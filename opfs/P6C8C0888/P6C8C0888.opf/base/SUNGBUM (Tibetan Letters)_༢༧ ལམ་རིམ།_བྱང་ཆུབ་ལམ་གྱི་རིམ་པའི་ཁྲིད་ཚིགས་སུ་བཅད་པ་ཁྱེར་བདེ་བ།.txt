༄༅། །བྱང་ཆུབ་ལམ་གྱི་རིམ་པའི་ཁྲིད་ཚིགས་སུ་བཅད་པ་ཁྱེར་བདེ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། བྱང་ཆུབ་ལམ་གྱི་རིམ་པ་གསལ་བའི་སྒྲོན་མེ་ཞེས་བྱ་བ། རྗེ་བཙུན་དམ་པ་རྣམས་ཀྱི་ཞབས་ལ་གུས་པས་ཕྱག་འཚལ་ལོ། །ཟླ་མེད་
སྟོན་པ་ཤཱཀྱའི་རྒྱལ་པོ་དང། །དེ་སྲས་ཐུ་བོ་མི་ཕམ་འཇམ་པའི་དབྱངས། །ཤིང་རྟ་ཆེན་པོ་ཀླུ་སྒྲུབ་ཐོགས་མེད་ལ། །རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། །ལྔ་བརྒྱའི་གཙུག་རྒྱན་ཇོ་བོ་
ཡབ་སྲས་དང། །རྒྱལ་བ་གཉིས་པ་བློ་བཟང་གྲགས་པའི་དཔལ། །སྲས་བཅས་ཞབས་སྐྱེས་འཁོར་ལོས་རབ་མཛེས་པའི། །འདབ་རྒྱའི་ཕྲེང་བ་དང་བས་སྤྱི་བོར་བསྟེན། །རྒྱལ་བ་གཉིས་
པའི་རིང་ལུགས་དམ་ཆོས་ཀྱི། །གསང་བའི་མཛོད་འཛིན་བློ་བཟང་དོན་གྲུབ་དང། །དེ་སྲས་ཐུ་བོ་སངས་རྒྱས་ཡེ་ཤེས་སོགས། །ཟླ་མེད་བླ་མ་རྣམས་ལ་ཕྱག་འཚལ་ལོ། །དུས་གསུམ་རྒྱལ་བ་

[002A]༄༅། །ཀུན་གྱི་ལམ་གཅིག་པུ། །ཤིང་རྟ་ཆེན་པོ་གཉིས་ཀྱི་བཞེད་པའི་གཞུང། །བྱང་ཆུབ་ལམ་གྱི་རིམ་པ་རབ་གསལ་བའི། །ལེགས་བཤད་རིན་ཆེན་སྒྲོན་མེ་བཤད་ཀྱིས་ཉོན། །གང་
དག་སྲིད་པའི་བདེ་ལ་རྒྱབ་ཕྱོགས་ཤིང། །རང་གཞན་དོན་གཉིས་བསྒྲུབ་ལ་རབ་ཏུ་བརྩོན། །དད་དང་ཤེས་རབ་ལྡན་པའི་གང་ཟག་དེས། །གཅིག་ཏུ་བརྩོན་པས་འདི་ལྟར་ཉམས་སུ་བླང། །རབ་འབྱམས་མདོ་
རྒྱུད་གསུང་རབ་མཐའ་དག་ལས། །རྨད་བྱུང་ཡོན་ཏན་ཀུན་གྱི་གཞིར་གྱུར་པ། །མཚན་ཉིད་ལྡན་པའི་དགེ་བའི་བཤེས་གཉེན་དུ། །ལེགས་པར་གསུངས་ཕྱིར་ཚུལ་བཞིན་བསྟེན་པར་བྱ། །ཆོས་ཀྱི་བདུད་རྩིས་
བསྐྱངས་པའི་མགོན་རྣམས་ནི། །ཕྱོགས་བཅུའི་རབ་འབྱམས་རྒྱལ་བ་མཐའ་དག་ལས། །ལྷག་པའི་ཚད་མེད་ཐུགས་རྗེའི་གཏེར་ཆེན་ཏེ། །གང་ཕྱིར་ཐུབ་པའི་དབང་པོ་དེ་དག་གི་སྐུ་གསུང་ཐུགས་ཀྱི་ངོ་
མཚར་མཛད་པ་ལ། །དངོས་སུ་སྤྱོད་པའི་སྐལ་བ་མེད་པའི་དུས། །དགེ་བའི་བཤེས་གཉེན་རྣམས་ཀྱིས་རྒྱལ་བ་ཡི། །མཛད་པ་བཟང་པོ་དངོས་སུ་ཉེ་བར་བསྒྲུབས། །དགེ་བའི་བཤེས་གཉེན་ཡོན་ཏན་ཆེར་ལྡན་

[002B] །སྐྱོན་གྱིས་བལྟ་བ་དངོས་གྲུབ་ཀུན་གྱི་གེགས། །གང་ཞིག་དེ་ཉིད་སྐྱོན་དང་ཆེར་ལྡན་ཡང། །ཡོན་ཏན་བལྟ་བ་དངོས་གྲུབ་ཀུན་གྱི་གཞི། །དེ་ཕྱིར་བདག་གིས་དགེ་བའི་བཤེས་གཉེན་རྣམས། །གང་ཡང་རུང་སྟེ་སྐྱོན་
རྣམས་ངོས་ནས་ནི། །ཅི་ཡང་མི་སེམས་ཡོན་ཏན་ཀུན་ལྡན་པའི། །ཡང་དག་རྫོགས་སངས་རྒྱས་སུ་བལྟ་བར་བྱ། །དེ་ལྟར་བལྟ་བར་རིགས་པ་དང་བཅས་པར། །རྡོ་རྗེ་འཛིན་པས་རྡོ་རྗེ་སློབ་དཔོན་ནི། །རྡོ་རྗེ་འཆང་དང་ཐ་མི་
དད་ཉིད་དུ། །ལེགས་པར་བལྟ་བ་རྣམ་གྲངས་དུ་མར་གསུངས། །ཁྱད་པར་མཚན་ཉིད་ལྡན་པའི་སློབ་མ་ཡིས། །དགེ་བའི་བཤེས་གཉེན་ཚུལ་བཞིན་མཆོད་པ་ལ། །ཕྱོགས་བཅུའི་སངས་རྒྱས་ཐམས་ཅད་བླ་མ་དེའི། །ལུས་
ལ་བཞུགས་ནས་མཆོད་པ་ལེགས་པར་བཞེས། །རྡོ་རྗེ་གུར་ལས་སྙིགས་མ་བདོ་བའི་དུས། །སངས་རྒྱས་དངོས་སུ་མཐོང་བའི་སྐལ་མེད་ལ། །རྡོ་རྗེ་འཆང་ཉིད་སློབ་དཔོན་ཚུལ་འཛིན་པར། །གསུངས་ཕྱིར་བདག་གི་བླ་མ་
འདི་དག་ཀྱང། །རིགས་ཀུན་ཁྱབ་བདག་རྡོ་རྗེ་སེམས་དཔའ་ཉིད། །ཡིན་ཞེས་བསམ་པ་ཐག་པས་ཡང་ཡང་བསམ། །དེ་ལྟར་བསམས་པས་དེ་བཞིན་གཤེགས་པ་ནི། །སྐྱོན་དང་བཅས་པ་ནམ་ཡང་འབྱུང་མི་སྲིད། །འདི་ནི་
ཉོན་མོངས་ཉེ་བའི་ཉོན་མོངས་ཀྱིས། །བྲན་དུ་བཟུང་བའི་མ་དག་སྤྱོད་པ་ཅན། །འདི་ནི་རྡོ་རྗེ་འཆང་དབང་མིན་སྙམ་ན། །རང་བློའི་སྐྱོན་ཡིན་བླ་མ་འདི་དག་ལ། །སྐྱོན་དེ་ཡོད་ནས་སྣང་བ་མ་ཡིན་ཏེ། །ལེགས་པའི་ཀརྨས་ཤཱཀྱའི་རྒྱལ་

[003A]༄༅། །པོ་ཡི། །མཛད་པ་ཐམས་ཅད་སྐྱོན་དུ་མཐོང་བ་ལྟར། །བདག་ཉིད་སྣང་བ་ཡོངས་སུ་མ་དག་པས། །སངས་རྒྱས་དངོས་ཀྱི་བླ་མ་འདི་དག་གི་མཛད་པ་སྐྱོན་དུ་མཐོང་བ་མ་གཏོགས་པ། །སྐུ་གསུམ་མངོན་
དུ་གྱུར་པ་ཉིད་ཡིན་ཞེས། །ངེས་པ་འདྲེན་པ་རྩ་བའི་དད་པ་ཡིན། །དེ་ནས་དགེ་བའི་བཤེས་གཉེན་དེ་དག་གི་རྣམ་པ་མདུན་དུ་གསལ་བར་བསྒོམས་བྱས་ལ། །འདི་རྣམས་བདག་གི་འདྲེན་པ་དམ་པ་སྟེ། །གཏི་མུག་གཉིད་ཀྱིས་
བསྒྲིབས་པའི་སད་བྱེད་དང། །འཁོར་བའི་འདམ་དུ་བྱིང་བའི་འབྱིན་བྱེད་དང། །ངན་སོང་འཇིགས་པ་སྒྲོལ་བའི་དཔའ་བོ་སྟེ། །ཐར་ལམ་གསལ་བར་སྟོན་པའི་སྒྲོན་མེ་ཡིན། །ཆོས་ཀྱི་བདུད་རྩིའི་འོ་མ་ལྡུད་བྱེད་དེ། །ཉོན་མོངས་
ནད་ཀུན་སེལ་བའི་སྨན་པ་མཆོག་ཆོས་ཀྱི་ཆར་འབེབས་ཆར་སྤྲིན་ལྟ་བུ་སྟེ། །འདོད་དགུའི་དཔལ་སྟེར་ཡིད་བཞིན་ནོར་བུ་བཞིན། །སྙམ་དུ་ཇི་ལྟར་ཕན་བདེ་བསྒྲུབས་པ་ཡི། །བཀའ་དྲིན་བསམས་ནས་གུས་པ་བསྐྱེད་པ་ནི། །
བསམ་པས་བསྟེན་པའི་གནད་རྣམས་བསྡུས་པ་ཡིན། །དེ་ལྟར་རང་གི་བླ་མ་དེ་དག་རྣམས། །འདོད་པའི་དངོས་པོ་ཅུང་ཟད་ཀྱིས་མཆོད་ཀྱང། །ཕྱོགས་བཅུའི་སངས་རྒྱས་ཐམས་ཅད་མཆོད་པ་ལས། །འབྲས་བུ་ཆེ་བར་མཆོག་
ཏུ་གསུངས་པའི་ཕྱིར། །ལུས་སྲོག་ལོངས་སྤྱོད་ཐམས་ཅད་འབུལ་བ་དང། །ཁྲུས་དང་བསྐུ་མཉེ་དྲིལ་ཕྱིས་ལ་སོགས་དང། །ཁྱད་པར་བཀའ་བཞིན་བསྒྲུབ་པ་ལ་སོགས་པས། །མཉེས་པ་སྒྲུབ་ཅིང་མི་མཉེས་སྤོང་བ་ལ། །

[003B]    ༈    །དེ་ནས་དེ་ཡིས་ཉེ་བར་བསྟན་པ་བཞིན། །ཡིད་བཞིན་ནོར་བུ་ལས་ཀྱང་ཆེས་ལྷག་པའི། །གནས་སྐབས་མཐར་ཐུག་དོན་ཀུན་འགྲུབ་པའི་གཞི། །ལན་ཅིག་ཙམ་ཞིག་རྙེད་པའི་
དལ་འབྱོར་ལ། །བཅོས་མིན་སྙིང་པོ་ལེན་འདོད་ཡང་ཡང་བསྐྱེད། །འདི་འདྲའི་དོན་ཆེན་དལ་འབྱོར་ཐོབ་གྱུར་ནས། །དོན་ཆེན་སྙིང་པོ་ལེན་པར་མི་བྱེད་ན། །རིན་ཆེན་གླིང་དུ་ཕྱིན་པའི་ཚོང་པ་དག་སྒྲེན་མོ་ལག་པ་སྟོང་པར་རང་ཁྱིམ་བཞིན། །འདི་
ལས་བསླུས་པའམ་རྨོངས་པ་གཞན་ན་གང། །ལྷ་དང་ལྷ་མིན་ངན་སོང་གསུམ་རྣམས་ཀྱི། །རྟེན་ལ་སྒྲུབ་པའི་ལོང་དང་མི་ལྡན་པའི། །གཏན་གྱི་ཕན་བདེ་དམ་ཆོས་སྒྲུབ་པའི་རྟེན། །འདི་འདྲ་ཐོབ་ནས་དམ་ཆོས་མི་སྒྲུབ་ན། །བདག་ལ་སེམས་
མེད་གྱུར་པར་གདོན་མི་ཟ། །འདི་འདྲའི་དལ་འབྱོར་ལན་ཅིག་ཐོབ་པའི་དུས། །གཏན་གྱི་མདུན་མ་བསྒྲུབས་པར་མ་བྱས་ན། །ཕྱིས་ནས་འདི་འདྲ་རྙེད་པ་ཤིན་ཏུ་དཀའ། །མི་རྣམས་ཕལ་ཆེར་མི་དགེའི་ལས་ལ་འཇུག་དེ་ཡི་འབྲས་བུ་ངན་
སོང་གསུམ་དུ་གསུངས། །མངོན་མཐོའི་རྒྱུ་ཡི་གཙོ་བོ་ཚུལ་ཁྲིམས་ཏེ། །དེ་དང་ལྡན་པའང་འདི་ན་ཤིན་ཏུ་དཀོན། །དེ་ཕྱིར་སྟོན་པས་ངན་འགྲོའི་འགྲོ་བ་པ། །ས་ཆེན་རྡུལ་གྱི་གྲངས་དང་མཉམ་པ་དང། །བདེ་འགྲོའི་འགྲོ་བ་ཕྱག་སེན་རྩེ་མོ་
ཡིས། །བཞེས་པའི་རྡུལ་ལྟར་ཤིན་ཏུ་ཉུང་བར་གསུངས། །རྒྱ་མཚོར་གཡེངས་པའི་གཉའ་ཤིང་བུ་ག་རུ། །རུས་སྦལ་མགྲིན་པ་ཆུད་པ་ཇི་ལྟ་བར། །འདི་ཉིད་ཐོབ་དཀར་གསུངས་པའི་ཚུལ་རྟོགས་ནས། །དོན་མེད་བྱ་བས་ནམ་ཡང་མི་གཡེང་

[004A]༄༅། །བར། །རྩེ་གཅིག་དམ་ཆོས་ལེགས་པར་བསྒྲུབས་པ་ཡིས། །རྣམ་དག་སྙིང་པོ་བླང་བར་བྱའོ་ཞེས། །ཡང་ཡང་བསམ་པ་གནད་ཀྱི་དམ་པ་ཡིན།    ༈    །དེ་ཡང་ད་ལྟ་ཉིད་ནམ་བསྒྲུབས་ན། །དང་པོ་
མངལ་དུ་ཆགས་པ་ནས་བཟུང་སྟེ། །རི་གཟར་འབབ་ཆུ་དྲག་པོ་ཇི་བཞིན་དུ། །འཆི་བདག་དྲུང་དུ་མགྱོགས་པར་བགྲོ་བ་ལ། །མགྱོགས་པས་འབྲོས་དང་སྟོབས་ཀྱིས་བཟློག་པ་དང། །ཟས་ནོར་སྔགས་དང་སྨན་གྱིས་བཟློག་ཏུ་མེད། །གང་
དུ་གནས་སམ་ལུས་ནི་ཅི་ཐོབ་ཀྱང། །འཆི་བས་མི་བརྫི་གང་ཡང་ཡོད་མིན་ཏེ། །རྡོ་རྗེའི་སྐུ་བརྙེས་དེ་བཞིན་གཤེགས་རྣམས་ཀྱང། །གདུལ་བྱའི་དབང་གིས་འདའ་བའི་ཚུལ་སྟོན་ན། །བདག་ཅག་ངེས་པར་འཆི་བ་སྨོས་ཅི་དགོས། །ད་ནི་
ངེས་པར་རིང་ཡང་ལོ་བརྒྱའི་བར། །གནས་པ་སྲིད་ཙམ་དེ་ཡང་དུ་མ་འདས། །ལྷག་མ་ལྟག་ཆུ་ཆད་པའི་རྫིང་བུ་བཞིན། །སྣོན་པ་མེད་ཅིང་ལོ་ཟླ་ཞག་དང་ནི། །དེ་ཡང་སྐད་ཅིག་རེ་རེས་འཛད་པ་ཡི། །འགྲིབ་བྱེད་བཅས་ཕྱིན་འཆི་བར་ཅིས་
མི་ངེས། །ལོ་བརྒྱར་ཐུབ་ཀྱང་རྣམ་དག་ཆོས་སྒྲུབ་པའི། །ལོང་མེད་ངེས་པར་འཆི་བར་འགྱུར་བ་སྟེ། །དང་པོ་བྱིས་པ་མཐའ་མ་རྒས་པ་དང། །བར་དུ་ཤ་ཁྲག་སྟོབས་ཀྱིས་དྲེགས་པ་ལས། །ཉོན་མོངས་འཕེལ་ཞིང་འཇིག་རྟེན་ཆོས་བརྒྱད་
ཀྱིས། །དུས་རྣམས་འདའ་བས་ལོང་མེད་ངེས་པར་འཆི། །དེས་ན་ཚེ་འདིའི་ཕུན་ཚོགས་ཅི་འབྱོར་ཀྱང། །རྨི་ལམ་ཡུལ་གྱི་བདེ་བ་ཇི་བཞིན་དུ། །འཆི་བའི་ཚེ་ན་དྲན་པའི་ཡུལ་ཙམ་འགྱུར། །དེ་ཕྱིར་དོན་མེད་ཚེ་འདིའི་བློ་བྲིད་ལ། །ཡོངས་

[004B] །རྣལ་མའི་ཆོས་ཤིག་བྱ་ཞེས་ཐག་ཆོད་བྱ། །ལྷག་པར་འཛམ་བུ་གླིང་པ་རྣམས་ཀྱི་ཚེ། །རྒན་གཞོན་བར་མའི་གོ་རིམས་མ་ངེས་ཏེ། །སྔ་དྲོ་སྐྱེས་པ་ཕྱི་དྲོ་འཆི་བ་དང། །ཕྱི་དྲོ་སྐྱེས་པ་མཚན་མོ་
འཆི་བ་དང། །ཁ་ཅིག་མངལ་དང་དེ་བཞིན་བཙས་ཙམ་དང། །གཞན་དག་གོག་དང་ཡོངས་སུ་རྒྱུག་ཙམ་དང། །ཁ་ཅིག་གཞོན་ནུ་དེ་བཞིན་དར་མ་དང། །ལ་ལ་རྒས་ནས་འཆི་བ་ལ་སོགས་པ། །ཇི་སྙེད་མཐོང་དང་ཐོས་ཤིང་ཁྱད་པར་
ཡང། །བློ་བུར་ཤི་བའི་འགྲོ་བ་འདི་རྣམས་བཞིན། །བདག་ཀྱང་དེ་ལྟར་ནམ་འཆི་ངེས་པ་མེད། །དེང་དང་ད་ལྟའི་ཚེ་ཡང་མ་ངེས་པས། །ད་ལྟ་རང་ཡང་འཆི་ཉེན་ཡོང་སྙམ་སེམས། །འཆི་རྐྱེན་མང་ཞིང་གསོན་རྐྱེན་ཉུང་བ་སྟེ། །བློ་བུར་
འབྱུང་བ་འཁྲུགས་པའི་ནད་ལ་སོགས། །མི་དང་མི་མིན་འཆི་བའི་རྐྱེན་མང་གི་རླུང་དམར་དབུས་ན་སྲོག་གི་མར་མེ་ནི། །ནམ་འཇིག་མ་ངེས་ད་ལྟ་འཇིག་ཉེན་ཡོད། །ཆུ་ཡི་ཆུ་ལྶྦུར་ལྟ་ལྦུར་ལ་བུའི་ལུས་འདི་ནི། །ཚེར་མ་ཟུག་པ་ལྟ་བུའི་རྐྱེན་
གྱིས་ཀྱང། །ད་ལྟ་ཉིད་དུ་ངེས་པར་འཆི་སྙམ་སེམས།    ༈    །དེ་ལྟར་འཆི་ཚེ་ལུས་དང་ལོངས་སྤྱོད་དང། །འཁོར་དང་ཉེ་དུ་ལ་སོགས་ཚེ་འདི་ཡི། །ཕུན་ཚོགས་ཐམས་ཅད་དྲན་པའི་ཡུལ་ཙམ་དུ། །བཞག་ནས་རང་ཉིད་
གཅིག་པུར་འགྲོ་བའི་ཚེ། །དགེ་དང་མི་དགེའི་ལས་འབྲས་མ་གཏོགས་པ། །འགའ་ཡང་རྗེས་སུ་འབྲང་བ་མེད་སྙམ་སེམས། །ཐོག་མེད་དུས་ནས་བསགས་པའི་སྡིག་པའི་ལས། །ཤིན་ཏུ་མི་བཟད་སྟོབས་དང་ལྡན་པས་ན། །ཤི་

[005A]༄༅། །ནས་འོག་ཏུ་མི་ལྟུང་གདེང་མེད་ཅིང། །གལ་ཏེ་ངན་སོང་གསུམ་དུ་ལྷུང་གྱུར་ན། །བདག་གི་གནས་སྐབས་ཇི་ལྟར་འགྱུར་ཞེས་སེམས། །མི་དགེའི་ལས་རྣམས་བགྱིས་པའི་འབྲས་བུ་ནི། །ཡང་སོས་
ཐིག་ནག་བསྡུས་འཇོམས་དུ་འབོད་གཉིས། །ཚ་བ་རབ་ཏུ་ཚ་བ་མནར་མེད་པ། །ཕན་ཚུན་ལུས་ནི་མཚོན་གྱིས་གཤེག་པ་དང། །སྟ་རེ་སོ་རྣོན་རྣམས་ཀྱིས་དུམ་བུར་གཏུབས། །ཁ་ཅིག་ལྕགས་ལས་བྱས་པའི་རི་བོ་ཟུང། །རབ་
ཏུ་འབར་བའི་བར་དུ་ཏིལ་བཞིན་བཅིར། །གཞན་དག་ལྕགས་ལས་བྱས་པའི་ཁང་པ་ཟུང། །རབ་ཏུ་འབར་བའི་ནང་དུ་འཇུག་ཅིང་སྲེག་འགའ་ཞིག་ལྕགས་ཟངས་འབར་བའི་ནང་དུ་འཚེད། །ཁ་ཅིག་ལྕགས་བསྲེགས་ལས་
གྲུབ་ས་གཞི་ལ། །ལྕགས་ཀྱི་གཏུན་ཤིང་རབ་ཏུ་འབར་བས་བརྡུང། །ལ་ལ་ལྕགས་ལས་བྱས་པའི་གསལ་ཤིང་ནི། །མེ་ལྕེ་འབར་བའི་རྩེ་ལ་བསྐྱོན་ཅིང་སྲེག་གཞན་དག་ཕྱོགས་ནས་མེ་ཆེན་འབར་བ་བཞིས། །མར་མེའི་
སྙིང་པོ་ལྟ་བུར་ཀུན་ཏུ་གདུང། །དེ་ལས་གཞན་ཡང་སྡུག་བསྔལ་མི་བཟད་པ། །མུན་ནག་འཁྱག་པའི་གཅོང་རོང་ཉམས་ང་བར། །ལས་ཀྱི་བུ་ཡུག་འཚུབས་པའི་རླུང་ཆེན་གྱིས། །མི་བཟད་གྲང་བའི་རེག་པས་བཏབ་པ་ན། །
ལུས་ནི་ཚལ་བ་བརྒྱ་ཕྲག་དུ་མར་གས། །དེ་དག་ལས་གཞན་མེ་མདག་འཁྲིགས་པའི་འོབས། །རབ་ཏུ་འབར་བར་ལྷུང་ནས་སྲེག་པ་དང། །དེ་བཞིན་བཤད་གཅིའི་འདམ་དུ་བྱིང་བ་ལ། །ལྕགས་ཀྱི་མཆུ་རྣོན་མི་བཟད་

[005B] །སྲིན་བུ་བརྒྱ་ཕྲག་དག་གིས་དབང་ཅིང་འདྲུ། །ཁ་ཅིག་ལས་ཀྱི་དབང་གིས་བརྒྱུགས་པ་ན། །ལམ་རྣམས་སྤུ་གྲིའི་སོ་ཡིས་བལྟམས་པ་དང། །རལ་གྲི་ལོ་མའི་ནགས་ཚལ་དག་གིས་ཀྱང། །གཤེག་
ཅིང་ཤ་ཁྲག་དུམ་བུར་གཅོད་པར་བྱེད། །དེ་ལྟར་སྡུག་བསྔལ་མི་ཟད་མཐའ་ཡས་པ། །ལོ་གྲངས་བྱེ་བ་ཁྲག་ཁྲིག་མྱོང་གྱུར་ཀྱང། །ཇི་སྲིད་རང་རྒྱུད་མི་དགེ་མ་ཟད་པར། །དེ་སྲིད་སྡུག་བསྔལ་བར་མ་ཆད་དུ་མྱོང། །ཡི་དྭགས་
འཇིག་བརྟེན་ན་ཡང་བཀྲེས་སྐོམ་སོགས། །བཟོད་དཀའི་སྡུག་བསྔལ་དྲག་པོ་སྣ་ཚོགས་ཏེ། །ཁ་ཅིག་ཟས་སྐོམ་རྙེད་ཀྱང་སེར་སྣ་ཡིས། །སྤྱོད་པར་མི་ནུས་རང་ཤ་བཤད་གཅིས་འཚོ། །གཞན་དག་ཅུང་ཟད་ཟོས་པའང་ཁ་
ནང་དུ། །མེ་ལྕེ་འབར་བར་གྱུར་ནས་ལྟོ་བ་སྲེག་ཁ་ཅིག་མི་གཙང་བ་ཡང་མ་རྙེད་པས། །ཕན་ཚུན་འཐབས་པ་ལས་བྱུང་མགྲིན་པ་ལས། །ལྦ་བ་བྱུང་བ་སྨིན་པའི་རྣག་ཁྲག་འཚལ། །འགའ་ཞིག་བལྟས་པའི་གངྒཱའི་
ཀླུང་སྐེམས་ཤིང། །ལྗོན་ཤིང་འབྲས་བུ་ཅན་ཡང་མཐོང་མིན་ལ། །སོ་གའི་དུས་སུ་བསིལ་ཟེར་ཅན་གྱིས་ཀྱང། །ལྷག་པར་གདུངས་ཤིང་དགུན་ནི་ཉི་མའང་བསིལ། །དེ་སོགས་སྡུག་བསྔལ་ལོ་གྲངས་ལྔ་བརྒྱ་དང། །
ལྔ་སྟོང་ཁྲི་སོགས་དབྱེ་བ་མཐའ་ཡས་སོ། །དུད་འགྲོ་རྣམས་ཀྱང་གཅིག་ལ་གཅིག་ཟ་དང། །དབང་མེད་ལྷ་མིའི་གཞན་དབང་གྱུར་པ་ཡིས། །ཤ་དང་རུས་པ་པགས་པ་ལ་སོགས་པ། །གཞན་དག་འདོད་པའི་ཕྱིར་དུ་

[006A]༄༅། །གསོང་པ་དང། །བརྡེག་དང་བཅིང་སོགས་སྡུལ་བསྔལ་མཐའ་ཡས་སོ། །དེ་ལྟར་ངན་སོང་གསུམ་དུ་མི་སྐྱེ་བའི། །བདག་ལ་གདེང་མེད་གལ་ཏེ་སྐྱེས་གྱུར་ནས། །སྡུག་བསྔལ་དེ་དག་བཟོད་དམ་མི་བཟོད་
ཅེས། །ཚིག་ཙམ་མིན་པར་སྙིང་ནས་ལེགས་བསམས་ཏེ། །འཇིགས་ཆེན་དེ་ལས་སྐྱོབ་པའི་སྐྱབས་ཀྱི་ཕུལ། །བསླུ་མེད་དཀོན་མཆོག་གསུམ་དུ་ལེགས་ཤེས་ནས། །བསམ་པ་ཐེག་པས་སྐྱབས་སུ་འགྲོ་བ་ནི། །བསླབ་
བྱར་བཅས་ལ་ནན་ཏན་བྱ་བ་དང། །དཀར་ནག་ལས་དང་འབྲས་བུའི་ཚུལ་བསམས་ཏེ། །སྡིག་སྤོང་དགེ་བ་མཐའ་དག་བསྒྲུབ་པ་དང། །བརྒྱ་ལ་མི་དགེའི་ལས་ཀྱིས་གོས་གྱུར་ན། །སྟོབས་བཞིའི་གནད་ཀུན་ཚང་བའི་
བཤགས་པ་གཅེས།    ༈    །དེ་ལྟར་མི་དགེའི་ལས་རྣམས་རྒྱང་བསྲིངས་ནས། །དགེ་བའི་ལས་ལམ་བཅུ་པོ་སྒྲུབ་དེ་ཡང། །མཐོ་རིས་ལྷ་མིའི་གོ་འཕང་འཐོབ་མོད་ཀྱང། །ལས་ཉོན་འཆིང་བའི་དྲ་བ་མ་ཆོད་པས། །
སྐྱེ་བའི་རྒྱ་མཚོ་ན་རྒའི་རྦ་རླབས་འཁྲུག་འཆི་བདག་ཆུ་སྲིན་ཆེན་པོས་གང་བ་སོགས། །སྡུག་བསྔལ་འབྱུང་གནས་ཉིད་དུ་རིག་པར་བྱ། །ཁྱད་པར་མི་ལུས་ཐོབ་ཀྱང་འདི་ལྟ་སྟེ། །དྲི་ང་མི་གཙང་རང་བཞིན་མངལ་ནང་དུ། །
མི་གཙང་སྲིན་བུ་ལྟ་བུར་གནས་བཅས་ནས། །ལས་ཀྱི་རླུང་གིས་ཏིལ་མར་བཙིར་བའམ། །ཚོར་ཕུང་ལྷུང་བ་ལྟ་བུའི་སྡུག་བསྔལ་མྱོང། །རྒས་པས་དར་ལ་བབས་པ་འཇོམས་པ་དང། །སྐེད་པ་སྒུར་ཞིང་བཞིན་རས་

[006B] །མགོ་བོ་གངས་རི་ལྟར་དཀར་གོམ་འགྲོས་འཁྱོར། །སྟོབས་དང་དབང་པོ་ཉམས་པའི་སྡུག་བསྔལ་བསམ། །ལུས་ཀྱི་འབྱུང་བ་འཁྲུགས་པར་གྱུར་པ་ལས། །ཡིད་འོང་བཟའ་བཏུང་འདོད་ཀྱང་སྤྱོད་དབང་མེད། །
མི་འདོད་དཔྱད་རྣམས་འབད་པས་བསྟན་པ་དང། །ཤ་ལྤགས་བསྐམས་ཤིང་ལུས་བཀྲག་ཉམས་པ་སོགས། །ན་བའི་སྡུག་བསྔལ་སྙིང་ནས་བསམ་པར་བྱ། །འཆི་བར་ངེས་ཤིང་སྔར་བྱས་ལས་ལ་འགྱོད། །ལུས་དང་ལོངས་
སྤྱོད་གཉེན་བཤེས་འཁོར་གཡོག་སོགས། །མི་འདོད་བཞིན་དུ་བློ་བུར་འབྲལ་དགོས་ཤིང། །ཁ་བསྐམས་མཆུ་བརྗེས་དབུགས་ཀྱི་ཕྲེང་བ་བརྩེགས། །ངན་འགྲོས་འཇིགས་ཤིང་འཆི་བའི་སྡུག་བསྔལ་བསམ། །དགྲ་དང་ཆོམ་
ཀུན་སོགས་དང་འཕྲད་པ་ལས། །ལུས་དང་ལོངས་སྤྱོད་གནོད་པས་གཙེས་པ་དང། །ཡིང་འོང་གཉེན་དང་ལོངས་སྤྱོད་བྲལ་བ་ལས། །མདངས་ཉམས་སེམས་ལ་མྱ་ངན་དྲག་པོ་སྐྱེས། །དག་ཏུ་སྨྲེ་སྔགས་འདོན་པའི་སྡུག་བསྔལ་
བསམ། །རང་ཉིད་གང་ལ་རེ་བའི་དོན་རྣམས་ཀུན། །འབད་པས་བསྒྲུབས་ཀྱང་མ་གྲུབ་སྡུག་བསྔལ་དང། །ཁྱད་པར་ཟག་བཅས་ཉེར་ལེན་ཕུང་པོ་འདི། །སྡུག་བསྔལ་ཀུན་གྱི་སྣོད་དུ་ཤེས་པར་བྱ། །ལྷ་མིན་ན་ཡང་ལྷ་ཡི་
དཔལ་འབྱོར་ལ། །མི་བཟོད་སྡུག་བསྔལ་དྲག་པོས་གཙེས་པ་སྟེ། །འཐབ་རྩོད་ལས་བྱུང་ལུས་བཅད་བྲལ་བ་ཡིས། །ཟུག་རྡུ་ཤིན་ཏུ་མི་བཟད་བསྟན་པར་མཆིས། །ལྷ་ཡུལ་ན་ཡང་འཆི་ལྟས་ལྔ་ཕོག་པ། །ས་སྟེང་མི་རྣམས་

[007A]༄༅། །འཆི་བར་ཤེས་པ་བཞིན། །ཡིད་འོང་ལུས་དང་ལོངས་སྤྱོད་ཀུན་བོར་ནས། །གཅིག་པུར་ཕ་རོལ་འགྲོ་བའི་སྡུག་བསྔལ་བསམ། །མདོར་ན་སྲིད་པའི་བདེ་འབྱོར་ཅི་རྒྱས་ཀྱང། །ཡིད་བརྟེན་མི་རུང་དེ་ལས་
ཕ་རོལ་གྱི། །སྡུག་བསྔལ་མི་ཟད་འདྲེན་པར་ཤེས་བྱས་ལ། །སྲིད་པའི་བདེ་འབྱོར་མེ་འོབས་ལྟ་བུར་གཟིགས། །དེ་ཡིས་ཉེ་བར་བསླངས་པའི་བསམ་པ་ཡིས། །བདེ་ལེགས་རྩ་བ་ལྷག་པའི་ཚུལ་ཁྲིམས་དང། །ལྷག་པའི་
སེམས་དང་ལྷག་པའི་ཤེས་རབ་སྟེ། །དཀར་ཆོས་གསུམ་པོ་འདི་དག་འབད་པས་བསྟེན། །ཁྱད་པར་རང་གིས་ཁས་བླངས་ཚུལ་ཁྲིམས་ནི། །ཤིན་ཏུ་ཕྲ་བའང་སྲོག་གི་ཕྱིར་དག་ཏུ། །གཏོང་བར་མི་བྱེད་གོ་ཆ་རབ་བགོས་ནས། །དྲང་
སྲོང་ཆེན་པོའི་སྤྱོད་པ་བསྟེན་པར་འཚལ།    ༈    །བསླབ་གསུམ་རྣམ་དག་རྒྱུད་ལ་བསྟེན་པ་ལས། །སྲིད་ལས་གྲོལ་མོད་འོན་ཀྱང་རང་གཞན་གྱི། །དོན་གཉིས་བསྒྲུབ་ཕྱིར་བྱང་ཆུབ་སེམས་མཆོག་ལ། །ཉིན་མཚན་
ཀུན་ཏུ་རབ་གོམས་བྱེད་པ་གཅེས། །བདག་གི་སྐྱེ་བ་འདི་ལ་གྲངས་མེད་པས། །སྲིད་པར་འཁྱམས་པའི་སེམས་ཅན་ཐམས་ཅད་ཀྱི། །མངལ་དུ་ལན་ཅིག་མིན་པར་ཉིང་མཚམས་སྦྱར། །སྙམ་དུ་མར་ཤེས་འདི་ལ་ནན་
ཏན་བྱ། །དེ་ལྟར་མ་གྱུར་སེམས་ཅན་ཐམས་ཅད་ཀྱིས། །རང་གི་སྡིག་སྡུག་གཏམ་ངན་ཁྱད་བསད་ནས། །བདག་ལ་ཕན་བདེ་མ་ལུས་ཡང་ཡང་བསྒྲུབས། །སྙམ་དུ་བསམ་པ་ཐག་པས་དྲིན་བསམས་ནས། །དྲིན་ཅན་མ་

[007B] །རང་དབང་མ་ཐོབ་གཏི་མུག་མུན་པས་བསྒྲིབས། །འཇིགས་རུང་གཡང་སར་གོམ་པ་འདོར་བའི་མ། །ཡལ་བར་འདོར་བ་འདི་ནི་རིགས་མ་ཡིན། །དེ་ཕྱིར་བདེ་བས་འཕོངས་ཤིང་སྡུག་
བསྔལ་ནི། །བརྒྱ་ཕྲག་དུ་མས་མནར་བའི་འགྲོ་བ་རྣམས། །བདེ་བ་མཆོག་དང་འཕྲད་ན་ཅི་མ་རུང། །བདེ་དང་འཕྲད་པར་གྱུར་ཅིག་ཅི་ནས་ཀྱང། །བདེ་དང་འཕྲད་པར་བྱའོ་སྙམ་དུ་བསམ། །དེ་བཞིན་སྡུག་བསྔལ་རྒྱུ་དང་བཅས་
པ་དང། །བྲལ་བར་གྱུར་ཅིག་བྲལ་བར་བྱ་ཞེས་བསམ། །དེ་ལྟར་མ་གྱུར་སེམས་ཅན་མཐའ་ཡས་པ། །སྡུག་བསྔལ་ལས་བསྒྲལ་བདེ་བ་དམ་པ་ལ། །ཅི་ནས་བདག་གིས་དགོད་པར་བྱའོ་ཞེས། །རྨད་བྱུང་ལྷག་པའི་བསམ་
པ་རྣམ་དག་བསྒོམ། །འོན་ཀྱང་ད་ལྟ་བདག་ལ་ནུས་པ་མེད། །བདེ་གཤེགས་ཆོས་ཀྱི་སྐུ་མངའ་སྲས་བཅས་ལ། །འགྲོ་ཀུན་སྲིད་ལས་སྒྲོལ་བའི་ནུས་པ་མངའ། །དེ་ཕྱིར་བདག་གིས་མ་གྱུར་སེམས་ཅན་གྱི། །དོན་དུ་སངས་རྒྱས་
ཐོབ་པར་བྱ་སྙམ་པའི། །རིན་ཆེན་སེམས་མཆོག་ཚུལ་བཞིན་བསྐྱེད་ཀྱང་འཚལ། །དེ་ལྟར་བྱང་ཆུབ་སྨོན་པའི་སེམས་མཆོག་ལ། །ངེས་པ་རྙེད་ཚེ་སྨོན་སེམས་ཆོ་གས་བཟུང། །མདོར་བསྡུས་ཚུལ་གྱི་ཆོ་ག་འདི་ཡིན་ཏེ། །
སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པ་འདི་དག་གིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་དེ་ནས་འདི་དང་ཕྱི་

[008A]༄༅། །མར་སེམས་དེ་དང། །འབྲལ་མེད་རྒྱུ་ཚོགས་ཚང་བ་བསྟེན་ཀྱང་འཚལ། །སླར་ཡང་ཕྱོགས་བཅུའི་རྒྱལ་བ་སྲས་བཅས་རྣམས། །མདུན་དུ་བསམས་ལ་འཇུག་སྡོམ་འདི་ལྟར་ལེན། །ཇི་ལྟར་སྔོན་གྱི་
བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང། །བྱང་ཆུབ་སེམས་པའི་བསླབ་པ་ལ། །དེ་དག་རིམ་བཞིན་གནས་པ་ལྟར། །བདག་ཀྱང་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང། །བྱང་ཆུབ་སེམས་
དཔའི་བསླབ་པ་ལ། །རིམ་པ་བཞིན་དུ་བསླབ་པར་བགྱི། །དེ་ནས། དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །ད་ནི་བདག་གིས་ཅི་
ནས་ཀྱང། །རིགས་དང་མཐུན་པའི་ལས་བརྩམས་ཏེ། །སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །དེ་ནས་ཞུམ་པ་མེད་པར་རྒྱལ་སྲས་ཀྱི། །རླབས་ཆེན་ཟབ་དང་རྒྱ་ཆེའི་སྦྱོར་ཚུལ་ནི། །སྤྱི་དང་ཁྱད་པར་
རང་དང་གཞན་གྱི་རྒྱུད། །སྨིན་བྱེད་ཐབས་རྣམས་འདི་ལྟར་ཉམས་སུ་བླང། །འཇིག་རྟེན་འདྲེན་པས་འཇིག་རྟེན་ཕ་རོལ་ཏུ། །སྦྱིན་ལས་ལྷག་པའི་གཉེན་མཆོག་མ་གསུངས་པས། །དེ་ཕྱིར་ཟང་ཟིང་མི་འཇིགས་ཆོས་དང་ནི། །བྱམས་
པའི་སྦྱིན་པས་འཕོངས་རྣམས་དབུགས་དབྱུང་བྱ། །རྒྱལ་བ་རྣམས་ཀྱིས་བདེ་འགྲོའི་རྒྱུ་ཡི་མཆོག་རྣམ་དག་ཁྲིམས་ལས་གཞན་པ་ཅང་མ་གསུངས། །དེ་སླད་ཚུལ་ཁྲིམས་གསུམ་པོ་དུས་ཀུན་ཏུ། །སྲོག་ལས་གཅེས་

[008B] །དམ་པ་རྣམས་ལ་མཛེས་པའི་རྒྱན་དང་ནི། །བརྟུལ་ཞུགས་ཀུན་གྱི་མཆོག་ཏུ་བསྔགས་པའི་ཕྱིར། །བཟོད་པ་རྣམ་པ་འདི་གསུམ་རང་རྒྱུད་ལ། །བསྟན་ནས་ནམ་ཡང་ཁྲོ་བ་མེད་པར་འཚལ། །
ཡོན་ཏན་རིགས་རྣམས་མཐའ་དག་བརྩོན་འགྲུས་ཀྱི། །རྗེས་སུ་འགྲོ་ཞིང་ལྡོག་པར་བྱེད་པས་ན། །གོ་ཆ་དགེ་ཆོས་སྡུད་དང་སེམས་ཅན་གྱི། །དོན་བྱེད་སྤྲོ་བ་འདི་དག་རྟག་ཏུ་བསྟེན། །སེམས་ནི་ཀུན་ཏུ་གཡོ་བའི་གང་ཟག་ལ། །ཞི་
བའི་བདེ་བ་ཐོབ་པའི་མཐུ་མེད་པས། །འཇིག་རྟེན་འཇིག་རྟེན་འདས་པའི་བསམ་གཏན་ལ། །དྲན་ཤེས་མཐུ་དང་ལྡན་པས་མཉམ་པར་གཞག་ཤེས་རབ་བྲལ་བས་ཐར་པའི་གྲོང་མཆོག་ཏུ། །འཇུག་པར་ཅི་སྨོས་འཇིག་རྟེན་
དོན་མི་འགྲུབ། །དེ་ཕྱིར་དམ་པའི་དོན་དང་ཀུན་རྫོབ་ཀྱི། །གནས་རྣམས་རིག་པའི་ཤེས་རབ་བསྐྱེད་པར་འཚལ། །དེ་ལྟར་བདག་རྒྱུད་ལེགས་པར་སྨིན་པ་ན། །བསྡུ་བའི་དངོས་པོ་བཞི་ཡི་ཐབས་མཁས་ལ། །བརྟེན་ནས་ཡིད་
བཞིན་ནོར་བུ་ཇི་བཞིན་དུ། །གཞན་དོན་ཕུན་སུམ་ཚོགས་པ་སྒྲུབ་པར་མཛོད། །ཞི་གནས་ལམ་དང་ལྡན་པའི་ཤེས་རབ་ཀྱིས། །ཉོན་མོངས་རྣམ་པར་འཇོམས་པར་གསུངས་པས་ན། །ཀུན་ཏུ་དགེ་བའི་དམིགས་པ་བརྟན་པོ་ལ། །
ལོག་འགྲོའི་སེམས་ཀྱི་གླང་ཆེན་མི་བསྲུན་པ། །མ་ཡེངས་དྲན་པའི་ཐག་པས་དམ་བཅིངས་ནས། །ཤེས་བཞིན་ལྕགས་ཀྱུ་རྣོན་པོས་དབང་དུ་བྱ། །ཉེས་པ་ལྔ་བྲལ་འདུ་བྱེད་ཡན་ལག་བརྒྱད། །བསྟེན་པ་མེད་པར་ཇི་

[009A]༄༅། །ཙམ་བསྒོམས་གྱུར་ཀྱང། །རྣམ་དག་ཏིང་འཛིན་འགྲུབ་པ་མི་སྲིད་པར། །གསུངས་ཕྱིར་ཞི་གནས་འགྲུབ་པའི་རྒྱུ་རྣམས་ལ། །རྒྱལ་ཚབ་དམ་པའི་གཞུང་བཞིན་ནན་ཏན་བྱ། །དེ་ལྟར་གོམས་
པས་དེ་ཡི་ལུས་དང་སེམས། །ཤིན་ཏུ་སྦྱངས་པའི་བདེ་བས་དྲངས་པ་ཡི། །སྐྱོན་མེད་ཏིང་འཛིན་ཐོབ་པར་གྱུར་པ་ན། །ཀླུ་སྒྲུབ་མན་ངག་ཟླ་བས་གསལ་བྱས་པ། །བློ་བཟང་སྨྲ་བའི་དབང་པོའི་དགོངས་པའི་དོན། །ཚུལ་
བཞིན་དཔྱད་པའི་རིགས་ཚུལ་རྡོ་རྗེ་ཡིས། །མཐར་འཛིན་དྲ་བ་མ་ལུས་བཅད་པར་བྱ། །རྟགས་ཀྱི་དགག་བྱ་མཐར་ཐུག་མ་ངེས་ན། །ཤར་དུ་འགྲོ་འདོད་ནུབ་ཏུ་འགྲོ་བ་ལྟར། །སྲིད་པའི་རྩ་བ་ཆོད་པ་མི་སྲིད་པས། །ཐོག་མར་
དགག་བྱ་བཟུང་ལ་ནན་ཏན་བྱ། །ངའོ་སྙམ་དུ་ཤར་བའི་བློ་འདི་ལ། །ང་ཡི་སྣང་ཚུལ་ཇི་ལྟར་འདུག་པ་བརྟག་སྣང་ཚུལ་བརྟགས་ཚེ་གང་ལའང་ལྟོས་མེད་དུ། །གྲུབ་པའི་ང་ཞིག་སྣང་བ་ངེས་པ་མཆོག་དེ་ཚེ་དེ་ལྟར་གྲུབ་
པའི་ང་དེ་ཉིད། །བདེན་པར་གྲུབ་པའི་ཕུང་པོ་ལྔ་པོ་དང། །གཅིག་དང་ཐ་དད་གང་དུ་གྲུབ་པ་དག་དེ་ལྟར་བརྟགས་ནས་ང་དེ་ཕུང་པོ་དང། །བདེན་པའི་གཅིག་ཏུ་གྲུབ་པ་མ་ཡིན་ཏེ། །ཕུང་པོ་ལྔ་པོ་དུ་མར་གྲུབ་པའི་
ཕྱིར། །དེ་འདྲའི་ང་དེ་དུ་མར་ཐལ་བར་གྱུར། །ང་ཕུང་བདེན་པར་གྲུབ་པའི་ཐ་དད་དུ། །གྱུར་ན་འབྲེལ་མེད་དོན་གཞན་འགྱུར་བའི་ཕྱིར། །ང་ཡི་ཕུང་པོ་ཉིང་མཚམས་སྦྱོར་བ་སོགས། །མི་འཐད་ཕྱིར་ན་བདེན་པའི་ཐ་དད་

[009B] ༑དེ་ཕྱིར་ངར་འཛིན་བློ་ནི་ལྷན་སྐྱེས་ལ། །ང་དེ་སྣང་བ་ལྟར་དུ་མ་གྲུབ་པར། །ངེས་པའི་ངེས་ཤེས་དེ་ཉིད་རྒྱུན་བསྲིངས་ཏེ། །གོམས་པས་ངེས་པ་བརྟན་པོ་རྙེད་པ་ན། །ང་ཡི་བ་སོགས་ཆོས་ཅན་འཁོར་འདས་ཀྱི། །ཆོས་རྣམས་
ཀུན་ལ་དེ་བཞིན་བློས་སྦྱར་བྱ། །གང་གང་ཚུལ་བཞིན་རིག་པས་དཔྱད་པ་ལ། །དེ་དེ་རང་བཞིན་མེད་པར་ངེས་པ་ཡི། །སྦྲིང་སྦྲིང་ངེས་ཤེས་དམ་པོ་དང་ལྡན་ཞིང། །སྟོང་སྟོང་སྣང་ངོར་ནམ་མཁའ་ལྟ་བུ་ཡིས། །སྤྲོས་ཀུན་ཉེར་ཞིའི་
འབྱིངས་ལ་མཉམ་གཞག་ན། །ལུས་སེམས་ཤིན་ཏུ་སྦྱངས་པ་ཐོབ་པ་ན། །ལྷག་མཐོང་མཚན་ཉིད་ལྡན་པ་ཐོབ་པ་ལགས། །རྗེས་ཐོབ་ཏུ་ཡང་སྣ་ཚོགས་ཆོས་རྣམས་ཀུན། །སྒྱུ་མ་མཁན་གྱིས་རང་གིས་སྤྲུལ་པ་ཡི། །སྒྱུ་མའི་རྟ་
གླང་མཐོང་བ་ཇི་བཞིན་དུ། །སྣང་ཡང་བདེན་པར་མེད་པའི་ཚུལ་རྟོགས་ནས། །མ་ལུས་སྲིད་པའི་རྩ་བ་འབྱིན་པའི་ལམ། །སྣང་སྟོང་སྒྱུ་མ་ལྟ་བུའི་རྣལ་འབྱོར་གྱིས། །སྲིད་པའི་རྩ་བ་མ་ལུས་དྲུངས་ནས་ཕྱུངས། །དེ་ལྟར་ཐུན་
མོང་ལམ་གྱིས་རྒྱུད་སྦྱངས་ནས། །རྡོ་རྗེ་འཆང་དབང་བླ་མའི་གྲོགས་བཟང་ལ། །བརྟེན་ནས་རིམ་གཉིས་ལམ་གྱིས་རྒྱུད་སྦྱངས་ཏེ། །ཚེ་འདིར་ཟུང་འཇུག་བསྒྲུབ་ལ་བརྩོན་པར་བྱ། །དེ་ལྟར་རྨད་བྱུང་ལམ་གྱི་རིམ་པ་མཆོག་
སྡེབ་ལེགས་ངག་གིས་རིམ་པར་སྤེལ་བ་འདི། །སྙིགས་དུས་རྒྱལ་བའི་དབང་པོ་ཙོང་ཁ་པ། །དེ་ཡིས་ལེགས་པར་བཤད་པའི་མཐུ་ལས་ཡིན། །དེ་སླད་ཡབ་རྗེ་བླ་མའི་དགོངས་པའི་དོན། །དཔལ་ལྡན་མར་མེ་མཛད་པའི་

[010A]༄༅། །ལུགས་བཟང་མཆོག་མ་ནོར་ཇི་བཞིན་ལེགས་པར་བཤད་པ་ལས། །རྣམ་དཀར་ཟླ་འོད་དང་མཚུངས་ཀུན་ཁྱབ་ངོས། །གང་དེས་སྐྱེ་དགུ་ཀུན་གྱི་ཕན་བདེའི་གཞི། །བློ་བཟང་བསྟན་པ་ཕྱོགས་
བཅུར་རྒྱས་པ་དང། །འགྲོ་ཀུན་ཀུན་མཁྱེན་གོ་འཕང་མྱུར་ཐོབ་ཤོག་ཅེས། བྱང་ཆུབ་ལམ་གྱི་རིམ་པ་གསལ་བར་བྱེད་པའི་སྒྲོན་མེ་ཞེས་བྱ་བ་འདི་ནི། རབ་འབྱམས་སྨྲ་བའི་བཤེས་གཉེན་བསོད་ནམས་རྒྱལ་
མཚན་གྱིས་བྱང་ཆུབ་ལམ་གྱི་རིམ་པའི་ཁྲིད་དམིགས་རིམ་དུ་དྲིལ་བ་ཞིག་གྱིས་ཞེས་ནན་ཆེར་བསྐུལ་བ་ལ་བརྟེན་ནས། ལམ་འདི་ལ་ཤེས་ནས་དད་པ་ཐོབ་པའི། དགེ་སློང་བློ་བཟང་ཆོས་ཀྱི་རྒྱལ་མཚན་ཞེས་
བགྱི་བས། །བློ་བཟང་མདུན་ས་དབེན་ས་ཆོས་ཀྱི་ཕོ་བྲང་དུ་སྦྱར་བ་འདིས་ཀྱང། རྒྱལ་བའི་བསྟན་པ་ཡུན་རིང་དུ་གནས་པར་གྱུར་ཅིག་ །།མངྒ་ལཾ།། ༄༅། །ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་
ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། སརྦ་ཛ་ག་ཏཾ། །



