༄༅། །གཙུག་ཏོར་བཟློག་ཆེན་གྱི་ལག་ལེན་སྙིང་པོར་དྲིལ་བའི་ཆོ་ག་རྒྱས་འབྲིང་བསྡུས་གསུམ་བར་ཆད་ཀུན་སེལ་ཞེས་བྱ་བ་བཞུགས་སོ། །

[001A] །ན་མོ་གུ་རུ་མུ་ནི་ཨིནྟྲཱ་ཡ། རྒྱལ་བའི་གཙུག་ཏོར་ལས་འཁྲུངས་བཅོམ་ལྡན་མའི། །ཞབས་ཀྱི་པདྨོར་གུས་པས་ཕྱག་བྱས་ཏེ། །དེ་ཡི་འཕྲིན་ལས་ནད་རིམས་གདོན་
བགེགས་སོགས། །མ་ལུས་བཟློག་པའི་རིམ་པ་དེང་འདིར་བཤད། །འདིར་གཙུག་ཏོར་བཟློག་ཆེན་བྱེད་པར་འདོད་པས། དབུས་སུ་སོར་བཞིའི་ཟླུམ་ཐིག་བསྐོར། དེའི་ཕྱིར་ཡང་སོར་བཞིས་
བསྐོར་བ་ལ་རྡོ་རྗེ་རྒྱ་གྲམ་བྱ། དེའི་ཕྱིར་ཡང་སོར་བཞིས་བསྐོར་བ་ལ་པདྨ་འདབ་བརྒྱད་བྱ། དེའི་ཕྱིར་སོར་བཞིས་བསྐོར་བ་ལ་འཁོར་ལོ་རྩིབས་བརྒྱད་བྱ། དེའི་ཕྱིར་གྲུ་བཞི་སྒོ་བཞི་པ་བྱ་བའམ་
བསྡུ་ན་མ་བྱས་ཀྱང་རུང། ལྟེ་བར་པདྨ་འདབ་བརྒྱད་ལྟེ་བ་དང་བཅས་པ། ཚོན་རྣམས་དབུས་དཀར། ཤར་སྔོ། ལྷོ་སེར། ནུབ་དམར། བྱང་ལྗང་བ། དབུས་སུ་གདུགས་དཀར་འཁོར་བཅས་ཀྱི་ཚོན་

[002A]༄༅། །སྤུངས། འདབ་མ་རྣམས་ལ་ཚངས་པ་འཁོར་བཅས། སྣ་ཚོགས་རྡོ་རྗེའི་རྭ་བཞིར་རྒྱལ་ཆེན་བཞི་ཕྱགས་མདོག་པདྨ་འདབ་བརྒྱད་ལ་ཤར་དུ་བརྒྱ་བྱིན་ནས་བྱང་ཤར་དུ་ལྷ་
ཆེན་གྱི་བར་རང་མདོག་རྩིབས་བརྒྱད་ལ་ཤར་དུ་འབྱུང་པོ། ལྷོར་གཟའ་གདན། ནུབ་ཏུ་སེ་བདག་བྱང་དུ་ལྷ་མིན། ཤར་ལྷོར་མིའམ་ཅི། ལྷོ་ནུབ་ཏུ་མཁའ་འགྲོ་མ་ནུབ་བྱང་དུ་མ་མོ། བྱང་ཤར་དུ་
ནམ་མཁའ་ལྡིང། ཤར་སྒོའི་ཕྱིའི་ཤར་དུ་ལྟོ་འཕྱེ། ལྷོར་རྣལ་འབྱོར་མ། ནུབ་ཏུ་ཀླུའི་གདོན། བྱང་དུ་འབྱུང་བ་དང། གདོན་སྤྱིའི་ཚོགས་ཀྱི་ཚོན་སྤུངས་དགོད། མདོར་བསྡུ་ན་པདྨ་འདབ་བརྒྱད་
ཀྱི་སྟེང་དུ་ཚོན་སྤུངས་ཙམ་དགོད། གཡས་གཡོན་རྒྱབ་གསུམ་དུ་ཆོས་འབྱུང་གི་ནང་དུ་ལེགས་ལྡན་མཆེད་གསུམ་གྱི་ཚོན་སྤུངས་དགོད། གཞན་ཡང་མི་མོ་སོགས་གླུད་གཟུགས་དུ་མ་དང་
ཟོར་སྣ་དུ་མ་དང། འུག་སྒྲོ་བསྐྱོན་པའི་སྐྱེར་པའི་མདའ་གཞུ་སོགས་དང། གཏོར་མ་ཡང་སོ་གསུམ་གྱི་དང་པོ་བཅོམ་ལྡན་འདས་མ་འཁོར་བཅས་ལ་དཀར་གཏོར། གཉིས་པ་དང་གསུམ་པ་སྤྱི་

[002B] བཞི་པ་ལ་གཞི་བདག་ལྔ་པ་བོ་དེ་ཙེ་དང་རཀ་ཤ། དྲུག་པ་ཞོ་འོ་མ། བདུན་པ་ཤིང་ཐོག་སྣ་ཚོགས། བརྒྱད་པ་སྦྲང་རྩི། དགུ་པ་སྦྱར་སྤོས། བཅུ་པ་མངར་
གསུམ། བཅུ་གཅིག་པ་འབྲས་ཡོས་དང་དེའི་ཟན། བཅུ་གཉིས་པ་ཤ་རྗེན་བཙོས་པ། བཅུ་གསུམ་པ་རྐང་མར། བཅུ་བཞི་པ་མེ་ཏོག་སྣ་ཚོགས་དང་རྩི་གཅུད། བཅོ་ལྔ་པ་སྦྲང་རྩི། བཅུ་དྲུག་པ་སྙེ་མ་དང་འབྲུ་སྣ་
ཚོགས། བཅུ་བདུན་པ་འཁུར་བ། བཅོ་བརྒྱད་པ་ལ་ཕུག་སྒོག་བཙོང། བཅུ་དགུ་པ་ཕྱི་ཚིལ་ནང་ཚིལ། ཉི་ཤུ་པ་དཀར་གསུམ། ཉེར་གཅིག་པ་སྒོ་ང། ཉེར་གཉིས་པ་ཤ་རུལ། ཉེར་གསུམ་པ་དར་སྣབས། ཉེར་
བཞི་པ་ཞག་ཉེར་ལྔ་པ་ཁྲག་སྣ། ཉེར་དྲུག་པ་ཆུ་སྣ། ཉེར་བདུན་པ་བུ་རམ་དང་ཤིང་ཀུན། ཉེར་བརྒྱད་པ་རྒུན་ཆང་འབྲས་ཆང། ཉེར་དགུ་པ་ལྷག་མ་ཀུན་བསགས་པ། སུམ་ཅུ་པ་བཟང་དྲུག་སོགས་
སྨན་སྣ། སོ་གཅིག་སོ་གཉིས་པ་དཀར་གཏོར། སོ་གསུམ་པ་དམར་གཏོར་རྣམས་བ་དན་དཀར་པོའམ་སྣ་ཚོགས་པས་བརྒྱན། གཞན་ཡང་འཇིག་རྟེན་དང་འཇིག་རྟེན་ལས་འདས་པ་ལ་འབུལ་བའི་
མཆོད་པ་རྒྱས་པར་བཤམས། ཆོ་ག་ལ་འཇུག་པ་ནི། སྐྱབས་འགྲོ་སེམས་བསྐྱེད་སྔོན་དུ་བཏང། སྭ་བྷཱ་ཝས་སྟོང་པར་སྦྱངས། དེ་ལྟར་བདག་གི་དེ་ཁོ་ན་ཉིད་དོན་དམ་པར་སྤྲོས་པ་ཐམས་ཅད་དང་བྲལ་བ་

[003A]༄༅། །ཇི་ལྟར་ཡིན་པ་དེ་བཞིན་དུ་ལྷའི་དེ་ཁོ་ན་ཉིད་ཀྱང་དེ་བཞིན་ཡིན་པས་དེ་གཉིས་ཆུ་དང་འོ་མ་འདྲེས་པ་བཞིན་དུ་རྣམ་པར་མི་རྟོག་པའི་སྣང་བའི་སྒོ་དེ་ཉིད་དུ་བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་
པར་གྱུར། སྟོང་པའི་ངང་ལས་ཨོཾ་སརྦཱ་ཏ་ཐཱ་ག་ཏ་ཨུཥྞཱཾ་ཥ་སི་ཏཱ་ཏ་པ་ཏྲེ་ཧཱུཾ་ཕཊ་སཱཧཱ་ཞེས་པའི་སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པར་གྱུར། བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པའི་རྣམ་པ་ཅན་
གྱི་རང་གི་སེམས་ཟླ་བའི་དཀྱིལ་འཁོར་དུ་གྱུར་པའི་སྟེང་དུ་སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པ་དེ་ཤིན་ཏུ་དག་པའི་དངུལ་ཆུ་གསེར་གྱི་བྱེ་མ་ལ་ཞེན་པ་ལྟར། ཡིག་འབྲུ་བྲིས་པའི་རྣམ་པ་
ཅན་དུ་འཁོད་པ་ཡོངས་སུ་གྱུར་པ་ལས། གདུགས་དཀར་པོའི་ཏོག་ལ་ཨོཾ་ཡིག་གིས་མཚན་པའི་མཐར་ཨོཾ་སརྦཱ་ཏ་ཐཱ་ག་ཏ་་ཕཊ་སཱཧཱ་ཞེས་པས་མཚན་པར་གྱུར། ཟླ་བ་དང་ཕྱག་མཚན་སྔགས་དང་
བཅས་པ་ལས་འོད་ཟེར་སྣ་ཚོགས་བྱུང་བའི་རྩེ་མོ་ལ་གདུགས་དཀར་པོ་ཅན་གྱི་ལྷའི་གཟུགས་དཔག་ཏུ་མེད་པ་བྱུང་ནས་ནམ་མཁའི་དབྱིངས་ཐམས་ཅད་ཁྱབ་པར་བྱས། རྒྱལ་བ་ཐམས་ཅད་ལ་མཆོད་པའི་སྤྲིན་ཆེན་པོ་སྤྲུལ་
པས་ལེགས་པར་མཆོད། གཞན་ཡང་སྤྲིན་ཆེན་པོ་སྤྲུལ་པ་ལས་བདུད་རྩིའི་ཆར་རྒྱུན་བབས་པས་དམྱལ་བ་ལ་སོགས་པའི་འགྲོ་བ་ཐམས་ཅད་ཀྱི་སྡུག་བསྔལ་གྱི་མེ་རྣམས་ཞི་ཞིང་དེ་རྣམས་ཚིམ་པར་བྱས་

[003B] རང་ཉིད་བཅོམ་ལྡན་འདས་མ་གདུགས་དཀར་པོ་ཅན་རྡོ་རྗེ་གཙུག་
ཏོར་ཕྱིར་བཟློག་པ་ཆེན་མོ། སྤྲུལ་པའི་དབུ་སྟོང་མངའ་བ། ཕྱག་སྟོང་མངའ་བ། སྤྱན་བྱེ་བ་བརྒྱ་སྟོང་མངའ་བ། མི་ཕྱེད་འབར་བའི་མཚན་རྟགས་ཅན། རྡོ་རྗེ་ཡངས་པ་ཆེན་མོ་ས་གསུམ་གྱི་དཀྱིལ་འཁོར་ལ་མངའ་མཛད་པ། སྐུ་
མདོག་དཀར་མོ་སྒེག་པ་དང་དཔའ་བའི་ཉམས་ཅན་གྱི་རྩ་ཞལ་ཉིས་བརྒྱ་དཀར་བ། འཇིགས་སུ་རུང་བ་དང་རྒོད་པའི་ཉམས་ཅན་གྱི་གཡས་ཞལ་ཉིས་བརྒྱ་སེར་པོ། གཤེ་བ་དང་རྔམས་པའི་ཉམས་ཅན་གྱི་རྒྱབ་ཞལ་ཉིས་བརྒྱ་
དམར་པོ། སྙིང་རྗེ་བ་དང་ཞི་བའི་ཉམས་ཅན་གྱི་གཡོན་ཞལ་ཉིས་བརྒྱ་ལྗང་ཁུ། ངོ་མཚར་བ་དང་དྲག་པོའི་ཉམས་ཅན་གྱི་སྟེང་ཞལ་ཉིས་བརྒྱ་སྔོན་པོ། ཞལ་རེ་རེ་ཡང་སྤྱན་གསུམ་གསུམ་དང་ལྡན་ཅིང། དབུ་རེ་རེ་ལ་ཁྲོ་བོའི་
རྡོ་རྗེ་འབར་བས་མཚན་པ། དབུའི་སྟེང་དུ་གདུང་བདུན། བདེ་གཤེགས་བཅུ་སོགས་ཡང་དག་པར་རྫོགས་པའི་སངས་རྒྱས་བྱེ་བ་ཕྲག་བདུན་གྱི་ཅོད་པན་འཆང་བ། ཕྱག་གཡས་གཡོན་གྱི་དང་པོས་འཁོར་ལོ་དང་
བཅས་པའི་སྐྱབས་སྦྱིན་དང། མདའ་དང་བཅས་པའི་གདུགས་དཀར་པོའི་ཡུ་བ་ཐུགས་ཀར་འཛིན་ཅིང། གཡས་གཡོན་གྱི་ལྷག་མ་དགུ་བཅུ་རྩ་དགུ་ན་འཁོར་ལོ་དང་མདའ། གཡས་ཀྱི་ཕྱག་ལྷག་

[004A]༄༅། །མ་བཞི་བརྒྱས་རྡོ་རྗེ་རིན་པོ་པདྨ་སྣ་ཚོགས་རྡོ་རྗེ་རྣམས་བརྒྱ་ཕྲག་རེ་རེ་འཛིན་ཅིང། གཡོན་གྱི་ཕྱག་ལྷག་མ་བཞི་བརྒྱས་གཞུ་དང་རལ་གྲི་ཞགས་པ་ལྕགས་ཀྱུ་རྣམས་བརྒྱ་ཕྲག་རེ་རེ་འཛིན་པ་
རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང། དར་གྱི་སྟོད་གཡོགས་དང་སྨད་གཡོགས་མཛེས་པར་གསོལ་བ། ཞབས་གཡས་པ་ལྔ་བརྒྱ་བརྒྱངས་པས་རྒྱལ་པོའི་ཆད་པའི་འཇིགས་པ་ལ་སོགས་པ་འཇིགས་པ་ཆེན་པོ་
ཐམས་ཅད་གནོན་པར་མཛད་ཅིང། གཡོན་པ་ལྔ་བརྒྱ་བསྐུམས་པས་མདངས་འཕྲོག་པ་ལ་སོགས་པའི་གདོན་ཐམས་ཅད་འཇོམས་པར་མཛད་པ། སྐུའི་ཆ་ཐམས་ཅད་ལ་ཟུར་གྱིས་བལྟ་བ་དང། ཆེར་བགྲད་པ་དང་གློག་ལྟར་
འགྱུ་བ་དང། དྲག་ཏུ་གཟིར་བ་ལ་སོགས་པའི་སྤྱན་བྱེ་བ་བརྒྱ་སྟོང་མངའ་བ། གར་གྱི་ཉམས་དགུ་དང་ལྡན་ཅིང། བ་སྤུའི་བུ་ག་ཐམས་ཅད་ནས་བསྐལ་པའི་མེ་ལྟ་བུའི་རྡོ་རྗེའི་མེ་འོད་རབ་ཏུ་འབར་བས་ས་གསུམ་གྱི་དཀྱིལ་འཁོར་
རྒྱས་པར་འགེངས་པས་སེམས་ཅན་ཐམས་ཅད་འཇིགས་པ་མ་ལུས་པ་ལས་སྐྱོབ་པའི་བདག་ཉིད་ཅན་དུ་གྱུར། དེའི་གཡས་གཡོན་རྒྱབ་གསུམ་དུ་པད་ཉི་རོའི་གདན་ལ་ཧཱུཾ་ལས་ལེགས་ལྡན་མཆེད་གསུམ་སྐུ་མདོག་
མཐིང་ནག་ཞལ་གཅིག་ཕྱག་གཉིས་པ། གཡས་གྲི་གུག་དང། གཡོན་ཐོད་ཁྲག་ཐུགས་ཀར་འཛིན་པའི་མཆན་ཁུང་ན་ཙན་དན་གྱི་བེང་ཆེན་བསྣམས་པ། སྐུ་ལ་དར་ནག་གི་འཇོལ་བེར་དང། ཞབས་ལ་སག་ལྷམ་ནག་

[004B] ཁྲོས་ཤིང་གཏུམ་པ། ཐོད་པ་སྐམ་རློན་གྱིས་བརྒྱན་ཅིང། ཡེ་ཤེས་ཀྱི་མེ་འབར་བའི་དབུས་ན་གཡས་བསྐུམས་གཡོན་བརྐྱངས་ཀྱི་སྟབས་ཀྱིས་བཞུགས་པར་གྱུར། གཙོ་འཁོར་རྣམས་ཀྱི་སྤྱི་བོར་ཨོཾ་དཀར་པོ་
མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། དེ་བཞིན་གཤེགས་པའི་དམ་རྒྱ་བཅས་ལ། །ཨོཾ་སརྦཱ་ཏ་ཐཱ་ག་ཏ་ཨུད་བྷ་ཝ་ཡེ་སཱཧཱ། ཞེས་བརྗོད་ཅིང། ཐུགས་ཀ། སྨིན་མཚམས། མགྲིན་པ། དཔུང་མགོ་གཉིས་སུ་རེག་
ལ་བྱིན་གྱིས་བརླབ་བོ། །སློབ་དཔོན་གཞན་གྱིས་ཡེ་ཤེས་པ་དགུག་གཞུག་དབང་བསྐུར་རྒྱས་བཏབ་གསུངས་པ་ལྟར་མདོར་བསྡུས་བྱས་ཀྱང་རུང་ལ། སློབ་དཔོན་སངས་རྒྱས་གསང་བ་སོགས་ཀྱིས་མ་བཤད་པས། མ་བྱས་ཀྱང་
འགལ་བ་མེད་ཅེས་རྗེ་ཐམས་ཅད་མཁྱེན་པ་གསུང་ངོ། །དེ་ནས་རྒྱུད་སྡེ་འོག་མ་ལྟར་བྱིན་གྱིས་བརླབས་ལ། ཆུ་གཉིས་ཉེར་སྤྱོད་རོལ་མོ་དང་བཅས་པ་སྔགས་དང་ཕྱག་རྒྱ་ཙམ་གྱིས་འབུལ། རྒྱལ་བ་ཀུན་གྱི་མཚན་མཆོག་
གཙུག་ཏོར་ནས། །ལེགས་པར་འཁྲུངས་པའི་རྨད་བྱུང་ལྷ་མོ་ནི། །གཞན་གྱིས་མི་ཐུབ་གཙུག་ཏོར་གདུགས་དཀར་ཞེས། །ཡོངས་སུ་གྲགས་པ་དེ་ལ་ཕྱག་འཚལ་ལོ། །སྲིན་པོའི་གཟུགས་ཀྱིས་གདུག་པ་ཅན། །ཚར་གཅོད་བྱང་
ཆུབ་སེམས་དཔའ་སྟེ། །གྲོང་ཁྱེར་གསུམ་བརྩེགས་འཇིག་བྱེད་པ། །གཏུམ་པོ་རྣམས་ལ་བདག་བསྟོད་དོ། ཞེས་པས་བསྟོད། ཨོཾ་སརྦཱ་ཏ་ཐཱ་ག་ཏ་ཨུཥྞྱི་ཥ་སི་ཏཱ་ཏ་པ་ཏྲེ་ཧཱུཾ་ཕཊ། ཧཱུཾ་མ་མ་ཧཱུཾ་ནི་སཱཧཱ། ཞེས་པའི་ཉེ་སྙིང་དང་སྙིང་པོ་

[005A]༄༅། །གང་རིགས་དང། ལེགས་ལྡན་རྣམས་ལ་གཡས་སྐོར་གྱིས། ཨོཾ་མཧཱ་ཀཱ་ལ་དུ་ཧྲི་བྷྱོ་ཧཱུཾ་ཕཊ། ཨོཾ་མཧཱ་ཀཱ་ལ་ཤྲཱི་ཧཱུཾ་ཕཊ། ཨོཾ་མཧཱ་ཀཱ་ལ་དུཥྚཾ་ཧཱུཾ་ཕཊ། ཅེས་དམིགས་པ་དང་བཅས་པའི་བཟླས་པ་བྱེད་ཅིང་མཇུག་ཏུ་
དགེ་བ་བསྔོ། དེ་ནས་མདུན་བསྐྱེད་བསྒྲུབ་པ་ནི། དཀྱིལ་འཁོར་དང་དབྱེར་མེད་དུ་མོས་ཏེ་རང་གི་མདུན་དུ་རིན་པོ་ཆེ་དུ་མ་ལས་བྱས་པའི་ས་གཞི་གསེར་གྱི་བྱེ་མ་བདལ་བར་གྱུར། ཨོཾ་ཙ་ལ་པཱི་ཧཱུཾ་སཱཧཱ། དེའི་སྟེང་དུ་འོ་མའི་རྒྱ་མཚོ་
ཆེན་པོ་ཉ་ལྕིབས་ལ་སོགས་པའི་སྐྱོན་དང་བྲལ་བ། པདྨ་དང་ཨུཏྤ་ལ་ལ་སོགས་པའི་མེ་ཏོག་གིས་བརྒྱན་པ། རིན་པོ་ཆེའི་བྱའི་ཚོགས་མང་པོ་ལྡིང་བར་གྱུར། ཨོཾ་བི་མ་ལ་དྷ་ཧ་ཧཱུཾ། དེའི་དབུས་སུ་རི་རབ་གྲུ་བཞི་པ། ངོས་བཞི་ནས་
གསེར་དང་དངུལ་དང་ཨིནྟྲ་ནཱི་ལ་དང་སྦུར་ལོང་ལས་བྱས་པའི་ཐེམ་སྐས་ཀྱི་འཕྲེང་བས་བརྒྱན་པ། མཐའ་ཐོག་ཐག་དཔག་བསམ་གྱི་ཤིང་ལེགས་པར་འཁྲུངས་པ་ལ་རྣམ་པར་རྒྱལ་བའི་བ་དན་སྟོང་འཕུར་བས་བརྒྱན་པ། དེའི་སྟེང་
དུ་པདྨའི་སྡོང་བུ་རིན་པོ་ཆེ་དུ་མས་བརྒྱན་པའི་རིན་པོ་ཆེ་སྣ་ཚོགས་ཀྱི་འདབ་མ་ཅན། གསེར་གྱི་ཟེ་བ་དང་སྦུར་ལོང་གི་ཟེའུ་འབྲུ་དང་ལྡན་པ། སྙིང་པོའི་ཐོག་ལ་དངུལ་གྱི་རི་མོས་བསྐོར་བ་དཔག་ཚད་དུ་མའི་ཁྱོན་ཅན་རི་རབ་ཀྱི་དབུས་
བརྟོལ་ནས་བྱུང་བའི་ལྟེ་བར་བཧྲུཾ་ལས་མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་གདན་དང་བཅས་པ། ན་མཿ་སརྦཱ་ཏ་ཐཱ་ག་ཏཱ་ནཱཾ་སརྦཱ་ཐཱཁཾ་ཨུངྒ་ཏེ་སྥར་ཎཱ་ཧི་མཾ་ག་ག་ན་ཁཾ་སཱཧཱ། སྟེང་དུ་བླ་བྲེ་དང་བཅས་པ་སྐད་

[005B] ཨོཾ་ཏྲཾ་བནྡྷ་སཱཧཱ། རོལ་མོ་དབྱངས་དང་བཅས་པས། ཧཱུཾ། རྒྱལ་བ་ཀུན་གྱི་ཐུགས་རྗེ་ཡི། །གཙུག་ཏོར་ལས་འཁྲུངས་བཅོམ་ལྡན་མ། །འཕགས་མ་གདུགས་དཀར་འཁོར་བཅས་རྣམས། །སྤྱན་འདྲེན་
གནས་འདིར་གཤེགས་སུ་གསོལ། །སངས་རྒྱས་བསྟན་པ་བསྲུང་བའི་གཙོ། །ལེགས་ལྡན་ནག་པོ་མཆེད་གསུམ་དང། །གཞན་ཡང་དམ་ཆོས་སྐྱོང་བའི་ཚོགས། །མ་ལུས་འཁོར་བཅས་གནས་འདིར་གཤེགས། །ལྷ་ཆེན་
ཚངས་པ་འཁོར་བཅས་དང། །རྒྱལ་ཆེན་བཞི་དང་ཕྱོགས་སྐྱོང་བཅུ། །ལྷ་ཀླུ་གནོད་སྤྱིན་འབྱུང་པོ་དང། །གཟའ་གདོན་ས་བདག་ལྷ་མ་ཡིན། །མིའམ་ཅི་དང་མཁའ་འགྲོ་མ། །རྣལ་འབྱོར་མ་དང་མ་མོའི་ཚོགས། དྲི་ཟ་མཁའ་
ལྡིང་ལྟོ་འཕྱེ་དང། །བགེགས་རིགས་སྟོང་ཕྲག་བརྒྱད་ཅུ་དང། །གདོན་རིགས་སུམ་བརྒྱ་དྲུག་ཅུ་སོགས། །སྲིད་གསུམ་འབྱུང་པོ་མ་ལུས་ཀུན། །མཆོད་སྦྱིན་གནས་འདིར་གཤེགས་སུ་གསོལ། །ཛི་ན་ཛི་ཀ་ཨེ་ཧྱ་ཧི། ཤྲཱི་མཧཱ་ཀཱ་
ལ་སརྦཱ་དྷརྨཱ་པཱ་ལ་ད་ཤ་དི་ཀ་ལོ་ཀ་པཱ་ལས་པ་རི་ཝཱ་ར་ཨེཧྱ་ཧི། ཨརྒྷཾ་པྲ་ཏཱི་ཙྪ་སཱཧཱ། ཞེས་མཆོད་ཡོན་ཕུལ། བཅོམ་ལྡན་འདས་མ་གདུགས་དཀར་པོ་ཅན་གྱི་ལྷ་ཚོགས་ལ་རིག་སྔགས་དང་གསང་སྔགས་དང་ཁྲོ་བོ་དང། ལེགས་
ལྡན་ནག་པོ་མཆེད་གསུམ་དང་མངག་གཞུག་པ་དང་མངག་གཞུག་མ་དང་དཔལ་མགོན་བདུན་ཅུ་རྩ་ལྔ་སྲིད་པ་གསུམ་གྱི་སྡེ་བརྒྱད་འབྱུང་པོ་མ་ལུས་པས་ནམ་མཁའི་དབྱིངས་ཁྱབ་ཅིང་ཁོར་ཡུག་ཏུ་བསྐོར་ནས་བྱོན་པ་ནི་
[006A]༄༅། །དབུས་སུ་བཅོམ་ལྡན་འདས་མ་གདུགས་དཀར་པོ་ཅན་ཕྱག་རྒྱའི་ཚོགས་དང། ལེགས་ལྡན་མཆེད་གསུམ་སོགས་ཡེ་ཤེས་པའི་འཁོར་གྱིས་བསྐོར་བའི་ཕྱི་རོལ་དུ་མི་མཛད་ཀྱི་བདག་པོ་ཚངས་པ་འཁོར་དང་
བཅས་པ།  རྒྱས་པར་བྱེད་ན་བདག་བསྐྱེད་ལྟར་མངོན་རྟོགས་གསལ་འདེབས།  འཇིག་རྟེན་སྐྱོང་བ་བཞི། ཕྱོགས་སྐྱོང་བཅུ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་ཆེན་པོ་
དགུ་བགེགས་རིགས་སྟོང་ཕྲག་བརྒྱད་ཅུ། གདོན་རིགས་སུམ་བརྒྱ་དྲུག་ཅུ། བྱིས་པའི་གདོན་ཆེན་བཅོ་ལྔ་སྟེ། མདོར་ན་སྲིད་པ་གསུམ་གྱི་སྡེ་བརྒྱད་འབྱུང་པོའི་ཚོགས་ཐམས་ཅད་འཁོད་པའི་གཙོ་འཁོར་ཐམས་ཅད་ཀྱི་སྤྱི་བོར་
ཨོཾ་དཀར་པོ། ཞེས་པ་ནས། དེ་བཞིན་གཤེགས་པའི་དམ་རྒྱས་བྱིན་གྱིས་བརླབས་པའི་བར་བདག་བསྐྱེད་ལྟར་བྱ། ཀ་མ་ལ་ཡེ་སྟྭཾ་ཞེས་གདན་ཕུལ། མཆོད་རྫས་རྣམས་ཏྲཾ་བནྡྷས་བསངས། རྒྱུད་སྡེ་འོག་མ་ལྟར་བྱིན་གྱིས་
བརླབས། རོལ་མོ་དབྱངས་དང་བཅས་པས། ལྷ་རྫས་མཆོད་ཡོན་རྒྱ་མཚོ་འདི། །བཅོམ་ལྡན་གདུགས་དཀར་འཁོར་བཅས་སོགས། །སྲིད་ཞིའི་མགྲོན་རྣམས་ཀུན་ལ་འབུལ། །བར་གཅོད་བཟློག་ཕྱིར་བཞེས་སུ་གསོལ།།
ཞེས་ཉེར་སྤྱོད་འདོད་ཡོན་རིན་ཆེན་སྣ་བདུན་གྱི་བར་དུ་སྦྱར་ཏེ་མཆོད། རྒྱལ་བ་བྱེ་བདུན་མ་དང། སྔར་གྱི་ལེགས་ལྡན་གྱི་བསྟོད་པ་དང། ཕྱི་རོལ་ཁོར་ཡུག་ལ་གནས་པའི། །འཇིགས་བྱེད་ལྷ་ཀླུ་གཟའ་སྐར་དང། །ཕྱོགས་སྐྱོང་

[006B] །འཇིག་རྟེན་པ་ཀུན་བསྟོད་པར་བགྱི། ཞེས་པས་བསྟོད། རྒྱུད་སྡེ་འོག་མ་ལྟར་གཏོར་མ་བྱིན་གྱིས་བརླབས་ལ། སྙིང་པོ་སི་ཏཱ་ཏ་པ་ཏྲེའི་མཇུག་ལ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི་གསུམ་
མམ་བདུན་གྱིས་གཙོ་འཁོར་དང། གཉིས་པ་དང་གསུམ་པ་སྤྱི་སྒོས་ཀྱི་ཆོས་སྐྱོང་ལ་རང་རང་གི་སྔགས་ལ་ས་པ་རི་ཝཱ་ར་ཨི་དཾ་སོགས་སྦྱར་ནས་སླར་བཞིན་འབུལ། ཨརྒྷཾ་སོགས་ཀྱིས་མཆོག་མདོར་བསྡུ་ན། མཚམས་འདིར་
མི་ཟ་དགུ་ཟའི་གཏོར་མ་ཐམས་ཅད་བཤམས་ཤིང་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས། ཨོཾ་རུ་ཏྲ་ཡེ་ཞེས་པ་ནས་ནཱ་གེ་བྷྱ་དེ་བ་ནཱ་ག་ཞེས་པ་ནས། ཨ་མ་ནུ་ཥ་ས་པ་རི་ཝཱ་ར་བྷྱོ་བི་ཤྭ་མུ་ཁེ་བྷྱ་སརྦཱ་ཏཱ་ཏ་ཁཾ་ཨུཏྒ་
ཏེ་སྥར་ཎ་ཧི་མ་ག་ག་ན་ཁཾ་སཱཧཱ། ཞེས་པ་ལན་བདུན་ལ་སོགས་པས་ཅིག་ཅར་དུ་བསྔོ། ཨརྒྷཾ་སོགས་ཀྱིས་མཆོད། འཕགས་མ་གཙོ་འཁོར་ལ་འཕྲིན་ལས་བཅོལ་བ་ནི། ཧཱུཾ༑ ཕས་རྒོལ་འཇོམས་ལ་མཐུ་ལྡན་གཙོ་མོ་དང། །
དྲག་ཤུལ་ཆེ་སོགས་འཇིགས་རུང་ཕྱག་རྒྱའི་ཚོགས། །བདུད་འདུལ་ལེགས་ལྡན་ནག་པོ་འཁོར་བཅས་ཀྱིས། །མཐུན་པའི་མཆོད་གཏོར་རྒྱ་མཚོ་འདི་བཞེས་ལ། །རྣལ་འབྱོར་བདག་ཅག་དཔོན་སློབ་འཁོར་བཅས་ལ། །གདོན་
དང་རྒྱུ་སྐར་གཟའ་ཡི་གནོད་པ་དང། །དུས་མིན་འཆི་དང་སྡིག་པའི་རྨི་ལམ་དང། །དུག་མཚོན་མེ་ཆུ་དགྲ་ཡི་འཇིགས་པ་རྣམས། །ཁྱོད་ཞབས་དྲན་པ་ཙམ་གྱིས་བཟློག་པར་མཛོད། །རླུང་མཁྲིས་བད་ཀན་འདུས་པའི་ནད་རྣམས་

[007A]༄༅། །དང༑ ༑མཛེ་དང་ཕོལ་མིག་གཡན་པ་ལྷོག་པ་དང། །གཞོགས་ཕྱེད་ན་སོགས་ནད་རིམས་མཐའ་དག་དང། །ལྷ་ཀླུ་ལྷ་མིན་སོགས་ཀྱི་གདོན་ཚན་རྣམས། །ཁྱོད་ཞབས་། སོག་དང་གཟི་བརྗིད་མདངས་རྣམས་
འཕྲོག་པ་དང། །མངལ་དང་ཤ་ཁྲག་ལ་སོགས་ཟ་བ་དང། །ཉིན་རེ་བ་སོགས་རིམས་ཀྱི་གནོད་པ་དང། །དམག་དང་ཆོམ་རྐུན་རྒྱལ་པོའི་འཇིགས་པ་སོགས། །ཁྱོད་ཞབས་། །སེང་གེ་སྟག་སོགས་གཅན་གཟན་གནོད་པ་དང། །
གཞན་ཡབ་གདོན་ཆེན་རིགས་རྣམས་མཐའ་དག་དང། །ཀུན་ཏུ་རྒྱུ་དང་ཚངས་པ་སྲེད་མེད་བུ། །དྲང་སྲོང་དམོད་པ་གྲུབ་པའི་ངན་སྔགས་སོགས། །ཁྱོད་ཞབས་། མདོར་ན་རྣ་ཁྱོར་དཔོན་སློབ་འཁོར་བཅས་ཀྱི། །སྔོན་ལས་
འཕྲལ་རྐྱེན་ངན་པས་བསྐྱེད་པ་ཡི། །གཞན་གྱི་བསམ་ངན་སྦྱོར་བ་རྩུབ་པ་དང། །ལུས་སྲོག་ལོངས་སྤྱོད་ཚེ་ཡི་བར་གཅོད་རྣམས། །ཁྱོད་ཞབས་། གང་གི་སྒོ་ནས་མི་སྲུན་སྐྱེ་བོ་ཡི། །བདག་ཅག་བདེ་ལེགས་འཕྲོག་པའི་
རིག་སྔགས་སོགས། །མ་ལུས་བཅད་དང་འབར་བའི་ཕུར་བུ་ཡིས། །དེ་དག་རྣམས་ལ་གདབ་པའི་འཕྲིན་ལས་མཛོད། །བསྟན་པ་བཤིག་ཅིང་དཀོན་མཆོག་སྨོད་པ་དང། །རྣལ་འབྱོར་དཔོན་སློབ་དམ་ཆོས་སྒྲུབ་པ་ལ། །གནོད་
ཅིང་འཚེ་བའི་དགྲ་བགེགས་མ་ལུས་པ། །འབར་བའི་ཕུར་བུས་ཐོབ་ལ་བརླག་པར་མཛོད། །ཅེས་བཟློག་བསྒྱུར་གྱི་འཕྲིན་ལས་བཅོལ་ནས། འབྱུང་པོ་སྤྱི་བསྐུལ་བས་ཏེ། ཟོར་རྣམས་དགྲ་ཕྱོགས་སུ་འཕེན། རྒྱས་པར་བྱེད་ན་བྱིན་

[007B] མགྲོན་རྣམས་ཀྱང་རེ་རེ་ནས་ཕྲལ་ཏེ་གཏོར་མ་ཕུལ་འཕྲིན་ལས་བཅོལ་བས་ཤིན་ཏུ་རྒྱས་པར་འགྱུར་རོ།།    ༈    །།འབྲིང་དུ་བྱེད་ན། ལྷག་མ་གཏོར་མ་ཉེར་དགུ་པ་ལྔ་ཆེན་གཅིག་དང། བརྒྱད་ཚན་གཉིས་དང། ཡང་ལྔ་
ཚན་གཅིག་དང། གསུམ་ཚན་གཅིག་ཏུ་བཤམས་ལ། རིམ་དང་ཅིག་ཅར་ཅི་རིགས་པར་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས། ཨོཾ་པྲ་ཧྨ་ཎཱ་ཡ། ཨོཾ་ཙ་ཏུར་མ་ཎཱ་རཱ་ཛ་ས་པ་རི་ཝཱ་ར་ཞེ་སོགས་ལན་གསུམ་
གྱིས་འབུལ། ཚངས་པ་ཡབ་ཡུམ་འཁོར་བཅས་དང། །ཡུལ་འཁོར་སྲུང་དང་འཕགས་སྐྱེས་པོ། །སྤྱན་མི་བཟང་དང་རྣམ་ཐོས་སྲས། །རང་རང་འཁོར་དང་བཅས་པ་ལ། །ཕྱག་འཚལ་བསྟོད་དེ་མཆོད་གཏོར་འབུལ། །
ཟས་སུ་འཕྲེང་བ་སྲོག་འབྲས་བུ། །སྐྱུགས་པ་བདུག་པ་ཟ་བ་ཡི། །གདོན་ཚོགས་འཁོར་དང་བཅས་པ་ལ། །རང་རང་དགྱེས་པའི་གཏོར་མ་ནི། །འབྲུ་བཅུད་སྦྱར་བ་འདི་ཕུལ་བས། །སོ་སོའི་གདོན་བགེགས་ནད་རིམས་དང། །ཚེ་
སྲོག་བར་ཆད་བཟློག་ཏུ་གསོལ། །བརྒྱད་ཚན་དང་པོ། །ཡང༑ ཨོཾ་ཨིནྟྲ་ཡེ། ཨོཾ་ཨཀྣ་ཡེ། ཨོཾ་ཡ་མ་ཡེ། ཨོཾ་ནི་རི་ཏེ་ཡེ། ཨོཾ་མཧཱ་ཤྭ་རི། ཨོཾ་ནཱ་ག་རཱ་ཛ། ཨོཾ་བཱ་ཡུ་བཻ་ཡེ། ཨོཾ་ཀུ་བཻ་ར་ཡེ་ས་པ་རི་ཝཱ་ར་ཞེས་སོགས་ལན་
གསུམ་གྱིས་འབུལ། འཕྲིན་ལས་བཅོལ་བ་ནི། ཧཱུཾ༑ དབང་པོ་མེ་ལྷ་གཤིན་རྗེ་སྲིན། །ལྷ་ཀླུ་རླུང་ལྷ་གནོད་སྦྱིན་ནི། །ཡབ་ཡུམ་སྲས་དང་གཡོག་བཅས་ལ། །ཕྱག་འཚལ་། ཟས་སུ་མངལ་བསྲེག་ཤ་རྐང་དང། །མེ་

[008A]༄༅། །ཏོག་མཆིལ་མ་ལོ་ཏོག་དང། །འཁུར་བ་ཟ་བའི་གདོན་རྣམས་ལ། །རང་རང་དགྱེས་པའི་། འབྲུ་བཅུད་། སོ་སོའི་། ལོ་ཉེས་ངན་སྔགས་གནོད་པ་དང། །ཚེ་སྲོག་བར་ཆད་བཟློག་ཏུ་གསོལ། །བརྒྱད་ཚན་
གཉིས་པ་ཡང། ཨོཾ་བྷཱུ་ཏ་ཨ་ཏི་པ་ཏ་ཡ། ཨོཾ་སརྦཱ་གྲ་ཧ་བྷྱ་ཨོཾ་སརྦཱ་ནཀྵ་ཏྲ། ཨོཾ་བྷཱུ་མི་པ་ཏི། ཨོཾ་ཨ་སུ་རེ་བྷྱ་ཨོཾ་ཀིན་ན་རེ་བྷྱ་ཨོཾ་མ་ཏྲི་ག་ཎེ་བྷྱ། ཨོཾ་ཌཱ་ཀི་ནི་བྷྱ་ས་པ་རི་ཝཱ་རན་མཿ་ཞེས་སོགས་ལན་གསུམ་གྱིས་འབུལ་
འཕྲིན་ལས་བཅོལ་བ་ནི། །འབྱུང་པོ་གཟའ་ཚོགས་རྒྱུ་སྐར་དང། །ས་བདག་ལྷ་མིན་མི་འམ་ཅི། །མ་མོ་མཁའ་འགྲོའི་ཚོགས་བཅས་ལ། །ཕྱག་འཚལ་། ཟས་སུ་མི་གཙང་ཚིལ་མངར་གསུམ། །སྣབས་རྣག་དར་སྣབས་
ཞག་དང་ནི། །ཁྲག་འཐུང་བ་ཡི་གདོན་རྣམས་ལ། །རང་རང་དགྱེས་། འབྲུ་བཅུད་། སོ་སོའི་། གཟའ་གདོན་མཚན་མ་ངན་པ་དང། །ཚེ་སྲོག་། སྔ་ཚན་གཉིས་པ་ཡང། ཨོཾ་བ་རུ་ཎ་ཡེ་བྷྱ་ཨོཾ་ག་རུ་ཌ་བྷྱ་ཨོཾ་ཙ་
ཏུར་བྷྱོ་བྷྱ་ཨོཾ་རཱ་ཀྵ་སི་བྷྱ་ཨོཾ་མ་ཧོ་ར་གེ་བྷྱ་ས་པ་རི་ཝཱ་ར་ན་མཿ་ཞེས་སོགས་ལན་གསུམ་གྱིས་འབུལ། །འཕྲིན་ལས་བཅོལ་བ་ནི། ཀླུ་ཚོགས་མཁའ་ལྡིང་སྲིང་མོ་བཞི། །རྣལ་འབྱོར་མ་དང་སྲིན་མོ་རྣམས། །ལྷོ་འཕྱེའི་
ཚོགས་རྣམས་འཁོར་བཅས་ལ། །ཕྱག་འཚལ་། ཟས་སུ་སྟོར་ཁུང་འབབ་འཐུང་དང། །བཙས་ཟ་གཅིན་འཐུང་ལྷག་མ་དང། །དྲི་ཟ་བ་ཡི་གདོན་རྣམས་ལ། །རང་རང་། འབྲུ་བཅུད་། སོ་སོའི་། འོག་གདོན་མི་ནད་

[008B] །ཚེ་སྲོག་། རྩ་བདུན་པ་སྔར་གྱི་དེ་དག་ཏུ་མ་འདུས་པའི་གདོན་བགེགས་འབྱུང་པོ་སྤྱི་དང། ཁྱད་པར་ལན་ཆགས་ཤར་གཉེར་བ་རྣམས་ལ། ཨོཾ་གུང་ཀ་རི་གུང་ཀ་རི་སཱཧཱ། ཨོཾ་པི་ཙི་པི་ཙི་སཱཧཱ། ཨོཾ་གུང་གུང་སཱཧཱ་ས་པ་རི་
ཝཱ་ར་ན་མཿ་ཞེས་སོགས་ལན་གསུམ་གྱིས་འབུལ། འཕྲིན་ལས་བཅོལ་བ་ནི། སྔོན་ཆད་མཆོད་སྦྱིན་མ་ཐོབ་པའི། །གདོན་བགེགས་འབྱུང་པོ་ཐམས་ཅད་དང། །ལན་ཆགས་ཤ་འཁོན་གཉེར་རྣམས་ལ། །ཕྱག་འཚལ་། བགེགས་
རིགས་སྟོང་ཕྲག་བརྒྱད་ཅུ་དང། །གདོན་རིགས་སུམ་བརྒྱ་དྲུག་ཅུ་དང། །བྱིས་པའི་གདོན་ཆེན་བཅོ་ལྔ་སོགས། །སྟེང་འོག་བར་གསུམ་དབྱེ་བ་ཡི། །གདོན་བགེགས་འབྱུང་པོའི་ཚོགས་རྣམས་དང། །ཐོག་མ་མེད་ནས་ད་ལྟའི་
བར༑ ༑བསང་དང་བཅིངས་དང་བརྡེག་པ་དང། །ཕྲོགས་དང་བརྐུས་པ་ལ་སོགས་པའི། །ལན་ཆགས་ཤ་འཁོན་གཉེར་བ་དང། །བུ་ལོན་ཆགས་པ་རྣམས་ལ་བསྔོ། །གནོད་འཚེའི་བསམ་སྦྱོར་རྒྱུན་ཆོད་ལ། །བུ་ལོན་ཤ་འཁོན་དག་
པར་གྱིས། །ཉེར་བརྒྱད་པ་རིགས་དྲུག་ཐམས་ཅད་དང། ཁྱད་པར་དུ་གློ་བུར་དུ་ལྷགས་པ་རྣམས་ལ་སམྦྷ་ར་ལན་བདུན་གྱིས་འབུལ། འཕྲིན་ལས་བཅོལ་བ་ནི། ཡང་ཡང་དྲིན་གྱིས་བསྐྱངས་པ་ཡི། །རིགས་དྲུག་སེམས་ཅན་ཐམས་
ཅད་དང། །སྐལ་ཆད་གློ་བུར་ལྷགས་རྣམས་ལ། །ཕྱག་འཚལ་། རང་། འབྲུ་། སོ་སོའི་། བྱང་ཆུབ་སེམས་ཀྱིས་རྒྱུད་གང་ཞིང། །ཉོན་མོངས་གཡུལ་ངོ་བཟློག་ཏུ་གསོལ། །ཉེར་དགུ་པ་ཕྱོགས་བཞིའི་བགེགས་འཁོར་བཅས་

[009A]༄༅། །ལ༑ ཨོཾ་སརྦཱ་བིགྷྣ་ན་བྷྱ་ས་པ་རི་ཝཱ་ར་ན་མཿ་སརྦཱ་ཏ་ཐཱ་ག་ཏ་ཞེས་སོགས་ལན་གསུམ་གྱིས་འབུལ། འཕྲིན་ལས་བཅོལ་བ་ནི། ཁམས་གསུམ་བདག་པོ་སྤྲིན་སྒྲོན་མ། །རྡོ་རྗེ་བི་ནཱ་ཡ་ཀ་སོགས། །ཕྱོགས་བཞིའི་
བགེགས་ཚོགས་ཐམས་ཅད་ལ། །ཕྱག་འཚལ་། གང་ཞིག་མཚན་མོ་རྒྱུ་བ་ཡི། །ཞེས་པ་ནས། དེ་རིང་ཕན་ཆད་བསྐྱེད་པར་གྱིས། ཞེས་པའམ་ཡང་ན། ཧཱུཾ༑ ཉོན་ཅིག་མ་ལུས་བགེགས་ཀྱི་ཚོགས། །བདག་གི་དེ་རིང་ཁྱོད་
མཆོད་ཀྱིས། །སོངས་ཤིག་བགེགས་ཆེན་འགྲོ་བར་གྱིས། །ཕྱིན་ཆད་འདི་ལྟར་མ་བྱེད་ཅིག་ཁྱོད་ཀྱི་སྟོབས་དང་རྩལ་མཐོང་ན། །ཁྱོད་ཀྱིས་བགེགས་ཀྱང་བྱེད་པར་ནུས། །ཁྱོད་ནི་ལྷ་ཡི་སྤྲུལ་པ་སྟེ། །ཁྱོད་ཀྱིས་བགེགས་བྱེད་མི་
ནུས་མེད། །སྔོན་ཆད་མཆོད་སྦྱིན་མ་ཐོབ་པས། །དེ་རིང་བདག་གིས་ཁྱོད་མཆོད་ཀྱི། །མེ་ཏོག་སྤོས་དང་མར་མེ་དང། །དྲི་དང་ཞལ་ཟས་འདི་སྣོམས་ལ། །བགེགས་ཀྱི་རྒྱལ་པོ་འགྲོ་བར་གྱིས། །སྔོན་གྱི་ལན་ཆགས་ཡོད་ན་
ཡང༑ ༑མཆོད་སྦྱིན་འདི་ཡིས་བྲལ་བར་གྱིས། །དཀོན་མཆོག་གསུམ་གྱི་བཀའ་དག་དང། །དམ་ཚིག་ཉམས་པའི་ཉེས་པ་ཡིས། །གནོད་པར་གྱུར་ན་མ་ལེགས་ཀྱིས། །བགེགས་ཆེན་ཁྱོད་ནི་ད་སོངས་ཤིག་དེ་ནས་སྔར་
ལེགས་ལྡན་སོགས་ལ་ཕུལ་བའི་དམར་གཏོར་སོགས་ཟོར་སྣ་རྣམས་བསངས་སྦྱངས། ཧཱུཾ་ལས་ཐོག་དང་མཚོན་ཆ་མེ་ཕུང་རབ་ཏུ་འབར་བ་དགྲ་བགེགས་བར་གཅོད་བཟློག་པ་ལ་མཐུ་དང་ལྡན་པར་བསམས་ལ། ཧཱུཾ། བདེ་

[009B] །ས་གསུམ་སྐྲག་མཛད་བཅོམ་ལྡན་མ། །འཇིགས་རུང་ཕྱག་རྒྱའི་ཚོགས་བཅས་པས། །ཟོར་ཆེན་རྫས་ཀྱི་སྟོབས་བསྐྱེད་ཅིག་ལེགས་ལྡན་མཆེད་གསུམ་ཚངས་པ་དང། །རྒྱལ་
ཆེན་བཞི་དང་ཕྱོགས་སྐྱོང་བཅུ། །དྲེགས་པ་སྡེ་བརྒྱད་བཅས་པས་ཀྱང། །ཟོར་ཆེན་། ཅེས་བསྐྱེད་ཅིང་བྱིན་གྱིས་བརླབས་པའི་ཟོར་སྣ་རྣམས་ཚར་དུ་དངར། སྒྲུབ་པ་པོ་རྣམས་ལྷའི་ང་རྒྱལ་བརྟན་པོས་ཟོར་ལམ་དབྱེ་བ་དྲུག་ཅུ་
པ་ལྟར་རམ། ཡང་ན། ཧཱུཾ༑ ཉི་ཟླ་གཟའ་དང་རྒྱུ་སྐར་ཚོགས་རྣམས་དང། །ཚངས་པ་ལ་སོགས་སྟེང་ན་གནས་པ་ཡི། །མཐོ་བའི་ལྷ་རྣམས་ཐམས་ཅད་ཞབས་བསྐུམས་ལ། །དེ་རིང་རྣལ་འབྱོར་བདག་ལ་ཐོར་ལམ་ཕྱེ། །
ས་ཡི་ལྷ་མོ་བསྟན་མ་འཁོར་བཅས་དང། །གདེངས་ཅན་དབང་པོ་ས་བདག་ཀླུ་གཉན་སོགས། །འོག་ན་གནས་པ་ཀུན་ཀྱང་དབུ་ཆུམས་ལ། །དེ་རིང་། དབང་པོ་མེ་ལྷ་གཤིན་རྗེ་སྲིན་པོ་སོགས། །ཕྱོགས་དང་མཚམས་ན་
གནས་པ་ཐམས་ཅད་དང། །དྲི་ཟ་ལ་སོགས་བར་སྣང་གནས་པ་རྣམས། །གཡས་དང་གཡོན་དུ་ཅུང་ཟད་གཟུར་མཛོད་ལ། །དེ་རིང་། དྲེགས་པ་སྡེ་བརྒྱད་འཁོར་བཅས་ཐམས་ཅད་དང། །ཡུལ་འདིའི་གཞི་བདག་གཉན་པོ་
འཁོར་བཅས་ཀྱིས། །ཀུན་སློང་རུ་ང་ཕྲག་དོག་མ་མཛད་པར། །དེ་རིང་། དེ་ནས་སླར་ཡང་འཕྲིན་ལས་བསྐུལ་བ་ནི། ཧཱུཾ། ཤཱཀྱའི་རྒྱལ་པོའི་མཚན་མཆོག་གཙུག་ཏོར་ནས། །ལེགས་འཁྲུངས་བདུད་ཀྱི་རིགས་ཀྱིས་མི་

[010A]༄༅། །ཐུབ་ཅིང། །ཕས་ཀྱིས་རྒོལ་བ་ཐམས་ཅད་ཕྱིར་བཟློག་པ། །གཞན་གྱིས་མི་ཐུབ་གཙུག་ཏོར་གདུགས་དཀར་དང། །དྲག་ཤུལ་ཆེ་སོགས་ཉེར་གཉིས་ཕྱག་རྒྱའི་ཚོགས། །གདུག་པ་འདུལ་བའི་ལས་ལ་ཐོགས་
མེད་པས། །ནག་པོའི་སྡེ་རྣམས་རྡུལ་དུ་བརླག་མཛད་པའི། །རིག་སྔགས་ལྷ་མོའི་ཚོགས་རྣམས་འཁོར་བཅས་དང། །རྣལ་འབྱོར་བུ་བཞིན་སྐྱོང་མཛད་མཐུ་སྟོབས་ཅན། །ལེགས་ལྡན་ནག་པོ་མཆེད་གསུམ་འཁོར་བཅས་
དང༑ ༑ལྷ་ཆེན་ཚངས་པ་ཆེན་པོ་འཁོར་བཅས་ཀྱིས། །དེ་རིང་བདག་གི་ལས་འདི་གྲུབ་པར་མཛོད། །མཆོག་གསུམ་བསྟན་སྲུངས་རྒྱ་མཚོར་བཅས་པ་དང། །དཀར་ཕྱོགས་སྐྱོང་བའི་ལྷ་རྣམས་ཐམས་ཅད་དང། །དྲང་སྲོང་
བདེན་ཚིག་གྲུབ་པ་ཀུན་གྱིས་ཀྱང། །དེ་རིང་། དཔལ་མགོན་བདུན་ཅུ་དྲེགས་པ་སྡེ་བརྒྱད་བཅས། །ཡུལ་ལྷ་གཞི་བདག་གཉན་པོ་འཁོར་བཅས་ཀྱང། །ཀུན་སློང་རུ་ང་ཕྲག་དོག་མ་མཛད་པར། །དེ་རིང་། ཅེས་པའི་མཇུག་
གམ༑ ཡང་ན། ཧཱུཾ༑ བཅོམ་ལྡན་གདུགས་དཀར་ལྷ་ཚོགས་དང། །དྲེགས་པ་སྡེ་བརྒྱད་འཁོར་བཅས་ཀྱིས། །མཐུན་པའི་དམ་རྫས་འདི་བཞེས་ལ། །རྣལ་འབྱོར་ཡོན་མཆོད་འཁོར་བཅས་ལ། །གཞན་གྱི་བསམ་སྦྱོར་
ངན་པ་བཟློག་ཅེས་སོགས་བཟློག་པའི་མཇུག་ཏུ་གཏོར་མ་དང་ཟོར་རྣམས་འཕེན། སློབ་དཔོན་གྱིས་རྟིང་མནན་ནང་དུ་འོངས་ནས་གཏང་རག་སོགས་ཤིས་བརྗོད་ཀྱི་བར་བྱའོ།། །།སྨྲས་པ། སྙིགས་དུས་རྐྱེན་ངན་སྣ་ཚོགས་

[010B] ༑མི་འདོད་ཆར་བཞིན་འབབ་པ་ལ། །ཐུགས་རྗེས་བརླན་པའི་རྒྱལ་བ་ཡི། །མཚན་མཆོག་ཤར་གྱི་ས་འཛིན་ལས། །ལེགས་འོངས་འཕགས་མའི་རྟ་དམར་ཅན། །མི་ཤིས་གདུང་མུན་མཐར་བྱེད་ཅིང། །དགེ་ལེགས་བདབ་བརྒྱ་
བཞད་པའི་གཉེན། །སྔོན་མེད་ནམ་མཁའི་མེ་ལོང་འཁྲུངས། །གང་གིས་ཞབས་སེན་དྲན་པ་ཡི། །རྡོ་རྗེའི་གོ་ཆ་བགོས་ཙམ་གྱིས། །བར་གཅོད་བདུད་སྡེའི་མདའ་ཆར་ཀྱང། །རི་མོའི་གནས་ལ་མཚུངས་པར་འགོད། །དེ་ལྟའི་
དཔལ་ལྡན་དཔའ་མོ་ཡི། །འཕྲིན་ལས་བཟློག་ཆེན་གོ་ཆ་འདི། །དམ་པའི་སྐྱེ་བོ་མང་པོ་ཡིས། །ལན་གཅིག་མིན་པར་བསྐུལ་བའི་ངོར། །འཕགས་མས་རྗེས་བཟུངས་དགེ་བསྙེན་མཆོག་ཙནྟྲ་གཽ་མིའི་གཞུང་བཞིན་དུ། །པཎ་
ཆེན་བཟང་པོ་བཀྲ་ཤིས་ཀྱིས། །ལེགས་པར་ཕྱེ་བའི་སྲོལ་ཇི་བཞིན། །རྒྱས་འབྲིང་བསྡུས་པ་ཅི་རིགས་པར། །ལག་ཏུ་བླངས་ཆོག་རིམ་པ་འདི། །བྱེད་པོ་བློ་བཟང་ཆོས་རྒྱན་ཏེ། །དགེ་བས་འགྲོ་ཀུན་བདེ་གྱུར་ཅིག་ ཅེས་པ་འདི་
ཡང་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་དུ་སྦྱར་བའི་ཡི་གེ་པ་ནི་དགེ་ཚུལ་བློ་བཟང་ཕུན་ཚོགས་སོ།།  ཏི་ཥྛ།། །། ༄༅། ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་
རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་བདི་སྤེལ། །སརྦ་ཛ་ག་ཏཾ།། །།



