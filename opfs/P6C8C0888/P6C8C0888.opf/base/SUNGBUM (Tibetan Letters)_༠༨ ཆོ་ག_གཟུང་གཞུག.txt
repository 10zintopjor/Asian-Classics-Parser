༄༅། །འཇིག་རྟེན་པའི་ལྷ་རྟེན་གྱི་ནང་ལ་འཇུག་རྒྱུའི་ཚིགས་བཅད་བཞུགས་སོ། །  ༄༅། །རྟེན་འདི་གང་གི་ཆེན་དུ་དམིགས་པ་ཡི། །ལྷ་ཀླུ་གཞི་བདག་འབྱུང་པོ་མཐུ་ཆེན་དང། རྟེན་འདི་གནས་ནས་
གཞན་ལ་མི་འཚེ་བར། །ཕན་བདེ་སྐྱེད་པའི་བསམ་སྦྱོར་སྤེལ་བར་འདི་གང་དུ་གནས་པའི་ས་ཕྱོགས་ཀྱི། །འགྲོ་རྣམས་མི་མཐུན་རྒུད་འདི་གང་དུ་གནས་པའི་ས་ཕྱོགས་ཀྱི། །འགྲོ་རྣམས་མི་མཐུན་རྒུད་པ་དང་བྲལ་ཞིང། །ཚེ་རིང་ནད་མེད་བདེ་སྐྱེ་རྒྱས་
པར་མཛོད། །ས་ཡི་ཕྱོར་འདིར་སད་སེར་ཐན་པ་དང། །མེ་ཆུ་ལ་སོགས་འབྱུང་བའི་གནོད་པ་ཞི། །དུས་སུ་ཆར་འབབ་ལོ་ཕྱུགས་རྟག་ཏུ་ལེགས། །ཞིང་གི་འབྱོར་པ་ཕུན་སུམ་ཚོགས་པར་མཛོད། །སྦྱིན་བདག་འཁོར་དང་བཅས་པ་
རྣམས༑ ༑ཚེ་འདིར་བསམ་པའི་དོན་འགྲུབ་ཅིང། །བར་ཆད་ཞི་ནས་བཀྲ་ཤིས་པ། །བསམ་པ་ཆོས་བཞིན་འགྲུབ་པར་ཤོག་འཇིག་རྟེན་བདེ་ཞིང་ལོ་ལེགས་དང། །འབྲུ་རྣམས་རྒྱས་ཤིང་ཆོས་འཕེལ་དང། །བདེ་
ལེགས་ཕུན་སུམ་ཚོགས་པ་རྣམས། །ཡིད་ལ་འདོད་པ་ཀུན་འགྲུབ་ཤོག་འབད་དང་རྩོལ་བ་མི་དགོས་པར། །ཡིད་བཞིན་ནོར་བུ་དཔག་བསམ་ཤིང། །སེམས་ཅན་རེ་བ་སྐོད་མཛད་པ། །བསམ་པ་འགྲུབ་པའི་
བཀྲ་ཤིས་ཤོག་ །ཅེས་པ་འདིར་ལུགས་ཟུང་དང་བའི་རིགས་ལ་མཁས་བཟུར་དོ་ཟིའི་དགོན་པའི་བླ་མ་ཛ་ལག་གྷན་པ་བཀྲ་ཤིས་ཀྱིས་ཕྱོགས་འདིར་རྒྱ་ལུགས་ཀྱི་འཇིག་རྟེན་པའི་ལྷ་སྐུ་འགའ་ཞིག་ལ་ནང་གཟུང་ཕུལ་ཟེར་བ་ཡོང་མགིན་འཇུག་པས་དེ་ལ་ཕུལ་ཆོག་པའི་སིགས་བཅས་ཀྱི་དགོས་ཞེས། བསྐུལ་བའི་ངོར་བར་རྒན་སྙོམས་ལས་པ་

[171A]༄༅། །ངག་དབང་བློ་བཟང་ཆོས་ལྡན་དཔལ་བཟང་པོས་གཡང་ཁྲལ་དུ་སྦྱར་བའོ། །



﻿༄༅། ། གཟུངས་འབུལ་གྱི་ལག་ལེན་འཁྱེར་བདེ་བཞུགས་སོ།།  ༄༅།། སྐྱེ་རྒུའི་བསོད་ནམས་གསོག་པའི་ཞིང་དམ་པ་སྐུ་དང་ཐུགས་ཀྱི་རྟེན་ལ་གཟུང་གཞུག་འབུལ་ཚུལ་ལག་ཏུ་བླང་བའི་རིམ་པ་ལ། སྲོག་ཤིང་
ཙན་དན་ནམ། ཤུག་པའམ། འབྲས་བུ་ཅན་གྱི་ཤིང་གང་ཡང་རུང་བ་མ་བཅད་པའི་སྔ་རོལ་ནས་ཕྱོགས་མི་ནོར་བའི་མཚན་མ་བཏབ་པ། མཆོད་རྟེན་གྱི་ཆོས་འཁོར་ཡན་དམིགས་ཀྱིས་
བསལ་བའི་ཟླུམ་པོ་དང། གཞན་ཐམས་ཅད་གྲུ་བཞི་པ་རྩ་རྩེའི་རྣམ་པའི་ཕྲ་སྦོམ་ཡོད་བ་བྱས་ལ། རྩེ་མོར་རྣམ་རྒྱལ་མཆོད་རྟེན་དང། རྩ་བར་རྡོ་རྗེ་ཕྱེད་པ་བརྒོ་བའམ་བྲི། རིང་ཐུང་
གི་ཚད་སྐུ་གཟུགས་ལ་དཀྱིལ་དཀྲུང་ངམ་ལྟེ་བ་ཡན་ཆད་དང། མཆོད་རྟེན་ལ་གདུང་ཆེན་ཡན་གྱི་ཆད་དུ་བྱ། དེ་ལ་ཡི་གེ་གང་གིས་འབྲི་བའི་མདོག་དང་མི་ཟློས་པའི་ཚོན་དང་དྲི་བཟང་གིས་བྱུག་གནས་
ལྔའི་ཐད་དུ། ཨོཾ་ཨཱ་ཧཱུཾ་ཏྲཾ་ཧྲི་ཞེས་པ་དང། སྐུའི་དབུའི་དབྱིངས་དང་མཆོད་རྟེན་གྱི་བྲེའི་ཐད་ཙམ་ལ། ཨོཾ་སརྦ་བི་དྱ་སཱ་ཧཱ། ཞེས་པ་དང། མགྲིན་པའི་ཐད་དུ། ཨ་ཨཱ་
ནས༑ ཏ་ཀྵ། ཞེས་པའི་བར་གྱི་དབྱངས་གསལ་དང། ཐུགས་ཀའི་ཐད་དུ། ཨོཾ་བཛྲ་ཨ་ཡུ་ཥེ་སཱ་ཧཱ། ཞེས་པ་དང། ལྷ་གང་ཡིན་གྱི་སྔགས་ལ་འདོད་བཅོལ་སྤེལ་
ཚིག་སྦྱར་བ་དང། ལྟ་འོག་ཏུ་ཤར་ངོས་ལ་གཙུག་ཏོར་རྣམ་རྒྱལ། ལྷོར་དྲི་མེད། ནུབ་ཏུ་གསང་བ་རིང་བསྲེལ། བྱང་དུ་བྱང་ཆུབ་རྒྱན་འབུམ་གྱི་གཟུངས་རིང་ཐུང་གཉིས་ཀའམ་

[100B] བཞི་ཀའི་གཤམ་དུ་རྟེན་འབྲེལ་སྙིང་པོ། །བཟོད་པ་དཀའ་ཐུབ་དམ་པ་ཞེས་སོགས་རྟེན་འབྲེལ་སྙིང་པོ་བོད་སྐད་དུ་བསྒྱུར་བ། གསང་གནས་ཀྱི་ཐད་དུ། ཨོཾ་སུ་པྲ་ཏིཥྛ་
བཛྲ་ཡེ་སཱ་ཧཱ། ཞེས་པ་རྣམས་བྲི། གཟུངས་ཤོག་འཐུད་དགོས་པ་རྣམས་མ་ནོར་བར་ལེགས་པར་སྦྱར། དྲི་བཟང་པོས་ཕྱུག་བགེགས་བསྐྲད་རབ་གནས་བསྡུས་པ་བྱ་
དབུ་ནས་ནང་དུ་དམ་པོར་དྲིལ། དབུ་ཞབས་མི་ལོག་པ་དང། དབུ་གཟུངས་སོགས་གང་ཡིན་གྱི་མཚན་མ་གདབ། སྦྱང་བ་དང་རབ་གནས་བྱ། གནོད་སྦྱིན་སོགས་ཀྱི་འཁོར་
ལོ་བྲི་སྒྲུབ་དང་བུམ་སྒྲུབ་སོགས་གཞུང་བཞིན་ལེགས་པར་བྱ། འབུལ་བའི་ལས་བྱེད་པ་པོ་ཁྲུས་བྱས། གོས་གསར་པ་གྱོན། ཤ་ཆང་སྒོག་ཙོང་སོགས་ཁ་ཟས་མི་རུང་བ་སྤང་
ཡི་དམ་གྱི་ང་རྒྱལ་ལ་གནས་པས། གཟུངས་འབུལ་བའི་གནས་ཁང་དུ། སྐུ་གཟུགས། སྲོག་ཤིང། གཟུངས་དང། བྱིན་རླབས་རྟེན་དྲི་བཟང། སྨན་སྣ་
འབྲུ་སྣ། རིན་པོ་ཆེའི་རིགས། ཐུམ་ བགེགས་བསྐྲད་དྲག་ཏུ་བྱ། བསྲུང་འཁོར་བསྒོམ། སོ་སོར་
རབ་གནས་བྱས་ལ། ཨོཾ་མནྟཱ་དྷཱ་ཏུ་གརྦྷ་ཡ་སཱ་ཧཱ། ཞེ་པ་དང། གཞན་ཡང་བཀྲ་ཤིས་ཀྱི་ཚིག་བཅད་ལྷུག་ཅི་རིགས་འདོན་ཅིང། ལས་བྱེད་སྦྱིན་བདག་ཐམས་ཅད་ཡིད་
དགའ་སྤྲོ་དང་ལྡན་པས། བཀྲ་གང་ཤིས་དང་རྟེན་འབྲེལ་གང་ལེགས་བྱ། རྟེན་གཞུག་པའི་རིམ་པ། སངས་རྒྱས་ཀྱི་འཕེལ་གདུང་གིས་ཐོག་དྲངས། སྐུ་གདུང། སྐུ་བལ་

[101A]༄༅། །སྐུ་ཡུང་འབྲུ་ལྟ་བུའི་རིང་སྲེལ། བླ་མ་དམ་པའི་ན་བཟའི་ཚལ་པ་སྐྱི་མ་ཆགས་པ་རྣམས། སྐུ་གཟུགས་ཀྱི་དབུ་གཙུག་མཆོད་རྟེན་གྱི་ཏོག་དང་གདུགས་ཀྱི་ནང་
ནོར་བུ་རྒྱས་པའི་གཞལ་མེད་ཁང་ལ་རྒྱས་པའི་སྤེལ་ཚིག་སྦྱར་བ། མཛོད་སྤུའི་ཐད། བླ་མ་བརྒྱུད་པའི་མཚན་གཟུངས། གདུགས་དཀར། གཙུག་ཏོར་འཁོར་བསྒྱུར་གྱི་གཟུངས་
ལ་བར་ཆད་ཞི་བའི་སྤེལ་ཚིག་སྦྱར་བ་རྣམས། ནོར་བུ་རྒྱས་པའི་གཞལ་མེད་ཁང་གི་འོག་དང། མཆོད་རྟེན་གྱི་བྲེ་ཡན། དབྱངས་གསལ་གྱི་གཟུངས། གསུང་རྡོ་རྗེ་མཚོན་པའི་འཕྲེང་བ་
རྣམས༑ སྐུའི་མགུལ་དང། མཆོད་རྟེན་གྱི་བྲེ་ཞབས། བླ་མེད་ཀྱི་གཟུངས། ཐུགས་རྡོ་རྗེ་མཚོན་པའི་རྡོ་རྗེ་རྣམས་སྐུའི་ཁོག་སྟོད་དང། མཆོད་རྟེན་གྱི་བུམ་སྟོང། རྣལ་འབྱོར་
རྒྱུད༑ སྦྱོང་རྒྱུད། བྱ་རྒྱུད་ཀྱི་གཟུངས་དཀྱུས་མ་རྣམས་གོ་རིམ་མ་ལོག་པར་བླ་མེད་ཀྱི་གཟུངས་ཀྱི་འོག་གཟུངས་ཆེན་སྡེ་ལྔ། ཡངས་པའི་གྲོང་ཁྱེར་དུ་འཇུག་པ། མདོ་གཟུངས་
རྣམས༑ སྐུའི་ལྟེ་འོག་དང། མཆོད་རྟེན་གྱི་བུམ་སྨད་ལ་གཞུག་ཅིང། སྲོག་ཤིང་ཡོད་ན་དེ་ལ་བཅིང། ན་བཟའ་དར་རས་སེར་པོས་དཀྲིས། སྟོད་གཟུངས། བར་གཟུངས་
སྨད་གཟུངས་རྣམས་ལ་འཚམས་དང་ལེགས་བར་བཏང། གླེགས་བམ་འཇུག་ཚེ་རྒྱུད་སྡེ་བཞི་དང་ཐེག་པ་ཆེན་པོའི་མདོ་རྣམས་བཞུགས་བདེན་རང་རང་གི་གཟུངས་ཀྱི་ཐད་དང། དེར་བཞུགས་མི་བདེ་
ན་རྒྱུད་སྡི་གོང་འོག་དང་ཐེག་པ་ཆེ་ཆུང་གི་མདོ། །དེའི་དགོངས་འགྲེལ་གྱི་བསྟན་བཅོས། ཆོས་སྐྱོང་གི་མངོན་རྟོགས་སྒྲུབ་སྐོར་ལས་ཚོགས་སོགས་གོ་རིམ་མ་ལོག་པར་སྐུའི་དཀྱིལ་དཀྲུང་དང་

[101B] དེ་ཡང་ཤོག་བུའི་བར་བར་ལ་དྲི་བཟང་གི་ཕྱེ་མ་བཏབ། དབུ་ཤོག་ཡར་ལོག་པའི་ཡི་གེའི་དབུ་རྟེན་གྱི་རྒྱབ་ཕྱོགས་སུ་འོང་བ་བྱས་ཏེ། ནང་དྲིལ་
གོས་དར་གང་འབྱོར་དང། ཕྱི་དྲིལ་དར་རས་སེར་པོས་དྲིལ་ཏེ་བཞུགས་སུ་གསོལ། །འབུར་སྐུའི་རིགས་འཇུག་ན་རྒྱུད་དེའི་ལྷ་སྐུ་རྣམས་རྒྱུད་སྡེ་རང་རང་གི་གཟུགས་ཀྱི་ཐད་དུ་གཞུག་
བླ་མའི་སྐུ་དང་ཆོས་སྐྱོང་གི་སྐུ། བླ་གཟུངས་ཀྱི་ཐད་དང། ལྟེ་འོག་ཏུ་གཞུག་བྲིས་ཐང་འཇོག་ན་གློ་ནས་དྲིལ་ཏེ་ན་བཟས་བཏུམ་ལ་དབུ་ཞབས་མ་ལོག་པར་གཞུག་ཅིང། ཐད་གང་
དུ་འཇུག་པ་འབུར་སྐུ་དང་མཚུངས། དེ་དག་གིས་མཁེངས་པའི་སྲུབ་སྟོངས་རྣམས་བུམ་རྫས་ཉེར་ལྔ། དྲི་བཟང་ཅི་འབྱོར་གྱི་ཕྱེ་མ། ཤུག་ཕྱེ། སྤང་སྤོས་སོགས་དར་རས་
སེར་པོར་ཐུམ་བུ་བྱས་ཏེ་འགེངས། སྐུའི་པད་གདན་གྱི་སྟོད་དང། མཆོད་རྟེན་གྱི་སེང་ཁྲིའི་སྟོད་ཀྱི་ནང་དུ། དབུས་སུ་བཀྲ་ཤིས། གཡས་སུ་ཆོས་སྐྱོང། གཡོན་དུ་
དཔལ་མགོན། རྒྱབ་ཏུ་ནོར་ལྷ་ཕྱོགས་སྐྱོང་རྒྱལ་ཆེན་སོགས་ཀྱི་སྔགས། དེ་དག་གི་བར་བར་དུ་བྲའོ་དང་པད་ཁ་མ་ཡིན་པའི་འབྲུ་སྣའི་རིགས་དར་རས་སེར་པོས་བཏུམས་ནས་བཅུག་
ལ་དར་སེར་པོས་འཚམས་བཅད་དེ་མི་ལུག་པར་བྱ། སེང་ཁྲིའི་ནང་གི་འོག་ཏུ་ཞབས་བཀག་འཁོར་ལོ། །དེའི་སྟེང་དུ་བུམ་གཏེར། དེའི་སྟེང་དུ་ཚོགས་བདག་དང། གནོད་སྦྱིན་
འཁོར་ལོ་ལེགས་པར་བཞག་ཏེ་སྤྱི་འགྲོའོ། །དམིགས་རྣམས་བསལ་ལ། བླ་མ་དམ་པ་ཞིང་གཞན་དུ་གཤེགས་པའི་དགོངས་རྫོགས་དང། ཚེ་འདས་གཞན་གྱི་དོན་དུ་བཞེངས་པའི་ནང་རྟེན་

[102A]༄༅། །ལྟ་བུ་ལ༑ གཤེགས་པ་དེ་ཉིད་རང་གི་རྩ་བའི་བླ་མའི་སྐུ་བྲིས་འབུར་གང་རུང། དར་གྱིས་དྲིལ་བའི་རིན་པོ་ཆེ། སྨན་དྲི་བཟང་དང་ལྷན་ཅིག་ན་བཟས་གཏུམས་
པའི་ཕྱི་རོལ་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེ་གེ་མོ་ཞེས་བགྱི་བས། བླ་མ་དམ་པ་རྡོ་རྗེ་སློབ་དཔོན་ཞིང་ཁམས་གཞན་དག་ཏུ་སེམས་ཅན་གྱི་དོན་རླབས་པོ་ཆེ་འགྲུབ་པ་སོགས་
ཇི་ལྟར་བཞེད་པའི་དགོངས་པ་རྣམས་རྫོགས་པར་བྱིན་གྱིས་རླབས་ཏུ་གསོལ། ཞེས་པའམ་ཚེ་འདས་ཆེ་གེ་མོ་སྡིག་སྒྲིབ་ཉེས་ལྟུང་གི་ཚོགས་དག་ཅིང་འཁོར་བའི་སྡུག་བསྔལ་ལས་ཐར་ཏེ་མྱུར་དུ་
རྡོ་རྗེ་འཛིན་པའི་ས་ཐོབ་པར་བྱིན་གྱིས་རླབ་ཏུ་གསོལ། ཞེས་པ་ལྟ་བུ་རྒྱས་བསྡུས་སྐབས་སྦྱར་གྱི་འདོད་གསོལ་བྲིས་པའི་ཤོལ་དྲིལ་གྱིས་དཀྲིས་ཏེ། བླ་གཟུངས་དང་ལྷན་ཅིག་གཞུག་
དེ་དག་གི་ཡི་དམ་ལྷག་པའི་ལྷའི་སྐུ། བཅོམ་ལྡན་འདས་ཡི་དམ་ཆེ་གེ་མོས་ཞེས་བསྒྱུར་བའི་སྦེལ་སྡིག་སྦྱོང་ལྟ་བུ་གཙོ་བོར་ཡིན་ན། ཀུན་རིག་ཐུགས་
རྗེ་ཆེན་པོ། །མི་འཁྲུག་པ་སོགས་ངན་སོང་སྦྱོང་བའི་ལྷ་སྐུ་གང་ཡང་རུང་བའི་མཐའ་སྐོར་དུ་སྔགས་འཕྲེང་སྤེལ་ཚིག་དང་བཅས་པ་བྲིས་པའི་ཤོག་དྲིལ་གང་མང་གཞག་པ་གཞུག་ཞལ་བཞུགས་
ཀྱི་དོན་དུ་ཡིན་ན། བླ་མ་དམ་པ་ཆེ་གེ་མོ་ཞིང་འདིར་བསྟན་འགྲོའི་དོན་དུ་མྱ་ངན་ལས་མི་འདའ་ཞིང་སྐུ་ཚེ་མཛད་པ་འཕྲིན་ལས་རྣམས་འཕེལ་ནས་གདུལ་བྱའི་ཚོགས་སྨིན་གྲོལ་ལ་འགོད་པར་བྱིན་གྱིས་རླབ་
ཏུ་གསོལ། ཞེས་པའམ། ཆེ་གེ་མོ་གནས་སྐབས་སུ་ནད་གདོན་པར་ཆད་མི་མཐུན་ཕྱོགས་རྣམས་ཉེ་བར་ཞི་ཞིང་ཚེ་དང་བསོད་ནམས་དཔལ་འབྱོར་ལོངས་སྤྱོད་སྙན་གྲགས་མཐུ་སྟོབས་སོགས་

[102B] མཐུར་ཐག་གི་དོན་ཟུང་འཇུག་རྡོ་རྗེ་འཆང་གི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་རླབ་ཏུ་གསོལ། ཞེས་སྤེལ་ཚིག་བསྒྱུར། མཆོད་རྟེན་དང་
ལོངས་སྤྲུལ་གྱི་ཆ་བྱད་ཅན་གྱི་སྐུ་གསུམ་ཀ་འཇོག་ཚེ་ཡས་རིམ་གྱིས་སྐབས་གང་བབས་སུ་གཞུགས་སུ་གསོལ། བཀྲ་ཤིས། གནོད་སྦྱིན་འཁོར་ལོ་པད་འདབ་ཀྱི་རྩེའི་དབུས་སུ་ཨོཾ། །དེའི་
ཐད་ཀྱི་འོག་ཏུ་སཱ་ཧཱ། དེའི་བར་དུ་འཕྲེང་སྒྲིག་ཚེག་ཅན། པད་འཇབ་སྣ་ཚོགས་པདྨ། རྡོ་ར་སེར། མེ་རིང་དམར། གཞན་མཛེས་མཚོན། ཚོགས་བདག་འཁོར་ལོ།།
དབུས་དཀར། རྩིབ་སེར། གཞན་མཛེས་ཚོན་ལགས། ཅེས་པ་འདི་ནི་རྒྱལ་དབང་མཆོག་གི་གཟུངས་གཞུག་ཧ་ཅང་རྒྱས་པས་འཐོར་བ་ལྟ་བུས་བློ་དམན་གྱིས་གོ་དཀའ་བར་འདྲུག་པས་ཤིན་
ཏུ་བསྡུས་པ་གོ་སླ་བ་ཅིག་གྱིས་ཞེས་འགའ་ཞིག་གིས་བསྐུལ་ངོར་གྱི་ན་བ་ངག་དབང་བློ་བཟང་ཆོས་ལྡན་གྱིས་བྲིས་པའོ། །འདིས་ཀྱང་བསྟན་འགྲོ་ལ་ཕན་པར་གྱུར་ཅིག། །།



﻿༄༅། །བྱམས་སྐུ་དང་གོས་སྐུ་སོགས་ཀྱི་དཀར་ཆག་སྣ་ཚོགས་ཕྱོགས་གཅིག་ཏུ་བཀོད་པ་བཞུགས་སོ་

[001A]༄༅། ། མདོ་སྨད་ཆ་ཕྲེང་བསམ་འཕེལ་གླིང་དུ་བྱམས་སྐུ་གསར་བཞེངས་ཀྱི་དཀར་ཆག་དད་པའི་པདྨོ་བཞད་པའི་ཉིན་བྱེད་ཅེས་བྱ་བ་བཞུགས་སོ།།  ཨོཾ་སྭ་སྟི། གདོད་ནས་ཡོངས་
དག་མི་འགྱུར་མི་ཤིགས་བླ་མེད་རྡོ་རྗེ་སྙིང་པོའི་སྐུ། །ཉོན་མོངས་ཤེས་བྱའི་དྲི་མ་ལས་འདས་མཁྱེན་པའི་མེ་ལོང་གཙང་མའི་ངོས། །ཇི་ལྟ་ཇི་སྙེད་ཆོས་ཀུན་མ་འདྲེས་ཅིག་ཅར་
འཆར་བའི་རྒྱལ་རྣམས་དང། །ཐེག་གསུམ་དམ་ཆོས་འཕགས་ཚོགས་བཅས་པས་རྟག་ཏུ་ཤིས་པའི་དཔལ་ཡོན་སྩོལ། །གཞལ་དུ་མི་སྤྱོད་བསྐལ་པར་རབ་བསགས་རླབས་
ཆེན་ཚོགས་གཉིས་ཁོ་ལག་རྫོགས། །ཡང་ཡང་གོམས་མཛད་བྱམས་པའི་གྲིབ་མ་འགྲོ་ལ་གཅིག་ཏུ་བསིལ་བ་འཛིན། །ཀུན་ཕན་འཕྲིན་ལས་མེ་ཏོག་ཁྲག་ཁྲིག་སྲིད་

[002A]༄༅། །ཞིའི་བླ་ན་མངོན་པར་འཛུམ། །རྒྱལ་བའི་རྒྱལ་ཚབ་དཔག་བསམ་ཤིང་དེར་བདག་ཡིད་དང་བ་ལན་བརྒྱར་བརྩེགས། །འཁོར་བར་འཆིང་
བྱེད་རྟོག་པའི་དྲ་བ་ནི། །ཤེས་རབ་རལ་གྲིས་དུམ་བུར་འཐོར་བའི་སྒྲར། །འཇམ་པའི་དཔལ་དུ་སྙན་པའི་ལྷ་མཆོག་དེས། །ངག་དང་ཡིད་ལ་གྲུབ་པའི་མཆོག་སྤྱིན་མཛོད། །
རབ་འབྱམས་རྒྱལ་ཀུན་མཁྱེན་པའི་མེ་ཤེལ་ཁམས། །ལེགས་བཤད་འོད་ཟེར་བྱེ་བའི་དཔལ་ཡོན་ཅན། །བློ་བཟང་བློ་ཡི་ཉི་མ་འོད་པོ་ཆེའི། །བྱིན་རླབས་བདུད་རྩིའི་སྣང་བ་
སྙིང་ལ་ཁྲོམས། །མ་རུང་སེམས་ཀྱི་རྟ་རྒོད་གདུལ་དཀའ་བ། །ཐབས་མཁས་སྲབ་ཀྱིས་ཁ་ལོ་བསྒྱུར་བྱས་ཏེ། །ཡོན་པོར་མ་ཡིན་ཆོས་ལ་མ་དྲང་པོ་རུ། །བཀྲི་མཛད་དྲིན་

[002B] །བདེ་ཆེན་ཆོས་སྐུའི་དབྱིངས་སུ་རོ་གཅིག་ཀྱང། །ཅིར་སྣང་མ་འགགས་རོལ་པ་ཆེན་པོའི་འཕྲུལ། །གྲངས་མེད་རྟེན་དང་བརྟེན་པའི་དཀྱིལ་འཁོར་དུ། །ཤར་བའི་ཡི་དམ་ལྷ་ཚོགས་
ཕྱག་གི་ཡུལ། །དྲི་མེད་ཐུབ་པའི་བསྟན་དང་དེ་འཛིན་སྡེ། །སྲུང་ཞིང་སྐྱོང་ལ་ཐོགས་མེད་མཐུ་ལྡན་པའི། །ཡེ་ཤེས་སྤྱན་ལྡན་རྣམས་ཀྱིས་མི་གཡེལ་བར། །བར་ཆད་ཀུན་སེལ་ལས་བཞིའི་འཕྲིན་ལས་
སྒྲུབས། །སྔོན་དུས་ཟས་གཙང་སྲས་ཀྱི་ཉིན་བྱེད་དབང། །ཞིང་འདིའི་ལེགས་བྱས་མཁའ་དབྱིངས་ཤར་བ་ན། །རྒྱལ་བསྟན་མཚོ་སྐྱེས་འདབ་སྟོང་གྲོལ་བའི་འཛུམ། །བཞད་པའི་གེ་སར་འོད་ཀྱིས་ས་
འདི་འགེངས། །དེ་ནས་དེ་གསུང་ཟབ་དོན་སྦྲང་རྩིའི་རོས། །རབ་མྱོས་པཎ་གྲུབ་གསེར་གྱི་བུང་བའི་ཁྱུ། །བཤད་དང་སྒྲུབ་པའི་འདབ་གླུ་དར་དིར་དུ། །སྒྲོགས་པས་ནོར་འཛིན་ཁྱོན་ལ་བཀྲ་ཤིས་སྦྱིན། །
ནམ་ཞིག་སྙིགས་འགྲོའི་བརླང་སྤྱོད་རྡུལ་འཚུབ་དང། །འགྲོགས་པའི་དཀར་མིན་ཆེས་བདེའི་རླུང་ཤུགས་ཀྱིས། །ཐུབ་བསྟན་ནམ་མཁའི་ནོར་བུ་དུས་ངན་གྱི། །ནུབ་རིའི་ཕག་ཏུ་བག་ལ་ཞ་བ་འབྱུང། །
དེ་ཚེ་མཚར་སྡུག་མཚན་དཔེའི་ཆ་རྫོགས་མི་ཕམ་ཟླ་བ་གཞོན་ནུ་ནི། །རྨད་བྱུང་འཕྲིན་ལས་འོད་དཀར་ཕྲེང་བ་གཞན་ཕན་ག་བུར་འབུམ་འཛག་པ། །རྒྱལ་སྲས་རྒྱུ་སྐར་བྱེ་བའི་ཚོམ་བུས་ཀུན་ནས་མཛེས་

[003A]༄༅། །པའི་དཔལ་ཡོན་ཅན། །བརྒྱད་ཁྲིའི་ཚེ་རྫོགས་སྐྱེ་རྒུའི་བསོད་ནམས་ཤར་རིའི་སྤོ་ལ་འཛེག་པར་རྩོམ། །སྐབས་དེར་ལེགས་གསུང་བདུད་རྩིའི་གཟེགས་མ་འབུམ། །
འཐུང་བས་སྙེམས་ལྡན་ཀུ་མུ་ད་ཡི་ཚལ། །སྤང་རྟོགས་གེ་སར་སོ་ཕྲེང་རྒོད་པ་ཡིས། །རྒྱ་མཚོའི་གོས་ཅན་ཀུན་དགེའི་ངོ་མཚར་འཛིན། །དེ་ཚེ་བདག་དང་འབྲེལ་ཐོགས་ཡིད་ཅན་རྣམས། །མགོན་དེའི་འཁོར་གྱི་
ཐོག་མར་འགྱུར་སླད་དུ། །རིན་ཆེན་གསེར་སྦྱང་དཔལ་གྱིས་ཉེར་མཛེས་པའི། །ངོ་མཚར་གཟི་བྱིན་ལྷམ་མེར་འབར་བ་ཡི། །མཐོང་གྲོལ་མི་ཕམ་རྒྱལ་བའི་སྣང་བརྙན་ཆེ། །གཙོ་འཁོར་རྟེན་དང་བརྟེན་པར་
བཅས་པ་རྣམས། །གསར་བཞེངས་བགྱིས་པའི་སྦྱོར་དངོས་རྗེས་གསུམ་གྱི། །དཀར་ཆག་ནོར་བུའི་དོ་ཤལ་འདི་ན་འགོད།། ཅེས་དགེ་ལེགས་སུ་བྱེད་པའི་སྙན་ཚིག་པདྨ་དཀར་པོའི་ཕྲེང་པ་མངོན་
པར་མཐོར་བས་མདུན་ནས་བསུས་ཏེ་སྐབས་སུ་གང་གླེང་བར་བྱ་བ་ནི། ཇི་སྐད་དུ་རྗེ་བདག་ཉིད་ཆེན་པོས། བདེ་གཤེགས་སྔ་མས་བཏང་སྙོམས་མཛད་པ་ཡི། །གྲངས་མེད་འགྲོ་ལ་བརྩེ་བས་མ་བཟོད་ནས། །ཞིང་
འདིར་བྱང་ཆུབ་སྙིང་པོར་གཤེགས་འགྱུར་བ། །མི་ཕམ་ཆོས་རྗེའི་ཞབས་ལ་གསོལ་བ་འདེབས། །ཞེས་གསུངས་པ་ལྟར། རྗེ་བཙུན་བྱམས་པ་མགོན་པོ་འདི་ཉིད་སྔོན་བསྐལ་བ་བརྗོད་ཀྱིས་མི་ལང་བའི་སྔོན་རོལ་

[003B] རྒྱ་མཚོའི་རྡུལ་གྱི་སློབ་མ་རིག་བྱེད་ཀློག་
པ་སྟོང་གིས་སེམས་བསྐྱེད་ཅིང། དེ་བཞིན་གཤེགས་པས་ཀྱང་དེ་དག་བསྐལ་བ་བཟང་པོ་འདི་ལ་འཚང་རྒྱ་བར་ལུང་བསྟན་ནས་དེ་དག་གིས་རང་རང་གིས་ཞིང་བཟུང་བ་ན། དང་པོ་འཁོར་བ་འཇིག་ནས་མཐར་མོས་པ་སྣང་
མཛད་ཀྱི་བར་ཐམས་ཅད་ཀྱིས་ཞིང་འདུལ་སླ་བ་ཤ་སྟག་བཟུང་ནས། རྩོད་ལྡན་ཚེ་ལོ་བརྒྱ་པའི་དུས་འདི་དང། མ་འོངས་པའི་ཚེ་ལོ་བརྒྱད་ཁྲི་པའི་དུས་གཉིས་པོ་འདི་ལུས་ཏེ། དེ་ཡང་ཚེ་ལོ་བརྒྱ་པའི་དུས་འདི་ནི་སྙིགས་
མ་ལྔ་བདོ་བའི་དུས་ཧ་ཅང་ངན་ཆེས་བས་ཐམས་ཅད་ཀྱིས་བོར་བ་ན་བྲམ་ཟེ་རྒྱ་མཚོའི་རྡུལ་གྱིས་ཐུགས་རྗེས་མ་བཟོད་པར་དུས་འདིར་འབྱོན་པའི་ཐུགས་བསྐྱེད། མ་འོངས་ཚེ་ལོ་བརྒྱད་ཁྲི་བའི་དུས་དེ་ནི་ཤིན་ཏུ་བཟང་ཆེས་
པས་ཐམས་ཅད་ཀྱིས་བཏང་སྙོམས་སུ་གཞག་ཏེ་ལུས་པ་ན། བྱམས་མགོན་འདི་ཉིད་དེའི་ཚེ་རིག་བྱེད་ཀློག་པ་སྟོང་གི་ལྔ་པ་དྲི་མེད་འོད་ཅེས་བྱ་བ་གྱུར་པ་དེས་ཤས་མ་བཟོད་ནས་དུས་དེར་འབྱོན་པར་ཐུགས་བསྐྱེད་པ་ན་བདེ་
གཤེགས་རིན་ཆེན་སྙིང་པོས་ཀྱང། དེ་ལྟར་དུ་བསྐལ་བཟང་གི་སངས་རྒྱས་ལྔ་པར་འགྱུར་བར་ལུང་བསྟན་པ་སོགས་སངས་རྒྱས་མང་པོའི་སྤྱན་སྔར་ཐུགས་བསྐྱེད་པར་མཛད་ཅིང་དེ་ལྟར་ཐུགས་བསྐྱེད་ནས་བསྐལ་པ་

[004A]༄༅། །གྲངས་མེད་མུ་མེད་པར་ཚོགས་གཉིས་པར་མ་ཆད་དུ་བསགས་ནས་མཐར་མ་འོངས་པ་ན་ཞིང་འདིར་བྱོན་ནས་འཚང་རྒྱ་བའི་མཛད་པ་སྟོན་ཚུལ་ནི་ཐུབ་བསྟན་ལོ་ལྔ་སྟོང་དུ་གནས་པ་
རིམ་གྱིས་རྫོགས་ནས་མཐར་རྟགས་ཙམ་འཛིན་པ་ལོ་ལྔ་བརྒྱ་དང་དེ་ནས་དེ་ཡང་ནུབ་སྟེ་རིམ་གྱིས་འབྲི་ནས་མཐར་ཚེ་ལོ་བཅུ་པའི་དུས་འབྱུང་ཞིང། དེ་ནས་མུ་གེ་དང་ནད་དང་མཚོན་གྱི་བསྐལ་པ་རྣམས་བྱུང་ནས་
སེམས་ཅན་རྣམས་སྡུག་བསྔལ་བར་འགྱུར་ལ། དེའི་ཚེ་བྱམས་མགོན་གྱི་སྤྲུལ་པ་ཁྲུ་གང་པ་ཆོས་གོས་གསོལ་བ་གཟི་བརྗིད་ཅན་བྱོན་པའི་ཐབས་མཁས་ལ་བརྟེན་ནས་སེམས་ཅན་གྱི་བསོད་ནམས་རིམ་གྱིས་རྒྱས་ནས་
ཚེ་དཔལ་ཇེ་འཕེལ་དུ་སོང་ནས་མཐར་ཚེ་ལོ་བརྒྱད་ཁྲིའི་བར་དུ་འཕེལ་ཏེ་སྣོད་བཅུད་ཀྱི་ཡོན་ཏན་ཐམས་ཅད་བརྗོད་ཀྱིས་མི་ལངས་བ་ལྷ་དང་མཉམ་པ་འབྱུང་ལ། དེའི་ཚེ་གྲོང་ཁྱེར་རྩྭ་ཅན་དུ་ཏོག་གི་བློ་གྲོས་ཞེས་བྱ་བའི་ཕོ་
བྲང་ན་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོ་དུང་ཞེས་བྱ་བ་འབྱུང་ཞིང། དེའི་མདུན་ན་འདོན་ཆེན་པོ་བྲམ་ཟེ་ཚངས་རབ་དང། དེའི་བཙུན་མོ་ཚངས་ལྡན་མ་ཞེས་བྱ་བ་འབྱུང་སྟེ། དུས་དེར་བྱམས་མགོན་
གྱིས་གཟིགས་པ་ལྔ་ལ་གཟིགས་ནས་དགའ་ལྡན་ནས་བབས་ཏེ་འཛམ་བུའི་གླིང་དུ་གཤེགས་ཏེ་ཡུམ་ཚངས་ལྡན་མའི་ལྷུམས་སུ་ཞུགས་ནས་མཐར་སྐྱེད་མོས་ཚལ་མེ་ཏོག་བཟང་རྒྱས་ཞེས་བྱ་བར་ངོ་མཚར་བའི་ལྟས་གྲངས་མེད་

[004B] དེ་ནས་རིམ་གྱིས་སྒྱུ་སྩལ་སྟོན་པ་སོགས་གཞོན་ནུའི་རོལ་རྩེད་མཛད་པས་སྲོག་ཆགས་གྲངས་མེད་སྨིན་གྲོལ་ལ་འགོད་ཅིང་ལོ་ཉིས་ཁྲིའི་བར་དུ་ཁྱིམ་དུ་བཞུགས། དེ་ནས་འཚང་རྒྱ་བའི་དུས་ལ་
བབས་པ་ན། རིན་པོ་ཆེའི་མཆོད་སྡོང་ཤིན་ཏུ་ཆེ་བ་བྲམ་ཟེ་རྣམས་ཀྱིས་བགོས་པ་ལ་བརྟེན་ནས་མི་རྟག་པ་ཐུགས་ལ་འཁྲུངས་ནས་བྲམ་ཟེ་དང་རྒྱལ་བུ་བཞི་སྟོང་བརྒྱད་ཅུ་དང་བཅས་ཏེ་རབ་ཏུ་བྱུང་ནས་ཀླུ་ཤིང་ཞེས་པའི་བྱང་ཆུབ་
ཀྱི་ཤིང་དྲུང་དུ་འཁོད་དེ་རབ་ཏུ་བྱུང་བའི་ནུབ་མོ་ཉིད་ལ་མངོན་པར་རྫོགས་པར་སངས་རྒྱས་ནས་ཞག་བདུན་དུ་ཆོས་མ་གསུངས་པ་ན་ཚངས་པས་གསོལ་བ་བཏབ་པ་བཞིན་ཆོས་ཀྱི་འཁོར་ལོ་བསྐོར་བའི་འདུས་པ་དང་པོ་ལ་དགྲ་བཅོམ་
པ་དུང་ཕྱུར་ཕྲག་དགུ་དང་བྱེ་བ་ཕྲག་དྲུག་གོ་གཉིས་པ་ལ་དུང་ཕྱུར་དགུ་དང་བྱེ་བ་ཕྲག་བཞིའོ། །གསུམ་པ་ལ་དུང་ཕྱུར་དགུ་དང་བྱེ་བ་ཕྲག་གཉིས་སོ། །དེའི་ཚེ་རྒྱལ་བའི་འོད་ཟེར་གྱི་མཐུས་མུན་པ་མེད་ཅིང་
མེ་ཏོག་ཁ་བྱེ་ཟུམ་དང་བྱ་རྣམས་སྒྲ་གྲགས་དང་མི་གྲག་གི་ཁྱད་པར་ཙམ་མ་གཏོགས་ཉིན་མཚན་གྱི་དབྱེ་བ་མེད་ཅིང། སྐྱེ་བོ་ཐམས་ཅད་ཀྱང་བྱམས་མགོན་གྱི་མཐུས་ཆོས་བཞིན་སྤྱོད་པ་ཤ་སྟག་ཡིན་ལ། ཉན་ཐོས་
རྣམས་གྲོང་ཁྱེར་དུ་བསོད་སྙོམས་ལ་རྒྱུ་བ་ན། ལྷ་རྣམས་ཀྱིས་མཆོད་པའི་བྱེ་བྲག་སྣ་ཚོགས་ཀྱིས་མཆོད་ཅིང་གདིང་བ་གྱ་ནོམ་པ་གདིང་བར་བྱེད་དོ། །དེ་ལྟར་ལོ་དྲུག་ཁྲིའི་བར་དུ་སེམས་ཅན་ཚད་མེད་དཔག་ཏུ་

[005A]༄༅། །མེད་པའི་དོན་མཛད་ཅིང་འཁོར་ལོ་བསྐོར་ནས་ཡོངས་སུ་མྱ་ངན་ལས་འདའ་སྟེ་སྐུ་གདུང་ནི་རིལ་བུ་བཞུགས་སོ། །དེ་ལྟར་རྗེ་བཙུན་བྱམས་པ་མགོན་པོ་དེ་ཉིད་ཞིང་འདིར་
སངས་རྒྱས་མཛད་པ་སྟོན་པའི་སྐབས་དེར་འབྲེལ་ཐོབ་ཀྱི་སེམས་ཅན་རྣམས་བདུད་རྩིའི་བགོ་སྐལ་ཐོབ་པའི་སླད་དུ། རྗེ་བདག་ཉིད་ཆེན་པོས་ཀྱང་ལྷ་ལྡན་སྨོན་ལམ་ཆེན་པོའི་མཇུག་ཏུ་བྱམས་པ་ཆོས་བསྐོར་གྱི་སྲོལ་
འཛུག་པར་མཛད་ཅིང། གཞན་ཡང་སྔོན་གྱི་སྐྱེས་བུ་དམ་པ་མང་པོས་བྱམས་པའི་སྐུ་བཞེངས་པ་དང། བྱམས་པས་དམ་བཅས་པའི་གཟུངས་ཁ་ཏོན་དུ་མཛད་པ་སོགས་ཀྱི་རྣམ་ཐར་མང་དུ་སྣང་བ་ལྟར་ཁྲི་བྱང་སྤྲུལ་མིང་པ་
བློ་བཟང་ཡེ་ཤེས་བསྟན་འཛིན་རྒྱ་མཚོ་བདག་གིས་ཀྱང་དགོས་པ་ཕུན་སུམ་ཚོགས་པ་སྤྱིར་སངས་རྒྱས་ཀྱི་བསྟན་པ་རིན་པོ་ཆེ་དང། ལྷག་པར་རྗེ་བླ་མའི་བསྟན་པ་སྣུམ་ཟད་ཀྱི་མར་མེ་ལྟ་བུ་འདི་ཅུང་ཟད་ཙམ་འཕེལ་བའི་ཕྱིར་དང་
་སྐྱབས་མགོན་རྒྱལ་དབང་ཡབ་སྲས་དང། རྡོ་རྗེ་འཆང་དངོས་རྗེ་ཕ་བོང་ཁ་པའི་ཞལ་སྔ་ནས་ལ་སོགས་པའི་བསྟན་འཛིན་སྐྱེས་ཆེན་རྣམས་ཀྱི་ཐུགས་བཞེད་འགྲུབ་པ་དང། ཆོས་སྡེ་འདི་ཉིད་ཀྱིས་གཙོས་པའི་དགེ་འདུན་གྱི་
སྡེ་རྣམས་ཐུགས་མཐུན་ཁྲིམས་གཙང་ཆོས་སྤྱོད་འཕེལ་བ། ཡུལ་ཕྱོགས་འདི་དག་ཏུ་ནད་མུག་འཁྲུག་རྩོད་སད་སེར་བཙའ་ཐན་སོགས་ཞི་ནས་ཐམས་ཅད་བྱམས་པའི་སེམས་དང་ལྡན་ཅིང་དགེ་བ་བཅུའི་ཁྲིམས་ཀྱིས་འཚོ་

[005B] ཁྱད་པར་དུ་རང་གཞན་འབྲེལ་ཐོབ་ཀྱི་སེམས་ཅན་འདས་གསོན་ཐམས་ཅད་ནམ་ཞིག་རྗེ་བཙུན་བྱམས་པ་མགོན་པོ་ཞིང་འདིར་འབྱོན་པའི་ཚེ་དེའི་ཞབས་དྲུང་དུ་སྐྱེས་ནས་འཁོར་གྱི་ཐོག་མར་འགྱུར་བའི་ཆེད་དུ། གནས་ཕུན་
སུམ་ཚོགས་པ་སྔོན་དམ་པ་མང་པོས་བྱིན་གྱིས་བརླབས་པའི་གནས་ཆ་ཕྲེང་དགའ་ལྡན་བསམ་འཕེལ་གླིང་གི་གཙུག་ལག་ཁང་གི་དྲི་གཙང་ཁང་སྦུག་ཏུ་རྒྱུ་ཕུན་སུམ་ཚོགས་པ་གསེར་ཟངས་ལས་གྲུབ་པའི་རྒྱལ་བ་མི་ཕམ་མགོན་
པོའི་སྣང་བརྙན་མཐོང་གྲོལ་ཡིད་བཞིན་ནོར་བུ་གཙོ་འཁོར་གསར་བཞེངས་བགྱིས་པའི་དཀར་ཆག་འགོད་པ་ལ། དེ་ཡང་དུས་ཕུན་སུམ་ཚོགས་པ་རབ་བྱུང་བཅོ་ལྔ་པའི་མེ་སྟག་ཧོར་ཟླ་དང་པོའི་ཚེས་བཅུ་གསུམ་ནས་བཟུང་ཟླ་བ་
དགུ་པའི་ཚེས་དགུ་བར་ལས་བྱེད་ཕུན་སུམ་ཚོགས་པ་དོ་དམ་པ་སྨད་ཤོག་བསྟན་གྲོང་དཔལ་འབར་བླ་རྒན་བློ་བཟང་ཆོས་གྲགས། དཔལ་ཕྱུག་དམ་པ་དགེ་སློང་བསྟན་འཛིན་ཆོས་གྲགས། སྟོད་ཤོག་ཡར་ཕྱོས་ལ་
གསལ་གཡའ་སྐག་དགེ་སློང་ཤེས་རབ་སེངྒེ། གོང་ཛི་མགོ་དགའ་དགའ་དགེ་སློང་བསྟན་འཛིན་དགེ་ལེགས། ཕྲེང་ཤོག་དུང་དཀར་རོང་བ་པ་དགེ་སློང་བློ་བཟང་དོན་གྲུབ། དྲི་སྒང་འ་ལུ་ཕར་ཁོག་དགེ་སློང་འཇམ་
དབྱངས་ཚུལ་ཁྲིམས། རག་ཤོག་རག་སྨད་ཤེས་རབ་དགེ་སློང་འཕྲིན་ལས་སྟོབས་ལྡན། གདོང་གསུམ་མུ་ཞིང་སྐལ་བཟང་དགེ་སློང་བསྟན་འཛིན་གྲགས་པ། བཅས་མི་བརྒྱད་ནས་ལྷག་བསམ་རྣམ་དག་གིས་

[006A]༄༅། །ཁུར་བླངས་བགྱིས་ཤིང། བཟོ་བོ་ཕུན་སུམ་ཚོགས་པ་མགར་བ་དབུ་ཆེན་སྒྲོལ་མ་ཚེ་རིང་དང། ཚེ་དབང་རིན་ཆེན། དབུ་ཆུང་དོན་གྲུབ་ཚེ་རིང། བྱིངས་འཕགས་དོན་
བཅས་ཆབ་མདོ་བ་མི་བཞི། འདམ་སྐུའི་ལྷ་བཟོ་བ་ཡ་རྒྱན་ཨ་སྦག་དགེ་སློང་མཁས་གྲུབ་གཙོས་པའི་མི་གསུམ། ཤིང་བཟོ་ཐང་སྟེང་དགོན་དགེ་བཤེས་བློ་བཟང་དཔལ་ལྡན་གཙོས་པའི་མི་བདུན་བཅས་ཀྱིས་ཟླ་བ་
གཉིས་པའི་ཚེས་ཉེར་ལྔ་ནས་ལས་གྲ་དངོས་གཞི་འགོ་འཛུགས་ཀྱིས། ཐོག་མར་གཟའ་ཚེས་དགེ་བའི་ཉིན་སྐུ་བཞེངས་པའི་ཐད་དེར་དཔལ་རྡོ་རྗེ་འཇིགས་བྱེད་ཀྱི་སྒོ་ནས་སའི་ཆོ་ག་དང། བཟོ་བོ་ལྷར་བསྐྱེད་པ་སོགས་
སླ་བཅོས་སུ་མ་སོང་བར་ཚུལ་བཞིན་བགྱིས་ཤིང། དེ་ནས་གཙང་ཁང་སྦུག་ཏུ་དེ་སྔོན་མུན་པ་ཅུང་ཟད་ཆེ་བས་ད་ལམ་སྔོན་མའི་བློས་བསླང་ཁང་གི་ཐད་དུ་ཞལ་རས་ལྷ་ཁང་དང་དེའི་སྟེང་དུ་རྒྱ་མཐོང་ཕུག་ནས་གསལ་དུ་
བཏང། དངོས་གཞི་གཙང་ཁང་གི་དབུས་སུ་བྱམས་སྐུ་དཔངས་རྩེ་ཁྲུ་ཉི་ཤུ་པ་ལྟར་དང་སེང་ཁྲི་རྒྱབ་ཡོལ་དྲུག་འགྱོགས་དང་བཅས་པ་གསར་དུ་བཞེངས་པ་འདིའི་རྒྱུ་འགྲོ་ཕྲ་རྒྱན་སོགས་ཀྱི་ཐོ་ཟུར་གསལ་ལྟར་
དང༑ འདིའི་ནང་བཞུགས་ཕུན་སུམ་ཚོགས་པའི་ཐོག་མར་སྐུ་རྟེན་གྱི་སྐོར་ལ་གསེར་ཟངས་ལས་གྲུབ་པའི་རྗེ་ཙོང་ཁ་པའི་སྣང་བརྙན་རྗེ་ཉིད་ཀྱི་རབ་གནས་མ་དགའ་ལྡན་བཤད་སྒྲ་བའི་ནང་རྟེན་ནས་བྱུང་བ་བྱིན་ཅན་

[006B]རྗེ་དགེ་ལེགས་མ་གཅིག་ཡང་གསེར་ཟངས་དང་ལི་མ་འདྲེས་པའི་རྗེའི་སྐུ་བཞི། སྨྲི་ཏི་ཕྱག་ཚའི་ཐུབ་དབང་གི་སྐུ་གཅིག་གསེར་ཟངས་དང་ལི་མ་སྣ་ཚོགས་ཀྱི་ཐུབ་དབང་གི་སྐུ་ཆེ་ཆུང་ཉི་ཤུ་རྩ་གཉིས་
ཡང་ཤར་ལིའི་ཐུབ་དབང་སྐུ་མཐོ་གང་བ་གཅིག་གསེར་ཟངས་ཀྱི་ཚེ་དཔག་མེད་གསུམ། གསེར་ཟངས་ཀྱི་རྗེ་བཙུན་བྱམས་མགོན་གྱི་སྐུ་ཁྲུ་གང་པ་གཅིག་གཞན་ཡང་སངས་རྒྱས་བྱང་སེམས་ཀྱི་སྐུ་བརྙན་གསེར་ཟངས་
དང་ལི་མ་ཆེ་ཆུང་སྣ་ཚོགས་བཅུ་དྲུག་དེ་བཞིན་གཤེགས་པའི་སྐུ་ཁྲི་ལྔ། རྗེ་སྐུ་ཁྲི་ལྔ། འོན་རྒྱལ་སྲས་སྐལ་བཟང་ཐུབ་བསྟན་གྱི་ཕྱག་ཚའི་སྒྲོལ་མའི་སྐུ་གཅིག་དང་གསང་བདེ་འཇིགས་གསུམ། གཞན་ཡང་བླ་མ་
དང་སངས་རྒྱས་བྱང་སེམས་ཆོས་སྐྱོང་སོགས་ཀྱི་སྐུ་བརྙན་སྣ་ཚོགས་བརྒྱ་ལྷག་བཅས། གསུང་རྟེན་གྲས་འབུམ་གསེར་བྲིས་ཆ་ཚང་གཅིག་དང། སྐྱ་བྲིས་ཆ་ཚང་གཅིག་ཕལ་ཆེན་དངུལ་བྲིས་ཆ་ཚང་གཅིག་
མདོ་ཏིང་འཛིན་རྒྱལ་པོ་དངུལ་བྲིས་པོད་གཅིག་མདོ་དྲན་པ་ཉེར་བཞག་དངུལ་བྲིས་པོད་གཅིག་བཀའ་འགྱུར་འདུལ་བ་པོད་བཅུ་གསུམ། ཉི་ཁྲི་པོད་བཞི། དཀོན་བརྩེགས་པོད་དྲུག་ཐར་མདོ་པོད་གཅིག་
བརྒྱད་སྟོང་པ་པོད་གསུམ། གསང་བདེ་འཇིགས་གསུམ་གྱི་རྩ་རྒྱུད་ཆ་ཚང། རྡོ་རྗེ་འཆང་ཕ་བོང་ཁ་པའི་ཕྱག་དཔེ་རྡོར་གཅོད་གསེར་བྲིས་གཅིག་དང་དངུལ་བྲིས་གཅིག་གསེར་དངུལ་སྤེལ་མའི་མདོ་བསྐལ་བཟང་

[007A]༄༅། །པོད་གཉིས། མདོ་རྒྱ་ཆེར་རོལ་བ་གསེར་དངུལ་སྤེལ་མ་གཅིག་བྱམས་ཆོས་སྡེ་ལྔ་ཚར་གཉིས། མཚན་བརྗོད་སྐད་གཉིས་ཤན་སྦྱར་གཅིག་མིད་ལའི་མགུར་
འབུམ་གཅིག་ལྷོ་བྲག་སྙན་བརྒྱུད་དངུལ་བྲིས་གཅིག་འདུལ་བ་མཚོ་ཊིཀ། མཆིམས་མཛོད། རྗེའི་གསུང་ལམ་རིམ་ཆེ་ཆུང་གཉིས། སྔགས་རིམ་ཆེན་མོ། གསང་འདུས་རིམ་ལྔ་སྒྲོན་གསལ་མཚན་
དང་བཅས་པ། རིམ་ལྔ་གསལ་སྒྲོན། མཁས་གྲུབ་རྗེའི་དུས་འཁོར་འགྲེལ་ཆེན་ཆ་ཚང། རྒྱལ་ཚབ་རྗེའི་གསུང་ཕར་ཕྱིན་རྣམ་བཤད་སྙིང་པོ་རྒྱན། རྒྱལ་བ་བསྐལ་བཟང་གི་གསུང་གསང་འདུས་དབང་དོན་དེ་ཉིད་
ཡང་གསལ། བྱམས་པས་དམ་བཅས་པའི་གཟུངས་ཁྲི་ཚོ་བཅུ་གཅིག་དམིགས་བརྩེ་མ་ཁྲི་གཅིག་ཐུགས་རྟེན་གྲས་བཀའ་གདམས་མཆོད་རྟེན་གསུམ། རྡོ་དྲིལ་ཆ་གཅིག་བཅས། བྱིན་རྟེན་སྣ་ཚོགས་
གྲས་སངས་རྒྱས་རབས་བདུན་གྱི་རིང་བསྲེལ་ཕྱོགས་བསྡུས་རིལ་བུ། སངས་རྒྱས་འཁོར་བ་འཇིག་གི་རིང་བསྲེལ་གཅིག་སངས་རྒྱས་གསེར་ཐུབ་ཀྱི་རིང་བསྲེལ་གཅིག་སངས་རྒྱས་འོད་སྲུང་གི་རིང་བསྲེལ་
གཉིས། རྒྱལ་པོ་མ་སྐྱེས་དགྲའི་རྟེན་སྐལ་དུ་བྱོན་པའི་སངས་རྒྱས་ཤཱཀྱ་ཐུབ་པའི་རིང་བསྲེལ་གསུམ། སྟོན་པ་ཐུབ་པའི་དབང་པོའི་ཚེམས་ཀྱི་ཆ་ཤས། སངས་རྒྱས་གླང་པོའི་གདུང་གི་ཚེམས། དེ་བཞིན་

[007B] སངས་རྒྱས་ཀྱི་སྐུ་གདུང་བསྲེགས་པའི་ཤིང་ཙན་དན་གོ་ཤི་རའི་སོལ་བའི་དུམ་བུ། ཤཱ་རིའི་བུའི་སྣམ་སྦྱར། དགེ་སློང་མ་དཔལ་མོའི་ལྷུང་བཟེད་ཤུབས། བྱང་སེམས་ཆོས་འཕགས་ཀྱི་ཚེམས་
གྲུབ་ཆེན་ཏཻ་ལོ་པས་ཨུ་རྒྱན་མཁའ་འགྲོའི་གསང་མཛོད་ནས་སྤྱན་དྲངས་པའི་དམ་རྫས་འཆི་མེད་རིལ་བུ། གྲུབ་ཆེན་ཏཻ་ལོ་པའི་རྒྱུན་བཞེས་བྲམ་ཟེ་སྐྱེ་བ་བདུན་པའི་གདུང་རུས་ལ་མཁའ་འགྲོ་མ་བྱེ་བ་འབུམ་གྱིས་ཕྱག་བསྐོས་
མཛད་པའི་རུས་རྒྱན། གྲུབ་ཆེན་ནཱ་རོ་པའི་རུས་རྒྱན། ཡེ་ཤེས་མཁའ་འགྲོ་མ་ནེ་གུ་མའི་གདུང་རུས་དང་སྐུ་ཤ། བལ་པོ་ཕམ་མཐིང་པ་འཇིགས་མེད་གྲགས་པའི་སྐུ་རུས་དང་རུས་རྒྱན། རྒྱ་གར་ན་ལེནྚའི་
མངའ་བདག་མི་ཏྲི་པ་ཆེན་པོའི་ཚེ་རིལ། ཕ་དམ་པའི་སྒོམ་ཐག་ཁ་ཆེ་པཎ་ཆེན་ཤཱཀྱ་ཤྲིའི་ཞབས་ཆགས། ཟ་ཧོར་རྒྱལ་པོ་གཙུག་ལག་འཛིན་གྱི་དབུ་ཞྭ། སློབ་དཔོན་པདྨ་འབྱུང་གནས་ཀྱི་ན་བཟའ་དང་སྐུ་བེར་
སློབ་དཔོན་རིན་པོ་ཆེས་གཡའ་མ་ལུང་དུ་བསྒྲུབས་ཏེ་ཆོས་རྒྱལ་ཁྲི་སྲོང་སྡེ་བཙན་ལ་ཕུལ་བའི་ཚེ་རིལ། སློབ་དཔོན་ཡབ་ཡུམ་གྱི་བྱང་སེམས་དཀར་དམར་གྱི་རིལ་བུ། པདྨ་འོད་ཀྱི་ཆུ་ཀུན་བཟང་གི་རིལ་བུ། དཔལ་
དེའི་བྲག་རྡོ་རྗེ་རྩེ་གཅིག་ནས་ཟབ་གཏེར་དུ་སྤྱན་དྲངས་པ་སློང་དཔོན་ཡབ་ཡུམ་གྱི་འཆི་མེད་ཨ་བརྒྱ་ཧྲཱི་བརྒྱའི་ཚེ་རིལ། སློབ་དཔོན་རིན་པོ་ཆེའི་ཚེམས་ལས་འཁྲུངས་པའི་སྤྲུལ་པའི་རིང་བསྲེལ་གཅིག་ལྷ་ལྕམ་

[008A]༄༅། །མན་ད་ར་བའི་འཆི་མེད་རྡོ་རྗེའི་ཚེ་རིལ། མཁའ་འགྲོ་ཡེ་ཤེས་མཚོ་རྒྱལ་གྱི་རཀླ་རིལ་བུ་དང་ཚེ་རིལ། པཎ་ཆེན་བི་མ་ལ་མི་ཏྲའི་སྒྲོལ་དཀར་ཚེ་རྫས། རྗེ་འབངས་ཉེར་ལྔའི་ནང་
ཚན་གཉགས་ཀུ་མཱ་རའི་གདུང་རུས་དང་སྐུ་ཤ། རྒྱལ་དབང་ལྔ་པ་ཆེན་པོའི་ཕྱག་ཏུ་བྱོན་པ་མཁའ་འགྲོ་མ་གསང་བ་ཡེ་ཤེས་ཀྱི་པདྨ་རཀྟའི་རིལ་བུ། ཆོས་རྒྱལ་ཁྲི་སྲོང་ལྡེ་བཙན་གྱི་གདུང་རུས། ལྷ་སྲས་མུ་ཁྲི་
བཙན་པོའི་རིང་བསྲེལ་གཅིག་ཙཱ་རི་གསང་བ་དགའ་ཚལ་ནས་གདན་དྲངས་པའི་བྲམ་ཟེ་སྐྱེ་བདུན་ཁྱེའུ་སྙིང་པོའི་དབུ་ཀླད་རིལ་བུ། བྲམ་ཟེ་སྐྱེ་བ་བདུན་པའི་སྐུ་ཤ། མ་གཅིག་གྲུབ་པའི་རྒྱལ་མོའི་འཆི་མེད་རིལ་བུ་
ལྷ་བླ་མ་ཡེ་ཤེས་འོད་ཀྱི་གདུང་རུས་དང་སྐུ་ཤ། ལྷ་བླ་མ་བྱང་ཆུབ་འོད་ཀྱི་སྐུ་ཤ། ཇོ་བོ་རྗེ་དཔལ་ལྡན་ཨ་ཏི་ཤའི་སྤུར་རྡོ་དང་རིང་བསྲེལ། རྗེ་ལྷོ་བྲག་མར་པའི་སྐུ་བེར་སེངྒེ་འཇིང་མནོན། རྗེ་བཙུན་མིད་ལའི་
སྒོམ་ཐག་རྗེ་རས་ཆུང་པ་ཆེན་པོའི་ཚེ་རིལ། དྭགས་པོ་ལྷ་རྗེའི་སྤུར་རྡོ་དང་རིང་བསྲེལ། རས་པ་ཞི་བ་འོད་ཀྱི་དབུ་ཐོད་མེ་མ་བཞེས་པའི་ཨ་ཡིག་རང་བྱོན་གྱི་ཚལ་བུ། ལོ་རས་གྲགས་པ་དབང་ཕྱུག་གི་ཐུགས་
ཀྱི་རིལ་བུ། རྭ་ལོ་ཙ་བའི་སྒོམ་ཐག་ས་སྐྱ་པཎྜི་ཏའི་གསང་ཆབ་རིལ་བུ། རྗེ་བཙུན་ཕག་མོ་གྲུ་པའི་ཚེམས། གྲུབ་ཐོབ་གླིང་ཆེན་རས་པའི་དབུ་ཐོད། འགྲོ་མགོན་གཙང་པ་རྒྱ་རས་པའི་གདུང་རུས། ཟངས་

[008B] རྒོད་ཚང་ལོ་ཙཱ་བ་གཞོན་ནུ་དཔལ་གྱི་ཞལ་འགྲམ་རིལ་བུ། གྲུབ་ཐོབ་དར་འཕྱར་གྱི་དབུ་ཐོད་ཆ་ཤས། གྲུབ་ཆེན་རྒྭ་ལོའི་ཞལ་འགྲམ་རིལ་བུ། ལབ་སྒྲོན་དབུ་བླ་སྐྱོ་སྟོན་བསོད་
ནམས་བཟང་པོའི་དབུ་ཐོད། མ་གཅིག་ལབ་ཀྱི་སྒྲོན་མའི་དབུ་ཐོད་ཆ་ཤས། ཤངས་པ་མཁས་གྲུབ་ཁྱུང་པོའི་རྣལ་འབྱོར་གྱི་ཐུགས་ཀྱི་ཆ་ཤས། གྲུབ་ཐོབ་སྟག་ལུང་ཐང་པའི་དབུ་ཐོད་རིལ་བུ། སྟག་ལུང་
ཆོས་སྐུ་སངས་རྒྱས་ཡར་བྱིན་གྱི་རིང་བསྲེལ་གཅིག་སྟག་ལུང་ཆོས་སྐུ་ཨོ་རྒྱན་མགོན་པོའི་རིང་བསྲེལ། ཀརྨ་པ་རོལ་པའི་རྡོ་རྗེའི་ན་བཟའ། ཀརྨ་མཐོང་བ་དོན་ལྡན་གྱི་དབུ་སྐྲ། སྒམ་པོ་བསོད་ནམས་
མཆོག་ལྡན་གྱི་ཤངས་ཁྲག་ལྷོ་བྲག་གྲུབ་ཆེན་ལས་ཀྱི་རྡོ་རྗེའི་རྔ་ལྤགས། རྗེ་ཙོང་ཁ་པ་ཆེན་པོའི་སྐུ་གཟན་དང་སྣམ་སྦྱར་ཚེམས་ཀྱི་རིལ་བུ། རྗེ་ཙོང་ཁ་པ་ཆེན་པོའི་ཐུགས་ཀྱི་སྲས་མཆོག་མཁས་གྲུབ་དགེ་ལེགས་
དཔལ་བཟང་གི་དབུ་ཐོད་ཚལ་བུ། རྗེ་དགེ་འདུན་གྲུབ་ཀྱི་སྐུ་ཆོས་དང་དམིགས་བརྩེ་མའི་སྒྲུབ་པ་མཛད་པའི་རིལ་བུ། རྗེ་འཇམ་དབྱངས་ཆོས་རྗེའི་སྐུ་ཆོས་དང་སྣམ་སྦྱར། རྗེ་ཤེས་རབ་སེངྒེའི་ན་བཟའ་
བྱང་རྩེ་ཚུལ་ཁྲིམས་ཆོས་འཕེལ་གྱི་སྐུ་ཤ། སྤྱན་སྔ་གཞོན་ནུ་དཔལ་གྱི་ཞལ་འགྲམ་རིལ་བུ། མཉེས་ཐང་བདེ་བ་ཅན་གྱི་ལྟ་བ་རྟོགས་པའི་མཆོད་རྟེན་ནང་བཞུགས་མགོན་པོ་འཇམ་དབྱངས་རྒྱ་ཆིང་རི་བའི་གདུང་

[009A]༄༅། །རུས༑ མཁས་གྲུབ་ནོར་བཟང་རྒྱ་མཚོའི་གདུང་རུས། རྒྱལ་བ་དབེན་ས་པ་ཆེན་པོའི་ཚེ་སྒྲུབ་རིལ་བུ། པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་ཚེ་སྒྲུབ་རིལ་བུ་ཕྱག་
ཕྲེང༑ རྒྱལ་བ་ལྔ་པའི་སྐུ་བེར་དང་གདུང་རུས། པཎ་ཆེན་བློ་བཟང་ཡེ་ཤེས་ཀྱི་ལྗགས་བསྙེན་སྐབས་ཀྱི་ཚེ་སྒྲུབ་རིལ་བུ། རྒྱལ་དབང་ཚངས་དབྱངས་རྒྱ་མཚོའི་ན་བཟའ། རྒྱལ་དབང་བསྐལ་བཟང་གི་ཡོངས་
འཛིན་ཁྲི་ཆེན་ངག་དབང་མཆོག་ལྡན་གྱི་དབུ་སྐྲ་དང་ཕྲེང་ཐག་སྐུ་རུས། རྒྱལ་དབང་བསྐལ་བཟང་རྒྱ་མཚོའི་སྐུ་གཟན་དང་སྣམ་སྦྱར་བཞུགས་གདིང་བཅས་ཆ་ཚང། པཎ་ཆེན་དཔལ་ལྡན་ཡེ་ཤེས་ཀྱི་ཚེ་སྒྲུབ་རིལ་བུ་
རྒྱལ་དབང་འཇམ་དཔལ་རྒྱ་མཚོའི་སྐུ་གཟན། པཎ་ཆེན་བསྟན་པའི་ཉི་མའི་སྐུ་རགས་དང། ཞབས་ཆགས། གདུང་རས། པཎ་ཆེན་བསྟན་པའི་ཉི་མས་ཛམྦྷ་ལའི་སྒྲུབ་པ་མཛད་པའི་རིལ་བུ། རྒྱལ་
དབང་ལུང་རྟོགས་རྒྱ་མཚོའི་གདུང་རས། རྒྱལ་དབང་མཁས་གྲུབ་ཀྱི་གདུང་རས། རྒྱལ་དབང་འཕྲིན་ལས་རྒྱ་མཚོའི་གདུང་རས་དང་གདུང་ཚྭ། པཎ་ཆེན་བསྟན་པའི་དབང་ཕྱུག་གི་ན་བཟའ། རྒྱལ་
དབང་ཐུབ་བསྟན་རྒྱ་མཚོའི་ན་བཟའ་དང་ཕྱག་ཕྲེང། ཕུར་ལྕོག་ངག་དབང་བྱམས་པའི་སྐུ་རུས། སྟག་ཕུ་གར་གྱི་དབང་ཕྱུག་གི་དབུ་སྐྲ། བཀའ་ཆེན་ཡེ་ཤེས་རྒྱལ་མཚན་གྱི་དབུ་ཞྭ། དེ་མོ་འཇམ་དཔལ་རྒྱ་

[009B] དེ་མོ་བདེ་ལེགས་རྒྱ་མཚོའི་ན་བཟའ། ཀློང་རྡོལ་བླ་མ་རིན་པོ་ཆེའི་ན་བཟའ། འོན་རྒྱལ་སྲས་སྐལ་བཟང་ཐུབ་བསྟན་གྱི་དབུ་ལོ་དང་བྱང་སེམས་རིལ་བུ། སླེ་ལུང་བཞད་པའི་རྡོ་རྗེའི་ན་བཟའ་དང་ལྗགས་
ཐུན་གནམ་ལྕགས་རྡོ་རྗེ་བཅས། ལོ་སེམས་དཔའ་སྨྱོན་པའི་སྐུ་རགས། རྭ་སྒྲེང་ཁྲི་ཆེན་བསྟན་པ་རབ་རྒྱས་ཀྱི་སྐུ་བེར་དང་དབུ་ལོ། ཚེ་སྨོན་གླིང་སྐུ་ཕྲེང་དང་པོའི་དབུ་སྐྲ། ཐོགས་མེད་བློ་བཟང་འཇམ་དབྱངས་ཀྱིས་ཐོག་
ལྷུང་སྐབས་སྐུ་གཟན་གྱིས་སྟུམ་ནས་བླངས་པའི་སྐུ་གཟན་འཁྲུལ་མེད། ཁྲི་ཆེན་བྱང་ཆུབ་ཆོས་འཕེལ་གྱི་དབུ་ཐོད་ཚལ་བུ། བྲག་གཡབ་བློ་ལྡན་ཤེས་རབ་སྐུ་ཕྲེང་གཉིས་པའི་རིང་བསྲེལ་རིལ་བུ། རྟ་ཚག་སྐུ་ཕྲེང་
བཅུ་གཅིག་པའི་གདུང་ཚྭ། དངུལ་ཆུ་དབྱངས་ཅན་གྲུབ་པའི་རྡོ་རྗེའི་སྐུ་ཆོས། གྲུབ་ཐོབ་ཐང་སྟོང་རྒྱལ་པོའི་སླེ་བེར་དང་གདུང་ཚེ་རིལ་བཅས། གྲུབ་ཐོབ་གཙང་སྨྱོན་ཧེ་རུ་ཀའི་སྐུ་རུས། གུ་རུ་ཆོས་དབང་གི་
རིང་བསྲེལ། སྟག་ཕུ་རྡོ་རྗེ་འཆང་པདྨ་བཛྲ་གྱི་དབུ་སྐྲ། འབྲུག་པ་ཀུན་མཁྱེན་པདྨ་དཀར་པོའི་དབུ་ཀླད་དང་རིང་བསྲེལ། རྗེ་འབྲི་གུང་པ་རྒྱལ་དབང་རིན་ཆེན་ཕུན་ཚོགས་ཀྱི་སྐུ་ཤ། སངས་རྒྱས་ཀྱི་ཞབས་པར་
སོགས་མདོར་ན་སྐུ་བལ་དང་སྐུ་གདུང་ཡུངས་འབྲུ་ལྟ་བུའི་རིང་བསྲེལ་སྟོང་གསུམ་རིན་ཆེན་གྱིས་བཀང་ཡང་རྙེད་པར་དཀའ་བ་མང་པོ་དང་ཆོས་སྐུའི་རིང་བསྲེལ་ལ་གོང་སྨོས་གསུང་རྟེན་སྐོར་དང། གཞན་ཡང་གཟུངས་ཆེན་

[010A]༄༅། །སྡེ་ལྔས་མཚོན་པའི་མདོ་རྒྱུད་ཁུངས་མ་ནས་འབྱུང་བའི་གཟུངས་བྱིན་རླབས་ཅན་དུ་མ་རང་རང་གི་གོ་རིམ་མ་འཁྲུགས་ཤིང་ལྷག་ཆད་ནོར་གསུམ་གྱི་སྐྱོན་དང་བྲལ་བ་བཞུགས་ཤིང་
གཞུང་ནས་འབྱུང་བ་ལྟར་བྲིས་སྒྲུབ་བགྱིས་པའི་གནོད་སྦྱིན་འཁོར་ལོ་དང་གཏེར་བུམ་ལྔ། ཙན་དན་སྤྲུལ་གྱི་སྙིང་པོའི་ཕྱེ་མ། རྒྱ་གར་རྡོ་རྗེ་གདན། བྱ་རྒོད་ཕུང་པོ་རི། གྲོང་ཁྱེར་སེར་སྐྱ། རྩྭ་མཆོག་གྲོང་
ཝ་ར་ཎ་སི། མ་གྷ་དྷ། མཉན་ཡོད་སོགས་རྒྱ་གར་གྱི་གནས་ཆེན་ཐམས་ཅད་ཀྱི་ས་སྣ་ཤིང་སྣ། རྡོ་རྗེ་གདན་གྱི་བྱང་ཆུབ་ཤིང་གི་ལོ་མ། ཆུ་བོ་གངྒའི་ཆུ། ཆུ་བོ་ནེ་ར་ཛ་ནའི་བྱེ་མ། བལ་ཡུལ་མཆོད་རྟེན་
རྣམ་གསུམ་གྱི་སྐུ་དཀར་དང་ས་སྣ། བལ་ཡུལ་འཕགས་པ་ཤིང་ཀུན་གྱི་སྲོག་ཤིང་གི་དུམ་བུ་དང་འཕེལ་གདུང། བལ་ཡུལ་བྱང་ཆུབ་བདུད་རྩིའི་ཆུ། གཞན་ཡང་བལ་ཡུལ་གྱི་གནས་ཆེན་ཐམས་ཅད་ཀྱི་ས་སྣ་དང་ཤིང་
སྣ༑ སེ་འབྲས་དགའ་གསུམ་ལྷ་ལྡན་གཙུག་ལག་ཁང་ཡས་མས། བཀྲ་ཤིས་ལྷུན་པོ། ལྷོ་ཁ། དྭགས་པོ། མོན་ཡུལ། བྱང་རྭ་སྒྲེང། ཙཱ་རི་བཅས་ཀྱི་ས་སྣ་ཤིང་སྣ། བྱང་གནམ་མཚོའི་རྡོ། རྗེ་
སྐུ་འབུམ་གྱི་ཙན་དན། རྗེ་བདག་ཉིད་ཆེན་པོའི་གཏེར་ཇ། རྒྱ་ནག་རི་བོ་རྩེ་ལྔའི་ས་སྣ་རྡོ་སྣ་རྩྭ་སྣ། རི་བོ་རྩེ་ལྔའི་འཇམ་དབྱངས་རིགས་ལྔའི་མེ་ཏོག་དང་མཁན་པ། རྒྱ་ནག་གླང་ཆེན། རི་བོ་བྱ་རྐང། ཁ་

[010B] གངས་དཀར་རིགས་གསུམ། ཀམ་པོ་གནས་སོགས་མདོར་ན་གནས་ཆེན་ཁག་ཕལ་ཆེར་གྱི་ས་སྣ་རྡོ་སྣ། ཆུ་སྣ་ཤིང་སྣ། གཞུང་གི་རྣམ་སྲས་གན་མཛོད་ནས་བྱུང་བའི་དར་སྣ། གཞན་ཡང་ཕྱུག་
པོའི་ཁང་ས་ཞིང་ས་འདྲུ་སྨན་གོས་དར་རིན་པོ་ཆེ་གོ་ཁྲབ་སོགས་མཁོ་རྒུའི་ནོར་རྫས་ཕུན་སུམ་ཚོགས་པས་བྱུར་བུར་གཏམས་ཤིང་བྱིན་རླབས་ཀྱི་གཟི་འོད་འབར་བ་བཟང་གོས་ཀྱི་ན་བཟས་ཀླུབས་ཤིང་རིན་པོ་ཆེ་སྣ་ཚོགས་ཀྱི་
ཕྲས་ཕྱུག་པ། གཙོ་བོའི་གཡས་གཡོན་དུ་སྤྲིན་དང་མེ་ཏོག་གི་གསེབ་ཏུ་རྒྱན་དྲུག་མཆོག་གཉིས་དང། བདེ་གཤེགས་སོ་ལྔ། ཇོ་འབྲོམ་གཉིས། ལོགས་བྲིས་སུ་མི་འཁྲུགས་པའི་སྐུ་སྟོང་ཕྲག་གཅིག་
གཙོ་བོའི་མདུན་ཀ་བའི་ངོས་སུ་འབྲུག་ཆེན་གྱིན་འཁྱུད་མདུན་དུ་སྣང་གསལ་མར་མེ་རྒྱུན་འཛུགས་གསུམ། གཞན་ཡང་སྟོང་མཆོད་ཀྱི་ཏིང་ཕོར་དང་མཆོད་རྐོང་སྟོང་ཕྲག་རེ། མདུན་སྒྲིགས་ཀྱི་མཆོད་ཆ་སོགས་ཉེ་
བར་མཁོ་བའི་ཡོ་བྱད་སྣ་ཚོགས་ཆ་ཚང་བཅས་ལོ་དེ་ཀའི་ཟླ་བ་བརྒྱད་པའི་ཚེས་བཅོ་ལྔའི་ཉིན་ལེགས་པར་གྲུབ་ཅིང། རྡོ་རྗེ་གུར་ལས། རྟག་ཏུ་སངས་རྒྱས་རབ་གནས་བྱ། །ཟིན་པའི་དེ་མ་ཐག་པ་རུ། །རབ་ཏུ་གནས་
པ་མཆོག་ཏུ་འགྱུར། །འཁོར་ལོ་བསྒྱུར་པའི་རྒྱལ་པོ་ཡིས། །དབང་ཕྱུག་ཐོབ་པར་ཐེ་ཚོམ་མེད། །ཅེས་གསུངས་པ་ལྟར། ཟླ་བ་དགུ་པའི་ཡར་ཚེས་ནང་ཉིན་གསུམ་རིང་ངོས་རང་ནས་མཚོན་པའི་ཆོག་གྲྭ་པ་ཉི་ཤུས་

[011A]༄༅། །མཇུག་ཆོག་ཕུན་སུམ་ཚོགས་པ་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མ་ལ་བརྟེན་ནས་རབ་ཏུ་གནས་པའི་ཆོ་ག་སྦྱོར་དངོས་རྗེས་གསུམ་རྣམ་དག་གི་སྒོ་ནས་དམ་ཡེ་དབྱེར་མེད་དུ་
བསྲེས་ཏེ་མཐོང་ཐོས་དྲན་རེག་གི་སྐྱེ་རྒུའི་བསོད་ནམས་ཀྱི་ཞིང་དུ་བྱས་སོ། །དེ་ལྟར་སངས་རྒྱས་ཀྱི་སྐུ་གཟུགས་བཞེངས་པའི་ཕན་ཡོན་ནི། དམ་ཆོས་པདྨ་དཀར་པོའི་མདོ་ལས། ལ་ལས་འདི་ན་རིན་ཆེན་སྣ་བདུན་དང། །
ལ་ལས་དེ་བཞིན་ཟངས་དང་མཁར་བ་བྱས། །བདེ་བར་གཤེགས་པ་རྣམས་ཀྱི་གཟུགས་བྱས་པ། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །རོ་ཉེ་དང་ནི་ལྕགས་སམ་ས་ཡང་རུང། །བདེ་བར་གཤེགས་པ་
རྣམས་ཀྱི་གཟུགས་བྱས་ཏེ། །བལྟ་ན་སྡུག་པ་འཇིམ་པའི་ལས་བྱེད་བཅུག་དེ་དག་ཐམས་ཅད་བྱང་ཆུབ་འཐོབ་པར་འགྱུར། །གང་གིས་རྩིག་ངོས་གཟུགས་ཀྱི་རི་མོ་དག་བསོད་ནམས་བརྒྱས་མཚན་ཡོངས་སུ་
རྫོགས་པའི་སྐུ། །གང་གིས་བྲིས་སམ་འདྲི་རུ་བཅུག་ཀྱང་རུང། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་བདེ་བར་གཤེགས་པའི་སྐུ་གཟུགས་ནི་རིན་ཆེན་སྣ་བདུན་དང། ཟངས་དང་མཁར་བ་སོགས་
ལས་འབུར་དུ་བཞེངས་པ་དང། རྩིག་པའི་ངོས་དང་རས་གཞི་སོགས་ལ་རི་མོ་རང་གིས་བྲིས་སམ་གཞན་ལ་འདྲིར་བཅུག་པ་ཐམས་ཅད་ཀྱིས་རྒྱུ་དེ་ལ་བརྟེན་ནས་མཐར་ཐུག་གི་འབྲས་བུ་བླ་ན་མེད་པའི་བྱང་ཆུབ་མྱུར་དུ་ཐོབ་པར་

[011B] གསལ་རྒྱལ་གྱིས་ཞུས་པའི་མདོ་ལས། འདི་ན་རྒྱལ་བའི་སྐུ་གཟུགས་བྱེད་པ་ནི། །གཟུགས་དང་སྐལ་བཟང་ཡོན་ཏན་ཉེ་བར་ལྡན། །དེ་ནི་དབང་པོ་སྦས་དང་ཉི་མའི་འོད། །འཇིག་རྟེན་ཀུན་གྱིས་
མཐོང་ན་དགའ་བར་འགྱུར། །བདེ་བར་གཤེགས་པའི་སྐུ་གཟུགས་བཞེངས་པ་དག་དེ་ཡི་ལུས་ནི་དྲི་མ་མེད་པ་དང། །ནད་དང་འཇིག་རྟེན་མྱ་ངན་སྡུག་བསྔལ་བྲལ། །པདྨའི་ནང་བཞིན་འཇམ་དང་ཡང་བར་འགྱུར། །
འདི་ན་རྒྱལ་བའི་སྐུ་གཟུགས་བྱེད་པ་གང། །བྲན་དུ་མི་འགྱུར་དབུལ་པོའི་རང་བཞིན་མིན། །ལས་བྱེད་མ་ཡིན་སྐྱེ་བ་དམན་པར་མིན། །དབང་པོ་མ་ཚང་མིན་ཏེ་སྐྱེས་མཆོག་འགྱུར། །ཞེས་སྐུ་གཟུགས་བཞེངས་
པས་གནས་སྐབས་ཀྱི་འབྲས་བུ་གཟུགས་བཟང་བ། དབང་པོ་དུལ་བ། འོད་གསལ་བ། གཞན་གྱིས་མཐོང་ན་དགའ་བར་འགྱུར་བ། ལུས་ལ་དྲི་མ་དང་ནད་དང་འཇིགས་པ་དང་མྱ་ངན་དང་སྡུག་བསྔལ་དང་བྲལ་ཞིང། པདྨ་
ལྟར་འཇམ་ཞིང་ཡང་བ། སྐྱེ་བ་ཀུན་ཏུ་བྲན་དང། དབུལ་པོ་དང། གླ་རྔན་ལ་བལྟས་ཏེ་ལས་བྱེད་པ་དང། སྐྱེ་བ་དམན་པ་བུད་མེད་དང། དབང་པོ་མ་ཚང་བ་རྣམས་སུ་མི་འགྱུར་ཞིང། དེ་དག་ལས་ལྡོག་པའི་སྐྱེས་བུ་
མཆོག་ཏུ་འགྱུར་བར་བཤད་པ་དང། གསལ་རྒྱལ་ལ་གདམས་པ་ཚིགས་སུ་བཅད་པའི་མདོ་ལས། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །སྐུ་གཟུགས་རྣམས་ལ་རྡུལ་ཕྲན་ཅི་ཡོད་པ། །དེ་ཡི་གྲངས་སྙེད་དེ་བྱེད་མི་

[012A]༄༅། །རྣམས་ཀྱིས། །ལྷ་ཡུལ་ས་སྟེང་ངེས་པར་རྒྱལ་སྲིད་ཐོབ། །གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། །ཕུན་སུམ་ཚོགས་པའི་ས་མཆོག་ཀུན་མྱོངས་ནས། །མཐའ་
མར་སྐྱེ་དང་རྒ་ལ་སོགས་པ་ཡི། །སྡུག་བསྔལ་མེད་པའི་སངས་རྒྱས་གོ་འཕང་འཐོབ། །ཅེས་སངས་རྒྱས་ཀྱི་སྐུ་གཟུགས་དང་མཆོད་རྟེན་བཞེངས་པ་པོ་དེ་ལ་སྐུ་འམ་མཆོད་རྟེན་དེ་ལ་རྡུལ་ཕྲན་ཅི་ཡོད་ཀྱི་གྲངས་དང་མཉམ་པའི་
འཁོར་ལོས་བསྒྱུར་བའི་རྒྱལ་སྲིད་ཐོབ་པ་དང། གཟུགས་གཟུགས་མེད་ཀྱི་ཏིང་ངེ་འཛིན་སོགས་འདས་མ་འདས་ཀྱིས་ལམ་ཀུན་ཐོབ་ནས་མྱུར་དུ་སངས་རྒྱས་ཀྱི་གོ་འཕང་ཐོབ་པ་སོགས་རྒྱལ་བའི་བཀའ་ལས་ཕན་ཡོན་མཐའ་ཡས་
པར་གསུངས་ཤིང། ཕྱག་མཆོད་བསྙེན་བཀུར་བྱས་པའི་ཕན་ཡོན་ནི། དམ་ཆོས་པད་དཀར་ལས། དེ་བཞིན་གཤེགས་པ་རྣམས་ཀྱི་རིང་བསྲེལ་དང། །འཇིམ་པའི་གཟུགས་དང་མཆོད་རྟེན་དག་ལའང་རུང། །རྩིག་
ངོས་བྲིས་དང་རྡུལ་ཕུང་མཆོད་རྟེན་ལ། །དེ་ལ་མེ་ཏོག་དང་ནི་སྤོས་གསོལ་ཏེ། །དེར་ནི་གང་གིས་རབ་སྙན་ཅང་ཏེའུ་དང། །དུང་དང་རྔ་ཆེན་རོལ་མོའི་སྒྲ་བྱེད་བཅུག་བྱང་ཆུབ་མཆོག་རབ་མཆོད་པ་བྱ་བའི་ཕྱིར། །གང་
ཞིག་རྔ་ཆེན་རབ་ཏུ་རྡུང་བྱེད་ཅིང། །པི་ཝ་ང་དག་ནི་ཁེག་དང་མཁར་ཆེན་རྔ། །རྫ་རྔ་རྒྱུད་གཅིག་གླིང་བུ་ཡིད་འོང་དང། །ཨ་གོ་ན་དང་རབ་ཏུ་སྙན་འབྱིན་པ། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །

[012B] འཕགས་པ་སྤྱན་རས་གཟིགས་ཀྱི་མདོ་ལས། དེ་བཞིན་གཤེགས་པ་མཆོད་བྱས་ན། །གཟུགས་དང་དོན་ལྡན་ལོངས་སྤྱོད་དང། །ཁ་དོག་དང་ནི་འབྱོར་བ་དང། །ཀུན་ཏུ་གྲགས་དང་ལྡན་པར་གྱུར། །ཞེས་དང་
ཡུལ་འཁོར་སྐྱོང་གིས་ཞུས་པའི་མདོ་ལས། འགྲོ་བའི་སྡུག་བསྔལ་རྣམ་པར་སེལ་མཛད་པ། །མཉམ་མེད་ཁྱོད་ལ་མཆོད་དང་མཐོང་བ་དང། །ཐོས་པ་དེ་དག་འབྲས་བུ་མཆིས་ལགས་ཏེ། །གནས་མཆོག་རྒ་ཤི་
མེད་པ་འཐོབ་པར་འགྱུར། །ཞེས་དང། སྙིང་རྗེ་པདྨ་དཀར་པོའི་མདོ་ལས། ཀུན་དགའ་བོ་གང་དག་ཁ་ཅིག་ཐ་ན་སངས་རྒྱས་ལ་དམིགས་པའི་སེམས་ཀྱིས་མེ་ཏོག་གཅིག་ནམ་མཁའ་ལ་འདོར་ན། དེའི་རྣམ་པར་
སྨིན་པ་གང་ཡིན་པ་དེ་ནི། ཀུན་དགའ་བོ་གལ་ཏེ་སེམས་ཅན་འགའ་ཞིག་བསྐལ་པ་གཅིག་ཏུ་འཁོར་བ་ཇི་སྲིད་པར་ཀུན་ཏུ་རྒྱུག་ཅིང་འཁོར་ཡང། འཁོར་བའི་སྔོན་གྱི་མཐའ་མི་ཤེས་པ་བཞིན་དུ་བསོད་ནམས་མངོན་པར་
འདུ་བྱ་བའི་དགེ་བའི་རྩ་བ་མངོན་པར་འདུས་བྱས་པ་དེའི་མཐའ་དེ་ནི་བརྒྱ་བྱིན་ཉིད་རྣམས་ཀྱིས་རྙེད་པར་སླ་བ་མ་ཡིན་ནོ། ཀུན་དགའ་བོ་གལ་ཏེ་སེམས་ཅན་མྱ་ངན་ལས་འདའ་བའི་སྐལ་བ་མེད་པ་ཞིག་གིས་སངས་
རྒྱས་ལ་དམིགས་ནས་ཐ་ན་མེ་ཏོག་ནམ་མཁའ་ལ་འདོར་ནའང་ཀུན་དགའ་བོ་དགེ་བའི་རྩ་བ་དེའི་འབྲས་བུ་དེའང་མྱ་ངན་ལས་འདས་པ་ཡིན་ཏེ། ཞེས་དང། དད་པའི་སྟོབས་བསྐྱེད་པའི་ཕྱག་རྒྱའི་མདོ་ལས། འཇམ་

[013A]༄༅། །དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་བསྐལ་པ་གངྒའི་ཀླུང་གི་བྱེ་མ་ཉིད་དུ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་རྙེད་ཀྱི་རང་སངས་རྒྱས་དག་ལ་ཉིན་གཅིག་
བཞིན་ལྷའི་ཟས་རོ་བརྒྱ་དང་ལྡན་པ་བྱིན་པ་དང། དེ་བཞིན་དུ་ལྷའི་གོས་རྣམས་སྦྱིན་པ་བྱིན་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་གང་ཞིག་གིས་སངས་རྒྱས་རི་མོར་བྲིས་པའམ། གཟུགས་སུ་
བྱས་པ་མཐོང་ན། དེ་ནི་དེ་བས་བསོད་ནམས་ཆེས་གྲངས་མེད་པར་བསྐྱེད་ན། ཐལ་མོ་སྦྱར་བའམ། མེ་ཏོག་གམ། བདུག་པའམ། སྤོས་སམ། མར་མེ་འབུལ་བ་ལྟ་ཅི་སྨོས་ཏེ། དེ་ནི་དེ་བས་ཆེས་
བསོད་ནམས་གྲངས་མེད་པར་བསྐྱེད་དོ། ཞེས་སོགས་མདོ་སྡེ་དུ་མར་སྐུ་གཟུགས་བཞེངས་པ་དང། དེ་དག་ལ་བདུག་སྤོས་དང་མར་མེ་སོགས་མཆོད་པ་དང། མཐའ་ན་མིག་གིས་ལན་རེ་རེ་མཐོང་བ་ཙམ་གྱིས་ཀྱང་
གནས་སྐབས་དང་མཐར་ཐུག་གི་ཕན་ཡོན་མཐའ་ཡས་པ་ཞིག་ཐོབ་པ་རྒྱལ་བའི་བཀའ་མི་འགྱུར་བས་ཞལ་གྱིས་བཞེས་ཤིང། བྱམས་པ་ལུང་བསྟན་པའི་མདོ་ལས། ཤཱཀྱ་སེངྒེའི་བསྟན་པ་ལ། །བསླབ་གཞི་
ཡང་དག་བླངས་ནས་ནི། །ཇི་ལྟར་གསུངས་བཞིན་རབ་བསྒྲུབ་ན། །ང་ཡི་བསྟན་ལ་ལྷགས་པ་ཡིན། །དགེ་འདུན་ལ་ཡང་ཆོས་གོས་དང། །ཞལ་ཟས་དང་ནི་བཏུང་བ་དང། །བསྙུན་སོས་སྣ་ཚོགས་སྦྱིན་པ་

[013B] །ཕུལ་ནང་ཡི་བསྟན་ལ་ལྷགས། །བཅུ་བཞི་དང་ནི་བཅོ་ལྔ་དང། །དེ་བཞིན་ཟླ་ཕྱེད་ཚེས་བརྒྱད་དང། །ཆོ་འཕྲུལ་གྱི་ནི་ཟླ་བ་ལ། །བསྙེན་གནས་ཡན་ལག་བརྒྱད་བསྲུང་ཞིང། །མཆོད་དང་གསོ་སྦྱོང་
ལེགས་བྱས་ན། །ང་ཡི་བསྟན་ལ་ལྷགས་པ་ཡིན། །ཞེས་ཤཱཀྱ་ཐུབ་པའི་བསྟན་པ་འདི་ལ་དགེ་ཚུལ་སློང་དང་བསྙེན་གནས་ཀྱི་སྡོམ་པ་སོགས་བླངས་ནས་ཚུལ་བཞིན་བསྲུངས་པ་དང། བདེ་བར་གཤེགས་པའི་སྐུ་
གསུང་ཐུགས་རྟེན་སྤྱི་དང། ཁྱད་པར་བྱམས་པ་མགོན་པོའི་སྐུ་ལ་སོགས་པར་མཆོད་པ་འབུལ་བ་དང། དགེ་འདུན་ལ་བསྙེན་བཀུར་དང། དུས་བཟང་རྣམས་སུ་གསོ་སྦྱོང་བྱ་བ་ལ་སོགས་པ་བགྱིས་ན་མ་འོངས་བྱམས་
པ་མགོན་པོ་ཞིང་འདིར་བྱོན་པའི་ཚེ་འཁོར་དུ་སྐྱེ་བ་སོགས་ཕན་ཡོན་དཔག་ཏུ་མེད་པ་ཞིག་བྱམས་པ་ལུང་བསྟན་པའི་མདོ་ལས་གསུངས་པས་ཞིབ་པར་ཤེས་འདོད་ན་དེར་བལྟ་བར་བྱ་ལ། མདོར་ན་ཇི་སྐད་དུ་རྗེ་དགེ་འདུན་གྲུབ་
ཀྱིས། བྱམས་པའི་སྐུ་གཟུགས་ཕུལ་བྱུང་བཞེངས་པ་ལ། །མཐུན་རྐྱེན་སྒྲུབ་པར་བྱེད་པའི་ལུས་ཅན་རྣམས། །རྗེ་བཙུན་བྱམས་པ་མགོན་པོའི་ཞབས་དྲུང་དུ། །ཐེག་ཆེན་ཆོས་ཀྱི་དཔལ་ལ་སྤྱོད་པར་ཤོག་
ནམ་ཞིག་རྡོ་རྗེ་གདན་གྱི་རི་བོའི་སྤོར། །བྱམས་མགོན་ཉིན་བྱེད་དབང་པོ་ཤར་བའི་ཚེ། །བདག་གི་བློ་གྲོས་པདྨ་ཁ་ཕྱེ་སྟེ། །སྐལ་བཟང་བུང་བའི་ཚོགས་རྣམས་ཚིམ་བྱེད་ཤོག་ཅེས་གསུངས་པ་ལྟར་སྐུ་འདི་ཉིད་

[014A]༄༅། །བཞེངས་པ་ལ་རྒྱུ་དངོས་ཀྱི་འབྲེལ་པ་ཐོབ་པ་ནས་བཟུང་མཐའ་ན་སོ་རྡོ་སྦར་མོ་གང་དང་ཆུ་ཐིགས་གཅིག་རྩ་ཤིང་རྐང་གཅིག་ཙམ་ཡན་ཆད་ཀྱི་འབྲེལ་བ་ཐོབ་པ་དང། འདིའི་ཁུར་
བཟུང་ནས་ལས་བྱེད་པ་དང། རང་གི་ལག་གིས་བླངས་ནས་བཟོ་བྱས་པ་ནས་བཟུང། འདིའི་ཆེད་དུ་གོམ་པ་གཅིག་བོར་བ་ཚུན་ཆད་ཀྱི་འབྲེལ་པ་ཐོབ་པའི་མི་དང་དུད་འགྲོ་ལ་སོགས་པའི་སེམས་ཅན་འདས་གསོན་ཐམས་
ཅད་དང། རྟེན་འདི་བཞེངས་ཟིན་ནས་ཀྱང་འདི་ལ་ཡོན་ཆབ། མེ་ཏོག་བདུག་སྤོས། མར་མེ། དྲི་ཆབ། ཞལ་ཟས། ན་བཟའ། གསེར་ཆབ། མཎྜལ་སོགས་མཆོད་པ་འབུལ་བ་དང་
ཕྱག་དང་བསྐོར་བ་བྱེད་པ་རྣམས་གནས་སྐབས་སུ་དགའ་ལྡན་ཆོས་ཀྱི་མདུན་སར་འཕགས་མཆོག་མི་ཕམ་མགོན་པོའི་གསུང་གི་བདུད་རྩི་ལ་འབྲལ་མེད་དུ་ལོངས་སྤྱོད་ཅིང། མ་འོངས་པ་ན་བྱམས་མགོན་ཞིང་འདིར་བྱོན་པའི་
ཚེ་འཁོར་གྱི་ཐོག་མར་སྐྱེ་བ་སོགས་ཕན་ཡོན་དཔག་ཏུ་མེད་པ་ཞིག་ཐོབ་པ་མ་ཟད། གུས་པའི་མིག་གིས་རྟེན་ལ་ལན་རེ་ཙམ་མཇལ་བ་དང། རྟེན་བཞེངས་སྐབས་སུ་རྐང་འོག་ཏུ་ཤི་བའི་འབུ་སྲིན་དང། བཟོ་བོའི་
བཟའ་བཏུང་སྐོལ་བའི་མེའི་དུ་བ་ཕོག་པའི་སེམས་ཅན་རྣམས་ཀྱང་ངན་སོང་གི་སྐྱེ་བ་ལ་ལན་རེ་འགོག་པར་གསུངས་པས་དེ་ལྟ་བུའི་ཕན་ཡོན་རྣམས་ཡིད་ལ་བཞག་ནས་དགེ་བ་སྔར་བྱས་ལ་དགའ་བ་སྒོམ་པ་དང། སླད་

[014B] །སླར་སྨྲས་པ། དེ་ལྟར་དྲི་མེད་གསེར་གྱི་ལྷུན་པོའི་ངོས། །དཔག་ཡས་ཉིན་བྱེད་འོད་ཀྱིས་མཁྱུད་པ་བཞིན། །བལྟ་བས་མི་ངོམས་བྱམས་པའི་སྐུ་གཟུགས་མཆོག་
བཞེངས་ལས་རྣམ་དཀར་གང་ཞིག་ཐོབ་པ་དེས། །བློ་བཟང་རྒྱལ་བའི་བསྟན་པ་ཕྱོགས་བཅུར་རྒྱས། །དེ་འཛིན་དམ་པའི་བཞེད་དགོངས་ལྷུན་གྱིས་འགྲུབ། །འདུས་པའི་སྡེ་འདི་ཐུགས་མཐུན་ཁྲིམས་གཙང་ཞིང། །
བཤད་སྒྲུབ་བྱ་བས་ཉིན་མཚན་འདའ་བར་ཤོག་འཛམ་གླིང་སྤྱི་དང་ཡུལ་འདིའི་སྐྱེ་བོ་རྣམས། །སྙིགས་མའི་རྒུད་ཚོགས་མུན་པ་ཀུན་ཞི་ནས། །བདེ་སྐྱིད་རྫོགས་ལྡན་གསར་པའི་ཉི་འོད་ལ། །བག་ཕེབ་འཛའ་
བར་སྤྱོད་པས་འཚོ་གྱུར་ཅིག་ཁྱད་པར་འདི་ཉིད་བཞེངས་ལ་མཐུན་པའི་རྐྱེན། །སྒྲུབ་ཅིང་སྒོ་གསུམ་འབྲེལ་ཐོགས་ལུས་ཅན་ཀུན། །ནད་གདོན་ཕྱི་ནང་ཉེར་འཚེ་ཞི་བ་དང། །ཕུན་ཚོགས་སྡེ་བཞིའི་དགའ་སྟོན་རྒྱས་
གྱུར་ཅིག་ཚེ་ཡི་མཐར་ཡང་མི་ཕམ་མགོན་པོ་ཡིས། །དགའ་ལྡན་ཆོས་ཀྱི་མདུན་སར་ལེགས་འཁྲིད་དེ། །ཟབ་དང་རྒྱ་ཆེའི་གསུང་གི་བདུད་རྩིའི་རྒྱུན། །ངོམས་མེད་ལོངས་སུ་སྤྱོད་པའི་དཔལ་ཐོབ་ཤོག་ནམ་
ཞིག་འཕགས་ཡུལ་ཀུན་བཟོད་ཡངས་པའི་གཞིར། །བྱམས་མགོན་པད་དཀར་འདབ་བརྒྱ་གྲོལ་བའི་ཚེ། །འཁོར་ཚོགས་བུང་བའི་དབུས་ན་དམ་ཆོས་ཀྱི། །སྦྲང་རྩིའི་རོ་མཆོག་ཐོག་མར་མྱོང་བར་ཤོག་དེར་ནི་

[015A]༄༅། །འགྲོ་ཀུན་སྒྲོལ་ལ་མི་ཞུམ་པའི། །རྒྱལ་སྲས་དཔའ་བོ་ཆེན་པོར་གྱུར་ནས་ཀྱང། །རླབས་ཆེན་སྤྱོད་པ་མ་ལུས་རྫོགས་བྱས་ཏེ། །ཐམས་ཅད་གཟིགས་པའི་གོ་འཕང་
མྱུར་ཐོབ་ཤོག་དེར་མ་སོན་པའི་སྐྱེ་བ་ཐམས་ཅད་དུ། །དལ་འབྱོར་ནོར་བུའི་ཐེམ་སྐས་ལ་བརྟེན་ནས། །རྒྱལ་བསྟན་ཁང་བཟང་མཆོག་གི་སྒོར་ཞུགས་ཏེ། །འཕགས་ནོར་བདུན་གྱིས་རྟག་ཏུ་འབྱོར་གྱུར་
ཅིག་རྙེད་དཀའི་ལུས་རྟེན་མྱུར་དུ་འཇིག་པ་དང། །ཉམ་ང་ངན་འགྲོའི་གཡང་སར་རབ་འཇིགས་ཏེ། །ཆོས་བརྒྱད་གཡེང་བ་སྤངས་ནས་ཉིན་མཚན་དུ། །སྡིག་སྤོང་དགེ་སྒྲུབ་ཚུལ་བཞིན་བྱེད་པར་ཤོག་
སྲིད་པའི་ཕུན་ཚོགས་དུག་སྦྲུལ་གྲིབ་མ་ལྟར། །འཕྲལ་ཡུན་བདེ་བ་འཇོམས་པའི་མཚོན་རྣོན་དུ། །མཐོང་ནས་རྩེ་གཅིག་ཐར་པ་དོན་གཉེར་བའི། །བཅོས་མིན་ངེས་འབྱུང་ཤུགས་དྲག་སྐྱེ་བར་ཤོག་དྲིན་ཅན་
མ་རྣམས་བདེ་བས་རབ་ཕོངས་ཤིང། །སྡུག་བསྔལ་བྱེ་བས་མནར་བའི་ཚུལ་བསམ་ནས། །བྱམས་དང་སྙིང་རྗེས་དྲངས་པའི་བྱང་སེམས་ཀྱིས། །ཅི་བྱེད་བྱང་ཆུབ་ལམ་དུ་བསྒྱུར་བར་ཤོག་མདོར་ན་ཚེ་
རབས་ཀུན་ཏུ་དགེ་བའི་བཤེས། །མཚན་ཉིད་ལྡན་པས་རྗེས་སུ་བཟུང་བའི་མཐུས། །མདོ་སྔགས་ལམ་གྱི་ཉམས་ལེན་མཐར་ཕྱིན་ཏེ། །ཟུང་འཇུག་གདོད་མའི་རྒྱལ་ས་འཛིན་གྱུར་ཅིག་བསླུ་མེད་

[015B] །མི་ཕམ་རྒྱལ་བའི་དབང་པོའི་བྱིན་རླབས་དང། །མཐུ་ལྡན་ཆོས་སྐྱོང་སྲུང་མའི་འཕྲིན་ལས་ཀྱིས། །རྣམ་དག་སྨོན་པའི་གནས་ཀུན་འགྲུབ་པར་ཤོག་ །།
 ཅེས་མ་འོངས་རྣམ་འདྲེན་སྔ་པ་རྒྱལ་བ་མི་ཕམ་མགོན་པོའི་སྣང་བརྙན། ཕུན་ཚོགས་བརྒྱད་ཀྱི་བདག་ཉིད་ཅན་གསར་དུ་བཞེངས་པའི་དཀར་ཆག་དང། ཕན་ཡོན་མདོ་ཙམ་བརྗོད་པ་དད་པའི་པདྨོ་བཞད་པའི་ཉིན་བྱེད་ཅེས་བྱ་བ་འདི་ནི། སྔོན་ལས་ཀྱི་འབྲས་བུ་བཟང་པོས་ཆུང་གཞོན་ནུའི་དུས་ནས་རྒྱལ་བའི་བསྟན་པ་ལ་
རབ་ཏུ་བྱུང་ནས་དགའ་ལྡན་ཤར་རྩེ་ཐོས་བསམ་ནོར་བུའི་གླིང་གི་ཆོས་སྒོར་ཞུགས་ཏེ། མཚན་ལྡན་དགེ་བའི་བཤེས་གཉེན་དུ་མས་མཉེས་ཤིང་རྗེས་སུ་བཟུང་བའི་མཐུ་ལས་ཕྱི་ནང་གི་རིག་པའི་གནས་ཀྱི་ཕྱོགས་ཙམ་མཐོང་ཞིང། རྗེ་བླ་མའི་སྙན་བརྒྱུད་ཀྱི་མན་ངག་ཉམས་སུ་ལེན་པའི་གནད་ཕྲན་བུ་ཙམ་རིག་པ་
ཁྲི་བྱང་སྤྲུལ་མིང་པ་བློ་བཟང་ཡེ་ཤེས་བསྟན་འཛིན་རྒྱ་མཚོ་ཞེས་བགྱི་པས་རང་ལོ་ཉི་ཤུ་རྩ་བདུན་སོན་པ་མེ་ཡོས་ལོའི་ཧོར་ཟླ་གཉིས་པའི་དམར་ཕྱོགས་ཀྱི་དགའ་བ་དང་པོ་ཉི་མ་མེ་བཞིའི་འགྲུབ་སྦྱོར་འཆར་བའི་ཉིན། ཆ་ཕྲེང་དགའ་ལྡན་བསམ་འཕེལ་གླིང་གི་གཙུག་ལག་ཁང་གི་ཡང་ཐོག་གཟིམ་ཆུང་དགེ་ལེགས་མངོན་
པར་བཀྲ་བའི་ལྡིང་ཁང་དུ་རྫོགས་པར་སྦྱར་བའི་ཡི་གེ་པ་ནི། གཡར་ལམ་ཀ་ལྕགས་དགེ་སློང་ཤེས་རབ་རྒྱ་མཚོས་བགྱིས་པ་མི་ཕམ་མགོན་པོས་མཉེས་བཞིན་རྗེས་སུ་འཛིན་པའི་རྒྱུར་གྱུར་ཅིག་སརྦ་མངྒ་ལཾ།། །།
   ༈    རྒྱུ་འགྲོ་ཇི་སོང་གི་དཀར་ཆག་རགས་རིམ་ཙམ་བཀོད་པ་དགེ་ལེགས་ནོར་བུས་གང་བའི་ཟམ་ཏོག་ཅེས་བྱ་བ་བཞུགས་སོ།  །ན་མོ་གུ་རུ་མཻ་ཏྲི་ཡ་

[016A]༄༅། །མང་མང་འགྲོ་ལ་བུ་ལྟར་བྱམས་དགོངས་སྐྱ་རེངས་གཞོན་ནུས་ཉེར་དྲངས་པས། །གང་གང་གདུལ་བྱའི་བསམ་པའི་རྗེས་འཇུག་འཕྲིན་ལས་འོད་ཟེར་རོལ་པ་འབུམ། །ལྷམ་
ལྷམ་མཁའ་མཉམ་ཡིད་ཅན་དཔལ་དུ་རྩོལ་མེད་ལྷུན་གྱིས་གྲུབ་པའི་མགོན། །འཇིགས་འཇིགས་ཕྱི་ནང་བདུད་ཀྱིས་མི་ཕམ་རྟ་བདུན་དབང་པོས་དགེ་ལེགས་སྩོལ། །གང་གི་སྣང་བརྙན་མཐོང་གྲོལ་ཡིད་བཞིན་ནོར། །
ནོར་འཛིན་དཔལ་མོ་མཛེས་པའི་རྒྱན་གྱི་མཆོག་མཆོག་གི་ཁྱད་པར་དུ་མས་འཕགས་པ་འདི། །འདི་ན་ལྷག་བསམ་དག་པས་བཞེངས་པའི་ཚེ། །རྣམ་་མང་སྡུག་གི་སྣ་འདྲེན་ཟང་ཟིང་རྫས། །རྣམ་་ཀུན་
བདེ་བའི་རྒྱུ་རུ་བསྒྱུར་བའི་སླད། །རྣམ་་དག་ཞལ་འདེབས་རིམ་པར་བྱུང་ཚུལ་དང། །རྣམ་་དཀར་བསྒྲུབས་པའི་ཐོ་ཡིག་གསལ་བར་བྱ། །དེ་ཡང་ཇི་སྐད་དུ་འདུལ་བ་ལུང་ལས། ལས་བདག་གིར་བྱའོ། ཞེས་
གསུངས་པ་ལྟར། ལུང་རྟོགས་ཀྱི་ཡོན་ཏན་ནམ་མཁའི་པདྨོའི་མཆེད་ཟླར་གྱུར་ཀྱང། སྔོན་གྱི་ལས་དབང་བཙན་པོ་བཟློག་ཏུ་མེད་པས་ཡོངས་འཛིན་ཁྲི་ཆེན་བྱང་ཆུབ་ཆོས་འཕེལ་གྱི་སྐྱེས་རབས་གསེར་རིའི་ཕྲེང་
བའི་རྐང་གྲལ་དུ་བསྐྱལ་ཞིང། དྲང་དོན་སྒྲོ་བཏགས་ཀྱི་མིང་གི་ཅོད་པན་ཡོན་པོར་འཆང་བ་བློ་བཟང་ཡེ་ཤེས་བསྟན་འཛིན་རྒྱ་མཚོར་འབོད་པ་བདག་གིས་་རྒྱལ་བསྟན་དར་ཞིང་འགྲོ་ཀུན་བདེ་བ་དང། ལྷག་པར་

[016B] ལྷག་པར་འབྲེལ་ཐོབ་ཀྱི་
སེམས་ཅན་རྣམས་མ་འོངས་རྣམ་འདྲེན་ལྔ་པའི་འཁོར་གྱི་འདུས་པ་དང་པོར་སྐྱེ་བ་སོགས་ཀྱི་ཆེད་དུ། ལྷག་པའི་བསམ་པས་དགའ་ལྡན་བསམ་འཕེལ་གླིང་གི་འདུ་ཁང་སྦུག་གཙང་ཁང་ཆེན་མོའི་ནང་དུ་གསེར་ཟངས་ལས་
གྲུབ་པའི་རྒྱལ་བ་མི་ཕམ་མགོན་པོའི་སྣང་བསྙན་གསར་བཞེངས་བྱེད་སྐབས་སུ། མེ་སྟག་ཟླ་དང་པོའི་ཚེས་བཅུ་གསུམ་རྒྱལ་ཕུར་འགྲུབ་སྦྱོར་སོགས་གཟའ་སྐར་མཆོག་ཏུ་དགེ་བའི་ཉིན་སྐུ་འདྲའི་དོ་དམ་འགོ་བྱེད་
གསར་བསྐོས་བགྱིས་པ་ནས་བཟུང་སྟེ། ཇི་སྐད་དུ། རྒྱལ་སྲས་རིན་པོ་ཆེས། འཚོལ་བའི་ཚེ་ན་ཉོན་མོངས་བརྒྱ་ཡི་རྟེན། །རྙེད་ནས་སྤྱོད་པར་འདོད་ཚེ་སེར་སྣའི་གཞི། །གལ་ཏེ་གཞན་གྱིས་འཕྲོག་ན་སྨྲེ་
སྔགས་རྒྱུ། །ཤི་ནས་ཕན་པ་མེད་པའི་ནོར་གྱིས་ཅི། །ཞེས་གསུངས་པ་ལྟར། སྙིང་པོ་མེད་པ་སྒྱུ་མའི་ནོར་རྫས་ལས། དགེ་འབྲས་ཀྱི་སྙིང་པོ་ལེན་འདོད་ཅན་གྱི་དད་ལྡན་ཁག་ནས་དད་འབུལ་ཞལ་འདེབས་
རིམ་པར་བྱུང་རིགས་ཆུད་མི་ཟ་བའི་སླད་དུ་དཀར་ཆག་བཀོད་པ་ལ། བར་འདིར་ཞལ་འདེབས་བྱུང་ཐོ་རྣམས་ཡོད་ཀྱང་ཡིག་ཚོགས་ཆེ་བས་འདིར་མ་བཀོད། འདིའི་འགྲོ་སོང་སྐོར་ལ། སྐུའི་ཚ་རྒྱུར་གསེར་སྲང་དགུ་

[017A]༄༅། །བཅུ་གོ་བཞི་དང་ཞོ་བརྒྱད་ལ་རིན་རྒྱ་སྒོར་སྟོང་ཕྲག་དགུ་དང་བཅུ་མེད་དྲུག་ཚ་ལ་རིན་སྒོར་བཞི་བརྒྱ་དང་བདུན་ཅུ་དོན་གསུམ། ཚ་ལ་དཀར་པོའི་རིན་སྒོར་བརྒྱད་ཅུ་ཐམ་པ་
དངུལ་ཆུ་རིན་སྒོར་བཞི་བརྒྱ་དང་ལྔ་བཅུ་ང་དྲུག་བྱམས་ཆེན་གཙོ་འཁོར་དང་ལྷ་ཁང་ཕྱི་ནང་གཉིས་ཀྱི་ཚོན་རྩི་ལོགས་བྲིས་སོགས་ཀྱི་རྒྱུར་གསེར་ཤོག་དངུལ་ཤོག་ཚོན་སྣ་ཚོགས། བསེ། སྲ་རྩི་བཅས་
ཀྱི་རིན་དང། རྩི་མཁན་མི་གཉིས་ཀྱི་གླ་བཅས་ལ་རྒྱ་སྒོར་དྲུག་བརྒྱ་གྱ་ལྔ། ཆབ་མདོའི་མགར་བ་དབུ་ཆེན་མི་གཉིས། དབུ་ཆུང་མི་གཅིག་བྱིངས་མི་གཅིག་བཅས་ཀྱི་གླ་སྟོན་ལ། ཐོག་མར་འཛུགས་སྟོན་
སྐབས་དབུ་ཆེན་མི་གཉིས་ལ་རེ་རེར། ཁ་བཏགས་ཨ་ཤེ་རེ། རྟ་ཕོས་གཙོས་པའི་དགུ་ཚན་རེ། སྟོན་གདན་ཇ་སྦག་བཅུ་དྲུག་རེ། དབུ་ཆུང་ལ། ཁ་བཏགས་ཟུབ་ཤེ། མཛོ་གཅིག་གཙོས་བདུན་ཚན་
སྟོན་གདན་ཇ་སྦག་བཅུ་གཉིས། བྱིང་མི་གཅིག་ལ། ཁ་བཏགས། གཡག་གཅིག་དང་གོས་ལྔ་ཚན། སྟོན་གདན་ཇ་སྦག་དྲུག་བཅས་དངུལ་ཐོག་ཏུ་ཕབ་པར་འཛུགས་སྟོན་ལ་ཁྱོན་བསྡོམས་རྒྱ་སྒོར་བཞི་བརྒྱ་
བཅུ་གསུམ། སྤྱན་སྟོན་སྐབས་དབུ་ཆེན་གཉིས་ལ་རེ་རེར། ཁ་བཏགས་ཟུབ་ཤེ་རེ། མཛོ་གཅིག་གཙོས་བདུན་ཚན་རེ། དབུ་ཆུང་ལ་གཡག་དང་ལྔ་ཚན། ཁ་བཏགས། བྱིང་ལ། ཁ་བཏགས་

[017B] གཞུང་སྟོན་སྐབས་དབུ་ཆེན་གཉིས་ལ་རེ་རེར། ཁ་བཏགས་ཨ་ཤེ་རེ། རྟ་ཕོས་གཙོས་པའི་དགུ་ཚན་རེ། དབུ་ཆུང་ལ་
ཁ་བཏགས་ཟུབ་ཤེ། མཛོ་གཅིག་དང་གོས་བདུན་ཚན། བྱིང་ལ། ཁ་བཏགས། གཡག་གཅིག་དང་ལྔ་ཚན་བཅས་དངུལ་ཐོག་ཏུ་ཕབ་པར་གཞུང་སྟོན་ལ་ཁྱོན་བསྡོམས་རྒྱ་སྒོར་སུམ་བརྒྱ་རེ་གཉིས། གསེར་
སྟོན་སྐབས་དབུ་ཆེན་གཉིས་ལ་རེ་རེར། ཁ་བཏགས། ཟུབ་ཤེ་རེ། མཛོ། གོས་བདུན་ཚན་རེ། དབུ་ཆུང་ལ་གཡག་གོས་ལྔ་ཚན། ཁ་བཏགས། བྱིང་ལ། ཁ་བཏགས་ལྔ་ཚན་དངུལ་ཐོག་ཏུ་ཕབ་
པར་གསེར་སྟོན་ལ་ཁྱོན་བསྡོམས་བརྒྱ་དང་རེ་བདུན། རྫོགས་སྟོན་སྐབས་དབུ་ཆེན་གཉིས་ལ་རེ་རེར། ཁ་བཏགས་ནང་མཛོད། གཟིགས་སྤགས་བུབ་ཚང། ཞྭ་མོ་ལྕགས་མདའ། གོས་ཆེན་མུ་པན་
སེར་པོའི་ཕྱུ་པ་སྲམ་ཤན། དཱ་གྲུ་དམར་པོའི་སྐེད་རགས། བུ་ལའི་རྒྱ་ལྷམ་ཆ། མེ་མདའ་དངུལ་ཤན་སྤུས་ལེགས། རྩེ་སྲག་ཕྲ་མ་གསེར་ཤན་སྤུས་ལྡན། ཕོར་པ་དངུལ་ཤན། རྟ་ཕོ་འགྲོས་བཟང་
སྒ་སྲབ་གོང་རྨེད་ཆ་འགྲིགས། སྟོན་གདན་ཇ་སྦག་ཉི་ཤུ་རེ་བཅས་དངུལ་ཐོག་ཏུ་ཕབ་པར་མི་རེར་རྒྱ་སྒོར་ལྔ་བརྒྱ་རེ་ལྔ་རེ། དབུ་ཆུང་ལ། ཁ་བཏགས་ཨ་ཤེ། འབུ་རས་ཨ་ཏི། གཡི་ལྤགས་བུབ་ཚང་

[018A]༄༅། །མགོ་སྣམ་ཕྱུ་པ་སྲམ་ཤན། རྒྱ་ལྷམ་ཆ། མེ་མདའ་དངུལ་ཤན། རྩེ་སག་ཕྲ་མ། ཕོར་པ་དངུལ་ཤན། རྟ་ཕོ་འགྲོས་བཟང། སྟོན་གདན་ཇ་སྦག་བཅུ་དྲུག་
བཅས་ཁྱོན་དངུལ་ཐོག་ཕབ་པར་རྒྱ་སྒོར་སུམ་བརྒྱ་ཉེར་བདུན། བྱིངས་མི་གཅིག་ལ། ཁ་བཏགས་ཟུབ་ཤེ། འབུ་རས་ཨ་ཏི། ཝ་ལྤགས་བུབ་ཚང། རྒྱ་ཚོས་ཕྱུ་པ། རྒྱ་ལྷམ་ཆ། མེ་མདའ། རྩེ་
སག་ཕྲ་མ། ཕོར་པ་དངུལ་ཤན། རྟ་ཕོ་གཅིག་སྟོན་གདན་ཇ་སྦག་བཅུ་གཉིས་བཅས་ཁྱོན་དངུལ་ཐོག་ཕབ་པར་རྒྱ་སྒོར་ཉིས་བརྒྱ་ལྔ་བཅས་རྫོགས་སྟོན་ལ་ཁྱོན་བསྡོམས་རྒྱ་སྒོར་ཆིག་སྟོང་དྲུག་བརྒྱ་རེ་གཉིས་མི་བཞིའི་
ཟླ་དྲུག་གླ་ཆ་རྒྱ་སྒོར་ཆིག་སྟོང་བརྒྱ་དང་བཅོ་ལྔ། བཅས་ཆབ་མདོའི་མགར་བ་མི་བཞི་ལ་གླ་སྟོན་ཁྱོན་བསྡོམས་རྒྱ་སྒོར་སུམ་སྟོང་བརྒྱད་བརྒྱ་གྱ་དྲུག་དངུལ་མགར་དང། ཟངས་ལེབ་བརྡུངས་མི། ལྕགས་མགར་
སྟོང་མཆོད་ཀྱི་སྟོང་ཏིང་བརྡུངས་མི་བཅས་མགར་བ་མང་ཉུང་ངེས་མེད་སྣ་ཚོགས་ཀྱི་གླ་ཆར་རྒྱ་སྒོར་སུམ་བརྒྱ་གྱ་གསུམ། ལྷ་བཟོ་འདམ་བཟོ་བ་མི་གསུམ་དང། བྲིས་སྐུ་བ་མང་ཉུང་ངེས་མེད་སྣ་ཚོགས་ཀྱི་ཟླ་བ་དྲུག་གི་གླ་
ཆར་རྒྱ་སྒོར་དྲུག་བརྒྱ་གྱ་གསུམ་ཞོ་གང། ཤིང་བཟོ་མི་བདུན་གྱི་ཟླ་བ་དྲུག་གི་གླ་ཆར་རྒྱ་སྒོར་ལྔ་བརྒྱ་སོ་བརྒྱད། ཇ་དང་ཚྭ་བུལ་སོགས་ཀྱི་རིན་རྒྱ་སྒོར་བཞི་བརྒྱ་བརྒྱད་ཅུ་ཐམ་པ། རྒྱག་མར་མཆོད་མར་སོགས་ཀྱི་

[018B] ཤ་རིན་རྒྱ་སྒོར་བརྒྱད་བརྒྱ་རེ་བཞི། བྱམས་སྐུའི་སྒྲོམ་དང་བཞུགས་ཁྲི། མཆོད་འབུལ་ཁང་གི་ཕྱི་ནང་གི་སྤང་གཅལ། སྟོང་མཆོད་ཀྱི་མཆོད་ཁྲི། སྟེང་རྒྱ་མཐོང་གི་
རུ་གཞི་བད་ཕུར། སྟོང་མཆོད་རུང་ཁང་གི་ཀ་གདུང་ལྕམ་སྒོ་དཀར་ཁུང་ཁ་ཤིང་བད་ཕུར་སོགས། ཤིང་ཆ་རྩིང་ཞིབ་སྣ་ཚོགས་ཀྱི་རྒྱུར་གོང་གསལ་གྲྭ་མགོའི་ཤིང་རྣམས་སོང་ཐོག་ཁ་བསྣོན་གྱི་ཤིང་ཆ་གདུང་མ་སྤང་
ལེབ་རྣམས་ཀྱི་རིན་དང། སག་མ། སྤེན་ཚིག་ཙྭ། གཟུངས་པར་འདེབས་པའི་ཤོག་བུ་སོགས་ཀྱི་རིན་རྒྱ་སྒོར་བཞི་བརྒྱ་ལྔ་བཅུ། བྱམས་སྐུའི་ཤིང་སྒྲོམ་སྦྲེལ་བྱེད་ཀྱི་འཛེར་ལྕགས་ཤན་སོགས་ཀྱི་རྒྱུའི་
ལྕགས། སོལ་བ་གཉིས་ཀྱི་རིན་རྒྱ་སྒོར་ཉིས་བརྒྱ་གྱ་གསུམ། ཕྲ་རྒྱན་ཞལ་འདེབས་བྱུང་བ་རྣམས་ཕུད་དེ་འཕྲོས་ཀྱི་རིན་རྒྱ་སྒོར་བཞི་བརྒྱ་ཉེར་དགུ་ཞོ་དོ། དངུལ་གྱི་ཟླ་ཀོང་ཆེ་བ་གཅིག་དང། དེའི་མཆོད་ཐེབས་
ལ་རྒྱ་སྒོར་བཞི་བརྒྱ་གོ་གསུམ། སྟོང་ཐོག་གི་ལྕགས་ཁྲ་དང། ནང་གི་མཆོད་ཆ་སོགས་ཉེར་མཁོ་སྣ་ཚོགས་ཀྱི་རིན་རྒྱ་སྒོར་བརྒྱ་དང་སོ་གསུམ་ཞོ་དོ། རབ་གནས་དགེ་ཆར་གྱི་སྐུ་ཡོན་དང། བང་མིའི་གླ་ཆ་
བཅས་ལ་རྒྱ་སྒོར་བརྒྱ་དང་གྱ་བཞི་ཞོ་གང། ལས་བྱེད་དོ་དམ་མི་བརྒྱད་ལ་ལེགས་སོའི་གསོལ་རས་ཕྲུག་གོས་ཆེན། རས་ཆ་སོགས་དངོས་ཟོག་སྣ་ཚོགས་དངུལ་ཐོག་ཏུ་ཕབ་པར་རྒྱ་སྒོར་ལྔ་བརྒྱ་དྲུག་ཅུ་

[019A]༄༅། །བཅས་གོང་གསལ་འགྲོ་སོང་ཐམས་ཅད་ཁྱོན་གཅིག་ཏུ་བསྡོམས་པར་རྒྱ་སྒོར་ཉིས་ཁྲི་ཆིག་སྟོང་སུམ་བརྒྱ་གོ་གསུམ་སོང། རྩམ་པ། གྲོ་ཞིབ་སོགས་ཕྱེ་རྩམ་གང་
དགོས་ཐམས་ཅད་སྡེ་དམངས་ཀྱི་གྲོ་ནས་བསྡུ་ཆའི་ཐོག་ནས་སོང་ཞིང། སྐུ་གཟུགས་དང་མཆོད་ཏིང་སོགས་ཀྱི་རྒྱུར་ཟངས་རྒྱ་མ་བརྒྱད་བརྒྱ་དོན་བརྒྱད་སོང་བར་གྲྭ་ཚང་གི་ཟངས་རྒྱ་མ་བཞི་བརྒྱ་མ་ལོང་ཙམ་དང་དེའི་ཁ་
བསྣོན་ཞལ་འདེབས་རྣམས་ཀྱིས་འདང་བས་གོང་གི་རྩིས་ཁོངས་སུ་གཏོགས་མེད། དེ་ལྟར་བྱ་བ་ལས་ཀྱི་འཁོར་ལོའི་སྒོ་ནས་བྱམས་སྐུ་མཐོང་གྲོལ་ཡིད་བཞིན་ནོར་བུ་གཙོ་འཁོར་མཆོད་པའི་ཡན་ལག་དང་བཅས་པ་མ་
ཚང་བ་མེད་པ་ལེགས་པར་བསྒྲུབ་པའི་ཚུལ་རགས་རིམ་ཙམ་བཀོད་ཟིན་ནས་སླར་ཡང་སྨྲས་པ། མི་ཟད་བསྐལ་པར་གོམས་པའི་ཐུགས་བསྐྱེད་ཀྱིས། །མི་མཇེད་ཞིང་འདིར་རྡོ་རྗེའི་གདན་གྱི་ཆར། །མི་འགྱུར་
གོ་འཕང་མངོན་དུ་མཛད་འགྱུར་བ། །མི་ཕམ་རྒྱལ་བའི་དབང་པོའི་སྣང་བརྙན་འདི། །རྒྱལ་་བ་གཉིས་པའི་འཇིགས་མེད་གསེར་གྱི་ཁྲིར། །རྒྱལ་་ཚབ་དམ་པར་དབང་བསྐུར་བྱང་ཆུབ་མཚན། །རྒྱལ་་ལ་
དད་པའི་སྐལ་པ་ཅན་དེས་བསྒྲུབས། །ཀྱེ་མ་ཟང་ཟིང་ནོར་འདི་གཏམ་ངན་དང། །སྡིག་སྡུག་བརྒྱ་ཡིས་འཚོལ་བས་དང་པོར་སྡུག་བསྲུང་སྤེལ་རེ་དོགས་བློ་སྣ་མང་པོ་ཡིས། །དོན་མེད་རྟག་ཏུ་བྲེལ་བས་

[019B]ཚེ་འདིར་གྱོད་དང་ཕུང་གི་སྣ་དགུ་འདྲེན། །ཕྱི་མ་ངན་འགྲོར་འཁྲིད་པས་ཐ་མར་སྡུག་དེ་ལྟ་ན་ཡང་སྲིད་འབྱོར་ཧ་ལའི་དུག་ཐབས་མཁས་སྦྱོར་བས་ཞི་བའི་སྨན་དུ་བགྱིས། །ཨ་ཧོ་རྙེད་དཀའི་
དལ་འབྱོར་རྟེན་བཟང་ཐོབ། །ཚང་ལ་མ་ནོར་འཇམ་མགོན་བསྟན་དང་འཇལ། །ཆོས་དོན་ཡང་དག་མཐོང་བའི་བློ་གྲོས་མིག་ཅུང་ཟད་གསལ་འདི་སྔོན་གྱི་སྐལ་བར་འཁུམས། །སྟོན་མཆོག་བླ་མས་ལེགས་ཚོགས་ཀུན་གྱི་
གཞིར། །ལན་གཅིག་མིན་པ་རབ་བསྔགས་དགེ་བའི་བཤེས། །དུ་མའི་ཞབས་སྐྱེས་པདྨ་དཀར་པོའི་འཛུམ། །མོས་གུས་ཐོད་དུ་མཛེས་པས་ཞེ་བློ་བདེ། །སངས་རྒྱས་ཀུན་གྱི་བགྲོད་པ་གཅིག་པའི་ལམ། །བརྒྱད་ཁྲི་
བཞི་སྟོང་ཆོས་ཀྱི་སྙིང་པོའི་བཅུད། །སྐྱེ་བོ་མཆོག་གི་ལུགས་བཟང་བདུད་རྩིའི་ཆབ། །བློ་གྲོས་རྫིང་བུར་གཡས་སུ་འཁྱིལ་བས་སྐྱིད། །ཐབས་མང་དཀའ་བ་མེད་པའི་མྱུར་ཁྱད་ཅན། །ཆེས་ཟབ་རྡོ་རྗེ་ཐེག་པའི་ཉེ་ལམ་
གྱིས༑ ༑ཟུང་འཇུག་ནོར་བུའི་གྲོང་དུ་བགྲོད་པའི་ཚུལ། །ཆ་རྒྱུས་ཅུང་ཟད་རིག་འདི་བླ་མའི་དྲིན། །ཟབ་ཟབ་མཐོ་མཐོའི་ཁ་ཕོ་མ་མཆིས་ཀྱང། །བདེ་ཆེན་གོ་འཕང་ཚེ་འདིར་ལགས་བཅངས་སུ། །གཏོད་པའི་དགེ་ལྡན་
སྙན་བརྒྱུད་ཕ་མེས་ནོར། །སྐལ་པར་ཐོབ་པས་དགའ་བའི་ཅ་ཅོ་འཆོར། །དེ་ལྟར་དམ་པའི་ཞལ་ལུང་ནོར་བུས་དཔྱས། །བདག་བློའི་བང་མཛོད་མཛེས་ལས་རང་རང་གི་དབང་པོར་མཚམས་པའི་ཆོས་འཆད་མུ་ཏིག་

[020A]༄༅། །ཕྲེང༑ ༑ཡང་ཡང་སྤེལ་བའི་ངལ་བ་དང་དུ་བླངས། །ཁོ་བོའི་ལུགས་ཟུང་ཉི་འོད་འབར་བའི་གཟིས། །ཕྱོགས་འདིའི་དགེ་ལེགས་པད་ཚལ་བཞད་པ་འདིར། །གཟུ་བོའི་བློ་
ལྡན་རྐང་དྲུག་བུང་བའི་ཁྱུ། །ཡི་རངས་དགའ་བའི་འདབ་གླུ་སྒྲོག་པར་རིགས། །ཕྱོགས་ལྷུང་མུན་པ་ཐིབ་པའི་བྲག་སྐམ་ཕུག་ཕྲག་དོག་དུག་ཆུས་མིག་ལོང་འུག་པའི་དཔུང། །སྨོད་ཚིག་ཐན་སྐད་སྒྲོག་པ་ལྷུར་བྱེད་
ཀྱང། །འབྲས་བུ་རང་ཉིད་ངལ་བ་ཁོ་ནར་ཟད། །ལྗོན་ཤིང་ཕྲ་མོར་གནས་བཅས་བྱིའུ་ཆུང་རྣམས། །རེ་དོགས་སྒྲེ་ངག་ཅ་ཅོ་མི་དགོས་ཀྱི། །འགོག་མེད་ནམ་མཁའི་བྱ་ལམ་ཡངས་པོ་རུ། །མཁའ་ལྡིང་
གཤོག་རླབས་གང་དགར་བསྒྱུར་བས་ཆོག་ལྟར་སྣང་ཁ་དོག་བཀྲ་བའི་འཆིང་བུའི་རྡོ། །གཙིགས་སུ་བྱེད་པའི་རྨོངས་རྟུལ་འགྲོ་བའི་ངོར། །དགོས་འདོད་བསམ་འཕེལ་ནོར་བུ་མི་མཛེས་ཀྱང། །གཟུར་
གནས་དེད་དཔོན་མཁས་པའི་མདུན་སར་མཛེས། འདམ་ལས་སྐྱེས་པའི་པདྨ་གཞོན་ནུ་དེར། །ལྷན་ཅིག་གནས་པའི་སྤལ་པ་མི་མགུ་མོད། །ཡིད་འོང་སྦྲང་རྩིའི་རོར་སྲེད་ནགས་ཁྲོད་ཀྱི། །བུང་བ་
དབང་མེད་འདུ་བ་སུ་ཡིས་འགོག་ཀྱེ་ཧུད་ཆོས་པ་དག་ལས་ཟོག་པོ་དྲིན། །དྲང་པོའི་མི་བས་གཡོ་ཅན་ལྷག་པར་རྩི། །ལེགས་ཉེས་གསེར་དང་བོང་བ་མཉམ་ཉིད་དུ། །མཐོང་བའི་སྐྱེ་བོ་ཕྱོགས་འདིར་

[020B] །མ་བརྟག་ཉམས་དགར་དད་མོས་བརྟན་འདྲ་སྟེ། །གལ་ལ་ཐུག་དུས་བླ་མ་ཡིན་ཡང་འཇོམས། །ཕྱི་མིན་ནང་མིན་ཀླ་ཀློའི་མཚན་ཉིད་ཅན། །དུས་ངན་སྙིགས་མའི་འཁོར་སློབ་འདི་ན་མང། །དང་
པོར་ཕྱག་འཚལ་ཕྲག་པར་བཀུར་བྱས་ཀྱང། །རིམ་གྱིས་ཆེ་རྡེག་ཆུང་རྡེག་སྤེལ་བའི་མཐར། །ཏོག་སྒྲ་གསུམ་ལ་ཉེ་བ་གཎྜི་ཡི། །རྣམ་ཐར་འཛིན་དགོས་ཕྱོགས་འདིའི་སློབ་དཔོན་བདག་འོན་ཀྱང་གནས་དུས་
ངན་པའི་སྐྱེ་བོ་ཡི། །ལོག་སྒྲུབ་སྤྲིན་ནག་འཁྲིགས་ཀྱང་བློ་བུར་ཏེ། །དགེ་ལེགས་འོད་དཀར་གྲོལ་བའི་ཀུ་མུད་གཉེན། །ནམ་ཡང་རང་གི་ངང་ཚུལ་ག་ལ་འདོར། །ཀྭ་ཡེ་རང་ལ་ཕན་པར་འདོད་པ་འགའ། །མཆིས་
ན་ཁོ་བོས་བཤད་པའི་སྙིང་པོའི་དོན། །མོས་གུས་བརྩོན་པ་དྲག་པོས་སྒྲུབས་ཤིག་དང། །གཏན་གྱི་མདུན་མའི་རྩ་བ་ཚུགས་པར་ངེས། །མི་གྲལ་མ་ཚུད་ཆོས་པ་ཧྲུལ་པོ་དེ། །སྡིག་སྤྱོད་ཕོ་བཟོར་རློམས་པའི་ཁ་དྲག་
ལས༑ ༑མནོག་ཆུང་ཚེ་འདིའི་སྣང་ངོར་དམན་ན་ཡང། །ཕ་རོལ་སྐྱེས་ཆེན་འདེགས་དུས་ཁྱད་པར་ཆེ། །དེ་ཕྱིར་ཉན་ཆེའི་དུས་ན་དམ་ཆོས་ལས། །ཕན་པ་གཞན་འགའ་མེད་པའི་ཚུལ་སོམས་ལ། །ཆོས་བརྒྱད་
གཡེང་བ་དོར་ནས་རྩེ་གཅིག་ཏུ། །སྒྲུབ་པས་དལ་འབྱོར་དོན་ལྡན་བྱ་བར་རིགས། །དེ་ལྟར་སྣང་བརྙན་བཞེངས་པའི་དཀར་ཆག་དང། །རང་གཞན་གནས་ལུགས་དྲང་པོར་བརྗོད་པའི་གཏམ། །ཅུང་ཟད་བཀོ་དི་

[021A]༄༅། །སྙན་ནམ་མི་སྙན་རུང། །རིས་མེད་སྐྱེ་རྒུའི་རྣ་བར་མཛེས་གྱུར་ཅིག་  །།ཅེས་མེ་སྟག་ལོར་བྱམས་མགོན་གསར་བཞེངས་སྐབས་ཞལ་འདེབས་དང། འགྲོ་སོང་གི་དཀར་ཆག་རགས་རིམ་ཙམ་བཀོད་
པ་དགེ་ལེགས་ནོར་བུས་གང་བའི་ཟ་མ་ཏོག་ཅེས་བྱ་བ་འདི་ནི། རྟེན་བཞེངས་ཟིན་འཕྲལ་དུ་ཡི་གེར་རྒྱས་པ་ཞིག་འགོད་རྩིས་ཡོད་ཀྱང། བར་སྐབས་སུ་བྲེལ་དབང་གིས་རིམ་ལུས་སོང་ཞིང་ད་ཆ་ཕྲན་བོད་བསྐྱོད་བྱ་རྒྱུར་དུས་གཏུགས་སྟབས་རྒྱས་བསྡུས་འབྲིང་པོ་ཙམ་ལས་མ་གྲུབ་ཀྱང་དགོས་འགལ་ཆེ་བར་བསམས་ཏེ། ཁྲི་བྱང་
སྤྲུལ་མིང་པ་བློ་བཟང་ཡེ་ཤེས་བསྟན་འཛིན་རྒྱ་མཚོ་ཞེས་བགྱི་བས་རབ་བྱུང་བཅུ་དྲུག་པའི་ས་འབྲུག་སགས་ཉ་བའི་ཡར་ཚེས་བཟང་པོར་བྲིས་པའི་ཡི་གེ་པ་ནི་གཡར་ལམ་ཀ་ལྕགས་ཤེས་རབ་རྒྱ་མཚོས་བགྱིས་པའོ།  །སརྦ་མངྒ་ལཾ།། །།
   ༈    མདོ་སྨད་ཆ་ཆ་ཕྲེང་དགོན་དགའ་ལྡན་བསམ་འཕེལ་གླིང་གི་རྟེན་དུ་རྗེ་བླ་མ་ཙོང་ཁ་པ་ཆེན་པོའི་གོས་སྐུ་མཐོང་བ་ཀུན་གྲོལ་གསར་དུ་བཞེངས་པའི་ཚུལ་གཏམ་དུ་བྱས་པ་དགེ་ལེགས་ཡོངས་འདུའི་འཁྲི་ཤིང་ཞེས་བྱ་བ་བཞུགས་སོ།  །ཨོཾ་སྭ་སྟི། ཤེས་བྱ་ཀུན་མཁྱེན་མཁྱེན་པའི་
མེ་ལོང་ཟབ་གསལ་སོ་སོར་རིག་བཞིའི་མཛོད། །ལྷག་བསམ་འོད་དཀར་དཀར་པོའི་ཕྱོགས་རྫོགས་བླ་ན་མི་མངའི་འཇམ་དཔལ་དབྱངས། །བདུད་ལས་རྣམ་རྒྱལ་རྒྱལ་སྲས་ཚུལ་བཟུང་སེངྒེའི་ང་རོ་ཆེར་སྒྲོག་པས། །
སྨྲ་བའི་འདབ་མ་མ་ལུས་ངག་གི་འདོད་འཇོའི་འཁྲི་ལ་རྟག་ཏུ་སྦྱོར། །བདེར་གཤེགས་གསུང་རབ་རབ་གསལ་བློ་གྲོས་ཆུ་ཤེལ་དཀྱིལ་འཁོར་འཁོར་བའི་གཉེན། །འགྲོ་ལ་རྗེས་བརྩེ་བརྩེ་བའི་གཏེར་ཆེན་བསིལ་ཟེར་

[021B] །སྐལ་བཟང་འདྲེན་མཆོག་མཆོག་གི་རོལ་པས་ལུས་ཅན་འདི་དག་དག་པར་བཀྲི། །ཕན་བདེའི་ཞིང་ས་ས་གསུམ་མཆོད་སྡོང་གྲགས་པས་ཕྱོགས་ཀུན་ཀུན་ནས་འགེངས། །སྩལ་དུ་
དུ་དར་བའི་མཁྱེན་བརྩེའི་འདབ་མ་སྟོང་གི་རྩ་རེ། །འཆད་རྩོད་རྩོམ་པའི་གེ་སར་རིན་ཆེན་ཕྲེང་བ་འཛིན། །དགེ་ལེགས་སྦྲང་རྩིའི་འདོད་པ་འཇོ་བའི་དཔལ་དགོས་ཅན། །སྲས་མཆོག་ཟུང་གིས་ཤིས་པའི་ལམ་བཟང་
ཡངས་པོར་སྩོལ། །རྣམ་བྱང་ཞི་བ་ལྷ་ཡི་རྫིང་རིང་དུ། །ཡོན་ཏན་ཀུན་ཆུབ་འོད་དཀར་ཕྲེང་བ་ཅན། །དམ་ཆོས་བདུད་རྩིའི་བསིལ་བ་འབུམ་སྤྲོས་པས། །ཐེག་གསུམ་ཆུ་གཏེར་འཕེལ་བའི་ངོ་མཚར་བསྔགས། །བློ་
ཆེན་ཀུན་བཟང་སྤྱོད་པའི་རྩ་བ་བརྟན། །རྣམ་དག་ཚུལ་ཁྲིམས་ཡལ་འདབ་ཕྱོགས་སུ་བྲེས། །སྐུ་གསུམ་འབྲས་བུའི་དཔལ་གྱིས་ཡོངས་དུད་པའི། །མཚན་ལྡན་དཔག་བསམ་འཇོ་སྲིད་ཞིའི་རྒྱན། །ལྷུན་
གྲུབ་གདོད་ནས་དག་པ་ཆོས་ཀྱི་སྐུ། །འགྱུར་མེད་དབྱིངས་སུ་རོ་མཉམ་རིགས་པའི་འཕྲུལ། །རབ་འབྱམས་ཡི་དམ་ཞི་ཁྲོའི་དཀྱིལ་འཁོར་གྱིས། །དངོས་གྲུབ་མཌཱ་ར་བའི་གྲུ་ཆར་སྙིལ། །འཇིགས་རུང་ཆོ་འཕྲུལ་
མི་ཟད་བདུད་ཀྱི་དཔུང། །རྣམ་གནོན་སྟངས་ཟིལ་རི་བོ་བསྐྱོད་པའི་ཉམས། །ཁམས་གསུམ་ཟ་བྱེད་དུས་ཀྱི་སྲིན་པོ་ཆེས། །འབར་བའི་སྤྱན་ཞགས་ཞིང་བཅུའི་དགྲ་ལ་དྲོངས། །ཀུན་བཟང་གདོད་མའི་མགོན་པོ་

[022A]༄༅། །རྣམ་སྣང་མཛད། །རྒྱུ་གསུམ་དྲེགས་པའི་རྗེ་བོར་ཡོངས་ཤར་བ། །པེ་ཧར་དགྲ་ལྷའི་རྒྱལ་པོ་སྤྲུལ་པར་བཅས། །རྟག་ཏུ་ལས་བཞིའི་མེལ་ཚེ་ལྷུར་བྱོས་ཤིག་
ལེགས་བྱས་ལྷ་ལམ་ཡངས་པའི་གཞིར། །འབད་བརྩོན་སྐྱ་རེངས་གཞོན་ནུ་ཡིས། །མཐོང་གྲོལ་རྒྱལ་བ་ཉི་མའི་སྐུ། །མངོན་པ་དྲངས་པའི་མཐོ་རིས་སྤེལ། །ཞེས་མཆོད་པར་བརྗོད་པའི་སྙན་ཚིགས་ཨུཏྤལ་
གཞོན་ནུའི་མལླི་ཀ་མངོན་པར་བསྟར་བས་མདུན་སུས་ཏེ། དེ་ཡང་འགྲོ་བ་ཡོངས་ལ་རྒྱུ་མེད་པར་ཡང་མཉེས་ཤིང་གཤིན་པའི་བདག་ཉིད་ཅན་གཉིས་མེད་གསུང་བ་ཐུབ་པ་མཆོག་གི་བསྟན་པ་ལ་བཞུགས་པའི་རྣམ་དཔྱོད་དང་
སྐལ་བ་མི་དམན་པ་དག་གི་འཇུག་ངོགས་མཆོག་ཏུ་གྱུར་པ་ནི། བཤད་སྒྲུབ་བྱ་བ་ལས་ཀྱི་འཁོར་ལོ་གསུམ་དུ་ངེས་ཤིང། ཁྱད་པར་དུ་མགོན་པོ་ཀླུ་སྒྲུབ་ཀྱིས། སངས་རྒྱས་སྐུ་གཟུགས་དབྱིབས་ལེགས་ཤིང། །
ལེགས་པར་བྲིས་པ་པདྨ་ལ། །བཞུགས་པ་དག་དང་རིན་པོ་ཆེ། །ཀུན་གྱིས་བརྒྱན་པ་བགྱིད་དུ་གསོལ། །ཞེས་གདམས་པ་ལྟར། བདེ་བར་གཤེགས་པའི་སྐུ་བརྙན་བཞེངས་པ་ནི་བསོད་ནམས་རླབས་པོ་ཆེ་
སྡུད་པའི་ཐབས་འཕྲུལ་རྨད་དུ་བྱུང་བས་ན་ཆོས་སྡེ་ཆེན་པོ་ཆ་ཕྲེང་དགའ་ལྡན་བསམ་འཕེལ་གླིང་གི་དགོན་སྡེ་སྤྱིའི་དད་རྟེན་དུ་བཞེངས་པའི་འཇམ་མགོན་ཙོང་ཁ་པ་ཆེན་པོའི་གོས་སྐུ་རིན་པོ་ཆེ་གསར་དུ་བསྐྲུན་པའི་ཚུལ་ལས་

[022B] ཐོག་མར་བྲིས་སྐུ་ཇི་ལྟར་བྱུང་བའི་ཚུལ། ད་ལྟར་ཇི་ལྟར་བཞེངས་པའི་ཚུལ། ཚུལ་བཞིན་བཞེངས་པའི་ཕན་ཡོན། ཕྱག་མཆོད་བསྙེན་
བཀུར་བྱས་པའི་ཕན་ཡོན་དང་བཞི་ལས། དང་པོ་ཐོག་མར་བྲིས་སྐུ་བྱུང་ཚུལ་ནི། སྟོན་པ་བཅོམ་ལྡན་འདས་དེ་ཉིད་འཇིག་རྟེན་ན་བཞུགས་པའི་དུས་སུ་རྒྱལ་པོའི་ཁབ་ཀྱི་ཆོས་རྒྱལ་གཟུགས་ཅན་སྙིང་པོ་དང་
གྲོང་ཁྱེར་སྒྲ་སྒྲོག་གི་རྒྱལ་པོ་ཨུ་ཏྲ་ཡ་ན་གཉིས་ཕན་ཚུན་གཅིག་གིས་གཅིག་ལ་སྐྱེས་བསྐུར་རེས་བྱེད་པ་ལས། ནམ་ཞིག་ན་ཨུ་ཏྲ་ཡ་ནས་རིན་ཆེན་བཻཌཱུརྱ་ལས་གྲུབ་པའི་ཁྲབ་རིན་ཐང་མེད་པ་ཞིག་བསྐུར་བར། གཟུགས་
ཅན་སྙིང་པོས་སྐྱེས་ལན་དུ་བསྐུར་འོས་པ་ཅང་མ་རྙེད་དེ་སྟོན་པ་ལ་གསོལ་བས། བཅོམ་ལྡན་འདས་ཀྱི་རྒྱལ་པོ་ལ། བདེ་བར་གཤེགས་པའི་སྐུ་གཟུགས་བྲིས་ནས་འོག་ཏུ་སྐྱབས་འགྲོ་དང། བསླབ་པའི་གཞི་
དང། རྟེན་འབྲེལ་བཅུ་གཉིས་ལུགས་འབྱུང་དང་ལུགས་བཟློག་བྲི། སྟེང་དུ། བརྩམ་པར་བྱ་ཞིང་དབྱུང་བར་བྱ། ཞེས་སོགས་ཚིགས་བཅད་གཉིས་བྲིས་ཏེ་སྐུར་ཅིག་ཅེས་བཀའ་སྩལ་བ་ལྟར་བསྐུར་པས་
དེ་ལ་བརྟེན་ནས་ཨུ་ཏྲ་ཡ་ནས་བདེན་པ་མཐོང་སྟེ། རིང་ན་བཞུགས་པའི་སངས་རྒྱས་ཀྱིས། །ཤེས་རབ་ཀྱི་མིག་རྣམ་པར་སྦྱངས། །གང་ལ་དེ་འདྲའི་གསོས་མངའ་བའི། །སྨན་པའི་མཆོག་ལ་ཕྱག་འཚལ་ལོ། །

[023A]༄༅། །ཞེས་བསྟོད་ཕྱག་མཛད་པར་འདུལ་བ་ལུང་ལས་བཤད་པ་ལྟར་རོ། གཉིས་པ་ད་ལྟ་ཇི་ལྟར་བཞེངས་ཚུལ་ནི། སྟོང་གསུམ་མི་མཇེད་ཀྱི་ཞིང་ཁམས་འདི་ཉིད་ལ་གླིང་བཞི་
རི་རབ་ལ་སོགས་བྱེ་བ་ཕྲག་བརྒྱ་ཡོད་པའི་ནང་མཚན་འཛམ་བུ་གླིང་འདི་ཉིད་ཀྱི་དབུས་སུ་རྒྱ་གར་རྡོ་རྗེ་གདན། ཤར་དུ་རི་བོ་རྩེ་ལྔ། ལྷོར་པོ་ཏ་ལ། ནུབ་ཏུ་ཨོ་ཊི་ཡ་ན། བྱང་དུ་ཤམྦྷ་ལ་བཅས་གནས་ལྔ་དང་གཞན་ཡང་
ཡུལ་ཉི་ཤུ་རྩ་བཞི་སོགས་གནས་ཆེན་དུ་མས་ཕྱོགས་དང་ཕྱོགས་མཚམས་སུ་མཛེས་པ་དང། ལྷག་པར་བླ་མེད་རྡོ་རྗེ་ཐེག་པའི་གདུལ་བྱ་མངལ་སྐྱེས་ཁམས་དྲུག་ལྡན་རིན་པོ་ཆེ་ལྟ་བུ་ཡང་འདི་ཉིད་དུ་འབྱུང་བས་ན་གླིང་
གཞན་ལས་ཁྱད་པར་དུ་འཕགས་པ་ཡིན་ཏེ། བཀའ་གདམས་གླེགས་བམ་ལས། ཆོས་དགེ་བ་བཅུ་ཡིས་ཁྱད་འཕགས་པའི། །གླིང་ཕུན་སུམ་ཚོགས་པ་འཛམ་བུའི་གླིང། །ཞེས་གསུངས་ཤི་དེ་ལའང་
འཕགས་ཡུལ་དང། བོད་དང། ལི་དང། རྒྱ་ནག་དང། ཤམྦྷ་ལ་དང། གངས་ལྡན་ཏེ་ཡུལ་ཆེན་པོ་དྲུག་ཏུ་ཡོད་པ་ལས་བོད་ཀྱི་ཡུལ་ལ་སྟོད་མངའ་རིས་སྐོར་གསུམ། སྨད་མདོ་ཁམས་སྒང་
དྲུག་བར་དབུས་གཙང་རུ་བཞིར་ཕྱེ་བའི་ནང་ནས་མདོ་ཁམས་སྒང་དྲུག་གི་ནང་ཚན་སྤོམ་འབོར་སྒང་གི་ཆར་གཏོགས་པ། ཇི་སྐད་དུ། ཁང་ས་ཞིང་ས་ས་ཡེ་དགེ་ཁང་རྡོ་འཐག་རྡོ་རྡོ་ཡི་དགེ་

[023B]ཁང་ཤིང་བུད་ཤིང་ཤིང་གི་དགེ་གམ་འབྲོག་རྒྱང་འབྲོག་རྩྭ་ཡི་དགེ་ཞེས་པ་ལྟར་དགེ་བཅུ་ཡོན་ཏན་མ་ལུས་པ་ཚང་ཞིང། སྐྱེས་བུ་དམ་པ་མང་པོའི་ཞབས་སེན་བཀྲ་ཤིས་ཀྱི་རེ་ཁ་མངོན་
པར་བཀོད་པའི་དགེ་མཚན་གྱིས་ཕྱུག་པ་ཆ་ཕྲེང་གི་ཡུལ་གྲུ་འདིར། ཇི་སྐད་དུ། རྒྱལ་དབང་ལྔ་པ་ཆེན་པོས། རྨད་བྱུང་རྣམ་ཐར་གཙང་མའི་ཁྲིམས་དང་ལྡན། །རླབས་ཆེན་རྒྱལ་སྲས་སྤྱོད་པའི་སྙིང་སྟོབས་
ཆེ། །བདེ་སྟོང་མཆོག་གི་རིམ་གཉིས་རྣལ་འབྱོར་བརྩོན། །བློ་བཟང་རྒྱལ་བའི་བསྟན་དང་མཇལ་བར་ཤོག་ཅེས་བསྔགས་པ་དོན་དང་མཐུན་པའི་འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་རིང་ལུགས་ཕྱི་
གཙང་ནང་གཙང་པདྨའི་ཆུན་པོ་ལྟ་བུ་འདི་ཉིད་འཛིན་པའི་ཆོས་སྡེ་དགའ་ལྡན་བསམ་འཕེལ་གླིང་འདིར་སྔོན་གྱི་དུས་སུ་ཆོས་སྲིད་དཔལ་འབྱོར་གང་གི་ཐད་དུ་ཡང་འགྲན་ཟླས་དབེན་པ་དེ་ལྟར་ལགས་མོད། འོན་ཀྱང་བར་སྐབས་
སུ་ཡིད་སྲུབས་ཀྱི་བྲན་དུ་གྱུར་པའི་རྒྱ་དམག་ལྷགས་འབྱོར་གྱིས་བསྟན་དགོན་ཉམས་ཆགས་ཅི་ཆེར་གྱུར་སྐབས་སྔོན་ཡོད་ཀྱི་གོས་སྐུ་འཐོར་གྱར་སོང་བས་མེད་གཤིས། དགོན་སྡེ་སྤྱི་ནས་ཁོ་བོར་ལོ་སྔ་ཕྱིར་ཡིག་འཕྲིན་གྱི་
ལམ་ནས་རོ་ལ་བསྒྲུབ་དགོས་ཚུལ་རིམ་འབྱོར་ཁར། དགོན་སྡེའི་འཐུས་མའི་ཆ་ཤོག་གོང་ཕག་སྒེད་དགེ་སློང་བློ་བཟང་ཡེ་ཤེས་དང། ཕྲེང་ཤོག་སྤུ་འཛའ་དགེ་སློང་བསྟན་པ་རྣམ་རྒྱལ་གཉིས་ནས་ཀྱང་ནན་གྱིས་

[024A]༄༅། །བསྐུལ་བ་བཞིན་ཕྲན་དང་གོང་གསལ་འཐུས་མི་གཉིས་བཅས་ནས་ལྷག་བསམ་དང་བས་ཀུན་ནས་བསླང་སྟེ་སྐྱོ་ངལ་སྤངས་པའི་འབད་བརྩོན་གྱིས་བསྒྲུབས་པའི་སྐོར་ལ། ཐོག་
མར་གོས་སྐུའི་རྒྱུ་ཆར་རྫས་ཀྱི་གོས་ལ་འགྲན་བཟོད་པའི་བཟང་གོས་ཤ་སྟག་གི་སངས་རྒྱས་སྐུ་ཤ། རྒྱ་སེར། བཅད་ལྡན། ཇུས། ཉིན་གྲུ། མུ་ཏོན། ཡ་ཤེལ་སོགས་ཚོན་ཁྲ་དང་འཇམ་སང་རི་མོ་
ཚོས་ཁ་སྣ་ཚོགས་དབང་པོའི་གཞུ་རིས་ལྟར་བཀྲ་བ་ཁྱོན་ཁ་དྲུག་བརྒྱ་བདུན་བཅུ་དོན་ལྔ། ནང་ཤའི་རྒྱུར་བྱིང་ལེགས་པ་ཁ་བཞི་བརྒྱ་སུམ་ཅུ་ཐམས་པ་བཅས་ལ། བཟོ་བོ་ནི། སྡོམ་འབྱུང་ལས། དུལ་
ཞིང་བཟོ་རྣམས་ཀུན་ཤེས་ལ། །ཆོ་ག་མཐོང་ཞིང་མཉམ་གཞག་པ། །ཞེས་གསུངས་པ་ལྟར་གྱི་ཡོན་ཏན་དང་ལྡན་པ་ལྷ་བྲིས་དབུ་མཛད་ཆེན་མོ་མཁྱེན་རབ། དབུ་ཆུང་པ་སངས། ཚེམ་བུ་དབུ་ཆེན་བཀྲ་
ཤིས་དགྲ་འདུལ་དང། བྱིངས་གྲས་རྡོ་རྗེ་རྒྱལ་པོ། བཀྲ་ཤིས་དོན་གྲུབ། བློ་བཟང་རྒྱལ་མཚན། བསྟན་འཛིན་ལྷ་དབང། ལྷག་པ་དབང་འདུས། པ་སངས། མཁྱེན་རབ། ཚེ་རིང་
དངོས་གྲུབ། ཚེ་རིང་སྟོབས་རྒྱལ། བཀྲ་ཤིས་དོན་གྲུབ། བསོད་ནམས་སྟོབས་རྒྱལ། རྣམ་རྒྱལ། ཤི་ལོག་གནམ་གང། བསོད་ནམས་རྡོ་རྗེ། བཀྲ་ཤིས་བཅས་ཁྱོན་ཚེམ་བུ་

[024B] བདག་ཅག་གི་སྟོན་པ་ཐུགས་རྗེ་ཅན་དྲག་པོ་ཞེས་པ་ལྕགས་སྤྲེལ་ལོར་སྐུ་བལྟམས་ནས་ལོ་ཉིས་སྟོང་བརྒྱད་བརྒྱ་དགུ་བཅུ་གོ་ལྔ། གསེར་འཕྱང་ཞེས་པ་མེ་མོ་བྱ་ལོར་ཙོང་ཁའི་ཡུལ་དུ་
འཇམ་མགོན་བླ་མ་སྐུ་བལྟམས་ནས་ལོ་ལྔ་བརྒྱ་བདུན་ཅུ་དོན་བརྒྱད་འདས་པ་རབ་བྱུང་བཅུ་དྲུག་པའི་ཉམ་མ་དགུ་པ་ལེགས་སྦྱར་གྱི་སྐད་དུ་ཡུ་བི་ཀ། མཧཱ་ཙི་ནའི་སྐད་དུ་ཡ་ཧི། སྟོད་འགྲེལ་གྱི་བརྡ་ལས་ན་ཚོད་ལྡན་ཞེས་
པ་ཤིང་མོ་ཕག་ལོའི་དུས་འཁོར་བའི་དཔྱིད་ཐར་པ། སྐར་རྩིས་པའི་དགུན་ཐ། འབྱུང་རྩིས་དཔྱིད་ཐ་ས་འབྲུག་ཟླ་བ་མཆུས་ཉ་བ། ཧོར་ཟླ་དང་པོ་ཉིས་བརྩེགས་ཀྱི་ཕྱི་མའི་དཀར་ཕྱོགས་ཀྱི་ཚེས་བཞི། རེས་གཟའ་པ་
སངས། །རེས་གྲོགས་ཟླ་སྐར་ནམ་གྲུ་འཆི་མེད་འགྲུབ་པའི་སྦྱོར་བ། འཕྲོད་ཆེན་དཔལ་བེ། སྦྱོར་ཆུང་དགེ་བ། རྟེན་འབྲེལ་རེག་པ། ཉི་མ་མེ་སྤྲུལ། སྦར་ཁ་ཟོན་འཆར་བའི་གཟའ་སྐར་འབྱུང་འཕྲོད་མཆོག་
ཏུ་དགེ་བའི་ཉིན་ཉི་དྲོས་སྔ་ཆ་བདུད་རྩི་ཐུན་མཚམས་ཀྱི་ཐོག་ཏུ་དཔལ་དུས་ཀྱི་འཁོར་ལོ། བདེ་མཆོག་སྡོམ་འབྱུང། སྨན་བླ་དོན་གྲུབ་པའི་ཐིག་རྩ། སྤྲུལ་སྐུ་འཕྲང་ཁ་པའི་ཐིག་རྩ། བཻཌཱུརྱ་གཡའ་སོགས་ཐིག་རྩ་
ཚད་ལྡན་རྣམས་ཀྱི་དགོངས་པ་དང་མཐུན་པར་ཆ་ཚད་དང་ལྡན་པའི་ཐིག་ལེགས་པར་བཏབ་སྟེ་ལས་འགོ་བཙུགས་ནས་ཟླ་བ་གཉིས་པའི་ཚེས་ཉེར་བདུན་བར་ལས་རྒྱུན་ཞག་ལྔ་བཅུ་ང་བཞིའི་རིང་རྗེ་བླ་མ་ཙོང་ཁ་པ་ཆེན་པོ་ལ་བརྟེན་

[025A]༄༅། །པའི་བླ་མའི་རྣལ་འབྱོར་མང་དུ་ཡོད་པ་ལས་གཙོ་བོར་གྱུར་པ་དབེན་ས་སྙན་རྒྱུད་ལུགས་ཀྱི་བླ་མ་མཆོད་པ་དང། སྲད་བརྒྱུད་ལུགས་ཀྱི་དགའ་ལྡན་ལྷ་བརྒྱ་མ་གཉིས་ལས་ད་
ལམ་ཕྱི་མ་དང་མཐུན་པར་སྟེང་གི་ཕྱོགས་སུ་དགའ་ལྡན་ཡིད་དགའ་ཆོས་འཛིན་གྱི་ཞིང་བཀོད་ཀྱི་དབུས་སུ་རྗེ་བཙུན་བྱམས་པ་མགོན་པོ། གཡས་གཡོན་དུ་རྒྱལ་སྲས་ནམ་མཁའ་དྲི་མ་མེད་པ་དང། འཇམ་དཔལ་སྙིང་
པོ་གཉིས་དང་བཅས་པ། ཞིང་བཀོད་ཀྱི་གཡས་གཡོན་གྱི་ནམ་མཁར་ཕར་ཕྱིན་ཐེག་པ་ལྟར་ན་ལམ་གྱི་སྐབས་སུ་ཚོགས་གཉིས་ཡ་མ་བྲལ་བར་བསགས་པས་འབྲས་བུ་ཆོས་གཟུགས་ཀྱི་སྐུ་གཉིས་འགྲུབ་པ་དང་
སྔགས་ལུགས་ལྟར་ན་ལམ་དུས་སུ་བདེ་སྟོང་ཟུང་འཇུག་གི་རྣལ་འབྱོར་ལམ་གྱི་སྲོག་ཏུ་བཟུང་པས་འབྲས་དུས་ཀྱི་སྐུ་ཐུགས་ཟུང་འཇུག་འགྲུབ་པ་མཚོན་པའི་ཉི་ཟླ་གཉིས། བྱམས་མགོན་གྱི་ཐུགས་ཀ་ནས་འོག་ཏུ་སྤྲོས་
པའི་སྤྲིན་དཀར་གྱི་རྩེ་མོར་གཙོ་བོ་རྗེ་བླ་མ་ཙོང་ཁ་པ་ཆེན་པོ་སྲས་མཆོག་གཉིས་དང་བཅས་པ། གཙོ་བོའི་གཡས་ཟུར་གྱི་ནམ་མཁར་ཡོངས་འཛིན་ཁྲི་ཆེན་བྱང་ཆུབ་ཆོས་འཕེལ་དང། གཡོན་ཟུར་གྱི་ནམ་མཁར་ཁྲི་
ཆེན་བློ་བཟང་ཚུལ་ཁྲིམས་དཔལ་ལྡན། གཙོ་བོའི་འོག་གཡས་སུ་རྗེ་བླ་མའི་བཀའ་སྡོད་ཐུན་མོང་མ་ཡིན་པ་དམ་ཅན་ཆོས་ཀྱི་རྒྱལ་པོ་ཕྱི་སྒྲུབ་དང། གཡོན་དུ་འདུས་སྡེ་འདི་ཉིད་གང་ལ་གཉེར་དུ་བཏད་པའི་སྲུང་མ་

[025B] གཙོ་བོའི་མདུན་དུ་ཡོན་ཏན་ཐམས་ཅད་ཀྱི་གཞི་རྟེན་སྡོམ་པ་གསུམ་བཅས་མཚམས་རྣམས་པར་དག་པའི་ཚུལ་ཁྲིམས་མཚོན་པའི་ཆུ་མཚོ། དེའི་དབུས་སུ་ལྟ་སྒོམ་སྤྱོད་གསུམ་གང་གི་ཆ་ལའང་བསྲེ་སླད་
ཀྱི་དྲི་མ་ཕྲ་མོས་ཀྱང་མ་གོས་པར་རྗེ་བླ་མའི་རྣམ་ཐར་གཙང་མའི་རྗེས་སུ་སློབ་པ་མཚོན་པའི་པདྨའི་སྡོང་བུ། དེའི་སྟེང་དུ་ཕྱི་ཉན་ཐོས་ཀྱི་སྤྱོད་པ་སྐྱོང་ཞིང་ནང་དུ་འདོད་ཡོན་ལམ་བྱེད་གསང་སྔགས་རྡོ་རྗེ་ཐེག་པའི་རྣལ་འབྱོར་ཟབ་མོ་
ལ་གཞོལ་བ་མཚོན་པའི་འདོད་ཡོན་ལྔ་སྟེ། དེ་དག་ཀྱང་གང་ཟག་གཅིག་འཚང་རྒྱ་བའི་ཉམས་ལེན་དུ་འགལ་མེད་གཅིག་གྲོགས་སུ་གཅིག་འཁྱེར་ནས་ཚུལ་བཞིན་ཉམས་སུ་བླངས་པ་སྒྲུབ་པའི་མཆོད་པར་འབུལ་བའི་ཚུལ་
དུ་བཀོད་པ་གོང་གཤམ་རྒྱབ་ཤ་དང་བཅས་པ་ལེགས་པར་བསྒྲུབ་ཏེ། དེའི་ནང་གཟུངས་ཀྱི་སྐོར་ལ་རིང་བསྲེལ་རྣམ་པ་བཞི་ལས་ཐོག་མར་ཆོས་སྐུའི་རིང་བསྲེལ་ལ་རྒྱལ་དབང་ཐུབ་བསྟན་རྒྱ་མཚོའི་སྐུ་གདུང་རིན་པོ་ཆེར་ཡུན་རིང་
དུ་ན་བཟར་གསོལ་བའི་སྤུར་རས་ཀ་ཅི་དཀར་པོ་སྐུ་བརྙན་སོ་སོའི་སྤྱི་གཙུག་ནས་གདན་གྱི་བར་སླེབས་པ་རེ་རེའི་ངོས་ཀྱི་སྟེང་དུ་དབུ་གཟུངས་དང་མདོ་སྔགས་ཀྱི་བླ་རྒྱུད་དམིགས་བརྩེ་མ་བླ་མའི་མཚན་སྔགས། དེའི་འོག་ཏུ་རིམ་
པར་མགྲིན་གཟུངས། ཐུགས་གཟུངས། རྒྱུད་སྡེ་བཞིའི་ལྷ་སོ་སོའི་རྩ་སྔགས་སྙིང་པོ་ཉེ་སྙིང་སོགས། གཟུངས་ཆེན་སྡེ་ལྔ། མདོ་གཟུངས། སངས་རྒྱས་རབས་བདུན་གྱི་གསོ་སྦྱོང། ཆོས་སྐྱོང་

[026A]༄༅། །དང་ནོར་ལྷའི་རིགས་མང་པོའི་སྔགས། བཀྲ་ཤིས། འདོད་གསོལ། རྟེན་འབྲེལ་སྙིང་པོ། བརྟན་བཞུགས་སོགས་གཙོ་བོའི་སྐུར་ཤིན་ཏུ་རྒྱས་པ་དང་
སྐུ་གཞན་རྣམས་ཆེ་ཆུང་དཔག་པའི་རྒྱས་བསྡུས་ཕྲན་བུ་དང་སོ་སོའི་རང་གཟུགས་དང་འདོད་གསོལ་སོགས་སྐབས་བབས་བསྒྱུར་བཀོད་ཅུང་ཟད་ལས་གཞན་གཙོ་བོ་དང་མཚུངས་པ་བཅས་ལྷག་ཆད་ནོར་གསུམ་གྱི་སྐྱོན་དང་བྲལ་བར་
ལེགས་པར་བྲིས་པ་རྣམས་སྐུ་སོ་སོའི་རྒྱབ་ངོས་སུ་སྦྱར་བ། གཙོ་བོའི་ནང་དུ་ཡུངས་འབྲུ་ལྟ་བུའི་རིང་བསྲེལ་ལ། དེ་བཞིན་གཤེགས་པའི་འཕེལ་གདུང་སྣ་ཚོགས། སྐུ་གདུང་གི་རིང་བསྲེལ་དང། སྐུ་བལ་གྱི་
རིང་བསྲེལ་གྱི་སྐོར་ལ། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་མཁར་གསིལ་གྱི་བར་ཤིང། རི་བོ་མ་ལ་ཡ་གནམ་ལྕགས་འབར་བའི་རྩེར་བཅོམ་ལྡན་འདས་བྱ་ཁྱུང་རྒྱལ་པོའི་སྐུར་བཞེངས་པའི་སྡེར་མོ་
བྱང་ཆུབ་སེམས་དཔའ་ཆོས་འཕགས་ཀྱི་ཚེམས། བྱང་ཆུབ་སེམས་དཔའ་རྟག་ཏུ་ངུའི་ཐུགས། ཉན་ཐོས་ཆེན་པོ་ཤཱརི་བུའི་མཁར་གསིལ་གྱི་ཤིང། ཆོས་རྒྱལ་སྲོང་བཙན་སྒམ་པོའི་སྤྲུལ་པའི་སྟག་ལྤགས་
སློབ་དཔོན་ཆེན་པོ་དང་ཆོས་རྒྱལ་ཁྲི་སྲོང། མཁའ་འགྲོ་ཡེ་ཤེས་མཚོ་རྒྱལ་གསུམ་གྱི་ཤངས་མཚལ་གྱིས་བྲིས་པའི་འབུམ་དམར། སློབ་དཔོན་པདྨ་འབྱུང་གནས་ཀྱི་དབུ་ཞྭ། ཇོ་བོ་ཨ་ཏི་ཤ་ཡར་ཀླུང་ཐང་པོ་ཆེ་

[026B] ཡང་ཇོ་བོ་རྗེའི་སྣམ་སྦྱར། ཇོ་བོ་རྗེ་བོད་དུ་གདན་ཞུའི་དོན་དུ་སྐུ་སྲོག་གར་ལོག་
རྒྱལ་པོར་བཏང་བའི་ལྷ་བླ་མ་ཡེ་ཤེས་འོད་ཀྱི་སྐུ་ཤ། དགེ་བའི་བཤེས་གཉེན་པོ་ཏོ་བའི་སྐུ་ཆོས། བྲམ་ཟེ་སྐྱེ་བ་བདུན་པའི་དབུ་ཐོད། ལྷོ་བྲག་མར་པ་ལོ་ཙཱ་བའི་དབུ་ཀླད། མར་བའི་སྲས་དར་མ་མདོ་སྡེ་རྟས་བརྡབ་
ནས་འདས་སྐབས་ཀྱི་སྐུ་བེར་དབུ་ཀླད་འབྱར་བ། རྗེ་བཙུན་མིད་ལ་རས་པའི་སྒོམ་ཐག་ས་ཆེན་གྲགས་པ་རྒྱལ་མཚན་གྱིས་བདེ་དགྱེས་སོགས་རྒྱུད་སྡེ་མང་པོའི་དབང་གནང་སྐབས་ཀྱི་རྟེན་ཁེབས། ས་སྐྱ་པཎྚི་ཏའི་
སྒོམ་ཐག་རྭ་ལོ་ཙཱ་བ་རྡོ་རྗེ་གྲགས་ཀྱི་དབུ་ལོ། འགྲོ་མགོན་ཕག་མོ་གྲུ་པ་རྡོ་རྗེ་རྒྱལ་པོའི་ན་བཟའ། ལྷོ་བྲག་གྲུབ་ཆེན་ལས་ཀྱི་རྡོ་རྗེའི་རྔ་ལྤགས། ཆོས་རྗེ་དོན་གྲུབ་རིན་ཆེན་གྱི་ཊམ་འཛར། རྗེ་བཙུན་ཙོང་ཁ་པ་
ཆེན་པོའི་སྐུ་ལ་ཡུན་རིང་བཞེས་པའི་སྣམ་སྦྱར་རྗེ་ཉིད་ཀྱི་འབྲི་ཁུང་འཇམ་དབྱངས་ཁ་ཆེར་སྩལ་པ། མཁས་གྲུབ་དགེ་ལེགས་དཔལ་བཟང་གི་སྣམ་སྦྱར། འཇམ་དབྱངས་ཆོས་རྗེ་བཀྲ་ཤིས་དཔལ་ལྡན་གྱི་དབུ་ཞྭ་
འཇམ་དབྱངས་གཙང་པ་བདུན་བརྒྱུད་ཀྱི་དབུ་ལོ་ན་བཟའ་ཕྱོགས་བསྡུས། ཀརྨ་པ་དུས་གསུམ་མཁྱེན་པའི་ན་བཟའ། ཀརྨ་པ་ཀྵའི་གདུང་ཐལ། ཀརྨ་པ་དེ་བཞིན་གཤེགས་པའི་དབུ་ལོ། ཀརྨ་པ་རང་བྱུང་རྡོ་

[027A]༄༅། །རྗེའི་སྣམ་སྦྱར། ཀརྨ་པ་རོལ་པའི་རྡོ་རྗེའི་དབུ་ལོ། ཀརྨ་པ་མཐོང་པ་དོན་ལྡན་གྱི་དབུ་ཐོད། གྲུབ་ཐོབ་ཐང་སྟོང་རྒྱལ་པོས་པདྨ་འོད་དུ་སློབ་དཔོན་ཆེན་པོའི་དྲུང་དུ་སྐུ་
དངོས་ཀྱི་ལན་གསུམ་བྱོན་སྐབས་སྐུ་ལ་མནམས་པའི་སླེ་བེར་རྗེ་གྲུབ་ཐོབ་ཉིད་ཀྱིས། སླེ་བེམ་འདི་དང་མ་བྲལ་ན། །རྣལ་འབྱོར་བསམ་པ་འགྲུབ་པ་ཡིན། །ཞེས་གསུངས་པའི་བྱིན་ཅན། རྒྱལ་བ་དགེ་འདུན་གྲུབ་
ཀྱི་སྐུ་ཆོས། རྒྱལ་བ་དགེ་འདུན་རྒྱ་མཚོའི་དོམ་ར། རྒྱལ་བ་བསོད་ནམས་རྒྱ་མཚོའི་སྐུ་བེར་བྱ་ཁྲི་སྤྲིན་འབུམ། རྒྱལ་བ་ཡོན་ཏན་རྒྱ་མཚོའི་དབུ་སྐྲ། རྒྱལ་བ་ལྔ་པའི་སྣམ་སྦྱར་དང་སྐུ་བེར། རྒྱལ་བ་ཚངས་དབྱངས་
རྒྱ་མཚོའི་ན་བཟའ། རྒྱལ་བ་བསྐལ་བཟང་རྒྱ་མཚོའི་སྐུ་གཟན་དང་ཤངས་མཚལ། རྒྱལ་བ་འཇམ་དཔལ་རྒྱ་མཚོའི་སྤུར་ཚྭ། རྒྱལ་བ་ལུང་རྟོགས་རྒྱ་མཚོའི་དབུ་ལོ་དང་སྤུར་ཚྭ། རྒྱལ་བ་ཚུལ་ཁྲིམས་རྒྱ་
མཚོའི་དབུ་ལོ། རྒྱལ་བ་མཁས་གྲུབ་རྒྱ་མཚོའི་དབུ་ལོ། རྒྱལ་བ་འཕྲིན་ལས་རྒྱ་མཚོའི་དབུ་ལོ། རྒྱལ་བ་ཐུབ་བསྟན་རྒྱ་མཚོའི་དབུ་ལོ། ན་བཟའ་སྤུར་ཚྭ། པཎ་ཆེན་བློ་བཟང་ཆོས་རྒྱན་གྱི་སྣམ་སྦྱར་
པན་ཆེན་བློ་བཟང་ཡེ་ཤེས་ཀྱི་དབུ་ཞྭ། པཎ་ཆེན་དཔལ་ལྡན་ཡེ་ཤེས་ཀྱི་སྐུ་ཆོས། ཁྲི་ཆེན་བྱང་ཆུབ་ཆོས་འཕེལ་གྱི་ན་བཟའ། ཁྲི་ཆེན་བློ་བཟང་ཚུལ་ཁྲིམས་དཔལ་ལྡན་གྱི་ན་བཟའ། རྡོ་རྗེ་འཆང་ཕ་བོང་ཁ་པ་

[027B] རབ་གནས་ཀྱི་རྒྱུད་ལས། བཟོ་བོ་མ་མཉེས་
པའི་ལྷ་ལ་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་བྱའོ། །ཞེས་གསུངས་པ་ལྟར་བྲིས་ཚེམས་གྱི་བཟོ་བོ་རྣམས་ལ་ཡོན་དང། ཐོག་མཐའ་བར་གསུམ་གྱི་བྱ་དགའ་བསྟབས་པའི་སྐོར་ལ་
ཐོག་མར་འཛུག་སྟོན་ལ་བཟོ་བོ་ལག་གཡོག་དང་བཅས་པར་ཉིན་གང་བཟའ་བཏུང་གི་སྤྲོ་སྟོན་གཟབ་རྒྱས་ཐོག་ཐོག་མའི་རྟེན་འབྲེལ་གསོལ་རས་སུ་ལྷ་བྲིས་ཆེན་མོར་དངུལ་སྲང་ཉི་ཤུ་རྩ་ལྔ་དང་ཁ་བཏགས་ཨ་ཤེ། ལྷ་བྲིས་
དབུ་ཆུང་ལ་དངུལ་སྲང་ཉི་ཤུ་དང་དར་ཟུབ་ཕྱི། ཚེམ་བཟོ་དབུ་ཆེན་ལ་དངུལ་སྲང་སུམ་ཆུ་སོ་ལྔ་དང་དར་ཨ་ཤེ། ཚེམ་བུ་བ་བྱིངས་མཁས་གྲས་མི་བཞི་ལ་རེར་དངུལ་སྲང་བཅུ་དང་དར་ཟུབ་ཕྱི་རེ། དེའི་འོག་མི་གཉིས་ལ་
རེར་དངུལ་སྲང་བརྒྱད་དང་ཟུབ་ཕྱི་རེ། དེའི་འོག་བཅུ་གཅིག་ལ་རེར་དངུལ་སྲང་བདུན་དང་ཟུབ་ཕྱི་རེ། རོགས་བྱེད་ལག་གཡོག་སྤྱིར་དངུལ་སྲང་བཅུ་གཉིས་དང་ཟུབ་ཕྱེ་བརྒྱད་སྤྲད་ཅིང། བར་སྟོན་ལ་སྟོན་མོ་ཉིན་གང་
ཐོག་གསོལ་རས་སུ་ལྷ་བྲིས་དབུ་ཆེར་དངུལ་སྲང་སུམ་ཅུ་ཐམ་པ་དང་དར་ཨ་ཤེ། དབུ་ཆུང་ལ་དངུལ་སྲང་ཉི་ཤུ་རྩ་ལྔ་དང་ཟུབ་ཕྱེ། ཚེམ་བཟོ་དབུ་ཆེར་དངུལ་སྲང་ལྔ་བཅུ་ཐམ་པ་དང་དར་ཨ་ཤེ། དེའི་འོག་དྲག་

[028A]༄༅། །གྲས་མི་བཞི་ལ་རེར་དངུལ་སྲང་བཅུ་གཉིས་ཞོ་ལྔ། ཟུབ་ཕྱེ་རེ། དེའི་འོག་མི་གཉིས་ལ་རེར་དངུལ་སྲང་བཅུ་དང་ཟུབ་ཕྱེ་རེ། ལག་གཡོག་རོགས་བྱེད་བཅས་པར་
གསོལ་རས་བསྡོམས་དངུལ་སྲང་བཅོ་བརྒྱད་དང་ཞོ་ལྔ། ཟུབ་ཕྱེ་ལྔ། གྲོལ་སྟོན་སྐབས་གཤམ་གསལ་ཞལ་འདེབས་འབུལ་མི་སྦྱིན་བདག་ངོ་གཡོག་རྣམས་མགྲོན་འབོད་ཐོག་བྲིས་ཚེམ་གྱི་བཟོ་བོ་རྣམས་དང། ཁོ་བོ་
ཅག་རོགས་བྱེད་དང་བཅས་པ་གླིང་ཁར་ཕྱག་བཏེག་སྟེ་དཀར་དམར་བཟའ་བཏུང་གི་སྟོན་མོ་ཉིན་གང་གཟབ་རྒྱས་ཐོག་གོས་སྐུ་རིན་པོ་ཆེར་སྙལ་ཤལ་ཨ་ཤེ། ལྷ་བྲིས་དབུ་ཆེར་ལེགས་གསོལ་དངུལ་སྲང་བཞི་བཅུ་ཐམ་པ་
དང་ཁ་བཏགས་ཨ་ཤེ། དབུ་ཆུང་ལ་དངུལ་སྲང་སུམ་ཅུ་ཐམ་པ་དང་ཁ་བཏགས་པར་མཛོད། ཚེམ་བཟོ་དབུ་ཆེར་དངུལ་སྲང་བདུན་ཅུ་དོན་ལྔ་དང་ཁ་བཏགས་ཨ་ཤེ། བྱིངས་མཁས་གྲལ་མི་བཞི་ལ་རེར་དངུལ་སྲང་
བཅུ་དྲུག་དང་ཟུབ་ཕྱེ་རེ། དེའི་མི་གསུམ་ལ་རེར་དངུལ་སྲང་བཅུ་བཞི་དང་ཟུབ་ཕྱི་རེ། དེའི་འོག་མི་དགུ་ལ་རེར་དངུལ་སྲང་བཅུ་གཉིས་དང་ཟུབ་ཕྱི་རེ། ལག་གཡོག་རོགས་བྱེད་ཁག་སོགས་ལ་གསོལ་རས་
བསྡོམས་དངུལ་སྲང་དྲུག་ཅུ་རེ་བརྒྱད་དང་ཞོ་ལྔ་སྐར་ལྔ། ཁ་བཏགས་ཟུབ་ཕྱི་ཉིད་ཤུ། ལྷ་བྲིས་དབུ་ཆེ་ཆུང་གཉིས་དང། ཚེམ་བཟོད་བུ་ཆེན། བྱིངས། ལག་གཡོག་བཅས་མི་ཉི་ཤུ་རྩ་གསུམ་ལ་

[028B] སྤྱིར་གསོལ་རས་འབྲུ་དཀར་པོ་དོ་གཉིས་དང་མུ་བྱིན་མཚལ་ཀ་ཁ་བརྒྱད་བཅས་ཡོན་དང་བྱ་དགའ་གྱ་ནོམ་
པས་ཡིད་མཆོག་ཏུ་མགུ་བར་བྱས་ཏེ། རྒྱུད་ལས། གང་དུ་སྐུ་གཟུགས་རྫོགས་པ་ལས། །བྱིན་མཱ་རླབས་པར་རིང་གནས་ན། །དེ་ལ་བཀྲ་མི་ཤིས་འབྱུང་ཞིང། །དེ་སྲིད་མཆོད་པར་མི་འོས་སོ། །ཞེས་སྐུ་
གཟུགས་བཞེངས་ནས་རབ་གནས་མ་བྱས་པར་བཞག་ན། སྦྱིན་བདག་ལ་མི་ཤིས་པ་འབྱུང་ཞིང། རབ་གནས་མ་བྱས་པར་དུ་མཆོད་པར་ཡང་མི་འོས་པར་གསུང་ཞིང། རྒྱུད་རྡོ་རྗེ་གུར་ལས། རྟག་ཏུ་སངས་རྒྱས་
རབ་གནས་བྱ། །ཟིན་པའི་དེ་མ་ཐག་པ་རུ། །རབ་ཏུ་གནས་པ་མཆོག་ཏུ་འགྱུར། །འཁོར་ལོས་སྒྱུར་བའི་རྒྱལ་པོ་ཡི། །དབང་ཕྱུག་ཐོབ་པར་ཐེ་ཚོམ་མེད། །ཅེས་གསུངས་པ་ལྟར་བཞེངས་གྲུབ་ནས་རིང་པོར་མ་
ལོན་པར་གཟའ་ཚེས་དགེ་བའི་ཉིན་ཁོ་བོ་སྒྲུབ་གྲོགས་དང་བཅས་པས་རྗེ་ཡབ་སྲས་དང། པཎ་ཆེན་བློ་བཟང་ཆོས་ཀྱི་རྒྱལ་མཚན། ལྕང་སྐྱ་ངག་དབང་ཆོས་ལྡན་སོགས་དམ་པ་གོང་མ་དག་གི་གསུང་ལས་འབྱུང་བ་ལྟར་
དཔལ་རྡོ་རྗེ་འཇིགས་བྱེད་ཆེན་པོའི་སྒོ་ནས་སྦྱང་གསུམ་སྔོན་དུ་འགྲོ་བའི་རབ་ཏུ་གནས་པའི་ཆོ་ག་རྣམ་པར་དག་པས་དམ་ཡེ་དབྱེར་མེད་དུ་བྱས་ནས་མཐོང་ཐོས་དྲན་རེག་ཐམས་ཅད་སྐལ་པ་མཆོག་ལ་སྦྱོར་བའི་བྱིན་རླབས་ཀྱི་གཟི་

[029A]༄༅། །འོད་འབར་བར་བསྒྲུབས་པ་ལགས་སོ། །དེ་ལྟ་བུའི་གོས་སྐུ་རིན་པོ་ཆེ་བཞེངས་པའི་ཚེ་རྣམ་པར་དཀར་བའི་བསོད་ནམས་ཀྱི་མཐུ་ཡོངས་སུ་རྒྱས་ཤིང་ནོར་ལས་ནོར་གྱི་སྙིང་པོ་
ལེན་པ་ལ་མཁས་ཤིང་མཛངས་པའི་དད་ལྡན་རྣམས་ནས་ཞལ་འདེབས་དང། བཟོ་སྟོན་ཇི་ལྟར་བྱུང་བ་དང། འགྲོ་སོང་གི་བསྡོམས་ཐོ་རགས་པ་ཙམ་འགོད་པ་ལ། ཆ་འཕྲེང་ལྕགས་ར་ཐལ་ཚ་དགེ་སློང་ཚུལ་ཁྲིམས་
ནས་དངུལ་སྲང་ལྔ་བརྒྱ་ཐམ་པ་དང། ཕྲན་དང་འཐུས་མི་གཉིས་བཟོ་རིགས་སོགས་ལ་གོ་བབས་ཀྱི་དངུལ་དང་ཁ་བཏགས་ཀྱི་ལེགས་སྐྱེས་བསྟར། ཆ་འཕྲེང་ཀ་ལེག་ཁ་ཇ་མཚོ་འཇམ་དབྱངས་ནས་ཞལ་འདེབས་དངུལ་
སྲང་བརྒྱད་ཐམ་པ་དང། ཕྲན་འཐུས་མི་བཟོ་བོ་བཅས་པར་ལེགས་འབུལ་གོང་མཚུངས། མི་རྗེ་རྩིས་དཔོན་ཀ་ཤོད་པ་ཆོས་རྒྱལ་ཉི་མ་ལྷུན་གྲུབ་ནས་ཞལ་འདེབས་དངུལ་སྲང་ཉིས་བརྒྱ་ལྔ་བཅུ་ཐམས་པ་དང། ཁོ་
བོ་ཅག་བཟོ་བོར་བཅས་པར་ལེགས་སྐྱེས་གོང་མཚུངས། ཏྲེ་ཧོར་བྲག་མགོ་ཀེ་ཚང་མཛོད་ཟུར་ནས་དངུལ་སྲང་བརྒྱ་ཐམ་པ། ཏྲེ་ཧོར་བེ་རེ་ཚོང་དཔོན་ངག་བློ་ནས་དངུལ་སྲང་ལྔ་བཅུ་ཐམ་པ། སེར་སྤོམ་བསམ་
གླིང་མི་ཚན་ནས་དངུལ་སྲང་ལྔ་བཅུ་ཐམ་པ། དགའ་ལྡན་རྡོ་ཁང་བསམ་གླིང་མི་ཚན་ནས་དངུལ་སྲང་བཅུ། གསེར་སྐོང་བསམ་གླིང་མི་ཚན་ནས་དངུལ་སྲང་བཅུ། རྡོ་བསམ་གྲྭ་དབྲ་དབྲའི་གྲོང་གེ་ལེ་ཟླ་བ་ནས་དངུལ་

[029B] བསྟན་གྲོང་གང་ཚེ་དགེ་མཐར་ཕྱིན་ནས་དངུལ་སྲང་དོ། རག་པོ་ཆིན་འདི་དགེ་མཐར་ཕྱིན་ནས་དངུལ་སྲང་གང། འདི་ག་བླ་བྲང་ནས་དངུལ་སྲང་ཆིག་སྟོང་ལྔ་བརྒྱ་ཐམ་པ། དགོན་སྡེའི་
འཐུས་མི་བློ་བཟང་ཡེ་ཤེས་དང། བསྟན་པ་རྣམ་རྒྱལ་གཉིས་ནས་དངུལ་སྲང་ཉིས་བརྒྱ་ལྔ་བཅུ་ཐམ་པ་བཅས་བྱུང་ཞིང། གོས་སྐུའི་རྒྱུ་འགྲོར་གོས་ཆེན་ཚེམ་སྐུད། ནང་ཤའི་རས་བཅས་ཀྱི་རིན་འབབ་དངུལ་སྲང་ཆིག་
ཁྲི་ཆིག་སྟོང་བརྒྱ་དང་དགུ་བཅུ་གོ་གཉིས་དང་ཞོ་གང། ཐོག་མཐའ་བར་གསུམ་གྱི་བཟོ་སྟོན། གླ། བཟའ་བཏུང། ཁ་བཏགས་སོགས་སོང་རིགས་རྣམས་དངུལ་ཐོག་ཏུ་ཕབ་པར་སུམ་སྟོང་བཞི་བརྒྱ་ལྔ་བཅུ་
ང་ལྔ་དང་ཞོ་བརྒྱད་བཅས་གོང་གསལ་སོང་རིགས་ཐམས་ཅད་ཁྱོན་ཅིག་ཏུ་བསྡོམས་པར་དངུལ་སྲང་ཆིག་ཁྲི་བཞི་སྟོང་དྲུག་བརྒྱ་བཞི་བཅུ་ཞེ་བདུན་དང་ཞོ་དགུ་སོང་བ་ལགས། གསུམ་པ་དེ་ལྟར་ཚུལ་བཞིན་བཞེངས་པའི་
ཕན་ཡོན་ནི། མདོ་དྲན་པ་ཉེར་བཞག་ལས། རྟེན་དང་བརྟེན་པ་ལེགས་བསྐྲུན་དང། །དགེ་འདུན་གནས་མལ་བཅའ་བ་སོགས། །དེ་གནས་དགེ་བར་རྟག་ཏུ་འགྱུར། །བསྐལ་པ་བྱེ་བ་སྟོང་དུ་ཡང། །
དགེ་བ་ཡོངས་སུ་ཆུད་མི་བཟའ། །ཞེས་དང། ཏིང་ངེ་འཛིན་རྒྱལ་པོ་ལས། འཇིམ་པ་དང་ནི་དེ་བཞིན་རྡོ་བ་དང། །ཤིང་དང་རི་མོར་བྲིས་པའི་སྐུ་གཟུགས་དག་ཤིན་ཏུ་མཛེས་ཤིང་ལྟ་ན་སྡུག་པ་

[030A]༄༅། །བགྱིས། །རིང་པོར་མི་ཐོགས་ཏིང་འཛིན་མཆོག་འདི་ཐོབ། །ཅེས་དང། དམ་ཆོས་པད་དཀར་ལས། གང་གི་རྩིག་ངོས་གཟུགས་ཀྱི་རི་མོ་དག་བསོད་
ནམས་བརྒྱས་མཚན་ཡོངས་སུ་རྫོགས་པའི་སྐུ། །བདག་གི་བྲིས་སམ་འབྲི་རུ་བཅུག་ཀྱང་རུང། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་དང། འཕགས་པ་དགའ་བའི་བཤེས་གཉེན་གྱི་རྟོགས་པ་
བརྗོད་པ་ལས། འདི་ལྟ་སྟེ། གསེར་གྱི་རང་བཞིན་དང། དངུལ་གྱི་རང་བཞིན་དང། ཞེས་པ་ནས། སྣ་ཚོགས་པའི་རང་བཞིན་དང། རུས་པའི་རང་བཞིན་དང། ས་ལ་སྐུ་གཟུགས་སམ་མཆོད་རྟེན་
བཞེངས་སུ་གསོལ་ཞིང། ཐན་སོར་མོ་ཙམ་གྱི་སྐུལ་མ་མཆོད་རྟེན་བཞེངས་སུ་གསོལ་བའི་དགེ་བའི་རྩ་བ་དེ་དག་ཐམས་ཅད་བཅོམ་ལྡན་འདས་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་བྱམས་པའི་གསུང་
རབ་ལ་མིའི་འཐོབ་པ་རབ་ཏུ་ཐོབ་ནས་འདུས་པ་དང་པོ་ལ་དང་བ་དང་དད་པ་དང་ལྡན་པས་རབ་ཏུ་བྱུང་ནས་སྐྲ་དང་ཁ་སྤུ་བྲེགས་ཏེ་ཆོས་གོས་བགོས་ནས་ཁྱིམ་མེད་པར་རབ་ཏུ་བྱུང་སྟེ་སྨོན་ལམ་ཇི་ལྟ་བ་བཞིན་དུ་ཡོངས་སུ་མྱ་ངན་ལས་
འདའོ། ཞེས་དང། སྤྱན་རས་གཟིགས་ཀྱི་མདོ་ལས། གང་ཞིག་སྟོན་པ་མི་མཆོག་གཟུགས་བྱེད་པ། །རས་འབྲི་རྩིག་ངོས་འྦྲིའམ་གསེར་ལས་བྱས། འདི་ཡིས་ཆོས་ཀྱི་ཁྱད་པར་གང་ཡིན་པ། །

[030B] །དེ་ནི་ལྟ་མིན་ལོང་བར་ཞར་མི་འགྱུར། །སྒུར་པོར་མི་འགྱུར་ཡན་ལག་མི་སྡུག་མིན། །དེ་ནི་གཟུགས་དང་ལྡན་ཞིང་ཁ་དོག་ལྡན། །སུམ་ཅུ་རྩ་གཉིས་མཚན་གྱི་གོ་ཆར་འགྱུར། །
ལུས་ནི་རྣམ་པར་དག་ཅིང་ཁྱད་པར་ཐོབ། །སྤོབས་པ་ཐོབ་ཅིང་སྒྲ་སྙན་ཡིད་དུ་འོང། །ཤེས་བཞིན་ལྡན་ཞིང་འཇིག་རྟེན་ཀུན་གྱི་གཙོ། །དེ་མཐོང་སེམས་ཅན་བདེ་ཞིང་དགའ་བར་འགྱུར། །ཞེས་དང། བདེ་མཆོག་
སྡོམ་འབྱུང་ལས། སྔགས་པ་ལས་ནི་དང་པོ་པས། །གཟུགས་བརྙན་ལ་སོགས་བྱ་བ་སྟེ། །བྲིས་སྐུ་བསྒྲུབས་ནས་མྱུར་བར་ནི། །དངོས་གྲུབ་རྒྱ་ཆེན་འཐོབ་པར་འགྱུར། །ཞེས་སོགས་དང། གཞན་
ཡང། སྙིང་རྗེ་པད་དཀར། དོན་རྣམ་པར་ངེས་པའི་མདོ། གསལ་རྒྱལ་གྱི་ཞུས་པའི་མདོ། དེ་བཞིན་གཤེགས་པའི་གཟུགས་བརྙན་བཞེངས་པའི་ཕན་ཡོན་ཡང་དག་པར་བརྗོད་པ་ཞེས་བྱ་བའི་ཆོས་ཀྱི་རྣམ་
གྲངས། རྒྱུད་བླ་མ་སོགས་མདོ་རྒྱུད་བསྟན་བཅོས་དུ་མ་ནས་སངས་རྒྱས་ཀྱི་སྐུ་གཟུགས་བཞེངས་པའི་ཕན་ཡོན་བསམ་གྱིས་མི་ཁྱབ་པར་མཐའ་ཡས་པ་གསུངས་ཤིང། ཁྱད་པར་དུ་འཇམ་མགོན་བླ་མ་ཙོང་ཁ་པ་ཆེན་པོ་
ནི། ཇི་སྐད་དུ། རྒྱལ་བ་མ་ལུས་སྐྱེད་པའི་ཡབ་གྱུར་ཀྱང། །རྒྱལ་སྲས་ཚུལ་གྱིས་ཞིང་ཁམས་རབ་འབྱམས་སུ། །རྒྱལ་བའི་ཆོས་འཛིན་ཐུགས་བསྐྱེད་བདེན་པའི་མཐུས། །ཞེས་སོགས་གསུངས་

[031A]༄༅། །པ་ལྟར་རྒྱལ་བ་ཀུན་གྱི་ཡབ་གཅིག་འཇམ་དཔལ་དབྱངས་དང་ཐ་མི་དད་ཀྱང་སྔོན་རྒྱལ་བ་དབང་པོའི་ཏོག་གི་སྤྱན་སྔར་ཐུགས་དམ་ཇི་ལྟར་བཅས་པ་བཞིན་རྒྱལ་སྲས་སེམས་
པའི་ཚུལ་བཟུང་ནས་དག་མ་དག་གི་ཞིང་ཁམས་རབ་འབྱམས་མུ་མེད་པར་སྤྲུལ་པའི་བཀོད་པ་མཐའ་ཡས་པའི་སྒོ་ནས་ཟབ་མོ་དབུ་མའི་ལྟ་བ་དང་གསང་ཆེན་རྡོ་རྗེ་ཐེག་པ་ཟུང་དུ་འབྲེལ་བའི་འཁྲུལ་བྲལ་གྱི་ལམ་བཟང་སྤེལ་
ཞིང། སྐུ་ཚེ་འདིར་ཡང་གངས་ཅན་གྱི་ལྗོངས་འདིར་ཐུབ་པའི་བསྟན་པ་ལ་མ་རྟོགས་པ་དང་ལོག་པར་རྟོག་པའི་དྲི་མ་མཐའ་དག་དྲུངས་ནས་ཕྱུང་སྟེ། རྒྱལ་བའི་བསྟན་པ་ལ་རྒྱལ་བ་རང་ཉིད་སླར་བྱོན་པ་དང་སྒོ་ཀུན་ནས་
མཚུངས་པར་མཛད་པའི་ཚུལ་ལ་རྒྱ་བོད་ཀྱི་པན་གྲུབ་སུས་ཀྱང་འགྲན་དུ་མེད་པ་འདི་ལྟར་ལགས་ཤིང། དེ་ལྟ་བུའི་ཁམས་གསུམ་འགྲོ་བའི་བླ་མ་འདི་ཉིད་ཀྱི་སྐུ་བརྙན་བཞེངས་པ་སོགས་བྱེད་པ་ནི། མདོ་སྡེ་གདམས་
ངག་འབོགས་པའི་བསྟན་པ་དྭངས་སྙིགས་བྱེད་པའི་ལེའུ་ལས། ད་ལྟ་ང་ལ་ཤེལ་དཀར་གྱི། །ཕྲེང་བ་བསྟེར་བའི་ཁྱེའུ་འདི། །ང་ཡི་བསྟན་པ་གསོ་བྱེད་པ། །མ་འོངས་སྙིགས་མའི་དུས་སུ་ནི། །འབྲི་
དང་ལྡན་གྱི་ས་མཚམས་སུ། །དགེ་ཞེས་བྱ་བའི་དགོན་པ་འདེབས། །བློ་བཟང་ཞེས་བྱའི་མིང་ཅན་འབྱུང། །ཞེས་པ་ནས། དེ་ནས་འཕོས་ནས་ཤར་ཕྱོགས་ཀྱི། །རྨད་བྱུང་བཀོད་པའི་འཇིག་རྟེན་དུ། །

[031B] །དེ་ལ་དད་བྱེད་ཞིང་དེར་སྐྱེས། །ཞིང་མཆོག་དེ་ནི་ཁྱད་པར་འཕགས། །ཞེས་གསུངས་པ་ལྟར་རྗེ་བདག་ཉིད་ཆེན་པོར་དད་པས་ཀུན་ནས་བསླངས་ཏེ་རྗེའི་སྐུ་བརྙན་བཞེངས་པ་སོགས་དགེ་རྩ་ཁྱད་པར་
ཅན་བསྐྲུན་ན། མ་འོངས་པ་ན་ངོ་མཚར་རྨད་བྱུང་བཀོད་པའི་ཞིང་དུ་རྗེ་བླ་མ་རྒྱལ་བ་སེངྒེ་ང་རོར་མངོན་པར་འཚང་རྒྱ་བའི་འཁོར་གྱི་ཐོག་མར་སྐྱེས་ཏེ་ཐེག་པ་ཆེན་པོའི་ཟབ་རྒྱས་ཆོས་ཀྱི་བདུད་རྩིར་ཅི་དགར་ལོངས་སུ་སྤྱོད་པར་འགྱུར་བ་སོགས་
ཕན་ཡོན་མཐའ་ཡས་པར་འབྱུང་བས་གཟུ་བོར་གནས་པ་རྣམས་ཀྱིས་ཚུལ་འདི་ལྟ་བུ་ལ་རྗེས་སུ་ཡི་རངས་པར་བྱའོ། བཞི་པ་ཕྱག་མཆོད་བསྙེན་བསྐུར་བྱས་པའི་ཕན་ཡོན་ནི། སྙིང་རྗེ་པདྨ་དཀར་པོའི་མདོ་ལས། ཀུན་
དགའ་བོ་གང་དག་ཁ་ཅིག་སངས་རྒྱས་ལ་དམིགས་པའི་སེམས་ཀྱི་མེ་ཏོག་གཅིག་ནམ་མཁའ་ལ་གཏོར་ན་དེའི་རྣམ་པར་སྨིན་པ་གང་ཡིན་པ་དེ་ནི་ཀུན་དགའ་བོ་གལ་ཏེ་སེམས་ཅན་འགའ་ཞིག་བསྐལ་པ་གཅིག་ཏུ་འཁོར་བ་ཇི་སྲིད་
བར་ཀུན་ཏུ་རྒྱུག་ཅིང་འཁོར་བར་འཁོར་བའི་སྔོན་གྱི་མཐའ་མི་ཤེས་བཞིན་དུ་བསོད་ནམས་མངོན་པར་བྱ་བའི་དགེ་བའི་རྩ་བ་མངོན་པར་འདུ་བྱས་པ་དེའི་མཐའ་དེ་ནི་བརྒྱ་བྱིན་ཉིད་རྣམས་ཀྱིས་རྙེད་པར་སླ་བ་མ་ཡིན་ནོ། དེ་ཅིའི་
ཕྱིར་ཞེ་ན། ཀུན་དགའ་བོ་འདི་ལྟར་སངས་རྒྱས་ལ་ཕུལ་བའི་ཡོན་ཏན་ནི་འཁོར་བ་ན་སྤྲོད་པའི་བདེ་བ་ཐམས་ཅད་ཀྱིས་མཐར་གཏུགས་པར་སླ་བར་མ་ཡིན་ནོ། གཞན་དུ་ན་དགེ་བའི་རྩ་བ་དེའི་འབྲས་བུ་མྱ་ངན་ལས་འདས་པ་

[032A]༄༅། །ཉིད་ཡིན་པས་ཐ་མ་མྱ་ངན་ལས་འདས་པར་ང་སྨྲའོ། ཞེས་དང། ཆོ་འཕྲུལ་རྣམ་པར་འཕྲུལ་བ་བསྟན་པ་ལས། གང་དག་དེ་བཞིན་གཤེགས་པ་ལ་མངོན་སུམ་དུ་མེ་
ཏོག་དང། དྲི་དང། ཕྲེང་བ་དང། བྱུག་པ་དང། ན་བཟའ་དང། རྒྱན་རྣམས་ཀྱི་མཆོད་པ་ལྟ་སྨོས་ཀྱང་ཅི་དགོས། ལྷའི་བུ་དག་གང་སེམས་ཅན་ལ་ལས་སངས་རྒྱས་བཅོམ་ལྡན་འདས་མྱ་ངན་ལས་
འདས་ནས་ལོ་བརྒྱ་སྟོང་ངམ་བསྐལ་པ་བྱེ་བ་ལོན་ཀྱང་སངས་རྒྱས་ལ་ཕྱག་འཚལ་ལོ་ཞེས་མཚན་ནས་ལན་བདུན་བརྗོད་ནས་ནམ་མཁའ་ལ་མེ་ཏོག་གཏོར་ན་དེ་དག་ཐམས་ཅད་སྡུག་བསྔལ་མཐར་བྱེད་པར་འགྱུར་རོ། མེ་ཏོག་ནམ་
མཁའ་ལ་གཏོར་བ་ལྟ་ཞོག་གི་གང་དག་དད་པས་དེ་བཞིན་གཤེགས་པའི་རྗེས་སུ་སློབ་པ་ལ་ལ་ཞིག་གིས་དེ་བཞིན་གཤེགས་པ་ལ་མཆོད་པའི་ཕྱིར་དེ་བཞིན་གཤེགས་པའི་ཚུལ་ཁྲིམས་ཀྱི་བསླབ་པ་གཅིག་ཙམ་འཛིན་ཏམ་
ཉིན་གཅིག་གམ། མཚན་གཅིག་གམ། ཡུད་ཙམ་ཞིག་དེ་བཞིན་གཤེགས་པ་ལ་མཆོད་པ་ཡིད་ལ་བྱེད་པར་བརྩོན་ན། དེ་སྡུག་བསྔལ་མཐར་བྱས་ནས་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
མངོན་པར་རྫོགས་པར་འཚང་རྒྱ་བར་འགྱུར་རོ། ཞེས་སངས་རྒྱས་ལ་དམིགས་ནས་ཐ་ན་མེ་ཏོག་གཅིག་ནམ་མཁའ་འདོར་བ་ལྟ་བུའི་དགེ་རྩ་ཕྲ་མོ་ཞིག་ཡིན་ཡང་ཞིང་གི་མཐུ་ལ་བརྟེན་ནས་བསོད་ནམས་མཐའ་མེད་པར་འགྱུར་

[032B] དེ་བཞིན་གཤེགས་པ་དང་དེའི་གཟུགས་བརྙན་ལ་མཆོད་པའི་དངོས་པོ་མེ་ཏོག་དང། དྲི་ཞིམ། ཕྲེང་
པ། དྲི་ཆབ། ན་བཟའ། རྒྱན་སོགས་ཡོ་བྱད་སྣ་ཚོགས་ཀྱིས་མངོན་སུམ་དུ་མཆོད་པའི་ཕན་ཡོན་ཆེ་བ་ལྟ་ཅི་སྨོས་མི་དགོས་ཤིང། དེར་མ་ཟད་སངས་རྒྱས་ལ་ཕྱག་འཚལ་ལོ་ཞེས་མཚན་ཙམ་བརྗོད་ནའང་སྡུག་བསྔལ་
ལས་མཐར་པར་གསུངས་པ་དང། སྤྱན་རས་གཟིགས་ཀྱི་མདོ་ལས། སངས་རྒྱས་སྟོབས་བཅུ་དེད་དཔོན་མཐོང་ནས་ནི། །དགའ་བའི་སེམས་ཀྱིས་གདུགས་དང་བ་དན་དང། །མར་མེ་རྣམས་ཀྱིས་བཅོམ་ལྡན་
འདས་ལ་མཆོད། །བྱང་ཆུབ་སྤྱོད་མཆོག་འདི་ནི་རྟག་པར་སྤྱོད། །མི་ཡི་འཇིག་རྟེན་བླ་མར་བསྙེན་བསྐུར་བྱེད། །ལྷ་ནང་ལྷ་ཡི་བདག་དང་མི་ཡི་གཙོ། །ཡིད་འོང་སྤོས་མཛེས་ལྟ་ན་སྡུག་པ་དང། །ནོར་བུ་ཤེལ་འདྲ་སྣ་
ཚོགས་དམ་པ་ཐོབ། །ཅེས་དང། ལས་རྣམ་པར་འབྱེད་པའི་མདོ་ལས། ཐལ་མོ་སྦྱར་བ་དང། ཕྱག་འཚལ་བ་དང། ཕྱག་བདར་བྱས་པ། མེ་ཏོག་དང་མར་མེ་དང་སྤོས་ཕུལ་བ་སོགས་རེ་རེ་ལའང་ཕན་
ཡོན་བཅུ་ཕྲག་རེ་འབྱུང་བར་གསུངས་པ་དང། མདོ་ལས། བདེ་གཤེགས་སྐུ་གཟུགས་རྩིག་ངོས་བྲིས་པ་ལ། །འཁྲུགས་བཞིན་པ་ཡི་སེམས་ཀྱིས་བལྟས་ན་ཡང། །དེ་ནི་རིམ་བཞིན་སངས་རྒྱས་བྱེ་བ་མཐོང། །

[033A]༄༅། །ཞེས་བྱིས་པས་རྩེད་མོའི་ཕྱིར་དེ་བཞིན་གཤེགས་པའི་སྐུ་གཟུགས་རྩིག་ངོས་སུ་བྲིས་པ་ཞིག་ལ་དད་ཅིང་གུས་པས་མཇལ་བ་ལྟ་ཅི་སྨོས། དད་པ་མེད་པ་ཁྲོ་བཞིན་པས་
བལྟས་ན་ཡང། མཐོང་བ་ཙམ་གྱིས་མ་འོངས་པ་ན་སངས་རྒྱས་བྱེ་བ་མང་པོའི་ཞལ་མཇལ་བའི་བག་ཆགས་རྒྱུད་ལ་བསྐྲུན་པ་སོགས་མདོར་ན། མདོ་ལས། ཟླ་བ་སྐར་མ་བཅས་པ་ས་ལ་ལྷུང་འགྱུར་སྲིད། །ས་
འདི་རི་དང་གྲོང་བཅས་གཞན་དུ་འགྱུར་བ་སྲིད། །རི་རྒྱལ་ལྷུན་པོ་མཁའ་ལ་འཕུར་བར་འགྱུར་སྲིད་ཀྱི། །རྐང་གཉིས་གཙོ་བོ་གསུངས་རྫུན་འགྱུར་བ་སྲིད་མ་ཡིན། ཞེས་གསུངས་པ་ལྟར། རྒྱལ་བའི་བཀའ་དྲི་མེད་པ་
རྣམས་ལས་རྟེན་བཞེངས་པ་དང་ཕྱག་མཆོད་བསྐོར་བ་བྱས་པའི་ཕན་ཡོན་རྒྱ་ཆེར་གསུངས་པ་ལ་ལྡོག་ཏུ་མེད་པའི་ཡིད་ཆེས་བསྐྱེད་དེ་ཞག་འགའི་གཡར་པོ་ལྟ་བུའི་ལུས་ལོངས་སྤྱོད་ཀྱི་སྟེང་ན་ཞིང་ཁྱད་པར་ཅན་ལ་བསོད་
ནམས་ཀྱི་ས་བོན་འདེབས་པའི་རྟེན་འབྲེལ་འཛོམས་པའི་དུས་འདིར་ནུས་པ་ཅི་ཡོད་ཀྱིས་འབད་པར་རིགས་སོ།། སྨྲས་པ། མ་འོངས་ཁ་བ་ཅན་ལྗོངས་སུ། །མ་དག་ལོག་པའི་གཞུང་ལུགས་ཀྱིས། །
མ་རིག་མུན་སེལ་ནོངས་པ་ན། །མ་ལུས་གསོ་ཞེས་ལུང་བསྟན་པ། །་མི་ཕམ་རྒྱལ་བ་བློ་བཟང་གྲགས། །་མི་ཡི་ཡུལ་དུ་དགའ་ལྡན་ནས། །་མི་ཕྱེད་དད་པས་སྤྱན་དྲངས་ཏེ། །་མི་མཐུན་འཛོམས་པར་

[033B] །མུ་དབུས་འཐག་རིས་འབུམ་བཀྲའི་གོས། །མུ་ཡངས་མཚར་སྡུག་སྤུངས་པའི་གཞིར། །མུ་མཐའ་བྲལ་བའི་བློས་བཀོད་པ། །མུ་མེད་མིག་གི་བདུད་རྩི་འདིས། །ལུང་རྟོགས་ཐུབ་བསྟན་མ་དྲོས་རོལ་
པའི་མཚོ། །མཁས་གྲུབ་གདེངས་ཅན་དབང་པོས་ཡོངས་བཟུང་བས། །ཀུན་བཟང་འདོད་པ་འཇོ་བའི་རྒྱ་མཚོ་སྤྲིན། །སྲིད་ཞིའི་མཁའ་ལ་རྟག་ཏུ་དཀྲིགས་གྱུར་ཅིག་ཁྱད་པར་འཇམ་མགོན་རིང་ལུགས་གདུགས་དཀར་པོ། །
བཤད་སྒྲུབ་གསེར་གྱི་ཡུ་བས་ལེགས་བཏེགས་ཏེ། །ཕན་དང་བདེ་བའི་གྲིབ་བསིལ་སྣུམ་པ་ཡིས། །ས་ཆེན་ནམ་ཡང་ཡོལ་པ་མེད་གྱུར་ཅིག་ཐུགས་བསྐྱེད་ལྷོ་ཕྱོགས་རི་བོའི་ངོས་ལས་བལྟམས། །རྨད་བྱུང་ཉམས་དང་
རྟོགས་པའི་ཡལ་ག་རྒྱས། །བསྟན་འཛིན་དཔལ་གྱི་དུམ་བུའི་ནགས་ཀླུང་གི་གཞན་ཕན་དྲི་བསུང་ཕྱོགས་མཐར་ཁྱབ་པས་ཤོག་ལུང་བཟང་འོ་མ་འཁྱིལ་བའི་རྒྱ་མཚོ་འདིར། །ཕུན་ཚོགས་རིག་གྲོལ་གཤོག་རྩལ་རབ་རྫོགས་
པའི། །དགེ་འདུན་ངང་མོའི་ཁྱུ་ཚོགས་ལེགས་བཤད་ཀྱི། །མགྲིན་པའི་རྫ་རྔ་རྡུང་བས་རྩེན་གྱུར་ཅིག་ལྗོངས་འདིར་བསོད་ནམས་དཔྱིད་ཀྱི་ཕོ་ཉའི་གླུས། །བདེ་སྐྱིད་དབྱར་གྱི་དཔལ་མོ་གསར་པའི་འཛུམ། །མགྲོན་དུ་
བོས་པའི་ཀུན་དགའི་དུས་སྟོན་ཆེ། །མཆོག་ཏུ་དར་བའི་དགེ་མཚན་གསལ་བར་སྨོན། །ཕྱོགས་འདིར་སྒོ་གསུམ་ངལ་བ་བརྟེན་པ་དང། །འདི་ཉིད་མཐོང་ཐོས་དྲན་ཞིང་རེག་པ་ཀུན། །སྔོན་བསགས་སྡིག་པའི་དྲི་མ་ཡོངས་

[034A]༄༅། །ཟད་ཅིང། །འཕྲལ་ཡུན་དགའ་བདེའི་དཔལ་ལ་སྤྱོད་གྱུར་ཅིག་མ་འོངས་རྣམ་འདྲེན་སེངྒེའི་ང་རོ་ཡི། །འཁོར་གྱི་དབུས་ན་འགྲོ་ཀུན་སྒྲོལ་བ་ལ། །མི་ཞུམ་སྙིང་
སྟོབས་གཞན་ལས་ཆེར་འཕགས་པའི། །མཐུ་ཆེན་རྒྱལ་སྲས་དཔའ་བོར་འགྱུར་བར་ཤོག་མདོར་ན་ལྷག་བསམ་ལམ་གསུམ་ལས་འབབ་འདིར་འབད་དགེ་བ་གངྒའི་རྒྱུན། །དུས་གསུམ་ལེགས་བྱས་དབུ་བ་དཀར་
པོའི་མུ་ཏིག་དོ་ཤལ་འགོད་པ་འདི། །རྒྱལ་སྲས་སྨོན་པའི་ཆུ་ཀླུང་བྱེ་བ་ཕན་བདེའི་རིན་ཆེན་འདྲེན་པ་དང། །ཆབས་ཅིག་ཀུན་མཁྱེན་ཡེ་ཤེས་རྒྱ་མཚོར་ཀུན་ནས་ཀུན་ཏུ་གཞོལ་གྱུར་ཅིག་ །།
 ཅེས་མདོ་སྨད་ཆ་ཕྲེང་དགོན་དགའ་ལྡན་བསམ་འཕེལ་གླིང་གི་རྟེན་དུ་རྗེ་བླ་མ་ཙོང་ཁ་པ་ཆེན་པོའི་གོས་སྐུ་མཐོང་བ་ཀུན་གྲོལ་གསར་དུ་བཞེངས་པའི་ཚུལ་གཏམ་དུ་བྱས་པ་དགེ་ལེགས་ཡོངས་འདུའི་འཁྲི་ཤིང་ཞེས་བྱ་བ་འདི་ནི། ཡོངས་ཀྱི་དགེ་བའི་བཤེས་གཉེན་སངས་རྒྱས་དངོས་དང་མཚུངས་པ་དུ་མའི་བཀའ་དྲིན་གྱིས་ཉེ་
པར་འཚོ་བ་ཁྲི་བྱང་སྤྲུལ་མིང་པ་བློ་བཟང་ཡེ་ཤེས་བསྟན་འཛིན་རྒྱ་མཚོ་ཞེས་བགྱི་བས་རང་གཞན་རྣམས་སྔོན་གྱི་དགེ་བ་ལ་རྗེས་སུ་ཡི་རངས་པ་དང། སླད་ཀྱི་དགེ་བ་ལ་སྤྲོ་བའི་སླད་ལོ་རེ་བཞིན་དགོན་དུ་སྨོན་ལམ་སྐབས་ཚོགས་སུ་སྒྲོག་རྒྱུར་རབ་བྱུང་བཅུ་དྲུག་པའི་ཤིང་ཕག་ལོའི་སགས་ཉ་བའི་དཀར་ཕྱོགས་ཀྱི་དགའ་བ་གསུམ་པའི་ཉིན་
ལྷ་ལྡན་གནྡྷོ་ལའི་ཉེ་འདབས་རང་གི་བསྟི་གནས་སུ་སྦྱར་བའི་ཡི་གེ་པ་ནི། འབྲས་བསམ་བློ་སྨད་སོག་རྦོ་རད་ཤོག་རིགས་པ་སྨྲ་བ་བློ་བཟང་བཟང་པོས་གུས་པ་ལྷུར་བླངས་ནས་བགྱིས་པ་སྟེ། འཇམ་དབྱངས་བླ་མས་མཉེས་བཞིན་དུ་རྗེས་སུ་འཛིན་པའི་མཆོད་སྤྲིན་དཀར་པོའི་རྒྱུར་གྱུར་ཅིག་  །།

[034B]   ༈    དབྱིག་འཛིན་དབྱིག་གི་དཔལ་སྐྱེད་པ། །བསམ་འཕེལ་བསམ་ལས་འདས་པའི་གཟི། །སེམས་དཔལ་སེམས་ཀྱི་དམ་པའི་མཛོད། །འདོད་འཇོ་འདོད་པའི་གླིང་མཆོག་འདིར། །རིན་ཆེན་
རིན་ཐང་བྲལ་བའི་གོས། །མཆོག་གྱུར་མཆོག་གསུམ་མཆོད་པའི་རྫས། །ཁྲི་ཕྲག་ཁྲི་བྱང་སྤྲུལ་མིང་པས། །སྐུ་མཆོག་སྐུ་གསུམ་འགྲུབ་ཕྱིར་དུ། །ལེགས་པར་ཕུལ་བས་ལེགས་པར་འོངས་པའི་ཆ། །ལེགས་
བྱས་ས་བོན་ལེགས་ལམ་ཟབ་རྒྱས་གཞིར། །ལེགས་སྨོན་རྣམ་དག་ལེགས་པར་བཏབ་པའི་མཐུས། །ལེགས་ཚོགས་ཟུང་གི་ལེགས་འབྲས་སྤྱོད་གྱུར་ཅིག་ །། ཅེས་པ་འདི་ཡང་གོས་སྐུ་དང་ཆབ་གཅིག་བླ་བྲང་རང་ནས་གོས་
ཆེན་མང་ལྷུག་ཚོས་ཚོགས་ལས་གྲུབ་པའི་ཀ་འཕན་གོས་སངས་རྒྱས་སྐུ་ཤའི་རྩི་བར་བཟང་གོས་ལྷན་དྲུབ་ཀྱི་ཤིང་ལོ་པ་ཊ་རིས་སྟོང་སྦོད་དྲིལ་བུ་རང་འགྲིགས་སྤུས་ལེགས་ཆེ་བ་ཆ་གཉིས་དགོན་དུ་མཆོད་རྫས་སུ་ཕུལ་སྐབས་སྨོན་ཚིག་ཏུ་བྲིས་པའོ།།  །།
    ༈   །  ཨོཾ་སྭ་སྟི། རླབས་ཆེན་ཚོགས་གཉིས་རིན་ཆེན་འབྱུང་གནས་སྙིང་རྗེ་རི་བོས་བསྲུབས་ལས་སྐྱེས། །བླ་མེད་ཡོན་ཏན་དཀྱིལ་འཁོར་ཡོངས་རྫོགས་
ཤེས་བྱའི་མཁའ་ལ་ཐོགས་མེད་འཇུག་འཕྲིན་ལས་འོད་འབུམ་སྲིད་མཐར་མི་ནུབ་འགྲོ་ལ་གཏན་བདེའི་སྣང་བ་སྦྱིན། །ཐུབ་ཆེན་རྒྱལ་བའི་ཉི་མ་མཆོག་གིས་དགེ་ལེགས་པདྨོ་བཞད་པར་མཛོད། །བློ་ཆེན་རྒྱལ་ཀུན་

[035A]༄༅། །མཁྱེན་བརྩེ་ནུས་པའི་གཟུགས། །རྒྱལ་བ་དགྱེས་པའི་ལམ་བཟང་དུས་ཀྱི་མཐར། །གསལ་མཛད་གྲགས་པའི་བ་དན་སྲིད་ཞིའི་བླར། །མངོན་པར་མཐོ་བ་ཙོང་ཁ་པ་དེས་
སྐྱོངས། །ཟབ་ཞི་སྤྲོས་བྲལ་དབྱིངས་དང་རོ་གཅིག་པའི། །ལྷན་སྐྱེས་འོད་གསལ་ཕྱག་རྒྱ་ཆེན་པོའི་གར། །རབ་འབྱམས་ཞི་ཁྲོ་དྲ་བའི་དཀྱིལ་འཁོར་གྱིས། །དངོས་གྲུབ་རིན་ཆེན་སིལ་མ་ཆར་དུ་སྙིལ། །འཕྲིན་ལས་
གནམ་ལྕགས་ཐོག་ཟེར་ཕྲ་མོས་ཀྱང། །གདུག་ཅན་རྐང་གཅིག་དཔུང་ཚོགས་མཐར་བྱེད་པ། །མཧཱ་ཀ་ལི་དབང་གི་སྐྱེས་བུར་བཅས། །མ་གཡེལ་མ་གཡེལ་རྣམ་བཞིའི་ལས་ལ་ཆོས། །མི་བརྟན་སྒྱུ་མའི་ནོར་རྫས་
འཛམ་བུའི་འབྲས། །རྟེན་བཞེངས་མ་དྲོས་རོལ་མཚོར་སྐྱེད་བསྲིངས་པས། །དགེ་འབྲས་རིན་ཐང་གཞལ་མེད་བསོད་ནམས་ཀྱི། །གསེར་སྦྱངས་མངོན་པ་སྤུངས་པའི་བྱུང་བ་གླེང། །ཞེས་ཤིས་པ་བརྗོད་པའི་ཚིགས་
སུ་བཅད་པ་སྔོན་དུ་བཏང་སྟེ། དེ་ལ་བཟང་པོའི་བསྐལ་པ་འདིར་རྒྱལ་བའི་ཉི་མ་སྟོང་ཕྲག་རིམ་པར་འབྱོན་པའི་ནང་ནས། རྣམ་འདྲེན་བཞི་པ་ཟས་གཙང་གི་སྲས་པའི་ལུང་རྟོགས་ཀྱི་བསྟན་པའི་སྒྲོན་མེ་མ་ནུབ་པའི་
སྐབས་སུ་དལ་བའི་རྟེན་བཟང་ཐོབ་ཅིང། བདག་ལེགས་སུ་འདོད་པ་དག་ནི། གཏན་བདེའི་བསོད་ནམས་ཟད་མི་ཤེས་པའི་དཔལ་ཡོན་མངོན་པར་འདུ་བྱ་བའི་ཕྱིར་སངས་རྒྱས་ལ་དམིགས་པའི་དགེ་བའི་རྩ་བ་བསྐྲུན་པར་བྱེད་པ་

[035B] དེས་ན་མདོ་སྨད་ས་ཡི་ཐིག་ལེ་ཧོར་ཁོག་ཏུ་ཞྭ་སེར་རིངས་ལུགས་འཛིན་པའི་དགོན་སྡེ་བཅུ་གསུམ་དུ་ཡོད་པའི་ནང་ཚན་པད་རི་འགྲོ་ཕན་གླིང་གི་སྤྱི་སོའི་ལས་འཛིན་སྐུ་འབུམ་གླིང། དགེ་སློང་ཡ་
མ་སངས་རྒྱས། དགེ་སློང་བློ་བཟང་རྡོ་རྗེ། དགེ་སློང་དཔལ་བཟང། དགེ་སློང་བློ་བཟང་ཆོས་འཕེལ། དགེ་སློང་ཡ་མ་རྡོ་རྗེ། དགེ་སློང་རྣམ་རྒྱལ་བཅས་མི་དྲུག་ལ་རྨད་བྱུང་ལུང་རྟོགས་ཀྱི་གཏེར་མཛོད། གཅིག་
ཏུ་གཞན་ཕན་གྱི་དགོངས་པ་ཅན་དགེ་རྟག་མཆོག་སྤྲུལ་རིན་པོ་ཆེ་ནས་ཁྱོད་རང་ཚོའི་སྤྱི་སོའི་གཏོང་ལྷག་གི་དངུལ་རྣམས་ཕྱོགས་འདིའི་ཡུལ་དགོན་སྤྱིར་སྨན་པའི་རྟེན་བཞེངས་སོགས་ཇི་འདྲ་འགབ་ལྷ་ལྡན་དུ་བླ་མ་རྣམས་ལ་བཀའ་སློབ་
ཞུས་ཏེ་བསྟན་འགྲོར་ཕན་པ་ཞིག་བྱེད་ན་ལེགས་ཞེས་བཀའ་སྩལ་བ་ལྟར། ཁོང་ཚོ་ནས་ཞྭ་སེར་བསྟན་པའི་སྲོག་ཤིང་དགའ་ལྡན་ཁྲི་ཟུར་རྡོ་རྗེ་འཆང་བྱམས་པ་ཆོས་གྲགས་དཔལ་བཟང་པོར་བཀའ་སློབ་ཞུས་པར། སྟོན་པའི་གོས་སྐུ་
བཞེངས་ན་ལེགས་པར་ཕེབས་ཤིང། ཁོ་བོ་ནས་ཀྱང་དེ་དོན་ལྟར་ལེགས་ཚུལ་མོལ་བ་བཞིན། ཁོང་པ་རྣམས་ནས་ཀྱང་བླ་མའི་བཀའ་བཞིན་སྒྲུབ་པ་དང། ཕྱོགས་དེའི་སྐྱེ་འགྲོ་སྤྱིར་ཕན་རེའི་ལྷག་བསམ་རྣམ་པར་དག་པས་ཀུན་
ནས་བསླངས་ཏེ། རབ་བྱུང་བཅུ་དྲུག་པའི་ཤིང་ཕག་ཟླ་་ཚེས་་གཟའ་ཚེས་དགེ་བའི་ཉིན། ཕྲན་དང་པིར་ཐོག་དབང་པོ་ལྷ་བྲིས་དབུ་ཆེན་མཁྱེན་རབ་ཅན་ནས་སྐུ་སོ་སོའི་ཐིག་ཚད་རྣམས་གཞུང་དང་ལག་ལེན་བཞིན་ཅུང་ཟད་ཀྱང་འཁྲུལ་པ་

[036A]༄༅། །མེད་པར་བཏབ་ཅིང་བཀྲ་ཤིས་རྟེན་འབྲེལ་གྱི་སྒོ་བརྒྱ་ཐོག་མར་དབྱེ་བ་ནས་བཟུངས་ལྷ་བྲིས་པ་གཉིས་དང། ཚེམ་བཟོད་པུ་དྲུང་བཀྲ་ཤིས་དགྲ་འདུལ་གཙོས་མི་བཅུ་བདུན་བཅས་རྒྱུད་
སྡེ་ནས་བཤད་པའི་བཟོ་བོའི་ཡོན་ཏན་ཐམས་ཅད་ཡོངས་སུ་ཚང་ཞིང། སོར་མོའི་སྒྱུ་རྩལ་གྱིས་ལྷའི་བཟོ་བོ་བི་ཤྭ་ཀརྨ་ཁེངས་པ་ཐུང་ངུར་བྱེད་པ་རྣམས་ནས་བྱ་བ་ལས་ཀྱི་འཁོར་ལོར་བརྩོན་པ་ཆེན་པོས་ཞུགས་ཏེ་ཞག་བཞི་བཅུ་ཞེ་བརྒྱད་
ཀྱི་ཁོངས་སུ་གོས་སྐུ་རིན་པོ་ཆེའི་དབུས་སུ་བདག་ཅག་གི་སྟོན་པ་ཤཱ་ཀྱ་ཐུབ་པ། གཡས་གཡོན་དུ་བྱམས་པ་དང་འཇམ་དབྱངས། སྟེང་གི་གཡས་གཡོན་དུ་ཇོ་བོ་རྗེ་དཔལ་ལྡན་ཨ་ཏི་ཤ་དང་རྗེ་བླ་མ་ཙོང་ཁ་པ་ཆེན་པོ། འོག་
ཏུ་སྲོག་བདག་གནོད་སྦྱིན་ཟངས་ཀྱི་བགེ་རྩེ་ཅན་དང། དཔལ་ལྡན་དམག་ཟོར་རྒྱལ་མོའི་སྣང་བརྙན་བཅས་བཟོ་བཀོད་ཕུན་སུམ་ཚོགས་པ་ལེགས་པར་གྲུབ་ཅིང། འདི་དག་གི་ཐོག་མཐའ་བར་གསུམ་དུ་བྲིས་ཚེམ་གྱི་བཟོ་བོ་རྣམས་
འཛུག་སྒང། གྲོལ་གསུམ་གྱི་འཕར་མའི་སྟོན་མོ་གཟབ་རྒྱས་དང་དངུལ་དང་ཁ་བཏགས་ཀྱི་ལེགས་འབུལ་གྱ་ནོམ་པ་བསྟབས་ཤིང་ཡོན་གྱིས་ཚིམས་པར་བྱས། འདི་དག་གི་གཟུངས་སུ་རིང་བསྲེལ་རྣམ་པ་བཞི་ལས་
ཆོས་སྐུའི་རིང་བསྲེལ་ལ་སྐུ་རྣམས་ཀྱི་སྟོད་སྨད་པར་གསུམ་གྱི་ཆ་སོ་སོར་དབུ་མགྲིན་ཐུགས་གཟུངས། པད་གཟུངས། གཞན་ཡང་བླ་བརྒྱུད། རྒྱུད་སྡེ་བཞི། སྡེ་ལྔ། མདོ་གཟུངས། འདོད་གསོལ་སོགས་

[036B] ཡུངས་འབྲུ་ལྟ་བུའི་རིང་བསྲེལ་ལ་བདག་ཅག་གི་སྟོན་པའི་རིང་བསྲེལ་འཁྲུལ་མེད་རྡོག་གཅིག་སྐུ་གདུང་དང་སྐུ་བལ་གྱི་རིང་བསྲེལ་
སྐོར་ལ་བྱང་ཆུབ་སེམས་དཔའ་ཆོས་འཕགས་ཀྱི་ཚེམས། བྱང་ཆུབ་སེམས་དཔའ་རྟག་ཏུ་ངུའི་ཐུགས། ཉན་ཐོས་ཆེན་པོ་ཤཱ་རིའི་བུའི་མཁར་གསིལ་གྱི་བར་ཤིང། ཆོས་རྒྱལ་སྲོང་བཙན་སྒམ་པོའི་སྤྲུལ་པའི་སྟག་པགས། ཇོ་
བོ་རྗེ་རྒྱ་གར་ནས་བོད་དུ་གདན་ཞུའི་དོན་དུ་རང་གི་སྐུ་སྲོག་གར་ལོག་གི་རྒྱལ་པོར་བཏང་བའི་རྒྱལ་པོ་བྱང་ཆུབ་སེམས་དཔའ་ལྷ་བླ་མ་ཡེ་ཤེས་འོད་ཀྱི་སྐུ་ཤ། ཇོ་བོ་རྗེ་དཔལ་ལྡན་ཨ་ཏི་ཤ་ཡར་ལུང་ཐང་པོ་ཆེས་ནས་འབྲོམ་དང་ལྷན་དུ་གསང་སྟབས་
སུ་བྱོན་སྐབས་དགེ་བཤེས་ཁུ་ཉོན་ནས་གདན་ཞུར་སྙེགས་པར། འོན་གྱི་གྲུ་ཁ་ནས་ཁུ་སྟོན་ལ་རྟེལ་སྐལ་དུ་གནང་བའི་དབུ་ཞྭ། བསྟན་པ་ཕྱི་དར་གྱི་དུས་སུ་རྒྱ་གར་ནས་བོད་དུ་བསྙེན་རྫོགས་ཀྱི་སྡོམ་རྒྱུན་གསར་དུ་སྤེལ་བའི་མེས་པོ་
ཁ་ཆེ་པཎ་ཆེན་ཤཱཀྱ་ཤྲིའི་སྣམ་སྦྱར། རྗེ་བཙུན་ས་སྐྱ་བ་ཆེན་པོ་གྲགས་པ་རྒྱལ་མཚན་གྱི་སྐུ་བེར། ས་སྐྱ་པཎྜི་ཏ་ཀུན་དགའ་རྒྱལ་མཚན་གྱི་སྒོམ་ཐག་ས་སྐྱ་པ་འགྲོ་མགོན་ཆོས་རྒྱལ་འཕགས་པའི་དབུ་ཞྭ། རྒྱ་གར་གྱི་
གྲུབ་ཆེན་ཕ་དམ་པ་སངས་རྒྱས་ཀྱི་སྒོམ་ཐག་ལྷོ་བྲག་མར་པ་ལོ་ཙཱ་བ་ཆོས་ཀྱི་བློ་གྲོས་ཀྱི་དབུ་ཀླད། མར་པའི་སྲས་དར་མ་མདོ་སྡེ་རྟས་བརྡབས་ནས་འདས་སྐབས་ཀྱི་སྐུ་བེར་དབུ་ཀླད་འབྱར་བ། མཉམ་མེད་དྭགས་པོ་ལྷ་

[037A]༄༅། །རྗེའམ་སྒམ་པོ་ཟླ་འོད་གཞོན་ནུའི་ཞབས་ཆགས། འགྲོ་བའི་མགོན་པོ་ཕག་མོ་གྲུབ་པ་རྡོ་རྗེ་རྒྱལ་པོའི་ཞབས་ཆགས། བླ་མ་ཞང་འགྲོ་མགོན་གཡུ་བྲག་པའི་ན་བཟའ་
ཆོས་རྗེ་དོན་གྲུབ་རིན་ཆེན་གྱི་ཌམ་འཛར། ལྷོ་བྲག་གྲུབ་ཆེན་ནམ་མཁའ་རྒྱལ་མཚན་གྱི་རྔ་པགས། རྗེ་བཙུན་ཙོང་ཁ་པ་ཆེན་པོའི་སྐུ་ལ་ཡུན་རིང་མནབས་པའི་སྣམ་སྦྱར། རྗེ་བླ་མའི་དབུ་ཞྭ་རྗེ་ཉིད་ཀྱིས་རྒྱལ་ཚབ་ཆོས་རྗེར་གནང་
ཞིང། དེས་མཁས་གྲུབ་རྗི་ལ་སྩལ་ཏེ་ཡབ་སྲས་གསུམ་ནས་རིམ་གྱིས་བཞེངས་པའི་དབུ་ཞྭ། གྲུབ་ཐོབ་ཐང་སྟོང་རྒྱལ་པོས་སྐུ་དངོས་ཀྱིས་པདྨ་འོད་དུ་སློབ་དཔོན་ཆེན་པོའི་སྤྱན་སྔར་ལན་གསུམ་བྱོན་སྐབས་སྐུ་ལ་མནབས་ཤིང་
རྗེ་གྲུབ་ཐོབ་ཉིད་ཀྱིས་སླེ་བེམ་འདི་དང་མ་བྲལ་ན། རྣལ་འབྱོར་གྱི་བསམ་པ་འགྲུབ་པ་ཡིན། ཞེས་གསུངས་པའི་ན་བཟའ་སླེ་བེར། ཡང་གྲུབ་ཐོབ་ཐང་སྟོང་པས་འཛམ་གླིང་ལན་གསུམ་སྐོར་བའི་ཞབས་ཆགས་
   ༈    གཉིས་པ་དགེ་འདུན་རྒྱ་མཚོའི་དབུ་ཞྭ། གསུམ་པ་བསོད་ནམས་རྒྱ་མཚོའི་ན་བཟའ། བཞི་པ་ཡོན་ཏན་རྒྱ་མཚོའི་དབུ་སྐྲ། ལྔ་བ་ངག་དབང་བློ་བཟང་
རྒྱ་མཚོའི་སྣམ་སྦྱར། དྲུག་པ་ཚངས་དབྱངས་རྒྱ་མཚོའི་དབུ་ལོ། བདུན་པ་བསྐལ་བཟང་རྒྱ་མཚོའི་སྐུ་བེར། བརྒྱད་པ་འཇམ་དཔལ་རྒྱ་མཚོའི་ཊམ་འཛར། དགུ་པ་ལུང་རྟོགས་རྒྱ་མཚོའི་སྤུར་ཚྭ་དང་སྤུར་རས་

[037B] བཅུ་གཅིག་པ་མཁས་གྲུབ་རྒྱ་མཚོའི་དབུ་ལོ། བཅུ་གཉིས་པ་འཕྲིན་ལས་རྒྱ་མཚོའི་དབུ་ལོ། བཅུ་གསུམ་པ་ཐུབ་བསྟན་རྒྱ་མཚོའི་དབུ་ལོ། ན་བཟའ། གདུང་ཚྭ། པཎ་ཆེན་
བློ་བཟང་ཆོས་ཀྱི་རྒྱལ་མཚན་གྱི་སྣམ་སྦྱར། པཎ་ཆེན་བློ་བཟང་ཡེ་ཤེས་ཀྱི་དབུ་ཞྭ། པཎ་ཆེན་དཔལ་ལྡན་ཡེ་ཤེས་ཀྱི་སྐུ་ཆོས། པན་ཆེན་བསྟན་པའི་ཉི་མའི་གདུང་ཚྭ། པན་ཆེན་བསྟན་པའི་དབང་ཕྱུག་གི་ན་བཟའ་
པན་ཆེན་ཆོས་ཀྱི་ཉི་མའི་ན་བཟའ་བཅས་གཞུང་དགའ་ལྡན་ཕོ་བྲང་བའི་རྟེན་སྒམ་ཆེན་མོ་ནས་བྱུང་བའི་ཁུངས་ལྡན་འཁྲུལ་པྲལ་ཆ་ཤས་རེས་ཀྱང་སྲིད་ཞིའི་གདུང་བ་སེལ་བ་ས་གསུམ་ན་རྙེད་དཀའ་བ་ཤ་སྟག་གི་ཆ་ཤས་རེ་ཁོ་བོ་ནས་ཕུལ་
བ་དང། དགའ་ལྡན་ཁྲི་ཟུར་རིན་པོ་ཆེ་བྱམས་པ་ཆོས་གྲགས་དང། ཕུར་ལྕོག་བྱམས་མགོན་རིན་པོ་རྣམ་གཉིས་ནས་སྩལ་བའི་བྱིན་རྟེན་སྣེ་འཛོམ་རིལ་བུ་དང་ཕྱག་པར་རེ་རེ། ཁོ་བོའི་ལག་པར། ཁྲི་ཟུར་རིན་པོ་ཆེས་
རྟེན་འབྲེལ་ཁྱད་པར་ཅན་ཡོད་ཅེས་ཐུགས་སྨོན་དང་སྒྲགས་སྩལ་བའི་དར་ནང་མཛོད་བཅས་བཞུགས། དེ་ལྟ་བུའི་གོས་སྐུ་འདིའི་རྒྱུ་འགྲོར་གོས་ཆེན་ཚོན་ཁྲ་ཁ་བརྒྱ་དང་ཉེར་བརྒྱད། སངས་རྒྱས་སྐུ་ཤ་མ་ཁ་བརྒྱད་དང་ར་དོ་
གོས་ཆེན་འཇམ་སངས་ཁ་བརྒྱ་དང་དགུ་བཅུ་གོ་ལྔ་བཅས་ཁྱོན་གོས་ཆེན་ཁ་སུམ་བརྒྱ་སུམ་ཅུ་སོ་གཅིག་གོང་གཤམ་རྒྱུར་ཟར་བབས་ཁ་བདུན་ཅུ་དོན་ལྔ། སྐྱིན་ཁག་ཁ་བཅོ་བརྒྱད། ཤ་བྱིང་ལེགས་པ་ཐ་ན་དྲུག་

[038A]༄༅། །སྦྱར་ལམ་སེར་པོ་ཁ་བརྒྱད་བཅས་ཀྱི་རིན་བསྡོམས་བོད་དངུལ་སྲང་དྲུག་སྟོང་བདུན་བརྒྱ་ལྔ་བཅུང་བདུན། ཞལ་ཁེབས་སི་ལིག་ཐ་ན་བཅོ་ལྔ་རིན་དངུལ་སྲང་བདུན་བརྒྱ་ལྔ་བཅུ་
བཟོ་བོའི་གླ་དང་གསོལ་རས་སོང་བ་བསྡོམས་དངུལ་སྲང་ཆིག་སྟོང་ཉིས་བརྒྱ་སུམ་ཅུ་སོ་བཞི། རྩམ་པ་གྲོ་ཞིབ་ཤ་མར་ཇ་ཆང་མེ་ཤིང་སོགས་བཟའ་བཏུང་ཚེ་ཕྲའི་རིན་བསྡོམས་དངུལ་སྲང་ཆིག་སྟོང་དྲུག་བརྒྱ་བཅུ་བདུན་དང་ཞོ་ལྔ་བཅས་
གོང་གསལ་སོང་རིགས་ཁྱོན་གཅིག་ཏུ་བསྡོམས་བོད་དངུལ་སྲང་ཆིག་ཁྲི་སུམ་བརྒྱ་ལྔ་བཅུ་ང་བརྒྱད་དང་ཞོ་ལྔ་བཅས་སོང་བ་རྒྱ་སྒོར་དུ་རྩིས་ན་རྒྱ་སྒོར་དྲུག་སྟོང་ལྔ་བརྒྱ་ལྔ་བཅུ་ཐམ་པ་མ་གནས་སོང་བ་ལགས། དེ་ལྟར་བཞེངས་པའི་
ཕན་ཡོན་ནི་མདོ་ཏིང་འཛིན་རྒྱལ་པོ་ལས། དེ་བཞིན་གསེར་དག་དང་ནི་དངུལ་དག་དང། །ཙནྡ་གྱིས་ནི་སྐུ་གཟུགས་བཟང་པོ་དག་མཛེས་ཤིང་ཤིན་ཏུ་ལྟ་ན་སྡུག་པ་བགྱིས། །རིང་པོར་མི་ཐོགས་ཏིང་འཛིན་
མཆོག་འདི་ཐོབ། །འཇིམ་པ་དང་ནི་དེ་བཞིན་རྡོ་བ་དང། །ཤིང་དང་རི་མོར་བྲིས་པའི་སྐུ་གཟུགས་དག་ཤིན་ཏུ་མཛེས་ཤིང་ལྟ་ན་སྡུག་པར་བགྱིས། །རིང་པོར་མི་ཐོགས་ཏིང་འཛིན་མཆོག་འདི་ཐོབ། །ཅེས་མྱུར་
བར་ཡང་དག་པའི་ལམ་བཟང་མངོན་དུ་འགྱུར་བ་གསུངས་པ་དང། གཞན་ཡང་མདོ་སྡེ་པདྨ་དཀར་པོ། དེ་བཞིན་གཤེགས་པའི་གཟུགས་བརྙན་བཞེངས་པའི་ཕན་ཡོན་ཡང་དག་པར་བརྗོད་པ་ཞེས་པའི་ཆོས་ཀྱི་རྣམ་གྲངས་

[038B] སྤྱན་རས་གཟིགས་ཀྱི་མདོ་སོགས་མདོ་སྡེ་དུ་མ་ནས་སངས་རྒྱས་ཀྱི་སྐུ་གཟུགས་བཞེངས་པས་ངན་སོང་གསུམ་སོགས་མི་ཁོམ་པའི་གནས་སུ་གཏན་ནས་མི་སྐྱེ་བ་དང། བྲན་དང་དབུལ་
པོར་མི་འགྱུར་བ་དང། དབང་པོ་ཉམས་པ་དང། ནད་དང་མྱ་ངན་ཅན་དུ་མི་སྐྱེ་བ་དང། གཟུགས་བཟང་ཞིང་སྐྱེས་བུ་ཆེན་པོས་མཚན་གྱིས་བརྒྱན་པ་འཐོབ་པ་དང། སངས་རྒྱས་ཀྱི་སྤྱན་སྔར་པདྨ་ལས་རྫུས་ཏེ་སྐྱེ་བ་
དང། སྡིག་སྤྱོད་མཁན་དུ་མི་འགྱུར་བར་བྱམས་པའི་སེམས་ཀྱིས་གཞན་ཕན་ལ་གཞོལ་བ་དང། སྐུ་གཟུགས་ལ་རྡུལ་ཕྲན་ཇི་སྙེད་ཡོད་པའི་གྲངས་དང་མཉམ་པའི་ལྷ་དང་མི་རྣམས་ཀྱི་རྒྱལ་པོར་སྐྱེ་བ་དང། གཟུགས་
དང་གཟུགས་མེད་ཀྱི་སྙོམས་འཇུག་འཐོབ་པ་དང། མཐར་མངོན་པར་རྫོགས་པར་འཚང་རྒྱ་བ་སོགས་གནས་སྐབས་དང་མཐར་ཐུག་གི་ཕན་ཡོན་མཐའ་ཡས་པ་འབྱུང་བར་གསུངས་ཤིང། སྙིང་རྗེ་ཆེན་པོ་པདྨ་དཀར་པོ་
ལས། འདུ་ཤེས་ཡོད་དང་མེད་པ་ཡི། །སེམས་ཅན་ཐམས་ཅད་ཇི་སྙེད་པ། །བསྐལ་བ་བྱེ་བ་བརྒྱ་ནང་དུ། །ཀུན་གྱིས་མཆོད་པ་བྱས་པ་དང། །རང་སངས་རྒྱས་པ་གང་དག་དང། །ཟག་པ་མེད་པའི་
དགྲ་བཅོམ་པ། །བསྐལ་བ་བྱེ་བ་བསམ་ཡས་པར། །དེ་དག་ཐམས་ཅད་མཆོད་པ་བས། །རྫོགས་པའི་སངས་རྒྱས་བཞུགས་པའམ། །ཡོངས་སུ་མྱ་ངན་འདས་པ་ལ། །གང་གིས་ཐལ་སྦྱར་གཅིག་བྱས་པ། །

[039A]༄༅། །བསོད་ནམས་འདི་ནི་ཁྱད་པར་འཕགས། །ཞེས་སོགས་མདོ་སྡེ་དུ་མ་ནས་དེ་བཞིན་གཤེགས་པའི་སྐུ་གཟུགས་ལ་ཕྱག་མཆོད་བསྐོར་བ་བྱས་པའི་ཕན་ཡོན་ཚད་མེད་པར་གསུངས་
པ་རྣམས་ཡིད་གཉིས་མེད་པའི་དད་གུས་རྩེ་གཅིག་བསྐྱེད་དེ་གཏན་བདེའི་ལོ་ཏོག་སྒྲུབ་པའི་ཕྱིར་རྟེན་བཞེངས་པ་དང། ཕྱག་མཆོད་སོགས་སྒོ་དུ་མ་ནས་རྣམ་དཀར་གྱི་ས་བོན་གདབ་པ་ལ་འབད་པར་བྱའོ།། །།
སྨྲས་པ། སྙིང་པོ་མེད་པའི་ཟང་ཟིང་སྒྱུ་མའི་ནོར། །རྒྱལ་བའི་སྣང་བརྙན་བཞེངས་པའི་ཆ་རྐྱེན་དུ། །སྦྱར་པས་བསོད་ནམས་འཛད་པ་མེད་པའི་གཏེར། །བསྒྲུབས་འདི་སྐལ་བཟང་སྐྱེ་བོའི་དཔལ་ཡོན་ཉིད། །
འདིར་འབད་དགེ་བ་ལམ་གསུམ་འབབ་པའི་རྒྱུན། །རང་གཞན་རྣམ་དཀར་ཆུ་ཀླུང་བྱེ་བ་དང། །ལྷན་ཅིག་བྱང་ཆེན་རྒྱ་མཚོར་གཞོལ་བའི་རླབས། །དཔལ་སྟུག་ཞིང་གི་རྩེ་མོར་འབྲིམས་གྱུར་ཅིག་ལེགས་བཤད་ག་བུར་
རྡུལ་མང་འགྲེམས་བཟོད་པའི། །འཇམ་མགོན་ལུགས་བཟང་དག་པའི་ཟླ་གཞོན་འཛུམ། །བཤད་སྒྲུབ་འོད་དཀར་སྟོང་དུ་རྒྱས་པའི་གཟིས། །ཕན་བདེ་ས་མོས་དགའ་ཚལ་བཞད་གྱུར་ཅིག་སྡེ་འདིར་ཆོས་སྲིད་
པད་དཀར་འདབ་མའི་རྒྱ། །ཆེ་ཆེར་བཞད་ཅིང་ཁྲིམས་ལྡན་བུང་བའི་ཁྱུ། །བསླབ་གསུམ་སྦྲང་རྩིའི་རོ་ཡིས་རབ་མྱོས་པས། །ལེགས་བཤད་མགྲིན་པའི་འདབ་གླུ་རྟགས་སྒྲོགས་ཤོག་ཡུལ་ཕྱོགས་འདིར་ཡང་དུས་

[039B] །བདེ་སྐྱིད་ཀུན་དགའི་རྫོགས་ལྡན་གསར་དུ་རྒྱས། །རྐྱེ་རྒུ་རྣམས་ཀྱང་ཕུ་ནུ་ལྟར་མཐུན་ཞིང། །རྟག་ཏུ་མཆོག་གསུམ་བླ་མར་འཛིན་པར་ཤོག་ཚུལ་འདིར་འབད་ཅིང་མཐོང་ཐོས་དྲན་རེག་ཀུན། །སྐྱེ་བར་
ཚངས་སྤྱོད་དག་པའི་རྟེན་ཐོབ་ཅིང། །ཐེག་མཆོག་བསྟན་པའི་ཐེམ་སྐས་ལ་བརྟེན་ནས། །སྐུ་གསུམ་གཞལ་མེད་ཁང་དུ་མྱུར་ཐོབ་ཤོག་ །། ཅེས་པ་འདི་ཡང་གོས་སྐུ་བཞེངས་སྐབས་ཐོག་ཐ་བར་གསུམ་གྱི་བྱ་བའི་ཁུར་ལེན་བྱེད་
པོ་སྐུ་འབུམ་གླིང་ཆོས་མཛད་སྒྲོལ་མ་ཚེ་བརྟན་ནས། གོས་སྐུ་རིན་པོ་ཆེ་བསམ་འཕེལ་མཐོང་བ་དོན་ལྡན་གསར་དུ་བཞེངས་པའི་དཀར་ཆག་འདི་འདྲ་ཞིག་དགོས་ཞེས་བསྐུལ་བའི་ངོར། དགའ་ལྡན་ཁྲི་ཆེན་བྱང་ཆུབ་ཆོས་འཕེལ་གྱི་སྐྱེ་བར་སྒྲོ་བཏགས་པའི་འདུ་གསུམ་པ་བློ་བཟང་ཡེ་ཤེས་བསྟན་འཛིན་རྒྱ་མཚོར་
འབོད་པས་སྦྱར་བ་དགེ་མཚན་ཟད་མི་ཤེས་པའི་གཏེར་དུ་གྱུར་ཅིག། །།    ༈   །།
བཅུ་དྲུག་དགའ་བ་རྫོགས་པའི་ལང་ཚོ་ནི། །མཉེན་ལྕུག་བྱུ་རུའི་འཁྲི་ཤིང་གཡོ་ལྡེམ་གར། །རྗེས་ཆགས་ཆགས་པས་སྲིད་པའི་འཆིང་གཅོད་མ། །འདོད་ལ་རབ་དགྱེས་མཁའ་འགྲོའི་གཙོ་མོར་འདུད། །སྟོང་ཉིད་ནམ་མཁའི་བུ་
མོ་ཡིད་འོང་མ། །སྲིད་ཞིའི་མཛེས་སྡུག་སྤུངས་པའི་ངོ་མཚར་གཟུགས། །དགའ་བསྐྱེད་མཐོང་ན་གྲོལ་བའི་གཟི་བྱིན་ཅན། །ལེགས་བྱས་དྭངས་མཚོར་ཤར་བའི་གཏམ་འདི་གླེང། །དེ་ཡང་ནང་དུ་དུག་གསུམ་

[040A]༄༅། །གྱི་རྣམ་རྟོག་མེ་ལྟར་འབར་ཞིང། ཡོན་ཏན་དུ་བགྲང་དུ་དུང་བ་ནམ་མཁའི་པདྨོའི་མཆེད་ཟླར་འགྱུར་ཀྱང། དམ་པའི་སྐྱེ་བར་བསྙད་པའི་དྲང་དོན་སྒྲོ་བཏགས་ཀྱི་མིང་ཙམ་ལ་བརྟེན་ནས་
ཚུལ་འཆོས་ཟོལ་ཟོག་གིས་སྐལ་མཉམ་བྱིས་པ་འདྲིད་པའི་ཆོས་བརྫུ་མཁན། ཤི་གསོན་གྱི་དཀོར་ནག་ས་འགམ་རྡོ་འགམ་དུ་བྱེད་པའི་འདུ་ཤེས་གསུམ་པ་ཁྲི་བྱང་སྐྱེ་མིང་པ་བདག་ན་ཚོད་ཕྲ་མོའི་དུས་ནས་རྗེ་བཙུན་རྡོ་རྗེ་རྣལ་འབྱོར་མ་
ལ་མཆོག་ཏུ་དད་ཅིང། འདི་ཉིད་ཡི་དམ་དུ་བྱེད་པ་ཞིག་ནམ་འོང་ན་སྙམ་པའི་འདུན་པ་ནར་མར་ཡོད་ཀྱང། བར་སྐབས་དེར་གྲྭ་སར་སློབ་གཉེར་བྱ་རྒྱུ་སོགས་ཀྱིས་མ་གྲུབ་ཅིང། རང་ལོ་བཅུ་དགུ་པ་ས་ལུག་ལོ་ལྷ་རམ་གྱི་
གྲྭ་སྐོར་དམ་བཅའ་ཟིན་པའི་མཇུག་ཐོགས་དེར། མདོ་སྨད་བཙན་པོ་ཧོ་ཐོག་ཐུའི་སྤྲུལ་སྐུ་ནས་ཞུས་ངོར།    ༈   
དབེན་གནས་ཉང་བྲང་ཆུ་བཟང་རི་ཁྲོད་ཀྱི་ཕྲན་རང་གི་ཤག་གི་ཚོམས་ཆེན་དུ་དོན་གཉེར་ཅན་མི་ཉུང་ཙམ་ལ་ཡི་དམ་འདི་ཉིད་ཀྱི་སྨིན་བྱེད་སིནྡྷུ་རའི་དབང་བཞི་བྱིན་རླབས་དང། གྲོལ་བྱེད་བསྐྱེད་རིམ་རྣལ་འབྱོར་བཅུ་གཅིག་རྫོགས་
རིམ་རྩ་དབུ་མའི་རྣལ་འབྱོར་གྱི་ཟབ་ཁྲིད་དང་བཅས་པ་སྙན་བརྒྱུད་ཚད་མ་བཞི་ལྡན་གྱི་དམ་པ་གོང་མའི་ཕྱག་ལེན་བཞིན་ཕྲ་བཞིན་དུ་སྩལ་སྐབས་ངན་བུ་ཡང་འདུས་པའི་ཚོམ་བུའི་གྲལ་དུ་ཚུད་པའི་སྐལ་བཟང་ཐོབ་ཅིང། དེ་ནས་

[040B] ཁམས་བོད་ཡུལ་གྲུ་དུ་མར་ཡང་འདིའི་སྨིན་གྲོལ་གྱི་འཆད་ཉན་ལན་མང་དུ་བགྱིས་ཏེ། རང་གི་སློབ་བུ་ལམ་འདིར་ཡི་དམ་དུ་བྱེད་པའང་སྟོང་ཕྲག་རེ་ཟུང་
བརྒལ་བས་མཚོན་བཤད་སྒྲུབ་ཀྱི་བག་ཆགས་མི་དམན་ཙམ་འཇོག་རྒྱུ་བྱུང་བར་བརྟེན། ཇི་སྐད་དུ། རྗེ་དྷརྨ་བཛྲ་གྱིས། རྡོ་རྗེ་བཙུན་མོའི་ཐུགས་རྗེས་རིང་ནས་བསྐྱངས། །དཔའ་བོ་མཁའ་འགྲོ་རྣམས་དང་སྙིང་ཐག་ཉེ། །
གསང་ལམ་བགྲོད་པའི་ཆ་རྒྱུས་མཆིས་པའི་ཕྱིར། །མཁའ་སྤྱོད་རིག་འཛིན་ཚོགས་གྲལ་ཐོབ་ཏུ་རེ། །ཞེས་གསུངས་པ་ལྟར། རྣལ་འབྱོར་གསང་མཐའི་མྱུར་ལམ་ཟབ་མོའི་འབབ་སྟེགས་ལས། མཁའ་སྤྱོད་རིག་པ་འཛིན་
པའི་ཞིང་དུ་བགྲོད་དེ། བླ་མ་ཧེ་རུ་ཀཿ་དཔལ་ཡབ་ཡུམ་གྱི་ཞལ་བཟང་དངོས་སུ་མཇལ་ནས། མཁའ་སྤྱོད་ཆེན་པོའི་གོ་འཕང་མངོན་དུ་བྱེད་པའི་བསོད་ནམས་མངོན་པར་འདུ་བྱ་བའི་སླད།    ༈   
སྣང་བརྙན་གསེར་ཟངས་ལས་གྲུབ་པ་མདའ་ཚད་ཙམ་པ་འདི་ཉིད་གསར་དུ་བཞེངས་པའི་རྒྱུ་འགྲོ། བཟོ་བོའི་གླ་ལྟོ་སོགས་ཇི་སོང་རྣམས་འདིར་འགོད་གལ་མི་ཆེ་བས་མ་བཀོད་ལ། འདིར་ནི་སྤྱིར་བདེ་བར་གཤེགས་པའི་སྐུ་གཟུགས་
རྒྱུ་བཟང་ངན་དང། བཟོ་པོ་ལེགས་ཉེས་སོགས་ཇི་འདྲ་ཡང། ཐ་ན་བྱིས་པས་རྩེད་མོས་ཕྱིར་རྩིག་ངོས་སུ་སེན་མོས་རི་མོར་བྲིས་པ་ཚུན་ཆད་གྲུབ་ཙམ་ཉིད་ནས་མཆོད་པའི་ཞིང་མཆོག་ཏུ་གྱུར་པར་གསུངས་པས། རང་

[041A]༄༅། །ངོས་ནས་བསོད་ནམས་བསགས་ཟིན་རྗེས་འདི་ནང་འདི་ཡོད་ཅེས་གྲགས་འདོད་ཀྱི་ངོ་སོ་བསྒྲག་དགོས་དོན་མ་མཆིས་ཀྱང། བདག་དང་བདག་འདྲའི་བློ་ངན་རྣམ་རྟོག་ཅན་རྣམས་
ནང་གཟུངས་གྲགས་ཅན་གྱི་རྣམ་གྲངས་མང་ཉུང་སོགས་ཀྱིས་རྟེན་ལ་གཙིགས་ཆེ་ཆུང་གི་རྣམ་རྟོག་འོང་གི་འདུག་པས་ཕྱི་རབས་དད་ལྡན་མོས་གུས་སྤེལ་བའི་གསོས་སུ་འདིའི་ནང་གཟུངས་ཇི་ལྟར་བཞུགས་པའི་ཐོ་རགས་རིམ་ཙམ་འགོད་
པ་ལ། གཟུངས་ལ་རིང་བསྲེལ་རྣམ་པ་བཞི་བཤད་པའི་གཙོ་བོ་ཆོས་སྐུའི་རིང་བསྲེལ་ནི། གཟུངས་སྔགས་ཀྱི་རིགས་རྣམས་ཡིན་པས། དེ་ནི་དབུ་མགྲིན་ཐུགས་གསུམ་གྱི་གཟུངས་དང། སྤྱི་སྒོས་བླ་མ་བརྒྱུད་པའི་
སྔགས། འདི་གའི་རང་གཟུངས་ཨོཾ་གསུམ་མ། བདེ་མཆོག་གི་རིན་ཆེན་རྣམ་བཞིའི་སྔགས། གཞན་ཡང་རྒྱུད་སྡེ་བཞིའི་གཟུངས་སྣ་ཚོགས། གཟུངས་ཆེན་སྡེ་ལྔ། མདོ་གཟུངས། གསོ་སྦྱོང། ཆོས་
སྐྱོང། ནོར་ལྷ། བཀྲ་ཤིས་སོགས་རྒྱ་ཤོག་ལ་གསེར་གྱིས་བྲིས་པ་དང། བར་མ་ཅི་རིགས་པ་གཟུངས་འབུལ་གྱི་ཡིག་ཆ་རྣམས་ལས་འབྱུང་བ་ལྟར་སྟོད་སྨད་གོ་རིམ་མ་འཆོལ་བར་བཞུགས་ཤིང། སངས་རྒྱས་བྱང་
སེམས། བླ་མ་རྣམས་ཀྱི་སྐུ་རུས་སྐུ་ཤ་སོགས་སྐུ་གདུང་གི་རིང་བསྲེལ་དང། དབུ་ལོ། ཕྱག་སེན། ན་བཟའ་སོགས་སྐུ་བལ་གྱི་རིང་བསྲེལ་དང། འཕེལ་གདུང་སོགས་ཡུངས་འབྲུ་ལྟ་བུའི་རིང་བསྲེལ་རྣམས་

[041B] གྲུབ་མཐའ་སོ་སོའི་སྡེ་མཚན་མ་འདྲེས་པར་བཞུགས་པ་ལས། ཐོག་མར་རྒྱ་གར་བའི་བྱིན་རྟེན་སྐོར་ལ་བདག་ཅག་གི་སྟོན་པ་སངས་རྒྱས་ཤཱ་ཀྱ་ཐུབ་པའི་རིང་བསྲེལ་གཏེར་སྟོན་འཇའ་ཚོན་སྙིང་པོའི་གཏེར་བྱོན་རྡོག་གཅིག་
བདག་ཅག་གི་སྟོན་པའི་མཁར་བསིལ་བར་ཤིང་གི་རྟེན་འདམ། རྩ་མཆོག་གྲོང་དུ་སངས་རྒྱས་ཀྱི་སྐུ་གདུང་ཞུགས་སུ་ཕུལ་བའི་ཙན་དན་གྱི་སོལ་བའི་དུམ་བུ། རི་བོ་མ་ལ་གནམ་ལྕགས་འབར་བའི་རྩེར་བདག་ཅག་གི་སྟོན་པས་
སྤྲུལ་པའི་བྱ་ཁྱུང་འདབ་བཟང་གི་སྡེར་མོ། ཉན་ཐོས་ཆེན་པོ་ཤཱ་རིའི་བུའི་མཁར་བསིལ་གྱི་བར་ཤིང། དེའི་སྣམ་སྦྱར། གནས་བརྟན་བཅུ་དྲུག་གི་ཞབས་ཆག་བྱང་ཆུབ་སེམས་དཔའ་ཆོས་འཕགས་ཀྱི་ཚེམས། བྱང་
ཆུབ་སེམས་དཔའ་རྟག་ཏུ་ངུའི་ཐུགས། དགྲ་བཅོམ་པ་ཉི་མ་གུང་པའི་གདུང་ཐལ། གྲུབ་ཆེན་ནག་པོ་སྤྱོད་པའི་རུས་རྒྱན། གྲུབ་ཆེན་ཏེ་ལོ་པའི་ཚེམས། ཏེ་ལོའི་རུས་རྒྱན་ཕབ་གཏའ། པཎ་ཆེན་ནཱ་རོ་བའི་ཐུགས་
དམ་པདྨ་དམར་པོའི་ཕྱག་ཕྲེང། ནཱ་རོའི་རུས་རྒྱན། སློབ་དཔོན་རིན་པོ་ཆེའི་ཟབ་བེར་གཏེར་མ། དེའི་དབུ་ཞྭ། མཁན་ཆེན་ཞི་བ་འཚོའི་ན་བཟའ། དགེ་སློང་མ་དཔལ་མོའི་ལྷུང་བཟེད་ཤུབས། སློབ་དཔོན་ཟླ་
བ་གྲགས་པའི་གཟིགས་དཔེ་ཏཱ་ལའི་ལོ་མར་བྲིས་པའི་གསང་འདུས་རྩ་རྒྱུད་རྒྱ་དཔེ། བལ་བཟའ་ཁྲི་བཙུན་གྱི་ཡབ་རྒྱལ་པོ་འོད་ཟེར་ག་ཆའི་གདུང་རུས། ཕ་དམ་པའི་སྒོམ་ཐག་དེའི་ཞབས་ཆགས། ཇོ་བོ་རྗེ་དཔལ་ལྡན་ཨ་

[042A]༄༅། །ཏི་ཤ་ཡར་ཀླུང་ཐང་པོ་ཆེ་ནས་གསང་སྟབས་སུ་བྱོན་སྐབས་འོན་གྱི་གད་པ་གྲུ་ནས་དགེ་བཤེས་ཕུ་སྟོན་ལ་རྟེན་སྐལ་དུ་གནང་བའི་དབུ་ཞྭ། ཁ་ཆེ་པཎ་ཆེན་ཤཱཀྱ་ཤྲིའི་གཟིགས་
དཔེ་ཏཱ་ལའི་ལོ་མར་བྲིས་པའི་བརྒྱད་སྟོང་རྒྱ་དཔེ། ཁ་ཆེ་པཎ་ཆེན་གྱི་སྣམ་སྦྱར། མངའ་བདག་མེ་ཏྲི་པ་ཆེན་པོའི་རྡོ་རྡུས་སྒོམ་ཐག་གྲུབ་ཆེན་མི་ཏྲ་ཛཱ་ཀིའི་རྡོ་རྡུས་སྒོམ་ཐག་བལ་པོ་ཨ་སུའི་རྡོ་རྡུས་སྒོམ་ཐག་
པཎྚི་ཏ་ནགས་ཀྱི་རིན་ཆེན་གྱི་དབུ་ཞྭ། ཏི་ཕུ་གསང་སྔགས་སྡོང་པོའི་རུས་རྒྱན། པཎ་ཆེན་བི་མ་ལ་མི་ཏྲའི་ཞབས་ཆགས། བྲམ་ཟེ་སྐྱེ་བ་བདུན་པའི་དབུ་ཐོད་བཅས་དང། ས་སྐྱའི་སྐོར་ལ། འཁོན་དཀོན་མཆོག་རྒྱལ་
པོའི་དབུ་སྐྲའི་རྟེན་འདམ། ས་ཆེན་གོང་མ་རིམ་པའི་དབུ་ལོ་སྣེ་བསྡུས། ས་ཆེན་ཀུན་དགའ་སྙིང་པོའི་དབུ་སྐྲ། ས་ཆེན་བསོད་ནམས་རྩེ་མོའི་བདུད་རྩི་རིལ་བུ། རྗེ་བཙུན་གྲགས་པ་རྒྱལ་མཚན་གྱི་གདུང་ཐལ། དེའི་
སྐུ་བེར། འཇམ་མགོན་ས་པཎ་གྱི་སྐུ་ཆོས་དང། སྒོམ་ཐག་གདུང་ཐལ། འགྲོ་མགོན་ཆོས་རྒྱལ་འཕགས་པའི་ཐུགས་དང། རྡོ་རྒྱུས་སྤང་ཕེབས། དབང་རྫས། དེའི་རྟེན་འདམ། ཆོས་རྗེ་བླ་མ་
དམ་པ་བསོད་ནམས་རྒྱལ་མཚན་གྱི་སྐུ་ཆོས་དང། དེའི་སྐུ་རུས། བདག་ཆེན་བློ་གྲོས་རྒྱལ་མཚན་གྱི་བདུད་རྩི་རིལ་བུ། རྗེ་བཙུན་རྡོ་རིང་པའི་ཚེ་རིལ། ཚར་ཆེན་བློ་གསལ་རྒྱ་མཚོས་གདུང་རུས་དང། དབུ་ལོ། སྐུ་

[042B] འཇམ་དབྱངས་མཁྱེན་བརྩེའི་དབང་ཕྱུག་གི་གདུང་རུས་དང། བདུད་རྩི་རིལ་བུ། རྡོ་རྗེ་འཆང་དབང་ཕྱུག་རབ་བརྟན་གྱི་དབུ་ལོ་དང། གདུང་རུས། བཀའ་འགྱུར་བ་མགོན་པོ་བསོད་ནམས་མཆོག་ལྡན་གྱི་དབུ་ལོ་དང་
སྣམ་སྦྱར། མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་དབུ་ལོ། གནས་སར་ཀུན་དགའ་ལེགས་འབྱུང་གི་གཏོར་ཟན། ས་ལོ་འཇམ་དཔལ་རྡོ་རྗེའི་སྤུར་སྤོས། ས་ཆེན་གྱི་རྟེན་འདམ་དཔེ་བྲལ་མ། རྗེ་བཙུན་རེད་འདའ་
པའི་ན་བཟའ། ས་ཆེན་ཀུན་བློའི་གཏོར་ཟན་དང། དབུ་ལོ། བདག་ཆེན་བསོད་ནམས་རིན་ཆེན་གྱི་དམ་རྫས། ས་ཆེན་ཀུན་བློས་བདག་མེད་མའི་དབང་གནང་སྐབས་ནང་མཆོད་དངོས་སུ་ཁོལ་བའི་ཕབ་གཏའ་བཅས་
བཀའ་བརྒྱུད་སྐོར་ལ། མར་པ་ལོ་ཙཱའི་དབུ་ཀླད། དེའི་སྐུ་བེར་སེང་གེ་མཇིང་མནོལ། རྗེ་བཙུན་མིད་ལའི་རས་གོས་དང། སྒོམ་ཐག་སྲས་དར་མ་མདོ་སྡེ་རྟས་བརྡབ་ནས་འདས་སྐབས་ཀྱི་དབུ་ཀླད་དང། ན་བཟའ་
རས་ཆུང་རྡོ་རྗེ་གྲགས་པའི་དབུ་ལོ། མཉམ་མེད་བདག་པོ་ལྷ་རྗེའི་དབུ་ཞྭ། དེའི་ཞབས་ཆག་འགྲོ་མགོན་གཙང་པ་རྒྱ་རས་ཀྱི་གདུང་རུས་རྟེན་འདམ། འགྲོ་མགོན་ཕག་མོ་གྲུ་པ་རྡོ་རྗེ་རྒྱལ་པོའི་ཞབས་ཆག་འབྲི་གུང་
སྐྱོབ་པའི་གདུང་ཐལ། བླ་མ་ཞང་གི་ཞབས་ཆག་གྲུབ་ཐོབ་གཙང་སྨྱོན་ཧེ་རུ་ཀཿའི་དབུ་སྐྲ། རྒྱལ་བ་རྒོད་ཚང་བའི་ཞལ་འགྲམ། འབྲུག་པ་ཀུན་ལེགས་ཀྱི་ཤ་དོར། ཀརྨ་པ་དུས་གསུམ་མཁྱེན་པའི་ན་བཟའ་

[043A]༄༅། །ཀརྨ་པ་དེ་བཞིན་གཤེགས་པའི་དབུ་སྐྲ། ཀརྨ་པ་རང་བྱུང་རྡོ་རྗེའི་སྣམ་སྦྱར་དང། ཞབས་ཆག་ཀརྨ་པ་རོལ་པའི་རྡོ་རྗེའི་གདུང་རུས་དང། དབུ་ལོ། རྟོགས་ལྡན་
ཆོས་དཔལ་བཟང་པོའི་ཤངས་ཚལ། ཞྭ་དམར་མཁའ་སྤྱོད་པའི་དབུ་ལོ་བཅས། དགེ་ལུགས་གྲས། འཇམ་མགོན་ཙོང་ཁ་པ་ཆེན་པོའི་སྣམ་སྦྱར། ཞབས་ཆག་གསོལ་སྡེར། ཕྱག་ཊམ་པགས་པ་
མཁས་གྲུབ་རིན་པོ་ཆེའི་སྣམ་སྦྱར། འདུལ་འཛིན་གྲགས་པ་རྒྱལ་མཚན་གྱི་སྐུ་ཆོས། འཁོར་དག་པ་རྣམ་བརྒྱད་གྲས་གནས་བརྟན་བཟང་སྐྱོང་གི་སྣམ་སྦྱར། རྗེ་བཙུན་ཤེས་རབ་སེངྒེའི་ན་བཟའ། འཇམ་དབྱངས་
ཆོས་རྗེ་བཀྲ་ཤིས་དཔལ་ལྡན་གྱི་དབུ་ཞྭ། འཇམ་དབྱངས་དགའ་བློའི་སྒོམ་ཐག་མཁས་གྲུབ་ནོར་བཟང་རྒྱ་མཚོའི་གདུང་རུས། གྲུབ་ཐོབ་ཐར་པའི་རྒྱལ་མཚན་གྱི་སྐུ་ཆོས། ཁྲི་ཆེན་ངག་དབང་མཆོག་ལྡན་གྱི་གདུང་
རུས། ཕུར་ལྕོག་ངག་དབང་བྱམས་པའི་གདུང་རུས། འོན་རྒྱལ་སྲས་བསྐལ་བཟང་ཐུབ་བསྟན་གྱི་དབུ་ལོ། ཁྲི་ཆེན་བསྟན་པ་རབ་རྒྱས་ཀྱི་དབུ་ཞྭ། སྟག་ཕུ་གར་གྱི་དབང་ཕྱུག་གི་དབུ་ལོ། སྟག་ཕུ་པདྨ་བཛྲའི་
དབུ་ལོ། དྭགས་པོ་བླ་མ་རིན་པོ་ཆེ་འཇམ་དཔལ་ལྷུན་གྲུབ་རྒྱ་མཚོའི་དབུ་ལོ། ཁྱབ་བདག་རྡོ་རྗེ་འཆང་ཕ་བོང་ཁ་པའི་ཚེམས་ཀྱི་ཆ་ཤས་དང། དབུ་ལོ། བྱང་སེམས་དཀར་དམར་བཅས། བཀའ་གདམས་

[043B] རྭ་ལོ་རྡོ་རྗེ་གྲགས་པའི་སྒོམ་ཐག་འབྲོམ་སྟོན་པའི་གདུང་རུས། རྣལ་འབྱོར་དབང་ཕྱུག་དགོན་པ་བའི་གདུང་ཚ། ལྷ་བླ་མ་ཡེ་ཤེས་འོད་ཀྱི་སྐུ་ཤ། དགེ་བཤེས་མ་ཆད་ཀ་བའི་ན་བཟའ་
རྗེ་བཙུན་རྒྭ་ལོའི་སྒོམ་ཐག་མཁས་གྲུབ་ཁྱུང་པོ་རྣལ་འབྱོར་བའི་གདུང་རུས། མཉམ་མེད་རིན་ཆེན་བརྩོན་འགྲུས་ཀྱི་གདུང་རུས། བུ་སྟོན་ཐམས་ཅད་མཁྱེན་པའི་ཞབས་ཆག་ཞྭ་ལུ་པ་རིན་ཆེན་བསོད་ནམས་མཆོག་
གྲུབ་ཀྱི་ན་བཟའ། མ་གཅིག་ལབ་སྒྲོན་གྱི་ཞབས་ཆག་རྒྱལ་བ་ཡབ་སྲས་ཀྱི་སྐོར་ལ། རྒྱལ་བ་དགེ་འདུན་གྲུབ་ཀྱི་ན་བཟའ། རྒྱལ་བ་དགེ་འདུན་རྒྱ་མཚོའི་དབུ་ཞྭ། རྒྱལ་བ་བསོད་ནམས་རྒྱ་མཚོའི་ན་བཟའ། རྒྱལ་
བ་ཡོན་ཏན་རྒྱ་མཚོའི་ན་བཟའ། རྒྱལ་བ་ལྔ་པའི་སྐུ་བེར་དང། སྤུར་ཚ། རྒྱལ་བ་སྐལ་བཟང་རྒྱ་མཚོའི་སྣམ་སྦྱར། རྒྱལ་བ་ཐུབ་བསྟན་རྒྱ་མཚོའི་བྱང་སེམས་དཀར་དམར། པཎ་ཆེན་བློ་བཟང་ཆོས་རྒྱན་གྱི་ན་
བཟའ། པཎ་ཆེན་བློ་བཟང་ཡེ་ཤེས་ཀྱི་དབུ་ལོ། པཎ་ཆེན་དཔལ་ལྡན་ཡེ་ཤེས་ཀྱི་སྐུ་ཆོས། པཎ་ཆེན་བསྟན་པའི་ཉི་མའི་སྐུ་རགས་བཅས་ཀྱི་ཆ་ཤས་རེ་བཞུགས་ཤིང། དེ་རྣམས་ཕལ་ཆེར་ནི་རབ་བྱུང་བཅུ་དྲུག་པའི་ཆུ་
   ༈    ཤིང་ཕག་ཟླ་ཚེས་པར་ཟླ་ངོ་རིང། སྐུ་གདུང་རིན་པོ་ཆེའི་གདུང་སྒྲུབ་དང་

[044A]༄༅། །གདུང་ཁྲུས། སྤུར་ཚབ་རྗེ་འབུལ། གསེར་སྡོང་ཆེན་མོ་དགེ་ལེགས་འདོད་འཇོ་རྟེན་དང་བརྟེན་པ་ཡན་ལག་དང་བཅས་པའི་གཟུངས་འབུལ་རབ་གནས་ཀྱིས་མཐའ་བརྟེན་པའི་
ཞིབ་ཆ་གསེར་སྡོང་དཀར་ཆག་ཏུ་གསལ་བ་ལྟར་གྱི་སྲི་ཞུ་སྐལ་བཟང་གི་བྱ་བ་ལྷུར་བླངས་སྐབས།    ༈   
   ༈    གསོལ་གཟིམ་མཆོད་གསུམ། མཁན་དྲུང་རྣམ་པ་བཅས་ལྷན་རྒྱས་ནས་ཞལ་དབྱེ་དང་འབྲེལ་
བར་གསེར་སྡོང་ཆེན་པོའི་གཟུངས་གཞུག་ཉེར་བསྡོགས་མཛད་སྐབས། ཁོ་བོ་ཅག་ཀྱང་སྐབས་དེར་ཞབས་ཞུར་ཡོད་གཤིས་རྒྱལ་བློན་རྣམས་ནས་ནང་རྟེན་མཇལ་ཁ་དང་འབྲེལ་བའི་བྱིན་རྟེན་གྱི་སྣེ་མང་ཙམ་ནས་ཆ་ཤས་རེ་བགོ་སྐལ་
དུ་གསོལ་རས་བཀའ་དྲིན་སྩལ་བ་རྣམས་ཀྱི་གྲས་ཡིན་ཞིང། དེ་མིན་རྣམས་ཀྱང་བླ་མ་སོ་སོའི་གདན་སའི་རྟེན་ཁྲོད་ནས་བྱུང་བ་སོགས་ཁུངས་ལྡན་འཁྲུལ་བྲལ་ངེས་རྙེད་འབའ་ཞིག་བཞུགས་པ་ལགས།། །།


﻿༄༅། ། རྟེན་ལ་གཟུངས་འཇུག་  ༄༅། །སྐལ་བཟང་རྣམ་འདྲེན་གཞན་ལས་སྨོན་ལམ་དང། །ཐུགས་རྗེ་བརྩོན་སྟོབས་ཕུལ་དུ་བྱུང་བ་ཡིས། །མི་མཇེད་ཞིང་གི་འགྲོ་
རྣམས་ཕན་བདེ་ལ། །འགྲོད་མཛད་ཤཱཀྱའི་ཏོག་ལ་གུས་ཕྱག་འཚལ། །བདེ་ལྡན་ཞིང་གི་མགོན་པོ་འོད་དཔག་མེད། །ཆེར་སྙིགས་ལྔ་བརྒྱའི་འགྲོ་ལ་བརྩེར་དགོངས་ཏེ། །གསུམ་ལྡན་རྡོ་རྗེ་འཛིན་པའི་སྐུར་
བསྟན་པ། །པཎ་ཆེན་ཆོས་ཀྱི་རྒྱལ་པོར་གུས་ཕྱག་འཚལ། །གྲུ་འཛིན་བདག་པོས་ཤཱཀྱའི་རྒྱལ་པོ་ཡི། །བསྟན་འགྲོའི་དོན་གྱི་རླབས་ཆེན་མཛད་པའི་ཁུར། །ལྷག་བསམ་ཁྱོགས་ལ་བླངས་ཏེ་འདེགས་
པའི་སླད། །གངས་ཅན་མགོན་པོར་སྤྲུལ་ལ་གུས་ཕྱག་འཚལ། །དེ་ལ་འདིར་ལྷ་དང་བཅས་པའི་སྐྱེ་དགུ་ཐམས་ཅད་ཀྱིས་ཕྱག་མཆོད་སོགས་ཀྱི་བསོད་ནམས་སོགས་པའི་ཞིང་དམ་པ་སངས་རྒྱས་བྱང་སེམས་ཀྱི་སྐུ་

[089B] །དེ་ལ་གཉིས། ཡོ་བྱང་སྟ་གོན་བྱ་བ་དང། འབུལ་ཚུལ་དངོས་སོ། །དང་པོ་
ལ་གསུམ། སྲོག་ཤིང་དང། གཟུངས་སྔགས་དང། དེ་ལས་གཞན་པའི་ཡོ་བྱད་དོ། །དང་པོ་ནི། སྐུ་གཟུགས་ལ་སྲོག་ཤིང་ངེས་ཅན་དུ་མི་དགོས་ཀྱང་སྐུ་ཚད་ཆེ་བའི་རིགས་ལ་སྲོག་
ཤིང་ཕུལ་བ་ཕུན་སུམ་ཚོགས་པའི་ཡན་ལག་ཏུ་འགྱུར་བས་ཕུལ་བ་ལེགས་ལ། མཆོད་རྟེན་ལ་ནི་ཆེ་ཆུང་གང་ཡིན་ཀྱང་འབུལ་ཐུབ་ཕྱིན་འབུལ་དགོས་སོ། །དེ་ལྟར་ན་སྲོག་ཤིང་གི་རྒྱུ་ནི་རབ་ཙནྡན་
དཀར་དམར། དེ་མ་འབྱོར་ན་དུག་རིགས་དང་ཆུ་ཤིང་དང་སྙུག་མ་དང་ཁོང་རུལ་དང་གས་ཆག་ཅན་དང་འབུས་ཟོས་པ་སོགས་ཤིང་ངན་པ་མ་ཡིན་པའི་ཤུག་པའམ་འབྲས་བུ་ཅན་གྱི་ཤིང་དང་ཤིང་མྱ་ངན་མེད་
པ་ལྟ་བུ་ཤིང་བཟང་པོ་སྐྱོན་མེད། དེ་ཡང་གསར་དུ་གཅོད་དགོས་ཚེ་མ་བཅད་པའི་སྔ་རོལ་དུ་མི་གཞན་གྱི་བདག་པོ་ཡོད་ན་དེ་ལ་རིན་བཅལ་ཏེ་གནང་བ་ཞུ་བ་དང། ཤིང་གི་བདག་པོ་མི་མ་ཡིན་ལྟ་བུ་མི་མངོན་པ་ལ་
མཆོད་གཏོར་སོགས་ཕུལ་ཏེ་གནང་བ་ཞུ་ཞིང་མི་བཀག་པའི་མཚན་མ་བྱུང་བ་ན་གཟའ་སྐར་ཚེས་གྲངས་ཤིས་པའི་ཉིན་ཤར་གྱི་ཕྱོགས་མི་ནོར་བའི་མཚན་མ་བཏབ་སྟེ་བཅད། དབྱིབས་ནི་སྐུ་གཟུགས་ལ་གྲུ་བཞི་པ་རྩ་
རྩེའི་རྣམ་པའི་ཕྲ་སྦོམ་ཡོད་པ་དང། མཆོད་རྟེན་ལ་བྲེའི་སྟེང་གི་གདུགས་འདེབས་ཡན་ཆད་ཟླུམ་པོ་དེ་མན་ཆད་གྲུ་བཞི། ཚད་ནི་རིང་ཐུང་སྐུ་གཟུགས་ལ་གསང་གནས་ནས་གཙུག་ཏོར་རམ་དབུའི་ནང་གི་
པར་དང། མཆོད་རྟེན་ལ་རྨང་དགེ་ནས་ཏོག་གམ་ཐུགས་རྗེ་མདོ་གཟུང་གི་བར། ཕྲ་སྦོམ་རྟེན་ཆེ་ཆུང་ལ་དཔགས་ཏེ་རིགས་པས་དཔྱད། རྩེ་མོར་རྣམ་རྒྱལ་མཆོད་རྟེན་དང་རྩ་བར་རྡོ་རྗེ་ཕྱེད་པ་བརྐོ་པའམ་མ་གྲུབ་

[090A]༄༅། །ན་འབྲི་བར་གཞུང་ལས་བཤད་ཅིང་ཕྱག་ལེན་ལ་ཞབས་ཀྱི་མཐིལ་དུ་ལྟེ་བ་དང་ཕྱོགས་བཞིར་པད་འདབ་རྭ་དང་བཅས་པའི་རྡོ་རྗེའི་མགོ་སྟེ་སྣ་ཚོགས་རྡོ་རྗེས་སྲོག་ཤིང་གི་ཞབས་གཏུམ་པ་
ལྟ་བུ་མཛད་པ་མཐོང་ཞིང་དོགས་གཅོད་ཞུས་པར་ཕྱག་ལེན་དེ་གཉིས་ཀ་མཛད་གིན་ཡོད་པར་གསུང་བས་དེ་གཉིས་ཀ་གང་བྱས་ཀྱང་རུང། མདོག་ནི་ཙན་དན་དམར་པོ་ལྟ་བུ་ཡིན་ན་ཚོན་བྱུག་མི་དགོས་
ཤིང་གཞན་ཡིན་ན་མཚལ་ལྟ་བུས་དམར་པོར་བསྒྱུར་ཏེ་ཡི་གེ་གསེར་ལྟ་བུས་བྲིས་ན་ཤིན་ཏུ་ལེགས། དེ་ལྟ་བུ་མ་འབྱོར་ན་ཡི་གེ་གང་གིས་འབྲི་བའི་མདོག་དང་མི་ཟློས་པའི་ཚོན་གྱིས་བྱུག་དེ་ལ་སྐུ་
གཟུགས་ཀྱི་སྲོག་ཤིང་གི་སྤྱི་བོ། །མགྲིན་པ། སྙིང་ཀ་ལྟེ་བ། གསང་གནས་ཏེ་གནས་ལྔའི་ཐད་དུ་རིམ་པ་བཞིན། ཨོཾ་ཨཱ་ཧཱུཾ་ཏྲཾ་ཧྲིཿ་ཞེས་པ་དགོད་ཅིང། མཆོད་རྟེན་ལ་
བྲེ༑ བྲེ་སྟན། བུམ་སྟོང། བུམ་རྐེད། བུམ་སྨད་རྣམས་ཀྱི་ཐད་དུ་ཡི་གེ་ལྔ་དགོད། སྐུའི་དབུའི་དབྱིངས་དང་མཆོད་རྟེན་གྱི་བྲེའི་ཐད་ལ། ཨོཾ་སརྦ་བིདྱཱ་སཱཧཱ། ཞེས་དང་
མགྲིན་པ་དང་བྲེ་རྟེན་གྱི་ཐད་ལ་དབྱངས་གསལ། ཐུགས་ཀའི་སྟོང་དང་བུམ་སྟོང་ཀྱི་ཐད་ལ། ཨོཾ་བཛྲ་ཨ་ཡུ་ཥེ་སཱཧཱ། ཞེས་དང། ཐུགས་ཀའི་ཐད་དུ་ལྷ་རང་རང་གི་སྙིང་པོ་དང་གཟུངས་རིང་
དང་མཚན་བརྒྱ་རྩ་ལྟ་བུ་ལྷ་རང་གི་སྔགས། ལྟེ་འོག་དང་བུམ་སྨད་ལ་ཤར་ངོས་ལ་གཙུག་ཏོར་རྣམ་རྒྱལ། ལྷོར་དྲི་མེད། ནུབ་ཏུ་གསང་བ་རིང་བསྲེལ། བྱང་དུ་བྱང་ཆུབ་རྒྱན་འབུམ་
དེ་བཞི་ཀའི་གཤམ་དུ། ཆོས་རྣམས་ཐམས་ཅད་རྒྱུ་ལས་བྱུང། ཞེས་སོགས་དང། སངས་རྒྱས་རབ་བདུན་གྱི་གསོ་སྦྱོང་རྣམས་ཤོང་ན་ཐམས་ཅད་འབྲི་ཞིང་མི་ཤོང་ན་རྣམ་རྒྱལ་སོགས་ཀྱི་གཟུངས་

[090B] རྩ་བའི་ཕྱོགས་སུ། ཨོཾ་སུ་པྲ་ཏིཥྛ་བཛྲ་ཡེ་སཱཧཱ། འདི་གཞུང་དུ་ཐུགས་ཀར་འབྲི་བར་བཤད་ཀྱང་ཕྱག་ལེན་ལ་འདིར་འབྲི། སྲོག་ཤིང་གི་ཕྱོགས་
བཞིར་འབྲི་དགོས་ཀྱི་སྔགས་རྣམས་རང་རང་གི་ཐད་དུ་གང་ཤོང་གང་བར་འབྲི་ཞིང་ཆད་ལྷག་ནོར་བའི་སྐྱོན་དང་བྲལ་བ་ལེགས་པར་འབྲི། གཉིས་པ་གཟུངས་ནི། སྦྱིར་རིང་བསྲེལ་ལ་སྐུ་བལ། སྐུ་གདུང་
ཡུངས་འབྲུ་ལྟ་བུ། ཆོས་སྐུའི་རིང་བསྲེལ་ཏེ་བཞི་གསུང་བའི་ཕྱི་མ་ནི་རྟེན་གྱི་ནང་གཞུགས་འབུལ་རྒྱུའི་གཙོ་བོ་ཡིན་ལ་དེ་ནི་མདོ་རྒྱུད་ཀྱི་གཟུངས་སྔགས་ཟབ་མོ་རྣམས་ལ་ཟེར་བ་ཡིན་པས། རྒྱ་ཆེན་
སྤྱོད་རྒྱུད། ཟབ་མོ་ལྟ་རྒྱུད། ཉམས་ལེན་བྱིན་རླབས་རྒྱུད། བྱིན་རླབས་ཉེ་རྒྱུད། གསང་བདེ་འཇིགས་གསུམ་གྱི་དབང་རྒྱུད། བཤད་རྒྱུད། མན་ངག་གི་རྒྱུད་པ་ལ་སོགས་
པ་མདོ་སྔགས་ཀྱི་བླ་མ་བརྒྱུད་པའི་མཚན་སྔགས། སངས་རྒྱས་བྱང་སེམས་ཀྱི་མཚན་སྔགས། གནས་བརྟན་བཅུ་དྲུག་སོགས་ཉན་རང་གི་མཚན་སྔགས། ནོར་བུ་རྒྱས་པའི་གཞལ་མེད་ཁང་གི་
སྔགས༑ གཙུག་ཏོར་གདུགས་དཀར་དང་གཙུག་ཏོར་འཁོར་བསྒྱུར་གྱི་སྔགས་སོགས་དབུ་གཟུངས། དབྱངས་གསལ་གཉིས་མགྲིན་གཟུངས། གསང་བདེ་འཇིགས་གསུམ་སོགས་བླ་མེད་ཀྱི་
སྔགས་སྟོང་གཟུངས། རྡོར་དབྱིངས་ཀུན་རིག་གཙུག་དགུ་སོགས་རྣལ་འབྱོར་རྒྱུད། རྣམ་སྣང་མངོན་བྱང་སོགས་སྤྱོད་རྒྱུད། དམ་ཚིག་གསུམ་བཀོད་སྨན་བླ་ཚེ་དཔག་མེད་མི་འཁྲུག་བ་སོགས་བྱ་
རྒྱུད་ཀྱི་སྔགས་རྐེང་གཟུངས། གཟུགས་ཆེན་སྡེ་ལྔ། ཡངས་པའི་གྲོང་ཁྱེར་དུ་འཇུག་པའི་གཟུངས། གཞན་ཡང་སྟོང་ཕྲག་བརྒྱ་པ་བཟུང་བར་འགྱུར་བའི་གཟུངས་སོགས་མདོ་ལས་འབྱུང་བའི་སྔགས་

[091A]༄༅། །ཀྱི་རིགས་སྨད་གཟུངས། བཀྲ་ཤིས་ཆོས་སྐྱོང་ནོར་ལྷ་སོགས་ཀྱི་སྔགས་པད་གཟུངས་ཏི། གཟུངས་སྔགས་དེ་རྣམས་སྐབས་ཐོབ་ཀྱི་སྦེལ་ཚིག་དང་བཅས་པ་འབྱོར་ན་གསེར་
དངུལ་གྱི་གླེགས་བུལ་འབུར་མའམ་གཟུངས་བརྐོས་བྱས་པ། དེ་མ་བྱུང་ན་མཐིང་ཤོག་བཟང་པོ་ལ་གསེར་དངུལ་གྱིས་འབྲི་བ། དེ་མ་བྱུང་ན་དཔེ་ཤོག་བཟང་པོ་ལ་མཚལ་དང་སྣག་ཚས་འབྲི་བ་དང་
སྤར་ལ་འདེབས་པ་ལྟ་བུ་གང་འབྱོར་བྱ། རྒྱུ་རྐྱེན་འཛོམ་ཞིང་ལོང་བྱུང་ནས་ལྕོགས་ན་སྔ་མ་རྣམས་ལེགས་མོད་ཀྱི་དེ་འདྲ་བ་མིན་པའི་ལྷག་ཆད་ནོར་པའི་སྐྱོན་དང་བཅས་པའི་འབྲི་བ་ལས་སྤར་བཏབ་ན་ལེགས་
དེ་ཡང་དཔེར་ན་རྣམ་རྒྱལ་གཟུངས་ཤོག་ལྔེ་བ་ལྔ་དྲུག་ཙམ་གྱི་ཡིག་འཕྲེང་དང་པོར་དཀྱུས་གཅིག་ལ་ཤོང་བ་ལྟ་བུ་གཞན་ལའང་རིགས་འདྲ་བ་དགོས། དེ་ལྟར་བྲིས་པའམ་སྤར་བཏབ་པ་གང་ཡིན་ཀྱང་དེ་ལ་ཁ་ཆེ་
གུར་གུམ་ཙན་དན་དཀར་དམར་ཨ་ག་རུ་ཛ་ཏིག་བུར་སོགས་དྲི་བཟང་རྣམས་ཆུང་དང་སྦྱར་བ་ལེགས་པར་བྱུག་སྒྲ་དང་མཆོད་རྟེན་ཆུང་དུ་ལ་གཟུངས་ཀྱི་ཡིག་འཕྲེང་སོ་སོར་མ་གྲས་པར་མི་ཤོང་ན་གྲ་ཞིང་ཤོང་ན་
མ་གྲས་པར་མཐུད་དགོས་རྣམས་མཐུད། མཐུད་ལུགས་ཤོག་དབུ་དང་པོའི་མཇུག་གི་ཤོག་ལྷ་མཇུག་གི་ཡི་གེའི་ཚིགས་ཀྱི་འཚམས་ནས་གྲས་ཏེ་ཤོག་བུ་གཉིས་པའི་གྲངས་ཡིག་མནན་ཏེ། གཟུངས་ཀྱི་ཡི་གེ་
མ་ནོན་ཙམ་བྱས་ལ་བག་ཆུས་སྦྱར་ཏེ་མཐུད། མཐའ་ཐིག་ཡོད་པའི་སྦར་ཡིན་ན་སྟོང་གཟུངས་དཀྱུས་གཅིག་ལ་སྤར་ཤོག་ཅི་ཙམ་ཡོད་པའི་དབུ་ཤོག་གི་དབུ་ཁྱུད་ངོས་ཀྱི་མཐའ་ཐིག་མ་གཏོགས་གོང་མ་གོང་མའི་
གཤམ་གྱི་མཐའ་ཐིག་གྲ་ཞིང་འོག་མ་འོག་མའི་གོང་གི་མཐའ་ཐིག་ནོན་པར་བྱས་ཏེ་བར་གྱི་མཐའ་ཐིག་ཐམས་ཅད་མི་མངོན་པར་བྱ། ཤོག་བུ་རེའི་སྟེང་འོག་ན་ཤོག་ལྷག་གང་ཡོད་ཐམས་ཅད་ལེགས་པར་གྲ་

[091B]
ཤོག་སྣེ་བག་ཆུས་སྦྱར་ཏེ་མི་འཇིགས་པར་བྱས་ལ་ཡིག་མགོ་མི་ནོར་བའི་མཚན་མ་དང་དབུ་གཟུངས་སོགས་སྡེ་ཚན་གང་ཡིན་གྱི་ཀ་ཐོ་འམ་ཁ་བྱང་བཏགས་ཏེ་མི་ནོར་བར་བྱ། དེ་ནས་ན་བཟའ་གོས་དར་སེར་
པོས་དྲིལ། དེ་སྟེང་དར་སྐུད་སེར་པོས་དཀྲིས་ཏེ་མི་འཇིགས་པར་བྱ་ཞིང། དེ་ལ་ཡང་ཡིག་མགོ་དང་སྡེ་ཚན་མི་ནོར་བའི་མཚན་མ་ཀ་ཐོ་དང་ཁ་བྱང་གི་ཡི་གེ་སོགས་ཀྱིས་མི་ནོར་བར་བྱ། གསུམ་
བདེ་ལས་གཞན་པའི་ཡོ་བྱད་ནི། དེ་བཞིན་གཤེགས་པའི་འཕེལ་གདུང་སོགས་ཡུངས་འབྲུ་ལྟ་བུའི་རིང་བསྲེལ། སངས་རྒྱས་བྱང་སེམས་ཀྱི་སྐུ་གདུང་སོགས་སྐུ་གདུང་གི་རིང་བསྲེལ། སངས་རྒྱས་
བྱང་སེམས་ཀྱི་དབུ་སྐྲ་སེན་མོ་ན་བཟའ་སོགས་སྐུ་བལ་གྱི་རིང་བསིལ་ཏེ་མདོན་ན་སྟོན་པ་སངས་རྒྱས་ནས་བཟུང་རྒྱ་བོད་ཀྱི་པཎ་གྲུབ་མཁས་ཤིང་གྲུབ་པ་བརྙེས་པ་རྣམས་ཀྱི་བྱིན་རླབས་རྟེན་གང་འཛོམ། དེ་ཡང་
རང་ཕྱོགས་ཀྱི་ལྟ་གྲུབ་དང་སེལ་ཞུགས་པའི་བླ་མའི་སྐུ་གདུང་སོགས་དང། དེ་མིན་ཀྱང་ངན་བཟའ་སྐྱི་ཆགས་པའི་རིགས་དང་ཞབས་ཆགས་དང་བཞུགས་གདན། འབུ་འཇུག་ཉེན་ཆེ་བའི་སྣམ་བུའི་རིགས་
གཏོས་ཆེ་བ་རྣམས་མི་འཇུག་བླ་མ་འགངས་ཆེན་གྱི་ན་བཟའ་དར་རས་ཀྱི་སྣམ་སྦྱར་ལྟ་བུ་ཚང་མ་འཇུག་ཚེ་གཟུངས་ཀྱི་ཕྱི་རོལ་ནས་ན་བཟའི་ཚུལ་དུ་དཀྲིས་ནས་འཇུག་ཅིང། དེ་འདྲ་མིན་པའི་དུམ་
བུའམ་ཚལ་བུ་རྣམས་རིན་པོ་ཆེ་དང་སྨན་དང། དྲི་བཟང་གི་ཕྱེ་མ་དང་ལྷན་དུ་ན་བཟའ་སེར་པོས་དྲིལ། བླ་མ་ཡི་དམ་ཆོས་སྐྱོང་སོགས་ཀྱི་སྐུ་བརྙན་རབ་གནས་ཅན་ན་བཟའ་སེར་པོ་གསོལ་བ། གཞན་

[092A]༄༅། །ཡང་རིན་པོ་ཆེའི་འཕྲེང་བ། གཟུངས་ཀྱི་བར་སྟོང་དུ་འཇུག་རྒྱུའི་རིན་པོ་ཆེའི་ཕྱེ་མ། བཟང་སྨན་གྱི་ཕྱེ་མ་དྲི་བཟང་གི་ཕྱེ་མ་རྣམས་དར་རས་ཀྱི་ཁུག་མར་བླུག་པ་དང་ཐུམ་
བུར་བྱས་བ་གང་མང། སྲུབ་རྣམས་སུ་འདེབས་རྒྱུའི་རིན་པོ་ཆེའི་ཕྱེ་མ། འཚམས་དར་གྱི་རྒྱུའི་གོས་དར་སེར་པོ། །གང་ཟག་དམན་པའི་རུས་པ་རྟེན་གྱི་ནང་དུ་བཅུག་ནས་གཞན་གྱི་ཕྱག་མཆོད་
སོགས་བྱས་ན་གང་ཟག་དེ་ཉིད་ལ་གནོད་པར་གསུངས་པས་འཇུག་མི་རུང་ཞིང། འོན་ཀྱང་རུས་ཆོག་ལེགས་པར་བྱས་ཏེ་བརྡུངས་པའི་ཕྱེ་མ་སྣག་ཚ་དང་བསྲེས་ཏེ་གཟུངས་སྔགས་སོགས་འབྲི་བ་དང་
ས་དང་བསྲེས་ཏེ་ས་ཚྪ་དང་ལྷ་སྐུའི་སྤར་འདེབས་པ་སོགས་བྱས་ན་གང་ཟག་དེ་ལ་ཕན་པར་གསུངས་པས། དེ་ལྟར་བྲིས་པའམ་སྤར་དུ་བཏབ་པ་སོགས་བྱས་པའི་གཟུངས་སྔགས་དང་ས་ཚྪ་སོགས་
རབ་གནས་བྱས་ཏེ་འཇུག་ཏུ་རུང། གནོད་སྦྱིན་འཁོར་ལོ་གཉིས་ནི། གཞི་གསེར་དངུལ་ལམ་ཟངས་ཀྱི་བྱང་ལེབ་ལ་གཟུངས་བརྐོས་སམ་མཐིང་ཤོག་ལ་གསེར་དངུལ་ལམ། རས་གྮིའམ་ཤོག་
བུ་ལ་རིན་པོ་ཆེ་དང་སྨན་དང་དྲི་བཟང་གི་ཕྱེ་མ་བསྲེས་པའི་མཚལ་སྣག་གིས་འབྲི་བའམ་སྤར་བཏབ་པའང་རུང་སྟེ་བྲི་གཞི་གཅིག་ལ་པད་མ་དམ་འདབ་བརྒྱད་ཀྱི་ལྟེ་བར་ནོར་རྒྱུན་མ། འདབ་མ་བརྒྱད་ལ་འཁོར་
བརྒྱད་དབུ་ཕྱིར་བསྟན། དགུ་ཀ་ཞལ་གཅིག་ཕྱག་གཉིས་གཡས་མཆོག་སྦྱིན་གྱི་མཐིལ་ན་བེཛ་བུར་དང། གཡོན་འབྲས་ཀྱི་སྙེ་མ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་
སྐྱིལ་ཀྲུང་ཕྱེད་པས་བཞུགས་པའི་ཞབས་འོག་ན་པདྨའི་གདུང་གི་གཏེར་མནན་པ། སྒྱུ་མའི་ང་རྒྱལ་གྱིས་འགྱིད་པ། གཙོ་མོའི་ཐུགས་ཁར། ཨོཾ་བྷ་སུ་དྷ་རེ་ནི་སཱ་ཧཱ། ཤར་གྱི་ཟླ་འོད་མའི་ཐུགས་

[092B] ཨོཾ་ཙནྟྲ་ཀནྡྱཻ་སཱ་ཧཱ། ལྷོར་ནོར་སྦྱིན་མའི་ཐུགས་ཁར། ཨོཾ་ཏན་ཏཱ་ཡཻ་སཱ་ཧཱ། ནུབ་ཏུ་རབ་སྦྱིན་མའི་ཐུགས་ཁར། ཨོཾ་སུ་དན་ཏཱ་ཡཻ་སཱ་ཧཱ། བྱང་དུ་འཕགས་མའི་ཐུགས་ཁར་
ཨོཾ་ཨཱ་རྱ་ཡཻ་སཱ་ཧཱ། ཤར་ལྷོར་རབ་བཟང་མའི་ཐུགས་ཁར། ཨོཾ་སུ་བྷ་ཏྱ་ཡཻ་སཱ་ཧཱ། ལྷོ་ནུབ་ཏུ་སྤས་མའི་ཐུགས་ཁར། ཨོཾ་གུ་བ་ཏ་ཡཻ་སཱ་ཧཱ། ནུབ་བྱང་དུ་མཛེས་མའི་ཐུགས་ཁར་
ཨོཾ་དེ་བྱཻ་ཡཻ་སཱ་ཧཱ། བྱང་ཤར་དུ་དབྱངས་ཅན་མའི་ཐུགས་ཁར། ཨོཾ་སཱ་ར་སྭ་ཏྱི་སཱ་ཧཱ། ཞེས་ཕྱོགས་མ་ནོར་བར་བྲིའོ། །བྲི་གཞི་གཅིག་ལ་པད་མ་འདབ་བརྒྱད་ཀྱི་ལྟེ་བར་འཛམ་བྷ་ལ་
འདབ་མ་བརྒྱད་ལ་འཁོར་བརྒྱད་དབུ་ཕྱིར་བསྟན། དགུ་ཀ་ཞལ་གཅིག་ཕྱག་གཉིས། གཡས་མཆོག་སྦྱིན་གྱི་མཐིལ་ན་བི་ཛ་བུར་དང། གཡོན་ནེའུ་ལེ་རིན་པོ་ཆེ་སྐྱུག་པ་འཛིན་པ། དར་དང་
རིན་པོ་ཆེའི་རྒྱན་གྱིས་བརྒྱན་པ། ཞབས་སྐྱིལ་ཀྲུང་ཕྱེད་པས་གཏེར་གྱི་སྟེང་ན་བཞུགས་པ། སྐུ་ཤར་བ་ཏུ་རྒྱས་པ། གཙོ་བོའི་ཐུགས་ཀར་ཨོཾ་ཛཾ་བྷ་ལ་ཛ་ལེན་དྲ་ཡ་སཱ་ཧཱ། གཙོ་བོའི་མདུན་
ཤར་ཕྱོགས་སུ་ནོར་བུ་བཟང་པོའི་ཐུགས་ཁར། ཨོཾ་ན་ཎི་བྷ་ཏྲ་ཡ་སཱ་ཧཱ། བྱང་དུ་གང་བ་བཟང་པོའི་ཐུགས་ཁར། ཨོཾ་པུ་རྞ་བྷ་ཏྲ་ཡ་སཱ་ཧཱ། ནུབ་ཏུ་ནོར་སྦྱིན་གྱི་ཐུགས་ཁར། ཨོཾ་དྷ་ནཾ་ད་
ཡ་སཱ་ཧཱ༑ ལྷོར་རྣམ་ཐོས་སྲས་ཀྱི་ཐུགས་ཁར། ཨོཾ་བཻ་ཤྲམ་ཎ་ཡ་སཱ་ཧཱ། བྱང་ཤར་དུ་རོལ་བའི་ཕྲེང་བའི་ཐུགས་ཁར། ཨོཾ་ཀི་ལི་མཱ་ལི་ནེ་སཱ་ཧཱ། ནུབ་བྱང་དུ་འཛམ་བུ་འཁྱིལ་བའི་ཐུགས་
ཀར༑ ཨོཾ་ཙི་བི་ཀུཎ་ཊ་ལི་ནི་སཱ་ཧཱ། ལྷོ་ནུབ་དུ་གདོང་གི་དབང་པོའི་ཐུགས་ཀར། ཨོཾ་མུ་ཁེན་དྲ་ཡ་སཱ་ཧཱ། ཤར་ལྷོར་སྤྱོད་པའི་དབང་པོའི་ཐུགས་ཀར། ཨོཾ་ཙ་རེན་དྲ་ཡ་སཱ་ཧཱ་

[093A]༄༅། །ཞེས་པ་རྣམས་འབྲིའོ། །གཉིས་ཀའི་པད་འདབ་ཀྱི་ཕྱི་རོལ་ཏུ་རེ་ཁ་གསུམ་བསྐོར་བའི་མུ་ཁྱུད་དང་པོ་ལ་རྡོར་རྭ། གཉིས་པ་ལ་བ་ཊ། སྔ་མ་གཡས་བསྐོར་
དང༑ ཕྱི་མ་གཡོན་བསྐོར་དུ་འབྲི། པདྨ་གཉིས་ཀའི་ལྟེ་བ། འདབ་མ། མུ་ཁྱུད། ལྷ། སྔགས་སོགས་འཁོར་ལོ་གཉིས་ཁ་སྦྱར་བའི་ཚེ་ཐད་ཀ་ཐད་ཀར་འགྲིག་པ་
བྱ་དགོས། འདི་རྒྱས་པ་འབྲི་ཚུལ་ཡིན་ལ། འབྲིང་པོ་ལ་པདྨའི་ལྟེ་བ་དང། འདབ་མར་ལྷ་མི་འབྲི་བར་གོང་གི་སྔགས་རྣམས། ཨོཾ་སྟེང་དང་སཱ་ཧཱ་འོག་གི་གཡས་གཡོན་གྱི་
དཀྱིལ་ཐད་དུ་འོང་བ་འབྲི། རྒྱས་འབྲིང་གཉིས་ཀལ་སྤེལ་ཚིག་མ་མ་དྷ་ནཾ་དི་ཧི་དི་ཧི་ཞེས་པའམ། རྟེན་ལ་མཆོད་པ་དང་སྦྱིན་བདག་ལ་ནོར་འབྲུ་ལོངས་སྤྱོད་དཔལ་འབྱོར་ཕུན་སུམ་
ཚོགས་པ་ཐམས་ཅད་འཕེལ་བར་མཛད་དུ་གསོལ། ཞེས་པ་སྐབས་སྦྱར་སཱ་ཧཱའི་གོང་དུ་བཅུག་བསྡུས་པ་ལ་པད་མ་གཅིག་གི་ལྟེ་བ་དང་འདབ་མར་བཾ་རེ་དང་གཅིག་ལ་ཛཾ་རེ་འབྲི་ཞིང་
གཞན་རྣམས་སྔ་མ་དང་འདྲ། དེ་ལྟར་ལེགས་པར་བྲིས་པ་དེ་ལོང་ཡོད་ན་སྐར་མ་རྒྱལ་གྱི་ཉིན་པར་ནས་མགོ་བརྩམས་ཏེ་སྒྲུབ་པ་ཞག་བདུན་ལ་སོགས་པ་བྱ་བར་གསུངས་པ་ལྟར་བྱ་ལ། དེ་ཡང་སྟེགས་
བཟང་པོ་གོས་དར་སེར་པོས་གཡོགས་པའི་སྟེང་དུ་རིན་པོ་ཆེའི་སྣོད་འབྲུ་དཀར་གྱིས་བཀང་པའི་སྟེང་དུ་རིན་པོ་ཆེ་སྣ་ཚོགས་བཀྲམ། དེའི་སྟེང་དུ་ཕོ་འཁོར་གཡས་མོ་འཁོར་གཡོན་དུ་བཤམས་
སྟེང་དུ་བླ་རེ། མཐའ་སྐོར་དུ་ཡོལ་བ་སོགས་གོས་དར་སེར་པོ་བཟང་པོས་བརྒྱན་པ། མཐའ་ཆུ་གཉིས་ཉེར་སྤྱོད་སོགས་མཆོད་པ་མང་པོས་བསྐོར། དཀར་གཏོར་གཙང་མ་བཤམ། འཁོར་

[093B]སྒྲུབ་པ་པོ་རྣམས་ཁ་ཟས་མ་རུངས་བ་སྤངས་ཏེ་དཀར་གསུམ་ལ་བརྟེན། བསྒྲུབ་པ་པོ་རྣམས་ནོར་རྒྱུན་མའི་དབང་ཐོབ་པ་ཡིན་ན་ནོར་རྒྱུན་མ་དང་
དེ་མིན་ན་ཡི་དམ་གང་ཡང་རུང་བའི་བདག་བསྐྱེད་བསྒོམ། འཁོར་ལོ་ལ་སྦྱང་གསུམ་བྱས་ལ་བསང་སྦྱང་ནས་བསྐྱེད་དེ་མཆོད་བསྟོད་བཟླས་པའི་པར་དང་འཇུག་ཆོག་རྣམས་ཉིན་རིར་ཐུན་གསུམ་
བྱ༑ གསུང་མི་འཆག་ཏུ་བྱེད་ན་ཕྱི་མས་མངོན་རྟོགས་བསྐྱེད་ནས་བཟླས་པ་ལ་སླེབ་པ་དང་སྔ་མས་འཇུག་ཆོག་བྱས་ཏེ་སྤྱོད་ལམ་ལ་འཇུག་དེ་ལྟ་བུའི་ཚུལ་གྱིས་ཞག་བདུན་སོགས་སྒྲུབ་ན་
ཉི་མ་དང་པོ་ལ་སོ་སོར་བསྒྲུབས་ནས། གཉིས་པ་མན་ཆད་འཁོད་ལོ་ཁ་སྦྱར་ཏེ་གཉིས་སུ་མེད་པར་སྒྲུབ་པ་འབའ་ཞིག་བྱ། འཁོར་ལོ་གཉིས་ཁ་སྦྱར་བའི་ཚེ། མར། ཀ་ར། སྦྲང་
རྩི༑ རིན་པོ་ཆེ་སྨན། དྲི་བཟང་དང་སྦྱར་བ་རི་མོ་ལ་མི་གནོད་པར་བྱུགས་ཏེ་ཁ་སྦྱར་ཞིང་དར་སྐུད་སེར་པོས་རྒྱ་གྲམ་དུ་སྲུབ་མེད་པར་དཀྲིས་ཏེ་ཕོ་འཁོར་སྟེང་དང་གཙོ་བོའི་དབུ་རྒྱབ་ཏུ་བསྟན་ཏེ་
སྔར་གྱི་གནས་སུ་བདག་གཉིས་སུ་མེད་པར་སྒྲུབ་པ་ན་གདན་རེ་རེའི་སྟེང་དུ་ཡབ་ཡུམ་ཟུང་རེ་བཞུགས་ཤིང་ཡུམ་གྱི་བརླ་གཡོན་པའི་སྟེང་དུ་ཡབ་རྣམས་བཞུགས་པར་བསམས། བཟླས་པའི་
ཚེ་གཟུངས་ཐག་ནས་བཟུང་ཤིང་དམིགས་པ་ནི། རང་གི་ཐུགས་ཀ་ནས་འོད་ཟེར་འཕྲོས་པ་འཁོར་ལོའི་ལྷ་རྣམས་ལ་ཕོག་པས་རྒྱུད་བསྐུལ། དེའི་ཐུགས་ཀ་ནས་འོད་ཟེར་འཕྲོས། སངས་རྒྱས་
བྱང་སེམས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་འོད་ཟེར་སེར་པོའི་རྣམ་པར་སྤྱན་དྲངས། འཁོར་ལོའི་ལྷ་རྣམས་ལ་ཐིམ། དེ་དག་གི་ཐུགས་ཁ་ནས་འོད་ཟེར་འཕྲོས། འཇིག་རྟེན་

[094A]༄༅། །དང་འཇིག་རྟེན་ལས་འདས་པའི་སྣོད་བཅུད་ཀྱི་ཡོན་ཏན་ཐམས་ཅད་བཀུག་ནས་རང་གཞན་ཐམས་ཅད་ལ་ཐིམ་པས་ཚེ་བསོད་ནམས་དཔལ་འབྱོར་ཐམས་ཅད་རྒྱས་པར་བསམ་
མཐར་འདོད་གསོལ། འོད་ཞུ་བརྟན་བཞུགས་སོགས་བྱ། དེ་ལྟ་བུའི་ལོང་སྐབས་མེད་ན། འདི་དཔའ་བོ་གཅིག་གྲུབ་ཀྱི་རྒྱུད་ནས་བཤད་པའི་ཡབ་ཡུམ་གཉིས་སུ་མེད་པའི་འཁོར་ལོ་ལ་
བརྟེན་ནས་དངོས་གྲུབ་སྒྲུབ་པའི་ཚུལ་ལ་བརྟེན་པ་ཡིན་པས་འཁོར་ལོ་གཉིས་ལེགས་པར་ཁ་སྦྱར་ཏེ་སྒྲུབ་ཆོག་ལོགས་སུ་བཀོད་པ་ལྟར་སྒྲུབས་པས་ཀྱང་རུང་པར་གསུངས། ཚོགས་བདག་འཁོར་
ལོ་རྩིབས་བརྒྱད་པའི་ལྟེ་བའི་མཐར་མུ་ཁྱུད་གཉིས་དང། རྩིབ་ཀྱི་མཐར་མུ་ཁྱུད་གཉིས་ཀྱིས་བསྐོར་བའི་ལྟེ་བར་ཧཱུཾ་ཧྲི་བཧྲུཾ། ལྟེ་བའི་མུ་ཁྱུད་དང་པོ་ལ་གུག་ན་པ་ཏ་ཡེ་ཏཱ་ན་པ་ཏི་ས་པ་རི་ཝ་ར་
བུཥྚིཾ་ཀུ་རུ་ཨོཾ་གྱི་མཇུག་ཏུ་རྒྱས་པའི་སྤེལ་ཚིག་འདོད་བཅོལ་བྱ། མུ་ཁྱུད་གཉིས་པ་ལ་བཛྲ་ཨ་དུ་ཤ་མ་ཛ་ཏ་ག་ཏ་པེ་ཏ་ཨཱ་ཀྵ་ཡ་དན་བ་སུ་ཨཱ་ཡུཿ་པུ་ཎྚཻ་བུ་ཥྚིཾ་ཀུ་རུ་སཱ་ཧཱ། ག་ག་ག་ག་ག་རྣམས་
མཐར་སྤེལ་ཚིག་རྩིབས་བརྒྱད་ལ་ག་རེ། རྩིབས་ཀྱི་མུ་ཁྱུད་དང་པོ་ལྟ་རྟེན་འབྲེལ་སྙིང་པོ། །གཉིས་པ་ལ་བཀྲ་ཤིས་རྟགས་བརྒྱད་རྣམས་འབྲི། གདན་གྱི་འཁོར་ལོ་ནི། བྲི་གཞི་
གཅིག་ལ་སྣ་ཚོགས་རྡོ་རྗེ་དང། གཅིག་ལ་དབུས་སུ་ནོར་བུ་དགའ་འཁྱིལ་དང། མཐར་བཀྲ་ཤིས་རྟགས་བརྒྱད་འབྲི་བའམ། སྣ་ཚོགས་རྡོ་རྗེའི་མཐར་བཀྲ་ཤིས་རྟགས་བརྒྱད་ཀྱིས་
བསྐོར་བ་འབྲི། གནོད་སྦྱིན་གྱི་གཏེར་རྫས་ནི། གསེར། དངུལ། ཟངས། རག་དཀར་ཡོལ། རྫ་སོགས་ཀྱི་བུམ་པ་རབ་དགུ། འབྲིང་ལྔ། ཐ་མ་

[094B] ས་སྣ། ཆུ་སྣ། རྡོ་སྣ། ཤིང་སྣ། ཇ་སྣ། བྲའོ་དང་བད་ཁ་སོགས་མ་ཡིན་པའི་འབྲས་གྲོ་ནས་སོགས་འབྲུ་སྣ་བཟང་པོ། །ཁ་སུར་པ་ནི་སོགས་རུལ་
པ་དང་རླན་ཅན་མ་ཡིན་པའི་ཤིང་ཐོག་བཟང་པོའི་རིགས། ཤ་ཆང་སྒོག་ཙོང་སོགས་དྲིང་ན་ཞིང་མི་གཙང་པའི་རིགས་མ་ཡིན་པའི་ཀ་ར་བུ་རམ་སོགས་ཁ་ཟས་བཟང་པོའི་ཟས་སྣ། སྦྱོང་སྐྱུག་
བྱེད་པ་དང་དུག་རིགས་སོགས་མ་ཡིན་པའི་འབྲས་བུ་གསུམ་དང་བཟང་དྲུག་སོགས་བཟང་སྨན་གྱི་རིགས། ཙན་དན་དཀར་དམར་ཨ་ཀ་རུ་ག་བུར་ཛ་ཏི་ཁ་ཆེ་གུར་གུམ་སོགས་དྲི་བཟང་གི་རིགས་
བཻ་ཌཱུར་ཡ། པདམ་ར་ག་ཨི་ན་དྲ་ནི་ལ། མར་གད། ཞི་མིག་གསེར། དངུལ། བྱི་རུ། མུ་ཏིག་གྱུ། མུ་མིན་སོགས་རིན་པོ་ཆིའི་རིག་
གོས་དར་བཟང་པོའི་རིགས་རྙེད་ཚད་ཐམས་ཅད་འོག་ནས་རིམ་བཞིན་བླུག་ཅིང། གཙོ་བོར། གསེར། དངུལ། མུ་ཏིག་མུ་མིན། བྱི་རུའམ་དུང་སྟེ་རིན་པོ་ཆེ་ལྔ། ནས་
འབྲས༑ གྲོ། སྲན་མ། ཏིལ་ཏེ་འབྲུ་ལྔ། སྤྲང་རྩི། ཀ་ར། ཞོ། འོ་མ། མར་ཏེ་བདུད་རྩི་ལྔ། སླེ་ཏེས། གནྜ་ཀ་རི། དབང་ལག་རྒྱ་
མཚོའི་སྦུ་བ། ཤུ་དག་སྟེ་སྨན་ལྔ། ཙན་དན་དཀར་དམར། ཛ་ཏི། ག་བུར། ཁ་ཆེ་གུར་གུམ་སྟེ་དྲི་ལྔ། བཅས་རྒྱུད་སྡེ་འོག་མའི་བུམ་རྫས་ཉེར་ལྔ་རྣམས་བླུག་ཏེ་ལེགས་པར་
བགང་ལ་ཁ་དམ་པར་བཅད་དེ་གོས་དར་སེར་པོས་ཁ་བཏུམས་ནས་རྒྱ་ཡིས་བསྡམ། བང་མཛོད་ལ་མཁོ་བའི་རིན་པོ་ཆེའི་སྣོད་སྤྱད་ཀྱི་རིགས་ཟས་དང་འབྲུ་བཟང་པོས་བཀང་བ། ཁྲབ་རྨོག་གྲི་

[095A]༄༅། །སོགས་གོ་མཚོན་གྱི་རིགས། གོས་དར་ཟམ་རས་སོགས་ཀྱི་གོས་དང་གོས་ཀྱི་རྒྱུའི་རིགས་སོགས་མདོར་ན་གདོན་ཅན་དང་གྲིབ་ཅན་སོགས་མ་ཡིན་པའོ་ནོར་རྫས་ཕུན་སུམ་ཚོགས་
པའི་རིགས་གང་འཛོམ་སྟ་གོན་བྱ། གཉིས་པ་འབུལ་ཚུལ་དངོས་ནི། དེ་ལྟར་ཡོ་བྱད་ཐམས་ཅད་འཛོམ་ནས་སྨན་འདམ་ལྟ་བུས་རྟེན་ཆེན་པོའི་རིགས་བཞེངས་ན་རུས་ཤིང་ལ་སྲོག་ཤིང་
བསྡམས་ཏེ། དེ་ལ་གཟུངས་གཞུགས་བསྡམས་ནས་འབུལ་དགོས་པའང་ཡོད་ཅིང། ལུག་མ་དང་བརྡུང་མ་དང་རས་བསེ་སོགས་ལས་བཟོས་པ་ལ་རྟེན་གྱི་ཕྱི་དབྱིབས་གྲུབ་ནས་གཟུངས་
གཞུགས་འབུལ་དགོས་པས་རྟེན་ཕྱི་མའི་རིགས་ལ་རྟེན་གྱི་ནང་གང་བརྡར་ལེགས་པར་བྱས་ཏེ་སྲུབས་དང་བུ་ག་ཕྲ་མོ་ཡོད་ན་ལེགས་པར་བཀག་དྲི་བཟང་ཞིབ་ཏུ་བདར་བའི་ཕྱེ་མ་གར་སླ་ཞོ་ཙམ་
བྱས་པ་རྟེན་གྱི་ནང་དུ་སྲབ་འཐུག་པའི་ཀོ་བ་ཙམ་ཁྱབ་པར་བྱུགས་ཏེ་དྲི་དང་མི་ཡལ་བའི་ཕྱིར་གྲིབ་སྐམ་བྱ། གཟའ་སྐར་ཚེས་གྲངས་བཟང་པོའི་ཉིན་རྟེན་དང། སྲོག་ཤིང། གཟུངས་དྲིལ་
བ༑ དེ་ལས་གཞན་པའི་ཡོ་བྱད་ཐམས་ཅད་ལ་སྦྱང་གསུམ་སྔོན་དུ་འགྲོ་བའི་རབ་གནས་བསྡུས་པ་ཟུར་འདེབས་ལོགས་སུ་བཀོད་པ་ལྟར་བྱ། ལས་བྱེད་རྣམས་ཤར་ཆང་སྒོག་བཙོང་ཐ་མ་ཁི་
སོགས་མ་རུང་བ་ཐམས་ཅད་སྤངས། དཀར་གསུམ་མངར་གསུམ་སོགས་ཁ་ཟས་བཟང་པོས་ཚིམ་པར་བྱས་ན་སྦྱིན་བདག་ལ་ལོངས་སྤྱོད་འཕེལ་བའི་རྟེན་འབྲེལ་དུ་ཆེ་བར་གསུངས། གོས་
གསར་པ་གྱོན་ཏེ། ཨོཾ་མནྡྲ་དྷ་ཏུ་ག་རྦྷཱ་ཡ་སཱ་ཧཱ། ཞེས་པའི་སྔགས་དང་བཀྲ་ཤིས་པའི་ཚིགས་བཅད་འདོན་བཞིན་པའི་ངང་ནས་ལས་བྱེད། གསེར་སྐུ་སྐུ་ཚད་ཆེ་བ་ལ་སྐྱེ་མཆེད་བྱིན་རླབས་

[095B] བསྡུ་ན། མིག་གཉིས་སུ་ཀྵིཾ་ཀྵིཾ། རྣ་བ་གཉིས་སུ་ཛིཾ་ཛིཾ། སྣར་ཁཾ། ལྕེར་རཾ། དཔྲལ་བར་ཀཾ་ལྟེ་བར་སཾ་
སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་རྣམས་རྒྱས་བསྡུས་ཅི་རིགས་པ་གནས་སོ་སོར་ནང་ནས་སྦྱོར་ཐུབ་པ་རྣམས་ལ་ལེགས་པར་སྦྱོར། ཡང་ན་དེ་དག་གི་ཤོག་དྲིལ་རང་རང་གི་
ཐད་དུ་གཞུག་སྨན་སྐུ་འམ་རས་བསེ་ལྟ་བུ་ལ་ཚོན་འོག་ཏུ་འབྲི། རྩ་དབུ་མ་རོ་རྐྱང་གསུམ་གྱི་མཚོན་བྱེད་དུ་སྲོག་ཤིང་གི་གཡས་སུ་དུར་ གཡོན་དུ་ཀུ་ཤ་ཉག་མ་རེ་བ་ཅིང། །
སངས་རྒྱས་ཀྱི་འཕེལ་གདུང་སྲོག་ཤིང་གི་རྩེའི་རྣམ་རྒྱལ་མཆོད་རྟེན་ཆེན་ཏོག་གི་ནང་དང་ཆུང་ནས་དེར་འཇུག་མི་བདེ་བ་ལ་བུམ་པའི་ནང་ངམ་ཐད་དུ་གཞུག་དེའི་འོག་ཏུ་རྗེ་བཙུན་ཙོང་ཁ་པ་ལྟ་བུ་བླ་མའི་
སྐུ་བརྙན་དང་ལྟ་གྲུབ་མི་མཐུན་པ་མ་ཡིན་པའི་མཁས་གྲུབ་ཡོངས་གྲགས་ཀྱི་སྐྱེས་ཆེན་དམ་པའི་སྐུ་གདུང་གི་རིང་བསྲེལ་དང་སྐུ་བལ་གྱི་རིང་བསྲེལ། མགྲིན་པའི་ཐད་དུ་བླ་མ་དམ་པའི་ཐུགས་དམ་
ཕྱག་འཕྲེང་གི་རིགས། ཐུགས་ཀའི་ཐད་དུ་གསང་བདེ་འཇིགས་གསུམ་སོགས་བླ་མེད་ཀྱི་ཡི་དམ་གྱི་སྐུ་བརྙན་དང། དེའི་འོག་ཏུ་སྟོན་པ་སྨན་བླ་ཚེ་དཔག་མེད་སོགས་སངས་རྒྱས་ཀྱི་སྐུ་བརྙན་
དེའི་འོག་ཏུ་བྱམས་འཇམ་དབྱངས་སྒྲོལ་མ་དཀར་ལྗང་སོགས་སེམས་དཔའ་དང་སེམས་མའི་སྐུ་བརྙན། དེའི་འོག་མགོན་པོ་ཕྱག་དྲུག་པ་སོགས་ཆོས་སྐྱོང་གི་སྐུ་བརྙན་རྣམས་ན་བཟའ་ཁ་དོག་གང་
འཛོམ་གྱི་ཕྱི་དྲིལ་གོས་དང་སེར་པོས་དྲིལ་ཏེ་རིན་པོ་ཆེའི་ཕྲེང་བ་དང། རིན་པོ་ཆེའི་ཕྱེ་མ་སྨན་དྲི་བཟང་རྣམས་ཀྱི་ཕྱེ་མ་དང་ལྷན་དུ་རིམ་པ་བཞིན་སྲོག་ཤིང་ལ་བཅིང། དེ་དག་གི་བར་སྟོང་གི་སྲུབས་

[096A]༄༅། །བར་དུ་རིན་པོ་ཆེ་དང་སྨན་དང་དྲི་བཟང་གི་ཕྱེ་མའི་ཐུམ་བུ་བཅུག་ཏེ་ཁང་མཉམས་པར་བྱས་ཏེ་བསྡམས་ནས་དར་སེར་པོས་ལེགས་པར་དཀྲིས་ཏེ་སྐུའི་རྒྱབ་ངོས་ལ་གཏད་
ཅིང་གཡས་གཡོན་གྱི་དབུས་དྲངས་པོར་བཅུག་དེ་ནས་གཙུག་ཏོར་དང་བྲེ་སྟོང་ནས་མར་རིམ་པ་བཞིན་དབུ་གཟུངས་ནོར་བུ་རྒྱས་པའི་གཞལ་མེད་ཁང་གི་གཟུངས། གསུང་བདེ་
འཇིགས་གསུམ་གྱི་དབང་བསྐུར་བརྒྱུད་བཤད་པ་མན་ངག་གནང་བ་གསུམ་གྱི་རྒྱུད་པ། ལམ་རིམ་གྱི་རྒྱ་ཆེན་སྤྱོད་རྒྱུད། ཟབ་མོ་ལྟ་རྒྱུད། ཉམས་ལེན་བྱིན་རླབས་རྒྱུད། བྱིན་
རླབས་ཉེ་རྒྱུད་རྣམས་ཀྱི་རྒྱུད་པ། སོ་ཐར་བྱང་སེམས་ཀྱི་སྡོམ་པའི་རྒྱུད་པ་སོགས་བླ་མ་རྒྱུད་པ་རྣམས་ཀྱི་མཚན་སྔགས་དང་སངས་རྒྱས་བྱང་སེམས་ཉན་རང་རྣམས་ཀྱི་མཚན་སྔགས། གཙུག་
ཏོར་གདུགས་དཀར། གཙུག་གཏོར་འཁོར་བསྒྱུར་རྣམས་ཀྱི་སྔགས། སྐུའི་མགུལ་དང་བྲེ་རྟེན་གྱི་ནང་དུ་མགྲིན་གཟུངས་དབྱངས་གསལ། སྐུའི་སྟོད་དང་མཆོད་རྟེན་གྱི་བུམ་སྟོད་ལ་སྟོད་
གཟུངས། གསང་འདུས། བདེ་མཆོག་འཇིགས་བྱེད། ཀྱཻ་རྡོར། འཁོར་ཆེན། དུས་འཁོར། མ་ཧ་མ་ཡ། སངས་རྒྱས་ཐོད་པ། རྡོ་རྗེ་གདན་བཞི་
དགྲ་ནག་གཤེད་དམར་སོགས་བླ་མེད་ཀྱི་གཟུངས་སྔགས། སྐུ་རྐེད་དང་བུམ་རྐེད་ལ་རྐེད་གཟུངས། རྡོར་དབྱིངས། གཙུག་དགུ། ཀུན་རིག་སོགས་རྣལ་འབྱོར་རྒྱུད་
རྣམ་སྣང་མངོན་བྱང་སོགས་སྤྱོད་རྒྱུད། དམ་ཚིགས་གསུམ་བཀོད། སྨན་བླ། ཚེ་དཔག་མེད། མི་འཁྲུགས་པ་སོགས་བྱ་རྒྱུད་རྣམས་ཀྱི་སྔགས། ལྟེ་འོག་དང་བུམ་སྨད་

[096B] ཡངས་བའི་གྲོང་ཁྱེར་དུ་འཇུག་པའི་གཟུངས་དང། སྟོང་ཕྲག་བརྒྱ་བ་གཟུང་བར་འགྱུར་བའི་གཟུངས་སོགས་མདོ་གཟུངས་དང། སངས་རྒྱས་
རབ་བདུན་གྱི་གསོ་སྦྱོང་རྣམས་ཀ་ཐོ་ཁ་བྱང་གི་རིམ་པ་ལྟར་གཟུང། ཕྱག་ལ་གཟུངས་འཇུག་ན་བླ་མེད་ཀྱི་གཟུངས་དཔུང་མགོ་ནས་མཐེ་བོང་གི་བར་ལ་ཡིག་མགོ་དཔུང་པ་དང། ལག་ངར་གྱི་སྟེང་ངོས་
ལ་བསྟན་དེ་སོར་མོག་ཤིབ་པ་ལྟར་བསྒྲིགས་ནས་འཇོག་སྐུའི་དཀྱིལ་ཀྲུངས་དང། མཆོད་རྟེན་གྱི་བར་རིམ་ལ་གླེགས་བམ་འཇུག་ན། བླ་མེད་སོགས་རྒྱུད་སྡེ་བཞི། ཤེར་ཕྱོགས་
མདོ་མང། འདུལ་བ་ལུང་སྒོས་སྔགས་ཕྱོགས་དང་མདོ་ཕྱོགས་ཀྱི་བཀའ་རྣམས་ཀྱི་དབུ་ཤོག་ཡར་ལོག་ཤོག་ཀུའི་བར་བར་དུ་དྲི་བཟང་གི་ཕྱེ་མ་བཏབ་ཏེ་ན་བཟའ་ཕྱི་དྲིལ་སེར་པོས་
གཡོགས་ཏེ་གོང་འོག་གོ་རིམ་མ་ལོག་པར་གཞུག་དེ་འོག་རྒྱུད་འགྲེལ་སྒྲུབ་ཐབས་མདོ་འགྲེལ་སོགས་རྒྱུད་སྡེ་དང་སྡེ་སྣོད་ཀྱི་གོ་རིམ་ལྟར་གཞུག་དེ་དག་གི་བར་སྟོང་རྣམས་སུ་རིན་པོ་ཆེ་
དང་སྨན་དང་དྲི་བཟང་གི་ཐུམ་བུ་རྣམས་ཀྱིས་ཁེངས་པར་བཀང་ཞིང་ཚགས་ཤིན་ཏུ་དམ་པར་བྱ། །སྟོད་གཟུངས། རྐེད་གཟུངས། །འདེ་
དགོས་པ་བཅུག་པའི་བར་བར་དུ་འཚམས་དར་ལེགས་པར་བཏང། རྟེན་དངོས་གཞིའི་ནང་དུ་གཟུབས་གཞུག་ཁེངས་པ་ན་ཞབས་དར་བཏང་ཞིང་ཞབས་བཀགས་ཀྱིས་ལེགས་པར་བཀག་པད་
མའི་ནང་དུ་དབུས་སུ་བཀྲ་ཤིས། དེའི་མཐར་ཆོས་སྐྱོང། ནོར་ལྷ། དཔལ་མགོན་རྒྱལ་ཆེན་སོགས་ཀྱི་སྔགས་རྣམས་གཞུག་གཟུབས་འཁྲུགས་སེལ་བར་གྲགས་པའི་རིག་པ་

[097A]༄༅། །ཕུ་རོན་ནམ་ཉེས་པ་ཀུན་སེལ་གྱི་གཟུངས་རྣམས་སྟོད་སྨད་ཐམས་ཅད་དུ་གཞུག་རུང་བར་བཤད་ཅིང་སྐབས་ཐོབ་ཀྱི་སྤེལ་ཚིག་གཟུངས་སོ་སོའི་མཇུག་ཏུ་སྦྱར། བར་སྟོང་རྣམས་
སྔར་བཞིན་འགེང། སེང་ཁྲིའི་ནང་དུ་འོག་ཏུ་བང་མཛོད་ཀྱི་རྫས་གོ་མཚོན་གོས་དང་ཇ་བཟའ་བཅའ་སྣོད་སྤྱད་རིན་པོ་ཆེ་སོགས་ལེགས་པར་བསྒྲིགས་ཏེ་སྲུ་བས་སྟོང་མེད་པར་ཚིགས་
བྱས་པའི་སྟེང་དུ་གནོད་སྦྱིན་འཁོར་ལོ་བུམ་གཏེར་དང་བཅས་པ་འཇོག་པ་ཡིན་ཞིང། དེ་ཡང་འོག་ཏུ་གདན་གྱི་འཁོར་ལོ་བཀྲ་ཤིས་རྟགས་བརྒྱད་དང། སྣ་ཚོགས་རྡོ་རྗེའི་འཁོར་ལོ། །
དེ་སྟེད་ཚོགས་བདག་འཁོར་ལོ་རྣམས་ཁ་ཡར་བསྟན། དེ་སྟེང་གནོད་སྦྱིན་འཁོར་ལོ་ཕོ་འཁོར་སྟེང་དང། མོ་འཁོར་འོག་ཏུ་བྱས་ཏེ་ཁ་སྦྱར་བ་རྣམས་ཀྱི་དབུས་ཀྱི་ལྷ་དང། ཡིག་མགོ་
རྟེན་གྱི་རྒྱབ་ངོས་སུ་འོང་བ་བྱས་ནས་དར་སེར་བོས་དྲིལ་ཏེ་བཞག་དེ་སྟེང་བུམ་པ་དགུ་ཡོད་ན་དབུས་དང་ཕྱོགས་འཚམས་སུ་ལེགས་པར་བཞག་བར་སྟོང་རྣམས་རིན་པོ་ཆེ་དང་སྨན་དང་
དྲི་བཟང་སོགས་ཀྱི་ཐུམ་བུ་དམ་དུ་གཅེར་ཏེ་ལེགས་པར་བཀང་ལ་ཁ་ལེགས་པར་བཀབ། དེ་ལྟར་གཟུངས་ཕུལ་གྲུབ་ནས་འཕྲལ་དུ་རབ་གནས་བསྡུས་པའམ་མ་གྲུབ་ན་ཤིས་བརྗོད་རྒྱས་པར་བྱ་
འདི་ཡན་ཆད་རྒྱལ་དབང་མཆོག་གིས་མཛད་པའི་གཟུངས་འབུལ་འཁྲུལ་སྤོང་ཉིན་བྱེད་དང་དེའི་ཕྱག་ལེན་མཐོང་བརྒྱུད་ལྟར་བཀོད་པ་ཡིན།། ༄༅ །པཎ་ཆེན་ཆོས་ཀྱི་རྒྱལ་པོས་མཛད་པའི་
གཟུངས་འབུལ་ནོར་བུའི་མེ་ལོང་ལྟར་ན་སྲོག་ཤིང་རྒྱུ་ཙན་དན་དཀར་དམར་ཤུག་པ་སོགས། དབྱིབས་གྲུ་བཞི་འམ་ཟླུམ་པོ། །རིང་ཐུང་རྟེན་དང་འཚམས་པ་རྩ་རྩེ་མ་ལོག་པ་ལ་སྲོག་ཤིང་

[097B] ནང་གཞུག་གི་གཙོ་བོ་ནི་རིང་བསྲེལ་དུ་གྲགས་པ་བཞིའི་ནང་ནས་ཆོས་སྐུའི་རིང་བསྲེལ་གཟུངས་ཆེན་སྡེ་ལྔས་མཚོན་པའི་མདོ་རྒྱུད་ཁུངས་མ་ནས་
འབྱུང་བའི་གཟུངས་བྱིན་རླབས་ཅན་མཐའ་དག་ཡིན། གཟུངས་རྣམས་དྲི་བཟང་གིས་བྱུགས་ཏེ་འཇུག་ནས་དམ་པར་དྲིལ། འཇུག་ལུགས་རྩ་བརྒྱུད་ཀྱི་བླ་མ་རྣམས་ཀྱི་མཚན་འབྲུ་
གསུམ་དང་སྤེལ་བ་གང་མང་དང་རིང་བསྲེལ་རྣམས་དྲི་བཟང་དང་ན་བཟའ་བཟང་པོས་བཏུམས་ནས་དབུའི་ནང་སོགས་མཐོས། རིག་པ་ཆེན་མོའི་གཟུངས་ཀྱང་དབུ་དང་བྲེའི་ནང། རྟེན་འབྲེལ་
སྙིང་པོ་དང་ཉེས་པ་ཀུན་སེལ་སྟོད་སྨད་ཐམས་ཅད་དུ། གཟུངས་ཆེན་གཞན་བཞི་གཙོ་བོར་ཐུགས་ཀ་གཟུངས་གཞན་དང་གསུང་རབ་རྣམས་རྒྱུད་སྡེ་དང་ཐེག་པའི་རིམ་པ་དང་མཐུན་པར་
མ་འཁྲུགས་པར་གཞུག་པདྨའི་ནང་དུ་ཆོས་སྐྱོང་ནོར་ལྷའི་གཟུངས་རྣམས་གཞུག་བླ་མ་སངས་རྒྱས་བྱང་སེམས་ཆོས་སྐྱོང་རྣམས་ཀྱི་སྐུ་བརྙན་ཡང་རྟེན་དང་ཞལ་ལྟ་ཕྱོགས་མཐུན་
པར་སྔར་གྱི་རིམ་པ་ཇི་ལྟ་བར་གཞུག་སྣམ་བུའི་ན་བཟའ་སྲོག་ཆགས་འཇུག་ཉེན་ཆེ་བས་ཆེར་མི་འཇུག་ཅིང་ཅུང་ཟད་འཇུག་ན་གཟུངས་དང་སྐུ་འདྲའི་ཚས་སུ་ཕན་ཚུན་མི་འཁྲོལ་བའི་ཕྱིར་སྟེང་འོག་
ཐམས་ཅད་དུ་གཞུག་ཞབས་ཆགས་ཀྱི་རིགས་གལ་ཏེ་འཇུག་ཚེ་དམའ་བར་གཞུག་མཆོད་པའི་ཕྱིར་རིན་པོ་ཆེའི་རིགས་ཧ་ཅང་ཆེ་བ་མིན་པ་དུ་མ་དང་དྲི་བཟང་སིལ་མ་སྣ་ཚོགས་ཀྱང་དབུ་ཞབས་
ཐམས་ཅད་དུ་གཞུག་ཐ་མལ་པའི་སྐྲ་སེན་བཅུག་ན་གང་ཟག་དེ་ལ་གནོད་པར་འདུལ་བ་ལུང་ལས་གསུངས་པས་མི་གཞུག་གནོད་སྦྱིན་འཁོར་ལོ་འབྲི་ཚུལ་ནི། རྟེན་དང་འཚམས་པའི་

[098A]༄༅། །བྲི་གཞི་གསེར་དངུལ་ཟངས་གོས་དར་ཤོག་གུ་སོགས་བཟང་པོ་ལ་པདྨ་འདབ་བརྒྱད་ལྟེ་བ་དང་བཅས་པ་ལ་ཟླ་གདན་རེ། དེའི་སྟེང་དུ་གཅིག་ལ་དབུས་སུ་ཛམ་བྷ་ལའི་ཐུགས་
ཀར་ཛམ། དེའི་མཐར་མདུན་ནས་གཡས་སྐོར་དུ། ཨོཾ་ཛམ་བྷ་ལ་ཛ་ལེནྡྲ་ཡ་སཱ་ཧཱ། ཤར་གྱི་འདབ་མར་ནོར་བུ་བཟང་པོའི་ཐུགས་ཀར་མཾ། ལྷོར་གང་བ་བཟང་པོའི་ཐུགས་ཀར་
སཱུཾ། ནུབ་ཏུ་ནོར་སྦྱིན་མའི་ཐུགས་ཀར་དྷཾ། བྱང་དུ་རྣམ་སྲས་ཀྱི་ཐུགས་ཀར་པོ། མེར་གི་ལི་མ་ལིའི་ཐགས་ཀར་ཀོ་བདེན་བྲལ་དུ་པི་ཙི་ཀུནྡྲ་ལིའི་ཐུགས་གར་བིཾ། རླུང་དུ་
སྒོའི་དབང་པོའི་ཐུགས་ཀར་མུཾ། དབང་ལྡན་དུ་སྤྱོད་པའི་དབང་པོའི་ཐུགས་ཀར་ཙཾ། གཅིག་ལ་དབུས་སུ་ནོར་རྒྱུན་མའི་ཐུགས་ཀར་བཾ། ཤར་དུ་ཟླ་མཛོས་མའི་ཐུགས་ཀར་ཙཾ། བྱང་དུ་
སྦྱིན་མའི་ཐུགས་ཀར་དཾ། ནུབ་ཏུ་རབ་སྦྱིན་མའི་ཐུགས་ཀར་སུཾ། ལྷོར་འཕགས་མའི་ཐུགས་ཀར་ཨཾ། དབང་ལྡན་དུ་རབ་བཟང་མའི་ཐུགས་ཀར་སུཾ། རླུང་དུ་སྦས་མའི་ཐུགས་ཀར་གུཾ་
བདེན་བྲལ་དུ་ལྷ་མོའི་ཐུགས་ཀར་དེ། མེར་དབྱངས་ཅན་མའི་ཐུགས་ཀར་སྭཾ། ཕྱི་མ་རྣམས་ལའང་རང་རང་གི་ས་བོན་གྱི་མཐར་མདུན་ནས་གཡས་སྐོར་དུ་རང་རང་གི་སྔགས་ཤོང་ན་སཱ་ཧཱ་འི་གོང་དུ་
སྤེལ་ཚིག་སྦྱར་ནས་མནོར་བར་དག་པར་འབྲི། ལྷ་ཐམས་ཅད་ཕོ་མོའི་དབྱེ་བ་ཅུང་ཟད་མ་གཏོགས་གསེར་མདོག་ཡབ་རྣམས་སྐུ་ཤ་དང་ལྟོ་པ་རྒྱས་བ། གཡས་མཆོག་སྦྱིན་གྱིས་བི་ཛ་པཱུ་ར་
དང། གཡོན་ནེའུ་ལེ་འཛིན་པ། ཡུམ་རྣམས་ནུ་འབུར་རྒྱས་ཤིང་གམས་མཆོག་སྦྱིན་དང། གཡོན་འབྲས་ཀྱི་སྙེ་མ་འཛིན་པ། ཡབ་ཡུམ་ཐམས་ཅད་ལྷ་རྫས་ཀྱི་ན་བཟའ་དང་རིན་པོ་

[098B] གཏེར་བུམ་ལ་སེམས་དཔའི་དཀྱིལ་ཀྲུང་གིས་བཞུགས་པ། འཁོར་རྣམས་དང་སྔགས་ཀྱི་དབུ་ཕྱིར་བསྟན་པ། པད་འདབ་ཀྱི་ཕྱི་ལ་མུ་ཁྱུད་བྱེད་པར་མ་བཤད་པས་མེད་ཀྱང་རུང་
ལ་དམ་པ་སྔ་མ་འགའ་ཞིག་གིས་མཛད་པ་ལྟར་ན་བྱས་ཀྱང་འགལ་བ་མེད་པས་བྱེད་ཚེ་མུ་ཁྱུད་གསུམ་གྱི་དང་པོར་རྟེན་འབྲེལ་སྙིང་པོ། །གཉིས་པར་དབྱངས་གསལ་སྤེལ་ཚིགས་དང་བཅས་པ་མདུན་
ནས་གཡས་སྐོར་དུ་འབྲི། གསུམ་བར་རྡོ་རྗེའི་ར་བ་པ་ཏྲས་བསྐོར་བ་བྱ། འགྲེལ་བར་སྐར་མ་རྒྱལ་ལ་བྲིས་ནས་དེ་ཉིད་ཀྱི་ཉིན་པར་རབ་གནས་བྱ་བར་གསུངས་པ་ལྟར་བྱ་ཞིང་དེའི་ཚུལ་ནི་
བདག་ཉིད་གསང་བདེ་སོགས་ལྷའི་རྣལ་འབྱོར་དང་ལྡན་པས་འཁོར་ལོ་གཉིས་གསང་སྦྱར། སྟོང་པའི་ངང་ལས་པད་ཟླའི་སྟེང་དུ་རང་རང་གས་བོན་ལས་ཡབ་རྣམས་བྲིས་པའི་སྐབས་ཇི་ལྟ་བ་བཞིན་
བསྐྱེད་པའི་བརླ་གཡོན་པའི་སྟེང་དུ་ཡུམ་རྣམས་བཞུགས་པའི་ཕྱག་གཡས་པས་ཡབ་ལ་འཁྱུད་པ། ཡུམ་རྣམས་ཀྱི་གདན་པད་ཟླའི་སྟེང་དུ་གནམ་རྒྱན་སེགས་མཆོད་སྤྲིན་དུ་བསྐྱེད། གནས་
གསུམ་བྱིན་གྱིས་རླབས། ཡེ་ཤེས་པ་གཞུག་དབུ་ལ་རིན་འབྱུང་གི་རྒྱས་གདབ། མཆོད་པ་བྱ་སྤྱོད་བཞིན་བྱིན་གྱིས་བརླབ། མཆོད་བསྟོད་བཟླས་པ་བྱ། བཟླས་པའི་ཚེ་
རྡོ་རྗེ་གཟུངས་ཐག་བཟུང་ལ། གནོད་སྦྱིན་ཡབ་ཡུམ་རྣམས་ཀྱི་སྐུ་ལས་འོད་འཕྲོས། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཅི་འདོད་པའི་རྣམ་པར་བཀུག་སྟེ་སྦྱིན་བདག་
གམ་བདག་ཉིད་གང་དུ་གནས་པའི་ཕྱི་ནང་གི་ཡུལ་ཕྱོགས་གཞི་ཐམས་ཅད་གང་བར་བསམས་ནས་གཙོ་བོ་ཡབ་ཡུམ་གྱི་སྔགས་བརྒྱ་རྩ་རེ་དང་འཁོར་གྱི་སྔགས་ཉེར་གཅིག་རེ་ཉུང་མཐར་བྱས་པ་བཟླ། མཇུག་

[099A]༄༅། །ཏུ་མཆོད་བསྟོད། བཟོད་གསོལ། དགྱེས་བཞིན་དུ་བྲིས་པའི་འཁོར་ལོའི་རྣམ་པར་གྱུར་པའི་འོད་བཞུ་བསྟན་བཞུགས། བཀྲ་ཤིས་རྣམས་བྱས་ཏེ་ཕོ་འཁོར་
འོག་མོ་འཁོར་སྟེང་དུ་བྱས་ལ་བར་དུ་འབྲུ་དང་རིན་པོ་ཆེའི་ཕྱི་མ་ཅུང་ཟད་བཅས་པའི་ཀར་དང་སྦྲང་རྩིས་བྱུགས་ཏེ་སྦྱར་ནས་དར་དམར་སེར་ཅི་རིགས་པའི་ན་བཟས་ཀླུབས། གཙོ་བོའི་དབུ་རྟེན་གྱི་
རྒྱབ་ཏུ་བསྟན་ཏེ་རིན་པོ་ཆེ་དང་འབྲུ་སྣ་དང་དར་ཚོན་དང་དྲི་བཟང་མང་པོའི་དབུས་སུ་བཞག་འཚམས་དར་དམར་སེར་གང་རུང་གིས་བྱས་ལ་ཞབས་བསྡམས་པར་བྱ། དེ་ལྟར་འཁོར་ལོ་
སྔ་མ་ནོང་རྒྱུན་མ་གཙོ་བོར་བྱས་པ་དང་ཕྱི་མ་འཛམ་བྷ་ལ་གཙོ་བོར་བྱས་པ་ཡིན་ལ་ལུགས་སྔ་མ་ལས་ན་བཟའ་དང་འཚམས་དར་སེར་པོ་བཤད་པ་རྒྱས་པའི་ལས་གཙོ་ཆེ་བ་དང། ཕྱི་མ་ལས་དམར་
སེར་གཉིས་ཀ་བཤད་པ་ཚེ་བསོད་དཔལ་འབྱོར་སོགས་རྒྱས་པའི་ལས་དང་དེ་དག་འགུག་པའི་དབང་གི་ལས་གཉིས་ཀ་སྒྲུབ་པ་ལ་དགོངས་པ་ཡིན་པས་གཉིས་པོ་གང་བྱས་ཀྱང་མི་རུང་བ་མེད་ལ། ལུགས་
གཉིས་གང་བྱེད་ཀྱང་ལུགས་དེར་དམིགས་གསལ་ཡོད་པ་རྣམས་དེ་བཞིན་དུ་བྱ་བ་དང། དམིགས་གསལ་མེད་པ་ལུགས་གཅིག་ཤོས་ནས་ཁ་འགེགས་དགོས་པ་རྣམས་ཁ་བསྐང་སྟེ་དམ་པའི་ཕྱག་
སྲོལ་དང་མཐུན་པར་བྱ་ཡི། བཤད་ཁུངས་དང་མཐོང་བརྒྱུད་གང་ཡང་མེད་པའི་རྟོགས་བཟོས་རང་གཞན་གྱི་མགོ་བསྐོར་བར་མི་བྱའོ། །རྒྱལ་བས་སྐྱེས་དགུའི་བསོད་ནམས་ཞིང་མཆོག་ཏུ། །
ལན་ཅིག་མིན་པར་བསྔགས་པའི་སྐུ་བརྙན་དང། །མཆོད་རྟེན་རྣམས་ལ་གཟུངས་གཞུག་འབུལ་བའི་ཚུལ། །བོད་ཀྱི་དམ་པ་མང་པོས་སྣ་ཚོགས་མཛད། །ཁྱད་པར་ཡབ་སྲས་གཉིས་ཀྱི་

[099B] །རབ་གསལ་ཉི་ཟླ་ལྟ་བུ་ཡོད་བཞིན་དུ། །བརྗོད་བྱའི་འོད་ཀྱིས་སྟོང་པའི་བརྗོད་བྱད་ནི། །མེ་ཁྱེར་ལྟ་བུའི་རྩོམ་པས་ཅི་ཞིག་བྱ། །འོན་ཀྱང་ཧ་ཅང་རྒྱས་དང་
བསྡུས་པ་ཡིས། །བྱིས་བློས་དོན་གྱི་སྙིང་པོ་མཐོང་དཀའ་བ། །འདི་ན་ཡོད་ཅེས་ཕྱོགས་ཙམ་མཚོན་པ་ཡི། །སོར་མོའི་བརྡའ་སྟོན་ལྟ་བུ་འདི་བྱས་སོ།། །།ཅེས་རྟེན་
ལ་གཟུངས་གཞུག་འབུལ་ཚུལ་ཤེལ་དཀར་མེ་ལོང་ཞེས་བྱ་བ་འདི་ནི། བཅོམ་ལྡན་འདས་ཀྱི་མདོ་རྒྱུད་དང་འཕགས་ཡུལ་གྱི་པཎ་གྲུབ་ཀྱི་གཞུང་ལས་རྟེན་ལ་དེ་བཞིན་གཤེགས་པའི་རིང་བསྲེལ་
དང་གཟུངས་སྔགས་འགའ་ཞིག་གཞུག་པར་བཤད་པ་ལས་གཟུངས་གཞུག་འབུལ་ཚུལ་རྒྱས་པར་བཤད་པ་མ་མཐོང་ཀྱང་བོད་ཀྱི་བླ་མ་མང་པོས་མཛད་པའི་ཡིག་ཆ་སྣ་ཚོགས་འདུག་ཅིང། ཁྱད་པར་
པཎ་ཆེན་ཆོས་ཀྱི་རྒྱལ་པོས་མཛད་པའི་གཟུངས་འབུལ་ནོར་བུའི་འཕྲེང་བ་དང། རྒྱལ་དབང་མཆོག་གིས་མཛད་པའི་གཟུངས་འབུལ་འཁྲུལ་སྤོང་ཉིན་བྱེད་གཉིས་ལེགས་པར་བཤད་པའི་མཆོག་ཏུ་སྣང་ནའང་
སྔ་མ་ཧ་ཅང་བསྡུས་གྲགས་པ་དང། ཕྱི་མ་རྒྱས་དྲགས་པས་བློ་དམན་དག་གིས་གོ་དཀའ་བར་འདུག་པས། གོ་བདེ་ལ་རྒྱས་བསྡུས་འཚན་པ་ཞིག་གྱིས་ཞེས་དོན་གཉེར་ཅན་འགའ་ཞིག་གིས་
བསྐུལ་བ་ལྟར། མཁས་དང་གྲུབ་པའི་དབང་ཕྱུག་རྗེ་ཕ་བོང་ཁ་པ་འཇམ་དབྱངས་གྲགས་པའི་ལེགས་བཤད་དང། གཞན་ཡང་ཡིག་ཆ་དུ་མ་དང། རང་གི་ཕྱག་ལེན་མཐོང་རྒྱུད་རྣམས་
ཀྱིས་བརྒྱན་ཏེ་ཡབ་སྲས་ཀྱི་ལེགས་བཤད་གཉིས་གྱི་ཟུར་བརྒྱན་དང་ཞབས་ཏོགས་སུ་དམིགས་ཏེ། ཡུལ་བྱང་ཕྱོགས་ཀྱི་མཐར་སྐྱེས་པའི་བཅོལ་ཆུང་གྱི་ན་བ་ངག་དབང་བློ་བཟང་ཆོས་ལྡན་གྱིས་

[100A]༄༅། །འཇམ་དབྱངས་གོང་མའི་རྒྱལ་ཁབ་ཀྱི་བོད་ཆོས་ལྷ་ཁང་དུ་གྲགས་པར་སྦྱར་བའི་ཡི་གེ་པ་ནི་སྨོན་ལམ་རིན་ཆེན་ནོ། །འདིས་ཀྱང་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག། ༄༅ །



﻿༄༅། །གཟུངས་འཇུག་ཕུག་། ༄༅།། ན་མོ་གུ་རུ་བུད་དྷ་བོ་དཧི་ས་ཏྭ་ཡ། གཟུངས་དཔར་འདི་ནང་གི་གཟུངས་རྣམས་རྟེན་གྱི་ནང་གཞུག་ཏུ་འབུལ་ཚུལ་ནི། རྟེན་ཆེན་པོ་
ལ་གཟུངས་རྒྱས་འབྲིང་བསྡུས་གསུམ་ཀ་འབུལ། རྒྱས་པ་མི་ཤོད་ཞིང་འབྲིང་པོ་ཤོད་པ་ལ་འབྲིང་བུ་འབུལ། འབྲིང་བོ་མི་ཤོང་ཞིང་བསྡུས་པ་ཤོང་པ་ལ་བསྡུས་པ་འབུལ། དེ་ཡང་དབུ་
གཟུངས་རྣམས། སྐུ་གཟུགས་ཀྱི་དབུ་དང། མཆོད་རྟེན་གྱི་དྲིའི་ནང་དུ། མགྲིན་གཟུངས་སྐུའི་མགྲིན་པ་དང། མཆོད་རྟེན་གྱི་བྲེ་སྟན་ལ་རྒྱས་འབྲིང་བསྡུས་གསུམ་ཀའི་མགྲིན་

[103A]༄༅། །གཟུངས་ནི། དབྱངས་གསལ་ལ་བྱེད་ཅིང། དབྱངས་གསལ་གཉིས་ཀ་མི་ཤོང་ན་དབྱངས་ཡིག་འཇོག་སྟོད་གཟུངས་མགྲིན་གཟུངས་ཀྱི་འོག་སྐུའི་ཐུགས་
ཀ་ཡན་ཆད་དང། མཆོད་རྟེན་གྱི་བུམ་སྟོད་ལ། རྐེད་གཟུངས་སྟོད་གཟུངས་ཀྱི་འོག་སྐུའི་ལྟེ་བ་ཡན་ཆད་དང། མཆོད་རྟེན་གྱི་བུམ་རྐེད་ལ། གཟུངས་ཆེན་སྡེ་ལྔ། རྐེད་
གཟུངས་ཀྱི་འོག་ཏུ། སྨད་གཟུངས། སྡེ་ལྔའི་འོག་གསངས་གནས་ཡན་ཆད་ལ། པད་གཟུངས་པདྨའི་ནང་ལ་འཇོག་ཅིང། ཤོག་གཅིག་མའི་གྲལ་ནས། ཧེ་རུ་
ཀའི་ཡིག་བརྒྱ། སྟོད་གཟུངས་དང་མཉམ་དུ་འཇོག་རྡོ་རྗེ་སེམས་དཔའི་ཡིག་བརྒྱ། རྐེད་གཟུགས་དང་མཉམ་དུ་འཇོག་དེ་བཞིང་ཤེགས་པའི་ཡིག་བརྒྱ། དེའི་
འོག་ཏུ་འཇོག་ཕྱག་བྱ་བའི་སྔགས་སོགས་སྨད་གཟུངས་དང་མཉམ་དུ་འཇོག་མཆོད་རྟེན་ལ་དགོས་པའི་སྔགས་སོགས་སྡེ་ལྔའི་འོག་ཏུ་འཇོག་ཅིང། གཙོ་བོར་མཆོད་རྟེན་
ལ་མང་དུ་འཇོག་གཞན་རྣམས་སྡེ་ལྔའི་འོག་ཏུ་འཇོག་ཅིང། དེ་ཡང་སྡིག་སྦྱོང་གི་སྔགས། ཚེ་འདས་ཀྱི་དོན་དུ་བཞེངས་པའི་རྟེན་ལ་མང་དུ་འཇོག་ཚེ་འཕེལ་ཀྱི་གཟུངས་
ཚེ་རིང་བའི་དོན་དུ་བཞེངས་པ་ལ་མང་དུ་འཇོག་ནད་དང་རིམ་ཞི་བར་བྱེད་པའི་སྔགས། ནད་ཞི་བའི་དོན་དུ་བཞེངས་པ་ལ་མང་དུ་འཇོག་བུ་མང་པོ་སྟོན་པའི་སྔགས། རིགས་
རྒྱུད་འཕེལ་བའི་དོན་དུ་བཞེངས་པ་ལ་མང་དུ་འཇོག་གོས་བརྒྱ་ཐོབ་པ་དང་དོན་འགྲུབ་པའི་སྔགས། ལོངས་སྤྱོད་འཕེལ་བ་སོགས་ཀྱི་དོན་དུ་བཞེངས་པ་ལ་མང་དུ་འཇོག་

[103B] སྤྱི་ལ་འཇོག་རྟེན་ཤིན་དུ་ཆུང་བ་ལ་གཞན་མི་ཤོང་ན་གཟུགས་ཆེན་སྡེ་ལྔ་འཇོག་དེ་ཡང་ལྔ་ཁམ་ཤོང་ན་རེ་རེ་ཙམ་བཞག་ན་ལེགས། འཇོག་ལུགས་
སོགས་ཞིབ་བར་གཟུངས་འབུལ་ལྟར་བྱ། དེ་ཡང་སྐུ་བརྙན་དང་མཆོད་རྟེན་གྱི་ནང་གཞུགས་དུ། རིངས་བསྲེལ་འབུལ་བར་རྒྱུད་སྡེ་ལས་གསུངས་ཤིང། རིངས་བསྲེལ་ལ་
གཟུངས་སྔགས་ཟབ་མོ་ལྟ་བུ་ཆོས་སྐུའི་རིངས་བསྲེལ། སངས་རྒྱས་བྱང་སེམས་ཀྱི་གདུང་རུས་ལྟ་བུ་སྐུ་གདུང་གི་རིངས་བསྲེལ། སངས་རྒྱས་བྱང་སེམས་ཀྱི་དབུ་སྐྲ་དང་ཕྱག་སེན་ལྟ་བུ་
སྐུ་བལ་གྱི་རིངས་བསྲེལ། ད་ལྟ་འཕེལ་གདུང་དུ་གྲགས་པ་ཡུངས་འབྲུ་ལྟ་བུའི་རིངས་བསྲེལ་བཞི་གསུངས་ཤིང། དེའི་ནང་ནས་ཆོས་སྐུའི་རིངས་བསྲེལ། གཟུངས་སྔགས་མཆོག་དུ་
གསུངས་ཏེ། གསང་བ་རིངས་བསྲེལ་གྱི་ཟ་མ་ཏོག་ཞེས་བྱ་བའི་མདོ་ལས། བཅོམ་ལྡན་འདས་ཀྱིས་བཀའ་སྩལ་བ། ལག་ན་རྡོ་རྗེ་གང་ཞིག་ཆོས་ཀྱི་རྣམ་གྲངས་འདི་བྲིས་ཏེ་མཆོད་རྟེན་གྱི་ནང་དུ་
བཞག་པ་དེ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྙིང་པོ་རིངས་བསྲེལ་གྱི་མཆོད་རྟེན་དུ་འགྱུར་རོ། །དེ་བཞིན་གཤེགས་པ་ཐམས་ཅད་ཀྱི་གཟུངས་ཀྱི་སྙིང་པོ་གསང་བའི་བྱིན་གྱིས་བརླབས་
པའི་མཆོད་རྟེན་དུ་འགྱུར་རོ། །དེ་བཞིན་གཤེགས་པ་ཏིལ་གྱི་གང་བུ་སྙེད་དགུ་བཅུ་རྩ་དགུའི་མཆོད་རྟེན་དུ་འགྱུར་རོ། །དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་དང་སྤྱན་གྱི་མཆོད་རྟེན་
དུ་བྱིན་གྱིས་བརླབ་པར་འགྱུར་རོ། །གང་ཞིག་སངས་རྒྱས་ཀྱི་གཟུགས་བརྙན་རྣམས་མཆོད་རྟེན་གྱི་ནང་དུ་འཇོག་པར་བྱེད་པ་དེ་དེ་བཞིན་གཤེགས་པའི་གཟུགས་བརྙན་རིན་པོ་ཆེ་སྣ་བདུན་གྱི་རང་བཞིན་

[104A]༄༅། །དུ་བྱིན་གྱིས་རླབ་པར་འགྱུར་རོ།། །།སེམས་ཅན་གང་དག་མཆོད་རྟེན་དེ་ལ་ཕུ་དུད་དང་སྟི་སྟང་བྱེད་པ་དེ་དག་ངེས་པར་ཕྱིར་མི་ལྡོག་པར་འགྱུར་ཞིང་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ཕྱག་འཚལ་བ་གཅིག་དང་སྐོར་བ་བྱེད་པ་གཅིག་གིས་མནར་མེད་པ་ལ་ཐུག་པ་ལ་སོགས་པ་ལ་རྣམས་ལས་ཡོངས་སུ་
ཐར་བར་འགྱུར་ཞིང། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །གནས་གང་ན་མཆོད་རྟེན་ནམ་གཟུགས་བརྙན་རྣམས་འདི་ལྟ་བུ་གནས་པའི་ས་
ཕྱོགས་དེ་ཡང་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རླབ་པར་འགྱུར་རོ། །ཞེས་གསུངས་ཤིང་གཞན་ཡང་གཟུངས་སྔགས་བཅུག་པའི་ཕན་ཡོན་ཆེ་བར་གསུངས་པ་མེད་བས་
གཟུངས་གཞུག་འདི་ཤིན་ཏུ་གལ་ཆེ། དེས་ན་གཟུངས་གཞུག་གི་དབང་བོད་ཡུལ་ན་ཤིན་ཏུ་མང་ཡང། དེང་སངས་པོ་ཏ་ལ་ན་བཞུགས་པའི་རྐྱང་རྩེ་འགྲོ་དོན་མར་གྲགས་པ་ནི་ཤིན་ཏུ་དག་པའི་ཁུངས་
བཙུན་ཡིན་ངེས་དང། གཞན་མ་དག་མ་དག་སྣ་ཚོགས་ཡོད་པ་ལས། ཀ་རྨ་ཕྱོགས་ནས་བརྒྱུད་པའི་གཟུགས་གཞུག་དཔར་མ་ཞིག་འདི་ཕྱོགས་སུ་འཁྱར་བ་ལམ་ཕྱི་བྱས་ནས་དཔར་ལ་བཀོད་
པའི་གཟུངས་དཔར་འདི་ཕྱོགས་སུ་འང་འགའ་ཞིག་འདུག་ཀྱང། ཕོ་བྲང་ཤར་སྒོའི་བསོད་ནམས་ཆོས་རྗེའི་ལྷ་ཁང་གི་གྲྭ་བ་དགེ་སློང་བཀྲ་ཤིས་ཉི་མ་ཆོས་སྦྱིན་རྒྱ་ཆེར་སྦེལ་འདོད་ཀྱི་ལྷག་བསམ་དཀར་པོས་
གཟུངས་དཔར་ཞིག་གསར་དུ་བཞེངས་པར་རྩམ་པའི་ཚེ། ཕོ་བྲང་ཤར་སྒོའི་ཇ་སག་ཕུན་ཚོགས་བླ་མ། ཁྲུང་ཀོའི་ཟིའི་བླ་མ་བསྟན་པ་དགེ་སློང། ཀུ་ཤྲི་བླ་མ་བསྟན་པ་གསལ་རྒྱས། དབང་

[104B] གཟུངས་དཔར་གྱི་
ཡིག་འཕྲེང་འགའ་ཞིག་རེ་རེ་ནས་དྲ་དགོས་པའི་སྟབས་མི་བདེ་བ་འདུག་པས། གཟུངས་ཀྱི་མ་ཚངས་པ་ཁ་བསྐངས་སྟེ། རྟེན་ཆེ་འབྲིང་ཆུང་གསུམ་ལ་འང་འཇོག་པར་སྟབས་བདེ་བ་ཞིག་བསྒྲིགས་
རོགས་ཀྱིས་ཞེས་བསྐུལ་བ་ལྟར། ཡུལ་བྱང་ཕྱོགས་ཀྱི་མཐར་སྐྱེས་པའི་བན་ཆུང་སྙོམས་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོ་ཞེས་བགྱིས་བས། གཟུངས་འབུལ་གྱི་ཡིག་
ཆ་དུ་མ་མཐོང་པ་ལས་གཙོ་བོར་དཔན་ཆེན་ཐམས་ཅད་ཁྱེན་པ་དང་རྒྱལ་དབང་མཆོག་གི་ཡིག་ཆ་གཉིས་དང་མཐུན་པར་གཟུངས་དཔར་གྱི་མ་ཕྱིད་བར་བྱང་དང་བཅས་པ། ཏའི་ཆིང་ཁང་ཞིག་དན་ས་ཞེ་གཉིས་པས་ཐོག་
ཤིང་ལུག་ལོས་ག་ཟླ་བའི་ཡར་ངོས་ཚེ་བཅོ་ལྔ་ལ་བོང་ཆོས་ལྷ་ཁང་དུ་བསྒྲིགས་པའོ། །འདི་ལྟར་བསྐྲུན་པའི་དགེ་བས་རྒྱལ་བསྟན་སྤྱི་དང་ཁྱད་པར་རྒྱལ་བ་ཙོང་ཁ་པའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་
ཞིང་རྒྱྒི་བླ་མ་རབ་འབྱམས་པ་ཚུལ་ཁྲིམས་བཟང་པོ་རྣམས་ཀྱིས་གཟུངས་དཔར་སྔ་མ་ཚོར་དགེ་ལུགས་རང་གི་བླ་མ་རྒྱུད་པའི་མཚན་སྔགས་མི་འདུག་ཅིང་རྟེན་ཆེན་པོ་ལ་གཞུག་པའི་ཚེ་ཡང། གཟུངས་དཔར་གྱི་
ཡིག་འཕྲེང་འགའ་ཞིག་རེ་རེ་ནས་དྲ་དགོས་པའི་སྟབས་མི་བདེ་བ་འདུག་པས། གཟུངས་ཀྱི་མ་ཚངས་པ་ཁ་བསྐངས་སྟེ། རྟེན་ཆེ་འབྲིང་ཆུང་གསུམ་ལ་འང་འཇོག་པར་སྟབས་བདེ་བ་ཞིག་བསྒྲིགས་
རོགས་ཀྱིས་ཞེས་བསྐུལ་བ་ལྟར། ཡུལ་བྱང་ཕྱོགས་ཀྱི་མཐར་སྐྱེས་པའི་བན་ཆུང་སྙོམས་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོ་ཞེས་བགྱིས་བས། གཟུངས་འབུལ་གྱི་ཡིག་
ཆ་དུ་མ་མཐོང་པ་ལས་གཙོ་བོར་པན་ཆེན་ཐམས་ཅད་ཁྱེན་པ་དང་རྒྱལ་དབང་མཆོག་གི་ཡིག་ཆ་གཉིས་དང་མཐུན་པར་གཟུངས་དཔར་གྱི་མ་ཕྱི་དབར་བྱང་དང་བཅས་པ། ཏའི་ཆིང་ཁང་ཞིག་དན་ས་ཞེ་གཉིས་པས་ཐོག་
ཤིང་ལུག་ལོས་ག་ཟླ་བའི་ཡར་ངོས་ཚེ་བཅོ་ལྔ་ལ་བོང་ཆོས་ལྷ་ཁང་དུ་བསྒྲིགས་པའོ། །འདི་ལྟར་བསྐྲུན་པའི་དགེ་བས་རྒྱལ་བསྟན་སྤྱི་དང་ཁྱད་པར་རྒྱལ་བ་ཙོང་ཁ་པའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་
ཞིང་རྒྱས་པ་དང། འཇིག་རྟེན་གྱི་ཁམས་ཐམས་ཅད་དུ་བདེ་ལེགས་རྒྱ་ཆེན་པོ་འབྱུང་ཞིང། ཁྱད་པར་གཟུངས་གཞུག་འདི་གང་ལ་བཞག་པའི་རྟེན་གང་དུ་བཞུགས་པའི་གནས་སུ་བཀྲ་ཤིས་དང་
དགེ་མཚན་རྒྱ་ཆེན་པོ་རྒྱུན་མི་འཆད་དུ་འབྱུང་བ་དང། གཟུངས་དབང་འདི་སྒྲུབ་པ་བོ་སྦྱིན་པའི་བདག་པོའི་གནས་སྐབས་འགལ་རྐྱེན་ཐམས་ཅད་ཞི་ཞིང། བསམ་དོན་ཐམས་ཅད་ཡིད་བཞིན་དུ་
འགྲུབ་པ་དང། མཐར་ཐུག་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་མྱུར་དུ་འཐོབ་པར་གྱུར་ཅིག་འགྲོ་དོན་འཕེལ་བར་ཤོག། །།མངྒལཾ།། །།



