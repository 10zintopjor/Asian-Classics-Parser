༄༅། །ཆོས་རྒྱལ་གསང་སྒྲུབ་ལ་བརྟེན་པའི་གཏེར་སྒྲུབ་བྱ་ཚུལ་ཡིད་བཞིན་ནོར་བུའི་གཏེར་མཛོད་ཅེས་བྱ་བ་བཞུགས་སོ། །
འདི་ལ་དམ་མེད་ལོག་ལྟ་ཅན་གྱི་མིག་ལམ་དུ་བསྟན་པར་མི་བྱའོ་གུ་ཧྱ་ས་མ་ཡ།། །།

[001A] །ན་མོ་བཛྲ་བཧཻ་ར་ཝེ། པད་རཱཀ་ཞུན་མའི་ཁུ་བས་ལེགས་བྱུགས་པའི། །རབ་འཇིགས་ཁྲོ་གཏུམ་མ་ཉེ་ཞལ་ཅན་དང། །བླ་མ་དུས་
དགྲའི་དབང་པོ་དབྱེར་མེད་ཞབས། །བྱང་ཆུབ་བར་དུ་མི་འབྲལ་སྤྱི་བོས་བསྟེན། །འཇམ་མགོན་བཀའ་སྲུང་ཆོས་རྒྱལ་གསང་སྒྲུབ་ལ། །བརྟེན་ནས་འཛད་མེད་གཏེར་གྱི་ཀ་ལ་
ཤ༑ ༑སྒྲུབ་པའི་མན་ངག་མདོར་བསྡུས་རིན་ཆེན་ཕྲེང། །དཔྱོད་ལྡན་སྒེག་མོའི་སྙིང་གི་ཟེའུ་འབྲུར་སྤེལ། ། དེ་ལ་འདིར་འཇམ་མགོན་བླ་མའི་བཀའ་སྲུང་ཆོས་རྒྱལ་གསང་སྒྲུབ་ལ་བརྟེན་ནས་
རྣལ་འབྱོར་བའི་ཆ་རྐྱེན་བསྒྲུབ་ཕྱིར་གཏེར་བུ་མ་བསྒྲུབ་པར་འདོད་པའི་གང་ཟག་གིས་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་དུ་དབང་བཞི་སྐུ་བཞི་ས་བོན་ཐེབས་ངེས་སུ་མནོས་ཏེ་དམ་ཚིག་དང་སྡོམ་པ་ཚུལ་བཞིན་དུ་

[002A] །བསྲུང་བའི་ཐོག་བསྙེན་པ་གནད་དུ་ཐེང་བ་བཏང་ནས་ཁ་སྐོང་གི་སྦྱིན་སྲེག་དང་བཅས་སྒྲུབས་ཟིན་པ་ཞིག་གིས་བུམ་པའི་རྒྱུ་རབ་གསེར་འབྲིང་དངུལ་ཐ་མ་ཟངས་ལས་
སྒྲུབས་པ་ཡུལ་གྱི་བྲེ་གང་མ་མཐའ་ཤོང་ངེས་གདབ་རྡར་ལེགས་བྱས། ནང་དྲི་བཟང་གིས་ལེགས་པར་བྱུགས། གཡང་སྐར་ཞིག་དང་བསྟུན་ནས་བླ་མ་དགེ་བཤེས་རྒྱལ་པོ་བློན་པོ་ཁྱིམ་བདག་འབྱོར་ལྡན་རིགས་རུས་བཟང་
པོ་དག་གི་ལག་ནས་གཡང་རྫས་ཚུལ་བཞིན་དུ་བསག་དེ་ཡང་མི་ནག་ཅན། སྡིག་ཅན། གྲིབ་ཅན། རྐུན་མ་གདོལ་བ་སོགས་ཀྱི་ལག་ནས་བྱུང་བ་གཏན་ནས་བསྲེས་མི་ཆོག་པར་མ་ཟད་ལྟ་གྲུབ་མི་གཅིག་པ་སོགས་ལ་
འཛེམས་དགོས་སོ། །མཐིང་ཤོག་བཟང་པོ་ལ་གསེར་རམ་མཚལ་ཞུ་ནམས།  ཨོཾ་ཡ་མ་རཱ་ཛ་སརྦ་སིདྡྷི་ཧཱུཾ། རྟེན་འདི་འཆང་བ་པོ་ལ་ཁམས་གསུམ་གྱི་ཟས་ནོར་ལོངས་སྤྱོད་མཁོ་རྒུའི་ཡོ་བྱད་

[002B] ཞེས་པ་བྲིས་བསུབ་མེད་པར་བྲི། བླ་མ་བཟང་པོའི་བུར་རས་སམ་ན་བཟའི་ཆ་ཤས་ལ་སྦྱོང་འདུལ་ལྟར་
ལ་ལྷ་རིབ་དབང་ཐོབ་དམ་ཚིག་ལ་གནས་པས་ཆོས་རྒྱལ་གསང་སྒྲུབ་ཀྱི་ཙ་ཀ་ལི་མཁྱིད་གང་ཙམ་བཞེངས། བུམ་པར་གཞུག་རྒྱུ། གྲོ་ནས། སྲན་མ། འབྲས་སོགས་འབྲུ་རིགས་དང། དེ་ལ་བྲ་བོ། སྐེ་ཚེ་པད་ཁ་སོགས་བླུགས་མི་རུང། གསེར་དངུལ། བྱི་རུ། མུ་ཏིག་གཡུ། མུ་མིན་
སོགས་རིན་པོ་ཆེ་གང་འཛོམས། ཇ་མར་ཐུད། ཤ། ཀ་ར། བུ་རམ། སྦྲང་རྩི། ཞོ་འོ་མ། མར་སོགས་ཟས་སྣ་གང་རྙེད། ཁམ་སྟར། རྒུན་འབྲུམ། ཨ་མྲ་སོགས་ཤིང་ཐོག་གང་རྙེད་ཚད། གོས་དར་སྣམ་རས་སོགས་དང། ཡུལ་ཆེན་གནས་བཟང་མཁར་ཆེན་ཆོས་སྡེ་སྒྲུབ་སྡེ་སོགས་ཀྱི་
ས་སྣ་རྡོ་སྣ་ཤིང་སྣ་གང་རྙེད་རྣམས་བསགས་ལ། གཟའ་སྐར་འཕྲོད་སྦྱོར་ཕུན་སུམ་ཚོགས་པའི་ཉིན། བུམ་པ་རང་བཞིན་གྱིས་དཀར་ན་མི་དགོས་ཤིང། མིན་ན་དཀར་རྩིས་ཕྱུགས། ནང་དུ་བཀྲ་ཤིས་རྟགས་བརྒྱད། རྒྱལ་སྲིད་སྣ་བདུན། བཀྲ་ཤིས་རྫས་བརྒྱད་ཀྱི་ཙ་ཀ་ལི་རྣམས་གོ་རིམ་མ་འཆོལ་
བར་སྦྲང་རྩིས་བླན།  ཐམས་ཅད་དུ་ནི་ ཞེས་སོགས་འདོན་བཞིན་དུ་ས་སྣ་རྡོ་སྣ་ཤིང་སྣ་སོགས་བླུགས། ནམ་མཁའ་མཛོད་ཀྱི་སྔགས་བརྒྱ་འདོན་བཞིན་འབྲུ་རིགས་ས་རྡོ་ཕུབ་མ་དང་བྲལ་བ་དྲི་བཟང་གི་ཕྱེ་མ་དང་བཅས་བླུགས། སུམ་ཉིས་ཙམ་གང་བར་བླུགས་ལ། དབུས་སུ་ཙ་ཀླིའམ་
འབུར་སྐུ་ན་བཟའ་དར་དམར་པོས་དྲིལ་བ་དབུས་སུ་བཞུགས་སུ་གསོལ། མདུན་དུ་ཐུགས་ཀའི་ཐར་ཙམ་དུ་སྔགས་མགོ་ནང་དུ་བསྟན་ནས་དྲིལ་ཏེ་ན་བཟའ་དར་སེར་པོ་ཕུལ་ནས་མགོ་མཇུག་མ་ལོག་པར་བརྟན་པར་འཛུགས། གཡས་གཡོན་མདུན་རྒྱབ་རྣམས་སུ་གཡང་རྫས་རྣམས་དང་གསེར་

[003A]༄༅། །དངུལ་དར་ཟབ། དཀར་གསུམ། མངར་གསུམ། ཇ་མར་ཤ་ཐུད་རྣམས་དང་དྲི་བཟང་སྨན་ཕྱེ། འབྲུ་རིགས་སོགས་ཕྱུར་བུར་བཀང་སྟེ་གསེར་རམ་ཚོན་ནམ་སྣག་ཚས་རྡོ་རྗེ་རྒྱ་གྲམ་བྲིས་ལ་ཁ་དམ་པོར་བཅད། དར་ཚོན་སྣ་ལྔས་ཁ་བརྒྱན་
ཚོན་སྐུད་སྣ་ལྔས་མགུལ་བ་བཅིངས་ནས་རྒྱ་བཏབ་སྟེ། མདུན་ལ་ནོར་བུའི་མཚན་མ་ནོར་བུ་ཆ་དགུ་པ་བྲི། སྟེགས་ཀྱི་ཁར་དཀྱིལ་འཁོར་དམར་པོ་མེ་རིས་དང་བཅས་པ་ཟླུམ་པོའི་དབུས་སུ། ཆོས་འབྱུང་བདུན་རང་ལ་བསྟན་པའི་དབུས་སུ་ཡཾ་གྱིས་མཚན་པའི་ནོར་བུ་དམར་པོ་དབང་རྒྱལ་གྱིས་
མཚན་པ། དེའི་སྟེང་དུ་མནྫིའི་ཁར་འཇོག་མདུན་དུ་རིན་པོ་ཆེའི་སྣོད་དུ་གཏོར་མ་ནོར་བུ་འབར་བའི་དབྱིབས་ཅན་ལ་ཟས་སྣ་ཚོགས་དང་བཅས་པའི་བུ་རམ་ལེགས་པར་བརྒྱན་པའི་འབུལ་གཏོར། གོང་གནོན་ཡི་དམ་གྱི་མཆོད་གཏོར་གཡས་ཕྱོགས་སུ་བཤམས། མདུན་གྱི་གཏོར་མའི་མཐར་
ཕྱི་ནང་གི་མཆོད་པས་བསྐོར། རང་ཡི་དམ་གྱི་བདག་བསྐྱེད་བཟླས་བ་གཏོར་འབུལ་དང་བཅས་པ་སྔོན་དུ་བཏང། དེ་ནས་བགེགས་བསྐྲད་རབ་གནས་སྤྱི་དང་མཐུན་པར་བྱས། བསང་བདུག་བྱས་ནས། ལས་སྔགས་ཀྱིས་མདུན་གྱི་གཏེར་བུམ་བསངས།  སྭ་བྷ་ཝས་ སྦྱངས།།
སྟོང་པའི་ངང་ལས། པཾ་ལས་པདྨ་དང། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བཧྲུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བའི་ནང་དུ་རིན་པོ་ཆེ་དང། འབྲུ་བཅུད་དང། ཟས་ནོར་ལོངས་སྤྱོད་ལྷ་མིའི་དཔལ་འབྱོར་ཕུན་སུམ་
ཚོགས་པས་ཡོངས་སུ་བཀང་བར་གྱུར།  སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས།  བུམ་པའི་ནང་དུ་སྟོད་ཀྱི་ཆ་ལ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་མཾ་ལས་མ་ཧེ་དམར་པོ་ནོར་བུ་དང་རུས་པའི་རྒྱན་གྱིས་སྦྲས་

[003B] སེམས་ཅན་རྣམས་ཀྱི་དབུལ་འཕོང་གི་སྡུག་བསྔལ་བསལ། སྲིད་ཞིའི་དཔལ་འབྱོར་ཐམས་ཅད་ཚུར་བསྡུས་ཏེ་ཡཾ་ལ་ཐིམ། དེ་ཡོངས་སུ་གྱུར་པ་ལས་དམ་ཅན་གཤིན་རྗེ་ཆོས་ཀྱི་
རྒྱལ་པོ་མ་ཧེ་ཞལ་ཅན་རྭ་གཉིས་ཀྱི་རྩེ་མོར་མེ་འབར་བ་ནམ་མཁར་གདེངས་པ། དམར་ལ་ཟླུམ་པའི་སྤྱན་གསུམ་དང་ལྡན་ཞིང། མཆེ་བ་རྣོན་པོ་བཞི་གཙིགས་པ། སྨིན་མ་དང་སྨ་ར་འབར་ཞིང། ཕྱག་གཡས་ཡིད་བཞིན་གྱི་ནོར་བུ་
དབང་གི་རྒྱལ་པོ་དང། གཡོན་པས་བདུད་རྩིས་གང་བའི་ཐོད་པ་ཐུགས་ཀར་འཛིན་པ། ཐོད་སྐམ་ལྔའི་དབུ་རྒྱན་དང། ཐོད་རློན་ལྔ་བཅུའི་དོ་ཤལ་ཅན། རུས་པ་དང་ནོར་བུའི་རྒྱན་ཅན། ཞབས་གཡས་བསྐུམ་པས་མ་ཧེའི་རྭ་ཕྲག་ན་ བརྫིས་ཤིང་
གཡོན་བསྐྱངས་པས་ཚངས་སྟེང་ན་བརྫིས་པ། གཅེར་བུ་ལིངྒ་གྱེན་དུ་ལངས་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་ཤིང། འཁོར་དུ་སྡེ་བརྒྱད་གཤིན་རྗེ་ཕོ་མོའི་ཚོགས་དཔག་ཏུ་མེད་པས་བསྐོར་བའི་གཙོ་འཁོར་ཐམས་ཅད་
ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོས་མཚན་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་ལྷོ་ཕྱོགས་ཐོད་པ་ལྕགས་ཀྱི་གྲོང་ཁྱེར་ནས་དམ་ཅན་ཆོས་ཀྱི་རྒྱལ་པོ་འཁོར་དང་བཅས་པ་
སྐད་ཅིག་གིས་སྤྱན་དྲངས། ཛཿ་འཇམ་དཔལ་ མའི་སྤྱན་འདྲེན།  ་ཡ་ཛཿ་ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀ་ནས་འོད་ཟེར་འཕྲོས། གཤིན་རྗེ་གཤེད་རིགས་ལྔ་སྤྱན་དྲངས། ཨརྒྷཾ་ སོགས་ཀྱིས་མཆོད་ཅིང།།

[004A]༄༅། །བཅོམ་ལྡན་ཐུགས་རྗེས་གདུག་པ་འདུལ། །བརྩེ་ཆེན་སྣ་ཚོགས་སྐུར་སྤྲུལ་བ། །བཅོམ་ལྡན་བདག་ཉིད་ཆེན་པོ་སྟེ། །ཁྱོད་ཀྱིས་འདི་ལ་དབང་བསྐུར་སྩོལ། ། ཞེས་གསོལ་བ་བཏབ་
པས༑ བུམ་པའི་ཆུས།  བཅོམ་ལྡན་དེ་བཞིན་གཤེགས་རྣམས་ཀྱིས། །གཉིས་སུ་མེད་པའི་ཡེ་ཤེས་ཀྱིས། །བདུད་རྩིའི་ཆུ་རྒྱུན་དམ་པ་འདིས། །དེ་རིང་ཁྱོད་ལ་དབང་བསྐུར་སྦྱིན། །ཨོཾ་བཛྲ་བྷཱ་ཝ་ཨ་བཧི་ཥི་ཉྩ་ཧཱུཾ། ཞེས་དབང་བསྐུར་
པས༑ ཆུ་རྒྱུན་གྱིས་ལུས་ཐམས་ཅད་གང། དྲི་མ་དག་དབང་ཐོབ། ཆུའི་ལྷག་མ་ཡར་ལུད་པ་ལས་རྡོ་རྗེ་རྩེ་ལྔ་པས་དབུ་བརྒྱན་པར་གྱུར།  མཆོད་པ་བྱིན་གྱིས་བརླབས་ལ་འབུལ་བ་ནི།  ཧཱུཾ་རྟེན་ཅིང་འབྲེལ་བར་འབྱུང་བ་ཡི། །་
འཇམ་དཔལ་གཤིན་རྗེའི་ཚོགས་ལ་འབུལ། །་དངོས་གྲུབ་སྩལ་དུ་གསོལ། ། ཞེས་སོགས་སྦྱར་ནས་ཉེར་སྤྱོད་འདོད་ཡོན་ལྔ་བཅས་འབུལ། སྔགས་ལ་འབྲུ་གསུམ་བཏགས་པས་ནང་མཆོད། བསྟོད་པ་ནི།  ཧཱུཾ་འཇམ་དཔལ་བཀའ་ཉན་ མས་བསྟོད། ཡིག་
བརྒྱ་ཉེར་གཅིག་བཟླ། བཤགས་པ་ནི།  ཧཱུཾ་སེམས་ཉིད་གདོད་ནས་སྤྲོས་པ་ཀུན་བྲལ་ཡང། །གློ་བུར་ཀུན་རྟོག་སྐྱོན་གྱིས་སྤགས་པ་རྣམས། །གདུང་ཤུགས་དྲག་པོས་སྙིང་ནས་བཤགས་བྱེད་ན། །སྤྲིན་བྲལ་མཁའ་ནོར་བཞིན་དུ་དྭངས་
པར་མཛོད། ། བསྐང་བ་ནི།  ཧཱུཾ་རང་བཞིན་རྣམ་པར་དག་པའི་མཁའ་དབྱིངས་སུ། །མཐུན་རྫས་ནམ་མཁའི་མཛོད་ཀྱི་མཆོད་པའི་སྤྲིན། །རྣལ་འབྱོར་སེམས་ཀྱི་རོལ་བར་ཤར་བ་འདིས། །བསྟན་སྲུང་འཁོར་བཅས་དགྱེས་པ་བསྐྱེད་གྱུར་

[004B]དམར་ཆེན་མཆོད་ཡོན་ཝུ་བའི་དོ་ཤལ་རྒོད། །འོད་ལྡན་དབང་པོའི་མེ་ཏོག་འདར་ཞིང་འཁྲིགས། །སྤོས་དུད་མཁའ་ལ་རྩེ་དགས་རོལ་བ་འདིས། །ཆོས་ཀྱི་རྒྱལ་པོ་འཁོར་བཅས་ཐུགས་དམ་བསྐང། །མི་ཟད་སྒྲོན་མེ་རྟ་བདུན་འོད་
ལྟར་གསལ། །ག་བུར་ངད་ལྡན་ཁྲག་མཁྲིས་དྲི་ཆབ་དང། །ཤ་རུས་ཞལ་ཟས་རྔ་རོལ་རྐང་གླིང་སྒྲས། །ཆོས་ཀྱི་རྒྱལ་པོ་་རྩིབས་སྟོང་འཛམ་བུའི་གསེར་འཁོར་ཡིད་བཞིན་ནོར། །དགའ་བཞིའི་དཔལ་སྟེར་བཙུན་མོ་དམ་པ་དང། །གཞལ་
མེད་མཛོད་ལ་དབང་བའི་ཁྱིམ་བདག་འདིས། །ཆོས་ཀྱི་རྒྱལ་པོ་་གངས་ཅན་རེ་བོའི་དཔེར་འོས་ལག་ལྡན་དང། །མྱུར་མགྱོག་རླུང་གི་ཤུགས་ལྡན་ཅང་ཤེས་རྟ། །གཡུལ་ལས་རྣམ་རྒྱལ་དམག་དཔོན་རིན་ཆེན་འདིས། །ཆོས་ཀྱི་རྒྱལ་པོ་་
འདོད་ཡོན་ལྔ་དང་བཀྲ་ཤིས་རྫས་རྟགས་བརྒྱད། །དམར་གཏོར་རྒྱན་ལྡན་ཚོགས་ཀྱི་འཁོར་ལོ་བཅས། །ནད་འཇོམས་སྨན་དང་འབྲུ་སྣའི་ཚོགས་རྣམས་ཀྱིས། །ཆོས་ཀྱི་རྒྱལ་པོ་་མྱོས་བྱེད་སྟོང་བཅུད་བདུད་རྩིའི་གསེར་སྐྱེམས་དང། །
གསང་རྟེན་བྲིས་སྐུ་ཡིད་བཞིན་དབང་གི་ནོར། །བཅུད་ལྡན་བདེ་སྐྱོང་སྣོད་དང་བཅས་པ་འདིས། །ཆོས་ཀྱི་རྒྱལ་པོ་་རི་དབང་གསེར་གྱི་རི་བདུན་རོལ་བའི་མཚོ། །གླིང་བཞི་གླིང་ཕྲན་བརྒྱད་དང་ཉི་ཟླར་བཅས། །ལྷ་མིའི་དཔལ་འབྱོར་མ་ཚང་
མེད་པ་འདིས། །ཆོས་ཀྱི་རྒྱལ་པོ་་སྣང་སྟོང་གཤིན་རྗེའི་རྒྱལ་པོའི་སྐུར་བསྟན་ཀྱང། །བསམ་པའི་རེ་སྐོང་བླ་མའི་ངོ་བོ་རུ། །ཡིད་ཆེས་མོས་གུས་འགྱུར་མེད་རྟེན་མཆོག་འདིས། །ཆོས་ཀྱི་རྒྱལ་པོ་འཁོར་བཅས་ཐུགས་དམ་བསྐངས་

[005A]༄༅། །ཐུགས་དམ་གཉན་པོ་དབྱིངས་སུ་བསྐང་གྱུར་ནས། །རྣལ་འབྱོར་དམ་ཆོས་སྒྲུབ་པའི་འགལ་རྐྱེན་ཀུན། །ཞི་ཞིང་མཐུན་རྐྱེན་ཁམས་གསུམ་དབང་སྡུད་པའི། །བསམ་དོན་ལྷུན་འགྲུབ་
མཐུན་པའི་གྲོགས་མཛོད་ཅིག་ དེ་ནས། ཆོས་སྐུ་མའི་བཟློག་པ་བྱ། བཟླས་པ་ནི།  ཆོས་རྒྱལ་འཁོར་བཅས་ཀྱི་ཐུགས་ཀར་ཡིད་བཞིན་གྱི་ནོར་བུ་འབར་བ་ཡཾ་གྱིས་མཚན་པའི་མཐར་སྔགས་ཕྲེང་དང་བཅས་པ་དམར་པོ་འོད་ཟེར་འཕྲོས་པ་དང་
སྤྱི་བོར་རྡོ་རྗེ་རྩེ་ལྔ་བའི་ལྟེ་བར་རྡོ་རྗེ་འཇིགས་བྱེད་དམར་པོ་ཞལ་གཅིག་ཕྱག་གཉིས་པའི་ཐུགས་ཀར་ཉི་དཀྱིལ་གྱི་སྟེང་དུ་ཧཱུཾ་ཡིག་གི་མཐར་སྔགས་ཀྱིས་བསྐོར་བར་དམིགས་ལ།  ཡི་གེ་བཅུ་པ་ལན་བདུན་བརྗོད།  རྡོ་རྗེ་འཇིགས་བྱེད་ལས་རང་འདྲ་
གཉིས་པ་ཞིག་ཆད་དེ་ཆོས་ཀྱི་རྒྱལ་པོ་ལ་ཐིམ་པས་འཁུ་ལྡོག་སོགས་མེད་པར་དགྱེས་བཞིན་དུ་ལས་མཛད་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། གཟུངས་ཐག་ལ་འཁྲིལ་ཏེ་སོང་བས་བུམ་པའི་ལྷའི་ཐུགས་རྒྱུད་
བསྐུལ། ལྷ་རྣམས་ཀྱི་ཐུགས་ཀའི་ཧཱུཾ་ཡིག་ལས་འོད་ཟེར་ཕྱོགས་བཅུར་འཕྲོས་པས། རྒྱལ་བ་སྲས་བཅས་ཀྱི་བྱིན་རླབས་ནུས་མཐུ་ལེགས་ཚོགས་ཐམས་ཅད་བསྡུས་ཏེ་སྔགས་ཕྲེང་ལ་ཐིམ། དེ་ལས་བདུད་རྩིའི་རྒྱུན་ཕྱུང་བུམ་ནང་གི་
རྫས་རྣམས་ལ་ཕོག་པས་རྫས་རྣམས་འཕེལ་ཏེ་རིན་པོ་ཆེ་ལ་སོགས་པ་བང་མཛོད་དང་གནས་ཁང་ཐམས་ཅད་གང་བར་བསམ། ཡང་ཐུགས་ཀའི་སྔགས་ཕྲེང་ལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས། ལྷ་ཀླུ་རྒྱལ་བློན་འབངས་འཁོར་འཇིག་

[005B] ཡང་འོད་ཟེར་སྔར་ལྟར་འཕྲོས་པས་འཇིག་རྟེན་ཁམས་ཀྱི་ལྷ་ཀླུ་མི་གསུམ་གྱི་དཔལ་འབྱོར་ལོངས་སྤྱོད་
ལེགས་ཚོགས་ཐམས་ཅད་རྒྱལ་སྲིད་སྣ་བདུན། ཉེ་བའི་རིན་ཆེན་བདུན། བཀྲ་ཤིས་རྟགས་བརྒྱད། རྫས་བརྒྱད་ཀྱི་རྣམ་པར་བཀུག་སྟེ། མདུན་གྱི་བུམ་པའི་ནང་དུ་ཐིམ་པར་གྱུར། ཡང་མདུན་བསྐྱེད་ཀྱི་ཐུགས་ཀ་ནས་རང་འདྲ་དཔག་མེད་འཕྲོས་
པས་མི་རིགས་བཞིའི་ཟས་ནོར་ལོངས་སྤྱོད་ལྷ་མིའི་འབྱོར་བ་ཐམས་ཅད་བཀུག་སྟེ་བུམ་པའི་ནང་གི་རྫས་ལ་ཐིམ་པས་བུམ་ནང་གི་ནོར་རྫས་ཁ་ནས་ལུད་པ་དང། ཆོས་རྒྱལ་གྱི་ཕྱག་གི་ནོར་བུ་དང་ཐོད་པ་རྣམས་ལས་ཀྱང་རིན་པོ་ཆེའི་ཆར་ལྷུག་ལྷུག་
བབས་པས་བང་མཛོད་དང་གནས་ཁང་གཙུག་ལག་ཁང་ལ་སོགས་པའི་ནང་ཐམས་ཅད་ནོར་རྫས་ཀྱིས་ཡོངས་སུ་གཏམས་པར་གྱུར། ཕྱུགས་སླས་རྣམས་ཀྱང་ནོར་ཕྱུགས་ཀྱིས་ཁེངས། རང་གི་བདག་ཏུ་བཟུང་བའི་རི་ཀླུང་ཁང་ཞིང་ཐམས་ཅད་
གཡང་བཅུད་ཀྱི་དཔལ་ཕུན་སུམ་ཚོགས་པའི་གཟི་བྱིན་དང་ལྡན་པར་གྱུར་བར་ བསམ་ལ།  ཨོཾ་ཡ་མ་རཱ་ཛཱ་སརྦ་སིདྡྷི་ཧཱུཾ།  ཞེས་རྟགས་མ་བྱུང་གི་བར་དུ་བཟླ། མཇུག་ཏུ། ཡིག་བརྒྱས་ལྷག་ཆད་ཁ་བསྐངས། མཆོད་བསྟོད་མདོར་བསྡུས་བྱེད། དེ་ནས་གཏོར་མ་ནང་མཆོད་
ལྟར་བྱིན་གྱིས་རླབས།  ཨོཾ་ཡ་མ་རཱ་ཛཱ་ས་པ་རི་ཝཱ་ར་ཨི་དཾ་པ་ལིཾ་ཏ་ཁ་ཁ་ཁཱ་ཧི་ཁཱ་ཧི།  ཞེས་པ་ལན་བདུན་གྱིས་གཏོར་མ་ཕུལ། སྔར་ལྟར་ཕྱི་ནང་གི་མཆོད་པ་དང། གཞི་བདག་ལ་གཏོར་མ་བསྔོ། བསྟོད་པ་ནི།  ཧཱུཾ་པདྨ་རཱ་གའི་རྡུལ་བརྩེགས་རི་དབང་ལ། །འབུམ་

[006A]༄༅། །ཕྲག་མཁའ་ནོར་མདངས་ཀྱིས་འཁྱུད་པ་བཞིན། །རབ་དམར་འོད་ཀྱི་བཞུགས་པ་འདུ་མ་སྤྲོས་པའི། །གསང་བའི་ལྷ་མཆོག་གཤིན་རྗེ་རྒྱལ་པོར་བསྟོད། །ཁྱབ་བདག་དཔལ་ལྡན་འཇིགས་
མཛད་རྡོ་རྗེ་ཡི། །དམ་ཚིག་བཀའ་གཉན་རྟག་ཏུ་དྲན་དགོངས་ལ། །ཡབ་རྗེ་རྒྱལ་བའི་དབང་པོ་ཙོང་ཁ་པའི། །བསྟན་དང་བསྟན་འཛིན་ཁྲིམས་ལྡན་སྡེ་བཅས་སྐྱོངས། །འཛམ་གླིང་ཡུལ་གྲུ་སྤྱི་དང་ཡུལ་ལྗོངས་འདིར། །ནད་མཚོན་གཡུལ་
འཁྲུགས་རྒུད་ཚོགས་ཀུན་ཞི་ཞིང། །སྡེ་བཞིའི་དཔལ་འབྱོར་རྟ་བདུན་རྒྱལ་པོ་ཡིས། །འདབ་བརྒྱབ་བཞིན་འདོད་རྒུའི་རེ་བ་སྐོངས། །ཡང་སྒོས་རྣལ་འབྱོར་དཔོན་སློབ་འཁོར་བཅས་ཀྱི། །བསྟན་འགྲོའི་དོན་ཆེན་བསྒྲུབ་པའི་མཐུན་པའི་རྐྱེན། །
རྐེད་མེད་ལུས་ཕྲས་ཆགས་ལྡན་ཡིད་དབང་བཞིན། །དབང་དུ་སྡུད་པའི་ལས་འདི་ཁྱོད་ཀྱི་སྒྲུབས། །བསམ་པས་དགོས་འདོད་ཡར་ངོའི་ཟླ་བཞིན་དུ། །སྤེལ་བའི་དབུ་འཕང་དགུང་དུ་མཐོར་བཏེགས་ལ། །ནག་ཕྱོགས་བདུད་ལས་རྒྱལ་བའི་
བ་དན་དཀར། །ཕྱོགས་མཐར་གཡོ་བའི་བསམ་དོན་འགྲུབ་པར་མཛོད། ། ཞེས་བསྟོད་ཅིང་འདོང་དོན་ལ་གསོལ་བ་བཏབ། ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང།  མ་འབྱོར་བ་དང།  ཞེས་སོགས་ཀྱིས་ནོངས་པ་བཟོད་པར་གསོལ། རྟེན་ལ།།
འདིར་ནི་རྟེན་དང་ ཞེས་སོགས་བརྟན་བཞུགས་བྱ། བསྔོ་སྨོན་བཀྲ་ཤེས་ཀྱིས་མཐའ་བརྒྱན་ཏེ་ཐུན་མཚམས་ལ་འཇུག་ཐུན་རྗེས་མ་རྣམས་ལ་མཆོད་གཏོར་ཁ་གསོས་ལ་ས་བོན་དོར་ཏེ་སྔར་ཡོད་གསལ་འདེབས་ཀྱི་ཚུལ་དུ་བསྐྱེད་དེ་བརྟན་བཞུགས་པར་གོང་ལྟར་རོ། །

[006B] གྲོལ་རྒྱུའི་ཐུན་ཐ་མར་ཆོ་ག་གཞན་རྣམས་སྔར་བཞིན། འདོད་གསོལ་གྱི་མཇུག་ཏུ། བུམ་ནངྒི་སྔགས་རྣམས་ཀློག་པར་མོས་ལ་སྔགས་རྣམས་བརྗོད་པའི་མཐར།  རྟེན་འདི་ཉིད་གང་དུ་བཞུགས་པའི་
གནས་སུ། ཆོས་སྲིད་ཀྱི་ལེགས་ཚོགས་སྣོད་བཅུད་ཀྱི་དཔལ་འབྱོར་མ་ལུས་པ་ཝ་ཤཾ་ཀུ་རུ་ཧོཿ་ ཞེས་བརྗོད་ལ་མེ་ཏོག་འཐོར་སྒྲུབས་པ་ཐོན་ནས། གཏེར་བུམ་གང་དུ་བཞུགས་པའི་གནས་སུ་སྤྱན་འདྲེན་དགོས་ནས་སྤོས་རོལ་དང་བཅས་ཏེ་སྤྱན་དྲངས། མི་དགོས་ན་
མཛོད་ཁང་ལྟ་བུའི་ཕུག་ཏུ་མདུན་བསྟན་ནས་བཞུགས་སུ་གསོལ། མདུན་དུ་སྔར་སྨོས་པའི་གཏོར་མ་དང་མཆོད་པའི་རྫས་རྣམས་ལེགས་པར་བཤམས་ལ་འབུལ། །ད་ལྟར་བྱས་པས་གནས་དེར་བྱིན་ཆགས་ཤིང་ཆོས་སྲིད་ཀྱི་དཔལ་འབྱོར་ཟད་མི་ཤེས་པ་ཀློང་བརྡོལ་བ་ལྟར་འབྱུང་ཞིང་བཀྲ་
ཤིས་པར་འགྱུར་བར་གསུངས་སོ། །སྨྲས་པ།  འཇམ་མགོན་སྙན་རྒྱུད་གསང་བའི་གླེགས་བམ་ལས། །འོངས་བའི་གསང་སྒྲུབ་གཏེར་ཆེན་ཀ་ལ་ཤ། །སྒྲུབ་པའི་མན་ངག་རིན་ཆེན་གཏེར་མཛོད་འདི། །བུམ་ནང་མར་མེ་བཞིན་དུ་གསང་
པར་བྱོས། ། ཞེས་པ་འདི་ཡང། ཧར་ཆེན་ཤོག་གི་གྲྭ་རིགས་དབང་བསྐུར་ནས་ཡང་ཡང་རྣ་བ་འཛེར་བར་བརྟེན། ཆོས་མེད་རྒྱལ་ཁམས་པ་མི་བསྐྱོད་རྡོ་རྗེས་བྲིས་པ་ཛ་ཡན་ཏུ།། །།



