༄༅། །གདན་ས་ཆེན་པོ་སྐུ་འབུམ་བྱམས་པ་གླིང་གི་གདན་རབས་མུ་ཏིག་འཕྲེང་བ་ཞེས་བྱ་བ་བཞུགས་སོ། །

[001] །སྡེབ་སྦྱོར་མཉམ་པའི་བྲྀཊྚ་ལས་ཡི་གེ་བཅུ་གཅིག་པ་གསུམ་བསྔགས་ལ་ཉིས་སྟོང་བཞི་བཅུ་ཞེ་བརྒྱད་ཡོད་པ་ལས་སུམ་བརྒྱད་བདུན་བ་དབང་པོ་རྡོ་རྗེ་ཞེས་བྱ་བའི་པྲཱ་ལྟར།།
[DD]༄༅། །ཀ་ལྤོ་པ་ཙི་དདྭཽ་ག་ཎ་མེ་ར་བཽ་ཉ་གྲཾ་ཨཱ་དྷརྨ་དྲྀཥྚི་རྣ་ཡ་ནཾ་ས་ཧ་སྲཱ། །།
༄༅། །བསྐལ་པར་ཉེར་བསགས་ཚོགས་གཉིས་ལྷུན་པོའི་སྤོར། །ཆོས་ཀུན་གཟིགས་པའི་འདྲེན་བྱེད་སྟོང་ལྡན་ཞིང། །།

[002A][DD]
༄༅། །ཨཱརྱྱོ་ག་ཎོ་བེནྡྲ་ཨ་བྷཱུ་ཙྪཱི་ཁཱ་ལཾ་མཽ་ནེནྡྲ་ཡ་ཛྙ་ཀྲ་ཏུ་ཡ་སྶ་ན་མྱཾ། །
༄༅། །འཕགས་ཚོགས་ཉེ་དབང་གཙུག་གི་རྒྱན་གྱུར་བ། །ཐུབ་དབང་མཆོད་སྦྱིན་བརྒྱ་བ་གང་དེར་འདུད། །

[002B] །རྒྱལ་སྲས་ཟོལ་གྱིས་སྐལ་བཟང་འགྲོ་རྣམས་ལ། །ཟབ་རྒྱས་བདུད་རྩིའི་བགོ་སྐལ་སྦྱིན་མཛད་པ། །མི་ཕམ་འཇམ་པའི་དབྱངས་ལ་གུས་ཕྱག་འཚལ། །ཤེར་ཕྱིན་
དགོངས་དོན་གསེར་གྱི་ཤིང་རྟ་ཆེ། །ཟླ་མེད་རྣམ་དཔྱོད་གཉིས་འཐུང་གིས་དྲངས་ཏེ། །དབུ་སེམས་གྲུབ་མཐའ་ལམ་བཟང་གསལ་མཛད་པ། །ཀླུ་སྒྲུབ་ཐོགས་མེད་ཞབས་དེར་དང་བས་འདུད། །རྒྱལ་བོའི་རིགས་འཁྲུངས་
གནས་ལྔ་རིག་པའི་ཕ་རོལ་སོན། །དམ་པས་རྗེས་བཟུང་རིམ་གཉིས་ཟབ་མོའི་རྟོགས་པ་བརྙེས། །གངས་ཅན་ཡུལ་བྱོན་བཀའ་གདམས་རིང་ལུགས་ཉི་ཟླ་ལྟར། །གསལ་མཛད་འདྲེན་མཆོག་ཨ་ཏི་ཤ་ལ་གུས་ཕྱག་
འཚལ། །རྨད་བྱུང་བློ་གྲོས་གཏིང་མཐའ་དཔག་དཀའ་མཁྱེན་དང་བརྩེ་བའི་བཻ་ཌཱུར་ཕུང་པོས་ཡོངས་སུ་གཏམས། །གཞན་ཕན་ག་བུར་ཟེགས་མ་དང་ལྡན་མཁས་བཙུན་བཟང་པོའི་རླབས་འཕྲེང་ཆལ་ཆིལ་གཡོ་བའི་ནང།།

[003A]༄༅། །དཔག་མེད་ཡོན་ཏན་བདུད་རྩིས་མྱོས་པའི་ངང་མོ་གང་ངག་རབ་དཀར་གྲགས་པའི་རྫ་རྔ་བརྡུང། །མདོ་སྔགས་ཉལ་འགྲོ་བྱེ་བའི་འབྱུང་གནས་ཐམས་ཅད་མཁྱེན་དངོས་བློ་བཟང་གྲགས་པའི་
ཞབས་ལ་འདུད། །རྣམ་མང་ལུང་གི་རང་བཞིན་འཆི་མེད་གོས། །རྣམ་དཔྱོད་དྲི་མེད་གསེར་གྱི་ཡུ་བར་བརྟེན། །རྣམ་དག་སྒྲུབ་པའི་ཏོག་གིས་རབ་མཛེས་པ། །རྣམ་པར་བསྒྲེང་མཛད་དེ་དག་ཕྱག་གི་ཡུལ། །མི་
ཕམ་མདུན་ས་ཡིད་འཕྲོག་དགའ་ལྡན་ཞིང། །དུས་ཀྱི་དབང་གིས་ས་ལ་འཕོས་པ་ལྟར། །བསྔགས་པར་འོས་པ་སྤྲུལ་པའི་སྐུ་འབུམ་ཞེས། །གྲགས་པའི་བ་དན་གཡོ་བ་ཨེ་མའོ་མཚར། །གང་དུ་བསླབ་གསུམ་
བདུད་རྩིས་རྒྱུད་གཏམས་ཤིང། །འཆད་ཉན་གསེར་གྱི་དྲིལ་ཆེན་འཁྲོལ་བ་ཡིས། །ཐུབ་བསྟན་རིན་ཆེན་སྤེལ་བའི་དཔལ་ཡོན་ཅན། །མཁན་བརྒྱུད་རིམ་པར་བྱོན་རྣམས་དད་བས་བསྔགས། །སྲིད་ཞིའི་དགེ་

[003B] །སྐུ་འབུམ་བྱམས་པ་གླིང་གི་ངོ་མཚར་གཏམ། །པདྨ་དཀར་པོའི་ཚལ་དང་མཚུངས་པ་གང། །གསལ་བྱེད་དཀར་ཆག་འོད་སྟོང་དེང་འདིར་ཤར། །མ་དག་གཏམ་གྱི་འཁྲུལ་བའི་དྲི་མ་ཀུན། །དག་བྱེད་དབང་ཕྱུག་
བློ་མཚོར་འཁྱིལ་བ་གང། །རྣམ་དཔྱོད་སྐལ་ལྡན་ཤིང་རྟས་ཉེར་དྲངས་ཏེ། །དོན་གཉེར་སྐྱེ་བོའི་དཔལ་དུ་འདི་ལྟར་འབབ། །དེ་ལ་འདིར་རྣམ་འདྲེན་ཐུབ་པའི་དབང་པོ་སྲས་དང་བཅས་པའི་ཐུགས་རྗེའི་གངས་རི་ལས་འོངས་པའི་ལེགས་སྤྱད་ཀྱི་ཆུ་ཀླུང་འབུམ་
ཕྲག་མངོན་པར་འཁྱིལ་བའི་ཆོས་སྡེའི་ཆུ་གཏེར་ཆེན་པོ། རྣམ་པར་དཀར་བའི་འཕྲིན་ལས་ཀྱི་གཏིང་མཐའ་དཔག་པར་དཀའ་བ། བསླབ་པ་གསུམ་གྱི་ནོར་བུས་ཡོངས་སུ་གཏམས་ཤིང་སྡེ་སྣོད་གསུམ་གྱི་རླབས་འཕྲེང་ཆལ་ཆིལ་དུ་གཡོ་བ། བློ་གསལ་
ངང་མོ་འབུམ་སྡེ་འཆད་ཉན་གྱི་སྒྲ་དབྱངས་ཕྱོགས་བརྒྱར་སྒྲོགས་པས་ཐར་འདོད་ཡིད་ཀྱི་འདོད་པ་འཇོ་བ། མཁས་གྲུབ་ཀླུ་དབང་བྱེ་བའི་ཚོགས་ཀྱིས་ཡོངས་སུ་བརྟེན་པས་ལེགས་བཤད་འདོད་དགུའི་ཆར་ཆེན་འབེབས་པ། རྒྱ་བོད་ཧོར་གསུམ་གྱིས་བསྡུས་
པའི་ལུས་ཅན་སྲོག་ཆགས་མཐའ་ཡས་པའི་མགོན་དང་སྐྱབས་དང་དཔུང་གཉེན་གཅིག་པུར་གྱུར་པ་མདོ་སྨད་བསྟན་པའི་འབྱུང་གནས་སྐུ་འབུམ་བྱམས་པ་གླིང་ཞེས་ཡོངས་སུ་གྲགས་པ་འདི་ཉིད་ཐོག་མར་ཇི་ལྟར་བཏབ་ཅིང་མཁན་བརྒྱུད་རིམ་པར་བྱོན་པ་དང། སྐུ་
གསུང་ཐུགས་རྟེན་ཇི་ལྟར་བཞུགས་ཚུལ་དང་བཅས་པ་བརྗོད་པར་བྱ་བ་ལ། ཐོག་མར་རྗེ་བདག་ཉིད་ཆེན་པོའི་རྣམ་པར་ཐར་པ་མདོར་བསྡུས་པ་ཞིག་བརྗོད་ན། དེ་ཡང་པད་དཀར་ཞལ་ལུང་རྗེས་འབྲངས་དང་བཅས་པ་ལྟར་ན་སངས་རྒྱས་མྱ་ངན་ལས་འདས་

[004A]༄༅། །ནས་ལོ་ཉིས་སྟོང་ཉིས་བརྒྱ་སོ་བདུན་དང། མཁས་པ་དགའ་བྱེད་དང་ཊིཀ་ཆེན་དེ་ཉིད་སྣང་བ་ལྟར་ན་ཉིས་སྟོང་ཆིག་བརྒྱ་དགུ་བཅུ་རྩ་གཅིག་འདས་པ་གསེར་འཕྱང་ཞེས་པ་མེ་མོ་བྱའི་ལོ་ལ། བོད་ཆོལ་ཁ་གསུམ་གྱི་ནང་
ནས་མདོ་སྨད་རྟའི་ཆོལ་ཁ། དགེ་བཅུ་ཚང་བའི་ཡུལ། ཙོང་ཁ་ཞེས་བྱ་བར་མལ་གྱི་རིགས་ལས་ཡབ་ཀླུ་འབུམ་དགེ་དང། ཡུམ་ཤིང་མོ་བཟའ་ཨ་ཆོས་གཉིས་ཀྱི་སྲས་སུ་ངོ་མཚར་བའི་ལྟས་དུ་མ་དང་བཅས་ཏེ་སྐུ་བལྟམས་པ་ཡིན་ཏེ། ཇི་སྐད་དུ་
གངས་ཅན་གྱི་སྙན་ངག་མཁན་ངག་དབང་ཆོས་གྲགས་དཀོན་མཆོག་གྲུབ་པའི་སྡེས་མཛད་པའི་རྟོགས་བརྗོད་དཔག་བསམ་འཁྲི་ཤིང་ལས། འདི་ནས་ཤར་གྱི་ཕྱོགས་ན་ཙོང་ཁ་ཞེས། །ས་ལ་གནས་ཀྱང་ལྷ་ཡི་འཇིག་རྟེན་དུ། །བརྟག་པར་བྱ་བ་
ཡུལ་གྱི་དགེ་མཚན་ནི། །མ་ལུས་བགྲད་ལ་ཐུབ་རྣམས་ངལ་བ་ཡོད། །དེར་ནི་ཀླུ་དབང་ཇི་བཞིན་དཔལ་འབྱོར་དང། །གྲགས་པའི་བ་དན་རྟག་ཏུ་བཙུགས་པ་བཞིན། །ཀླུ་འབུམ་དགེ་ཞེས་ཡོན་ཏན་མེ་ཏོག་སོགས། །དམ་པའི་དྲི་བསུང་ཕྱོགས་
མཐར་སྤྲོ་བ་བྱུང། །དེ་ཡི་དགའ་མ་དུལ་ཞིང་མཛངས་པ་དང། །ཡ་རབས་ཆོས་ཀྱིས་མཐོ་བ་དབྱངས་ཅན་ནི། །མི་ཡི་ཟོལ་ལ་བསྟེན་འདྲ་ཤིང་མོ་བཟའ། །ཨ་ཆོས་ཞེས་བྱ་དཔལ་དང་ལྡན་པ་བྱུང། །དཔལ་མོ་དེ་ཡི་མངལ་གྱི་འོ་མའི་མཚོར། །དམ་
པའི་རིན་ཆེན་ཡོན་ཏན་གཟི་འབར་བ། །རབ་ཏུ་འཛིན་པས་མཛེས་པར་གྱུར་བ་ནི། །འོད་དཀར་གྱི་ནི་རི་བོང་མཚན་མ་བཞིན། །སྒྱུ་མ་ཡིས་ནི་ཟས་གཙང་སྲས་པོ་དང། །བྱམས་པའི་དཔལ་ནི་ཚངས་སྦྱིན་ལྷ་མོ་ཡིས། །མངལ་དུ་འཛིན་པ་འདི་

[004B] །ངོ་མཚར་འདི་དག་བྱེད་པོས་སྤྲུལ་ལམ་ཅི། །དཔལ་ལྡན་མོ་དེ་དེ་ཚ་བདེ་བ་ལ། །རེག་པར་གནས་ཤིང་དགེ་བའང་ངང་གིས་འཕེལ། །དམ་པ་རྣམས་ཀྱི་རང་བཞིན་ཉིད་ཡིན་ཀོ། །འདི་ལ་ཁེངས་ཤིང་དྲེགས་པ་ཇི་ལྟར་རིགས། །དེ་
ནས་ནམ་ཞིག་སྨོན་ལམ་རླུང་བཞོན་གྱིས། །མངལ་ནས་སྤྲིན་རུམ་གོ་སྐབས་ཕྱེ་བ་བཞིན། །གནོད་པ་མེད་པར་གཞོན་ནུ་བཙས་པ་ནི། །སྤྲིན་རུམ་ནས་ཐོན་ཟླ་བའི་དཀྱིལ་འཁོར་བཞིན། །རྒྱལ་བའི་མྱུ་གུ་བསམ་བཞིན་བལྟམས་པ་དང། །ལྷན་
ཅིག་འཇིག་རྟེན་མིག་ནི་ཕྱེ་བ་དང། །དྲན་པའི་ཕྱོགས་རྣམས་ངོ་ཟུམ་གནག་པ་དང། །ནོར་འཛིན་གོས་དཀར་གྱོན་པ་མཉམ་དུ་བྱུང། །ཞེས་གསུངས་པ་ལྟར་རོ། །དེ་ཡང་ལྟེ་བ་བཅད་པའི་ཁྲག་འཛིན་མར་ལྷུང་བ་ལས། བྱང་ཆུབ་ཀྱི་ལྗོན་ཤིང་
ཕུན་སུམ་ཚོགས་བ་ཞིག་འཁྲུངས། དགུང་ལོ་གསུམ་པ་ལ་ཀརྨ་པ་རོལ་པའི་རྡོ་རྗེའི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་བཞེས། དེའི་ཚེ་ཆོས་རྗེ་པའི་མནལ་ལམ་དུ་ཕྱོགས་དེར་ཙན་དན་གྱི་ལྗོན་ཤིང་ཤིན་ཏུ་ཆེ་བ་ཞིག་སྐྱེས་འདུག་པའི་གྲིབ་
བསིལ་དུ་སྲོག་ཆགས་གྲངས་མེད་པ་ངལ་གསོ་བ་ཞིག་རྨིས། ཡབ་ཡུམ་གཉིས་ལ་བྱིས་པ་འདི་ས་མཐོན་པོར་གནས་པའི་བྱང་ཆུབ་སེམས་དཔའ་ཆེན་པོ་ཞིག་ཡིན་པར་འདུག་པས་གཅེས་སྤྲས་གང་དྲག་གྱིས། མི་རིངས་པར་ལྟེ་བ་བཅད་པའི་ཁྲག་ལས་ལྗོན་
ཤིང་ཁྱད་པར་ཅན་ཞིག་སྐྱེ་བར་འདུག་ཅིང། ཤིང་དེས་མ་འོངས་པ་ན་འགྲོ་བ་རྣམས་ལ་ཕན་ཐོགས་པར་འགྱུར་རོ་ཞེས་ལུང་བསྟན། དགུང་ལོ་བདུན་པ་ལ་བབས་པ་ན་ཆོས་རྗེ་དོན་གྲུབ་རིན་ཆེན་བས་མཁན་པོ་དང། གཞོན་ནུ་བྱང་ཆུབ་ཀྱིས་སློབ་དཔོན་

[005A]༄༅། །མཛད་ནས་རབ་བྱུང་དང་དགེ་ཚུལ་བསྒྲུབས་ཏེ་བློ་བཟང་གྲགས་པའི་དཔལ་ཞེས་མཚན་གསོལ། ཡི་གེ་འབྲི་ཀློག་ལ་བརྩོན་པར་མཛད་པས་རིག་པའི་གནས་ཕལ་ཆེ་བ་ཚེགས་མེད་པར་ཐུགས་སུ་ཆུད། བཅུ་བདུན་
བཞེས་པ་ན་ལེགས་བཤད་ཀྱི་སྐྱེས་ལེན་པའི་ཕྱིར་མཁན་པོས་བདག་རྐྱེན་མཛད་ནས་ཡུལ་དབུས་སུ་བྱོན། འབྲི་གུང་ཐེང་དུ་སྤྱན་སྔ་ཆོས་ཀྱི་རྒྱལ་པོ་ལ་སེམས་བསྐྱེད་དང། ཕྱག་ཆེན་ལྔ་ལྡན་གསན། སྙེ་ཐང་བདེ་བ་ཅན་དང། ས་སྐྱ་ལ་སོགས་
པའི་ཆོས་གྲྭ་མང་པོར་ཤིང་རྟའི་སྲོལ་འབྱེད་བཞིར་གྲགས་པའི་གཞུང་ལུགས་རྣམས་ཐུགས་སུ་ཆུད་པར་མཛད། དབུས་གཙང་དུ་དཀའ་ཆེན་བཞིའི་གྲྭ་སྐོར་མཛད་པས་དཀའ་བཞི་པ་བློ་བཟང་གྲགས་པ་ཞེས་སྙན་གྲགས་ཀྱི་སྒྲ་དབྱངས་སྲིད་རྩེའི་བར་དུ་
ཁྱབ་པར་གྱུར། དགུང་ལོ་སུམ་ཅུ་པ་ལ་ཡར་ལུང་རྣམ་རྒྱལ་དུ་ཇོ་གདན་ཚོགས་པའི་མཁན་པོ་ཚུལ་ཁྲིམས་རིན་ཆེན་གྱིས་མཁན་པོ་དང། བྱེ་རྫིང་མཁན་པོ་ཤེས་རབ་མགོན་པོས་སློབ་དཔོན། དབུ་མཛད་བསོད་ནམས་རྡོ་རྗེས་གསང་སྟོན་མཛད་
ནས་བསྙེན་པར་རྫོགས་ཏེ་འདུལ་བ་འཛིན་པ་རྣམས་ཀྱི་གཙུག་གི་ནོར་བུར་གྱུར། གདན་ས་ཐེལ་དུ་སྤྱན་སྔ་གྲགས་པ་བྱང་ཆུབ་ལ་ནཱ་རོ་ཆོས་དྲུག་གི་ཁྲིད་སོགས་གསན། ལྷ་ཁང་ཀེ་རུར་ཚ་ཁོ་དཔོན་པོ་སོགས་སྡེ་སྣོད་འཛིན་པ་མང་པོ་ལ་དཀའ་ཆེན་བཞིའི་
བཤད་པ་སྩལ། སྐྱིད་ཤོད་ཚལ་དུ་བཀའ་འགྱུར་ལ་གཟིགས་རྟོག་གནང། ལྷ་སར་སྙུང་གནས་ཀྱི་ཐུགས་དམ་དང། བདེ་བ་ཅན་དུ་ཆོས་མང་དུ་གསུངས། ཁྱད་པར་དུ་མོན་མཁར་བཀྲ་ཤིས་གདོང་དུ་མཁས་པ་རྒྱ་མཚོ་ལྟ་བུ་ལ་རྒྱ་གར་སྐད་

[005B] །བླ་མ་དབུ་མ་པ་བརྩོན་འགྲུས་སེང་གེས་མཚམས་སྦྱར་ནས་རྗེ་བཙུན་འཇམ་པའི་དབྱངས་ལ་ཟབ་ཆོས་དུ་མ་གསན་ཅིང། ཀླུ་སྒྲུབ་ཡབ་སྲས་ཀྱི་
དགོངས་པ་ཕྱིན་ཅི་མ་ལོག་པར་རྟོགས་ཏེ་ཟབ་མོ་དབུ་མའི་ལྟ་བ་ཐུགས་ལ་འཁྲུངས། ལྷོ་བྲག་གྲུབ་ཆེན་ནམ་མཁའ་རྒྱལ་མཚན་དང། བྲ་གོར་མཁན་ཆེན་ཆོས་སྐྱབས་བཟང་པོ་གཉིས་ལ་བཀའ་གདམས་ཀྱི་སྐོར་གསན་ནས་ཐུགས་ཉམས་སུ་བཞེས་པས་
གསུང་རབ་ཐམས་ཅད་གདམས་ངག་ཏུ་ཤར་ཞིང་སྒྲུབ་པའི་རྒྱལ་མཚན་བཙུགས། རྗེ་བཙུན་འཇམ་པའི་དབྱངས་ཀྱིས་བསྟན་བཅོས་འདི་དང་འདི་རྩོམ་ཞེས་བསྐུལ་མ་མཛད་པ་བཞིན་ལམ་རིམ་སྔགས་རིམ་སོགས་མདོ་སྔགས་ཀྱི་གཞུང་དུ་མ་ལྗགས་རྩོམ་
མཛད་པ་རྣམས་དཔྱད་པ་གསུམ་གྱིས་དག་ཅིང་བསྟན་པ་རིན་པོ་ཆེའི་མཛེས་རྒྱན་དུ་གྱུར་ཏོ། །དགུང་ལོ་ང་གསུམ་པས་མོ་གླང་གི་ལོའི་ཚེ་འཕྲུལ་ཟླ་བའི་ཚེས་གཅིག་ནས་བཅོ་ལྔའི་བར་ལྷ་ས་སྨོན་ལམ་ཆེན་མོ་བཙུགས་ནས་དགེ་འདུན་སྟོང་ཕྲག་བརྒྱད་ལྷག་
ཙམ་ལ་བསྙེན་བཀུར་རྒྱ་ཆེར་བསྟབ་ནས་བསྟན་པ་རིན་པོ་ཆེ་ཕྱྭོགས་མཐར་རྒྱས་པའི་ཐུགས་སྨོན་རྣམ་པར་དག་པ་མཛད། འདི་ནི་སྤྱན་རས་གཟིགས་དབང་སྲོང་བཙན་སྒོམ་པོས་གསལ་བར་ལུང་བསྟན་ཏེ། རྒྱལ་པོ་བཀའ་ཆེམས་ལས། དེ་ནས་
ཁྱད་པར་བསྙེན་བཀུར་ཆེར་མཛད་པ། །དགེ་སློང་བྱང་སེམས་ཤར་ཕྱོགས་སྐུ་འཁྲུངས་པ། །གསང་སྔགས་འཆང་ཞིང་རྣལ་འབྱོར་ཆེན་པོ་ནི། །སྙིང་པོའི་མཐའ་རྟེན་སྐྱེས་ཆེན་དམ་པས་ནི། །ཞལ་ཡང་བསྒྱུར་ཞིང་བསྙེན་བཀུར་དམ་པ་མཛད་
[006A]༄༅། །དེ་ལ་བསྙེན་བཀུར་ཆེར་བྱེད་དེ་དག་ནི། །འཕགས་པའི་གང་ཟག་དགེ་སྦྱོང་ཤ་སྟག་གོ་ཞེས་གསུངས་པས་སོ། །ལོ་དེའི་དཔྱིད་ཀ་གནས་གཞི་གསར་དུ་འདིང་རྩིས་མཛད་དེ། གསང་བདག་གི་ལུང་
བསྟན་ལས། དབང་བསྐུར་རི་ཡི་ལྡེབས་དག་ཏུ། །བཙུན་མོ་སྡིངས་ཀྱི་ངོས་ཕྱོགས་སུ། །དགེ་འདུན་དཔག་མེད་འདུ་བར་འགྱུར། །རི་ནི་གང་ཡིན་འཇམ་དཔལ་འཆད། །དབུས་གཙང་མདོ་ཁམས་རྒྱ་ཡུལ་གྱི། །མཆོད་གནས་དམ་
པ་ཚོགས་གསོག་རྟེན། །མངའ་རིས་བྱང་ཁམས་ཀུན་གྱི་སྐྱབས། །ཕྱོགས་བཅུར་སྡེ་དགོན་རྒྱས་པར་འབྱུང། །ཞེས་གསུངས་པ་ལྟར། འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་བཏབ་སྟེ་གསེར་མདོག་ཅོད་པན་འཛིན་པའི་རིང་
ལུགས་ཕྱོགས་དང་ཕྱོགས་མཚམས་ཀུན་ཏུ་དར་ཞིང་རྒྱས་པའི་འབྱུང་ཁུངས་གཅིག་བུར་གྱུར་ཏོ། །གནས་རི་དེ་ཡང་སྐུ་གསུང་ཐུགས་ཀྱི་རྟེན་རང་བྱོན་གསལ་ཞིང་གྲངས་ལས་འདས་པས་གང་བར་སྣང་སྟེ། ཕྱིར་སྐོར་སོགས་ལ་ཞིབ་ཏུ་གཟིགས་པས་
ཤེས་སོ། །དེ་ལྟ་བུའི་དགོན་གནས་དམ་པར་བསྟན་པ་རིན་པོ་ཆེ་བཤད་སྒྲུབ་གཉིས་ཀྱི་སྒོ་ནས་ཉིན་མོ་ལྟར་གསལ་བར་མཛད་ནས་ལོ་བཅུ་གཅིག་གི་བར་དུ་གདན་ས་ཆེན་པོ་སྐྱོང་བར་གནང། དགུང་ལོ་དྲུག་ཅུ་རེ་གསུམ་པས་ཕག་ལོར་ཟླ་བ་བཅུ་པའི་
ཉེར་ལྔའི་སྔ་དྲོའི་ཆ་ལ་དགེ་ལྡན་གཟིམས་ཁང་དཀར་པོར། འོད་གསལ་ལྷ་ཁང་དུ་འཆི་བ་ཆོས་སྐུར་བསྒྱུར་པའི་སྒོ་ནས་བར་དོ་ལོངས་སྤྱོད་རྫོགས་པ་སྒྱུ་མ་ལྟ་བུའི་སྐུར་བཞེངས་ནས། སྐུ་ཚེ་ཕྱི་མ་དགའ་ལྡན་དུ་རྒྱལ་སྲས་འཇམ་དཔལ་སྙིང་པོ་ཞེས་བྱ་

[006B] མ་འོངས་པ་ན་ངོ་མཚར་རྨད་བྱུང་བཀོད་པའི་ཞིང་དུ་རྒྱལ་བ་སེང་གེའི་ང་རོ་ཞེས་བྱ་བར་སངས་རྒྱ་པའི་ཚུལ་བསྟན་ཏེ་མཛད་བ་བཅུ་གཉིས་ཀྱི་རྣམ་པར་འཕྲུལ་བསྟོན་པར་འགྱུར་བ་ཡིན་ནོ། །དེ་དག་ནི་གདུལ་བྱ་ཐུན་མོང་གི་དབང་དུ་བྱས་
པའི་རྣམ་པར་ཐར་པ་ཡིན་ལ། ངེས་པའི་དོན་དུ་ན་གསང་བདག་གིས་མཁན་ཆེན་ལས་ཀྱི་རྡོ་རྗེ་ལ་གསུངས་པ་ལས། ང་ལག་ན་རྗེས་ཀྱང་མ་ཏབྷི་དྲའི་ཡོན་ཏན་གྱི་མཐའ་རྟོགས་པར་མི་ནུས་སོ། །ཞེས་གསུངས་པ་ལས་ན། སྐུ་བཞིའི་གོ་འཕང་
མངོན་དུ་མཛད་པའི་རྒྱལ་བ་ཞིག་ཞིང་འདིར་སེམས་ཅན་གྱི་དོན་དུ་བྱོན་པ་ཡིན་ནོ་ཞེས་བྱ་བར་ངེས་སོ། །དེ་ལྟར་གཏམ་དུ་བརྗོད་པ་རྣམས་ནི་བདག་ཉིད་ཆེན་པོ་འདིའི་རྣམ་པར་ཐར་པ་མདོར་བསྡུས་ཙམ་སྟེ། ཞིབ་པར་ནི་རྣམ་ཐར་གྱི་ཡི་གེ་ཆེན་མོ་
ལས་ཤེས་པར་བྱའོ། །སྨྲས་པ། རྒྱལ་ཀུན་ཡེ་ཤེས་རང་བཞིན་དྷཱི་ཡིག་གི་དམར་སེར་ཐིག་ལེ་སྒེག་མོའི་མངལ་ཉིད་དུ། །སྦྲུམ་པ་ལས་འཁྲུངས་རྒྱལ་སྲས་ཉིན་མོར་བྱེད། །ཐུབ་བསྟན་པདྨོ་བྱེ་བའི་གཉེན་དུ་གྱུར། །དེ་ཚེ་མཁས་
རློམ་འབྱུང་པོའི་གཉིས་སྐྱེས་ཀུན། །ཚུལ་འཆོས་མུན་པའི་ཁུང་བུར་ཡིབ་པ་དང། །ལྷན་ཅིག་གཟུར་གནས་མཁས་གྲུབ་སྐྱེ་བོའི་ཚོགས། །ཁྱོད་ཞབས་སྤྱི་བོར་མཆོད་པས་ཅི་ཡང་བྲེལ། །གང་གི་འཕྲིན་ལས་ཆུ་ཀླུང་བྱེ་བ་བརྒྱ། །དགེ་ལེགས་
འཛུམ་དཀར་རྒོད་བཞིན་བབས་པ་ལས། །རིག་གྲོལ་བློ་གསལ་དགེ་འདུན་རྐང་འཐུང་གིས། །རྒྱ་མཚོའི་གོས་ཅན་གང་བ་བཞིན་དུ་གྱུར། །ཅེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།།    ༈    །།ད་ནི་རྗེ་བདག་ཉིད་ཆེན་པོ་

[007A]༄༅། །སྐུ་གང་དུ་འཁྲུངས་པའི་གནས། གདན་ས་ཆེན་པོ་སྐུ་འབུམ་བྱམས་པ་གླིང་གི་རྟེན་དང་བརྟེན་པར་བཅས་པ་བྱུང་ཚུལ་བརྗོད་པར་བྱ་སྟེ། དེ་ཡང་གནས་སྤྱིའི་ཁྱད་པར་ནི། གངས་ཅན་མདོ་སྨད་ཀྱི་སའི་ཆ། ཤར་
ཕྱོགས་ཙོང་ཁའི་ཡུལ་ལྗོངས། ཐ་གྲུ་ཡངས་ཤིང་རྒྱ་ཆེ་བ། ས་འཛིན་གྱི་འཕྲེང་བས་ཡོངས་སུ་བསྐོར་བར་ལྗོན་ཤིང་སྣ་ཚོགས་སྐྱེས་པ། ཡན་ལག་བརྒྱད་དང་ལྡན་པའི་ཙོང་ཆུ་ཞེས་ཆུ་ཀླུང་ཆེན་པོ་དལ་གྱིས་འབབ་པ། ས་གཞི་ཉམས་
དགའ་ཞིང་འབྲུ་རིགས་དུ་མ་འཁྲུངས་བ། གྲོང་དང་གྲོང་ཁྱེར་གྱི་བཀོད་པ་དུ་མས་བརྒྱན་པ། ཇི་སྐད་དུ། ཁངས་ཞིང་ས་ས་ཡི་དགེ་འཐུང་ཆུ་ཡུར་ཆུ་ཆུ་ཡི་དགེ་གམ་འབྲོག་རྒྱང་འབྲོག་རྩྭ་ཡི་དགེ་ཁང་ཤིང་བུད་ཤིང་ཤིང་གི་དགེ་ཁང་
རྡོ་ཐབ་རྡོ་རྔོ་ཡི་དགེ་ཞེས་པ་ལྟར་གྱི་དགེ་བཅུའི་མཚན་ཉིད་རྣམས་ཀྱང་ཚང་བར་མངོན་སུམ་གྱིས་གྲུབ་པའི་གནས་སོ། །བྱེ་བྲག་གདན་ས་ཆེན་པོ་འདིའི་གནས་ཀྱི་ཁྱད་པར་ནི། ས་གཞི་པདྨ་འདབ་བརྒྱད། གནམ་འཁོར་ལོ་རྩིབས་བརྒྱད། རྒྱབ་
རི་མཛེས་ཤིང་ལྷུན་ཆགས་པ། མདུན་རི་འབྲུ་སྣ་ཚོགས་སྤུངས་པ་ལྟ་བུ། ལྷོ་ཕྱོགས་ལྷ་མོ་རིར་ཨུ་རྒྱན་གྱི་སྐུ་རང་བྱོན། ནུབ་ཕྱོགས་སུ་བྲག་གི་རིར་བྱམས་པའི་སྐུ་རང་བྱོན། བྱང་ཕྱོགས་སྟག་རིར་འོད་དཔག་མེད་ཀྱི་སྐུ་རང་བྱོན་རྣམས་བཞུགས་
ཤིང༑ མདོར་ན་ངོ་མཚར་པའི་ཡོན་ཏན་དུ་མ་དང་ལྡན་པའི་གནས་ཁྱད་པར་དུ་འཕགས་པ་སྟེ། ཇི་སྐད་དུ། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་གྱིས་མཛད་པའི་གནས་བསྟོད་ལས། ཤར་ཕྱོགས་འཇམ་པའི་དབྱངས་

[007B]རྡུལ་བརྩེགས་ལ་འཁུ་བདེ་གཤེགས་རིགས་ལྔ་པོ། །ལེགས་བར་བཞུགས་འདྲ་ས་འཛིན་རྣམས་ཀྱི་དབུས། །ས་གཞི་པདྨ་འདབ་བརྒྱད་དབྱིབས་ལེགས་ཤིང། །ལྷ་ལམ་རྩིབས་བརྒྱད་འཁོར་ལོའི་ཚུལ་དུ་གནས། །རིན་ཆེན་མར་
གད་ཁུ་བས་བྱུགས་འདྲ་བའི། །ས་འཛིན་འཕྲེང་བས་ཕྱོགས་ཀུན་མཛེས་པར་བསྐོར། །བདག་ཉིད་ཆེན་པོའི་བསྟན་འཛིན་བགྲང་ཡས་ཀྱིས། །ཕྱོགས་ཀུན་གང་ཞིང་དེ་རྗེས་འཇུག་པ་དག་རྒྱུན་མི་འཆད་པ་མཚོན་ཕྱིར་རྩྭ་སྔོན་གྱི། །ས་འཛིན་
འཕྲེང་བས་ཕྱོགས་ཀུན་མཛེས་པར་བསྐོར། །མཐུ་ལྡན་མཁའ་འགྲོ་ཆོས་སྐྱོང་བསྲུང་མ་ཡིས། །རྒྱབ་བརྟེན་ཇི་བཞིན་རྒྱབ་རི་འབྲུག་ཆུང་ཞེས། །མཛེས་ཤིང་ལྷུན་ཆགས་མཁའ་ལ་སྙེགས་བ་འདྲ། །ཕུན་ཚོགས་འདོད་དགུའི་ལོངས་སྦྱོང་
འདུ་བ་དང། །བཤད་སྒྲུབ་བསྟན་པ་རྒྱས་པའི་རྟེན་འབྲེལ་དུ། །མདུན་རི་འབྲས་བུ་བཟང་པོ་སྤུངས་པ་དང། །བང་རིམ་གླེགས་བམ་བརྒྱ་ཕྲག་བརྩེགས་པ་བཞིན། །རྒྱལ་བ་གཉིས་པའི་མདོ་སྔགས་བསྟན་པ་ལ། །ལྷར་བཅས་འགྲོ་བ་མ་
ལུས་གུས་པ་ནི། །ཉེར་མཚོན་དབང་པོའི་ཕྱོགས་ཀྱི་རི་རྣམས་འདུད། །ཉི་མའི་བུ་ངོས་དུང་དང་ནོར་བུའི་གཟུགས། །མངོན་པར་བཀྲ་བའི་ས་འཛིན་མཛེས་པ་ནི། །ལུང་རྟོགས་བསྟན་པའི་སྙིང་པོ་ནོར་ལྡན་པའི། །དོན་ལྡན་སྙན་གྲགས་
ཕྱོགས་བཅུར་སྒྲོགས་པ་འདྲ། །བྱང་ཕྱོགས་ལེའུ་ཆེར་གྲགས་པ་ལྷུན་པོ་ནི། །རྣམ་མང་ཐོས་སྲས་ནེའུ་ལེ་ལེགས་བཟུང་ནས། །སྒྲུབ་པ་པོ་ལ་འདོད་དགུ་སྩོལ་བཞིན་བ། །ལྷོ་ཕྱོགས་རྒྱང་གྲགས་གསུམ་ན་ཆུ་ཤེལ་གྱི། །མཆོད་རྟེན་དང་

[008A]༄༅། །མཚུངས་གངས་རིའི་འཕྲེང་བས་བསྐོར། །མེ་མཚམས་རྒྱང་གྲགས་གཉིས་ན་སིང་ལག་ཐང། །ཆུ་ལྷའི་ཕྱོགས་ཀྱི་རྒྱང་གྲགས་ཟུང་དག་ན། །གཡེར་མོ་ཐང་དག་མཎྜལ་འབུལ་བའི་ཚུལ། །བྱང་དུ་ཙོང་
ཆུ་ཞེས་གྲགས་ལོ་ཧི་ཏ། །པཊའི་འཛུམ་འཁྱིལ་ལྟ་བུར་ཤར་ཕྱོགས་སུ། །དབུ་བའི་གོས་གྱོན་དལ་གྱིས་འབབས་པ་ནི། །རྒྱུན་མི་འཆད་པར་རྗེ་བཙུན་བླ་མ་ཡི། །ལུགས་བཟང་རིང་དུ་གནས་པའི་རྟེན་འབྲེལ་ཡིན། །ཞེས་གསུངས་པ་ལྟར་རོ།།
དེ་ལྟ་བུའི་གནས་མཆོག་དམ་པར་རྗེ་བདག་ཉིད་ཆེན་པོ་གསར་དུ་འཁྲུངས་པའི་ཚེ་ལྟེ་བ་བཅད་པའི་ཁྲག་འཛིན་མར་ལྷུང་བ་ལས་ཙན་དན་དཀར་པོའི་སྡོང་པོ་རྩ་བ་སྦོམ་ཞིང་ཡལ་ག་ཤིན་ཏུ་རྒྱ་ཆེ་བར་འདབ་མ་རིམ་གྱིས་འཕེལ་བས་འདབ་མ་འབུམ་ཕྲག་དང་
ལྡན་པ། འདབ་མ་རེ་རེ་ལ་རྒྱལ་བ་སེང་གེའི་ང་རོའི་སྣང་བརྙན་རེ་རེས་མཚན་ཞིང། ཤུན་པ་ལ་སྐུ་གཟུགས་དང་ཡིག་འབྲུ་དང་ཕྱག་མཚན་རྣམས་རང་བྱོན་དུ་བྱུང། ལོ་རྒྱུས་ཁ་ཅིག་ཏུ་ཙན་དན་གྱི་སྡོང་པོ་ལ་མགོན་པོ་ཕྱག་དྲུག་པའི་སྐུ་དང་
ཡལ་ག་ལ་གནོད་སྦྱིན་བཞི། ལོ་འདབ་ལ་ཤཱ་ས་ནའི་ཡི་གེ་རྣམས་རང་བྱོན་དུ་བྱུང་ཞེས་བཤད། གནས་འདིར་སྐུ་འབུམ་ཟེར་བའི་རྒྱུ་མཚན་ཤིང་དེའི་འདབ་མ་འབུམ་ལ་སྣང་བརྙན་འབུམ་ཡོད་པའི་དབང་གིས་བཏགས་པ་ཡིན་ལ། འགའ་
ཞིག་བདེ་མཆོག་གི་བུམ་སྐུ་བཞེངས་པ་ཟུང་ཆ་གནས་སྐུ་འབུམ་དུ་བརྗོད་པར་འདོད་པ་ནི་ངག་སྒྲོས་མ་དག་པ་ཡིན་པར་སྣང་ངོ། །བར་སྐབས་ཤིག། མདོ་སྨད་ནས་ཡུམ་གྱིས་ང་ནི་རྒས་ཤིང་འཁོགས་པས་ཡུལ་ཕྱོགས་འདིར་ཅིས་ཀྱང་ཕེབས་དགོས་

[008B] མདོ་སྨད་དུ་ཕེབས་པ་དགག་བྱ་ཆེ་ལ་དགོས་པ་ཆུང་བར་གཟིགས་ནས་མི་འབྱོན་པར་ཐག་བཅད་དེ། ལན་སྐྱེལ་བར་རྗེ་དབོན་གྲགས་པ་རྒྱལ་མཚན་གཏོང་བར་མཛད་ནས། ཡུམ་དང་ཨ་ཅེ་
གཉིས་ལ་རྗེ་རང་ཉིད་ཀྱི་སྐུ་ཐང་རེ་དང། རྒྱལ་བ་སེང་གེའི་ང་རོའི་སྐུ་པར་བཅས་བསྐུར་ཏེ། ཁོ་བོ་སྐྱེས་པའི་ས་ཆ་དེར་རྒྱལ་བ་སེང་གེའི་ང་རོའི་སྣང་བརྙན་འབུམ་དང། ཙན་དན་གྱི་སྡོང་པོ་སྙིང་པོར་བྱས་པའི་མཆོད་རྟེན་ཞིག་བཞེངས་ན། ཁོ་བོ་དེར་
འོངས་པ་དང་ཁྱད་པར་མ་མཆིས་ཤིང། བསྟན་པ་ཕྱོགས་མཐར་རྒྱས་པའི་རྟེན་འབྲེལ་ཡོད་ཅེས་གསུངས། ཡི་གེ་རྟེན་བཅས་སྒོ་དྲུང་དུ་འབྱོར་བ་ན། བྲིས་སྐུ་དེའི་ཞལ་ནས་ཨ་མ་ཨ་མ་ཞེས་འབོད་པར་མཛད་པས་གསུང་འབྱོན་མར་གྲགས། ཡུམ་
ཐུགས་ཤིན་ཏུ་སྐྱོ་ནས་སྤྱན་ཆབ་མང་བོ་བསིལ་ཞིང་བྲིས་སྐུ་གདན་དྲངས་ཏེ་ཕྱག་མཆོད་ཀྱི་རྟེན་དུ་མཛད། ཡུམ་གྱིས་ཐུགས་ཁུར་བཞེས་ཤིང་དང་ལྡན་གཞན་གྱིས་ཀྱང་གྲོགས་ལྡན་བྱས་པ་ལ་བརྟེན་ནས། རྗེ་ཉིད་ཀྱི་གསུང་ལྟར་རྒྱལ་བ་སེང་གེའི་ང་རོའི་
སྣང་བརྙན་འབུམ་དང། ཙན་དན་གྱི་སྡོང་པོ་སྙིང་པོར་བྱས་ཏེ་སྐྱི་དགུ་རྣམས་ཀྱི་བསོད་ནམས་ཀྱི་ཞིང་དུ་པདྨ་སྤུངས་པའི་མཆོད་རྟེན་བཞེངས་པར་མཛད་དོ། །ཇི་སྐད་དུ། རྗེ་གྲུབ་པའི་དབང་ཕྱུག་ངག་དབང་བྱམས་བས་མཛད་པའི་དཀར་ཆག་ལས། དེ་ཚེ་
བསྐྱེད་པའི་ཡུམ་མཆོག་ཨ་ཆོས་ཀྱི། །མགོ་སྐྱེས་ལན་བུ་དཀར་པོའི་ལྕགས་ཀྱུ་ཡིས། །འགྲོ་ཀུན་མ་ལྟར་དགོངས་དེའི་ཡིད་དབང་དྲངས། །རིངས་པར་ཡུལ་དུ་ཆས་ཚེ་མི་བསླུ་བའི། །ལྷ་དང་བླ་མའི་ལུང་ལས་བོད་དབུས་སུ། །བཞུགས་པ་ཀུན་ཏུ་

[009A]༄༅། །དགེ་བའི་མཚན་མ་གཟིགས། །རང་གི་ཤངས་མཚལ་ལས་གྲུབ་སྣང་བརྙན་དང། །རྒྱལ་བ་སེང་གེའི་ང་རོའི་སྐུ་པར་གནང། །ཁོ་བོ་སྐྱེས་པའི་ས་དེར་བདེ་གཤེགས་འདིའི། །སྐུ་གཟུགས་འབུམ་ཕྲག་སྙིང་པོར་
ལྡན་པ་ཡི། །ཆོས་སྐུའི་རྟེན་གཅིག་བཞེངས་ན་ཁོ་བོ་ཉིད། །གནས་དེར་ལྷགས་དང་ཁྱད་པར་མ་མཆིས་ཤིང། །ཐུབ་བསྟན་ཕྱོགས་མཐར་རྒྱས་པའི་རྟེན་འབྲེལ་ཡོད། །འདྲ་འབག་འདི་ནི་ང་དང་དབྱེ་བ་མེད། །དེ་ཕྱིར་དེ་དག་ཚུལ་བཞིན་སྒྲུབ་པར་
མཛོད། །ཅེས་གསུངས་དེ་བཞིན་ཡུམ་གྱི་ཐུགས་ལ་སིམ། །སྔར་གྱི་ཙན་དན་སྲོག་ཤིང་དུ་བགྱིས་ནས། །མི་ཡི་སེང་གེ་བདག་མེད་ང་རོའི་སྒྲས། །མུ་སྟེགས་ཀླད་པ་འགེམས་པའི་སྐུ་འབུམ་ཕྲག་སྙིང་པོར་བཞུགས་པ་བད་སྤུངས་མཆོད་རྟེན་
བཞེངས། །ཞེས་གསུངས་པས་སོ། །རྣམ་ཐར་དད་པའི་འཇུག་ངོགས་ལས། དེའི་སྟོན་འཁྲུངས་ཡུལ་ནས་རྐྱེན་དུ་བབ་བའི་འཚོག་ཆས་ཅི་རིགས་པ་འཕྲིན་ལས་པའི་ནང་དུ་འབུལ་བ་བསྐུར་ཡོད་པ་འདྲ་ཟེར་ནས། དེ་བཞེས་པ་ལ་སོགས་པའི་
སླད་དུ་ངམ་རིང་ནས་ས་སྐྱ་ལ་མཛད་དེ་དབུས་སུ་བྱོན། དབུས་སུ་ཕེབས་ནས་གྲོགས་དང་སློབ་འབྲེལ་མང་པོས་བསྐུལ་ཞིང། མདོ་སྨད་ནས་ཡུམ་གྱིས་ཀྱང་ཞུ་བ་ནན་ཆེར་བྱུང་བས་རྐྱེན་བྱས་ནས་ལན་གཅིག་མདོ་སྨད་ལ་འབྱོན་པར་བཞེད་པ་འཁྲུངས་ཏེ་
མལ་གྲོ་ལྷ་ལུང་དུ་བྱོན། ལག་ལེན་འགའ་ཞིག་ལ་ཐུགས་སྦྱོང་ཡང་མཛད་པར་བརྩམས་པ་ལ་མཚམས་ཤིག་ནས། ཅི་བྱེད་དེ་འདྲ་བ་ལ་དོགས་པ་མི་འདུག། ད་ནི་མདོ་ཁམས་དང་ཡུལ་གྱི་ཕྱོགས་ལ་གཏན་ནས་མི་འགྲོ་བའི་ཡིད་དམ་བཅའ་

[009B] །ཞེས་གསུངས་ཤིང། རྟེན་བསྐུར་བ་སོགས་ཀྱི་གསལ་ཁ་མི་འདུག། དཀར་ཆག་རྙིང་བ་ལྟར་ན། རྗེ་
དགུང་ལོ་ང་གཉིས་པའི་དུས་ཡིན་ཞེས་བཤད་འདུག་ཀྱང། དད་པའི་འཇུག་ངོགས་ལྟར་ན་སྐུ་ཚེའི་སྟོད་ཡིན་པ་འདྲའོ། །དཀར་ཆག་དེར་ས་སྐྱ་པཎ་ཆེན་སྐུ་འབུམ་དུ་བྱོན་ནས་རྗེ་བླ་མའི་འཁྲུངས་གནས་ལ་བསྔགས་བརྗོད་མཛད་པར་བཤད་པ་ནི་བླུན་པོའི་
ཅལ་སྒྲོག་ཡིན་ཏེ། ས་སྐྱ་པཎ་ཆེན་ཆུ་སྟག་ལ་སྐུ་བལྟམས་ནས་བདུན་ཅུ་པ་ལྕགས་ཕག་ལ་མྱ་ངན་ལས་འདས་ཤིང། དེ་ནས་ལོ་བརྒྱ་དང་ལྔ་འདས་པའི་མེ་བྱ་ལ་རྗེ་བདག་ཉིད་ཆེན་པོ་སྐུ་བལྟམས་པ་ཡིན་པའི་ཕྱིར་རོ། །ཡུམ་ལ་གནང་བའི་སྐུ་ཐང་དེ་
ད་ལྟ་འདུ་ཁང་ཆེན་མོའི་རབ་གསལ་དུ་བཞུགས་ཤིང། ཨ་ཅེ་ལ་གནང་བའི་སྐུ་ཐང་ཕྱག་ཞབས་ཀྱི་རྗེས་ཡོད་པ་དེ་འཇམ་དབྱངས་ཀུན་གཟིགས་ཀྱི་ནང་རྟེན་དུ་བཞུགས། ཡུམ་ཞི་བར་གཤེགས་བའི་དབུ་ཐོད་ལ་ཧཱུཾ་རང་བྱོན་ཞིག་བྱུང་བ་དེ་རྒྱུད་ཁང་གི་
སྟེང་དུ་བཞུགས་སོ། །དེ་རྗེས་རྗེ་བདག་ཉིད་ཆེན་པོས་ཆོས་ཀྱི་འཁོར་ལོ་བསྐོར་བར་མཛད་པའི་སྙན་པ་ཐོས་ནས་རྣམ་རྒྱལ་མཆོད་རྟེན་གྱི་དབྱིབས་སུ་བཞེངས། ཞི་བར་གཤེགས་པའི་ཚུལ་བསྟན་པའི་ཚེ་མྱང་འདས་མཆོད་རྟེན་གྱི་དབྱིབས་སུ་བཞེངས་
རྒྱ་སོག་གི་འཁྲུག་པ་ཆེན་པོ་བྱུང་བའི་ཚེ་མེན་ཇེའུ་བླ་མས་དབྱེན་བཟླུམས་མཆོད་རྟེན་དུ་བསྒྱུར། སྐུ་ཡི་སྐྱེ་བ་འབྱོན་པར་ཉེ་བ་ན་ཞིང་སྐྱོང་ནང་སོས་ལྷ་བབས་མཆོད་རྟེན་དུ་བསྒྱུར། དེ་ནས་ཏའི་མིང་རྒྱལ་པོ་ཀྱཱ་ཀྱིང་དགུང་ལོ་དགུ་པ་ལྕགས་ཕོ་སྤྲེལ་ལོར་

[010A]༄༅། །སྒྲུབ་པ་ཉམས་ལེན་ལ་གཅིག་ཏུ་གཞོལ་བའི་སྒོམ་ཆེན་རིན་ཆེན་བརྩོན་འགྲུས་རྒྱ་མཚོས་ལྷག་བསམ་རྣམ་དག་གིས་ཀུན་ནས་བསླངས་ཏེ་དགེ་འདུན་བཅུ་ཕྲག་ཙམ་ཡོད་པའི་དགོན་སྡེ་ཆུང་ངུ་ཞིག་གསར་དུ་བཏབ་
དེ་ཡང་རིམ་གྱིས་འཕེལ་ཏེ་དགེ་འདུན་སུམ་ཅུར་ལོངས་པ་བྱུང། དེ་རྗེས་གོང་མ་ཝཱན་ལི་རྒྱལ་བོ་ཁྲིར་ཕེབས་ནས་ལོ་ལྔ་ལོན་པ་མེ་མོ་གླང་གི་ལོར་གནས་འདིར་གཙུག་ལག་ཁང་བཞེངས་ཏེ། སྒོམ་ཆེན་བ་དེ་ཉིད་ཀྱིས་སྦྱིན་བདག་མཛད་ནས་
སྨན་འདམ་ལས་རྒྱལ་བ་བྱམས་པ་མགོན་པོ་དགུང་ལོ་བཅུ་གཉིས་པའི་སྐུ་ཚད་བཞེངས། དེའི་ནང་རྟེན་དུ་སངས་རྒྱས་ཀྱི་འཕེལ་གདུང་བྱ་སྒོང་མ་དང། ཡབ་ཀླུ་འབུམ་དགེའི་དབུ་ཐོད་ལ་འཇམ་དབྱངས་ཀྱི་སྐུ་འབུར་དོད་དུ་ཡོད་པ་དང། ཇོ་བོ་རྗེའི་གདུང་
རུས༑ ཤཱ་རིའི་བུའི་དབུ་སྐྲ་སོགས་རྟེན་བྱིན་ཅན་མཐའ་ཡས་པ་བཞུགས། རབ་གནས་མཛད་པའི་ཆེ་ནམ་མཁའ་ནས་མེ་ཏོག་གི་ཆར་འབབས་པ་དང། རོལ་མོའི་སྒྲ་སྒྲོགས་པ་སོགས་ངོ་མཚར་པའི་ལྟས་དུ་མ་བྱུང། དེ་ནས་བཟུང་སྟེ་དགོན་
གནས་འདི་ལ་སྐུ་འབུམ་བྱམས་པ་གླིང་ཞེས་མཚན་ཐོགས་པར་གྱུར་ཏོ། །དེ་ནས་གོང་མ་ཏའི་མིང་ཝཱན་ལི་དགུང་ལོ་དྲུག་པ་ས་ཕོ་སྟག་གི་ལོར་རྒྱལ་བ་བསོད་ནམས་རྒྱ་མཚོ་སྟོབས་ཀྱི་འཁོར་ལོས་བསྒྱུར་བ་ཐུ་མེད་ཨལ་ཐན་རྒྱལ་པོས་སྤྱན་དྲངས་ནས་སོག་
ཡུལ་དུ་ཕེབས་ཏེ་ཆོས་ཀྱི་འཁོར་ལོ་བསྐོར་ཞིང། ས་མོ་ཡོས་ཀྱི་ལོར་ཕྱིར་ཕེབས་ཤིང་སྐབས་དེར་སྐུ་འབུམ་དུ་མ་ཕེབས་པར་མངོན། ལྕགས་སྦྲུལ་གྱི་ལོར་ཨལ་ཐན་ཆོས་ཀྱི་རྒྱལ་པོ་ཞི་བར་གཤེགས་ཤིང་འདའ་ཁར་རྒྱལ་དབང་ཐམས་ཅད་

[010B] ཆུ་རྟའི་ལོར་ཐའི་ཇི་གཅིག་གིས་གཙོས་གདན་འདྲེན་པ་འབྱོར་བར་ཞལ་གྱིས་བཞེས་ཏེ་མཚོ་ཁར་ཕེབས། དེ་ནས་ཝན་ལི་དགུང་ལོ་བཅུ་གཅིག་པ་རབ་བྱུང་བཅུ་པའི་ཆུ་ལུག་
ལ་ཞིང་སྐྱོང་ནང་སོས་གདན་དྲངས་ཏེ་རྒྱལ་བ་བསོད་ནམས་རྒྱ་མཚོ་སྐུ་འབུམ་དུ་ཕེབས། མཆོད་རྟེན་ཆེན་མོ་བྱང་ཆུབ་མཆོད་རྟེན་དུ་བསྒྱུར་བར་མཛད། བསྟན་པའི་དོན་དུ་དགོངས་ནས་སྐུ་འབུམ་དུ་དགོན་སྡེ་ཞིག་ཚུགས་ན་ལེགས་ཞེས་འདུལ་བ་ཆོས་རྗེ་སྔ་
མ་བརྩོན་འགྲུས་རྒྱལ་མཚན་བཟང་པོ་དང། སྦྱིན་བདག་རྣམས་ལ་བཀའ་ལུང་བཟང་པོ་སྩལ་བར་ཐམས་ཅད་ཀྱིས་བཀའ་བཞིན་སྒྲུབ་པར་ཁས་བླངས་ཏེ། རྒྱལ་དབང་མཆོག་ནས་ས་འདུལ་མཛད་ཅིང་བཀྲ་ཤིས་ཀྱི་མེ་ཏོག་གི་ཆར་ཕབ་ནས་ཕལ་
ཆེར་གྱིས་ཁང་བའི་གཞི་བཟུང། གཟིམས་ཁང་ཞིག་གསར་དུ་བཞེངས་ཏེ་ནང་དུ་ཆོས་སྐྱོང་གི་གཏོར་མ་བཙུགས་ཤིང་སྐུ་མཚམས་བསྔམས་ནས་དགོན་པ་དང་དགེ་འདུན་གྱི་སྡེ་ཚུགས་པའི་སྨོན་ལམ་རླབས་པོ་ཆེ་མཛད། དེ་ནས་དང་ལྡན་ཁ་ཤས་ཀྱིས་
སྦྱིན་བདག་བྱས་ཏེ་ཟླ་བ་དང་པོའི་ནང་དུ་ཆོ་འཕྲུལ་གྱི་སྨོན་ལམ་ཡང་ལོ་འགའི་བར་དུ་བཙུགས། ཆུ་ཡོས་ཀྱི་ལོར་ཐམས་ཅད་མཁྱེན་པ་ཡོན་ཏན་རྒྱ་མཚོ་སོག་ཡུལ་ནས་དབུས་གཙང་དུ་ཕེབས་སྐབས། སྔར་གྱི་དགོན་པ་རྙིང་བ་རིམ་གྱིས་གྲོང་དགོན་ལྟ་
བུར་སོང་བ་ལ་ཞིག་གསོ་མཛད་བར་དགོངས་ནས་འདུལ་བ་ཆོས་རྗེ་ཕྱི་མ་འོད་ཟེར་རྒྱ་མཚོ་གནས་འདིའི་གདན་སར་བསྒོ་བཞག་མཛད་ཅིང་སྒྲིགས་ལམ་ཀུན་སྤྱོད་རྣམ་པར་དག་པ་དང་ལྡན་པའི་འཆད་ཉན་གྱི་གྲྭ་ཚང་ཞིག་ཚུགས་དགོས་པའི་བཀའ་ནན་ཏན་དུ་
[011A]༄༅། །སྩལ༑ ལྷ་ཁང་གི་ཉེ་སྐོར་གྱི་གྲོང་བ་རྣམས་བཏོན་ནས་དགོན་པ་གཙང་དགོན་དུ་བྱས་སོ། །རྒྱ་ཡག་དཀའ་བཅུ་དགེ་འདུན་རྒྱལ་མཚན་གྱིས་ལྷ་ཁང་ལ་ཞིག་གསོ་ལེགས་པར་མཛད། དེ་ནས་དད་ལྡན་འགའ་ཞིག་གིས་མཐུན་
རྐྱེན་སྦྱར་ཏེ་དུས་གསུམ་སངས་རྒྱས་ཀྱི་ལྷ་ཁང་གསར་དུ་བཞེངས་ཏེ་ལོགས་རིས་ལ་རྗེ་བདག་ཉིད་ཆེན་པོའི་རྣམ་ཐར་རྒྱས་པ་སྒྲུབ་པར་མཛད། འཇིགས་བྱེད་ཀྱི་སྒོ་ནས་རབ་གནས་རྒྱུད་སྡེ་དང་མཐུན་པར་མཛད་དེ་བྱིན་རླབས་ཀྱི་གཟི་འོད་དང་ལྡན་པར་བྱས། དེ་
ནས་བསྟན་པའི་སྦྱིན་བདག་དམ་པ་ཟིན་ནང་སོ་ཁུ་དབོན་གྱིས་བདག་རྐྱེན་མཛད་ནས་མགོན་ཁང་གསར་བ་བསྐྲུན་ཏེ་ནང་དུ་བཅོམ་ལྡན་འདས་རྡོ་རྗེ་འཇིགས་བྱེད་ཞལ་ཕྱག་ཡོངས་རྫོགས། འཁོར་ལོ་བདེ་མཆོག། གསང་བདག་འཁོར་ཆེན། ཡེ་ཤེས་
ཀྱི་མགོན་པོ་ཕྱག་བཞི་པ། ཕྱག་དྲུག་པ། དམ་ཅན་ཆོས་ཀྱི་རྒྱལ་པོ། དཔལ་ཚོགས་ཀྱི་བདག་པོ་སོགས་ཀྱི་སྐུ་བརྙན་བཞེངས། རྟེན་དང་བརྟེན་པར་བཅས་པ་ལ་རབ་གནས་མཛད་དེ་གཏོར་མ། མཆོད་རྫས། སྤྱན་གཟིགས་སོགས་
བཀོད་པ་ཕུན་སུམ་ཚོགས་པས་མཛེས་པར་བྱས་སོ། །དེ་ནས་འདུལ་བ་ཆོས་རྗེ་འོད་ཟེར་རྒྱ་མཚོས་ཐུགས་ཁུར་བཞེས་ཏེ། རྒྱལ་བ་བྱམས་པ་མགོན་པོའི་སྣང་བརྙན་དང་ལྷ་ཁང་བཞེངས་ནས་རབ་གནས་རྒྱས་པར་མཛད། སྐབས་དེ་དག་ཏུ་དགེ་འདུན་
རྣམས་འཚོགས་པའི་ཚེ་འདུ་ཁང་མེད་སྟབས་རས་གུར་གྱི་ནང་དུ་ཚོགས་པ་ལ་སྦྱིན་བདག་ཏོར་རྟ་དཔོན་པོས་དད་པས་ཀུན་ནས་བསླངས་ཏེ་རྒྱ་ལུགས་ཀྱི་འདུ་ཁང་ཞིག་ཕུག་པར་མཛད། རྗེས་སོར་རྒྱ་ཡག་དཀའ་བཅུ་དང། ཟིན་ཀོ་ཤྲི་ཁུ་དབོན་གྱིས་མཐུན་

[011B]
འཕགས་པ་ལེགས་པར་བསྒྲུབས། དེ་ལྟར་གཙུག་ལག་ཁང་དང་བཅས་པའི་དགོན་སྡེ་ཞིག་ཚུགས་ཀྱང་འཆད་ཉན་མ་ཚུགས་པ་ལ། འཆད་ཉན་དང་བྲལ་ན་སངས་རྒྱས་ཀྱི་བསྟན་པའི་གཞི་མ་མི་ཚུགས་པར་དགོངས་ནས་ཡོན་མཆོད་རྣམས་བཀའ་བགྲོས་
མཛད་དེ། ཆུ་ཕོ་བྱི་བའི་ལོའི་སྨོན་ལམ་གྱི་སྟེང་ནས་གྲྭ་ཚང་གསར་དུ་བཙུགས་ཏེ་ཆོས་ཀྱི་རྗེ་འོད་ཟེར་རྒྱ་མཚོ་ཆོས་ཀྱི་ཁྲིར་ཕེབས་ནས་བློ་གསལ་འདུས་པ་རྣམས་ལ་ཕར་ཕྱིན་དང་བསྡུས་གྲའི་བརྩི་བཞག་གནང། ལོ་ལྔའི་བར་དུ་ཆོས་དང་འཇིག་རྟེན་
གཉིས་ཀའི་སྒོ་ནས་སྐྱོང་བར་མཛད། གྲྭ་ཚང་གསར་དུ་བཙུགས་པའི་ལོ་ལ་མི་མཐུན་པ་སྣང་སྟེ་རྒྱལ་དབང་ལྔ་པ་ཆེན་པོས་མཛད་ཟེར་བའི་དཀར་ཆག་དང། སྡེ་སྲིད་སངས་རྒྱས་རྒྱ་མཚོའི་དགེ་ལྡན་ཆོས་འབྱུང་གཉིས་ལས་ས་ཕོ་བྱི་བའི་ལོར་གྲྭ་ཚང་ཚུགས་པར་
བཤད། འཕན་པོ་བཤེས་རབ་དཔལ་བཟང་གི་དཀར་ཆག་ལས་བྱི་བའི་ལོ་ཞེས་པ་ཙམ་ལས་མ་བཤད། རོང་བོ་གྲུབ་ཆེན་སྐལ་ལྡན་རྒྱ་མཚོས། ཆོས་རྗེ་འོད་ཟེར་རྒྱ་མཚོ་ཡིས། །ཆུ་བྱིའི་ལོ་ལ་སྐུ་འབུམ་དུ། །གྲྭ་ཚང་བཙུགས་ནས་བསྟན་
པ་སྤེལ། །ཞེས་གསུངས་འདུག་ཅིང་དེ་དང་མཐུན་པར་ཀུན་མཁྱེན་འཇམ་དབྱངས་བཞད་པའི་རྡོ་རྗེའི་བསྟན་རྩིས་ལས་ཀྱང་ཆུ་བྱིའི་ལོ་ལ་སྐུ་འབུམ་དུ་གྲྭ་ཚང་བཙུགས་པར་བཤད། ལུགས་དེ་གཉིས་ལས་གང་འཐད་པའི་ཕྱོགས་སུ་གཟུང་བར་བྱ་ཞེ་ན་ཁོ་བོ་

[012A]༄༅། །ནི་འདི་ལྟར་སེམས་ཏེ། ཆོས་སྡེ་འདིའི་དཀར་ཆག་ཁ་ཤས་འདུག་པའི་ནང་ནས་ཁྲི་ཐོག་བཞི་པ་འཕན་པོ་བ་ཤེས་རབ་དཔལ་བཟང་གིས་མཛད་པ་དེ་ཁུངས་བཙུན་པར་མཐོང་ཞིང། དཀར་ཆག་དེ་ཉིད་ལས། གོང་
དུ་སྦོས་པ་ལྟར། རྒྱལ་བ་ཡོན་ཏན་རྒྱ་མཚོ་ཡར་ཕེབས་སྐབས་ཆོས་རྗེ་འོད་ཟེར་རྒྱ་མཚོ་ལ་འཆད་ཉན་གྱི་གྲྭ་ཚང་བཙུགས་དགོས་ཞེས་གསུངས་པར་བཤད། དེ་ལྟར་ན་གྲྭ་ཚང་ཚུགས་པའི་ལོ་ས་ཕོ་བྱི་བར་མི་འགྲིག་སྟེ། ས་ཕོ་བྱི་བ་སྔ་ཕྱི་གཉིས་
ལས་སྔོན་མ་ལ་བྱེད་ན་རྒྱལ་བ་ཡོན་ཏན་རྒྱ་མཚོའི་འཁྲུངས་ལོ་དང་གཅིག་པས་ཡར་ཕེབས་སྐབས་གྲྭ་ཚང་འཛུགས་རྒྱུའི་གསུང་བཀོད་གནང་བ་དང་འགལ། རྗེས་མ་ལ་བྱེད་ན་དེའི་བར་དུ་བཞི་བཅུ་ཞེ་ལྔ་ཙམ་འགྲོ་དགོས་པས་ཧ་ཅང་ཡུན་རིང་བའི་
སྐྱོན་འབྱུང་ངོ། །དེས་ན་ཆུ་ཡོས་ནས་བརྩིས་པའི་ལོ་བཅུ་པ་ཆུ་བྱིའི་ལོ་ལ་གྲྭ་ཚང་ཚུགས་པར་བྱས་ན་དུས་སྔ་ཕྱི་འགྲིག་ཅིང་སྒྲུབ་བྱེད་དང་ལྡན་པར་རྟོགས་སོ། །དཀར་ཆག་སྲིད་ན་མངོན་མཐོ་ཞེས་པ་དེ་རྒྱལ་དབང་ལྔ་པ་ཆེན་པོ་ལ་ཁ་གཡར་བ་ཞིག་
ཡིན་ན་མ་སྙམ་ཞིང། གལ་སྲིད་རྒྱལ་དབང་དེས་མཛད་པ་ཡིན་ཀྱང་བར་སྐབས་སུ་མི་མཁས་པ་ཞིག་གིས་ལྷད་མང་པོ་བཅུག་བར་གདོན་མི་ཟའོ། །སྡེ་སྲིད་ཀྱིས་མཛད་པའི་དགེ་ལྡན་ཆོས་འབྱུང་དུ་འདི་ཙམ་དུ་མ་ཟད་གཞན་མའི་སྐབས་སུ་ཡང་ནོར་
འཁྲུལ་མང་དུ་བྱུང་འདུག་བས་མཐའ་གཅིག་ཏུ་ཡིད་བརྟན་དཀའ་བར་སྣང་ངོ། །ལ་ལ་བླུན་པོའི་དག་སྒྲོས་གཙོ་བོར་འཛིན། །ཁ་ཅིག་མི་ཤེས་ཚོད་འཇོག་བྱུང་རྒྱལ་སྨྲ། །རིགས་དང་མི་རིགས་ཁྱད་པར་ལེགས་ཕྱེ་ནས། །སྨྲ་བ་འཇིག་རྟེན་འདི་

[012B] །བློ་གྲོས་ཡན་ལག་རང་དབང་བྲལ་བཞིན་དུ། །དམ་པོར་བཅིངས་པའི་སོམ་ཉིའི་ཞགས་པ་ནི། །རྣམ་དཔྱོད་རལ་གྲིས་བཅད་པའི་ངོ་མཚར་འདིར། །གུས་པར་མི་བྱེད་ཤེས་ལྡན་སུ་ཞིག་མཆིས། །ཞེས་ཀྱང་སྨྲས་སོ།། །།
   ༈    ཆོས་རྗེ་འོད་ཟེར་རྒྱ་མཚོ་དེ་ནི་ཨ་མདོར་འཁྲུངས་ཤིང། ཆུང་དུ་ནས་རབ་ཏུ་བྱུང་སྟེ་གཞུང་ལུགས་ལ་སྦྱངས་པ་མཐར་ཕྱིན་པར་མཛད། ཚུལ་ཁྲིམས་གཙང་ཞིང་ཐུགས་དགོངས་དག་པ། མཁྱེན་པ་རྒྱས་
ཤིང་གཞན་དོན་ལ་སྙིང་སྟོབས་ཆེ་བ། འབྱོར་བ་གང་ཡོད་ཆོས་ཕྱོགས་སུ་གཏོང་བ། ཆོས་སྡེ་ཆེན་པོ་འདིར་ལུགས་གཉིས་ཀྱི་སྒོ་ནས་བཀའ་དྲིན་ཤིན་ཏུ་ཆེ་བ་ཞིག་སྟེ། ཁོང་གིས་གདན་ས་ལོ་ལྔ་མཛད་ནས་དགོངས་པ་ཞུས། ཡོན་མཆོད་བགྲོས་
ཐོག་ནས་མཁས་བ་ཆེན་པོ་ཆོས་ཀྱི་རྒྱ་མཚོ་གདན་སར་བསྐོ་བཞག་མཛད་ནས། ཏན་ཏིག་ཡང་ཏིག། ཤ་རྫོང་སོགས་དབེན་གནས་རྣམས་སུ་ཟབ་རྒྱས་ལམ་གྱི་རིམ་པར་སྒྲུབ་པ་སྙིང་བོར་མཛད་པས་དུས་འདའ་བར་གྱུར་ཏོ།།    ༈    །།ཁྲི་ཐོག་
གཉིས་པ་མཁས་པ་ཆེན་པོ་ཀོའུ་པ་ཆོས་ཀྱི་རྒྱ་མཚོ་ནི། མདོ་སྨད་ཁྲི་ཀའི་སའི་ཆ། རྨ་ཆུའི་ཀླུང་འགྲམ་སྐར་མ་ཐང་ཞེས་བྱ་བར་ལྕགས་མོ་ལུག་གི་ལོ་ལ་བསོད་ནམས་རིན་ཆེན་དང། པདྨ་མཚོ་གཉིས་ཀྱི་སྲས་སུ་སྐུ་འཁྲུངས། དགུང་ལོ་
བདུན་པར་བླ་མ་གོང་མ་ཆོས་ཀྱི་རྒྱལ་མཚན་ལས་ཡི་གེ་འབྲི་ཀློག་སོགས་བསླབས། དགུང་ལོ་བཅུ་བཞི་པ་ལ་ཤར་ཙོང་ཁའི་ཡུལ་དུ་ཐམས་ཅད་མཁྱེན་པ་བསོད་ནམས་རྒྱ་མཚོ་ལས་རབ་ཏུ་བྱུང། སྟོང་འཁོར་སྤྲུལ་སྐུ་ཡོན་ཏན་རྒྱ་མཚོ་དང། སྤྲུལ་

[013A]༄༅། །སྐུ་བསོད་ནམས་ཡེ་ཤེས་དབང་པོ་སོགས་མཇལ། དགུང་ལོ་བཅུ་བདུན་པ་ལ་ཡུལ་དབུས་སུ་བྱོན། རི་བོ་དགེ་ལྡན་དུ་ཆོས་ཀྱི་རྗེ་བྱམས་པ་རྒྱ་མཚོའི་སྤྱན་སྔར་དགེ་ཚུལ་བསྐྱར་ཏེ་བསྒྲུབས། སྒོམ་སྡེ་ནམ་མཁའ་
རྒྱལ་མཚན་གྱི་དྲུང་དུ་དབྱངས་ཅན་མའི་རྗེས་གནང་གསན། སེ་འབྲས་དགེ་གསུམ་གྱི་རྟེན་དང་ཇོ་ཤཱཀ་སོགས་མཇལ། ཆོས་གྲྭ་ཆེན་པོ་འབྲས་སྤུངས་སུ་བཀྲ་ཤིས་སྒོ་མང་གི་ཆོས་གྲྭར་ཞུགས། ཆོས་ཀྱི་རྗེ་ཆུ་བཟང་པ་བྱམས་པ་ལྷུན་གྲུབ་
བསྟེན་ནས་བསྡུས་གྲྭ་དང་ཕར་ཕྱིན་ལ་སྦྱངས། དེ་རྗེས་ཞ་དམར་རབ་འབྱམས་པ་བརྩོན་འགྲུས་རྒྱ་མཚོའི་དྲུང་དུ་དབུ་མ། འདུལ་མཛོད། རྣམ་འགྲེལ་སོགས་གསན་ཅིང་སྦྱངས་བས་མཁས་པའི་གོ་འཕང་བརྙེས། དགུང་ལོ་ཉི་ཤུ་རྩ་དྲུག་པ་
ལ་གླིང་བསྲེའི་མཚན་བཏགས་མཛད། དགུང་ལོ་ཉེར་བདུན་པ་ལ་བཀྲ་ཤིས་ལྷུན་པོར་ཕེབས་ནས་དཀྱིལ་ཁང་པ་སངས་རྒྱས་རྒྱ་མཚོའི་དྲུང་དུ་ཚང་མ་རྣམ་འགྲེལ་གསན། བྱང་ངམ་རིང་དུ་གྲྭ་སྐོར་མཛད། དགུང་ལོ་ཉི་ཤུ་རྩ་བརྒྱད་པ་ལ་དབེན་
དགོན་དུ་ཕེབས་ནས་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས་མཁན་སློབ་སྦྲགས་མ་མཛད། རྗེ་དབོན་ལེགས་ཚོགས་ལྷུན་གྲུབ་པས་གསང་སྟོན་བྱས་ཏེ་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས། བླ་མ་པཎ་ཆེན་གྱིས་དགྱེས་
བཞིན་དུ་རྗེས་སུ་བཟུང་སྟེ་ཐོས་བསམ་སྒོམ་གསུམ་ལྷན་ཅིག་ཏུ་མཛད་ཅིང། ལུང་རྗེས་གནང་མཐའ་ཡས་པ་གསན། དེ་ནས་དབུས་སུ་བྱོན་ནས་སྨད་རྒྱུད་དུ་ཆོས་རྗེ་རྣམ་རྒྱལ་དཔལ་བཟང་བསྟེན་ནས་སྔགས་ཕྱོགས་ལ་སྦྱངས། དེ་ནས་

[013B] སྔགས་པ་སློབ་དཔོན་ནམ་མཁའ་བཟང་པོ་བ་ལ་བདེ་མཆོག་ལུས་དཀྱིལ་སོགས་གསན། སེམས་དཔའ་ཆེན་པོ་ངག་དབང་ཆོས་ཀྱི་རྒྱ་མཚོ་དང། སྟག་ལུང་བྲག་པ་བློ་གྲོས་རྒྱ་མཚོ་གཉིས་ལ་ཆོས་བཀའ་ཅི་རིགས་
གསན། དགུང་ལོ་སོ་གསུམ་པ་ལ་པཎ་ཆེན་རིན་པོ་ཆེ་དབུས་སུ་ཕབས་སྐབས་ཚེ་རབས་ཀུན་ཏུ་རྗེས་འཛིན་གྱི་སྐྱབས་འཇུག་ཞུས་པའི་ལན་དུ། མཐའ་འཁོབ་མུན་གླིང་སྐྱེ་བའི་རྒྱར་ཆུད་ཀྱང། །དབུས་གཙང་དག་བའི་ཞིང་བགྲོད་དམ་པ་བསྟེན། །
ཟབ་མོའི་ལུང་དང་རྟོགས་པའི་བདག་ཉིད་དུ། །བྱས་ཏེ་རང་ཡུལ་ལྡོག་པར་རིགས་པ་དེ། །འཇིག་རྟེན་མིག་གྱུར་རིན་ཆེན་བཟང་པོ་སོགས། །བདེ་བར་ཁ་བ་ཅན་ལྗོངས་བགྲོད་པ་བཞིན། །ཡིད་གཅུགས་མ་བུ་ཡུན་རིང་འབྲལ་མཐོང་ན། །མ་སྨད་
འཕྲང་བཞིན་བསླབ་བྱ་བྱེད་པ་ལྟར། །དགེ་བའི་མཛའ་བས་སྦྲེལ་བ་བདག་ཅག་གཉིས། །རྣམ་དཀར་སྔོན་ལས་དབང་གིས་འདིར་འབྲེལ་ཞིང། །འདིར་ཡང་བཟང་བོའི་གོམས་པ་བརྟན་བྱས་ཏེ། །ཚེ་རབས་ཀུན་ཏུ་འབྲལ་མེད་ཆོས་སྤྱད་ནས། །མཐར་
ཐུག་ཆོས་ཀྱི་དབྱིངས་སུ་རྩེ་བར་སྨོན། །ཞེས་སོགས་གནང། དགུང་ལོ་སོ་བཞི་པར་རང་ཡུལ་དུ་ཕེབས། དོན་གཉེར་བ་རྣམས་ལ་ཆོས་ཀྱི་ཆར་ཕབ་ཅིང། ཡོན་བདག་རྣམས་སྨིན་གྲོལ་གྱི་ལམ་དུ་བཀོད་དེ་འགྲོ་དོན་རྒྱ་ཆེར་མཛད། དགུང་ལོ་
ཞེ་བདུན་པ་རབ་བྱུང་བཅུ་པའི་མེ་སྤྲུལ་ལ་སྐུ་འབུམ་བྱམས་པ་གླིང་གི་ཁྲི་ཐོག་ཏུ་ཕེབས། བློ་གསལ་འདུས་པའི་ཚོགས་ལ་ལེགས་བཤད་ཀྱི་དགའ་སྟོན་སྩལ། ས་མོ་ལུག་གི་ལོར་སྡེ་པ་ཆོས་རྗེ་བསྟན་འཛིན་བློ་བཟང་རྒྱ་མཚོ་ཕེབས་བྱུང་བར་འགྲེལ་

[014A]༄༅། །པ་བཞི་སྦྲགས་སོགས་གསན། གནས་དེར་རང་ཉིད་ཀྱི་རྣམ་ཐར། བསྟན་བཅོས་གཟེ་མ་ར་མགོ་སོགས་མཛད། ཆུ་ཕག་ལོར་དགོངས་པ་ཞུས་ཏེ་རང་ཡུལ་དུ་ཕེབས་ནས་སྐར་མ་ཐང་དུ་བཞུགས། སྡེ་པ་ཆོས་རྗེའི་
དྲུང་དུ་ཆོས་བཀའ་མཐའ་ཡས་པ་གསན། ས་ཕོ་འབྲུག་གི་ལོར་རེབ་གོང་དུ་ཕེབས་ནས་རོང་པོ་ཆོས་པས་གཙོ་བྱས་སྐྱ་སེར་ཀུན་ལ་དམ་པའི་ཆོས་ཀྱི་དགའ་སྟོན་སྩལ། ས་མོ་སྦྲུལ་ལོར་སྐུ་འབུམ་དུ་བྱོན་ནས་སྡེ་པ་ཆོས་རྗེའི་དྲུང་དུ་དབང་རྡོ་རྗེ་འཕྲེང་བ་
སོགས་གསན། དགུང་ལོ་དྲུག་ཅུ་རེ་ལྔ་པ་ལ་རྗེ་ཙོང་ཁ་པས་བྱིན་གྱིས་བརླབས་པའི་གནས་ཡིན་པས་སྐུ་འབུམ་ཕྱོགས་སུ་འགྲོ་གསུངས་ནས། ཧོར་ཟླ་དང་པོའི་ནང་དུ་ལྷུན་གྲུབ་ཆོས་རྫོང་ནས་བྱོན་ཏེ་ཙོང་ཁའི་སའི་ཆ་ཨ་རྩེ་ཟེར་བར་ཕེབས། དེར་སྐུ་
ཁམས་མ་བདེ་བར་ཧོར་ཟླ་གསུམ་པའི་ཉི་ཤུ་ལྔ་ལ་ཞི་བར་གཤེགས། གདུང་ཞུགས་ལ་སྦྱངས་པས་དུང་དཀར་གཡས་འཁྱིལ་སོགས་བྱོན་ནོ།།    ༈    །།ཁྲི་ཐོག་གསུམ་པ་འདུལ་བ་ཆོས་རྗེ་འོད་ཟེར་རྒྱ་མཚོ་སྟེ། སླར་ཡང་གདན་
སར་ཕེབས་ནས་ལོ་ཁ་ཤས་ཀྱི་རིང་ཆོས་སྡེ་ཆེན་པོ་ལུགས་གཉིས་ཀྱི་སྒོ་ནས་སྐྱོང་བར་མཛད་དོ།།    ༈    །།ཁྲི་ཐོག་བཞི་པ་འཕན་པོ་བ་ཤེས་རབ་དཔལ་བཟང་པོ་སྟེ། དེ་ནི་འཕན་ཡུལ་དུ་འཁྲུངས། བཀྲ་ཤིས་ལྗོངས་སུ་སློབ་གཉེར་
མཛད་པས་མཁས་པའི་མཆོག་ཏུ་གྱུར། མདོ་སྨད་དུ་ཕེབས་ནས་འགྲོ་དོན་མཛད། དེ་ནས་སྦྱིན་བདག་རྣམས་དང། ཁྱད་བར་དུ་སྡེ་བ་ཞབས་དྲུང་བསྟན་འཛིན་བློ་བཟང་རྒྱ་མཚོ་ནས་ཞུ་ཡིག་དང་བཅས་ང་ཆེན་མཛད་དེ་སྐུ་འབུམ་གྱི་གདན་སར་ཕེབས་

[014B] དེའི་སྐབས་ཀྱི་ཞུ་ཡིག་ནི་འདི་ཡིན་ཏེ། ཤེས་བྱའི་གནས་ཀུན་གསལ་ལེར་རྟག་གཟིགས་བློ་བཟང་རྒྱལ་བ་ཡི། །རབ་འབྱམས་མདོ་རྒྱུད་ཆོས་ཀྱི་མཛོད་ལ་དབང་བསྒྱུར་མཁས་པའི་མགོན། །དཔལ་ལྡན་མཆོག་ཏུ་དཀར་བའི་ལྷུན་གྲུབ་
འཕྲིན་ལས་བསྟན་འགྲོའི་གཉེན། །བཟང་པོའི་སྐལ་ཅན་སྐྱེ་དགུའི་ཡོངས་འཛིན་གང་དེ་རྒྱལ་གྱུར་ཅིག་ཤེས་བྱ་ཀུན་གཟིགས་རྒྱལ་བ་དེའི། །རབ་འབྱམས་འཕྲིན་ལས་སྤེལ་བ་ལ། །དཔལ་དང་མཆོག་ཏུ་ཁྱོད་གྱུར་ཅེས། །བཟང་འགྲོའི་བསྔགས་
པ་གང་དེའི་དྲུང། །ཡོངས་འཛིན་དམ་པའི་མགོན་གྱིས་བཟུང། །མདོ་རྒྱུད་ཐོས་པའི་ནོར་གྱིས་ཕྱུག་རྣམ་དཔྱོད་མིག་ཡངས་གཡོ་བ་དེས། །སླར་ཡང་ཁྱོད་ལ་འདི་སྐད་གསོལ། །བདག་ཅག་ཀུན་གྱི་འདྲེན་པ་དེས། །ཀུན་ལ་ཐུགས་རྗེས་ཉེར་
བཟུང་ནས། །གདམས་པའི་སྙིང་པོ་བསྡུས་པ་ནི། །འདི་སྐད་སྩལ་བ་མ་ལགས་སམ། །བརྒྱད་ལྷག་བཅུ་ཕྲག་ཆོས་ལྡན་པའི། །རྟེན་བཟང་ཐོབ་པའི་དུས་སྐབས་འདིར། །ང་ཡི་བསྟན་ལ་རབ་བྱུང་ནས། །བཤད་སྒྲུབ་བྱ་བ་རྣམ་གཉིས་ཀྱིས། །རྒྱལ་
བའི་འཕྲིན་ལས་བསྒྲུབས་ཞེས་གསུངས། །དེ་ཡང་དང་པོའི་ལས་ཅན་ལ། །རང་གཞན་ཀློག་པ་ཐོས་བསམ་ལ། །སྦྱོར་བ་མཆོག་ཏུ་བསྔགས་པ་ཡིན། །དེ་ཕྱིར་མཁས་ཁྱོད་ན་ཚོང་ཕྲ། །བློ་གྲོས་དབང་པོའི་རྩལ་མི་དམན། །བརྩོན་པའི་ལང་ཚོ་
དང་ལྡན་པས། །ད་དུང་སྔོན་གྱི་འཕྲིན་ལས་སྐྱོངས། །སྲིད་གསུམ་ཀུན་ལ་དབང་བྱེད་པའི། །དགྲ་དེས་ནམ་འཛིན་ཆ་མེད་ཀྱང། །ས་བཅུའི་དཔའ་བོ་རྣམས་ཀྱིས་ཀྱང། །སྨོན་པའི་གནས་གྱུར་བཟང་པོ་ཡི། །བག་ཆགས་ངང་དུ་དུས་འདའ་ན། །

[015A]༄༅། །དེ་ལས་མཆོག་གྱུར་ཅི་ཞིག་མཆིས། །སྔོན་གྱི་དམ་པ་ཆ་བ་དང། །མ་ཅིག་དབོན་པོ་ལ་སོགས་པའི། །རྣམ་ཐར་ཚུལ་ལ་ཁྱོད་དགོངས་ནས། །བདག་ཅག་རེ་བ་འབྲས་ལྡན་འཚལ། །མདོ་རྒྱུད་ཀུན་ལ་དབང་
བསྒྱུར་བ། །ཁྱོད་ལ་མང་དུ་གསོལ་ཅི་འཚལ། །དུས་གནས་སྐྱེ་དགུའི་གཤིས་གཟིགས་ལ། །བློ་བཟང་བསྟན་པ་འབའ་ཞིག་དགོངས། །གང་ཅིའི་ཞིབ་རྒྱས་མཐའ་དག་པ། །ངོས་ཀྱིས་ཞུ་ཞིང་འདི་རྣམས་ཀྱིས། །ཞུ་བ་ཡོད་ལ་རྟེན་འབྲེལ་
ནི༑ ༑བཟང་པོར་མཚོན་ཕྱིར་བཀྲ་ཤིས་ཀྱི། །ཁ་བཏགས་དབང་གི་མདངས་ལྡན་པའི། །རྟེན་གྱིས་ཐོག་དྲངས་ལྔ་ཚན་བཅས། །བཟང་པོའི་ཚེས་ལ་དགེ་བར་ཕུལ། །ཞེས་པའོ། །ས་མོ་སྦྲུལ་ལོར་ཆོས་ཀྱི་རྗེ་ཉིད་ཀྱིས་གཙོ་བྱས་མཆོད་
ཡོན་ཐུན་མོང་ནས་མཁས་ཤིང་གྲུབ་པ་བརྙེས་པའི་དབང་ཕྱུག་སྡེ་པ་ཞབས་དྲུང་བསྟན་འཛིན་བློ་བཟང་རྒྱ་མཚོའི་དྲུང་དུ་དབང་རྡོ་རྗེ་འཕྲེང་བའི་སྙན་གསན་ཕུལ་ཏེ་སྐུ་འབུམ་དུ་སྤྱན་དྲངས། དགེ་འདུན་འདུས་པའི་ཚོགས་ཀྱིས་བསྙེན་བཀུར་ལེགས་པར་
བྱས༑ རེ་ཞིག་སྐུ་མཚམས་མཛད་ནས་ཕྱག་དཔེ་ལ་གཟིགས་རྟོག་གནང། སྐུ་མཚམས་གྲོལ་ནས་ཟླ་བ་གསུམ་པའི་ཚེས་ལ་མཁས་པ་ཆེན་པོ་ཀོའུ་བ་ཆོས་ཀྱི་རྒྱ་མཚོ། སློབ་དཔོན་ཤེས་རབ་སེང་གེ། གདན་ས་པ་ཆོས་རྗེ་འདི་པ། བྱ་
ཁྱུང་ཆོས་རྗེ་དངོས་གྲུབ་རྒྱ་མཚོ་སོགས་དགེ་བའི་བཤེས་གཉེན་རྣམས་དང། བསྟན་པའི་སྦྱིན་བདག་ཟིན་ཀོ་ཤྲི་སོགས་ལྔ་བརྒྱ་ལྷག་ཙམ་ལ་དབང་རྡོ་རྗེ་འཕྲེང་བ་རྫོགས་པར་གནང། དབང་གྲུབ་ནས་དགོན་པར་བཞུགས་ཏེ། དབྱར་དུས་དགོན་

[015B] དཔལ་རྡོ་རྗེ་འཇིགས་བྱེད་ཀྱི་སྒོ་ནས་རབ་གནས་རྒྱས་པར་མཛད་དེ་མེ་ཏོག་གི་ཆར་ཕབ། རབ་གནས་
ལེགས་པར་གྲུབ་པའི་དགའ་སྟོན་དུ་དགེ་འདུན་འདུས་པའི་ཚོགས་ལ་མང་འགྱེད་གྱ་ནོམ་པ་ཕུལ། ཆོས་ཀྱི་རྗེ་འཕན་པོ་བ་འདིས་དཀར་ཆག་ལེགས་པ་མདོར་བསྡུས་ཞིག་ཀྱང་མཛད་དོ།།    ༈    །།ཁྲི་ཐོག་ལྔ་པ་ཆུ་བཟང་རྣམ་རྒྱལ་དཔལ་
འབྱོར་ནི། ཡུལ་དབུས་ཀྱི་སའི་ཆ་སྟོད་ལུང་ཆུ་བཟང་དུས་ཕོ་སྟག་གི་ལོར་སྔགས་འཆང་བསོད་ནམས་མགོན་པོ་དང། མ་མ་བྲེ་སང་གཉིས་ཀྱི་སྲས་སུ་འཁྲུངས། འབྲི་ཀློག་སོགས་བསླབས་ཏེ་ནར་སོན་བ་ན། སྨད་རྒྱུད་གྲྭ་ཚང་ཆུ་མིག་ལུང་དུ་
དབྱར་གནས་མཛད་པའི་ཚེ་བྲོས་སྟབས་ཀྱིས་ཕེབས། རྒྱུད་ཆེན་རྣམ་རྒྱལ་དཔལ་བཟང་གི་སྤྱན་སྔར་རབ་ཏུ་བྱུང། མཚན་རྣམ་རྒྱལ་དཔལ་འབྱོར་དུ་བཏགས། དེ་ཉིད་ཀྱིས་ཆ་རྐྱེན་གནང་ནས་རབ་སྟོད་དུ་ཕེབས། སྟག་ལུང་བྲག་པ་བློ་གྲོས་རྒྱ་
མཚོ་བསྟེན་ནས་བསྡུས་ཚད་ལ་སྦྱངས་པས་མཁས་པའི་མཆོག་ཏུ་གྱུར། དེ་ནས་འབྲས་སྤུངས་སུ་ཕེབས་ནས་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ་མཁས་པ་ཆེན་པོ་བཞུ་ཁང་པ་དགེ་ལེགས་ལྷུན་གྲུབ་པའི་དྲུང་དུ་ཕར་ཕྱིན། དབུ་མ། འདུལ་མཛོད་
རྣཾས་ལ་ལེགས་པར་སྦྱངས་པས་མཁས་པའི་གྲགས་པ་ཐོབ། འབྲས་སྤུངས་སུ་གླིང་བསྲེའི་མཚན་བཏགས་མཛད། སེ་ར། དགེ་ལྡན། བཀྲ་ཤིས་ལྷུན་པོ། དཔལ་འཁོར་ཆོས་སྡེ། ངམ་རིང་སོགས་སུ་གྲྭ་སྐོར་མཛད། བཀྲ་ཤིས་
[016A]༄༅། །ལྷུན་པོར་བཞུགས་སྐབས། ས་སྐྱ་པ་དང། ཀརྨ་པའི་དགེ་བཤེས་གཉིས་རྩོད་པ་བྱེད་དུ་འོངས་པ་ན། པཎ་ཆེན་རིན་པོ་ཆེའི་གསུང་ལྟར་བཞེངས་ནས་བགྲོ་གླེང་མཛད་པས་ཁོང་གཉིས་ཚར་བཅད་དེ་ཕམ་
པར་བྱས། དེ་ཚེ་སྡེ་སྲིད་གཙང་པ་སོགས་བཞིན་གྱི་མདོག་འགྱུར་ཞིང། སྡེ་པ་བསོད་ནམས་ཆོས་འཕེལ་གྱིས་ལྐོག་ནས་བདག་རྐྱེན་མཛད། བཀྲ་ཤིས་སྒོ་མང་གི་དགེ་བསྐོས་ཀྱི་ཐོག་མ་གནང་ནས་འཛིན་སྐྱོར་སྦྱང་གི་རྟིང་བསྐུལ་ཡང་དག་པ་མཛད་
སྨད་རྒྱུད་དུ་ཕེབས་ནས་སྔགས་ཕྱོགས་ལ་གསན་སྦྱོང་མཛད། པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་དྲུང་དུ་རྡོ་རྗེ་འཕྲེང་བའི་དབང་དང་ཆོས་བཀའ་མཐའ་ཡས་པ་གསན། པཎ་ཆེན་དེ་ཉིད་ཀྱི་དྲུང་དུ་བསྙེན་རྫོགས་མཛད། ཧན་སྟག་ལུང་
ནས་ཧན་ཨ་བུ་བླ་མ་དང། སྟག་ལུང་དབོན་པོ་སོགས་ཀྱིས་རྒྱལ་བ་ཡོན་ཏན་རྒྱ་མཚོའི་སྐུ་ཞབས་སུ་བང་ཆེན་པ་མངགས་ཏེ་བླ་མ་བཟང་བ་ཞིག་གནང་དགོས་ཞེས་ཞུས་པ་ན། རབ་འབྱམས་པ་བསོད་ནམས་གྲགས་པ་ལ་འགྲོ་དགོས་གསུངས་ཀྱང་
དགོངས་པ་ཞུས། དེ་ནས་མཁས་པ་ཆེན་པོ་འདི་ལ་ཕེབས་དགོས་ཞེས་རྒྱལ་བ་ཡབ་སྲས་གཉིས་ནས་གསུང་གནང་བས་ཕེབས་པར་ཐག་བཅད་དེ། ལྷ་བཙུན་སོགས་གྲྭ་པ་མང་པོ་དང་འགྲོགས་ནས་རིམ་གྱིས་མཚོ་ཁར་ཕེབས། ལྷ་བཙུན་དབུས་
ན་ཡོད་སྐབས། གཞན་ཕྱོགས་པ་རྣམས་ཀྱིས་དགེ་ལུགས་པ་ལ་རྡོ་རྗེ་འཕྲེང་བའི་དབང་རྒྱུན་མེད་ཟེར་འདུག་པ་ཨེ་བདེན་ཞེས་པཎ་ཆེན་རིན་པོ་ཆེར་ཞུས་པས། དབང་རྒྱུན་ཡོད་པའི་རྒྱུ་མཚན་མང་དུ་གསུངས་ནས་ངེད་ཀྱི་སློབ་མ་རབ་འབྱམས་པ་

[016B] ལྷ་བཙུན་མདོ་སྨད་དུ་འབྱོར་ནས་དེའི་རྒྱུ་མཚན་ཁོ་རང་གི་ཕ་ལ་ལབ་པས། དཔོན་པོ་དེས་རེ་ཞིག་ངའི་ས་ཆར་བཞུགས་དགོས་ཞེས་ཞུས་ཏེ། དེར་དགོན་པ་ཞིག་བཏབ་ནས་ལོ་བདུན་གྱི་རིང་འཆད་
ཉན་མཛད། མི་རིང་བར་དཔོན་པོ་གཤེགས་པའི་རྐྱེན་གྱིས་དགོན་པ་འཐོར་ཞིག་ཏུ་གྱུར། དེ་ནས་མཚོ་སྲིབས་སུ་ལོ་གཅིག་ཙམ་དང། ཐར་ཁིར་ཞེས་པའི་ས་ཆར་ལོ་ཁ་ཤས་བཞུགས་ནས་སྒྲུབ་པ་སྙིང་བོར་མཛད། འཇིགས་བྱེད་ཀྱི་རྫོགས་
རིམ་གྱི་ཁྲིད་ཡིག་ཅིག་ཀྱང་གསར་དུ་བརྩམས། ཧུང་ཐའི་ཇི་དང་ནུ་བོ་གཉིས་ནང་འཁྲུགས་ཏེ། རྗེ་འདི་དང་སྡེ་བ་ཞབས་དྲུང་གཉིས་དེའི་བར་ཆིངས་ལ་བྱོན་པས་ཕན་ཅུང་ཟད་ཐོགས། དེ་ནས་ཧལ་ཧ་ཆོག་ཐུའི་དམག་མཚོ་ཁར་འོངས་པའི་རྐྱེན་
གྱིས་ནང་ཕྱོགས་སུ་ཕེབས། དོམ་བག་ཅེས་བྱ་བའི་གྲོང་དུ་ཟིན་ནང་སོས་སྦྱིན་བདག་མཛད་ནས་བཞུགས། ཟིན་ནང་སོ་ཁུ་དབོན་གྱིས་ལྷ་ཁང་འོག་མར་སྤྱན་དྲངས་ཏེ་བཀུར་སྟི་ཕུན་སུམ་ཚོགས་པ་མཛད། སྦྱིན་བདག་རྣམས་ཀྱིས་ཡང་དང་ཡང་དུ་
གསོལ་བ་བཏབ་པ་ལ་བརྟེན་ནས་སྐུ་འབུམ་གྱི་ཁྲི་ཁར་ཕེབས། བློ་གསལ་རྣམས་ལེགས་པར་བཤད་པས་བསྐྱངས། ཡིག་ཆའི་སྐོར་ལ་གཏམ་གླེང་ཅུང་ཟད་བྱུང་ཡང་མ་འགྱད་བར་ཞི། ཧལ་ཧ་ཆོག་ཐུས་གདན་དྲངས་ནས་བསྙེན་བཀུར་མཛད་
བླ་མ་འདི་དང་སྡེ་པ་ཞབས་དྲུང་གཉིས་ཞྭ་མ་གཏོགས་བདག་གི་བླ་མར་འོས་འདུག་ཅེས་སྨྲས་སྐད། ཆོག་ཐུ་དཔོན་བློན་རྗེ་རིན་པོ་ཆེའི་བསྟན་པ་ལ་སྡང་བར་བརྟེན། རྗེ་འདིས་ཐབས་མཁས་གྱིས་ཁོང་རྣམས་མགུ་བར་མཛད། དགུང་ལོ་ང་དགུ་པ་མེ་

[017A]༄༅། །བྱའི་ལོར་སྐུ་ཅུང་ཟད་བསྙུངས་ཏེ་ཞབས་བརྟན་སྐུ་རིམ་རྒྱ་ཆེར་མཛད། བར་སྐབས་ཤིག། ཀུ་ཤྲི་བླ་མས་སྐུ་མདུན་དུ་ཆོས་རྒྱལ་གྱི་ཞལ་ཐང་ལ་བལྟས་ཏེ། ཁྱོད་ཀྱིས་དབྱུག་ཏོ་འཕྱར་ནས་ཁ་གདངས་མ་གདངས་མི་
འདུག། ཧལ་ཧ་ཆོ་ག་ཐུས་རྗེ་བཙུན་ཙོང་ཁ་པའི་བསྟན་པ་བསྣུབས་ཚར་འདུག་ཅེས་སྨྲས་པས། དེ་འདྲ་ཟེར་མི་རུང་ཆོག་ཐུ་ལ་ཡུན་རིང་པོ་མི་ཡོང་ཞེས་གསུངས། ལོ་དེའི་མཇུག་ཏུ་བསྟན་འཛིན་ཆོས་ཀྱི་རྒྱལ་བོ་དང། བཱ་ཐུར་ཧུང་ཐའི་ཇི་གཉིས་
ཀྱིས་ཆོག་ཐུ་རྨེག་མེད་དུ་བཅོམ། མེ་གླང་ལོར་བསྟན་འཛིན་ཆོས་ཀྱི་རྒྱལ་པོས་དམ་པ་འདི་སྤྱན་དྲངས་ཏེ་བཀའ་ཆོས་གསན། རྒྱལ་བོ་སྐུ་འབུམ་དུ་ཕེབས་པར་བསྙེན་བཀུར་མཛད། ལོ་དེའི་མཇུག་ཏུ་ཁྲིའི་དགོངས་པ་ཞུས་ནས། རྒྱལ་བ་
ཆོས་རྗེ་བཀྲ་ཤིས་དོན་གྲུབ་གདན་སར་བསྐོས། དགུང་ལོ་རེ་གཅིག་པ་ས་སྟག་གི་ལོར། སྡེ་བ་ཞབས་དྲུང་བསྟན་འཛིན་བློ་བཟང་རྒྱ་མཚོ་དགོན་ལུང་དུ་ཞི་བར་གཤེགས་པའི་དགོངས་རྫོགས་སུ་སྤྱན་དྲངས་ཏེ་སྐུ་གདུང་ཞུགས་འབུལ་མཛད། སྐུ་འབུམ་
དུ་སྟོང་འཁོར་རྒྱལ་བ་རྒྱ་མཚོ་ཕེབས་པར་བརྒྱ་འབུལ་སོགས་གནང། ས་མོ་ཡོས་ཀྱི་ལོར་དགོན་ལུང་གི་ཁྲིར་ཕེབས་ནས་འཆད་ཉན་གྱི་རྒྱལ་མཚན་བསྒྲེང་པར་མཛད། ཕྱོགས་དེའི་ལུས་ཅན་རྣམས་ཀྱི་དོན་རླབས་པོ་ཆེ་མཛད། ཨེར་ཁེ་ཆོས་རྗེ་
སོགས་ལ་གསང་འདུས་ཀྱི་དབང་ཆེན་སྩལ། ཨེར་ཏི་ནི་ཧུང་ཐའི་ཇིས་སྐུ་འབུམ་དུ་མཆོད་རྟེན་བཞེངས་པར་རབ་གནས་གནང། ཤིང་སྤྲུལ་གྱི་ལོར་ལེའུ་ཙེའི་དམག་གིས་དགོན་སྡེ་རྣམས་ལ་གནོད་བར་བྱུང་བ་ལ། རྗེ་འདིས་ཐབས་མཁས་མཛད་དེ་འཇིགས་

[017B] མེ་ཕག་ལོར་སྟོང་འཁོར་མདོ་རྒྱུད་རྒྱ་མཚོ་བསོད་སྙོམས་ལ་ཕེབས་པར་དགོན་ལུང་དུ་སྤྱན་དྲངས། འགའ་ཞིག་གིས་སྟོང་འཁོར་གྱི་སྐྱེ་བ་ཡིན་མིན་ཟེར་ཡང། རྗེ་འདིས་རྒྱལ་བ་རྒྱ་མཚོའི་སྐུ་སྐྱེ་འཁྲུལ་མེད་ཡིན་གསུངས་ནས་
བཀུར་གཟོས་གནང། ས་ཕོ་བྱི་བའི་ལོར་ཨོར་ཚེ་སྐུ་སྐྱེ་དང། ཨ་ཀྱཱ་སྐུ་སྐྱེ་གཉིས་རབ་བྱུང་མཛད། ལོ་དེར་དགོན་ལུང་གི་ཁྲིའི་དགོངས་པ་ཞུས་ནས་ཟླ་བ་བཅུ་བའི་ཡར་ཚེས་ལ་བཙན་པོ་དོན་གྲུབ་རྒྱ་མཚོ་གདན་སར་བཞུགས། དགོན་པར་
སྤྱི་འཇོག་གྱ་ནོམ་པ་མཛད། ས་མོ་གླང་གི་ལོར་ཟིན་ནང་སོར་གསེར་ཡུམ་གཏད་པ་གདན་དྲངས་ཏེ་རབ་གནས་མཛད། ལྕགས་སྟག་གི་ལོར་སྐུ་འབུམ་དུ་གདན་དྲངས་ནས་གཙང་བ་ཁང་དུ་བཞུགས། བླ་མ་དགེ་འདུན་རྣམས་ལ་འབུལ་བ་མང་
འགྱེད་གྱ་ནོམ་པ་གནང། དགུང་ལོ་དོན་བཞི་པ་ཟླ་བ་བཅུ་གཉིས་པའི་ནང་དུ་སྐུ་ཁམས་མ་བདེ་བར་བཅུ་དགུའི་ཐོ་རངས་ངོ་མཚར་བའི་ལྟས་དུ་མ་དང་བཅས་ཏེ་ཞི་བར་གཤེགས། ཆོས་རྗེ་རབ་འབྱམས་པ་དོན་ཡོད་རྒྱལ་མཚན་གྱིས་གདུང་ཞུགས་
འབུལ་མཛད། དེ་ལྟར་ན་དམ་པ་འདི་ནི་གདན་ས་ཆེན་པོ་འདི་ལ་ཆོས་སྲིད་གཉིས་ཀའི་སྒོ་ནས་བཀའ་དྲིན་ཆེ་བར་སྣང་ངོ།།    ༈    །།ཁྲི་ཐོག་དྲུག་པ་རྒྱལ་བ་ཆོས་རྗེ་བཀྲ་ཤིས་དོན་གྲུབ།།    ༈    །།ཁྲི་ཐོག་བདུན་པ་བཙན་པོ་
དོན་གྲུབ་རྒྱ་མཚོ་ནི། ཡུལ་དབུས་དགའ་བ་གདོང་དུ་འཁྲུངས། གཞོན་ནུ་ནས་རབ་ཏུ་བྱུང་སྟེ་འབྲས་སྤུངས་བཀྲ་ཤིས་སྒོ་མང་དུ་གཞུང་ལུགས་ལ་སྦྱངས་པས་མཁས་པའི་མཆོག་ཏུ་གྱུར། མདོ་སྨད་དུ་བྱོན་ནས་རབ་བྱུང་བཅུ་གཅིག་པའི་ཆུ་རྟ་ལ་སྐུ་

[018A]༄༅། །འབུམ་གྱི་ཁྲིར་བཞུགས་ནས་ལེགས་བཤད་ཀྱི་དགའ་སྟོན་སྤེལ་བར་མཛད། བར་སྐབས་སུ་དགོན་ལུང་གི་ཁྲི་ཡང་མཛད་ཅིང། བྱ་ཁོག་ཏུ་གསེར་དགོན་དགའ་ལྡན་དམ་ཆོས་གླིང་གསར་འདེབས་མཛད་
འདིས་གདན་ས་མཛད་པའི་སྐབས་སུ། ཧལ་ཧ་ནས་དད་སྟོབས་དང་ལྡན་པ་ཨེར་ཏི་ནི་ཧུང་ཐའི་ཇི་དབུས་སུ་འགྲོ་བའི་ལམ་ཞོར་ལ་སྐུ་འབུམ་དུ་བྱོན་ཏེ་རྒྱལ་བ་ཙོང་ཁ་བ་ཆེན་པོ་ལ་མི་བྱེད་པའི་དད་པ་ཚད་མེད་པ་འཁྲུངས་ནས། དངུལ་གཏོས་ཆེ་
བ་ཕུལ་ཏེ་སྔར་གྱི་བྱང་ཆུབ་ཆེན་པོའི་མཆོད་རྟེན་ནང་དུ་བཞུགས་སུ་བཅུག་ནས་ཆོ་འཕྲུལ་ཆེན་པོའི་མཆོད་རྟེན་བཀོད་པ་ཕུན་སུམ་ཚོགས་པ་བཞེངས་པར་མཛད།།    ༈    །།ཁྲི་ཐོག་བརྒྱད་པ་གདོང་ཁ་པ་ཆེ་ཤོས་དཔལ་ལྡན་རྒྱ་མཚོ་
འདིས་ཁྲི་མཛད་སྐབས་སུ་ཆུ་འབྲུག་ལོར་རྒྱལ་དབང་ཐམས་ཅད་མཁྱེན་ཅིང་གཟིགས་པ་ཆེན་པོ་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེ་རྒྱ་ནག་གོང་མ་ཤུན་ཏི་རྒྱལ་པོས་སྤྱན་དྲངས་ཏེ། རྒྱལ་ཁབ་ཆེན་བོར་ཆིབས་ཀྱི་ཁ་ལོ་
བསྒྱུར་བའི་ཚེ་གདན་ས་ཆེན་པོ་འདིར་ཕེབས་ནས་ཞག་གཉིས་ཙམ་བཞུགས། ཚོགས་ཆེན་དུ་སྤྱན་དྲངས་ནས་ཞབས་བརྟན་རྒྱས་པར་ཕུལ། རྒྱལ་བ་བསོད་ནམས་རྒྱ་མཚོའི་བཞུགས་ཁྲིའི་སྟེང་ནས་ཁྲོམ་ཚོགས་པ་རྣམས་ལ་བྱང་ཆུབ་ལམ་རིམ་ཆེན་
མོའི་དབུ་ནས་ཆོས་ཐུན་གཅིག་གནང། དགེ་འདུན་རྣམས་ལ་མང་འགྱེད་བཅས་གསོལ་རས་སྩལ། ཆུ་སྤྲུལ་ལོར་ཡར་ཕེབས་སྐབས་བཅའ་ཅི་ཆེན་མོ་དང། གསེར་སྲང་སྟོང་ལས་གྲུབ་པའི་སྟོན་པའི་སྣང་བརྙན། ཟང་ཟིང་གི་བདོག་པ་གྱ་

[018B] དེ་ཡང་རྣམ་ཐར་དུ་ཀཱུ་ལའི་གོས་བཟང་ལས། རྒྱལ་བ་གཉིས་པ་ཙོང་ཁ་པ་ཆེན་པོ་སྐུ་བལྟམས་པའི་གནས་ལུམྦའི་ཚལ་གྱི་རྗེས་སུ་འགྲོ་བ་སྐུ་འབུམ་བྱམས་པ་གླིང་དུ་འདུས་ཚོགས་རྣམས་ཀྱིས་མདུན་བསུས་ཏེ་འབྱོར། ཨོས་རོད་ཀྱི་
དཔོན་པོ་ཚེ་དབང་བསྟན་འཛིན་གྱིས་རྒྱ་ཁང་གསར་བརྒྱབ་ཅིག་འདུག་པ་བྱིན་བྱུང་བར་སྡོང་ས་བྱས། ཕྱི་ནང་གི་རྟེན་རྣམས་ཞིབ་པར་མཇལ། ཚོགས་ཆེན་གྱིས་རིང་པོར་འཚོ་བའི་བདེན་པ་བརྗོད་དེ་རྟེན་འབྲེལ་བསྒྲིགས། དགོན་པའི་མདུན་དུ་ཐམས་
ཅད་མཁྱེན་པ་བསོད་ནམས་རྒྱ་མཚོའི་བཞུགས་ཁྲི་ཞིག་འདུག་པ་དེར་བོས། སྤྱི་སྒེར་གྱིས་རྟ་བཅུ་གཉིས་ཀྱིས་གཙོས་པའི་གོས་དར་གསེར་དངུལ་ཇ་སོགས་ཀྱི་སྟོང་འབུལ་བྱས། རྒྱ་བོད་ཧོར་སོག་གི་ཁྲོམ་སྟོང་ཕྲག་ལྔ་ཙམ་ལ་བྱང་ཆུབ་ལམ་རིམ་ཆེན་
མོ་ནས་ཆོས་ཐུན་གཅིག་ཞིབ་ཏུ་བཤད། ཁྲོམ་པ་རྣམས་ཀྱི་བློ་དང་བསྟུན་ཏེ་མེ་ཏོག་གཏོར། བསྟན་འཛིན་དང་ཏའི་ཆིང་གཉིས་ཀྱིས་བཞེངས་པའི་བཀའ་འགྱུར་ལ་ཤིས་པ་བརྗོད། ཚོགས་པ་ལ་མང་ཇ་དང་ཇ་དངུལ་གྱི་འགྱེད་བཏང། ཞག་གཉིས་
བསྡང་ནས་བཏེག་ཅེས་གསུངས་པ་ལྟར་རོ།།    ༈    །།ཁྲི་ཐོག་དགུ་པ་ཁྱུང་ཐར་པ་བསོད་ནམས་རིན་ཆེན།།    ༈    །།ཁྲི་ཐོག་བཅུ་པར་ཁོ་ཆོས་བཀྲ་ཤིས།།    ༈    །།ཁྲི་ཐོག་བཅུ་གཅིག་པ་རྡོ་བིས་བྱམས་པ་དཔལ་བཟང།། །།
   ༈   །    ༈    །།ཁྲི་ཐོག་བཅུ་གསུམ་པ་ལི་ཐང་པ་བསྟན་པ་དར་རྒྱས།།    ༈    །།ཁྲི་ཐོག་བཅུ་བཞི་པ་དཀར་པོ་བ་ཡོན་ཏན་བློ་གྲོས།།    ༈    །།ཁྲི་ཐོག་བཅོ་ལྔ་པ་ཁྱུང་

[019A]༄༅། །ཐར་པ་སངས་རྒྱས་ལྷུན་གྲུབ།།    ༈    །།ཁྲི་ཐོག་བཅུ་དྲུག་པ་ཨ་ཀྱཱ་ཤེས་རབ་བཟང་པོ་སྟེ། ཁང་ཞི་རྒྱལ་པོ་དགུང་ལོ་ཉེར་ལྔ་པ་མེ་སྟག་ལ་ཁྲིར་བཞུགས་ཏེ། ས་འབྲུག་ལོར་དབུས་འཕུག་ལྟར་འདུ་ཁང་ཀ་བ་
སུམ་ཅུ་རྩ་དྲུག་པ་ཇེ་ཆེར་བཏང་ནས་ཀ་བ་བརྒྱད་ཅུ་གསར་དུ་བསྐྲུན་ཏེ། དེ་ལྟར་ན་གདན་ས་འདི་ལ་ཆོས་སྲིད་གཉིས་ཀའི་སྒོ་ནས་བཀའ་དྲིན་ཆེ་བར་མཛད་དོ།།    ༈    །།ཁྲི་ཐོག་བཅུ་བདུན་པ་སྟག་མཚེར་བློ་བཟང་རྡོ་རྗེ་སྟེ། རབ་བྱུང་བཅུ་གཉིས་
པའི་ལྕགས་ལུག་ལ་ཁྲིར་འཁོད།།    ༈    །།ཁྲི་ཐོག་བཅོ་བརྒྱད་པ་ཆུ་བཟང་པ་བློ་བཟང་བསྟན་པའི་རྒྱལ་མཚན་ཏེ། ཁང་ཞི་རྒྱལ་པོའི་དགུང་ལོ་སོ་ལྔ་པ་མེ་བྱི་ལོར་ཁྲིར་འཁོང།།    ༈    །།ཁྲི་ཐོག་བཅུ་དགུ་པ་སྐྱོར་མོ་ལུང་པ་འཇམ་
དབྱངས་རྒྱལ་མཚན་ཏེ། ཆུ་སྤྲུལ་ལོར་གདན་སར་ཕེབས།།    ༈    །།ཁྲི་ཐོག་ཉི་ཤུ་པ་རྒྱལ་མཁན་པོ་ཨ་ཆི་ཐུ་ནོ་མིན་ཧན་བློ་བཟང་དོན་གྲུབ་སྟེ། དེ་ནི་ཀོ་ཤྲི་ཧན་བསྟན་འཛིན་ཆོས་རྒྱལ་གྱི་གདུང་བརྒྱུད་དུ་འཁྲུངས་པ་ཡིན་ལ། དེ་ཡང་ཀོ་
ཤྲི་ཧན་གྱི་སྲས་ཆེ་བ་ཚེ་རིང་ཡེལ་དུ་ཅི། དེའི་སྲས་ཆུང་བ་དར་རྒྱལ་པོ་ཤོག་ཐུ། དེ་ལ་དཔོན་མོ་གསུམ་ཡོད་པའི་ཆེ་པའི་སྲས་ཚེ་དབང་དཔལ་འབར། དེ་ལ་སྲས་གསུམ་ཡོད་པའི་ཆེ་བ་ཨེར་ཁེ་ཏའི་ཆིང། འབྲིང་པོ་ཆོག་ཐུ་ཏའི་ཆིང་
ཆུང་བ་ནི་ཆོས་རྗེ་འདི་པ་ཡིན་ནོ། །དབུས་སུ་བྱོན་ནས་དཔལ་ལྡན་འབྲས་སྤུངས་སུ་བཀྲ་ཤིས་སྒོ་མང་གི་ཆོས་གྲྭར་ཞུགས་ནས་གཞུང་ལུགས་ལ་སྦྱངས་པར་མཛད། འཇམ་དབྱངས་བཞད་པའི་རྡོ་རྗེ་སོགས་དམ་པ་དུ་མའི་ཞབས་པད་བསྟེན་ནས་

[019B] རྒྱལ་མེ་ཏོག་ཐང་གི་མཁན་པོ་ཡང་མཛད། མདོ་སྨད་དུ་ཕེབས་ནས་ཁང་ཞི་རྒྱལ་པོ་ང་དྲུག་པ་མེ་བྱ་ལ་གདན་ས་ཆེན་པོ་འདི་ཀའི་ཁྲིར་ཕེབས་ནས་ཆོས་དང་འཇིག་རྟེན་གཉིས་ཀའི་སྒོ་ནས་བསྐྱངས། བཀྲ་ཤིས་
འཁྱིལ་གྱི་མཁན་པོ་ཡང་མཛད། འདིས་སྐུ་འབུམ་གྱི་མཁན་པོ་གནང་སྐབས་མཚོ་སྔོན་བསྟན་འཛིན་ཝང་གིས་འཁྲུག་པ་བསླངས་ཏེ། ཆུ་མོ་ཡོས་ཀྱི་ལོའི་ཟླ་བ་བཅུ་གཉིས་པའི་ཉི་ཤུ་ལ་སེག་དམག་ནང་ལོག་ཏུ་འོངས་ནས་རྒྱ་གྲོང་ཁ་ཤས་བཅོམ་
ནས་ཉི་ཤུ་ལྔ་ལ་ཕྱིར་ལོག། རྒྱ་ནག་ནས་ཀྱང་ཉན་གུང་ཡེ་དང་ཉོ་གུང་ཡེ་གཉིས་ཀྱིས་གཙོས་དམག་ཆེན་འོངས་ཏེ་མདོ་སྨད་ཀྱི་དགོན་ཁག་རྣམས་དང་མཚོ་སྔོན་གྱི་རྒྱལ་བརྒྱུད་རྣམས་མཆོད་ཡོན་དུ་འབྲེལ་བའི་དོགས་གཞི་དང། མི་ངན་རེ་གཉིས་ཀྱི་
བྱ་སྤྱོད་ལ་བརྟེན་ནག་ཕོག་ནས་དགོན་ལུང་དང། བཙན་དགོན་སོགས་དགོན་ཁག་ཆེ་ཕྲ་མང་པོ་གཏོར། ལོ་དེའི་ཟླ་བ་བཅུ་གཉིས་པའི་ཉེར་ལྔའི་ཐོ་རངས་ཡོ་གུང་ཡེ། ནན་ཚཱ་ཟི། ཟི་ལིང་ཏོའུ་ཡེ་སོགས་རྒྱ་དམག་དང་བཅས་སྐུ་འབུམ་དུ་འོངས་
ནས་གྲྭ་པའི་ཁྲོད་ནས་གྲྭ་བ་གཞོན་པ་དྲུག་བརྒྱ་དང་དྲུག་ཅུ་ཙམ་རང་རང་གི་ཡུལ་དུ་བསྐྲད། རྒན་པ་སུམ་བརྒྱ་ཙམ་འདུག་ཏུ་བཅུག་ནས་དམག་ཕྱིར་ལོག། ཉེར་བདུན་གྱི་ཉིན་རྒྱ་དབོན་རྣམས་ནས་ཨ་ཐན་རབ་འབྱམས་བ་གཉེར་བར་བསྐོས་ཏེ་ཟླ་ཕོག་ལ་
གྲྭ་པ་རེ་རེར་ནས་ཤིང་ཙེ་ལྔ་རེ་གནང། སྐབས་དེར་མཁན་པོ་འདི་པ་ཡང་འཁྲུག་པའི་ནང་དུ་ཤོར་ནས་གྲོངས་ཞེས་གྲགས།།    ༈    །།ཁྲི་ཐོག་ཉི་ཤུ་རྩ་གཅིག་པ་སེར་དྲིས་ཚུལ་ཁྲིམས་རིན་ཆེན་ཏེ། ཤིང་འབྲུག་ལ་འཁྲུངས། དུས་འཁྲུག་

[020A]༄༅། །བྱུང་བའི་སྟབས་ཀྱིས་མཁན་པོ་སྔ་མ་ནི་གྲོངས། རྗེས་མ་བསྐོ་བཞག་མ་ཐུབ་པར་ཡོད་པ་ལ། ཤིང་ཕོ་འབྲུག་གི་ལོར་ཉན་གུང་ཡེ་དང་ཡོ་གུང་ཡེ། ཟི་ལིང་ཏོར་གི་ཨམ་པན་རྣམས་གྲོས་ཐོག་ནས་ཆོས་ཀྱི་རྗེ་འདི་ཁྲི་
པར་བསྐོས། སྔར་གྱི་གྲྭ་རྒན་སུམ་བརྒྱ་ལ་ཡི་གེ་ཐམ་ཀ་ཅན་རེ་བྱིན་ནས་དགེ་འདུན་གྱི་སྡེ་གསར་དུ་བཙུགས། ཨ་ཐན་རབ་འབྱམས་པ་ཤེས་སྒོ་ཡོང་ཐང་ཆེ་བས་ཐབས་མཁས་ཀྱི་སྒོ་ནས་མཆོད་གཞིའི་ས་ཆ་རྣམས་མ་ཤོར་བར་རང་འཇགས་སུ་
གནས་པ་བྱུང། དེའི་རྗེས་སུ་བློ་བཟང་ཏཱ་བླ་མ་རྒྱ་ནག་ཕོ་བྲང་ནས་ཡར་འབྱོར་ཏེ་གྲྭ་པ་གཞོན་པ་རྣམས་ཀྱང་བསྡུས་ནས་དགེ་འདུན་གྱི་སྡེ་དར་ཞིང་རྒྱས་པར་གྱུར།།    ༈    །།ཁྲི་ཐོག་ཉི་ཤུ་རྩ་གཉིས་པ་སྟག་མཚེར་བློ་བཟང་དར་རྒྱས་ཏེ། མདོ་སྨད་
དུ་རབ་བྱུང་བཅུ་གཅིག་པའི་ས་ཕག་ལ་འཁྲུངས། ཆོས་བརྒྱད་ཀྱིས་མགོས་པས་རྣམ་ཐར་གཙང་མ་དང་ལྡན་ཞིང། བྱང་ཆུབ་ཀྱི་སེམས་དང་སྟོང་ཉིད་ཀྱི་ལྟ་བ་ལ་ཉམས་ལེན་གཙོ་བོར་མཛད། དོན་གཅིག་པས་བྱ་ལ་ཁྲིར་བཞུགས་ཏེ་དབུ་མ་
འཇུག་པའི་སེམས་བསྐྱེད་དྲུག་པ་མན་ཆད་ཚང་མ་བརྩི་བཞག་ལ་བཏང་སྟེ་གསར་དུ་བཙུགས་པར་གནང་ནས་དགེ་འདུན་རྣམས་ལུགས་གཉིས་ཀྱི་སྒོ་ནས་སྐྱོང་བར་མཛད་ཅིང། དོན་དགུ་པ་མེ་སྤྲུལ་ལ་ཞི་བར་གཤེགས།།    ༈    །།ཁྲི་ཐོག་
ཉི་ཤུ་རྩ་གསུམ་པར་ཁོ་ཤེས་རབ་ཆོས་འབྱོར། སྐུ་འབུམ་དང་མི་རིང་བའི་སའི་ཆ་ར་ཁོ་ཞེས་པར་ཆུ་མོ་གླང་ལ་འཁྲུངས། དབུས་སུ་བྱོན་ཏེ་དཔལ་ལྡན་འབྲས་སྤུངས་སུ་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ་གཞུང་ལུགས་ལ་སྦྱུངས་པས་མཁས་

[020B] འཇམ་དབྱངས་བཞད་པའི་རྡོ་རྗེ་དང། ཁྲི་ཆེན་དགེ་འདུན་ཕུན་ཚོགས་སོགས་བསྟེན་ནས་ལེགས་པར་བཤད་པའི་བདུད་རྩིའི་བགོ་སྐལ་བླངས། མདོ་སྨད་དུ་བྱོན་ནས་སྐུ་འབུམ་དུ་རྒྱུད་པའི་སྒྲིགས་ལམ་ཉམས་པ་རྣམས་གསོ་
བར་མཛད། དགུང་ལོ་ང་དགུ་པ་ལ་ཚོགས་ཆེན་གྱི་ཁྲིར་ཡང་ཕེབས་ཏེ་འཆད་ཉན་གྱི་རྒྱལ་མཚན་བསྒྲེང་བའི་སྐབས་ཤིག་ན་ཁོང་གི་རྣལ་ལམ་དུ། རྒད་པོ་སྨར་དང་ཨག་ཚོམ་དཀར་པོ་ཅན་ཞིག་བྱུང་ནས་ཁོ་ལ་གཏོར་མ་གཅིག་ཐོངས་དང་ངས་ཁྱེད་
ཀྱི་འཕྲིན་ལས་བསྒྲུབ། ཁྱེད་ཀྱི་གཏོར་མ་ཅི་འདྲ་ཞིག་ཡིན་མི་ཤེས་པར་འདུག་དྲིས་བས། ལན་དུ་ངའི་གཏོར་མ་རྩ་བ་གཅིག་ལ་རྩེ་མོ་ལྔ་ཡོད་པ་ཡིན་གསུངས། དེ་ནི་པེ་ཧར་རྒྱལ་པོའི་འཕྲུལ་ཡིན་པར་ངེས་ནས། བཙན་ཁང་ཆེན་མོར་
གཏོར་མ་སྤོར་སྐབས་ལོ་ལྟར་བཞིན་དུ་ཞལ་འདེབས་མ་ཆག་པ་ཕུལ་བས་འཕྲིན་ལས་ཚུལ་བཞིན་དུ་སྒྲུབ། བཤད་སྒྲུབ་གླིང་གི་སྒྲིགས་ལམ་ལ་ཉམས་གསོས་མཛད། གྲྭ་ཚང་འདི་དང་རྒྱུད་པ་གྲྭ་ཚང་གཉིས་ལ་བཀའ་དྲིན་གཞལ་དུ་མ་མཆིས་
ཞེས་རྒན་པ་རྣམས་གླེང། མཐར་ཀུན་སྤངས་མཛད་དེ་གྱ་གསུམ་པ་ཤིང་ཕག་ལ་ར་ཁོ་རི་ཁྲོད་དུ་ཞི་བར་གཤེགས།།    ༈    །།ཁྲི་ཐོག་ཉི་ཤུ་རྩ་བཞི་པ་དགེ་འདུན་དོན་གྲུབ་ནི། མདོ་སྨད་ཁྲི་ཀའི་སའི་ཆ་གོང་བ་ཞེས་པར་ས་སྤྲེལ་ལ་
འཁྲུངས། དགུང་ལོ་བཅུ་གསུམ་པ་ལ་དབུས་སུ་བྱོན་ནས་འབྲས་སྤུངས་སྒོ་མང་དུ་མཚན་ཉིད་ལ་སྦྱངས། དགུང་ལོ་ཉེར་བདུན་པ་ལ་ལྷ་ས་སྨོན་ལམ་གྱི་གྲྭ་སྐོར་མཛད། རྗེ་འཇམ་དབྱངས་བཞད་པ་དང། བྱ་བྲལ་བློ་བཟང་རིན་ཆེན། བྲག་
[021A]༄༅། །དཀར་རབ་འབྱམས་པ་བློ་བཟང་བསྟན་པ་རབ་རྒྱས་རྣམས་བསྟེན་ནས་མདོ་སྔགས་ཀྱི་ལེགས་པར་བཤད་པའི་བགོ་སྐལ་བླངས། པོ་ཏ་ལར་མགྲོན་གཉེར་ལོ་ཙཱ་བ་བྱས་ཤིང། དགུང་ལོ་ཉེར་བརྒྱད་པ་ལ་འདུལ་བ་བླ་
མ་གནང། རྒྱ་ནག་ཕོ་བྲང་དུ་ལན་གཉིས་ཕེབས་ཤིང། བཀའ་འགྱུར་བ་བློ་བཟང་ཚུལ་ཁྲིམས་ལས་ཀྱང་ཆོས་གསན། མཚན་སྒྲོག་མཁན་པོ་ཡང་མཛད། མདོ་སྨད་དུ་བྱོན་ནས་དགུང་ལོ་རེ་བདུན་པ་ཤིང་སྟག་ལ་ཁྲིར་བཞུགས་ཏེ་འཆང་
ཉན་གྱི་དགའ་སྟོན་སྤེལ། དུས་སྔ་ཕྱིར་དོན་གཉེར་བ་རྣམས་ལ་དབང་རྡོ་རྗེ་འཕྲེང་བ་ཚར་གསུམ། མི་ཏྲ་བརྒྱ་རྩ་ཚར་གཉིས། སྣར་ཐང་བརྒྱ་རྩ་ཚར་ཁ་ཤས། དུས་ཀྱི་འཁོར་ལོའི་དབང་ཆེན། གསང་བདེ་འཇིགས་གསུམ་གྱི་དབང། རྗེའི་
གསུང་འབུམ་གྱི་ལུང་སོགས་མདོ་སྔགས་ཀྱི་ཆོས་མང་དུ་གནང། ཁྱད་པར་དུ་མཁན་རིན་པོ་ཆེ་འདི་པ་དབུས་སུ་བཞུགས་སྐབས་མི་དབང་དང་ཐུགས་འབྲེལ་ཆགས་པའི་སྟབས་ལས་སྣ་རྣམས་གྲོས་ཐོག་ནས། ས་སྐྱོང་མིའི་དབང་པོ་བསོད་ནམས་སྟོབས་
རྒྱས་ཀྱི་དྲུང་དུ་ལྷ་ཁང་ཆེན་མོའི་གསེར་ཏོག་ལ་ཞིག་གསོ་གནང་དགོས་ཚུལ་གྱི་ཞུ་ཡིག་དང་བཅས་མི་སྣ་དབུས་སུ་མངགས་པས། ས་སྐྱོང་དམ་པ་ཉིད་ནས་རྗེ་རིན་པོ་ཆེ་ལ་ཐུགས་དང་ཤིན་ཏུ་ཆེ་གཤིས་དགྱེས་བཞིན་དུ་ཞལ་བཞེས་མཛད་དེ་བཟོ་གྲྭ་
བཙུགས་ནས་མ་འགྱང་བར་བསྒྲུབས་ཏེ་མཁར་ཚོ་བ་དང་རབ་བརྟན་ཤར་བ་སྐྱེལ་བར་གཏོང་གནང་མཛད་ཅིང། གསེར་གྱི་རྒྱ་ཕིབ་བཟོ་བཀོད་ཕུན་སུམ་ཚོགས་པ་ཉི་མ་འབུམ་གྱི་མདངས་དང་ལྡན་པ་ལུས་ཅན་རྣམས་ཀྱི་མིག་གི་དགའ་སྟོན་དུ་ལེགས་

[021B] །དེ་ལྟར་ལོ་ངོ་མཐོང་བརྒྱད་ཙམ་ལ་གདན་ས་ཆེན་པོ་འདི་ཉིད་ལུགས་གཉིས་ཀྱི་སྒོ་ནས་སྐྱོང་བར་མཛད་ཅིང། ལྕགས་བྱའི་ལོར་དགོངས་པ་ཞུས་ཏེ་ཟུར་བཞུགས་མཛད།།    ༈    །།ཁྲི་ཐོག་ཉི་ཤུ་རྩ་ལྔ་པ་ཆོས་ཀྱི་རྗེ་ངག་
དབང་བསྟན་པ་ནི། ཆུ་མོ་ཕག་གི་ལོར་ཟི་ནའི་གདུང་བརྒྱུད་དུ་འཁྲུངས། རབ་ཏུ་བྱུང་ནས་སྐུ་འབུམ་དུ་བསྡུས་གྲྭ་ལ་སྦྱངས། དབུས་སུ་ཕེབས་ནས་སེ་ར་བྱེས་གྲྭ་ཚང་དུ་གཞུང་ཆེན་མོ་ལ་སློབ་གཉེར་མཛད་དེ་དཀའ་བཅུའི་མཚན་བཏགས་གནང་
གྲུབ་པའི་དབང་ཕྱུག་སྒྲུབ་ཕང་དགེ་ལེགས་རྒྱ་མཚོའི་དྲུང་དུ་བཀའ་ཆོས་མང་དུ་གསན། དེ་ནས་མདོ་སྨད་དུ་བྱོན་ཏེ་དབེན་གནས་སེང་གེ་རྫོང་དུ་བྱང་ཆུབ་ལམ་རིམ་ལ་བརྩོན་པར་མཛད། རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོ་སྐུ་འབུམ་
དུ་ཕེབས་སྐབས་མཚོ་སྔོན་པོར་དཔོན་གཡོག་བརྒྱ་ཕྲག་དང་བཅས་ཆིབས་བསུར་ཕེབས་ཤིང་རྒྱལ་དབང་མཆོག་ནས་གཟིགས་པ་ཆེན་པོ་མཛད། རྒྱུད་པ་བླ་མར་ཁོ་ཞབས་དྲུང་གཞུང་གི་མི་སྣ་ལ་ཕོ་བྲང་དུ་ཕེབས་དགོས་བྱུང་སྟེ། བླ་མ་འདི་ཉིད་རྒྱལ་
དབང་མཆོག་གི་བཀའ་ལྟར་རྒྱུད་པ་དཔོན་སློབ་མཛད་དེ་ལུགས་གཉིས་ཀྱི་སྒོ་ནས་རྒྱུད་པ་གྲྭ་ཚང་ལེགས་པར་བསྐྱངས། དེ་ནས་བྱ་ཁྱུང་གི་ཁྲིར་ཕེབས་ཏེ་ལོ་ཁ་ཤས་འཆད་ཉན་མཛད། སླར་སྐུ་འབུམ་དུ་བྱོན་ཏེ་གྲུབ་པའི་དབང་ཕྱུག་ར་ཁོ་ཤེས་རབ་
ཆོས་འབྱོར་པའི་ཞལ་སྔ་ནས་ཀྱི་གསུང་ལྟར་སྔགས་པ་གྲྭ་ཚང་གི་སློབ་དཔོན་མཛད། དེ་ནས་དགོངས་པ་ཞུས་ཏེ་སེང་གེ་རྫོང་དུ་སྒྲུབ་པ་སྙིང་པོར་མཛད། ཆཱེན་ལུང་དགུང་ལོ་དྲུག་པ་ལྕགས་བྱའི་ལོར་ཁྲིར་ཕེབས་ཏེ་འཆད་ཉན་མཛད། ཨོས་རོད་

[022A]༄༅། །ཇུན་གར་ནས་མི་སྣ་འབྱོར་ཏེ་དགེ་འདུན་གྱི་སྡེ་ལ་བསྙེན་བཀུར་གྱ་ནོམ་པ་ཕུལ། ཨ་ལག་ཤ་ཝང་གིས་འདུ་ཁང་དུ་ཁེ་བེ་སུའི་གྲལ་གདན་ཆ་ཚང་ཕུལ། ཁྲི་བ་བརྗེ་མཚམས་སྐབས་གནས་བརྟན་བཅུ་དྲུག་གི་ཞལ་ཐང་
བདེ་གཤེགས་བརྒྱད་ཀྱི་མཆོད་རྟེན། དུད་ཚང་བདུན་ཕུལ་ཏེ་འཇོག་པ་མཛད། རེ་བཞི་པ་མ་སྟག་ལ་ཞི་བར་གཤེགས།།    ༈    །།ཁྲི་ཐོག་ཉི་ཤུ་རྩ་དྲུག་པ་གསེར་ཏོག་ནོ་མོན་ཧན་ངག་དབང་བསྟན་པའི་རྒྱལ་མཚན་ཏེ། འདིའི་སྐྱེ་
བརྒྱུད་ནི། ལན་ཇུས་ཕྱོགས་ཀྱི་ཨོར་ཚོ་ཡིན་པའི་ཆོས་རྗེ་ངག་དབང་འཕྲིན་ལས་རྒྱ་མཚོ་ཟེར་བ་ཞིག་རྒྱལ་བ་བསོད་ནམས་རྒྱ་མཚོའི་ཞབས་འབྲིང་བ་བྱས་ཤིང་སོག་ཡུལ་དུ་འབུལ་སྡུད་ལ་ཕེབས། རྒྱལ་བ་ཡོན་ཏན་རྒྱ་མཚོ་ཡར་གདན་འདྲེན་
ཞུས་སྐབས་བོད་དུ་ཕེབས་ཏེ་ར་མོ་ཆེའི་གསེར་ཐོག་བཞེངས་པར་མཛད་པས། གསེར་ཏོག་ཏའི་ཆིང་ནོ་མོན་ཨེ་ཙེན་ཞེས་པའི་ཆོ་ལོ་གནང། དེ་ནས་སོག་ཡུལ་དུ་ཕེབས་ཏེ་ཨལ་ཐན་རྒྱལ་པོའི་གདུང་བརྒྱུད་རྣམས་ཀྱིས་བླ་མར་བཀུར། རྗེས་སོར་
ཀུ་ཤྲི་བསྟན་འཛིན་ཆོས་ཀྱི་རྒྱལ་པོས་ཧལ་ཧ་ཆོག་ཐུ་བཅོམ་སྟེ་རྒྱལ་ཁམས་བདེ་འཇགས་སུ་བཀོད་པའི་ཚེ་ཏའི་ཆིང་ཆོས་རྗེ་འདི་བླ་མར་བསྟེན། དགུང་ལོ་བརྒྱད་ཅུ་གྱ་ལྔ་པ་ལ་ཞི་བར་གཤེགས། དེའི་སྐུ་སྐྱེ་ཧན་སྟག་ལུང་དུ་འཁྲུངས་ཤིང་
མཚན་ལ་བློ་བཟང་འཕྲིན་ལས་རྣམ་རྒྱལ་ཟེར། དབུས་སུ་ཕེབས་སྐབས་བསྟན་འཛིན་ཆོས་ཀྱི་རྒྱལ་བོས་ངེད་ཀྱི་བླ་མའི་སྐུ་སྐྱེ་ཡིན་ཟེར་ནས་མཐོང་གཟོས་ཆེ་བར་མཛད། འབྲས་སྤུངས་སུ་ཐུགས་གཉེར་གནང་ཞིང་མིང་བཏགས་བྱས། དེ་ནས་མདོ་

[022B] དགུང་ལོ་སོ་དགུ་པ་ལ་ཞི་བར་གཤེགས། དེའི་སྐྱེ་བ་ཕྱི་མ་ནི་མཁན་རིན་པོ་ཆེ་འདི་ཡིན་ལ། དེ་ཡང་མཚོ་སྔོན་དུ་ཨེར་ཏི་ནི་པོ་ཤོག་ཐུའི་མངའ་ཞབས་སུ་ཡབ་ཚེ་ཐར་དང། ཡུམ་ཧོ་རེང་ཁ་ཟེར་བ་
གཉིས་ཀྱི་སྲས་སུ་ཤིང་བྱི་ལ་སྐུ་འཁྲུངས། དགུང་ལོ་བདུན་ལོན་པའི་ཚེ་ཧོར་ནོ་མོན་ཧན་ངག་དབང་འཕྲིན་ལས་ལྷུན་གྲུབ་ཀྱི་དྲུང་དུ་རབ་ཏུ་བྱུང། ངག་དབང་བསྟན་པའི་རྒྱལ་མཚན་ཞེས་མཚན་བཏགས། དགུང་ལོ་བཅུ་གཉིས་པའི་ཚེ་ཐུགས་གཉེར་
གྱི་ཆེད་དབུས་སུ་བྱོན་ནས་ལོ་འགའ་བཞུགས་ཀྱང་ས་ཆུ་མ་འཕྲོད་པའི་རྐྱེན་གྱིས་ཡུལ་ཕྱོགས་སུ་ཕེབས། ཆུ་བཟང་སྐུ་གོང་མ་བློ་བཟང་བསྟན་པའི་རྒྱལ་མཚན་ལས་བསྙེན་པར་རྫོགས། རྒྱལ་བ་བསྐལ་བཟང་རྒྱ་མཚོ་སྐུ་འབུམ་དུ་བཞུགས་སྐབས་
སྨོན་ལམ་གྱི་གྲྭ་སྐོར་མཛད་ཅིང་སྨོན་ལམ་རབ་འབྱམས་པའི་ཐོག་མ་ཡིན་ཟེར། དགུང་ལོ་ལྔ་བཅུ་བཞེས་པའི་ཚེ་དབུས་གཙང་དུ་བྱོན་ཏེ་རྒྱལ་བ་ཡབ་སྲས་ལ་ཞབས་བརྟན་དང། སེ་འབྲས་དགེ་གསུམ་ལ་མང་འགྱེད་གྱ་ནོན་པ་ཕུལ། རེ་གསུམ་པ་
མེ་སྟག་གི་ལོར་སྐུ་འབུམ་གྱི་ཁྲིར་ཕེབས་ཏེ་འཆད་ཉན་གནང། ལོ་དེར་བསྟན་པའི་སྦྱིན་བདག་ཆིང་ཝང་གི་དཔོན་མོ་ཨེར་ཁེ་ཤ་རས་མདའ་ཡབ་ཀྱི་སྦྱིན་བདག་མཛད་དེ། མིའི་དབང་པོའི་སྐུ་ཞབས་ནས་ཐུགས་ཁུར་བཞེས་ཏེ་དོ་དམ་པ་གསོལ་དཔོན་
རབ་བརྟན་མངགས་ནས་བསྒྲུབ་པར་གནང་བ་ཡང་ངོ་མཚར་བའི་བཀོད་པ་དུ་མས་ཁྱད་པར་དུ་འཕགས་པའོ། །ཡང་ལོ་དེར་རྒྱ་ཡག་མཁན་པོ་ཨེར་ཏི་ནི་ཆ་གན་ཧུ་ཐོག་ཐུས་དབུས་ནས་རྗེ་རིན་པོ་ཆེའི་གོས་སྐུ་ཆེན་མོ་དགོན་པར་གདན་དྲངས། མེ་ཡོས་

[023A]༄༅། །ལོར་རྒྱལ་དབང་བདུན་པ་ཆེན་པོའི་སྐུ་ཞབས་ནས་ཡབ་ཀྱི་དགོངས་རྫོགས་སུ་བཟང་གོས་ལས་གྲུབ་པའི་སངས་རྒྱས་སུམ་ཅུ་སོ་ལྔའི་ཞལ་ཐང་བཅུ་གསུམ་གནང། རབ་བྱུང་བཅུ་གསུམ་པའི་ས་འབྲུག་གི་ལོར་མཁན་ཆེན་རིན་པོ་ཆེ་འདི་
པས་ཐུགས་ཁུར་བཞེས་ཏེ་མཆོད་རྟེན་ཆེན་མོ་ལ་ཞིག་གསོ་ཡང་དག་པ་མཛད། ནང་རྟེན་ལྷག་མ་རྣམས་སྙིང་པོར་བྱས་ཏེ་དགོན་པའི་བྱང་ཕྱོགས་སུ་མཆོད་རྟེན་སྒོ་བཞི་ཅན་བཞེངས། ཁྲི་མཛད་རིང་ཟླ་བ་རེ་བཞིན་ཉ་སྟོང་བརྒྱད་གསུམ་ལ་མང་ཇ་
གསུམ་རེ་གཏོང་བར་མཛད། ས་མོ་སྤྲུལ་གྱི་ལོར་ཁྲིའི་དགོངས་པ་ཞུས་ཏེ། མང་ཇའི་ཐེབས་སུ་རྟ་ཕོ་རྒོད་བརྒྱ་ལུག་སྟོང་བཅས་འཇོག་པ་གནང། དོན་བརྒྱད་པ་ལྕགས་སྤྲུལ་ལ་གཤེགས།།    ༈    །།ཁྲི་ཐོག་ཉི་ཤུ་རྩ་བདུན་པ་མི་
ཉག་བློ་གྲོས་དར་རྒྱས་ནི། མདོ་སྨད་དུ་རབ་བྱུང་བཅུ་གཅིག་པའི་ཤིང་ཡོས་ལ་བུམ་པར་རྟེའུ་ཆུང་ཞེས་པར་འཁྲུངས། སྐུ་འབུམ་གྱི་རྒྱུད་པ་བླ་མ་སྐེ་ཀྱ་དགེ་ལེགས་དཔལ་ལྡན་ལས་རབ་ཏུ་བྱུང། དབུས་སུ་བྱོན་ནས་མཚན་ཉིད་ཀྱི་གསན་སྦྱོང་
མཐར་ཕྱིན་པ་བྱས་ཏེ་གསང་ཕུ་དཀའ་བཅུའི་མིང་བཏགས་མཛད། བྲག་དཀར་སྔགས་རམ་པ་སོགས་བསྟེན་ནས་ཆོས་མང་དུ་གསན། མདོ་སྨད་དུ་བྱོན་ནས་བསྟན་འགྲོའི་དོན་མཛད་བཞིན་པའི་ངང་ནས། རབ་བྱུང་བཅུ་གསུམ་པའི་ས་སྤྲུལ་ལ་
གདན་ས་ཆེན་པོའི་ཁྲི་ཁར་ཕེབས་ཏེ་འཆད་ཉན་གྱི་དགའ་སྟོན་སྤེལ་བར་མཛད། ལོ་དེར་སྐྱབས་མགོན་ལྕང་སྐྱ་རིན་པོ་ཆེ་རྒྱ་ནག་ནས་མདོ་སྨད་དུ་བྱོན་པའི་ཚེ་གདན་ས་ཆེན་པོ་འདིར་ཡང་ཕེབས་ཏེ། མང་འགྱེད་གྱ་ནོམ་པ་དང། མཆོད་རྫས་ཀྱི་

[023B] གདན་ས་པ་འདི་བར་ཕྱག་ཆེན་གྱི་ཁྲིད་ཀྱང་གསན། ལྕགས་རྟའི་ལོར་རྒྱ་ཡག་མཁན་པོ་ཨེར་ཏི་ནི་ཆ་གན་ཧུ་ཐོག་ཐུས་རྗེ་རིན་པོ་ཆེའི་གསེར་སྐུ་ཆེ་བ་ཞིག་གདན་དྲངས་པ་འདུ་ཁང་ནང་དུ་བཞུགས་སུ་བཅུག། དོན་གཉེར་བ་རྣམས་
ལ་སྔ་ཕྱིར་བདེ་གསང་འཇིགས་གསུམ། སྤྱན་རས་གཟིགས། ཚེ་དཔག་མེད་སོགས་ཀྱི་དབང། སྣར་ཐང་བརྒྱ་རྩའི་རྗེས་གནང། ལམ་རིམ། སྔགས་རིམ། པཎ་ཆེན་གསུང་འབུམ། ལྕང་སྐྱ་གསུང་འབུམ་སོགས་ཀྱི་ལུང་བཅས་ཟབ་པ་
དང་རྒྱ་ཆེ་བའི་ཆོས་མང་དུ་སྩལ། སྐྱེས་རབས་སོ་བཞི་པའི་སྟོད་ཆ་ལ་འགྲེལ་བ་ཞིག་ཀྱང་མཛད། ཆུ་སྤྲེལ་གྱི་ལོར་དགོངས་བ་ཞུས་ནས་ཁྲི་ཀ་དང་མཚོ་སྔོན་གྱི་ཕྱོགས་སུ་འགྲོ་དོན་མཛད། དོན་དགུ་པ་ཆུ་བྱ་ལ་གཤེགས།།    ༈    །།ཁྲི་ཐོག་
ཉི་ཤུ་རྩ་བརྒྱད་པ་ཆུ་བཟང་རིན་པོ་ཆེ་ངག་དབང་ཐུབ་བསྟན་དབང་ཕྱུག་ནི། རབ་བྱུང་བཅུ་གཉིས་པའི་ནང་དུ་སྣ་ཚོགས་དབྱིག་ཅེས་པ་ཤིང་མོ་སྤྲུལ་གྱི་ལོར། ཆོས་སྡེ་ཆེན་པོ་དགེ་ན་ལུང་དང་ཉེ་བའི་སའི་ཆ་ཁྲ་ཅི་ཞེས་པའི་གཞིས་ཀར་གུ་རུ་ཐའི་ཇིའི་སྲས་སུ་
སྐུ་འཁྲུངས། ཁམས་གསུམ་འགྲོ་བའི་མགོན་པོ་ལྕང་སྐྱ་རོལ་པའི་རྡོ་རྗེ་དང་སྐུ་མཆེད་དུ་གྱུར། གཞོན་ནུ་ནས་རབ་ཏུ་བྱུང། ལྷ་དང་བླ་མས་ཆུ་བཟང་རིན་པོ་ཆེའི་སྐྱེ་བར་ཐག་བཅད་དེ་ཆུ་བཟང་དགོན་དུ་གདན་དྲངས། དགུང་ལོ་བཅོ་བརྒྱད་པ་ཆུ་
ཕོ་ཁྱིའི་ལོར་ལེགས་བཤད་ཀྱི་སྐྱེས་ལེན་པའི་ཕྱིར་དབུས་གཙང་དུ་བྱོན། རྒྱལ་དབང་ཐམས་ཅད་མཁྱེན་ཅིང་གཟིགས་པ་ཆེན་པོ་བློ་བཟང་བསྐལ་བཟང་རྒྱ་མཚོའི་ཞབས་དྲུང་དུ་མཇལ་ཏེ་ཐུགས་དགྱེས་པའི་གསུང་གླེང་མང་དུ་སྩལ། རྒྱལ་དབང་ཐམས་

[024A]༄༅། །ཅད་མཁྱེན་པ་རྣམ་རྒྱལ་གྲྭ་ཚང་གི་ཚོགས་དབུར་སྤྱན་དྲངས་ཏེ་ཞབས་བརྟན་རྒྱས་པར་ཕུལ། དེ་ནས་ཆོས་གྲྭ་ཆེན་པོ་དཔལ་ལྡན་འབྲས་སྤུངས་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ། རིགས་པ་སྨྲ་བའི་དབང་
པོ་དཔོན་སློབ་བློ་བཟང་ཆོས་གྲགས་ཀྱི་ཞབས་པད་བསྟེན་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་ལ་སྦྱངས་པར་མཛད། མཁྱེན་རབ་ཕུན་སུམ་ཚོགས་པས་དཀའ་ཚེགས་ལམ་ལྟོས་པར་གཞུང་ལུགས་ཀྱི་དོན་མཐའ་དག་ཐུགས་སུ་ཆུད་དེ་
ལུང་དང་རིགས་པ་སྨྲ་བའི་དབང་པོར་གྱུར། ཆུ་མོ་ཕག་གི་ལོར་རྒྱལ་དབང་རིན་པོ་ཆེའི་དྲུང་དུ་འཇིགས་བྱེད་སྔགས་བཏུའི་རྗེས་གནང། ཆོས་རྒྱལ་ཕྱི་ནང་གསང་གསུམ་གྱི་རྗེས་གནང། འཇིགས་བྱེད་དཔའ་གཅིག་གི་རྗེས་གནང་རྣམས་གསན་
དེ་ནས་བཀྲ་ཤིས་ལྷུན་པོར་ཕེབས། དགུང་ལོ་ཉེར་གཅིག་པ་ཤིང་མོ་གླང་གི་ལོར་མདོ་སྨད་ནས་གདན་འདྲེན་ལ་དགེ་སློང་དཔལ་འབྱོར་དར་རྒྱས་ཡོང་བར་རྒྱལ་དབང་མཆོག་ནས་རེ་ཞིག་གྲྭ་སར་བཞུགས་ནས་ཐུགས་གཉེར་མཛད་ན་ལེགས་ཚུལ་གྱི་ཞལ་
བཀོད་གནང་ནས་ཕྱིར་ལོག། བར་སྐབས་ཤིག་རྒྱལ་དབང་ཐམས་ཅད་མཁྱེན་པ་སྐུ་ཅུང་ཟད་བསྙུང་བའི་ཚུལ་བསྟན་པར་རྗེ་འདི་ཉིད་དང། མཚན་ཉིད་ཞབས་ཕྱི་བ་རྣམས་ཀྱིས་ཞབས་པད་ཡུན་རིང་དུ་བརྟན་དགོས་པའི་གསོལ་འདེབས་མཛད་པས་
ཐུགས་ཤིན་ཏུ་དགྱེས་ཤིང་མ་འགྱང་བར་སྐུ་གྲིབ་དྭངས་པའི་ཚུལ་བསྟན། ལོ་དེར་རྒྱལ་དབང་ཐམས་ཅད་མཁྱེན་པས་མཁན་པོ་མཛད་དེ་བསྙེན་རྫོགས་ཀྱི་སྡོམ་པ་བཞེས། སྔ་ཕྱིར་རྒྱལ་དབང་རིན་པོ་ཆེའི་དྲུང་དུ་རྒྱལ་བ་རྒྱ་མཚོའི་དབང། ཚེ་དཔག་

[024B] འཇིགས་བྱེད་བཅུ་གསུམ་མའི་དབང། འཇམ་དབྱངས་ཆོས་སྐོར། སྤྱན་རས་གཟིགས་ལྷ་ལྔ། རྣམ་སྲས་མདུང་དམར་ཅན་རྣམས་ཀྱི་རྗེས་གནང་གསན། ཁྲི་ཆེན་ངག་དབང་མཆོག་ལྡན་གྱི་དྲུང་དུ་བཀའ་གདམས་ཐིག་ལེ་
བཅུ་དྲུག་གི་དབང་གསན། དེ་ནས་ཨ་མདོར་འབྱོན་སྐབས་རྒྱལ་དབང་རིན་པོ་ཆེ་ནས་སངས་རྒྱས་བྱང་སེམས་ཀྱི་སྐུ་བརྙན་ལི་མའི་རིགས་མང་བ་དང། མཁན་ཆས་ཆ་ཚང། དབུ་གདུགས་སོགས་ཆེན་པོར་འོས་པའི་ཡོ་བྱད་དང། བསྟན་པའི་
གསལ་བྱེད་ཨ་ཆི་ཐུ་ནོ་མོན་ཧན་ཞེས་པའི་ཆོ་ལོ་དང་ཐམ་ཀ་བཅས་སྩལ་ཏེ། བཀའ་ལས། ཉིད་ཀྱི་སྐུ་གོང་མ་དེ་ཉིད་ལུང་རྟོགས་ཀྱི་ཡོན་ཏན་རྒྱ་ཆེ་ཞིང་ངེད་ལའང་བཀའ་དྲིན་ཆེ་བའི་བླ་མ་ཡིན་ལ། ཉིད་ཀྱང་ཤེས་རབ་ཕུན་སུམ་ཚོགས་ཤིང་
རྒྱལ་བའི་གསུང་རབ་ལ་ཐོས་བསམ་ལེགས་བར་གནང་བ་བཅས་ད་དུང་ཡང་སྒྲུབ་བ་ཉམས་ལེན་དང། འཇམ་མགོན་བླ་མའི་བསྟན་པ་རིན་པོ་ཆེའི་འཛིན་སྐྱོང་དང། གདུལ་བྱ་རྣམས་ལ་གང་ཕན་གྱི་མཛད་པ་རླབས་ཆེན་པོ་སྐྱེས་བུ་དམ་པ་གོང་མ་
རྣམས་ཀྱི་རྣམ་པར་ཐར་པ་ལ་སློབ་པ་གལ་ཆེ། ངེད་ནས་ཀྱང་བཞེད་པ་མཐའ་དག་ཇི་ལྟ་བ་བཞིན་དུ་འགྲུབ་པའི་ཆེད་དུ་དཀོན་མཆོག་ལ་གསོལ་འདེབས་དང། མཁའ་འགྲོ་ཆོས་སྐྱོང་ལ་འཕྲིན་བཅོལ་སོགས་གང་དྲག་བགྱིད། ཅེས་སོགས་ཐུགས་
དགྱེས་པའི་ཞལ་ཏ་མང་དུ་གནང། རྗེ་འདི་སྐྱང་ཚེ་རབས་ཐམས་ཅད་དུ་རྗེས་འཛིན་གྱི་སྐྱབས་འཇུག་ནན་ཏན་དུ་ཞུས། དེ་ནས་དགུང་ལོ་ཉེར་བཞི་བ་ལ་མདོ་སྨད་དུ་བྱོན་ཏེ། ཆོས་སྡེ་ཆེན་པོ་དགོན་ལུང་བྱམས་པ་གླིང་གི་ཁྲིར་ཕེབས་ཏེ་འཆད་

[025A]༄༅། །ཉན་བསྟན་པའི་བྱ་བ་རྒྱ་ཆེར་མཛད། ཆུ་ཕོ་སྤྲེའུ་ལོར་སྐུ་འབུམ་གྱི་གདན་སར་ཕེབས་ནས་འཆད་ཉན་གྱི་བདུད་རྩིས་བློ་གསལ་རྣམ་སད་བྱེ་བའི་ཡིད་ཀྱི་རེ་བ་སྐོང་བར་མཛད། རྗེ་འདིའི་འཕྲིན་ལས་ལ་བརྟེན་ནས་དགེ་
འདུན་ལ་ལོངས་སྤྱོད་ཀྱི་འདུ་འགོད་ཀྱང་ཆེ་བར་བྱུང། སྒྲིགས་ལམ་ཀུན་སྤྱོད་ལ་དག་ཐེར་ཞིབ་ཏུ་མཛད་དེ། སྐབས་བཞི་པའི་འཛིན་གྲྭ་ཡང་གསར་དུ་བཙུགས། ཆུ་བྱིའི་ལོར་བླ་བྲང་བཀྲ་ཤིས་ཁང་གསར་གྱི་ཚོམས་ཁང་གཟིམས་ཆུང་བཅས་པར་
ཞིག་གསོ་མཛད། རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོའི་སྤྲུལ་སྐུ་མྱུར་འབྱོན་གྱི་ཆེད་དུ་རྗེ་འདི་ཉིད་ནས་ཐུགས་ཁུར་བཞེས་ཏེ། ས་སྟག་ཧོར་ཟླ་གཉིས་པར་མགོ་བརྩམས་ནས་རྒྱལ་བ་བསོད་ནམས་རྒྱ་མཚོའི་སྐུ་གདུང་དབྱེན་
བཟླུམ་ས་མཆོད་རྟེན་དངུལ་སྲང་སྟོང་ཕྲག་བཞི་དང་དོན་གསུམ་ལས་བཞེངས་ཤིང། ལོ་དེའི་ཧོར་ཟླ་བཅུ་པའི་ཚེས་པ་བརྒྱད་ལ་རྗེ་རང་ཉིད་ཀྱིས་གཙོས་དགེ་འདུན་བརྒྱ་ཕྲག་གིས་རྡོ་རྗེ་འཇིགས་བྱེད་ཀྱི་སྒོ་ནས་རབ་གནས་རྒྱས་པར་མཛད། དགུང་ལོ་
སོ་བརྒྱད་པ་ཆུ་རྟ་ལ་དགོངས་པ་ཞུས་ཏེ་ཟུར་བཞུགས་མཛད།།    ༈    །།ཁྲི་ཐོག་ཉི་ཤུ་རྩ་དགུ་པ་སྟག་མཚེར་ཡེ་ཤེས་སྐལ་བཟང་ནི། རབ་བྱུང་བཅུ་གཉིས་པའི་ཤིང་བྱ་ལ་ངག་དབང་བློ་གྲོས་དང་རིན་ཆེན་མཚོ་གཉིས་ཀྱི་སྲས་སུ་འཁྲུངས་
མངའ་རིས་སྤྲུལ་སྐུ་ལ་མཚན་ཞུས་པར་འཇམ་དབྱངས་རྒྱ་མཚོ་ཞེས་བཏགས། དགུང་ལོ་བདུན་བཞེས་པའི་ཚེ་ཆུ་བཟང་སྐུ་གོང་མ་བློ་བཟང་བསྟན་པའི་རྒྱལ་མཚན་ལས་རབ་ཏུ་བྱུང། དེའི་རྗེས་སུ་སྟག་མཚེར་ཆོས་ཀྱི་རྗེ་བློ་བཟང་དར་རྒྱས་ལས་

[025B] དགུང་ལོ་ཉེར་དྲུག་པ་ལྕགས་ཁྱི་ལ་དབུས་སུ་ཕེབས་ཏེ་དཔལ་ལྡན་འབྲས་སྤུངས་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ་གཞུང་ལུགས་ལ་གསན་སྦྱོང་མཛད། དགུང་ལོ་ཉེར་དགུ་པ་ལ་པཎ་ཆེན་ཐམས་ཅད་མཁྱེན་པ་བློ་བཟང་ཡེ་
ཤེས་དཔལ་བཟང་པོས་མཁན་པོ་མཛད་དེ་བསྙེན་པར་རྫོགས། མཚན་ཡེ་ཤེས་སྐལ་བཟང་ཞེས་བཏགས། དགུང་ལོ་སོ་དྲུག་པ་ལ་མདོ་སྨད་དུ་བྱོན། སོ་དགུ་པ་ཆུ་ཕག་གི་ལོར་རྒྱུད་པའི་བླ་མ་དབུ་མཛད་བྱས་ཏེ་ལོ་བཞིའི་རིང་རྒྱུད་པའི་སྒྲིགས་ལམ་
ཀུན་སྤྱོད་ཉམས་གསོས་མཛད། དགུང་ལོ་ཞེ་བཞི་པ་ལ་རྒྱུད་པ་དཔོན་སློབ་མཛད་དེ་ལོ་བཞིའི་རིད་འཆད་ཉན་གནང། དེ་ནས་ཤ་རྫོང་དུ་བཞུགས་ནས་སྒྲུབ་པ་ཉམས་ལེན་ལ་གཞོལ་བར་མཛད། དགུང་ལོ་ང་བརྒྱད་པ་ཆུ་རྟ་ལ་སྐུ་འབུམ་གྱི་ཁྲི་
ཁར་ཕེབས་ཏེ་ལོ་གསུམ་གྱི་རིང་དགེ་འདུན་རྣམས་ཆོས་དང་ཟང་ཟིང་གཉིས་ཀའི་སྒོ་ནས་སྐྱོང་བར་མཛད། ཆུ་རྟའི་ལོར་རྒྱ་ནག་ནས་ཁྲི་ཆེན་བློ་གྲོས་རྒྱ་མཚོའི་སྤྲུལ་སྐུ་བློ་བཟང་བསྟན་པའི་ཉི་མ་འདིར་ཕེབས་པར་སྟོན་མོ་དང་འབུལ་བ་གྱ་ནོམ་པ་ཕུལ་ཞིང། ཚོགས་
ཆེན་ལ་ལམ་རིན་ཆེན་མོའི་མགོ་ནས་ཆོས་ཐུན་གཅིག་གནང། ཤིང་སྤྲེལ་གྱི་ལོར་སྐྱབས་མགོན་ལྕང་སྐྱ་རིན་པོ་ཆེ་ཡེ་ཤེས་བསྟན་པའི་སྒྲོན་མེ་ཕེབས་ཏེ་ཚོགས་ཆེན་ལ་ལམ་གྱི་གཙོ་བོ་རྣམ་གསུམ་གྱི་ཁྲིད་གནང། ལོ་འདིར་ཨ་ཀྱཱ་རིན་པོ་ཆེ་བློ་བཟང་
བསྟན་པའི་རྒྱལ་མཚན་གྱིས་དངུལ་སྲང་སྟོང་ཕྲག་གསུམ་དུ་ཉེ་བ་དང། མཚོ་སྔོན་ཇུན་ཝང་དཀོན་མཆོག་བཀྲ་ཤིས་ཀྱིས་ཀྱང་མཐུན་རྐྱེན་སྦྱར་ཏེ་ལྷ་ཁང་ཆེན་མོ་སྔར་ལས་ཀྱང་བཟོ་བཀོད་ཕུན་སུམ་ཚོགས་པ་བྱས་ཏེ་བཞེངས། མཁན་རིན་པོ་ཆེ་
[026A]༄༅། །འདི་བས་ཐུགས་ཁུར་བཞེས་ཏེ་བླ་བྲང་ཆེན་མོ་ལ་ཞིག་གསོ་དང། དགོན་པའི་ཕྱོགས་བཞིའི་འབུམ་ཁང་དང། དགེ་འདུན་དབྱེ་ན་བཟླུམས་ཀྱི་མཆོད་རྟེན་ལ་ཞིག་གསོ་མཛད། དགུང་ལོ་རེ་གཅིག་པ་ཤིང་
བྱ་ལ་གདན་སའི་དགོངས་པ་ཞུས་ཏེ་དགོན་པ་རང་དུ་ཟུར་བཞུགས་མཛད་ནས་ཐུགས་དམ་ཉམས་བཞེས་ལ་བརྩོན་པར་མཛད། ཤ་རྫོང་དང་ཨན་ཇ་སུ་གཉིས་ཀྱི་འདུ་ཁང་ལ་ཞིག་གསོས་དང། རྟེན་བཞེངས་སོགས་བདག་རྐྱེན་རྒྱ་ཆེར་མཛད་
ཆོས་ཀྱི་རྗེ་མཁན་རིན་པོ་ཆེ་འདི་ནི་རྣམ་གཡེང་གིས་ཐུགས་སུན་ཏེ་རྟག་ཏུ་སྐུ་མཚམས་ལ་གནས་པ། ཡོན་བདག་དང་གྲྭ་པའི་ངོ་འཛིན་ལ་མི་དགྱེས་པ། ཆོས་བརྒྱད་ཀྱིས་མགོས་པའི་ངང་ཚུལ་ཅན་ཞིག་སྟེ། ད་ལྟ་ཡང་ཐུགས་དམ་
གོང་འཕེལ་དུ་བཞུགས་སོ།།    ༈    །།ཁྲི་ཐོག་སུམ་ཅུ་བ་ནི་སྙོམ་ལས་པ་བདག་ལགས་ཏེ། དེ་ཡང་ཕུར་བུ་ཞེས་པ་ས་ཕོ་སྤྲེའུ་ལོར་ལ་མོ་བདེ་ཆེན་དང་ཉེ་བའི་སའི་ཆ། སྣང་རའི་གསེར་ཁང་གི་བྱ་འདབས་སུ་ཕ་ངག་དབང་རྣམ་
རྒྱལ་དང་མ་གནམ་སྐྱིད་ཟེར་བ་གཉིས་ཀྱི་བུར་སྐྱེས། དགེ་ཕྱུག་ཆོས་རྗེ་དོན་གྲུབ་རྒྱ་མཚོ་ལས་རབ་ཏུ་བྱུང། ཞང་བོ་དགེ་སློང་བློ་གྲོས་རྒྱ་མཚོ་སློབ་དཔོན་དུ་བསྟེན་ནས་ཀློག་བསླབས་པས་ལེགས་པར་ཤེས། ལོ་བཅུ་གསུམ་ལོན་པའི་ཚེ་སྟོང་
འཁོར་རིན་པོ་ཆེ་ངག་དབང་བསོད་ནམས་རྒྱ་མཚོའི་དྲུང་དུ་དགེ་ཚུལ་གྱི་སྡོམ་པ་ཐོབ་ཅིང། ངག་དབང་འཇམ་དབྱངས་འཕྲིན་ལས་ཞེས་མིང་བཏགས། རྒྱན་འཇུག་གཉིས་ཀྱང་ལེགས་པར་བཟུང། སྟོང་འཁོར་རིན་པོ་ཆེའི་མདུན་ནས་

[026B] རིག་བྱེད་མའི་རྗེས་གནང་སོགས་ཆོས་བཀའ་མང་དུ་མཉན། ལོ་བཅུ་དྲུག་ལོན་པའི་ཚེ་ལ་མོ་དང། གནས་ཆུང། དགའ་གདོང་ཆོས་སྐྱོང་རྣམས་ཀྱིས་འཇམ་དབྱངས་བཞད་པའི་རྡོ་རྗེའི་སྐྱེ་བར་ཐག་བཅད་
དེ་བཀྲ་ཤིས་འཁྱིལ་གྱི་གདན་སར་འཁོད། ལོ་དེའི་རྗེས་མར་བཀྲ་ཤིས་འཁྱིལ་གྱི་སྨོན་ལམ་གསུང་ཆོས་རྣམས་ལ་ཆག་མེད་དུ་ཕྱིན་པས། ཆོས་བཤད་དང་བསྔོ་སྨོན་ལ་ཚོགས་པ་རྣམས་ཀྱང་མགུ་བར་གྱུར། དགེ་བའི་བཤེས་གཉེན་ངག་
དབང་བསྟན་འཛིན་དགེ་རྒན་དུ་བསྟེན་ནས་བསྡུས་གྲྭ་ལ་སྦྱངས་པས། ཉི་མ་གཅིག་གཉིས་ནས་རྟགས་གསལ་ངོ་ཤེས་ཙམ་བྱུང། ཡོངས་རྫོགས་བསྟན་པའི་མངའ་བདག་དཔལ་འཁོར་ཆོས་སྡེའི་མཁན་ཆེན་རྡོ་རྗེ་འཆང་དགེ་འདུན་རྒྱ་མཚོ་གདན་
དྲངས་ཏེ། ཁོང་གི་དྲུང་དུ་འཇིགས་བྱེད་བཅུ་གསུམ་མ་དང། གསང་འདུས་གཉིས་ཀྱི་དབང། ཐུགས་རྗེ་ཆེན་པོ་བཅུ་གཅིག་ཞལ་གྱི་དབང་སོགས་དབང་ཆེན་གྱི་རིགས་དང། སྣར་ཐང་བརྒྱད་རྩ། སྒྲུབ་ཐབས་རྒྱ་མཚོ་སོགས་སྤྱི་བཀའི་རྗེས་
གནང་དང། མགོན་པོ་བཀའ་བཅུ་གསུམ། སྒྲོལ་དཀར། ཁྱུང་ནག། ཁྱུང་ཁྲ་སོགས་ཟུར་བཀའི་རྗེས་གནང་དུ་མ་དང། བཀའ་གདམས་གཞུང་དྲུག། ཕྲེང་བསྐོར་གསུམ། པཎ་ཆེན་གསུང་འབུམ། ལྕང་སྐྱ་གསུང་འབུམ་
སོགས་ལུང་གི་རིགས་དུ་མ་དང་བཅས་ཟབ་པ་དང་རྒྱ་ཆེ་བའི་ཆོས་ཀྱི་བཀའ་དྲིན་མང་དུ་ནོད། མེར་གེན་ཆོས་རྗེ་ངག་དབང་རྒྱ་མཚོའི་དྲུང་དུ་སྙན་ངག་མེ་ལོང་གི་མཛུབ་ཁྲིད་ཀྱང་ཞུས། ལོ་ཉེར་གཉིས་པའི་ཚེ་དགོན་ལུང་བྱམས་པ་གླིང་དུ་མཁས་གྲུབ་

[027A]༄༅། །ཀུན་གྱི་གཙུག་རྒྱན་ལྕང་སྐྱ་རིན་པོ་ཆེ་ཡེ་ཤེས་བསྟན་པའི་སྒྲོན་མེའི་ཞལ་སྔ་ནས་ལ་མཁན་པོ་ཞུས་ཏེ་བསྙེན་པར་རྫོགས། ལོ་ངོའི་སྟོན་སྟོང་འཁོར་རིན་པོ་ཆེ་དགོན་གསར་བཀྲ་ཤིས་རབ་བརྟན་དུ་སྤྱན་དྲངས་ཏེ་རྡོ་
རྗེ་འཕྲེང་བ་དང་ཀྲྀ་ཡ་སྦྲགས་པའི་དབང་ཆེན་ཡོངས་རྫོགས་ཞུས། ལོ་ཉེར་ལྔ་ལོན་པ་ཆུ་ཕོ་སྤྲེའུ་ལོར་ཡུལ་དབུས་སུ་ཕྱིན་ཏེ། ཕོ་བྲང་ཆེན་པོ་པོ་ཏ་ལར་རྒྱལ་དབང་ཐམས་ཅད་མཁྱེན་ཅིང་གཟིགས་བ་ཆེན་པོ་བློ་བཟང་བསྐལ་བཟང་རྒྱ་མཚོ་དང་
པཎ་ཆེན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས་གཉིས་དང་མཇལ། པཎ་ཆེན་རིན་པོ་ཆེ་ནས་རྒྱལ་དབང་མཆོག་ལ་བཀའ་ཆོས་གསན་པའི་སྐབས་སུ་འདུག་པས་ཆོས་ཉན་པའི་གྲལ་དུ་བསྡད་དེ། སྒྲུབ་ཐབས་རྒྱ་མཚོ། བ་
རི་བརྒྱ་རྩ། སྣར་ཐང་བརྒྱ་རྩ། སྨན་བླའི་རྗེས་གནང་སོགས་དང། རྒྱལ་དབང་རང་གི་གསུང་འབུམ་གྱི་ལུང་སོགས་ཆོས་བཀའ་མང་དུ་ཐོབ། དེ་ནས་འབྲས་སྤུངས་སུ་དཔལ་ལྡན་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ་མཁན་ཆེན་
སངས་རྒྱས་རྡོ་རྗེའི་དྲུང་དུ་བརྩི་བཞག་མཉན་ཅིང། རིགས་པའི་དབང་ཕྱུག་ཀླུ་འབུམ་བློ་བཟང་དར་རྒྱས་དགེ་རྒན་དུ་བསྟེན་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་ལ་སྦྱངས། ཕུར་བུ་ལྕོག་ཏུ་རྗེ་གྲུབ་པའི་དབང་ཕྱུག་དཔོན་སློབ་བྱམས་
པ་རིན་པོ་ཆེ་མཇལ་དུ་ཕྱིན་པས་ཐུགས་དགྱེས་པའི་སྟངས་ཀ་མཛད། ཆོས་འབྲེལ་ཞིག་ཞུས་པས་སྒྲོལ་དཀར་གྱི་ཚེ་ཁྲིད་ཅིག་གནང། ཆུ་བྱའི་ལོར་རྒྱལ་དབང་རིན་པོ་ཆེ་འབྲས་སྤུངས་སུ་བྱོན་པའི་ཚེ་བདག་གིས་གསོལ་བ་བཏབ་སྟེ་བྱང་ཆུབ་

[027B] འགྲེལ་པ་བཞི་སྦྲགས་ཀྱི་བཤད་ལུང་གཉིས་ཐུགས་དགྱེས་བཞིན་དུ་སྩལ། བར་སྐབས་ཤིག་ཁམས་ནས་རྡོ་རྗེ་འཆང་སྟག་ཕུ་རིན་པོ་ཆེ་ཕེབས་བྱུང་བར། ཁོང་གི་མདུན་དུ་བདེ་མཆོག་ལཱུ་ཨི་པའི་དབང། ས་སྐྱའི་གསེར་
ཆོས་སོགས་མཉན། དཔོན་སློབ་བྱམས་པ་རིན་པོ་ཆེ་ལས་བདེ་ལམ་གྱི་ཁྲིད་དང། འཇིགས་བྱེད་ཀྱི་བསྐྱེད་རྫོགས་གཉིས་ལེགས་པར་ཐོབ། མེ་མོ་གླང་གི་ལོར་གཙང་དུ་ཕྱིན་ཏེ་བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་པ་དང་
མཇལ། ཚེ་དཔག་མེད་གྲུབ་རྒྱལ་ལུགས་ཀྱི་དབང་སོགས་ཆོས་བཀའ་ཅི་རིགས་ཐོབ། དེ་ནས་སྣར་ཐང། ཕུན་ཚོགས་གླིང། ལྷ་རྩེ་རྣམས་བརྒྱུད་དེས་སྐྱར་ཕྱིན། རྡོ་རྗེ་འཆང་བདག་ཆེན་ངག་དབང་ཀུན་དགའ་བློ་གྲོས་ཀྱི་དྲུང་དུ་བདེ་མཆོག་
ནག་པོའི་དབང། འཇམ་དབྱངས་དམར་སེར་གྱི་རྗེས་གནང། གཙུག་ཏོར་འབར་བའི་རྗེས་གནང་སོགས་མཉན། དེ་ནས་མར་ལམ་ལྷུན་པོ་རྩེ་སྲད་རྒྱུད་གཉིས་སུ་གནས་མཇལ་བྱས། ཞ་ལུར་དགེ་བའི་བཤེས་གཉེན་དུ་མ་ལས་ཆོས་རྒྱུན་
དཀོན་པ་ཅི་རིགས་མཉན་ནས་འབྲས་སྤུངས་སུ་འོངས། ལོ་དེའི་དགུན་སྐྱབས་མགོན་ལྕང་སྐྱ་རིན་པོ་ཆེ་རྒྱ་ནག་ནས་བོད་དུ་ཕེབས་བྱུང་བའི་ཚེ་རྡོ་རྗེ་འཆང་དེ་ཉིད་ཀྱི་དྲུང་དུ་གསང་འདུས་ཀྱི་དབང། བདེ་མཆོག་དྲིལ་བུ་ཕྱི་ནང་གཉིས་ཀྱི་དབང། བདེ་མཆོག་ལུས་དཀྱིལ་གྱི་
བསྐྱེད་རྫོག། ཁྲིད་ཆེན་བརྒྱད་སོགས་ཐོབ། བྱེས་དཔོན་སློབ་ཟུར་བ་ངག་དབང་དོན་གྲུབ་ཀྱི་དྲུང་དུ་ལམ་རིམ་ཆེན་མོའི་བཤད་ལུང་མཉན། རྡོ་རྗེ་འཆང་ཡང་དགོན་སྔགས་རམ་པ་བློ་བཟང་དོན་གྲུབ་ལས་སྒྲུབ་ཐབས་རིན་འབྱུང་སོགས་ཆོས་བཀའ་མང་དུ་ཐོབ། དབུ་ཕར་གྱི་

[028A]༄༅། །སློབ་གཉེར་གྲུབ་ནས་ས་མོ་ཡོས་ཀྱི་ལོར་མདོ་སྨད་དུ་འོངས་ཏེ། བཀྲ་ཤིས་འཁྱིལ་ལ་ཆོས་དང་འཇིག་རྟེན་གཉིས་ཀྱི་སྒོ་ནས་ཕན་གང་ཐོགས་བྱས། ཆུ་ལུག་གི་ལོང་ཆོས་སྡེ་ཆེན་པོ་དགོན་ལུང་བྱམས་པ་གླིང་གི་
ཁྲིར་འཁོད་ནས་འཆད་ཉན་ཅི་ལྕོགས་བྱས། ལོ་དེའི་དགུན་ཀ་དགོན་ལུང་དུ་ཡོད་སྐབས་རྒྱ་ཡག་མཁན་པོས་གདན་དྲངས་ཏེ་སྐུ་འབུམ་དུ་ཕྱིན། ཚོགས་ཆེན་དུ་དགའ་ལྡན་ལྷ་བརྒྱ་མའི་ཁྲིད་ཕུལ། བུམ་པར་སྒར་པར་རྒྱུད་པ་དཔོན་སློབ་ཟུར་བ་
ཚུལ་ཁྲིམས་རྒྱ་མཚོར་ཡོན་ཏན་གཞིར་གྱུར་མའི་ཁྲིད་དང། རྒྱ་ཡག་སྒར་བར་མཁན་པོས་གཙོས་གྲྭ་བ་བརྒྱ་ཕྲག་སྐོར་ལ་སྒྲུབ་ཐབས་རིན་འབྱུང་གི་ཕྱེད། ཚེ་རྟ་མགོན་གསུམ། ཆོས་རྒྱལ་ཕྱི་ནང་གསང་གསུམ་གྱི་རྗེས་གནང་སོགས་བྱས། ལོ་
དེའི་ཟླ་བ་བཅུ་གཅིག་པའི་ནང་དུ་སྐྱབས་མགོན་ལྕང་སྐྱ་རིན་པོ་ཆེ་རྒྱ་ནག་ནས་དགོན་ལུང་དུ་ཕེབས་བྱུང་བར་ཤངས་ལེན་སོགས་ལེགས་པར་བྱས། ཤིང་སྤྲེལ་ཟླ་བ་གསུམ་པའི་ནང་དུ་བདག་གིས་གཙོས་དགོན་ལུང་ཚོགས་མང་ནས་གསོལ་བ་བཏབ་སྟེ་
འཇམ་དཔལ་ཞལ་ལུང་གི་ཁྲིད་ཟླ་བ་གཅིག་ཙམ་གྱི་རིང་སྨིན་རྒྱས་སུ་སྩལ། ལོ་དེར་དགོན་ལུང་གི་ཁྲིའི་དགོངས་པ་ཞུས། རང་ལོ་སོ་བརྒྱད་པ་ཤིང་བྱའི་ལོར་སྐུ་འབུམ་ནས་ཚོགས་ཆེན་དགེ་བསྐོས་ཆི་ཀྱཱ་བློ་བཟང་བཀྲ་ཤིས་ཀྱིས་གཙོས་གདན་
འདྲེན་པ་འོངས་པར་ཁས་བླངས་ནས། ཟླ་བ་དྲུག་པའི་ཚེས་བརྒྱད་ལ་ཁྲི་ཐོག་ཏུ་སླེབས། ལམ་རིམ་ཆེན་མོའི་མགོ་ནས་ཆོས་ཐུན་གཅིག་བཤད། ཚོགས་ཆེན་དང་ཁྱད་པར་བཤད་སྒྲུབ་གླིང་གི་སྒྲིགས་ལམ་ཀུན་སྤྱོད་ལ་ཉམས་གསོས་

[028B] སློབ་གཉེར་བ་རྣམས་ལ་མཐོང་དང་བདག་རྐྱེན་ཆེ་བར་བྱས། རྒན་པ་རྣམས་ཆོས་གྲྭ་ལ་འོངས་པའི་ཆེད་དུ་ལམ་རིམ་འཛིན་གྲྭ་གསར་དུ་བཙུགས། ཚིག་རྒྱུག་དང་དོན་རྒྱུག་ལེན་པ་སོགས་དོ་དམ་གང་དྲག་བྱས་པས་འཆད་ཉན་མེ་འབར་
བ་ལྟར་གྱུར་པ་ཀུན་གྱིས་ཤེས། མེ་ཁྱིའི་ལོར་ཝང་ཀྱཱ་ཆོས་རྗེས་དངུལ་སྲང་སྟོང་ཕྲག་གཅིག་སྤྱི་སོར་ཕུལ་བ་བཤད་སྒྲུབ་གླིང་གི་རྒྱུན་གྱི་གྲྭ་ཇའི་ཐེབས་སུ་སྦྱོར་འཇགས་བྱས། ཁྲི་ཁར་སྡོད་རིང་དོན་གཉེར་བ་རྣམས་ལ་དབང་དང་རྗེས་གནང་ལུང་སོགས་
བྱས་པའི་རིམ་པ་ཡང། རབ་འབྱམས་པ་ངག་དབང་ཆོས་ལྡན་ལ་མི་འཁྲུགས་པའི་དབང། སྒྲུབ་ཐབས་རིན་འབྱུང་གི་རྗེས་གནང་ཡོངས་རྫོགས་ལུང་དང་བཅས་པ། སྒོ་མེ་ནིས་ལུང་ཚང་ལ་སྣར་ཐང་བརྒྱ་རྩའི་རྗེས་གནང་ལུང་བཅས། དབེན་
ས་བཀའ་འབུམ་གྱི་ལུང། ལྕང་སྐྱ་རིན་པོ་ཆེའི་ལམ་རིམ་ཚིགས་བཅད་མའི་སྟེང་ནས་བདེ་ལམ་གྱི་ཁྲིད་སེམས་བསྐྱེད་མཆོད་པ་དང་བཅས་པ། འཇམ་དབྱངས་ཆོས་སྐོར་གྱི་རྗེས་གནང། བདེ་མཆོག་སྔགས་བཏུའི་རྗེས་གནང། བཀའ་
གདམས་གཞུང་དྲུག། ཆོས་ཆུང་བརྒྱ་རྩ། རིགས་ཚོགས་དྲུག་རྣམས་ཀྱི་ལུང། དཔའ་རིས་ཐུར་ཆེན་ཏོ་བ་ཚད་བླ་མ་ལ་མཁས་གྲུབ་རིན་པོ་ཆེའི་གསུང་འབུམ་ཐོར་བུ་བའི་ལུང། སྨན་པ་དཔོན་སློབ་ཟུར་བ་ཆུ་རུ་ཁ་པའི་ཞབས་དྲུང་ལ་ལྷོ་བྲག་
སྙན་བརྒྱུད་ཀྱི་དབང་དང་རྗེས་གནང་ཚང་མ། རྐང་ཚ་བྱང་འདྲེན་ལ་གསང་འདུས། བདེ་མཆོག། འཁོར་ཆེན་གསུམ་གྱི་དབང། གཞན་ཡང་དོན་གཉེར་བ་ཁ་ཤས་ལ་འཇིགས་བྱེད་དང་བདེ་མཆོག་གི་དབང། འདོད་ལྷ་དུ་མའི་རྗེས་

[029A]༄༅། །གནང་སོགས་མང་དུ་བྱས་ཀྱང་འདིར་ཞིབ་ཏུ་མ་བྲིས། ཁོ་བོས་རྗེ་རིན་པོ་ཆེའི་བཀའ་དྲིན་བསམས་ནས་གདན་ས་ཆེན་པོ་འདི་ལ་ཆོས་ཀྱི་སྒོ་ནས་ཕན་གང་ཐོགས་གང་དྲག་བྱས་པ་ལགས། འཇིག་རྟེན་གྱི་གཏོང་
སྒོ་ཡང་སྔར་སྲོལ་གང་ཡོད་མ་ཉམས་པར་བགྱིས། ས་ཕོ་བྱི་བའི་ལོ་ཟླ་བ་བདུན་པའི་ནང་དུ་ཁྲིའི་དགོངས་པ་ཞུས་ཏེ། ཚོགས་ཆེན་དང་བཤད་སྒྲུབ་གླིང་བཅས་པ་དངུལ་སྲང་སྟོང་ཕྲག་གཅིག་གི་འགྱེད་ཕུལ་ཏེ་དགེ་འདུན་རྣམས་མཉེས་པར་
བྱས༑ དེ་ལྟར་ལོ་གསུམ་གྱི་རིང་འཐབ་རྩོད་འཁྲུག་ལོང་མེད་པར་ཐུགས་མཐུན་པ་དང་འཆད་ཉན་དམར་བ་བྱུང་སྟེ་དཀོན་མཆོག་གི་བཀའ་དྲིན་དུ་ཤེས་པར་བྱའོ། །བདག་གི་ལོ་རྒྱུས་ཞིབ་པར་ནི་གཞན་དུ་ཤེས་སོ།།    ༈    །།ཁྲི་ཐོག་
སུམ་ཅུ་སོ་གཅིག་པ་མགོན་ཀྱའ་གྲགས་པ་རྒྱལ་མཚན་ནི། རབ་བྱུང་བཅུ་གཉིས་པའི་ལྕགས་ཁྱི་ལ་ཧོར་ཀྱ་ཞེས་པར་འཁྲུངས། གཞོན་ནུ་ནས་རབ་ཏུ་བྱུང་སྟེ་སྐུ་འབུམ་དུ་ཆོས་གྲྭར་ཞུགས་ནས་མཚན་ཉིད་ཀྱི་གསན་སྦྱོང་མཛད། རྒྱུད་པའི་
དཔོན་སློབ་མཛད་དེ་གྲྭ་ཁང་ཞིག་གསོས་ལེགས་པར་བྱས། དགུང་ལོ་སོ་དགུ་བས་ཕོ་བྱི་བའི་ལོང་ཚོགས་ཆེན་གྱི་ཁྲིར་ཕེབས་ཏེ་འཆད་ཉན་མཛད། འདི་བས་གདན་ས་གནང་སྐབས་ཨ་ཀྱཱ་ཞབས་དྲུང་རིན་པོ་ཆེ་དང། ལ་སར་ཏཱ་བླ་མ་
གཉིས་ཀྱིས་སྦྱིན་བདག་བྱས་ཏེ་འདུ་ཁང་ཆེན་མོ་ཇེ་ཆེར་བཏང་ནས་ཞིག་གསོ་མཛད། ར་ཁོ་དཔོན་པོ་སངས་རྒྱས་ལྷུན་གྲུབ་ཀྱིས་ཚོད་རའི་ནང་དུ་བདེ་གཤེགས་མཆོད་རྟེན་བརྒྱད་བཞེངས། གདན་ས་པ་ཉིད་ནས་ཐུགས་ཁུར་བཞེས་ཏེ་བྱང་

[029B] དེ་ལྟར་ལུགས་གཉིས་ཀྱི་སྒོ་ནས་ལོ་བཅུའི་རིང་གདན་ས་མཛད་དེ་དགུང་ལོ་ཞེ་བརྒྱད་པ་མེ་བྱའི་ལོར་ཁྲི་ཐོག་ནས་གཤེགས།།    ༈    །།ཁྲི་ཐོག་སོ་གཉིས་པ་ཆུ་བཟང་རིན་པོ་ཆེ་ངག་དབང་ཐུབ་
བསྟན་དབང་ཕྱུག་སྟེ། དེའི་རྣམ་པར་ཐར་པ་མདོར་བསྡུས་པ་གོང་དུ་བརྗོད་ཟིན་ལ། མགོན་ཀྱཱ་ཚང་གཤེགས་ནས་བླ་མ་རྗེས་མ་གསར་བསྐོས་ཀྱི་མཚམས་སུ་ཚོགས་འདུ་ནས་ཆོས་སྐྱོང་ལ་ཞུས་པས་རྗེ་འདི་ཉིད་བསྐོས་ཏེ་སླར་ཡང་གདན་སར་
ཕེབས་པ་ཡིན་ལ། མེ་བྱ་ཟླ་བ་དྲུག་པའི་ཚོས་བདུན་ལ་སེང་གེའི་ཁྲིར་བྱོན་ཏེ་དགེ་འདུན་གྱི་སྡེ་སྐྱོང་བར་མཛད། ས་མོ་ཕག་གི་ལོར་པཎ་ཆེན་ཐམས་ཅད་མཁྱེན་ཅིང་གཟིགས་པ་ཆེན་པོ་བློ་བཟང་དཔལ་ལྡན་ཡེ་ཤེས་་གོང་མ་བདག་པོ་ཆེན་པོས་
སྤྱན་དྲངས་ནས་བྱང་ཕྱོགས་སུ་ཕེབས་པའི་ཚེ། རྗེ་འདི་མཁན་པོ་གདན་ས་པ་ཡིན་སྟབས་ཞལ་བཀོད་མཛད་དེ་རང་ཉིད་ཀྱིས་གཙོས་ཆིབས་བསུ་སྔོན་མ་རྣམས་ཀྱིས་རྫ་ཟོ་རའི་ཚུར་ནང་དང། རྒྱུད་པ་བླ་མས་གཙོས་ཆིབས་བསུ་བར་བས་མཚོ་སྔོན་གྱི་
འགྲམ་ནས་བསུས་ཤིང་ཐབས་བསུ་རྒྱས་བ་ཕུལ། ཆིབས་བསུ་བརྗེས་མས་དགོན་པའི་ཉེ་སྐོར་ཏེའུ་དམར་ཐང་ནས་སྐྱ་སེར་སུམ་བརྒྱ་ལྷག་ཙམ་གྱིས་བསུས་ཏེ། དེར་གསོལ་སྟོན་རྒྱས་པར་ཕུལ། ལབ་ཙེ་ཤར་གདོང་ནས་ཁྲི་ཟུར་སྟག་
མཚེར་ཡེ་ཤེས་སྐལ་བཟང་བའི་ཞལ་སྔ་ནས་ཀྱིས་གཙོས་དགེ་འདུན་སྟོང་ཕྲག་གཉིས་ལྷག་ཙམ་གྱིས་མཆོད་རྫས་སྣ་ཚོགས་པ་ཐོགས་ནས་སེར་སྦྲེང་གིས་བསུས་ཏེ། ཟླ་བ་བཅུ་པའི་བཅུ་དྲུག་ལ་སྐུ་འབུམ་བླ་བྲང་དུ་ཕྱག་ཕབ་སྟེ་གོང་མའི་གསེར་ཡིག་

[030A]༄༅། །བསྒྲགས་ཤིང་འབུལ་བ་གྱ་ནོམ་པ་ཕུལ། བཅོ་བརྒྱད་ཀྱི་ཉིན་གོང་མའི་མཛོད་ནས་སྟོན་ཆེན་ཕུལ་ཏེ་སྟོན་མོ་གྲོལ་ནས་སྐྱབས་མགོན་པཎ་ཆེན་རིན་པོ་ཆེ་ལྷ་ཁང་ཆེན་མོའི་ནང་དུ་ཕེབས་ཏེ་རྟེན་མཇལ་མཛད་
བཅུ་དགུའི་ཉིན་སྐུ་འབུམ་སྤྱི་སོ་ནས་འདུ་ཁང་ཆེན་མོར་སྤྱན་དྲངས་ཏེ་གསོལ་སྟོན་རྒྱས་པ་དང་ཞབས་བརྟན་གྱི་འབུལ་བར་དངུལ་གྱི་མཎྜལ་ཆེ་ལེགས་དར་ཚོན་སྣ་ལྔའི་སྣེ་འདོགས། ཁ་བཏགས་ནང་མཛོད། སྐུ་གསུང་ཐུགས་རྟེན། བཞུགས་
གདན། རྒྱབ་ཡོལ། ན་བཟའ། ཉེར་སྤྱད། དངུལ་སྲང་སྟོང་ཕྲག་གཅིག། དོང་རྩེ་ཁྲོན་སྟོང་ཕྲག་གཅིག་བཅས་རྣམ་གྲངས་ཁྲི་ཚོ་གཅིག་དང་བརྒྱ་དང་བཅུ་གསུམ་ཕུལ། དེའི་སྐབས་སུ་ཞབས་བརྟན་གྱི་བཤད་པ་རྗེ་འདི་ཉིད་ནས་
གནང། སྐྱབས་མགོན་པཎ་ཆེན་རིན་པོ་ཆེའི་སྐུ་ཞབས་ནས་ཚོགས་ཆེན་དུ་དགེ་འདུན་ཉིས་སྟོང་ལྷག་ལ་འགྱེད་ཁ་བཏགས་རེ་དང། ཟླ་བ་བཅུ་པའི་ལྔ་མཆོད་ལ་དངུལ་འགྱེད་ཞོ་དྲུག་དང་ཕུལ་ལྔ་རེ་གནད་བ་ནས། ལྕགས་བྱི་ཟླ་བ་གསུམ་
པའི་ཚེས་བཞིའི་ཉིན་དངུལ་ཞོ་དེ་རེ་བཅས་འགྱེད་ལན་མང་དུ་སྩལ། བཞུགས་རིང་ལ་ཇ་ཐུག་ཡང་མཆད་པར་གནང། དེ་ཉིན་སྤྱི་འཇོག་ལ་དངུལ་སྲང་བཞི་བརྒྱ། ཇ་འཁོར་དྲུང་བཅུ་གཉིས། རྟ་དྲུག་ཅུ་རེ་གཅིག། མཛོ་དགུ། གཡག་
དྲུག༑ ཕོག་ཐེབས་སུ་དངུལ་སྲང་སྟོང་ཕྲག་གཅིག་དང་སྲང་བཞི་བཅུ་ཞེ་བཞི་བཅས་རྒྱ་ཆེ་དཔངས་མཐོ་སྦྱོར་འཇགས་མཛད། ཟླ་བ་བཅུ་གཉིས་པའི་བཅུ་དྲུག་ལ་བདག་གིས་ཞབས་བརྟན་དང་གསོལ་སྟོན་རྒྱས་པར་ཕུལ་ནས་ཡོན་ཏན་གཞིར་གྱུར་

[030B] དེ་ཉིན་ཙེ་ནེ་ནང་སོས་ཞབས་བརྟན་དུ་གསེར་དངུལ་གོས་དར་དངོས་པོ་གྱ་ནོམ་པ་ཕུལ། དེའི་སྐབས་སུ་ཞབས་བརྟན་གྱི་ཞུ་འབུལ་བདག་གིས་བྱས། དེའི་ཉི་ཤུ་བརྒྱད་ལ་བསྟན་པའི་གསལ་བྱེད་ཐོའུ་བཀྭན་སྤྲུལ་བའི་སྐུ་ནས་
གསོལ་བ་བཏབ་སྟེ་ཕྱག་ཆེན་གྱི་ཁྲིད་ཉི་མ་གསུམ་གྱི་རིང་གནང། ཟླ་བ་དང་པོའི་ཚེས་པ་གསུམ་གྱི་ཉིན་སྐྱབས་མགོན་པཎ་ཆེན་རིན་པོ་ཆེ་ཆོས་གྲྭར་ཕེབས་ཏེ་ལམ་རིམ་བདེ་ལམ་གྱི་ཁྲིད་ཀྱི་མགོ་བཙུགས། ལྷ་ཁང་རྒྱབ་ཏུ་ཆོས་སྐྱོང་རྣམ་གཉིས་ཀྱིས་སྐུ་
ཕེབས་བརྒྱབ་ནས་བསུ་བ་བྱས། ཉིན་དེར་བསྟན་པའི་སྦྱིན་བདག་དམ་པ་ཅོ་ནེ་དཔོན་ཡུམ་སྲས་ནས་སྐྱབས་མགོན་པཎ་ཆེན་རིན་པོ་ཆེ་ཚོགས་དབུས་སུ་གདན་དྲངས། ཞབས་བརྟན་དུ་གསེར་དངུལ་གོས་དར་དང་དགེ་འདུན་ལ་ཡང་ཇ་ཐུག་དང་འགྱེད་གྱ་
ནོམ་པ་ཕུལ། དེ་སྐབས་ཞབས་བརྟན་གྱི་ཞུ་འབུལ་ཆུ་བཟང་རིན་པོ་ཆེ་ནས་མཛད། དེ་ནས་ཉི་མ་ཁ་ཤས་ལ་གནང་མ་ཐུབ་པར་ཚེས་པ་བརྒྱད་ནས་བཅུ་གཉིས་ཀྱི་བར་དུ་ལམ་ཁྲིད་སེམས་བསྐྱེད་མཆོད་པ་དང་བཅས་གནང། ཚེས་བཅོ་ལྔའི་ཉིན་
ཆོས་གྲྭར་ཕེབས་ནས་སྨོན་ལམ་གྱི་གསུང་ཆོས་ལ་སྐྱེས་རབས་སོ་བཞི་པའི་མགོ་ནས་ཆོས་ཐུན་གཅིག་གསུངས། ཉིན་དེར་སྨོན་ལམ་དུ་ཕེབས་ནས་བསྔོ་སྨོན་སོགས་རྒྱས་པར་གནང། ཟླ་བ་གཉིས་པའི་ཚེས་གཉིས་ལ་རྒྱུད་པ་གྲྭ་ཚང་གིས་ཞབས་
བརྟན་རྒྱས་པར་ཕུལ་ཞིང་གསང་འདུས་ཀྱི་འགྲེལ་གཏོར་བཏང་ནས་གསང་འདུས་རྩ་རྒྱུད་ལེའུ་བཅུ་གཉིས་ལྷག་ཙམ་གྱི་ལུང་གནང། བཅོ་ལྔའི་ཉིན་གསོ་སྦྱོང་ལ་ཕེབས་ནས་སོ་ཐར་གྱི་མདོ་གསུངས། ལྷ་ཁང་སོ་སོར་རྟེན་མཇལ་མཛད། ལྷ་ཁང་
[031A]༄༅། །ཆེན་མོའི་མཆོད་རྟེན་གྱི་བུམ་པའི་སྒོ་རྒྱན་ནང་གི་རྗེ་རིན་པོ་ཆེའི་ཕྱག་ཏུ་དུང་དཀར་གཡས་འཁྱིལ། དེའི་མདུན་དུ་དངུལ་གྱི་མཎྜལ། མཆོད་ཀོང་ཆེ་ཆུང། ཏིང་ཕོར། གཞན་མཆོད་རྫས་སྦུབ་ཆལ་
སིལ་སྙན་ལ་སོགས་པའི་མཆོད་རྫས་བགྲང་ལས་འདས་པ་ཕུལ། བཅུ་དྲུག་ལ་སྨན་པ་གྲྭ་ཚང་གིས་ཞབས་བརྟན་ཕུལ་ཞིང་སྨན་ཆོག་བསྡུས་པའི་ལུང་སྩལ། བཅོ་བརྒྱད་ཀྱི་ཉིན་བཤད་སྒྲུབ་གླིང་གིས་ཆོས་གྲྭར་སྤྱན་དྲངས་ཏེ་ཞབས་བརྟན་གྱ་
ནོམ་པ་ཕུལ་ཞིང་མངོན་རྟོགས་རྒྱན་གྱི་ལུང་གནང། ཉི་ཤུ་དྲུག་ལ་ཆུ་བཟང་སྤྲུལ་པའི་སྐུ་རིན་པོ་ཆེ་ནས་སྐྱབས་མགོན་པཎ་ཆེན་རིན་པོ་ཆེ་ཆུང་བཟང་སྒར་བར་སྤྱན་དྲངས་ཏེ་ཞབས་བརྟན་ཕུལ་ཞིང་གསོལ་སྟོན་རྒྱས་པར་ཞུས། ཟླ་བ་
གསུམ་པའི་ཚེས་བཞི་ལ་སྐྱབས་མགོན་པཎ་ཆེན་རིན་པོ་ཆེ་ཚོགས་ཆེན་དུ་སྤྱན་དྲངས་ཏེ་ཞབས་བརྟན་ཕུལ་ཞིང་གསོལ་སྟོན་གྱ་ནོམ་པ་ཞུས། དེ་ཉིན་རྒྱུད་པ་གྲྭ་ཚང་དུ་སྤྱན་དྲངས་ཏེ་གསང་འདུས་ཀྱི་བླ་བརྒྱུད་གསོལ་འདེབས་སྨོན་
ལམ་ཤིས་བརྗོད་ཀྱི་ལུང་ཞུས་ཏེ་ཞབས་བརྟན་ཀྱང་མདོར་བསྡུས་ཕུལ། སྐྱབས་མགོན་པཎ་ཆེན་རིན་པོ་ཆེ་ནས་བླ་བྲང་གི་ཀ་བཞི་མའི་ནང་དུ་རྟེན་གསུམ་མཆོད་རྫས་གོང་མས་གནང་བའི་ཙི་བན་སོགས་འཇོག་པ་གྱ་ནོམ་པ་གནང། ཚེས་
དྲུག་ལ་ཆུ་བཟང་རིན་པོ་ཆེ་ནས་དགོངས་པ་ཞུས་ཏེ། བླ་མ་གསར་བསྐོས་ཀྱི་འོས་ཐོ་སྐྱབས་མགོན་པཎ་ཆེན་རིན་པོ་ཆེའི་དྲུང་དུ་ཕུལ་ཏེ། བརྟག་རིལ་མཛད་པས་རྒྱུད་པ་དབོན་སློབ་ལས་ཐོག་པ་ངག་དབང་བསྟན་པ་ལ་བབས་ཏེ་བསྐོ་བཞག་

[031B] ཟླ་བ་དེའི་ཚེས་བཅུ་ལ་སྐྱབས་མགོན་པཎ་ཆེན་རིན་པོ་ཆེ་སྐུ་འབུམ་ནས་རྒྱ་ནག་ཏུ་ཆིབས་ཁ་བསྒྱུར། ཆིན་ཤུས་ཧོར་ནས་སྤྱི་སོས་ཇ་ཐབས་རྒྱས་པར་ཕུལ། རྗེ་འདི་ཉིད་ཀྱིས་གཙོས་རྟ་པ་སུམ་བརྒྱ་ལྷག་ཙམ་གྱིས་ཆིབས་སྐྱེལ་བྱས་
སྤྱི་གཉེར་གྱིས་སན་ཡན་ཇིང་བར་དུ་ཆི་བས་སྐྱེལ་བྱས། རྗེ་འདི་སྐུ་ཚེ་གོང་མ་ན་རིམ་གྱི་སྐབས་སུ་ཆོས་སྡེ་འདིར་བཀའ་དྲིན་ཆེ་ཚུལ་གོང་དུ་བཤད་ཟིན་པ་ལྟར་དང། སྐུ་ཚེ་འདིར་ཡང་ལན་གཉིས་ཀྱི་བར་དུ་གདན་སར་བཞུགས་ནས་ཆོས་འཇིག་
རྟེན་གཉིས་ཀྱི་སྒོ་ནས་སྐྱོང་བར་མཛད་ཅིང། ཁྱད་པར་དུ་སྐྱབས་མགོན་པཎ་ཆེན་རིན་པོ་ཆེ་ཕེབས་སྐབས་གང་ཅིའི་མགོ་འདྲེན་ཡང་དག་པར་མཛད་པས་བཀའ་དྲིན་མཆོག་ཏུ་ཆེ་བར་ཤེས་པར་བྱའོ།།    ༈    །།ཁྲི་ཐོག་སོ་གསུམ་པ་ཆེ་
ཤོས་ངག་དབང་བསྟན་པ་ནི། སྐུ་འབུམ་དང་ཐག་ཉེ་བའི་སའི་ཆ་ཆེ་ཤོས་ཞེས་བྱ་བར་སྒྲའི་རིགས་ལས་འཕགས་པ་སྐྱབས་དང། ངག་དབང་སྒྲོལ་མ་གཉིས་ཀྱི་སྲས་སུ་རབ་བྱུང་བཅུ་གཉིས་པའི་མེ་བྱ་ཧོར་ཟླ་བཅུ་གཅིག་པའི་ཚེས་བཅུ་བདུན་གྱི་ཉིན་
འཁྲུངས། མཚན་རྣམ་འཇོམས་ཞེས་བཏགས། དགུང་ལོ་བཅུ་བཞི་ལོན་པ་ན་ཟིན་ཆོས་རྗེ་ངག་དབང་བསྟན་པ་ལས་རབ་ཏུ་བྱུང། སེང་གེ་རི་ཁྲོད་དུ་ལོ་དྲུག་གི་བར་བཞུགས་ཏེ་དགེ་སློང་ཤེས་རབ་ལྷུན་གྲུབ་ལ་བསྙེན་ནས་ཡི་གེ་དཀར་ནག་
ལེགས་པར་བསླབས། ཆོས་སྤྱོད་དང་ཆོ་གའི་རིགས་བློ་འཛིན་མཛད། དགུང་ལོ་བཅུ་དགུ་པའི་ཚེ་སྐུ་འབུམ་དུ་ཆོས་གྲྭར་ཞུགས་ཏེ་གྲུབ་དབང་ཆེན་པོ་ཆེ་ཤོས་ལྷ་བཟོ་བསྟེན་ནས་མཚན་ཉིད་ཀྱི་གསན་སྦྱོང་མཛད། ཉི་ཤུ་བཞེས་པ་ན་སེར་

[032A]༄༅། །དྲིས་ཆོས་རྗེ་ཚུལ་ཁྲིམས་རིན་ཆེན་ལས་དགེ་ཚུལ་བསྒྲུབས། ཉེར་གཅིག་ལ་དབུས་སུ་བྱོན་ཏེ་སེར་ཐེག་པ་ཆེན་པོའི་གླིང་གི་སྨད་གྲྭ་ཚང་ཐོས་བསམ་ནོར་བུའི་གླིང་དུ་ཆོས་གྲྭར་ཞུགས་ཏེ། སེ་ར་སྨད་པ་
དཔོན་སློབ་དགེ་བཤེས་ཆེན་པོ་དར་རྒྱས་ལྷུན་གྲུབ་པ་དགེ་རྒན་དུ་བསྟེན་ནས་གཞུང་ལུགས་ལ་སྦྱངས་པར་མཛད། ར་བ་སྟོད་དུ་ཡང་ཕེབས་ནས་བསྡུས་ཚད་ལ་སྦྱངས། དེ་ནས་དབུ་ཕར་འདུལ་མཛོད་སོགས་གཞུང་ཆེན་རྣམས་ལ་སྦྱངས་
པ་རིམ་གྱིས་མཛད། དགུང་ལོ་ཉེར་བདུན་པ་ལ་རྒྱལ་བའི་དབང་པོ་བསྐལ་བཟང་རྒྱ་མཚོའི་དྲུང་དུ་དེ་མོ་རིན་པོ་ཆེ་དང་ལྷན་དུ་བསྙེན་རྫོགས་བསྒྲུབ་པར་མཛད། རྒྱལ་དབང་ཐམས་ཅད་མཁྱེན་པ་དེ་ཉིད་ཀྱི་དྲུང་དུ་སྤྱན་རས་གཟིགས་རྒྱལ་བ་རྒྱ་
མཚོའི་དབང། སྨན་བླའི་རྗེས་གནད་དང་ལུང། དགའ་ལྡན་ལྷ་བརྒྱ་མའི་ཁྲིད། རྗེའི་གསུང་འབུམ་གྱི་ལུང་ཕལ་ཆེར་གསན། དྭགས་པོ་དགེ་བཤེས་བློ་བཟང་སྦྱིན་པའི་དྲུང་དུ་འཇིགས་བྱེད་དད་གདུགས་དཀར་གཉིས་ཀྱི་དབང་
ཆུ་བཟང་དཔོན་སློབ་དཔལ་འབྱོར་གྲགས་པའི་དྲུང་དུ་ན་རོ་ཆོས་དྲུག་གི་ཁྲིད། ཡོངས་རྫོགས་བསྟན་པའི་མངའ་བདག་རྗེ་ངག་དབང་བྱམས་པའི་དྲུང་དུ་འཇམ་དཔལ་ཞལ་ལུང་དང་བདེ་ལམ་གཉིས་ཀྱི་ཁྲིད། སྤྱན་རས་གཟིགས་བཅུ་གཅིག་
ཞལ་གྱི་དབང་བཅས་གསན། ཐེག་ཆེན་གསོ་སྦྱོང་གི་སྔོམ་པ་ཞུས་ཏེ་བསྙུང་གནས་ཁ་ཤས་བསྲུང་བར་མཛད། རྗེ་དེ་ཉིད་ཀྱི་དྲུང་དུ་སེམས་བསྐྱེད་ཆོགས་བཟུང་སྟེ་བྱང་ཆུབ་ཀྱི་སེམས་ལ་ཉམས་ལེན་མཛད། སོ་བཞི་པ་ལ་རིགས་

[032B] དེ་ལྟར་མདོ་ཕྱོགས་ཀྱི་སྦྱངས་པ་མཐར་ཕྱིན་ནས་སོ་ལྔ་ལོན་པ་ན་མདོ་སྨད་དུ་བྱོན། སྐུ་འབུམ་དུ་དབུ་ཕར་གྱི་དམ་བཅའ་འཇོག་པར་མཛད་པས་ལེགས་པར་བྱུང། དགུང་ལོ་སོ་དགུ་ལོན་པའི་ཚེ་གྲོགས་འགའ་དང་
བཅས་གསེར་ཁོག་དགོན་ལུང་སོགས་སུ་གྲྭ་སྐོར་གནང། མེ་བྱིའི་ལོར་རྒྱུད་གྲྭར་ཕེབས་ཏེ་ལོ་བཅུའི་རིང་སྔགས་ཀྱི་སློབ་གཉེར་ཚུལ་དང་མཐུན་པར་མཛད་ཅིང་བླ་མ་དབུ་མཛད་ཀྱང་ཐོན། ལྕགས་སྟག་གི་ལོར་སྨན་པ་གྲྭ་ཚང་གི་དཔོན་སློབ་
མཛད་དེ་སྒྲིགས་ལམ་ཀུན་སྤྱོད་ལ་ཉམས་གསོ་དང། ཁྱད་པར་ཀུན་རིག་གི་དབང་གནང་ནས་བདག་འཇུག་འཛུགས་པ་དང། ཆས་འཇུག་ཆ་ཚང་བརྒྱ་ཕྲག་གཅིག། དྲིལ་བུ་ལྔ་བཅུ་བཅས་བཞག་ཅིང། གསོ་དཔྱད་ཀྱི་འཆད་ཉན་
ཡར་རྒྱས་སུ་འཕེལ་བར་མཛད། ས་ཕག་གི་ལོར་ཧོར་ཟླ་གསུམ་པའི་ཚེས་བརྒྱད་ལ་རྒྱུད་པའི་དཔོན་སློབ་མཛད་དེ་འགྲེལ་བ་བཞི་སྦྲགས་ཀྱི་འཆད་ཉན་དང། རྒྱུད་པའི་སྒྲིགས་ལམ་ལ་དོ་དམ་གང་དྲག་མཛད། དགུང་ལོ་རེ་བཞི་པ་
ལྕགས་ཕོ་བྱི་བའི་ལོར་ཧོར་ཟླ་གསུམ་པའི་ཚེས་དགུའི་ཉིན་སྐྱབས་མགོན་པཎ་ཆེན་རིན་པོ་ཆེ་ནས་བཀའ་ཕེབས་ཏེ་མཁན་པོར་བསྐོ་བཞག་གནང། ཟླ་བ་བཞི་པའི་ཚེས་བརྒྱད་ལ་མི་འཇིགས་སེང་གེའི་ཁྲིར་འཁོད་དེ་འཆད་ཉན་གྱི་རྒྱལ་མཚན་
ཕྱོགས་བཅུར་བསྒྲེངས། ཟླ་བ་བཅུ་གཅིག་པའི་ཚེས་གཅིག་ལ་སྐྱབས་མགོན་པཎ་ཆེན་རིན་པོ་ཆེ་དགོངས་པ་ཆོས་དབྱིངས་སུ་ཐིམ་པའི་སྐོར་གྱི་གསེར་ཡིག་ཟླ་བ་དེའི་ཉེར་དྲུག་ལ་འབྱོར་ཏེ་ལྷ་ཁང་ཆེན་མོ་དང། བླ་བྲད་ཀ་བཞི་མའི་ནང་དུ་སྨོན་

[033A]༄༅། །ལམ་དང་སྤྱན་འདྲེན་ཁྲུས་གསོལ་བསྟན་འབར་མ་བཅས་ཞལ་འདོན། གླིང་མེ་དང་བཅས་པ་ཉི་མ་བདུན་གྱི་རིང་བྱས། ཚོགས་ཆེན་དང་གྲྭ་ཚང་སོ་སོ་ནས་ཀྱང་དེ་བཞིན་དུ་མཛད། མདོ་སྨད་ཀྱི་བླ་མ་ཆེ་ཁག་
དང༑ མཚོ་སྔོན་གྱི་དཔོན་ཁག་སོ་སོ་ནས་མང་འགྱེད་བཏང། སྤྲུལ་སྐུ་མྱུར་འབྱོན་གྱི་གསོལ་འདེབས་ཡང་ཚོགས་སུ་བཙུགས། ལྕགས་གླང་ཟླ་བ་དང་པོའི་ནང་དུ་ཕྱག་མཛོད་ཆེན་མོའི་སྐུ་ཞབས་ནས་སྡེ་པ་ཡེ་ཤེས་ཕུན་ཚོགས་མངགས་
ཏེ་དགོངས་རྫོགས་དང། སྤྲུལ་སྐུ་མྱུར་འབྱོན་གྱི་ཆེད་དུ་ཆོས་སྡེ་ཆེན་པོ་འདིར་འགྱེད་དང་མང་ཇ། ལྷ་ཁང་ཆེན་མོའི་ནང་དུ་གྲྭ་པ་བཞི་བཅུས་ཟླ་བ་གསུམ་གྱི་རིང་དགོངས་རྫོགས་བསྒྲུབ་པར་འགྱེད་མང་ཇ་གནང་བ་འདི་པས་ཐུགས་ཁུར་
བཞེས་ཏེ་ཐུགས་ཀྱི་དགོངས་པ་ཟག་མེད་ཆོས་ཀྱི་དབྱིངས་སུ་རྫོགས་པའི་རྣམ་དཀར་གྱི་དགེ་རྩ་རླབས་ཆེན་པོ་བསྒྲུབ་པར་མཛད། ལྕགས་གླང་ཧོར་ཟླ་ལྔ་པ་སྔོན་མའི་ཚེས་དྲུག་ལ་སྐྱབས་མགོན་པཎ་ཆེན་རིན་པོ་ཆེའི་སྐུ་གདུང་ཟི་ལིང་དུ་ཕེབས་
བར་ཆིབས་བསུ་གནང་ཞིང། ཟླ་བ་དེའི་ཚེས་བཅུ་གཉིས་ལ་ལས་སྣ་གྲྭ་མང་ཕལ་ཆེར་ཟི་ལིང་དུ་ཕེབས་ནས་ཁ་བཏགས་གོས་དར་དངུལ་སྲང་ལྔ་བརྒྱ་བཅས་སྟོང་འབུལ་མཛད། མཁན་རིན་པོ་ཆེ་འདི་ལ་སྟོན་པའི་གསེར་སྐུ་གཅིག་དང་
ལས་སྣ་རྣམས་ལ་གནང་སྦྱིན་གྱ་ནོམ་བ་སྩལ། ཚེས་བཅུ་བཞིའི་ཉིན་ཕྱག་མཛོད་ཆེན་མོའི་སྐུ་ཞབས་དགོན་པར་ཕེབས། ཚོགས་ཆེན་དུ་མང་ཇ་དད་འགྱེད་དངུལ་ཞོ་དོ་རེ་གནང། ལྷ་ཁང་ཆེན་མོའི་ནང་དུ་གྲྭ་བ་བཞི་བཅུས་ཟླ་བ་གཉིས་

[033B] གཞན་ཡང་གྲྭ་པ་སོ་སོ་ནས་མཆོད་འབུལ་སོགས་བྱས་ཤིང། མཁན་རིན་པོ་ཆེ་འདི་པས་རྟིང་བསྐུལ་མཛད་དེ་ཕྱག་མཛོད་སྐུ་ཞབས་ནས། རྒྱུད་ཁང་གི་སྟེང་དུ་རྒྱལ་མཚན་གྱི་
ཐེབས་སུ་གསེར་སྲང་ཉེར་ལྔ། དངུལ་སྲང་ཉིས་བརྒྱ། གཞིས་ཀའི་ཐེབས་སུ་དངུལ་སྲང་དགུ་བརྒྱ། འདུ་ཁང་ནང་དུ་ལྷ་བབས་མཆོད་རྟེན་བཞེངས་རྒྱུའི་ཐེབས་སུ་དངུལ་སྲང་བརྒྱ་བཅས་གནང་བར་འདི་ཉིད་ནས་ཐུགས་ཁུར་བཞེས་ཏེ་ལེགས་པར་
བསྒྲུབས། སྟོང་སྐོར་བར་དུ་ཆིབས་སྐྱེལ་ཡང་མཛད། མཁན་རིན་པོ་ཆེ་འདི་ལུང་རྟོགས་ཀྱི་ཡོན་ཏན་དང་ལྡན་ཞིང་རང་བཞིན་བཟང་བ། དགོན་པའི་ལས་དོན་ལ་ཤ་ཚ་ཞིང་འཆད་ཉན་ལ་བརྩོན་པ། ཚུལ་ཁྲིམས་ལ་གཅེས་སྤྲས་སུ་བྱེད་
པ་ཞིག་སྟེ་ད་ལྟ་ཡང་རྣམ་དཀར་གྱི་འཕྲིན་ལས་གོང་འཕེལ་གྱི་ངང་ནས་ཁྲི་ཐོག་ཏུ་བཞུགས་སོ།།    ༈    །།རྒྱུད་པ་གྲྭ་ཚང་ནི། རབ་བྱུང་བཅུ་གཅིག་པ་ས་མོ་གླང་གི་ལོར་ཟི་ན་ཆོས་རྗེ་ལེགས་པ་རྒྱ་མཚོས་པཎ་ཆེན་བློ་བཟང་ཆོས་ཀྱི་རྒྱལ་
མཚན་གྱི་གསུང་ལྟར་རྒྱུད་པ་གྲྭ་ཚང་གསར་དུ་བཙུགས། ཆོ་ག་ཕྱག་ལེན་སྨད་རྒྱུད་དང་མཐུན་པར་མཛད༑ རྒྱལ་དབང་ལྔ་པ་ཆེན་པོ་དང། པཎ་ཆེན་བློ་བཟང་ཆོས་ཀྱི་རྒྱལ་མཚན་ནས་རྒྱུད་པར་བཀའ་ཤོག་གནང། ཆུ་སྤྲུལ་གྱི་ལོར་
རྒྱལ་དབང་ལྔ་པ་ཆེན་པོས་བཅའ་ཡིག་གསར་རྩོམ་མཛད་དེ་སྩལ། ཆོས་རྗེ་ལེགས་པ་རྒྱ་མཚོ་དེ་ནི་ཆུ་སྤྲུལ་ལ་འཁྲུངས་ཤིང་བདུན་ཅུ་པ་ཆུ་སྟག་ལ་གཤེགས། པུར་སྤྱངས་པའི་ཚེ་ཐུགས་ལྗགས་སྤྱན་གསུམ་དང་དུང་དཀར་གཡས་འཁྱིལ། རིང་བསྲེལ་

[034A]༄༅། །མང་དུ་བྱོན། དེ་ཉིད་ནང་རྟེན་བྱས་ཏེ་བཞེངས་པའི་རྗེ་རིན་པོ་ཆེའི་སྐུ་བརྙན་ད་ལྟ་རྒྱུད་ཁང་ན་ཡོད། ཟིན་ཆོས་རྗེ་ལེགས་པ་རྒྱ་མཚོའི་རྗེས་སུ་ཆོས་རྗེ་བསོད་ནམས་རིན་ཆེན་བླ་མར་བསྐོས། དེ་ནས་རིམ་པ་
བཞིན། དམ་ཆོས་ཕུན་ཚོགས། གྲགས་པ་བཀྲ་ཤིས། ཨ་ཀྱཱ་ཤེས་རབ་བཟང་པོ། ཆུ་བཟང་བློ་བཟང་བསྟན་པའི་རྒྱལ་མཚན། ངག་དབང་དཔལ་ལྡན། སྟག་མཚེར་བློ་བཟང་རྡོ་རྗེ། དགེ་ལེགས་དཔལ་ལྡན། དོན་གྲུབ་
འོད་ཟེར། ཟིན་དབོན་པོ་ངག་དབང་བློ་བཟང། སྒོ་མེ་གྲགས་པ་རྒྱ་མཚོ། བློ་བཟང་རིན་ཆེན། ངག་དབང་བསྟན་འཛིན། ར་ཁོ་ངག་དབང་ཆོས་རྒྱལ་མཚན། ཟིན་ངག་དབང་རྒྱ་མཚོ། ར་ཁོ་ཤེས་རབ་ཆོས་འབྱོར། མི་ཉག་
བློ་གྲོས་དར་རྒྱས། ཨན་ཇ་སུ་བློ་བཟང་ཀུན་དགའ། ཨ་ཀྱཱ་བློ་བཟང་བསྟན་པའི་རྒྱལ་མཚན། དཀར་པོ་བློ་བཟང་ཚངས་དབྱངས། སྟག་མཚེར་ཡེ་ཤེས་སྐལ་བཟང། བུམ་པར་ཚུལ་ཁྲིམས་རྒྱ་མཚོ། དགའ་ལྡན་ཡེ་ཤེས་
སྐལ་བཟང། པཱ་ཇུས་ཤེས་རབ་ལྷུན་གྲུབ། མགོན་ཀྱཱ་གྲགས་པ་རྒྱལ་མཚན། ཨ་འབྲུག་བློ་བཟང་ཆོས་གྲགས། ཟིན་ཞབས་དྲུང་ངག་དབང་ཚུལ་ཁྲིམས་རྒྱ་མཚོ། ཆེ་ཤོས་ངག་དབང་བསྟན་པ། ད་ལྟ་ཁྲི་ཀ་པ་འཇམ་
དབྱངས་དོན་གྲུབ་ཀྱིས་འཆད་ཉན་མཛད་བཞིན་པའི་སྐབས་སོ།།    ༈    །།སྨན་པ་གྲྭ་ཚང་ནི། ཆུ་བཟང་སྐུ་གོང་མ་བློ་བཟང་བསྟན་པའི་རྒྱལ་མཚན་གྱིས་སྨན་པ་གྲྭ་ཚང་འཛུགས་པར་མཛད་ཀྱང་བར་སྐབས་སུ་མཚོ་སྔོན་གྱི་འཁྲུག་

[034B] །དུས་འཁྲུག་གི་རྗེས་སུ་ཏོར་གེ་ཨམ་བན་གྱི་གསུང་ལྟར་སྨན་པ་གྲྭ་ཚང་གསར་དུ་བཙུགས། ཨེམ་ཆི་སྙན་གྲགས་ཀྱིས་སློབ་དཔོན་མཛད་དེ་འཕེལ་རྒྱས་སུ་གྱུར། དེ་ནས་བླ་རབས་ཁ་ཤས་སོང་མཚམས་
ཆུ་བཟང་རིན་པོ་ཆེ་ངག་དབང་ཐུབ་བསྟན་དབང་ཕྱུག་གིས་མཁན་པོ་མཛད་པའི་སྐབས་སུ། མེ་མོ་གླང་གི་ལོར་མཛོ་དགེ་བློ་བཟང་བསྟན་པའི་རྒྱལ་མཚན་སྨན་པ་དཔོན་སློབ་ཏུ་བསྐོས། བླ་མ་འདི་མཛོ་དགེ་གྲོ་ཚང་ནས་ཡིན་ཞིང་ཐོག་མར་བཀྲ་
ཤིས་འཁྱིལ་དུ་སློབ་གཉེར་མཛད་ཅིང་ཕྱིས་སུ་སྐུ་འབུམ་དུ་བྱོན་པ་ཞིག་སྟེ། ཁོང་གིས་གྲྭ་ཁང་གསར་བཞེངས་དང་འཆད་ཉན་གོང་འཕེལ་དུ་མཛད། དེ་ནས་བླ་རབས་རིམ་པ་བཞིན། མེར་གེན་ཆོས་རྗེ་ཤེས་རབ་བསྟན་འཛིན། ཧོར་ཧུ་
ཐོག་ཐུ་དཔལ་ལྡན་རྒྱ་མཚོ། རྒྱ་ཡིག་མཁན་པོ་བློ་བཟང་དར་རྒྱས། ཆུ་རུ་ཁ་པའི་ཞབས་དྲུང་བློ་བཟང་དར་རྒྱས། ཆེ་ཤོས་ངག་དབང་བསྟན་པ། ད་ལྟ་སེར་དྲིས་ཞབས་དྲུང་དཀོན་མཆོག་རྣམ་རྒྱལ་གྱིས་གསོ་རིག་གི་འཆད་ཉན་མཛད་བཞིན་
པའི་སྐབས་སོ། །དེ་ལྟར་ཕྱོགས་ཐམས་ཅད་ལས་རྣམ་པར་རྒྱལ་བའི་ཆོས་སྡེ་ཆེན་པོ་འདིར་བཞུགས་པའི་དགེ་འདུན་པ་རྣམས་ནི་ཐུགས་མཐུན་ཞིང་བསླབ་ཁྲིམས་དག་པ། ལྟ་གྲུབ་གཙང་ཞིང་གཞན་ལ་འགྲམ་ཆུ་མི་ལྡང་བ། འདོད་པ་ཆུང་
ཞིང་ཆོག་ཤེས་པ། དོན་དང་བྱ་བ་ཉུང་ཞིང་འདུ་འཛིལ་མི་དགྱེས་པ། བླ་མ་ལ་གུས་ཤིང་ཐོས་བསམ་ལ་གཞོལ་བ། ཞི་ཞིང་དུལ་བའི་སྤྱོད་ལམ་གྱིས་མཛེས་ཤིང་ཁེངས་དྲེགས་མི་མཛད་པ། ཉིན་མཚན་དམ་པའི་ཆོས་ཀྱིས་འདའ་བའི་

[035A]༄༅། །དང་ཚུལ་ཅན་ཏེ། ཚོགས་པ་ཆེ་བའི་སྐབས་སུ་ཉིས་སྟོང་ལྷག་ཙམ་དང། རྒྱུན་པར་སྟོང་དང་བདུན་བརྒྱ་ཙམ་བཞུགས་ཤིང་བཤད་ཉན་གསེར་གྱི་རྔ་ཆེན་ཕྱོགས་བརྒྱར་བརྡུངས་པས་རྒྱ་མཚོའི་གོས་ཅན་གྱི་
ཁྱོན་འདི་ཅི་ཡང་མཛེས་པར་བྱས་སོ། །སྨྲས་པ། འཕགས་པའི་ཡུལ་མཆོག་རྡོ་རྗེ་གདན་གྱི་བྱང། །དགེ་བཅུ་ཀུན་ཚང་མདོ་སྨད་ཡུལ་གྱི་ལྗོངས། །སྤྲུལ་པའི་སྐུ་འབུམ་ཞེས་གྲགས་གྲགས་སྙན་གྱི། །འོད་འཕྲེང་སྲིད་པའི་རྩེ་མོར་
འགོད་པར་བྱེད། །ཚུལ་ཁྲིམས་ཆུ་གཏེར་གཏིང་མཐའ་མི་མངོན་ཞིང། །བཤད་དང་སྒྲུབ་པའི་རླབས་འཕྲེང་ཅི་ཡང་གཡོ། །རིག་གྲོལ་དགེ་འདུན་འདུས་པ་རོལ་པའི་མཚོ། །གང་འདི་སྐལ་བཟང་སྐྱེ་དགུའི་ཉེར་འཚོ་ཡིན། །འཁོར་ལོ་
གསུམ་དང་འབྲེལ་བའི་གྲུ་ཆར་གྱིས། །ཐུབ་བསྟན་མཚོ་ཆེན་སྐྱོང་བར་མཛད་པ་ཡི། །མཁན་བརྒྱུད་གདེངས་ཅན་ངོ་མཚར་མཐོང་བ་ན། །གཏད་རབས་བདུན་ལའང་གུས་པ་ལྷོད་པར་གྱུར། །ཅེས་བྱ་བ་ནི་བར་སྐབས་ཀྱི་ཚིགས་སུ་
བཅད་པའོ།།    ༈    །།ད་ནི་ཆོས་སྡེ་ཆེན་པོ་འདིར་སྐུ་གསུང་ཐུགས་ཀྱི་རྟེན་ཇི་ལྟར་བཞུགས་པའི་ཚུལ་བརྗོད་པར་བྱ་སྟེ། དེ་ཡང་ལྷ་ཁང་ཆེན་མོའི་ནང་དུ་རྒྱལ་བཙོང་ཁ་བ་ཆེན་པོ་གསར་དུ་སྐུ་བལྟམས་པའི་ཚེ་ལྟེ་བ་བཅད་པའི་
ཁྲག་གི་ཐིག་ས་པ་འཛིན་མར་ལྷུང་བ་ལས་བྱང་ཆུབ་ཀྱི་ཤིང་ཁྱད་པར་དུ་འཕགས་པ་ཡལ་ག་དང། ལོ་མ་དང། པགས་པ་རྣམས་སྐུ་བརྙན་དང་ཡིག་འབྲུ་དུ་མ་རང་བྱོན་དུ་ཡོད་པ་དེ་ཉིད་སྙིང་པོར་བྱས་ཏེ་བཞེངས་པའི་མཆོད་རྟེན་ཆེན་མོ་བྱིན་

[035B] མཆོད་རྟེན་ཆེན་མོའི་ཤེལ་སྒོའི་ནང་དུ་སངས་རྒྱས་འོད་སྲུང་གི་ཚེམས་དང། སངས་རྒྱས་ཀྱི་འཕེལ་གདུང་བཞི་བཞུགས། མཆོད་རྟེན་ཆེན་
མོའི་གཡོན་ངོས་སུ་ལྕང་སྐྱ་སྐུ་གོང་མ་ངག་དབང་བློ་བཟང་ཆོས་ལྡན་གྱི་དངུལ་གདུང། དེའི་མདུན་དུར་ཁོ་ཆོས་རྗེ་ཤེས་རབ་ཆོས་འབྱོར་གྱི་དངུལ་གདུང། ཨ་ཀྱཱ་རིན་པོ་ཆེའི་སྐུ་གདུང་མཆོད་རྟེན་གསེར་ཟངས་ལས་གྲུབ་པ། མཆོད་རྟེན་
ཆེན་མོའི་གཡས་ངོས་སུ་བསོ་རྗེ་དྲུང་རིན་པོ་ཆེའི་སྐུ་གདུང་བྱང་ཆུབ་མཆོད་རྟེན། དེའི་མདུན་དུ་རྒྱལ་བ་བྱམས་པའི་གསེར་སྐུ་ཆེ་བ། དེའི་གཡས་གཡོན་དུ་ཨ་ལག་ཤ་ཝང་གིས་རིན་ཆེན་གཉིས་པ་ལས་བཞེངས་པའི་བྱང་ཆུབ་མཆོད་རྟེན་
ཨེར་ཏི་ནི་ཝང་གིས་དངུལ་ལས་བཞེངས་པའི་ལྷ་བབས་མཆོད་རྟེན། མཆོད་རྟེན་ཆེན་མོའི་གཡས་ཟུར་དུ་རྗེ་རིན་པོ་ཆེའི་ལྟེ་ཁྲག་ལས་འཁྲུངས་པའི་བྱང་ཆུབ་ཀྱི་ཤིང་ལས་གྲུབ་པའི་བྱམས་པའི་སྣང་བརྙན། མཆོད་རྟེན་ཆེན་མོའི་མདུན་དུ་ངག་
ལྡན་ཤི་རེ་ཐུའི་ཧུ་ཐོག་ཐུ་བློ་བཟང་བསྟན་པའི་ཉི་མའི་དངུལ་གདུང། དེའི་གཟུངས་གཞུག་ཏུ་རྗེ་རིན་པོ་ཆེའི་དབུ་ལོ། རྒྱལ་བ་ཡབ་སྲས་ཀྱི་ན་བཟའ་བཅས་བྱིན་རྟེན་ཁྱད་པར་ཅན་མང་པོ་བཞུགས། དངུལ་ལས་གྲུབ་པའི་བྱང་ཆུབ་མཆོད་རྟེན་
གསུམ། གསེར་ཟངས་ལས་གྲུབ་པའི་བད་སྤུངས་མཆོད་རྟེན་གཉིས། ཙན་དན་ལས་གྲུབ་པའི་རྗེ་རིན་པོ་ཆེའི་སྐུ། དུས་གསུམ་སངས་རྒྱས། རྒྱལ་བ་སེང་གེའི་ད་རོ། བྱམས་པ། བཅུ་གཅིག་ཞལ། རྗེ་རིན་པོ་ཆེ། སྒྲོལ་མ་རྣམས་

[036A]༄༅། །ཀྱི་གསེར་སྐུ། བཟང་གོས་སྣ་ཚོགས་ལས་གྲུབ་པའི་རྒྱལ་བ་སེང་གེའི་ང་རོའི་གོས་སྐུ་ཆེན་མོ། ཡང་གོས་ཆེན་སྣ་ཚོགས་ལས་གྲུབ་པའི་རྗེ་རིན་པོ་ཆེའི་གོས་སྐུ། མཆོད་རྟེན་ཆེན་མོའི་གཡས་ཕྱོགས་ཀྱི་ཀུན་
དགའ་ར་བར་བཀའ་འགྱུར་དབུས་དཔར་ཚར་གཅིག། གཡོན་ངོས་སུ་བསྟན་འགྱུར་དབུས་དཔར་ཚར་གཅིག། གསུང་རབ་སྣ་ཚོགས་དུམ་པ་ཉེར་དགུ། གསེར་གྱི་བསྐལ་བཟང་ཚར་གཅིག། རྡོའི་ངོས་ལ་རྗེ་རིན་པོ་ཆེའི་ཞབས་རྗེས་
གསལ་བར་བབས་པ་ཞིག་བཅས་བཞུགས། གོང་མ་ཁང་ཞི་རྒྱལ་པོ་དང། ཆཱན་ལུང་རྒྱལ་པོ་གཉིས་ཀྱི་གསེར་ཡིག་ཚར་ཁ་ཤས་དང། ཁྱད་པར་དུ་ཆཱན་ལུང་རྒྱལ་པོ་ནས་གནང་བའི་གསེར་གྱི་ཙ་བིན་གཅིག་ཀྱང་ཡོད། མཆོད་རྟེན་
ཆེན་མོའི་མདུན་གྱི་མཆོད་རྫས་ཀྱི་རིམ་པ་ཡང། གོང་མ་ཆཱན་ལུང་རྒྱལ་པོ་ནས་ཕུལ་བའི་འཁོར་ལོ་ཕྲ་རྒྱན་ཅན་སྟེགས་བཅས་གཅིག། བྱུ་རུའི་འཕྲེང་བ་ལེགས་པ་གཅིག། དངུལ་སྲང་བརྒྱད་ལས་གྲུབ་པའི་བཀྲ་ཤིས་རྫས་བརྒྱད་
ཀྱི་སྣོད་བཞི། དངུལ་སྲང་སུམ་ཅུ་སོ་གཉིས་ལས་གྲུབ་པའི་བཀྲ་ཤིས་རྟགས་བརྒྱད། དངུལ་སྲང་ལྔ་བཅུ་ལས་གྲུབ་པའི་མཎྜལ་གསེར་ཚོས་མ་གཅིག། དངུལ་སྲང་ཉི་ཤུ་རྩ་ལྔ་ལས་གྲུབ་པའི་བུམ་པ་ཁ་རྒྱན་དང་བཅས་པ། མེ་ལོང་
སོ་ཤིང། གསེར་ཟངས་ཀྱི་ལྡེར་མ། ཀར་ཡོལ་ཡུ་རིང་ལྔ་སྟེགས་བཅས། སྤོས་ཕོར་རྩི་ནག་མ་གཅིག། འདི་རྣམས་རྒྱལ་པོས་གནང་བ་ཡིན།།    ༈    །།ལྷ་ཁང་ཆེན་མོའི་བར་ཐོག་ཏུ་ཁྲི་རིན་པོ་ཆེ་བློ་གྲོས་རྒྱ་མཚོའི་ཐུགས་དམ་གྱི་རྟེན་རིན་

[036B] རྗེ་བཙུན་ཙོང་ཁ་པ་ཆེན་པོའི་གསུང་འབུམ། ལྕང་སྐྱ་རིན་པོ་ཆེ་ངག་དབང་བློ་བཟང་ཆོས་ལྡན་གྱི་གསུང་འབུམ། རྗེ་རིན་པོ་ཆེའི་གསེར་སྐུ་ཤིང་ཁྲི་ཅན། ཡང་རྗེ་རིན་པོ་ཆེའི་
གསེར་སྐུ་གཅིག། བྱམས་པའི་གསེར་སྐུ་གཅིག། ཨ་ཀྱཱ་ཧུ་ཐོག་ཐུ་ནས་གཞུང་ལ་ཞུས་ནས་གནང་བའི་རྗེ་རིན་པོ་ཆེའི་འཁྲུངས་རབས་ཐང་ཀ་སུམ་ཅུ་རྩ་ལྔ་ཁྱད་འཕགས། ཡང་ཐུབ་དབང། ཚེ་དཔག་མེད། རྗེ་རིན་པོ་ཆེའི་ཞལ་ཐང་ཚེམ་
གྲུབ་གསུམ་གྱིས་གཙོས་ཐང་ཀ་ཆེ་ཆུང་ལྔ་བཅུ་བཅས་བཞུགས།།    ༈    །།ལྷ་ཁང་ཆེན་མོའི་མདུན་གྱི་འདུ་ཁང་ཆེན་མོའི་ནང་དུ་རྟེན་གྱི་གཙོ་བོ་རྒྱལ་བ་བསྐལ་བཟང་རྒྱ་མཚོའི་བཞུགས་ཁྲིའི་སྟེང་དུ་གུང་རུ་མཁའ་འགྲོ་མས་བཞེངས་པའི་རྗེ་རིན་པོ་
ཆེའི་སྐུ་ལི་མ་ཆེ་བ་གཅིག། དེའི་གཡས་སུ་རྗེ་རིན་པོ་ཆེའི་གསེར་སྐུ། དེའི་གཡོན་དུ་རྒྱལ་བ་བསོད་ནམས་རྒྱ་མཚོའི་བཞུགས་ཁྲིའི་སྟེང་དུ་ཐུབ་དབང་གི་གསེར་སྐུ་ཆེ་བ་གཅིག། གསེར་ཟངས་ལས་གྲུབ་པའི་བྱམས་པའི་བཞེངས་སྐུ་གཉིས་
སྨན་བླའི་ཕོ་བྲང་ནང་དུ་བདེ་གཤེགས་བརྒྱད་ཀྱིས་གཙོས་གསེར་སྐུ་ང་གཉིས། དངུལ་གྱི་མཆོད་རྟེན་ཆེ་བ་གཅིག། ཡང་བདེ་གཤེགས་བརྒྱད་ཀྱི་གསེར་སྐུ་ཚར་གཅིག། ཐུབ་དབང་རྡོ་རྗེ་གདན་པའི་གསེར་སྐུ། ཙན་དན་ལས་གྲུབ་པའི་ཇོ་
བོ་རིན་པོ་ཆེའི་སྐུ། འདུ་ཁང་གི་ཕུག་ངོས་སུ་མི་འཁྲུགས་པ་སོགས་ཀྱི་ཞལ་ཐང་ཆེ་བ་བཅུ་བདུན། དེ་དག་གི་གཡས་གཡོན་དུ་སངས་རྒྱས་སྟོང་གི་ཐང་ཀ་ཆེ་བ་ཉེར་གཉིས། ལྕམ་སྲིང་གི་ཐང་ཀ་བྱིན་རླབས་ཅན་གཅིག། སྲིད་པའི་འཁོར་
[037A]༄༅། །ལོའི་ཐང་ཀ་ཆེ་བ་གཅིག། རྒྱ་མ་ཐོངས་སུ་ཁང་ཞི་རྒྱལ་པོས་གནང་བའི་ཙི་བན། སྒོ་ཆེན་གྱི་ནང་ཕྱོགས་སུ་ཆཱན་ལུང་རྒྱལ་པོས་གནང་བའི་ཙི་བན། གཞན་ཡང་ཐང་ཀ་མང་དུ་བཞུགས། འདུ་ཁང་ཆེན་མོའི་ནང་གི་
སེང་ཁྲིའི་གཡས་སུ་པཎ་ཆེན་རིན་པོ་ཆེའི་བཞུགས་ཁྲིན་བཟའ་དང་བཅས་པ། གཞན་ཡང་འདུ་ཁང་ཆེན་མོའི་ནང་དུ་བཀའ་འགྱུར་ཚག་གཉིས། བསྟན་འགྱུར་ཚར་གཅིག་བཅས་གླེགས་བ་མ་བརྒྱ་ཕྲག་དུ་མ་བཞུགས།།    ༈    །།འདུ་ཁང་ཆེན་
མོའི་རབ་གསལ་ནང་དུ་རྗེ་རང་ཉིད་ཀྱི་ཤངས་མཚལ་ལས་གྲུབ་པའི་རྗེ་རིན་པོ་ཆེའི་ཞལ་ཐང་གསུང་འབྱོན་མ། ཙན་དན་ལས་གྲུབ་པའི་ཇོ་བོ་ལོ་ཀི་ཤྭ་ར། གསེར་ཟངས་ལས་གྲུབ་པའི་བྱམས་པའི་བཞེངས་སྐུ། ཚེ་དཔག་མེད་ཀྱི་སྨན་སྐུ་
སོགས་སྨན་སྐུ་དུ་མ། བདེ་གཤེགས་བརྒྱད་ཀྱི་མཆོད་རྟེན་ཚར་གཉིས། སྤྱན་རས་གཟིགས་དང་རྗེ་རིན་པོ་ཆེའི་ཞལ་ཐང་ཐག་གྲུབ་མས་གཙོས་ཐང་ཀ་བཞི་བཅུ་ལྷག་ཙམ། རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོ་
ནས་གནང་བའི་སངས་རྒྱས་སུམ་ཅུ་སོ་ལྔའི་ཞལ་ཐང་དྲས་གྲུབ་མ་བཅུ་གསུམ། ར་ཁོ་དབོན་པོ་སངས་རྒྱས་ལྷུན་གྲུབ་ཀྱིས་གཞུང་ལ་ཞུས་ནས་གནང་པའི་རིགས་ལྡན་ཉེར་ལྔའི་ཞལ་ཐང་ཉེར་ལྔ། དངུལ་ལས་བཞེངས་པའི་འབུམ་སོགས་
པོ་ཏི་དུ་མ། རྒྱལ་བ་བསོད་ནམས་རྒྱ་མཚོའི་མདུན་ཅོག། རྒྱལ་དབང་ལྔ་པ་ཆེན་པོ་དང་བསྐལ་བཟང་རྒྱ་མཚོ་གཉིས་ཀྱི་ཆིབས་སྒ། ཁང་ཞི་རྒྱལ་པོའི་ན་བཟའ་བཞུགས་གདན་དང་བཅས་པ། དེའི་གཡོན་གྱི་ཁང་བར་ཐུབ་དབང་

[037B] བ་སོ་ལས་གྲུབ་པའི་སྤྱན་རས་གཟིགས་ཀྱི་སྐུ། གཞན་ཡང་ལི་མ་གསེར་སྐུ་སྨན་སྐུ་སོགས་སྐུ་འདྲའི་རིགས་མང་བ་དང། ཐང་ཀའི་རིགས་མང་བ་བཅས་བཞུགས་སོ།།    ༈    །།འདུ་ཁང་ཆེན་མོའི་
སྟེང་གི་ལི་མ་ཁང་དུ་ཙན་དན་ལས་གྲུབ་པའི་སྤྱན་རས་གཟིགས་ཁ་སར་པཱ་ཎི་བཞེངས་སྐུ། དེའི་གཡས་སུ་ཙན་དན་ལས་གྲུབ་པའི་ཇོ་བོ་ལོ་ཀི་ཤྭ་ར། དེའི་གཡས་ཕྱོགས་སུ་ཀུན་དགའ་ར་བའི་ནང་དུ་རྒྱལ་བ་བསྐལ་བཟང་རྒྱ་མཚོ་རབ་བྱུང་གནང་སྐབས་
ཀྱི་ཐུབ་པ་རྡོ་རྗེ་གདན་པ་གཙོ་འཁོར་གསུམ། འདི་པཎ་ཆེན་རིན་པོ་ཆེ་གསོ་སྦྱོང་དུ་ཕེབས་སྐབས་འདུ་ཁང་ནང་དུ་སྦྱན་དྲངས་ནས་གསོ་སྦྱོང་མཛད། གཞན་ཡང་གསེར་སྐུ་ཉིས་བརྒྱར་ཉེ་བ། ཙན་དན་ལས་གྲུབ་པའི་རྗེ་རིན་པོ་ཆེ། ཙན་དན་
ལས་གྲུབ་པའི་མཆོད་རྟེན་བརྒྱད་སོགས་མཆོད་རྟེན་ཉི་ཤུ་ལྷག། ཐུབ་དབང་གྲོང་ཁྱེར་མ་སོགས་ཞལ་ཐང་བཅུ་ལྷག། གཙོ་བོའི་གཡོན་ཕྱོགས་སུ་འོད་དཔག་མེད་སོགས་གསེར་སྐུ་ཉིས་བརྒྱར་ཉེ་བ་དང། གཞན་ཡང་སྐུ་འདྲའི་རིགས་དུ་མ་
དངུལ་དང་ཙན་དན་ལས་བཞེངས་པའི་མཆོད་རྟེན་སུམ་ཅུ་ལྷག། བྱམས་པ་སོགས་ཀྱི་ཞལ་ཐང་ཉི་ཤུར་ཉེ་བ།།    ༈    །།ནང་རྟེན་གྱི་སྐོར། རྒྱལ་བ་ཡོན་ཏན་རྒྱ་མཚོ་དང་ལྔ་པ་ཆེན་པོ་གཉིས་ཀྱི་དབུ་ཞྭ། རྒྱལ་བ་བསོད་ནམས་རྒྱ་
མཚོའི་ཕྱག་དྲིལ། རྒྱལ་བ་ཡོན་ཏན་རྒྱ་མཚོའི་ཞབས་ལྷམ། པཎ་ཆེན་བློ་བཟང་ཡེ་ཤེས་ཀྱི་སྐུ་ཤམ། རྒྱལ་བ་བསྐལ་བཟང་རྒྱ་མཚོའི་གོས་བེར། རྒྱལ་བ་ཚངས་དབྱངས་རྒྱ་མཚོའི་ཞབས་ལྷམ། བ་སོ་རྗེ་དྲུང་རིན་པོ་ཆེའི་སྐུ་གཟན་

[038A]༄༅། །ཆུ་བཟང་བློ་བཟང་བསྟན་པའི་རྒྱལ་མཚན་གྱི་དབུ་ཞྭ་བཅས་བཞུགས། དེའི་གཡོན་གྱི་ལི་མ་ཁང་ཆུང་བའི་ནང་དུ་ཐུབ་དབང་གི་གསེར་སྐུ་སོགས་གསེར་སྐུ་བརྒྱ་ཕྲག་གཅིག། སྒྲོལ་ལྗང་གི་དངུལ་སྐུ། རྒྱལ་
བ་བསོད་ནམས་རྒྱ་མཚོའི་དངུལ་སྐུ། གཞན་ཡང་ལི་མའི་རིགས་མང་པོ་དང། གནས་བཅུ་སོགས་ཀྱི་ཞལ་ཐང་ཉི་ཤུ་ལྷག་ཙམ། གསེར་ཟངས་ལས་གྲུབ་པའི་གསང་འདུས་དང་བདེ་མཆོག་གི་བློས་བསླང་ཚར་རེ་དང། འཇིགས་བྱེད་
བཅུ་གསུམ་མའི་བློས་བསླང་ཚར་གཉིས།།    ༈    །།ལི་མ་ཁང་གི་གཡས་ཀྱི་མགོན་ཁང་ནང་དུ་རྗེ་རིན་པོ་ཆེའི་གསེར་སྐུ་སྣེའུ་ཆུང་བའི་ཕྱག་བཟོ་མ་ནང་རྟེན་ལ་རྗེ་རིན་པོ་ཆེའི་དབུ་སྐྲ་ཚང་མ་གསུམ་ཡོད་པའི་བྱིན་ཅན་གཅིག། ཆོས་ཀྱི་
ཀྱི་རྗེ་སྟག་མཚེར་བློ་བཟང་དར་རྒྱས་ཀྱི་ཐུགས་དམ་གྱི་རྟེན་མགོན་པོ་ཕྱག་དྲུག་པའི་སྨན་སྐུ་གཅིག། གཞན་ཡང་གསེར་སྐུ་ལྔ་བཅུ་རྩ་གྲངས། སྨན་སྐུ་དགུ། ཙན་དན་གྱི་སྐུ་བཅུ་བཞི། རྒྱལ་བ་བསོད་ནམས་རྒྱ་མཚོ་དང། ངག་
དབང་བློ་བཟང་རྒྱ་མཚོའི་ཞལ་ཐང་ཁྱད་འཕགས་གཉིས་ཀྱིས་གཙོས་ཐང་ཀ་བཅུ་དགུ། རྡོ་སྐུ་བཅས་བཞུགས།།    ༈    །།ལྷ་ཁང་ཆེན་མོའི་གཡས་ཕྱོགས་ཀྱི་ལྷ་ཁང་དུ་རྒྱལ་བ་བྱམས་པ་མགོན་པོའི་སྨན་སྐུ་ཆེ་བ་གཅིག། འདིའི་ནང་
རྟེན་ལ་དེ་བཞིན་གཤེགས་པ་གླང་པོའི་གདུང་གི་ཚེམས། སངས་རྒྱས་ཀྱི་འཕེལ་གདུང་ཉེར་བརྒྱད། ཡབ་ཀླུ་འབུམ་དགེའི་དབུ་ཐོད། ནི་གུ་མ། མཁས་གྲུབ་ཁྱུང་པོ། ཤ་ར་བ། རྗེ་རིན་པོ་ཆེ། པཎ་ཆེན་རིན་པོ་ཆེ་སོགས་ཀྱི་དབུ་སྐྲ་

[038B] གཡས་ཕྱོགས་སུ་བྱང་ཆུབ་མཆོད་རྟེན་གྱི་ནང་དུ་བརྩོན་འགྲུས་རྒྱལ་མཚན་གྱི་སྐུ་གདུང་རིལ་པོ་མ་ཉམས་པ། གཡོན་དུ་དབྱེན་བཟླུམས་མཆོད་རྟེན་གྱི་ནང་དུ་འོད་ཟེར་རྒྱ་
མཚོའི་གདུང་རུས་བཞུགས། ཡང་བྱང་ཆུབ་མཆོད་རྟེན་གཅིག། ཀ་བའི་གདོང་དུ་རྒྱལ་བ་བསོད་ནམས་རྒྱ་མཚོས་གནང་བའི་གསུང་གི་རྒྱལ་པོའི་ཐང་ཀ་བྱིན་ཅན་གཅིག་བཅས་བཞུགས།།    ༈    །།ལྷ་ཁང་ཆེན་མོའི་གཡོན་གྱི་ཇོ་བོ་ལྷ་ཁང་
གི་ནང་དུ་རྗེ་བཙུན་བྱམས་པའི་སྨན་སྐུ་ཆེ་བ་གཙོ་འཁོར་གསུམ་པ་གཅིག། གཞན་ཡང་སྨན་སྐུ་དུ་མ་བཞུགས། དེའི་ཐོག་ཁང་དུ་རྒྱ་བཟའ་ཀོང་ཅོའི་ཡབ་རྒྱལ་པོས་བཞེངས་པའི་ཇོ་བོ་བརྒྱ་རྩ་བརྒྱད་ཀྱི་ནང་ཚན་ཇོ་བོ་རིན་པོ་ཆེའི་སྐུ་འདྲ་དུས་འཁྲུག་གི་
སྐབས་སུ་རྒྱའི་དམག་ལ་གསུང་བྱོན་པའི་བྱིན་ཅན་གཅིག། དེའི་འཁོར་དུ་བསོད་ནམས་བསྟན་འཛིན་ཝང་གིས་བཞེངས་པའི་ཉེ་བའི་སྲས་བརྒྱད། རྟ་མགྲིན། ཕྱག་རྡོར་རྣམས་ཀྱི་སྐུ། རྗེ་རིན་པོ་ཆེའི་ཞལ་ཐང། འོད་དཔག་མེད་ཀྱི་ཞིང་
བཀོད། བླ་མ་རིན་པོ་ཆེའི་འཁྲུངས་རབས་སོགས་ཐང་ཀ་མང་དུ་བཞུགས།།    ༈    །།དེའི་མདུན་གྱི་མགོན་ཁང་ཆེན་མོའི་ནང་དུ་སྨན་འདམ་ལས་གྲུབ་པའི་རྡོ་རྗེ་འཇིགས་བྱེད་ཞལ་ཕྱག་ཡོངས་རྫོགས། དེའི་གཡས་སུ་དུས་འཁོར། དེའི་
གཡས་སུ་ལྷ་མོ། དེའི་གཡས་སུ་མགོན་པོ་ཕྱག་དྲུག་པ་དང། ཀྵེ་ཏྲ་པཱ་ལ། འཇིགས་བྱེད་ཀྱི་གཡོན་དུ་བདེ་མཆོག། དེའི་གཡོན་དུ་མགོན་པོ་ཕྱག་བཞི་པ། དེའི་གཡོན་དུ་ཚོགས་བདག། དེའི་གཡོན་དུ་ཆོས་རྒྱལ་དང་ཙ་མུཎྜི་བཅས་

[039A]༄༅། །བཞུགས་སོ།།    ༈    །།ཆོས་གྲའི་ལྟག་གི་ཀུན་གཟིགས་ལྷ་ཁང་དུ། མཁས་པའི་དབང་པོ་ཆེ་ཤོས་ལྷ་བཟོ་བློ་བཟང་བཤེས་གཉེན་གྱིས་བཞེངས་པའི་འཇམ་དབྱངས་ཀུན་གཟིགས་ཀྱི་སྨན་སྐུ་ཤིན་ཏུ་
ཆེ་བ་བཟོ་བཀོད་ཁྱད་པར་དུ་འཕགས་པ། འདིའི་ནང་རྟེན་ལ་རྗེ་རིན་པོ་ཆེའི་ཞལ་ཐང་གསུང་འབྱོན་མ་སོགས་མང་དུ་བཞུགས། དེའི་འཁོར་དུ་སྤྱན་རས་གཟིགས་ཕྱག་རྡོར་གཉིས་ཀྱང་ཡོད།།    ༈    །།དེའི་གཡས་ཀྱི་ལྷ་ཁང་དུ་སྨན་
འདམ་ལས་གྲུབ་པའི་རྗེ་རིན་པོ་ཆེའི་སྐུ། དེའི་འཁོར་དུ་རྒྱན་དྲུག་མཆོག་གཉིས་སོགས་སྨན་སྐུ་བཅུ་གཉིས། སྒོའི་གཡས་གཡོན་དུ་མགོན་ཆོས་ཀྱི་སྨན་སྐུ་རེ།།    ༈    །།དེའི་གཡོན་གྱི་ལྷ་ཁང་དུ་རྒྱལ་བ་སེང་གེའི་ང་རོའི་སྨན་སྐུ། དེའི་འཁོར་
དུ་སྨན་འདམ་ལས་གྲུབ་པའི་རྡོ་རྗེ་འཆང། རྒྱལ་བ་རིགས་ལྔ། གདུགས་དཀར། དབྱངས་ཅན་མ། ནོར་རྒྱུན་མ། སྒོའི་གཡས་གཡོན་དུ་ལྷ་མོ་རྣམ་སྲས་གཉིས་ཀྱི་སྨན་སྐུ།།    ༈    །།རྗེའི་ལྷ་ཁང་གི་གཡས་སུ་མ་ཎི་དུང་ཕྱུར་གྱི་ཆོས་
འཁོར་གཅིག།    ༈    །།ཆོས་གྲྭའི་གཡས་ཀྱི་ལྷ་ཁང་གཡུ་ཐོག་མའི་ནང་དུ་རྟེན་གྱི་གཙོ་བོ་རྒྱལ་བ་བསོད་ནམས་རྒྱ་མཚོའི་དངུལ་གདུང་མཆོད་རྟེན་ཆེན་མོ། ཡང་དངུལ་གྱི་བདེ་གཤེགས་བརྒྱད་ཀྱི་མཆོད་རྟེན་ཚར་གཅིག། ཡང་དངུལ་གྱི་བྱང་
ཆུབ་མཆོད་རྟེན་གཉིས། བྱང་ཆུབ་མཆོད་རྟེན་བཞི། སྒོ་མང་མཆོད་རྟེན་གཅིག། ལྷ་བབས་མཆོད་རྟེན་གཉིས་རྣམས་དང། མཆོད་རྟེན་གྱི་རྒྱབ་ངོས་སུ་ཉེ་སྲས་བརྒྱད་དང། རྗེ་རིན་པོ་ཆེ་སོགས་ཀྱི་སྨན་སྐུ་བཅུ་གསུམ་བཞུགས། ཐང་ཀ་

[039B]།    ༈    །།དེའི་གཡས་སུ་བཀའ་འགྱུར་བཞུགས་པའི་ཆོས་འཁོར་གྱི་ལྷ་ཁང་ཁྱད་པར་དུ་འཕགས་པ་ཡོད།།    ༈    །།ཞབས་བརྟན་ལྷ་ཁང་དུ་ཐུབ་དབང་གཙོ་འཁོར་གསུམ་པ། གནས་བརྟན་བཅུ་དྲུག། རྒྱལ་ཆེན་བཞི། དགེ་བསྙེན་དྷརྨ་ཏཱ་ལ་
ཧ་ཤང་རྣམས་ཀྱི་སྨན་སྐུ་ཆེ་བ་རེ། གཞན་ཡང་སྐུ་འདྲ་མང་པོ་དང། ཞལ་ཐང་དུ་མ་བཅས་བཞུགས། དེའི་ཁྱམས་རའི་ནང་ན་ཆོས་རྒྱལ་གནས་པའི་རྡོ་ཕ་བོང་ཆེ་བ་གཅིག། ཙན་དན་གྱི་ལྗོན་ཤིང་ལ་ཡིག་འབྲུ་གསལ་བར་དོད་པ་གཅིག་བཅས་བཞུགས་
   ༈    །བླ་བྲང་གི་འདུ་ཁང་ནང་དུ་པཎ་ཆེན་རིན་པོ་ཆེ་བློ་བཟང་དཔལ་ལྡན་ཡེ་ཤེས་ཀྱི་སྐུ་ཞབས་ནས་གནང་བའི་ཐུབ་དབང། མཆོག་ཟུང། གནས་བརྟན་བཅུ་དྲུག། རྒྱལ་ཆེན་བཞི། དགེ་བསྙེན་དྷརྨ་ཏཱ་ལ། ཧ་ཤང་རྣམས་ཀྱི་གསེར་སྐུ་ཆེ་བ་ཉེར་ལྔ་
གཞན་ཡང་ལི་སྐུ་སྨན་སྐུ་བདུན་ཅུ། གསེར་ཟངས་དང་ཙན་དན་ལས་གྲུབ་པའི་མཆོད་རྟེན་རེ་བཞི། བཀའ་འགྱུར་དབར་མ་ཚར་གཅིག། གཞན་ཡང་མདོ་ཕྲན་ཁ་ཤས། པཎ་ཆེན་རིན་པོ་ཆེ་བཞུགས་པའི་འགྱོག་ཤིང་བཅས་བཞུགས་སོ།། །།
   ༈    །པཎ་ཆེན་རིན་པོ་ཆེའི་གཟིམས་ཆུང་ནང་དུ་གསེར་ཟངས་ལས་གྲུབ་པའི་བྱམས་པའི་སྐུ་བརྙན་ཆེ་བ་གཅིག་གིས་གཙོས་ལི་མ་ཆེ་ཆུང་བཅུ་བདུན། འོད་དཔག་མེད་ཀྱི་ལི་སྐུ་ཆེ་བ་གཅིག། རྒྱུ་ཙི་གིན་ལས་གྲུབ་པའི་ཙན་དན་ཇོ་བོ་དང། སྤྱན་རས་གཟིགས་
ཀྱི་སྐུ་བརྙན་བྱིན་ཅན། པཎ་ཆེན་རིན་པོ་ཆེ་ནས་གནང་བའི་སྒྲོལ་མ་ཉེར་གཅིག་གི་ཞལ་ཐང་བདུན་གྱིས་གཙོས་ཞལ་ཐང་དུ་མ། ཡུམ་མཚལ་དབར་མ་པོ་ཏི་བཅུ་དྲུག་གིས་གཙོས་ཕྱག་དཔེ་སྣ་ཚོགས་པ་པོ་ཏི་སུམ་ཅུ་ལྷག་དང། མཆོད་རྟེན་གཅིག་

[040A]༄༅། །བཅས་བཞུགས།།    ༈    །།རྒྱུད་པའི་གྲྭ་ཁང་ནང་དུ་རྟེན་གྱི་གཙོ་བོ་རྒྱལ་བ་མི་ཕམ་པའི་སྨན་སྐུ་ཆེ་བ། འདིའི་ནང་རྟེན་ལ་སངས་རྒྱས་ཀྱི་འཕེལ་གདུང་གསུམ། བྱང་ཆུབ་སེམས་དཔའ་ཆོས་འཕགས་ཀྱི་ཚེམས། ཇོ་
བོ་རྗེའི་གདུང་ཐལ་སོགས་རྟེན་ཁྱད་པར་ཅན་མང་དུ་ཡོད། དེའི་གཡས་སུ་རྒྱལ་བ་བསྐལ་བཟང་རྒྱ་མཚོའི་བཞུགས་ཁྲིའི་སྟེང་དུ་རྗེ་རིན་པོ་ཆེའི་སྐུ་བརྙན་གཅིག། གཙོ་བོའི་གཡོན་དུ་རྗེ་ཤེས་རབ་སེང་གེའི་སྐུ་བརྙན། རྗེའི་གཡོན་དུ་འཇིགས་བྱེད་
ལྷ་བཅུ་གསུམ་མའི་བློས་བསླང། ཤེས་རབ་སེང་གེའི་གཡོན་དུ་འཇིགས་བྱེད་དཔའ་བོ་གཅིག་པའི་བློས་བསླང། དམ་ཅན་གྱི་ཞལ་ཐང་སོགས་ཐང་ཀ་མང་པོ་ཡོད། བཀའ་འགྱུར་ཚར་གསུམ་དང་བཅས་གླེགས་བམ་བརྒྱ་ཕྲག་དུ་མ་
མགོན་ཁང་ནང་དུ་རྟེན་གྱི་གཙོ་བོ་གསེར་ཟངས་ལས་གྲུབ་པའི་མགོན་པོའི་སྐུ་ཁྱད་འཕགས། འཇིགས་བྱེད་ཀྱི་ཞལ་ཐང། ཆོས་སྐྱོང་ལྔའི་ཞལ་ཐང་སོགས་ཐང་ཀ་མང་པོ་དང། མཆོད་རྟེན་སངས་རྒྱས་ཀྱི་འཕེལ་གདུང་ཅན་གཅིག། ཡང་མཆོད་
རྟེན་ཆེ་ཆུང་ཁ་ཤས། རབ་གསལ་ནང་དུ་རྗེ་རིན་པོ་ཆེའི་ཡུམ་གྱི་དབུ་ཐོད། མཁས་གྲུབ་རིན་པོ་ཆེའི་དབུ་ཞྭ། པཎ་ཆེན་རིན་པོ་ཆེ་བློ་བཟང་དཔལ་ལྡན་ཡེ་ཤེས་ཀྱི་སྐུ་ཤམ། པཎ་ཆེན་རིན་པོ་ཆེས་ཕྱག་རྗེས་གནང་བའི་རྗེ་རིན་པོ་ཆེའི་ཞལ་
ཐང༑ བཙན་ཁང་ནང་དུ་དམ་ཅན་གྱི་སྐུ་འབག་རང་བྱོན་བཅས་བཞུགས།།    ༈    །།སྨན་པ་གྲྭ་ཚང་གི་འདུ་ཁང་ནང་དུ་གསེར་ཟངས་ལས་གྲུབ་པའི་སྨན་བླའི་ཕོ་བྲང། དེའི་གཡས་སུ་རྗེ་རིན་པོ་ཆེའི་སྨན་སྐུ་མི་ཚད་ཙམ། ཕོ་བྲང་གི་

[040B] གཞན་ཡང་སྐུ་འདྲ་དུ་མ། བདེ་གཤེགས་བརྒྱད་དང་གནས་བཅུ་སོགས་ཀྱི་ཞལ་ཐང་དྲུག་ཅུ་སྐོར། འབུམ་སོགས་གླེགས་བམ་དུ་མ། འདུ་ཁང་སྟེང་གི་ལི་མ་ཁང་དུ་གསེར་ཟངས་ལས་གྲུབ་པའི་སྨན་བླ། ཐུབ་
དབང། རྗེ་རིན་པོ་ཆེ་སོགས་ཀྱི་སྐུ་འདྲ་མང་པོ་དང། ཙན་དན་ལས་གྲུབ་པའི་མཆོད་རྟེན་བརྒྱད། གནས་བཅུའི་ཞལ་ཐང་སོགས་བཞུགས། རབ་གསལ་ནང་དུ་རྗེ་རིན་པོ་ཆེའི་ཞལ་ཐང་སོགས་ཐང་ཀ་དུ་མ། བཅུ་མ་ཚར་གཅིག་བཅས་བཞུགས་
མགོན་ཁང་ནང་དུ་ཞང་བློན་གཙོ་འཁོར་ལྔའི་སྨན་སྐུ། གསེར་ཟངས་ལས་གྲུབ་པའི་ཞང་བློན་གྱི་སྐུ། ཆོས་སྐྱོང་རྣམས་ཀྱི་ཞལ་ཐང་སོགས་ཐང་ཀ་དུ་མ་ཡོད། བཙན་ཁང་ནང་དུ་དམ་ཅན་སེང་ཅིབས། ར་ཅིབས། ནོར་སྒྲུབ་ཀྱི་སྨན་སྐུ་གསུམ་
ཡོད༑༑    ༈    ༑༑བཙན་ཁང་ཆེ་བའི་ནང་དུ། ཕོ་བྲང་ནང་མ་ལ་འཕྲིན་ལས་རྒྱལ་པོས་གཙོ་བྱས་པའི་སྐུ་ལྔ། གསང་ཡུམ་ལྔ། བློན་པོ་ལྔ་དང་བཅས་པའི་སྨན་སྐུ་མི་ཚད་ཙམ་རེ་བཞུགས། གསེར་སྐུ་ལྔ། ཐང་ཀ་དྲུག། སྨན་སྐུ་
གཅིག། གླེགས་བམ་བརྒྱ་དང་བཅུ་དྲུག། མཆོད་རྟེན་གཅིག་བཅས། སྟེང་གི་མཆོད་ཁང་ནང་དུ་རྒྱལ་པོ་སྐུ་ལྔ་གསང་ཡུམ་བློན་པོ་དང་བཅས་པའི་ཞལ་ཐང་གསུམ་ཡོད།།    ༈    །།བཙན་ཁང་ཆུང་བའི་ནང་དུ། རྟ་མགྲིན་དཔའ་གཅིག་གི་
སྐུ་བརྙན། བློན་པོ་རྡོ་རྗེ་གྲགས་ལྡན་གྱི་སྐུ་བརྙན་བྱིན་ཅན། འདི་སྐུ་བརྟེན་པ་རྒྱལ་མཚན་བཟང་པོས་བཞེངས་པ་ཡིན་ཞིང། བཞེངས་སྐབས་ལྟས་ཡ་མཚན་པ་མང་དུ་བྱུང་སྣང། འཕྲིན་ལས་རྒྱལ་པོའི་སྐུ་བརྙན། གསེར་ཟངས་ལས་

[041A]༄༅། །གྲུབ་པའི་རྗེ་རིན་པོ་ཆེའི་སྐུ་བརྙན། རྒྱུ་ཐོ་ཤ་ལས་གྲུབ་པའི་མགོན་པོ་ཕྱག་དྲུག་པའི་སྐུ་བརྙན། རྒྱལ་པོ་སྐུ་ལྔའི་ཞལ་ཐང། གསུང་རྒྱལ་གཙོ་བོར་བྱས་པའི་འདོད་ལྷ་སྣ་ཚོགས། འོད་དཔག་མེད། ཐུབ་དབང་
མཛད་བཅུའི་ཞལ་ཐང་བྱིན་ཅན་དུ་མ་བཞུགས།།    ༈    །།སྤྱི་སོའི་མཆོད་ཁང་ནང་ན་རྒྱལ་བ་བསོད་ནམས་རྒྱ་མཚོས་གནང་བའི་ལྷ་མོའི་སྐུ་ཐང་བྱིན་རླབས་ཅན་གཅིག་བཞུགས། རྨ་ཆེན་དང་དགྲ་ལྷའི་སྐུ་འདྲ་གཉིས། ཡང་རྨ་ཆེན་གྱི་སྐུ་འདྲ་
གསར་དུ་བཞེངས་པ་གཅིག་བཅས་བཞུགས། དེ་ལྟར་ན་མདོ་སྨད་བསྟན་པའི་འབྱུང་གནས་གདན་ས་ཆེན་པོ་སྐུ་འབུམ་བྱམས་པ་གླིང་གི་རྟེན་དང་བརྟེན་པར་བཅས་པའི་དཀར་ཆག་ཞིབ་ཏུ་བརྗོད་ཟིན་ཏོ། །སྨྲས་པ། རྣམ་འདྲེན་ཀུན་གྱི་མཁྱེན་རབ་གཅིག་བསྡུས་རྗེ་བཙུན་བརྟན་པའི་འཁོར་ལོ་ཉིད། །བསྟན་དང་འགྲོ་བའི་ཕན་བདེ་སྤེལ་སླད་ཡ་མཚན་ལྟས་བཟང་དང་བཅས་ཏེ། །བསམ་བཞིན་མི་ཡི་ཟློས་གར་མཛད་པའི་དགེ་ལེགས་དཔལ་ལྡན་ནོར་འཛིན་གང། །གངས་
ཅན་མདོ་སྨད་ལུམྦི་ནི་ཞེས་གཟུར་གནས་ཀུན་གྱིས་བསྔགས་པར་འོས། །གང་དུ་རྒྱལ་བ་གཉིས་པའི་ཐུགས་བསྐྱེད་དང། །བྱང་ཕྱོགས་སྐྱེ་དགུའི་ལེགས་སྤྱད་སྨིན་པ་ལས། །དུར་སྨྲིག་འཛིན་པའི་སྡེ་ཆེན་ཚུགས་པ་ཡིས། །ཤར་ཕྱོགས་འཇིག་
རྟེན་ལི་ཁྲིའི་སྟོད་གཡོགས་འཛིན། །སྟོང་ཕྲག་ཉི་མའི་དཔལ་དང་ལྡན་པ་གི། །གསེར་གྱི་ཅོད་པན་འཛིན་པའི་གཙུག་ལག་ཁང། །མདའ་ཡབ་འོད་ཟེར་རྩེ་དགའ་རྒོད་པ་ཅན། །བྱིན་རླབས་གཟི་འོད་འབར་བས་ཅི་ཡང་མཛེས། །ལུང་དང་རིགས་

[041B] །བཤེས་གཉེན་བདེ་སོགས་བདག་པོ་ཆོས་ཀྱི་ཁྲིར། །ངལ་གསོ་མཛད་པས་སྐལ་བཟང་རྣམས་སད་ཚོགས། །ལེགས་བཤད་བདུད་རྩིའི་དཔལ་ལ་མངོན་པར་རོལ། །ཐར་འདོད་བློ་གསལ་དང་མོ་འབུམ་སྡེའི་ཚོགས། །གནས་
མཆོག་རོལ་པའི་མཚོ་ཆེན་འདིར་འདུས་ཏེ། །ལུང་རིགས་དབྱངས་སྙན་སྒྲོགས་པས་མ་ཚིམ་པར། །ཚོགས་གཉིས་གཤོག་ཟུང་བསྐྱོད་པའི་ཟློས་གར་འཛིན། །བསོད་ནམས་ཞིང་མཆོག་འདི་འདྲ་ཡོད་བཞིན་དུ། །ཡལ་བར་བོར་ན་ཚུལ་དང་མི་
མཐུན་ཞེས། །དད་ལྡན་སྐྱེ་བོ་དགའ་ཞིང་འདུ་བ་ནི། །ཉི་མས་གདུངས་པའི་གླང་ཆེན་མཚོར་ལྷགས་བཞིན། །དེ་ལྟའི་དགེ་མཚན་རྨད་བྱུང་བྱེ་བ་འབུམ། །གཅིག་ཏུ་སྤུངས་པའི་ངོ་མཚར་ཆོས་ཀྱི་སྡེ། །དུས་མཐར་འགྲོ་ལ་ངེས་པར་ལེགས་
པའི་ལམ། །གསལ་བར་སྟོན་པའི་སྣང་བྱེད་གཅིག་པུར་གྱུར། །པད་དཀར་འཛིན་པའི་རྨད་བྱུང་འཕྲིན་ལས་ལས། །སྡེ་འདི་ཇི་ལྟར་བཏབ་ཅིང་རྒྱས་པའི་ཚུལ། །སྔོན་བྱོན་མཁས་པས་ཞིབ་ཏུ་མ་བརྗོད་པའང། །བདག་གི་བགོ་སྐལ་ཉིད་དུ་
བཞག་པར་ངེས། །དེ་ཕྱིར་ལྷག་བསམ་ཉ་ལྕིབས་ཁོག་པ་དྲི་མ་མེད་པ་ལས་འོངས་ཤིང། །སྡེབ་ལེགས་ཚིག་གི་སྲད་བུ་ལ་བརྒྱུས་དོན་བཟང་གཟི་འོད་ཀུན་ཏུ་འབར། །མ་དག་ཟེར་སྒྲོས་མཆིང་བུ་ཟིལ་གནོན་དཀར་ཆག་མུ་ཏིག་འཕྲེང་བ་འདི། །བློ་
གསལ་དོན་གཉེར་རི་དྭགས་མིག་ཅན་མགུལ་བ་མཛེས་ཕྱིར་བདག་གིས་སྤྱིན། །ཀྱེ་མ་ཐུབ་བསྟན་ཉིན་བྱེད་ནུབ་ཏུ་ཉེ། །བསྟན་འཛིན་ཕལ་ཆེར་དག་པའི་ཞིང་དུ་གཤེགས། །མཁས་རློམ་སྐྱེ་བོ་དྲེགས་པའི་གོ་འཕང་མཐོ། །གཟུར་གནས་

[042A]༄༅། །མཁས་པ་སྲང་མདོའི་ཁྱི་བཞིན་རྒྱུ། །བླ་ཆེན་ཕལ་ཆེར་ཆོས་བརྒྱད་ལས་ལ་བརྩོན། །དགོན་སྡེ་ཕལ་ཆེར་འཐབ་རྩོད་འཁྲུག་ལོང་བྱེད། །རབ་བྱུང་ཕལ་ཆེར་ཁྱིམ་གྱི་བྱ་བས་བྲེལ། །བསྟན་པའི་གཟུགས་
བརྙན་མངོན་སུམ་མཐོང་བས་སྐྱོ། །དེ་ཕྱིར་གཞན་ལ་ཕན་པ་ཆེས་དཀའ་བས། །སྨྲ་བ་མང་པ་རང་ཉིད་འཆལ་བའི་རྒྱུ། །འོན་ཀྱང་དམ་པའི་གསུང་གིས་ཡང་དང་ཡང། །བསྐུལ་བ་མ་བཟོད་གཡར་ཁྲལ་ཙམ་དུ་སྨྲས། །འདིར་འབད་ལས་
བྱུང་དགེ་བའི་དངོས་པོ་པདྨའི་རྩ་བ་ལྟར་དཀར་བས། །བསླབ་པ་གསུམ་ལྡན་འདུས་པའི་སྡེ་འདི་མཁས་མང་སྐྱེ་བོས་ཡོངས་གང་ཞིང། །མཁན་བརྒྱུད་གསེར་རིའི་འཕྲེང་བས་ཉེར་མཛེས་ཐུགས་མཐུན་ཁྲིམས་གཙང་ལ་གནས་ཏེ། །འཆད་
ཉན་གསེར་གྱི་རྒྱལ་མཚན་བསྒྲེང་བས་ཐུབ་བསྟན་ཁང་བཟང་མཛེས་གྱུར་ཅིག་ཅེས་ཁམས་གསུམ་ཆོས་ཀྱི་རྒྱལ་བོ་ཙོང་ཁ་པ་ཆེན་པོའི་འཁྲུངས་གནས་གདན་ས་ཆེན་པོ་སྐུ་འབུམ་བྱམས་བ་གླིང་གི་གདན་རབས་མུ་ཏིག་འཕྲེད་བ་ཞེས་བྱ་བ་འདི་ནི། ཁྲི་ཐོག་སོ་གསུམ་པ་
ལུང་དང་རྟོགས་པའི་ཡོན་ཏན་གྱི་དཔལ་ལ་དཔལ་འབྱོར་པའི་མཁན་ཆེན་ཆེ་ཤོས་ངག་དབང་བསྟན་པས་མཛོད་བཏགས་དངུལ་གྱི་མཎྜལ་བཅས་བསྐུལ་དོར། ་བཙུན་པ་དཀོན་མཆོག་འཇིགས་མེད་དབང་པོས་རབ་བྱུང་བཅུ་གསུམ་པའི་འཕར་བ་ཞེས་བ་ལྕགས་མོ་གླང་གི་ལོར་ཆོས་སྡེ་ཆེན་བོ་བཀྲ་ཤིས་འཁྱིལ་དུ་སྦྱར་པའོ།། །།

[042B][BLANK PAGE]



