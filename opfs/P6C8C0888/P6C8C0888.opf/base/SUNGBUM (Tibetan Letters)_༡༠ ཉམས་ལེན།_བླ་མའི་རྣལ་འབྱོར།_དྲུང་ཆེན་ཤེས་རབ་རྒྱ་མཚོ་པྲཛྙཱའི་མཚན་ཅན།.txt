
[001A]༄༅། །རྗེ་བདག་ཉིད་ཆེན་པོས་སྲས་ཀྱི་ཐུ་པོ་མཁས་གྲུབ་སྨྲ་བའི་ཉི་མ་ལ་ཆིག་བརྒྱུད་དུ་སྩལ་པའི་བླ་མའི་རྣལ་འབྱོར་གྱི་བརྗེད་བྱང་གྲུབ་གཉིས་དགའ་སྟོན་ཞེས་བྱ་བ་བཞུགས། །

[001B]༄༅། །ན་མོ་གུ་རུ་མཉྫུ་ནཱ་ཐ་ཡེ། མཁས་གྲུབ་ཆིག་བརྒྱུད་ཀྱི་བླ་མའི་རྣལ་འབྱོར་གྱི་ཁྲིད་ཀྱི་བརྗེད་བྱང་ནི། གཞུང་ལ་དཔྱད་པ་དང་རྩོད་པ་གཉིས་
ལས་དཔྱད་པ་མཆོག་ཡིན། དཔྱད་པ་བྱེད་པ་ལ་བདག་རྐྱེན་ལྷག་པའི་ལྷ་ཞིག་ལ་བསྟེན་དགོས། དེ་ཡང་རྗེ་བཙུན་འཇམ་པའི་དབྱངས་ལ་བརྟེན་ན་མཆོག་ཡིན་པས་དུས་གསུམ་གྱི་
སངས་རྒྱས་ཐམས་ཅད་རྗེ་བཙུན་ལ་བརྟེན་ནས་སངས་རྒྱས་བ་དང། རྒྱ་བར་འགྱུར་བས་རྒྱལ་བ་ཐམས་ཅད་ཀྱི་ཡབ་དང་ཡུམ་དང་སྲས་སུ་བཤད། ཁྱད་པར་རྗེའི་རིང་ལུགས་འདིར་བླ་མ་ཡི་
དམ་ཆོས་སྲུང་ཐམས་ཅད་འཇམ་དབྱངས་ལ་བརྟེན་དགོས་པ་དང། འཇམ་དབྱངས་ལ་སྐུའི་རྣམ་འགྱུར་མང་ཡང་ཨ་ར་པ་ཙ་ན་ཐམས་ཅད་ཀྱི་སྤྲུལ་གཞི་ཡིན་པས་འདི་བརྟེན་ན་སྤྲུལ་བ་ཐམས་

[002A]༄༅། །ཅད་ཀྱི་བྱིན་རླབས་སྡུད་ཅིང། ལྟ་བ་ཚོལ་བ་ལ་ལྷག་པར་གལ་ཆེ། རྗེས་མཁས་གྲུབ་སྐུ་མཆེད་ལ་གནང་པའི་བླ་མའི་རྣལ་འབྱོར་ཆིག་
བརྒྱུད་གཉིས་དོན་འདྲ་ཡང་ཆིག་བརྒྱུད་བྱས་པས་བྱིན་རླབས་ཀྱི་རྟེན་འབྲེལ་ཆེ། སྲེ་རྒྱུད་གོང་མ་དག་གིས་བླ་མ་ལས་མ་ཐོས་པར་གཞུང་བརྒྱ་གཤར་ཀྱང་ཚིག་སྐམ་ཡིན་གསུངས་པས་ཐོས་
བསམ་སྒོམ་སྒྲུབ་ཀྱི་ཆོས་གང་ཡང་བླ་མ་ལས་ཐོས་པ་གལ་ཆེ། མན་ངག་གི་རིགས་བླ་མས་མཐའ་ཆོད་པར་མ་གསུང་ཀྱང་གཞུང་འདི་དང་འདི་ན་ཡོད་ཅེས་ཞལ་འཕངས་མཛད་པས། དེས་
གདམས་པ་ཐོབ་པའི་གོ་ཆོད་ཅེས་གསུང་རྒྱུན་ལས་འབྱུང། ཕྱིས་སུ་སྒོ་མང་བླ་མ་མཛད་པ་ཙུན་གར་བློ་བཟང་ཕུན་ཚོགས་ཀྱིས་ཀུན་མཁྱེན་གོང་མར་ཞུས་ནས་འདིའི་རྣལ་འབྱོར་ཙིནྟ་མ་ཎིའི་

[002B] ཙིནྟ་མ་ཎི་ཞེས་པ་ནོར་བུ་བསམ་འཕེལ་གྱི་མིང་སྟེ། མཁའ་ལྡིང་ལ་ཀླུ་
རྒྱན་དང་བཅས་ཟ་བ་དང་མི་ཟ་བ་གཉིས་ཡོད་པས་སྔ་མ་དེ་རྒས་ནས་རྒྱ་མཚོར་ལན་མང་པོ་ཞུགས་ཀྱང་ཀླུ་མ་ཟིན་པས་ཁོང་བ་ནས་ཁྲོ་བ་དང་ལྟོག་པའི་མེ་འབར་ཏེ་ལུས་ཚིག་པའི་སྙིང་རྒྱ་མཚོར་ལོ་མང་དུ་གནས་ན་རིན་པོ་ཆེའི་མཆོག་ཙིནྟ་མ་ཎིར་འགྱུར་ཞེས་ཀོ་ཤྲི་ངག་དབང་
སྐལ་བཟང་ལས་ཐོས་པ་བདེན་བར་སྣང་སྟེ། ཀུན་མཁྱེན་གོང་མའི་ཆབ་ཤོག་ཏུའང། རྨོངས་པའི་བྲང་འགྲོ་ཟོས་བའི་མཁའ་ལྡིང་དབང། །ལྟོག་པའི་མེས་སྦྱངས་ཙིནྟ་མ་ཎིར་སེམས། །ཞེས་གསུངས་པས་སོ། །དེ་ཡང་བྱམས་སྙིང་རྗེ་བྱང་
ཆུབ་ཀྱི་སེམས་དང་ཚུལ་ཁྲིམས་རྣམ་དག་སོགས་སྤྱོད་པ་གཙོ་པོར་བྱེད་ན་འཇམ་དབྱངས་དཀར་པོ། བདག་མེད་རྟོགས་པའི་ཟབ་མོའི་ལྟ་བ་གཙོ་པོར་བྱེད་ན་འཇམ་དབྱངས་ཨ་ར་པ་ཙ་ན། ལམ་རིམ་གཉིས་ཀྱི་རྟོགས་པ་གཙོ་པོར་བྱེད་ན་འཇམ་དབྱངས་གསང་
སྒྲུབ་བརྟེན་ན་ལེགས་པ་སོགས་ཞིབ་པར་ཞི་ཁྲོ་སྦྲགས་སྒྲུབ་ཀྱི་རྣམ་བཤད་དུ་གསལ། སེམས་དཔའ་སུམ་བརྩེགས་ཅན་ནི་རྗེ་བླ་མའི་ཐུགས་ཀར་ཐུབ་དབང། དེའི་ཐུགས་ཀར་རྡོ་རྗེ་འཆང་བཀོད་པ་བླ་མ་མཆོད་པ་དང། དགའ་ལྡན་ལྷ་བརྒྱ་མའི་སྐབས་
སུའང་འབྱུང་བ་ལྟར་དང། ཡང་རྗེའི་ཐུགས་ཀར་འཇམ་དབྱངས་བཀོད་པ་ཕྱི་སྒྲུབ། སྤྱན་རས་གཟིགས་བཀོད་པ་ནང་སྒྲུབ། གསང་བདག་བཀོད་པ་གསང་སྒྲུབ་དང། རིགས་གསུམ་རྗེའི་གནས་གསུམ་དུ་བཀོད་པ་དང། ཡང་འཇམ་

[003A]༄༅། །དབྱངས་ཕྱི་ནང་གསང་གསུམ་གཅིག་གི་ཐུགས་ཀར་གཅིག་བཀོད་པ་སྐུ་ནོར་བུ་མཛོད་འཛིན། འཇམ་དབྱངས་གསུམ་དེ་ལྟར་བཀོད་པ་གསུང་ཉི་མ་སྣང་བྱེད། ཕྱག་རྡོར་ཕྱི་ནང་གསང་གསུམ་དེ་ལྟར་བཀོད་པ་
ཐུགས་གསང་བ་མཛོད་འཛིན་ཏེ་ནོར་བུ་དགུ་སྐོར་ཞེས་གྲུབ་ཆེན་ཆོས་ཀྱི་རྡོ་རྗེ་དང། རྒྱལ་བ་དབེན་ས་པ་ཆེན་པོའི་སྙན་བརྒྱུད་སོགས་གདམས་པ་མང་དུ་བཞུགས་པས། འདི་ལ་གནས་ཁང་བྱི་དོར། སྐུ་གསུང་ཐུགས་རྟེན་བཀྲམ་ནས་མཆོད་པ་བཤམས། བདེ་
པའི་སྟན་ལ་ལུས་གནད་དང་ལྡན་པས་འཁོད་ལ་ཀུན་སློང་བརྟག་སྟེ་རླུང་ཆམས་ལ་འབབ་པ་སོགས་ལམ་ཁྲིད་ལྟར་དང། སྐྱབས་སེམས་ཚད་མེད་བཞི་བདེ་ལམ་དང་བླ་མཆོད་ལྟར་བྱ། དེ་ཡང་དྲིས་ལན་བློ་བཟང་བཞད་པའི་སྒྲ་དབྱངས་ལས། བླ་མ་གང་དུ་
བསྒོམ་པའི་གནས། །མདུན་དང་སྤྱི་གཙུག་སྙིང་གི་དཀྱིལ། །རང་རང་མོས་པ་བཞིན་རུང་སྟེ། །ཨ་བཧི་དྷ་ནའི་རྒྱུད་ལས་ཀྱང། །དྲིན་དང་ལྡན་པའི་བླ་མ་དེ། །ལག་པའི་མཐིལ་ལམ་སྙིང་གི་དཀྱིལ། །ལུས་ཀྱི་ཆ་ཤས་གང་བསྒོམ་ཀྱང། །སངས་
རྒྱས་སྟོང་གི་བྱིན་རླབས་ནི། །གང་ཟག་དེ་ཡིས་སྡུད་པར་བྱེད། །ཅེས་གསུངས། ཞེས་བླ་མ་བསྒོམ་པའི་གནས་མང་དུ་གསུངས་པས་རང་གི་སྤྱི་བོའི་མདུན་གྱི་ནམ་མཁར་དགོས་འདོད་འབྱུང་བའི་རིན་པོ་ཆེའི་ཁྲི། སྟོབས་དང་མི་འཇིགས་པ་མཚོན་པའི་
སེངྒེ་བརྒྱད་མཇུག་མ་ནང་དང་ཁ་ཕྱིར་ཕྱོགས་ནས་ཁྲི་བཏབས་པ། དེའི་སྟེང་པདྨ་འདམ་ལས་སྐྱེས་ཀྱང་འདམ་གྱིས་མ་གོས་པ་ལྟར་འཁོར་བའི་སྐྱོན་གྱིས་མགོས་པ་མཚོན་པའི་སྣ་ཚོགས་པདྨས་སེང་ཁྲི་ཁེབས་པ། དེའི་ལྟེ་བར་ཐབས་ཤེས་ཀྱི་ཡོན་

[003B] དེ་ལྟར་ཡིན་ཡང་ཡིན་པ་བཀའ་གདམས་གླེགས་པ་མ་ལས། བདག་གི་སྤྲུལ་བ་དམ་པ་ཞིག་ནས་
བསྟན་གནས་པར་དུ་ཡང་ཡང་འོང། །ཞེས་མཉམ་མེད་ཇོ་པོ་ཆེན་པོས་ཞལ་གྱིས་བཞེས་པ་ལྟར་རྗེ་ཡབ་སྲས། ཀུན་མཁྱེན་བླ་མ་སྐུ་ཕྲེང་ཡབ་སྲས་རིམ་པར་བྱོན་ཏེ་བསྟན་པའི་སྲོག་བཟུང་བས་དེ་ཀུན་ཀྱང་ཇོ་པོ་དང་རྗེའི་རྣམ་འཕྲུལ་དུ་རང་རང་གི་རྣམ་ཐར་དང་
མཛད་པ་ལས་དཔོག་པ་དང། ཁྱད་པར་ཀུན་མཁྱེན་འཇམ་དབྱངས་བཞད་པ་རྗེ་རིན་པོ་ཆེ་དངོས་ཡིན་ཚུལ་ཐོག་མར་གྲྭ་སར་ཞུགས་སྐབས་རྗེ་རིན་པོ་ཆེ་ཆོས་གྲར་ཕེབས་གི་ཡོད་པ་རེད་ཅེས་གྲགས་པ་ཆེན་པོ་བྱུང་བས་ཁྲི་རྒྱ་ནག་པ་བློ་གྲོས་རྒྱ་མཚོས་དེ་
ལུགས་ཀྱི་གསུང་སྒྲོས་ཕེབས་ཚུལ་རྣམ་ཐར་དུ་གསལ་བ་དང། རྗེ་བདག་ཉིད་ཆེན་པོ་ཞལ་བཞུགས་རིང་དམ་ཅན་ཆོས་རྒྱལ་འཁོར་གྱི་དགེ་བཤེས་ཅི་རིགས་པའི་རྣམ་པར་སྤྲུལ་ནས་ཕྱག་གཡོག་མཛད་ཚུལ་གྲགས་ཆེ། དེ་ཕྱིན་རྗེའི་བསྟན་པར་གེགས་ཆགས་
ཆེ་སྐབས་གྲུབ་ཐོབ་སོགས་ཅི་རིགས་པའི་རྣམ་པར་འབྱོན་པས་དེ་དུས་མཁའ་སྤྱོད་གྲུབ་ཐོབ་སངས་རྒྱས་ཆོས་འཕེལ་ཞེས་པཎ་ཆེན་བློ་བཟང་ཡེ་ཤེས་དང་ཀུན་མཁྱེན་གོང་མ་སོགས་ཀྱི་དྲུང་དུ་ཡང་ཡང་ཕེབས་པ་དེའང་དམ་ཅན་ཆོས་རྒྱལ་གྱི་སྤྲུལ་བ་ཡིན་པས་རྒྱུན་པར་
མཁའ་སྤྱོད་དུ་བཞུགས་ནས་སྐབས་རེ་ཕེབས་སྲིད། ཀུན་མཁྱེན་བླ་མ་སྐུ་སྨྱུང་བའི་སྐབས་ཞིག་གྲུབ་ཆེན་གྱིས་སྒོ་མང་ལ། རྗེ་འདི་མ་བཞུགས་ན་རྗེའི་བསྟན་པར་ཤིན་ཏུ་གནོད། ཞིང་ཁམས་གཞན་དུ་འཕེན་པ་གནང་འདུག་པས་བརྟན་བཞུགས་ན་

[004A]༄༅། །ཏན་ཕུལ་ཞེས་གསུངས་པས་སྒོ་མང་སྡེ་པ་གྲུབ་དབང་བློ་བཟང་དོན་གྲུབ་སོགས་ཀྱིས་རྒྱལ་བ་ཚངས་དབྱངས་རྒྱ་མཚོར་ཞུས་བས་རྣམ་ཐར་དུ་གསལ་བའི་ཞབས་བརྟན་ཤོ་ལོ་ཀ་གཅིག་དང། དེ་ལས་རྒྱས་པ། ཤེས་
རབ་སྟོང་ཉིད་ཆོས་རྣམས་ཀུན་གྱི་ཡུམ། །ཞེས་སོགས་ཀྱི་གསོལ་འདེབས་མཛད། གྲུབ་ཆེན་གྱིས་ཀྱང་རྗེ་བཙུན་ཆོས་རྒྱལ་མར་གྲགས་པ་འདི་བརྩམས་ཏེ། དེར༑ འཇམ་དབྱངས་སྙེམས་པའི་རྡོ་རྗེར་གསོལ་བ་འདེབས། །ཞེས་ཡོད་པར་གྲྭ་རྒན་
རྣམས་གླེང། གྲུབ་ཆེན་གྱིས། ངའི་རྨི་ལམ་དུ་དར་མོ་ཆེ་ཞིག་མཁའ་སྤྱོད་དུ་འཁྱེར་ཞེས་མཁའ་འགྲོ་མ་མང་པོས་བསྐུལ་བ་ད་དུང་འཁྱེར་མར་ན་ཅེས་བརྟན་པོར་འཇོག་པ་རྨིས་པས་ད་བླ་མ་བརྟན་པར་བཞུགས་རྒྱུ་རེད། ཁྱེད་ཚོས་གསོལ་
འདེབས་ལ་རེམ། བླ་མ་འདིའི་ཡོན་ཏན་ལས་ལྷག་པ་རྒྱལ་བ་ཙོང་ཁ་པ་ལའང་མེད། དེ་ལས་ལྷག་པ་ཀླུ་སྒྲུབ་ཟླ་གྲགས་ལའང་མེད་ཅེས་གསུངས་པ་ནི་དོན་ལ་རྗེ་འདི་ཟླ་གྲགས་དང་རྗེའི་སྤྲུལ་བར་གསུངས་པ་རེད། གྲུབ་ཆེན་འདིས་སྡེ་སྲིད་ཀྱི་དྲུང་དུ་སྤྱོད་པ་
སྣ་ཚོགས་མཛད་པས་ཞབས་ཞུ་འགས་ཁྲིམས་ལ་སྦྱར་བར་ལུས་དེར་བཞག་ནས་སྔར་ལྟར་ཐོགས་མེད་དུ་ཕེབས་པས་གླག་མ་རྙེད། དེ་དུས་ཀྱི་ཞབས་ཀྱི་རྗེ་ངར་གཅིག་ཀུན་མཁྱེན་བླ་མས་བཞེས་པ་འདི་ཀའི་མགོན་ཁང་ཆོས་རྒྱལ་གྱི་གཟུངས་སུ་གཞུགས་
གསུངས༑ གང་ལྟར་ཇོ་པོ་དང་རྗེ་རིན་བོ་ཆེ་ཞེས་ཚུགས་ཐུབ་ཏུ་གྲུབ་པ་ཞིག་མེད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །ཞེས་སངས་རྒྱས་ཐམས་ཅད་ཀྱི་ཆོས་སྐུ་དབྱེར་མེད་ཀྱི་ཀློང་

[004B] དེ་ལྟར་སྐུའི་རྣམ་པ་ཅིར་ཡང་སྟོན་པས་འདིར་རྣམ་
པ་འཇམ་དཔལ་གཞོན་ནུར་གྱུར་པ་སྐུ་མདོག་དམར་སེར་ཞལ་གཅིག་ཕྱག་གཉིས་གཡས་ཐུགས་རྒྱུད་ཀྱི་བདག་མེད་རྟོགས་པའི་ཡེ་ཤེས་རལ་གྲིའི་རྣམ་པར་ཤར་བ་སྟོང་པའི་དབྱིངས་སུ་གདེངས་བའི་རྩེ་མོར་ཡེ་ཤེས་ཀྱི་མེ་འོད་འཕྲོ་ཞིང། གཡོན་མཉམ་
བཞག་གི་སྟེང་གླེགས་པམ་ཐུགས་ཀར་འཛིན་པ་འདི་ལ་རྟེན་འབྲེལ་གྱི་གནད་ཆེ། ཡང་ན་འཇམ་དབྱངས་ཨ་ར་པ་ཙ་ནའམ་དེ་བོད་སྐད་དུ་བསྒྱུར་བ་འགྲོ་བ་སྨིན་བྱེད་སྐུ་མདོག་དམར་སེར་ཞལ་གཅིག་ཕྱག་གཉིས། གཡས་ཤེས་རབ་ཀྱི་རལ་གྲི་ནམ་མཁའ་
ལ་འཕྱར་ཞིང། གཡོན་ཨུཏྤ་ལའི་ཡུ་བ་ཐུགས་ཀར་བཟུང་བའི་འདབ་མ་སྙན་གྱི་ཐད་ཀར་ཁ་ཕྱེ་བའི་སྟེང་ན་གང་ལ་ཐོས་བསམ་དང་སྒོམ་སྒྲུབ་བྱེད་པའི་གླེགས་པམ་རང་སྒྲ་སྒྲོགས་བཞིན་པ་བསྣམས་པ་བྱས་ན་ལྟ་བ་འཚོལ་བ་དང། རྩོད་པའི་ཤེས་རབ་
སྒྲུབ་པ་ལ་བསྔགས། གང་ལྟར་ཡང་དང་གྱི་སྟོད་གཡོགས་དང་སྨད་གཡོགས་གསོལ་བ། རིན་པོ་ཆེའི་རྒྱན་བརྒྱད་དང། མཚན་དཔེས་སྤྲས་པ། རྨི་ལམ་གྱི་གཟུགས་སམས་ཀྱི་སྣང་ཆ་ལས་ལོགས་སུ་མེད་པ་ལྟར་རང་གི་སེམས་ཀྱི་སྣང་ཆ་ལྷ་སྐུར་ཤར་
བ་ལ་སྲས་བཅས་རྒྱལ་ཀུན་ཞུགས་པས་སྐྱབས་གནས་མ་ལུས་པ་འདུས་པའི་བདག་ཉིད་ཅན། དེའི་སྐྲ་མཚམས་ནས་ཡར་སོར་བརྒྱད་གཞལ་བའི་སྤྱི་པོའི་ཚངས་བུག་གི་ཐད་ནས་ནང་དུ་སོང་བ་ཐ་མལ་བའི་ཀླད་པའི་སྟེང་ཀླད་རྒྱའི་འོག་ཙམ་དུ་སངས་རྒྱས་

[005A]༄༅། །ཐམས་ཅད་ཀྱི་སྐུ་རྡོ་རྗེའི་ངོ་བོ་ཨོཾ་དཀར་པོ་གྱེན་འགྲེང། མགྲིན་པའི་ཨོལ་མདུད་ཀྱི་ཐད་ཀྱི་ནང་གི་དབུས་དྲང་བོར་དུས་གསུམ་གྱི་སངས་རྒྱས་ཐམས་ཅད་ཀྱི་གསུང་རྡོ་རྗེའི་ངོ་བོ་ཨཱ་དམར་པོ་མཚལ་གྱིས་བྲིས་པ་ལྟ་བུ་རིང་
ཆ་ཚེག་དྲག་དང་བཅས་པ། ནུ་མ་གཉིས་ཀྱི་དབུས་བྲང་གི་རུས་པ་སུམ་ཕྲག་གི་ཐད་ཀྱི་སྙིང་དབུས་སུ་རྒྱལ་བ་རྣམས་ཀྱི་ཐུགས་རྡོ་རྗེའི་ངོ་བོ་ཧཱུཾ་སྔོན་པོ་གསལ་འདེབས་པ་འདི་ཆོ་ག་ཐམས་ཅད་ལ་འདྲ། སངས་རྒྱས་ཀྱི་སྐུ་དངོས་ནི་ཐུན་མོང་སྣང་ཚོད་
ལའང་འདུལ་བ་ལུང་དུ་མེ་ལྕེ་མར་གྱིས་བྲན་པ་ལྟ་བུ། མེ་ལུས་ཀྱི་དབྱིབས་སུ་འདུག་པ་ལྟ་བུ། གསེར་གྱི་མཆོད་སྡོང་ཕྱིས་པ་ལྟ་བུ་གསུངས་པ་ལྟར་འོད་དང་འོད་ཟེར་གྱི་རང་བཞིན་ཅན་དང། གསང་བ་བསམ་གྱིས་མི་ཁྱབ་པའི་མདོར། སྐུ་ལ་ཕོ་བ་
དང་ལོང་ཀ་རྣག་ཁྲག་སོགས་མེད་པའི་ཛམ་བུ་ཆུ་བོའི་གསེར་གྱི་གར་བུ་ལྟ་བུར་གསུངས་པས་ཤ་ཁྲག་གདོས་བཅས་ཀྱི་རྣམ་པ་གསལ་འདེབས་མི་རུང་ཡང་འཆར་བདེ་ཁྱད་ཐ་མལ་བའི་ལུས་ལ་ཆག་བཞག་པ་འདི་དག་བསོད་གྲགས་རྡོ་རྗེ་འཆང་ནས་གསུངས་
གསུང༑ ཐུགས་ཀའི་ཧཱུཾ་ལས་འོད་ཟེར་སྤྱན་འདྲེན་པའི་བརྡར་སྣེ་མོ་ལྕགས་ཀྱུ་ལྟ་བུ་ཤར་རིའི་རྩེར་ཉི་མ་ཤར་ན་གླིང་ཀུན་སྐད་ཅིག་དེ་ཉིད་ལ་གསལ་བ་ལྟར་འཕྲོས། ལམ་རིམ་གསོལ་འདེབས་ལྟར་ཟབ་མོ་ལྟ་བརྒྱུད་ཀྱི་བླ་མ་རྣམས་སྤྱན་དྲངས་ནས་ཐོག་
མར་བསྟིམ་པ་ལྟ་བ་རྩལ་དུ་འདོན་ཆེད་ཡིན། དེ་བཞིན་དུ་རྒྱ་ཆེན་སྤྱོད་བརྒྱུད་དང། ཉམས་ལེན་བྱིན་རླབས་བརྒྱུད། ཐུགས་རྗེ་ཆེན་པོ་བདེ་གཤེགས་རྡོ་རྗེ་འཆང། ཞེས་སོགས་སམ། ཡང་ན་མཁྱེན་སྲིད་མའི་མཐར་དབེན་ས་སྙན་རྒྱུད་དང་

[005B] དེ་ཐམས་ཅད་བསྟིམ་པས་བླ་མ་ཀུན་འདུས། རྒྱུད་སྡེ་བཞིའི་ལྷ་ཚོགས་བསྟིམ་པས་ཡི་དམ་ཀུན་འདུས། ཕྱོགས་བཅུ་དུས་གསུམ་གྱི་སངས་
རྒྱས་ཐམས་ཅད་བསྟིམ་པས་སངས་རྒྱས་ཀུན་འདུས། ཉེ་སྲས་བརྒྱད་སོགས་བསྟིམ་པས་བྱང་སེམས་ཀུན་འདུས། དཔའ་བོ་མཁའ་འགྲོ་བསྟིམ་པས་མཁའ་འགྲོ་ཀུན་འདུས། བསྟན་སྲུང་རྣམས་བསྟིམ་པས་ཆོས་སྲུང་ཀུན་འདུས་སུ་བསམ་པ་ཀུན་འདུས་
ནོར་བུ་ལུགས་སུ་བྱས་པས་ལྷ་གཅིག་ལ་མཆོད་བསྟོད་བཟླས་པས་ལྷ་ཐམས་ཅད་ལ་མཆོད་སོགས་ཀྱི་ཕན་ཡོན་ཐོབ་པས་འཕྲུལ་ཆེ། མཆོད་པ་དངོས་སུ་བཤམས་ཡོད་ན་མདོ་ལྟར་དཀོན་མཆོག་གི་བདེན་སྟོབས་བརྗོད་པའམ། རང་ལྷར་གསལ་པས་
སྔགས་ལྟར་བརླབས་ལ་སྙིང་ག་ནས་མཆོད་ལྷ་སྤྲོས་ཏེ་བདེ་གསང་འཇིགས་གསུམ་སོགས་ཀྱི་ཆོ་ག་ལྟར་ཆུ་བཞི། ཕྱི་ནང་གི་ཉེར་སྤྱོད་དང་འདོད་ཡོན། རྒྱལ་སྲིད་སྣ་བདུན་སོགས་ཕུལ། བསྡུ་ན་སྔགས་ཙམ་གྱིས་འབུལ། ལྷ་ཀུན་འདུས་
ཡིན་པས་ས་པ་རི་ཝཱ་ར་སྦྱར་ཆོག། སྤྲོ་ན་ཡན་ལག་བདུན་པ་ཕུལ། ལམ་རིམ་གསོལ་འདེབས་ལམ་མཆོག་སྒོ་འབྱེད། མཁྱེན་སྲིད་མ། རྟེན་འབྲེལ་བསྟོད་པ། བསྟོད་སྤྲིན་རྒྱ་མཚོ། བྱམས་བསྟོད་ཚངས་ཅོད་མ། དཔལ་ལྡན་ས་
གསུམ་མ་སོགས་གང་མོས་སྐྱབས་གནས་ཀུན་འདུས་དེ་ཉིད་ལ་དམིགས་ནས་དོན་དྲན་བཞིན་བརྗོད་ན་ལྷ་དེ་དང་དེར་མ་ཟད། སྐྱབས་གནས་ཐམས་ཅད་ལ་བསྟོད་པར་འགྱུར་བ་གཞན་ལ་འདྲ། དེ་ནས་དམིགས་བརྩེ་མས་གསོལ་བ་བཏབ་པས་

[006A]༄༅། །འཇམ་དབྱངས་ཀྱི་ཕྱག་གཡས་པའི་རལ་གྲིའི་ཡུ་བ་ཐུགས་ཀར་བརྟེན། རྩེ་མོ་རང་གི་ཚངས་བུག་ཏུ་གཏད་དེ། ཐུགས་ཀ་ནས་བདུད་རྩིའི་རྒྱུན་རལ་གྲི་བརྒྱུད་དེ་བབས་པ་སྤྱི་གཙུག་ནས་ཞུགས་པས་ལུས་
ཐམས་ཅད་མེར་གྱིས་གང། ཐོག་མེད་ནས་བསགས་པའི་སྒོ་གསུམ་གྱི་སྡིག་སྒྲིབ་དང་རྨོངས་མུན་ཐམས་ཅད་དུད་ཁུ་དང་སོལ་ཁུ་ལ་སོགས་པ་ཡིད་དུ་མི་འོང་བའི་རྣམ་པར་ཕྱི་རོལ་དུ་ཐོན། ལུས་ཤེལ་གོང་གཡའ་དག་པ་ལྟར་འོད་དང་འོད་ཟེར་གྱི་
རང་བཞིན་དུ་གྱུར་པའི་འོད་ཀྱིས་འཇིག་རྟེན་ཐམས་ཅད་གསལ་བར་བྱས། སེམས་ལ་ཤེས་བྱའི་གནས་ཕྲ་རགས་ཐམས་ཅད་མ་འདྲེས་པར་ལམ་ལམ་ཤར་བར་མོས་ནས་དམིགས་བརྩེ་མ་དང་ཨ་ར་པ་ཙ་བགྲང། འཇམ་དབྱངས་ཆོས་སྐོར་ལྟར་ཆེ་གསལ་
མྱུར་ཟབ་བཞི་དང་འཆད་རྩོད་རྩོམ་པའི་དམིགས་སྐོར་རྣམས་ཀྱང་སྦྱར་ན་དེ་ལས་ལྷག་པའི་ཤེས་རབ་སྒྲུབ་ལུགས་ཟབ་པ་མེད། སྔར་བླ་མ་སྤྱི་བོར་བསྒོམ་ཡོད་ནའང་སྒོམ་གྱི་སྣང་བ་རྨི་ལམ་ལྟ་བུ་ཡིན་པས་དམིགས་པ་དེ་ལྟར་བྱས་པས་ཆོག་མོད། བློ་ལ་
འཆར་མི་བདེ་ན་མདུན་གྱི་ནམ་མཁར་ཞལ་ཚུར་གཟིགས་ནས་བཞུགས་པར་མོས་ཀྱང་རུང། སངས་རྒྱས་ཐམས་ཅད་ཆོས་སྐུ་དེ་བཞིན་ཉིད་ཀྱི་དབྱིངས་སུ་རོ་གཅིག་པའི་ཀློང་ནས་མཁྱེན་རབ་འཇམ་དབྱངས། བརྩེ་བ་སྤྱན་རས་གཟིགས། མཐུ་ནུས་
གསང་བདག་ཏུ་ཤར་བ་སོགས་ཕྱི་ནང་གསང་བའི་ཡོན་ཏན་དྲན་ནས་རིགས་གསུམ་དང་ངོ་བོ་དབྱེར་མེད་དུ་བྱས་ན་རིགས་གསུམ་དང་རྡོ་རྗེ་གསུམ་གྱི་སྐུའི་རྣམ་པར་ང་རྒྱལ་གསལ་སྣང་སོགས་རྒྱུད་སྡེ་གོང་འོག་གི་ཟབ་རྒྱས་ཀྱི་ཉམས་ལེན་རྫོགས་པ་དང། མདོ་

[006B] གླིང་བཞིའི་ཆུ་སྣ་ཚོགས་སོ་སོར་འབབ་དུས་ཁ་དོག་རོ་ནུས་ཐ་དད་ཀྱང་རྒྱ་མཚོར་འདྲེས་ན་ཐམས་ཅད་གཅིག་པ་ལྟར་སེམས་ཅན་གྱི་དུས་ན་ལུང་རྟོགས་ཀྱི་ཡོན་ཏན་ཆེ་ཆུང་མི་འདྲ་ཡང་སངས་རྒྱས་ནས་ཆོས་སྐུ་དབྱེར་མེད་ཀྱི་ཀློང་དུ་འདྲེས་པ་
དེའི་དབྱིངས་ནས་གང་འདུལ་བསྟན་ཀྱང་རྟོགས་པ་མཆོག་དམན་གྱི་དབྱེ་བ་མེད་པ་དང། ལྷ་གཅིག་ཀྱང་ཀུན་འདུས་ཡིན་པ་ཆུ་ཆར་ཐམས་ཅད་འདྲེས་པའི་རྒྱ་མཚོ་ལས་ཆུ་ཐིག་གཅིག་བླངས་ཀྱང་ཀུན་གྱི་རྒྱུན་ཡོད་པ་ལྟ་བུ་དང། སངས་རྒྱས་སྟོང་སོགས་
རྒྱུད་ཐ་དད་དང་རྫས་རྒྱུན་ཐ་དད་པར་ཁས་ལེན་དགོས་ཀྱང་ཆོས་སྐུ་དབྱེར་མེད་ཀྱི་ཀློང་ནས་བཞེངས་པར་འདྲ་བས་རེ་རེ་དང་རྒྱུད་གཅིག་པའི་རིགས་གསུམ་མགོན་པོ་སོགས་འཇོག་དགོས། དེ་ལྷ་མིན་ན་ལྷ་དེ་དང་དེའི་གོ་འཕང་འགྲུབ་པར་སྨོན་ལམ་འདེབས་པའང་
དོན་མེད་དུ་འགྱུར། མདོར་ན་མདོ་སྡེ་རྣམས་སུ་ནོར་བུ་དང་དཔག་བསམ་གྱི་ལྗོན་པ་སོགས་ལ་རྟོག་པ་མེད་ཀྱང་གང་འདོད་འབྱུང་བ་ལྟར་སངས་རྒྱས་ལའང་རྟོག་མེད་ལྷུན་གྱིས་གྲུབ་པའི་འཕྲིན་ལས་འཆར་ནུབ་དང་བྲལ་བ་འདུལ་བའི་དུས་ལས་ཡོལ་བ་མེད་
པར་མངའ་བའི་ཚུལ་ལ་གོ་བ་ཆགས་པ་གལ་ཆེ། བླ་མའི་རྣལ་འབྱོར་གོང་ལྟར་སྐྱོང་མ་ནུས་ན་དགའ་ལྡན་ལྷ་བརྒྱ་མའི་ཡན་ལག་བདུན་པ་རྫོགས་རྗེས་རྗེ་ཡབ་སྲས་གསུམ་གྱི་ཐུགས་ཀར་འཇམ་དབྱངས་གསལ་འདེབས་པའམ། ཡབ་སྲས་གསུམ་འཇམ་
དབྱངས་སུ་བསྒྱུར་བ་སྐྱབས་གནས་ཀུན་འདུས་སུ་མོས་པའི་ཕྱག་གཡས་ཀྱི་རལ་གྲི་རང་གི་ཚངས་བུག་ཏུ་གཏད་པ་ལས་བདུད་རྩིའི་རྒྱུན་བབས་པའི་དམིགས་སྐོར་རྣམས་སྐྱོང་བཞིན་དམིགས་བརྩེ་མ་དང་ཨ་ར་པ་ཙ་བཟླ། ཏིང་ངེ་འཛིན་གྱི་དབང་བཞི་ལ་

[007A]༄༅། །དཔྲལ་པ་ལུས་ཀྱི་གནད་ཆི་ས་ཡིན་པས་བླ་མའི་དཔྲལ་པའི་ཨོཾ་ལས་འོད་དང་བདུད་རྩི་དཀར་པོ་བྱུང་བ་རང་གི་དཔྲལ་བར་ཐིམ། ལུས་གང། ཐོག་མེད་ནས་བསགས་པའི་སྡིག་སྒྲིབ་སྤྱི་དང་སྲོག་གཅོད་སོགས་
ལུས་ཀྱི་སྡིག་སྒྲིབ། ཀུན་སློང་ཉོན་མོངས་པ་ས་བོན་དང་བཅས་པ། བག་ཆགས་ཤེས་སྒྲིབ་ཕྲ་མོ་ཚུན་ཆད་སྦྱངས། བུམ་དབང་ཐོབ། སྐུའི་བྱིན་རླབས་ཞུགས། སྐུ་རྡོ་རྗེ་འགྲུབ་པའི་ནུས་པ་བཞག་པར་བསམ་ལ་དམིགས་བརྩེ་མ་དང་ཨ་ར་པ་ཙ་བཟླ་
གསུང་དང་ཐུགས་ལ་དེའི་རིགས་འགྲེ་སྦྱོར། ཡི་གེ་གསུམ་ལས་འོད་ཟེར་དཀར་དམར་མཐིང་གསུམ་གཅིག་ཆར་བྱུང་བ་གནས་གསུམ་དུ་གཅིག་ཆར་ཐིམ། གང་སྣང་ཀུན་སྟོང་པའི་རྣམ་རོལ་དུ་འཆར་བ་ལ་སྒྲིབ་པའི་དྲི་མ་བག་ཆགས་དང་བཅས་པ་
དག༑ དབང་བཞི་པ་ཐོབ། སྐུ་གསུང་ཐུགས་ཡོན་ཏན་འཕྲིན་ལས་ཀྱི་བྱིན་རླབས་ཞུགས། སྐུ་གསུང་ཐུགས་དབྱེར་མེད་ངོ་བོ་ཉིད་སྐུ་འགྲུབ་པའི་ནུས་པ་བཞག་པར་བསམ་ལ་དམིགས་བརྩེ་མ་བཟླ། བླ་མ་མདུན་དུ་གསལ་བཏབ་ནས་ཕྱག་མཆོད་
དང༑ སྤྱི་བོར་སྤྱན་དྲངས་ནས་གསོལ་འདེབས། མཐར་སྙིང་གར་སྤྱན་དྲངས་ཏེ་འབྲལ་མེད་རྗེས་འཛིན་གྱི་སྨོན་ལམ་འདེབས་པ་སྟེ། ཚོགས་བསགས་དུས་སུ་མདུན་གྱི་མཁའ། །གསོལ་བ་འདེབས་དུས་སྤྱི་བོའི་གཙུག་དུས་རྣམས་ཀུན་ཏུ་སྙིང་གི་
དཀྱིལ༑ ༑ཞེས་པའི་ཉམས་ལེན་ཚང་བར་བྱས་ན་ལེགས་ཞེས་ཁྲི་ཆེན་བསོད་ནམས་དབང་རྒྱལ་བ་གསུངས། སྤྱིར་དབུ་མ་གསལ་འདེབས་ལུགས་སྣ་ཚོགས་ཡོད་ཀྱང། འདིར་སྤྱི་བོ་ནས་སྙིང་གའི་བར་གྱི་སྒལ་ཚིག་ལ་ཉེ་བར་རྩ་དབུ་མ་གཏུམ་མོ་

[007B] འདིར་དཀར་ལ་དམར་མདངས་ཆགས་པའམ་ཕྱི་དཀར་ལ་ནང་དམར་པ་རག་དུང་བསླང་བ་ལྟ་བུ་ཡར་སྣ་ཕྲ་ཞིང་མར་སྣ་སྦོམ་པ། དེའི་མར་སྣེའི་ནང་ཙམ་དུ་རང་གི་སྙིང་གཞི་ལ་མགོ་
གཡོན་དུ་བསྟན་ནས་གནས་ཀྱང་དམིགས་པས་གྱེན་དུ་བསླང་བ་པདྨ་དམར་པོ་འདབ་བརྒྱད་ཀྱི་རྣམ་པའི་དབུས་སུ་ཟླ་གདན་ལ་རང་གི་ཤིན་ཏུ་ཕྲ་བའི་རླུང་སེམས་ཀྱི་ངོ་བོ་ཧཱུཾ་གསལ་བཏབ་ཡོད་ན་དེ་ཉིད་དྷཱི་ར་བསྒྱུར་བའམ། ཡང་ན་ཧཱུཾ་གི་ཐིག་ལེར་དྷཱི་
བསམ༑ བླ་མ་མདུན་དུ་གསལ་བཏབ་ཚེ། དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྤྱི་བོར་པད་ཟླའི་སྟེང་བཞུགས་ལ། །ཞེས་སོགས་ཀྱིས་སྤྱི་བོར་སྤྱན་དྲངས། དེ་ལ་དམིགས་ནས་བླ་མ་རིན་པོ་ཆེ་བདག་གི་བློ་ཆོས་སུ་འགྲོ་བར་བྱིན་གྱིས་རློབས་
སོགས་གསོལ་འདེབས་བྱ་སྟེ། བློ་ཆོས་སུ་འགྲོ་བ་ཆུང་དུ་དང་ཐུན་མོང་བའི་ལམ་རིམ་དལ་འབྱོར་རྙེད་དཀའ་ཞིང་རིང་དུ་མི་གནས་པའི་འཆི་བ་དང་ངན་འགྲོའི་སྡུག་བསྔལ་རྗས་སུ་དྲན་ནས་སྐྱབས་འགྲོ་ལས་འབྲས་ལ་སློབ་པ་དང། ཆོས་ལམ་དུ་འགྲོ་
བ་འདིར་མི་འདུག་པ་ཆད་དམ་གང་ལྟར་ཆོས་ལམ་དུ་འགྲོ་བའི་མ་མཐའ་འབྲིང་དང་ཐུན་མོང་བའི་ལམ་རིམ་སྟེ། སྔ་མ་ཆོས་ཡིན་ཀྱང་འཁོར་བའི་མངོན་མཐོ་འགྲུབ་བྱེད་འཁོར་བར་འཁོར་བྱེད་ལས་གྲོལ་བྱེད་ཀྱི་རྒྱུར་མ་སོང། ངེས་འབྱུང་གིས་འཁོར་བ་
མཐའ་དག་སྲིན་མོའི་གླིང་ལྟར་མཐོང་བའི་སྐྱོ་ཤས་ཀྱིས་དེ་ལས་ཐར་འདོད་ཤུགས་དྲག་སྐྱེས་ན་གང་བྱས་འཁོར་བ་ལས་ལྡོག་པའི་ཐབས་སུ་འགྲོ། བྱང་ཆུབ་ཀྱི་སེམས་དེ་ལས་མཐོ་བས་ཆོས་ལམ་དུ་སོང་བའི་མ་མཐའ་སྐྱེས་བུ་འབྲིང་ནས་བཞག་

[008A]༄༅། །དེ་དག་གིས་ཐེག་པ་ཆེ་ཆུང་གི་ལམ་སྡུད་པས་སྐྱེས་བུ་གསུམ་གྱི་ལམ་རིམ་ལ་གཤར་སྦྱངས་འགྲོ། སྒྲུབ་པའི་བར་ཆད་ན་ཚ་དང་རྐྱེན་ཕྲ་མོའི་རིགས་གྲགས་ཆེ་ཡང་དངོས་ནི་རང་རྒྱུད་ལ་རྟག་པར་གནས་པའི་
ངར་འཛིན་དང་གཅེས་འཛིན། དེས་བསྐྱེད་པའི་དུག་གསུམ་ནི་དགེ་བའི་བསམ་པ་རྒྱུན་ཆགས་སུ་འཇུག་པའི་བར་ཆད་དྲག་ཤོས་དང། དེ་ལས་ཀྱང་ངོས་ཟིན་དཀའ་བ། བུ་སྟོན་ལ་ལྕགས་སྨྱུག་གཏད་བ་དང། ཁ་རག་སྒོམ་ཆུང་ལ་
གླག་མ་རྙེད་པའི་ལོ་རྒྱུས་བདེན་པའི་ངེས་པ་ཅི་ཡོད། གང་ལྟར་བཀའ་བོད་ཀྱི་གཞུང་ལ་ཐོས་བསམ་དང་འཆད་ཉན་སོགས་བསྟན་པའི་བྱ་བརྒྱ་ཆེན་པོར་སྣང་བ་དག་ཀྱང་སྒྲུབ་པ་སྙིང་པོར་བྱས་ནས་ཚེ་གཅིག་ལ་སངས་རྒྱ་བའི་བར་ཆད་དུ་འགྲོ་
ལུགས་ཞིག་ཀྱང་ཕལ་བ་ལ་ཡོད་པས་དེས་མཚོན་ནས་ཆོས་ཀྱི་བར་ཆད་ངོས་ཟིན་པར་བྱས་ལ་འགོག་དགོས། རྟག་འཛིན་ནས་རྒྱུན་མཐའི་ངོ་སྐལ་གྱི་སྤང་བྱ་ཕྲ་མོའི་བར་གྱི་ཕྱིན་ཅི་ལོག་གི་བློ་འགག་པ། སྣང་ཤས་ཁ་བྲི་བ་ནས་སྟོབས་བཅུའི་བར་
གྱི་ཕྱིན་ཅི་མ་ལོག་པའི་བློ་སྐྱེ་བ། དེ་རྣམས་དུས་གཅིག་ལ་མི་ཡོང་བས་ཐོག་མར་གལ་ཆེ་བ་བྱམས་སྙིང་རྗེ་བྱང་ཆུབ་ཀྱི་སེམས་འབྱོང་ཞིང། ཟབ་མོའི་ལྟ་བ་མ་ནོར་བ་སྐྱེ་བ་སྟེ་ལམ་ཐུན་མོང་བ་དང། ཐུན་མོང་མ་ཡིན་པ་སྐུ་གཉིས་ཀྱི་ལག་རྗེས་
འཇོག་བྱེད་མཚན་བཅས་མཚན་མེད་དང། ལམ་རིམ་པ་གཉིས་ཀྱི་རྟོགས་པ་ཁྱད་པར་ཅན་ཚེ་འདི་ཉིད་ལ་སྐྱེ་པར་གསོལ་བ་འདེབས་པ་སྟེ། ཐུན་གཅིག་ལ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་གནད་འདུས་པ་མདོ་སྔགས་ཀྱི་ལམ་གྱི་རིམ་

[008B]
དགོས༑ རང་རེས་ཚིག་རྒྱུན་དུ་ཁ་ནས་འདོན་བཞིན་བ་ཡིན་ཀྱང་དོན་བློ་ལ་ཤར་ནས་མྱོང་བ་ཐོན་པ་གལ་ཆེ། དམ་པ་གོང་མ་རྣམས་ཚིག་ཙམ་ནེ་ཙོའི་མ་ཎི་དང། སེན་མོ་གཟད་ཅེས་ཐུགས་མི་དགྱེས། རི་ཁྲོད་དབང་པོ་མཁས་གྲུབ་བསྟན་འཛིན་
པས༑ བཏོན་ནས་ཅི་བྱེད། བསམ་བློ་ཐོངས་གསུངས། རི་ཁྲོད་པ་ཞིག་གིས་ང་ཚོས་བཟླས་བརྗོད་ཕྲན་བུ་བྱས་པ་འདི་ལ་ཕན་ཡོན་ཅི་ཡོད་ཞུས་པར། ངག་འཁྱལ་གྱི་ཉེས་པ་འགོག་མོད་གསུངས། བློ་ཁ་ནང་དུ་ཕྱོགས་ནས་ཞིབ་ཏུ་བསམ་
པས་རྟག་འཛིན་དང་བདེན་འཛིན་གྱི་འཛིན་ཚུལ་ལ་གནོད་བྱེད་སྒོ་སྣ་ཚོགས་ནས་འབབ་པར་མཐོང་སྟེ་བློའི་འགྱུར་བ་ཐོན་ན་ལོག་འཛིན་འཕྲལ་ལ་ལྡོག་པས་ཉམས་ལེན་གནད་དུ་འགྲོ་བ་དེས་གཞན་ལ་རིགས་འགྲེལ། དེ་ནས། དཔལ་ལྡན་རྩ་བའི་བླ་མ་
རིན་པོ་ཆེ། །བདག་གི་སྙིང་གར་པད་ཟླའི་སྟེང་བཞུགས་ལ། །ཞེས་སོགས་བརྗོད་པས་བླ་མའི་སྐུ་མཐེབ་སོར་གང་ཙམ་དུ་གྱུར་པ་དབུ་མ་ནས་མར་བྱོན་ནས་རང་སེམས་དྷཱི་ར་གསལ་བ་ལ་ཐིམ། དེ་མ་ཐག་དབུ་མའི་ནང་བདུད་རྩིས་ཁྲིགས་མེར་ཏེ་
གཏམས༑ རང་སེམས་དྷཱི་ཡིག་དང། བླ་མ་དང་རྗེ་རིན་པོ་ཆེ་ཡི་དམ་འཇམ་དབྱངས་རྣམས་ངོ་བོ་དབྱེར་མེད་དུ་མོས་ནས་དྷཱི་ལ་མཉམ་པར་བཞག། དྷཱི་ལས་རང་སེམས་འཇམ་དབྱངས་ཀྱི་སྐུར་བཞེངས་ཀྱང་ཆོག། པདྨ་ཁ་འུབ་ཀྱིས་

[009A]༄༅། །འདུས་བ་རལ་བའི་རྩེ་དང་མཉམ་པར་སྙིང་གཟུགས་དོད་པའི་ནང་འོད་ཀྱིས་ཁྱབ་པས་སེམས་བདེ་ཆམ་ཆམ་སོང། རང་འཇམ་དབྱངས་སུ་གསལ་བའི་ཐུགས་ཀའི་དྷཱི་ལས་འོད་འཕྲོས་པས་སྙིང་གི་རྩེ་མོར་རྡོ་
རྗེ་རྩེ་ལྔ་པ་རི་རབ་ལྟར་ལྕི་བའི་རེག་བྱ་དང་ལྡན་པས་མནན། ཡང་དྷཱི་ལས་འོད་འཕྲོས་པས་རྡོ་རྗེའི་དཔུས་རའི་ནང་ཧཱུཾ་ཡིག་བསམ། དེ་ལས་འོད་ཟེར་ཕྲེང་ཐག་དང་སྔགས་ཕྲེང་རྡོག་གི་རྣམ་པར་སྙིང་གི་མགོ་ནས་མཇུག་གི་བར་དམིགས་བརྩེམ་དང་
ཨ་ར་པ་ཙས་གཡས་སྐོར་དུ་གུ་གུ་ལྟར་དཀྲིས་པས་སྙིང་རླུང་སེལ་བའི་གདམས་པར་འགྱུར། རང་སེམས་རྗེ་བླ་མར་གསལ་བ་དེ་ཉིད་གསང་བ་འདུས་པར་བཞེངས་ནས་ཆོས་སྐུ་དབྱེར་མེད་ཀྱི་རྣལ་འབྱོར་སྐྱོང་བ་དང། དུས་རྒྱུན་དུའང་རང་སེམས་
རྗེ་བླ་མར་གསལ་བ་དེ་བྱམས་འཇམ་དབྱངས་སྤྱན་རས་གཟིགས་སོགས་གང་འདུལ་གྱི་སྐུའི་རྣམ་པར་མོས་ཆོག། བཟའ་བཏུང་བདུད་རྩིར་བྱིན་གྱིས་བརླབས་ནས་སྙིང་གའི་རྗེ་བླ་མ་མཆོད་པ་དང། གོས་ལྷ་རྫས་ཀྱི་གོས་སུ་བསམ་ནས་སྙིང་
གའི་ལྷ་ལ་ན་བཟའ་ཕུལ། སྤྱོད་ལམ་ཐམས་ཅད་དུ་སྐང་ཅིག་ཀྱང་མ་བརྗེད་པར་རྗེ་བཙུན་འཇམ་དབྱངས་དང་དབྱེར་མེད་པའི་བླ་མ་སྙིང་གར་འབྲལ་མེད་དུ་བསྟེན་པའི་རྣལ་འབྱོར་ཉམས་ལེན་གྱི་མཐིལ་དུ་བྱས་ན། དགེ་བཤེས་རྨོག་ལྕོག་པ་
རིན་ཆེན་བརྩོན་འགྲུས་ཀྱིས། སྤྱན་རས་གཟིགས་དཀར་ན་དཀར། རྗེ་བཙུན་མ་རང་དམར་ནའང་དམར། ཀྱེ་རྡོ་རྗེ་རང་སྔོ་ནའང་སྔོ། ང་ནི་བླ་མའི་སྣང་བ་དང་སྐད་ཅིག་ཀྱང་མ་བྲལ་བས་ཚེ་གཅིག་གི་སངས་རྒྱས་དེ་ད་ཡོང་ཡོང་

[009B] གསུངས་པ་ལྟར་སྤྱོད་ལམ་ཐམས་ཅད་དོན་ལྡན་དུ་འགྲོ་ཞིང་རིང་བོ་མི་ཐོགས་པར་སངས་རྒྱས་འཐོབ་པ་རྟེན་འབྲེལ་གྱི་ཆོས་ཉིད་ཡིན་ཞེས་ཁྲི་བསོད་ནམས་དབང་རྒྱལ་པས་ཡང་ཡང་གསུངས་གསུང། ཐོས་བསམ་སྒོམ་སྒྲུབ་གནད་དུ་འགྲོ་པ་བླ་
མའི་སྣང་བ་དང་མ་བྲལ་བ་ལ་རག་ལས་པས་ཆོས་གྲྭའི་སྐུ་རིམ་གྱི་འགྲོ་བླ་མ་སྙིང་གར་སྤྱན་འདྲེན་པའི་ཚིགས་བཅད་ཙམ་བརྗོད་པ་བླ་མ་འཇམ་པའི་དབྱངས་ཀྱི་རྣལ་འབྱོར་དང་རྒྱུན་དུ་མ་པྲལ་བ་དགོས་པ་ཤེས་ཆེད་དང། ཚོགས་ནས་འཇིགས་བྱེད་
གསུངས་པས་ཡི་དམ་འཇམ་དབྱངས། དྲུག་ཅུ་པ་དང་གཏོར་བསྔོས་བྱས་པས་ཆོས་སྐྱོང་འཇམ་དབྱངས་དང། སྐྱེས་བུ་གསུམ་གྱི་ལམ་གྱི་འགྲོས་དང་བསྟུན་པའི་ཆོས་སྲུང་བསྟེན་པའི་གནད་ཚང་བར་མཛད་པ་གོ་དགོས། རྩོད་པའི་ལུས་ཀྱི་རྣམ་
འགྱུར་གྱི་སྟེང་ནས་ཀྱང་བླ་མ་ཡི་དམ་དྲན་པ་སོགས་ཉམས་ལེན་དུ་འཁྱེར་བའི་གནད་མང་བས་བླ་མ་ལ་གསོལ་བ་བཏབ་སྟེ་འབད་ན་ཐོས་བསམ་གོང་དུ་འཕེལ་ནས་དལ་འབྱོར་ལ་སྙིང་པོ་ལོན། ཆོས་ཀྱིས་བསྟན་པ་དང་རང་གཞན་ལ་ཕན་ཐོགས་པ་ཡོང། དེ་
ལྟར་སྙིང་དབུས་ཀྱི་བླ་མ་རང་འཆི་ཁའི་བར་དུ་མི་བསྡུ་ཞིང། སླར་བླ་མའི་རྣལ་འབྱོར་བསྐྱངས་རེས་ཀྱིས་སྔགས་ཀྱི་དཀྲིས་ལྷོད་དེ་སྙིང་གའི་བླ་མ་ལ་བསྟིམ་པ་དང། ཆོ་ག་གཞན་ལ་འཇུག་ཚེ་རང་སེམས་དང་དབྱེར་མེད་པའི་བླ་མ་ལྷ་དེ་དང་དེའི་
སྐུར་བཞེངས་པར་མོས། བླ་མའི་རྣལ་འབྱོར་འདིས་མཚོན་ནས་ཀུན་མཁྱེན་བླ་མས་ཕ་བོང་ཁར་བཀའ་རྩོམ་གནང་བ་རྣམས་མདོ་སྨད་འདི་ཀའི་གདུལ་བྱའི་ཉམས་ལེན་ལ་གཙོ་པོར་དགོངས་པའི་དགོས་པ་ཅན་ཤ་སྟག་ཡིན། དེ་ལྟར་བདག་

[010A]
ནས་དོན་གཉིས་ལྷུན་གྱིས་གྲུབ་པ་མཛོད་ཅེས་གདམས་སོ། །ཞེས་མཁས་གྲུབ་ཆིག་བརྒྱུད་ཀྱི་བླ་མའི་རྣལ་འབྱོར་གྱི་བརྗེད་བྱང་འདི་ཡང་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་བཀའ་དྲིན་ཟླ་མེད་་འཇམ་
དབྱངས་བླ་མ་དཀོན་མཆོག་རྒྱལ་མཚན་དཔལ་བཟང་པོ་དང། སྨྲ་བའི་དབང་ཕྱུག་འཇམ་དབྱངས་བླ་མ་དཀོན་མཆོག་དགྱེས་པའི་བློ་གྲོས་རྣམ་གཉིས་ལས་འདིའི་ཉམས་ཁྲིད་ལེགས་པར་ཐོབ་པའི་ཚེ་དགེ་སློང་ཤེས་རབ་རྒྱ་མཚོས་དྲན་གསོ་
ཙམ་དུ་བྲིས་པའོ།། །།ཨོཾ་སསྟི། ཆོས་སྲིད་འབྱོར་བའི་མཛོད་དང་དགེ་བཅུ་ལྡན།། །།དགའ་ལྡན་རབ་རྒྱས་ཞེས་བྱའི་རྒྱུད་གྲྭ་ཆེར།། །།ཀུན་མཁྱེན་འཇམ་དབྱངས་བཞད་པ་ཡབ་སྲས་
ཀྱི༑ ༑ཐུགས་རྗེས་ཆོས་སྦྱིན་འཛད་མེད་རྒྱུན་འདི་སྤེལ།། །།མངྒ་ལཾ།།

[010B][BLANK PAGE]



