
[001A]༄༅། །མཁས་གྲུབ་ཐམས་ཅད་མཁྱེན་པའི་རྣམ་ཐར་མཁས་པའི་ཡིད་འཕྲོག་ཅེས་བྱ་བ་བཞུགས་སོ། །

[001B]༄༅། །ཨོཾ་བདེ་ལེགས་སུ་གྱུར་ཅིག་མཁྱེན་པ་ཤེས་བྱ་ཀུན་ཏུ་སོང་ཡང་འགྲོ་བས་དཔག་པར་མི་ནུས་ཤིང། །བརྩེ་བ་ཐུགས་ཀྱི་གཏེར་དུ་སྦས་ཀྱང་སྲིད་པ་ཉི་བཞིན་ལྷང་ངེར་གསལ། །མཛད་པ་ལུས་ཅན་ཀུན་ལ་སྙོམས་ཀྱང་བདུད་སྡེའི་
སྙིང་ལ་འཇིགས་པ་བསྐྱེད། །ཕུན་ཚོགས་ཡོན་ཏན་དཔལ་གྱིས་མཐོ་བའི་འཇམ་དབྱངས་དེ་ཡིས་འགྲོ་ཀུན་སྐྱོངས། །རྒྱལ་བ་ཀུན་གྱི་མཁྱེན་བརྩེ་དྲི་མེད་ནོར་བུའི་དཀྱིལ་འཁོར་རབ་རྒྱས་པ། །བློ་བཟང་ཐུགས་ཀྱི་དག་པའི་མཁའ་ལ་རྣམ་པར་བཀོད་
པའི་དཔལ་ལྡན་པས། །གྲགས་པའི་འོད་དཀར་ཕྱོགས་ཀུན་ཁྱབ་པ་ཁྱོད་ཀྱི་འཕྲིན་ལས་བཟང་པོ་ཡི། །དཔལ་གྱིས་འགྲོ་འདིར་ལམ་མཆོག་གསལ་མཛད་གང་དེར་གུས་པས་ཕྱག་བགྱིད་དོ། །རྡོ་རྗེ་འཆང་གིས་མངོན་པར་དབང་བསྐུར་དུས་ཀྱི་
འཁོར་ལོས་ལུང་བསྟན་པ། །བློ་བཟང་མཆོག་དེའི་ལེགས་པར་བཤད་པའི་བང་མཛོད་ཀུན་ལ་དབང་བསྒྱུར་བས། །དགེ་ལེགས་རྒྱུན་མི་འཆད་པའི་གཏེར་གྱུར་དཔལ་ལྡན་མཁས་པ་ཀུན་གྱི་མགོར། །བཟང་པོའི་ཞབས་པད་ངལ་བསོ་
མཛད་པས་བདག་ལ་བློ་གྲོས་མཆོག་སྩོལ་མཛོད། །དེ་ལ་འདིར་རྒྱལ་བ་གཉིས་པ་ཤར་ཙོང་ཁ་བ་ཆེན་པོའི་སྲས་ཀྱི་ཐུ་བོ་རྣམས་ཀྱི་ནང་ནས་མཆོག་ཏུ་གྱུར་པ་ཁམས་གསུམ་ཆོས་ཀྱི་རྒྱལ་པོ་མཁས་གྲུབ་ཐམས་ཅད་མཁྱེན་པ་དགེ་ལེགས་དཔལ་
བཟང་པོའི་རྣམ་པར་ཐར་པ་རྒྱ་མཚོ་ལྟ་བུ་ནས་ཆ་ཤས་ཙམ་ཞིག་དད་པའི་སྒོ་ནས་བརྗོད་པ་ནི། དེ་ཡང་སངས་རྒྱས་སྣང་བ་མཐའ་ཡས་ངོ་བོ་ཆོས་ཀྱི་སྐུ་ལས་གཡོ་བ་མེད་ཀྱང། སྙིང་རྗེ་ཆེན་པོས་མ་དག་པའི་འཇིག་རྟེན་གྱི་ཁམས་རྣམས་

[002A]༄༅། །སུ་གང་ལ་གང་འདུལ་གྱིས་སྐུའི་རྣམ་པར་སྤྲུལ་པ་དཔག་ཏུ་མེད་པ་ཇི་ལྟར་ནམ་མཁའི་ལམ་ནས་ཟླ་བའི་དཀྱིལ་འཁོར་གཅིག་ཉིད་ཀྱིས་ས་སྟེང་གི་སྣོད་ཐ་དད་པ་དག་གི་ནང་དུ་ཅིག་ཅར་རང་གི་གཟུགས་བརྙན་སྟོན་པ་བཞིན་དུ་
འབད་རྩོལ་མེད་པར་སྟོན་ལ། ཁྱད་པར་བསྐལ་བཟང་སངས་རྒྱས་བཞི་པ་ཤཱཀྱ་ཐུབ་པའི་བསྟན་པ་འདིར་རྒྱ་བོད་གཉིས་ཀ་ལ་བཀའ་དྲིན་ཆེ་བ་སློབ་དཔོན་པདྨ་སམྦྷ་བ། ཇོ་བོ་ཨ་ཏི་ཤ་སོགས་རྣམ་པར་སྤྲུལ་པ་བསམ་གྱིས་མི་ཁྱབ་པས་མཐའ་
དག་བརྗོད་པར་ག་ལ་ནུས། འོན་ཀྱང་མཁས་གྲུབ་ཆེན་པོ་འདི་ཉིད་སྐུ་སྐྱེ་བ་གཅིག་ནས་གཅིག་ཏུ་བར་མ་ཆད་པར་རིམ་བཞིན་བརྒྱུད་པའི་ཐོག་མ་ནི།    ༈   
ཆེན་པོ་རབ་འབྱོར་ཡིན་ཅིང། དེ་ནས་རིམ་པ་ལྟར་བྱང་ཕྱོགས་སམྦྷ་ལར་རིགས་ལྡན་འཇམ་དཔལ་གྲགས་པ། རྒྱ་གར་ཤར་ཕྱོགས་སུ་འཁྲུངས་པ་རང་རྒྱུད་ཤིང་རྟའི་སྲོལ་འབྱེད་སློབ་དཔོན་ཆེན་པོ་ལེགས་ལྡན་འབྱེད། སླར་ཡང་ཡུལ་
དེར་འཁྲུངས་པ་ཨ་བྷྱ་ཀ་ར་ཞེས་རྗེ་བཙུན་རྡོ་རྗེ་རྣལ་འབྱོར་མས་རྗེས་སུ་བཟུང་བའི་མཁས་གྲུབ་ཆེན་པོ། རྟ་ནག་ཕུར་ལྷས་ཀྱི་ཁུག་པ་ཞིག་ཏུ་འཁྲུངས་པས་འགོས་ཁུག་པ་ལྷས་བཅས་སུ་གྲགས་པའི་ལོ་ཙྪ་བ་ཆེན་པོ་འགོས་ལེ་དབང་
ཕྱུག་རྒྱ་མཚོ། འཇམ་མགོན་འཁོན་རིགས་ས་སྐྱའི་གདུང་དྲི་མ་མེད་པར་འཁྲུངས་ཤིང། བོད་གངས་ཅན་ཀྱི་ལྗོངས་ན་རིག་གནས་ཀུན་ལ་མཁས་པའི་ཡང་རྩེར་གྱུར་པའི་པཎྜི་ཏ་ཀུན་དགའ་རྒྱལ་མཚན། ཚོད་འདུས་ཞྭ་ལུའི་བྱ་

[002B] །མཁས་གྲུབ་རྣལ་འབྱོར་གྱི་དབང་ཕྱུག་རྒྱལ་བ་གཡུང་སྟོན་རྡོ་རྗེས་དེ་མ་ཐག་པའི་སྐུའི་སྐྱེ་བ་བདག་གི་བླ་མ་མདོ་སྔགས་
བསྟན་པའི་མངའ་བདག་མཁས་ཤིང་གྲུབ་པའི་དབང་ཕྱུག་ཐམས་ཅད་མཁྱེན་པ་དགེ་ལེགས་དཔལ་བཟང་པོ་འདི་ཉིད་ནི། ལི་ཡུལ་ལྕང་ར་སྨུག་བོ་ནས་འོངས་པའི་སེའི་རིགས་ཀྱི་སྔགས་འཆང་ཞིག་ངམ་རིང་རྒྱབ་མཁར་དུ་ཆགས་པའི་བརྒྱུད་པ་རིམ་པ་དུ་མ་ཞིག་
འདས་པའི་འོག་ཏུ་གདུང་མ་ཉམས་པར་འཁྲུངས་པ་ཡབ་ཀུན་དགའ་བཀྲ་ཤིས་དཔལ་བཟང་དང། ཡུམ་རུ་འདྲེན་རྒྱལ་མོ་གཉིས་ཀྱི་སྲས་སུ་ཁྲོ་བོ་ཞེས་པ་ཤིང་མོ་གླང་གི་ལོ་ལ། ལ་སྟོད་བྱང་གི་སའི་ཆ་ཕོ་བྲང་དཀར་པོ་བདེ་ལྡན་དུ་སྐུ་བལྟམས་སོ། །དེ་ལྟར་རིགས་
བརྒྱུད་ཕུན་སུམ་ཚོགས་པའི་ཡབ་ཡུམ་དེ་གཉིས་ལ། བར་པ་བ་སོ་ཆོས་ཀྱི་རྒྱལ་མཚན་དང། ཐ་ཆུང་བསོད་ནམས་བཀྲ་ཤིས་ཏེ་སྲས་གསུམ་མངའ་བ་ལས། རྗེ་འདི་ཉིད་ཆེ་བ་ཡིན། འཁྲུངས་མ་ཐག་ནས་གུར་མགོན་ལྕམ་དྲལ་སོགས་སྐུ་ཚེ་སྔ་མ་རྣམས་ནས་རྗེ་འདི་ཉིད་
ལ་ལུས་དང་གྲིབ་མ་བཞིན་དུ་འགྲོགས་པའི་བསྟན་སྲུང་རྣམས་ཀྱིས་བར་ཆད་ལས་དངོས་སུ་བསྐྱབ་ཅིང། ཞལ་གཟིགས་ཏེ་འཕྲིན་ལས་ཚུལ་བཞིན་དུ་བསྒྲུབ་པར་ཞལ་གྱིས་བཞེས། གཞོན་ནུ་ཉིད་ནས་བྱིས་པ་ཐ་མལ་པའི་སྤྱོད་པ་ལས་རིང་དུ་འདས་ཤིང། སྔོན་
གནས་རྗེས་སུ་དྲན་པའི་གསུང་མང་དུ་བྱོན། མཁས་གྲུབ་ལྷའི་དབང་པོ་སོགས་དམ་པ་བརྒྱུད་མར་བྱོན་པའི་སྤྲུལ་པ་ཡིན་པར་སྐྱེ་བོ་ཡོངས་ལ་གྲགས་པས་གཞོན་ནུའི་སྐབས་ནས་མཁས་གྲུབ་ཆོས་རྗེ་ཞེས་པའི་མཚན་ཐོགས། སྐུ་ཚེ་སྔོན་མའི་བག་ཆགས་སད་

[003A]༄༅། །པའི་རྒྱུས་གཞུང་ལ་ཐོས་བ་ཚོལ་བ་ལ་བྱང་ཆུབ་སེམས་དཔའ་རྟག་ཏུ་ངུ་ཤེར་ཕྱིན་གྱི་དོན་ཚོལ་བ་ལ་རིས་པ་ལྟར་ངམ་རིང་དང་ས་སྐྱ་སོགས་སུ་ཕེབས་ནས། སྡེ་སྣོད་འཛིན་པའི་མཁས་པ་མང་པོའི་དབུས་སུ་མཚན་ཉིད་ཐེག་པའི་གཞུང་ལུགས་ལ་གསན་
སྦྱོང་ཡང་དག་པར་གནང། མཁྱེན་རབ་ཐོགས་པ་མེད་པའི་བློ་གྲོས་ཀྱི་རྩལ་དང་ལྡན་པས་མཁས་པ་རྣམས་ཀྱི་ཡིད་ཕྲོགས་ཏེ་ཕྱོགས་ལས་རྣམ་པར་རྒྱལ་བའི་གྲགས་པ་ཐོབ། མཁས་གྲུབ་སེང་གེ་རྒྱལ་མཚན་དཔལ་བཟང་པོས་མཁན་པོ་དང། རྒྱལ་བ་ཡོན་ཏན་
འོད་ཀྱིས་སློབ་དཔོན་མཛད་ནས་ཚིག་སྔ་མ་དགེ་ཚུལ་གྱི་སྡོམ་པ་ཡང་དག་པར་བཞེས་ཏེ། མཚན་མཁས་གྲུབ་དགེ་ལེགས་དཔལ་བཟང་པོར་གསོལ། ངམ་རིང་དུ་བོ་དོང་པཎ་ཆེན་འཇིགས་བྲལ་ཕྱོགས་ལས་རྣམ་རྒྱལ་གྱིས་རིགས་གཏེར་ནང་འགལ་གྱི་ཕུང་
པོ་འདི། ངས་མགོན་ས་མཐར་ཆགས་སུ་དགག་པ་བྱེད་པ་ཡིན་པས། ཁྱེད་ས་སྐྱ་པ་རྣམས་གྲོས་གྱིས་ལ་ལན་ཐོབ་གསུངས་ནས་རིམ་བཞིན་བཀག་པས། དེ་དུས་ས་སྐྱ་པའི་དགེ་བཤེས་སུས་ཀྱང་ལན་མཛད་མ་ནུས་པ་ན། རྗེ་འདི་ཉིད་སྐུ་ཤིན་ཏུ་གཞོན་
པར་གུང་ལོ་བཅུ་དྲུག་གི་སྐབས་ཡིན་ཀྱང་ངས་ལན་བྱེད་གསུངས་ནས། དངོས་སྟོབས་ཀྱི་རིགས་པ་དང་དྲི་མ་མེད་པའི་ལུང་གིས་དགག་པ་རྣམས་ཕམ་པར་མཛད་དེ། རིམ་བཞིན་ཡི་གེར་བཀོད། མཁས་མཆོག་བོ་དོང་པཎ་ཆེན་པ་ཐུགས་ཡིད་ཕྲོགས་ཏེ་
ཕྱིས་ཁོང་གིས་རྗེ་འདི་ལ་སངས་རྒྱས་བཅོམ་ལྡན་འདས་་མཁས་གྲུབ་དགེ་ལེགས་དཔལ་བཟང་པོ་ལ་ཆེད་དུ་བརྗོད་པ་བུང་བ་རྣམ་པར་རྩེན་པའི་རྒྱུད་མང་ཞེས་བྱ་བའི་བསྟོད་པ་ཚིག་དོན་ཕུན་སུམ་ཚོགས་པ་ཞིག་ཀྱང་མཛད། དེ་ཡང་ས་པཎ་གྱིས། མཁས་

[003B] །བླུན་པོས་མཁས་པ་ཇི་ལྟར་འཁུར། །ཞེས་དང། ལེགས་བཤད་མཁས་པའི་བློ་གྲོས་ཀྱིས། །གོ་ཡི་བླུན་པོས་དེ་ལྟ་མིན། ཞེས་གསུངས་པ་ལྟར། བླུན་པོ་ཕྲག་དོག་དང། ཞེ་སྡང་དང། ཁེ་འདོད་དང། གྲགས་འདོད་དང། ཆགས་སྡང་སོགས་
ཀྱིས་ཀུན་ནས་བསླངས་ནས་རྩོད་ཀྱི་མཁས་པ་རྣམས་ནི་དེ་ལས་བཟློག་སྟེ་བསྟན་པའི་དག་ཐེར་གྱི་ཆེད་དུ་དགག་སྒྲུབ་སྤང་གསུམ་གྱི་སྒོ་ནས་རྩོད་པ་ཆོས་ཕྱོགས་སུ་ཞི་བར་བྱེད་དོ། །ཤིང་མོ་ལུག་གི་ལོ་སྨིན་དྲུག་ཟླ་བའི་སྔ་དྲོའི་ཆ་ལ་རྗེ་བཙུན་མཁས་པའི་དབང་པོ་
རེད་མདའ་པ་གཞོན་ནུ་བློ་གྲོས་ཀྱིས་མཁན་པོ། རྗེ་དཔལ་འབྱོར་ཤེས་རབ་ཀྱིས་ལས་སློབ། མཉམ་པ་བློ་གྲོས་མཚུངས་མེད་ཀྱིས་གསང་སྟོན་མཛད་ནས། དད་པའི་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་ཡང་དག་པར་བཞེས་
ཏེ་འདུལ་བ་འཛིན་པའི་དབུས་ན་མངོན་པར་མཐོ་བར་གྱུར་ཏོ། །དེ་སྐབས་སུ་རེད་མདའ་པ་ལ་དབུ་ཚད་འདུལ་བ། མངོན་པ། ཕར་ཕྱིན་སོགས་དཀའ་ཆེན་རྣམས་ཀྱི་གཞི་བཤད། གཞན་ཡང་ཕྱི་མཚན་ཉིད་ཐེག་པའི་གཞུང་ལུགས་མཐའ་ཡས་པ་དང་ས་ལུགས་ཀྱི་
ཀྱཻ་རྡོར་བསྐྱེད་རྫོགས་ཀྱིས་མཚོན། རྒྱུད་སྡེ་བཞིའི་དཀའ་གནད་རྣམས་ཀྱི་ཟབ་ཁྲིད་དང། དབང་ལུང་སོགས་སྔགས་ཕྱོགས་ཀྱི་ཆོས་བཀའ་བསམ་གྱིས་མི་ཁྱབ་པ་གསན་ཏེ། བླ་མ་འདི་ཉིད་སྐུ་དྲིན་ཆེ་ཤོས་གཅིག་ཏུ་མཛད་དོ། །མཉམ་མེད་ནམ་མཁའི་རྣལ་འབྱོར་བ་ལ་
ཤངས་ལུགས་ཀྱི་མགོན་པོའི་ཆོས་སྐོར་ཡོངས་རྫོགས་གསན་ནས། གཏོར་བཤད་ལས་ཚོགས་སོགས་ཡིག་ཆ་རྣམ་པར་དག་པ་མང་བ་རྩམས། གཞན་ཡང་ལམ་འབྲས་པ་ཡེ་ཤེས་དཔལ་བ། བྱང་སེམས་ཀུན་དགའ་རྒྱལ་མཚན། བུདྡྷ་ཤྲཱི། འཇམ་དབྱངས་

[004A]༄༅། །རིན་པོ་ཆེ། རྒྱལ་ཆེན་མཁས་གྲུབ་སེང་གེ་རྒྱལ་མཚན་སོགས་བླ་མ་མང་པོར་དཔལ་ལྡན་ས་སྐྱའི་རིང་ལུགས་ཀྱིས་གཙོ་བྱས་རིས་སུ་མ་ཆད་པའི་གྲུབ་མཐའ་མཐའ་དག་གསན་ནས། དེ་ཡང་རྗེ་འདི་བ་སྔོན་སློབ་དཔོན་ཀླུ་སྒྲུབ་ཀྱི་སྲས་རིགས་
པའི་ཁུ་བྱུག་ཆེ་བར་སྐུའི་སྐྱེ་བ་བཞེས་སྐབས་ཡབ་སྲས་གཉིས་ཀས་མ་འོངས་ཁ་བ་ཅན་དུ་ཐུབ་པའི་བསྟན་པ་མིང་ཙམ་གྱུར་པའི་དུས་སུ་གཞི་ནས་གསོ་བར་སྨོན་ལམ་ལྷན་ཅིག་ཏུ་བཏབ་ཅིང། རྗེ་བཙུན་འཇམ་པའི་དབྱངས་སོགས་ལྷག་པའི་ལྷ་རྣམས་
ཀྱིས་ཀྱང་སྨོན་ལམ་འགྲུབ་པར་ལུང་བསྟན་པའི་འབྲས་བུ་དུས་ཐོག་ཏུ་བབས་པའི་སྟེང། རྗེ་བཙུན་ཙོང་ཁ་པ་ཆེན་པོའི་སྙན་པའི་གྲགས་པས་རྒྱ་བོད་ཧོར་གསུམ་ཁྱབ་པར་གསན་ནས། ཐུགས་ཀྱི་བ་སྦུ་གཡོས་པས་རྐྱེན་བྱས། རྗེ་བཙུན་རེད་མདའ་བ་ཆེན་པོས་
རྗེ་ཐམས་ཅད་མཁྱེན་པ་ལ་སྣ་སྦྱོར་གྱི་ཞུ་ཤོག་བཅས་བསྐུལ་བས་ཀྱང་མཚམས་སྦྱར་ཏེ། དགུང་ལོ་ཉེར་གསུམ་བཞེས་པའི་ཐོག་རྗེ་ཐམས་ཅད་མཁྱེན་པ་མཇལ་བར་དབུས་ལ་ཕེབས། ཕེབས་ལམ་དུ་ངོ་མཚར་བའི་སྤྱན་ལྟས་ཀྱང་མང་དུ་བྱུང་དེ་སྐབས་
རྗེ་རིན་པོ་ཆེ་སེ་ར་ཆོས་སྡིངས་སུ་དབྱར་གནས་མཛད་ནས་བཞུགས་ཡོད་པས། རྗེ་སེ་ར་རྩེར་ཕེབས་པ་ན། ཐོག་མར་དགེ་སློང་ཞི་དུལ་ཅན་ཞིག་དང་མཇལ་བར་རྗེ་བཙུན་ཙོང་ཁ་བའི་གཟིམས་ཁང་གང་ཡིན་ཞེས་དྲི་བ་གནང་བས། དགེ་སློང་དེས་ལན་མི་སྨྲ་
བར་ནང་དུ་ཕྱིན་ནས། སྤོས་རེང་གཅིག་སྤར་ནས་བྱུང་སྟེ། གཟིམས་ཁང་སེར་པོའི་མདུན་དུ་སླེབས་པ་ན་ཕྱག་གསུམ་བཙལ་ནས་ཕྱག་གཉིས་ཀྱིས་སྤོས་རེང་བཟུང་སྟེ། དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོ་རིན་པོ་ཆེ་བློ་བཟང་གྲགས་པའི་

[004B] འདུལ་བ་ནས་བཤད་པའི་དགེ་སློང་གི་རྟགས་ཆ་ལུགས་རྣམས་ལེགས་པར་ཚང། སྤྱོད་ལམ་དུལ་བ་གཟིགས་པ་དང། བདག་ཉིད་ན་བཟའ་པུ་ཐུང་མ་བཞེས་པ་སོགས་མི་ཆེན་གྱི་
ཆ་ལུགས་དང་ལྡན་ཞིང། སྔར་མཁས་པ་སུས་ཀྱང་འགྲན་པའི་ཟླ་དང་བྲལ་བའི་སྟབས་ཐུགས་ང་རྒྱལ་བའི་རྣམ་པ་ཅན་ཡོད་པས་འཚེར་ངོར་འཁྲུངས་ཏེ་དཔའ་ཞུམ་པར་གྱུར། དེ་ནས་རྗེ་བླ་མ་དང་མཇལ་མ་ཐག་ཐུགས་ལ་གནམ་ས་ངོ་མ་ཤེས་པ་འཁྲུངས། རྗེ་
བཙུན་རེ་མདའ་བ་ཆེན་པོས་དཔོན་སློབ་ཏུ་མཚམས་སྦྱོར་བའི་ཕྱག་རྟགས་ནན་ཅན་ཡོད་པ་དེ་རྗེའི་ཕྱག་ཏུ་ཕུལ་ནས། རྒྱན་དྲུག་མཆོག་གཉིས་ཀྱི་གཞུང་གི་རྩ་བའི་དགོངས་པ་ལ་རྒྱ་གར་གྱི་མཁས་པ་དག་གིས་ཀྱང། དབྱིས་ཕྱིན་པའི་དགོངས་འགྲེལ་དུ་མ་སོང་པ་
འགའ་རེ་སྣང་ན། བོད་ཀྱི་བློས་བྱས་ཀྱི་གྲུབ་མཐའ་འདི་རྣམས་དགོངས་འགྲེལ་དུ་ཅི་ལ་མཆིས། གསུང་རབ་དགོངས་འགྲེལ་དང་བཅས་པའི་དོན་མ་ལུས་པ་ཉམས་སུ་ལེན་ན་ཇི་ལྟ་བུ་ལགས་སོགས་ཀྱི་དྲི་བ་དང། ཡང་གཞུང་རྣམས་ཀྱི་དཀའ་བའི་གནད་ལ་དོགས་
པ་ཤར་ཚུལ་རྣམས་གུས་པ་དང་བཅས་ཏེ་ཐོགས་པ་མེད་པར་ཞུས་པས། རྗེ་ཉིད་ཞལ་ཤིན་ཏུ་ནས་འཛུམ་ཞིང་བཞེད་ཆུང་དང་སྤྲགས་ནས་ད་ཅི་གདའ་ཞེས་ཡང་ཡང་གསུངས་ཤིང། ཤིན་ཏུ་དགྱེས་པར་གྱུར། ཞུ་བ་རྣམས་རྫོགས་པ་དང། ཁྱོད་ཀྱིས་གོ་བ་
འདི་འདྲ་དང། དོགས་པ་འདི་ལྟ་བུ་འཆར་བའི་རྒྱུ་ཅི་ཡིན་ཞེས་བཀའ་གནང་བ་ལ། གཞུང་ལུགས་རམ་འབྱམས་ལ་ཐོས་པ་དང། བླ་མ་ཡི་དམ་དབྱེར་མེད་ལ་གསོལ་བ་འདེབས་པ་ལ་འབད་པ་བགྱིད་ལགས་ཞུས་པས། རྗེའི་ཞལ་ནས་འོ་དེ་ཀ་ཡིན། དད་ལ་ཡང་

[005A]༄༅། །དེ་ཀ་ལས་བྱེད་རྒྱུ་མེད་ནའང། རྗེ་བཙུན་འཇམ་པའི་དབྱངས་ཀྱི་ཐུགས་རྗེ་ལས་སྙེད་པའི་གདམས་པ་རྣམས་ཁྱོད་ལ་སྟོན་པ་ཡིན་པས། དེ་རེ་ལམ་ལ་རྨི་ལྟས་ཇི་ལྟར་བྱུང་ཞེས་གསུངས་པ་ལ། སྙེ་ཐང་དུ་སླེབས་པའི་ཐོ་རང་བདག་མུན་
ཁྲོད་གཅིག་ཏུ་ཆུད་ནས་མགོ་འཁོར་ཏེ་ཡུན་རིང་སོང་འདུག་པ་ལ། ཤར་ཕྱོགས་ནས་རལ་གྲིའི་དཀྱིལ་འཁོར་བརྒྱ་ཕྲག་བཅུས་བསྐོར་བའི་ཡུ་བ་ནང་ལ་བསྟན། རལ་གྲིའི་རྩེ་རེ་རེ་ལ་ཉི་མ་བརྒྱ་རེ་ཤར་ནས་འདུག་པའི་རལ་གྲིའི་དཀྱིལ་འཁོར་དེ་ལྟ་བུར་
འཇའ་ཚོན་སྣ་ལྔའི་དྲ་བས་སྤྲས་པའི་དཀྱིལ་ན་རྗེ་བཙུན་འཇམ་པའི་དབྱངས་སྐུ་མདོག་དམར་སེར་རལ་གྲི་དང་གླེགས་བམ་འཛིན་པ། རིན་པོ་ཆེའི་རྒྱན་བསམ་གྱིས་མི་ཁྱབ་པས་སྤྲས་པ། གཞོན་ནུའི་ཚུལ་ཅན་རལ་པའི་ཐོར་ཚུགས་ལ་མུ་ཏིག་གི་སེ་མོ་
དོ་ཉི་ཁྲིས་བཅིངས་པ་ཤིན་ཏུ་དྭངས་ཤིང་ཡིད་དུ་འོང་བ། རབ་ཏུ་མཛེས་ཤིང་མིག་གི་བདུད་རྩི་བལྟ་བས་ཆོག་མི་ཤེས་པ་ཞིག་དགྱེས་བཞིན་དུ་བྱོན་ཏེ་བདག་ལ་ཐིམ་པ་དང། ཉི་མའི་དཀྱིལ་འཁོར་དེ་ཤར་མ་ཐག་ཏུ་མུན་པ་དེ་ཐམས་ཅད་སངས། འོད་ཟེར་
གྱི་དྲ་བས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་མ་ལུས་པ་ཁྱབ་སོང་བས། བདག་ལ་བདེ་བའི་ཉམས་ཁྱད་པར་ཅན་ཞིག་སྐྱེས་བྱུང་བ་རྨིས་ལགས་ཞུས་པས། ཁྱོད་ཀྱིས་བླ་མ་དང་ཡི་དམ་དབྱེར་མེད་དུ་མཐོང་བ་ལེགས། དེ་ཀ་དོན་ལའང་
གནས་མོད། གཞན་བློ་དམན་པའི་གང་ཟག་འགའ་ཞིག་གིས་བླ་མ་དང་ཡི་དམ་ཐ་དད་དུ་མཐོང་བ་ཡིན། སྔགས་མཚན་ཉིད་ཀྱི་ལུས་ཡོངས་སུ་རྫོགས་པའི་བཤེས་གཉེན་མཚན་ཉིད་དང་ལྡན་པ་དང། མཆོག་ཐུན་མོང་གི་དངོས་གྲུབ་སྟེར་བའི་ཡི་དམ་

[005B] གཞི་རྩ་མེད་པའི་ཕྱོགས་རེའི་རྩ་དང་རླུང་དང། གཅོད་དང། མན་ངག་ལྟར་སྣང་ཙམ་ལ་བརྟེན་ནས། རང་ཉིད་རྡོ་རྗེ་འཆང་དུ་རེ་བ་ཚོ་སྙིང་རེ་རྗེ། ཁྱེད་སྔགས་ཀྱི་ཆེད་དུ་བྱ་བའི་གདུལ་བྱ་རིན་པོ་ཆེ་ལྟ་བུའི་སྣོད་ལྡན་བསྟན་པ་ཐམས་ཅད་གྲུ་བཞི་
ལམ་གྱིས་འཁྱེར་ཤེས་པ་ཞིག་འོང་བ་འདུག་གསུངས། ཡང་ཁྱེད་ཡི་དམ་གང་ལ་བྱེད་ཀྱི་ཡོད་གསུངས་པར། འཇམ་དབྱངས་སྨྲ་སེང་དང་གཤེད་དམར་ལ་བྱེད་ཀྱི་ཡོད་ལགས་ཞུས་པས། བཀའ་ལས། སྤྱིར་དམར་ནག་འཇིགས་གསུམ་གང་ལ་ཡི་དམ་
བྱས་ཀྱང་རྗེ་བཙུན་གྱིས་རྗེས་སུ་འཛིན་མོད། འོན་ཀྱང། ངེད་ཀྱི་བརྒྱུད་པ་འདི་ལ་རྗེ་བཙུན་འཇམ་དབྱངས་ཀྱི་བྱིན་གྱིས་བརླབས་པ་ཡིན་པས་དེ་ཤེས་དགོས་པ་ཡིན། ཡི་དམ་ཀྱང་དཔལ་རྡོ་རྗེ་འཇིགས་བྱེད་ལ་བྱེད་དགོས་ཏེ་འདི་ལ་རྒྱུ་དུས་འབྲས་དུས་གཉིས་
ཀའི་སྐབས་སུ་འཇམ་དཔལ་གྱི་ཞལ་དངོས་སུ་ཡོང་བ་ཡིན་པས་དགོས་པ་ཁྱད་པར་ཅན་ཞིག་ཡོད་པ་ཡིན། གཞན་རྣམས་ཀྱིས་འདིའི་གནད་གཏན་ནས་མ་གོ་བར་འདུག་འཇམ་དབྱངས་ཞི་ཁྲོ་སྦྲགས་སྒྲུབ་ཅེས་རྗེ་བཙུན་འཇམ་དབྱངས་ཀྱིས་དངོས་སུ་
གསུངས་པའི་གནད་ཁྱད་པར་ཅན་ཐུན་མོང་མ་ཡིན་ཞིང། །ཞན་ལ་གཏན་ནས་མེད་པའི་ལེགས་བཤད་རྒྱ་བོད་ཀྱི་མཁས་པ་སུས་ཀྱང་མ་མཐོང་ཞིང། རྗེ་བཙུན་གྱིས་ཁོ་བོ་ཁོ་ན་ཆེད་དུ་བྱ་བའི་གདུལ་བྱར་གཟིགས་ནས་གསུངས་པའི་ཞལ་འཕྲེང་འདི་ལྟ་
བུ་ཁྱོད་ལ་སྟོན་པ་ཡིན་གསུངས་ནས། ཞུ་མ་དགོས་པར་རྗེ་རང་གི་ཕྱག་གིས་དཀྱིལ་འཁོར་བྲིས་ཐིག་མཛད་ནས། དཔལ་རྡོ་རྗེ་འཇིགས་བྱེད་བཅུ་གསུམ་མའི་དབང་དང། རྒྱུད་རྟོག་པ་བདུན་པ་དང། རྟོག་པ་གསུམ་པ་དང། རྒྱ་འགྲེལ་དང། བོད་འགྲེལ་

[006A]༄༅། །མང་པོ་དང། བསྐྱེད་རྫོགས་ཀྱི་ཟབ་ཁྲིད་སོགས་དཔལ་རྡོ་རྗེ་འཇིགས་བྱེད་ཀྱི་ཆོས་སྐོར་ཆ་ལག་དང་བཅས་པ་ཡོངས་སུ་རྫོགས་པ་དགྱེས་བཞིན་དུ་གནང། དེ་ནས་བཟུང་སྟེ་ཡི་དམ་རྡོ་རྗེ་འཇིགས་བྱེད་ཀྱི་བདག་འཇུག་ཆག་ཆེན་དུ་མཛད་
དེ་དུས་རྒྱལ་ཚབ་དར་མ་རིན་ཆེན། འདུལ་འཛིན་གྲགས་པ་རྒྱལ་མཚན། རྟོགས་ལྡན་འཇམ་དཀར་བ། རྗེ་འཇམ་དབྱངས་རྒྱ་མཚོ་རྣམས་ལ་ཡང་མདོ་སྔགས་ཀྱི་ཆོས་མང་དུ་གསན། སླར་ཡང་རྗེ་ཐམས་ཅད་མཁྱེན་པ་ལ་ཟླ་བ་བཅུའི་རིང་ལ་ཉིན་མོ་ལམ་རིམ་
དང་དབུ་མ། མངོན་པ་དང་ཚད་མ་སོགས་མཚན་ཉིད་དང། གསང་འདུས་ཀྱཻ་རྡོར་བདེ་མཆོག་དུས་འཁོར་སོགས་བླ་མེད་ཀྱི་དབང་དང། རྒྱུད་སྡེ་འོག་མ་གསུམ་གྱི་དབང་རྗེས་གནང་སོགས་དང། མདོ་རྒྱུད་དགོངས་འགྲེལ་དང་བཅས་པའི་གཞུང་རྣམས་ཀྱི་དོན་
ལ་ཞིབ་བཤད། མཚན་མོ་བསྐྱེད་རྫོགས་ཀྱི་དཀའ་གནད་ཆེས་ཤིན་ཏུ་ཟབ་པ་རྣམས་ལ་མཛུབ་ཁྲིད་བཅས་ཟབ་པ་དང་རྒྱ་ཆེ་བའི་ཆོས་ཚུལ་བུམ་པ་གང་བྱོ་གསན་ནས། རྗེ་བླ་མའི་ཐུན་མོང་མ་ཡིན་པའི་གསང་བའི་རྣམ་ཐར་དང་སྔགས་ཀྱི་གདམས་པ་མང་པོ་ལྐོག་
ཆོས་སུ་གནང་ནས། ད་ཁྱེད་ལ་མན་ངག་རྣམས་རྫོགས་པར་བཤད་ཡོད་པས་ངའི་སྔགས་ཀྱི་ཡིག་ཆ་འདི་རྣམས་ཀྱི་དཀའ་གནད་རྣམས་ལ་ཟིན་བྲིས་ཐོབ་ལ། རང་ཡང་ཉམས་སུ་ལོང། སྣོད་ལྡན་གྱི་གདུལ་བྱ་རེ་གཉིས་ཙམ་བྱུང་ན་དེ་རྣམས་ལ་ཤོད། ངའི་
མདོ་སྔགས་ཀྱི་ཡིག་ཆའི་དགོངས་པ་འགྲེལ་བའི་བསྟན་བཅོས་རྣམ་པར་དག་པ་རྩོམ་ལ་ཁྱད་པར་དུ་ངའི་སྔགས་ཀྱི་བསྟན་པ་འདི་རྣམས་རྒྱས་པར་གྱིས་ཤིག་གསུངས་ནས་བསྟན་པ་ཐམས་ཅད་ཡོངས་སུ་གཏད་དོ། །དེ་ནས་རྗེ་རིན་པོ་ཆེའི་གསུང་གི་དཀའ་

[006B] ཉང་སྟོད་ལྕང་རའི་གདན་ས་མཛད་ཅིང་འཕྲིན་ལས་ཤིན་ཏུ་ཆེ་བས་མཁས་གྲུབ་ལྕང་ར་དཀའ་བཅུ་བ་ཞེས་སྙན་གྲགས་ཀྱིས་ཁྱབ། དགོན་པ་རི་བོ་མདངས་ཆེན་བཏབ་སྟེ་རྡོ་རྗེ་འཇིགས་བྱེད་ཀྱི་སྐུ་ཤིན་
ཏུ་ཆེ་ཞིང་བྱིན་རླབས་ཀྱི་གཟི་འོད་འབར་བ་གཙོ་བོར་བཞུགས་པའི་འཁོར་དུ་མགོན་པོ་ཕྱག་དྲུག་པ། དམ་ཅན་ཆོས་རྒྱལ། གནོད་སྦྱིན་ཀྵེ་ཏྲ་པཱ་ལ་སོགས་ཀྱིས་བསྐོར་བའི་མགོན་ཁང་ཁྱད་དུ་འཕགས་པ་བཞེངས། རབ་གནས་སྐབས་ཡེ་ཤེས་སེམས་དཔའ་དངོས་
སུ་ཐིམ་པའི་གཟིགས་སྣང་སོགས་བྱུང་བའི་རྣམ་ཐར་བློའི་རྭ་བ་ལས་འདས་སོ། །དེ་ནས་ཤར་རྒྱལ་མཁར་རྩེ་བ་ཆོས་རྒྱལ་རབ་བརྟན་ཀུན་བཟང་པས་སྦྱིན་བདག་མཛད་ནས་མཆོད་ཡོན་གཉིས་ཀྱིས་ཆོས་སྡེ་ཆེན་པོ་དཔལ་འཁོར་བདེ་ཆེན་བཏབ་སྟེ། ནོར་བུ་
དགའ་ལྡན་པ། རྒྱང་རོ་ལྷ་ཁང་པ། ཞི་གནས་པ། གྲང་མོ་ཆེ་བ། ལས་གྲུབ་པ། གསེར་ཁང་གོང་འོག། །དགེ་ལུགས་ཀྱི་གྲྭ་ཚང་མང་པོ་བཙུགས། སྡེ་སྣོད་འཛིན་པ་རྣམས་མེ་ཏོག་ལ་བུང་བ་བཞིན་འཁོར་ཏེ། གཙང་ཕྱོགས་སུ་རྗེ་ཐམས་ཅད་མཁྱེན་པའི་བསྟན་
པ་གསལ་བའི་སྣང་བྱེད་ཉིད་དུ་གྱུར། དེ་སྐབས་འགྲོ་མགོན་ཆོས་རྒྱལ་དང། གོང་མ་ས་ཆེན་བཞིན་དུ་མཆོད་ཡོན་གཉིས་པོ་ལྷ་དང་བཅས་པས་ཤིས་པ་བརྗོད་པའི་གནས་སུ་གྱུར་ཀྱང། བར་ཆད་ཀྱི་རྣམ་པ་མངོན་པར་གྱུར་ཏེ་བདག་པོ་རབ་བརྟན་པས་མཁྱེན་
བཞིན་དུ་ན་ལེནྡྲ་ནས་ཀུན་མཁྱེན་རོང་པོ་གདན་དྲངས། རྩོད་པ་མཛད་པར་དྲིལ་བསྒྲགས། རྗེ་འདིས་ཀྱང་ཞལ་གྱིས་བཞེས། དེ་ལྟ་བུའི་གཏམ་ཕྱོགས་ཀུན་ཏུ་གྲགས་པ་ལས། དབུས་གཙང་གི་མཁས་པ་མང་པོ་དཔང་པོར་ལྷགས་བཀའ་བསྟན་བཅོས་

[007A]༄༅། །མང་པོ་ཡང་དབང་པོར་བཙུགས་ཏེ་ཚེས་གྲངས་དུས་བཏབ་པའི་ཚེ། བདག་པོ་རབ་བརྟན་པ་དང། རོང་སྟོན་ཤཱཀྱ་རྒྱལ་མཚན་པ་གཉིས་ཐུགས་འགྱུར་ནས་འབྱོལ་ཐབས་མཛད་པ་ན། འཇིགས་མེད་སྨྲ་བའི་སེང་གེ་མཁས་གྲུབ་ཆེན་པོ་འདིས་འདི་
སྐད་ཅེས། ཐེག་མཆོག་རིགས་ཀྱི་ནུས་པ་མི་དམན་ཚོགས་གཉིས་རིན་ཆེན་ཁམས་ལས་གྲུབ། །རྣམ་དཔྱོད་མགྱོགས་འགྲོའི་རྟ་ལྗང་གྱིས་དྲངས་ཤེས་བྱའི་མཁའ་ལ་ཐེགས་མེད་ཅིང། །གསུང་རབ་རྒྱ་མཚོའི་གོས་ཅན་མ་ལུས་རིགས་པའི་ཟེར་གྱིས་སྣང་
བྱེད་པ། །སྔོན་མེད་ནམ་མཁའི་ནོར་བུ་དེ་དང་མེ་ཁྱེར་ལྷན་ཅིག་ཇི་ལྟར་བགྲོད། །འོན་ཀྱང་རོང་སྐྱེས་ཤཱཀྱ་ཡི། །བསྟན་ལ་སྡང་བའི་ཡིད་ལྡན་ཞིང། །གཤེན་རབས་གཞུང་ལུགས་རྒྱལ་མཚན་འཛིན། །བྱིས་པ་མཁས་པར་རློམ་པ་གང། །རིང་ན་གནས་ཚེ་ཁོ་
བོ་དང། །ལྷན་ཅིག་བརྒལ་ལན་བྱའོ་ཞེས། །གྱ་གྱུའི་ཡིད་ལྡན་དྲང་སྲོང་གི། དམོད་པའི་ཚིག་བཞིན་ཡང་ཡང་བསྒྲགས། །དེ་ནས་ནམ་ཞིག་འདིར་ཕྱིན་ཚེ། །ཞུམ་པ་བཞིན་དང་སྐྲག་པ་བཞིན། །གནོང་བ་བཞིན་དང་འགྱོད་པ་བཞིན། །སྐྱབས་མེད་བཞིན་དུ་སྐྱབས་
འཚོལ་བྱེད། །དཔལ་ལྡན་ཟླ་བའི་འོད་དཀར་ལ། །གླགས་འཚོལ་འདོད་པའི་མུན་ཅན་དེ། །ཁོ་བོའི་རིགས་ཚུལ་རྡོ་རྗེ་ཡིས། །གཞོམ་པར་བྱ་ཞེས་མངོན་དུ་སྨྲས། །བླ་མའི་ལེགས་བཤད་ཉིན་བྱེད་ཟེར། །སྒྲིབ་བྱེད་ཕྲག་དོག་རྐང་འཐུང་རྒྱས། །ཉེས་བཤད་ནགས་
ཚལ་འཁྲིགས་པ་ཁྱོད། །ད་ལྟ་ཐལ་བར་བྱ་ཞེས་སྨྲ། །དེ་ཚེ་སྐྲག་པའི་ཡིད་ལྡན་དེས། །དེ་དག་བདག་གིས་མ་བཀག་ཅེས། །གཏོལ་མེད་གྱུར་པའི་ཚིག་སྨྲ་ཞིང། །རྫུན་གྱི་ཁུང་བུར་ཡང་ཡང་བྲོས། །ཁྲེལ་ཡོད་ངོ་ཚའི་གོས་དང་བྲལ། །སྡོམ་པའི་སྐ་རིགས་ལྷོད་པ་

[007B] །བླུན་མང་སློབ་མའི་ཚིག་ངན་གྱི། །ཡོལ་བས་བསྒྲིབ་པའི་ཕག་ཏུ་འཆེལ། །ཕྱོགས་འདིར་མཁས་པའི་བཀའ་མཆིད་དག་བྱ་བར་འོས་པ་མིན་ཞེས་པའི། །སྦྱིན་བདག་ཚིག་ལ་སྐྱབས་བཅས་ནས། །བདག་ལ་བཀའ་དྲིན་ཆེ་ཞེས་སྨྲས། །ལུང་རིགས་
རླབས་འཕྲེང་རོལ་པ་ཅན། །སྡེ་ཆེན་རྒྱ་མཚོ་སོ་སོ་ནས། །མཁས་པ་གདོངས་ཅན་དུ་མ་དག་གནས་འདིར་དབང་པོར་ལྷགས་པ་ཡང། །དེ་ཡིས་གང་ལ་མགོན་བཅས་པ། །དེ་ཉིད་ཚིག་གིས་རང་རང་གི་ཆུ་གཏེར་གནས་སུ་བསྐྲད་བྱས་ནས། །རྒོལ་བའི་དཀྱིལ་འཁོར་
རྫོགས་མ་གྱུར། །འདི་ལྟར་མངོན་དུ་མ་ནུས་པའི། །ཞུམ་ཚིག་སྨྲས་པ་དྲན་བྱོས་ལ། །ཕྱི་ནས་མཁས་པའི་ལེགས་བཤད་ལ། །ལྐོག་ཏུ་ངན་སྨྲས་མ་བྱེད་ཅེས། །བདག་གིས་གདམས་ཤིང་ཚར་བཅད་ནས། །བདེན་མིན་སྨྲ་བ་ལྷུར་ལེན་ཅིང། །ངོ་ཚས་གཏོལ་
མེད་གྱུར་དེ་དག་ལུག་བོང་བཞིན་དུ་མཁས་རྣམས་སྒྲོགས། །བདེ་གཤེགས་བསྟན་པ་གངས་རིའི་སུལ་ན་གནས། །གཞུང་ལུགས་འབུམ་ཕྲག་རལ་པའི་ཁུར་གྱིས་བརྗིད། །རིགས་པའི་མཆེ་སྡེར་མི་བཟད་སྟོབས་ལྡན་པ། །མཁས་མཆོག་གདོང་ལྔའི་དབང་པོ་
ཁོ་བོ་ཙམ། །དྲི་མེད་རིགས་པའི་གད་རྒྱངས་གཅིག་གིས་ཀྱང། །དྲེགས་ལྡན་ཕས་རྒོལ་གླང་པོ་སྟོང་གི་སྙིང། །ལྐོག་མར་འབྱིན་པའི་འཇིགས་སྟེར་དགེ་ལེགས་དཔལ། །བཟང་པོ་ལས་གཞན་སྨྲ་བའི་སེང་གེ་གང། །ཞེས་མི་འཇིགས་པའི་གསུང་བྱོན་པ་དཔལ་
འཁོར་ཆོས་སྡེའི་རྒྱལ་སྒོ་ལ་གླན་ནོ། །དེ་ལྟར་བདག་པོ་རབ་བརྟན་པའི་སྒོ་གསུམ་གྱི་རྣམ་འགྱུར་རྣམས་ལེགས་བཤད་དངོས་སུ་འདོམས་པའི་ཡུལ་མིན་པར་དགོད་ནས། སྣུམ་ཟད་མར་མེ་ལྟ་བུའི་བསྟན་པ་འདི། །ཁོ་བོའི་ལེགས་བཤད་གོ་ཆ་བློ་གྲོས་

[008A]༄༅། །ཀྱིས། །རྫོགས་ལྡན་བཞིན་དུ་བྱ་བར་ནུས་ན་ཡང། །སྐལ་ངན་རྣམས་ཀྱིས་ས་འོག་གཏེར་བཞིན་སྦས། །དེ་ནི་དུས་ལ་བསྡད་པ་མེད་པ་དང། །ལང་ཚོའི་དཔལ་ཡང་སྟོན་ཀའི་སྤྲིན་ལྟར་གཡོ། །སྐྱེ་བོ་ཕལ་ཆེར་སྐལ་བ་མེད་མཐོང་ནས། །མང་ཐོས་
བདག་ནི་གཅིག་པུར་ཆོས་དོན་སེམས། ཞེས་རང་གི་རྟོགས་པ་བརྗོད་ནས། དབེན་གནས་རི་བོ་མདངས་ཆེན་ཉིད་དུ་ཕྱག་ཕེབ་སྟེ་ཐུགས་དམ་ཉག་གཅིག་ཏུ་གཞོལ་བར་མཛད་དོ། །དེའི་ཚེ་བདག་པོ་ཆེན་པོ་ཉིད་རྗེ་འདི་ཕྱོགས་གཞན་དུ་ཕེབས་དོགས་ནས་ཉེ་གནས་
སོགས་ལ་ལྐོག་ཏུ་གསེར་གྱི་བྱ་དགའ་སྟེར་བ་སོགས་ཐབས་སྣ་ཚོགས་ཀྱི་སྒོ་ནས། ཚུར་ཕེབས་ཨེ་ཐུབ་གཟིགས་ཀྱང། མཆེ་བ་མི་བཟད་སྦར་མོའི་ཤུགས་འཆང་བ། །གངས་རི་འཛིན་པའི་གདོང་ལྔའི་དབང་པོ་ནི། །ལྕགས་ཀྱིས་བཅིངས་ནས་བཙོག་ཆུས་འཚོ་བ་ཡི། །
སྒོ་ཁྱེར་བྱེད་འདོད་མཁས་པའི་བཞད་གད་ཡིན། །གསུངས་ནས་མ་ཕེབས། གནས་འདིར་གསུང་རབ་ཀྱི་རྩོམ་པའང་མང་དུ་མཛད་ཅིང། འདི་དང་ལྷན་བ་སོ་དང། བྱེ་གླིང་སོགས་སུ་བཞུགས་ནས་མོས་ལྡན་གྱི་གདུལ་བྱ་མང་པོ་ལ་ཆོས་མང་དུ་གསུངས། ཉིད་དགུང་
ལོ་ཞེ་དྲུག་ཏུ་ཕེབས་པ་ལྕགས་མོ་ཕག་གི་ལོ་ལ། རྒྱལ་ཚབ་དར་མ་རིན་ཆེན་གནས་རྙིང་དུ་ཕེབས་སྐབས། ཉིད་ཀྱིས་མཇལ་བར་ཕེབས་པ་ན། སེང་གེའི་ཁྲི་ཆེན་པོ་ལ་བཀུར་བའི་ཞལ་ཏ་སྤྱི་བོར་ནོད་དེ། རྒྱལ་ཚབ་རིན་པོ་ཆེ་དང་ལྷན་རྒྱས་སུ་དབུས་ལ་གདན་
བཏེག་སྐྱིད་ཤེད་དུ་བྱོན་པའི་ཚེ། ཆོས་རྒྱལ་དཔོན་པོ་སྐུ་མཆེད་ཀྱིས་རྗེ་ཙོང་ཁ་པ་དང། རྒྱལ་ཚབ་རྗེ་གཉིས་ལ་གུས་འདུད་བྱེད་པ་ཇི་ལྟ་བ་བཞིན་དུ། རྗེ་འདི་ལའང་མོས་པ་ཆེན་པོས་ཞབས་སྤྱི་བོར་བླངས། འབྲས་སྤུངས་དང་སེ་རར་ཕེབས་དུས་

[008B] ད་ལམ་རྒྱལ་ཚབ་རིན་པོ་ཆེའི་ཞབས་ཕྱིར་མཁས་གྲུབ་ཆོས་རྗེ་ཕེབས་འདུག་པ། ངེད་དཔོན་སློབ་ཀྱིས་ཕྱག་བྱེད་དགོས་སམ་ཞུས་པས། འཇམ་དབྱངས་ཆོས་རྗེའི་ཞལ་ནས། ཁྱེད་རྣམས་
ཇི་ལྟར་མཛད་པ་ཡིན། ཁོ་བོ་ནི་ཞབས་སྤྱི་བོའི་གཙུག་ཏུ་ལེན་ན་གསུངས། དེར་འབྲས་སྤུངས་ཀྱི་སློབ་དཔོན་ཐམས་ཅད་ཀྱིས་ཕེབས་བསུ་དང། སྒོ་གསུམ་གུས་པས་ཕྱག་མཛད་ཅིང་བཞུགས་རིང་ལ་ཆོས་ཀྱི་བཀའ་མཆིད་ཀྱང་མང་དུ་མཛད། མཚུངས་མེད་
ཆོས་རྗེ་གུང་རུ་བ་རྒྱལ་མཚན་དཔལ་བཟང་པོས་ཐོག་དྲངས། སེར་བ་རྣམས་ཀྱིས་ཀྱང་དེ་བཞིན་མཛད་དེ། སེར་འབྲས་གཉིས་ཀར་ཆོས་ཀྱི་ཆར་ཕབ། དགའ་ལྡན་ཤར་ནས་གནས་བརྟན་ཆེན་པོ་རིན་རྒྱལ་བས། འཕྲང་ཉགས་སུ་ཕེབས་བསུ་ལ་བྱོན་ནས་
དར་ཆེན་ཡུག་གཅིག་གི་ཕྱག་རྟེན་དང་བཅས་ཏེ་ཕྱག་ཕུལ། དགེ་འདུན་རྣམས་ཀྱིས་ཀྱང་རྒྱལ་བ་གཉིས་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་གདན་ས་ཆེན་པོ་འབྲོག་རི་བོ་ཆེ་དགའ་ལྡན་རྣམ་པར་རྒྱལ་བའི་གླིང་དུ་སེང་གེ་ས་བཏེག་པའི་བཞུགས་
གདན་གསེར་ཁྲི་ཆེན་པོའི་སྟེང་དུ་ཞྭ་སེར་ཅོད་པན་འཆང་བའི་མཁས་མང་རབ་བྱུང་བྱེ་བ་ཕྲག་བརྒྱའི་གཙུག་རྒྱན་དུ་སྤྱན་དྲངས་ཏེ། རྒྱལ་བ་གཉིས་པའི་མདོ་སྔགས་ཀྱི་བསྟན་པ་རིན་པོ་ཆེ་མི་ཉམས་པར་སྐྱོང་བའི་རྒྱལ་ཚབ་དམ་པར་མངའ་གསོལ་ཏེ་
བསྟན་པའི་བདག་པོར་བཞུགས་སོ། །དེའི་ཚེ་རྒྱལ་བ་ཙོང་ཁ་པ་ཆེན་པོ་ལ་སངས་རྒྱས་བྱང་སེམས་རྒྱ་བོད་ཀྱི་པཎ་གྲུབ་མང་པོས་བསྐོར་བ་ཞལ་གཟིགས་ཤིང། ཁྱད་པར་ཡི་དམ་རྡོ་རྗེ་འཇིགས་བྱེད་ཀྱིས་ཞལ་དངོས་སུ་བསྟན་ནས། བླ་མ་རྡོ་རྗེ་འཆང་

[009A]༄༅། །ཆེན་པོའི་སྔགས་མཚན་ཉིད་ཀྱི་ལུས་ཡོངས་སུ་རྫོགས་པར་བྱེད་པ་ལ་ཁྱོད་རང་བསྔགས་སོ་གསུངས་པ་དང། ཡེ་ཤེས་མགོན་པོ་ཕྱག་དྲུག་པ། གུར་ཞལ་གཉིས། དམ་ཅན་ཆོས་རྒྱལ་སོགས་བསྟན་བསྲུང་རྣམས་ཀྱིས་ཀྱང་དབྱངས་
གཅིག་མགྲིན་གཅིག་ཏུ་གངས་ཁྲོད་འདི་ན་ཆོས་ཀྱི་དུང་འབུད་པ་ལ་ཁྱེད་ལས་ལྷག་པ་མ་མཆིས་སོ་གསུངས་འཕྲིན་ལས་ཐོགས་པ་མེད་པར་སྒྲུབ་པར་ཁས་བླངས། དེ་ནས་རྒྱལ་ཚབ་རིན་པོ་ཆེ་རྒྱལ་མཁར་རྩེར་ཐུགས་དམ་ཟབ་མོ་ལ་བཞུགས། རྗེ་འདིས་
ཚོགས་པ་དང་གཉུག་མར་གནས་པ་རྣམས་ལ་གང་འཚམ་གྱི་ཆོས་འཁོར་བསྐོར། གོང་མ་གྲགས་པ་རྒྱལ་མཚན་ཇོ་མཇལ་ལ་ཕེབས་པའི་ཞབས་ཕྱིར་དབུས་གཙང་གི་དགེ་བཤེས་དྲག་རིམ་རྣམས་འཁྲིད་པར་མཛད་པ་དང། མཇལ་དུས་རྒྱལ་བ་
ཙོང་ཁ་པ་ཆེན་པོའི་ལེགས་བཤད་རྣམས་ཀྱི་སྒྲ་བསྒྲགས་པས་མཁས་པ་ཐམས་ཅད་དཔའ་ཞུམ་པར་གྱུར། དེ་ལྟར་རྗེ་འདི་ལ་དབུས་གཙང་ཁམས་གསུམ་གྱི་གདུལ་བྱ་རྣམས་ཉི་ཟེར་ལ་རྡུལ་འཁྲིགས་པ་བཞིན་འཁོར་ཏེ། རྒྱལ་བ་གཉིས་པའི་
གསུང་རབ་ཀྱི་སྒྲ་ཆེན་པོ་བསྒྲགས་པས། དཀར་པོ་སྡེ་རིགས་ཐམས་ཅད་དར་ཆེན་འཕྱར་ཞིང། ནག་ཕྱོགས་རྣམས་མིང་གི་ལྷག་མ་ཙམ་དུ་གྱུར། སྙན་པ་འདི་ལས་དང་སྤྱིར་ཡང་བླ་མ་འདིའི་ཡོན་ཏན་དན་ནས་བདག་པོ་རབ་བརྟན་པ་ཐུགས་འགྱོད་པ་
ཆེན་པོ་སྐྱེས་པར་གྲགས། གཞན་ཡང་བླ་མ་འདིའི་སྐུ་ཆེ་བའི་ཡོན་ཏན་ནི་འཁྲུངས་རབས་ཀྱི་དབང་དུ་བྱས་ན་ཡང་སྲིད་རིམ་བཞིན་བརྒྱུད་པར་རབ་འབྱོར་ཚུན་གང་དུ་གསལ་བ་ལྟར་འདིར་སྨོས་མ་དགོས་ལ། ཐུགས་བརྒྱུད་གཅིག་པ་དུས་མཚུངས་

[009B] རྗེ་ཙོང་ཁ་པ་ཆེན་པོ་འོད་བསྲུང་གི་སྐབས་སུ། བླ་མ་འདི་འོད་བསྲུང་གི་དགེ་ཚུལ་པདྨའི་ངང་ཚུལ་དུ་གྱུར་པའི་འབྲས་རྟགས་སུ། སྐུ་ཚེ་འདིར་ཡང་རྗེ་བླ་མ་དག་ཞིང་ལ་ཕེབས་གྲུབ་པའི་སྐབས་ལྟ་བའི་གནད་ལ་དོགས་པ་ཕྲན་བུ་བྱུང་
བ་ན། རྗེ་བླ་མ་ལ་གསོལ་བ་བཏབ་པས་མནལ་ལམ་དུ་རྗེས་དཀོན་མཆོག་བརྩེགས་པའི་འོད་བསྲུང་གི་ལེའུ་གསལ་བར་གསུངས་པས་རྟེན་ཅིང་འབྲེལ་པར་འབྱུང་བའི་ཟབ་མོའི་དོན་ལ་ངེས་ཤེས་གཏིང་ཚུགས་པ་རྙེད་དེ། ལྟ་ངན་གྱི་དྲི་མ་མཐའ་དག་བསལ་བ་ནས་
ཆོས་ཉིད་སྟོང་པ་ཉིད་ཀྱི་དོན་མངོན་དུ་གྱུར་པ་དང། རྗེ་རིན་པོ་ཆེ་མགོན་པོ་ཀླུ་སྒྲུབ་ཀྱི་དུས་སུ་རིགས་པའི་ཁུ་བྱུག་ཏུ་གྱུར་ནས་ཡབ་སྲས་སྨོན་ལམ་ལྷན་ཅིག་ཏུ་བཏབ་ཚུལ་སྔར་བཤད་པ་ལྟར་གྱི་འབྲས་རྟགས་སུ་སྐུ་ཚེ་འདིར་མཇལ་ནས་ཐུབ་པའི་བསྟན་པ་གཞི་
ནས་གསོས་པ་དང། རྗེ་ལ་དཔལ་དུས་ཀྱི་འཁོར་ལོས་ཟླ་བ་བཟང་པོ་ཁྱེད་ཀྱིས་རིགས་ལྡན་གྱི་རྒྱལ་པོ་པདྨ་དཀར་པོ་དང་འཇམ་དཔལ་གྲགས་པ་རྗེས་སུ་བཟུང་ཞིག་ཁྱད་པར་འཇམ་དཔལ་གྲགས་པ་རྗེས་སུ་བཟུང་ཞིག་ཅེས་ལུང་བསྟན་པའི་ཟླ་བ་བཟང་པོ་རྗེ་
དང། པདྨ་དཀར་པོ་རྒྱལ་ཚབ་རྗེ། འཇམ་དཔལ་གྲགས་པ་བླ་མ་འདི་ཡིན་ཞེས་ཆོས་ལྡན་རབ་འབྱོར་པ་གསུང་བ་ལྟར་དང། རྗེ་རང་གིས་ཀྱང་འཇམ་དཔལ་གྲགས་པའི་སྐྱེ་བར་ཞལ་གྱིས་བཞེས་ཚུལ། བཀའ་འབུམ་ལས། རིགས་ལྡན་གྲགས་པ་དུས་ཀྱི་
མཐར་ཡང་ནི། །ངུར་སྨྲིག་འཛིན་པའི་ཟློས་གར་ཅི་ཡང་མཛད། །ཅེས་གསུངས། ཡང་རྗེས་ཁྱོད་འགོས་ལོ་ཙྪ་བའི་སྐྱབ་ཡིན་པས། གསང་འདུས་འཕགས་ལུགས་ལ་མཁས་པ་ཡོངས་གསུང་བ་དང། གཞན་ཡང་མཁས་གྲུབ་ཆེད་ལྡན་གྱི་གསུང་འགའ་ཞིག་

[010A]༄༅། །ལས། སློབ་དཔོན་པདྨ་སམྦྷ་བ། ཇོ་བོ་རྗེ། ཆོས་རྒྱལ་དྭགས་པོ་ལྷ་རྗེ་སོགས་སུའང་སྤྲུལ་པ་མཛད་པར་བཤད་ཡོད་པས། སོ་སོ་སྐྱེ་བོ་རྣམས་ཀྱིས་དཔག་པར་དཀའ་བའི་གནས་ལགས་སོ། །ལྷ་དང་བླ་མའི་གཟིགས་སྣང་གི་དབང་དུ་བྱས་ན། རྗེ་བཙུན་
འཇམ་དབྱངས། ལྷ་མོ་དབྱངས་ཅན་མ། བཅོམ་ལྡན་འདས་དཔལ་འཁོར་ལོ་སྡོམ་པ། གསང་འདུས་ལྷ་སུམ་ཅུ་རྩ་གཉིས། བཅོམ་ལྡན་འདས་ཀྱཻ་རྡོར། དུས་ཀྱི་འཁོར་ལོའི་ལྷ་ཚོགས། ཡི་དམ་རྡོ་རྗེ་འཇིགས་བྱེད། མགོན་པོ་ཕྱག་དྲུག་པ། གུར་མགོན། ཞལ་
ཕྱག་བཞི་པ། དམ་ཅན་གཤིན་རྗེའི་རྒྱལ་པོ་སོགས་ཀྱི་སྐུའི་སྣང་བ་མངོན་སུམ་དུ་བསྟན་ཅིང། ཆོས་སྐྱོང་གི་བཞོན་པ་ཕག་གིས་སྐད་འདོན་པ་མཆོད་གཡོག་པས་ཚོར་བ་སོགས་ཆོས་སྐྱོང་རྣམས་ཀྱང་བྲན་དུ་ཁོལ་བའི་རྟགས་ཕྱག་ཕྱི་རྣམས་ཀྱིས་དངོས་སུ་
མཐོང་ཞེས་གྲགས། ཁྱད་པར་རྗེ་བཙུན་བློ་བཟང་གྲགས་པ་དག་པའི་ཞིང་དུ་ཕེབས་ནས་ཀྱང། དངོས་དང་རྨི་ལམ་ཅི་རིགས་པར་གཟིགས་ནས། གསུང་གི་སྣང་བ་ཡང་ཡང་སྩལ་བ་སོགས་བརྗོད་ཀྱིས་མི་ལང་ངོ། །བསྟན་བཅོས་ལ་འབྱམས་བཤད་མཛད་པའི་
དབང་དུ་བྱས་ན། ཐོགས་མེད་སྐུ་མཆེད་ཆོས་མངོན་པ་འཆད་པ་ལ་ཞུགས་པ་ལྟ་བུའི་མཁས་པ་རྣམས་ཡིད་འཕྲོགས་ཏེ། དེ་སྐབས་ཀྱི་དབུས་གཙང་གི་བཤེས་གཉེན་ཕལ་ཆེ་བས་བླ་མ་འདི་ཉིད་ཀྱི་ཞབས་ལ་མ་གཏུགས་པའམ་གུས་པས་མ་མཆོད་
པ་མེད་ཅིང་སློབ་མའང་གྲངས་ཀྱིས་མི་ཟིན། ཉིས་ཀྱི་སྐུ་གསུང་ཐུགས་ལས་འཁྲུངས་པའི་སྲས་ཀྱི་གཙོ་བོར་གྱུར་པ་ནི། ཆོས་རྗེ་བློ་གྲོས་ཆོས་སྐྱོང། ཞྭ་ལུ་ལེགས་པ་རྒྱལ་མཚན། རྗེ་ཤེས་རབ་སེང་གེ། མཁན་ཆེན་བསོད་ནམས་མཆོག་གྲུབ། ཀུན་མཁྱེན་

[010B] གསང་སྔགས་མཁར་པ་ཆོས་ལྡན་རབ་འབྱོར། རྗེ་རང་གི་གཅུང་པོ་བ་སོ་ཆོས་ཀྱི་རྒྱལ་མཚན། ལྷའི་བཙུན་པ་རིན་ཆེན་རྒྱ་མཚོ་བློ་གྲོས། སྤྱན་སྔ་བློ་གྲོས་རྒྱལ་མཚན། ཚ་ཁོ་བ་ཆོས་ཀྱི་གྲགས་པ། ཆོས་རྗེ་དོན་གྲུབ་དཔལ་བ། ཞང་ཞུང་བ་ཆོས་
དབང་གྲགས་པ། གནས་བརྟན་ཆོས་སྐྱོང་བ་སོགས་ཏེ་ཟུར་ཙམ་མོ། །མཁས་པའི་མདུན་སར་རྩོད་པ་མཛད་པའི་དབང་དུ་བྱས་ན། ཕྱོགས་གླང་ཆོས་གྲགས་མུ་སྟེགས་ཀྱི་སྟོན་པ་འདུལ་བ་ལ་ཆས་པ་ལྟ་བུ་སྟེ། པཎ་ཆེན་འཇིགས་མེད་གྲགས་པ་ལྟ་བུ་ཡང་དངོས་
སྟོབས་ཀྱི་རིགས་པས་ཚར་བཅད། ཀུན་མཁྱེན་རོང་པོའང་རྩོད་པ་བྱེད་འཕྲོ་ལ་བཤོལ་ནས་མ་ནུས་པ་སོགས་ཉིད་ཀྱི་མདུན་ས་ར་གངས་ཅན་གྱི་མཁས་པར་གྲགས་པ་ཐམས་ཅད་དཔའ་ཞུམ་སྟེ་བག་འཁུམ་པར་གྱུར་པས། སུས་ཀྱང་འགྲན་དུ་མེད་པའི་སྨྲ་བའི་
ཁྱུ་མཆོག་ཆེན་པོ་ལགས་སོ། །རྩོམ་པ་སྙན་ངག་སྡེབ་སྦྱོར་སྤེལ་བའི་དབང་དུ་བྱས་ན། མཁས་མཆོག་དཔའ་བོ་བཅོམ་ལྡན་འདས་ཀྱི་ཡོན་ཏན་བརྗོད་པ་ལ་ཞུགས་པ་ལྟ་བུ་སྟེ། ཉིད་ཀྱི་བཀའ་འབུམ་ལས། རབ་བྱེད་འདི་ཡང་གངས་རིའི་ཁྲོད་འདི་ན། །སྙན་ངག་དབང་
པོ་ཀུན་གྱི་མགོ་བོ་ལ། །ཚིག་གི་གོམ་པ་འགོད་མཁས་དགེ་ལེགས་དཔལ། །ཞེས་གསུངས་ཤིང། ཉིད་ཀྱི་སྙན་ངག་གི་ཡ་མཚན་གཟིགས་པའི་མཁས་པ་རྣམས་ང་རྒྱལ་ཆག་ཅེས་གྲགས། བསྟན་བཅོས་གསུང་འབུམ་ཡང་པོ་ཏི་བཅུ་ཕྲག་བརྒལ་
བ་མཆིས་པ་ལས། ཁོ་བོས་ཐོས་པ་རགས་རིམ་ཐོར་བཀོད་པ་ལ། རྒྱལ་བ་ཙོང་ཁ་པ་ཆེན་པོའི་རྣམ་པར་ཐར་པ་ཐུན་མོང་བ་དད་པའི་འཇུག་ངོགས། ཐུན་མོང་མ་ཡིན་པ་གསང་བའི་རྣམ་པར་ཐར་པ་རིན་པོ་ཆེའི་སྙེ་མ། རྣམ་ཐར་བསྟོད་པ་དང་པའི་

[011A]༄༅། །རོལ་མཚོ། དཔལ་ལྡན་ས་གསུམ་མ། རྣམ་དག་གངས་རི་མ། རྗེ་བཙུན་རེ་མདའ་བ་སྲས་ཀྱི་ཐུ་བོ་བདུན་དང་བཅས་པ་ལ་བསྟོད་པ་མི་མཇེད་མ། རྒྱལ་ཚབ་དར་མ་རིན་ཆེན་ལ་བསྟོད་པ་ཆངས་དབྱངས་མ། ཀུན་མཁྱེན་ཤེས་རབ་དཔལ་བཟང་ལ་
བསྟོད་པ་བྱིན་རླབས་ཀྱི་འདོད་འཇོ། འདུལ་འཛིན་གྲགས་པ་རྒྱལ་མཚན་ལ་བསྟོད་པ་མི་མཇེད་མ། ཚྭ་ཁོ་དབོན་པོ་ངག་དབང་གྲགས་པ་ལ་བསྟོད་པ་ཚོགས་གཉིས་ཆ་ཤས་མ། སྙིང་པོ་དེན་གསུམ་གྱི་རྒྱུད་འདེབས། གསང་འདུས་ལྷ་སོ་གཉིས་ལ་བསྟོད་པ། བདེ་
མཆོག་ཡབ་ཡུམ་ལ་བསྟོད་པ། འཇམ་དབྱངས་སྨྲ་སེང་ལ་བསྟོད་པ། དེ་ཉིད་ཀྱི་དཀྱིལ་འཁོར་དང་བཅས་པ་ལ་བསྟོད་པ། འཇམ་དབྱངས་ལ་བསྟོད་པ་ལེ་ཚན་གསུམ་དང། དེ་ལ་སྨོན་ལམ་དུ་གསོལ་བ་ཤིས་པ་བརྗོད་པ། མི་གཡོ་བའི་བསྟོད་པ། སྐྱེས་བུ་གསུམ་
གྱི་ལམ་རྣམ་པར་དག་པ་བྱ་དཀའི་མཛེས་རྒྱན། སྒྲ་རྒྱན་དཔེ་རབ་ཏུ་གསལ་བ་ཚིག་གི་འདོད་འཇོ། སྨྲ་བ་རྣམ་ངེས་རབ་དགའི་འཇུག་པ། རང་གི་རྟོགས་པ་བརྗོད་པ་གཏམ་དུ་བསྙད་པ། རྟོགས་པ་དང་ལྡན་པ་རྣམས་ལ་གཏམ་དུ་བྱ་བ་གཟུགས་བརྙན་གསལ་བའི་
མེ་ལོང། ཀུན་མཁྱེན་རོང་པོས་རྩོད་པ་བྱོལ་བའི་ཆེ་མཛད་པའི་ཚིགས་བཅད། སྔགས་ཀྱི་བསླབ་བྱ་བསྡུས་པ་ཐུན་གྱི་ཉམས་ལེན། དཀྱིལ་འཁོར་ཉིན་ཞག་གཅིག་ལ་ཐུན་བཞིར་བསྒོམ་པའི་དྲིས་ལན། སྣང་ཐང་དུ་ཕུལ་བའི་ཚིག་མང་ཐོས་མ་དང་ནམ་མཁའ་
བཀྲ་ཤིས་ལ་གནང་བའི་ཆབ་ཤོག་བཤེས་གཉེན་ཤེར་བཟང་དང་གུ་ག་ཁྲི་ལྕམ་དྲུང་བདག་མེ་བ། བཤེས་གཉེན་ཐར་རྒྱན། བྱང་པ་རྣམ་རྒྱལ་དཔལ་བཟང། རིན་སྤུངས་ནོར་བཟང། དགེ་བཤེས་སངས་དཔལ་རྣམས་ལ་གནང་བའི་ཆབ་ཤོག་ལེ་ཚན་

[011B] ཀོན་ཏིང་གོའུ་ཤྲཱིས་གསང་འདུས་ལུས་དཀྱིལ་ལ་ལན་བཏབ་པའི་ཡང་ལན། ངོར་ལན་གནམ་ལྕགས་འཁོར་ལོ། རྗེ་ཙོང་ཁ་པ་ལ་ཕུལ་བའི་ཆབ་ཤོག། ཤཱ་ཀྱའི་རྒྱལ་པོར་གསེར་གྱི་མཎྜལ་ཕུལ་བའི་ཞལ་བྱང་སྨོན་ལམ་མ་ལུས་ཆོས་ཀུན་མ། ལྟ་བའི་དོགས་
གཅེད་ལྟ་ངན་མུན་སེལ། སྟོང་བདུན་བསྐལ་བཟང་མིག་འབྱེད། སྡོམ་གསུམ་རྣམ་གཞག་ཐུབ་བསྟན་བྱི་དོར། ཕར་ཕྱིན་གྱི་རྣམ་བཤད། རྣམ་འགྲེལ་ཊཱིཀ་ཆེན་རིགས་པའི་རྒྱ་མཚོ་དང། དེའི་ཊཱིཀ་ཆུང་རིག་པའི་སྙིང་པོ། ཚད་མ་ཡིད་ཀྱི་མུན་སེལ། ཚད་འབྲས་ཀྱི་
བཤད་ཆེན་མོ་སྔགས་རིམ་ལྷན་ཐབས་རྣལ་འབྱོར་རོལ་པའི་དགའ་སྟོན། རྒྱུད་སྡེ་སྤྱི་རྣམ། དཔལ་གསང་བ་འདུས་པའི་མངོན་དཀྱིལ་གྱི་ལྷན་ཐབས། ཞི་རྒྱས་ཀྱི་སྦྱིན་སྲེག། བསྐྱེད་རིམ་དངོས་གྲུབ་རྒྱ་མཚོ། ཉིད་ཀྱི་གསུང་ཇི་ལྟ་བར་རྗེ་ཆོས་ལྡན་རབ་འབྱོར་
གྱིས་ཟིན་བྲིས་སུ་བཏབ་པའི་གསང་བ་འདུས་པའི་རྫོགས་རིམ་ལམ་གྱི་དམིགས་ཕྱེད་ཅིང་གོ་བདེ་བར་བཀོད་པ། དཔལ་འཁོར་ལོ་བདེ་མཆོག་ལཱུ་ཨི་པའི་ལུགས་ཀྱི་དཀྱིལ་ཆོག་བདེ་ཆེན་རོལ་མཚོ། དཔལ་རྡོ་རྗེ་འཇིགས་བྱེད་ཀྱི་བསྐྱེད་རྫོགས་རྩོམ་འཕྲོ་ཅན་ཉིད་
ཀྱི་གསུང་བཞིན་མཁས་གྲུབ་བློ་གྲོས་ཆོས་སྐྱོང་གིས་ཁ་བཀང་བ། འཇིགས་བྱེད་ཀྱི་རྒྱུད་རྟོག་པ་གསུམ་པའི་རྒྱ་ཆེར་འགྲེལ་པ་ཁམས་གསུམ་ལས་རྣམ་པར་རྒྱལ་བའི་ཉི་འོད། འཕྲུལ་འཁོར་གྱི་སྦས་དོན་ཡིག་ཆུང་ཧ་ལའི་ལི་འདབ། དྲག་པོའི་མན་ངག་
ཡང་ཆུང་ཟིན་བྲིས་སུ་བཀོད་པ། གཤིན་རྗེ་ནག་པོའི་འཁོར་ལོའི་བལྟེ་བ་ཚུལ་གྱི་མན་ངག་ཟིན་བྲིས། དམ་ཅན་ཆོས་ཀྱི་རྒྱལ་པོ་ཕྱི་ནང་གསང་གསུམ་གྱི་སྒྲུབ་ཐབས། མྱུར་མཛད་ཡེ་ཤེས་མགོན་པོའི་སྒྲུབ་ཐབས། གཏོར་ཆོག། དེའི་རྣམ་བཤད། བེའུ་བུམ་

[012A]༄༅། །བསྙེན་སྒྲུབ་ལས་གསུམ་རྣམ་གཞག་སོགས་མགོན་པོའི་ཆོས་སྐོར་ཆེས་ཤིན་ཏུ་ཟབ་པ་དུ་མ། བརྟག་གཉིས་ཊཱིཀ་ཆེན། སྙིང་པོ་ཀྱཻ་རྡོ་རྗེའི་སྒྲུབ་ཐབས། དཀྱིལ་ཆོག་མཆོད་ཕྲེང་སྨོན་ལམ་ཤིས་བརྗོད་དང་བཅས་པའི་ཆོ་ག་ཆ་ལག་ཚང་བ། དཔལ་
དུས་ཀྱི་འཁོར་ལོའི་མངོན་དཀྱིལ། དུས་འཁོར་གྱི་ཊཱིཀ་ཆེན། དེ་ཁོ་ན་ཉིད་སྣང་བའི་སྟོད་ཆ་དེའི་སྨད་ཆ་དང་སྨོན་ལམ་ཤིས་བརྗོད། ཉིད་ཀྱི་གསུང་རྒྱུན་ཇི་ལྟ་བར་རྗེ་བློ་གྲོས་ཆོས་སྐྱོང་གིས་མཛད་པ། དུས་འཁོར་ལུགས་ཀྱི་བསྟན་རྩིས་རྣམས་སོགས་གསུང་
རབ་དེ་ཐམས་ཅད་ཀྱང་རྗེ་བཙུན་འཇམ་དཔལ་དཔའ་བོ་ངུར་སྨྲིག་གར་རོལ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་དགོངས་པ་ཤ་སྟག་ལས་གཞན་དུ་མ་མཆིས་སོ། །གཞན་ཡང་རི་བོ་དགའ་ལྡན་དུ་མཚན་ཉིད་ཀྱི་བཤད་གྲྭ་བཙུགས་པ་དང། རྗེ་
བླ་མའི་དངུལ་གདུང་རིན་པོ་ཆེའི་དབུ་ཐོག་ཏུ་གསེར་གྱི་རྒྱ་ཕིབས་བཀལ་བ་དང། རྒྱལ་ཚབ་ཐམས་ཅད་མཁྱེན་པའི་སྐུ་གདུང་པོ་ཏ་ལ་ནས་དགའ་ལྡན་དུ་གདན་དྲངས་ཏེ་ཞུགས་ལ་ཕུལ་ནས་རྗེའི་དངུལ་གདུང་རིན་པོ་ཆེའི་གཞོགས་གཡས་སུ་བཞུགས་སུ་གསོལ་
བ་སོགས་ལུགས་གཉིས་རྣམ་དཀར་གྱི་མཛད་པ་བསམ་གྱིས་མི་ཁྱབ་པས་སོ། །མདོར་ན་རྒྱལ་བ་ཙོང་ཁ་པའི་ཐུགས་སྲས་མཁས་གྲུབ་ཐམས་ཅད་མཁྱེན་པ་དགེ་ལེགས་དཔལ་བཟང་པོ་འདི་ཉིད་སྐུ་ཚེ་དཔག་ཏུ་མེད་པའི་སྔ་རོལ་དུ་ས་བཅུ་ཡོངས་སུ་
རྫོགས་པར་མཛད་དེ། སངས་རྒྱས་སྣང་བ་མཐའ་ཡས་སུ་མངོན་པར་རྫོགས་པར་སངས་རྒྱས་སུ་ཟིན་ནའང། སྔོན་གྱི་ཐུགས་བསྐྱེད་དང་དམ་ཆོས་འཛིན་པའི་སྨོན་ལམ་རླབས་པོ་ཆེའི་མཐུ་ལེགས་པར་གྲུབ་པས། མ་དག་པའི་འཇིག་རྟེན་གྱི་

[012B] བརྗོད་ཀྱིས་མི་ལངས་ལ། ཁྱད་པར་འཇམ་མགོན་ཆོས་ཀྱི་རྒྱལ་པོ་ཐམས་ཅད་མཁྱེན་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་མདོ་སྔགས་ཀྱི་བསྟན་པ་བླ་ན་མེད་པ་འདི་ཉིད་མི་
ཉམས་ཤིང་ཆེ་ཆེར་དར་རྒྱས་སུ་བྱ་བའི་ཆེད་དུ་བསམ་བཞིན་བོད་གངས་ཅན་གྱི་ལྗོངས་འདིར་སྐུའི་སྐྱེ་བ་བཞེས་ནས་གཞོན་ནུ་ཉིད་ནས་རྗེ་བླ་མ་དང་མཇལ་ཏེ་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་གདམས་པ་ཡོངས་སུ་རྫོགས་པར་གསན་ནས། དབེན་
གནས་རི་བོ་མདངས་ཅན་སེགས་སུ་སྒྲུབ་པ་ཡང་དག་པར་མཛད། དེ་ནས་དགུང་ལོ་ཞེ་དྲུག་གི་ཐོག་རྗེ་ཐམས་ཅད་མཁྱེན་པའི་གདན་སར་ཕེབས་ནས་ལོ་བརྒྱད་ཀྱི་བར་དུ་འཆད་རྩོད་རྩོམ་གསུམ་གྱི་དུས་འདའ་བར་མཛད་དེ། སྐལ་ལྡན་གྱི་གདུལ་བྱ་མཐའ་དག་
ཐར་པ་དང་ཐམས་ཅད་མཁྱེན་པའི་ལམ་ལ་བཀོད་པས་བཀའ་དྲིན་གཞལ་དུ་མ་མཆིས། དེ་ཡང་ཐམས་ཅད་མཁྱེན་པ་དགེ་འདུན་གྲུབ་ཀྱིས། རྗེ་འདི་ལ་བསྟོད་པ་ལས། བླ་མ་མཆོག་དང་རྒྱལ་བའི་གསུང་གི་མཛོད། །མཐའ་དག་བཟུང་ནས་ཚུལ་བཞིན་བསྒྲུབ་
པ་དང། །དེ་དོན་གཞན་ལ་ལེགས་པར་འདོམས་པ་ལ། །མི་འཇིགས་སྤོབས་པ་བརྙེས་ལ་གསོལ་བ་འདེབས། །ཞེས་དང། ཡང་དེ་ལྟར་གསུང་རབ་སྤྱི་དང་རྒྱུད་སྡེ་ལ། །ཐོས་བསམ་མཐར་སོན་སྒྲུབ་པ་སྙིང་པོར་མཛད། །རྒྱལ་བ་དགྱེས་པའི་ལམ་དེར་འགྲོ་
ཀུན་འཁྲིད། །ཕན་མཛད་ཁྱོད་ལ་གུས་པས་གསོལ་བ་འདེབས། །ཞེས་གསུངས་སོ། །དེ་ལྟར་ཐུབ་པའི་བསྟན་པའི་ཡང་སྙིང་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་བཙུགས་ཏེ། གདུལ་བྱ་རྟག་འཛིན་ཅན་རྣམས་

[013A]༄༅། །ལ་མི་རྟག་པ་མཚོན་བྱེད་དུ་རེ་ཞིག་དག་པའི་ཞིང་དུ་འབྱོན་པར་དགོངས་པ་གཏད་དེ། རྗེ་བཙུན་བླ་མ་བློ་བཟང་གྲགས་པའི་དཔལ། །མོས་གུས་སྙིང་ནས་ཡིད་ཀྱིས་གསོལ་བ་འདེབས། །མགོན་ཁྱོད་གང་དུ་བཞུགས་པའི་ཞིང་ཁམས་དེར་
བདག་ཀྱང་མྱུར་དུ་འོང་བར་བྱིན་གྱིས་རློབས། །ཞེས་གདུངས་དབྱངས་ཀྱིས་རྗེ་བླ་མ་ལ་གསོལ་བ་བཏབ་པས། བླ་མས་ཞལ་དངོས་སུ་བསྟན་ནས། སྐྱེ་བ་དེ་ཁས་ཁྱོད་ཀྱིས་བསྟན་འགྲོའི་བྱ་བ་བྱེད་དགོས་རྣམས་རྫོགས་པ་ཡིན། མཁའ་སྤྱོད་དུ་ཡོང་བའི་
འདུན་པ་ཁྱོད་རང་ལ་འདུག་པ་ལྟར་བྱས་ཆོག་གསུངས་པའི་བཀའི་སྣང་བ་སྩལ། དེ་ནས་མཁས་གྲུབ་རིན་པོ་ཆེ་འདི་ཉིད་དགུང་ལོ་ལྔ་བཅུ་ང་བཞིར་ཕེབས་པ་ས་ཕོ་རྟའི་ལོ་ཧོར་གྱི་ཟླ་བ་གཉིས་པའི་ཉི་ཤུ་གཅིག་གི་སྔ་དྲོའི་ཆ་ལ་རྗེ་བཙུན་ཙོང་ཁ་པ་ཆེན་
པོའི་དྲུང་ནས་དམ་ཅན་ཆོས་རྒྱལ་ཕེབས་ཤིང། གཞན་ཡང་དཔའ་བོ་མཁའ་འགྲོ་དུ་མའི་བསུ་བ་དང་བཅས་དགའ་ལྡན་ཆོས་ཀྱི་ཕོ་བྲང་དུ་རྒྱལ་བ་ཙོང་ཁ་པ་ཆེན་པོའི་ཞབས་དྲུང་དུ་གཤེགས་སོ། །དེའི་ཚེ་ལས་དག་པ་འགའ་རེའི་མཐོང་སྣང་ལ་
དགའ་ལྡན་དུ་བྱོན་པ་དང། ཁ་ཅིག་གིས་རྒྱ་ནག་རི་བོ་རྩེ་ལྔར་ཕེབས་པ་དང། ལ་ལས་བདེ་བ་ཅན་སོགས་སུ་ཕེབས་པ་སོགས་མཐོང་སྣང་ཀྱང་སྣ་ཚོགས་བྱུང་བར་གྲགས། དེ་ལྟར་སྐུ་ཚེ་མཐར་མ་ཕྱིན་པའི་ཚུལ་དང། བཀའ་ཆོས་འཆད་འཕྲོ་
བཤོལ་ཞིང། བསྟན་བཅོས་འགའ་ཞིག་རྩོམ་འཕྲོར་འཇོག་པ་རྣམས་ནི། རྗེས་འཇུག་མཁས་པ་མང་པོའི་འཕྲིན་ལས་ཀྱི་བགོ་སྐལ་དུ་འཇོག་པ་དང། རང་ཉིད་ཀྱང་སྔོན་གྱི་ཐུགས་བསྐྱེད་དང། སྨོན་ལམ་རླབས་ཆེ་བ་བརྟན་པས་འགྱུར་བ་མེད་

[013B] སྐུའི་སྐྱེ་བ་འདི་ཉིད་ཙམ་དུ་མ་
ཟད་ཡང་སྲིད་ཕྱི་མ་རྣམས་སུའང་ཞྭ་སེར་ཅོད་པན་འཛིན་པ་མཉམ་མེད་རི་བོ་དགའ་ལྡན་པའི་བསྟན་པ་འདི་ལ། རྗེ་འདི་ལས་བཀའ་དྲིན་ལྷག་པ་མི་དགོས་ཤིང་མཉམ་པ་ཙམ་ཡང་མི་འབྱུང་བར་ཁོ་བོ་མགྲིན་པ་ཅུང་ཟད་བཏེག་ནས་ལན་ཅིག་མིན་པར་
སྨྲའོ། །དེ་ནས་རྗེ་འདི་ཉིད་ཀྱི་ཞམ་རིང་བ་རྣམས་དང་མཁས་གྲུབ་བུ་ཆེན་མང་པོས་དགངས་པ་ཟབ་མོ་རྫོགས་ཐབས་སུ་སྐུ་གསུང་ཐུགས་རྟེན་མང་དུ་བཞེངས་ཤིང། དགེ་འདུན་གྱི་བསྙེན་བཀུར་སོགས་བསམ་ལས་འདས་པར་མཛད། ཁྱད་པར་སྐུ་གདུང་
ཞུགས་སུ་ཕུལ་ནས་ཞུན་ཐག་ལས་གྲུབ་པའི་རྟེན་མང་དུ་ཕེབས་པ་རྣམས་ནང་དུ་བཞུགས་པ་དངུལ་གྱི་རྣམ་རྒྱལ་མཆོད་རྟེན་ཁྱད་པར་དུ་འཕགས་པ་བཞེངས་ཏེ། རྗེ་བདག་ཉིད་ཆེན་པོའི་སྐུ་གདུང་རིན་པོ་ཆེའི་གཡོན་འགྲམ་དུ་གདུལ་བྱའི་བསོད་ནམས་
ཀྱི་ཞིང་དམ་པར་བཞུགས་སུ་གསོལ། གཞན་ཡང་ཞ་ལུ་བ་ལེགས་པ་རྒྱལ་མཚན་དགེ་ལྡན་གྱི་ཁྲི་ལ་སྤྱན་དྲངས་ཏེ། རྒྱལ་ཚབ་ཏུ་མངའ་གསོལ། ཁྲི་རིན་པོ་ཆེས་ཐོག་དྲངས་གཡག་སྡེ་བ་བློ་གྲོས་ཆོས་སྐྱོང་སོགས་བུ་སློབ་ཐམས་ཅད་ཀྱིས་རྗེ་བཙུན་
ཐམས་ཅད་མཁྱེན་པ་ཙོང་ཁ་པ་བློ་བཟང་གྲགས་པ། རྒྱལ་ཚབ་ཆོས་རྗེ་དར་མ་རིན་ཆེན། མཁས་ཤིང་གྲུབ་པ་མཆོག་པ་རྙེས་དགེ་ལེགས་དཔལ་བཟང་པོ་སྟེ། རྗེ་ཡབ་སྲས་གསུམ་གྱི་མཛད་པའི་རྒྱུན་རྣམས་མི་ཉམས་པར་གོང་འཕེལ་དུ་མཛད་

[014A]༄༅། །པ་འདི་ག་ལགས་སོ། །དེ་ལྟར་སངས་རྒྱས་སྣང་བ་མཐའ་ཡས་ཀྱི་རྣམ་སྤྲུལ་མཁས་གྲུབ་ཆོས་ཀྱི་རྒྱལ་པོ་ཐམས་ཅད་མཁྱེན་པ་དགེ་ལེགས་དཔལ་བཟང་པོའི་རྣམ་པར་ཐར་པ་མདོར་བསྡུས་ཀྱི་ཚུལ་དུ་བཀོད་པ་མཁས་པའི་ཡིད་འཕྲོག་
ཅེས་བྱ་བ་འདི་ནི། གཞོན་ནུ་ཉིད་ནས་རྗེ་ཡབ་སྲས་ལ་དད་སྟོབས་དང་ལྡན་པ་རྗེས་འཇུག་གི་ཐ་ཤལ་ས་སྟིའི་མིང་ཅན་གྱིས་དམ་པ་འགའི་གསུང་ལ་བརྟེན་ནས་སྦྱར་བ་འདིས་ཀྱང་ཚེ་རབས་ཐམས་ཅད་དུ་རྗེ་ཡབ་སྲས་ཀྱིས་རྗེས་སུ་འཛིན་པར་གྱུར་ཨི་ཅིག་སརྦ་མངྒ་ལཾ། །



