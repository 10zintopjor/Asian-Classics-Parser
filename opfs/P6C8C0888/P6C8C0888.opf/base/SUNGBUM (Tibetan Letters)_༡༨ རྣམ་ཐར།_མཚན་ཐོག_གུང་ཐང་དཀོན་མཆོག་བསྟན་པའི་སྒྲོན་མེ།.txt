
[001A]༄༅། །བདེན་གཏམ་དེ་ཉིད་གསལ་བའི་མེ་ལོང་ཞེས་བྱ་བ་བཞུགས་སོ།།

[001B]༄༅། །ཤིང་ཕག་ཟླ་ཚེས་ལ། ཚ་ཁོ་སོ་མང་རྒྱལ་མོ་བསོད་ནམས་སྒྲོལ་མས། དཔག་བསམ་འཁྲི་ཤིང་གི་དོན་འགྲེལ་དང། རྗེ་ཉིད་ཀྱི་རྣམ་ཐར་བཀའ་རྩོམ་གནང་དགོས་ཞེས་ནན་གྱིས་ཞུས་བའི་
ལན་དུ་གནང་བའི་ཆབ་ཤོག་གི་བར་སྐབས་ཚིགས་བཅད་ནི། བསྟན་བའི་ལྕགས་རི་ཚ་བ་ཁ་གསུམ་གྱི། །གཙོ་བོར་གྱུར་པ་སོ་མང་རྒྱལ་ཁབ་ནས། །གསེར་བཟང་ཁྲི་ཕྲག་འཐག་རིས་ལྷ་དར་གྱི་།སྐྱེས་བཅས་མི་སྣ་ཆེད་དུ་
མངགས་པའི་གདོང། སྙན་ངག་ཀུན་གྱི་རྒྱལ་པོ་འཁྲི་ཤིང་གི་།དོན་འགྲེལ་རྟོགས་བརྗོད་ལྷུག་པར་བྱས་པ་དང། །ཁོ་བོའི་གནས་ཚུལ་ཞིབ་པར་བཀོད་པ་ཡི། །རྣམ་ཐར་དགོས་ཚུལ་ཡི་གེ་ནན་ཆེར་བྱུང། །མག་དྷ་
བཟང་གཉིས་པ་མིའི་དབང་མོ། །མ་ཆེན་བསོད་ནམས་སྒྲོལ་མའི་དགོངས་བཞེད་བཞིན། །མ་བཅོས་རྣམ་ཐར་གཙང་མ་འགའ་མཆིས་ན་།མ་སྦས་གསོང་པོར་སྨྲ་བའི་འོས་ཡིན་ཀྱང། །རྙེད་བཀུར་ལོངས་སྤྱོད་
འདུ་འཛིའི་ཞགས་པ་ཡིས། །རྣམ་པར་བཅིངས་པའི་ངང་ཚུལ་བརྗོད་པ་ལ། །རྣམ་པར་ཐར་ཅེས་དོན་མི་མཐུན་གྱི་གཏམ། །ཅོ་འདྲི་ལྟ་བུར་སྙིགས་མའི་དུས་འདིར་སྒྲོགས། །འདི་ན་དམ་པའི་མཚན་ཙམ་བཟུང་
བྱས་ཏེ། །འདི་སྣང་གཡེང་བྲན་དུ་ཁོལ་བ་ལས། །འདི་ཕྱི་བསྟན་འགྲོའི་དོན་དུ་འགྱུར་ངེས་པ། །འདི་འདྲ་བགྱིས་ཞེས་བསྙད་དུ་མེད་པའི་གནོངས། །འོན་ཀྱང་སྐྱོན་ཡོན་འདྲེས་མའི་སྤྱོད་ཚུལ་རྣམས། ། ་༄༅། །སྒྲོ་སྐུར་སྤངས་ཏེ་དྲང་པོར་བརྗོད་བྱས་ན། །དགག་བྱ་ཆུང་ཞིང་སྐལ་མཉམ་འགའ་ཞིག་ལ། །ཅུང་ཟད་ཕན་ཡང་སྲིད་པས་འདི་སྐད་གསོལ། །མཛོ་དགེ་སྨད་ཅེས་བྱ་བའི་ཡུལ་དུ་སྐྱེས། །
ལྷ་དང་བླ་མས་བརྩེ་བས་ལུང་བསྟན་མཛད། །རྟགས་དང་རྟེན་འབྲེལ་མང་པོ་ལས་ཀྱིས་བསྒྲིགས། །དམ་པའི་གདན་སར་འཁོད་པའི་རྣམ་ཐར་ཡིན། །དགོངས་བཞི་ཅན་གྱི་ལུང་བསྟན་འགའ་ཞིག་ལ་།བརྟེན་
ནས་རྗེ་བཙུན་ཤེས་རབ་སེངྒེ་སོགས། །དམ་པའི་སྐྱེ་ཕྲེང་དུ་མ་བདག་གིར་བྱས། །རྫུན་ཕུགས་བྲག་ལ་གཏད་པའི་རྣམ་ཐར་ཡིན་།རང་ལོ་བདུན་པར་རྒྱལ་བ་ཀུན་གྱི་དངོས། །ཡབ་རྗེ་འཇིགས་མེད་དབང་པོའི་
ཞབས་དྲུང་ནས། །རབ་ཏུ་བྱུང་ཞིང་དགེ་ཚུལ་སྡོམ་པ་མནོས་།ཐུབ་བསྟན་སྒོ་རུ་ཞུགས་པའི་རྣམ་ཐར་ཡིན། །དེ་ནས་ལོ་འགར་བྱིས་བའི་རོལ་རྩེད་དང། །སྦྲགས་ཏེ་ཀློག་དང་བློ་འཛིན་ཁྲལ་བཞིན་བྱས། །དད་
དང་སྙིང་རྗེ་འདྲེས་མའི་ཡུལ་དུ་གྱུར། །མཐོང་བ་དོན་ལྡན་བྱ་བའི་རྣམ་ཐར་ཡིན། །བཅུ་གཉིས་སྟེང་དུ་བསྡུས་གྲྭའི་རྩོད་པར་ཞུགས། །དབུས་ཆས་འབུལ་སྡུད་གཡེང་བ་ཤས་ཆེ་ཡང། །རྩོད་ཟླ་རྣམས་ཀྱི་རྗེས་སུ་
མ་ལུས་ཙམ། །རྟོག་གེའི་བག་ཆགས་སད་པའི་རྣམ་ཐར་ཡིན། །བླ་མ་མང་པོའི་ཆོས་སྣ་མ་བསོགས་ཀྱང། །མཚན་ལྡན་བཤེས་གཉེན་འགའ་ཡི་ཞབས་བསྟེན་ནས། །དེ་ལ་ལོག་རྟོག་མ་ཤོར་ཚུལ་བཞིན་བསྟེན། །

[002B] །གཞུང་ཆེན་སོ་སོའི་རྩ་བ་རྒྱ་བོད་ཀྱི། །འགྲེལ་པ་མཐའ་དཔྱོད་བཅས་ལ་སྤྱངས་པ་ཡིས། །ཤེས་ལོ་ཐོས་ལོའི་རྣམ་གྲངས་བརྒྱ་ཕྲག་བརྒལ། །རྩ་སྦུར་མེ་མཆེད་ལྟ་བུའི་རྣམ་ཐར་ཡིན། །བཀའ་གདམས་གཞུང་
དྲུག་འགྲེལ་པ་དོན་གསལ་དང། །མདོ་རྩ་ལ་སོགས་གཞུང་ཆེན་བཤད་པ་དང། །ལམ་རིམ་སོགས་ཀྱི་ཁྲིད་ཀྱང་མང་དུ་བྱས། །དམུས་ལོང་སྒྲོན་མེ་ཐོགས་པའི་རྣམ་ཐར་ཡིན། །དགེ་འདུན་འདུས་པ་སུམ་སྟོང་མན་ཆད་ལ། །རྡོར་ཕྲེང་མི་ཏྲ་སོགས་ཀྱི་
དབང་བཀའ་དང། །སྤྱི་དང་ཟུར་བཀའི་རྗེས་གནང་མང་དུ་བྱས་།གསང་སྔགས་གཟུགས་བརྙན་སྤེལ་བའི་རྣམ་ཐར་ཡིན། །ལས་འབྲས་བླང་དོར་བསྟན་ནས་གཞན་དག་རྣམས། །ཕན་དང་བདེ་བའི་ལམ་ལ་འགོད་བྱེད་ཀྱང། །རང་ཉིད་སྡུག་བསྔལ་
རྒྱུ་ལ་སྤྱོད་པ་ནི། །སྙིགས་དུས་བདག་གཞན་མཉམ་བརྗེའི་རྣམ་ཐར་ཡིན། །གདན་ས་གསུམ་གྱི་མཁས་པའི་མདུན་ས་རུ། །བཀའ་པོད་ལྔ་ཡི་ཟབ་གནད་ཕྲ་ཞིབ་ནས། །ཚིག་འཁྲིའི་སྤྲོས་པ་ཚུན་ལ་ཞུམ་པ་མེད། །རྩོད་པའི་གྲགས་སྐམ་ཐོབ་པའི་རྣམ་ཐར་
ཡིན༑ ༑སྔ་མའི་གཞུང་ལ་སྦྱར་བྱང་བཏགས་མིན་ཞིང། །མངོན་བརྗོད་སྤེལ་བའི་ཚིག་བསྒྲིག་ཙམ་མིན་པར། །བརྩམས་ཆོས་འགའ་ཟུང་བསྟན་དུ་ཡོད་པ་འདི། །བསྟན་ལ་ལག་རྗེས་བཞག་པའི་རྣམ་ཐར་ཡིན། །མདོ་སྔགས་གཞུང་ལུགས་གང་གི་
ཚིག་དོན་ལ། །དཔྱོད་པའི་བློ་གྲོས་འཇུག་པར་མི་དཀའ་ཡང། །དོན་གྱི་ཉམས་མྱོང་རྒྱུད་ལ་མ་སྐྱེས་པ། །ཆུ་ནང་རྡོ་བ་སྐམ་པོའི་རྣམ་ཐར་ཡིན། །འཕགས་བོད་མཁས་བའི་ལེགས་བཤད་རོ་བརྒྱའི་ཟས་།སྤྱད་པས་དེང་དུས་མཁས་རློམ་ངག་སྒྲོས་ཀྱི། །

[003A]༄༅། །ཟན་དྲོན་ཙམ་ལ་འགྲམ་ཆུ་མི་ལྡང་བ། །དྲེད་པོ་ཆོས་རྒྱུས་མཁན་གྱི་རྣམ་ཐར་ཡིན། །ཡུལ་ཁམས་མང་པོའི་རྙེད་བསྐུར་སྡུད་པ་དང། །གྲྭ་སློབ་མང་པོར་ཆོས་སྦྱིན་འགྱེད་པ་སོགས། །བླ་ཆེན་སྤྱི་ཡི་ཕྱག་
སྲོལ་རྒྱས་པར་བྱས། །ཆོས་བརྒྱད་རྟ་རྒྱུག་འགྲན་པའི་རྣམ་ཐར་ཡིན། །དད་རྫས་ཉེ་དུའི་ཚོགས་སུམ་བསྐོར་བར། །སྐུ་གསུང་ཐུགས་ཀྱི་རྟེན་མང་བཞེངས་པ་དང། །དགོན་སྡེ་དུ་མར་བསྙེན་བཀུར་བགྱིས་པ་སོགས། །དཀོར་གྱི་བུ་ལོན་
ཆུང་བའི་རྣམ་ཐར་ཡིན། །དད་ལྡན་དུ་མས་བསྐུར་ཏེ་མདོ་སྨད་ཀྱི། །ཕྱེད་ཙམ་བསྐོར་ཀྱང་དངོས་འབུལ་གང་བྱུང་ལས། །ཕ་རོལ་འདྲེན་པའི་ཐབས་དང་འཁྲུལ་མ་བཀྱེས། །ལུགས་གཉིས་མཁྱེན་རྒྱ་ཆུང་བའི་རྣམ་ཐར་ཡིན། །མཐོ་ལ་
གུས་པས་ངོ་འཛིན་མ་བྱས་ཤིང། །དམའ་ལ་སྨོད་པས་བརྙས་ཐབས་མ་བྱས་ཏེ། །མཉམ་ལ་འགྲན་པས་གྲལ་རྩོད་མ་བྱས་པ། །བློ་རྒྱ་ཡོངས་ཐང་ཞན་པའི་རྣམ་ཐར་ཡིན། །དབུ་མའི་ལུགས་བཞིན་དམ་པར་འཇོག་བྱེད་ནི། །མིང་ཙམ་
བརྡ་ཙམ་རྟོག་པས་བཏགས་ཙམ་ལས། །རང་གི་ངོས་ནས་གྲུབ་པའི་དཔྱད་བཟོད་ཀྱིས། །སྟོང་འདི་དོན་དམ་བདེན་པའི་རྣམ་ཐར་ཡིན་།སྙིང་རྗེས་གཞན་དོན་སྒྲུབ་པ་ལྟར་སྣང་ཡང། །ཕུགས་ཀྱི་གཏད་སོ་རང་དོན་ཁོ་ནར་གནས། །སྣང་
ཚུལ་གནས་ཚུལ་མི་མཐུན་རྫུན་པ་རུ། །གྲུབ་འདི་ཀུན་རྫོབ་བདེན་པའི་རྣམ་ཐར་ཡིན། །ཉམས་ལེན་བྱེད་རྒྱུ་མ་དྲན་ཉི་ཤུ་ཐལ་།བྱེད་དོ་བྱེད་དོའི་ངང་ལ་ཉི་ཤུ་ཐལ། །མ་བྱུང་མ་བྱུང་ཟེར་ཞིང་བཅུ་ལྷག་ཐལ། །མི་ཚེ་སྟོང་པར་ཟད་པའི་

[003B] །ཉིན་མཚན་དོན་ལྡན་ཆོས་ཀྱི་འདའ་བ་ཡིས་།དགེ་སྦྱོར་ངང་དུ་མི་ཚེ་བསྐྱལ་མིན་ཡང། །ཚེ་དང་གྲོང་ཆོག་སྙོམས་པར་མ་བྱས་པ། །མི་རྒན་སྐྱིད་ཉལ་བརྒྱབ་པའི་རྣམ་ཐར་ཡིན། །བླ་མའི་སྐུ་དགྲར་མཛའ་གཅུག་མ་བྱས་ཀྱང། །ར་
ལ་སྒེར་གྱིས་གནག་བསུ་ལ་ཡང། །སྡད་པས་དམོད་བཅོལ་ཙམ་ཡང་བགྱིས་པ་མེད། །མ་ནུས་ཇོ་བཟང་བྱས་པའི་རྣམ་ཐར་ཡིན། །བཟླས་བརྗོད་དམིགས་པ་རྒྱ་ཆེན་དཀའ་ན་ཡང། །ཅུང་ཟད་ཕྱི་མའི་དོན་དུ་དམིགས་པ་ལས། །ནོར་སྒྲུབ་དབང་
སྡུད་གཅིག་ཀྱང་མ་བྱས་བ། འཁོས་ཆུང་འདོད་པ་བསྐྱུངས་པའི་རྣམ་ཐར་ཡིན། །ཐུབ་བསྟན་རྒྱ་ཆེན་སྤེལ་བར་མ་ནུས་ཀྱང་།ཁས་བླངས་བསླབ་ཁྲིམས་གཙོར་གྱུར་རང་རྒྱུད་ཀྱི། །བསྟན་པ་བསམ་བཞིན་བཤིག་པར་མ་བྱས་པ། །བསྟན་
འཛིན་གྲལ་འཇུག་བསྙེགས་པའི་རྣམ་ཐར་ཡིན། །ཅི་དགར་སྤྱོད་པའི་སྙིང་སྟོབས་བདག་ལ་མེད། །ལྷ་མཐོང་འདྲེ་མཐོང་མངོན་ཤེས་བདག་ལ་མེད། །དགྲ་བོའ་སྒྲོལ་བའི་ནུས་པ་བདག་ལ་མེད། །ལས་ཅན་ཆོས་འགོ་ཐོན་པའི་རྣམ་ཐར་ཡིན།།
རང་ཉིད་བགྲང་བྱ་སུམ་ཅུ་བརྒལ་བ་ནས། །ལོ་ལྟར་བསྒྲུབ་བྱ་སུམ་བརྒྱར་ཉེ་བ་ཙམ། །རབ་བྱུང་བསྙེན་རྫོགས་བསླབ་པའི་གཞི་ལ་བཀོད། །ཐར་བའི་ས་བོན་བཏབ་པའི་རྣམ་ཐར་ཡིན། །གྲུབ་མཐའ་སོ་སོའི་བཞེད་གཞུང་ཕྱོགས་ཙམ་མཐོང་
ཀུན་ཀྱང་རྣམ་གྲོལ་སྒྲུབ་པའི་ཐབས་སུ་གོ་དེ་ཕྱིར་ཡབ་རྗེའི་བསྟན་ལ་ཡིད་ཆེས་རྙེད། །ཆགས་སྡངས་རྨོངས་ཞེན་དོར་བའི་རྣམ་ཐར་ཡིན། །བྱི་རུའི་རྒྱན་ལྡན་རཀཤའི་ཕྲེང་བ་བཞིན། །ཕལ་བའི་སྤྱོད་ཚུལ་ཡོན་ཏན་འགའ་ཟུང་བཅས། །

[004A]༄༅། །སྒྲོ་སྐུར་སྤངས་པའི་བདེན་ཚིག་སྲད་བུལ། །བསྟར་འདི་མཁྱེན་དཔྱོད་སོར་མོས་བགྲང་བར་མཛོད། །ཅེས་པ་འདི་ནི་ཚ་ཁོ་སོ་མང་རྒྱལ་མོའི་འཕྲིན་ལན་དུ་བསྐུར་བ་མཛོ་དགེ་དགོན་གསར་དགའ་ལྡན་རབ་རྒྱས་གླིང་གི་གྲྭ་པ་ཚུལ་
ཁྲིམས་དར་རྒྱས་ཀྱིས་བར་དུ་བརྐོས་འདུག་པས། ལྷག་བསམ་དག་པའི་དགེ་འབྲས་ཀྱིས། །བསྟན་དང་བསྟན་འཛིན་དར་ཞིང་རྒྱས། །རྟག་ཏུ་དམ་པའི་མགོན་གྱིས་བཟུང། །ས་ལམ་བགྲོད་པ་མཐར་ཕྱིན་ཤོག་ཅེས་པ་འདི་ཡང་བཙུན་པ་དཀོན་མཆོག་བསྟན་པའི་སྒྲོན་མེའི་བྲིས་པའོ། །སརྦམངྒ་ལཾ།།