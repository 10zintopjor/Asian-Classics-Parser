   ༈   

[056A]༄༅། །གང་དེའི་ཞབས་དྲུང་དུ། སྟབས་བདེར་འབུལ་འབྲས། དེར་སྐུ་ཁམས་བཟང་ཞིང་རྗེ་བཙུན་ནཱ་རོ་མཁའ་སྤྱོད་མའི་བཟླས་བསྙེན་ལ་བརྩོན་པ་ཆུ་རྒྱུན་ལྟར་ལྷོད་མེད་ནས་གསུང་འཕྲིན་རྟེན་ལྡན། དཔེ་
ལེ་ཚན་བཅས་གནང་འབྱོར་བཀའ་དྲིན་མཆོག་ཏུ་ཆེ། འདིར་ཡང་གསར་འཚེ་མེད་པར་སྔར་རྒྱུན་ལྟར་བདེ་བར་གནས།    ༈    དེང་སང་སྨྱུང་གནས་པ་ཕལ་ཆེར་ཆོག་བརྒྱད་ལྟ་བུ་སྦྲེལ་མའི་སྐབས་
སྦྱོར་བའི་སྔ་དྲོ་སྐྱ་རེངས་ཤར་བ་སོགས་ཀྱི་ཚེ་ཁ་ཟས་གཏོང་ཞིང། དེའི་སྔ་རོལ་ཏུ་སྡོམ་པ་ལེན་པར་བྱེད་ལ་འདིའི་སྡོམ་པ་ཉིན་ཞག་གཅིག་གི་ཚད་ཡིན་པར་ངེས་པའི་ཕྱིར། སང་ཉི་མ་མ་ཤར་གྱི་བར་དུ་སྡོམ་པ་གནས་
ན་ཉིན་ཞག་གཅིག་ལས་ཐལ་བར་འགྱུར་བ་དང། མི་གནས་ན་སྡོམ་པ་ལེན་པའི་སྐབས་སུ་དེ་ཉིད་བརྗོད་ཅིང་བསམ་པ་དོན་མེད་དུ་མི་འགྱུར་རམ། ཞེས་པའི་ལན་ནི། སྤྱིར་བསྟེན་གནས་དང་ཐེག་ཆེན་གསོ་སྦྱོང་གཉིས་འདྲ་བར་
ནམ་ལངས་ནས་ཉི་མ་མ་ཤར་གྱི་བར་གྱི་ལག་རིས་མཐོང་བ་ཙམ་ལ་ལེན་པ་ཡིན་མོད། འོན་ཀྱང་རྗེ་རྟ་ཕུག་པའི་སྨྱུང་གནས་ལྷན་ཐབས་ལས། རྗེས་ཀྱི་ཉིན་དང་པོ་སྐྱ་རེངས་ནས་ངག་འགྲོལ་གྱི་བུམ་ཆུ་གཏོར་བ་དང། ཐོར་
ཐུག་འཐུང་བ་བླ་མ་གོང་མ་རྣམས་ཀྱི་ཕྱག་སྲོལ་ཡིན་ཀྱང། སྨྱུང་གནས་ཚར་གཅིག་ཡིན་ན་ག་ལ་རུང། ཆོག་བརྒྱད་ལྟ་བུ་ཡིན་ཚེ་སྔོན་དུ་སྡོམ་པ་བླངས་ནས་ཐོར་ཐུག་གཏོང་དགོས་སམ་སྙམ། ཞེས་དང་རྒྱལ་མཆོག་བསྐལ་

[056B] སྨྱུང་གནས་ཞིག་སྦྲེལ་ནས་གཏོང་ན་སྦྱོར་བ་གཉིས་པའི་ཞོགས་པ་ཐོར་ཐུག་གཏོང་མཚམས། གསོ་སྦྱོང་གི་སྔོན་དང་རྗེས་གང་དུ་བཏང་ཡང་བཅས་པ་དང་འགལ་བའི་ཉེས་
པ་མི་འབྱུང་བས་ཁྱད་པར་མེད་ཀྱང། རང་རང་གི་བླ་མའི་མཐོང་བརྒྱུད་ཕྱག་ལན་གྱི་རྗེས་སུ་འབྲངས་ན་ཞེ་གཙང་བས་དེ་བཞིན་དུ་བྱ་ལ། འོན་ཀྱང་སྐྱ་རེངས་མ་ཤར་གོང་དུ་བཏང་ན་ཕྱི་དྲོའི་ཁ་ཟས་ཀྱི་ཉེས་པར་འགྱུར་བས་དེའི་
མཚམས་ཟིན་པ་དགོས་ཞེས་གསུངས་པ་ལ་བརྟེན་ནས། དེང་སང་དཀར་པོ་ཕྱོགས་བརྒྱད་གཏོང་བ་རྣམས་སྦྱོར་བ་གཉིས་པ་སོགས་ལ་སྐྱ་རེངས་ཤར་ངེས་པ་ནས་དང་པོར་ངག་འགྲོལ་གྱི་བུམ་ཆུ་བཏང། དེ་ནས་གསོ་
སྦྱོང་གི་སྡོམ་པ་བླངས། དེ་ནས་ཐོར་ཐུག་གཏོང་བའི་ཕྱག་ལེན་མཛད་པ་ཡིན་ལ། དེ་ལ་མི་རུང་བ་ཡང་མེད་པ་འདྲ་སྟེ། སྡོམ་གསུམ་རབ་དབྱེ་ལས། བསྙེན་གནས་མཚན་མོ་འདས་པ་ན། གཏོང་ཕྱིར་འདི་ལ་འབུལ་མི་དགོས། །ཞེས་པའི་
ཐད་ཀྱི་ཀླུ་སྒྲུབ་རྒྱ་མཚོའི་འགྲེལ་པ་ལས། བསྙེན་གནས་ཆོས་ཅན། ཁྱོད་སང་ནང་བར་འབུལ་ཆོག་མི་དགོས་པ་ཁྱོད་མཚན་མོ་འདས་ནས་སྐྱ་རེངས་ཤར་བའི་ཚེ་རང་ཤུགས་ཀྱིས་གཏོང་བའི་ཕྱིར། ཞེས་དང། སྡོམ་གསུམ་འགྲེལ་པ་ཟླ་འོད་
ནོར་བུ་ལས་ཀྱང། ཉི་མ་སྟེ་སྐྱ་རེངས་ཤར་བའི་ཚེ་ལེན་པ་ཁོ་ན་བྱེ་བྲག་ཏུ་སྨྲ་བའི་ལུགས་བསྟན་པའི་ཕྱིར་དང། ཞེས་གསུངས་ཤིང། རྒྱལ་མཆོག་ལྔ་པས་ཀྱང། བྱེ་མདོ་གཉིས་ཀྱི་བསྙེན་གནས་ལ་ཉིན་ཞག་གཅིག་

[057A]༄༅། །པར་གྲགས་ཀྱང་ཞིབ་ཏུ་བྱས་ན། བྱེ་བྲག་ཏུ་སྨྲ་བར་ད་ནང་སྐྱ་རེངས་ཤར་ནས་སང་སྐྱ་རེངས་མ་ཤར་གྱི་བར་ཉིན་ཞག་ཕྲུགས་གཅིག་ཚང་ལ། མདོ་སྡེ་པས་ཟས་ཟོས་ནས་བླངས་ན་ཉིན་ཞག་ཚང་
བ་མི་ཡོངས་བའི་ཁྱད་པར་ཡོད་ཅིང། ཞེས་གསུངས་པས་སོ། དེ་ཡང་རང་ཅག་གནས་པའི་ས་འདིར་སྐྱ་རེངས་ཤར་བའི་ཚེ་འཛམ་བུའི་གླིང་འདིའི་ཤར་མཐའི་ས་ཁད་ཡངས་ས་ལྟ་བུར་ཉི་མ་འཆར་སྲིད་པ་ལ་དགོངས་སམ་
སྙམ་སྟེ། འོད་ལྡན་ལས། ཇི་སྟེ་འོ་ན་ཉི་མ་མ་ཤར་ཀྱང་སྐྱ་རེངས་དང་པོ་ཤར་ན་ཉིན་མོའི་ཐ་སྙད་གདགས་སམ་ཞེ་ན་བཤད་པ་སྣང་བ་ཡོད་པའི་ཕྱིར། ཞེས་སོགས་དང། བསྟན་བཅོས་ལས་སྣང་བའི་གནས་སྐབས་ནི་ཉི་མོ་
ཡིན་ལ། མུན་པའི་གནས་སྐབས་ནི་མཚན་མོ་ཡིན་ནོ། །ཞེས་གསུངས་པ་དང་ཡང་མི་འགལ་ཏེ། སྐྱ་རེངས་དང་པོ་ལ་སོགས་པ་ནས་སྣང་བ་རྩོམ་པ་ཡིན་པའི་ཕྱིར་རོ། །ཞེས་དང། འཇམ་དབྱངས་བཞད་པའི་འདུལ་
ཊིཀ་ལས་ཀྱང། ཉི་མ་ཤར་བའི་ཐོག་མའང་ཡོད་དེ། གླིང་དེའི་དབུས་སུ་ཉི་མ་ཤར་བར་འཇོག་སྟེ། རས་ཡུག་གི་ཕྱོགས་གཅིག་ཚིག་པ་ན་རས་ཡུག་ཚིག་པར་འཇོག་པ་བཞིན་ཡིན་པའི་ཕྱིར། ཞེས་དང། མགོན་པོ་
ཡིད་བཞིན་ནོར་བུའི་ལོ་རྒྱུས་ལས། རྒྱ་གར་ནས་ཉི་མ་ཤར་མ་ཐག་ཡོངས་པས་བོད་ས་རོང་དོག་པས་ནམ་ལངས་མ་ཐག་སླེབས་པ་ཡིན་གསུངས། ཞེས་འབྱུང་བ་རྣམས་གུང་བསྒྲིགས་པ་ལས་སོ།།



﻿༄༅། །ན་མོ་ལོ་ཀེ་ཤྭ་རཱ་ཡ། སྨྱུང་གནས་བྱེད་པར་འདོད་པས། སྔ་བར་ཁྲུས་བྱས། རྟེན་གྱི་དྲུང་དུ་མཆོད་པ་རྒྱས་པར་བཤམས། ཕྱག་འཚལ། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་
པ་སྔོན་དུ་བཏང་ནས། སྡོམ་པ་བླང་བ་ནི། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང་བྱེད་པ་བྱས་པ། ཁུད་བོར་བ། རང་གི་དོན་རྗེས་
སུ་ཐོབ་པ། སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་དག་གིས། སེམས་ཅན་ཐམས་ཅད་ཀྱི་དོན་གྱི་ཕྱིར་དང། ཕན་པར་བྱ་བའི་ཕྱིར་
དང། གྲོལ་བར་བྱ་བའི་ཕྱིར་དང། ནད་མེད་པར་བྱ་བའི་ཕྱིར་དང། མུ་གེ་མེད་པར་བྱ་བའི་ཕྱིར་དང། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མྱུར་དུ་མངོན་
པར་རྫོགས་པར་འཚང་རྒྱ་བར་བྱ་བའི་ཕྱིར། གསོ་སྦྱོང་ངེས་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང། དུས་འདི་ནས་བཟུང་སྟེ། ཇི་སྲིད་སང་ཉི་མ་མ་ཤར་གྱི་བར་དུ། སེམས་ཅན་ཐམས་ཅད་ཀྱི་དོན་གྱི་ཕྱིར་དང། ཞེས་

[150A]༄༅། །པ་ནས། འཚང་རྒྱ་བར་བྱ་བའི་ཕྱིར། གསོ་སྦྱོང་ངེས་པར་ཡང་དག་པར་བླང་བར་བགྱིའོ། །ཞེས་པ་ལན་གསུམ་བརྗོད་ནས་སྡོམ་པ་བླང། དེང་ནས་སྲོག་གཅོད་མི་བྱ་ཞིང། །གཞན་གྱི་ནོར་ཡང་བླང་མི་བྱ། །འཁྲིག་པའི་
ཆོས་ཀྱང་མི་སྤྱད་ཅིང། །བརྫུན་གྱི་ཚིག་ཀྱང་མི་སྨྲའོ། །སྐྱོན་ནི་མང་པོ་ཉེར་བསྟེན་པའི། །ཆང་ནི་ཡོངས་སུ་སྤང་བར་བྱ། །ཁྲི་སྟན་ཆེ་མཐོ་མི་བྱ་ཞིང། །དེ་བཞིན་དུས་མ་ཡིན་པའི་ཟས། །དྲི་དང་ཕྲེང་བ་དང་ནི་རྒྱན། །གར་དང་གླུ་སོགས་
སྤང་བར་བྱ། །ཇི་ལྟར་དགྲ་བཅོམ་རྟག་ཏུ་ནི། །སྲོག་གཅོད་ལ་སོགས་མི་བྱེད་ལྟར། །དེ་བཞིན་སྲོག་གཅོད་ལ་སོགས་སྤང། །བླ་མེད་བྱང་ཆུབ་མྱུར་ཐོབ་ཤོག་སྡུག་བསྔལ་མང་དཀྲུགས་སེམས་ཅན་རྣམས། །སྲིད་པའི་མཚོ་ལས་
སྒྲོལ་བར་ཤོག་ཅེས་བསླབ་པ་བརྗོད་པ་ལན་ཅིག་བརྗོད། ཨོཾ་ཨ་མོ་གྷ་ཤཱི་ལ། སཾ་བྷ་ར། བྷ་ར་བྷ་ར། མཧཱ་ཤུདྡྷ་སཏ། པདྨ་བི་བྷཱུ་ཥི་ཏ། བཧུ་ཛ་དྷ་ར་དྷ་ར། ས་མནྟ་ཨ་བ་ལོ་ཀི་ཏེ་ཧཱུཾ་ཕཊ་སཱཧཱ། ཞེས་ཚུལ་ཁྲིམས་རྣམ་དག་གི་གཟུངས་ཉེར་
གཅིག་གདོན། དེ་ནས་སྭ་བྷཱ་ཝས་བདག་མདུན་བུམ་གསུམ་སྟོང་པར་སྦྱངས། དབྱིངས་རིག་དབྱེར་མེད་རང་བཞིན་སྟོང་པའི་ངང། །བདག་མདུན་བུམ་གནས་པད་དཀར་ཟླ་སྟེང་དུ། །ཧྲཱི་དཀར་པདྨ་ལས་བྱུང་སྤྱན་རས་གཟིགས།།
རྩ་བའི་ཞལ་དཀར་གཡས་ལྗང་གཡོན་པ་དམར། དེ་སྟེང་དབུས་ལྗང་གཡས་དམར་གཡོན་དཀར་པོ། །དེ་སྟེང་དབུས་དམར་གཡས་དཀར་གཡོན་ལྗང་ཞལ། །སྟེང་དུ་ཁྲོ་ཞལ་མཐིང་ག་དེའི་སྤྱི་བོར། །འོད་དཔག་མེད་པའི་ཞལ་

[150B] །ཐུགས་ཀར་ཐལ་སྦྱར་དེ་འོག་ཤེལ་ཕྲེང་དང། །ཆུ་སྐྱེས་གསུམ་ལས་འཁོར་ལོ་མདའ་གཞུ་འཛིན། །བཞི་པས་མཆོག་སྦྱིན་རིལ་བ་སྤྱི་བླུགས་བསྣམས། །ལྷག་མ་དགུ་བརྒྱ་དགུ་བཅུ་རྩ་གཉིས་
པོ། །མཆོག་སྦྱིན་ཕྱག་རྒྱ་ཕྱག་གི་མཐིལ་རྣམས་ལ། །འགྲོ་ལ་གཟིགས་པའི་སྤྱན་མངའ་རིན་ཆེན་གྱི། །རྒྱན་མཛེས་ལྷབ་ལྷུབ་དར་གྱི་ན་བཟའ་ཅན། །མཚན་དཔེའི་དཔལ་འབར་ལོངས་སྤྱོད་རྫོགས་པའི་སྐུ། །ཞབས་
གཉིས་བསྙམས་བཞེངས་རྩ་བརྒྱུད་བླ་མར་བཅས། །ཞི་ཁྲོ་རབ་འབྱམས་ཀྱིས་བསྐོར་གནས་གསུམ་དུ། །ཡི་གེ་གསུམ་མཚན་ཧྲཱི་ཡིག་འོད་ཟེར་གྱིས། །རང་བཞིན་གནས་ནས་བླ་མ་སྤྱན་རས་གཟིགས། །འཁོར་
བཅས་སྤྱན་དྲངས་གཉིས་སུ་མེད་པར་གྱུར། །དབང་བསྐུར་འོད་དཔག་མེད་པས་དབུ་ལ་བརྒྱན། དེ་ནས་ཡན་ལག་བདུན་པ་རྒྱས་བསྡུས་ཅི་རིགས་བྱ་ཞིང། ཕྱག་དང་བཅས་པ་བསྟོད་ཉེར་གཅིག་གིས་བསྟོད། བདག་མདུན་
གྱི་ལྷའི་ཐུགས་ཀའི་སྔགས་ཕྲེང་ལས་འོད་ཟེར་སྤྲོ་བསྡུ་དང། བུམ་པའི་ལྷ་ལས་བདུད་རྩི་བབས་པས་བུམ་པ་གང་བར་བསམས་ལ། ན་མོ་རཏྣ་ཏྲ་ཡཱ་ཡ། ན་མ་ཨཱརྱ་ཛྙཱ་ན་སཱ་ག་ར་བཻ་རོ་ཙ་ན་བྱཱུ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ན་མཿ་
སརྦ་ཏ་ཐཱ་ག་ཏེ་བྷྱ་ཨརྷད་བྷྱ་སམྱ་ཀྶཾ་བུདྡྷེ་བྷྱ་ན་མ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དཧི་སཏཱ་ཡ། མཧཱ་སཏཱ་ཡ། མཧཱ་སཏཱ་ཡ། མཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་དྷ་ར་དྷ་ར། དཧི་རི་དཧི་རི། དཧུ་རུ་དཧུ་རུ། ཨིཊྚེ་བཊྚེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ་
[151A]༄༅། །ཀུ་སུ་མེ་ཀུ་སུ་མ་བ་རེ། ཨི་ལི་མི་ལི། ཙི་ཏི་ཛྭ་ལ་མ་པ་ན་ཡ་སཱཧཱ། ཞེས་པ་དང། མ་ཎི་སོགས་གང་མང་བཟླ། གཏོར་མ་འབུལ་བར་འདོད་ནའང་རྒྱུད་སྡེ་འོག་མ་བཞིན་དུ་འབུལ། མཇུག་ཏུ་དགེ་བ་
རྫོགས་བྱང་དུ་བསྔོ། གཞན་ཡང་བསྔོ་བ་སྨོན་ལམ་བཀྲ་ཤིས་སོགས་སྐབས་དང་བསྟུན་ནས་བྱ། འདི་ལྟར་ཉམས་སུ་བླངས་ན་ཕན་ཡོན་ཤིན་ཏུ་ཆེ། ཚུལ་འདི་ཡང་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་སྨྲས་
པའོ།། །།



