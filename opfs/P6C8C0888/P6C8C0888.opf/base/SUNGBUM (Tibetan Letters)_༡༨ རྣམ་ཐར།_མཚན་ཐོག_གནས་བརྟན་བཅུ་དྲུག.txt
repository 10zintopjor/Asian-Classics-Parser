
[001A]༄༅། །འཕགས་པའི་གནས་བརྟན་བཅུ་དྲུག་གི་རྣམ་པར་ཐར་པ་བཞུགས་སོ།།

[001B] །ཨོཾ་སྭ་སྟི། འཕགས་པ་རྣམས་ཀྱི་རྣམ་པར་ཐར་པ་བརྗོད་པར་བྱེད་པ་ལ། དང་པོར་འཕགས་པ་སོ་སོའི་བཞུགས་གནས་བཤད་པ། བཞུགས་གནས་ཀྱི་བྱུང་ཁུངས་བཤད་
པ༑ རིགས་རུས་བཤད་པ། འཁྲུངས་ཡུལ་བཤད་པ། དང་པོར་གང་ལས་རབ་ཏུ་བྱུང་སོགས་བསྟན་པའོ། །དང་པོ་འཕགས་པ་སོ་སོའི་བཞུགས་གནས་བཤད་པ་ནི། དེ་ཡང་འཕགས་པའི་
གནས་བརྟན་བྷ་ར་དཧྭ་ཛ་བསོད་སྙོམས་ལེན་ནི། ཤར་གྱི་ལུས་འཕགས་གླིང་གི་ལག་ཉའི་རི་དྲང་སྲོང་འབྱུང་བའི་གནས་ཀྱི་དབུས་བདེ་བ་འབྱུང་བའི་ཕུག་ན་བཞུགས་སོ། །འཕགས་པ་གཉིས་པ་
གསེར་གྱི་བེའུ་ནི་རྒྱ་གར་ནུབ་ཕྱོགས་ཁ་ཆེའི་ཡུལ་རི་བོ་གུར་ཀུམ་ཅན་གྱི་རྩེ་མོན་གུར་ཀུམ་གྱི་དྲི་ངད་ལྡང་བའི་ཕུག་ན་བཞུགས་སོ། །འཕགས་པ་གསུམ་པ་བྷ་ར་དཧྭ་ཛ་གསེར་ཅན་མཆོག་ནི་ནུབ་ཀྱི་པ་

[002A]༄༅། །ལང་སྤྱོད་ཀྱི་རི་བོ་རྡུལ་ཅན་གྱི་རྩེ་མོ་བཀྲ་བའི་ཕུག་ན་བཞུགས་སོ། །ལྷའི་གནས་སུམ་ཅུ་རྩ་གསུམ་གྱི་དབེན་གནས་མེ་ཏོག་གི་སྙིང་པོ་ན་འཕགས་པ་ལམ་ཕྲན་བརྟན་བཞུགས་སོ། །པྲི་ཡངྐུའི་གླིང་
ན་འཕགས་པ་སྒྲ་གཅན་འཛིན་བཞུགས་སོ། །ཀླུ་ཡི་སྡེ་རྒྱལ་པོའི་ཁབ་ཀྱི་རི་བོ་ངོས་ཡངས་ལ་བཞུགས་སོ། །འཕགས་པ་ཡན་ལག་འབྱུང་ངམ་ཡན་ལག་སྐྱེས་སམ་ཟུར་གྱིས་ཤེས་གངས་རི་ཆེན་པོ་ཏི་སེ་ལ་
བཞུགས་སོ། །ནགས་ན་གནས་ནི་མཉན་ཡོད་ཀྱི་ལོ་མ་བདུན་པའི་རི་ཕུག་ན་བཞུགས་སོ། །མ་ཕམ་པ་དྲང་སྲོང་ཨུ་ཤི་རའི་ཕུག་ན་བཞུགས་སོ། །པི་ལིང་ཏ་སྲུང་དབང་གི་བུའམ་མི་ཕྱེད་པ་ནི་ཡུལ་དབུས་ནས་བྱང་
ཕྱོགས་ལ་ཆེས་ཉེ་བ་ཤམྦྷ་ལ་དང་ཉེ་བའི་རིའི་རྒྱལ་པོ་གངས་ཅན་ན་བཞུགས་སོ། །ཤིང་ཤུན་ཅན་ནམ་བ་ཀུ་ལ་ནི་བྱང་གི་སྒྲ་མི་སྙན་གྱི་རྒྱལ་དགའི་རི་བོའི་ཕུག་སྤོས་བརྩེགས་ན་བཞུགས་སོ། །འཕགས་པ་བཟང་པོ་ནི་
ཆུ་བོ་ཡ་མུ་ནའི་གླིང་ན་བཞུགས་སོ། །དུར་ཁྲོད་པ་འཕགས་པ་ཀཱ་ལི་ཀའམ་དུས་ལྡན་ནི་རྒྱ་གར་ནུབ་ཕྱོགས་ཀྱི་འཛམ་བུ་གླིང་གི་ཟངས་གླིང་ན་བཞུགས་སོ། །འཕགས་པ་བས་སའི་བུའམ་རྡོ་རྗེ་མོའི་བུ་ཤ་ར་ཎ་སྐྱབས་

[002B] །ཉེ་བའི་ལྔ་སྡེའི་གྲས་ཀྱི་སྦེད་བྱེད་དམ་བ་ལང་སྐྱོང་དུ་གྲགས་པ་རི་བི་ཧུ་ལར་བཞུགས་སོ། །འཕགས་པ་ལམ་ཆུང་བའམ་གཙུག་གི་ལམ་བ་བྱ་རྒོད་ཕུང་པོའི་རི་བོ་ལ་བཞུགས་སོ། །དེ་ལྟར་འཕགས་པ་སོ་སོའི་
བཞུགས་གནས་བཤད་ནས། སྤྱི་དོན་གཉིས་པ་འཕགས་པ་སོ་སོའི་བཞུགས་གནས་ཀྱི་བྱུང་ཁུངས་བཤད་པ་ནི། དེ་ཡང་དང་པོ་གནས་བརྟན་བྷ་ར་དཧྭ་ཛ་བསོད་སྙོམས་ལེན་གྱི་བཞུགས་གནས་ལག་ཉའི་རི་དྲང་སྲོང་འབྱུང་བའི་གནས་དེའི་བྱུང་ཁུངས་
ན༑ སྔོན་གངས་ཀྱི་ངོས་དང་ཉེ་བ་ཆུ་ཀླུང་སྐལ་ལྡན་ཤིང་རྟའི་འགྲམ་དྲང་སྲོང་སེར་སྐྱའི་བསྟི་གནས་དང་ཧ་ཅང་མི་རིང་པ་ན་ཤཱཀྱ་རྣམས་ཀྱི་གྲོང་ཁྱེར་ཡོད་པ་དེར་རྒྱལ་བ་ཤཱཀྱ་ཐུབ་པའི་ཡང་མེས་ཤཱཀྱ་ཧ་ནུས་ཏ་ཞེས་པ་བྱུང། དེའི་མངའ་རེ་ལ་ཡང་དཔག་
ཚད་གསུམ་ཡོད་དོ། །དེ་འཛམ་བུའི་གླིང་དང་ཤར་གྱི་ལུས་འཕགས་པོ་གཉིས་ཀ་ལ་དབང་བསྒྱུར་བའི་རྒྱལ་པོའི། །དེ་རེ་ཤིག་ན་ཤར་གྱི་ལུས་འཕགས་གླིང་ན་བཞུགས་པའི་ཚེ་སྐུ་གཤེགས་ཏེ་པུར་བསྲེགས་ནས་ཕྱི་རབས་ཀྱི་གདུལ་བྱ་རྣམས་ལ་
སྟོབས་སྟོན་པའི་ཆེད་དུ་ལག་ཉའི་རུས་པ་དེ་ཉིད་མ་བསྲེགས་པར་བཞག་སྟེ། དེ་ལ་དྲང་སྲོང་མང་པོ་གནས་བཅས་ཏེ་རྒྱལ་པོའི་ལག་ཉའི་རུས་པ་ཡིན་པས་ལག་ཉའི་རི་དང། དྲང་སྲོང་འབྱུང་བ་ཞེས་པ་ནི་དྲང་སྲོང་མང་པོ་གནས་པས་སོ། །རི་དེའི་དབུས་ན་
ཕུག་པ་ཞིག་ཡོད་པ་དེར་སུས་བསྒོམས་ཀྱང་བསམ་གཏན་གྱི་བདེ་བ་ཐོབ་པར་འགྱུར་པས། བདེ་བ་འབྱུང་བའི་ཕུག་པ་ཞེས་གྲགས་བའོ། །དེའི་ནང་ན་འཕགས་པའི་གནས་བརྟན་ཆེན་པོ་བྷ་ར་དཧྭ་ཛ་བསོད་སྙོམས་ལེན་བཞུགས་པ་ལ་གསོལ་བ་འདེབས་སོ་

[003A]༄༅། །འཕགས་པ་གསེར་བེའུ་བཞུགས་གནས། རྒྱ་གར་ནུབ་ཕྱོགས་ཁ་ཆེའི་ཡུལ་མི་གྲོང་འབུམ་ཚོ་སུམ་ཅུ་རྩ་དྲུག་གི་བདག་ཉིད་ཅན་གྱི་ཡུལ་གྱི་དབུས་ན་གུར་ཀུམ་གྱི་རི་ཞེས་པ་དཔག་ཚད་གསུམ་གྱི་བདག་ཉིད་དང་ལྡན་བ་གུར་ཀུན་གྱི་རྩྭ་གུར་ཀུམ་
གྱི་དྲི་ངད་ལྡང་བ་ཕུན་སུམ་ཚོགས་པ་བསམ་གྱིས་མི་ཁྱབ་པས་གང་བ། གུར་ཀུམ་དེ་དག་ནི་སྔོན་བཅོམ་ལྡན་འདས་ཀྱིས་ནམ་མཁའ་ལ་འཕུར་ནས་ཡུལ་དེར་བྱོན་ཏེ་སྐུ་གཟུགས་ཀྱི་གྲིབ་མ་རི་དེ་ལ་བབས་པར་མཛད་ནས། སྐུའི་གྲིབ་མ་གང་བབས་སར་གུར་
གུམ་དཔག་ཏུ་མེད་པ་སྐྱེས་ཏེ། གུར་ཀུམ་དེ་དག་བྱིན་རླབས་ཅན་དུ་གྲགས་སོ། །རི་དེའི་དབུས་ན་གུར་ཀུམ་གྱི་སྙིང་པོ་རིན་ཐང་དང་བྲལ་བའི་དྲི་ངད་ལྡང་བའི་རྩྭ་བསམ་གྱིས་མི་ཁྱབ་པས་གང་བའི་བྲག་ཕུག་ན་བཞུགས་པའི་འཕགས་པའི་གནས་བརྟན་
གསེར་བེའུ་ལ་གསོལ་བ་འདེབས་སོ། །འཕགས་བ་བྷ་ར་དཧྭ་ཛ་གསེར་ཅན་མཆོག་གི་བཞུགས་གནས་རི་བོ་རྡུལ་ཅན་ནི། ནུབ་བ་ལང་སྤྱོད་ཀྱི་ཡུལ་ཧར་ཏའི་དབུས་ན་རི་བོ་རྡུལ་ཅན་ཞེས་བྱ་བ་དཔག་ཚད་ལྔ་བ་རྒྱའི་བདག་ཉིད་ཅན་ཡོངས་སུ་འོད་ཆེ་ཞིང་དག་
བ། རི་དེའི་དབུས་ན་བརྒྱ་བྱིན་གྱི་ཁང་བཟང་རྣམ་པར་རྒྱལ་བ་ཡང་ཟིལ་གྱིས་གནོན་ནུས་པའི་འོད་ཟེར་གྱིས་རབ་ཏུ་བཀྲ་བའི་ཕུག་པ་ཞིག་ཡོད་དོ། །ཕུག་པ་དེར་སྔོན་དྲང་སྲོང་ལྔ་བརྒྱ་ཙམ་བཞུགས་ཤིང་བསྒོམས་པའི་ཚེ་ལྷ་རྣམས་ཀྱིས་ཁྱེད་དྲང་སྲོང་རྣམས་
བྱི་ཕྲག་ཕུག་དེ་དག་གདུག་པ་ན་ཞེས་བརྗོད་པས། དྲང་སྲོང་རྣམས་ཀྱིས་ངེད་ཀྱི་བྲག་ཕུག་གི་ཕ་བོང་རེས་ཀྱང་ཁྱེད་རྣམས་ཀྱི་རྣམ་པར་རྒྱལ་བའི་ཁང་བཟང་ཟིལ་གྱིས་ནོན་པར་གྱུར་ཅིག་ཅེས་བརྗོད་པས། དེ་མ་ཐག་རྣམ་པར་རྒྱལ་བའི་ཁང་བཟང་བརྒྱ་སྟོང་གིས་

[003B] བཀྲ་བའི་ཕུག་ཅེས་གྲགས་སོ། །དེ་ན་བཞུགས་པའི་གནས་བརྟན་བྷ་ར་དཧྭ་ཛ་གསེར་ཅན་མཆོག་ལ་གསོལ་བ་འདེབས་སོ། །འཕགས་པའི་གནས་བརྟན་ལམ་ཆེན་པ་དེའི་བཞུགས་གནས་ཀྱི་བྱུང་ཁུངས་ནི་
སྔོན་ལྷ་དང་ལྷ་མ་ཡིན་གཉིས་ཡུན་རིང་དུ་འཐབས་པ་ལས་ལྷ་རྣམས་རྒྱལ་བར་གྱུར་ནས། ལྷ་མ་ཡིན་རྣམས་བྲོས་ཏེ་ཨ་སུ་རའི་ཕུག་ཏུ་ཞུགས་ནས་འཇུག་གོ་དེ་ནས་ལྷ་རྣམས་ཀྱིས་གྲོས་བྱས་ཏེ། བདག་ཅག་རྣམས་ལྷ་མ་ཡིན་ལས་རྒྱལ་བར་འགྱུར་བ་ནི་
ལྷའི་དྲང་སྲོང་རྣམས་ཀྱི་བཀའ་དྲིན་ཡིན་པས་དྲང་སྲོང་རྣམས་ལ་བཞུགས་གནས་ལེགས་པ་ཞིག་བཟོས་ལ་དྲང་སྲོང་རྣམས་ལ་དབུལ་བར་བྱའོ། ཞེས་སྨྲས་ནས། བལྟ་ན་སྡུག་གི་བྱང་ཕྱོགས་སུ་མེ་ཏོག་གི་སྙིང་པོ་ཞེས་བྱ་བའི་དབེན་གནས་རྣམ་པར་རྒྱལ་བའི་ཁང་
བཟང་དང་མཉམ་པ་དཔག་ཏུ་མེད་པའི་རྒྱན་གྱིས་བརྒྱན་པའི་བྲག་ཕུག་ཕུན་སུམ་ཚོགས་པ་བཅོས་ཏེ་དྲང་སྲོང་རྣམས་ལ་ཕུལ་བས་དྲང་སྲོང་རྣམས་དགའ་སྟེ་བདེན་ཚིག་བརྗོད་པས། རྣམས་པར་རྒྱལ་བའི་ཁང་བཟང་ལས་ཀྱང་ལྷག་པར་གྱུར་ཏོ། །དེ་ལྟ་བུའི་
ཁང་བཟང་དམ་བྲག་ཕུག་དེ་ན་བཞུགས་པའི་འཕགས་པའི་གནས་བརྟན་ལམ་པ་ཆེན་པོ་ལ་གསོལ་བ་འདེབས་སོ། །འཕགས་པའི་གནས་བརྟན་སྒྲ་གཅན་འཛིན་གྱི་བཞུགས་གནས་བྲི་ཡང་ཀུའི་བྱུང་ཁུངས་ནི། སྔོན་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་འོད་སྲུང་གི་དུས་སུ་ཡུལ་དེ་ན་རྒྱལ་པོ་སྒྲ་སྒྲོག་ཅེས་བྱ་བ་མི་གྲོང་འབུམ་ཕྲག་བདུན་དང་སུམ་བརྒྱའི་བདག་ཉིད་ཅན་གཅིག་ཡོད་དོ། །དེ་ནས་རེ་ཞིག་ན་ཡུལ་དེར་གངས་ལ་གནས་པའི་སེངྒེ་ཁ་དོག་སྔོན་པོ་རལ་པ་དམར་

[004A]༄༅། །སེར་དང་ལྡན་པ་སྟོབས་བསམ་གྱིས་མི་ཁྱབ་པ་དང་ལྡན་པ་གཅིག་ཡོད་པ་དེ་ལ་རྔོན་པ་དག་གིས་ཟག་པ་བསགས་པ་ལ་བརྟེན་ནས་དྲག་ཏུ་ཁྲོས་ཏེ་རྔོན་པ་ཐམས་ཅད་བསད་གྲོང་ཁྱེར་རྣམས་བཤིག་མི་ཐམས་ཅད་བསད། རྒྱལ་
པོ་སྒྲ་སྒྲོག་གི་ཕོ་བྲང་རིན་པོ་ཆེ་སྣ་ལྔ་ལས་གྲུབ་པ་ཕུན་སུམ་ཚོགས་པ་གཅིག་ཡོད་པ་དེ་ལ་སེངྒེ་ཁོ་ཕངས་སེམས་སྐྱེས་ཏེ། མ་གཤིག་པ་བཞག་པས་ལྷ་རྣམས་ཀྱིས་མྱུར་བར་སེངྒེ་ཁོས་ཁང་བཟང་མིག་གིས་མི་མཐོང་པར་བྱིན་གྱིས་བརླབས་པས་སེངྒེ་
ཡུལ་གྱི་ཕུལ་ལོག་ནས་སོང་ངོ། །དེ་ནས་རེ་ཞིག་ན་དུས་ཀྱི་དབང་གིས་ཁང་བཟང་དེ་ས་འོག་ཏུ་ནུབ་ནས་འདུག་གོ་དེ་ནས་རྒྱལ་བ་ཤཱཀྱ་ཐུབ་པའི་བསྟན་པ་ཤར་ནས་སླར་ཡང་སའི་སྟེང་དུ་དོན་པར་གྱུར་ནས་འོད་འཕྲོ་ཞིང་འདུག་གོ། །དེ་ལྷ་རྣམས་ཀྱིས་རྣམ་
པར་རྒྱལ་བའི་ཁང་བཟང་དང་མཉམ་པར་བྱིན་གྱིས་བརླབས་སོ། །དུས་དེར་འཕགས་པའི་གནས་བརྟན་ཆེན་པོ་སྒྲ་གཅན་འཛིན་གྱིས་ཡུལ་དེའི་མི་བྱང་མི་ཞེས་པ་མཉྫིས་སྐ་རགས་བྱེད་པ། བྱི་ལ་དཔའ་བོའི་ཤ་ཁྲག་ཟས་སུ་བཟའ་བ་མང་པོ་ཡོད་པ་རྣམས་
ལ་ཐུགས་བརྩེ་བར་དགོངས་ཏེ་ཡུལ་དེར་བྱོན་ནས་སྲོག་ཆགས་མང་པོ་བདེན་པ་ལ་འགོད་པར་མཛད་དོ། །དེ་ལྟར་བྱང་མི་བྱུང་བའི་ལོ་རྒྱུས་སོགས་མང་བོ་སྣར་ཐད་པ་ཆེན་པོས་མཛད་པའི་རྟོགས་བརྗོད་ན་ཡོད་དོ། །འདིར་ནི་ཡི་གེ་ཉུང་བའི་ཕྱིར་མ་བྲིས་
སོ༑ ༑དེ་ལྟར་ཁང་བཟང་དམ་པ་དེ་ན་བསྟན་པ་སྐྱོང་ཞིང་བཞུགས་པའི་འཕགས་པའི་གནས་བརྟན་ཆེན་པོ་སྒྲ་གཅན་འཛིན་བཟང་པོ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་ཀླུ་ཡི་སྡེའི་བཞུགས་གནས་ཀྱི་བྱུང་ཁུངས་ནི། སྔོན་དྲང་

[004B] མེས་པོ་ཚངས་པ་ལ་གསོལ་བ་བཏབ་པས། ཚངས་པས་ལག་པ་གཉིས་ས་ལ་བརྡབས་པའི་བརྡབ་བཤུལ་དུ་རི་དཔག་ཚད་བརྒྱད་ཀྱི་བདག་ཉིད་ཅན་གཅིག་བྱུང་སྟེ་དེའི་ངོས་ལ་ཇི་ཙམ་ཕྱིན་ཀྱང་ངོས་རྟོགས་པར་དཀའ་བས་
ངོས་ཡངས་སུ་གྲགས་སོ། །དེ་ལྟ་བུའི་རིའི་ངོས་ལ་བཞུགས་པའི་འཕགས་པའི་གནས་བརྟན་ཆེན་པོ་ཀླུ་ཡི་སྡེ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་ཟུར་གྱིས་ཤེས་སམ་ཡན་ལག་འབྱུང་གི་བཞུགས་གནས་ཀྱི་བྱུང་ཁུངས་ནི། སྔོན་
སངས་རྒྱས་འོད་དཔག་མེད་དམ་མར་མེ་མཛད་ཀྱི་བསྟན་པའི་དུས་སུ་འཇིག་རྟེན་ཐམས་ཅད་ཀྱི་བསོད་ནམས་ལས་གྲུབ་པའི་ཡིད་བཞིན་གྱི་ནོར་བུ་ཞིག་ས་སྟེང་དུ་བྱུང་བ་དེ་ལྷ་རྣམས་ཀྱིས་གཏུམས་ནས་བཞག་པས་གངས་རི་ཞིག་ཏུ་གྱུར། སངས་རྒྱས་
མར་མེ་མཛད་ཀྱིས་གངས་རི་དེར་བྱོན་ནས་ལྷ་ཀླུ་མང་པོ་སངས་རྒྱས་ལ་འགོད་པར་མཛད་པའི་གནས་བྱིན་རླབས་ཅན་དུ་གྱུར། དེ་རྗེས་སུ་སངས་རྒྱས་ཇི་ཙམ་བྱོན་པ་ཐམས་ཅད་ཀྱིས་བྱིན་གྱིས་བརླབས་པར་མཛད་དོ། །བཅོམ་ལྡན་འདས་དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་ཀྱང་གངས་རི་ཆེན་པོ་དེར་བྱོན་ནས་འཇིག་རྟེན་གདགས་པའི་མདོ་ལ་སོགས་པ་མདོ་སྡེ་དཔག་ཏུ་མེད་པ་གསུངས་ཤིང་བྱིན་གྱིས་བརླབ་པར་མཛད་དོ། །དེ་ལྟར་ཡིད་
བཞིན་གྱི་ནོར་བུའི་བདག་ཉིད་ཅན་གྱི་རི་བདེ་མཆོག་གི་ཕོ་བྲང་དངོས་སངས་རྒྱས་དཔག་ཏུ་མེད་པས་བྱིན་གྱིས་བརླབས་ཤིང་ཞབས་ཀྱིས་བཅགས་པའི་གནས་རྡོ་རྗེ་གདན་གཉིས་པ་ལྟ་བུའི་གངས་རི་དེའི་ཡང་སྙིང་གནོད་སྦྱིན་འབྱུང་བའི་ཕུག་ན་བཞུགས་

[005A]༄༅། །པའི་འཕགས་པའི་གནས་བརྟན་ཆེན་པོ་ཟུར་གྱིས་ཤེས་སམ་ཡན་ལག་འབྱུང་ལ་དུས་ཐམས་ཅད་དུ་གསོལ་བ་འདེབས་སོ། །འཕགས་པའི་གནས་བརྟེན་ཆེན་པོ་ནགས་ན་གནས་སམ་སེང་ལྡེང་ནགས་ཀྱི་བཞུགས་གནས་ཀྱི་བྱུང་
ཁུངས་ནི། སྔོན་དྲང་སྲོང་ལོ་མ་བདུན་པ་ཞེས་པ་ལོ་འབུམ་ཕྲག་བདུན་ལོན་པ་ལུས་ལ་ནད་མེད་པ་རལ་པ་དམར་སེར་དང་ལྡན་པ་གཅིག་ཡོད་པ་དེ་འདུག་གནས་འདོད་དེ་མཉན་ཡོད་ཀྱི་ཤར་བསྟན་གྱི་རི་ལ་བདེན་ཚིག་བརྗོད་པས་བྲག་ཕུག་སྐྱིད་པ་
གཅིག་བྱུང་སྟེ། དེར་དྲང་སྲོང་ལོ་མ་བདུན་པ་ཉིད་གནས་བས་ལོ་མ་བདུན་པའི་ཕུག་ཏུ་གྲགས། རེ་ཤིག་ན་དྲང་སྲོང་དེ་གནས་བརྟན་ནགས་ན་གནས་ལ་དད་དེ་བྲག་ཕུག་དེ་ཉིད་དང་རིན་ཐང་དང་བྲལ་བའི་ཤིང་ཏོག་གསུམ་དང་བཅས་ཏེ་ཕུལ་ནས་
གནས་བརྟན་གྱིས་ཆོས་བསྟན་པས་དྲང་སྲོང་དེ་རབ་ཏུ་བྱུང་དགྲ་བཅོམ་པར་གྱུར་ཏོ། །དེ་ལྟ་བུའི་བདེན་ཚིག་ལས་གྲུབ་པའི་བྲག་ཕུག་ན་བཞུགས་པའི་འཕགས་པའི་གནས་བརྟན་ཆེན་པོ་ནགས་ན་གནས་ལ་བདག་དུས་ཐམས་ཅད་དུ་གསོལ་བ་
འདེབས་སོ། །འཕགས་པའི་གནས་བརྟན་ཆེན་པོ་མ་ཕམ་པའི་བཞུགས་གནས་ཀྱི་བྱུང་ཁུངས་ནི། སྔོན་དྲང་སྲོང་ཨུ་ཤིར་ཞེས་པ་འཁོར་ལྔ་བརྒྱའི་བདག་ཉིད་ཅན་གཅིག་ཡོད་པ་དེ་འཁོར་རྣམས་འདུག་གནས་ཀྱིས་ཕོངས་པར་ཤེས་ཏེ་བདེན་
ཚིག་བརྗོད་པའི་དབང་གིས་དྲང་སྲོང་དེ་ཉིད་ཀྱི་ལུས་རི་ཆེན་པོ་གཅིག་ཏུ་གྱུར་ནས་འཁོར་རྣམས་ལ་བྱིན་པས་འཁོར་རྣམས་ཀྱིས་ཕུག་པ་མང་པོ་བཅོས་ནས་འདུག་པས་བསམ་གཏན་འཕེལ་བར་གྱུར་ནས་མངོན་ཤེས་ལྔ་ཐོབ་བོ། །རི་དེའི་མིང་ལ་

[005B] ཁ་ཅིག་ནི་དྲང་སྲོང་ཨུ་ཤི་རའི་ངོགས་ཟེར། ཁ་ཅིག་ནི་དྲང་སྲོང་རི་ཟེར་ཏོ། །དེ་ལྟ་བུའི་རིའི་ངོགས་ལ་བཞུགས་པའི་འཕགས་པའི་གནས་བརྟན་ཆེན་པོ་མ་ཕམ་པ་ལ་གསོལ་བ་འདེབས་སོ། །འཕགས་པའི་
གནས་བརྟན་ཆེན་པོ་པི་ལིང་ཏ་སྲུང་དབང་གི་བུའམ་མི་ཕྱེད་པའི་བཞུགས་གནས་ཀྱི་བྱུང་ཁུངས་ནི། སྔོན་ཤམྦྷ་ལའི་ཡུལ་གྱི་གྲོང་ཁྱེར་གཉིས་པ་པད་ཁང་ན་རྒྱལ་པོ་དང་མི་ཞེས་པ་ཡོད་དོ། །དེའི་ཡུལ་གྱི་ཕུན་གངས་ཅན་གྱི་རི་ཞེས་པའི་གངས་རི་ཆེན་པོ་
རིན་པོ་ཆེ་སྣ་ཚོགས་ཀྱི་འབྱུང་གནས་ཞིག་ཡོད་པ་དེ་ལ་སེངྒེ་མོ་ཞིག་བྱུང་སྟེ། ཡུལ་དེའི་རྟ་དང་གླང་པོ་ཆེ་སོགས་སྲོག་ཆགས་ཀྱི་རིགས་ཐམས་ཅད་བཟས་པས་ཡུལ་ཁམས་དེ་ལ་གོང་ཁ་ཆེན་པོ་བྱུང། སེངྒེ་མོ་དེ་ཤི་བ་དང་ཡུལ་དེའི་མི་ཐམས་ཅད་འདུས་
ནས་གྲོས་བྱས་པ་ནི། སྔོན་གྱི་རྒན་རབས་རྣམས་ཀྱི་གཏམ་ལ་ཡུལ་ཁམས་འདི་སེངྒེས་འཇིག་པས་འཇིག་རྐྱེན་ཡང་གངས་རི་འདིས་བྱེད་ཟེར་བ་བདེན་པ་འདྲ་བས་ཇི་ལྟར་བྱ་ཟེར་བ་ལ། རྒན་པ་ཁ་ཅིག་ན་རེ་ཡུལ་གྱི་ཕུའི་དྲང་སྲོང་ལ་ཞུས་ན་ཡོང་ཞེས་སྨྲས་པས་
ཐམས་ཅད་ཁ་མཐུན་ཏེ་ཡུལ་གྱི་ཕུ་ན་བཞུགས་པའི་དྲང་སྲོང་སྨྲ་བའི་ཁྱུ་མཆོག་ལ་ཞུས་པས། དྲང་སྲོང་གིས་བདེན་ཚིག་བརྗོད་པའི་དབང་གིས་གངས་ཅན་གྱི་རི་དེ་ནམ་མཁའ་ལ་འཕགས་ནས་ཤམྦྷ་ལ་དང་ཉེ་བའི་ཕྱོགས་རྒྱ་གར་གྱི་ཡུལ་བྱང་ཕྱོགས་སུ་
བབས་ནས་འདུག་གོ་དེ་ནས་རི་དེ་ལ་གླང་པོ་ཆེ་མང་པོ་གནས་བཅས་ཏེ། གླང་པོ་ཆེ་དེ་དག་ཀྱང་ཤིན་ཏུ་རྒྱུ་དགའ་བ་ཤ་སྟག་སྟེ་གངས་ཅན་རི་ཡི་གླང་པོ་ཞེས་གཙིགས་ཆེ་བར་བྱེད་དོ། །དེ་ལྟ་བུའི་གངས་རིའི་དབུས་ཀྱི་རིན་པོ་ཆེ་འབྱུང་བའི་ཕུག་ན་བཞུགས་པའི་

[006A]༄༅། །འཕགས་པའི་གནས་བརྟན་ཆེན་པོ་མི་ཕྱེད་པ་ལ་གསོལ་བ་འདེབས་སོ། །འཕགས་པའི་གནས་བརྟན་ཤིང་ཤུན་ཅན་ནམ་བ་ཀུ་ལའི་བཞུགས་གནས་ཀྱི་བྱུང་ཁུངས་ནི། སྔོན་བྱང་སྒྲ་མི་སྙན་ན་དཔག་བསམ་གྱི་ཤིང་མང་པོ་དང་ལྡན་
པའི་རི། རྒྱལ་དགའ་རི་ཞེས་འབོད་པ་གཅིག་ཡོད་པ་དེ་ལ་དྲང་སྲོང་གཅིག་གནས་པ་དེས་ཕུག་པ་བྲུས་ནས་བསྒོམས་པས་མངོན་ཤེས་ལྔ་ཐོབ་བོ། །ཕུག་པ་དེའི་དབྱིབས་ནི་སྤོས་རེང་བརྩིགས་པ་འདྲ་ཞིང་སྦོས་ངད་ལྡང་བས་སྤོས་བརྩེགས་ཀྱི་ཕུག་ཏུ་གྲགས་
སོ༑ ༑དེ་ལྟ་བུའི་གནས་མཆོག་ན་བཞུགས་པའི་འཕགས་པའི་གནས་བརྟན་ཆེན་པོ་ཤིང་ཤུན་ཅན་ནམ་བ་ཀུ་ལ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་བཟང་པོའི་བཞུགས་གནས་ཀྱི་བྱུང་ཁུངས་ནི། སྔོན་ཆུ་བོ་ཡ་མུ་ན་ལ་
གནས་པའི་ཀླུ་རྣམས་ཀྱི་གྲོས་བྱས་ཏེ། ངེད་རང་རྣམས་དབྱར་དུས་སུ་ཆར་སུས་འབེབས་ལ་ཤོ་བརྒྱག་པར་བྱ་བའི་གནས་ཆུའི་དབུས་སུ་ཐང་གཤོངས་བཅོ་བར་བྱའོ། ཞེས་གྲོས་བྱས་ནས་ཡུལ་ཀོང་ཕྱོགས་སུ་ཆུའི་དཀྱིལ་ན་གླིང་ཞིག་ཏུ་ཁང་བཟང་ཕུན་སུམ་
ཚོགས་པ་ཞིག་བཅོས་ཏེ་དེར་དབྱར་གྱི་དུས་སུ་ཀླུ་རྣམས་ཚོགས་ནས་ཤོ་བརྒྱག་པར་བྱེད་དོ། །དེ་ནས་ཀླུ་རྣམས་དད་དེ་འཕགས་པ་བཟང་པོ་ལ་ཁང་བཟང་དེ་རིན་པོ་ཆེ་མང་པོས་བཀང་སྟེ་ཕུལ་བས་འཕགས་པས་ཀྱང་བཞེས་ཏེ་གནས་དེ་ཉིད་དུ་ཀླུ་རྣམས་ལ་
ཆོས་བསྟན་ནས་ཀླུ་མང་པོ་ཐར་ལམ་ལ་འགོད་པར་མཛད་དོ། །དེ་ལྟ་བུའི་ཁང་བཟང་དམ་པ་དེ་ན་བཞུགས་པའི་འཕགས་པའི་གནས་བརྟན་ཆེན་པོ་བཟང་པོ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་ཀཱ་ལི་ཀའམ་དུས་ལྡན་གྱི་

[006B] སྔོན་དབུལ་པོ་ཞིག་གིས་རང་ལ་ནོར་གང་ཡོད་ཀྱིས་དྲང་སྲོང་གཅིག་ལ་མཆོད་པ་ཕུལ་བས་དྲང་སྲོང་དགའ་སྟེ། ཁྱོད་ཅི་འདོད་ཅེས་བརྗོད་པས་དྲང་སྲོང་ཆེན་པོ་བདག་ཡུལ་ཁམས་ཆེན་པོ་གཅིག་གི་རྒྱལ་པོ་འདོད་དོ་
ཞེས་ཞུས་པས། དྲང་སྲོང་གིས་ས་སྟོངས་ཆེན་པོ་གཅིག་ཏུ་བདེན་ཚིག་བརྗོད་པས་སྐད་ཅིག་ཉིད་ལ་ས་སྟོང་དེ་གྲོང་ཁྱེར་ཆེན་པོ་གཅིག་ཏུ་གྱུར། མི་གྲོང་འབུམ་གྱི་བདག་ཉིད་ལོངས་སྤྱོད་དཔག་ཏུ་མེད་པ་དང་ལྡན་པ་མིང་ཟངས་གླིང་ཞེས་འབོད་པ་གཅིག་བྱུང་སྟེ་
དེ་འཛམ་བུ་གླིང་གི་ཆར་གཏོགས་ཡིན་ཞིང་འཛམ་བུ་གླིང་དང་གླིང་དེ་གཉིས་ཀྱི་བར་དུ་མཚོས་ཀྱང་མ་བཅད། རྒྱ་གར་གྱི་གྲོང་ཁྱེར་ཆེན་པོ་དྲུག་གང་གི་ཡང་ཁོངས་སུ་མི་འདུ་ཞིང། ཤམྦྷ་ལའི་གྲས་ལ་ཡང་མི་ཐི། རྒྱ་གར་ནུབ་ཕྱོགས་དང་ཉེ་བས་རྒྱ་གར་
ནུབ་ཕྱོགས་འཛམ་བུ་གླིང་གི་ཟངས་གླིང་ཞེས་བརྗོད། དེ་ནས་དབུལ་པོ་དེ་ཡུལ་ཁམས་དེའི་རྒྱལ་པོར་གྱུར་ཅིང་ལོངས་སྤྱོད་ཕུན་སུམ་ཚོགས་པ་དང་ལྡན་པར་གྱུར་ཏོ། །དེ་ནས་བདེན་ཚིག་གི་དབང་གིས་ཡུལ་དེའི་ཕུ་རུ་སྟག་དང་རི་དྭགས་བགས་ལ་ཤ་མང་པོ་
གནས་པའི་རི་ཞིག་ཡོད་པ་དེའི་དབུས་ན་རིན་པོ་ཆེ་མང་པོ་འབྱུང་བའི་ཕུག་རིན་པོ་ཆེ་སྣ་ལྔ་ལས་གྲུབ་པ་གཅིག་ཡོད་པ་དེ་ཡུལ་ཁམས་དེའི་མི་ཐམས་ཅད་འཕགས་པའི་གནས་བརྟན་ཆེན་པོ་དུས་ལྡན་ལ་དད་ནས་བྲག་ཕུག་དེ་རིན་པོ་ཆེ་མང་པོས་བཀད་སྟེ་ཕུལ་
ལོ༑ ༑དེ་ལྟ་བུའི་བྲག་ཕུག་དམ་པ་ན་བསྟན་པ་སྐྱོང་ཞིང་བཞུགས་པའི་འཕགས་པའི་གནས་བརྟན་ཆེན་པོ་ཀཱ་ལི་ཀ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་བས་ས་ལའི་བུའམ་རྡོ་རྗེ་མོ་ཡི་བུ་ཤ་ར་ཎ་སྐྱབས་འོས་ཀྱི་བཞུགས་

[007A]༄༅། །གནས་ཀྱི་བྱུང་ཁུངས་ནི། སིངྒྷ་ལ་ཞེས་པའི་ཡུལ་དེ་ན་སྔོན་སྲིན་པོ་རྣམས་ཀྱིས་བཟུངས་པ་སྟེ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་སྔོན་བྱང་ཆུབ་སེམས་
དཔའི་སྤྱད་པ་སྤྱོད་པའི་ཚེ་དེད་དཔོན་སེངྒེ་འཛིན་དུ་གྱུར་པས་ཡུལ་དེར་སྲིན་མོ་ཐམས་ཅད་འདུལ་བར་མཛད་དེ། མཛད་ཚུལ་རྒྱས་པ་འདུལ་བ་ལུང་ལས་འབྱུང་ངོ། །ཡུལ་འཁོར་སྲུང་གིས་ཞུས་པའི་མདོ་ལས་ཀྱང། དེད་དཔོན་སེངྒེ་འཛིན་དུ་གྱུར་
པའི་ཚེ། །སྙིང་རྗེ་མེད་ཅིང་མི་བཟད་རབ་གཏུམ་པ། །སྲིན་མོ་བརྒྱ་དག་ཤིན་ཏུ་ཚར་བཅད་ནས། །རྒྱ་ཤུག་གླིང་དུ་མི་དག་བཀོད་པར་བྱས། ཞེས་པ་ལས་ཀྱང་ཤེས་སོ། །དེ་ལྟ་བུའི་གླིང་གི་དབུས་ཤིན་ཏུ་སྐྱིད་པའི་རི་ལ་བཞུགས་པའི་འཕགས་པའི་
གནས་བརྟན་རྡོ་རྗེ་མོ་ཡི་བུ་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་སྦེད་བྱེད་ཀྱི་བཞུགས་གནས་ཀྱི་བྱུང་ཁུངས་ནི། སྔོན་ལྷ་རྣམས་ཀྱི་དབང་པོ་བརྒྱ་བྱིན་གྱིས་འབྲུག་ལ་སོགས་པའི་གནས་ཀྱི་ཆེད་དུ་རི་ཤིན་ཏུ་ནས་ཆེ་བ་གཅིག་
བཅོས་ཏེ་དེའི་མིང་ནི་རི་བི་ཧུ་ལ་ཞེས་གྲགས་སོ། །དེ་ལྟ་བུའི་རིའི་དབུས་ན་སེངྒེ་འབྱུང་བའི་ཕུག་ན་བཞུགས་པའི་འཕགས་པའི་གནས་བརྟན་ཆེན་པོ་སྦེད་བྱེད་དམ་པ་ལང་སྐྱོང་ལ་གསོལ་བ་འདེབས་སོ། །འཕགས་པའི་གནས་བརྟན་ཆེན་པོ་གཙུག་གི་
ལམ་པའམ་ལམ་ཆུང་བའི་བཞུགས་གནས་ཀྱི་བྱུང་ཁུངས་བཤད་པ་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་བས་མདོ་སྡེ་ཐམས་ཅད་ལས་བསྔགས་པའི་རི་ཡིན་ཏེ། དེ་ཡང་སྔོན་

[007B] སྐུ་ཆོས་བདུད་སྡིག་ཅན་གྱིས་བྱ་རྒོད་གཅིག་ཏུ་སྤྲུལ་ནས་ཁྱེར་བས། བཅོམ་ལྡན་འདས་ཀྱི་བྱིན་རླབས་ཀྱིས་བདུད་ཀྱི་ལུས་བྱ་རྒོད་དུ་སྤྲུལ་པ་དེ་ཉིད་ས་ལ་ལྷུང་ས་ཏེ་རི་བོ་བྱ་རྒོད་ཀྱི་གཟུགས་
སྤུངས་པ་འདྲ་བ་ཞིག་ཏུ་གྱུར་ཏེ་བྱ་རྒོད་སྤུངས་པའི་རི་ཞེས་གྲགས་སོ། །དེ་ལྟ་བུའི་རི་དེ་ནི་ཡོན་ཏན་དཔག་ཏུ་མེད་པ་དང་ལྡན་པ་སྟེ། བཅོམ་ལྡན་འདས་ཀྱིས་ཀྱང་མདོ་སྡེ་ཐམས་ཅད་ལས་བསྔགས་ཤིང་ཁྱད་པར་དུ་དཀོན་བརྩེགས་ལས་བསྔགས་པའོ། །
དེ་ལྟ་བུའི་གནས་དམ་པ་ཡི་ཕུག་བྱ་རྒོད་འབྱུང་བ་ན་བཞུགས་པའི་འཕགས་པའི་གནས་བརྟན་ཆེན་པོ་གཙུག་གི་ལམ་བ་ལ་གསོལ་བ་འདེབས་སོ།།    ༈   
པ་སོ་སོའི་རིགས་རུས་བཤད་པ་ནི། དང་པོར་བྷ་ར་དཧྭ་ཛ་བསོད་སྙོམས་ལེན་ནི་རིགས་བྲམ་ཟེ། བྲམ་ཟེ་ལ་རུས་གསུམ་དུ་ཡོད་པ་ནི། ཀོ་སའི་རུས་དང། བས་སའི་རུས་དང། བྷ་ར་དཧྭ་ཛའི་རུས་རྣམས་སུ་ཡོད་པ་ལས་འཕགས་པ་འདི་ནི་བྷ་ར་དཧྭ་ཛའི་རུས་ཡིན་ནོ། །
འཕགས་པ་གསེར་གྱི་བེའུ་ནི་རིགས་ཁྱིམ་བདག་རུས་ཁྱིམ་བདག་ཆེན་པོའི་རུས་ཡིན་ནོ། །འཕགས་པ་བྷ་ར་དཧྭ་ཛ་གསེར་ཅན་ནི་རིགས་བྲམ་ཟེ་རུས་བྷ་ར་དཧྭ་ཛ་ཡིན་ནོ། །འཕགས་པ་ལམ་ཆེན་པ་ནི་རིགས་བྲམ་ཟེ་རུས་ནི་ཀོ་ས་ལའི་རུས་ཡིན། འཕགས་པ་
སྒྲ་གཅན་འཛིན་ནི་རིགས་ཤཱཀྱའི་རིགས་རུས་རྒྱལ་པོའི་རུས་ཡིན་ནོ། །འཕགས་པ་ཀླུ་ཡི་སྡེ་ནི་རིགས་རྒྱལ་ཕྲན་རུས་ཡང་དེ་ཉིད་ཡིན། འཕགས་པ་གནས་བརྟན་ཟུར་གྱིས་ཤེས་ནི་རིགས་ཁྱིམ་བདག་རུས་ཁྱིམ་བདག་ཆེན་པོའི་རུས་ཡིན་ནོ། །འཕགས་

[008A]༄༅། །པ་ནགས་ན་གནས་ནི་རིགས་བྲམ་ཟེ། རུས་ཀོ་ས་ལ་པ་ཡིན། འཕགས་བ་མ་ཕམ་པ་ནི་རིགས་ཁྱིམ་བདག་རུས་ཁྱིམ་བདག་ཆེན་པོའི་རུས་ཡིན། འཕགས་པ་མི་ཕྱེད་པ་ནི་རིགས་པས་སའི་རིགས་རུས་བས་ས་ཆེན་པོའི་རུས་ཡིན། འཕགས་
པ་བ་ཀུ་ལ་ནི་རིགས་བྲམ་ཟེ་རུས་བ་ཀུ་ལ་ཡིན། འཕགས་པ་བཟང་པོ་ནི་རིགས་ཤཱཀྱ་རུས་ཤཱཀྱའི་ཁ་ལོ་པའི་རུས་ཡིན། འཕགས་པ་ཀཱ་ལི་ཀ་ནི་རིགས་བྲམ་ཟེ་རུས་སྤྱི་འབབ་ཡིན། འཕགས་པ་རྡོ་རྗེ་མོའམ་བས་སའི་བུ་ནི་རིགས་རྒྱལ་པོ་རུས་བས་ས་ཡིན་
འཕགས་པ་སྦེད་བྱེད་དམ་པ་ལང་སྐྱོང་ནི་རིགས་ཁྱིམ་བདག་རུས་ཁྱིམ་བདག་ཆེན་པོའི་རུས་ཡིན། འཕགས་པ་གཙུག་གི་ལམ་པ་ནི་རིགས་བྲམ་ཟེ་རུས་ཀོ་ས་ལ་པ་ཡིན། དེ་ལྟར་འཕགས་བ་སོ་སོའི་རིགས་རུས་བཤད་ནས། སྤྱི་དོན་བཞི་བ་འཕགས་པ་
སོ་སོའི་འཁྲུངས་ཡུལ་བཤད་པ་ནི། བྷ་ར་དཧྭ་ཛ་བསོད་སྙོམས་ལེན་ནི་གྲོང་ཁྱེར་སེར་སྐྱར་འཁྲུངས། འཕགས་བ་གསེར་གྱི་བེའུ་ནི་ཡུལ་རྒྱལ་པོའི་ཁབ་ཏུ་འཁྲུངས། བྷ་ར་དཧྭ་ཛ་གསེར་ཅན་མཆོག་ནི་འཁྲུངས་ཡུལ་སེར་སྐྱ་བ་ཡིན། འཕགས་པ་ལམ་
ཆེན་ནི་ཡུལ་མཉན་ཡོད་པ་ཡིན། སྒྲ་གཅན་འཛིན་ནི་འཁྲུངས་ཡུལ་གྲོང་ཁྱེར་སེར་སྐྱ་བ་ཡིན། ཀླུ་ཡི་སྡེ་ནི་གྲོང་ཁྱེར་གསེག་མ་བར་འཁྲུངས། འཕགས་པ་ཡན་ལག་འབྱུང་ནི་ཡུལ་རྒྱལ་པོའི་ཁབ་པ་ཡིན། འཕགས་པ་ནགས་ན་གནས་ནི་ཡུལ་ཀོ་
ས་ལ་པ་ཡིན། འཕགས་པ་མ་ཕམ་པ་ནི་ཡུལ་མཉན་ཡོད་པ་ཡིན། འཕགས་པ་མི་ཕྱེད་པ་ནི་ཡུལ་མཉན་ཡོད་པ་ཡིན། འཕགས་པ་བ་ཀུ་ལ་ནི་ཡུལ་མཉན་ཡོད་པ་ཡིན། འཕགས་པ་བཟང་པོ་ནི་གྲོང་ཁྱེར་སེར་སྐྱ་བ་ཡིན། འཕགས་པ་དུས་ལྡན་ནི་

[008B] འཕགས་པ་བསས་ལ་ཡི་བུའམ་རྡོ་རྗེ་མོ་ཡི་བུའམ། ཤ་ར་ཎ་སྐྱབས་འོས་ནི་ཡུལ་ཁུ་ནུ་བ་ཡིན། འཕགས་པ་སྦེང་བྱེད་ནི་ཡུལ་ཝ་ར་ཎ་སེ་བ་ཡིན། འཕགས་པ་གཙུག་གི་ལམ་བ་ནི་ཡུལ་མཉན་ཡོད་པ་ཡིན་ནོ། །དེ་ལྟར་འཕགས་
པ་སོ་སོའི་འཁྲུངས་ཡུལ་བཤད་ནས། སྤྱི་དོན་ལྔ་པ་དང་པོར་གང་ལ་རབ་ཏུ་བྱུང་བཤད་པ་ནི། འཕགས་བ་བྷ་ར་དཧྭ་ཛ་བསོད་སྙོམས་ལེན་དང་གསེར་གྱི་བེའུ་དང་བྷ་ར་དཧྭ་ཛ་གསེར་ཅན་མཆོག་རྣམས་སངས་རྒྱས་ལས་རབ་ཏུ་བྱུང། ལམ་ཆེན་པ་ནི་དགེ་
སློང་ཞིག་ལས་རབ་ཏུ་བྱུང། སྒྲ་གཅན་འཛིན་ནི་སངས་རྒྱས་ཁོ་ན་ལས་རབ་ཏུ་བྱུང། ཀླུ་ཡི་སྡེ་དང་ཡན་ལག་འབྱུང། ནགས་ན་གནས། མ་ཕམ་པ། མི་ཕྱེད་པ། ཤིང་ཤུན་ཅན། བཟང་པོ་རྣམས་ཀྱང་སངས་རྒྱས་ལས་རབ་ཏུ་བྱུང། ནག་པོ་འཕགས་
པ་མ་འགགས་པ་ལས་རབ་ཏུ་བྱུང། སངས་རྒྱས་ཀྱིས་ཆོས་བསྟན་པས་དགྲ་བཅོམ་པར་གྱུར། རྡོ་རྗེ་མོ་ཡི་བུ་དང། སྦེད་བྱེད། གཙུག་གི་ལམ་པ་རྣམས་ཀྱང་སངས་རྒྱས་ལས་རབ་ཏུ་བྱུང་བའོ། །འཕགས་པའི་གནས་བརྟན་ཆེན་པོ་རྣམས་ཀྱི་ཞབས་འབྲིང་པ་
དགེ་བསྙེན་དྷ་རྨཱ་ཏ་ནི་བྱང་ཆུབ་སེམས་དཔའི་སྤྱད་པ་སྤྱོད་པར་མཛད་པ་ཡིན་ནོ། །སྔོན་རྒྱ་ནག་ཏུ་རྒྱལ་པོ་ཐང་ཇུ་ཞེས་པ་བསྙུན་པའི་དུས་སུ་སངས་རྒྱས་བྱང་སེམས་རྣམས་ལ་གསོལ་བ་བཏབ་པས་འཕགས་པའི་གནས་བརྟན་བཅུ་དྲུག་ཕོ་བྲང་དུ་བྱོན། བྱོན་
མ་ཐག་ཏུ་རྒྱལ་པོ་སྙུན་དྭངས་ཤིང་གནས་བརྟན་རྣམས་གླིང་གཞན་དུ་བྱོན། ཡང་ཐང་གཅིག་རྒྱལ་པོ་བསྙུན་པའི་ཚེ་བློན་པོ་རྣམས་ཀྱིས་སྔར་ཡང་གནས་བརྟན་རྣམས་བྱིན་རླབས་ཆེ་བར་བྱུང། ད་ཡང་གདན་དྲངས་ན་ཞེས་ཞུས་པས་རྒྱལ་བློན་ཐམས་

[009A]༄༅། །ཅད་ཁ་མཐུན་ནས་ཧྭ་ཤང་ག་དན་འདྲེན་དུ་བཏང། གནས་བརྟན་རྣམས་ཆུ་དཀྱིལ་ལ་རུས་སྤལ་དང་སྦལ་བ་དང། ཆུ་སྲིན་དང་ཆུ་གཟིག་སོགས་ལ་ཆིབས་ནས་བྱོན་ཏེ་ཕོ་བྲང་བཀྲ་ཤིས་ཁྲི་སྐོར་དུ་རྒྱའི་བན་སྨུག་ཆས་སུ་བྱོན་རྒྱལ་
པོ་སྙན་དྭངས་གནས་བརྟན་རྣམས་དབྱར་གནས་པར་ཞལ་གྱིས་བཞེས། བྱམས་པ་ལུང་བསྟན་པའི་མདོ་ལ་སོགས་པ་མང་པོ་གསུངས། གནས་བརྟན་རྣམས་ཉིན་རེ་བཞིན་རྒྱ་ཧ་ལ་ཤན་གྱི་རིལ་བྱོན་ཕྱག་བདར་ལ་སོགས་བ་མཛད་པ་ལ་དགེ་བསྙེན་
དྷ་རྨཱ་ཏ་འབྱོན་པ་ལ་རི་དྭགས་དགེས་ལ་ཤ་དང་གཟིག་དང་རྔ་མོའི་རི་དྭགས་དང་པར་མ་སྡིང་རྩི་སོགས་ཀྱིས་འཚེ་བ་ལ་དགེ་བསྙེན་དྷ་རྨཱ་ཏས་པུས་མོ་གཡས་བ་ལས་སྟག་གཅིག་སྤྲུལ་ཏེ་སྲོག་ཆགས་དེ་དག་གིས་འཚེ་བ་མེད་པར་མཛད། དབྱར་གནས་གྲོལ་
ནས་གནས་བརྟན་རྣམས་རང་རང་གི་གནས་སུ་བྱོན། རྒྱལ་བོས་གནས་བརྟན་བཅུ་དྲུག་གི་སྐུ་འབག་རེ་བཞེངས། རྒྱལ་པོ་ལ་གནས་བརྟན་རྣམས་ཀྱི་སྤྲུལ་པའི་སྲས་རེ་བྱུང། ཧྭ་ཤང་གིས་བུ་རྫི་བྱས་པར་གྲགས་སོ། །དུས་ད་ལྟའི་བར་ལ་ཡང་རྒྱ་ནག་མངའ་
ཐང་ཆེ་ཞིང་ལོངས་སྤྱོད་ཆེ་བའི་རྒྱུ་མཚན་དུས་དེར་གནས་བརྟན་རྣམས་ཀྱིས་བྱིན་གྱིས་བརླབས་པ་ལགས་སོ། །དེ་ལྟར་འཕགས་པའི་གནས་བརྟན་ཆེན་པོ་བཅུ་དྲུག་ལ་མཆོད་ཅིང་གསོལ་བ་འདེབས་པ་དང། འཕགས་པའི་གནས་བརྟན་བཅུ་དྲུག་གི་རྣམ་པར་ཐར་པ་སྤྱི་དོན་དུ་མའི་བདག་ཉིད་ཅན་
འདི་ནི་འཕགས་པའི་གནས་བརྟན་རྣམས་ལ་གུས་པས་རྫུན་དང་བཟོག་མ་འདྲེས་བར་རྩོམ་པའི་ཁུལ་ལགས། གལ་སྲིད་རྫུན་བཟོག་འདྲེས་ན། སྟོན་པ་རིན་པོ་ཆེ་དང་འཕགས་པའི་གནས་བརྟན་བཅུ་དྲུག། །རྒྱལ་པོ་ཆན་པོ་བྮ་ལ་སོགས་པས་བཟོད་པར་མཛད་པ་དང་མཁས་བ་རྣམས་ཀྱིས་སྐྱོན་འཆོས་པར་མཛོད་ཅིག་

[009B]   ༈    །དེས་ནི་དེང་འདིར་འགྲོ་བ་མ་ལུས་པ། །གནས་བརྟན་གོ་འཕང་མཆོག་དེ་མྱུར་ཐོབ་ནས། །ཐམས་ཅད་དེ་ཡིས་ལ་འགོད་པར་ཤོག་གོ་འཕང་མཆོག་དེ་ཚེ་འདིར་མ་ཐོབ་ན། །འཆི་ཚེ་
གནས་བརྟན་བཅུ་དྲུག་འཁོར་བཅས་ཀྱིས། །ཡིད་འོངས་མཆོད་སྤྲིན་སྙན་པའི་རོལ་མོ་སོགས། །ངོ་མཚར་ལྟས་བཟང་མང་པོས་བསུ་བར་ཤོག་དེ་ཚེའང་གནས་བརྟན་བཅུ་དྲུག་ཞལ་མཐོང་ནས། །བུ་བུ་ཚུར་ཤོག་དག་ཞིང་འགྲོའི་ཞེས། །
གསུང་གིས་དབུགས་འབྱིན་སྣང་བ་ཐོབ་པར་ཤོག་དེ་ནས་འཆི་བ་འོད་གསལ་ཟིན་མཛད་ཅིང། །ལམ་མཆོག་བསྒྲུབ་ལ་རིག་བ་འཛིན་པའི་གནས། །དག་པའི་ཞིང་ཁམས་རྣམས་སུ་འཁྲིད་པར་ཤོག། །ཞིང་དེའི་སངས་རྒྱས་ཞལ་ཡང་མཐོང་བར་ཤོག་དེ་ནས་སྐད་ཅིག་དེ་ཉིད་ཁོ་
ནལ༑ ༑མུ་མཐའ་ཡས་པའི་ཏིང་འཛིན་ཚོགས་ཐོབ་ནས། །ཞིང་ཁམས་བྱེ་བར་རྒྱལ་རྣམས་བལྟ་བའི་ཕྱིར། །དཔག་མེད་ལུས་ཀྱི་བཀོད་པ་སྟོན་པར་ཤོག་དེ་ནས་རྒྱལ་བ་ཀུན་ལས་ཆོས་ཉན་ཅིང། །རྒྱལ་བ་ཀུན་ནི་མཆོད་པས་མཉེས་བྱས་ཏེ། །མྱུར་དུ་སངས་
རྒྱས་གོ་འཕང་ཐོབ་པར་ཤོག།    ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་
རྒྱུན་འདི་སྤེལ།། །།སརྦ་མངྒ་ལཾ།། །།



