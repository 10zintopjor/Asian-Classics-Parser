
[001A]༄༅།  །གསང་ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་རྒྱུད་གཞུང་གསལ་བྱེད་ཅེས་བྱ་བ་བཞུགས་སོ། །།

[001B] །ན་མོ་གུ་རུ་སུ་མ་ཏི་མུ་ནི་ཨིནྡྲ་བཛྲ་དྷཱར་ཡ། དོན་དམ་འོད་གསལ་ལྷན་སྐྱེས་ཐུགས། །ཀུན་རྫོབ་དག་པའི་སྒྱུ་མའི་སྐུ། །ཟུང་འཇུག་རྡོ་རྗེ་འཆང་ཆེན་པོས། །བདག་སོགས་འགྲོ་ལ་བྱིན་ཆེན་
སྩོལ། །གྲུབ་མཆོག་ཀླུ་སྒྲུབ་ཡབ་སྲས་དང། །ཟླ་བའི་ཞབས་དང་བློ་བཟང་གྲགས། །རྩ་བའི་བླ་མ་མཆོག་རྣམས་ཀྱིས། །བྱང་ཆུབ་བར་དུ་བདག་སྐྱོངས་ཤིག་རང་ཉིད་བག་ཆགས་འཇོག་པ་དང། །སྐལ་མཉམ་
གཞན་ལའང་ཕན་འདོད་ཀྱིས། །གསང་སྔགས་རྒྱུད་སྡེ་རྣམ་པ་བཞིའི། །ས་ལམ་ཉུང་གསལ་བརྗོད་པར་བྱ། །ཚུལ་བཞིན་སྒོམ་པའི་སྐལ་ཕྲ་ཡང། །ཚུལ་འདིར་མོས་པ་མི་དམན་པ། །ཆོས་བདག་རྣམས་ཀྱིས་དགོངས་
མཛོད་ལ། །ཆོས་གཏམ་སྨྲ་བའི་གནང་བ་སྩོལ། །བློ་བཟང་ལེགས་བཤད་འབྲུག་གི་སྒྲས། །རྣམ་དཔྱོད་མངལ་གྱི་ཁུར་འཛིན་པའི། །སྐལ་བ་མི་དམན་གཙུག་ལྡན་གྱིས། །འཆད་རྩོད་ཟློས་གར་ཅིར་ཡང་བྱེད། །འདིར་གསང་
ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་འཆད་པ་ལ་གཉིས། རྒྱུད་སྡེ་འོག་མ་གསུམ་གྱི་ལམ་བགྲོད་ཚུལ་མདོར་བསྡུས་ཏེ་བསྟན་པ་དང། རྣལ་འབྱོར་བླ་ན་མེད་པའི་རྒྱུད་ཀྱི་ལམ་བགྲོད་ཚུལ་ཅུང་ཟད་ཕྱེ་སྟེ་བཤད་པའོ། །

[002A]༄༅། །དང་པོ་ལ་གཉིས། དངོས་དང། དེ་དག་ལམ་ལྔ་དང་ས་བཅུར་འཇོག་ཚུལ་ལོ། །དང་པོ་ལ་གསུམ། བྱ་རྒྱུད་དང། སྤྱོད་རྒྱུད་དང། རྣལ་འབྱོར་རྒྱུད་ཀྱི་ལམ་བགྲོད་ཚུལ་ལོ། །དང་པོ་ལ་
བཞི། ལམ་སྒོམ་པའི་སྣོད་རུང་དུ་བྱ་བ། སྣོད་དུ་གྱུར་ནས་དམ་ཚིག་དང་སྡོམ་པ་དག་པར་བྱ་བ། དམ་ཚིག་ལ་གནས་ནས་སྔོན་དུ་བསྙེན་པ་ཇི་ལྟར་བྱ་བ། བསྙེན་པ་ལས་སུ་རུང་ནས་དངོས་གྲུབ་ཇི་ལྟར་སྒྲུབ་པའོ་
དང་པོ་ནི། ལམ་རིམ་ཆེ་ཆུང་ནས་གསུངས་པ་ལྟར་ལམ་ཐུན་མོང་བས་རྒྱུད་ལེགས་པར་སྦྱངས་ཏེ། རྡོ་རྗེ་སློབ་དཔོན་མཚན་ཉིད་དང་ལྡན་པ་ཞིག་རྒྱུད་སྡེ་ནས་བཤད་པ་ལྟར་ཚུལ་བཞིན་དུ་བསྟེན། བྱ་རྒྱུད་རིགས་གསུམ་
གང་ཡང་རུང་བ་ཞིག་གི་དཀྱིལ་འཁོར་དུ་འཇུག་ཅིང་དབང་བསྐུར་བ་མནོས་པའོ། །གང་དུ་དབང་བསྐུར་བའི་དཀྱིལ་འཁོར་ནི། རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དང། གང་ཟག་ཁྱད་པར་ཅན་འགའ་
ཞིག་བསམ་གཏན་གྱི་དཀྱིལ་འཁོར་དུ་དབང་བསྐུར་ཆོག་པ་ཞིག་ཡོངས་ཀྱི། ལུས་དཀྱིལ་སོགས་མེད་དེ། རྒྱུད་སྡེ་འོག་མ་གསུམ་གྱི་སྐབས་སུ་ལུས་དཀྱིལ་དང། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང་

[002B] དོན་དམ་བྱང་ཆུབ་སེམས་ཀྱི་དཀྱིལ་འཁོར་བཞིའི་ཐ་སྙད་མ་བཤད་པའི་ཕྱིར་ཏེ། དེ་བཞི་ནི་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར་རོ། །གང་བསྐུར་བའི་དབང་ནི་བུམ་དབང་ཁོ་ན་ཡིན་གྱི་
དབང་གོང་མ་གསུམ་ནི་རྒྱུད་སྡེ་འོག་མ་གསུམ་ལ་མེད་དོ། །རྒྱུད་སྡེ་བཞི་ལ་དབང་མང་ཉུང་གི་ཁྱད་པར་ཡོད་དེ། བྱ་རྒྱུད་ལ་ཆུ་དང་ཅོད་པན་གྱི་དབང་མཐའ་རྟེན་དང་བཅས་པ་ཙམ་དང། སྦྱོད་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་
མིང་ག་དབང་སྟ་རིག་པའི་དབང་ལྔ་མཐའ་རྟེན་དང་བཅས་པ་ཙམ་དང། རྣལ་འབྱོར་རྒྱུད་ལ་དེའི་སྟེང་དུ་རྡོ་རྗེ་སློབ་དཔོན་གྱི་དབང་མཐའ་རྟེན་དང་བཅས་པ་ཙམ་དང། བླ་མེད་ཀྱི་རྒྱུད་ལ་དེའི་སྟེང་དུ་དབང་གོང་མ་གསུམ་སྟེ་
དབང་བཞིག་དང། བླ་མེད་ཀྱི་བྱེ་བྲག་དུས་འཁོར་གྱི་རྒྱུད་ལ་བྱིས་པ་ལྟར་འཇུག་པའི་དབང་བདུན་དང། གོང་མ་གོང་ཆེན་བཞི་བཞི་དང། རྡོ་རྗེ་སློབ་དཔོན་བདག་པོ་ཆེན་པོའི་དབང་སྟེ་བཅུ་དྲུག་ཡོད་པའི་ཕྱིར། འོན་ཀྱང་དཀྱིལ་
ཆོག་རྡོ་རྗེ་འཕྲེང་བར་བྱ་སྤྱོད་གཉིས་ཀ་ལ་རིག་པའི་དབང་ལྔ་བསྐུར་བར་བཤད་དོ། །གཉིས་པ་ནི། སོ་ཐར་གྱི་རྟེན་དུ་རུང་བ་ཡིན་ན་སོ་ཐར་རིས་བདུན་གང་ཡང་རུང་བའམ། མ་མཐའ་མི་དགེ་བ་བཅུ་སྤོང་བའི་ཚུལ་
ཁྲིམས་གཞིར་བཟུང་ནས། དབང་བསྐུར་བའི་དུས་སུ་བཟུང་བར་བྱ་བའི་སྡོམ་པ་ནི་བྱང་སྡོམ་ཁོ་ན་ཡིན་ཏེ། བྱ་སྤྱོད་གཉིས་ལ་སྔགས་སྡོམ་འཛིན་པ་མེད་པའི་ཕྱིར་ཏེ། དེས་ན་བསྲུང་བྱ་རྩ་ལྟུང་ཡང་བྱང་སེམས་ཀྱི་རྩ་ལྟུང་རྣམས་

[003A]༄༅། །ཡིན་གྱི་དེ་ལས་ལོགས་སུ་མེད་དེ། འོན་ཀྱང་སྔགས་ཀྱི་ཐུན་མོང་མིན་པའི་དམ་ཚིག་བསྲུང་བར་བྱ་བ་མང་པོ་ཡོད་པ་རྣམས་སྔགས་རིམ་ཆེན་མོར་ལེགས་གྲུབ་ཀྱི་རྒྱུད་དྲངས་པ་ལས་ཤེས་པར་བྱ་ཞིང་
རྩ་ལྟུང་རྣམས་བྱང་ཆུབ་གཞུང་ལམ་དུ་བལྟ་བར་བྱའོ། །དེ་དག་ཤེས་པར་བྱས་ནས་རྩ་ལྟུང་གིས་གཏན་མ་གོས་པ་ལ་འབད་ཅིང། ཉེས་པ་གཞན་གྱིས་གོས་ནའང་ཇི་མི་སྙམ་པར་མི་གཞག་པར་ཉིན་བར་བྱུང་བ་རྣམས་མཚན་མོ་
ཕྱིར་བཅོས་ལ། མཚན་མོ་ལྟུང་བ་བྱུང་བ་རྣམས་ཉིན་མོ་ཕྱིར་བཅོས་པར་གསུངས་བ་ལྟར་བཤགས་ནས་དག་པར་བྱའོ་ཞེས་སྔགས་རིམ་ཆེན་མོར་གསུངས་སོ། །གསུམ་པ་ལ་གཉིས། བཟླས་བརྗོད་དང་བཅས་པའི་བསམ་གཏན་དང་
བཟླས་བརྗོད་ལ་མ་ལྟོས་པའི་བསམ་གཏན་ནོ། །དང་པོ་ནི། ལྷ་དྲུག་གི་སྒོ་ནས་རང་ལྷར་བསྐྱེད་པ་དང། མདུན་དུ་ཡེ་ཤེས་པ་སྤྱན་དྲངས་ནས་མཆོག་པ་སོགས་དང། སྲོག་རྩོལ་བསྡམས་པ་དང་སྦྲགས་ནས་ཡན་ལག་བཞི་མ་
ཉམས་པར་བཟླས་པ་བྱ་བ་རྣམས་སོ། །རྒྱུད་སྡེ་འོག་མ་གསུམ་ནས་བཤད་པའི་སྲོག་རྩོལ་དང། གསང་འདུས་འཕགས་ལུགས་ཀྱི་སྐོར་ནས་བཤད་པའི་སྲོག་རྩོལ་དང། དུས་འཁོར་ནས་བཤད་པའི་སྲོག་རྩོལ་གསུམ་མིང་འདྲ་ཡང་
དོན་མི་གཅིག་གོ་རྒྱུད་སྡེ་འོག་མ་གསུམ་ནས་བཤད་པའི་སྲོག་རྩོལ་གྱི་དོན་ཡོད་དེ། དབང་པོའི་སྒོ་སོགས་དང་སྐྲ་དང་བ་སྤུའི་བུ་ག་ནས་འབྱུང་འཇུག་བྱེད་པའི་རླུང་ནི་སྲོག་ཡིན་ལ། རྩོལ་བ་ནི་དམིགས་པ་གཞན་དྲན་

[003B] དེ་གཉིས་ཕྱིར་འཕྲོར་མི་འཇུག་པར་ནང་དུ་འཛིན་པ་ནི་སྲོག་རྩོལ་སྡོམ་པའི་དོན་ཡིན་པའི་ཕྱིར། གཉིས་པ་ནི། མེ་གནས་ཀྱི་བསམ་གཏན་དང། སྒྲ་གནས་ཀྱི་བསམ་གཏན་དང། སྒྲ་མཐར་ཐར་པ་སྟེར་བའི་བྶཾ་
གཏན་སྒོམ་པ་རྣམས་སོ། །དེ་ཡང་སྒྲ་གནས་ཀྱི་བསམ་གཏན་མན་ཆད་དུ་ཞི་གནས་སྒྲུབ་ལ། སྒྲ་མཐའ་ནས་ལྷག་མཐོང་སྒོམ་ཞིང་དེར་ཡང་སོ་སོར་རྟོག་པའི་ཤེས་རབ་ཀྱིས་དཔྱད་པ་མང་དྲག་ན་སྔར་གྱི་གནས་ཆ་འཇིག་པས། དཔྱད་འཇོག་སྤེལ་མར་བྱས་
ལ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་པོ། །སྟོང་ཉིད་རྟོགས་པའི་ལྷག་མཐོང་ཐོབ་ཚེ་སྦྱོར་ལམ་དང། སྟོང་ཉིད་མངོན་སུམ་དུ་རྟོགས་ཚེ་མཐོང་ལམ་དུ་འཕོ་བ་སོགས་ཕར་ཕྱིན་ཐེག་པ་དང་འདྲའོ། །དངོས་གྲུབ་ཁྱད་པར་ཅན་གྱི་ལས་ཚོགས་མཐའ་
ཡས་པ་བསྒྲུབ་པར་བྱ་སྦྱོད་ལས་གསུངས་པ་རྣམས་ཇི་ལྟ་བ་བཞིན་དུ་འགྲུབ་པ་ལ། བཟླས་བརྗོད་ཡན་ལག་བཞི་དང་དེ་ཉིད་གསུམ་གྱི་བསམ་གཏན་སྔོན་དུ་འགྲོ་དགོས་ལ། དངོས་གྲུབ་ཕྲན་ཚེགས་མང་པོ་འགྲུབ་པ་ལ་དེ་ལྟར་དགོས་པའི་ངེས་པ་མེད་དོ་
ཞེས་སྔགས་རིམ་ཆེན་མོ་ལས་གསུངས་སོ། །བཞི་པ་ནི། དངོས་གྲུབ་རབ་འབྲིང་ཐ་གསུམ་སྟེ། གསུམ་དུ་འབྱེད་ལུགས་ལ་སྒོ་མང་པོ་ཡོད་པ་ལས་ངོ་བོའི་སྒོ་ནས་ནི། རིག་འཛིན་དང་མངོན་ཤེས་དང་བསྟན་བཅོས་ཀུན་ཤེས་པ་སོགས་ནི་རབ་དང། མི་སྣང་བ་
དང་བཅུད་ལེན་དང། རྐང་མགྱོགས་སོགས་ནི་འབྲིང་དང། གཞན་དབང་དུ་འདུ་བ་དང་གསད་སྐྲད་སོགས་ནི་ཐ་མའོ། །རྟགས་ཀྱི་སྒོ་ནས་ནི་རྫས་འབར་བ་དང་དུ་བ་འཐུལ་བ་དང་དྲོ་བ་ལས་གསུམ་མོ། །གཞིའི་སྒོ་ནས་ནི་ལུས་ཀྱི་དང་རྫས་ཀྱི་དང་ལོངས་
[004A]༄༅། །སྤྱོད་ཀྱི་དངོས་གྲུབ་པོ། །གསུངས་པ་པོའི་སྒོ་ནས་ནས་ནི་འཕགས་པ་དང་ལྷ་དང་ས་བླའི་སྔགས་སོ། །རིགས་ཀྱི་སྒོ་ནས་ནི་སྔགས་རིམ་ལས། ཞི་བ་དང་རྒྱས་པ་དང་དྲག་པོའི་ལས་ནི་རིམ་པ་བཞིན་དུ་དེ་བཞིན་གཤེགས་པའི་རིགས་དང་
པདྨའི་རིགས་དང། རྡོ་རྗེའི་རིགས་ཀྱིས་བསྒྲུབ་སྟེ། དངོས་གྲུབ་མཆོག་དང་འབྲིང་དང་ཐ་མ་ཡང་དེ་ལྟར་བསྒྲུབ་པོ། །ཞེས་དང། རིགས་རེ་རེ་ལ་ཡང་དངོས་གྲུབ་གསུམ་དང། ཞི་རྒྱས་དང་དྲག་པོ་གསུམ་གསུམ་ཡོད་པ་ལས་རང་རང་གི་རིགས་
ཀྱི་བདག་པོ་དང། རིགས་ཀྱི་ཡུམ་དང། རིགས་ཀྱི་ཁྲོ་བོས་ཞི་སོགས་གསུམ་བྱའོ། །ཞེས་གསུངས་པ་ཙམ་ལས་མི་གསལ་ཞིང། རྗེས་འཇུག་རྣམས་ཀྱིས་ཀྱང་གསལ་བར་བཤད་པ་མ་མཐོང་ངོ། །མཁས་པ་ཁ་ཅིག་གིས། བྱ་རྒྱུད་ཀྱི་
གདུལ་བྱ་དབང་རྣོན་གྱིས་བསྐལ་པ་མང་པོ་ཐུབ་པའི་ཚེའི་རིག་འཛིན་བསྒྲུབས་ནས་ཚེ་གཅིག་ལ་འཚང་རྒྱ་བ་ཡོད་པར་གསུངས་ཀྱང། སྔགས་རིམ་ལས་དེ་ལྟར་གསལ་བར་མ་གསུངས་ཤིང། རྒྱུད་སྡེ་སྤྱི་རྣམ་ལས། བྱ་སྤྱོད་གཉིས་ལ་ཕ་རོལ་ཏུ་
ཕྱིན་པའི་ལུགས་ཀྱི་འཚང་རྒྱ་ཚུལ་ལས་ལོགས་པ་མེད། ཅེས་གསུངས་པ་ལྟར་འདོད་ན། འོག་མིན་སྟུག་པོ་བཀོད་པའི་རྟེན་ལ་འཚང་རྒྱ་བར་འདོད་དགོས་པས་དཔྱད་པར་བྱའོ། །གཉིས་པ་སྤྱོད་རྒྱུད་ཀྱི་ལམ་བགྲོད་ཚུལ་ལ་བཞི། སྣོད་རུང་དུ་བྱ་བ་དང་
དམ་ཚིག་དང་སྡོམ་པ་དག་པར་བྱ་བ་དང། བསྙེན་པ་ཇི་ལྟར་བྱ་བ་དང། དངོས་གྲུབ་ཇི་ལྟར་སྒྲུབ་པའོ། །དང་པོ་ནི། སྤྱོད་རྒྱུད་ནས་གསུངས་པའི་སྙིང་རྗེ་ཆེན་པོའི་སྙིང་པོ་ཅན་ལ་སོགས་པའི་དཀྱིལ་འཁོར་དུ་དབང་བསྐུར་བ་ཐོབ་པས་ལམ་སྒོམ་

[004B] དེ་ཡང་ཆུ་དང་ཅོད་པན་གྱི་དབང་ཙམ་གྱིས་མི་ཆོག་པར་རིག་པའི་དབང་ལྔ་ག་ཐོབ་དགོས་པ་མ་གཏོགས་ཕལ་ཆེར་བྱ་རྒྱུད་ཀྱི་སྐབས་དང་འདྲའོ། །གཉིས་པ་ནི། རྩ་ལྟུང་རྣམས་བྱ་རྒྱུད་ཀྱི་སྐབས་དང་འདྲ་ཞིང། བྱ་རྒྱུད་ནས་བཤད་པའི་
དམ་ཚིག་གཞན་རྣམས་ཀྱང་ཕལ་ཆེར་ཐུན་མོང་བ་ཡིན་པར་གསུངས་ལ། རྣམ་སྣང་མངོན་བྱང་ལས་དམ་པའི་ཆོས་དང་བྱང་ཆུབ་ཀྱི་སེམས་སྲོག་གི་ཕྱིར་ཡང་མི་གཏོང་བ་དང། སེར་སྣ་དང་སེམས་ཅན་ལ་གནོད་པ་མི་བྱེད་པ་དང། མི་དགེ་བ་བཅུ་སྤོང་གི་
བསླབ་པའི་གཞི་ལ་གནས་དགོས་པར་གསུངས་སོ། །གསུམ་པ་ལ་གཉིས། མཚན་མ་དང་བཅས་པའི་རྣལ་འབྱོར་དང། མཚན་མ་མེད་པའི་རྣལ་འབྱོར་རོ། །དང་པོ་ནི། ཕྱིའི་ཡན་ལག་བཞིའི་བཟླས་བརྗོད་དང། ནང་གི་ཡན་ལག་བཞིའི་བཟླས་བརྗོད་
དང། དེ་རེ་རེ་ལ་ཡན་ལག་བཞི་མ་ཉམས་པར་ཤུབ་བུ་དང་ཡིད་བཟླས་བྱ་བ་དང། ཡིད་བཟླས་ཀྱི་ཚེ་སྲོག་རྩོལ་སྡོམ་བ་རྣམས་སོ། །གཉིས་པ་ནི། ལྷའི་སྐུ་ལ་སོགས་པ་ལ་དམིགས་པའི་ཞི་གནས་རྙེད་པ་ན། ལྷའི་རྣལ་འབྱོར་དང་འབྲེལ་བའི་སྒོ་ནས་སྟོང་ཉིད་
སྒོམ་སྟེ། དབྱད་འཇོག་སྤེལ་མར་བྱས་ལ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་བོ། །མཚན་བཅས་མཚན་མེད་ཀྱི་རྣལ་འབྱོར་གྱི་དོན་ནི་སྔགས་རིམ་ལས། མཚན་མ་དང་བཅས་པའི་རྣལ་འབྱོར་ནི་སྟོང་ཉིད་སྒོམ་པ་དང་བྲལ་བའི་ལྷའི་བསྒོམ་བཟླས་ཡིན་ལ་
མཚན་མ་མེད་པ་ནི་སྟོང་ཉིད་སྒོམ་པ་དང་བཅས་པའི་ལྷའི་བསྒོམ་བཟླས་ལ་བྱ་ཡི་སྟོང་ཉིད་རྐྱང་བསྒོམ་པ་ལ་མི་བྱ་སྟེ། ཞེས་གསུངས་པ་ལྟར་རོ། །མཁས་པ་ཁ་ཅིག་སྟོང་ཉིད་རྟོགས་པའི་བློས་མ་ཟིན་པ་དང་ཟིན་པའི་ལྷའི་རྣལ་འབྱོར་ནི་རིམ་བཞིན་མཚན་བཅས་

[005A]༄༅། །མཚན་མེད་ཀྱི་རྣལ་འབྱོར་གྱི་དོན་དུ་གསུངས་པ་དཔྱད་བྱ་སྟེ། སྟོང་ཉིད་རྟོགས་པའི་བློས་ཟིན་པའི་མཚན་བཅས་ཀྱི་རྣལ་འབྱོར་ཡོད་པའི་ཕྱིར་ཏེ། མཚན་བཅས་ཀྱི་རྣལ་འབྱོར་གྱི་སྔོན་དུ་སྟོང་ཉིད་སྒོམ་པར་གསུངས་པ་གང་ཞིག་
དེའི་ཚེ་སྟོང་ཉིད་རྟོགས་པའི་བློ་ཤུགས་དྲག་ཡོད་ན་དེའི་རྗེས་ཀྱི་མཚན་བཅས་ཀྱི་རྣལ་འབྱོར་ནི་དེས་ཟིན་པར་འགྱུར་པའི་ཕྱིར་ཏེ། ལམ་རིམ་ཆུང་ངུ་ལས། སྟོང་ཉིད་རྟོགས་པའི་ཤེས་རབ་ཤུགས་དྲག་ན་སྦྱིན་པ་གཏོང་བ་དང། ཕྱག་དང་སྐོར་བ་
སོགས་བྱེད་པའི་ཚེ། དེ་དག་ལ་དམིགས་པའི་བློ་དེ་རྣམས་སྟོང་ཉིད་རྟོགས་པ་མིན་ཡང་དེའི་ཤུགས་དང་ལྡན་པར་འཇུག་པ་མི་འགལ་ལ། ཐུན་མགོ་ལྟ་བུ་ལ་བྱང་ཆུབ་ཀྱི་སེམས་ཤུགས་དྲག་པོ་སྔོན་དུ་བཏང་ན། སྟོང་ཉིད་ཀྱི་ཏིང་ངེ་འཛིན་ལ་བཞག་པའི་ཚེ་
བྱང་ཆུབ་ཀྱི་སེམས་དེ་དངོས་སུ་མེད་ཀྱང་དེའི་རྩིས་ཟིན་པ་མི་འགལ་ཏེ། ཞེས་གསུངས་པ་བཞིན་ཡིན་པའི་ཕྱིར། མདོ་ལུགས་ཀྱི་ཐབས་ཤེས་ཡ་མ་བྲལ་བའི་ཚུལ་ནི་དེ་ལྟར་ཡིན་ཀྱང། སྔགས་ལུགས་ཀྱི་ཐབས་ཤེས་ཡ་མ་བྲལ་བ་ནི་དེ་ཙམ་མིན་གྱི། རྒྱ་
ཆེ་བ་ལྷའི་རྣལ་འབྱོར་དང་ཟབ་པ་རང་བཞིན་མེད་པ་རྟོགས་པའི་ཤེས་རབ་གཉིས་ཤེས་པ་གཅིག་གི་ངོ་བོར་དུས་གཅིག་ཏུ་ཚོགས་པའི་ཐབས་ཤེས་དབྱེར་མེད་ལ་བྱེད་པའི་ཕྱིར་ཏེ། སྔགས་རིམ་ལས། འབྲས་བུའི་སྐབས་སུ་ལུས་མཚན་དཔེས་སྤྲས་
པའི་རྟེན་དང་དེ་ལ་བརྟེན་པའི་དམིགས་མེད་ཀྱི་ཐུགས་གཉིས་ངོ་བོ་དབྱེར་མེད་དུས་གཅིག་ཏུ་གནས་པ་བཞིན་དུ་ལམ་གྱི་སྐབས་སུ་ཡང་རྣལ་འབྱོར་པའི་ཡིད་ངོ་ན་རང་གི་སྐུ་དེ་བཞིན་གཤེགས་པའི་སྐུའི་རྣམ་པར་སྣང་བའི་ཐབས་དང། དེའི་ཚེ་རང་གི་

[005B] ཞེས་དང། གཟུང་རྣམ་ལྷའི་རྣམ་པར་སྣང་བའི་རང་བཞིན་མེད་རྟོགས་
ཀྱི་ཤེས་རབ་དེ་ཉིད་རྒྱ་ཆེ་བ་ལྷའི་རྣལ་འབྱོར་གྱི་སེམས་དང་ངོ་བོ་གཅིག་ཡིན་ཡང་ཐབས་ཤེས་ཐ་དད་དུ་འཇོག་པ་ནི། ལོག་པ་ཐ་དད་ལ་ལྡོག་པའི་ལྡོག་པ་ཐ་དད་པའི་ཐ་སྙད་ཀྱི་དབང་གིས་ཡིན་ཏེ། ཞེས་གསུངས་པའི་ཕྱིར་རོ། །དེས་ན་སྐབས་འདིའི་མཚན་
མེད་ཀྱི་རྣལ་འབྱོར་ནི་དེ་འདྲ་བའི་ཟབ་གསལ་གཉིས་མེད་ཀྱི་རྣལ་འབྱོར་ཡིན་གྱི། སྟོང་ཉིད་རྟོགས་པའི་བློས་ཟིན་པའི་ལྷའི་རྣལ་འབྱོར་ཙམ་མིན་ཏེ། སྟོང་ཉིད་སྒོམ་པ་དང་བྲལ་ན་མཚན་མེད་ཀྱི་ཏིང་ངེ་འཛིན་དུ་མི་འགྱུར་བའི་ཕྱིར་ཏེ། རྒྱུད་སྡེ་སྤྱི་རྣམ་ལས། །
མཚན་མ་དང་བཅས་པའི་བསམ་གཏན་མཐར་ཕྱིན་ཀྱང་དེ་དག་ལ་འཁོར་བའི་རྩ་བ་གཅོད་པའི་དངོས་གཉེན་མེད་པས། འཁོར་བའི་རྩ་བ་གཅོད་པ་ལ་མཚན་མ་མེད་པའི་རྣལ་འབྱོར་དགོས་སོ། །དེ་སྒོམ་པ་ན་ལྷའི་སྐུ་ལ་སོགས་པ་ཀུན་རྫོབ་པའི་རྣམ་པ་གང་
ཡང་མི་སྒོམ་པར་སྟོང་པ་ཉིད་ཀྱི་དཔྱད་སྒོམ་དང་འཇོག་སྒོམ་ལ་མཁས་པར་བྱས་ནས་མན་ངག་བཞིན་དུ་བསྒོམ་མོ། །ཞེས་དང། མཚན་མ་མེད་པའི་རྣལ་འབྱོར་ནི། ཆོས་ཐམས་ཅད་རང་བཞིན་གྱིས་གྲུབ་པས་སྟོང་པར་གཅིག་དུ་བྲལ་སོགས་ཀྱི་རིགས་པས་ངེས་པར་
བྱས་པའི་ངེས་ཤེས་ཀྱི་རྒྱུན་གོམས་པར་བྱེད་པ་ཡིན་ལ། ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། དེ་འདྲ་བའི་མཚན་མེད་ཀྱི་རྣལ་འབྱོར་དེ་ཆོས་ཅན། ལྷའི་རྣལ་འབྱོར་མ་ཡིན་པར་ཐལ། ཞལ་ཕྱག་གི་རྣམ་པ་ཅན་གྱི་ལྷའི་སྐུ་མི་སྣང་བའི་ཕྱིར་ཏེ། སྟོང་

[006A]༄༅། །ཉིད་དངོས་སུ་རྟོགས་པའི་བློ་ཡིན་པའི་ཕྱིར་ན་མ་ཁྱབ་སྟེ། སྟོང་ཉིད་རྟོགས་པའི་རིགས་ཤེས་རྟོག་བཅས་ཀྱིས་སྟོང་གཞི་ཆོས་ཅན་སྣང་བར་འདོད་དགོས་པའི་ཕྱིར་ཏེ། དེ་ལྟར་རྩ་ཤེས་ཊཱིཀ་ཆེན་དང་ལམ་རིམ་ལས་གསུངས་པའི་ཕྱིར། ཤེས་བྱེད་མངས་
དོགས་ནས་མ་བྲིས་ཏེ་བདེན་གཉིས་ཀྱི་རྣམ་བཤད་ཁོ་བོས་བྲིས་པ་ལས་ཤེས་བར་བྱའོ། །འདི་ལ་ཁོ་ན་རེ། དེ་འདྲ་བའི་མཚན་མེད་ཀྱི་རྣལ་འབྱོར་དེ་སྒོམ་སྟོབས་ཀྱིས་སྟོང་ཉིད་མངོན་སུམ་དུ་རྟོགས་པའི་ཚེ་ཡང་བཞིན་ལག་གི་རྣམ་པ་ཅན་གྱི་ལྷའི་སྐུ་སྣང་བར་ཐལ། ཁྱོད་ཀྱི་དཾ་བཅའ་
འཐད་པའི་ཕྱིར་ན་མ་ཁྱབ་སྟེ། ཀུན་རྫོབ་པའི་ལྷའི་སྐུ་མི་སྣང་ཡང་རྒྱུད་ཀྱི་སྒོ་ནས་ལྷའི་རྣལ་འབྱོར་དུ་འཇོག་པའི་ཕྱིར། སྤྱིར་མཚན་བཅས་མཚན་མེད་ཀྱི་རྣལ་འབྱོར་གཉིས་པོ་གང་རུང་ཡིན་ན། བཞིན་ལག་གི་རྣམ་པ་ཅན་གྱི་ལྷའི་སྐུ་སྣང་བསམ་ཁྱབ་སྟེ། སྐབས་འདིར་ལྷ་དང་སྟོང་པའི་རྣལ་འབྱོར་
དང་རླུང་དང་བཟླས་པའི་རྣལ་འབྱོར་བཞི་ཡོད་པའི་ཕྱིར་ཏེ། དེ་དག་མཚན་བཅས་མཚན་མེད་ཀྱི་རྣལ་འབྱོར་གྙིསུ་བསྡུ་བའི་ཕྱིར་ཏེ། སྔགས་རིམ་ལས། བྱ་སྤྱོད་ཀྱི་རྒྱུད་རྣམས་ལ་རྣལ་འབྱོར་གལ་ཆེ་བ་བཞི་སྟེ། ལྷ་དང་སྟོང་པའི་རྣལ་འབྱོར་དང་རླུང་དང་བཟླས་པའི་རྣལྱོར་རོ། །དེ་ལ་དོན་དམ་པ་དང་ཀུན་རྫོབ་པའི་
ལྷའི་རྣལྱོར་གཉིས་ནི་སྐུ་གཉིས་ཀྱི་སྒྲུབ་བྱེད་གཙོ་བོ་ཡིན་ལ། བཟླས་པ་ནི་གང་དུ་བསྒོམ་པའི་ལྷ་དེའི་ཐུགས་བསྐུལ་བའི་ཡན་ལག་ཡིན་པས། ཀུན་རྫོབ་པའི་ལྷའི་རྣལྱོར་གྱི་ཡན་ལག་ཏུ་འདུའོ། །རླུང་གི་རྣལ་འབྱོར་ནི་ལྷའི་རྣལ་འབྱོར་གཉིས་ཀའི་བརྟན་བྱེད་ཀྱི་ཡན་ལག་ཡིན་པས་གཉིས་ཀར་
བསྡུས་ནས་མཚན་མ་དང་བཅས་མ་བཅས་ཀྱི་རྣལྱོར་གཉིས་སུ་བསྡུའོ། །ཞེས་གསུངས་པའི་ཕྱིར་རོ། །བཞི་པ་ནི། རལ་གྲི་ལ་སོགས་པའི་ཕྱིའི་རྫས་ལ་བརྟེན་ནས་རལ་གྲིའི་རིག་པ་འཛིན་པ་སོགས་སྒྲུབ་པ་དང། ནང་གི་ལུས་ཀྱི་གནས་རྣམས་སུ་ས་ཆུ་མེ་རླུང་གི་དཀྱིལ་འཁོར་

[006B] འཇམ་དཔལ་ལ་སོགས་པའི་སྒྲུབ་པ་བྱས་ནས་བྱང་སེམས་དེ་དག་གིས་མགོ་ལ་ཉུག་པའམ་ལེགས་སོ་ཞེས་པ་བྱུང་བྱུང་དུ་བཟླས་བརྗོད་བྱས་པའི་མཐར་དེ་དག་བྱུང་བ་ན། བྱང་ཆུབ་ཀྱི་སེམས་མི་བརྗིད་
པའི་ཏིང་ངེ་འཛིན་ཐོབ་པར་རྒྱུད་འདི་ལས་གསུངས་ཏེ། དེ་ལ་སོགས་པའི་དངོས་གྲུབ་སྒྲུབ་པའི་ཚུལ་དུ་མ་ཞིག་གསུངས་སོ། །གསུམ་པ་རྣལ་འབྱོར་རྒྱུད་ཀྱི་ལམ་བགྲོད་ཚུལ་ལ་བཞི། སྣོད་རུང་དུ་བྱ་བ་དང། དམ་ཚིག་དང་སྡོམ་པ་དག་པར་བྱ་བ་དང་
བསྙེན་པ་ཇི་ལྟར་བྱ་བ་དང། དངོས་གྲུབ་ཇི་ལྟར་སྒྲུབ་པའོ། །དང་པོ་ནི། རྡོར་དབྱིངས་ལ་སོགས་པའི་དཀྱིལ་འཁོར་དུ་དབང་བསྐུར་བ་ཐོབ་པས་ལམ་སྒོམ་པའི་སྣོད་དུ་བྱེད་པ་སྟེ། དེ་ཡང་བྱང་སྡོམ་ཙམ་འཛིན་པ་ལ་སློབ་མའི་དབང་ཙམ་དང། དེ་དང་སྔགས་
སྡོམ་གཉིས་ཀ་འཛིན་པ་ལ་སློབ་དཔོན་གྱི་དབང་གི་བར་རྫོགས་པར་བསྐུར་བ་སོགས་ཀྱི་ཁྱད་པར་ཡོད་དོ། །གཉིས་པ་ནི། སོ་ཐར་གྱི་རྟེན་དུ་རུང་ན་སྡོམ་པ་གསུམ་ལྡན་དུ་བྱས་ནས་སྒྲུབ་དགོས་པས། སྡོམ་པ་གསུམ་ཀའི་བཅས་པ་དང། དཔལ་མཆོག་དང་པོ་དང་རྩེ་
མོ་ནས་གསུངས་པའི་དམ་ཚིག་རྣམས་སྲུང་དགོས་སོ། །གསུམ་པ་ལ་གཉིས། མཚན་མ་དང་བཅས་པའི་རྣལ་འབྱོར་དང། མཚན་མ་མེད་པའི་རྣལ་འབྱོར་རོ། །དང་པོ་ལ་གཉིས། རགས་པ་ལྷ་ལ་དམིགས་པ་དང། ཕྲ་བ་ཕྱག་མཚན་ལ་དམིགས་པའོ། །
དང་པོ་ནི། སློབ་མའི་དབང་ཙམ་ཐོབ་པས་མེ་ཏོག་གང་ལ་ཕོག་པའི་ལྷའི་རྣལ་འབྱོར་གཅིག་ལྡན་བྱ་བ་དང། སློབ་དཔོན་གྱི་དབང་ཐོབ་པས་སློབ་མ་ལ་དབང་བསྐུར་བ་དང་རང་གིས་ལྷ་སྒྲུབ་པ་ལ་བདག་རྫོགས་རྣལ་འབྱོར་ཆེན་པོ་དང་བཅས་པའི་ཏིང་ངེ་འཛིན་གསུམ་ཕྲི་བ་མེད་

[007A]༄༅། །པར་སྒོམ་པའི་བསྙེན་པ་རྒྱས་པ་དང། དཀྱིལ་འཁོར་རྒྱལ་མཆོག་གི་བསྐྱེད་ཆོག་ལ་སོགས་པ་བསྡུས་པའི་བསྙེན་པ་འབྲིང་དང། རྣལ་འབྱོར་ཆེན་པོ་ལྷ་རེ་རེའི་བཟླས་བརྗོད་འབུམ་དང་བཅས་པའི་བསྙེན་པ་བསྡུས་པ་གང་རུང་
བྱ་བའོ། །གཉིས་པ་ནི། རང་ལྷར་གསལ་བའི་སྟེང་གི་སྣ་རྩེར་ཕྱག་མཚན་རྡོ་རྗེ་ཕྲ་མོ་རང་གི་ལྷག་པའི་ལྷའི་ཁ་དོག་དང་མཚུངས་པ་ལ་སེམས་འཛིན་པ་དང། དེ་ལ་སེམས་བརྟན་པ་ན་སྤྲོ་བསྡུ་སོགས་བྱ་བའོ། །གཉིས་པ་ནི། བདག་
མདུན་གྱི་ལྷ་སྔགས་ཀྱི་ཡི་གེ་དང་བཅས་པ་རང་བཞིན་མེད་པར་གཏན་ལ་ཕབ་ཅིང། དེ་ལ་ངེས་པ་རྙེད་པ་ན་ངེས་ཤེས་དེའི་རྒྱུན་དཔྱད་འཇོག་སྤེལ་མར་བྱས་ཏེ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་པའོ། །དེའི་ལྷག་མཐོང་ཐོབ་ཚེ་
སྦྱོར་ལམ་དུ་འཕོ་བ་སོགས་ནི་སྔར་དང་འདྲའོ། །བཞི་པ་ནི། བསམ་གཏན་དང། བཟླས་བརྗོད་དང། སྦྱིན་སྲེག་གསུམ་གྱིས་དངོས་གྲུབ་མང་པོ་སྒྲུབ་པར་གསུངས་པ་རྣམས་སོ། །དེ་དག་ལས་རྫོགས་པའི་སངས་རྒྱས་ཀྱི་གཟུགས་
འཛིན་པའི་བྱང་ཆུབ་སེམས་དཔའི་རིག་སྔགས་འཆང་དུ་འགྱུར་བ་དང། རང་གི་ལྷའི་སྐུ་ཕྱག་རྒྱ་ཆེན་པོའི་གཟུགས་ཀྱི་དངོས་གྲུབ་འཐོབ་པ་གཉིས་ནི་རྣལ་འབྱོར་རྒྱུད་ཀྱི་གདུལ་བྱ་མཆོག་རྣམས་ཀྱིས་ཐོག་མར་གྲུབ་པའི་དངོས་གྲུབ་བཟང་ཤོས་ཡིན་པ་དང། བྱ་
སྤྱོད་ལ་ནི་རིག་འཛིན་གྱི་དངོས་གྲུབ་གྲུབ་པ་ལུས་ཀྱི་དངོས་གྲུབ་ཆེན་པོ་ཡིན་པར་སྔགས་རིམ་ལས་གསུངས་སོ། །རྒྱུད་སྡེ་འོག་མ་གསུམ་གྱིས་མཆོག་འགྲུབ་པ་ནི་སྔོན་དུ་འཇིག་རྟེན་པའི་དངོས་གྲུབ་གྲུབ་པ་ལ་རག་ལས་པ་ཡིན་ལ། བླ་མེད་ལྟར་ན་དེ་ལ་རག་

[007B] སྔགས་རིམ་ལས་ཀྱང། དང་པོར་དངོས་གྲུབ་ཀྱི་འབྱུང་གནས་དམ་ཚིག་དང་སྡོམ་པ་དག་པར་བྱས་ནས། དེ་ནས་ཐུན་བཞིར་མཚན་མ་ཡོད་
མེད་ཀྱི་རྣལ་འབྱོར་ལ་འབད་དེ་ནུས་པ་རྙེད་པ་དང། དེ་ནས་ཐུན་མོང་དང་ཐུན་མོང་མ་ཡིན་པའི་དངོས་གྲུབ་རྣམས་བསྒྲུབ་ནས་ལམ་གྱིས་ས་གཅོད་པའི་ཚུལ་འདི་རྒྱུད་སྡེ་འོག་མ་གསུམ་ལ་ཤེས་དགོས་ཀྱི། རླུང་དང་བཟླས་པ་དང་སྟོང་བ་དང་ལྷའི་རྣལ་འབྱོར་
རྣམས་ལ་གཅིག་དྲིལ་བྱས་པས་ལམ་བགྲོད་པར་འདོད་ན་མི་རུང་ངོ། །ཞེས་གསུངས་སོ། །རྒྱུད་སྡེ་འོག་མ་གསུམ་གྱི་ལམ་གྱིས་མཆོག་འགྲུབ་པ་ལ་སྔོན་དུ་ཐུན་མོང་གི་དངོས་གྲུབ་གྲུབ་དགོས་པའི་རྒྱུ་མཚན་ཡོད་དེ། སྤྱོད་འཇུག་ལས། ཡན་ལག་འདི་དག་ཐམས་
ཅད་ནི། །ཐུབ་པས་ཤེས་རབ་དོན་དུ་གསུངས། །ཞེས་གསུངས་པ་ལྟར་ཐབས་ཀྱི་ཆ་རྣམས་ཀྱིས་སྟོང་ཉིད་རྟོགས་པའི་ཤེས་རབ་ཁྱད་ཞུགས་པར་བྱེད་པ་ནི་ཐེག་པ་ཆེན་པོ་གཉིས་ཀའི་ལུགས་ཡིན་ལ། ཕར་ཕྱིན་ཐེག་པ་ལྟར་ན་སྦྱིན་སོགས་ཀྱི་གསལ་བའི་དབྱེ་བ་མཐའ་
ཡས་པ་ལ་དུས་མཐའ་ཡས་པར་སློབ་པའི་སྒོ་ནས་སྟོང་ཉིད་རྟོགས་པའི་ཤེས་རབ་དེ་ཤེས་སྒྲིབ་སྤོང་བའི་ནུས་ལྡན་དུ་བྱེད་ལ། སྔགས་བླ་མེད་ལྟར་ན་དབང་པོ་གཉིས་སྦྱོར་གྱི་ཆགས་པ་ལམ་དུ་བྱས་པས་བྱང་ཆུབ་ཀྱི་སེམས་གཉིས་ཀྱི་འཕྲོད་འདུའི་གནད་ལ་བརྟེན་ནས་སྟོང་ཉིད་
ཀྱི་རྟོགས་པ་ཁྱད་ཞུགས་པར་འགྱུར་ཡང། རྒྱུད་སྡེ་འོག་མ་གསུམ་ལས་ནི་ཕར་ཕྱིན་ཐེག་པ་ལྟར་སྦྱིན་སོགས་ཀྱི་གསལ་བའི་དབྱེ་བ་མཐའ་ཡས་པ་ལ་དུས་མཐའ་ཡས་པར་སློབ་པར་ཡང་མ་གསུངས་ཤིང། སྔགས་བླ་མེད་ལྟར་སྟོང་ཉིད་རྟོགས་པའི་ཡུལ་ཅན་ཁྱད་པར་

[008A]༄༅། །ཅན་སྐྱེད་ཚུལ་ཡང་མ་གསུངས་པས། ཐུན་མོང་གི་དངོས་གྲུབ་མང་པོ་དང་སངས་རྒྱས་དང་བྱང་སེམས་གོང་མ་རྣམས་ཀྱིས་དངོས་སུ་རྗེས་བཟུང་ནས་བྱིན་གྱིས་རློབ་པ་ལ་སོགས་པའི་ཐབས་མཁས་ཀྱིས་སྟོང་ཉིད་རྟོགས་པ་ཁྱད་ཞུགས་པར་འགྱུར་
དགོས་པའི་ཕྱིར་རོ། །འདི་ལ་ཁ་ཅིག་ན་རེ། སྔགས་ཀྱི་གདུལ་བྱས་སྦྱིན་སོགས་ཀྱི་གསལ་བའི་དབྱེ་བ་མི་འདྲ་བ་མཐའ་ཡས་པ་ལ་སློབ་མི་དགོས་པར་བཤད་པ་མི་འཐད་དེ། སེམས་བསྐྱེད་ནས་སྤྱོད་པ་ཕྱིན་དྲུག་ལ་སློབ་པ་ནི་ཐེག་ཆེན་པ་གཉིས་ཀའི་ཐུན་མོང་གི་ལམ་
ཡིན་པའི་ཕྱིར་ན་མ་ཁྱབ་སྟེ། སྤྱོད་པའི་རྟེན་སེམས་བསྐྱེད་པ་དང་སྤྱོད་པ་ཕྱིན་དྲུག་ལ་སློབ་པའི་ལམ་གྱི་ལུས་རགས་པ་ཙམ་ནི་ཐུན་མོང་བ་ཡིན་གྱི། སྦྱིན་སོགས་ཀྱི་གསལ་བའི་དབྱེ་བ་མི་འདྲ་བ་མཐའ་ཡས་པ་ལ་སློབ་པ་ནི་སྔགས་དང་མི་འདྲ་བའི་ཕྱིར་ཏེ། དེ་ལྟར་
ལམ་རིམ་ཆུང་དུ་དང་གསལ་སྒྲོན་ལས་གསུངས་པའི་ཕྱིར་རོ། །ཡང་ཁ་ཅིག་ན་རེ། རྒྱུད་སྡེ་འོག་མ་གསུམ་ལ་ཆགས་པ་ལམ་དུ་བྱས་པའི་སྒོ་ནས་སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་ཚུལ་མེད་པར་བཤད་པ་མི་འཐད་དེ། རྒྱུད་སྡེ་འོག་མ་གསུམ་
ལ་ནི་བསྒོམས་པའི་ཡེ་ཤེས་ཀྱི་རིག་མ་དང་ཕན་ཚུན་ལྟ་བ་དང། རྒོད་པ་དང། ལག་བཅངས་སམ་འཁྱུད་པ་ལས་བྱུང་བའི་བདེ་བ་ལམ་དུ་བྱེད་པ་ཡོད་པ་གང་ཞིག་དེ་ནི་སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་ཡིན་པའི་ཕྱིར་ཟེར་ན་
རྟགས་ཕྱི་མ་མ་གྲུབ་སྟེ། སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་ཆགས་པ་ལམ་དུ་བྱེད་པ་ནི་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར་ཏེ། གསལ་སྒྲོན་ལས། སྟོང་ཉིད་སྒོམ་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་འདོད་ཡོན་ལ་

[008B] །ཞེས་གསུངས་པའི་ཕྱིར་རོ། །ཡང་ཁོ་ན་རེ། ལྟ་བ་དང་རྒོད་པ་སོགས་ལས་བྱུང་བའི་བདེ་བ་གསུམ་གྱིས་སྟོང་ཉིད་རྟོགས་པ་མེད་པར་ཐལ། ད་དག་ལམ་དུ་བྱེད་པ་ནི་སྟོང་ཉིད་རྟོགས་པའི་ཡུལ་ཅན་
ཁྱད་པར་ཅན་སྐྱེད་པའི་དོན་དུ་མ་ཡིན་པའི་ཕྱིར་ཟེར་ན་དཔྱད་པར་བྱ་སྟེ། རྗེས་འཇུག་ཕལ་ཆེར་གྱིས་དེ་འདྲ་ཡོད་པར་བཤད་ཀྱང། རྗེ་བདག་ཉིད་ཆེན་པོའི་ལེགས་བཤད་རྣམས་སུ་དེ་ལྟར་གསལ་བར་གསུངས་པའི་ཤེས་བྱེད་ཡོད་མེད་ཚོལ་དགོས་པའི་ཕྱིར་རོ། །
ཡང་ཁོ་ན་རེ། རྒྱུད་སྡེ་འོག་མ་གསུམ་ལ་ཕར་ཕྱིན་ཐེག་པ་ལས་ལམ་མྱུར་བའི་ཁྱད་པར་མེད་པར་ཐལ། དེ་དག་གི་སྟོང་ཉིད་རྟོགས་པའི་བློ་ལ་ཆགས་པ་ལམ་དུ་བྱས་མ་བྱས་ཀྱི་སྒོ་ནས་སྟོབས་ཆེ་ཆུང་གི་ཁྱད་པར་མ་བཤད་པའི་ཕྱིར་ན་མ་ཁྱབ་སྟེ། སྔགས་རིམ་ལས་
རྒྱུད་སྡེ་འོག་མ་གསུམ་དང་ཕར་ཕྱིན་ཐེག་པའི་མྱུར་ཁྱད་ནི་ལྷའི་རྣལ་འབྱོར་དང་བཟླས་པའི་མཐུ་ལ་བརྟེན་ནས་ཐུན་མོང་གི་དངོས་གྲུབ་མང་པོ་དང། སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་དངོས་སུ་རྗེས་སུ་བཟུང་ནས་བྱིན་གྱིས་རློབ་པ་ལ་སོགས་པའི་
ཐབས་མཁས་མང་པོས་བྱང་ཆུབ་ཀྱི་སྤྱོད་པ་རྫོགས་པར་བྱེད་པ་ཡིན་ལ། ཞེས་ཐུན་མོང་གི་དངོས་གྲུབ་སོགས་ཀྱི་སྒོ་ནས་ལམ་མྱུར་བར་གསུངས་ཀྱི། ཆགས་པ་ལམ་དུ་བྱས་པའི་སྒོ་ནས་སྟོང་ཉིད་རྟོགས་པའི་བློ་སྟོབས་ཆེ་བས་ལམ་མྱུར་བར་ཟུར་ཙམ་ཡང་མ་གསུངས་པའི་
ཕྱིར། ཡང་ཁ་ཅིག་ན་རེ། རྒྱུད་སྡེ་འོག་མ་གསུམ་གྱི་ལམ་གྱིས་བསྐལ་ཆེན་གྲངས་མེད་གསུམ་ལ་མ་ལྟོས་པར་འཚང་རྒྱ་བ་ཡོད་པར་ཐལ། དེ་གསུམ་ལ་ཕར་ཕྱིན་ཐེག་པ་ལས་ལམ་མྱུར་བའི་ཁྱད་པར་ཡོད་པའི་ཕྱིར་ན་མ་ཁྱབ་སྟེ། རྒྱུད་སྡེ་འོག་མ་གསུམ་ལ་ཕར་

[009A]༄༅། །ཕྱིན་ཐེག་པ་ལས་ལམ་མྱུར་བའི་ཁྱད་པར་ཙམ་ཡོད་ཀྱང། ཚེ་གཅིག་ལ་འཚང་རྒྱ་བའམ་གྲངས་མེད་ཀྱི་བསྐལ་བ་ལ་མ་ལྟོས་པར་འཚང་རྒྱ་བའི་མྱུར་ཁྱད་མེད་པར་གསུངས་པའི་ཕྱིར་ཏེ། སྔགས་རིམ་ལས། བསྐལ་པ་གྲངས་མེད་འདའ་པ་ལ་
མ་ལྟོས་པར་འཆང་རྒྱ་བའི་མྱུར་ཁྱད་ནི་བླ་མེད་ཀྱི་ཁྱད་ཆོས་ཡིན་པས། རྒྱུད་སྡེ་འོག་མའི་གདུལ་བྱས་དེ་ལྟར་འཐོབ་པ་ཡང་བླ་མེད་ཀྱི་རིམ་གཉིས་ལ་ཞུགས་པ་ལ་ལྟོས་ཀྱི་རང་གི་ལམ་ཙམ་གྱིས་མི་ཆོག་གོ། །དེའི་ཕྱིར་སྔགས་ཀྱི་མྱུར་ཁྱད་ཐམས་ཅད་རྩོད་དུས་ཀྱི་ཚེ་གཅིག་
ལ་འཚང་རྒྱ་བའམ་བསྐལ་པ་གྲངས་མེད་ལམ་ལྟོས་པར་འཚང་རྒྱ་བ་ཁོ་ནར་མི་གཟུང་ངོ། །ཞེས་དང། རྒྱུད་སྡེ་འོག་མ་གསུམ་གྱི་ལམ་ཙམ་གྱིས་ཚེ་འདིར་སངས་རྒྱས་མི་འགྲུབ་སྟེ། དེ་དག་ལ་སྔགས་ཀྱི་ཐུན་མོང་མ་ཡིན་པའི་ལམ་བླ་མེད་ཀྱི་བསྐྱེད་རིམ་ལས་
ལྷག་པ་མེད་པའི་ཕྱིར། ཞེས་གསུངས་པའི་ཕྱིར་རོ། །གཉིས་པ་ནི། དེ་དག་ལམ་ལྔ་དང་ས་བཅུར་འཇོག་ཚུལ་ཡོད་དེ། །བྱ་རྒྱུད་དང། སྤྱོད་རྒྱུད་དང། རྣལ་འབྱོར་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་གསུམ་ཡོད་པའི་
ཕྱིར། དང་པོ་བྱ་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་ནི། དབང་རྣམ་པར་དག་པ་ཐོབ་སྟེ་བྱ་རྒྱུད་ཀྱི་ལམ་གྱིས་སངས་རྒྱས་ཐོབ་པར་བྱའོ་ཞེས་དམ་བཅའ་བའི་བློ་ལ་བཅོས་མིན་གྱི་མྱོང་བ་ཐོན་པ་ནས་བཟུང་སྟེ། སྒྲ་མཐར་ཐར་པ་སྟེར་བའི་
བསམ་གཏན་བསྒོམས་སྟོབས་ཀྱིས་སྟོང་ཉིད་རྟོགས་པའི་ལྷག་མཐོང་མ་ཐོབ་ཚུན་ཆད་ཀྱི་ལམ་རྣམས་བྱ་རྒྱུད་ཀྱི་ཚོགས་ལམ་དང། དེའི་ལྷག་མཐོང་ནས་བཟུང་སྟེ་བསམ་གཏན་དེ་ཉིད་བསྒོམ་པའི་སྟོབས་ཀྱིས་སྟོང་ཉིད་མངོན་སུམ་དུ་མ་རྟོགས་ཚུན་ཆད་

[009B] བསམ་གཏན་དེས་སྟོང་ཉིད་མངོན་སུམ་དུ་རྟོགས་པ་ནས་བཟུང་སྟེ་སྒོམ་སྤང་ཉོན་མོངས་ཆེན་པོའི་ཆེན་པོའི་དངོས་གཉེན་མ་སྐྱེས་ཚུན་ཆད་ཀྱི་ལམ་རྣམས་བྱ་རྒྱུད་ཀྱི་མཐོང་ལམ་དང། སྒོམ་སྤང་ཉོན་མོངས་ཆེན་པོའི་ཆེན་
བོའི་དངོས་གཉེན་དུ་གྱུར་པའི་སྒྲ་མཐའི་བསམ་གཏན་ནས་བཟུང་སྟེ། བྱ་རྒྱུད་ཀྱི་ལམ་གྱིས་འཚང་རྒྱ་ཁ་མའི་བར་གྱི་ལམ་རྣམས་བྱ་རྒྱུད་ཀྱི་སྒོམ་ལམ་དང། རྒྱུད་འདིའི་ལམ་གྱིས་སངས་རྒྱས་པའི་ལམ་རྣམས་ནི་བྱ་རྒྱུད་ཀྱི་མི་སློབ་ལམ་ཡིན་ནོ། །དེ་དག་ལས་
མཐོང་ལམ་ནི་ས་དང་པོ་དང། སྒོམ་སྤང་ཉོན་མོངས་ཆེན་པོའི་ཆེན་པོའི་དངོས་གཉེན་ཐོབ་པ་ནས་ས་གཉིས་པ་དང། ཆེན་པོའི་འབྲིང་གི་དངོས་གཉེན་ཐོབ་པ་ནས་ས་གསུམ་པ་དང། ཆེན་པོའི་ཆུང་ངུའི་དངོས་གཉེན་ཐོབ་པ་ནས་ས་བཞི་པ་དང། ཉོན་མོངས་འབྲིང་
སྐོར་གསུམ་གྱི་དངོས་གཉེན་ཐོབ་པ་ནས་རིམ་བཞིན་ས་ལྔ་པ་དང་དྲུག་པ་དང་བདུན་པར་འཇོག་པ་དང། ཆུང་ངུ་སྐོར་གསུམ་གྱི་དངོས་གཉེན་ཅིག་ཆར་ཐོབ་པ་ནས་ས་བརྒྱད་པ་དང། སླར་ཡང་ས་བརྒྱད་པར་ཤེས་སྒྲིབ་ཆེན་པོ་སྤངས་ནས། ཤེས་སྒྲིབ་འབྲིང་གི་
དངོས་གཉེན་ཐོབ་པ་ནས་དགུ་པ་དང། ཤེས་སྒྲིབ་ཆུང་ངུའི་རགས་པའི་དངོས་གཉེན་ཐོབ་པ་ནས་ས་བཅུ་པ་དང། ཆུང་ངུའི་ཕྲ་བའི་དངོས་གཉེན་གྱི་རྒྱུན་མཐའི་ཡེ་ཤེས་སུ་འཇོག་པ་སོགས་མདོ་ལུགས་ཐལ་འགྱུར་བའི་ལུགས་ལྟར་འདོད་དགོས་ཏེ། རྒྱུད་སྡེ་
འོག་མ་གསུམ་གྱི་སྒྲིབ་གཉིས་སྤོང་ཚུལ་ཕར་ཕྱིན་ཐག་པ་དང་མི་འདྲ་བར་གཞུང་ཁུངས་ཐུབ་གང་ནས་ཀྱང་མ་བཤད་ལ། རིགས་པས་ཀྱང་མི་གྲུབ་པའི་ཕྱིར་རོ། །སྤྱོད་རྒྱུད་དང་རྣལ་འབྱོར་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་ནི། དེ་གཉིས་རང་རང་གི་
[010A]༄༅། །ལམ་གྱིས་སངས་རྒྱས་ཐོབ་པར་དམ་བཅའ་བའི་བློ་ལ་བཅོས་མིན་གྱི་མྱོང་བ་ཐོན་པ་ནས་བཟུང་སྟེ། རང་རང་གི་མཚན་མེད་ཀྱི་རྣལ་འབྱོར་བསྒོམས་སྟོབས་ཀྱིས་སྟོང་ཉིད་རྟོགས་པའི་ལྷག་མཐོང་མ་ཐོབ་ཚུན་ཆད་ཀྱི་ལམ་རྣམས་དེ་གཉིས་རང་
རང་གི་ཚོགས་ལམ་དང། དེ་གཉིས་རང་རང་གི་མཚན་མེད་ཀྱི་རྣལ་འབྱོར་དུ་གྱུར་པའི་སྟོང་ཉིད་རྟོགས་པའི་ལྷག་མཐོང་ནས་སྟོང་ཉིད་མངོན་སུམ་དུ་མ་རྟོགས་ཚུན་ཆད་ཀྱི་ལམ་རྣམས་དེ་གཉིས་རང་རང་གི་སྦྱོར་ལམ་ཡིན་པ་སོགས་ཐམས་ཅད་སྔ་མའི་རིགས་
འགྲེ་སྦྱར་ནས་ཤེས་པར་བྱའོ། །འདི་ལ་ཁ་ཅིག་ན་རེ། རྒྱུད་སྡེ་འོག་མའི་ཚོགས་ལམ་པའི་རྒྱུད་ཀྱི་བྱམས་སྙིང་རྗེ་བྱང་ཆུབ་ཀྱི་སེམས་སོགས་ཕར་ཕྱིན་ཐེག་པ་ནས་བཤད་པའི་ལམ་རྣམས་ཆོས་ཅན། རྒྱུད་སྡེ་འོག་མའི་ལམ་ཡིན་པར་ཐལ། ཁྱོད་ཀྱིས་དེ་དག་
གི་ལམ་ལྔ་དང་ས་བཅུ་འཇོག་ཚུལ་འཐད་པའི་ཕྱིར། འདོད་མི་ནུས་ཏེ། སྔགས་ཀྱི་ལམ་མ་ཡིན་པའི་ཕྱིར་ཏེ། སྔགས་ཐུན་མོང་མ་ཡིན་པའི་ལམ་མ་ཡིན་པའི་ཕྱིར་ན་མ་ཁྱབ། ཡང་ཁོ་ན་རེ། དེ་ཆོས་ཅན། ཕར་ཕྱིན་ཐེག་པའི་ལམ་ཡིན་པར་
ཐལ༑ ཕར་ཕྱིན་ཐེག་པ་དང་ཐུན་མོང་བའི་ལམ་ཡིན་པའི་ཕྱིར་ན་མ་ཁྱབ་སྟེ། བྱང་སེམས་ཀྱི་རྒྱུད་ཀྱི་མི་རྟག་སོགས་བཅུ་དྲུག་རྟོགས་པའི་མཁྱེན་པ་འབྲིང་དང་ཐུན་མོང་བའི་ལམ་ཡིན་ཀྱང་འབྲིང་གི་ལམ་མ་ཡིན་པ་བཞིན་ཡིན་པའི་ཕྱིར། ལམ་དེ་དག་ལ་བརྟེན་
ནས་འཚང་རྒྱ་བའི་ཚུལ་ནི། ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་གྱི་ལམ་གྱིས་གསར་དུ་འཚང་རྒྱ་བའི་རྟེན་ཡིན་ན་འོག་མིན་གྱི་རྟེན་ཡིན་པས་ཁྱབ་སྟེ། ཕར་ཕྱིན་ཐེག་པའི་ལུགས་དེ་ལྟར་ཡིན་པ་ནི་གྲགས་ཆེ་ཤིང། བྱ་སྤྱོད་གཉིས་ཀྱི་འཚང་རྒྱ་

[010B] ཕར་ཕྱིན་ཐེག་པ་དང་འདྲ་བར་བཤད་ཟིན་ལ། རྣལ་འབྱོར་རྒྱུད་ལྟར་ན། སློབ་དཔོན་ཤཱཀྱ་བཤེས་གཉེན་དང་སངས་རྒྱས་གསང་བ་གཉིས་ཀྱིས་རྒྱལ་པོ་གཞོན་ནུ་དོན་གྲུབ་ཆུ་བོ་ནེ་རཉྫ་ནའི་འགྲམ་དུ་རབ་མཐའི་བསམ་གཏན་བཞི་པ་ལ་
སྙོམས་པར་ཞུགས་པའི་ཚེ། ཕྱོགས་བཅུའི་སངས་རྒྱས་ཐཾད་ཀྱིས་སེ་གོལ་གྱི་སྒྲས་བསླངས་ཏེ་བསྐུལ་ནས་འོག་མིན་དུ་ཁྲིད་དེ། དེར་ཅོད་པཎ་གྱི་དབང་བསྐུར་ནས་མངོན་བྱང་ལྔ་རིམ་ཅན་དུ་སྒོམ་དུ་བཅུག་སྟེ། དེ་རྫོགས་པའི་མཐར་ལོངས་སྐུར་སངས་
རྒྱས་པར་བཤད་ཀྱང། དེ་ནི་ཐེག་ཆེན་གྱི་ལུགས་སྤྱི་དང་མི་མཐུན་པས་རང་ལུགས་སུ་ཁས་ལེན་མི་རུང་སྟེ། སྔགས་རིམ་ལས། བདག་ཅ་གི་སྟོན་པ་འདི་ནི་སྔོན་དུ་སངས་རྒྱས་ཟིན་ཟིན་པ་འདིར་འཚང་རྒྱ་བའི་ཚུལ་བསྟན་པར་ཐུན་མོང་མ་ཡིན་པའི་
གསང་བའི་རྒྱུད་དང་དྲི་མེད་འོད་ལས་ཀྱང་གསུངས་ལ། སྔགས་གཞན་ནས་བཤད་བ་ཡང་མང་བས་དེ་འདྲ་རྣམས་གསར་དུ་འཚང་རྒྱ་བ་མིན་པར་སྤྲུལ་པ་ཡིན་པར་བཞེད་པ་ནི་སྔགས་དང་ཕར་ཕྱིན་གྱི་ཐེག་པ་གཉིས་འདྲའོ། །ཞེས་གསུངས་པའི་ཕྱིར་རོ། །
དེས་ན་སློབ་དཔོན་ཀུན་དགའ་སྙིང་པོས། སྟོན་པ་འདི་བསྐལ་པ་གྲངས་མེད་གསུམ་དུ་ཚོགས་བསགས་ནས་སྲིད་པ་ཐ་མར་གྱུར་པའི་ཚེ། འོག་མིན་དུ་རབ་མཐའི་བསམ་གཏན་བཞི་པ་ལ་སྙོམས་པར་ཞུགས་པ་ན། ཕྱོགས་བཅུའི་སངས་རྒྱས་ཐམས་
ཅད་ཀྱིས་སེ་གོལ་གྱི་སྒྲས་བསླངས་པ་སོགས་སུ་བཤད་པ་ལྟར་འདོད་དགོས་ཏེ། གསལ་སྒྲོན་ལས། དེ་ཉིད་བསྡུས་པར་བྱང་སེམས་དོན་གྲུབ་བྱང་ཆུབ་ཀྱི་ཤིང་དྲུང་དུ་བཞུགས་པ་ལ་དེ་བཞིན་གཤེགས་པ་རྣམས་ཀྱིས་བསྐུལ་ཞེས་པ་མ་གཏོགས་པ་འོག་མིན་

[011A]༄༅། །དང་འདོད་ཁམས་གང་ཡིན་མི་གསལ་བ་ལ། རྡོ་རྗེ་རྩེ་མོ་ལས་འོག་མིན་སྟུག་པོ་བཀོད་པ་ཡིན་པར་བཤད་དོ། །ཞེས་གསུངས་པས་སོ། །ཁ་ཅིག་བཤད་ཚུལ་འདི་ཕར་ཕྱིན་ཐེག་པའི་ལམ་གྱི་མཐར་ཡོ་གའི་ལམ་
གྱི་སྣོན་པོ་བཏབ་ནས་འཚང་རྒྱ་བའི་ཚུལ་བསྟན་པ་ཡིན་ཟེར་བ་མི་འཐད་དེ། བླ་མེད་ཀྱི་རྒྱུད་ནས་རང་ལམ་དང་གཞན་ལམ་སོ་སོར་ཕྱེ་ནས་འཚང་རྒྱ་ཚུལ་མི་འདྲ་བ་གཉིས་ཡོད་པར་གསལ་བར་བཤད་པ་ཡོད་ཀྱི། རྣལ་འབྱོར་རྒྱུད་ལས་དེ་ལྟར་གསལ་
པར་བཤད་པ་མེད་པའི་ཕྱིར་ཏེ། གསལ་སྒྲོན་ལས། བླ་མེད་ལུགས་ཀྱིས་དང་པོ་ནས་རང་གི་ལམ་དུ་ཞུགས་པའི་རིན་པོ་ཆེ་ལྟ་བུས་ཚེ་གཅིག་ལ་འཚང་རྒྱ་བ་དང། ཕ་རོལ་ཏུ་ཕྱིན་པའི་ལམ་གྱི་མཐར་སྔགས་ལམ་གྱི་སྣོན་པ་བཏབ་པ་གཉིས་
བཤད་པ་བཞིན་དུ། ཡོ་ག་པའི་ལུགས་ཀྱིས་རང་ལམ་དང་གཞན་ལམ་སོ་སོར་ཕྱེ་ནས། སྔར་བཤད་པ་དེ་ཕ་རོལ་ཏུ་ཕྱིན་པའི་ལམ་ལ་སྤྱར་བ་མི་སྣང་ཞིང། རང་གི་ལམ་གྱི་མཐར་འཚང་རྒྱ་ཚུལ་ལོགས་པ་ཡང་གསལ་བར་མི་སྣང་བའི་ཕྱིར། སྔར་བཤད་
པའི་སའི་མཐར་ཕྱིན་པ་ན་སངས་རྒྱས་ཀྱི་བསྐུལ་ནས་འཚང་རྒྱ་བར་བཤད་པ་ལ་སོགས་པ་རྣམས་རང་གི་ལམ་དེའི་ལུགས་ཡིན་ནམ་སྙམ་སྟེ། ལེགས་པར་དཔྱད་པར་བྱའོ། །ཞེས་གསུངས་པའི་ཕྱིར། དེས་ན་ཡོ་ག་པའི་ལུགས་ལ། བདག་ཅག་གི་སྟོན་པ་
འདི་དང་པོ་ནས་ཡོ་གའི་ལམ་དེར་བཞུགས་ནས་སངས་རྒྱས་པ་དང། ཕར་ཕྱིན་ཐེག་པའི་ལམ་གྱིས་འཚང་རྒྱ་བ་ལ་ཡོ་གའི་ལམ་གྱི་སྣོན་པ་འདེབས་མི་དགོས་པར་འདོད་དམ་སྙམ་མོ། །བརྟག་གཉིས་ཀྱི་རྣམ་བཤད་ལས་ཕར་ཕྱིན་གྱི་ལམ་གྱི་མཐར་སྔགས་ལམ་

[011B] །གཉིས་པ་རྣལ་འབྱོར་བླ་མེད་ཀྱི་ལམ་བགྲོད་ཚུལ་ལ་གཉིས། བླ་མེད་སྤྱིའི་ལུགས་དང། དུས་འཁོར་གྱི་ལུགས་སོ། །དང་པོ་ལ་བཞི། ལམ་སྒོམ་པའི་སྣོད་རུང་དུ་བྱ་བ་དང། དམ་ཚིག་དང་སྡོམ་པ་དག་པར་བྱ་
བ་དང། ལམ་ཇི་ལྟར་ཉམས་སུ་བླང་བ་དང། ཉམས་སུ་བླངས་པའི་འབྲས་བུ་མངོན་དུ་བྱེད་ཚུལ་ལོ། །དང་པོ་ནི། རྒྱུད་སྡེ་ཁུངས་མ་ནས་བཤད་ཅིང་གྲུབ་ཆེན་ཚད་ལྡན་གྱིས་བཀྲལ་པའི་བླ་མེད་ཀྱི་དཀྱིལ་འཁོར་གང་ཡང་རུང་བ་ཞིག་ཏུ་འཇུག་ཅིང་དབང་
བསྐུར་པ་ཐོབ་པས་ལམ་སྒོམ་པའི་སྣོད་དུ་བྱེད་པ་སྟེ། དེ་ཡང་ལམ་རྫོགས་པར་ཉམས་སུ་ལེན་པའི་དབང་དུ་བྱས་ན་དབང་བཞི་པ་ཐོབ་དགོས་ཤིང། བུམ་དབང་གང་དུ་ཐོབ་པའི་དཀྱིལ་འཁོར་ལ་རས་བྲིས་དང་རྡུལ་ཚོན་དང་ལུས་དཀྱིལ་གསུམ་དང་
གདུལ་བྱའི་ཁྱད་པར་འགའ་ཞིག་ལ་བསམ་གཏན་གྱི་དཀྱིལ་འཁོར་ལང་གསུངས་པས་སྤྱིར་ན་བཞིའོ། །ལུས་དཀྱིལ་དུ་དབང་བྱེད་པ་ནི་སྔོན་དུ་དབང་མ་ཐོབ་པ་ལ་བསྐུར་དུ་མི་རུང་ལ། ལྷ་ཡང་བདེ་མཆོག་དྲིལ་བུ་བ་ལྟ་བུའི་དབང་དུ་བྱས་ཀྱི། འཇིགས་བྱེད་ལྟ་བུ་ལ་ལུས་དཀྱིལ་མེད་ཅིག་
གསང་འདུས་ལྟ་བུ་ལ་ལུས་དཀྱིལ་ཡོད་ཀྱང་དེར་དབང་བསྐུར་བ་མེད་དོ། །དབང་གོང་མ་གསུམ་ནི་རིམ་བཞིན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང། བྷ་གའི་དཀྱིལ་འཁོར་དང། དོན་དམ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་དབང་བསྐུར་བར་གསུངས་
སོ༑ ༑གཉིས་པ་ནི། དབང་གི་དུས་སུ་ཁས་བླངས་པའི་དམ་ཚིག་དང་སྡོམ་པ་སྲུང་བ་ལ་བརྩོན་པར་བྱས་ནས་ལམ་བསྒོམས་ན་དངོས་གྲུབ་འགྲུབ་ཀྱི་སྲུང་སྡོམ་ཡལ་བར་བཞག་ནས་བསྐལ་པ་མང་པོར་འབད་ཀྱང་དངོས་གྲུབ་མི་འགྲུབ་པར་མ་ཟད་བདེ་འགྲོ་ཙམ་ཡང་རྙེད་

[012A]༄༅། །དཀའ་བར་གསུངས་པས། དབང་གིས་སྣོད་དུ་བྱས་མ་ཐག་ཏུ་བསླབ་བྱ་རྣམས་ཤེས་པར་བྱས་ནས་དམ་ཚིག་དང་སྡོམ་བ་སྲོག་དང་བསྔོས་ཏེ་སྲུང་དགོས་ལ། ཁྱད་པར་དུ་རྩ་ལྟུང་གིས་མགོས་པ་ལ་འབད་པ་དྲག་པོ་བྱ་ཞིང་ལྟུང་བ་
གཞན་གྱིས་མ་གོས་པ་ལ་འབད་ལ་བྱུང་ན་ཡང་ཆོ་ག་བཞིན་དུ་བཤགས་བསྡམ་གྱིས་ཕྱིར་བཅོས་པར་བྱ་སྟེ། དབང་ཡོངས་རྫོགས་ཐོབ་ནས་ལྟུང་བས་མ་གོས་པར་བསྲུང་ན་ལམ་སྒོམ་པ་ཆེར་མ་བྱས་ཀྱང་སྐྱེ་བ་བདུན་ནམ་བཅུ་དྲུག་ཚུན་ཆད་དུ་མཆོག་འགྲུབ་པར་
གསུངས་ཤིང། སྲུང་སྡོམ་ཡལ་བར་བཞག་ནས་གཞན་ལ་ཇི་ཙམ་འབད་ཀྱང་ངན་འགྲོར་ལྟུང་བར་གསུངས་པའི་ཕྱིར་རོ། །འདི་དག་རྒྱས་པར་བླ་མ་ལྔ་བཅུ་པའི་རྣམ་བཤད་དང་རྩ་ལྟུང་གི་རྣམ་བཤད་དངོས་གྲུབ་སྙོམ་པས་ཤེས་པར་བྱའོ། །གསུམ་པ་ལ་
གཉིས༑ རིམ་གཉིས་སྒོམ་ཚུལ་དང། དེ་གཉིས་ལ་བོགས་འབྱིན་པའི་སྤྱོད་པའོ། །དང་པོ་ལ་གཉིས། བསྐྱེད་རིམ་སྒོམ་ཚུལ་དང། རྫོགས་རིམ་སྒོམ་ཚུལ་ལོ། །དང་པོ་ནི། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་མ་
བྱུང་ཞིང། རང་འབྲས་རྫོགས་རིམ་གྱི་རྒྱུད་སྨིན་བྱེད་གང་ཞིག་སྐྱེ་ཤི་བར་དོ་གསུམ་པོ་ཅི་རིགས་དང་རྣམ་པ་མཐུན་པར་བློས་གསར་དུ་བརྟགས་ནས་སྒོམ་པའི་རྣལ་འབྱོར། བསྐྱོད་རིམ་གྱི་མཚན་ཉིད་ཡིན་པར་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས་
གསུངས་པ་ནི་བསྐྱེད་རིམ་གྱི་གཙོ་བོ་ལ་དགོངས་སམ་སྙམ་སྟེ། བསྐྱེད་རིམ་ཡིན་ན་སྐྱེ་ཤི་བར་དོ་གསུམ་པོ་ཅི་རིགས་དང་རྣམ་པ་མཐུན་པར་བསྒོམ་པས་མ་ཁྱབ་པའི་ཕྱིར། རིག་མ་འདུ་བྱ་བ་མན་ཆད་ཀྱི་རྣལ་འབྱོར་རྣམས་སྐྱེ་ཤི་བར་དོ་གསུམ་གང་རུང་དང་རྣམ་པ་མཐུན་པར་

[012B] བསྲུང་འཁོར་བསྒོམ་པ་ཡང་དེ་གསུམ་གང་རུང་དང་རྣམ་པ་མཐུན་པར་བསྒོམ་པ་མ་ཡིན་པའི་ཕྱིར། དང་པོ་གྲུབ་སྟེ། རྣམ་གཞག་རིམ་པའི་རྣམ་བཤད་ལས། རིག་མ་འདུ་བྱ་བ་མན་ཆད་རྣམས་ནི་སངས་རྒྱས་པའི་སྐབས་ཀྱི་
མཛད་པ་དང་སྦྱར་གྱི་སྲིད་པའི་རིམ་པ་དང་མི་སྦྱར་ཏེ། ཞེས་སོགས་རྒྱས་པར་གསུངས་པའི་ཕྱིར། གཉིས་པ་གྲུབ་སྟེ། དེ་ཉིད་ལས། བསྲུང་འཁོར་ནི་སྲིད་པར་སྐྱེ་བའི་རིམ་པ་ལྟར་སྒོམ་པའི་བསྐྱེད་རིམ་དངོས་གཞིའི་ཡན་ལག་གམ་སྔོན་འགྲོ་ཙམ་ཡིན་པས་དེ་དག་
ལ་སྲིད་པའི་རིམ་པ་དང་ཆོས་མཐུན་སྦྱར་མི་དགོས་སོ། །ཞེས་གསུངས་པའི་ཕྱིར། འདི་ལ་ཁ་ཅི་གན་རེ། བསྲུང་འཁོར་དང་རིག་མ་འདུ་བྱ་བ་མན་ཆད་ཀྱི་རྣལ་འབྱོར་རྣམས་བསྐྱེད་རིམ་དངོས་མ་ཡིན་ཏེ། བསྐྱེད་རིམ་ཡིན་ན་སྐུ་གསུམ་ལམ་འཁྱེར་གང་ཡང་
རུང་བཞིག་བསྒོམ་པས་ཁྱབ་པའི་ཕྱིར་ཏེ། བསྐྱེད་རིམ་པའི་རྒྱུད་ཀྱི་ལམ་ཡིན་ན་བསྐྱེད་རིམ་ཡིན་པའི་མ་ཁྱབ་པའི་ཕྱིར་ན་མ་ཁྱབ། རྟགས་གྲུབ་སྟེ། དེའི་རྒྱུད་ལ་ཕར་ཕྱིན་ཐེག་པ་དང་རྒྱུད་སྡེ་འོག་མ་དང་ཐུན་མོང་བའི་ལམ་དུ་མ་ཡོད་པའི་ཕྱིར། འདོད་མི་ནུས་ཏེ་
བསྐྱེད་རིམ་སྡུད་པར་བྱེད་པའི་སྤྱིའི་ཆིངས་ཀྱི་དབྱེ་བར་བསྙེན་གྲུབ་ཡན་ལག་བཞི་དང། རྣལ་འབྱོར་བཞི་དང་ཡན་ལག་དྲུག་དང། ཏིང་ངེ་འཛིན་གསུམ་གྱི་ཆིངས་བཤད་པ་དང་འགལ་བའི་ཕྱིར། འདི་དག་རྒྱས་པར་སྔགས་རིམ་ལས་ཤེས་པར་བྱའོ། །བསྐྱེད་རིམ་ལ་དབྱེ་ན་
རགས་པ་དྲན་པ་གཅིག་པའི་རྣལ་འབྱོར་དང། ཕྲ་བ་རྟོག་པའི་རྣལ་འབྱོར་གཉིས་སོ། །དང་པོ་དང་བསྐྱེད་རིམ་རགས་པ་དོན་གཅིག་སྟེ། མཐའ་གཅོད་རིན་པོ་ཆེའི་མྱུ་གུ་ལས། དྲན་པ་གཅིག་ཅེས་པ་ལྷ་དྲན་ཐེབས་གཅིག་གམ་ལྷ་གཅིག་རྩམ་དྲན་པ་ལ་མི་ཟེར་གྱི། གཅིག་

[013A]༄༅། །ཏུ་ལྷ་དྲན་པའམ་རང་དང་ལྷ་གཅིག་ཏུ་དྲན་པ་ཡིན་ལ། དེ་ནི་སྤྱིར་ལྷ་ཕྲ་རགས་གཉིས་ཀ་སྒོམ་པ་ལ་འཇུག་ཀྱང་འདིར་ནི་རྟེན་དང་བརྟེན་པ་རགས་པའི་ལྷའི་རྣལ་འབྱོར་ཡིན་ནོ། །ཞེས་པ་ནས། བསྐྱེད་རིམ་ལ་སློབ་པ་ན་
ཐོག་མར་རགས་པ་གསལ་བར་སྣང་བའི་ཏིང་ངེ་འཛིན་སྐྱེད་པ་ཡིན་ཏེ། དཀྱིལ་འཁོར་རྒྱལ་མཆོག་མན་ཆད་དོ། །ཞེས་གསུངས་པའི་ཕྱིར། གཉིས་པ་དང་བསྐྱེད་རིམ་ཕྲ་བ་དོན་ཅིག་སྟེ། དེ་ཉིད་ལས། དེ་ལ་ལོ་བས་པ་ན་ཐིག་ལེ་ཕྲ་མོའི་ནང་དུ་དཀྱིལ་
འཁོར་སྒོམ་པ་ལ་སོགས་པའི་རྟོག་པའི་རྣལ་འབྱོར་ལ་སློབ་པོ། །རྟོག་པའམ་བརྟགས་པའི་རྣལ་འབྱོར་ནི་བསྐྱེད་རིམ་གྱི་སྤྱིའི་མིང་ཡིན་ཀྱང་འདིར་སྤྱིའི་མིང་ཕྲ་མོའི་རྣལ་འབྱོར་ལ་ཞུགས་པ་སྟེ། ཞེས་གསུངས་པའི་ཕྱིར། འོན་བསྐྱེད་རིམ་ལ་སློབ་པ་དེས་རྫོགས་
རིམ་བཞིན་དུ་དམིགས་སྐོར་སྔ་མ་བསྒོམས་པས་བརྟན་པ་ཐོབ་པ་ན་ཕྱི་མ་ལ་འཕོ་བ་ཡིན་ནམ། འོན་ཏེ་སྒྲུབ་ཐབས་ཀྱི་མགོ་མཇུག་ཐམས་ཅད་ཐུན་ཅིག་ལ་སྒོམ་པ་ཡིན་སྙམ་ན། འདི་ལ་ལམ་རྒྱུད་ལ་སྐྱེ་བའི་གནས་སྐབས་ཀྱི་སྒོ་ནས་ལས་དང་པོ་པ་དང། ཡེ་ཤེས་
ཅུང་ཟད་འབབ་པ་དང། ཡེ་ཤེས་ལ་ཅུང་ཟད་དབང་ཐོབ་པ་དང། ཡེ་ཤེས་ལ་ཡང་དག་པར་དབང་ཐོབ་པའི་གང་ཟག་སྟེ་བཞིར་ཕྱེ་ནས། དེ་དག་གིས་ཇི་ཙམ་ཞིག་དང་ཇི་ལྟར་སྒོམ་པའི་རྣམ་དབྱེ་གསུངས་པ་རྣམས་ཤེས་དགོས་སོ། །དེ་ལ་དང་པོའི་སྐབས་སུ་རང་གི་སྒྲུབ་
ཐབས་ནས་བྱུང་བའི་བསྐྱེད་རིམ་གྱི་ཆོག་ཐམས་ཅད་རྫོགས་པར་བསྒོམ་དགོས་ལ། དེ་ཡང་བསྐྱེད་རིམ་དང་པོར་སྒོམ་པ་ནས་བཟུང་སྟེ་རགས་པའི་དཀྱིལ་འཁོར་ཡུད་ཙམ་གྱིས་ཐམས་ཅད་གསལ་བར་འཆར་མི་ནུས་པའི་བར་ཐམས་ཅད་ལས་དང་པོ་བར་གསུངས་སོ། །

[013B] གཞལ་ཡས་ཁང་དང་དེ་ལ་བཀོད་པའི་ལྷ་རགས་པ་རྣམས་ནམ་གསལ་བཏབ་ན་ཡན་ལག་ཉིང་ལག་ཐམས་ཅད་དུས་གཅིག་ཏུ་གསལ་ཞིང་བརྟན་པར་འཆར་ཐུབ་ཀྱང་སྐྱེ་མཆེད་ཀྱི་ལྷས་སྙིང་སོགས་ལ་དེ་ལྟར་བྱེད་མི་ནུས་པའོ། །འདི་དང་ལས་དང་
པོ་བ་གཉིས་ཀྱི་མངོན་རྟོགས་སྒོམ་ཚུལ་ལ་ཁྱད་པར་ཡོད་དེ། ལས་དང་པོ་པས་རྟེན་དང་བརྟེན་པའི་དཀྱིལ་འཁོར་ཐམས་ཅད་དལ་བུས་རིམ་ཅན་དུ་གསལ་བཏབ་ནས་སྒོམ་དགོས་ལ། འདིས་ནི་རགས་པ་རྣམས་དུས་གཅིག་ཏུ་དྲན་པར་བྱས་རྗེས་སུ་སྐྱེ་མཆེད་ཀྱི་ལྷ་ལྟ་བུ་
ཕྲ་བ་རྣམས་རིམ་གྱིས་གསལ་བཏབ་ནས་སྒོམ་དགོས་པའི་ཕྱིར། ཡེ་ཤེས་ལ་ཅུང་ཟད་དབང་ཐོབ་པ་ནི། རགས་པར་མ་ཟད་སྐྱེ་མཆེད་ཀྱི་ལྷ་ཕྲ་བ་རྣམས་ཀྱང་ཡན་ལག་ཉིང་ལག་ཐམས་ཅད་དུས་གཅིག་ཏུ་གསལ་ཞིང་བརྟན་པར་འཆར་ཐུབ་པ་ནས་ཡེ་ཤེས་ལ་ཡང་དག་པར་དབང་མ་
ཐོབ་པའི་བར་ཐམས་ཅད་དོ། །འདི་ལ་བསྐྱེད་རྫོགས་གཉིས་ཀའི་སྐབས་ཡོད་པར་གསུངས་སོ། །འདིར་སླེབ་ནས་ཐུན་མཚམས་སོ་སོར་གཅོད་མི་དགོས་པར་གསུངས་པས་ཉིན་ཞག་རེ་ལ་མངོན་རྟོགས་གསར་དུ་མགོ་བཙུགས་ནས་སྒོམ་པ་མང་པོ་མི་བྱེད་པར་སྐྱེད་ཐེབས་རེས་
ཆོག་གོ། །འདིར་སླེབ་པ་ཙམ་གྱིས་བསྐྱེད་རིམ་མཐར་ཕྱིན་པ་མིན་པས་ད་དུང་བསྐྱེད་རིམ་མཐར་དབྱུང་དགོས་ལ་དེ་ནས་རྫོགས་རིམ་སྒོམ་པ་ཡིན་ནོ་ཞེས་སྔགས་རིམ་ལས་གསུངས་སོ། །ཡེ་ཤེས་ལ་ཅུང་ཟད་དབང་ཐོབ་པའི་ཕྱོགས་གཅིག་ནི་རྫོགས་རིམ་གྱི་སྐབས་ཡིན་ལ་
ཡེ་ཤེས་ལ་ཡང་དག་པར་དབང་ཐོབ་པ་ནི་རྫོགས་རིམ་མཐོན་པོར་སོང་བའི་སྐབས་ཡིན་པར་གསུངས་སོ། །བསྐྱེད་རིམ་གྱི་ཐུན་མོང་མ་ཡིན་པའི་སྤང་བྱ་ནི་ཐ་མལ་པའི་སྣང་ཞེན་ཡིན་ལ། དེའི་ཐ་མལ་བའི་སྣང་བ་ནི་དབང་ཤེས་ལ་སྣང་བའི་སྣོད་བཅུད་མིན་གྱི། ཡིད་ཤེས་

[014A]༄༅། །ལ་ཐ་མལ་པའི་སྨོད་བཅུད་དུ་སྣང་བ་དེ་ཡིན་ནོ། །སྣང་བ་དེའི་གཉེན་པོར་དག་པའི་རྟེན་དང་བརྟེན་པར་འཆར་བའི་སྣང་བ་དང། ཐ་མལ་གྱི་ཞེན་པའི་གཉེན་པོར་དག་པའི་རྟེན་དང་བརྟེན་པའི་ང་རྒྱལ་སྒོམ་པ་ཡིན་ལ། དེ་ཡང་ང་རྒྱལ་སྒོམ་པ་
ནི་གཙོ་བོ་དང། སྣང་བ་སྒོམ་པ་ནི་དེའི་ཡན་ལག་ཡིན་པར་གསུངས་སོ། །གོམས་པ་ཆེ་བས་ལྷའི་རྣལ་འབྱོར་ལ་མཉམ་པར་བཞག་པ་མིག་གི་ཤེས་པ་ལ་སོགས་པའི་སྣང་བ་གཞན་མི་འཆར་བ་ནི། རྣམ་ཤེས་དོན་གཞན་ཆགས་པ་ཡིས། །ནུས་མེད་དོན་གཞན་
མི་འཛིན་ཕྱིར། །ཞེས་པ་ལྟར། ཡིད་ཀྱི་ཤེས་པ་དོན་གཞན་ལ་ཞུགས་དྲགས་པས་མིག་ལ་སོགས་པའི་ཤེས་པ་སྐྱེ་བའི་དེ་མ་ཐག་རྐྱེན་གྱི་ནུས་པ་ཉམས་པས་དེ་དག་རེ་ཞིག་མ་སྐྱེས་པ་ཡིན་གྱི་དབང་ཤེས་ཀྱི་སྣང་བ་བསྐྱེད་རིམ་གྱིས་བཀག་པ་མིན་ནོ། །དེས་ན་ཁྱད་པར་ཅན་གྱི་
སྣང་བས་ཡིད་ཤེས་ཀྱི་དོར་ཐ་མལ་པའི་སྣང་བ་འགོག་པའི་ནུས་པ་ཐོབ་ན་དེས་དགོས་པ་འགྲུབ་ལ། དངོས་པོ་ལ་ལྟར་མ་སོང་ཡང་ལྷའི་བཅོས་མིན་གྱི་ང་རྒྱལ་སྐྱེས་ནའང་དེས་དགོས་པ་འགྲུབ་པོ་ཞེས་སྔགས་རིམ་ལས་གསུངས་སོ། །གསལ་སྣང་དང་ང་རྒྱལ་གཉིས་ཀྱི་
གསལ་སྣང་སྒོམ་པ་ལ་རྟེན་དང་བརྟེན་པའི་དཀྱིལ་འཁོར་གྱི་རྣམ་པ་ཡང་དང་ཡང་དུ་གསལ་འདེབས་དགོས་པས་དཔྱད་སྒོམ་གཙོ་ཆེ་ལ། རྣམ་པ་གསལ་བཏབ་པའི་འོག་ཏུ་དེ་དང་དེ་དངོས་ཡིན་ནོ་སྙམ་པའི་ང་རྒྱལ་རེ་ཡང་བསྐྱེད་དགོས་པས་གཉིས་ཀ་བྱ་ལ། གསལ་སྣང་
སྐྱེ་བ་ལ་སྔོན་དུ་དེ་ལ་དམིགས་པའི་ཞི་གནས་སྒྲུབ་དགོས་པ་ཡང་མིན་ལ། ལྷ་རེ་རེ་ནས་རིམ་གྱིས་མ་གོམས་ན་མི་སྐྱེ་བ་ཡང་མིན་ཞིང། ཡང་དག་པའི་དོན་གོམས་པ་ཡང་མི་དགོས་པར་གསུངས་སོ། །རྣམ་པ་ཡང་དང་ཡང་དུ་ཡིད་ལ་བྱེད་པ་གོམས་ན་དེ་ཙམ་གྱིས་གསལ་སྣང་སྐྱེ་མོད་

[014B] བརྟན་ཆགས་པར་གནས་པ་མེད་ན་ནི་ཐ་མལ་པའི་སྣང་ཞེན་འགོག་མི་ནུས་པས། བསྐྱེད་རིམ་གྱི་སྐབས་སུ་ངེས་པར་ཞི་གནས་བསྒྲུབ་དགོས་ལ་དེ་ཡང་ཕྲ་ཐིག་གི་རྣལ་འབྱོར་གྱིས་བྱ་དགོས་སོ། །ཕྱག་མཚན་ནམ་ཐིག་ལེ་ཕྲ་མོའི་ནང་དུ་རྟེན་དང་བརྟེན་
པའི་དཀྱིལ་འཁོར་ཡོངས་རྫོགས་སྒོམ་པ་ནི་ལས་དང་པོ་པ་དང་ཡེ་ཤེས་ཅུང་ཟད་བབས་པ་གཉིས་ཀྱི་སྐབས་སུ་སྒོམ་པ་མིན་གྱི། ཡེ་ཤེས་ལ་ཅུང་ཟད་དབང་ཐོབ་པ་ནས་སྒོམ་དགོས་པས། གནས་སྐབས་དང་པོ་གཉིས་ཀྱི་དུས་སུ་སྟེང་འོག་གི་ཕྱག་མཚན་ནམ་ཐིག་ལེ་ཕྲ་མོ་ལ་སེམས་
འཛིན་པ་ཡིན་ནོ། །དེ་ཡང་དང་པོ་གཉིས་ཀྱི་སྐབས་སུ་ཕྲ་ཐིག་སྒོམ་པ་ནི་གཙོ་ཆེར་མངོན་རྟོགས་སྒོམ་པ་ལ་བྱིང་རྒོད་གཅོད་པའི་ཆེད་ཡིན་ལ། ཕྲ་ཐིག་ལ་དྲིལ་ནས་སེམས་བརྟན་པར་བྱེད་པའི་གནས་པ་སྒྲུབ་པ་ནི་གནས་སྐབས་གསུམ་པ་ནས་བྱེད་པར་གསུངས་སོ། །ལས་
དང་པོ་པའི་སྐབས་སུ་ཞི་གནས་སྒྲུབ་པ་མིན་ཀྱང། སྟེང་འོག་གི་སྣ་སྒོ་གཉིས་སམ་ལྟེ་བའམ་སྙིང་ག་སོགས་སུ་ཡི་གེའམ་ཐིག་ལེ་ཕྲ་མོ་སོགས་ལ་སེམས་བཙན་ཐབས་སུ་བཟུང་ན་སྒོམ་པའི་གནས་དང་དམིགས་རྟེན་གྱི་གནད་ཀྱིས་རིམ་གྱིས་རླུང་ནང་དུ་གནས་པའི་རྐྱེན་བྱེད་
པས། དཔྱད་སྒོམ་གྱི་དམིགས་པ་མང་པོ་དང་བསྲེས་ཀྱང། རླུང་རིམ་གྱིས་འདུལ་བའི་མཐུས་དཀྱིལ་འཁོར་རྒྱལ་མཆོག་སོགས་སྒོམ་པ་ལ་སེམས་རྒོད་པ་མྱུར་དུ་དགག་ནུས་པས། ཕར་ཕྱིན་ཐེག་པ་དང་རྒྱུད་སྡེ་འོག་མ་ནས་བཤད་པའི་ཏིང་ངེ་འཛིན་སྒྲུབ་ལུགས་དང་མི་འདྲ་
སྟེ༑ ཕར་ཕྱིན་ཐེག་པ་དང་རྒྱུད་སྡེ་འོག་མའི་སྐབས་སུ་ཞི་གནས་མཚན་ཉིད་པ་རྙེད་པས་ཀྱང་དཔྱད་སྒོམ་མང་དྲགས་ན་སྔར་གྱི་གནས་ཆ་ཆུང་དུ་འགྲོ་བར་གསུངས་ལ། སྐབས་འདིར་ཞི་གནས་མ་ཐོབ་བར་དཔྱད་སྒོམ་མང་པོ་དང་བསྲེས་ནས་བསྒོམ་ཀྱང་གནས་ཆ་བརྟན་པོ་རྙེད་པར་

[015A]༄༅། །གསུངས་པའི་ཕྱིར་རོ། །བསྐྱེད་རིམ་རགས་པ་མཐར་ཕྱིན་ཏེ་གནས་སྐབས་གསུམ་པར་སླེབས་པ་ན་ཐིག་ལེའི་རྣལ་འབྱོར་ལ་དྲིལ་ནས་སེམས་བརྟན་པོ་རྙེད་པའི་འོག་ཏུ་ཕྲ་མོ་སྒོམ་པར་གསུངས་ཤིང། སྟེང་སྒོའི་ཕྲ་མོ་བརྟན་པ་ན་ཞི་གནས་ཐོབ་
པར་གསུངས་ལ། དེ་ནས་སོ་སོར་རྟོགས་པའི་ཤེས་རབ་ཀྱིས་སྤྲོ་བསྡུ་ཡང་ཡང་བྱས་པ་དེས་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཕུལ་ཕྱིན་རྙེད་ཅིང། དེ་ལྟ་བུའི་རྣལ་འབྱོར་བརྟན་པ་ན་བསྐྱེད་རི་མ་མཐར་ཕྱིན་པར་འཇོག་པ་ནི་གསང་འདུས་པ་གཉིས་ཀྱི་ལུགས་ཡིན་པར་
སྔགས་རིམ་ལས་གསུངས་པས། མཁས་པ་ཁ་ཅིག་བསྐྱེད་རིམ་ཕྲ་མོ་མཐར་ཕྱིན་པ་ན་ཞི་གནས་ཐོབ་པར་གསུངས་པ་ནི་གསར་ཐོབ་ཀྱི་མཚམས་བསྟན་པ་མིན་ནོ། །དེ་ལྟར་བསླབ་པས་བསྐྱེད་རིམ་ཕྲ་རགས་རེ་རེ་ལ་བརྟན་པ་ཐོབ་བ་དང། མཐར་ཕྱིན་པའི་ཚད་སོ་སོར་འཇོག་
ཚུལ་ནི་བདག་གི་བླ་མ་དབྱངས་ཅན་དགའ་བློའི་ས་ལམ་རྣམ་གཞག་ལས་ཤེས་པར་བྱའོ། །བརྟན་པ་ཐོབ་པ་དང་མཐར་ཕྱིན་པའི་ཚད་སོ་སོར་བཤད་པ་དེ་ནི་མཁས་གྲུབ་རིན་པོ་ཆེའི་དགོངས་པ་པཎ་ཆེན་ཆོས་རྒྱན་གྱིས་གསལ་བར་གསུངས་པ་ལྟར་བཀོད་པ་ཡིན་ལ། འོན་
ཀྱང་དཔྱད་གཞི་ཅུང་ཟད་ཡོད་དེ། སྔགས་རིམ་ལས། དེ་ལྟ་བུའི་རྣལ་འབྱོར་བརྟན་པ་ན་བསྐྱེད་རིམ་མཐར་ཕྱིན་པར་འཇོག་པ་ནི་གསང་འདུས་པ་གཉིས་ཀྱི་ལུགས་སོ། །ཞེས་དང། གསལ་སྒྲོན་ལས། ལས་དང་པོ་བའི་ཏིང་ངེ་འཛིན་ནི་རིམ་པ་དང་
པོའི་རྣལ་འབྱོར་ཡིན་ལ། དེ་ལ་གནས་པ་ནི་དེ་བརྟན་པའམ་མཐར་ཕྱིན་པའོ། །ཞེས་དང། འགྲེལ་བ་བཞི་སྦྲག་གི་མཐའ་གཅོད་ལས་ཀྱང་དེ་ཇི་ལྟ་བ་བཞིན་དུ་གསུངས་ཤིང། དམ་གཏོགས་པ་བརྟན་པ་དང་མཐར་ཕྱིན་པ་ཞེས་སོ་སོར་གསལ་བར་

[015B] །སྐབས་འདིར་ཁ་ཅིག་ན་རེ། དང་པོ་སྦྱོར་བ་སོགས་ཏིང་ངེ་འཛིན་གསུམ་ཀས་སྟོང་ཉིད་སྒོམ་མི་དགོས་པར་ཐལ། ཡེ་ཤེས་ཀྱིས་སྤྱད་པ་དང། ལྷག་མོས་འོད་གསལ་དུ་བསྡུས་པ་ལ་སོགས་པའི་སྐབས་འགའ་ཞིག་མ་གཏོགས་པ། རིམ་
པ་དང་པོའི་སྐབས་ཕལ་ཆེར་དུ་སྣང་ཕྱོགས་ལྷའི་འཁོར་ལོ་སྒོམ་ཚུལ་གཙོ་བོར་བཤད་པའི་ཕྱིར་ན་མ་ཁྱབ་སྟེ། ཏིང་ངེ་འཛིན་གསུམ་ཀའི་སྐབས་སུ་དམིགས་པ་ལྷ་ལ་དམིགས་ནས་རྣམ་པ་རང་བཞིན་མེད་པའི་དོན་ངེས་པའི་ཟབ་གསལ་གཉིས་མེད་ཀྱི་རྣལ་འབྱོར་
སྐྱོང་དགོས་པའི་ཕྱིར་ཏེ། སྔགས་རིམ་ལས། འཁོར་ལོའི་རྣམ་པ་ཅན་གྱི་སེམས་བདག་མེད་པའི་དེ་ཁོ་ན་ཉིད་ལ་ཞུགས་པའི་རྣལ་འབྱོར་དེ་ནི་ཏིང་ངེ་འཛིན་གསུམ་ཀའི་སྤྱི་འགྲོར་དཔལ་འབྲས་རྡོ་རྗེས་བཤད་པ་ལྟར་ཡེ་ཤེས་ཞབས་ཀྱི་འང་དགོངས་པ་ཡིན་ལ། རིམ་
པ་དང་པོའི་སྐབས་སུ་སྣང་ཕྱོགས་ལྷའི་འཁོར་ལོ་གཙོ་བོར་སྒོམ་པ་ཡིན་མོད་ཀྱང། ཆོས་རྣམས་ཀྱི་རང་བཞིན་མེད་པའི་དོན་ལ་ངེས་པ་ཤུགས་དྲག་དྲངས་ནས་ཐམས་ཅད་སྒྱུ་མ་བཞིན་དུ་འཆར་བ་ལ་བསླབ་ཅིང། ལྷའི་ལ་འཁོར་ལོ་བསྒོམས་པའི་འོག་ཏུ་དམིགས་པ་ལྷ་ལ་
དམིགས་ནས་རྣམ་པ་རང་བཞིན་མེད་པའི་དོན་ངེས་པའི་བློ་ངེས་ཤེས་ཀྱི་འཛིན་སྟངས་སྟོང་ཉིད་ལ་ཞུགས་ཤིང་གཟུང་རྣམ་རྟེན་དང་བརྟེན་པའི་ལྷའི་རྣམ་པར་ཤར་བའི་ཟབ་གསལ་གཉིས་མེད་གྱི་རྣལ་འབྱོར་ཡང་མངོན་རྟོགས་སྒོམ་རེ་ས་ཀྱིས་བྱའོ། །ཞེས་གསུངས་པའི་
ཕྱིར༑ བསྐྱེད་རིམ་པའི་རྒྱུད་ཀྱི་ཟབ་གསལ་གཉིས་མེད་ཀྱི་རྣལ་འབྱོར་དང་རྒྱུད་སྡེ་འོག་མའི་མཚན་མེད་ཀྱི་རྣལ་འབྱོར་རྣམས་ནི་ཐབས་ཤེས་ངོ་བོ་གཅིག་ཏུ་སོང་བའི་ཆ་ནས་ཕར་ཕྱིན་ཐེག་པའི་ལམ་ལས་སྟོབས་ཆེ་བ་ཡིན་ཏེ། བསྐྱེད་རིམ་
[016A]༄༅། །དངོས་གྲུབ་རྒྱ་མཚོ་ལས། དཀྱིལ་འཁོར་གྱི་འཁོར་ལོ་ལ་དམིགས་ནས་རྣམ་པ་རང་བཞིན་མེད་པར་བསྒོམ་པའི་བློ་དེ་ནི། དཀྱིལ་འཁོར་གྱི་འཁོར་ལོ་ལ་དམིགས་པའི་ཆ་ནས་བསོད་ནམས་ཀྱི་ཚོགས་དང། རང་བཞིན་མེད་པའི་
འཛིན་སྟངས་ཅན་དུ་སྐྱེས་པའི་ཆ་ནས་ཡེ་ཤེས་ཀྱི་ཚོགས་གཉིས་ཀའི་ངོ་བོ་སྐྱེས་པ་ཡིན་ཞིང། ཞེས་དང། དམིགས་པ་ལྷའི་འཁོར་ལོ་ལ་དམིགས་ནས་རང་བཞིན་མེད་པ་ངེས་པའི་བློ་དེ། མྱུ་གུ་ལ་དམིགས་ནས་རང་བཞིན་མེད་པ་ངེས་པའི་བློ་ལྟ་བུ་ལས་བདེན་
འཛིན་གྱི་གཉེན་པོར་འགྲོ་བའི་ནུས་པ་བརྒྱ་འགྱུར་གྱིས་ལྷག་པ་ཡིན་པས། ཞེས་གསུངས་པའི་ཕྱིར་རོ། །བསྐྱེད་རིམ་གྱི་སྒྲ་བཤད་དང་དེ་ཇི་ལྟར་སྒོམ་ཚུལ་དང་ལྷ་སོ་སོའི་མི་འདྲ་བའི་ཁྱད་པར་དང། གྲུབ་ཆེན་སོ་སོའི་བཤད་ཚུལ་མི་འདྲ་བ་རྣམས་ནི་གཞུང་གཞན་
དུ་གསལ་བར་བཤད་པ་མི་སྣང་བས་སྔགས་རིམ་ཁོ་ན་ལས་ཤེས་པར་བྱའོ། །གཉིས་པ་ལ་གཉིས། འཕགས་ལུགས་ཀྱི་རྫོགས་རིམ་ཅུང་ཟད་ཕྱེ་སྟེ་བཤད་པ་དང། བླ་མེད་གཞན་གྱི་རྫོགས་རིམ་མདོར་བསྡུས་ཏེ་བསྟན་པའོ། །དང་པོ་ལ་གཉིས་
མཚན་ཉིད་ལ་དཔྱད་པ་དང། ཕྱེ་བ་སོ་སོའི་དོན་ནོ། །དང་པོ་ནི། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སློབ་པའི་རྒྱུད་ཀྱི་རྣལ་འབྱོར་དེ། རྫོགས་རིམ་གྱི་མཚན་ཉིད་ཡིན་པར་པཎ་ཆེན་ཆོས་རྒྱུན་གྱིས་གསུངས་པ་ནི་
བླ་མེད་སྤྱིའི་རྫོགས་རིམ་གྱི་དབང་དུ་བྱས་སམ་སྙམ་སྟེ། སྤྱིར་རྫོགས་རིམ་ཡིན་ན་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བསམ་ཁྱབ་པའི་ཕྱིར་ཏེ། དུས་འཁོར་གྱི་ལུགས་ཀྱི་སོར་བསམ་གཉིས་རླུང་དབུ་མར་འཛུད་པའི་སྔོན་འགྲོ་ཡིན་པའི་

[016B] འཆད་པར་འགྱུར་རོ། །འདི་ལ་ཁ་ཅིག་ན་རེ། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སློབ་པའི་རྒྱུད་ཀྱི་རྣལ་འབྱོར་ཡིན་ན་རྫོགས་རིམ་ཡིན་པས་མ་ཁྱབ་པར་ཐལ། དེ་འདྲ་བའི་བསྐྱེད་རིམ་ཡོད་པའི་ཕྱིར་ཏེ། བསྐྱེད་
རིམ་པའི་རྒྱུད་ལ་དེ་འདྲ་བའི་རྣལ་འབྱོར་ཡོད་པའི་ཕྱིར་ཏེ། དེའི་རྒྱུད་ལ་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་དགའ་བཞི་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། གསལ་སྒྲོན་ལས། གལ་ཏེ་གང་ཟག་ཁ་ཅིག་གིས་བསྐྱེད་རིམ་
ཕྲ་མོ་མཐར་ཕྱིན་པ་ན་རླུང་དྷཱུ་ཏཱིར་ཚུད་པའང་སྲིད་པ་དང། ཕྱིའི་ཕྱག་རྒྱ་དང་སྦྱོར་བ་སྲོག་རྩོལ་དུ་འགྲོ་བའི་གནད་ཤེས་པས། དེ་ལ་བརྟེན་ནས་ཀྱང་རླུང་དྷཱུ་ཏཱིར་ཐིམ་པའི་དགའ་བ་བཞི་བསྐྱེད་པར་ནུས་ན་ནི། དེ་གཉིས་བསྐྱེད་རིམ་གྱི་སྐབས་སུ་བྱུང་ཡང་ལམ་དུ་
འཇོག་ན་རྫོགས་རིམ་གྱི་ལམ་དུ་བྱ་དགོས་ཏེ། ལམ་སྒོམ་པའི་སྔོན་དུ་དབང་གི་སྐབས་སུ་དེ་ལྟ་བུ་བྱུང་བའི་ལྷན་སྐྱེས་རྫོགས་རིམ་དུ་ཞལ་ལུང་ལས་བཤད་པ་བཞིན་ནོ། །ཞེས་གསུངས་པའི་ཕྱིར། འདོད་མི་ནུས་ཏེ། བསྐྱེད་རིམ་པའི་རྒྱུད་ལ་རླུང་དབུ་མར་
ཞུགས་གནས་ཐིམ་གསུམ་བྱས་པ་ལས་བྱུང་བའི་ལམ་ཡོད་ཀྱང། དེ་ནི་བསྐྱེད་རིམ་མཐར་ཕྱིན་པ་དང་ཕྱིའི་ཕྱག་རྒྱ་དང་སྦྱོར་བའི་སྟོབས་ཀྱིས་བྱུང་བ་ཡིན་གྱི། ལུས་ལ་གནད་དུ་བསྣུན་པའི་ཐབས་ཁྱད་པར་ཅན་བསྒོམས་སྟོབས་ཀྱིས་བྱུང་བ་མིན་པས་རྫོགས་རིམ་
དུ་མ་འཕོས་པ་ཡིན་པའི་ཕྱིར། བྱས་པ་ལ། ཁ་ཅིག་ན་རེ། དེ་འདྲ་བ་དེ་ཆོས་ཅན། རྫོགས་རིམ་ཡིན་པར་ཐལ། དྲངས་མ་ཐག་པའི་གཞུང་དེ་ལ་རྫོགས་རིམ་གྱི་ལམ་དུ་གསུངས་པའི་ཕྱིར་ཟེར་ན། དེ་རྫོགས་རིམ་གྱི་རྟོགས་རིགས་ཡིན་ཀྱང་བསྐྱེད་རྫོགས་

[017A]༄༅། །གང་ཡང་མ་ཡིན་པའི་ལམ་ཡིན་ཟེར་རམ། བསྐྱེད་རིམ་པའི་རྒྱུད་ལ་རྫོགས་རིམ་ཡོད་ཟེར་དབྱད་པར་བྱའོ། །གཉིས་པ་ལ་གཉིས། རིམ་ལྔའི་གྲངས་དང་གོ་རིམ་ངེས་པ་དང། སོ་སོའི་དོན་ནོ། །དང་པོ་ནི། བསྒྲུབ་བྱ་མཐར་ཐུག་
སྒྲུབ་བ་ལ་ཐུན་མོང་དང་ཐུན་མོང་མིན་པའི་ལམ་འདི་རྣམས་དགོས་ལ། འདིར་མི་འདུ་བའི་ལམ་གཞན་མི་དགོས་ཏེ། བླ་མེད་སྤྱི་ནས་བཤད་པའི་མི་སློབ་པའི་ཟུང་འཇུག་འགྲུབ་པ་ལ་ནི། དོན་གྱི་འོད་གསལ་དང་དག་པའི་སྒྱུ་མའི་སྐུ་གཉིས་ཚོགས་པའི་སློབ་པའི་
ཟུང་འཇུག་སྔོན་དུ་འགྲོ་དགོས་ཤིང། དེ་ལ་ནི་དག་པའི་སྒྱུ་མའི་སྐུ་སྔོན་དུ་འགྲོ་དགོས་ཏེ། དག་པའི་སྒྱུ་མའི་སྐུ་སྔོན་དུ་མ་སོང་བར་དེ་འདྲ་བའི་ཟུང་འཇུག་ཐོབ་མི་རུང་བའི་ཕྱིར། ཟུང་འཇུག་ཙམ་ཐོབ་པ་ལ་དག་པའི་སྒྱུ་མའི་སྐུ་སྔོན་དུ་འགྲོ་མི་དགོས་ཏེ་
དག་པའི་སྒྱུ་མའི་སྐུ་དང་ཟུང་འཇུག་ཕལ་བ་ཅིག་ཆར་ཐོབ་དགོས་པའི་ཕྱིར། དག་པའི་སྒྱུ་མའི་སྐུ་ཐོབ་པ་ལ་དོན་གྱི་འོད་གསལ་སྔོན་དུ་འགྲོ་དགོས་ཏེ། དག་པའི་སྒྱུ་མའི་སྐུ་ནི་དོན་གྱི་འོད་གསལ་གྱི་བཞོན་པར་གྱུར་པའི་ཤིན་ཏུ་ཕྲ་བའི་གཉུག་རླུང་གིས་ཉེར་ལེན་
བྱས་ནས་འབྱུང་བའི་ཕྱིར། དོན་གྱི་འོད་གསལ་ཐོབ་པ་ལ་བསྐལ་བ་གྲངས་མེད་གསུམ་གྱི་ཚོགས་བསགས་པའམ། དེའི་དོད་ཐུབ་པའི་རིམ་པ་གསུམ་པའི་སྒྱུ་ལུས་གང་ཡང་རུང་བ་ཞིག་སྔོན་དུ་འགྲོ་དགོས་ཏེ། དེ་གཉིས་གང་རུང་སྔོན་དུ་མ་སོང་བར་ལམ་
གཞན་གྱིས་སྤོང་མི་ནུས་པའི་སྒྲིབ་པ་ཤིན་ཏུ་ཕྲ་བ་མྱུར་དུ་ཟད་པར་བྱེད་པའི་ནུས་པ་དང་ལྡན་པའི་དོན་གྱི་འོད་གསལ་མངོན་དུ་བྱེད་མི་རུང་བའི་ཕྱིར། རིམ་པ་གསུམ་པའི་སྒྱུ་ལུས་ཐོབ་པ་ལ་སེམས་དབེན་དངོས་མ་དེའི་དོད་ཐུབ་པའི་རྫོགས་རིམ་སྔོན་དུ་འགྲོ་

[017B] དེ་འདྲ་བའི་རྫོགས་རིམ་བསྒོམས་སྟོབས་ཀྱིས་ལས་རླུང་ཐམས་ཅད་འཆི་རིམ་ཇི་ལྟ་བ་བཞིན་དུ་སྙིང་གའི་མི་ཤིགས་པ་ལ་ཐིམ་པ་སྔོན་དུ་མ་སོང་བར་བར་དོ་ཇི་མ་ཇི་བཞིན་པའི་སྒྱུ་ལུས་ཐོབ་མི་རུང་བའི་ཕྱིར། སེམས་དབེན་དངོས་སམ་དེའི་དོད་ཐུབ་བའི་རྫོགས་རིམ་ཐོབ་
པ་ལ་ངག་དབེན་རྡོ་རྗེ་བཟླས་པའི་མིང་གིས་བཏགས་པའི་སྲོག་རྩོལ་གྱི་ཡན་ལག་གམ་དེའི་དོད་ཐུབ་པའི་རྫོགས་རིམ་སྔོན་དུ་འགྲོ་དགོས་ཏེ། དེ་འདྲ་བའི་རྫོགས་རིམ་གྱིས་སྙིང་གའི་རྩ་མདུད་རྫོགས་པར་མགྲོལ་བར་སྨེ་དབེན་དངོས་སམ་དེའི་དོད་ཐུབ་པའི་
རྫོགས་རིམ་སི་ཡེ་མི་རུང་བའི་ཕྱིར། དེ་འདྲ་བའི་རྣལ་འབྱོར་གྱིས་སྙིང་གའི་རྩ་མདུད་རྫོགས་པར་གྲོལ་བ་ལ་སླ་རིམ་བྱས་ན་ལུས་དབེན་དངོས་སམ་དེ་དང་རིགས་འདྲ་བའི་རྫོགས་རིམ་སྔོན་དུ་འགྲོ་དགོས་ཏེ། རྩ་མདུད་གཞན་ལས་སྙིང་གའི་རྩ་མདུད་གྲོལ་དཀའ་བ་
དང༑ སྙིང་གར་རླུང་སྡུད་པ་ལས་གནས་གཞན་དུ་རླུང་སྡུད་པ་སླ་བའི་ཕྱིར་རོ། །དེ་འདྲ་བའི་རྫོགས་རིམ་ཡོངས་རྫོགས་རྒྱུད་ལ་སྐྱེ་བ་ལ་རྫོགས་རིམ་གྱི་རྟོགས་བ་རྫོགས་པར་སྐྱེ་བའི་རྒྱུད་སྨིན་བྱེད་དུ་འགྲོ་ངེས་ཀྱི་བསྐྱེད་རིམ་ཕྲ་རགས་ཐུན་བཞིར་བསྒོམ་པ་
སྔོན་དུ་འགྲོ་དགོས་ཤིང། དེ་ལ་ནི་དབང་རྣམ་དག་རྫོགས་པར་ཐོབ་པ་དང་དམ་ཚིག་དང་སྡོམ་པ་རྣམས་ལེགས་པར་སྲུང་བ་དགོས། དམ་སྡོམ་སྲུང་བའི་སྣོད་ཀྱི་མཚན་ཉིད་ཚང་བ་ལ། བྱང་ཆུབ་ཀྱི་སེམས་གཉིས་ཡན་ལག་དང་བཅས་པ་ལ་སྤྱོད་པའི་ལམ་ཐུན་
མོང་བའི་རིམ་པ་ལ་བསླབ་དགོས་སོ། །བོགས་འདོན་པའི་སྤྱོད་པ་ནི་ཕྱིའི་སྲོག་རྩོལ་གྱིས་མཚོན་ནས་སྟོན་པས་དེ་ལྟ་བུ་ནི་ལམ་ཐམས་ཅད་ཀྱི་གྲངས་ངེས་ཡིན་ལ། གོ་རིམ་ངེས་པ་ཡང་དེས་གོ་བར་ཟད་དོ། །འདིར་ཁ་ཅིག་ན་རེ། མི་སློབ་པའི་ཟུང་འཇུག་ཐོབ་པ་ལ་

[018A]༄༅། །འོད་གསལ་སྒྱུ་ལུས་གཉིས་ཚོགས་ཀྱི་སློབ་པའི་ཟུང་འཇུག་སྔོན་དུ་ཐོབ་པས་ཁྱབ་པར་ཐལ། བླ་མེད་སྦྱིན་བཤད་པའི་མི་སློབ་པའི་ཟུང་འཇུག་ཐོབ་པ་ལ་དེ་ལྟར་ཁྱབ་པའི་ཕྱིར་ན་མ་ཁྱབ། རྟགས་སླ། འདོད་མི་ནུས་ཏེ། དུས་འཁོར་གྱི་ལུགས་
ཀྱི་མི་སློབ་པའི་ཟུང་འཇུག་ཐོབ་པ་ལ་སྟོང་གཟུགས་ཀྱི་སྐུ་དང་མི་འགྱུར་བའི་བདེ་ཆེན་གཉིས་ཚོགས་ཀྱི་ཏིང་ངེ་འཛིན་གྱི་ཡན་ལག་སྔོན་དུ་འགྲོ་དགོས་པར་གསུངས་ཀྱི། འོད་གསལ་སྒྱུ་ལུས་གཉིས་ཚོགས་ཀྱི་ཟུང་འཇུག་སྔོན་དུ་འགྲོ་དགོས་པར་མ་གསུངས་པའི་
ཕྱིར་རོ། །འོན་ཀྱང་འདི་ནི་དཔྱོད་ལྡན་རྣམས་ཀྱི་དཔྱད་གཞིར་བཀོད་པ་ཡིན་གྱི་མཐའ་གཅིག་ཏུ་ངེས་བཟུང་བྱས་པ་མིན་ནོ། །ཡང་ཁ་ཅིག་ན་རེ། དོན་གྱི་འོད་གསལ་ཐོབ་པ་ལ་མ་དག་པའི་སྒྱུ་ལུས་སྔོན་དུ་ཐོབ་པས་ཁྱབ་པར་ཐལ། གསལ་སྒྲོན་ལས་
འོད་གསལ་དུ་མངོན་སུམ་དུ་འཇུག་པའི་རྟེན་ལ་སྔོན་དུ་སྒྱུ་མའི་སྐུ་བསྐྱེད་དགོས་ཏེ། ཞེས་གསུངས་པའི་ཕྱིར་ན་མ་ཁྱབ་སྟེ། བླ་མེད་ཀྱི་ལམ་དུ་རིགས་ངེས་པའི་ལམ་བགྲོད་ཚུལ་བཤད་པ་ཡིན་པའི་ཕྱིར། འདོད་མི་ནུས་ཏེ། སྟོན་པ་དང་རྒྱུད་
གཅིག་པའི་དོན་གྱི་འོད་གསལ་ཐོབ་མ་ཐག་པ་དེ་མ་དག་པའི་སྒྱུ་ལུས་སྔོན་དུ་མ་སོང་བའི་ཕྱིར་ཏེ། གསལ་སྒྲོན་ལས། བུམ་དབང་དང་གསང་དབང་སྔོན་དུ་མ་བསྐུར་བར་དབང་ཐ་མ་གཉིས་བསྐུར་བ་དང། རིམ་པ་གསུམ་པའི་སྒྱུ་ལུས་མན་ཆད་སྔོན་དུ་
མ་བསྐྱེད་པར་རིམ་པ་ཐ་མ་གཉིས་ནས་སྐྱེད་པ་འདི་ནི་དམིགས་བསལ་དུ་ཤེས་པར་བྱ་རྒྱུ་ཡིན་པས། ཞེས་སོགས་གསུངས་པའི་ཕྱིར། ཡང་ཁ་ཅིག་མ་དག་པའི་སྒྱུ་ལུས་ཐོབ་པ་ལ་སེམས་བདེན་སྔོན་དུ་སོང་བས་ཁྱབ་པར་ཐལ། གསལ་སྒྲོན་ལས། དེ་

[018B] ཞེས་པ་ནས། སེམས་དབེན་གྱི་ཡེ་ཤེས་གསུམ་བསྐྱེད་པའི་སེམས་དང། དེའི་བཞོན་པའི་རླུང་ཡིན་པས་སྒྱུ་ལུས་ཀྱི་སྔོན་དུ་སེམས་དབེན་འགྲོ་དགོས་སོ། །ཞེས་གསུངས་པའི་ཕྱིར་ན་མ་ཁྱབ་སྟེ། སྒྱུ་ལུས་ཀྱི་
སྔོན་དུ་སེམས་དབེན་དང་སེམས་དབེན་གྱི་སྔོན་དུ་ངག་དབེན་རྡོ་རྗེ་བཟླས་པ་འགྲོ་དགོས་པར་གསུངས་པ་ནི། གསང་བ་འདུས་པའི་ཆེད་དུ་བྱ་བའི་གདུལ་བྱའི་ལམ་བགྲོད་ཚུལ་གྱི་དབང་དུ་བྱས་པ་ཡིན་གྱི། མ་རྒྱུད་ཀྱི་གདུལ་བྱའི་ལམ་བགྲོད་ཚུལ་ལ་དེ་ལྟར་མ་ངེས་པའི་
ཕྱིར་ཏེ། དེ་ཉིད་ལས། རྡོར་བཟླས་ཀྱི་རླུང་གིས་སེམས་དབེན་འདྲེན་པའི་དོན་ནི་གཏུམ་མེའི་རྣལ་འབྱོར་ཉིད་དོ། སེམས་དབེན་གྱི་དོད་ནི། གཏུམ་མོ་བསྒོམས་པ་ལ་བརྟེན་ནས་རླུང་དྷཱུ་ཏཱིར་ཚུད་པ་ཐིམ་པ་ལས་བྱུང་བའི་བདེ་བ་ཆེན་པོ་སྟེ་དགའ་བ་བཞིའོ། །
དེ་གཉིས་ནི་རྣལ་འབྱོར་མའི་རྒྱུད་ཉིད་ནས་འབྱུང་ངོ། །ཞེས་གསུངས་པའི་ཕྱིར། དེའི་ཕྱིར་དབྱངས་ཅན་དགའ་བློའི་ས་ལམ་རྣམ་གཞག་ལས་བླ་མེད་གཞན་གྱི་ལམ་རྣམ་འདུས་པའི་རིམ་ལྔར་ངོ་བོའི་སྒོ་ནས་འདུས་པར་གསུངས་པ་ནི་རང་ཡིན་པའི་ཚུལ་གྱིས་འདུས་
ཞེས་བ་མིན་གྱི། བྱེད་ལས་མཐུན་པའི་སྒོ་ནས་འདུས་པ་ལ་དགོངས་སོ། །གཉིས་པ་ནི། འཕགས་ལུགས་ཀྱི་རྫོགས་རིམ་ལ་དབྱེ་ན། ལུས་དབེན། དག་དབེན། སེམས་དབེན། སྒྱུ་ལུས། འོད་གསལ། ཟུང་འཇུག་སྟེ་རིམ་བ་དྲུག་ཏུ་གསུངས་པ་དང། རིམ་པ་
སྔར་གསུངས་པ་དང། རིམ་པ་བཞིར་གསུངས་པ་དང། སྦྱོར་བ་ཡན་ལག་དྲུག་ཏུ་གསུངས་པ་རྣམས་ནི་དབྱེ་བསྡུ་ཡིན་པས་འགལ་བ་མེད་པར་གསུངས་སོ། །དེས་ན་དེ་དག་སོ་སོའི་དོན་ཅུང་ཟད་འཆད་པ་ལ་གཉིས། དབེན་པ་གསུམ་གྱི་ཏིང་ངེ་འཛིན་དང། བདེན་

[019A]༄༅། །པ་གཉིས་ཀྱི་ཏིང་ངེ་འཛིན་ནོ། །དང་པོ་ལ་གསུམ། ལུས་དབེན་སྐུ་རྡོ་རྗེའི་ཏིང་ངེ་འཛིན་དང། ངག་དབེན་གསུང་རྡོ་རྗེའི་ཏིང་ངེ་འཛིན་དང། སེམས་དབེན་ཐུགས་རྡོ་རྗེའི་ཏིང་ངེ་འཛིན་ནོ། །དང་པོ་ནི། ལུགས་འདིའི་བསྐྱེད་རིམ་ཕྲ་
རགས་མཐར་ཕྱིན་པའི་རྣལ་འབྱོར་པས་འོག་སྒོར་ཕྲ་མོ་བསྒོམས་བས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སྟོང་པའི་ཡེ་ཤེས་སྐྱེས་པ་ནས་བཟུང་སྟེ། སྟེང་འོག་གི་རླུང་རྣམས་སྙིང་གའི་དྷཱུ་ཏཱིར་ཐིམ་པ་ལས་བྱུང་བའི་ཡེ་ཤེས་མ་སྐྱེས་ཚུན་ཆད་ཀྱི་
རྫོགས་རིམ་ནི། རྫོགས་རིམ་དུ་གྱུར་པའི་ལུས་དབེན་གྱི་ངོ་བོའོ། །འདི་ལ་དབྱེ་ན། རྗེས་ཐོབ་ཏུ་ཡུལ་དབང་སོགས་ཀྱི་ཆོས་རྣམས་བདེ་སྟོང་གི་རྣམ་འགྱུར་དུ་འཆར་བའི་སོར་སྡུད་དང། བདེ་སྟོང་གི་རྣམ་འགྱུར་ལྷར་འཆར་བའི་བསམ་གཏན་གཉིས་ཡོད། དང་
པོ་སོར་སྡུད་ཀྱི་སྐབས་སུ་མཉམ་བཞག་གི་བདེ་སྟོང་དྲན་ནས་གང་ཤར་ཐམས་ཅད་དེས་རྒྱས་འདེབས་པའི་རྒྱུ་མཚན་ཡོད་དེ། ལྟ་བའི་དཔྱད་བ་རྫོགས་ཚེ་སྟོང་ཉིད་ནི་སྟོང་གཞི་ཆོས་ཅན་དེའི་རང་བཞིན་དང། ཆོས་ཅན་ནི་སྟོང་ཉིད་དེའི་རྣམ་འགྱུར་ཡིན་པར་ཤེས་པ་ནི་
མདོ་སྔགས་ཐུན་མོང་བ་ཡིན་ལ། སྐབས་འདིར་བདེ་སྟོང་རོ་གཅིག་ཏུ་མོས་པའི་གནད་ཀྱིས་ཆོས་ཅན་རྣམས་སྟོང་ཉིད་ཀྱི་རྣམ་འགྱུར་ཡིན་པ་བཞིན་དུ་བདེ་བའི་རྣམ་འགྱུར་དུ་ཡང་མོས་པའི་དབང་གིས་འཇོག་པ་ཡིན་པའི་ཕྱིར་ཏེ། བདེ་ཆེན་ལམ་དུ་བྱེད་པ་ལ་འདི་ལ་
གོམས་པའི་དབང་གིས་གང་ཤར་ཐམས་ཅད་བདེ་བ་འབར་བའི་གྲོགས་སུ་འགྲོ་བ་ཅིག་མེད་ཐབས་མེད་པའི་ཕྱིར་རོ། །གཉིས་པ་བསམ་གཏན་ལ་ལྔ་ཡོད་དེ། བདེ་སྟོང་དབྱེར་མེད་ཀྱི་གཟུང་རྣམ་ལྷའི་སྐུར་ཞིབ་ཏུ་མ་ཕྱེ་བར་སྒོམ་པའི་རྟོག་པ་དང། ཞིབ་ཏུ་ཕྱེ་ནས་སྒོམ་

[019B] བདེ་སྟོང་དབྱེར་མེད་ཀྱི་ཡེ་ཤེས་དང་མཚུངས་ལྡན་གྱི་ཡིད་བདེ་དང། དེ་དང་མཚུངས་ལྡན་གྱི་ཤིན་སྦྱངས་ཀྱི་བདེ་པ་དང། སེམས་རྩེ་གཅིག་པའི་ཏིང་ངེ་འཛིན་ཏེ་ལྔ་ཡོད་དོ། །དེ་ལས་སོར་སྡུད་རྟོག་དཔྱོད་གསུམ་ནི་རྗེས་ཐོབ་ཀྱི་ལུས་དབེན་དང། དགའ་
བདེ་ཏིང་ངེ་འཛིན་གསུམ་ནི་མཉམ་གཞག་དོན་དམ་པའི་ལྷ་བསྒོམ་པའི་ལུས་དབེན་ནོ། །ལུས་དབེན་གྱི་རབ་དབྱེ་ནི། དམ་པ་རིགས་བརྒྱ་དང། དེ་ཉིད་རིགས་ལྔ། གསང་བ་རིགས་གསུམ། གསང་ཆེན་རིགས་གཅིག་གི་ལུས་དབེན་རྣམས་སོ། །དམ་པ་རིགས་བརྒྱ་
ནི༑ ཕུང་པོ་ལྔ། ཁམས་བཞི། མིག་སོགས་སྐྱེ་མཆེད་དྲུག་གཟུགས་སྒྲ་སོགས་ལྔ་སྟེ་རགས་པ་ཉི་ཤུ་ལ་ཆ་ཤས་ལྔ་ལྔར་ཕྱེ་སྟེ། གཤེགས་པ་ལྔ། ཡུམ་བཞི། ས་སྙིབ་སོགས་སེམས་དཔའ་དྲུག་གཟུགས་རྡོ་རྗེ་མ་སོགས་ལྔ་སྟེ་ལྷ་ཉི་ཤུ་ལ་རིགས་ལྔ་ལྔར་ཕྱེ་
སྟེ་སྒོམ་པའོ། །ལྷ་སོ་གཉིས་ལས་ཁྲོ་བོ་བཅུ་དང་བྱམས་པ་ཀུན་བཟང་འདིར་མ་བཤད་པ་ནི་རྩ་རྒྱུད་ལས་དངོས་སུ་གསལ་བར་མ་གསུངས་པའི་དབང་དུ་བྱས་ཀྱི། སྤྱིར་ན་ལུས་དབེན་གྱི་ལྷ་སོ་གཉིས་ཡོད་དེ། གླེང་གཞིའི་སྦས་བཤད་ཀྱི་ལུས་དབེན་གྱི་སྐབས་སུ་ལྷ་སོ་གཉིས་
ཚང་བར་གསུངས་པའི་ཕྱིར། མཆན་འགྲེལ་ལས་ཤེས་པར་བྱའོ། །དམ་པ་རིགས་བརྒྱ་ནི་གཙོ་ཆེར་དཔྱོད་པའི་དབྱེ་བ་ཡིན་ནམ་སྙམ་སྟེ། སོར་སྡུད་ནི་ཞལ་ཕྱག་གི་རྣམ་པ་ཅན་གྱི་ལྷར་བསྒོམ་པ་མིན་ལ། དགའ་བདེ་ཏིང་ངེ་འཛིན་གསུམ་ནི་དོན་དམ་རྣམ་ཅན་ཡིན་
ཞིང༑ རྟོག་པ་ནི་རགས་པ་ཉི་ཤུ་ལྷ་ཉི་ཤུར་སོ་སོར་མ་སྦྱར་བར་སྦྱང་གཞི་ཐམས་ཅད་ལྔར་བསྡུས་ནས་རིགས་ལྔའམ་རྡོ་རྗེ་འཆང་གི་རྣམ་པར་མོས་པ་ཡིན་པའི་ཕྱིར་ཏེ། རྒྱལ་ཚབ་རྗེའི་རིམ་ལྔའི་ཟིན་བྲིས་ལས། རྡོ་རྗེ་འཆང་གི་རྣམ་པ་ཙམ་དུ་མོས་པ་རྟོག་པ་དང་

[020A]༄༅། །ཡུལ་དབང་སོ་སོར་ལྷ་སོ་སོ་དང་སྦྱར་ནས་ཞིབ་ཏུ་སེམས་པར་བྱེད་པ་ནི་དཔྱོད་པ་ཡིན་ལ། ཞེས་དང། རྒྱུད་ཕྱི་མ་ལས། གསང་བ་གསུམ་ནི་རྟོག་པ་སྟེ། །ཞེས་པའི་གསལ་སྒྲོན་ལས། དབང་པོ་དང་ཡུལ་དང་དབང་པོའི་ཤེས་པ་གསུམ་
གསུམ་ནི་གསང་བ་གསུམ་སྟེ་ལྔ་ཚན་གསུམ་པོ་རིགས་ལྔའི་བདག་ཉིད་དོ་ཞེས་རྟོག་པ་ནི་རྟོག་པའོ། །ཞེས་གསུངས་པའི་ཕྱིར། དེའི་ཕྱིར་ཟབ་དོན་གསལ་བའི་ཉི་མ་ལས། ལྷའི་ངོ་བོ་ལ་རྟོག་པ་ནི་རྟོག་པ་དང། ཞལ་ཕྱག་སོགས་ཞིབ་ཏུ་དཔྱོད་པ་ནི་དཔྱོད་
བའི་ཡན་ལག་ཡིན། ཞེས་གསུངས་པས་དབྱད་བྱའོ། །ཕྲ་མོ་བསྒོམས་པས་རླུང་འདུ་ལུགས་དང་དེ་ལས་ཞུ་བདེ་སྐྱེ་ཚུལ་དང། དེ་ལ་དགའ་བཞི་སྟོང་བཞི་འཇོག་ཚུལ་རྣམས་ཡོད་དེ། ལུགས་འདིའི་བསྐྱེད་རིམ་ཕྲ་རགས་མཐར་ཕྱིན་པའི་རྣལ་
འབྱོར་བས་འོག་སྒོར་ཕྲ་མོ་བསྒོམས་པས་རླུང་སེམས་འཇུག་པ་གཅིག་པའི་གནད་ཀྱིས་སེམས་གང་དུ་བཟུང་བ་དེར་རླུང་འདུ་ཞིང། དེ་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་སྟོང་པ་བཞི་རྟགས་དང་བཅས་པ་འབྱུང་
ལ༑ རླུང་དབུ་མར་ཞུགས་པའི་ཚེ་དྷཱུ་ཏཱིའི་ལམ་ནས་ཐུར་སེལ་གྱེན་དུ་ལོག་པས་གཏུམ་མོ་འབར་ནས་ཁམས་ཞུ་སྟེ་བྱང་ཆུབ་ཀྱི་སེམས་ཀྱི་རྒྱུན་འབབ་པ་དང་འཛག་པ་ལས་ཡས་བབས་དང་མས་བརྟན་གྱི་དགའ་བ་བཞི་སྐྱེ་བའི་ཕྱིར། དེ་ཡང་བྱང་སེམས་སྤྱི་བོ་ནས་
མགྲིན་པ། དེ་ནས་སྙིང་ག་དེ་ནས་ལྟེ་བ། དེ་ནས་གསང་གནས་སུ་སླེབ་པ་ན་དགའ་བ་བཞིར་རྡོ་རྗེ་ཕྲེང་བ་ལས་གསུངས་ཤིང། དེ་ལྟ་བུའི་དགའ་བ་བཞི་རེ་རེ་ལ་བྱང་སེམས་དཀར་པོ་བབས་པའི་ཆ་ནས་བཞི་བཞིར་ཕྱེ་ནས་དགའ་བ་བཅུ་དྲུག་དང། དམར་པོ་

[020B] །འདི་ནི་ཡས་བབས་ཀྱི་དགའ་བཞི་ཡིན་ལ། མས་བརྟན་གྱི་དགའ་བཞི་སྐྱེ་ཚུལ་ནི། བྱང་སེམས་གསང་གནས་ནས་ལྟེ་བ། དེ་ནས་སྙིང་ཁ་སོགས་སུ་སླེབ་པ་ན་སྐྱེ་
ཞིང༑ དེ་ལ་དགའ་བ་བཅུ་དྲུག་དང་བཅུ་གཉིས་སྐྱེ་ཚུལ་འདྲའོ། །ཡས་བབས་ཀྱི་དགའ་བ་ལས་མས་བརྟན་གྱི་དགའ་བ་ཆེས་མཆོག་ཏུ་གྱུར་པ་ཡིན་ལ། མས་བརྟན་གྱི་དགའ་བ་བཞི་པོ་གང་རུང་ཡིན་ན་ལྷན་སྐྱེས་ཀྱི་དགའ་བ་ཡིན་པས་ཁྱབ་གསུངས། དྲིལ་བུའི་
རིམ་ལྔའི་རྣམ་བཤད་དུ་ཡས་བས་ཀྱི་དགའ་བ་དང་པོ་གསུམ་ལྷན་སྐྱེས་ཀྱི་དགའ་བར་འཇོག་པའི་སྐབས་ཤིག་ཀྱང་ཡོད་པར་གསུངས་སོ། །དགའ་བཞི་སྐྱེ་བ་ཐམས་ཅད་བྱང་སེམས་འབབ་པའི་རིམ་པ་སྔར་བཤད་པ་ལྟར་སྐྱེ་མི་དགོས་ཏེ། རྡོར་བཟླས་ཀྱིས་གཏུམ་མོ་སྦར་ནས་
བྱང་སེམས་ཞུ་བ་སྟོད་སྨད་ནས་སྙིང་གར་བསྡུས་པ་ལས་དགའ་བཞི་སྐྱེ་བར་གསུངས་བའི་ཕྱིར། དེ་ལ་དཔྱད་བྱ་མང་ཡང་སེམས་དབེན་གྱི་སྐབས་སུ་ཅུང་ཟད་འཆང་ངོ། །གང་ཟག་གི་རིགས་ཁ་ཅིག་ལ་རླུང་དྷཱུ་ཏཱིར་ཐིམ་པ་མེད་པར་དགའ་བཞི་སྐྱེ་བ་ཡོད་པར་གསུངས་པས་
སྤྱིར་དགའ་བ་བཞི་སྟོང་པ་བཞིར་མི་འཇོག་ཀྱང། དགའ་བཞི་སྟོང་བཞིའི་ངོ་བོར་སྐྱེ་བ་ཡོད་དེ། ཕྱག་ཆེན་ཐིག་ལེ་ལས་དགའ་བཞི་སྟོང་བཞིར་གསུངས་པ་ལྟར་མཁས་པ་དུ་མས་བཤད་པའི་ཕྱིར། དེ་དག་ལས་སྐབས་འདིར་ཐུབ་པ་དཔལ་གྱི་བཞེད་པ་ལྟར། བྱང་སེམས་
རྡོ་རྗེའི་རྩ་བ་དང། ནོར་བུའི་མགྲིན་པ་དང། ནོར་བུའི་དབུས་དང། ནོར་བུའི་རྩེ་མོར་སླེབ་པན་སྟོང་པ་བཞི་རིམ་བཞིན་སྐྱེ་བར་བཤད་པ་ནི་མཐུན་ཚབས་ཆེ་བར་གསལ་སྒྲོན་ལས་གསུངས་སོ། །སྟོང་པ་བཞིའི་ཡེ་ཤེས་ཐམས་ཅད་བྱང་སེམས་སྦྱི་བོ་ནས་གསང་གནས་

[021A]༄༅། །ཀྱི་བར་དང། དེ་ནས་སྤྱི་བོའི་བར་དུ་སོང་བ་ལས་འབྱུང་བའི་དགའ་བཞི་ཁོ་ནར་འཆད་ན་ལུགས་འདིའི་གནད་ཆེན་པོ་མ་རྟོགས་པར་རྗེ་བདག་ཉིད་ཆེན་པོས་ཡང་ཡང་གསུངས་སོ། །དེ་ལྟར་ཡར་མར་གྱི་ལྷན་སྐྱེས་ཀྱི་དགའ་བསྐྱེད་ནུས་པ་ན། རང་
བཞིན་མེད་པའི་སྟོང་ཉིད་དང་ཡུལ་ཡུལ་ཅན་དུ་སྦྱར་ནས་མཉམ་གཞག་ཏུ་བསྒོམ་པར་བྱ་ཞིང། རླུང་གཡོས་པའི་དབང་གིས་དེ་ལས་ལངས་པ་ན་མཉམ་བཞག་གི་བདེ་སྟོང་དྲན་ནས་གང་ཤར་ཐམས་ཅད་དེས་རྒྱས་བཏབ་སྟེ། དེ་དང་མི་མཐུན་པའི་ཡིད་
བྱེད་བསྡམས་ཏེ་གནས་ན་ཡུལ་སྣང་ཀུན་བདེ་བར་འཆར་ཞིང། དེའི་རྗེས་སུ་བདེ་བ་འབར་བའི་རྐྱེན་གྱིས་དབང་པོའི་སྒོ་ནས་འཇུག་པའི་རླུང་རྣམས་ནང་དུ་ལྡོག་པ་ན་དབང་ཤེས་ཀྱང་སྡུད་བས། རླུང་ཐིམ་ནས་སྔར་བཞིན་བདེ་བ་རྣམས་སྐྱེ་བར་གསུངས་སོ། །ལུས་
དབེན་གྱི་སྒྲ་བཤད་ཡོད་དེ། དབེན་གཞིའི་ལུས་ནི་རགས་པ་ཉི་ཤུ་སོགས་དང། དབེན་རྒྱུ་ནི་ཐ་མལ་གྱི་སྣང་ཞེན་དང། དབེན་པའི་དོན་ནི་དེ་རྣམས་བདེ་སྟོང་གི་རྣམ་འགྱུར་རམ་ལྷར་སྒོམ་པ་དེ་ཡིན་པའི་ཕྱིར། དེས་ན་ལུས་དབེན་ལ་དེའི་སྒྲ་བཤད་ཚང་མི་
དགོས་ཤིང། ལུས་དབེན་གྱི་སྒྲ་བཤད་ཚང་ན་ལུས་དབེན་ཡིན་མི་དགོས་ཏེ། ངག་དབེན་ཡན་ཆད་དུའང་གང་ཤར་ཐམས་ཅད་བདེན་སྟོང་གིས་རྒྱས་བཏབ་སྟེ་བ་སྒོམ་པ་ཡོད་པའི་ཕྱིར་རོ། །གཉིས་པ་ནི། ལུགས་འདིའི་རྣལ་འབྱོར་པས་སྙིང་གའི་སྣ་རྩེར་སྔགས་ཀྱི་ཐིག་ལེ་
བསྒོམས་པས་སྟེང་འོག་གི་རླུང་རྣམས་སྙིང་གའི་དྷཱུ་ཏཱིའི་ནང་དུ་ཞུགས་གནས་ཐིམ་གསུམ་བྱས་པ་ལས་བྱུང་བའི་སྣང་བའི་ཡེ་ཤེས་སྐྱེས་པ་ནས་བསྒོམས་སྟོབས་ཀྱིས་སྙིང་གའི་རྩ་མདུད་རྫོགས་པར་གྲོལ་ཏེ་རླུང་སྙིང་གའི་མི་ཤིགས་པ་ལ་ཞུགས་གནས་ཐིམ་གསུམ་བྱས་པ་

[021B] །འཕགས་ལུགས་ཀྱི་རྫོགས་རིམ་ལ་རིམ་པ་དྲུག་ཏུ་བྱས་པའི་རིམ་པ་གཉིས་པའི་ངོ་བོའོ། །རིམ་པ་འདི་ལ་ངག་དབེན་ནམ་རྡོ་རྗེ་བཟླས་པ་ཞེས་པ་ནི་ཕྱོགས་གཅིག་གི་མིང་གིས་བཏགས་
པ་སྟེ། འདི་ལ་སྲོག་རྩོལ་གྱི་རྣལ་འབྱོར་གསུམ་ཡོད་པ་གང་ཞིག་སྔགས་ཐིག་དང་རྫས་ཐིག་སྒོམ་པའི་སྲོག་རྩོལ་གྱི་རྣལ་འབྱོར་གཉིས་ནི་ངག་དབེན་དང་རྡོར་བཟླས་གང་ཡང་མ་ཡིན་པའི་ཕྱིར་ཏེ། གསལ་སྒྲོན་ལས། ངག་དབེན་དང་རྡོ་རྗེ་བཟླས་པ་ཞེས་
པ་ནི་སྲོག་རྩོལ་གྱི་ཕྱོགས་གཅིག་གི་མིང་གིས་བཏགས་པ་སྟེ། རིམ་པ་འདི་སྤྱིའི་མིང་ནི་རྒྱུད་ཕྱི་མར་ཡན་ལག་དྲུག་གི་གསུམ་པ་སྲོག་རྩོལ་ཞེས་གསུངས་པའོ། །ཞེས་གསུངས་པའི་ཕྱིར། གཞན་ཡང། དེ་གཉིས་ཆོས་ཅན། ངག་དབེན་དང་རྡོར་བཟླས་མ་
ཡིན་ཏེ། ངག་དབེན་དང་རྡོར་བཟླས་གཉིས་པོ་གང་རུང་ཡིན་ན་སྣ་རྩེར་འོད་ཐིག་སྒོམ་པའི་སྲོག་རྩོལ་གྱི་རྣལ་འབྱོར་ཡིན་པས་ཁྱབ་པའི་ཕྱིར་ཏེ། རང་བཞིན་གྱི་བཟླས་པ་རླུང་ལྡང་འཇུག་གནས་གསུམ་ནི་བདེན་གཞིའི་ངག་དང། དེ་གསུམ་དང་ཡི་གེ་གསུཾ་
གྱི་གདངས་ཐ་དད་དུ་ཞེན་པ་ནི་དབེན་རྒྱུའི་དགག་བྱ་དང། རླུང་ལྡང་འཇུག་གནས་གསུམ་གྱི་གདངས་དང་ཡི་གེ་གསུམ་གྱི་གདངས་དབྱེར་མི་ཕྱེད་པར་སྦྱོར་བ་ནི་དབེན་པའི་དོན་ཡིན་པའི་ཕྱིར་དང། རྡོར་བཟླས་ཀྱང་འདི་ལ་བྱེད་པའི་ཕྱིར་ཏེ། གསལ་སྒྲོན་ལས། རྡོ་
རྗེ་གསུམ་གྱི་ཡི་གེ་གསུམ་དང་རླང་གསུམ་གྱི་གདངས་གསུམ་དབྱེར་མི་གཕྱེ་དཔར་སྦྱར་བའི་ངོ་བོ་ཉིད་ཀྱི་བླས་པ་ལ་རྡོ་རྗེ་བཟླས་པ་ཞེས་བྱའོ། །ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། བཤད་ཚུལ་འདི་མི་འཐད་པར་ཐལ། རྒྱུད་ཕྱི་མར་བཤད་
[022A]༄༅། །པའི་སྲོག་རྩོལ་གསུམ་ག་ངག་དབེན་རྡོ་རྗེ་བཟླས་པའི་རིམ་པར་འདུ་བར་བཤད་པའི་ཕྱིར་ན་མ་ཁྱབ་སྟེ། ངག་དབེན་རྡོ་རྗེ་བཟླས་པའི་རིམ་པར་འདུ་བ་ལ་ངག་དབེན་དང་རྡོ་རྗེ་བཟླས་པ་དངོས་ཡིན་མི་དགོས་པའི་ཕྱིར་ཏེ། དེ་ཉིད་
ལས༑ སྒྲོན་གསལ་ནས་བཤད་པ་ལ་སྣ་རྩེ་གསུམ་དུ་སྒོམ་བའི་སྲོག་རྩོལ་གསུམ་ཡོད་པས། ངག་དབེན་དང་རྡོར་བཟླས་དངོས་མིན་པའི་སྲོག་རྩོལ་ཡོད་ཀྱང། དེ་གཉིས་སྲོག་རྩོལ་གྱི་གཙོ་བོའི་སྒོ་ནས་མིང་འདོགས་སུ་བྱས་ན་དེ་གཉིས་སུ་འདུའོ། །ཞེས་
གསུངས་པའི་ཕྱིར། གཞན་ཡང། སྲོག་རྩོལ་གྱི་རྣལ་འབྱོར་ཡིན་ན་ངག་དབེན་རྡོ་རྗེ་བཟླས་པ་ཡིན་པས་མ་ཁྱབ་པར་ཐལ། ལུས་ཀྱི་གནད་ཆེ་སར་ཡི་གེ་དང་ཐིག་ལེ་སོགས་བསྒོམས་པས་རླུང་དྷཱུ་ཏཱིར་སྡུད་པའི་རྣལ་འབྱོར་ཐམས་ཅད་སྲོག་རྩོལ་གྱི་རྣལ་འབྱོར་ཡིན་པར་དེ་བཞིན་
གཤེགས་པའི་རྡོ་རྗེས་བཤད་པ་གང་ཞིག་དེ་ལ་རྗེ་བདག་ཉིད་ཆེན་པོས། རྩ་འཁོར་གྱི་གནས་སུ་ཡི་གེ་དང་ཐིག་ལེ་བསྒོཾ་པ་སོགས་ཐམས་ཅད་རླུང་དྷཱུ་ཏཱིར་སྡུད་པའི་ཐབས་སུ་འགྱུར་བར་བཤད་ནས། སྲོག་རྩོལ་རྒྱ་ཆེན་པོར་བཏང་བ་འདི་རྨད་དུ་
བྱུང་བའི་ལེགས་བཤད་ཅིག་འདུག་སྟེ། ཞེས་སོགས་བསྔགས་པ་མཛད་པའི་ཕྱིར་རོ། །སྲོག་རྩོལ་གསུམ་སྒོམ་པའི་རིམ་པ་ཡོད་དེ། ལུས་དབེན་གྱི་སྐབས་སུ་རླུང་དྷཱུ་ཏཱིར་སྡུད་ནུས་ཀྱང་སྙིང་གའི་དྷཱུ་ཏཱིར་སྡུད་མ་ནུས་པ་སྡུད་པའི་ཆེད་དུ། སྙིང་གའི་
སྣ་རྩེར་སྔགས་ཀྱི་ཐིག་ལེ་སྒོམ་པ་དང། དེ་ཡུན་རིང་དུ་གོམས་པ་ལས་སྟོང་པ་བཞིའི་ཡེ་ཤེས་ཐོག་མར་སྐྱེས་པ་ནས་ངག་དབེན་རྡོ་རྗེ་བཟླས་པའི་མིང་གིས་བཏགས་པའི་སྲོག་རྩོལ་གྱི་རིམ་པར་འཕོ་བ་ཡིན་ནོ། །འདི་ནི་སེམས་དབེན་རྗེས་མཐུན་པ་ཡིན་པས་

[022B] གསལ་སྒྲོན་ལས། སྙིང་གར་མི་ཤིགས་པ་སྒོམ་པའི་གནད་ལེགས་པར་ཤེས་ནས་རིང་དུ་གོམས་པ་ལས་སྟོང་པ་བཞིའི་ཡེ་ཤེས་ཐོག་མར་སྐྱེ་བ་ནས་སེམས་དབེན་རྗེས་མཐུན་པ་ཡིན་པས་
དེའི་སྒོ་ནས་དེའི་མིང་གདགས་སུ་རུང་ཡང་མཚན་ཉིད་པ་ནི་མིན་ནོ། །ཞེས་གསུངས་པས་སོ། །དེ་ལྟར་སྙིང་གར་རླུང་སྡུད་པའི་ཐབས་སྔགས་ཐིག་བསྒོམས་པས་རླུང་བསྡུས་ཏེ་དྷཱུ་ཏཱིར་ཐིམ་པ་ནི། སྙིང་གའི་མི་ཤིགས་པ་དང་ཉེ་བའི་དྷཱུ་ཏཱིར་ཐིམ་པ་ཡིན་གྱི་
མི་ཤིགས་པ་དངོས་ལ་ཐིམ་པ་མིན་ལ། མི་ཤིགས་པ་དངོས་ལ་རླུང་ཐིམ་པ་ལ་དེའི་རྩ་མདུད་ལྷོད་པར་སོང་དགོས་པས། དེའི་དོན་དུ་གདོང་གི་སྣ་རྩེར་འོད་ཐིག་སྒོམ་པའི་སྲོག་རྩོལ་ཞེས་པ་རླུང་ལྡང་འཇུག་གནས་གསུམ་གྱི་རང་གདངས་དང་ཡི་གེ་གསུམ་གྱི་གདངས་
དབྱེར་མི་བྱེད་པར་སྦྱོར་བའི་རྡོ་རྗེ་བཟླས་པ་སྒོམ་པ་ཡིན་ཏེ། སྨྱུག་མའི་སྦུབས་འགགས་པ་ལ་ཐུར་མ་རིང་པོས་དེའི་ནང་དུ་འབྱུང་འཇུག་བྱས་པས་བྱེད་པ་བཞིན་དུ། རྩ་མདུད་རྣམས་དེའི་ནང་དུ་རླུང་འབྱུང་འཇུག་བྱས་པས་འབྱེད་པའི་ཕྱིར། རླུང་སྔགས་
དབྱེར་མེད་དུ་སྦྱོར་བ་ཡང་རླུང་ལྡང་འཇུག་གནས་གསུམ་གྱི་གདངས་ཡི་གེ་གསུམ་བྲིས་པའི་རྣམ་པ་དང་ཐ་མི་དད་དུ་བྱེད་པ་མིན་ཞིང། ཚིག་ཏུ་བཏོན་པའི་ཕྱི་རོལ་གྱི་ངག་དང་ཐ་མི་དད་དུ་བྱེད་པ་ཡང་མིན་ལ། ཚིག་ཏུ་མ་བཏོན་ཀྱང་ཚིག་ཏུ་བཏོན་པའི་རྣམ་པ་ཡིད་
ལ་བྱེད་པ་ཕྱི་རོལ་གྱི་གདངས་དང་ཐ་མི་དད་དུ་བྱེད་པ་ཡང་མིན་གྱི། རྩའི་ནང་དུ་རླུང་རྒྱུ་བའི་ཚེ་ཡི་གེ་གསུམ་གྱི་གདངས་དང་འདྲ་བ་སྒྲོག་བཞིན་པར་ཡོད་པ་དེ་ཉིད་རང་གིས་ངོ་ཤེས་པར་བྱས་ནས། དེ་ལ་མ་ཡེངས་པར་ཡིད་གཏོད་པ་ནི་སྐབས་འདིའི་

[023A]༄༅། །རྡོར་བཟླས་བྱེད་ཚུལ་ཡིན་ནོ། །རྡོར་བཟླས་ལ་བཟླས་པའི་ཡུལ་རླུང་གི་སྒོ་ནས་ཕྱེ་ན། རྩ་བ་དང་ཡན་ལག་གི་རྡོར་བཟླས་གཉིས་དང། དེ་གཉིས་ལའང་རིམ་བཞིན་བཞི་དང་ལྔར་དབྱེ་བའོ། །བཟླས་བའི་སྔགས་ཀྱི་སྒོ་
ནས་ཕྱེ་ན། ཧཱུཾ་ཧོཿའི་ཡི་གེ་གཉིས་ཀྱི་རྡོར་བཟླས་དང། ཡི་གེ་གསུམ་གྱི་རྡོར་བཟླས་གཉིས་ཡོད། རྫོགས་རིམ་པས་རྡོར་བཟླས་བྱེད་པའི་སྐབས་གསུམ་ཡོད་དེ། དེས་ཞི་རྒྱས་དབང་དྲག་གི་ལས་སྒྲུབ་པའི་དོན་དུ་རྡོར་བཟླས་བྱེད་པ་ན། རྩ་བའི་
རླུང་བཞི་ལ་བྱེད་ལ། དེས་མིག་དང། རྣ་བ་དང། སྣ་དང། ལྕེ་དང། ལུས་ཀྱི་མངོན་ཤེས་ལྔ་སྒྲུབ་པའི་དོན་དུ་རྡོར་བཟླས་བྱེད་པ་ན། རིམ་བཞིན་རྒྱུ་བ་སོགས་ཡན་ལག་གི་རླུང་ལྔ་ལ་བྱེད་ཅིང། ལུས་དབེན་སྔོན་དུ་སོང་ནས་སེམས་
དབེན་གྱི་སྟོང་པ་རྣམས་འདྲེན་པའི་དོན་དུ་རྡོར་བཟླས་བྱེད་པ་ན། ཐོག་མར་རྩ་བའི་རླུང་བཞི་དང། དེ་ལ་ནུས་པ་རྙེད་པའི་མཚམས་ཤིག་ནས་ཡན་ལག་གི་རླུང་ལྔ་ལ་བྱེད་པར་གསུངས་སོ། །གསང་བའི་སྣ་རྩེར་རྫས་ཐིག་བསྒོམ་པ་ནི། རང་དང་ལས་
རྒྱ་གཉིས་སྙོམས་པར་ཞུགས་པ་ལས་བྱང་སེམས་དྷཱུ་ཏཱིའི་མར་སྣ་གཉིས་འཕྲད་མཚམས་སུ་འཕོ་མེད་དུ་འཛིན་པ་དང། རང་དང་ཡེ་རྒྱའི་དྷཱུ་ཏཱིའི་མར་སྣ་གཉིས་འཕྲད་མཚམས་སུ་ཐིག་ལེ་ལ་དམིགས་ནས་བསྒོམ་པ་གཉིས་ཡོད་དོ། །དེ་ལྟར་བསྒོམ་པའི་
དགོས་པ་ཡོད་དེ། སྲོག་རྩོལ་སྔ་མ་གཉིས་ཀྱིས་སྙིང་གར་རླུང་སྡུད་མ་ནུས་པ་སྡུད་པར་བྱེད་ལ། རྫས་ཐིག་བསྒོམ་པ་འདིས་སྙིང་གར་རླུང་བསྡུས་པའི་བོགས་འདོན་དུ་འགྲོ་བའི་ཕྱིར་རོ། །ཕྱག་རྒྱ་གཉིས་དང་སྦྱོར་བའི་སྲོག་རྩོལ་ནི་རྡོར་བཟླས་མཐར་ཕྱིན་པའི་

[023B] འདི་སྙིང་གར་རླུང་སྡུད་པའི་ཐབས་སུ་འགྲོ་ཚུལ་ནི་གསལ་སྒྲོན་ལས་ཤེས་པར་བྱ་དགོས་སོ། །འདི་ལ་ཁ་ཅིག་སྙིང་གར་རླུང་ཐིམ་པ་ལ་སྙིང་གའི་རྩ་མདུད་ལྷོད་པར་སོང་བས་ཁྱབ་ཟེར་ན། དེ་མི་འཐད་པར་ཐལ། རླུང་
སྙིང་གར་ཐིམ་པ་བྱུང་ཡང་སྙིང་གའི་དྷཱུ་ཏཱིར་ཐིམ་པ་མིན་པ་ཡོད་པའི་ཕྱིར་ཏེ། རླུང་ནང་དུ་ཐིམ་པ་ལ་དྷཱུ་ཏཱིར་ཐིམ་བསམ་ཁྱབ་པའི་ཕྱིར་ཏེ། གསལ་སྒྲོན་ལས། སྔར་བཤད་པ་ལྟར་རླུང་དྷཱུ་ཏཱིར་ཚུད་པའི་རྟགས་ངེས་པ་ཅན་འབྱུང་ཞིང། རང་ཤུགས་ཀྱིས་
རླུང་ནང་དུ་རིང་དུ་གནས་པ་བྱུང་བའི་ཚེ་ཐིམ་ན་དྷཱུ་ཏཱིར་ཐིམ་པས། སྟོང་པ་རྣམས་བཤད་པ་བཞིན་འཆར་ལ། དེ་འདྲ་བ་མིན་པའི་སྐབས་སུ་ནང་དུ་ཐིམ་པ་བྱུང་ཡང་དྷཱུ་ཏཱིར་ཐིམ་པ་མིན་པས་སྟོང་པ་རྣམས་བཤད་པ་བཞིན་མི་འོང་ངོ། །ཞེས་གསུངས་པའི་ཕྱིར་
བྱས་པ་ལ་ཁོ་ན་རེ། རླུང་སྙིང་གའི་དྷཱུ་ཏཱིར་ཐིམ་པ་ལ་སྙིང་གའི་རྩ་མདུད་ལྷོད་པར་སོང་བས་ཁྱབ་པར་ཐལ། སྙིང་གའི་རྩ་མདུད་ལྷོད་པར་མ་སོང་བར་སྙིང་གའི་དྷཱུ་ཏཱིར་རླུང་འཛུད་མི་རུང་པའི་ཕྱིར་ཟེར་ན། རྟགས་མ་གྲུབ་སྟེ། དེ་ཉིད་ལས། སྙིང་གའི་མི་ཤིགས་པ་
དངོས་ལ་རླུང་ཐིམ་བ་ལ་ནི་དེའི་རྩ་མདུད་ལྷོད་པར་སོང་བ་དགོས་པས། དེའི་སྔོན་དུ་སྙིང་གར་སྡུད་པའི་ཐབས་ཀྱིས་བསྡུས་ཏེ་དྷཱུ་ཏཱིར་ཐིམ་པ་ནི་དེ་དང་ཉེ་བའི་དྷཱུ་ཏཱིར་ཐིམ་པ་ཡིན་གྱི་དེར་ཐིམ་པ་མིན་ནོ། །དེ་བཞིན་དུ་རླུང་དྷཱུ་ཏཱིར་ཚུད་པ་བྱུང་ཡང་རྩ་མདུད་ཀྱི་
གནས་ཀྱི་དྷཱུ་ཏཱི་ནས་འགྲོ་འོང་བྱེད་མི་ནུས་སོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། བཤད་ཚུལ་འདི་མི་འཐད་པར་ཐལ། སྙིང་གའི་མི་ཤིགས་པར་རླུང་ཐིམ་པ་ལ་རྩ་མདུད་ལྷོད་པར་སོང་དགོས་ལ། སྙིང་གའི་དྷཱུ་ཏཱིར་རླུང་ཐིམ་པ་ལ་རྩ་མདུད་

[024A]༄༅། །ལྷོད་པར་སོང་མི་དགོས་པར་བཤད་པ་འདི་ནི་སྙིང་གའི་དབུས་ཀྱི་རྩ་མདུད་ཀྱི་དབང་དུ་བྱས་ཀྱི། སྙིང་གའི་དྷཱུ་ཏཱིར་རླུང་ཐིམ་པ་ལ་དེའི་སྟེང་འོག་གི་རྩ་མདུད་ལྷོད་པར་སོང་དགོས་པའི་ཕྱིར་ཏེ། དབྱངས་ཅན་དགའ་བློའི་ས་ལམ་ལས་
ལྡང་འཇུག་གནས་གསུམ་གྱི་རང་གདངས་ཡི་གེ་གསུམ་གྱི་གདངས་སུ་ཤར་བའི་རྡོ་རྗེ་བཟླས་པ་བྱས་པ་ལ་བརྟེན་ནས། སྙིང་གའི་གོང་འོག་གི་རྩ་མདུད་ལྷོད་པར་སོང་སྟེ་སྟེང་འོག་གི་རླུང་རྣམས་སྙིང་གའི་དྷཱུ་ཏཱིའི་ནང་དུ་ཐིམ་པ་ལས་བྱུང་བའི་སྣང་བའི་ཡེ་ཤེས་
སྐྱེས་པ་ན། ལུས་དབེན་ནས་ངག་དབེན་དུ་འཕོས་པ་ཡིན། ཞེས་གསུངས་པའི་ཕྱིར་ཟེར་ན་དཔྱད་པར་བྱ་སྟེ། ལུས་དབེན་ནས་ངག་དབེན་གྱི་རིམ་པར་འཕོ་བ་ལ་རྡོ་རྗེ་བཟླས་པ་བསྒོམ་མི་དགོས་བའི་ཕྱིར་ཏེ། རྡོར་བཟླས་ཀྱི་སྔོན་དུ་སྔགས་ཐིག་བསྒོམ་པའི་
སྲོག་རྩོལ་འགྲོ་དགོས་པ་གང་ཞིག་དེའི་སྐབས་སུ་ལུས་དབེན་ནས་ངག་དབེན་གྱི་རིམ་པར་འཕོ་བ་ཡིན་པའི་ཕྱིར། དང་པོ་གྲུབ་སྟེ། ལེའུ་གསུམ་པར། རིན་ཆེན་བརྟན་པར་གྱུར་ནས་སྤྲོ། །བརྟན་པར་མ་གྱུར་ཡོངས་མི་སྤྲོ། །ཞེས་པའི་གཞུང་
གི་མཐར་ཐུག་གི་དོན་བཤད་པའི་སྐབས་ཀྱི་སྒྲོན་གསལ་ལས་དེ་ལྟར་གསུངས་པའི་ཕྱིར། དེར་རྡོར་བཟླས་མཐར་ཐུག་ཏུ་བཤད་པ་ན་འགྲེལ་བ་བཞི་སྦྲག་གི་མཐའ་གཅོད་ལས། རྡོར་བཟླས་འདིས་ཟུང་འཇུག་སྐྱེད་པ་རྡོར་བཟླས་ཀྱི་ལས་སུ་བྱ་
བའི་སྒོ་ནས་མཐར་ཐུག་ཏུ་གསུངས་པའམ། ཡང་ན་ཟུང་འཇུག་གི་སྐབས་སུ་ཡང་དག་དབེན་གྱི་སྐབས་དང་འདྲ་བའི་རྡོར་བཟླས་བྱེད་པ་ཕྱོགས་གཅིག་ལ་དགོངས་ནས་དེ་ལྟར་བཤད་དོ། །ཞེས་གསུངས་པ་ལྟར་ཡིན་ནོ། །གཉིས་པ་གྲུབ་སྟེ། ལུས་དབེན་

[024B] སྤྲོས་པས་ཆོག་གོ་གསུམ་པ་ནི། ནང་གི་རྐྱེན་རྡོར་བཟླས་དང་བསམ་གཏན་གཉིས་ཀྱི་སྡུད་རིམ། ཕྱིའི་རྐྱེན་ཕྱག་རྒྱའི་སྲོག་རྩོལ་ལ་བརྟེན་ནས་སྙིང་གའི་རྩ་མདུད་རྫོགས་
པར་གྲོལ་ཏེ་རླུང་རྣམས་སྙིང་གའི་མི་ཤིགས་པ་ལ་ཐིམ་པ་ལས་བྱུང་བའི་སྣང་བའི་ཡེ་ཤེས་སྐྱེས་པ་ནས་བཟུང་སྟེ། མ་དག་པའི་སྒྱུ་ལུས་མ་ཐོབ་པའི་སྐབས་ཀྱི་རྫོགས་རིམ་ནི། སེམས་དབེན་གྱི་རིམ་པའི་ངོ་བོའོ། །སེམས་དབེན་གསར་དུ་སྐྱེད་པ་ལ་ཁྱབ་བྱེད་ལ་
དམིགས་པའི་རྡོར་བཟླས་བྱེད་པར་ཟབ་དོན་གསལ་བའི་ཉི་མར་བཤད་ཀྱང་གསལ་སྒྲོན་སོགས་ལས་དེ་ལྟར་གསལ་བར་མ་གསུངས་པས་ཁུངས་བཙལ་པར་བྱའོ། །འདི་ལ་མཁས་པ་ཁ་ཅིག་སེམས་དབེན་གྱི་ཡེ་ཤེས་གསུམ་སྐྱེད་པ་ལ་ལས་རྒྱ་བརྟེན་དགོས་པ་ནི་
རིམ་ལྔ་ལས། སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་འཕགས། །ཡེ་ཤེས་གསུམ་གྱི་དབྱེ་བ་ནི། །གསལ་བར་འདི་ལས་མཚོན་པར་འགྱུར། །ཞེས་གསུངས་པའི་དགོངས་པ་ཡིན་ཏེ། མཁས་གྲུབ་རྗེའི་གསུང་ཟིན་བྲིས་ལས། སྲོག་རྩོལ་
གསུམ་དང་ཁྱད་པར་དུ་རྡོར་བཟླས་ཏེ་ནང་གི་རྐྱེན་གསུམ་དང། ཕྱིའི་རྐྱེན་ནི་རིམ་ལྔ་ལས། སྒྱུ་མ་དག་ནི་ཐམས་ཅད་ལས། །ཞེས་པ་ནས། གསལ་བར་འདི་ལས་མཚོན་པར་ནུས། །ཞེས་གསུངས་པ་ལྟར། ཕྱག་རྒྱ་སྲོག་རྩོལ་དུ་སོང་བ་སྟེ་ཕྱི་ནང་གི་རྐྱེན་དེ་
དག་ལ་བརྟེན་ནས་སེམས་དབེན་གྱི་ཡེ་ཤེས་བསྐྱེད་ནུས་ཀྱི། ཞེས་དང། ངག་དབེན་ཐོག་མར་བསྒོམ་པ་ནས་སྙིང་གའི་རྩ་མདུད་ལྷག་མ་མ་ལུས་པར་མ་གྲོལ་བར་གྱི་སྟོང་པ་བཞི་གང་ཤར་ཐམས་ཅད་ནི་ངག་དབེན་ཡིན་ལ། སྙིང་གའི་རྩ་མདུད་

[025A]༄༅། །ལྷག་མ་མ་ལུས་པར་གྲོལ་བ་ལ་ནི་གོང་དུ་བཤད་པའི་ཕྱི་ནང་གི་ཐབས་གཉིས་ཀ་དགོས་སོ། །ཞེས་གསུངས་པའི་ཕྱིར། ཞེས་འདོད་དོ། །འདི་ལ་མཁས་པ་ཁ་ཅིག་ན་རེ། སེམས་དབེན་མཐར་ཐུག་གི་ཡེ་ཤེས་
གསུམ་སྐྱེད་པ་ལ་ལས་རྒྱ་བརྟེན་དགོས་པ་ནི་རིམ་ལྔའི་གཞུང་འདིའི་དགོངས་པ་ཡིན་གྱི་སེམས་དབེན་ཙམ་ལ་མིན་ཏེ། གསལ་སྒྲོན་ལས། སྒྱུ་ལུས་ཀྱི་སྒྲུབ་གཞིའི་སེམས་དབེན་གྱི་ཡེ་ཤེས་གསུམ་རྫོགས་པར་སྐྱེད་པ་ལ་ཕྱིའི་ཕྱག་རྒྱ་དགོས་སོ། །ཞེས་
དང༑ རྗེ་རིན་པོ་ཆེས་འདུས་བའི་བཀའ་གནད་བསྟན་པ་ལས། གང་ཞིག་ཐུན་མོང་ལམ་གྱིས་རྒྱུད་སྦྱངས་ཤིང། །དབང་གིས་ལེགས་སྨིན་སྡོམ་པ་ཡོངས་སུ་དག་དྲན་པ་གཅིག་པའི་རྣལ་འབྱོར་མཐར་ཕྱིན་ཅིང། །རྡོ་རྗེ་གསུམ་གྱི་ཏིང་
འཛིན་རྙེད་པ་དེས། །སྒྱུ་མ་འོད་གསལ་བདེན་པ་གཉིས་ཀྱི་ལམ། །ཆོས་དང་གཟུགས་སྐུ་གཉིས་ནི་མཐོང་ཆོས་ལ། །མངོན་དུ་འགྱུར་བའི་ཉེ་རྒྱུར་འཇུག་པ་ན། །ཕྱག་རྒྱ་བཟང་ལས་བདེ་ཆེན་མཚོན་པར་བྱ། །ཞེས་གསུངས་པའི་ཕྱིར་
ཁྱབ་སྟེ། འདིའི་རྡོ་རྗེ་གསུམ་གྱི་ཏིང་ངེ་འཛིན་ནི་དབེན་པ་གསུམ་གྱི་མིང་མིན་གྱི། བསྐྱེད་རིམ་པའི་རྡོ་རྗེ་གསུམ་གྱི་ཏིང་ངེ་འཛིན་མ་ཡིན་པའི་ཕྱིར་ཏེ། ཚེ་འདིར་འཚང་རྒྱ་བའི་རྒྱུར་གསུངས་པས་ཤེས་པའི་ཕྱིར་ཞེས་འདོད་དོ། །འདི་ལ་ཁ་ཅིག་ན་རེ། གཞུང་
འདིས་ཚེ་འདིར་འཚང་རྒྱ་བ་ལ་མེད་དུ་མི་རུང་བར་ལས་རྒྱ་བརྟེན་དགོས་པའི་མ་མཐའི་མཚམས་བསྟན་པ་མིན་གྱི། རྫོགས་རིམ་གྱི་བོགས་འབྱིན་གྱི་སྦྱོད་པ་བྱ་རན་པའི་མཚམས་བསྟན་བ་ཡིན་ཏེ། དེ་ལ་ནི་སེམས་དབེན་ཐོབ་པས་ཁྱབ་པའི་

[026B] དེ་ལྟར་གསལ་སྒྲོན་ལས་གསུངས་པའི་ཕྱིར་རོ། །ཞེས་ཟེར། འདི་ལ་ཁ་ཅིག་ན་རེ། ཚེ་འདིར་འཚང་རྒྱ་བ་ལ་ལས་རྒྱ་ངེས་པར་བརྟེན་དགོས་པའི་མ་མཐའི་ས་མཚམས་ནི་སེམས་དབེན་ཐོབ་པ་ནས་ཡིན་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་
ཊཱི་ཀ་ལས། འདིར་ཕྱག་རྒྱ་དང་སྟོང་པ་གསུམ་རྗེས་སུ་འགྲོ་ལྡོག་ངེས་པར་གསུངས་པ་ནི། སྒྱུ་མའི་སྐུ་སྒྲུབ་ནུས་པའི་སེམས་དབེན་གྱི་སྟོང་པ་གསུམ་རྫོགས་པར་སྐྱེ་བ་ཕྱག་རྒྱ་ལ་ངེས་པར་ལྟོས་པ་ལ་དགོངས་པ་ཡིན་ཏེ། དེ་མེད་ན་སེམས་དབེན་གྱི་
མཚན་ཉིད་འགའ་ཞིག་ཚང་བའི་ཡེ་ཤེས་གསུམ་སྐྱེ་ཡང་མཚན་ཉིད་རྫོགས་པ་མི་སྐྱེ་བའི་ཕྱིར་རོ། །ཞེས་གསུངས་པའི་ཕྱིར། ཞེས་འདོད་དོ། །འདི་ནི་རྗེའི་དགོངས་བ་ཡིན་ནམ་སྙམ་ཡང་ཁ་ཚོན་གཅོད་དཀའ་བས་དཔྱོད་པའི་སྒོ་ཅོམ་བཀོད་
དོ༑ ༑ཡང་ཁ་ཅིག་ན་རེ། ལས་རྒྱ་བརྟེན་དགོས་པའི་མཚམས་སེམས་དབེན་ཐོབ་པ་ནས་ཡིན་ཟེར་བ་མི་འཐད་དེ། གང་ཟག་མཚན་ཉིད་ཚང་བ་ལ་རིམ་གཉིས་སྒོམ་པའི་སྔོན་དུ་དབང་གསུམ་པ་དངོས་དབང་དུ་བསྐུར་བ་ཡོད་པ་གང་ཞིག་གསང་བ་གྲུབ་པ་
ལས༑ ལས་དང་པོ་བས་ཕྱིའི་ཕྱག་རྒྱའི་ཐབས་སྤངས་ན་ཐབས་གཞན་གྱིས་དགའ་བཞིའི་ལྷན་སྐྱེས་མཚོན་དུ་མེད་པར་གསུངས་པའི་ཕྱིར་ན་མ་ཁྱབ་སྟེ། དང་པོ་ནི་སྲིད་པ་ཙམ་ཡིན་གྱི་ངེས་གཟུང་མིན་ལ། གཉིས་པ་ཡང་བསྐྱེད་རིམ་གྱི་སྐབས་སུ་རླུང་དྷཱུ་ཏཱིར་འཛུད་པ་
ལ་ལས་རྒྱ་བརྟེན་དགོས་པར་བཤད་པ་ཡིན་པའི་ཕྱིར། འདིའི་དགོས་པ་ནི་བསྐྱེད་རིམ་གྱི་བདེ་སྟོང་བསྐྱངས་པས། རྫོགས་རིམ་གྱི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར་བ་དང། རྫོགས་རིམ་གྱི་ལུས་ལ་གནད་དུ་བསྣུན་པའི་ཐབས་

[026A]༄༅། །རྣམས་བསྒོམ་པ་ན་རླུང་འདུ་བར་ཤིན་ཏུ་སླ་བ་སོགས་ཀྱི་དགོས་པ་མང་པོ་ཡོད་ཀྱང། ཡུལ་རྟེན་གྱི་མཚན་ཉིད་ཚང་བ་ཤིན་ཏུ་དཀོན་པར་གསུངས་ཤིང། ཚུལ་བཞིན་མ་བྱས་ན་ངན་འགྲོར་ལྟུང་བའི་ཉེས་དམིགས་ཆེ་བར་གསུངས་
པས༑ ཡེ་རྒྱ་ཙམ་གྱིས་བསྐྱེད་རིམ་ཕྲ་རགས་མཐར་ཕྱིན་ནས་རྫོགས་རིམ་གྱི་ལུས་ལ་གནད་དུ་བསྣུན་པའི་ཐབས་སྒོམ་པ་ནི་ཤིན་ཏུ་བཟང་སྟེ། དེ་འདྲ་བའི་ལམ་གྱིས་སེམས་དབེན་བསྐྱེད་ནུས་ཤིང། སེམས་དབེན་ཐོབ་ནས་ལས་རྒྱ་བརྟེན་པ་ན་དེ་
འདྲ་བའི་ཉེས་དམིགས་མི་འབྱུང་བའི་ཕྱིར་རོ། །རླུང་སྡུད་པའི་ཐབས་བསྒོམས་པས་རླུང་དྷཱུ་ཏཱིར་ཞུགས་པའི་རྟགས་སྣ་བུག་གཉིས་ནས་རླུང་མཉམ་རྒྱུ་ཤེད་མཚུངས་ངེས་ཅན་ཐེངས་པ་འབྱུང། གནས་པའི་རྟགས་སྣ་བུག་གི་རྒྱུ་བ་ཆད། སྣ་བུག་
གི་རྒྱུ་བ་ལོག་ནས་ནང་དུ་གནས་ཀྱང། མ་ཐིམ་ན་ལུས་གད་པ་ལྟ་བུ་ཡང་འབྱུང་བར་གསུངས་སོ། །ཐིམ་པའི་རྟགས་ཆུ་མེ་རླུང་བཞི་སྔ་མ་ཕྱི་མར་ཐིམ་པ་ན་རིམ་བཞིན་སྨིག་རྒྱུ་དུ་བ་མཁའ་སྣང་མེ་ཁྱེར་ལྟ་བུའི་སྣང་བ་འཆར། རླུང་སྣང་བ་ལ་ཐིམ་པར་
བརྩམས་པ་ན་མར་མེ་འབར་བ་ལྟ་བུའི་སྣང་བ་འཆར། འདི་དག་ལ་རགས་པ་ཉེར་ལྔའི་ཐིམ་རིམ་སྦྱོར་ཚུལ་ནི་རྣམ་གཞག་རིམ་པའི་རྣམ་བཤད་དང་འགྲེལ་པ་བཞི་སྒྲག་གི་མཐའ་གཅོད་ལས་ཤེས་པར་བྱའོ། །རྟགས་འདི་དག་སྔ་མ་ལས་ཕྱི་མ་གསལ་
དུ་སོང་བའི་དཔེ་ཡིན་ཞེས་པ་དང། རྟགས་ཅན་གྱི་ཤེས་པ་བརྟན་གཡོའི་ཚད་ཡིན་ཞེས་པ་དང། སྨིག་རྒྱུ་སོགས་དང་འདྲ་བའི་སྣང་བ་འཆར་བ་ཡིན་ཞེས་པའི་བཞེད་པ་གསུམ་འབྱུང་བ་ལས་ཕྱི་མ་ལེགས་པར་གསུངས་སོ། །རང་བཞིན་གྱི་རྟོག་པ་རླུང་དང་

[026B] སྣང་བ་རླུང་དང་བཅས་པ་མཆེད་པ་ལ་ཐིམ་པ་ན་དེ་ལ་ཉི་འོད་ཀྱིས་ཁྱབ་པ་ལྟ་བུའི་སྣང་བ་དང། མཆེད་པ་རླུང་དང་བཅས་པ་ཉེར་ཐོབ་ལ་ཐིམ་པ་ན་དེ་ལ་
སྨག་འཐུག་པོས་ཁྱབ་པ་ལྟ་བུའི་སྣང་བ་དང། ཉེར་ཐོབ་རླུང་དང་བཅས་པ་འོད་གསལ་ལ་ཐིམ་པ་ན་སློག་བྱེད་ཀྱི་རྐྱེན་གསུམ་དང་བྲལ་བའི་ནམ་མཁའི་རང་མདོག་ལྟ་བུའི་སྣང་བ་འཆར་བར་གསུངས་སོ། །ས་ཆུ་ལ་ཐིམ་པ་སོགས་ལས་ལོག་པ་དང་ཆུ་ལོག་པ་
སོགས་ཀྱི་ཐ་སྙད་སྦྱར་བའང་ཡོད་ལ། དེའི་དོན་ནི་རང་གི་ལུས་ཀྱི་སའི་ཁམས་ཀྱིས་རྣམ་ཤེས་ཀྱི་རྟེན་བྱེད་པའི་ནུས་པ་ལོག་ནས་ནུས་པ་དེ་ཆུ་ལ་འཕོས་པ་ལྟ་བུ་ལས་ཆུ་ལ་ཐིམ་ཞེས་གསུངས་ཏེ། མེ་རླུང་ལ་ཐིམ་པའི་བར་དུའང་དེ་བཞིན་ནོ། །རླུང་ཐིམ་ཞེས་པ་ནི་རང་བཞིན་
གྱི་རྟོག་པ་དངོས་སུ་གཡོ་བར་བྱེད་པའི་རླུང་གིས་རྣམ་ཤེས་ཀྱི་བཞོན་པ་བྱེད་པའི་ནུས་པ་ལོག་ནས་དེའི་ནུས་པ་སྣང་བའི་རླུང་ལ་འཕོས་པ་ལྟ་བུ་ལ་རླུང་སྣང་བ་ལ་ཐིམ་པར་གསུངས་ཀྱི་རླུང་ཐམས་ཅད་ཐིམ་པ་མི་སྲིད་དོ། །རང་བཞིན་སྣང་བ་ལ་ཐིམ་པ་ཡང་རང་བཞིན་གྱི་རྟོག་
པས་ཡུལ་འཛིན་པའི་ནུས་པ་ལོག་པའོ། །སྟོང་པ་བཞི་སྔ་མ་ཕྱི་མར་ཐིམ་པའང་དེས་ཤེས་པར་བྱའོ། །ས་ཆུ་ལ་ཐིམ་པ་སོག་རྗེས་མཐུན་པ་ནི། གཞི་དུས་ཀྱི་ཕོ་མོ་སྦྱོར་བ་དང། གཉིད་གཉིད་དུ་འགྲོ་བའི་དུས་དང། བརྒྱལ་བ་ལ་སོགས་པའི་སྐབས་དང་
ལམ་དུས་སུ་ཐོག་མར་དབང་གསུམ་པ་དང། རྡོར་བཟླས་མན་ཆད་དུའང་འབྱུང་མོད་ཀྱང། མཚན་ཉིད་པ་ནི། གཞི་དུས་ཀྱི་འཆི་བའི་དུས་དང། ལམ་དུས་སུ་སེམས་དབེན་ནས་བརྩམས་ཏེ་འབྱུང་བ་ཡིན་ནོ། །ཞེས་མངོན་པར་བྱང་ཆུབ་པའི་

[027A]༄༅། །རིམ་པའི་བཤད་པ་ལས་གསུངས་སོ། །ལུས་ལ་གནད་དུ་བསྣུན་པ་ལས་འཆར་བའི་རྟགས་ལ་ཡང། དབང་པོའི་སྒོ་རྣམས་ནས་ཕྱིར་ཧ་ཅང་གཡོ་བའི་རླུང་ཅུང་ཟད་ནང་དུ་ལྡོག་པར་རྩོམ་པ་དང། ཅུང་ཟད་ལོག་པ་དང། དབུ་མར་
ཅུང་ཟད་ཚུད་པ་ལ་སོགས་པའི་རྟགས་ནས་བཟུང་སྟེ། ལམ་མཐོན་པོར་སོང་བའི་སྐབས་ཀྱི་ལྡོག་པ་དང། ལོག་རྟགས་ཁྱད་པར་ཅན་དུ་གྱུར་པའི་རིམ་པ་དུ་མ་ཞིག་ཡོད་པར་གསལ་སྒྲོན་ལས་གསུངས་སོ། །འདི་ལ་ཁ་ཅིག་ན་རེ། སེམས་དབེན་གྱི་སྣང་
མཆེད་ཐོབ་གསུམ་གང་རུང་ཡིན་ན་དེ་མཚན་ཉིད་པ་ཡིན་པས་ཁྱབ་པར་ཐལ། དེ་དག་མཚན་ཉིད་པ་ནི་སེམས་དབེན་ནས་བརྩམས་ཏེ་འབྱུང་བར་གསུངས་པའི་ཕྱིར་ན་མ་ཁྱབ་སྟེ། སེམས་དབེན་ནས་བརྩམས་ཏེ་མཚན་ཉིད་པ་འབྱུང་བར་གསུངས་
ཀྱང༑ སེམས་དབེན་གྱི་ཡེ་ཤེས་གསུམ་གང་རུང་ལ་དེ་དག་མཚན་ཉིད་པ་ཡིན་པས་ཁྱབ་པར་མ་གསུངས་པའི་ཕྱིར་ཏེ། ཐེག་ཆེན་སྦྱོར་ལམ་ནས་བཟུང་སྟེ་ཕྱིར་མི་ལྡོག་པའི་རྟགས་འབྱུང་བར་མངོན་རྟོགས་རྒྱན་ལས་གསུངས་ཀྱང། ཐེག་ཆེན་སྦྱོར་ལམ་པ་ཡིན་
ན་ཕྱིར་མི་ལྡོག་པའི་རྟགས་ཐོབ་པས་མ་ཁྱབ་པ་བཞིན་ཡིན་པའི་ཕྱིར། འདོད་མི་ནུས་ཏེ། ལམ་དུས་སུ་སྣང་མཆེད་ཐོབ་གསུམ་མཚན་ཉིད་པ་འབྱུང་བ་ལ་ལས་རླུང་ཐམས་ཅད་སྙིང་གའི་མི་ཤིགས་པ་ལ་འཆི་རིམ་ཇི་ལྟ་བ་བཞིན་དུ་ཐིམ་པ་ཞིག་དགོས་པའི་ཕྱིར་
དང། སེམས་དབེན་ཐོབ་ཀྱང་ཁྱབ་བྱེད་གྱི་རླུང་ཐམས་ཅད་སྙིང་གར་སྡུད་མི་ནུས་བ་དུ་མ་ཡོད་པའི་ཕྱིར། བྱས་པ་ལ་ཁོ་ན་རེ། སེམས་དབེན་གྱི་སྣང་མཆེད་ཐོབ་གསུམ་གང་རུང་ཡིན་ན་དེ་དག་མཚན་ཉིད་པ་ཡིན་པས་ཁྱབ་པར་ཐལ། སྙིང་གའི་དྷཱུ་ཏཱིར་

[027B] གསལ་སྒྲོན་ལས། དེ་རྣམས་ནི་འཆི་བའི་དུས་སུ་རྫོགས་པར་འཆར་ལ། གཉིད་ཀྱི་དུས་སུ་སྣ་བུག་གི་རྒྱུ་བ་མ་ལྡོག་པས་ཆ་འདྲ་ཙམ་
འཆར་རོ། །ལམ་དུས་སུ་ནི་སྙིང་གའི་དྷཱུ་ཏཱིར་རླུང་བཙུད་ནས་ཐིམ་པ་ལ་མཚན་ཉིད་རྣམས་ཚང་བར་འཆར་ལ། གཞན་དུ་ཐིམ་པ་ལ་དེའི་ཚོད་ཙམ་མི་འཆར་རོ། །ཞེས་གསུངས་པའི་ཕྱིར་ན་དཔྱད་པར་བྱ་སྟེ། ཟབ་དོན་གསལ་བའི་ཉི་མ་ལས། དེ་ལྟ་
བུའི་སྟོང་པ་གསུམ་ནི་གཞི་ལ་འཆི་དུས་སུ་མཚན་ཉིད་པ་འཆར་ཞིང་གཉིད་དུས་སུ་ཆ་འདྲ་དང། ལམ་དུས་སུ་སེམས་དབེན་མཐར་ཐུག་ཐོབ་ནས་མཚན་ཉིད་པ་འཆར་ཞིང། དེའི་སྔོན་དུ་རྗེས་མཐུན་པ་འཆར་རོ། །ཞེས་གསུངས་པ་ནི། གསལ་སྒྲོན་གྱི་གཞུང་དེའི་
དོན་བཀོད་པ་ལྟ་བུར་སྣང་བའི་ཕྱིར་རོ། །མཁས་གྲུབ་རྗེའི་གསུང་ཟིན་བྲིས་ལས། ལུས་དབེན་སོགས་ཀྱི་སྐབས་སུ་དེ་དག་བྱུང་བ་ནི་སྟོང་པ་བཞི་མཚན་ཉིད་པ་ཡིན་ཡང་སེམས་དབེན་གྱི་སྟོང་པ་བཞི་མིན་གསུངས། ཁ་ཅིག་ལམ་དུས་ཀྱི་ཡེ་ཤེས་གསུམ་གང་རུང་
ཡིན་ན་བདེ་སྟོང་གི་ཡེ་ཤེས་ཡིན་པས་ཁྱབ་ཟེར་ན། དེ་མི་འཐད་པར་ཐལ། ཡེ་ཤེས་གསུམ་གྱིས་བདེ་བ་དང་སྟོང་པ་མ་སྦྱར་ན་དཀར་དམར་ནག་གསུམ་གྱི་སྣང་བ་ཁོ་ན་འཆར་བར་གསུངས་པ་དང། ཐུན་མོང་མ་ཡིན་པའི་བདེ་བ་རྐྱང་བ་བསྒོམ་པའང་ངོ་མཚར་བའི་ཏིང་ངེ་
འཛིན་ཡིན་པར་བསྔགས་པ་མཛད་པ་དང། ཉེར་ཐོབ་དྲན་མེད་ལ་བདེ་སྟོང་སྦྱར་བ་མེད་པར་གསུངས་པའི་ཕྱིར། རྒྱས་པར་གསལ་སྒྲོན་ལས་ཤེས་པར་བྱའོ། །ཁ་ཅིག་སེམས་དབེན་གྱི་སྟོང་པ་བཞི་པོ་གང་རུང་དུ་གྱུར་བའི་ཡས་བབས་དང་མས་བརྟན་གྱི་དགའ་
[028A]༄༅། །བ་བཞི་བཞི་མེད་པར་ཐལ། ཟ་བ་དོན་གསལ་བའི་ཉི་མ་ལས། སེམས་དབེན་སྐབས་འདིར་རླུང་དང་བྱང་སེམས་ལུས་ཀྱི་སྟོད་སྨད་ནས་བསྡུས་པའི་ལུགས་འབྱུང་གི་དགའ་པ་བཞི་ལས་འོད་གསལ་གྱི་ངོ་བོར་གྱུར་བའི་ལུགས་ལྡོག་གི་
དགའ་བཞི་མི་འཇོག་སྟེ། གལ་ཏེ་འཇོག་ན་བྱང་སེམས་སྙིང་ག་ནས་གྱེས་པའི་རིམ་པས་འཇོག་དགོས་པ་གང་ཞིག་དེ་ལྟར་ན་རླུང་གཡོ་བར་འགྱུར་བའི་ཕྱིར་རོ། །ཞེས་གསུངས་བའི་ཕྱིར་ཟེར་ན་དཔྱད་པར་བྱ་སྟེ། གསལ་སྒྲོན་ལས། རླུང་དང་བྱང་སེམས་
སྙིང་གར་བསྡུས་པའི་ཐིམ་རིམ་ལས་སྟོང་པ་རྣམས་སྐྱེད་ནུས་ན། ཡས་བབས་དང་མས་བརྟན་གྱི་དགའ་བ་རྣམས་དང། སྙིང་གར་འདུ་བ་དང་ཕྱིར་ལ་གྱེས་པའི་རིམ་པ་ལས་སྟོང་པ་ཁྱད་པར་ཅན་རྣམས་འདྲེན་པ་གཉིས་གང་བྱེད་ཀྱང་ནུས་སོ། །ཞེས་དང་
རྫོགས་རིམ་དངོས་གྲུབ་སྙེ་མ་ལས། ལུགས་ལྡོག་གི་སྣང་མཆེད་ཐོབ་གསུམ་འོད་གསལ་གྱི་ཡེ་ཤེས་སུ་མི་རུང་ཡང། ལུགས་ལྡོག་གི་དགའ་བ་གཞན་གསུམ་ལྷན་སྐྱེས་སུ་འཇོག་པ་གཅིག་བཤད་ལ། དེ་བཞིན་དུ་ལུགས་མཐུན་གྱི་སྣང་མཆེད་ཐོབ་
གསུམ་དང་དེ་གསུམ་དགའ་བ་གསུམ་དུ་བཞག་པ་ལྷན་སྐྱེས་ཀྱི་དགའ་བར་མི་འཇོག་ཀྱང། ལུགས་མཐུན་ཡས་བབས་ཀྱི་དགའ་བ་གསུམ་ལྷན་སྐྱེས་ཀྱི་དགའ་བར་འཇོག་པའི་སྐབས་གཅིག་ཀྱང་ཡོད་པར་མངོན་ནོ། །ཞེས་གསུངས་པ་ཙམ་ལས་གསལ་བར་
བཤད་པ་མི་སྣང་ལ། རྗེའི་གསུང་འབུམ་གྱི་གྲས་སུ་བཞུགས་པའི་མན་ངག་ཡིག་ཆུང་ལས་རླུང་མ་ལངས་པར་ཡས་བབས་ཀྱི་དགའ་བཞིའི་མཇུག་ཏུ་མས་བརྟན་དང། མས་བརྟན་གྱི་དགའ་བཞིའི་མཇུག་ཏུ་ཡས་བབས་ཀྱི་དགའ་བཞི་བརྒྱུད་མར་འབྱུང་བ་ཡོད་པར་

[028B] མས་བརྟན་ལས་མ་ལངས་པའི་ཡས་བབས་ཀྱི་དགའ་གཞི་ནི་སྔ་མའི་མས་བརྟན་ལས་བདེ་བ་ཆེ་ཞིང། བཞི་ཀ་ལྷན་སྐྱེས་སུ་འཇོག་དགོས་པ་དང། མས་བརྟན་ལས་ལངས་པའི་རྗེས་སུ་སྐྱེས་བའི་ཡས་བབས་ཀྱི་དགའ་བཞི་ནི་སྔ་མ་ལས་བདེ་བ་ཆེ་
བ་དང་བཞི་ཀ་ལྷན་སྐྱེས་ཡིན་པའི་ངེས་པ་མེད་པར་གསུངས་ལ། མན་བརྟན་གྱི་ལྷན་སྐྱེས་ཀྱི་དུས་སུ་བདེ་སྟོང་སྦྱར་ཏེ་བསྒོམས་སྟོབས་ཀྱིས། རླུང་སྔ་མ་མ་ལངས་པའི་སྟེང་དུ་སྔར་མ་བསྡུས་པའི་ཁྱབ་བྱེད་ཀྱི་རླུང་རགས་པ་འགའ་ཞིག་འདུས་ནས་ཞུགས་གནས་ཐིམ་གསུམ་
བྱེད་པ་དང། ཡས་བབས་དང་མས་བརྟན་གྱི་དགའ་བཞི་འདྲེན་པ་ཡོད་པར་གསུངས་པའི་ཕྱིར། འདི་དག་ནི་ཤིན་ཏུ་རྟོགས་པར་དཀའ་བའི་གནས་ཡིན་བར་རྗེ་བདག་ཉིད་ཆེན་པོས་གསུངས་འདུག་པས་བློ་ལྡན་རྣམས་ཀྱིས་ཞིབ་ཏུ་དཔྱད་པར་བྱའོ། །གཉིས་པ་ལ་
གཉིས༑ བདེན་གཉིས་སོ་སོ་བའི་རྫོགས་རིམ་དང། བདེན་གཉིས་དབྱེར་མེད་ཀྱི་རྫོགས་རིམ་མོ། །དང་པོ་ལ་གཉིས། ཀུན་རྫོབ་སྒྱུ་མའི་རྫོགས་རིམ་དང། དོན་དམ་འོད་གསལ་གྱི་རྫོགས་རིམ་མོ། །དང་པོ་ནི། སེམས་དབེན་མཐར་ཐུག་གི་དཔེའི་འོད་
གསལ་ལས་རླུང་ཅུང་ཟད་གཡོས་ཏེ་ལུགས་ལྡོག་གི་ཉེར་ཐོབ་གྲུབ་པ་དང་དུས་མཉམ་དུ། སེམས་དབེན་མཐར་ཐུག་གི་དཔེའི་འོད་གསལ་གྱིས་ལྷན་ཅིག་བྱེད་རྐྱེན་དང་དེའི་བཞོན་པར་གྱུར་པའི་གཉུག་རླུང་གིས་ཉེར་ལེན་བྱས་ནས་མཚན་དཔེས་སྤྲས་པའི་ལྷའི་
སྐུ་དངོས་གནས་ལ་གྲུབ་པ་ནས་བཟུང་སྟེ། དོན་གྱི་འོད་གསལ་གྱི་ཐབས་ཉེ་བའི་རྒྱུ་རྣམས་མ་སྐྱེས་ཚུན་ཆད་ཀྱི་རྫོགས་རིམ་ནི། སྒྱུ་ལུས་ཀྱི་རིམ་པའི་ངོ་བོའོ། །སྒྱུ་ལུས་འགྲུབ་པ་ལ་སྔོན་དུ་ལུས་ཕྲ་རགས་གཉིས་སོ་སོར་འབྱེད་ནུས་པ་ཅིག་དགོས་ལ། བསྒོམས་སྟོབས་ཀྱིས་

[029A]༄༅། །ལུས་ཕྲ་རགས་གཉིས་སོ་སོར་འབྱེད་པ་དང། ལས་ཉོན་གྱིས་ལུས་ཕྲ་རགས་གཉིས་སོ་སོར་འབྱེད་པ་གཉིས་ལས། སེམས་དབེན་ཐོབ་པའི་གང་ཟག་སྤྱོད་པ་གསུམ་གང་རུང་མ་བྱས་པ་དེས་ལས་ཉོན་གྱིས་འཆི་བའི་དུས་ཀྱི་རླུང་སྡུད་རིམ་དང་སྦྲགས་
ནས་རྡོར་བཟླས་དང་བསམ་གཏན་གཉིས་ཀྱི་སྡུད་རིམ་བསྒོམས་ཏེ་འཆི་བ་འོད་གསལ་སེམས་དབེན་མཐར་ཐུག་གི་དཔེའི་འོད་གསལ་གྱི་ངོ་བོར་བསྐྱེད་ཅིང། བར་དོའི་ལུས་ལེན་པའི་དོད་ལ་རིམ་པ་གསུམ་པའི་སྒྱུ་ལུས་དང། སྐྱེ་སྲིད་ལེན་པའི་དོད་ལ་སྤྲུལ་པའི་ལུས་
བཟུང་སྟེ། རྟེན་དེ་ལ་རིམ་པ་ལྷག་མ་རྣམས་བསྒོམས་ནས་འཚང་རྒྱ་བ་ཡིན་ལ། བསྒོམས་སྟོབས་ཀྱིས་ལུས་ཕྲ་རགས་གཉིས་སོ་སོར་འབྱེད་པ་ལ་ཡང། འཕོ་བ་དང། གྲོང་འཇུག་གི་རྣལ་འབྱོར་གྱིས་འབྱེད་པ་ནི། བུམ་པ་ཅན་སོགས་རླུང་སྦྱོར་སྔོན་དུ་སྦྱངས་
ནས༑ སྙིང་ག་ནས་རླུང་གི་བཞོན་པ་ཅན་གྱི་རྣམ་ཤེས་འདོན་པའི་དམིགས་པ་ཡང་ཡང་བྱེད་པ་ཡིན་ལ། དེ་ལ་ནི་སྤྱོད་པ་མི་དགོས་ཀྱང་སེམས་དབེན་གྱི་ཏིང་ངེ་འཛིན་ལ་གོམས་པར་བྱས་པས་ཚེ་འདིར་ལུས་གཉིས་སོ་སོར་འབྱེད་པ་དང། ཕྱེ་བའི་ལུས་དེ་སྒྱུ་ལུས་རྡོ་རྗེ་
འཆང་གི་སྐུར་དངོས་གནས་པར་ལྡང་བ་ནི་ཤིན་ཏུ་བསྒྲུབ་དཀའ་བས་སྔོན་དུ་སྤྱོད་པ་གསུམ་གང་རུང་ངེས་པར་བྱ་དགོས་པར་གསུངས་སོ། །སེམས་ཅན་རྣམས་ལ་རགས་པ་གནས་སྐབས་པའི་ལུས་སེམས་དང་ཕྲ་བ་གཉུག་མའི་ལུས་སེམས་གཉིས་གཉིས་ཡོད་པ་ལས་
ཇི་སྲིད་དུ་རགས་པའི་ལུས་གཡོ་འགུལ་སོགས་ཀྱི་བྱ་བ་བྱེད་པ་དེ་སྲིད་དུ་གཉུག་མའི་ལུས་དེ་བཞིན་ལག་གི་རྣམ་པར་མི་ལྡང་ལ། རླུང་ངགས་པ་མ་ལུས་བ་སྙིང་གའི་མི་ཤིགས་པ་ལ་ཐིམ་པའི་སྟོབས་ཀྱིས་ལུས་རགས་པ་གཡོ་འགུལ་སོགས་ཀྱི་བྱ་བ་བྱེད་པ་ཆད་པ་ན་

[029B] །སེམས་ཅན་རྣམས་ཀྱི་རྒྱུད་ལ་ཡིད་ཀྱི་རྣམ་ཤེས་ཕྲ་རགས་གཉིས་ཅིག་ཅར་ཡོད་ཀྱང་མདོ་དང་འགལ་བ་དང་རྒྱུད་གཉིས་སུ་ཐལ་བའི་སྐྱོན་མེད་དེ། ཇི་སྲིད་དུ་སེམས་རགས་པས་དམིགས་རྣམ་
འཛིན་པའི་བྱ་བ་བྱེད་པ་དེ་སྲིད་དུ་སེམས་ཕྲ་བས་དམིགས་རྣམ་མི་འཛིན་ལ། སེམས་ཕྲ་བས་དམིགས་རྣམ་འཛིན་པའི་ཚེ་སེམས་རགས་པ་འགགས་ནས་མེད་པའི་ཕྱིར་རོ། །དོན་དེ་ལྟར་མཁས་གྲུབ་རྗེའི་གསུང་ཟིན་བྲིས་ལས་གསུངས་ཏེ། རྩོད་ཚེ་གཞལ་བྱ་མེད་པའི་
ཤེས་པ་འཇོག་དཀའ་བས་དཔྱད་དགོས་སོ། །ཁ་ཅིག་ཚེ་འདིར་གྲུབ་པའི་མ་དག་པའི་སྒྱུ་ལུས་ནི་ནང་ལྡང་ཁོ་ན་ཡིན་ཏེ། དེ་སྙིང་གའི་དྷཱུ་ཏཱིའི་ནང་ཁོ་ནར་གནས་པའི་ཕྱིར་ཏེ། ཟིན་བྲིས་དེ་ཉིད་ལས། ཚེ་འདིར་གྲུབ་པའི་མ་དག་པའི་སྒྱུ་ལུས་དེ་ལུས་རགས་པ་ལས་
སོ་སོར་ཕྱེ་བ་ཡིན་ཀྱང་གོ་ས་སོ་སོར་ཕྱེ་བ་ནི་མ་ཡིན་ཏེ། དེའི་ནུས་པ་མེད་པའི་ཕྱིར་རོ། །ཞེས་དང། མ་དག་པའི་སྒྱུ་ལུས་དེ་སྙིང་གའི་དྷཱུ་ཏཱིའི་ནང་གི་མི་ཤིགས་པའི་ཐིག་ལེའི་གོས་ན་གནས་ཀྱང་གོས་ཆུང་བར་གནས་པས་ལུས་ཀྱང་ཆུང་ཆུང་དུ་གནས་པས་མ་ཁྱབ་སྟེ། སྒྱུ་ལུས་
དེ་ཡེ་ཤེས་ཀྱི་སྐུ་ཡིན་ཅིང་ཐོགས་པ་མེད་པའི་ཕྱིར་རོ། །ཞེས་གསུངས་པའི་ཕྱིར་ཞེས་ཟེར། ཁ་ཅིག་སྒྱུ་ལུས་ཐོག་མར་འགྲུབ་པའི་ཚེ་ལུས་རགས་པ་ལས་ཕྱི་རོལ་དུ་ལྡང་དགོས་ཏེ། གསལ་སྒྲོན་ལས། ཟུང་འཇུག་གི་སྐུ་འདི་ཐོག་མར་འགྲུབ་ན་ལུས་སྔ་མ་ལས་གོ་ས་ལོགས་
སུ་གནས་པའི་ཚུལ་གྱིས་འགྲུབ་ལ། ཞེས་དང། ལོངས་སྐུ་ལུས་སྔ་མ་ལས་གོ་ས་ལོགས་སུ་དང་པོར་འགྲུབ་པ་དང། དེ་ནས་ལུས་སྔ་མ་ལ་ཞུགས་པའི་སྤྲུལ་སྐུ་འཛིན་ཚུལ་ཡང་སྔར་བཤད་པ་བཞིན་དུ་ཤེས་པར་བྱ་སྟེ། ཞེས་གསུངས་པའི་ཕྱིར་དང། དག་མ་དག་

[030A]༄༅། །གི་སྒྱུ་ལུས་འགྲུབ་ཚུལ་འདྲ་བར་བཤད་པའི་ཕྱིར་ཞེས་ཟེར། ཁ་ཅིག་སྒྱུ་ལུས་ཐོག་མར་འགྲུབ་པའི་དུས་སུ་ནང་ལྡང་གྱི་ལྡང་གཉིས་ཀ་ཡོད་དེ། རྣལ་འབྱོར་པ་དེས་ལུས་ཀྱི་ཕྱིར་རོལ་ལཾ་ནང་གང་དུ་ལྡང་བར་བཞེད་པ་ལྟར་འགྲུབ་པའི་ཕྱིར་ཏེ། དེ་ཉིད་
ལས༑ སེམས་དབེན་གྱི་རླུང་སེམས་ཀྱི་གཉུག་མའི་ལུས་ལས་སྒྱུ་མའི་སྐུ་འགྲུབ་པའི་དུས་སུ། ལུས་རགས་པ་ལས་ལོགས་སུ་ཕྱེ་ནས་ལུས་ཀྱི་ཕྱི་རོལ་ལམ་ནང་གང་དུ་འདོད་པ་དེར་འགྲོ་བའི་དོན་ནོ། །ཞེས་གསུངས་པའི་ཕྱིར། ཁྱབ་སྟེ། སེམས་དབེན་གྱི་རླུང་ལས་འགྲུབ་པར་
གསུངས་པས་མ་དག་པའི་སྒྱུ་ལུས་ཀྱི་དབང་དུ་བྱས་པར་གསལ་ཞིང། གྲུབ་པའི་དུས་སུ་ཞེས་མ་གསུངས་པར་འགྲུབ་པའི་དུས་སུ་ཞེས་གསུངས་འདུག་པས་གྲུབ་ཟིན་གནས་པའི་དབང་དུ་བྱས་པ་མིན་པར་གསལ་བའི་ཕྱིར་ཞེས་ཟེར། དེ་ལྟར་བཞེད་པ་གསུམ་ལས་རྗེའི་
དགོངས་པར་གང་སོང་དཔྱད་པར་བྱའོ། །གང་ལྟར་ཡང་ཚེ་འདིར་ཐོབ་པའི་མ་དག་པའི་སྒྱུ་ལུས་ལུས་རགས་པ་ལས་གོས་ལོགས་སུ་གནས་མི་ཐུབ་པར་བཤད་པ་ལྟར་ཁས་ལེན་མི་རུང་སྟེ། དྲངས་མ་ཐག་པའི་གསལ་སྒྲོན་གྱི་གཞུང་དང་འགལ་བའི་ཕྱིར་དང་
མཁས་གྲུབ་རྗེའི་དགོངས་པ་དེ་ལྟར་མ་ཡིན་པའི་ཕྱིར། རྟགས་གཉིས་པ་གྲུབ་སྟེ། དུས་འཁོར་ཊཱིཀ་ཆེན་ལས། གཉུག་མའི་ལུས་མ་དག་པའི་སྒྱུ་ལུས་ཀྱི་སྐུར་ལངས་པའང་ཇི་སྲིད་རགས་པ་དང་གཉུག་མའི་ལུས་ཀྱི་རྟེན་དང་བརྟེན་པའི་འབྲེལ་བ་མ་ཆད་ཀྱི་རིང་
ལ་དུས་ཐམས་ཅད་དུ་རགས་པའི་ལུས་སྤངས་ནས་གནས་མི་ནུས་ཀྱང། སྒྱུ་མ་ལྟ་བུའི་ཏིང་ངེ་འཛིན་ལ་མཉམ་པར་བཞག་པའི་རིང་ལ་རགས་པའི་ལུས་སྤངས་ནས་གོ་ས་ལོགས་སུ་མ་ཕྱེ་བའི་ཚུལ་གྱིས་གནས་པར་ནུས་ལ། མཉམ་གཞག་དེ་ལ་གནས་པར་མི་ནུས་

[030B] །ཞེས་གསུངས་པའི་ཕྱིར། དེའི་རྒྱུ་མཚན་ཡང་ཟུང་འཇུག་ཐོབ་ཚེ་ལུས་ཕྲ་རགས་གཉིས་སྔ་མའི་ལས་ཀྱིས་འཕངས་པའི་རྟེན་དང་བརྟེན་པའི་འབྲེལ་བ་
བསྒོམས་སྟོབས་ཀྱིས་ཆད་པས། ལུས་རགས་པ་གཏན་དུ་སྤངས་ཏེ་གནས་པར་འདོད་ན་གནས་པར་ནུས་ལ། གདུལ་བྱའི་དོན་དུ་འཛིན་པར་འདོད་ན་ཡང་ཇི་ལྟར་འདོད་པ་ལྟར་ནུས་པ་ཡིན་ནོ། །བར་དོར་འཚང་རྒྱ་བའི་སྒྱུ་ལུས་ནི་སྔ་མའི་ལས་ཀྱི་འཕེན་པ་ཟད་པའི་སྟོབས་
ཀྱིས་ལུས་རགས་པ་དང་རྟེན་དང་བརྟེན་པའི་འབྲེལ་བ་ཆད་པས་ལུས་རགས་པ་གཏན་དུ་འདོར་ནུས་ཀྱང། ཚེ་འདིར་འཚང་རྒྱ་པའི་མ་དག་པའི་སྒྱུ་ལུས་ནི་ལུས་རགས་པ་དང་རྟེན་དང་བརྟེན་པའི་འབྲེལ་བ་རགས་པ་ཆད་ཀྱང་ཕྲང་མ་ཆད་པར་གསུངས་པས། དོན་གྱི་འོད་
གསལ་མ་སྐྱེས་བར་དུ་སྔ་མའི་ལུས་རགས་པ་གཏན་དུ་འདོར་མི་ནུས་པ་ཡིན་ནོ། །ཟུང་འཇུག་གི་སྐུ་ཐོབ་ཚེ་ལུས་ཕྲ་རགས་གཉིས་ལས་ཀྱིས་འཕངས་པའི་རྟེན་དང་བརྟེན་པའི་འབྲེལ་བ་གཏན་ནས་ཆད་པས། ཚེ་གཅིག་ལ་འཚང་རྒྱ་བའི་རྟེན་དེས་ཀྱང་ལུས་བརྗེས་ནས་
འཚང་རྒྱ་བར་སྤྱོད་བསྡུས་དང་སྒྲོན་གསལ་ལས་གསུངས་ཞེས་རྣམ་གཞག་རིམ་པའི་རྣམ་བཤད་སོགས་ལས་བཤད་དོ། །འོ་ན་རིན་ཆེན་ལྟ་བུའི་གདུལ་བྱས་ཚེ་གཅིག་ལུས་གཅིག་ལ་འཚང་རྒྱ་བ་མེད་པར་ཐལ། ཟུང་འཇུག་ཐོབ་ཚེ་སྔ་མའི་ལུས་རགས་པ་
བརྗེ་དགོས་པའི་ཕྱིར་ཟེར་ན་མ་ཁྱབ་སྟེ། ལུས་རགས་པ་བརྗེ་བ་ལ་འདོར་པས་མ་ཁྱབ་པའི་ཕྱིར། འོད་ཀྱང་ཤིང་བཟའ་རིན་པོ་ཆེའི་གསུངས་བདག་གི་བླ་མ་དབྱངས་ཅན་དགའ་བློས་ཟིན་བྲིས་སུ་མཛད་པ་ལས། པཎ་ཆེན་གོང་མས་བྲག་ཡེར་པར་རྒྱུད་སྟོད་པ་ལ་

[031A]༄༅། །གསང་བ་འདུས་པའི་དབང་གནང་སྐབས། ཨ་ཏི་ཤ་ལ་བོད་རྣམས་ཚེ་གཅིག་ལུས་གཅིག་ལ་འཚང་རྒྱ་བ་ཨེ་ཡོང་ཞུ་བར། ཚེ་གཅིག་ལ་འཚང་རྒྱ་བ་ཡོད་ལུས་གཅིག་ལ་འཚང་རྒྱ་བ་མེད་གསུང་པ་ལ། པོད་རྣམས་ཀྱིས་ཨ་ཏི་
ཤས་མ་དགོངས་པར་བྱེད་ཀྱང་དེ་ཨ་ཏི་ཤས་སྔགས་ཀྱི་གནད་མཁྱེན་པའི་གསུང་ཡིན་པས་ཐུགས་ཤིན་ཏུ་མད། བོད་རྣམས་མ་ཤེས་པ་རེད་ཅེས་གསུངས་བཤད་གནང། ཞེས་གསུངས་པའང་ཡོད་པས་དཔྱད་པར་བྱའོ། །དོན་གྱི་འོད་གསལ་སྐྱེ་བའི་ཚེ་མ་དག་པའི་སྒྱུ་
ལུས་ཐིམ་པར་འགྱུར་བའི་རྒྱུ་མཚན་ཅི་ཡིན་ཞེ་ན། མཁས་གྲུབ་རྗེའི་གསུང་ཟིན་བྲིས་ལས། དོན་གྱི་འོད་གསལ་ཐོག་མར་ཤར་བའི་ཚེ་དཔེའི་འོད་གསལ་གྱི་ཡེ་ཤེས་ཀྱི་བཞོན་པར་འགྱུར་བའི་རླུང་དེ་ཆེས་ཕྲ་བར་སོང་བའི་སྟོབས་ཀྱིས་མ་དག་པའི་སྒྱུ་ལུས་
ཀྱི་སྐུའི་རྣམ་པ་ཡང་འོད་གསལ་དུ་བསྡུས་ནས་ཐིམ་པར་འགྱུར། ཞེས་གསུངས་ཀྱང། སེམས་དབེན་མཐར་ཐུག་གི་དཔེའི་འོད་གསལ་དང་དོན་གྱི་འོད་གསལ་གཉིས་ཀ་གཉུག་སེམས་ཡིན་པ་དང། དེ་གཉིས་ཀྱི་བཞོན་པའི་རླུང་གཉིས་ག་གཉུག་རླུང་ཡིན་
པར་མཚུངས་པས་ཕྲ་རགས་ཀྱི་ཁྱད་པར་ཇི་ལྟར་ཡོད་དཔྱོད་དགོས་སོ། །སེམས་དབེན་མཐར་ཐུག་གི་དཔེའི་འོད་གསལ་དང་དོན་གྱི་འོད་གསལ་གཉིས་ཀ་གཉུག་སེམས་ཤིན་ཏུ་ཕྲ་བ་ཡིན་པ་མཚུངས་ཀྱང་རྟོག་པ་རྟོག་མེད་ཀྱི་ཁྱད་པར་ཡོད་ལ། དོན་གྱི་
འོད་གསལ་གྱི་ཚེ་རྟོག་པ་ཕྲ་རགས་ཐམས་ཅད་རླུང་དང་བཅས་པ་ཐིམ་དགོས་པས། རྟོག་པའི་བཞོན་པར་གྱུར་བའི་རླུང་གིས་དངོས་ཀྱི་ཉེར་ལེན་བྱས་པའི་སྒྱུ་ལུས་ཀྱང་ཐིམ་དགོས་པ་ཡིན་ནོ། །སྒྱུ་མའི་སྐུ་དེ་མེ་ཤེས་རྡོ་རྗེ་ཀུན་ལས་བཏུས་ལས། སྒྱུ་མ་དང་ཆུ་ཟླ་

[031B] དེ་ལ་རླུང་སེམས་ཙམ་ལས་རྡོ་རྗེ་འཆང་གི་སྐུར་བསྐྱེད་པ་ན་ཡན་ལག་དང་ཉིད་ལག་ཚང་ཡང་རླུང་སེམས་ཙམ་ལས་མེད་པས་སྒྱུ་མའི་མི་ལྟ་བུའོ། །གར་ཡང་ཁྱབ་པ་ནི་ཆུ་ཟླ་ལྟ་བུའོ། །ཤ་རུས་ལ་སོགས་
བ་དང་བྲལ་བས་མིག་ཡོར་ཏེ་མིའི་གྲིབ་མའི་ལུས་ལྟ་བུའོ། །སྐད་ཅིག་གིས་གཡོ་བས་སྨིག་རྒྱུ་ལྟ་བུའོ། །རླུང་སེམས་ཙམ་ལས་གྲུབ་པའི་ལུས་ཡིན་པ་ནི་རྨི་ལམ་དུ་ལུས་རགས་པ་ལས་ཟུར་དུ་ཕྱེ་བའི་རྨི་ལམ་གྱི་ལུས་ལྟ་བུའོ། །རྣམ་སྨིན་གྱི་ལུས་དང་རྒྱུད་གཅིག་
ཏུ་གཏོགས་ཀྱང་གཞན་དུ་སྣང་བ་ནི་བྲག་ཆ་ལྟ་བུའོ། །སྐུ་དེའི་རྟེན་དང་བརྟེན་པའི་དཀྱིལ་འཁོར་བ་ནི་དྲི་ཟའི་གྲོང་ཁྱེར་ལྟ་བུའོ། །གཅིག་ཡིན་ཀྱང་དུ་མར་སྣང་བ་ནི་མིག་འཕྲུལ་ལྟ་བུའོ། །སྐུའི་ཁ་དོག་རྣམ་པ་ལྔ་ཐོགས་པ་མེད་ཅིང་མ་འདྲེས་པར་སྣང་བ་ནི་འཇའ་
ཚོན་ལྟ་བུའོ། །རྣམ་སྨིན་གྱི་ལུས་ཀྱི་ཕུང་པོའི་ནང་ན་གནས་པ་ནི་སྤྲིན་གྱི་གསེབ་ན་གློག་འགྱུར་བ་ལྟ་བུའོ། །སྟོང་པའི་ངང་ནས་ཐོལ་གྱིས་བཞེངས་པ་ནི་ཤིན་ཏུ་དྭངས་པའི་ཆུ་ལས་ཆུ་བུར་རྡོལ་བ་ལྟ་བུའོ། །ཡན་ལག་དང་ཉིང་ལག་ཐམས་ཅད་ཡོངས་སུ་རྫོགས་པ་ནི་མེ་
ལོང་ལ་རྡོ་རྗེ་འཆང་གི་གཟུགས་བརྙན་ཤར་བ་ལྟ་བུའོ། །དེ་རྣམས་ནི་སློབ་པའི་སྒྱུ་མའི་སྐུ་མཚོན་ཚུལ་ཡིན་གྱི། མི་སློབ་པའི་སྒྱུ་མའི་སྐུ་མཚོན་པ་ལ་སྦྱོར་བའི་ཚེ་དཔེ་དྲུག་པ་དང་བཅུ་པ་ནི་དེའི་སྐབས་དང་མཐུན་པར་སྦྱར་རོ། །ཞེས་གསལ་སྒྲོན་ལས་
གསུངས་སོ། །རྣམ་སྨིན་གྱི་ལུས་དོར་བའི་སྒྱུ་མའི་སྐུ་མཚོན་བའི་དཔེ་དྲུག་པ་དང་བཅུ་པའི་སྐབས་སུ་རྣམ་སྨིན་གྱི་ལུས་ཀྱི་དོད་ལ་སྤྲུལ་པའི་ལུས་ཞེས་སྦྱོར་བའི་དོན་ཡིན་ནམ་སྙམ་མོ། །དཔེ་བཅུ་གཉིས་ཀྱི་ནང་ནས་རྨི་ལམ་གྱི་དཔེ་ནི་མཆོག་ཏུ་གྱུར་པ་ཡིན་ཏེ། དཔེ་

[032A]༄༅། །གཞན་ལ་དཔེ་དོན་གྱི་ཆོས་མཐུན་སྦྱར་ནས་སྒྱུ་ལུས་ལ་ངེས་པ་སྐྱེད་པའི་གོ་བཙམ་མ་གཏོགས་པ། དཔེ་ཉིད་ཀྱི་སྟེང་ནས་མཚོན་བྱེད་དཔེའི་སྒྱུ་ལུས་ལམ་གྱི་ངོ་བོར་བསྐྱེད་རྒྱུ་མེད་ལ། རྨིཾ་ལམ་ལ་དེ་ཡོད་པའི་ཕྱིར་དང། རྨི་ལམ་གྱི་སྦྱོར་དངོས་
མཇུག་གསུམ་གྱིས་སྒྱུ་མའི་ལུས་ཀྱི་སྦྱོར་དངོས་མཇུག་གསུམ་མཚོན་པ་ལྟ་བུ་དཔེ་གཞན་ལ་མེད་པའི་ཕྱིར་ཏེ། སྒྱུ་ལུས་ཀྱི་སྔོན་དུ་འགྲོ་བའི་སྟོང་པ་གསུམ་ནི་གཉིད་ཀྱི་སྟོང་པ་གསུམ་གྱིས་མཚོན་པ་དང། སྒྱུ་ལུས་ནི་རྨི་ལམ་གྱི་ལུས་ཀྱིས་མཚོན་པ་དང། སྒྱུ་ལུས་པས་
སྦྲུལ་བའི་ལུས་བཟུང་བ་ནི་ལུས་རགས་པ་ལས་ཟུར་དུ་ཕྱེ་བའི་རྨི་ལམ་གྱི་ལུས་སླར་ཡང་ལུས་རགས་པ་ལ་འཇུག་པས་མཚོན་པའི་ཕྱིར་རོ། །སྒྱུ་ལུས་དང་འབྲེལ་བའི་བསྲེ་བ་སྐོར་དགུའི་གདམས་པ་ནི་གསལ་སྒྲོན་ལས་ཤེས་དགོས་ཤིང། སྒྱུ་ལུས་ཀྱི་དོན་ལེགས་
པར་ཤེས་ནས་ལྷག་པར་མོས་པ་ཙམ་གྱིས་ཀྱང་བསྐྱེད་རིམ་མཐར་ཕྱིན་པ་དང་འདྲ་བའི་ཕན་ཡོན་འབྱུང་བར་ཡེ་ཤེས་རྡོ་རྗེ་ཀུན་ལས་བཏུས་པ་ལས་གསུངས་ཏེ། རྒྱུད་དེ་ཉིད་ཀྱི་ཊཱི་ཀ་ལས། ཐེག་པ་འདིའི་ལམ་གཞན་ཚང་བ་མི་དགོས་ཀྱི་སྒྱུ་ལུས་བདེ་བ་ཆེན་པོའི་ཏིང་ངེ་འཛིན་
འབའ་ཞིག་སྟེ་གཅིག་བུ་ལ། དེ་མངོན་དུ་བྱས་པ་མ་དགོས་ཀྱི་ལེགས་པར་ཤེས་ནས་ལྷག་པར་མོས་པ་ཙམ་གྱིས་ཀྱང་ལས་དང་པོ་པའི་ས་བསྐྱེད་རིམ་མཐར་ཕྱིན་པ་ལ་གནས་པ་དང་འདྲ་བའི་ཕན་ཡོན་འཐོབ་པར་འགྱུར་ཏེ། དེར་མ་ཟད་ཐེག་པ་འདི་ལས་ཕྱི་རྨི་ལྡོག་པ་སྟེ་ལམ་འདིར་
རིགས་ངེས་པའི་ས་ལ་ཡང་སློབ་བཞིན་པར་འགྱུར་རོ། །ཕན་ཡོན་འདི་ལྟ་བུ་མཐོང་བའི་བློ་གྲོས་ཅན་རྣམས་ཀྱིས་ནི་ཕྱི་དང་ནང་གི་ལུས་ལ་གནད་དུ་བསྣུན་པའི་ཐབས་ལ་མཁས་པས་དྲངས་པའི་བདེ་བ་ཆེན་པོས་བདག་མེད་པའི་དོན་ཕུ་ཐག་ཆོད་པའི་ལྟ་བའི་ཡུལ་སྒོམ་པའི་བདེ་སྟོང་

[032B] སྔར་བཤད་པ་ལྟར་རྡོ་རྗེའི་སྐུ་གང་ལས་སྒྲུབ་པའི་གཞི་གཉུག་མའི་ལུས་རླུང་སེམས་ཙམ་དུ་ཟད་པའི་ཚུལ་ལ་ངེས་པ་བརྟན་པོ་རྙེད་ནས། སྟོང་པ་རྣམས་ཀྱི་རླུང་སེམས་ཙམ་ལས་སྒྱུ་མའི་སྐུ་འགྲུབ་པའི་ཚུལ་ལ་ཡང་དང་ཡང་དུ་ཤིན་
ཏུ་ངོ་མཚར་བའི་བསམ་པས་མོས་པ་བརྟན་པོས་བསྐྱེད་པར་བྱའོ། །ཞེས་གདམས་ཤིང། བདག་བྱིན་རླབས་པའི་བཤད་པ་ལས། ཡིད་ལ་བྱེད་ཚུལ་གཏམ་ཙམ་ཡང་རྙེད་དཀའ་བའི་དོན་དེ་སྒྱུ་ལུས་མ་གྲུབ་ཀྱང་འདིའི་གདམས་ངག་ཕྱིན་ཅི་མ་ལོག་པ་རྙེད་ན་ད་ལྟ་ནས་
གོམས་པས་ནམ་ཞིག་ན་སྒྱུ་མའི་སྐུ་འཇའ་ལུས་རྡོ་རྗེ་སེམས་དཔའི་གོ་འཕང་འགྲུབ་པའི་བག་ཆགས་ཐུན་མོང་མ་ཡིན་པ་འཇོག་བྱེད་དུ་སྣང་བས་ཤིན་ཏུ་ངོ་མཚར་བའི་གནས་སོ། །ཡིད་ལ་བྱེད་ཚུལ་འདི་ཉིད་རྣལ་འབྱོར་མའི་རྒྱུད་ནས་ལྷན་སྐྱེས་ཀྱི་དགའ་བ་སྐྱེས་པའི་
འོག་ཏུ་གང་སྣང་ཐམས་ཅད་ལ་རོ་མཉམ་གྱི་དེ་ཉིད་བསྒོམ་པར་གསུངས་པ་དང་སྦྲེལ་ཤེས་ན། ཆེས་ཤིན་ཏུ་ངོ་མཚར་བའི་གནས་སོ། །གང་ལ་ལྷན་ཅིག་སྐྱེས་པའི་བདེ་བ་ཆེ། །སྐྱེས་པ་དེ་ཡི་སྐུ་ལ་ཕྱག་འཚལ་ཏེ། །གང་ལ་སྒྱུ་མ་ལྟ་བུའི་ཏིང་ངེ་འཛིན། །སྐྱེས་པ་དེ་ལ་
སྙིང་ནས་སྐྱབས་སུ་མཆི། །ཞེས་ཀྱང་བཀའ་སྩལ་བའི་ཕྱིར་རོ། །གཉིས་པ་ནི། དོན་གྱི་འོད་གསལ་མངོན་དུ་འགྱུར་བའི་ཐབས་ཉེ་བའི་རྒྱུ་ནས་བཟུང་སྟེ་ཟུང་འཇུག་མ་ཐོབ་པའི་བར་གྱི་རྫོགས་རིམ་ནི། བཞི་པ་འོད་གསལ་གྱི་རིམ་པའི་ངོ་བོ་ཡིན་ཏེ། རྫོགས་རིམ་དངོས་
དངོས་གྲུབ་སྙེམ་ལས། རྩ་མདུད་ལེགས་པར་གྲོལ་ནས་སྒྱུ་ལུས་དངོས་སུ་བསྐྱེད་མི་ནུས་ཚུན་ཆད་ནི་སེམས་དབེན་དུ་བསྡུའོ། །སྒྱུ་ལུས་དངོས་སུ་བསྐྱེད་ནུས་པ་ནས་དེ་ལ་བྱང་བའི་བར་ནི་བདག་བྱིན་བརླབ་ཀྱི་རིམ་པའོ། །དེ་ནས་དེ་ཁོ་ན་ཉིད་ཀྱི་དོན་མངོན་དུ་གྱུར་པ་དང་དེའི་

[033A]༄༅། །ཐབས་ཉེ་བའི་རྒྱུ་རྣམས་ལ་ནི་འོད་གསལ་དང་མངོན་པར་བྱང་ཆུབ་པའི་རིམ་པ་ཞེས་བྱའོ། །ཞེས་གསུངས་པ་ནི་འདིར་ཡང་འདྲ་བའི་ཕྱིར་རོ། །རིམ་པ་བཞི་པའི་དོན་གྱི་འོད་གསལ་ནི། ཕྱིའི་ཟླ་ཉི་སྲོད་ཀྱི་སྨག་གསུམ་འདས་
པའི་ཐོ་རངས་ཀྱི་དུས་སུ་མངོན་དུ་བྱས་པའི་ལྡོག་ཆ་ནས་ཕྱིའི་མངོན་བྱང་དང། ནང་གི་སྣང་མཆེད་ཐོབ་གསུམ་ཐིམ་པའི་འོད་གསལ་ཐམས་ཅད་སྟོང་པ་ཡིན་པའི་ལྡོག་ཆ་ནས་ནང་གི་མངོན་བྱང་བཤད་དོ། །རིམ་པ་བཞི་པའི་དོན་གྱི་འོད་གསལ་ཐོབ་པ། ལྷན་སྐྱེས་
ཀྱི་བདེ་བ་ཆེན་པོས་སྟོང་པ་ཉིད་མངོན་སུམ་དུ་རྟོས་པ། སྔགས་བླ་མེད་ཀྱི་མཐོང་ལམ་ཐོབ་པ། དེའི་ས་དང་པོ་ཐོབ་པ་དུས་མཉམ་མོ། །འོད་གསལ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། ཡུལ་འོད་གསལ་དང། ཡུལ་ཅན་འོད་གསལ་གཉིས་ཡོད་
དང་པོ་དང་སྟོང་ཉིད་དོན་གཅིག་ཡུལ་ཅན་འོད་གསལ་ལ་ཡང། ཡིད་ཤེས་རགས་པས་སྟོང་ཉིད་རྟོགས་པ་ལྟ་བུ་ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་དང་ཐུན་མོང་པའི་སྤྱི་དོན་གྱི་འོད་གསལ་དང། ཞུ་བདེས་སྟོང་ཉིད་རྟོགས་པ་ལྟ་བུ་བསྐྱེད་རིམ་དང་ཐུན་མོང་པའི་
སྤྱི་དོན་གྱི་འོད་གསལ་ཡིན་ལ། སྟོང་ཉིད་རྟོགས་པའི་སེམས་དབེན་གྱི་དཔེའི་འོད་གསལ་ནི་སྦས་དོན་གྱི་འོད་གསལ་ཡིན་ཏེ། སྣང་བ་སེམས་ཀྱི་སྦས་པ་ཡིན་པ་གང་ཞིང། །དཔེའི་འོད་གསལ་ཡིན་པའི་ཕྱིར། ལུས་དབེན་དང་ངག་དབེན་དང་སྒྱུ་ལུས་ཀྱི་རིམ་
པར་བསྡུས་པའི་དཔེའི་འོད་གསལ་རྣམས་ཀྱང་སྦས་དོན་གྱི་འོད་གསལ་ཡིན་ཏེ། སྦས་དོན་གསུམ་དུ་གསུངས་པ་ནི་གཙོ་བོ་ལ་དགོངས་ཀྱི། རྡོར་བཟླས་དང་ལུས་དབེན་ཀྱང་སྦས་པ་དེའི་ཁོངས་སུ་བསྡུ་བར་ཡེ་ཤེས་རྡོ་རྗེ་ཀུན་ལས་བཏུས་པའི་ཊཱི་ཀ་ར་གསུངས་པའི་

[033B] དོན་གྱི་འོད་གསལ་ནི་མཐར་ཐུག་པའི་དོན་གྱི་འོད་གསལ་ཡིན་ཏེ། མཐར་ཐུག་པའི་དོན་ནི་ལམ་གྱི་བགྲོད་པ་མཐར་ཐུག་པ་ལ་མི་བྱེད་ཀྱི་ལྷན་སྐྱེས་ཀྱི་བདེ་བས་དེ་ཁོ་ན་ཉིད་རྟོགས་པ་མཐར་ཐུག་པ་ལ་བྱེད་པའི་ཕྱིར། ཡིག་དོན་གྱི་འོད་གསལ་ཡང་འཇོག་ཏུ་རུང་སྟེ། ཡིག་དོན་
དང་སྤྱི་དོན་གཉིས་འཆད་ཚུལ་མི་འདྲ་བ་ཡིན་གྱི་འགལ་བ་མ་ཡིན་པའི་ཕྱིར་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་ཊཱིཀ་ལས། དེ་གཉིས་འཆད་ཚུལ་མི་འདྲ་བ་ཡིན་གྱི། ཡིག་དོན་གྱི་བཤད་པའི་སྒོ་ནས་བསྟན་པའི་དོན་དེ་གང་ཟག་གཉིས་ཀྱི་ཐུན་མོང་དུ་མི་འགྱུར་
བ་དང། སྤྱི་དོན་གྱི་བཤད་པའི་སྒོ་ནས་བསྟན་པའི་དོན་ནི་ཡིག་དོན་འཆད་ཚུལ་གྱི་སྒོ་ནས་བཤད་དུ་མི་རུང་བ་ནི་མིན་ནོ། །ཞེས་གསུངས་པའི་ཕྱིར་རོ། །རིམ་པ་འདི་ལམ་གཞན་གྱི་མཐར་འོང་ཚུལ་ཡོད་དེ། ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་གྱི་
ལམ་གྱིས་ས་བཅུ་པའི་བར་དུ་བགྲོད་པའི་བྱང་སེམས་སྲིད་པ་ཐམ་པ་དེས་འོག་མིན་དུ་མི་གཡོ་བའི་ཏིང་ངེ་འཛིན་ལ་མཉམ་པར་བཞག་པ་ན། ཕྱོགས་བཅུའི་སངས་རྒྱས་རྣམས་ཀྱིས་སེ་གོལ་གྱི་སྒྲས་བསླངས་ཏེ། ཁྱོད་ཏིང་ངེ་འཛིན་དེ་ཙམ་གྱིས་འཚང་རྒྱ་བར་མི་ནུས་པས་
འོད་གསལ་མངོན་དུ་གྱིས་ཤིག་ཅེས་བསྐུལ་ནས། ལྷའི་བུ་མོ་ཐིག་ལེ་མཆོག་མ་བཀུག་སྟེ་མཚན་ཕྱེད་ཀྱི་དུས་སུ་དབང་གསུམ་པ་དངོས་དབང་དུ་བསྐུར་བས་སྣང་མཆེད་ཐོབ་གསུམ་སྔོན་དུ་འགྲོ་བའི་སྒོ་ནས་དོན་གྱི་འོད་གསལ་མཚོན་པར་བྱེད་པ་དང། ཐོ་རངས་
འོད་གསལ་དང་ཟུང་འཇུག་གི་གདམས་པ་ཕོག་སྟེ་དབང་བཞི་པ་བསྐུར་བས། ཐོ་རངས་དེ་ཉིད་ལ་དོན་གྱི་འོད་གསལ་མངོན་དུ་བྱས་ནས་སློབ་པའི་ཟུང་འཇུག་གི་སྐུར་ལྡང་བ་དང། དེ་ནས་ཐོ་རངས་དེའི་ཆ་གསུམ་པ་སྐྱ་རེངས་འཆར་ཁར་མི་སློབ་པའི་ཟུང་འཇུག་མངོན་དུ་
[034A]༄༅། །བྱེད་པ་ཡིན་པའི་ཕྱིར་རོ། །བཤད་ཚུལ་འདི་ནི་དབྱངས་ཅན་དགའ་བློའི་ས་ལམ་རྣམ་གཞག་ལས་གསུངས་ཏེ། ཤེས་བྱེད་ནི་གསལ་སྒྲོན་ལས། མཚན་ཕྱེད་ན་བླ་མས་ལས་རྒྱ་ལ་བརྟེན་པའི་དངོས་དབང་བསྐུར་ཏེ་འོད་གསལ་མཚོན་
པར་བྱེད་པའོ། །དེ་ནས་ཐོ་རངས་འོད་གསལ་སྒོམ་ཚུལ་དང། དེའི་འོག་ཏུ་ཟུང་འཇུག་སྒྲུབ་ལུགས་ཀྱི་གདམས་ངག་ཕོག་པས་དོན་གྱི་འོད་གསལ་འཐོབ་ཅིང། དེའི་འོག་ཏུ་ཟུང་འཇུག་འགྲུབ་བོ། ཞེས་གསུངས་པ་འདི་ཡིན་ནོ། །འོན་ཀྱང་གཞུང་འདི་ནི་
དང་པོ་ནས་བླ་མེད་ཀྱི་ལམ་དུ་རིགས་ངེས་པའི་ལམ་བགྲོད་ཚུལ་བཤད་པའི་གཞུང་ཡིན་པས་དཔྱད་བྱའོ། །བཤད་ཚུལ་འདི་དང་མི་མཐུན་པར་མཁས་གྲུབ་རྗེའི་བརྟག་གཉིས་རྣམ་བཤད་ལས། བྱང་སེམས་སྲིད་པ་ཐ་མ་པ་དེ་ལ་དབང་གསུམ་པ་དངོས་དབང་དུ་
བསྐུར་བའི་ཚེ། ཕྱག་རྒྱ་ལ་བརྟེན་ནས་བདེ་ཆེན་མཚན་ཉིད་ཚང་བ་བསྐྱེད་པར་ནུས་ལ། སྟོང་ཉིད་མངོན་སུམ་དུ་རྟོགས་ཟིན་མ་ཉམས་པ་སྔར་ནས་ཡོད་པས། དབང་གསུམ་པ་དངོས་དབང་དུ་བསྐུར་བ་དེའི་ཚེ་ཕྱག་རྒྱ་སྲོག་རྩོལ་དུ་སོང་བ་ལ་བརྟེན་ནས། རླུང་རིམ་གྱིས་
ཐིམ་པའི་སྟོང་པ་གསུམ་མངོན་དུ་ཤར་ནས་སྟོང་པ་བཞི་པའི་ཚེ་བདེ་བ་ཆེན་པོའི་ཡེ་ཤེས་ཀྱིས་སྟོང་ཉིད་མངོན་སུམ་དུ་རྟོགས་པར་འགྱུར་བའི་ཕྱིར། ཡེ་ཤེས་དེ་ནི་དོན་གྱི་འོད་གསལ་ཡིན་ལ། དབང་བསྐུར་བའི་ཚེ་དོན་གྱི་འོད་གསལ་གྱི་སྔོན་དུ་འཕེན་པ་གཏོང་བ་སོགས་
ཀྱི་གདམས་ངག་ཕོག་པས། འཕེན་པ་སོགས་ཀྱི་དབང་གིས་དབང་དུས་ཀྱི་འོད་གསལ་དེ་ལས་ལུགས་ལྡོག་ཏུ་ལྡང་བ་ན། ཤིན་ཏུ་ཕྲ་བའི་རླུང་སེམས་ལས་གྲུབ་པའི་ཁ་སྦྱོར་གྱི་ལུས་མཚན་དཔེས་བརྒྱན་པའི་རྣམ་པ་ཅན་དུ་ལྡང་བ་ཡིན་ནོ། །ཞེས་དབང་

[034B] །ཟབ་དོན་གསལ་བའི་ཉི་མ་ཡང་འདི་དང་མཐུན་པར་སྣང་ལ། འདི་དག་ནི་གསལ་སྒྲོན་ལས། དབང་གསུམ་པ་བསྐུར་བས་ནི་བཞི་པ་བསྐུར་བར་ཡང་མཚོན་པས་དབང་ནི་དེ་
གཉིས་སོ། །དབང་གསུམ་པ་བསྐུར་བ་ན་སྔོན་དུ་སྣང་མཆེད་ཐོབ་གསུམ་དང། དེ་ནས་ཉེར་ཐོབ་འོད་གསལ་དུ་ཞུགས་ཏེ་གཉིས་སྣང་ཕྲ་མོ་ཡང་དག་ནས་དོན་གྱི་ལྷན་སྐྱེས་མངོན་དུ་འགྱུར་རོ། །ཞེས་གསུངས་པ་ལ་བརྟེན་པར་སྣང་ངོ། །བཤད་ཚུལ་ཕྱི་མ་
ལྟར་ན། དབང་གསུམ་པ་བསྐུར་བའི་སྔོན་དུ་འོད་གསལ་གྱི་གདམས་ངག་བཞི་འབོག་པ་དང། དབང་བཞི་པ་ནི་དབང་གསུམ་པའི་སྔོན་དུ་བསྐུར་དུ་མི་རུང་བས། ཟུང་འཇུག་ཐོབ་པའི་རྗེས་སུ་བསྐུར་བར་འདོད་དགོས་ལ། དེ་ལྟ་ན་མངོན་པར་བྱང་ཆུབ་
པའི་བཤད་པ་ལས། ལག་ལེན་གྱི་རིམ་པ་ནི་དབང་གསུམ་པ་བསྐུར་བའི་མཇུག་ཐོགས་ཉིད་དུ་དབང་བཞི་པ་བསྐུར་བ་ཡིན་ནོ། །དེ་ལྟ་མ་ཡིན་ན་དབང་བཞི་པ་མ་བསྐུར་པའི་སྔ་རོལ་ཏུ་ཆུ་ལས་ཉ་ལྡང་བའི་ཚུལ་དུ་ཟུང་འཇུག་གི་སྐུར་བཞེངས་པའི་ཚུལ་བཤད་
བའི་སྐྱོན་ཡོད་དོ། །ཞེས་གསུངས་པ་དང་འགལ་བར་འགྱུར་རམ་སྙམ་པས། རྗེའི་དགོངས་པར་གང་སོང་བློ་ལྡན་རྣམས་ཀྱིས་དཔྱོད་དགོས་ཀྱི། རྨོངས་བརྟུལ་བདག་ལྟ་བུས་ཁ་ཚོན་གཅོད་དཀའ་བའི་གནས་སུ་སྣང་ངོ། །ཁ་ཅིག་ན་རེ། དོན་གྱི་འོད་གསལ་མངོན་དུ་
འགྱུར་བའི་ཉེ་བའི་རྒྱུ་རྣམས་རིམ་པ་བཞི་པར་བཤད་པ་མི་འཐད་པར་ཐལ། དོན་གྱི་འོད་གསལ་ཐོབ་ཁ་མའི་རྒྱུད་ལ་རིམ་པ་གསུམ་པ་ཡོད་པའི་ཕྱིར་ཏེ། དེའི་རྒྱུད་ཀྱི་མ་དག་པའི་སྒྱུ་ལུས་དེ་རིམ་པ་གསུམ་པ་ཡིན་པའི་ཕྱིར་ཏེ། དེ་མ་དག་པའི་སྒྱུ་ལུས་ཡིན་པའི་

[035A]༄༅། །ཕྱིར་ན་མ་ཁྱབ་ཟེར་རམ་དཔྱད་པར་བྱའོ། །གཉིས་པ་ནི། རིམ་པ་བཞི་པའི་དོན་གྱི་འོད་གསལ་དེ་ལས་རླུང་ཅུང་ཟད་གཡོས་པ་དང་དུས་མཉམ་དུ་འོད་གསལ་དེའི་བཞོན་པར་གྱུར་པའི་རླུང་གིས་ཉེར་ལེན་དང། འོད་གསལ་
གྱི་སེམས་ཀྱིས་ལྷན་ཅིག་བྱེད་རྐྱེན་བྱས་པ་ལ་བརྟེན་ནས་དག་པའི་སྒྱུ་མའི་སྐུར་བཞེངས་པ་ནས་བཟུང་སྟེ། སློབ་པ་མཐའི་དོན་གྱི་འོད་གསལ་གྱི་བར་གྱི་རྫོགས་རིམ་ནི། སློབ་པའི་ཟུང་འཇུག་གམ་བདེན་གཉིས་དབྱེར་མེད་ཀྱི་རྫོགས་རིམ་ཀྱི་ངོ་བོའོ། །རིམ་པ་
བཞི་པའི་དོན་གྱི་འོད་གསལ་ལས་ལུགས་ལྡོག་གི་ཉེར་ཐོབ་ཏུ་ལངས་པ། དག་པའི་སྒྱུ་མའི་སྐུ་ཐོབ་པ། སྤངས་པ་ཟུང་འཇུག་ཐོབ་པ། ཉོན་སྒྲིབ་སྤངས་པ། ས་གཉིས་པར་འཕོས་པ། སྒོམ་ལམ་ཐོབ་པ་དུས་མཉམ་སྟེ། འདི་ནི་སྔགས་བླ་མེད་ཀྱི་ལམ་དུ་
རིགས་ངེས་པའི་དབང་དུ་བྱས་ཀྱི། ལམ་གཞན་གྱི་མཐར་བྱུང་བའི་དོན་གྱི་འོད་གསལ་སོགས་ནི་ས་བཅུ་པའི་ཡེ་ཤེས་སུ་འདོད་དགོས་ཤིང། དེ་ལ་སློབ་པའི་ཟུང་འཇུག་ལ་སྒོམ་ལམ་ས་དགུའི་དབྱེ་བ་མེད་དམ་སྙམ་མོ། །ལྷན་སྐྱེས་ཀྱི་ཉོན་མོངས་རྣམས་
རིམ་པ་བཞི་པའི་འོད་གསལ་གྱིས་སྤོང་ལ། སློབ་པའི་ཟུང་འཇུག་ཐོག་མར་ཐོང་བའི་དུས་སུ་སྤངས་པར་གསལ་སྒྲོན་ལས་གསུངས་སོ། །འདི་ལ་ཁ་ཅིག་རིམ་བ་བཞི་པའི་དོན་གྱི་འོད་གསལ་ནི་ཉོན་མོངས་ཀྱི་དངོས་གཉེན་པར་ཆད་མེད་ལམ་དང། དེའི་ལུགས་
ལྡོག་གི་ཉེར་ཐོབ་ནི་རྣམ་གྲོལ་ལམ་ཡིན་ཟེར། འདི་ལ་སྐྱོན་འཕེན་པ་ཁ་ཅིག་ན་རེ། དེ་འདྲ་བའི་ཉེར་ཐོབ་ཆོས་ཅན། སྟོང་པ་ཉིད་ལ་གཉིས་སྣང་ནུབ་པའི་བློ་ཡིན་པར་ཐལ། རྣམ་གྲོལ་ལམ་ཡིན་པའི་ཕྱིར། འདོད་མི་ནུས་ཏེ། རྟོག་པ་ཡིན་པའི་ཕྱིར་

[035B] སྣང་མཆེད་ཐོབ་གསུམ་གང་རུང་ཡིན་པའི་ཕྱིར་རོ། །དེས་ན་གཞུང་གཞན་ནས་བཤད་པ་ལྟར་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱོར་མི་རུང་ཟེར། ཡང་འདི་ལ་ཁ་ཅིག་ན་རེ། དེ་གཉིས་ལ་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱོར་
དགོས་ཤིང་སྦྱར་དུ་རུང་བ་ཡིན་ཏེ། མཁས་གྲུབ་རྗེའི་ཟིན་བྲིས་ལས། དེ་ནི་ཕྱོགས་གཞན་ནས་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་བཤད་པ་ལྟར་འདིར་ཡང་སྦྱར་ན། འོད་གསལ་དེ་ཡུན་ཐུང་ཐུང་ཁེམ་པ་གཅིག་ལས་མི་འོང་བ་མ་ཡིན་པས། དེས་
བར་ཆད་མེད་ལམ་བྱས། ལུགས་ལྡོག་གི་ཉེར་ཐོབ་ཤར་བ་ན་རྣམ་གྲོལ་ལམ་ཐོབ་པར་བཞག་ཀྱང་འགལ་བ་མེད་དོ། །ཞེས་གསུངས་པའི་ཕྱིར། དེས་ན་རིམ་པ་བཞི་པའི་འོད་གསལ་དང་དེ་ལས་ལངས་པའི་ཉེར་ཐོབ་གཉིས་སྟོང་བ་ཉིད་མངོན་སུམ་དུ་
རྟོགས་པར་མཚུངས་ཀྱང་འཛིན་ཚུལ་ལམ་དམ་ལྷོད་ཀྱི་ཁྱད་པར་ཡོད་པ་ཡིན་ཟེར། ཡང་ཁ་ཅིག་ན་རེ། དེ་གཉིས་ལ་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱར་མ་སྦྱར་གང་ཡིན་ཀྱང་རུང། ཕྱོགས་གཞན་ནས་བཤད་པའི་ལམ་དེ་གཉིས་
དང་རིགས་པ་མཚུངས་པར་སྦྱོར་མི་དགོས་ཏེ། ཕྱོགས་གཞན་ནས་བཤད་པའི་ལམ་དེ་གཉིས་ཀ་ཕྲ་རགས་ཀྱི་ཁྱད་པར་མེད་པར་བློ་རགས་པ་ཡིན་པ་དང། རྒྱུན་གཅིག་ཡིན་པས་གཉིས་ཀ་སྟོང་པ་ཉིད་ལ་གཉིས་སྣང་ནུབ་པའི་བློ་ཡིན་པར་བཞག་ཆོག་ལ་
འོད་གསལ་དང་ཉེར་ཐོབ་གཉིས་ལ་ཕྲ་རགས་ཀྱི་ཁྱད་པར་ཡང་ཡོད་ལ། རྒྱུན་སོ་སོ་བའི་ཁྱད་པར་ཡང་ཡོད་པས། ཕྱོགས་གཞན་ནས་བཤད་བའི་ལམ་དེ་གཉིས་དང་མི་མཚུངས་པའི་ཕྱིར། འདིའི་འོད་གསལ་དང་ཉེར་ཐོབ་ལ་ཕྲ་རགས་ཀྱི་ཁྱད་པར་ཡོད་དེ། སྔ་མ་

[036A]༄༅། །ནི་གཉུག་སེམས་དང། ཕྱི་མ་ནི་དེ་ལ་ལྟོས་ན་ཅུང་ཟད་རགས་པ་ཡིན་པའི་ཕྱིར་དང། སྣང་མཆེད་ཐོབ་གསུམ་གང་རུང་ལ་གཉུག་སེམས་མ་ཡིན་པས་ཁྱབ་པའི་ཕྱིར་དང། གཉུག་སེམས་གཉུག་སེམས་མ་ཡིན་པར་འགྱུར་ན་ལྷན་སྐྱེས་ཀྱི་
སེམས་སུ་བཤད་དུ་མི་རུང་བར་འགྱུར་བའི་ཕྱིར་ཞེས་ཟེར་ན་གང་ལྟར་ཁས་ལེན་པ་ནི་དཔྱད་པར་བྱའོ། །གཞན་ཡང། གསལ་སྒྲོན་ལས། དེ་འདྲ་བའི་འོད་གསལ་མངོན་དུ་གྱུར་པ་ན་ཡུན་རིང་པོའི་བར་དུ་མཉམ་པར་འཇོག་ནུས་པས་ཁེམ་པ་གཅིག་ལས་མེད་པ་
མིན་ཏེ། ཞེས་གསུངས་ནས། དེའི་ཤེས་བྱེད་དུ་ཞལ་ལུང་དང་རིམ་ལྔ་བསྡུས་པ་དྲངས་པ་ལས་ཆུ་ཚོད་བརྒྱད་དམ་ཉིན་གཅིག་ནས་བསྐལ་བའམ་བསྐལ་བ་སྟོང་གི་བར་དུ་ཡེ་ཤེས་མྱོང་བར་བཤད་དོ། །འདི་ནི་དངོས་གནས་ལ་དེ་ལྟར་ཡོད་ན། དོན་གྱི་འོད་གསལ་མངོན་
དུ་གྱུར་པའི་ཐོ་རངས་དེ་ཉིད་ལ་ཟུང་འཇུག་ཐོབ་མི་དགོས་སམ། བརྟག་པ་མཐའ་བཟུང་དུ་ལམ་གྱི་ནུས་མཐུ་བསྟན་པ་ཡིན་ན། དོན་གྱི་འོད་གསལ་ཡུན་ཐུང་བ་མིན་པའི་ཤེས་བྱེད་དུ་ཇི་ལྟར་འགྲིག་དཔྱད་པར་བྱའོ། །དག་པའི་སྒྱུ་མའི་སྐུ་འཐོབ་པ་དང་དུས་མཉམ་དུ་
སྤངས་པ་ཟུང་འཇུག་འཐོབ་པར་གསུངས་ཤིང། རྟོགས་པ་ཟུང་འཇུག་ནི་དག་པའི་སྒྱུ་ལུས་པ་དེས་སླར་ཡང་དོན་གྱི་འོད་གསལ་དུ་ཞུགས་པའི་ཚེ་འཐོབ་པའོ། །ཟུང་འཇུག་ཉེར་གཅིག་གམ་ཉེར་གསུམ་ནི་རིམ་ལྔའི་འགྲེལ་པ་ཟུང་འཇུག་ནོར་བུའི་བང་མཛོད་ལས་
ཤེས་པར་བྱའོ། །བླ་མེད་ཀྱི་རྒྱུད་དང་དགོངས་འགྲེལ་རྣམས་ལས་སའི་གྲངས་བཅུ་དང། བཅུ་གཅིག་དང། བཅུ་གཉིས་དང། བཅུ་གསུམ་དང། བཅུ་བཞིར་བཤད་པ་སོགས་དང། དེ་དག་གི་དངོས་བཏགས་ཁྱད་པར་སོགས་ནི་གསལ་སྒྲོན་ལས་ཤེས་དགོས་

[036B] དབྱངས་ཅན་དགའ་བློའི་ས་ལམ་ལས་ཀྱང་རྒྱས་པར་བཤད་ཡོད་དོ། །སྔགས་བླ་མེད་ཀྱི་ལམ་ལྔ་དང་ས་བཅུ་དངོས་གནས་པ་ནི་གསལ་སྒྲོན་ལས། ལམ་ཐུན་མོང་བ་ནས་བཟུང་སྟེ། བསྒོམས་སྟོབས་ཀྱིས་རླུང་དྷཱུ་ཏཱིར་བཙུད་པ་ཐིམ་པས་སྟོང་པ་དངོས་སུ་འདྲེན་མི་ནུས་པ་དེ་
སྲིད་དུ་ཚོགས་ཀྱི་ལམ་དང། དེ་ནུས་པ་ནས་བདེ་བས་དེ་ཁོ་ན་ཉིད་མངོན་སུམ་དུ་མ་རྟོགས་པའི་སྒྱུ་ལུས་ཚུན་ཆད་སྦྱོར་ལམ་དང། དོང་ཡི་འོད་གསལ་ནས་ཟུང་འཇུག་མ་ཐོབ་པར་མཐོང་ལམ་ས་རབ་ཏུ་དགའ་བ་དང། སློབ་པའི་ཟུང་འཇུག་ནས་མི་སློབ་པའི་ཟུང་འཇུག་མ་
ཐོབ་པར་སྒོམ་ལམ་ས་དགུ་དང་སྦྱར་རོ། །ཞེས་གསུངས་པ་ལྟར་ཡིན་ནོ། །མན་ངག་ཡིག་ཆུང་ལས། ལུས་དབེན་གྱི་ཕྲ་ཐིག་གི་སྐབས་སུ་བདེ་བ་ཁོ་ན་འདྲེན་པ་ཡིན། དེ་བརྟན་ནས་སྟོང་ཉིད་ངེས་ཟིན་དྲན་པར་བྱས་ནས་སྦྱོར། ཞེས་ལུས་དབེན་གྱི་སྣང་བའི་ཡེ་ཤེས་དང་པོར་སྐྱེས་བདེ་
བདེ་སྟོང་མི་སྦྱོར་བར་གསུངས་པ་ལྟར་འདོད་ན་དེས་སྟོང་ཉིད་རྟོགས་པའི་ལྷག་མཐོང་ཐོབ་མ་ཐོབ་སྤྲོས་པས་ཆོག་གོ་མཁས་པ་ཁ་ཅིག་རྣལ་འབྱོར་རོལ་བའི་དགའ་སྟོན་ཁུངས་སུ་མཛད་ནས། སློབ་པའི་ཟུང་འཇུག་གི་སྒོམ་ལམ་སྐོར་དགུས་ཤེས་སྒྲིབ་སྐོར་དགུར་ཕྱེ་ནས་རིམ་
བཞིན་སྤོང་བར་བཞེད་ཀྱང། དེ་ལྟར་འདོད་མི་རུང་སྟེ། ཤེས་སྒྲིབ་སྐོར་དགུར་ཕྱེ་བ་ནི་ཆོས་ཀྱི་བདག་འཛིན་ཤེས་སྒྲིབ་ཏུ་འདོད་པའི་རང་རྒྱུད་པ་དང་སེམས་ཙམ་པའི་ལུགས་ཡིན་གྱི། ཐལ་འགྱུར་བའི་སྐབས་འདིར་དེ་ལྟར་མི་འདོད་པའི་ཕྱིར། ཐེག་པ་གཞན་གྱི་
བསྐལ་ཆེན་གྲངས་མེད་གསུམ་གྱི་ཚོགས་གསོག་པའི་དོད་ཐུབ་པའི་སྒྱུ་ལུས་དང། ལྷན་སྐྱེས་ཀྱི་བདེ་བས་དེ་ཁོ་ན་ཉིད་མངོན་སུམ་དུ་རྟོགས་པ་གཉིས་ནི་ལམ་གཞན་ལས་ནུས་མཐུ་ཆེས་ཆེར་ལྷག་པའི་རྒྱུ་མཚན་གྱིས། ཐེག་པ་ཆེན་པོའི་ལམ་གཞན་གྱིས་སྤོང་ཐེབས་

[037A]༄༅། །བདུན་གྱིས་སྤོང་བར་གསུངས་པའི་ལྷན་སྐྱེས་ཀྱི་ཉོན་མོངས་རྣམས་དོན་གྱི་འོད་གསལ་མཉམ་གཞག་ཐུན་གཅིག་གིས་སྤོང་ནུས་པར་འདོད་བཞིན་དུ། ཐེག་པ་ཆེན་པོའི་ལམ་གཞན་གྱིས་སྤོང་ཐེབས་བཞིས་སྤོང་ནུས་པའི་ཤེས་སྒྲིབ་ལམ་འདིས་སྐོར་དགུར་ཕྱེ་
ནས་སྤོང་དགོས་པར་འདོད་པ་ནི་མི་འགྲིག་པའི་ཕྱིར་རོ། །དེས་ན་སློབ་པའི་ཟུང་འཇུག་ལ་ས་དགུར་ཕྱེ་བའི་ས་བརྒྱད་པ་ནས་ཤེས་སྒྲིབ་སྤོང་བའི་མགོ་རྩོམ་པའམ། སློབ་པ་མཐའི་དོན་གྱི་འོད་གསལ་གྱིས་ཤེས་སྒྲིབ་ཆེ་འབྲིང་ཆུང་གསུམ་ཅིག་ཅར་སྤོང་བར་འདོད་
དགོས་སོ། །དེ་ལྟ་ན་ཡང་སློབ་པའི་ཟུང་འཇུག་ལས་དགུར་དབྱེར་མི་རུང་བའི་སྐྱོན་མེད་དེ། །ཟུང་འཇུག་པས་སྤྱོད་པྦ་གསུམ་པོ་གང་རུང་བྱས་པ་ལ་བརྟེན་ནས་བདེ་སྟོང་གཉིས་སུ་མེད་པའི་ཡེ་ཤེས་ཀྱི་མཐུ་གོང་དུ་འཕེལ་བ་དང། ཡོན་ཏན་གྱི་གྲངས་གོང་དུ་འཕེལ་བ་ལ་
སོགས་པའི་ཁྱད་པར་དུ་མ་ཡོད་པའི་ཕྱིར་རོ། །གཉིས་པ་བླ་མེད་གཞན་གྱི་རྫོགས་རིམ་ནི། སྤྱིར་ན་སྨད་རྒྱུད་ཀྱི་རྫོགས་རིམ་ཁྲིད་ཆེན་བརྒྱད་དུ་གྲགས་པ་ལས། གསང་འདུས་འཕགས་ལུགས་ཀྱི་རིམ་ལྔ་ནི་བཤད་ཟིན་ལ། དུས་འཁོར་གྱི་སྦྱོར་དྲུག་ནི་ཅུང་ཟད་འཆད་
པར་འགྱུར་རོ། །གསང་འདུས་ཡེ་ཤེས་ཞབས་ལུགས་ཀྱི་ཐིག་ལེ་བྮིའམ་དགའ་བ་བཞི་ནི། སྙིང་གར་མི་ཤིགས་པའི་ཐིག་ལེ། ནོར་བུའི་གསང་བའི་ཐིག་ལེ། སྟེང་གི་སྣ་རྩེར་སྤྲུལ་པའི་ཐིག་ལེ། སླར་ཡང་སྙིང་གར་མི་ཤིགས་པའི་ཐིག་ལེ་ཁྱད་པར་ཅན་
སྒོམ་པ་སྟེ་བཞིའོ། །ཐ་མ་ལ་དེ་ཁོ་ན་ཉིད་ཀྱི་ཐིག་ལེ་ཞེས་ཀྱང་བཤད་དོ། །དེ་བཞི་ནི་རིམ་བཞིན་དགའ་བ་བཞིའི་དབང་དུ་བྱས་པའི་རྫོགས་རིམ་ཡིན་ལ། དང་པོ་གཉིས་ཀྱིས་ཐིག་ལེའི་རྣལ་འབྱོར་སྦྱོང་བ་དང། གསུམ་པ་ནི་རྡོར་བཟླས་ཡིན་ལ། དེས་རླུང་

[037B] དེའི་རིགས་འདྲ་ཉིད་ཀྱིས་འབྲས་བུ་ལ་ཉེ་
བར་སྦྱོར་བར་གསུངས་སོ། །བདེ་མཆོག་ལཱུ་ཨི་བའི་ལུགས་ཀྱི་རྣལ་འབྱོར་ཆེན་པོ་དང། བདེ་མཆོག་དྲིལ་བུ་པའི་ལུགས་ལ། རང་བྱིན་བརླབས་པའི་རིམ་པ། སྣ་ཚོགས་རྡོ་རྗེའི་རིམ་པ། ནོར་བུ་འགེངས་པའི་རིམ་པ། ཛ་ལན་དྷཱ་རའི་རིམ་པ། བསམ་གྱིས་མི་ཁྱབ་
པའི་རིམ་པ་སྟེ་རྫོགས་རིམ་རིམ་པ་ལྔར་བཤད་དོ། །ལཱུ་ཨི་པའི་རྫོགས་རིམ་རྣལ་འབྱོར་ཆེན་པོ་ཡང་འདིའི་བསམ་གྱིས་མི་ཁྱབ་པའི་རིམ་པ་ཡིན་པས། བསྐྱེད་རིམ་བརྟན་མ་ཐག་ནས་སྒོམ་པའི་རྫོགས་རིམ་མིན་གྱི། སྔོན་དུ་དྲིལ་བུ་པའི་རིམ་པ་བྮིའམ་ནག་པོ་
སྤྱོད་པའི་སྔགས་ཀྱི་རིམ་པ་ལ་སོགས་པ་བསྒོམ་དགོས་པར་བཤད་དོ། །རིམ་པ་དང་པོ་བཞིས་རྩ་རླུང་ཐིག་ལེ་རྣམས་ཤིན་ཏུ་དུལ་བར་བྱས་ནས། བསམ་གྱིས་མི་ཁྱབ་པའི་རིམ་པའི་སྐབས་སུ་སྣོད་བཅུད་རིམ་གྱིས་འོད་གསལ་དུ་སྡུད་པ་དང། དེ་ལས་ལྡང་བའི་རྣལ་
འབྱོར་མང་དུ་བྱས་པའི་མཐུས་གཉིས་སུ་མེད་པའི་ཡེ་ཤེས་ཀྱི་སྐུ་འགྲུབ་ཅིང་དེའི་རྒྱུན་ཉིད་ཀྱིས་འབྲས་བུ་ལ་ཉེ་བར་སྦྱོར་བར་གསུངས་སོ། །འདི་དག་ནི་ལཱུ་ཨི་བའི་ལུགས་ཀྱི་རྫོགས་རིམ་གྱི་རྣམ་བཤད་དངོས་གྲུབ་སྙེམ་དང། དྲིལ་བུ་རིམ་ལྔའི་རྣམ་བཤད་སྦས་དོན་
ལྟ་བའི་མིག་འབྱེད་གཉིས་ལས་ཤེས་པར་བྱའོ། །དེ་ལྟར་བདེ་མཆོག་གི་རྫོགས་རིམ་ལ་ལུགས་མི་འདྲ་བ་ཕྱེ་བ་ནི། བདེ་མཆོག་སྟོད་འགྲེལ་ནས་དུས་འཁོར་ལྟར་དུ་བཤད་པའི་སྦྱོར་བ་ཡན་ལག་དྲུག་དང། དཔེ་མེད་མཚོ་ནས་བརྒྱུད་པའི་སྦྱོར་དྲུག་ལུགས་

[038A]༄༅། །གཉིས་ཀྱི་གཅིག་དང། འདུས་བ་ནས་འབྱུང་བ་ལྟར་གྱི་རིམ་ལྔའི་ཐ་སྙད་མཛད་པ་གཅིག་དང། དྲིལ་བུ་པའི་རིམ་ལྔ་དང། རིམ་པ་བཞི་པ་དང། རྣལ་འབྱོར་ཆེན་པོའི་རྫོགས་རིམ་སྟེ་དྲུག་ཡོད་པར་གསུངས་སོ། །འཁོར་ལོ་ཆེན་
པོའི་རྫོགས་རིམ་ལ། ལུས་བྱིན་བརླབ། ངག་བྱིན་བརླབ། སེམས་བྱིན་བརླབ། དེ་ཁོ་ན་ཉིད་བྱིན་བརླབ་སྟེ་བྱིན་བརླབ་བཞིའོ། །གཤིན་རྗེ་གཤེད་དམར་ནག་འཇིགས་གསུམ་ལས། སྔགས་ཀྱི་རྣལ་འབྱོར། དམ་ཚིག་གི་རྣལ་འབྱོར། དབྱིབས་
ཀྱི་རྣལ་འབྱོར། རྣམ་དག་ཡེ་ཤེས་ཀྱི་རྣལ་འབྱོར་ཏེ་རྣལ་འབྱོར་བཞིའོ། །ནཱེ་རོ་ཆོས་དྲུག་ནི། གཏུམ་མོའི་རྣལ་འབྱོར། །དགའ་བ་བཞི། སྒྱུ་ལུས། འོད་གསལ། ཟུང་འཇུག་འཕོ་བ་གྲོང་འཇུག་སྟེ་དྲུག་ཡིན་ནམ་སྙམ་ཡང། ཕལ་ཆེར་གྱིས། དགའ་
བཞི་དང་ཟུང་འཇུག་མ་བགྲངས་པར། བར་དོ་དང་འཕོ་བ་དང་གྲོང་འཇུག་སོ་སོར་བགྲངས་ནས་དྲུག་ཏུ་བྱས་པས་གང་འཐད་དཔྱད་པར་བྱའོ། །གསང་འདུས་འཕགས་ལུགས་ཀྱི་རིམ་པ་ལྔ། ཡེ་ཤེས་ཞབས་ལུགས་ཀྱི་ཐིག་ལེ་བཞི། འཁོར་ལོ་ཆེན་
པོའི་བྱིན་བརླབ་བཞི། དམར་ནག་འཇིགས་གསུམ་གྱི་རྣལ་འབྱོར་བཞི། ལཱུ་ཨི་པའི་རྣལ་འབྱོར་ཆེན་པོ། དྲིལ་བུ་བའི་རིམ་པ་ལྔ། ཐུན་མོང་པའི་ནཱ་རོ་ཆོས་དྲུག་དུས་འཁོར་གྱི་སྦྱོར་བ་ཡན་ལག་དྲུག་གི་ཁྲིད་དེ་སྨད་རྒྱུད་ཀྱི་ཁྲིད་ཆེན་བརྒྱད་དུ་གྲགས་
སོ༑ །དེར་མ་བྱུང་བ་གྲུབ་ཆེན་ཝེ་རྭ་པའི་གདམས་པ་ནས་བཤད་པའི་ཀྱཻ་རྡོར་གྱི་རྫོགས་རིམ་དབང་གསུམ་གྱི་ལམ་དུ་བསྡུས་ནས་ཉམས་སུ་ལེན་ཚུལ་དང། གྲུབ་ཆེན་ཌོཾ་པི་པ་དང་མི་ཐུབ་ཟླ་བས་བཤད་པའི་དཔྱིད་ཀྱི་ཐིག་ལེ་དང་ཁ་དོག་བ་ཤིགས་པའི་རིམ་པ་

[038B] དུས་འཁོར་གྱི་རྫོགས་རིམ་མ་གཏོགས་པ་བླ་མེད་སྤྱིའི་རྫོགས་རིམ་ཚད་ལྡན་གྱིས་བཤད་པ་ཐམས་ཅད་བསྐྱེད་རིམ་བརྟན་པར་བྱས་རྗེས་སུ། རྩ་རླུང་ཐིག་ལེ་ལས་རུང་དུ་བསྒྲུབས་ནས་བསམ་
གཏན་གཉིས་གང་རུང་གི་སྣོད་བཅུད་འོད་གསལ་དུ་བསྡུས་ནས་འཇུག་ལྡང་ཡང་ཡང་བྱེད་པའི་རིམ་པས་ཟུང་འཇུག་གི་ཡེ་ཤེས་ཀྱི་སྐུ་བསྒྲུབས་ཏེ། དེའི་རིགས་འདྲ་ཉིད་ཀྱིས་འབྲས་བུ་ལ་ཉེ་བར་སྦྱོར་བ་ནི་འདྲ་བར་གསུངས་སོ། །འོན་ཀྱང་རླུང་དང་ཐིག་ལེ་ལས་རུང་
དུ་སྒྲུབ་ལུགས་ལ་སྒོ་མང་པོ་ཡོད་པས་དེ་དག་སོ་སོའ་རྒྱུད་རྣམས་ནས་གསུངས་པ་ལྟར་དུ་ཚད་ལྡན་རྣམས་ཀྱིས་ཀྱང་སོ་སོར་བཀྲལ་བ་ཡིན་ནོ། །དེ་ལྟར་རླུང་དང་ཐིག་ལེ་ལས་རུང་དུ་སྒྲུབ་ལུགས་ལ་སྒོ་མི་འདྲ་བ་མང་པོ་ཡོད་ཀྱང་ཐབས་དེས་རླུང་དབུ་མར་ཞུགས་གནས་
ཐིམ་གསུམ་བྱས་པ་ལས་གཏུམ་མོ་སྦར་ནས་བྱང་སེམས་བཞུས་པ་ལས་བྱུང་བའི་འབྲས་བུ་དགའ་བ་བྮིའམ་སྟོང་པ་བཞིའི་ཡེ་ཤེས་བསྐྱེད་ནས། ལྷན་སྐྱེས་ཀྱི་དགའ་བའམ་འོད་གསལ་གྱི་ཡེ་ཤེས་ཀྱི་རྒྱུན་སྐྱོང་བར་བྱེད་པས་ཆོས་སྐུའི་ཉེར་ལེན་དང། རྫོགས་རིམ་གྱི་
ལམ་རྣམས་སྐྱེ་འཆི་བར་དོ་གསུམ་ཇི་ལྟ་བ་བཞིན་དུ་བསྐྱེད་ནས། འཆི་བའི་རིམ་པ་ཇི་བཞིན་པའི་འོད་གསལ་གྱི་རླུང་སེམས་ལས་བར་དོ་ཇི་བཞིན་པའི་སྒྱུ་མའི་སྐུ་བསྒྲུབས་ཏེ། དེ་ཉིད་ཀྱིས་གཟུགས་སྐུའི་ཉེར་ལེན་བྱས་ནས་འཚང་རྒྱ་བ་ནི་འདྲ་བར་ཤེས་ན། ཁུངས་
ཐུབ་ཀྱི་རྫོགས་རིམ་གྱི་གཞུང་མང་པོ་ཞིག་ལ་ངེས་པ་རྙེད་ནས་གཞུང་དེ་རྣམས་དོན་གཅིག་ཏུ་མ་བྱུང་ཡང་དགོངས་པ་མི་འགལ་བར་ཤེས་པར་འགྱུར་རོ། །གཉིས་པ་ནི། སྤྱིར་ན་བདག་ཅག་གི་སྟོན་པས། དམན་པ་ལ་མོས་པ་ཐེག་དམན་པ་རྣམས་ལ་ཆགས་བྲལ་

[039A]༄༅། །གྱི་སྤྱོད་པ་དང། རྒྱ་ཆེན་པོ་ལ་མོས་པ་ཕར་ཕྱིན་ཐེག་པ་པ་རྣམས་ལས་དང་ཕ་རོལ་ཏུ་ཕྱིན་པའི་སྤྱོད་པ་དང། ཟབ་མོ་ལ་ལྷག་པར་མོས་པ་གསང་སྔགས་རྒྱུད་སྡེ་བཞིའི་གདུལ་བྱ་རྣམས་ལ་འདོད་ཆགས་ཀྱི་ཆོས་ཀྱི་སྤྱོད་པ་སྟེ། སྤྱོད་པ་
གསུམ་བསྟན་པ་ལས། སྐབས་འདིའི་སྤྱོད་པ་ནི་འདོད་ཆགས་ཀྱི་སྤྱོད་པ་ཡིན་ལ། དེ་ལ་ཡང་རྒྱུད་སྡེ་འོག་མ་གསུམ་གྱི་གདུལ་བྱས་མདུན་དུ་བསྒོམས་པའི་ལྷ་མོའི་ཡུལ་ལྔ་ལ་དམིགས་པའི་ཆགས་པ་ལམ་བྱེད་ཙམ་ཞིག་ཡོད་ཀྱང། ལས་རྒྱ་དང་བསྒོམ་པའི་ལྷ་
མོ་དང་མཉམ་པར་སྦྱོར་བའི་ཆགས་པ་ལམ་དུ་བྱེད་པ་མེད་ལ། བླ་མེད་ཀྱི་སྐབས་སུ་ནི་སྟོང་པ་ཉིད་རྟོགས་པའི་ཡུལ་ཅན་ཁྱད་པར་ཅན་ལྷན་སྐྱེས་ཀྱི་བདེ་ཆེན་སྟོབས་ལྡན་སྐྱེད་པའི་རྒྱུ་རང་ལུས་ཀྱི་བྱང་སེམས་འཕེལ་བའི་དོན་དུ། ལས་དང་ཡེ་ཤེས་ཀྱི་ཕྱག་རྒྱ་དང་
མཉམ་པར་སྦྱོར་བའི་འདོད་ཡོན་ལ་ཆགས་བ་ལམ་དུ་བྱེད་པ་ཡིན་ནོ། །དེའི་སྒོ་ནས་སྟོང་པ་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་ཚུལ་ནི། གསལ་སྒྲོན་ལས། ཕྱི་ནང་གི་ལུས་ལ་གནད་དུ་བསྣུན་པའི་ཐབས་ཀྱིས་བྱང་སེམས་ཞུབ་ལས་ནི། ནང་གི་དོན་ལུས་
ཀྱི་རེག་བྱ་ཁྱད་པར་ཅན་སྐྱེ་ལ། དེས་དམིགས་པའི་རྐྱེན་བྱས་པས་ལུས་ཀྱི་ཤེས་པའི་ཚོར་བ་བདེ་བ་ཁྱད་པར་ཅན་སྐྱེའོ། །དེས་དེ་མ་ཐག་རྐྱེན་བྱས་པ་ལས་ཡིད་ཀྱི་ཤེས་པ་ཕུལ་དུ་བྱུང་བའི་བདེ་བའི་ངོ་བོར་སྐྱེད་དེ། དེའི་ཚེ་དེ་ཁོ་ན་ཉིད་ཀྱི་དོན་པར་བྱས་པ་
དྲན་པར་བྱས་བ་ཉིད་ཀྱིས་བདེ་སྟོང་སྦྱར་བར་འགྱུར་བས། ཞེས་ཁམས་ཞུབ་ལས་ནང་གི་དོན་རེག་བྱ་ཁྱད་པར་ཅན་སྐྱེས་པ་དེ་ལ་དམིགས་པའི་ལུས་ཤེས་སུ་གྱུར་བའི་ཚོར་བ་བདེ་བའི་དེ་མ་ཐག་འབྲས་སུ་གྱུར་བའི་ཡིད་ཚོར་བདེ་བ་མཚུངས་ལྡན་དང་བཅས་པས་སྟོང་

[039B] །ཡང་དེ་ཉིད་ལས། དབང་ཤེས་དང་ཡིད་ཤེས་ཀྱི་བདེ་བ་སྐྱེ་བའི་རིམ་པ་དེ་ནི། རིགས་པའི་དབང་ཕྱུག་གིས། འགའ་ཚེ་ཆགས་སོགས་རྒྱས་སོགས་ཀྱིས། །འཕེལ་བ་བདེ་སྡུག་ལས་སྐྱེས་ཡིན། །དེ་ཡང་ཁམས་སྙོམས་ལ་སོགས་པ། །ནང་
གི་དོན་ནི་ཉེ་བ་ལས། །ཞེས་དང། ནང་དོན་ཁྱད་པར་ལས་སྐྱེས་པའི། །བློས་ནི་འགྱུར་བར་བྱེད་ཕྱིར་རོ། །ཞེས་གསུངས་པའི་རིགས་པ་ལས་ཤེས་སོ། །དེའི་ཕྱིར་ཡིད་བདེ་བ་ཆེན་པོའི་ངོ་བོར་གྱུར་པའི་དེ་མ་ཐག་རྐྱེན་ལས་ཀྱང་དབང་པོའི་ཤེས་པ་རྣམས་བདེ་བའི་
ངོ་བོར་སྐྱེ་བ་ཡང་ཤེས་པར་བྱའོ། །ཞེས་ཞུ་བ་དེ་དེས་སྟོང་ཉིད་སྒོམ་པར་གསུངས་པ་ལ་ཞིབ་ཆ་འདོན་ལུགས་རྣམ་འགྲེལ་གྱི་རིགས་པ་ལ་བརྟེན་ནས་ཤེས་པར་གསུངས་སོ། །སྐབས་འདིའི་སྤྱོད་པ་ལ་ངོ་བོའི་སྒོ་ནས་དབྱེ་ན། སྤྲོས་བཅས་སྤྲོས་མེད། ཤིན་ཏུ་སྤྲོས་མེད་ཀྱི་
སྤྱོད་པ་གསུམ། སྤྲོས་མེད་ཀྱི་སྤྱོད་པ་ལ་རྒྱས་འབྲིང་བསྡུས་གསུམ་ཡོད་ལ་སྔ་ཕྱི་གཉིས་ལ་གསུམ་དུ་མི་འབྱེད་དོ། །རྟེན་གྱི་སྒོ་ནས་དབྱེ་ན། བསྐྱེད་རིམ་པའི་སྤྱོད་པ་དང། རྫོགས་རིམ་པའི་སྤྱོད་པ་གཉིས་དང། དེ་རེ་རེ་ལ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་སྤྱོད་པ་
གསུམ་གསུམ་ཡོད། །དུས་ཀྱིས་གོ་ནས་དབྱེ་ནས། སྣོད་རུང་དུ་བྱེད་པ་དབང་དུས་དང། ལམ་སྒོམ་དུས་ཀྱི་སྤྱོད་པ་གཉིས། ཕྱི་མ་ལ་ལ་སྔར་མ་ཐོབ་པ་ཐོབ་ཕྱིར་དུ་སྤྱོད་པ་དང། ཐོབ་ཟིན་པོགས་འབྱིན་གྱི་སྤྱོད་པ་གཉིས་ལས། དང་པོ་ནི། བསྐྱེད་རིམ་ཐོག་མར་སྒོམ་པ་ནས་བཟུང་སྟེ་
མི་སློབ་པའི་ཟུང་འཇུག་མ་ཐོབ་ཀྱི་བར་དུ་ཡོད་ཀྱང། ཐོབ་ཟིན་བོགས་འབྱིན་གྱི་སྤྱོད་པ་བྱེད་པའི་སྐབས་བཞི་ལས་ལྷག་མེད་དེ། བསྐྱེད་རིམ་མཐར་ཕྱིན་ནས་ཐུན་མོང་གི་དངོས་གྲུབ་འགྲུབ་པའི་དོན་དུ་སྤྱོད་པ་བྱེད་པ་དང། སེམས་དབེན་ཐོབ་ནས་སྒྱུ་ལུས་འགྲུབ་པའི་
[040A]༄༅། །དོན་དུ་སྤྱོད་པ་བྱེད་པ་དང། སྒྱུ་ལུས་ཐོབ་ནས་འོད་གསལ་གྱིས་སྦྱངས་པའི་ཡེ་ཤེས་ཀྱི་སྐུ་ཐོབ་པའི་དོན་དུ་སྤྱོད་པ་བྱེད་པ་དང། སློབ་པའི་ཟུང་འཇུག་ཐོབ་ནས་མི་སློབ་པའི་ཟུང་འཇུག་ཐོབ་པའི་དོན་དུ་སྤྱོད་པ་བྱེད་པ་སྟེ་བཞི་
ལས་མེད་པའི་ཕྱིར། དེས་ན་བསྐྱེད་རིམ་གྱི་བོགས་འབྱིན་གྱི་སྤྱོད་པ་བྱ་རན་པའི་གང་ཟག་ཡིན་ན། བསྐྱེད་རིམ་ཕྲ་རགས་མཐར་ཕྱིན་པས་ཁྱབ། རྫོགས་རིམ་གྱི་བོགས་འབྱིན་གྱི་སྤྱོད་པ་བྱ་རན་པའི་གང་ཟག་ཡིན་ན། སེམས་དབེན་ཐོབ་པས་ཁྱབ་
པར་གསུངས་སོ། །བསྐྱེད་རིམ་པས་སྤྱོད་པ་མ་བྱས་པར་ཐུན་མོང་གི་དངོས་གྲུབ་མང་པོ་འགྲུབ་པ་ཡོད་ཀྱང། ཐུན་མོང་གི་དངོས་གྲུབ་ཀྱི་མཐར་ཐུག་པ་རྣམས་དང། གཞན་མང་པོ་ཡང་དུས་ཐུང་ངུར་བདེ་བླག་ཏུ་འགྲུབ་པའི་ཐབས་སུ་སྤྱོད་པ་
བྱེད་པ་ཡིན་ནོ། །རྫོགས་རིམ་གྱི་བོགས་འབྱིན་གྱི་སྤྱོད་པ་ནི་ཚེ་གཅིག་ལ་བྱང་ཆུབ་ཐོབ་པའི་དོན་དུ་ཡིན་ཏེ། སྤྱོད་པ་གསུམ་པོ་གང་རུང་མ་སྤྱད་པར་ཚེ་གཅིག་ལ་འཚང་རྒྱ་བ་མེད་པའི་ཕྱིར་ཏེ། རླུང་གི་རྣལ་འབྱོར་མཐར་ཕྱིན་པའི་དབང་གིས་ཡེ་ཤེས་
གསུམ་བསྐྱེད་ནུས་པ་ན། ཕྱིའི་ཕྱག་རྒྱ་གྲོགས་སུ་མེད་ན་སེམས་དབེན་གྱི་ཡེ་ཤེས་མཚན་ཉིད་ཚང་བ་བསྐྱེད་མི་ནུས་ཤིང། ནང་གི་ལུས་ལ་གནད་དུ་བསྣུན་པའི་མཐུས་རླུང་སྡུད་པ་དང་གཏུམ་མོ་འབར་ནས་བྱང་སེམས་ཞུ་བའི་ནུས་པ་མཐར་སོན་ཀྱང། ད་དུང་ཕྱག་
རྒྱའི་སྒོ་ནས་དེ་རྣམས་ལ་ཁྱད་པར་ཆེན་པོ་ཐོབ་ནས་དེ་ཁོ་ན་ཉིད་ཀྱི་རྟོགས་པ་གོང་འཕེལ་དུ་འགྲོ་བའི་རིམ་པ་ཡོད་པར་གསུངས་པའི་ཕྱིར་ཏེ། ནང་གི་ལུས་ལ་གནད་དུ་བསྣུན་པའི་ཐབས་ཀྱི་ནུས་པ་མཐར་སོན་པ་ན། ཕྱག་རྒྱའི་འདོད་ཡོན་ལོངས་སྤྱོད་པ་ཡན་ལག་དང་བཅས་པ་

[040B] རྫོགས་རིམ་གྱི་བོགས་འབྱིན་གྱི་སྤྱོད་པའི་དོན་ཡིན་པར་གསུངས་པའི་ཕྱིར་རོ། །ལས་རྒྱ་དང་འདྲ་འབག་ཆས་གོས་སོགས་དང། བརྡའ་དང་བརྡའི་ལན་སོགས་བྱ་བའི་སྤྲོས་པ་དང་བཅས་པའི་སྤྱོད་པ་ནི་སྤྲོས་བཅས་ཀྱི་སྤྱོད་པ་དང། ལས་
རྒྱ་དང་འདྲ་བའི་འབག་ཆས་གོས་སོགས་ཡོད་ཀྱང། བརྡའ་དང་བརྡའི་ལན་སོགས་བྱ་བའི་སྤྲོས་པ་མེད་པའི་སྤྱོད་པ་ནི་སྤྲོས་མེད་ཀྱི་སྤྱོད་པ་དང། ཕྱིའི་སྤྲོས་པ་ཐམས་ཅད་སྤངས་ཏེ་ཡེ་རྒྱ་དང་སྙོམས་པར་འཇུག་པ་དང་གཉིད་ཀྱི་འོད་གསལ་སྐྱོད་པ་ཟུང་དུ་འབྲེལ་ནས་བདེ་སྟོང་གི་ཡེ་
ཤེས་ཚིག་བསྒྲིལ་དུ་བསྒོམ་པའི་སྤྱོད་པ་ནི་ཤིན་ཏུ་སྤྲོས་མེད་ཀྱི་སྤྱོད་པའི་དོན་ཡིན་པར་གསུངས་སོ། །བྱ་བ་ལ་སོགས་པའི་སྒོ་ནས་དེ་ལྟར་ཡིན་ཀྱང་སྒོམ་བསམ་གྱི་སྒོ་ནས་སྤྱོད་པ་གསུམ་འཇོག་ན་ནི། བསྐྱེད་རིམ་པའི་སྤྱོད་པ་རྣམས་སྤྲོས་བཅས་དང། དོན་གྱི་འོད་
གསལ་མ་ཐོབ་པའི་རྫོགས་རིམ་པའི་སྤྱོད་པ་རྣམས་སྤྲོས་མེད་དང། སློབ་པའི་ཟུང་འཇུག་པའི་སྤྱོད་པ་རྣམས་ཤིན་ཏུ་སྤྲོས་མེད་ཀྱི་སྤྱོད་པ་ཡིན་ཏེ། རིམ་པ་བཞིན་དུ་མཚན་འཛིན་གྱི་སྤྲོས་པ་ཆེ་བ་དང། ཆུང་བ་དང། གཏན་ནས་མེད་པའི་སྐབས་ཀྱི་སྤྱོད་པ་ཡིན་པའི་ཕྱིར་
དེ་གསུམ་རིམ་བཞིན་སྤྱི་དོན་དང། སྦས་དོན་དང། མཐར་ཐུག་པའི་དོན་གྱི་སྤྱོད་པ་ཡིན་པར་གསུངས་སོ། །རིམ་པ་གཉིས་པས་དེ་ལྟར་སྤྱོད་པ་བྱས་ཀྱང་རང་རང་གི་སྐབས་ཀྱི་འབྲས་བུ་མྱུར་དུ་མ་གྲུབ་ན། རིམ་གཉིས་སོ་སོའི་སྙིང་བོ་བསྐུལ་ཚུལ་ནི་ལེའུ་བཅུ་པའི་རྒྱུད་འགྲེལ་
དང་ནཱ་རོ་བའི་རྒྱུད་ཕྱི་མའི་འགྲེལ་པ་ལས་ཤེས་པར་བྱའོ། །ཞེས་གསལ་སྒྲོན་ལས་གསུངས་སོ། །བཞི་པ་འབྲས་བུ་མངོན་དུ་བྱེད་ཚུལ་ནི། ལམ་འདི་དག་གི་འབྲས་བུ་ནི་རྣམ་པ་གསུམ་སྟེ། སངས་རྒྱས་ནི་རབ། གྲུབ་པ་ཆེན་པོ་བརྒྱད་ནི་འབྲིང། ཞི་རྒྱས་དབང་

[041A]༄༅། །དྲག་གི་འཕྲིན་ལས་ནི་ཐ་མའོ། །ཕྱི་མ་གཉིས་ནི་ཐུན་མོང་གི་དངོས་གྲུབ་ཡིན་པས། བསྡུ་ན་མཆོག་དང་ཐུན་མོང་གི་དངོས་གྲུབ་གཉིས་སོ། །འཚང་རྒྱ་ཚུལ་ཡང་རྣམ་པ་གསུམ་སྟེ། ཚེ་འདིར་འཚང་རྒྱ་བ། བར་དོར་འཚང་རྒྱ་བ། བར་དོར་འཚང་རྒྱ་བ། སྐྱེ་
བརྒྱུད་ནས་འཚང་རྒྱ་བའོ། །དེ་ལ་ལམ་ཐུན་མོང་བ་ལ་སྦྱངས་པ་དང། དབང་རྣམ་པར་དག་པ་ཐོབ་ཅིང། དམ་ཚིག་དང་སྡོམ་པ་བསྲུང་བ་ནི་གསུམ་ཀ་ལ་འདྲའོ། །ཁྱད་པར་ནི། དང་པོས་རིམ་གཉིས་སྤྱོད་པ་དང་བཅས་པ་ལ་སློབ་ནུས་པ་ཡིན་ལ། དེ་ཡང་
སྒྱུ་ལུས་ཐོབ་ན་ཚེ་དེ་ལ་འཚང་རྒྱ་བར་ངེས་སོ། །གཉིས་པ་ནི། བསྐྱེད་རིམ་ནས་སེམས་དབེན་གྱི་བར་ཐོབ་པ་ཅིག་གིས་སྤྱོད་པ་གསུམ་གང་རུང་བྱེད་རྒྱུ་མ་བྱུང་ན་འཆི་བ་འོད་གསལ་སེམས་དབེན་མཐར་ཐུག་གི་དཔེའི་འོད་གསལ་གྱི་ངོ་བོར་བསྐྱེད་ནས་བར་དོའི་
དོད་ལ་སྒྱུ་ལུས་སུ་ལངས་ཏེ། རྟེན་དེ་ལ་ལམ་ལྷག་མ་རྣམས་བསྒོམས་ནས་འཚང་རྒྱ་བ་ཡིན་ནོ། །གསུམ་པ་ནི། དབང་ཐོབ་ནས་དམ་ཚིག་དང་སྡོམ་པ་སྲུང་བ་ཙམ་ཞིག་བྱས་ཀྱིས་ལམ་ཆེར་མ་བསྒོམས་པ་ནས་བཟུང་སྟེ། ངག་དབེན་གྱི་བར་ཐོབ་ཀྱང་སེམས་དབེན་མ་
ཐོབ་པ་རྣམས་སོ། །དེ་དག་ནི་ཚེ་འདི་དང་བར་དོར་འཚང་མི་རྒྱ་ཡང་སྐྱེ་བ་བདུན་ནམ་བཅུ་དྲུག་ཚུན་ཆད་དུ་ངེས་པར་འཚང་རྒྱ་བར་གསུངས་སོ། །གཉིས་པ་དུས་འཁོར་གྱི་ལུགས་ཀྱི་ལམ་བགྲོད་ཚུལ་ལ་བཞི། ལམ་གྱི་སྣོད་རུང་དུ་བྱ་བ་དང། དམ་ཚིག་དང་སྡོམ་
པ་དག་པར་བྱ་བ་དང། ལམ་ཇི་ལྟར་བསྒོམ་ཚུལ་དང། འབྲས་བུ་མངོན་དུ་བྱེད་ཚུལ་ལོ། །དང་པོ་ནི། ལམ་ཐུན་མོང་བས་རྒྱུད་ལེགས་པར་སྦྱངས་ཏེ། དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་དུ་འཇུག་ཅིང་བྱིས་པ་ལྟར་འཇུག་པའི་དབང་བདུན་

[041B] །གོང་མ་གོང་ཆེན་རྡོ་རྗེ་སློབ་དཔོན་བདག་པོ་ཆེན་པོའི་དབང་བསྐུར་བ་ཐོབ་སྟེ་རིམ་གཉིས་ཀྱི་སྣོད་རུང་དུ་བྱེད་པའོ། །སློབ་མ་རྣམས་གང་དུ་འཇུག་པའི་དཀྱིལ་འཁོར་ནི་རྡུལ་ཚོན་གྱི་དཀྱིལ་འཁོར་ཁོ་ན་ཡིན་གྱི། རས་བྲིས་སོགས་སུ་མི་རུང་བར་ནཱ་རོ་པས་དབང་མདོར་
བསྟན་གྱི་འགྲེལ་པར་གསུངས་སོ། །རིགས་ལྡན་འཇམ་དཔལ་གྲགས་པས་ཉི་མའི་ཤིང་རྟ་ལ་སོགས་པའི་ཚངས་པའི་དྲང་སྲོང་རྣམས་བློས་བསླངས་ཀྱི་དཀྱིལ་འཁོར་དུ་དབང་བསྐུར་བར་གསུངས་པ་ནི་དེའི་དམིགས་གསལ་ཡིན་ལ། ཀུན་སྤངས་ཀྱི་སློབ་མ་མཚན་ཉིད་
དང་ལྡན་པ་ཡིན་ན་བསམ་གཏན་གྱི་དཀྱིལ་འཁོར་དུ་དབང་བསྐུར་དུ་རུང་མི་རུང་དཔྱད་པར་བྱའོ། །གང་བསྐུར་བའི་དབང་ལ། བྱིས་པ་ལྟར་འཇུག་པའི་དབང་བདུན་ནི། བྱིས་པ་བཙས་པ་ན་མས་བཀུ་པ་དང། དེ་ནས་རྣ་བ་འབུགས་ཤིང་རྒྱན་འདོགས། གཙུག་
ཕུད་འཇོག་ཅིང་རྒོད་པ་སོགས་དང་ཆོས་མཐུན་པ་ཡིན་ལ། དེ་ཡང་དུས་ཀྱི་འཁོར་ལོའི་བྱང་ཕྱོགས་སྐུའི་ཞལ་ལ་མངོན་དུ་ཕྱོགས་པར་སློབ་མ་སྐུ་རྡོ་རྗེར་བསྐྱེད་པ་ལ་བསྒྲུབས་པའི་དཀྱིལ་འཁོར་གྱི་ནང་གི་ཡུམ་བཞིས་ཆུ་དབང་དང། དེ་བཞིན་གཤེགས་པ་ལྔས་ཅོད་པཎ་གྱི་དབང་
བསྐུར༑ ལྷོ་ཕྱོགས་གསུང་གི་ཞལ་དམར་པོ་ལ་མངོན་དུ་ཕྱོགས་པར་སློབ་མ་གསུང་རྡོ་རྗེར་བསྐྱེད་པ་ལ་ནུས་མ་བཅུས་དར་དབྱངས་ཀྱི་དབང་དང། གཙོ་བོ་ཡབ་ཡུམ་གྱིས་རྡོར་དྲིལ་གྱི་དབང་བསྐུར། ཤར་ཕྱོགས་ཐུགས་ཀྱི་ཞལ་ནག་པོ་ལ་མངོན་དུ་ཕྱོགས་པར་སློབ་མ་ཐུགས་
རྡོ་རྗེར་བསྐྱེད་པ་ལ་སེམས་དཔའ་སེམས་མ་རྣམས་ཀྱིས་བརྟུལ་ཞུགས་ཀྱི་དབང་དང། ཁྲོ་བོ་ཁྲོ་མོ་རྣམས་ཀྱིས་མིང་གི་དབང་བསྐུར། ནུབ་ཕྱོགས་ཡེ་ཤེས་ཀྱི་ཞལ་སེར་པོ་ལ་མངོན་དུ་ཕྱོགས་པར་སློབ་མ་ཡེ་ཤེས་རྡོ་རྗེར་བསྐྱེད་པ་ལ་རྡོ་རྗེ་སེམས་དཔའ་ཡབ་ཡུམ་གྱིས་རྗེས་གནང་གི་དབང་

[042A]༄༅། །བསྐུར་བ་དང་བདུན་ནོ། །དེའི་འདོགས་ལ་ཡན་ལག་དང་གཙོ་བོ་གཉིས་ལས། དང་པོ་ནི། མེ་ལོང་དང་མིག་སྨན་སོགས་སྟེར་བ་དང། གཉིས་པ་ནི། རྡོར་དྲིལ་ཕྱག་རྒྱའི་དམ་ཚིག་གསུམ་རྣལ་འབྱོར་གྱི་རྒྱུད་དང་མཐུན་པར་སྦྱིན་
པའི་སློབ་དཔོན་གྱི་དབང་ངོ། །འདི་ནི་རྣལ་འབྱོར་རྒྱུད་མན་ཆད་ཀྱི་ཡིན་གྱི། བླ་མེད་ཀྱི་རྒྱུད་སྟོན་པའི་སློབ་དཔོན་གྱི་དབང་གྱི་དབང་མིན་པར་སྔགས་རིམ་ལས་གསུངས་སོ། །ཆུ་དབང་སོགས་བདུན་ལ་བུམ་དབང་གི་ཐ་སྙད་མི་མཛད་ཅིང་དེ་བདུན་ཀ་ལ་ཆུ་རྗེས་སུ་འགྲོ་
བས་ཆུ་དབང་ཞེས་ཀྱང་གསུངས་སོ། །དབང་གོང་མའི་བུམ་དབང་དང་གོང་མའི་ཡང་གོང་མའི་བུམ་དབང་ནི་རིམ་བཞིན་ཕྱག་རྒྱ་གཅིག་དང་དགུའི་དཀར་འཛིན་གྱི་བུམ་པ་ལ་རེག་པ་དང་འཁྱུད་པ་ལས་བྱུང་བའི་བདེ་བ་ལ་མཛད་དོ། །འདི་ནི་སློབ་དཔོན་གྱི་དབང་
ཡིན་ལ། བླ་མེད་སྤྱིའི་སློབ་དཔོན་གྱི་དབང་དང་འདྲ་ཡང་ཕྱག་རྒྱ་ལ་ནི་ཁྱད་པར་ཡོད་དོ། །རིག་མའི་ལུས་ཀྱི་དཀྱིལ་འཁོར་དུ་ཐོབ་པ་ཞེས་བྱའོ། །དེ་གཉིས་ཀྱི་གསང་དབང་ནི་རིམ་བཞིན་བླ་མས་རིག་མ་གཅིག་དང་དགུ་དང་སྙོམས་པར་ཞུགས་པ་
ལས་བྱུང་བའི་གསང་རྫས་མྱངས་པ་དང། རིག་མ་གཅིག་དང་དགུའི་བྷ་ག་བལྟས་པ་ལས་སྐྱེས་པའི་བདེ་བ་ལ་མཛད་དེ། བྷ་གའི་དཀྱིལ་འཁོར་དུ་ཐོབ་པ་ཞེས་བྱའོ། །དེ་གཉིས་ཀྱི་ཤེར་དབང་ནི་རིམ་བཞིན་སློབ་མས་རིག་མ་གཅིག་དང་དགུ་དང་སྙོམས་
པར་ཞུགས་པ་ལ་ཁམས་ཞུ་བའི་བདེ་བ་ལ་མཛད་དེ། ཀུན་རྫོབ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་ཐོབ་བ་ཞེས་བྱའོ། །ཁ་ཅིག་འདི་དང་གསང་དབང་གཉིས་དཀྱིལ་འཁོར་གང་དུ་ཐོབ་པ་གོ་ལྡོག་སྟེ་བླ་མེད་སྤྱི་ལྟར་འཆད་པ་དོན་མིན་ནོ། །དེ་གཉིས་ཀྱི་བུམ་

[042B] དགའ་བཞིའི་ནང་ནས་འདི་དང་འདིའོ་ཞེས་ངོ་སྤྲོད་ལུགས་ལ་ཁྱད་པར་ཅུང་ཟད་ཡོད་པ་མ་གཏོགས་གཞན་རྣམས་འདྲའོ། །དེ་གཉིས་ཀྱི་དབང་བཞི་བ་ནི་མི་འདྲ་སྟེ། གོང་མའི་དབང་བཞི་པ་ནི། ནོར་བུར་བྱང་སེམས་
གནས་པ་ཕྱིར་མ་ཟགས་པའི་ལྷན་སྐྱེས་ཀྱི་དགའ་བ་སྟེ་ཀུན་རྫོབ་ཀྱི་དབང་བཞི་པའོ། །འདི་སྔགས་གཞན་རྣམས་ཀྱི་དཀྱིལ་ཆོག་ནས་དབང་གསུམ་པར་བཤད་ལ་དེ་ཐོབ་ཀྱང་དབང་བཞི་པ་མ་ཐོབ་པས་རྒྱུད་རྫོགས་པར་ཉན་པ་ལ་མི་དབང་ལ། དུས་འཁོར་གྱི་སྐོར་ནས་
འདི་ཐོབ་ན་རྒྱུད་རྫོགས་པར་ཉན་དུ་རུང་ཡང། དབང་གོང་མའི་གོང་མ་བཞི་མ་ཐོབ་ན་རྒྱུད་རྫོགས་པར་སྟོན་པ་པོར་མི་རུང་བར་བཤད་དོ། །ཞེས་སྔགས་རིམ་ལས་གསུངས་སོ། །མཚན་དཔེས་སྤྲས་པའི་སྟོང་གཟུགས་ཀྱི་ལྷ་ཡབ་ཡུམ་གྱི་སྐུ་དང་སྟོང་བ་ཉིད་ལ་རོ་གཅིག་ཏུ་
ཞུགས་པའི་མཆོག་ཏུ་མི་འགྱུར་བའི་བདེ་བ་ཆེན་པོའི་ཐུགས་ནི་ངོ་བོ་དབྱེར་མེད་པ་དུས་གཅིག་ཏུ་ཚོགས་པ་ནི་གོང་མའི་ཡང་གོང་མའི་དབང་བཞི་པ་སྟེ། དེ་ལ་འཇིག་རྟེན་ལས་འདས་པ་དང་དོན་དམ་པའི་དབང་བཞི་པ་ཞེས་བཤད་དོ། །སྣོད་རུང་དུ་བྱེད་པའི་
དབང་བཞི་པ་ཚིག་གི་སྒོ་ནས་བསྐུར་ལུགས་ནི་སྤྱི་དང་འདྲའོ། །རྡོ་རྗེ་སློབ་དཔོན་བདག་པོ་ཆེན་པོའི་དབང་ནི་དབང་བདུན་གྱི་ཆོ་ག་ལས་བསྡུས་ཏེ་བསྐུར་བ་སྟེ། དཀྱིལ་ཆོག་ལྟར་རོ། །གཉིས་པ་ནི། རྩ་ལྟུང་བཅུ་བཞི་སོགས་བསྲུང་བར་བྱ་སྟེ། སྔགས་སྤྱི་འགྲོའི་རྩ་ལྟུང་
བཅུ་བཞིའི་དང་པོ། གཉིས་པ། ལྔ་པ། དྲུག་པ། བཅུ་པ། བཅུ་གཅིག་པ། བཅུ་གཉིས་བ་སྟེ་བདུན་ནི། དུས་འཁོར་ནས་རྩ་ལྟུང་ཡིན་པར་དངོས་སུ་མ་གསུངས་ཀྱང་བསྲུང་དགོས་ལ། དུས་འཁོར་ནས་བཤད་པའི་རྩ་ལྟུང་དང་པོ་ནི། རྡོ་རྗེ་སློབ་དཔོན་གྱི་

[043A]༄༅། །ཐུགས་དཀྲུག་པ་དང། གཉིས་པ་ནི། བླ་མའི་བཀའ་བསྐོ་བ་བཅག་པ་དང། ལྔ་པ་ནི། ཀུན་ད་ལྟ་བུའི་བྱང་སེམས་འདོར་བ་དང། དྲུག་པ་ནི། སྔགས་དང་ཕར་ཕྱིན་པའི་ཐེག་པའི་དེ་ཁོ་ན་ཉིད་གཉིས་ལ་མཆོག་དམན་དུ་བཟུང་ནས་
སྨོད་པ་དང། བཅུ་པ་ནི། སྒྱུ་ཡི་བྱམས་པ་ཞེས་པ་ཞེ་ལ་གདུག་པ་འཛིན་ཞིང་ཁ་ལ་བྱམས་པ་བྱེད་པ་སྟེ་ཁ་ཞེ་མི་མཐུན་པའི་བྱམས་པ་བསྟེན་པ་དང། དཱ་རི་ཀ་བས་འདི་དང་མི་འདྲ་བར་བཤད་དོ། །བཅུ་གཅིག་པ་ནི། མི་འགྱུར་བའི་བདེ་བ་འཇིག་རྟེན་གྱི་དབེར་
བྱ་བ་དང་བྲལ་བ་བྱིན་པ་ལ་ཐེ་ཚོམ་དང་ཡིད་གཉིས་ཀྱི་དབང་གིས་དང་དུ་མི་ལེན་ཞིང་རྟོག་པར་བྱེད་པ་དང། བཅུ་གཉིས་པ་ནི། དག་པའི་སེམས་ཅན་རྣལ་འབྱོར་པ་ལ་མངོན་སུམ་དུ་སྐྱོན་བརྗོད་པའོ། །འདི་དག་ཞིབ་པར་རྩ་ལྟུང་གི་རྣམ་བཤད་ལས་
ཤེས་པར་བྱའོ། །དུས་འཁོར་ནས་བཤད་པའི་རིགས་སོ་སོའི་དམ་ཚིག་ནི། རྡོ་རྗེའི་རིགས་ལ། རྡོར་དྲིལ་ཕྱག་རྒྱ་བླ་མ་གཟུང་བ་བཞི་དང། རིན་པོ་ཆེའི་རིགས་ལ། རིན་ཆེན་ལྕགས་ཟངས་པ་ལང་རྟ། །གླང་ཆེན་བུ་མོ་ནོར་འཛིན་དང། །འདོད་པའི་ཆུང་མ་རང་
གི་ཤ་སྦྱིན་པ་རྣམ་པ་བཅུ་རུ་འདོད། །ཅེས་པ་ལྟར། སྦྱིན་པ་བཅུ་སྦྱིན་པ་དང། འཁོར་ལོའི་རིགས་ལ། ཤ་ལྔ་བདུད་རྩི་ལྔ་དང་དབང་པོའི་ཚོགས་སྲུང་བ་དང། པདྨའི་རིགས་ལ། འཛག་པ་མེད་པའི་ཚངས་སྤྱོད་ཀྱི་སྡོམ་པ་སྐྱོང་བ་དང། རལ་གྲིའི་
རིགས་ལ། དཀོན་མཆོག་སོགས་མཆོད་པ་དང། རྒྱལ་བ་སྐྱེད་མཛད་རྡོ་རྗེ་གཅིག་པའི་རིགས་ལ། སྟོང་ཉིད་སྙིང་རྗེའི་བདག་ཉིད་ཅན་གྱི་ཕྱག་ཆེན་གྱི་དངོས་གྲུབ་སྐྱེད་པར་གསུངས་པ་རྣམས་སོ། །སྲོག་གཅོད། མ་བྱིན་ལེན། ལོག་གཡེམ། རྫུན་སྨྲ་

[043B] རྒྱན་དང་ཤོ་དང་མིག་མང་བྱེད་པ། རྣམ་གསུམ་མ་དག་པའི་ཤ་ཟོས་པ། དག་འཆལ་གང་དྲན་སྨྲ་བ། ཕ་མའི་མཚུན་འཐོར་བྱེད་པ། ཕྱུགས་གསོད་དམར་མཆོད་བྱེད་པ་སྟེ་ཉེ་བའི་སྡིག་པ་ལྔ་དང། བ་ལང། བྱིས་པ། བུད་མེད། སྐྱེས་པ་
གསོད་པ། སྐུ་གསུང་ཐུགས་རྟེན་བཤིག་པ་སྟེ་གསོད་པ་ལྔ་དང། སངས་རྒྱས་དང་དམ་ཆོས་ལམ་དད་པ། གྲོགས་ལ་འཁོན་པ། རྗེ་བོ་ལ་འཁོན་པ། དགེ་འདུན་ལ་འཁོན་པ། རང་ལ་ཡིད་རྟོན་པ་རྣམས་བསླུ་བ་སྟེ་འཁུ་བ་ལྔ་དང། གཟུགས། སྒྲ། དྲི། དྲོ། རེག་བྱ་ལ་ཆགས་པ་
ནི་འདོད་པ་སྟེ་བརྟུལ་ཞུགས་ཉི་ཤུ་རྩ་ལྔ་སྲུང་བ་དང། གཞན་ཡང། སྔགས་གཞན་ནས་བཤད་པའི་དམ་ཚིག་རྣམས་ཀྱང་ཕལ་ཆེར་སྲུང་དགོས་སམ་སྙམ་མོ། །གསུམ་པ་ལ་གཉིས། བསྐྱེད་རིམ་སྒོམ་ཚུལ་དང། རྫོགས་རིམ་སྒོམ་ཚུལ་ལོ། །དང་པོ་ནི། ཕྱི་
དུས་ཀྱི་འཁོར་ལོ་སྣོད་ཀྱི་འཇིག་རྟེན་དང་ནང་དུས་ཀྱི་འཁོར་ལོ་སྐྱེས་བུའི་རྩ་རླུང་ཐིག་ལེ་སྟེ། དེ་གཉིས་སྦྱང་གཞིར་བྱས་ནས། སྤྱོད་བྱད་གཞན་དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་སམ་ཐུགས་དཀྱིལ་སོགས་ཕྱི་ནང་གཉིས་ཀའི་སྦྱང་གཞི་སྦྱོང་ནུས་པ་དང་
རྫོགས་རིམ་ཡན་ལག་དྲུག་རྫོགས་པར་སྐྱེ་བའི་དགེ་རྩ་སྨིན་བྱེད་དུ་འགྲོ་ངེས་པའི་བསྐྱེད་རིམ་སྒོམ་དགོས་ཤིང། དེ་ལ་ནི་ལྷན་ལྔ་ཡན་ཆད་ཀྱི་དཀྱིལ་འཁོར་དགོས་པར་གསུངས་སོ། །དཔའ་བོ་གཅིག་པ་དང་ལྷན་སྐྱེས་ལྟ་བུ་ནི་ལྷའི་རྣལ་འབྱོར་མཐར་ཕྱིན་ནས་ཞི་སོགས་ཀྱི་ལས་
སྣ་ཚོགས་སྒྲུབ་པའི་ཐབས་སུ་གསུངས་ཀྱི། རྫོགས་རིམ་ཡོངས་རྫོགས་སྐྱེ་བའི་སྨིན་བྱེད་ཚང་བ་མིན་ནོ། །དེའི་བསྐྱེད་རིམ་གྱི་འཆིངས་ནི། སྐུ་རྡོ་རྗེ་བསྙེན་པ། གསུང་རྡོ་རྗེ་ཉེར་སྒྲུབ། ཐུགས་རྡོ་རྗེ་སྒྲུབ་པ། ཡེ་ཤེས་རྡོ་རྗེ་སྒྲུབ་ཆེན་ཏེ་བསྙེན་སྒྲུབ་ཡན་ལག་བྮིའམ། ཡང་ན་

[044A]༄༅། །སྐད་ཅིག་མ་གཅིག་གིས་མངོན་པར་བྱང་ཆུབ་པ། རྣམ་པ་ལྔས་མངོན་པར་བྱང་ཆུབ་པ། རྣམ་པ་ཉི་ཤུས་མངོན་པར་བྱང་ཆུབ་པ། སྒྱུ་འཕྲུལ་དྲ་བས་མངོན་པར་བྱང་ཆུབ་པ་སྟེ་བྱང་ཆུབ་པ་བཞིའོ། །འདི་དག་ནི་གཞན་ལས་ཤེས་པར་བྱའོ།།
གཉིས་པ་ལ་གཉིས། གང་ལ་གནད་དུ་བསྣུན་པར་བྱ་བ་རྡོ་རྗེའི་ལུས་དང། དེ་ལ་གནད་དུ་བསྣུན་པར་བྱེད་པ་སྦྱོར་བ་ཡན་ལག་དྲུག་གོ་དང་པོ་ནི། རྩ་རླུང་ཐིག་ལེ་གསུམ་སྟེ། ལྟེ་བ་ཡན་ཆད་ཀྱི་རོ་རྐྱང་དབུ་མ་གསུམ་ལ་རིམ་བཞིན་ཉི་ཟླ་སྒྲ་གཅན་གྱི་རྩ་ཞེས་བྱ་
ལ༑ མེ་ཆུ་ནམ་མཁའི་ཁམས་པ། ཁ་དོག་དཀར་དམར་ལྗང་གུ། ཁྲག་དང་ཁུ་བ་དང་རླུང་གཙོ་ཆེར་འབབ་པར་གསུངས་སོ། །ལྟེ་བ་མན་ཆད་ན་དེ་གསུམ་གྱི་རྒྱུན་ལ་རིམ་བཞིན་དམར་སེར་ཅན་དང་ལུག་དང་དུས་མེའི་རྩ་ཞེས་བྱ་ལ། བ་དང་རླུང་དང་
ཡེ་ཤེས་ཀྱི་ཁམས་པ། ཁ་དོག་སེར་ནག་སྔོན་པོ། བཤང་གཅི་ཁུ་བ་གཙོ་ཆེར་འབབ་པར་གསུངས་ཏེ། འདི་དག་ལ་རྩ་ཆེན་དྲུག་ཅེས་བྱའོ། །རྩ་འཁོར་དྲུག་སྟེ། གཙུག་ཏོར་གྱི་འཁོར་ལོ་རྩ་འདབ་བཞི་པ། དཔྲལ་བའི་བཅུ་དྲུག་པ། མགྲིན་པའི་
སོ་གཉིས་པ། སྙིང་གའི་བརྒྱད་པ། ལྟེ་བའི་རེ་བཞི་པ། གསང་གནས་ཀྱི་སོ་གཉིས་པའོ། །སྲོག་འཛིན། མཉམ་གནས། གྱེན་རྒྱུ། ཁྱབ་བྱེད། ཀླུ། རུས་སྦལ། རྩངས་པ། ལྷས་བྱིན། ནོར་ལས་རྒྱལ། ཐུར་སེལ་ཏེ་རླུང་བཅུ་བཤད་ཀྱང། རྩ་བ་དང་
ཡན་ལག་གི་ཐ་སྙད་མ་མཛད་དོ། །རྒྱུད་གཞན་ནས་གཞི་དུས་སུ་འཆི་ཚེ་མ་གཏོགས་ཁྱབ་བྱེད་ཀྱི་རླུང་མི་རྒྱུ་ཞིང། དབུ་མ་ནས་རླུང་མི་རྒྱུ་བར་བཤད་ཀྱང་འདིར་ནི་དེ་གཉིས་ཀ་རྒྱུ་བར་བཤད་དོ། །རླུང་དང་པོ་ལྔ་རིམ་བཞིན་ནམ་མཁའ་རླུང་མེ་ཆུ་སའི་ཁམས་དང། ཕྱི་མ་

[044B] །སྙིང་གའི་རྩ་མདུད་ཀྱི་སྟེང་འོག་གི་སྦུབས་ན་རིམ་བཞིན་ནམ་མཁའི་རླུང་སྲོག་འཛིན་དང་ཡེ་ཤེས་ཀྱི་རླུང་ཐུར་སེལ་སྐྱེ་ཞིང་གནས། སྙིང་གའི་ཤར་དང་ཤར་ལྷོའི་རྩ་འདབ་ན་རླུང་གི་རླུང་མཉམ་གནས་
རུས་སྦལ། ལྷོ་དང་ལྷོ་ནུབ་ཀྱི་རྩ་འདབ་ན་མེའི་རླུང་གྱེན་རྒྱུ་རྩངས་པ། བྱང་དང་བྱང་ཤར་གྱི་རྩ་འདབས་ན་ཆུའི་རླུང་ཁྱབ་བྱེད་ལྷས་བྱིན། ནུབ་དང་ནུབ་བྱང་གི་རྩ་འདབ་ན་སའི་རླུང་ཀླུ་དང་ནོར་ལས་རྒྱལ་སྐྱེ་ཞིང་གནས་པ་ཡིན་ཀྱང། རྒྱུ་བའི་ཚེ་དེ་རྣམས་རེ་རེ་ཡང་
མང་པོར་གྱེས་ཏེ་ལུས་ཀྱི་རྩ་འདབ་ལ་ཁྱབ་པར་རྒྱུ་བ་ཡིན་ནོ། །སྤྱི་བོ། མགྲིན་པ། སྙིང་ག། ལྟེ་བ་བཞིར་རིམ་པ་བཞིན་དུ། སད་པའི་གནས་སྐབས་དང། རྨི་ལམ་གྱི་གནས་སྐབས་དང། གཉིད་འཐུག་པོའི་གནས་སྐབས་དང། སྙོམས་འཇུག་གི་གནས་
སྐབས་བསྐྱེད་པའི་ཐིག་ལེ་རིགས་བཞི་གནས་ཤིང། ལྟེ་བ། གསང་གནས། ནོར་བུའི་དབུས། ནོར་བུའི་རྩེར་སྔར་ལྟར་ཐིག་ལེ་རིགས་བཞི་རིམ་བཞིན་གནས་ལ། ལྟེ་བར་སད་པ་དང་བཞི་པ་གཉིས་བསྐྱེད་པའི་བག་ཆགས་མི་འདྲ་བ་གཉིས་ཐིག་ལེ་གཅིག་གི་
སྟེང་ན་ཡོད་པ་ཡིན་གྱི་ཐིག་ལེ་སོ་སོ་བ་མིན་པར་གསུངས་སོ། །ཐིག་ལེ་རིགས་བཞི་ལ་རིམ་བཞིན་སྐུ་གསུང་ཐུགས་ཡེ་ཤེས་ཀྱི་ཐིག་ལེའམ། ལུས་ངག་ཡིད་ཡེ་ཤེས་ཀྱི་ཐིག་ལེ་ཞེས་བྱ་ལ། སད་པའི་ཚེ་སྟོད་ཀྱི་རླུང་རྣམས་སྤྱི་བོ་དང་སྨད་ཀྱི་རླུང་རྣམས་ལྟེ་བར་འདུ་བས། ཡུལ་
སྣང་ཙམ་དང་མ་དག་པའི་ཡུལ་སྣང་སྐྱེད། རྨི་ལམ་གྱི་ཚེ་སྟོད་རླུང་མགྲིན་པ་དང་སྨད་རླུང་གསང་གནས་སུ་འདུ་བས། སྐྲ་ཅམ་དང་སྨྲ་བརྗོད་འཁྲུལ་བ་བསྐྱེད། གཉིད་འཐུག་པའི་ཚེ་སྟོད་རླུང་སྙིང་ག་དང་སྨད་རླུང་ནོར་བུའི་དབུས་སུ་འདུ་བས། མི་རྟོག་པ་དང་མི་

[045A]༄༅། །གསལ་བ་སྐྱེད། ཕོ་མོ་སྙོམས་པར་འཇུག་པའི་ཚེ་སྟོད་རླུང་ལྟེ་བ་དང་སྨད་རླུང་ནོར་བུའི་རྩེར་འདུ་བས། བདེ་བ་དང་འཛག་པ་སྐྱེད་པ་ལས། མ་དག་པའི་ཡུལ་སྣང་དང་སྨྲ་བརྗོད་འཁྲུལ་པ་དང། མི་གསལ་བ་དང། འཛག་པ་
སྐྱེད་པའི་ནུས་པ་རྣམས་སྦྱངས་ནས། ཡུལ་སྣང་ཙམ་དང། སྒྲ་ཙམ་དང། མི་རྟོག་པ་དང། བདེ་བ་རྣམས་ལམ་དུ་བྱས་པས། སྟོང་གཟུགས་དང། གཞོམ་མེད་ཀྱི་སྒྲ་དང། མི་རྟོག་ཡེ་ཤེས་དང། མི་འགྱུར་བའི་བདེ་ཆེན་དུ་འགྱུར་ལ། དེ་རྣམས་གོང་ནས་གོང་དུ་
ཁྱད་ཞུགས་པ་ལས། སངས་རྒྱས་ཀྱི་སྐུ་གསུང་ཐུགས་ཡེ་ཤེས་རྡོ་རྗེར་འགྱུར་རོ། །ལུགས་འདིར་སྒྲིབ་པ་ཐམས་ཅད་བཞིའི་སྒྲིབ་པར་འདུས་ལ། སྒྲིབ་པའི་མཚན་གཞིར་ཐིག་ལེ་དེ་རྣམས་བཤད་པ་ནི། ཐིག་ལེ་དེ་རྣམས་ལ་གནས་པའི་ཤིན་ཏུ་ཕྲ་བའི་རླུང་སེམས་རྣམས་སྒྲིབ་
པའི་བག་ཆགས་བགོ་གཞི་ཡིན་པ་ལ་དགོངས་པར་གསུངས་སོ། །ཐིག་ལེ་དེ་རྣམས་ཀྱི་ངོ་བོ་ནི་ཁམས་དཀར་དམར་འདྲེས་པའི་གོང་བུ་ཡུངས་འབྲུ་ཙམ་པ་རེ་ཡོད་དོ། །གཞིའི་དུས་ནས་ཡོད་པའི་ཤིན་ཏུ་ཕྲ་བའི་རླུང་སེམས་ཀྱིས་མ་དག་པའི་སྣོད་བཅུད་བསྐྱེད་པའི་ནུས་བ་རྣམས་
ཐབས་མཁས་ཀྱི་ལམ་གྱིས་སྦྱངས་ནས་ཆོས་གཟུགས་ཀྱི་སྐུར་བསྒྱུར་བར་བྱེད་པ་བླ་མེད་སྤྱིའི་ལུགས་ཡིན་ལ། ཐིག་ལེ་རིགས་བཞིས་མ་དག་པའི་གནས་སྐབས་བསྐྱེད་པའི་ནུས་པ་ལམ་གྱིས་སྦྱངས་ནས་རྡོ་རྗེ་བཞིའི་རྒྱུ་བྱེད་པ་ནི་ལུགས་འདིའི་ཁྱད་ཆོས་ཡིན་ནོ། །གཉིས་
པ་ནི། སོར་བསམ་ལ་སོགས་པའི་ཡན་ལག་དྲུག་གོ་ཅིའི་ཕྱིར་རྫོགས་རིམ་ལ་ཡན་ལག་དྲུག་ཏུ་བཞག་ཅེ་ན། ཐོབ་བྱ་སངས་རྒྱས་ལ་སྐུ་གསུང་ཐུགས་གསུམ་ཡོད་པས་དེ་སྒྲུབ་བྱེད་ཀྱི་རྫོགས་རིམ་ཡང་ཡན་ལག་དྲུག་ཏུ་ངེས་ཏེ། སོར་བསམ་གཉིས་ཀྱིས་སྟོང་

[045B] སྲོག་འཛིན་གཉིས་ཀྱིས་ངག་གི་རྩ་བ་རླུང་ལ་དབང་ཐོབ་པར་བྱས་ནས་རྒྱལ་བའི་གསུང་སྒྲུབ་ཅིང། རྗེས་དྲན་ནི་མི་འགྱུར་བའི་བདེ་བའི་ཉེ་རྒྱུ་དང། ཏིང་ངེ་འཛིན་ནི་མི་འགྱུར་བའི་བདེ་
བའི་ངོ་བོ་ཡིན་པས་རྒྱལ་བའི་ཐུགས་སྒྲུབ་བྱེད་ཡིན་པའི་ཕྱིར་རོ། །དེས་ན་གཉིས་ཚན་དེ་དག་ལ་རིམ་བཞིན་སྐུ་རྡོ་རྗེ་དང་གསུང་རྡོ་རྗེ་དང་ཐུགས་རྡོ་རྗེའི་ཏིང་ངེ་འཛིན་དུ་ཡང་གསུངས་སོ། །སློབ་པའི་སྐབས་སུ་རྡོ་རྗེ་གསུམ་གྱི་ཏིང་ངེ་འཛིན་ཁྱད་པར་བ་དུས་གཅིག་ཏུ་ཚོགས་པ་
ནི༑ ཏིང་ངེ་འཛིན་གྱི་ཡན་ལག་ཐོབ་ནས་འོང་ངོ། །ཞེས་སྔགས་རིམ་ལས་གསུངས་སོ། །གོ་རིམ་ངེས་པ་ནི། ལུགས་འདིའི་ཐོབ་བྱ་མཐར་ཐུག་གི་བདེ་སྟོང་དབྱེར་མེད་ནི་གཞུང་གཞན་ནས་བཤད་པའི་བདེ་སྟོང་དབྱེར་མེད་དང་མི་འདྲ་སྟེ། འདིའི་སྟོང་པ་ནི་སྟོང་གཟུགས་
ཀྱི་ལྷ་ཡབ་ཡུམ་གྱི་སྐུ་དང། བདེ་བ་ནི་མཆོག་ཏུ་མི་འགྱུར་བའི་བདེ་བ་ཆེན་པོ་ཡིན་པའི་ཕྱིར། དེ་འདྲ་བའི་བདེ་སྟོང་ཟུང་འཇུག་ནི། རང་དང་རྗེས་སུ་མཐུན་པའི་རྒྱུས་སྒྲུབ་དགོས་ལ། དེ་ཡང་རང་ཉིད་སྟོང་གཟུགས་ཀྱི་འདོད་ལྷ་ཡབ་ཡུམ་དུ་སྣང་བའི་ཡུམ་ལ་རྗེས་སུ་ཆགས་
པ་ལས་རང་གི་སེམས་དེ་ཁོ་ན་ཉིད་ལ་ཞུགས་པའི་མི་འགྱུར་བའི་བདེ་བ་ཐོབ་པ་གཉིས་ཟུང་དུ་སྦྲེལ་ནུས་པའི་ཏིང་ངེ་འཛིན་གྱི་ཡན་ལག་ཡིན་ཏེ། དེ་ལྟར་སྔགས་རིམ་ལས་གསུངས་པའི་ཕྱིར། དེ་སྐྱེ་བ་ནི་རྗེས་དྲན་ལ་རག་ལས་ཏེ། རྗེས་དྲན་གྱི་སྐབས་ཀྱི་གཏུམ་མོས་བཞུས་པའི་བྱང་སེམས་སྤྱི་
བོ་ནས་ནོར་བུའི་བར་དུ་འོངས་པ་ཕྱིར་མ་འཕོས་པ་ལས་སྐྱེ་བའི་ལྷན་སྐྱེས་ཀྱི་དགའ་བ་ནི་མི་འགྱུར་བའི་བདེ་བ་ཏིང་ངེ་འཛིན་གྱི་ཡན་ལག་ཡིན་པའི་ཕྱིར་རོ། །རྗེས་དྲན་གྱི་སྐབས་སུ་ཡང་མ་བརྟགས་པའི་སྟོང་གཟུགས་ཀྱི་ལྷར་སྣང་བ་འབྱུང་བར་གསུངས་སོ། །དེ་འདྲ་
[046A]༄༅། །བའི་རྗེས་དྲན་ནི། འཛིན་པས་དབུ་མའི་ནང་དུ་རླུང་གཡོ་མེད་དུ་འཛིན་པ་ལ་རག་ལས་ཏེ། དེའི་མཐུས་གཏུམ་མོ་འདས་ནས་ཁམས་བཞུ་དགོས་པའི་ཕྱིར་རོ། །འཛིན་པ་དེ་ཡང་སྲོག་རྩོལ་གྱི་རྣལ་འབྱོར་གྱིས་རོ་རྐྱང་གི་རླུང་དབུ་མར་ཚུད་པ་ལ་བལྟོས་
ཏེ༑ དེར་མ་ཚུད་ན་དེའི་ནང་དུ་གཟུང་བར་མི་ནུས་པའི་ཕྱིར་རོ། །རོ་རྐྱང་གི་རླུང་དབུ་མར་ཚུད་པ་ཡང་སོར་བསམ་གྱིས་དབུ་མ་སྦྱངས་པ་ལ་བལྟོས་ཏེ། རླུང་ལས་རུང་དུ་མ་བྱས་པར་དབུ་མར་ཚུད་པ་མེད་པའི་ཕྱིར་རོ། །སྔགས་རིམ་ལས། དབུ་མ་སྦྱངས་པའི་
གོ་བ་ནི། སོར་བསྡུད་ཀྱིས་རྟགས་བཅུ་གཅིག་པོ་བསྒྲུབས་པ་བསམ་གཏན་གྱིས་བརྟན་པར་བྱས་པས་རླུང་ཅུང་ཟད་ལས་སུ་རུང་ནས་གཡས་གཡོན་གྱི་རླུང་རང་ཤུགས་ཀྱིས་དབུ་མར་འགྲོ་བ་རྩོམ་པ་ཡིན་ལ། མཚམས་དེ་ནས་གཡས་གཡོན་གྱི་རྒྱུ་བ་འགོག་པའི་
སྦྱོར་བ་བྱས་ན་གནད་དུ་འགྲོའོ། །དེའི་གོང་དུ་བྱས་ཀྱང་མ་འགྲོ་བས། ཡན་ལག་དང་པོ་གཉིས་ནི་སྲོག་རྩོལ་སྒོམ་པའི་ཚད་འཛིན་ནོ། །ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། སོར་བསམ་གྱི་སྐབས་སུ་ཤར་བའི་རྟགས་བཅུ་གཅིག་པོ་རླུང་དབུ་
མར་ཐིམ་པའི་རྟགས་མ་ཡིན་པར་ཐལ། ལུགས་འདིའི་སོར་བསམ་གཉིས་རླུང་དབུ་མར་ཚུད་པའི་སྔོན་འགྲོ་ཡིན་པའི་ཕྱིར། འདོད་མི་ནུས་ཏེ། དེ་དག་རླུང་དབུ་མར་ཐིམ་པའི་རྟགས་ཡིན་པར་སྦྱོར་དྲུག་གི་ཟིན་བྲིས་དུ་མར་བཤད་པའི་ཕྱིར་ནམ་ཁྱབ་སྙམ་སྟེ་
ཟིན་བྲིས་མང་པོར་དེ་ལྟར་བཤད་ཀྱང་སྔགས་རིམ་དང་གསལ་སྒྲོན་ལས་དེ་དག་རླུང་དབུ་མར་ཚུད་པའི་སྔོན་འགྲོ་ཡིན་པར་གསུངས་པའི་ཕྱིར་ཏེ། སྔགས་རིམ་ལས། གཡས་གཡོན་གྱི་རླུང་དབུ་མར་ཚུད་པ་ཡང་སོར་བསམ་གྱིས་དབུ་མ་སྦྱང་པ་ལ་བལྟོས་ཏེ་

[046B] གསལ་སྒྲོན་ལས། དུས་འཁོར་ལས་སྨིག་རྒྱུ་སོགས་ཀྱི་རྟགས་རྣམས་སོར་སྡུད་ཀྱི་སྐབས་སུ་གསུངས་པ་ནི། དབང་པོའི་རླུང་རྣམས་ཡུལ་ཐ་མལ་པ་ལ་འཇུག་པ་ལྡོག་ཏུ་ཉེ་བར་སོང་བ་དང། ནང་དུ་ལྡོག་པའི་དུས་ཀྱི་རྟགས་ཡིན་ཞིང། སེམས་དབེན་སོགས་
ཀྱི་སྐབས་སུ་འཆར་བའི་སྨིག་སྒྱུ་སོགས་བཞི་ནི། སྟོང་པ་བཞི་དེའི་མཇུག་ཐོགས་སུ་འཆར་བའི་རྟགས་ཡིན་ལ། དེ་ལ་ནི་རླུང་དྷཱུ་ཏཱིར་ཚུད་ནས་ཐིམ་པ་དགོས་པར་ལན་མང་དུ་བཤད་ཟིན་ཏོ། །དེ་བས་ན་སོར་སྡུད་ཀྱི་སྐབས་སུ་ཟླ་ཉི་སྒྲ་གཅན་གྱི་རྣམ་པ་མཐོང་བ་དང་
སྟོང་པ་གསུམ་གྱི་ཟླ་འོད་སོགས་ཀྱང་དོན་གཅིག་ཏུ་འོང་ས་མེད་དོ། །ཞེས་ཤིན་ཏུ་གསལ་བར་གསུངས་པའི་ཕྱིར་རོ། །དེ་དག་གི་དོན་བསྡུ་ན། སོར་བསམ་གཉིས་ཀྱིས་རྡོ་རྗེའི་སྐུའི་རྒྱུ་གཟུགས་བསྒྲུབས་པའི་སྒོ་ནས་དབུ་མ་སྦྱངས། སྲོག་རྩོལ་གྱིས་སྦྱངས་པའི་དབུ་
མའི་ནང་དུ་རོ་རྐྱང་གི་རླུང་གཉིས་འཇུག་འཛིན་པས་བཅུག་པ་དེ་དེར་ཕྱི་ནང་དུ་འབྱུང་འཇུག་མི་བྱེད་པར་བཟུང། རྗེས་དྲན་གྱིས་བཟུང་བ་དེ་ལ་བརྟེན་ནས་ཕྱག་རྒྱ་གསུམ་གང་རུང་བསྒོམས་པས་བྱང་སེམས་བཞུས་ནས་ཕབ་པ་ཕྱིར་མ་འཕོས་པར་བཟུང་བས་འགྱུར་མེད་ཀྱི་
བདེ་བ་བསྒྲུབས། ཏིང་ངེ་འཛིན་གྱིས་སོ་སོར་བསམ་གྱིས་བསྒྲུབས་པའི་གཟུགས་དེ་ལས་རང་འདོད་ལྷ་ཡབ་ཡུམ་གྱི་སྟོང་གཟུགས་ཀྱི་སྐུར་བྱས་ཏེ་ཕྱག་ཆེན་ལ་རྗེས་སུ་ཆགས་ནས། མི་འགྱུར་པའི་བདེ་བ་ཐོབ་པ་དེ་གོང་ནས་གོང་དུ་སྤེལ་བའི་མཐར་བེམ་པོའི་ཕུང་
སོགས་ཐམས་ཅད་ཟད་དེ། ལུས་སྟོང་གཟུགས་རྡོ་རྗེའི་སྐུ་དང་ཐུགས་དངོས་པོའི་དེ་ཁོ་ན་ཉིད་ལ་དུས་ཀུན་ཏུ་མཉམ་པར་བཞག་པའི་མི་འགྱུར་བའི་བདེ་བ་གཉིས་ཟུང་དུ་འཇུག་པའི་སྐུ་ཐོབ་པ་འདི་སེམས་འགྲེལ་སྐོར་གསུམ་གྱི་གནད་བསྡུས་པའི་སྙིང་པོ་ཡིན་པར་

[047A]༄༅། །སྔགས་རིམ་ལས་གསུངས་སོ། །སོར་སྡུད་ཀྱི་སྐབས་སུ་དུ་བ་ལ་སོགས་པའི་སྟོང་གཟུགས་འཆར་ཚུལ་ནི། དཔྲལ་བའི་རྩ་འཁོར་གྱི་དབུས་སུ་སད་པའི་གནས་སྐབས་བསྐྱེད་པའི་ཐིག་ལེ་ཡོད་པས་དེར་དམིགས་པ་གཏད་དེ་བསྒོམ་པ་ན། ཐིག་
ལེ་དེའི་སྟེང་ན་ཡུལ་སྣང་སྣ་ཚོགས་སྟོན་པའི་ནུས་པ་ཡོད་པ་དེ་སད་ནས་གནས་དེར་སྟོང་གཟུགས་སྣ་ཚོགས་འཆར་རོ། །དེར་དམིགས་པ་གཏད་ནས་སྒོམ་ཚུལ་ནི། ཁྲིད་ཡིག་གནས་བྱུང་བ་ལྟར་མཚན་མོ་མུན་ཁང་དུ་ལུས་ཀྱི་བྱེད་བཅིང་དམ་པར་བྱས་ནས་
མིག་གི་མས་ཕིབས་ཡར་བཀབ་པའི་ཕྱེད་མིག་བྱས་ཏེ། སྨིན་མཚམས་ཀྱི་དབུ་མའི་སྦུབས་སྟོང་གི་ནམ་མཁར་སེམས་ཞེན་ཅིང་རྩེ་གཅིག་ཏུ་སྒོམ་པའོ། །དེ་ལྟར་བསྒོམས་པས་དུ་བ་དང། སྨིག་རྒྱུ་དང། མཁའ་སྣང་མེ་ཁྱེར་དང། མར་མེ་འབར་
པ་ལྟ་བུ་སྟེ་མཚན་རྟགས་བཞི་འཆར་རོ། །དེ་ནས་དུས་མེ་དང། ཟླ་བ་དང། ཉི་མ་དང། སྒྲ་གཅན་དང། གློག་དང། ཐིག་ལེ་སྔོན་པོ་ལྟ་བུའི་ཉིན་རྟགས་དྲུག་འཆར་རོ། །མཚན་རྟགས་བཞི་ནི་ཐོག་མར་མཚན་མོའི་རྣལ་འབྱོར་སྒོམ་དུས་སུ་འཆར་ཡང་
ཉིན་མོའི་རྣལ་འབྱོར་སྒོམ་ཚེ་མི་འཆར་བ་མིན་ལ། ཉིན་རྟགས་དྲུག་ནི་གང་ཟག་མཆོག་ལ་མཚོན་མོའི་རྣལ་འབྱོར་གྱི་དུས་ནས་ཀྱང་འཆར་བ་ཡོད་བར་གསུངས་སོ། །དེ་ནས་རྟགས་བཅུའི་ཐ་མ་ཐིག་ལེ་སྔོན་པོའི་དབུས་སུ་རེ་ཁ་ནག་པོ་སྐྲའི་ཚད་ཙམ་གྱི་ནང་དུ་ངེས་པ་ལྔ་ལྡན་གྱི་ལོངས་
སྤྱོད་རྫོགས་པའི་སྐུ་ཡབ་ཡུམ་ཞལ་སྦྱོར་གྱི་རྣམ་པ་འཆར་བར་གྶུངྶོ། ངེས་པ་ལྔ་ནི། དུས་ངེས་པ་རྟགས་བཅུ་རྫོགས་པའི་མཐར། གནས་ངེས་པ་དབུ་མའི་ནང་དུ། ངོ་བོ་ངེས་པ་རྡུལ་བསགས་པ་མིན་པར་རང་སེམས་ཀྱི་སྣང་བ་ཙམ་དུ་གྲུབ་ལ། སྐུ་ངེས་པ་རྡོ་རྗེ་སེམས་དཔའི་སྐུ། རྣམ་

[047B] །དེ་ལྟར་སོར་སྡུད་ཀྱིས་རྟགས་བཅུ་གཅིག་པོ་བསྒྲུབས་པ་དེ་བསམ་གཏན་གྱི་ཡན་ལག་གིས་བརྟན་པར་བྱས་པས་རླུང་ཅུང་ཟད་ལས་སུ་རུང་ནས་གཡས་གཡོན་གྱི་རླུང་རང་ཤུགས་ཀྱིས་དབུ་མར་འགྲོ་བརྩོམ་བ་ཞིག་བྱུང་ན་སོར་བསམ་གྱི་ནུས་
པ་དེས་རྫོགས་པས། མཚམས་དེ་ནས་སྲོག་རྩོལ་སྒོམ་དགོས་ཏེ། རླུང་སྔགས་དབྱེར་མི་ཕྱེད་པའི་རྡོ་རྗེ་བཟླས་པ་དང་སྲོག་འཛིན་ཐུར་སེལ་གཉིས་དབུ་མའི་ནང་དུ་ཁ་སྦྱོར་བྱེད་པའི་བུམ་པ་ཅན་གྱི་རྣལ་འབྱོར་གཉིས་ཀྱིས་གཡས་གཡོན་གྱི་རླུང་གི་རྒྱུ་བ་བཀག་ནས་དབུ་མར་འཛུད་པར་བྱེད་དགོས་
པའི་ཕྱིར། དབུ་མར་ཚུད་པ་བརྟན་པོ་ཞིག་བྱུང་ན་སྲོག་རྩོལ་གྱི་ནུས་པ་དེས་རྫོགས་པས། དེ་ནས་འཛིན་པ་སྒོམ་དགོས་ཏེ། དབུ་མའི་ནང་དུ་བརྟན་པར་གནས་པ་ནི་སྲོག་རྩོལ་གྱི་ལག་རྗེས་མིན་གྱི་འཛིན་པས་བསྒྲུབ་དགོས་པའི་ཕྱིར་རོ། །དེ་ནས་རླུང་དབུ་མར་ཚུད་པ་དང་བཙུད་པ་དེར་གནས་འབྱུང་བ་ན་
རྗེས་དྲན་གྱི་གཏུམ་མོའི་རྣལ་འབྱོར་གྱི་མཐུས་གཏུམ་མོ་འབར་ནས་ཁམས་ཞུ་བ་རྡོ་རྗེའི་རྩེ་མོའི་བར་དུ་འོངས་ནས་ཕྱིར་མ་འཕོས་པ་ན་ལྷན་སྐྱེས་མི་འགྱུར་བའི་བདེ་བ་འགྲུབ་པར་གསུངས་སོ། །དེ་ཡང་ནོར་བུའི་རྩེར་ཁམས་དཀར་པོའི་ཐིག་ལེ་གཅིག་གཞན་དུ་གཡོ་མེད་དུ་བྱས་པ་ལས་མི་འགྱུར་བའི་བདེ་བ་སྐད་ཅིག་
དང་པོ་སྐྱེ་ཞིང། དེས་ལུས་ཀྱི་བེམས་པོའི་ཆ་གཅིག་ཟོས་ཤིང་ལས་རླུང་གཅིག་ཟད་པར་བྱེད་ལ། དེ་ལྟ་བུའི་ཚུལ་གྱིས་རིམ་བཞིན་ནོར་བུའི་རྩེ་ནས་གསང་གནས་ཀྱི་འཁོར་ལོ་དང། དེ་ནས་ལྟེ་བ་དང། དེ་ནས་སྙིང་ག་དང། དེ་ནས་མགྲིན་པ་དང། དེ་ནས་དཔྲལ་བ་དང། དེ་ནས་གཙུག་ཏོར་གྱི་བར་གནས་
དྲུག་པོ་རེ་རེར་ཁམས་དཀར་པོའི་ཐིག་ལེ་སུམ་སྟོང་དྲུག་བརྒྱ་རེ་གཡོ་མེད་དུ་རིམ་པར་བརྩེགས་པ་ལས། དེའི་གྲངས་སྙེད་ཀྱི་མི་འགྱུར་བའི་བདེ་བའི་སྐད་ཅིག་མ་རིམ་པར་སྐྱེ་ཞིང། དེ་རྣམས་ཀྱིས་གྲངས་དེ་སྙེད་ཀྱི་ལས་རླུང་འགགས་པར་བྱས་ཤིང་ལུས་ཀྱི་བེམས་པོའི་ཆ་ཟད་པར་བྱས་ཏེ་ས་

[048A]༄༅། །གཉིས་གཉིས་མངོན་དུ་བྱེད་པ་ཡིན་ཏེ། དེ་ཡང་ཁམས་དཀར་པོའི་ཐིག་ལེ་སྟོང་བརྒྱད་བརྒྱ་ནོར་བུའི་རྩེ་མོ་ནས་གསང་གནས་ཀྱི་འཁོར་ལོའི་ཕྱེད་ཀྱི་བར་གཡོ་མེད་དུ་ཡར་བརྩེགས་པ་ལས་མི་འགྱུར་བའི་བདེ་བས་སྐད་ཅིག་མ་སྟོང་བརྒྱད་བརྒྱ་
རིམ་པར་སྐྱེ་ཞིང། ལས་རླུང་སྟོང་བརྒྱད་བརྒྱ་དང་ལུས་ཀྱི་བེམས་པོའི་ཆ་སྟོང་བརྒྱད་བརྒྱ་ཟད་པར་བྱས་ཏེས་དང་པོ་རབ་ཏུ་དགའ་བ་མངོན་དུ་བྱེད་དོ། །བདེ་བ་དེའི་སྐད་ཅིག་ཐ་མ་ནི་མཐོང་ལམ་དང་སྐད་ཅིག་སྔ་མ་རྣམས་ནི་སྦྱོར་ལམ་དུ་འདོད་དགོས་སོ། །དེ་ནས་
གསང་གནས་ཀྱི་འཁོར་ལོའི་ཕྱེད་ནས་གསང་གནས་ཀྱི་འཁོར་ལོ་རྫོགས་པའི་བར་ཁམས་དཀར་པོའི་ཐིག་ལེ་སྟོང་བརྒྱད་བརྒྱ་གོང་ནས་གོང་དུ་བརྩེགས་པ་ལས་མི་འགྱུར་བའི་བདེ་བའི་སྐད་ཅིག་མ་སྟོང་བརྒྱད་བརྒྱ་རིམ་པར་སྐྱེ་ཞིང། དེའི་སྐད་ཅིག་ཐ་མ་སྐྱེ་བ་
དང་ས་གཉིས་པ་དྲི་མ་མེད་པ་ཐོབ་པ་དུས་མཉམ་མོ། །དེ་བཞིན་དུ་ལྟེ་བའི་འཁོར་ལོའི་ཕྱེད་དང་ཡོངས་རྫོགས་ཁམས་དཀར་པོའི་ཐིག་ལེས་བཀང་བ་ན་བདེ་བ་སྔར་ལྟར་སྐྱེ་ཞིང་ལས་རླུང་དང་བེམ་པོའི་ཆ་སྔར་བཞིན་ཟད་པར་བྱས་ཏེ་ས་གསུམ་པ་དང་བཞི་པ་
ཐོབ་པ་སོགས་གོང་མ་རྣམས་རིགས་འགྲེའོ། །རྡོ་རྗེ་རྩེ་མོ་ནས་གཙུག་ཏོར་གྱི་འཁོར་ལོའི་རྫོགས་པའི་བར་དུ་ཁམས་དཀར་པོའི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་གོང་ནས་གོང་དུ་ཡར་བརྩེགས་པའི་ཚེ། གཙུག་ཏོར་ནས་རྡོ་རྗེའི་རྩེ་མོའི་བར་དུ་ཁམས་
དམར་པོའི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་འོག་ནས་འོག་ཏུ་མར་འབབ་པར་གསུངས་ཤིང། དེ་ལྟར་ཁམས་དཀར་དམར་འཛག་མེད་དུ་བཅིངས་པས་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་རྫོགས་པ་ན་ཁམས་དཀར་དམར་གཉིས་ཀྱང་མེད་

[048B] སྔགས་རིམ་ལས། བྱང་ཆུབ་ཀྱི་སེམས་ལུས་ལ་འཛད་མེད་དུ་བཅིངས་པས་མི་འགྱུར་བའི་བདེ་བརྫོགས་པ་ན་བེམ་པོའི་ཁམས་ཐམས་ཅད་ཟད་པར་འགྱུར་བས་ཁ་བ་ཉིད་ཀྱང་མི་གནས་ཏེ། ཞེས་པ་ནས། དེས་ན་སྟོང་གཟུགས་ཀྱི་རྡོ་རྗེའི་སྐུར་འཇའ་ཚོན་
བཞིན་དུ་སོང་བ་ལ་གྲོད་པའོ་མས་བཀང་བ་བཞིན་དུ་མ་འཛིན་ཅིག་ཅེས་གསུངས་པའི་ཕྱིར་རོ། །སྐབས་འདིར་རྒྱལ་བ་དགེ་འདུན་རྒྱ་མཚོས། དུས་འཁོར་བའི་ལུགས་ཀྱི་མི་འགྱུར་བའི་བདེ་བ་དེ་བླ་མེད་སྤྱིའི་ལྷན་སྐྱེས་ཀྱི་བདེ་བ་ལས་གོང་དུ་ཁྱད་ཞུགས་པའམ་
འོན་ཏེ་ཁྱད་པར་མེད་པ་གང་ཡིན། དང་པོ་ལྟར་ན། བླ་མེད་སྤྱི་འགྲོའི་ལམ་གྱི་བགྲོད་པ་རྫོགས་ནས་དུས་འཁོར་གྱི་ལམ་ལ་འཇུག་དགོས་པར་འགྱུར་རོ། །གཉིས་པ་ལྟར་ན། ལས་དང་ཡེ་རྒྱ་ལ་བརྟེན་ནས་ལྷན་སྐྱེས་ཀྱི་བདེ་བ་མཚན་ཉིད་ཚང་བ་ཐོབ་
ཀྱང༑ དེ་ཙམ་གྱིས་མི་ཆོག་པར་སྟོང་གཟུགས་ཀྱི་ཕྱག་རྒྱ་ལ་བརྟེན་ནས་མི་འགྱུར་བའི་བདེ་བ་སྒྲུབ་པ་ལ་འབྲེལ་ཅི་ཡོད། ཅེས་སོགས་དོགས་པ་བསླངས་པར་མཛད་པ་ལ། ལན་ཅུང་ཟད་ཞུ་བ་ནི། བླ་མེད་སྤྱི་འགྲོའི་ལྷན་སྐྱེས་ཀྱི་བདེ་བ་དང་ལུགས་འདིའི་མི་འགྱུར་
བའི་བདེ་བ་གཉིས་ལ་བཟང་ངན་གྱི་ཁྱད་པར་མེད་ཀྱང། ལམ་དེ་གཉིས་སྒྲིབ་གཉིས་མྱུར་དུ་ཟད་པར་བྱེད་པའི་ནུས་ལྡན་དུ་སྐྱེད་པ་ལ། རྒྱུ་མི་འདྲ་བ་གཉིས་ཡོད་པ་ཡིན་ཏེ། བདེ་བའི་སྟོབས་ཇེ་ཆེར་སྐྱེད་པ་ལ་བདེ་བའི་རྟེན་ཀུནྡ་ལྟ་བུའི་བྱང་སེམས་འཕེལ་བ་ཞིག་
དགོས་པ་ནི་ལུགས་གཉིས་ཀ་ལ་འདྲ་ཡང། བྱང་སེམས་འཕེལ་བའི་རྒྱུ་མི་འདྲ་བ་གཉིས་ཡོད་པའི་ཕྱིར། དེ་ཡང་དུས་འཁོར་ལྟར་ན། བདེ་བའི་རྟེན་ཀུནྡ་ལྟ་བུའི་བྱང་སེམས་གནས་གཞན་དུ་མ་བཀྲམ་པར་དབུ་མའི་ལམ་ནས་གོང་ནས་གོང་དུ་མར་བརྩེགས་

[049A]༄༅། །པ་ལ་བརྟེན་ནས་བདེ་བའི་སྟོབས་ཇེ་ཆེར་སྐྱེད་པར་གསུངས་ལ། དེ་ལ་ནི་ལས་དང་ཡེ་ཤེས་ཀྱི་ཕྱག་རྒྱ་ཙམ་གྱིས་མི་ཆོག་གི་སྟོང་གཟུགས་ཀྱི་ཕྱག་རྒྱ་ལ་བརྟེན་དགོས་སོ། །བླ་མེད་སྤྱི་འགྲོ་ལྟར་ན། ཀུནྡ་ལྟ་བུའི་བྱང་སེམས་རྒྱས་པར་
བྱེད་པ་ལ་ནི། བྱང་ཆུབ་ཀྱི་སེམས་ཀྱི་རྩ་བ་ལུས་ཡིན་པས་དབང་པོ་རྟེན་བཅས་ཀྱི་ལུས་རྟགས་པ་ཞིག་དགོས་ཏེ། དེའི་དོན་དུ་སྤྱོད་པ་གསུམ་གང་རུང་བྱེད་པར་གསུངས་པ་ཡིན་ནོ། །ཡང་རྒྱལ་དབང་དེ་ཉིད་ཀྱིས། རྗེས་དྲན་གྱི་སྐབས་ཀྱི་སྟོང་གཟུགས་ཀྱི་
སྐུ་དང། ཏིང་ངེ་འཛིན་གྱི་ཡན་ལག་གི་སྐབས་སྟོང་གཟུགས་ཀྱི་སྐུ་གཉིས་པོ་དེ་དང། བླ་མེད་གཞན་ནས་བཤད་བའི་རིམ་བ་གསུམ་པ་དང་ལྔ་པའི་སྒྱུ་ལུས་ལ་ཁྱད་པར་ཡོད་དམ་མེད། དང་པོ་ལྟར་ན། ལམ་དུས་ཀྱི་སྐུ་གཉིས་པོ་དེས་ཉེར་ལེན་སོ་སོར་
བྱས་པའི་གཟུགས་སྐུ་གཉིས་ལ་མཆོག་དམན་ཡོད་པ་སོགས་སུ་འགྱུར་ཞིང། སངས་རྒྱས་ཀྱི་གཟུགས་སྐུའི་ཉེར་ལེན་ནི་འོད་གསལ་གྱི་བཞོན་པའི་གཉུག་རླུང་གིས་བྱེད་པར་ནན་ཏན་གྱིས་གསུངས་པ་རྣམས་ཇི་ལྟར་ཁས་བླང་བར་བྱ། གཉིས་པ་ལྟར་ན། སྟོང་
གཟུགས་ཀྱི་སྐུ་གཉུག་རླུང་ལས་སྒྲུབ་པར་འདོད་དགོས་ན། དེ་ལྟར་ཚད་ལྡན་སུས་ཀྱང་མ་བཤད་པའི་ཕྱིར་དང། སྟོང་གཟུགས་ཀྱི་སྐུའི་བསྒྲུབ་གཞི་ནི་སོར་སྡུད་ཀྱི་སྐབས་སུ་ཤར་བའི་དུས་འཁོར་ཡབ་ཡུམ་གྱི་སྣང་བ་དེ་ལ། ཡན་ལག་ཕྱི་མ་རྣམས་
ཀྱིས་རྗེ་བཟང་དུ་གྱུར་པ་ལས་བསྒྲུབ་པར་གསུངས་པས། སེར་སྡུད་ཀྱི་སྐབས་ཀྱི་དེ་ཡང་གཉུག་རླུང་ལས་བསྒྲུབས་པའམ། ཡང་ན་དང་པོར་བསྒྲུབས་པ་མིན་ཡང་ལམ་གྱི་སྐབས་འདི་འདྲ་ཞིག་ནས་བསྒྲུབས་པ་དང་ཁྱད་མེད་དུ་སོང་བ་ཡིན་ཞེས་པའི་

[049B] །དེ་ལ་མཐའ་ཆོད་པའི་ལན་ཤེས་བྱེད་དང་བཅས་པ་ཞུ་བར་དཀའ་བས། སླར་ཡང་ཆོས་ཀྱི་སྤྱན་ལྡན་རྣམས་ལ་དྲི་བ་ཞུ་ན། དུས་འཁོར་ཊཱིཀ་ཆེན་དང། སྦྱོར་དྲུག་གི་ཟིན་
བྲིས་མང་པོ་མཐུན་པར་རྗེས་དྲན་གྱི་སྐབས་ནས་རྣལ་འབྱོར་པ་རང་ཉིད་དངོས་གནས་ལ་སྟོང་གཟུགས་དུས་འཁོར་ཡབ་ཡུམ་གྱི་སྐུར་ལྡང་བར་གསུངས་པ་དང། སྔགས་རིམ་ལས། དུ་བ་ལ་སོགས་པའི་སྟོང་གཟུགས་རྣམས་གོང་ནས་གོང་དུ་གནས་
གྱུར་ཏེ། ཡན་ལག་དྲུག་པའི་སྐབས་ཀྱི་སྟོང་གཟུགས་ཀྱི་འདོད་ལྷ་ཡབ་ཡུམ་དུ་སྣང་བ་ནི། འབྲས་བུའི་རྡོ་རྗེའི་སྐུའི་ཐུན་མོང་མ་ཡིན་པའི་ཉ་རྒྱུ་ཡིན་ལ། དེའི་ཚེ་ན་དེ་ལྟར་སྣང་བ་ཙམ་གྱི་ལུས་དངོས་པོ་ལ་སྟོང་གཟུགས་ཀྱི་སྐུར་སོང་བ་མེད་དེ། བེམ་པོའི་
ཁམས་རྣམས་མ་ཟད་པའི་ཕྱིར་རོ། །དེས་ན་སྐུ་དེ་འགྲུབ་པ་ལ་རྡུལ་ཕྲ་རབ་ཚོགས་པའི་ལུས་ཉམས་པར་བྱ་དགོས་པས། དེ་ནི་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་བཞིན་དུ་ལུས་ལ་བྱང་ཆུབ་ཀྱི་སེམས་འཛག་མེད་དུ་བཅིངས་པས་བེམ་པོའི་ཁམས་
རྣམས་ཟད་པར་བྱེད་དེ། ཞེས་སྟོང་གཟུགས་ཀྱི་སྐུ་དངོས་གནས་པ་འགྲུབ་པ་ལ་བེམས་པོའི་ཁམས་ཟད་དགོས་པར་གསུངས་པ་གཉིས་མི་འགལ་ཚུལ་ཇི་ལྟར་ཡིན། སྟོང་གཟུགས་ཀྱི་ལྷ་སྐུ་དངོས་གནས་ལ་འགྲུབ་པའི་མཚམས་གང་ནས་ཡིན། གང་ལྟར་
ཡང་རྒྱལ་དབང་དེ་ཉིད་ཀྱི་མཚན་བརྗོད་ཀྱི་འགྲེལ་པར་ཤིན་ཏུ་ཕྲ་བའི་འོད་གསལ་གྱི་སེམས་དེ་ཉིད་མཆོག་ཏུ་མི་འགྱུར་བའི་བདེ་བའི་ངོ་བོར་སྐྱེ་བ་ཡོད་པར་གསུངས་པ་ལྟར། དེ་དང་ངོ་བོ་དབྱེར་མེད་པའི་གཉུག་མའི་རླུང་ཡང་སྟོང་གཟུགས་ཀྱི་སྐུར་འགྱུར་

[050A]༄༅། །པའི་སྐབས་ཞིག་ཡོད་དམ་མེད་ཇི་ལྟར་ཡིན། ཤེས་བྱེད་གསལ་ཁ་མི་སྣང་བས་བདག་ལྟ་བུས་ཁ་ཚོན་གཅོད་ག་ལ་རུང་སྟེ། བློ་ལྡན་རྣམས་ཀྱིས་རྣམ་པར་དཔྱོད་པའི་སྒོ་ཙམ་དུ་འགྱུར་བར་རེ་བའི་བསམ་པས་བྲིས་པ་ཡིན་ནོ།།
བཞི་པ་འབྲས་བུ་མངོན་དུ་བྱེད་ཚུལ་ནི། རབ་དུས་འཁོར་གྱི་ལམ་ལ་ཞུགས་པའི་ཚེ་དེ་ཉིད་དང། ཐ་མ་སྐྱེ་བ་བརྒྱུད་ནས་འཚང་རྒྱ་བ་མ་གཏོགས་འབྲིང་བར་དོར་འཚང་རྒྱ་བའི་རྣམ་གཞག་མི་བྱེད་དེ། བསྐྱེད་རྫོགས་གཉིས་ཀའི་སྐབས་སུ་
འཆི་བ་དང་སྐྱེ་བ་སྦྱོང་བྱེད་ལས་ལོགས་སུ་བར་དོ་སྦྱོང་བྱེད་ཀྱི་ལམ་སྒོམ་པ་མེད་པའི་ཕྱིར་རོ། །བླ་མེད་ཀྱི་ལམ་གྱིས་སངས་རྒྱས་འགྲུབ་ཚུལ་ལ་བཤད་སྲོལ་མི་འདྲ་བ་གཉིས་ཡོད་དེ། རྣམ་སྨིན་གྱི་ཕུང་པོ་ཟད་པར་མ་བྱས་པར་དེའི་ནང་ནས་སངས་རྒྱས་
འགྲུབ་པ་ནི་བླ་མེད་སྤྱིའི་ལུགས་སྲོལ་དང། རྣམ་སྨིན་གྱི་ཕུང་པོ་ཐབས་མཁས་ཀྱིས་ཟད་པར་བྱས་ཏེ་སངས་རྒྱས་འགྲུབ་པ་ནི་དུས་འཁོར་བའི་ལུགས་སྲོལ་ཡིན་ལ། འདིའི་ཚུལ་ནི། སྔར་བཞིན་ཁམས་དཀར་དམར་གྱི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་
དབུ་མའི་ལམ་ནས་ཡར་མར་བརྩེགས་པ་ལས། མི་འགྱུར་བའི་བདེ་བའི་སྐད་ཅིག་མ་ཉི་ཁྲི་ཆིག་སྟོང་དྲུག་བརྒྱ་རིམ་པར་སྐྱེ་ཞིང། དེ་རྣམས་ཀྱིས་རིམ་བཞིན་ལས་རླུང་ཉི་ཁྲི་ཆིག་སྟོང་དྲུག་བརྒྱ་དང་ལུས་ཀྱི་བེམ་པོའི་ཁམས་ཉི་ཁྲི་ཆིག་སྟོང་དྲུག་བརྒྱ་
ཟད་པར་བྱས་ཏེ། ལུས་སྟོང་གཟུགས་རྡོ་རྗེའི་སྐུ་ཡབ་ཡུམ་ཞལ་སྦྱོར་གྱི་རྣམ་པ་ཅན་དང་སེམས་ཆོས་ཐམས་ཅད་ཅིག་ཅར་མངོན་སུམ་དུ་རྟོགས་པའི་མཆོག་ཏུ་མི་འགྱུར་བའི་བདེ་བ་ཆེན་པོའི་ངོ་བོར་གྱུར་པའི་ཁ་སྦྱོར་ཡན་ལག་བདུན་ལྡན་གྱི་ཟུང་འཇུག་

[050B] འཇིག་རྟེན་གྱི་ཁམས་མཐའ་མེད་པར་གང་ལ་གང་འདུལ་གྱི་སྤྲུལ་པའི་སྐུ་བྱེ་བ་ཐེར་འབུམ་འབྱུང་བ་ཡིན་ནོ།། །།འདིར་སྨྲས་པ། ཕར་ཕྱིན་ཐེག་པའི་རིན་ཆེན་རྡུལ་མང་བརྩེགས། །རྒྱུད་སྡེ་རྣམ་བཞིའི་
བང་རིམ་མངོན་པར་མཐོ། །བདེན་གཉིས་ཟུང་འཇུག་ཉི་ཟླས་རབ་བརྒྱན་པའི། །ཐུབ་བའི་ལུགས་སྲོལ་ལྷུན་པོ་འདི་ཀོ་མཚར། །བློ་བཟང་ལེགས་བཤད་མཚོ་ཆེན་བསྲུབས་པ་ལས། །སྔོན་མེད་གཏམ་སྙན་ཟླ་གསར་ཐོན་པ་འདི། །བློ་ལྡན་གཟུ་བོར་
གནས་པའི་མགྲིན་སྔོན་གྱིས། །རྣམ་དཔྱོད་རལ་པའི་རྩེ་མོར་བཀོད་པར་གྱིས། །འོན་ཀྱང་རྒྱུད་སྡེ་རྒྱ་མཚོ་གཏིང་མཐའ་མེད། །བདག་ནི་བློ་རྨོངས་སྦྱངས་པས་རྣམ་པར་དབེན། །དེ་ཕྱིར་འདི་ལ་འཁྲུལ་བཤད་གང་བགྱིས་པ། །ལྷ་དང་བླ་མའི་སྤྱན་སྔར་
སྙིང་ནས་བཤགས། །འདིར་འབད་ལེགས་བྱས་རབ་དཀར་གཽ་མུ་འདྲིས། །འགྲོ་ཀུན་སེམས་ཀྱི་མུན་པ་ཀུན་འཇོམས་ཤིང། །སྲིད་ཞིའི་ཚ་གདུང་མ་ལུས་བསལ་བྱས་ཏེ། །སྐུ་གསུམ་ཀུནྡའི་ཚལ་རབ་རྒྱས་གྱུར་ཅིག་བདག་ཀྱང་མ་འོངས་སྐྱེ་འཕྲེང་ཐམས་
ཅད་དུ། །རྟེན་བཟང་ཐོབ་ཅིང་དམ་པའི་མགོན་གྱིས་བཟུང། །མདོ་སྔགས་ལམ་བཟང་གཤོག་ཟུང་འདབ་བསྐྱོད་པས། །ཟུང་འཇུག་ནོར་བུའི་གླིང་དུ་ཕྱིན་གྱུར་ཅིག།  །།ཅེས་གསང་ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་རྒྱུད་གཞུང་གསལ་
བྱེད་ཅེས་བྱ་བ་འདི་ནི། ཁ་ལ་ཁ་ཁུ་རེ་ཆེན་མོའི་གྲྭ་རིགས་བློ་དང་མང་ཐོས་ནོར་གྱིས་ཕྱུག་པའི་དཀའ་བཅུ་པ་བློ་བཟང་བསྟན་འཛིན་གྱིས་འདི་ལྟ་བུ་ཞིག་དགོས་ཞེས་ཡང་ཡང་བསྐུལ་བའི་དོན་དུ། མཁས་ཤིང་གྲུབ་པ་བརྙེས་པའི་བླ་མ་དུ་མའི་ཞབས་རྡུལ་སྤྱི་བོས་ནོད་པ། མང་ཐོས་རིག་པ་འཛིན་པའི་གཟུགས་བརྙན་སྦྲང་བཙུན་

[051A]༄༅། །ངག་དབང་དཔལ་ལྡན་གྱིས་སྦྱར་བ་འདིས་ཀྱང་བསྟན་འགྲོ་ལ་ཕན་ཐོགས་པར་གྱུར་ཅིག།། །།ངག་དབང་ངག་ལ་རོལ་བའི་རྣམ་དཔྱོད་ལས། །དཔལ་ལྡན་རྒྱུད་གཞུང་གསལ་བྱེད་མཆོག་འདི་གྲུབ། །ཆོས་ཀྱི་སྤྱན་ལྡན་རྒྱུད་དོན་ཚོལ་འདོད་
རྣམས། །ཡབ་རྗེའི་གཞུང་བརྒྱ་འབྱེད་པའི་ལྡེ་མིག་སྟེ། །དེ་ཕྱིར་སེར་བྱེས་ཏྲེ་ཧོར་རབ་འབྱམས་པ། །བྱམས་པ་མཁས་གྲུབ་ཞེས་པའི་མིང་ཅན་གྱིས། །གང་གི་ཞབས་སྐྱེས་ཐུགས་རྗེ་བསྐུལ་བ་ལས། །སྐྱེས་མཆོག་མཁར་རྡོ་མཆོག་གིས་པར་འདི་བསྐྲུན། །འདི་འབད་
ལྷག་བསམ་དགེ་བའི་ཟླ་ཟེར་འབུམ། །ཡང་ཡང་འཐུང་བའི་དགེ་ཚོགས་ཀུ་མུད་ཀྱིས། །རྒྱལ་བསྟན་སྤྱི་དང་འཇམ་དཔལ་སྙིང་པོ་ཡི། །རིང་ལུགས་སྲིད་མཐར་གནས་པའི་རྒྱུར་གྱུར་ཅིག་སརྦ་མངྒ་ལཾ། །པར་འདི་རྒྱུད་སྨད་པར་ཁང་དུ་བཞུགས།། །།
﻿
[001A]༄༅།  །གསང་ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་རྒྱུད་གཞུང་གསལ་བྱེད་ཅེས་བྱ་བ་བཞུགས་སོ། །།

[001B] །ན་མོ་གུ་རུ་སུ་མ་ཏི་མུ་ནི་ཨིནྡྲ་བཛྲ་དྷཱར་ཡ། དོན་དམ་འོད་གསལ་ལྷན་སྐྱེས་ཐུགས། །ཀུན་རྫོབ་དག་པའི་སྒྱུ་མའི་སྐུ། །ཟུང་འཇུག་རྡོ་རྗེ་འཆང་ཆེན་པོས། །བདག་སོགས་འགྲོ་ལ་བྱིན་ཆེན་
སྩོལ། །གྲུབ་མཆོག་ཀླུ་སྒྲུབ་ཡབ་སྲས་དང། །ཟླ་བའི་ཞབས་དང་བློ་བཟང་གྲགས། །རྩ་བའི་བླ་མ་མཆོག་རྣམས་ཀྱིས། །བྱང་ཆུབ་བར་དུ་བདག་སྐྱོངས་ཤིག་རང་ཉིད་བག་ཆགས་འཇོག་པ་དང། །སྐལ་མཉམ་
གཞན་ལའང་ཕན་འདོད་ཀྱིས། །གསང་སྔགས་རྒྱུད་སྡེ་རྣམ་པ་བཞིའི། །ས་ལམ་ཉུང་གསལ་བརྗོད་པར་བྱ། །ཚུལ་བཞིན་སྒོམ་པའི་སྐལ་ཕྲ་ཡང། །ཚུལ་འདིར་མོས་པ་མི་དམན་པ། །ཆོས་བདག་རྣམས་ཀྱིས་དགོངས་
མཛོད་ལ། །ཆོས་གཏམ་སྨྲ་བའི་གནང་བ་སྩོལ། །བློ་བཟང་ལེགས་བཤད་འབྲུག་གི་སྒྲས། །རྣམ་དཔྱོད་མངལ་གྱི་ཁུར་འཛིན་པའི། །སྐལ་བ་མི་དམན་གཙུག་ལྡན་གྱིས། །འཆད་རྩོད་ཟློས་གར་ཅིར་ཡང་བྱེད། །འདིར་གསང་
ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་འཆད་པ་ལ་གཉིས། རྒྱུད་སྡེ་འོག་མ་གསུམ་གྱི་ལམ་བགྲོད་ཚུལ་མདོར་བསྡུས་ཏེ་བསྟན་པ་དང། རྣལ་འབྱོར་བླ་ན་མེད་པའི་རྒྱུད་ཀྱི་ལམ་བགྲོད་ཚུལ་ཅུང་ཟད་ཕྱེ་སྟེ་བཤད་པའོ། །

[002A]༄༅། །དང་པོ་ལ་གཉིས། དངོས་དང། དེ་དག་ལམ་ལྔ་དང་ས་བཅུར་འཇོག་ཚུལ་ལོ། །དང་པོ་ལ་གསུམ། བྱ་རྒྱུད་དང། སྤྱོད་རྒྱུད་དང། རྣལ་འབྱོར་རྒྱུད་ཀྱི་ལམ་བགྲོད་ཚུལ་ལོ། །དང་པོ་ལ་
བཞི། ལམ་སྒོམ་པའི་སྣོད་རུང་དུ་བྱ་བ། སྣོད་དུ་གྱུར་ནས་དམ་ཚིག་དང་སྡོམ་པ་དག་པར་བྱ་བ། དམ་ཚིག་ལ་གནས་ནས་སྔོན་དུ་བསྙེན་པ་ཇི་ལྟར་བྱ་བ། བསྙེན་པ་ལས་སུ་རུང་ནས་དངོས་གྲུབ་ཇི་ལྟར་སྒྲུབ་པའོ་
དང་པོ་ནི། ལམ་རིམ་ཆེ་ཆུང་ནས་གསུངས་པ་ལྟར་ལམ་ཐུན་མོང་བས་རྒྱུད་ལེགས་པར་སྦྱངས་ཏེ། རྡོ་རྗེ་སློབ་དཔོན་མཚན་ཉིད་དང་ལྡན་པ་ཞིག་རྒྱུད་སྡེ་ནས་བཤད་པ་ལྟར་ཚུལ་བཞིན་དུ་བསྟེན། བྱ་རྒྱུད་རིགས་གསུམ་
གང་ཡང་རུང་བ་ཞིག་གི་དཀྱིལ་འཁོར་དུ་འཇུག་ཅིང་དབང་བསྐུར་བ་མནོས་པའོ། །གང་དུ་དབང་བསྐུར་བའི་དཀྱིལ་འཁོར་ནི། རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དང། གང་ཟག་ཁྱད་པར་ཅན་འགའ་
ཞིག་བསམ་གཏན་གྱི་དཀྱིལ་འཁོར་དུ་དབང་བསྐུར་ཆོག་པ་ཞིག་ཡོངས་ཀྱི། ལུས་དཀྱིལ་སོགས་མེད་དེ། རྒྱུད་སྡེ་འོག་མ་གསུམ་གྱི་སྐབས་སུ་ལུས་དཀྱིལ་དང། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང་

[002B] དོན་དམ་བྱང་ཆུབ་སེམས་ཀྱི་དཀྱིལ་འཁོར་བཞིའི་ཐ་སྙད་མ་བཤད་པའི་ཕྱིར་ཏེ། དེ་བཞི་ནི་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར་རོ། །གང་བསྐུར་བའི་དབང་ནི་བུམ་དབང་ཁོ་ན་ཡིན་གྱི་
དབང་གོང་མ་གསུམ་ནི་རྒྱུད་སྡེ་འོག་མ་གསུམ་ལ་མེད་དོ། །རྒྱུད་སྡེ་བཞི་ལ་དབང་མང་ཉུང་གི་ཁྱད་པར་ཡོད་དེ། བྱ་རྒྱུད་ལ་ཆུ་དང་ཅོད་པན་གྱི་དབང་མཐའ་རྟེན་དང་བཅས་པ་ཙམ་དང། སྦྱོད་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་
མིང་ག་དབང་སྟ་རིག་པའི་དབང་ལྔ་མཐའ་རྟེན་དང་བཅས་པ་ཙམ་དང། རྣལ་འབྱོར་རྒྱུད་ལ་དེའི་སྟེང་དུ་རྡོ་རྗེ་སློབ་དཔོན་གྱི་དབང་མཐའ་རྟེན་དང་བཅས་པ་ཙམ་དང། བླ་མེད་ཀྱི་རྒྱུད་ལ་དེའི་སྟེང་དུ་དབང་གོང་མ་གསུམ་སྟེ་
དབང་བཞིག་དང། བླ་མེད་ཀྱི་བྱེ་བྲག་དུས་འཁོར་གྱི་རྒྱུད་ལ་བྱིས་པ་ལྟར་འཇུག་པའི་དབང་བདུན་དང། གོང་མ་གོང་ཆེན་བཞི་བཞི་དང། རྡོ་རྗེ་སློབ་དཔོན་བདག་པོ་ཆེན་པོའི་དབང་སྟེ་བཅུ་དྲུག་ཡོད་པའི་ཕྱིར། འོན་ཀྱང་དཀྱིལ་
ཆོག་རྡོ་རྗེ་འཕྲེང་བར་བྱ་སྤྱོད་གཉིས་ཀ་ལ་རིག་པའི་དབང་ལྔ་བསྐུར་བར་བཤད་དོ། །གཉིས་པ་ནི། སོ་ཐར་གྱི་རྟེན་དུ་རུང་བ་ཡིན་ན་སོ་ཐར་རིས་བདུན་གང་ཡང་རུང་བའམ། མ་མཐའ་མི་དགེ་བ་བཅུ་སྤོང་བའི་ཚུལ་
ཁྲིམས་གཞིར་བཟུང་ནས། དབང་བསྐུར་བའི་དུས་སུ་བཟུང་བར་བྱ་བའི་སྡོམ་པ་ནི་བྱང་སྡོམ་ཁོ་ན་ཡིན་ཏེ། བྱ་སྤྱོད་གཉིས་ལ་སྔགས་སྡོམ་འཛིན་པ་མེད་པའི་ཕྱིར་ཏེ། དེས་ན་བསྲུང་བྱ་རྩ་ལྟུང་ཡང་བྱང་སེམས་ཀྱི་རྩ་ལྟུང་རྣམས་

[003A]༄༅། །ཡིན་གྱི་དེ་ལས་ལོགས་སུ་མེད་དེ། འོན་ཀྱང་སྔགས་ཀྱི་ཐུན་མོང་མིན་པའི་དམ་ཚིག་བསྲུང་བར་བྱ་བ་མང་པོ་ཡོད་པ་རྣམས་སྔགས་རིམ་ཆེན་མོར་ལེགས་གྲུབ་ཀྱི་རྒྱུད་དྲངས་པ་ལས་ཤེས་པར་བྱ་ཞིང་
རྩ་ལྟུང་རྣམས་བྱང་ཆུབ་གཞུང་ལམ་དུ་བལྟ་བར་བྱའོ། །དེ་དག་ཤེས་པར་བྱས་ནས་རྩ་ལྟུང་གིས་གཏན་མ་གོས་པ་ལ་འབད་ཅིང། ཉེས་པ་གཞན་གྱིས་གོས་ནའང་ཇི་མི་སྙམ་པར་མི་གཞག་པར་ཉིན་བར་བྱུང་བ་རྣམས་མཚན་མོ་
ཕྱིར་བཅོས་ལ། མཚན་མོ་ལྟུང་བ་བྱུང་བ་རྣམས་ཉིན་མོ་ཕྱིར་བཅོས་པར་གསུངས་བ་ལྟར་བཤགས་ནས་དག་པར་བྱའོ་ཞེས་སྔགས་རིམ་ཆེན་མོར་གསུངས་སོ། །གསུམ་པ་ལ་གཉིས། བཟླས་བརྗོད་དང་བཅས་པའི་བསམ་གཏན་དང་
བཟླས་བརྗོད་ལ་མ་ལྟོས་པའི་བསམ་གཏན་ནོ། །དང་པོ་ནི། ལྷ་དྲུག་གི་སྒོ་ནས་རང་ལྷར་བསྐྱེད་པ་དང། མདུན་དུ་ཡེ་ཤེས་པ་སྤྱན་དྲངས་ནས་མཆོག་པ་སོགས་དང། སྲོག་རྩོལ་བསྡམས་པ་དང་སྦྲགས་ནས་ཡན་ལག་བཞི་མ་
ཉམས་པར་བཟླས་པ་བྱ་བ་རྣམས་སོ། །རྒྱུད་སྡེ་འོག་མ་གསུམ་ནས་བཤད་པའི་སྲོག་རྩོལ་དང། གསང་འདུས་འཕགས་ལུགས་ཀྱི་སྐོར་ནས་བཤད་པའི་སྲོག་རྩོལ་དང། དུས་འཁོར་ནས་བཤད་པའི་སྲོག་རྩོལ་གསུམ་མིང་འདྲ་ཡང་
དོན་མི་གཅིག་གོ་རྒྱུད་སྡེ་འོག་མ་གསུམ་ནས་བཤད་པའི་སྲོག་རྩོལ་གྱི་དོན་ཡོད་དེ། དབང་པོའི་སྒོ་སོགས་དང་སྐྲ་དང་བ་སྤུའི་བུ་ག་ནས་འབྱུང་འཇུག་བྱེད་པའི་རླུང་ནི་སྲོག་ཡིན་ལ། རྩོལ་བ་ནི་དམིགས་པ་གཞན་དྲན་

[003B] དེ་གཉིས་ཕྱིར་འཕྲོར་མི་འཇུག་པར་ནང་དུ་འཛིན་པ་ནི་སྲོག་རྩོལ་སྡོམ་པའི་དོན་ཡིན་པའི་ཕྱིར། གཉིས་པ་ནི། མེ་གནས་ཀྱི་བསམ་གཏན་དང། སྒྲ་གནས་ཀྱི་བསམ་གཏན་དང། སྒྲ་མཐར་ཐར་པ་སྟེར་བའི་བྶཾ་
གཏན་སྒོམ་པ་རྣམས་སོ། །དེ་ཡང་སྒྲ་གནས་ཀྱི་བསམ་གཏན་མན་ཆད་དུ་ཞི་གནས་སྒྲུབ་ལ། སྒྲ་མཐའ་ནས་ལྷག་མཐོང་སྒོམ་ཞིང་དེར་ཡང་སོ་སོར་རྟོག་པའི་ཤེས་རབ་ཀྱིས་དཔྱད་པ་མང་དྲག་ན་སྔར་གྱི་གནས་ཆ་འཇིག་པས། དཔྱད་འཇོག་སྤེལ་མར་བྱས་
ལ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་པོ། །སྟོང་ཉིད་རྟོགས་པའི་ལྷག་མཐོང་ཐོབ་ཚེ་སྦྱོར་ལམ་དང། སྟོང་ཉིད་མངོན་སུམ་དུ་རྟོགས་ཚེ་མཐོང་ལམ་དུ་འཕོ་བ་སོགས་ཕར་ཕྱིན་ཐེག་པ་དང་འདྲའོ། །དངོས་གྲུབ་ཁྱད་པར་ཅན་གྱི་ལས་ཚོགས་མཐའ་
ཡས་པ་བསྒྲུབ་པར་བྱ་སྦྱོད་ལས་གསུངས་པ་རྣམས་ཇི་ལྟ་བ་བཞིན་དུ་འགྲུབ་པ་ལ། བཟླས་བརྗོད་ཡན་ལག་བཞི་དང་དེ་ཉིད་གསུམ་གྱི་བསམ་གཏན་སྔོན་དུ་འགྲོ་དགོས་ལ། དངོས་གྲུབ་ཕྲན་ཚེགས་མང་པོ་འགྲུབ་པ་ལ་དེ་ལྟར་དགོས་པའི་ངེས་པ་མེད་དོ་
ཞེས་སྔགས་རིམ་ཆེན་མོ་ལས་གསུངས་སོ། །བཞི་པ་ནི། དངོས་གྲུབ་རབ་འབྲིང་ཐ་གསུམ་སྟེ། གསུམ་དུ་འབྱེད་ལུགས་ལ་སྒོ་མང་པོ་ཡོད་པ་ལས་ངོ་བོའི་སྒོ་ནས་ནི། རིག་འཛིན་དང་མངོན་ཤེས་དང་བསྟན་བཅོས་ཀུན་ཤེས་པ་སོགས་ནི་རབ་དང། མི་སྣང་བ་
དང་བཅུད་ལེན་དང། རྐང་མགྱོགས་སོགས་ནི་འབྲིང་དང། གཞན་དབང་དུ་འདུ་བ་དང་གསད་སྐྲད་སོགས་ནི་ཐ་མའོ། །རྟགས་ཀྱི་སྒོ་ནས་ནི་རྫས་འབར་བ་དང་དུ་བ་འཐུལ་བ་དང་དྲོ་བ་ལས་གསུམ་མོ། །གཞིའི་སྒོ་ནས་ནི་ལུས་ཀྱི་དང་རྫས་ཀྱི་དང་ལོངས་
[004A]༄༅། །སྤྱོད་ཀྱི་དངོས་གྲུབ་པོ། །གསུངས་པ་པོའི་སྒོ་ནས་ནས་ནི་འཕགས་པ་དང་ལྷ་དང་ས་བླའི་སྔགས་སོ། །རིགས་ཀྱི་སྒོ་ནས་ནི་སྔགས་རིམ་ལས། ཞི་བ་དང་རྒྱས་པ་དང་དྲག་པོའི་ལས་ནི་རིམ་པ་བཞིན་དུ་དེ་བཞིན་གཤེགས་པའི་རིགས་དང་
པདྨའི་རིགས་དང། རྡོ་རྗེའི་རིགས་ཀྱིས་བསྒྲུབ་སྟེ། དངོས་གྲུབ་མཆོག་དང་འབྲིང་དང་ཐ་མ་ཡང་དེ་ལྟར་བསྒྲུབ་པོ། །ཞེས་དང། རིགས་རེ་རེ་ལ་ཡང་དངོས་གྲུབ་གསུམ་དང། ཞི་རྒྱས་དང་དྲག་པོ་གསུམ་གསུམ་ཡོད་པ་ལས་རང་རང་གི་རིགས་
ཀྱི་བདག་པོ་དང། རིགས་ཀྱི་ཡུམ་དང། རིགས་ཀྱི་ཁྲོ་བོས་ཞི་སོགས་གསུམ་བྱའོ། །ཞེས་གསུངས་པ་ཙམ་ལས་མི་གསལ་ཞིང། རྗེས་འཇུག་རྣམས་ཀྱིས་ཀྱང་གསལ་བར་བཤད་པ་མ་མཐོང་ངོ། །མཁས་པ་ཁ་ཅིག་གིས། བྱ་རྒྱུད་ཀྱི་
གདུལ་བྱ་དབང་རྣོན་གྱིས་བསྐལ་པ་མང་པོ་ཐུབ་པའི་ཚེའི་རིག་འཛིན་བསྒྲུབས་ནས་ཚེ་གཅིག་ལ་འཚང་རྒྱ་བ་ཡོད་པར་གསུངས་ཀྱང། སྔགས་རིམ་ལས་དེ་ལྟར་གསལ་བར་མ་གསུངས་ཤིང། རྒྱུད་སྡེ་སྤྱི་རྣམ་ལས། བྱ་སྤྱོད་གཉིས་ལ་ཕ་རོལ་ཏུ་
ཕྱིན་པའི་ལུགས་ཀྱི་འཚང་རྒྱ་ཚུལ་ལས་ལོགས་པ་མེད། ཅེས་གསུངས་པ་ལྟར་འདོད་ན། འོག་མིན་སྟུག་པོ་བཀོད་པའི་རྟེན་ལ་འཚང་རྒྱ་བར་འདོད་དགོས་པས་དཔྱད་པར་བྱའོ། །གཉིས་པ་སྤྱོད་རྒྱུད་ཀྱི་ལམ་བགྲོད་ཚུལ་ལ་བཞི། སྣོད་རུང་དུ་བྱ་བ་དང་
དམ་ཚིག་དང་སྡོམ་པ་དག་པར་བྱ་བ་དང། བསྙེན་པ་ཇི་ལྟར་བྱ་བ་དང། དངོས་གྲུབ་ཇི་ལྟར་སྒྲུབ་པའོ། །དང་པོ་ནི། སྤྱོད་རྒྱུད་ནས་གསུངས་པའི་སྙིང་རྗེ་ཆེན་པོའི་སྙིང་པོ་ཅན་ལ་སོགས་པའི་དཀྱིལ་འཁོར་དུ་དབང་བསྐུར་བ་ཐོབ་པས་ལམ་སྒོམ་

[004B] དེ་ཡང་ཆུ་དང་ཅོད་པན་གྱི་དབང་ཙམ་གྱིས་མི་ཆོག་པར་རིག་པའི་དབང་ལྔ་ག་ཐོབ་དགོས་པ་མ་གཏོགས་ཕལ་ཆེར་བྱ་རྒྱུད་ཀྱི་སྐབས་དང་འདྲའོ། །གཉིས་པ་ནི། རྩ་ལྟུང་རྣམས་བྱ་རྒྱུད་ཀྱི་སྐབས་དང་འདྲ་ཞིང། བྱ་རྒྱུད་ནས་བཤད་པའི་
དམ་ཚིག་གཞན་རྣམས་ཀྱང་ཕལ་ཆེར་ཐུན་མོང་བ་ཡིན་པར་གསུངས་ལ། རྣམ་སྣང་མངོན་བྱང་ལས་དམ་པའི་ཆོས་དང་བྱང་ཆུབ་ཀྱི་སེམས་སྲོག་གི་ཕྱིར་ཡང་མི་གཏོང་བ་དང། སེར་སྣ་དང་སེམས་ཅན་ལ་གནོད་པ་མི་བྱེད་པ་དང། མི་དགེ་བ་བཅུ་སྤོང་གི་
བསླབ་པའི་གཞི་ལ་གནས་དགོས་པར་གསུངས་སོ། །གསུམ་པ་ལ་གཉིས། མཚན་མ་དང་བཅས་པའི་རྣལ་འབྱོར་དང། མཚན་མ་མེད་པའི་རྣལ་འབྱོར་རོ། །དང་པོ་ནི། ཕྱིའི་ཡན་ལག་བཞིའི་བཟླས་བརྗོད་དང། ནང་གི་ཡན་ལག་བཞིའི་བཟླས་བརྗོད་
དང། དེ་རེ་རེ་ལ་ཡན་ལག་བཞི་མ་ཉམས་པར་ཤུབ་བུ་དང་ཡིད་བཟླས་བྱ་བ་དང། ཡིད་བཟླས་ཀྱི་ཚེ་སྲོག་རྩོལ་སྡོམ་བ་རྣམས་སོ། །གཉིས་པ་ནི། ལྷའི་སྐུ་ལ་སོགས་པ་ལ་དམིགས་པའི་ཞི་གནས་རྙེད་པ་ན། ལྷའི་རྣལ་འབྱོར་དང་འབྲེལ་བའི་སྒོ་ནས་སྟོང་ཉིད་
སྒོམ་སྟེ། དབྱད་འཇོག་སྤེལ་མར་བྱས་ལ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་བོ། །མཚན་བཅས་མཚན་མེད་ཀྱི་རྣལ་འབྱོར་གྱི་དོན་ནི་སྔགས་རིམ་ལས། མཚན་མ་དང་བཅས་པའི་རྣལ་འབྱོར་ནི་སྟོང་ཉིད་སྒོམ་པ་དང་བྲལ་བའི་ལྷའི་བསྒོམ་བཟླས་ཡིན་ལ་
མཚན་མ་མེད་པ་ནི་སྟོང་ཉིད་སྒོམ་པ་དང་བཅས་པའི་ལྷའི་བསྒོམ་བཟླས་ལ་བྱ་ཡི་སྟོང་ཉིད་རྐྱང་བསྒོམ་པ་ལ་མི་བྱ་སྟེ། ཞེས་གསུངས་པ་ལྟར་རོ། །མཁས་པ་ཁ་ཅིག་སྟོང་ཉིད་རྟོགས་པའི་བློས་མ་ཟིན་པ་དང་ཟིན་པའི་ལྷའི་རྣལ་འབྱོར་ནི་རིམ་བཞིན་མཚན་བཅས་

[005A]༄༅། །མཚན་མེད་ཀྱི་རྣལ་འབྱོར་གྱི་དོན་དུ་གསུངས་པ་དཔྱད་བྱ་སྟེ། སྟོང་ཉིད་རྟོགས་པའི་བློས་ཟིན་པའི་མཚན་བཅས་ཀྱི་རྣལ་འབྱོར་ཡོད་པའི་ཕྱིར་ཏེ། མཚན་བཅས་ཀྱི་རྣལ་འབྱོར་གྱི་སྔོན་དུ་སྟོང་ཉིད་སྒོམ་པར་གསུངས་པ་གང་ཞིག་
དེའི་ཚེ་སྟོང་ཉིད་རྟོགས་པའི་བློ་ཤུགས་དྲག་ཡོད་ན་དེའི་རྗེས་ཀྱི་མཚན་བཅས་ཀྱི་རྣལ་འབྱོར་ནི་དེས་ཟིན་པར་འགྱུར་པའི་ཕྱིར་ཏེ། ལམ་རིམ་ཆུང་ངུ་ལས། སྟོང་ཉིད་རྟོགས་པའི་ཤེས་རབ་ཤུགས་དྲག་ན་སྦྱིན་པ་གཏོང་བ་དང། ཕྱག་དང་སྐོར་བ་
སོགས་བྱེད་པའི་ཚེ། དེ་དག་ལ་དམིགས་པའི་བློ་དེ་རྣམས་སྟོང་ཉིད་རྟོགས་པ་མིན་ཡང་དེའི་ཤུགས་དང་ལྡན་པར་འཇུག་པ་མི་འགལ་ལ། ཐུན་མགོ་ལྟ་བུ་ལ་བྱང་ཆུབ་ཀྱི་སེམས་ཤུགས་དྲག་པོ་སྔོན་དུ་བཏང་ན། སྟོང་ཉིད་ཀྱི་ཏིང་ངེ་འཛིན་ལ་བཞག་པའི་ཚེ་
བྱང་ཆུབ་ཀྱི་སེམས་དེ་དངོས་སུ་མེད་ཀྱང་དེའི་རྩིས་ཟིན་པ་མི་འགལ་ཏེ། ཞེས་གསུངས་པ་བཞིན་ཡིན་པའི་ཕྱིར། མདོ་ལུགས་ཀྱི་ཐབས་ཤེས་ཡ་མ་བྲལ་བའི་ཚུལ་ནི་དེ་ལྟར་ཡིན་ཀྱང། སྔགས་ལུགས་ཀྱི་ཐབས་ཤེས་ཡ་མ་བྲལ་བ་ནི་དེ་ཙམ་མིན་གྱི། རྒྱ་
ཆེ་བ་ལྷའི་རྣལ་འབྱོར་དང་ཟབ་པ་རང་བཞིན་མེད་པ་རྟོགས་པའི་ཤེས་རབ་གཉིས་ཤེས་པ་གཅིག་གི་ངོ་བོར་དུས་གཅིག་ཏུ་ཚོགས་པའི་ཐབས་ཤེས་དབྱེར་མེད་ལ་བྱེད་པའི་ཕྱིར་ཏེ། སྔགས་རིམ་ལས། འབྲས་བུའི་སྐབས་སུ་ལུས་མཚན་དཔེས་སྤྲས་
པའི་རྟེན་དང་དེ་ལ་བརྟེན་པའི་དམིགས་མེད་ཀྱི་ཐུགས་གཉིས་ངོ་བོ་དབྱེར་མེད་དུས་གཅིག་ཏུ་གནས་པ་བཞིན་དུ་ལམ་གྱི་སྐབས་སུ་ཡང་རྣལ་འབྱོར་པའི་ཡིད་ངོ་ན་རང་གི་སྐུ་དེ་བཞིན་གཤེགས་པའི་སྐུའི་རྣམ་པར་སྣང་བའི་ཐབས་དང། དེའི་ཚེ་རང་གི་

[005B] ཞེས་དང། གཟུང་རྣམ་ལྷའི་རྣམ་པར་སྣང་བའི་རང་བཞིན་མེད་རྟོགས་
ཀྱི་ཤེས་རབ་དེ་ཉིད་རྒྱ་ཆེ་བ་ལྷའི་རྣལ་འབྱོར་གྱི་སེམས་དང་ངོ་བོ་གཅིག་ཡིན་ཡང་ཐབས་ཤེས་ཐ་དད་དུ་འཇོག་པ་ནི། ལོག་པ་ཐ་དད་ལ་ལྡོག་པའི་ལྡོག་པ་ཐ་དད་པའི་ཐ་སྙད་ཀྱི་དབང་གིས་ཡིན་ཏེ། ཞེས་གསུངས་པའི་ཕྱིར་རོ། །དེས་ན་སྐབས་འདིའི་མཚན་
མེད་ཀྱི་རྣལ་འབྱོར་ནི་དེ་འདྲ་བའི་ཟབ་གསལ་གཉིས་མེད་ཀྱི་རྣལ་འབྱོར་ཡིན་གྱི། སྟོང་ཉིད་རྟོགས་པའི་བློས་ཟིན་པའི་ལྷའི་རྣལ་འབྱོར་ཙམ་མིན་ཏེ། སྟོང་ཉིད་སྒོམ་པ་དང་བྲལ་ན་མཚན་མེད་ཀྱི་ཏིང་ངེ་འཛིན་དུ་མི་འགྱུར་བའི་ཕྱིར་ཏེ། རྒྱུད་སྡེ་སྤྱི་རྣམ་ལས། །
མཚན་མ་དང་བཅས་པའི་བསམ་གཏན་མཐར་ཕྱིན་ཀྱང་དེ་དག་ལ་འཁོར་བའི་རྩ་བ་གཅོད་པའི་དངོས་གཉེན་མེད་པས། འཁོར་བའི་རྩ་བ་གཅོད་པ་ལ་མཚན་མ་མེད་པའི་རྣལ་འབྱོར་དགོས་སོ། །དེ་སྒོམ་པ་ན་ལྷའི་སྐུ་ལ་སོགས་པ་ཀུན་རྫོབ་པའི་རྣམ་པ་གང་
ཡང་མི་སྒོམ་པར་སྟོང་པ་ཉིད་ཀྱི་དཔྱད་སྒོམ་དང་འཇོག་སྒོམ་ལ་མཁས་པར་བྱས་ནས་མན་ངག་བཞིན་དུ་བསྒོམ་མོ། །ཞེས་དང། མཚན་མ་མེད་པའི་རྣལ་འབྱོར་ནི། ཆོས་ཐམས་ཅད་རང་བཞིན་གྱིས་གྲུབ་པས་སྟོང་པར་གཅིག་དུ་བྲལ་སོགས་ཀྱི་རིགས་པས་ངེས་པར་
བྱས་པའི་ངེས་ཤེས་ཀྱི་རྒྱུན་གོམས་པར་བྱེད་པ་ཡིན་ལ། ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། དེ་འདྲ་བའི་མཚན་མེད་ཀྱི་རྣལ་འབྱོར་དེ་ཆོས་ཅན། ལྷའི་རྣལ་འབྱོར་མ་ཡིན་པར་ཐལ། ཞལ་ཕྱག་གི་རྣམ་པ་ཅན་གྱི་ལྷའི་སྐུ་མི་སྣང་བའི་ཕྱིར་ཏེ། སྟོང་

[006A]༄༅། །ཉིད་དངོས་སུ་རྟོགས་པའི་བློ་ཡིན་པའི་ཕྱིར་ན་མ་ཁྱབ་སྟེ། སྟོང་ཉིད་རྟོགས་པའི་རིགས་ཤེས་རྟོག་བཅས་ཀྱིས་སྟོང་གཞི་ཆོས་ཅན་སྣང་བར་འདོད་དགོས་པའི་ཕྱིར་ཏེ། དེ་ལྟར་རྩ་ཤེས་ཊཱིཀ་ཆེན་དང་ལམ་རིམ་ལས་གསུངས་པའི་ཕྱིར། ཤེས་བྱེད་མངས་
དོགས་ནས་མ་བྲིས་ཏེ་བདེན་གཉིས་ཀྱི་རྣམ་བཤད་ཁོ་བོས་བྲིས་པ་ལས་ཤེས་བར་བྱའོ། །འདི་ལ་ཁོ་ན་རེ། དེ་འདྲ་བའི་མཚན་མེད་ཀྱི་རྣལ་འབྱོར་དེ་སྒོམ་སྟོབས་ཀྱིས་སྟོང་ཉིད་མངོན་སུམ་དུ་རྟོགས་པའི་ཚེ་ཡང་བཞིན་ལག་གི་རྣམ་པ་ཅན་གྱི་ལྷའི་སྐུ་སྣང་བར་ཐལ། ཁྱོད་ཀྱི་དཾ་བཅའ་
འཐད་པའི་ཕྱིར་ན་མ་ཁྱབ་སྟེ། ཀུན་རྫོབ་པའི་ལྷའི་སྐུ་མི་སྣང་ཡང་རྒྱུད་ཀྱི་སྒོ་ནས་ལྷའི་རྣལ་འབྱོར་དུ་འཇོག་པའི་ཕྱིར། སྤྱིར་མཚན་བཅས་མཚན་མེད་ཀྱི་རྣལ་འབྱོར་གཉིས་པོ་གང་རུང་ཡིན་ན། བཞིན་ལག་གི་རྣམ་པ་ཅན་གྱི་ལྷའི་སྐུ་སྣང་བསམ་ཁྱབ་སྟེ། སྐབས་འདིར་ལྷ་དང་སྟོང་པའི་རྣལ་འབྱོར་
དང་རླུང་དང་བཟླས་པའི་རྣལ་འབྱོར་བཞི་ཡོད་པའི་ཕྱིར་ཏེ། དེ་དག་མཚན་བཅས་མཚན་མེད་ཀྱི་རྣལ་འབྱོར་གྙིསུ་བསྡུ་བའི་ཕྱིར་ཏེ། སྔགས་རིམ་ལས། བྱ་སྤྱོད་ཀྱི་རྒྱུད་རྣམས་ལ་རྣལ་འབྱོར་གལ་ཆེ་བ་བཞི་སྟེ། ལྷ་དང་སྟོང་པའི་རྣལ་འབྱོར་དང་རླུང་དང་བཟླས་པའི་རྣལྱོར་རོ། །དེ་ལ་དོན་དམ་པ་དང་ཀུན་རྫོབ་པའི་
ལྷའི་རྣལྱོར་གཉིས་ནི་སྐུ་གཉིས་ཀྱི་སྒྲུབ་བྱེད་གཙོ་བོ་ཡིན་ལ། བཟླས་པ་ནི་གང་དུ་བསྒོམ་པའི་ལྷ་དེའི་ཐུགས་བསྐུལ་བའི་ཡན་ལག་ཡིན་པས། ཀུན་རྫོབ་པའི་ལྷའི་རྣལྱོར་གྱི་ཡན་ལག་ཏུ་འདུའོ། །རླུང་གི་རྣལ་འབྱོར་ནི་ལྷའི་རྣལ་འབྱོར་གཉིས་ཀའི་བརྟན་བྱེད་ཀྱི་ཡན་ལག་ཡིན་པས་གཉིས་ཀར་
བསྡུས་ནས་མཚན་མ་དང་བཅས་མ་བཅས་ཀྱི་རྣལྱོར་གཉིས་སུ་བསྡུའོ། །ཞེས་གསུངས་པའི་ཕྱིར་རོ། །བཞི་པ་ནི། རལ་གྲི་ལ་སོགས་པའི་ཕྱིའི་རྫས་ལ་བརྟེན་ནས་རལ་གྲིའི་རིག་པ་འཛིན་པ་སོགས་སྒྲུབ་པ་དང། ནང་གི་ལུས་ཀྱི་གནས་རྣམས་སུ་ས་ཆུ་མེ་རླུང་གི་དཀྱིལ་འཁོར་

[006B] འཇམ་དཔལ་ལ་སོགས་པའི་སྒྲུབ་པ་བྱས་ནས་བྱང་སེམས་དེ་དག་གིས་མགོ་ལ་ཉུག་པའམ་ལེགས་སོ་ཞེས་པ་བྱུང་བྱུང་དུ་བཟླས་བརྗོད་བྱས་པའི་མཐར་དེ་དག་བྱུང་བ་ན། བྱང་ཆུབ་ཀྱི་སེམས་མི་བརྗིད་
པའི་ཏིང་ངེ་འཛིན་ཐོབ་པར་རྒྱུད་འདི་ལས་གསུངས་ཏེ། དེ་ལ་སོགས་པའི་དངོས་གྲུབ་སྒྲུབ་པའི་ཚུལ་དུ་མ་ཞིག་གསུངས་སོ། །གསུམ་པ་རྣལ་འབྱོར་རྒྱུད་ཀྱི་ལམ་བགྲོད་ཚུལ་ལ་བཞི། སྣོད་རུང་དུ་བྱ་བ་དང། དམ་ཚིག་དང་སྡོམ་པ་དག་པར་བྱ་བ་དང་
བསྙེན་པ་ཇི་ལྟར་བྱ་བ་དང། དངོས་གྲུབ་ཇི་ལྟར་སྒྲུབ་པའོ། །དང་པོ་ནི། རྡོར་དབྱིངས་ལ་སོགས་པའི་དཀྱིལ་འཁོར་དུ་དབང་བསྐུར་བ་ཐོབ་པས་ལམ་སྒོམ་པའི་སྣོད་དུ་བྱེད་པ་སྟེ། དེ་ཡང་བྱང་སྡོམ་ཙམ་འཛིན་པ་ལ་སློབ་མའི་དབང་ཙམ་དང། དེ་དང་སྔགས་
སྡོམ་གཉིས་ཀ་འཛིན་པ་ལ་སློབ་དཔོན་གྱི་དབང་གི་བར་རྫོགས་པར་བསྐུར་བ་སོགས་ཀྱི་ཁྱད་པར་ཡོད་དོ། །གཉིས་པ་ནི། སོ་ཐར་གྱི་རྟེན་དུ་རུང་ན་སྡོམ་པ་གསུམ་ལྡན་དུ་བྱས་ནས་སྒྲུབ་དགོས་པས། སྡོམ་པ་གསུམ་ཀའི་བཅས་པ་དང། དཔལ་མཆོག་དང་པོ་དང་རྩེ་
མོ་ནས་གསུངས་པའི་དམ་ཚིག་རྣམས་སྲུང་དགོས་སོ། །གསུམ་པ་ལ་གཉིས། མཚན་མ་དང་བཅས་པའི་རྣལ་འབྱོར་དང། མཚན་མ་མེད་པའི་རྣལ་འབྱོར་རོ། །དང་པོ་ལ་གཉིས། རགས་པ་ལྷ་ལ་དམིགས་པ་དང། ཕྲ་བ་ཕྱག་མཚན་ལ་དམིགས་པའོ། །
དང་པོ་ནི། སློབ་མའི་དབང་ཙམ་ཐོབ་པས་མེ་ཏོག་གང་ལ་ཕོག་པའི་ལྷའི་རྣལ་འབྱོར་གཅིག་ལྡན་བྱ་བ་དང། སློབ་དཔོན་གྱི་དབང་ཐོབ་པས་སློབ་མ་ལ་དབང་བསྐུར་བ་དང་རང་གིས་ལྷ་སྒྲུབ་པ་ལ་བདག་རྫོགས་རྣལ་འབྱོར་ཆེན་པོ་དང་བཅས་པའི་ཏིང་ངེ་འཛིན་གསུམ་ཕྲི་བ་མེད་

[007A]༄༅། །པར་སྒོམ་པའི་བསྙེན་པ་རྒྱས་པ་དང། དཀྱིལ་འཁོར་རྒྱལ་མཆོག་གི་བསྐྱེད་ཆོག་ལ་སོགས་པ་བསྡུས་པའི་བསྙེན་པ་འབྲིང་དང། རྣལ་འབྱོར་ཆེན་པོ་ལྷ་རེ་རེའི་བཟླས་བརྗོད་འབུམ་དང་བཅས་པའི་བསྙེན་པ་བསྡུས་པ་གང་རུང་
བྱ་བའོ། །གཉིས་པ་ནི། རང་ལྷར་གསལ་བའི་སྟེང་གི་སྣ་རྩེར་ཕྱག་མཚན་རྡོ་རྗེ་ཕྲ་མོ་རང་གི་ལྷག་པའི་ལྷའི་ཁ་དོག་དང་མཚུངས་པ་ལ་སེམས་འཛིན་པ་དང། དེ་ལ་སེམས་བརྟན་པ་ན་སྤྲོ་བསྡུ་སོགས་བྱ་བའོ། །གཉིས་པ་ནི། བདག་
མདུན་གྱི་ལྷ་སྔགས་ཀྱི་ཡི་གེ་དང་བཅས་པ་རང་བཞིན་མེད་པར་གཏན་ལ་ཕབ་ཅིང། དེ་ལ་ངེས་པ་རྙེད་པ་ན་ངེས་ཤེས་དེའི་རྒྱུན་དཔྱད་འཇོག་སྤེལ་མར་བྱས་ཏེ་སྟོང་ཉིད་རྟོགས་པའི་ཞི་ལྷག་ཟུང་འབྲེལ་སྒྲུབ་པའོ། །དེའི་ལྷག་མཐོང་ཐོབ་ཚེ་
སྦྱོར་ལམ་དུ་འཕོ་བ་སོགས་ནི་སྔར་དང་འདྲའོ། །བཞི་པ་ནི། བསམ་གཏན་དང། བཟླས་བརྗོད་དང། སྦྱིན་སྲེག་གསུམ་གྱིས་དངོས་གྲུབ་མང་པོ་སྒྲུབ་པར་གསུངས་པ་རྣམས་སོ། །དེ་དག་ལས་རྫོགས་པའི་སངས་རྒྱས་ཀྱི་གཟུགས་
འཛིན་པའི་བྱང་ཆུབ་སེམས་དཔའི་རིག་སྔགས་འཆང་དུ་འགྱུར་བ་དང། རང་གི་ལྷའི་སྐུ་ཕྱག་རྒྱ་ཆེན་པོའི་གཟུགས་ཀྱི་དངོས་གྲུབ་འཐོབ་པ་གཉིས་ནི་རྣལ་འབྱོར་རྒྱུད་ཀྱི་གདུལ་བྱ་མཆོག་རྣམས་ཀྱིས་ཐོག་མར་གྲུབ་པའི་དངོས་གྲུབ་བཟང་ཤོས་ཡིན་པ་དང། བྱ་
སྤྱོད་ལ་ནི་རིག་འཛིན་གྱི་དངོས་གྲུབ་གྲུབ་པ་ལུས་ཀྱི་དངོས་གྲུབ་ཆེན་པོ་ཡིན་པར་སྔགས་རིམ་ལས་གསུངས་སོ། །རྒྱུད་སྡེ་འོག་མ་གསུམ་གྱིས་མཆོག་འགྲུབ་པ་ནི་སྔོན་དུ་འཇིག་རྟེན་པའི་དངོས་གྲུབ་གྲུབ་པ་ལ་རག་ལས་པ་ཡིན་ལ། བླ་མེད་ལྟར་ན་དེ་ལ་རག་

[007B] སྔགས་རིམ་ལས་ཀྱང། དང་པོར་དངོས་གྲུབ་ཀྱི་འབྱུང་གནས་དམ་ཚིག་དང་སྡོམ་པ་དག་པར་བྱས་ནས། དེ་ནས་ཐུན་བཞིར་མཚན་མ་ཡོད་
མེད་ཀྱི་རྣལ་འབྱོར་ལ་འབད་དེ་ནུས་པ་རྙེད་པ་དང། དེ་ནས་ཐུན་མོང་དང་ཐུན་མོང་མ་ཡིན་པའི་དངོས་གྲུབ་རྣམས་བསྒྲུབ་ནས་ལམ་གྱིས་ས་གཅོད་པའི་ཚུལ་འདི་རྒྱུད་སྡེ་འོག་མ་གསུམ་ལ་ཤེས་དགོས་ཀྱི། རླུང་དང་བཟླས་པ་དང་སྟོང་བ་དང་ལྷའི་རྣལ་འབྱོར་
རྣམས་ལ་གཅིག་དྲིལ་བྱས་པས་ལམ་བགྲོད་པར་འདོད་ན་མི་རུང་ངོ། །ཞེས་གསུངས་སོ། །རྒྱུད་སྡེ་འོག་མ་གསུམ་གྱི་ལམ་གྱིས་མཆོག་འགྲུབ་པ་ལ་སྔོན་དུ་ཐུན་མོང་གི་དངོས་གྲུབ་གྲུབ་དགོས་པའི་རྒྱུ་མཚན་ཡོད་དེ། སྤྱོད་འཇུག་ལས། ཡན་ལག་འདི་དག་ཐམས་
ཅད་ནི། །ཐུབ་པས་ཤེས་རབ་དོན་དུ་གསུངས། །ཞེས་གསུངས་པ་ལྟར་ཐབས་ཀྱི་ཆ་རྣམས་ཀྱིས་སྟོང་ཉིད་རྟོགས་པའི་ཤེས་རབ་ཁྱད་ཞུགས་པར་བྱེད་པ་ནི་ཐེག་པ་ཆེན་པོ་གཉིས་ཀའི་ལུགས་ཡིན་ལ། ཕར་ཕྱིན་ཐེག་པ་ལྟར་ན་སྦྱིན་སོགས་ཀྱི་གསལ་བའི་དབྱེ་བ་མཐའ་
ཡས་པ་ལ་དུས་མཐའ་ཡས་པར་སློབ་པའི་སྒོ་ནས་སྟོང་ཉིད་རྟོགས་པའི་ཤེས་རབ་དེ་ཤེས་སྒྲིབ་སྤོང་བའི་ནུས་ལྡན་དུ་བྱེད་ལ། སྔགས་བླ་མེད་ལྟར་ན་དབང་པོ་གཉིས་སྦྱོར་གྱི་ཆགས་པ་ལམ་དུ་བྱས་པས་བྱང་ཆུབ་ཀྱི་སེམས་གཉིས་ཀྱི་འཕྲོད་འདུའི་གནད་ལ་བརྟེན་ནས་སྟོང་ཉིད་
ཀྱི་རྟོགས་པ་ཁྱད་ཞུགས་པར་འགྱུར་ཡང། རྒྱུད་སྡེ་འོག་མ་གསུམ་ལས་ནི་ཕར་ཕྱིན་ཐེག་པ་ལྟར་སྦྱིན་སོགས་ཀྱི་གསལ་བའི་དབྱེ་བ་མཐའ་ཡས་པ་ལ་དུས་མཐའ་ཡས་པར་སློབ་པར་ཡང་མ་གསུངས་ཤིང། སྔགས་བླ་མེད་ལྟར་སྟོང་ཉིད་རྟོགས་པའི་ཡུལ་ཅན་ཁྱད་པར་

[008A]༄༅། །ཅན་སྐྱེད་ཚུལ་ཡང་མ་གསུངས་པས། ཐུན་མོང་གི་དངོས་གྲུབ་མང་པོ་དང་སངས་རྒྱས་དང་བྱང་སེམས་གོང་མ་རྣམས་ཀྱིས་དངོས་སུ་རྗེས་བཟུང་ནས་བྱིན་གྱིས་རློབ་པ་ལ་སོགས་པའི་ཐབས་མཁས་ཀྱིས་སྟོང་ཉིད་རྟོགས་པ་ཁྱད་ཞུགས་པར་འགྱུར་
དགོས་པའི་ཕྱིར་རོ། །འདི་ལ་ཁ་ཅིག་ན་རེ། སྔགས་ཀྱི་གདུལ་བྱས་སྦྱིན་སོགས་ཀྱི་གསལ་བའི་དབྱེ་བ་མི་འདྲ་བ་མཐའ་ཡས་པ་ལ་སློབ་མི་དགོས་པར་བཤད་པ་མི་འཐད་དེ། སེམས་བསྐྱེད་ནས་སྤྱོད་པ་ཕྱིན་དྲུག་ལ་སློབ་པ་ནི་ཐེག་ཆེན་པ་གཉིས་ཀའི་ཐུན་མོང་གི་ལམ་
ཡིན་པའི་ཕྱིར་ན་མ་ཁྱབ་སྟེ། སྤྱོད་པའི་རྟེན་སེམས་བསྐྱེད་པ་དང་སྤྱོད་པ་ཕྱིན་དྲུག་ལ་སློབ་པའི་ལམ་གྱི་ལུས་རགས་པ་ཙམ་ནི་ཐུན་མོང་བ་ཡིན་གྱི། སྦྱིན་སོགས་ཀྱི་གསལ་བའི་དབྱེ་བ་མི་འདྲ་བ་མཐའ་ཡས་པ་ལ་སློབ་པ་ནི་སྔགས་དང་མི་འདྲ་བའི་ཕྱིར་ཏེ། དེ་ལྟར་
ལམ་རིམ་ཆུང་དུ་དང་གསལ་སྒྲོན་ལས་གསུངས་པའི་ཕྱིར་རོ། །ཡང་ཁ་ཅིག་ན་རེ། རྒྱུད་སྡེ་འོག་མ་གསུམ་ལ་ཆགས་པ་ལམ་དུ་བྱས་པའི་སྒོ་ནས་སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་ཚུལ་མེད་པར་བཤད་པ་མི་འཐད་དེ། རྒྱུད་སྡེ་འོག་མ་གསུམ་
ལ་ནི་བསྒོམས་པའི་ཡེ་ཤེས་ཀྱི་རིག་མ་དང་ཕན་ཚུན་ལྟ་བ་དང། རྒོད་པ་དང། ལག་བཅངས་སམ་འཁྱུད་པ་ལས་བྱུང་བའི་བདེ་བ་ལམ་དུ་བྱེད་པ་ཡོད་པ་གང་ཞིག་དེ་ནི་སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་ཡིན་པའི་ཕྱིར་ཟེར་ན་
རྟགས་ཕྱི་མ་མ་གྲུབ་སྟེ། སྟོང་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་ཆགས་པ་ལམ་དུ་བྱེད་པ་ནི་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར་ཏེ། གསལ་སྒྲོན་ལས། སྟོང་ཉིད་སྒོམ་པའི་ཡུལ་ཅན་ཁྱད་པར་ཅན་སྐྱེད་པའི་དོན་དུ་འདོད་ཡོན་ལ་

[008B] །ཞེས་གསུངས་པའི་ཕྱིར་རོ། །ཡང་ཁོ་ན་རེ། ལྟ་བ་དང་རྒོད་པ་སོགས་ལས་བྱུང་བའི་བདེ་བ་གསུམ་གྱིས་སྟོང་ཉིད་རྟོགས་པ་མེད་པར་ཐལ། ད་དག་ལམ་དུ་བྱེད་པ་ནི་སྟོང་ཉིད་རྟོགས་པའི་ཡུལ་ཅན་
ཁྱད་པར་ཅན་སྐྱེད་པའི་དོན་དུ་མ་ཡིན་པའི་ཕྱིར་ཟེར་ན་དཔྱད་པར་བྱ་སྟེ། རྗེས་འཇུག་ཕལ་ཆེར་གྱིས་དེ་འདྲ་ཡོད་པར་བཤད་ཀྱང། རྗེ་བདག་ཉིད་ཆེན་པོའི་ལེགས་བཤད་རྣམས་སུ་དེ་ལྟར་གསལ་བར་གསུངས་པའི་ཤེས་བྱེད་ཡོད་མེད་ཚོལ་དགོས་པའི་ཕྱིར་རོ། །
ཡང་ཁོ་ན་རེ། རྒྱུད་སྡེ་འོག་མ་གསུམ་ལ་ཕར་ཕྱིན་ཐེག་པ་ལས་ལམ་མྱུར་བའི་ཁྱད་པར་མེད་པར་ཐལ། དེ་དག་གི་སྟོང་ཉིད་རྟོགས་པའི་བློ་ལ་ཆགས་པ་ལམ་དུ་བྱས་མ་བྱས་ཀྱི་སྒོ་ནས་སྟོབས་ཆེ་ཆུང་གི་ཁྱད་པར་མ་བཤད་པའི་ཕྱིར་ན་མ་ཁྱབ་སྟེ། སྔགས་རིམ་ལས་
རྒྱུད་སྡེ་འོག་མ་གསུམ་དང་ཕར་ཕྱིན་ཐེག་པའི་མྱུར་ཁྱད་ནི་ལྷའི་རྣལ་འབྱོར་དང་བཟླས་པའི་མཐུ་ལ་བརྟེན་ནས་ཐུན་མོང་གི་དངོས་གྲུབ་མང་པོ་དང། སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་དངོས་སུ་རྗེས་སུ་བཟུང་ནས་བྱིན་གྱིས་རློབ་པ་ལ་སོགས་པའི་
ཐབས་མཁས་མང་པོས་བྱང་ཆུབ་ཀྱི་སྤྱོད་པ་རྫོགས་པར་བྱེད་པ་ཡིན་ལ། ཞེས་ཐུན་མོང་གི་དངོས་གྲུབ་སོགས་ཀྱི་སྒོ་ནས་ལམ་མྱུར་བར་གསུངས་ཀྱི། ཆགས་པ་ལམ་དུ་བྱས་པའི་སྒོ་ནས་སྟོང་ཉིད་རྟོགས་པའི་བློ་སྟོབས་ཆེ་བས་ལམ་མྱུར་བར་ཟུར་ཙམ་ཡང་མ་གསུངས་པའི་
ཕྱིར། ཡང་ཁ་ཅིག་ན་རེ། རྒྱུད་སྡེ་འོག་མ་གསུམ་གྱི་ལམ་གྱིས་བསྐལ་ཆེན་གྲངས་མེད་གསུམ་ལ་མ་ལྟོས་པར་འཚང་རྒྱ་བ་ཡོད་པར་ཐལ། དེ་གསུམ་ལ་ཕར་ཕྱིན་ཐེག་པ་ལས་ལམ་མྱུར་བའི་ཁྱད་པར་ཡོད་པའི་ཕྱིར་ན་མ་ཁྱབ་སྟེ། རྒྱུད་སྡེ་འོག་མ་གསུམ་ལ་ཕར་

[009A]༄༅། །ཕྱིན་ཐེག་པ་ལས་ལམ་མྱུར་བའི་ཁྱད་པར་ཙམ་ཡོད་ཀྱང། ཚེ་གཅིག་ལ་འཚང་རྒྱ་བའམ་གྲངས་མེད་ཀྱི་བསྐལ་བ་ལ་མ་ལྟོས་པར་འཚང་རྒྱ་བའི་མྱུར་ཁྱད་མེད་པར་གསུངས་པའི་ཕྱིར་ཏེ། སྔགས་རིམ་ལས། བསྐལ་པ་གྲངས་མེད་འདའ་པ་ལ་
མ་ལྟོས་པར་འཆང་རྒྱ་བའི་མྱུར་ཁྱད་ནི་བླ་མེད་ཀྱི་ཁྱད་ཆོས་ཡིན་པས། རྒྱུད་སྡེ་འོག་མའི་གདུལ་བྱས་དེ་ལྟར་འཐོབ་པ་ཡང་བླ་མེད་ཀྱི་རིམ་གཉིས་ལ་ཞུགས་པ་ལ་ལྟོས་ཀྱི་རང་གི་ལམ་ཙམ་གྱིས་མི་ཆོག་གོ། །དེའི་ཕྱིར་སྔགས་ཀྱི་མྱུར་ཁྱད་ཐམས་ཅད་རྩོད་དུས་ཀྱི་ཚེ་གཅིག་
ལ་འཚང་རྒྱ་བའམ་བསྐལ་པ་གྲངས་མེད་ལམ་ལྟོས་པར་འཚང་རྒྱ་བ་ཁོ་ནར་མི་གཟུང་ངོ། །ཞེས་དང། རྒྱུད་སྡེ་འོག་མ་གསུམ་གྱི་ལམ་ཙམ་གྱིས་ཚེ་འདིར་སངས་རྒྱས་མི་འགྲུབ་སྟེ། དེ་དག་ལ་སྔགས་ཀྱི་ཐུན་མོང་མ་ཡིན་པའི་ལམ་བླ་མེད་ཀྱི་བསྐྱེད་རིམ་ལས་
ལྷག་པ་མེད་པའི་ཕྱིར། ཞེས་གསུངས་པའི་ཕྱིར་རོ། །གཉིས་པ་ནི། དེ་དག་ལམ་ལྔ་དང་ས་བཅུར་འཇོག་ཚུལ་ཡོད་དེ། །བྱ་རྒྱུད་དང། སྤྱོད་རྒྱུད་དང། རྣལ་འབྱོར་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་གསུམ་ཡོད་པའི་
ཕྱིར། དང་པོ་བྱ་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་ནི། དབང་རྣམ་པར་དག་པ་ཐོབ་སྟེ་བྱ་རྒྱུད་ཀྱི་ལམ་གྱིས་སངས་རྒྱས་ཐོབ་པར་བྱའོ་ཞེས་དམ་བཅའ་བའི་བློ་ལ་བཅོས་མིན་གྱི་མྱོང་བ་ཐོན་པ་ནས་བཟུང་སྟེ། སྒྲ་མཐར་ཐར་པ་སྟེར་བའི་
བསམ་གཏན་བསྒོམས་སྟོབས་ཀྱིས་སྟོང་ཉིད་རྟོགས་པའི་ལྷག་མཐོང་མ་ཐོབ་ཚུན་ཆད་ཀྱི་ལམ་རྣམས་བྱ་རྒྱུད་ཀྱི་ཚོགས་ལམ་དང། དེའི་ལྷག་མཐོང་ནས་བཟུང་སྟེ་བསམ་གཏན་དེ་ཉིད་བསྒོམ་པའི་སྟོབས་ཀྱིས་སྟོང་ཉིད་མངོན་སུམ་དུ་མ་རྟོགས་ཚུན་ཆད་

[009B] བསམ་གཏན་དེས་སྟོང་ཉིད་མངོན་སུམ་དུ་རྟོགས་པ་ནས་བཟུང་སྟེ་སྒོམ་སྤང་ཉོན་མོངས་ཆེན་པོའི་ཆེན་པོའི་དངོས་གཉེན་མ་སྐྱེས་ཚུན་ཆད་ཀྱི་ལམ་རྣམས་བྱ་རྒྱུད་ཀྱི་མཐོང་ལམ་དང། སྒོམ་སྤང་ཉོན་མོངས་ཆེན་པོའི་ཆེན་
བོའི་དངོས་གཉེན་དུ་གྱུར་པའི་སྒྲ་མཐའི་བསམ་གཏན་ནས་བཟུང་སྟེ། བྱ་རྒྱུད་ཀྱི་ལམ་གྱིས་འཚང་རྒྱ་ཁ་མའི་བར་གྱི་ལམ་རྣམས་བྱ་རྒྱུད་ཀྱི་སྒོམ་ལམ་དང། རྒྱུད་འདིའི་ལམ་གྱིས་སངས་རྒྱས་པའི་ལམ་རྣམས་ནི་བྱ་རྒྱུད་ཀྱི་མི་སློབ་ལམ་ཡིན་ནོ། །དེ་དག་ལས་
མཐོང་ལམ་ནི་ས་དང་པོ་དང། སྒོམ་སྤང་ཉོན་མོངས་ཆེན་པོའི་ཆེན་པོའི་དངོས་གཉེན་ཐོབ་པ་ནས་ས་གཉིས་པ་དང། ཆེན་པོའི་འབྲིང་གི་དངོས་གཉེན་ཐོབ་པ་ནས་ས་གསུམ་པ་དང། ཆེན་པོའི་ཆུང་ངུའི་དངོས་གཉེན་ཐོབ་པ་ནས་ས་བཞི་པ་དང། ཉོན་མོངས་འབྲིང་
སྐོར་གསུམ་གྱི་དངོས་གཉེན་ཐོབ་པ་ནས་རིམ་བཞིན་ས་ལྔ་པ་དང་དྲུག་པ་དང་བདུན་པར་འཇོག་པ་དང། ཆུང་ངུ་སྐོར་གསུམ་གྱི་དངོས་གཉེན་ཅིག་ཆར་ཐོབ་པ་ནས་ས་བརྒྱད་པ་དང། སླར་ཡང་ས་བརྒྱད་པར་ཤེས་སྒྲིབ་ཆེན་པོ་སྤངས་ནས། ཤེས་སྒྲིབ་འབྲིང་གི་
དངོས་གཉེན་ཐོབ་པ་ནས་དགུ་པ་དང། ཤེས་སྒྲིབ་ཆུང་ངུའི་རགས་པའི་དངོས་གཉེན་ཐོབ་པ་ནས་ས་བཅུ་པ་དང། ཆུང་ངུའི་ཕྲ་བའི་དངོས་གཉེན་གྱི་རྒྱུན་མཐའི་ཡེ་ཤེས་སུ་འཇོག་པ་སོགས་མདོ་ལུགས་ཐལ་འགྱུར་བའི་ལུགས་ལྟར་འདོད་དགོས་ཏེ། རྒྱུད་སྡེ་
འོག་མ་གསུམ་གྱི་སྒྲིབ་གཉིས་སྤོང་ཚུལ་ཕར་ཕྱིན་ཐག་པ་དང་མི་འདྲ་བར་གཞུང་ཁུངས་ཐུབ་གང་ནས་ཀྱང་མ་བཤད་ལ། རིགས་པས་ཀྱང་མི་གྲུབ་པའི་ཕྱིར་རོ། །སྤྱོད་རྒྱུད་དང་རྣལ་འབྱོར་རྒྱུད་ཀྱི་ལམ་རྣམས་ལམ་ལྔ་དང་ས་བཅུར་འཇོག་ཚུལ་ནི། དེ་གཉིས་རང་རང་གི་
[010A]༄༅། །ལམ་གྱིས་སངས་རྒྱས་ཐོབ་པར་དམ་བཅའ་བའི་བློ་ལ་བཅོས་མིན་གྱི་མྱོང་བ་ཐོན་པ་ནས་བཟུང་སྟེ། རང་རང་གི་མཚན་མེད་ཀྱི་རྣལ་འབྱོར་བསྒོམས་སྟོབས་ཀྱིས་སྟོང་ཉིད་རྟོགས་པའི་ལྷག་མཐོང་མ་ཐོབ་ཚུན་ཆད་ཀྱི་ལམ་རྣམས་དེ་གཉིས་རང་
རང་གི་ཚོགས་ལམ་དང། དེ་གཉིས་རང་རང་གི་མཚན་མེད་ཀྱི་རྣལ་འབྱོར་དུ་གྱུར་པའི་སྟོང་ཉིད་རྟོགས་པའི་ལྷག་མཐོང་ནས་སྟོང་ཉིད་མངོན་སུམ་དུ་མ་རྟོགས་ཚུན་ཆད་ཀྱི་ལམ་རྣམས་དེ་གཉིས་རང་རང་གི་སྦྱོར་ལམ་ཡིན་པ་སོགས་ཐམས་ཅད་སྔ་མའི་རིགས་
འགྲེ་སྦྱར་ནས་ཤེས་པར་བྱའོ། །འདི་ལ་ཁ་ཅིག་ན་རེ། རྒྱུད་སྡེ་འོག་མའི་ཚོགས་ལམ་པའི་རྒྱུད་ཀྱི་བྱམས་སྙིང་རྗེ་བྱང་ཆུབ་ཀྱི་སེམས་སོགས་ཕར་ཕྱིན་ཐེག་པ་ནས་བཤད་པའི་ལམ་རྣམས་ཆོས་ཅན། རྒྱུད་སྡེ་འོག་མའི་ལམ་ཡིན་པར་ཐལ། ཁྱོད་ཀྱིས་དེ་དག་
གི་ལམ་ལྔ་དང་ས་བཅུ་འཇོག་ཚུལ་འཐད་པའི་ཕྱིར། འདོད་མི་ནུས་ཏེ། སྔགས་ཀྱི་ལམ་མ་ཡིན་པའི་ཕྱིར་ཏེ། སྔགས་ཐུན་མོང་མ་ཡིན་པའི་ལམ་མ་ཡིན་པའི་ཕྱིར་ན་མ་ཁྱབ། ཡང་ཁོ་ན་རེ། དེ་ཆོས་ཅན། ཕར་ཕྱིན་ཐེག་པའི་ལམ་ཡིན་པར་
ཐལ༑ ཕར་ཕྱིན་ཐེག་པ་དང་ཐུན་མོང་བའི་ལམ་ཡིན་པའི་ཕྱིར་ན་མ་ཁྱབ་སྟེ། བྱང་སེམས་ཀྱི་རྒྱུད་ཀྱི་མི་རྟག་སོགས་བཅུ་དྲུག་རྟོགས་པའི་མཁྱེན་པ་འབྲིང་དང་ཐུན་མོང་བའི་ལམ་ཡིན་ཀྱང་འབྲིང་གི་ལམ་མ་ཡིན་པ་བཞིན་ཡིན་པའི་ཕྱིར། ལམ་དེ་དག་ལ་བརྟེན་
ནས་འཚང་རྒྱ་བའི་ཚུལ་ནི། ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་གྱི་ལམ་གྱིས་གསར་དུ་འཚང་རྒྱ་བའི་རྟེན་ཡིན་ན་འོག་མིན་གྱི་རྟེན་ཡིན་པས་ཁྱབ་སྟེ། ཕར་ཕྱིན་ཐེག་པའི་ལུགས་དེ་ལྟར་ཡིན་པ་ནི་གྲགས་ཆེ་ཤིང། བྱ་སྤྱོད་གཉིས་ཀྱི་འཚང་རྒྱ་

[010B] ཕར་ཕྱིན་ཐེག་པ་དང་འདྲ་བར་བཤད་ཟིན་ལ། རྣལ་འབྱོར་རྒྱུད་ལྟར་ན། སློབ་དཔོན་ཤཱཀྱ་བཤེས་གཉེན་དང་སངས་རྒྱས་གསང་བ་གཉིས་ཀྱིས་རྒྱལ་པོ་གཞོན་ནུ་དོན་གྲུབ་ཆུ་བོ་ནེ་རཉྫ་ནའི་འགྲམ་དུ་རབ་མཐའི་བསམ་གཏན་བཞི་པ་ལ་
སྙོམས་པར་ཞུགས་པའི་ཚེ། ཕྱོགས་བཅུའི་སངས་རྒྱས་ཐཾད་ཀྱིས་སེ་གོལ་གྱི་སྒྲས་བསླངས་ཏེ་བསྐུལ་ནས་འོག་མིན་དུ་ཁྲིད་དེ། དེར་ཅོད་པཎ་གྱི་དབང་བསྐུར་ནས་མངོན་བྱང་ལྔ་རིམ་ཅན་དུ་སྒོམ་དུ་བཅུག་སྟེ། དེ་རྫོགས་པའི་མཐར་ལོངས་སྐུར་སངས་
རྒྱས་པར་བཤད་ཀྱང། དེ་ནི་ཐེག་ཆེན་གྱི་ལུགས་སྤྱི་དང་མི་མཐུན་པས་རང་ལུགས་སུ་ཁས་ལེན་མི་རུང་སྟེ། སྔགས་རིམ་ལས། བདག་ཅ་གི་སྟོན་པ་འདི་ནི་སྔོན་དུ་སངས་རྒྱས་ཟིན་ཟིན་པ་འདིར་འཚང་རྒྱ་བའི་ཚུལ་བསྟན་པར་ཐུན་མོང་མ་ཡིན་པའི་
གསང་བའི་རྒྱུད་དང་དྲི་མེད་འོད་ལས་ཀྱང་གསུངས་ལ། སྔགས་གཞན་ནས་བཤད་བ་ཡང་མང་བས་དེ་འདྲ་རྣམས་གསར་དུ་འཚང་རྒྱ་བ་མིན་པར་སྤྲུལ་པ་ཡིན་པར་བཞེད་པ་ནི་སྔགས་དང་ཕར་ཕྱིན་གྱི་ཐེག་པ་གཉིས་འདྲའོ། །ཞེས་གསུངས་པའི་ཕྱིར་རོ། །
དེས་ན་སློབ་དཔོན་ཀུན་དགའ་སྙིང་པོས། སྟོན་པ་འདི་བསྐལ་པ་གྲངས་མེད་གསུམ་དུ་ཚོགས་བསགས་ནས་སྲིད་པ་ཐ་མར་གྱུར་པའི་ཚེ། འོག་མིན་དུ་རབ་མཐའི་བསམ་གཏན་བཞི་པ་ལ་སྙོམས་པར་ཞུགས་པ་ན། ཕྱོགས་བཅུའི་སངས་རྒྱས་ཐམས་
ཅད་ཀྱིས་སེ་གོལ་གྱི་སྒྲས་བསླངས་པ་སོགས་སུ་བཤད་པ་ལྟར་འདོད་དགོས་ཏེ། གསལ་སྒྲོན་ལས། དེ་ཉིད་བསྡུས་པར་བྱང་སེམས་དོན་གྲུབ་བྱང་ཆུབ་ཀྱི་ཤིང་དྲུང་དུ་བཞུགས་པ་ལ་དེ་བཞིན་གཤེགས་པ་རྣམས་ཀྱིས་བསྐུལ་ཞེས་པ་མ་གཏོགས་པ་འོག་མིན་

[011A]༄༅། །དང་འདོད་ཁམས་གང་ཡིན་མི་གསལ་བ་ལ། རྡོ་རྗེ་རྩེ་མོ་ལས་འོག་མིན་སྟུག་པོ་བཀོད་པ་ཡིན་པར་བཤད་དོ། །ཞེས་གསུངས་པས་སོ། །ཁ་ཅིག་བཤད་ཚུལ་འདི་ཕར་ཕྱིན་ཐེག་པའི་ལམ་གྱི་མཐར་ཡོ་གའི་ལམ་
གྱི་སྣོན་པོ་བཏབ་ནས་འཚང་རྒྱ་བའི་ཚུལ་བསྟན་པ་ཡིན་ཟེར་བ་མི་འཐད་དེ། བླ་མེད་ཀྱི་རྒྱུད་ནས་རང་ལམ་དང་གཞན་ལམ་སོ་སོར་ཕྱེ་ནས་འཚང་རྒྱ་ཚུལ་མི་འདྲ་བ་གཉིས་ཡོད་པར་གསལ་བར་བཤད་པ་ཡོད་ཀྱི། རྣལ་འབྱོར་རྒྱུད་ལས་དེ་ལྟར་གསལ་
པར་བཤད་པ་མེད་པའི་ཕྱིར་ཏེ། གསལ་སྒྲོན་ལས། བླ་མེད་ལུགས་ཀྱིས་དང་པོ་ནས་རང་གི་ལམ་དུ་ཞུགས་པའི་རིན་པོ་ཆེ་ལྟ་བུས་ཚེ་གཅིག་ལ་འཚང་རྒྱ་བ་དང། ཕ་རོལ་ཏུ་ཕྱིན་པའི་ལམ་གྱི་མཐར་སྔགས་ལམ་གྱི་སྣོན་པ་བཏབ་པ་གཉིས་
བཤད་པ་བཞིན་དུ། ཡོ་ག་པའི་ལུགས་ཀྱིས་རང་ལམ་དང་གཞན་ལམ་སོ་སོར་ཕྱེ་ནས། སྔར་བཤད་པ་དེ་ཕ་རོལ་ཏུ་ཕྱིན་པའི་ལམ་ལ་སྤྱར་བ་མི་སྣང་ཞིང། རང་གི་ལམ་གྱི་མཐར་འཚང་རྒྱ་ཚུལ་ལོགས་པ་ཡང་གསལ་བར་མི་སྣང་བའི་ཕྱིར། སྔར་བཤད་
པའི་སའི་མཐར་ཕྱིན་པ་ན་སངས་རྒྱས་ཀྱི་བསྐུལ་ནས་འཚང་རྒྱ་བར་བཤད་པ་ལ་སོགས་པ་རྣམས་རང་གི་ལམ་དེའི་ལུགས་ཡིན་ནམ་སྙམ་སྟེ། ལེགས་པར་དཔྱད་པར་བྱའོ། །ཞེས་གསུངས་པའི་ཕྱིར། དེས་ན་ཡོ་ག་པའི་ལུགས་ལ། བདག་ཅག་གི་སྟོན་པ་
འདི་དང་པོ་ནས་ཡོ་གའི་ལམ་དེར་བཞུགས་ནས་སངས་རྒྱས་པ་དང། ཕར་ཕྱིན་ཐེག་པའི་ལམ་གྱིས་འཚང་རྒྱ་བ་ལ་ཡོ་གའི་ལམ་གྱི་སྣོན་པ་འདེབས་མི་དགོས་པར་འདོད་དམ་སྙམ་མོ། །བརྟག་གཉིས་ཀྱི་རྣམ་བཤད་ལས་ཕར་ཕྱིན་གྱི་ལམ་གྱི་མཐར་སྔགས་ལམ་

[011B] །གཉིས་པ་རྣལ་འབྱོར་བླ་མེད་ཀྱི་ལམ་བགྲོད་ཚུལ་ལ་གཉིས། བླ་མེད་སྤྱིའི་ལུགས་དང། དུས་འཁོར་གྱི་ལུགས་སོ། །དང་པོ་ལ་བཞི། ལམ་སྒོམ་པའི་སྣོད་རུང་དུ་བྱ་བ་དང། དམ་ཚིག་དང་སྡོམ་པ་དག་པར་བྱ་
བ་དང། ལམ་ཇི་ལྟར་ཉམས་སུ་བླང་བ་དང། ཉམས་སུ་བླངས་པའི་འབྲས་བུ་མངོན་དུ་བྱེད་ཚུལ་ལོ། །དང་པོ་ནི། རྒྱུད་སྡེ་ཁུངས་མ་ནས་བཤད་ཅིང་གྲུབ་ཆེན་ཚད་ལྡན་གྱིས་བཀྲལ་པའི་བླ་མེད་ཀྱི་དཀྱིལ་འཁོར་གང་ཡང་རུང་བ་ཞིག་ཏུ་འཇུག་ཅིང་དབང་
བསྐུར་པ་ཐོབ་པས་ལམ་སྒོམ་པའི་སྣོད་དུ་བྱེད་པ་སྟེ། དེ་ཡང་ལམ་རྫོགས་པར་ཉམས་སུ་ལེན་པའི་དབང་དུ་བྱས་ན་དབང་བཞི་པ་ཐོབ་དགོས་ཤིང། བུམ་དབང་གང་དུ་ཐོབ་པའི་དཀྱིལ་འཁོར་ལ་རས་བྲིས་དང་རྡུལ་ཚོན་དང་ལུས་དཀྱིལ་གསུམ་དང་
གདུལ་བྱའི་ཁྱད་པར་འགའ་ཞིག་ལ་བསམ་གཏན་གྱི་དཀྱིལ་འཁོར་ལང་གསུངས་པས་སྤྱིར་ན་བཞིའོ། །ལུས་དཀྱིལ་དུ་དབང་བྱེད་པ་ནི་སྔོན་དུ་དབང་མ་ཐོབ་པ་ལ་བསྐུར་དུ་མི་རུང་ལ། ལྷ་ཡང་བདེ་མཆོག་དྲིལ་བུ་བ་ལྟ་བུའི་དབང་དུ་བྱས་ཀྱི། འཇིགས་བྱེད་ལྟ་བུ་ལ་ལུས་དཀྱིལ་མེད་ཅིག་
གསང་འདུས་ལྟ་བུ་ལ་ལུས་དཀྱིལ་ཡོད་ཀྱང་དེར་དབང་བསྐུར་བ་མེད་དོ། །དབང་གོང་མ་གསུམ་ནི་རིམ་བཞིན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང། བྷ་གའི་དཀྱིལ་འཁོར་དང། དོན་དམ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་དབང་བསྐུར་བར་གསུངས་
སོ༑ ༑གཉིས་པ་ནི། དབང་གི་དུས་སུ་ཁས་བླངས་པའི་དམ་ཚིག་དང་སྡོམ་པ་སྲུང་བ་ལ་བརྩོན་པར་བྱས་ནས་ལམ་བསྒོམས་ན་དངོས་གྲུབ་འགྲུབ་ཀྱི་སྲུང་སྡོམ་ཡལ་བར་བཞག་ནས་བསྐལ་པ་མང་པོར་འབད་ཀྱང་དངོས་གྲུབ་མི་འགྲུབ་པར་མ་ཟད་བདེ་འགྲོ་ཙམ་ཡང་རྙེད་

[012A]༄༅། །དཀའ་བར་གསུངས་པས། དབང་གིས་སྣོད་དུ་བྱས་མ་ཐག་ཏུ་བསླབ་བྱ་རྣམས་ཤེས་པར་བྱས་ནས་དམ་ཚིག་དང་སྡོམ་བ་སྲོག་དང་བསྔོས་ཏེ་སྲུང་དགོས་ལ། ཁྱད་པར་དུ་རྩ་ལྟུང་གིས་མགོས་པ་ལ་འབད་པ་དྲག་པོ་བྱ་ཞིང་ལྟུང་བ་
གཞན་གྱིས་མ་གོས་པ་ལ་འབད་ལ་བྱུང་ན་ཡང་ཆོ་ག་བཞིན་དུ་བཤགས་བསྡམ་གྱིས་ཕྱིར་བཅོས་པར་བྱ་སྟེ། དབང་ཡོངས་རྫོགས་ཐོབ་ནས་ལྟུང་བས་མ་གོས་པར་བསྲུང་ན་ལམ་སྒོམ་པ་ཆེར་མ་བྱས་ཀྱང་སྐྱེ་བ་བདུན་ནམ་བཅུ་དྲུག་ཚུན་ཆད་དུ་མཆོག་འགྲུབ་པར་
གསུངས་ཤིང། སྲུང་སྡོམ་ཡལ་བར་བཞག་ནས་གཞན་ལ་ཇི་ཙམ་འབད་ཀྱང་ངན་འགྲོར་ལྟུང་བར་གསུངས་པའི་ཕྱིར་རོ། །འདི་དག་རྒྱས་པར་བླ་མ་ལྔ་བཅུ་པའི་རྣམ་བཤད་དང་རྩ་ལྟུང་གི་རྣམ་བཤད་དངོས་གྲུབ་སྙོམ་པས་ཤེས་པར་བྱའོ། །གསུམ་པ་ལ་
གཉིས༑ རིམ་གཉིས་སྒོམ་ཚུལ་དང། དེ་གཉིས་ལ་བོགས་འབྱིན་པའི་སྤྱོད་པའོ། །དང་པོ་ལ་གཉིས། བསྐྱེད་རིམ་སྒོམ་ཚུལ་དང། རྫོགས་རིམ་སྒོམ་ཚུལ་ལོ། །དང་པོ་ནི། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་མ་
བྱུང་ཞིང། རང་འབྲས་རྫོགས་རིམ་གྱི་རྒྱུད་སྨིན་བྱེད་གང་ཞིག་སྐྱེ་ཤི་བར་དོ་གསུམ་པོ་ཅི་རིགས་དང་རྣམ་པ་མཐུན་པར་བློས་གསར་དུ་བརྟགས་ནས་སྒོམ་པའི་རྣལ་འབྱོར། བསྐྱོད་རིམ་གྱི་མཚན་ཉིད་ཡིན་པར་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས་
གསུངས་པ་ནི་བསྐྱེད་རིམ་གྱི་གཙོ་བོ་ལ་དགོངས་སམ་སྙམ་སྟེ། བསྐྱེད་རིམ་ཡིན་ན་སྐྱེ་ཤི་བར་དོ་གསུམ་པོ་ཅི་རིགས་དང་རྣམ་པ་མཐུན་པར་བསྒོམ་པས་མ་ཁྱབ་པའི་ཕྱིར། རིག་མ་འདུ་བྱ་བ་མན་ཆད་ཀྱི་རྣལ་འབྱོར་རྣམས་སྐྱེ་ཤི་བར་དོ་གསུམ་གང་རུང་དང་རྣམ་པ་མཐུན་པར་

[012B] བསྲུང་འཁོར་བསྒོམ་པ་ཡང་དེ་གསུམ་གང་རུང་དང་རྣམ་པ་མཐུན་པར་བསྒོམ་པ་མ་ཡིན་པའི་ཕྱིར། དང་པོ་གྲུབ་སྟེ། རྣམ་གཞག་རིམ་པའི་རྣམ་བཤད་ལས། རིག་མ་འདུ་བྱ་བ་མན་ཆད་རྣམས་ནི་སངས་རྒྱས་པའི་སྐབས་ཀྱི་
མཛད་པ་དང་སྦྱར་གྱི་སྲིད་པའི་རིམ་པ་དང་མི་སྦྱར་ཏེ། ཞེས་སོགས་རྒྱས་པར་གསུངས་པའི་ཕྱིར། གཉིས་པ་གྲུབ་སྟེ། དེ་ཉིད་ལས། བསྲུང་འཁོར་ནི་སྲིད་པར་སྐྱེ་བའི་རིམ་པ་ལྟར་སྒོམ་པའི་བསྐྱེད་རིམ་དངོས་གཞིའི་ཡན་ལག་གམ་སྔོན་འགྲོ་ཙམ་ཡིན་པས་དེ་དག་
ལ་སྲིད་པའི་རིམ་པ་དང་ཆོས་མཐུན་སྦྱར་མི་དགོས་སོ། །ཞེས་གསུངས་པའི་ཕྱིར། འདི་ལ་ཁ་ཅི་གན་རེ། བསྲུང་འཁོར་དང་རིག་མ་འདུ་བྱ་བ་མན་ཆད་ཀྱི་རྣལ་འབྱོར་རྣམས་བསྐྱེད་རིམ་དངོས་མ་ཡིན་ཏེ། བསྐྱེད་རིམ་ཡིན་ན་སྐུ་གསུམ་ལམ་འཁྱེར་གང་ཡང་
རུང་བཞིག་བསྒོམ་པས་ཁྱབ་པའི་ཕྱིར་ཏེ། བསྐྱེད་རིམ་པའི་རྒྱུད་ཀྱི་ལམ་ཡིན་ན་བསྐྱེད་རིམ་ཡིན་པའི་མ་ཁྱབ་པའི་ཕྱིར་ན་མ་ཁྱབ། རྟགས་གྲུབ་སྟེ། དེའི་རྒྱུད་ལ་ཕར་ཕྱིན་ཐེག་པ་དང་རྒྱུད་སྡེ་འོག་མ་དང་ཐུན་མོང་བའི་ལམ་དུ་མ་ཡོད་པའི་ཕྱིར། འདོད་མི་ནུས་ཏེ་
བསྐྱེད་རིམ་སྡུད་པར་བྱེད་པའི་སྤྱིའི་ཆིངས་ཀྱི་དབྱེ་བར་བསྙེན་གྲུབ་ཡན་ལག་བཞི་དང། རྣལ་འབྱོར་བཞི་དང་ཡན་ལག་དྲུག་དང། ཏིང་ངེ་འཛིན་གསུམ་གྱི་ཆིངས་བཤད་པ་དང་འགལ་བའི་ཕྱིར། འདི་དག་རྒྱས་པར་སྔགས་རིམ་ལས་ཤེས་པར་བྱའོ། །བསྐྱེད་རིམ་ལ་དབྱེ་ན་
རགས་པ་དྲན་པ་གཅིག་པའི་རྣལ་འབྱོར་དང། ཕྲ་བ་རྟོག་པའི་རྣལ་འབྱོར་གཉིས་སོ། །དང་པོ་དང་བསྐྱེད་རིམ་རགས་པ་དོན་གཅིག་སྟེ། མཐའ་གཅོད་རིན་པོ་ཆེའི་མྱུ་གུ་ལས། དྲན་པ་གཅིག་ཅེས་པ་ལྷ་དྲན་ཐེབས་གཅིག་གམ་ལྷ་གཅིག་རྩམ་དྲན་པ་ལ་མི་ཟེར་གྱི། གཅིག་

[013A]༄༅། །ཏུ་ལྷ་དྲན་པའམ་རང་དང་ལྷ་གཅིག་ཏུ་དྲན་པ་ཡིན་ལ། དེ་ནི་སྤྱིར་ལྷ་ཕྲ་རགས་གཉིས་ཀ་སྒོམ་པ་ལ་འཇུག་ཀྱང་འདིར་ནི་རྟེན་དང་བརྟེན་པ་རགས་པའི་ལྷའི་རྣལ་འབྱོར་ཡིན་ནོ། །ཞེས་པ་ནས། བསྐྱེད་རིམ་ལ་སློབ་པ་ན་
ཐོག་མར་རགས་པ་གསལ་བར་སྣང་བའི་ཏིང་ངེ་འཛིན་སྐྱེད་པ་ཡིན་ཏེ། དཀྱིལ་འཁོར་རྒྱལ་མཆོག་མན་ཆད་དོ། །ཞེས་གསུངས་པའི་ཕྱིར། གཉིས་པ་དང་བསྐྱེད་རིམ་ཕྲ་བ་དོན་ཅིག་སྟེ། དེ་ཉིད་ལས། དེ་ལ་ལོ་བས་པ་ན་ཐིག་ལེ་ཕྲ་མོའི་ནང་དུ་དཀྱིལ་
འཁོར་སྒོམ་པ་ལ་སོགས་པའི་རྟོག་པའི་རྣལ་འབྱོར་ལ་སློབ་པོ། །རྟོག་པའམ་བརྟགས་པའི་རྣལ་འབྱོར་ནི་བསྐྱེད་རིམ་གྱི་སྤྱིའི་མིང་ཡིན་ཀྱང་འདིར་སྤྱིའི་མིང་ཕྲ་མོའི་རྣལ་འབྱོར་ལ་ཞུགས་པ་སྟེ། ཞེས་གསུངས་པའི་ཕྱིར། འོན་བསྐྱེད་རིམ་ལ་སློབ་པ་དེས་རྫོགས་
རིམ་བཞིན་དུ་དམིགས་སྐོར་སྔ་མ་བསྒོམས་པས་བརྟན་པ་ཐོབ་པ་ན་ཕྱི་མ་ལ་འཕོ་བ་ཡིན་ནམ། འོན་ཏེ་སྒྲུབ་ཐབས་ཀྱི་མགོ་མཇུག་ཐམས་ཅད་ཐུན་ཅིག་ལ་སྒོམ་པ་ཡིན་སྙམ་ན། འདི་ལ་ལམ་རྒྱུད་ལ་སྐྱེ་བའི་གནས་སྐབས་ཀྱི་སྒོ་ནས་ལས་དང་པོ་པ་དང། ཡེ་ཤེས་
ཅུང་ཟད་འབབ་པ་དང། ཡེ་ཤེས་ལ་ཅུང་ཟད་དབང་ཐོབ་པ་དང། ཡེ་ཤེས་ལ་ཡང་དག་པར་དབང་ཐོབ་པའི་གང་ཟག་སྟེ་བཞིར་ཕྱེ་ནས། དེ་དག་གིས་ཇི་ཙམ་ཞིག་དང་ཇི་ལྟར་སྒོམ་པའི་རྣམ་དབྱེ་གསུངས་པ་རྣམས་ཤེས་དགོས་སོ། །དེ་ལ་དང་པོའི་སྐབས་སུ་རང་གི་སྒྲུབ་
ཐབས་ནས་བྱུང་བའི་བསྐྱེད་རིམ་གྱི་ཆོག་ཐམས་ཅད་རྫོགས་པར་བསྒོམ་དགོས་ལ། དེ་ཡང་བསྐྱེད་རིམ་དང་པོར་སྒོམ་པ་ནས་བཟུང་སྟེ་རགས་པའི་དཀྱིལ་འཁོར་ཡུད་ཙམ་གྱིས་ཐམས་ཅད་གསལ་བར་འཆར་མི་ནུས་པའི་བར་ཐམས་ཅད་ལས་དང་པོ་བར་གསུངས་སོ། །

[013B] གཞལ་ཡས་ཁང་དང་དེ་ལ་བཀོད་པའི་ལྷ་རགས་པ་རྣམས་ནམ་གསལ་བཏབ་ན་ཡན་ལག་ཉིང་ལག་ཐམས་ཅད་དུས་གཅིག་ཏུ་གསལ་ཞིང་བརྟན་པར་འཆར་ཐུབ་ཀྱང་སྐྱེ་མཆེད་ཀྱི་ལྷས་སྙིང་སོགས་ལ་དེ་ལྟར་བྱེད་མི་ནུས་པའོ། །འདི་དང་ལས་དང་
པོ་བ་གཉིས་ཀྱི་མངོན་རྟོགས་སྒོམ་ཚུལ་ལ་ཁྱད་པར་ཡོད་དེ། ལས་དང་པོ་པས་རྟེན་དང་བརྟེན་པའི་དཀྱིལ་འཁོར་ཐམས་ཅད་དལ་བུས་རིམ་ཅན་དུ་གསལ་བཏབ་ནས་སྒོམ་དགོས་ལ། འདིས་ནི་རགས་པ་རྣམས་དུས་གཅིག་ཏུ་དྲན་པར་བྱས་རྗེས་སུ་སྐྱེ་མཆེད་ཀྱི་ལྷ་ལྟ་བུ་
ཕྲ་བ་རྣམས་རིམ་གྱིས་གསལ་བཏབ་ནས་སྒོམ་དགོས་པའི་ཕྱིར། ཡེ་ཤེས་ལ་ཅུང་ཟད་དབང་ཐོབ་པ་ནི། རགས་པར་མ་ཟད་སྐྱེ་མཆེད་ཀྱི་ལྷ་ཕྲ་བ་རྣམས་ཀྱང་ཡན་ལག་ཉིང་ལག་ཐམས་ཅད་དུས་གཅིག་ཏུ་གསལ་ཞིང་བརྟན་པར་འཆར་ཐུབ་པ་ནས་ཡེ་ཤེས་ལ་ཡང་དག་པར་དབང་མ་
ཐོབ་པའི་བར་ཐམས་ཅད་དོ། །འདི་ལ་བསྐྱེད་རྫོགས་གཉིས་ཀའི་སྐབས་ཡོད་པར་གསུངས་སོ། །འདིར་སླེབ་ནས་ཐུན་མཚམས་སོ་སོར་གཅོད་མི་དགོས་པར་གསུངས་པས་ཉིན་ཞག་རེ་ལ་མངོན་རྟོགས་གསར་དུ་མགོ་བཙུགས་ནས་སྒོམ་པ་མང་པོ་མི་བྱེད་པར་སྐྱེད་ཐེབས་རེས་
ཆོག་གོ། །འདིར་སླེབ་པ་ཙམ་གྱིས་བསྐྱེད་རིམ་མཐར་ཕྱིན་པ་མིན་པས་ད་དུང་བསྐྱེད་རིམ་མཐར་དབྱུང་དགོས་ལ་དེ་ནས་རྫོགས་རིམ་སྒོམ་པ་ཡིན་ནོ་ཞེས་སྔགས་རིམ་ལས་གསུངས་སོ། །ཡེ་ཤེས་ལ་ཅུང་ཟད་དབང་ཐོབ་པའི་ཕྱོགས་གཅིག་ནི་རྫོགས་རིམ་གྱི་སྐབས་ཡིན་ལ་
ཡེ་ཤེས་ལ་ཡང་དག་པར་དབང་ཐོབ་པ་ནི་རྫོགས་རིམ་མཐོན་པོར་སོང་བའི་སྐབས་ཡིན་པར་གསུངས་སོ། །བསྐྱེད་རིམ་གྱི་ཐུན་མོང་མ་ཡིན་པའི་སྤང་བྱ་ནི་ཐ་མལ་པའི་སྣང་ཞེན་ཡིན་ལ། དེའི་ཐ་མལ་བའི་སྣང་བ་ནི་དབང་ཤེས་ལ་སྣང་བའི་སྣོད་བཅུད་མིན་གྱི། ཡིད་ཤེས་

[014A]༄༅། །ལ་ཐ་མལ་པའི་སྨོད་བཅུད་དུ་སྣང་བ་དེ་ཡིན་ནོ། །སྣང་བ་དེའི་གཉེན་པོར་དག་པའི་རྟེན་དང་བརྟེན་པར་འཆར་བའི་སྣང་བ་དང། ཐ་མལ་གྱི་ཞེན་པའི་གཉེན་པོར་དག་པའི་རྟེན་དང་བརྟེན་པའི་ང་རྒྱལ་སྒོམ་པ་ཡིན་ལ། དེ་ཡང་ང་རྒྱལ་སྒོམ་པ་
ནི་གཙོ་བོ་དང། སྣང་བ་སྒོམ་པ་ནི་དེའི་ཡན་ལག་ཡིན་པར་གསུངས་སོ། །གོམས་པ་ཆེ་བས་ལྷའི་རྣལ་འབྱོར་ལ་མཉམ་པར་བཞག་པ་མིག་གི་ཤེས་པ་ལ་སོགས་པའི་སྣང་བ་གཞན་མི་འཆར་བ་ནི། རྣམ་ཤེས་དོན་གཞན་ཆགས་པ་ཡིས། །ནུས་མེད་དོན་གཞན་
མི་འཛིན་ཕྱིར། །ཞེས་པ་ལྟར། ཡིད་ཀྱི་ཤེས་པ་དོན་གཞན་ལ་ཞུགས་དྲགས་པས་མིག་ལ་སོགས་པའི་ཤེས་པ་སྐྱེ་བའི་དེ་མ་ཐག་རྐྱེན་གྱི་ནུས་པ་ཉམས་པས་དེ་དག་རེ་ཞིག་མ་སྐྱེས་པ་ཡིན་གྱི་དབང་ཤེས་ཀྱི་སྣང་བ་བསྐྱེད་རིམ་གྱིས་བཀག་པ་མིན་ནོ། །དེས་ན་ཁྱད་པར་ཅན་གྱི་
སྣང་བས་ཡིད་ཤེས་ཀྱི་དོར་ཐ་མལ་པའི་སྣང་བ་འགོག་པའི་ནུས་པ་ཐོབ་ན་དེས་དགོས་པ་འགྲུབ་ལ། དངོས་པོ་ལ་ལྟར་མ་སོང་ཡང་ལྷའི་བཅོས་མིན་གྱི་ང་རྒྱལ་སྐྱེས་ནའང་དེས་དགོས་པ་འགྲུབ་པོ་ཞེས་སྔགས་རིམ་ལས་གསུངས་སོ། །གསལ་སྣང་དང་ང་རྒྱལ་གཉིས་ཀྱི་
གསལ་སྣང་སྒོམ་པ་ལ་རྟེན་དང་བརྟེན་པའི་དཀྱིལ་འཁོར་གྱི་རྣམ་པ་ཡང་དང་ཡང་དུ་གསལ་འདེབས་དགོས་པས་དཔྱད་སྒོམ་གཙོ་ཆེ་ལ། རྣམ་པ་གསལ་བཏབ་པའི་འོག་ཏུ་དེ་དང་དེ་དངོས་ཡིན་ནོ་སྙམ་པའི་ང་རྒྱལ་རེ་ཡང་བསྐྱེད་དགོས་པས་གཉིས་ཀ་བྱ་ལ། གསལ་སྣང་
སྐྱེ་བ་ལ་སྔོན་དུ་དེ་ལ་དམིགས་པའི་ཞི་གནས་སྒྲུབ་དགོས་པ་ཡང་མིན་ལ། ལྷ་རེ་རེ་ནས་རིམ་གྱིས་མ་གོམས་ན་མི་སྐྱེ་བ་ཡང་མིན་ཞིང། ཡང་དག་པའི་དོན་གོམས་པ་ཡང་མི་དགོས་པར་གསུངས་སོ། །རྣམ་པ་ཡང་དང་ཡང་དུ་ཡིད་ལ་བྱེད་པ་གོམས་ན་དེ་ཙམ་གྱིས་གསལ་སྣང་སྐྱེ་མོད་

[014B] བརྟན་ཆགས་པར་གནས་པ་མེད་ན་ནི་ཐ་མལ་པའི་སྣང་ཞེན་འགོག་མི་ནུས་པས། བསྐྱེད་རིམ་གྱི་སྐབས་སུ་ངེས་པར་ཞི་གནས་བསྒྲུབ་དགོས་ལ་དེ་ཡང་ཕྲ་ཐིག་གི་རྣལ་འབྱོར་གྱིས་བྱ་དགོས་སོ། །ཕྱག་མཚན་ནམ་ཐིག་ལེ་ཕྲ་མོའི་ནང་དུ་རྟེན་དང་བརྟེན་
པའི་དཀྱིལ་འཁོར་ཡོངས་རྫོགས་སྒོམ་པ་ནི་ལས་དང་པོ་པ་དང་ཡེ་ཤེས་ཅུང་ཟད་བབས་པ་གཉིས་ཀྱི་སྐབས་སུ་སྒོམ་པ་མིན་གྱི། ཡེ་ཤེས་ལ་ཅུང་ཟད་དབང་ཐོབ་པ་ནས་སྒོམ་དགོས་པས། གནས་སྐབས་དང་པོ་གཉིས་ཀྱི་དུས་སུ་སྟེང་འོག་གི་ཕྱག་མཚན་ནམ་ཐིག་ལེ་ཕྲ་མོ་ལ་སེམས་
འཛིན་པ་ཡིན་ནོ། །དེ་ཡང་དང་པོ་གཉིས་ཀྱི་སྐབས་སུ་ཕྲ་ཐིག་སྒོམ་པ་ནི་གཙོ་ཆེར་མངོན་རྟོགས་སྒོམ་པ་ལ་བྱིང་རྒོད་གཅོད་པའི་ཆེད་ཡིན་ལ། ཕྲ་ཐིག་ལ་དྲིལ་ནས་སེམས་བརྟན་པར་བྱེད་པའི་གནས་པ་སྒྲུབ་པ་ནི་གནས་སྐབས་གསུམ་པ་ནས་བྱེད་པར་གསུངས་སོ། །ལས་
དང་པོ་པའི་སྐབས་སུ་ཞི་གནས་སྒྲུབ་པ་མིན་ཀྱང། སྟེང་འོག་གི་སྣ་སྒོ་གཉིས་སམ་ལྟེ་བའམ་སྙིང་ག་སོགས་སུ་ཡི་གེའམ་ཐིག་ལེ་ཕྲ་མོ་སོགས་ལ་སེམས་བཙན་ཐབས་སུ་བཟུང་ན་སྒོམ་པའི་གནས་དང་དམིགས་རྟེན་གྱི་གནད་ཀྱིས་རིམ་གྱིས་རླུང་ནང་དུ་གནས་པའི་རྐྱེན་བྱེད་
པས། དཔྱད་སྒོམ་གྱི་དམིགས་པ་མང་པོ་དང་བསྲེས་ཀྱང། རླུང་རིམ་གྱིས་འདུལ་བའི་མཐུས་དཀྱིལ་འཁོར་རྒྱལ་མཆོག་སོགས་སྒོམ་པ་ལ་སེམས་རྒོད་པ་མྱུར་དུ་དགག་ནུས་པས། ཕར་ཕྱིན་ཐེག་པ་དང་རྒྱུད་སྡེ་འོག་མ་ནས་བཤད་པའི་ཏིང་ངེ་འཛིན་སྒྲུབ་ལུགས་དང་མི་འདྲ་
སྟེ༑ ཕར་ཕྱིན་ཐེག་པ་དང་རྒྱུད་སྡེ་འོག་མའི་སྐབས་སུ་ཞི་གནས་མཚན་ཉིད་པ་རྙེད་པས་ཀྱང་དཔྱད་སྒོམ་མང་དྲགས་ན་སྔར་གྱི་གནས་ཆ་ཆུང་དུ་འགྲོ་བར་གསུངས་ལ། སྐབས་འདིར་ཞི་གནས་མ་ཐོབ་བར་དཔྱད་སྒོམ་མང་པོ་དང་བསྲེས་ནས་བསྒོམ་ཀྱང་གནས་ཆ་བརྟན་པོ་རྙེད་པར་

[015A]༄༅། །གསུངས་པའི་ཕྱིར་རོ། །བསྐྱེད་རིམ་རགས་པ་མཐར་ཕྱིན་ཏེ་གནས་སྐབས་གསུམ་པར་སླེབས་པ་ན་ཐིག་ལེའི་རྣལ་འབྱོར་ལ་དྲིལ་ནས་སེམས་བརྟན་པོ་རྙེད་པའི་འོག་ཏུ་ཕྲ་མོ་སྒོམ་པར་གསུངས་ཤིང། སྟེང་སྒོའི་ཕྲ་མོ་བརྟན་པ་ན་ཞི་གནས་ཐོབ་
པར་གསུངས་ལ། དེ་ནས་སོ་སོར་རྟོགས་པའི་ཤེས་རབ་ཀྱིས་སྤྲོ་བསྡུ་ཡང་ཡང་བྱས་པ་དེས་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཕུལ་ཕྱིན་རྙེད་ཅིང། དེ་ལྟ་བུའི་རྣལ་འབྱོར་བརྟན་པ་ན་བསྐྱེད་རི་མ་མཐར་ཕྱིན་པར་འཇོག་པ་ནི་གསང་འདུས་པ་གཉིས་ཀྱི་ལུགས་ཡིན་པར་
སྔགས་རིམ་ལས་གསུངས་པས། མཁས་པ་ཁ་ཅིག་བསྐྱེད་རིམ་ཕྲ་མོ་མཐར་ཕྱིན་པ་ན་ཞི་གནས་ཐོབ་པར་གསུངས་པ་ནི་གསར་ཐོབ་ཀྱི་མཚམས་བསྟན་པ་མིན་ནོ། །དེ་ལྟར་བསླབ་པས་བསྐྱེད་རིམ་ཕྲ་རགས་རེ་རེ་ལ་བརྟན་པ་ཐོབ་བ་དང། མཐར་ཕྱིན་པའི་ཚད་སོ་སོར་འཇོག་
ཚུལ་ནི་བདག་གི་བླ་མ་དབྱངས་ཅན་དགའ་བློའི་ས་ལམ་རྣམ་གཞག་ལས་ཤེས་པར་བྱའོ། །བརྟན་པ་ཐོབ་པ་དང་མཐར་ཕྱིན་པའི་ཚད་སོ་སོར་བཤད་པ་དེ་ནི་མཁས་གྲུབ་རིན་པོ་ཆེའི་དགོངས་པ་པཎ་ཆེན་ཆོས་རྒྱན་གྱིས་གསལ་བར་གསུངས་པ་ལྟར་བཀོད་པ་ཡིན་ལ། འོན་
ཀྱང་དཔྱད་གཞི་ཅུང་ཟད་ཡོད་དེ། སྔགས་རིམ་ལས། དེ་ལྟ་བུའི་རྣལ་འབྱོར་བརྟན་པ་ན་བསྐྱེད་རིམ་མཐར་ཕྱིན་པར་འཇོག་པ་ནི་གསང་འདུས་པ་གཉིས་ཀྱི་ལུགས་སོ། །ཞེས་དང། གསལ་སྒྲོན་ལས། ལས་དང་པོ་བའི་ཏིང་ངེ་འཛིན་ནི་རིམ་པ་དང་
པོའི་རྣལ་འབྱོར་ཡིན་ལ། དེ་ལ་གནས་པ་ནི་དེ་བརྟན་པའམ་མཐར་ཕྱིན་པའོ། །ཞེས་དང། འགྲེལ་བ་བཞི་སྦྲག་གི་མཐའ་གཅོད་ལས་ཀྱང་དེ་ཇི་ལྟ་བ་བཞིན་དུ་གསུངས་ཤིང། དམ་གཏོགས་པ་བརྟན་པ་དང་མཐར་ཕྱིན་པ་ཞེས་སོ་སོར་གསལ་བར་

[015B] །སྐབས་འདིར་ཁ་ཅིག་ན་རེ། དང་པོ་སྦྱོར་བ་སོགས་ཏིང་ངེ་འཛིན་གསུམ་ཀས་སྟོང་ཉིད་སྒོམ་མི་དགོས་པར་ཐལ། ཡེ་ཤེས་ཀྱིས་སྤྱད་པ་དང། ལྷག་མོས་འོད་གསལ་དུ་བསྡུས་པ་ལ་སོགས་པའི་སྐབས་འགའ་ཞིག་མ་གཏོགས་པ། རིམ་
པ་དང་པོའི་སྐབས་ཕལ་ཆེར་དུ་སྣང་ཕྱོགས་ལྷའི་འཁོར་ལོ་སྒོམ་ཚུལ་གཙོ་བོར་བཤད་པའི་ཕྱིར་ན་མ་ཁྱབ་སྟེ། ཏིང་ངེ་འཛིན་གསུམ་ཀའི་སྐབས་སུ་དམིགས་པ་ལྷ་ལ་དམིགས་ནས་རྣམ་པ་རང་བཞིན་མེད་པའི་དོན་ངེས་པའི་ཟབ་གསལ་གཉིས་མེད་ཀྱི་རྣལ་འབྱོར་
སྐྱོང་དགོས་པའི་ཕྱིར་ཏེ། སྔགས་རིམ་ལས། འཁོར་ལོའི་རྣམ་པ་ཅན་གྱི་སེམས་བདག་མེད་པའི་དེ་ཁོ་ན་ཉིད་ལ་ཞུགས་པའི་རྣལ་འབྱོར་དེ་ནི་ཏིང་ངེ་འཛིན་གསུམ་ཀའི་སྤྱི་འགྲོར་དཔལ་འབྲས་རྡོ་རྗེས་བཤད་པ་ལྟར་ཡེ་ཤེས་ཞབས་ཀྱི་འང་དགོངས་པ་ཡིན་ལ། རིམ་
པ་དང་པོའི་སྐབས་སུ་སྣང་ཕྱོགས་ལྷའི་འཁོར་ལོ་གཙོ་བོར་སྒོམ་པ་ཡིན་མོད་ཀྱང། ཆོས་རྣམས་ཀྱི་རང་བཞིན་མེད་པའི་དོན་ལ་ངེས་པ་ཤུགས་དྲག་དྲངས་ནས་ཐམས་ཅད་སྒྱུ་མ་བཞིན་དུ་འཆར་བ་ལ་བསླབ་ཅིང། ལྷའི་ལ་འཁོར་ལོ་བསྒོམས་པའི་འོག་ཏུ་དམིགས་པ་ལྷ་ལ་
དམིགས་ནས་རྣམ་པ་རང་བཞིན་མེད་པའི་དོན་ངེས་པའི་བློ་ངེས་ཤེས་ཀྱི་འཛིན་སྟངས་སྟོང་ཉིད་ལ་ཞུགས་ཤིང་གཟུང་རྣམ་རྟེན་དང་བརྟེན་པའི་ལྷའི་རྣམ་པར་ཤར་བའི་ཟབ་གསལ་གཉིས་མེད་གྱི་རྣལ་འབྱོར་ཡང་མངོན་རྟོགས་སྒོམ་རེ་ས་ཀྱིས་བྱའོ། །ཞེས་གསུངས་པའི་
ཕྱིར༑ བསྐྱེད་རིམ་པའི་རྒྱུད་ཀྱི་ཟབ་གསལ་གཉིས་མེད་ཀྱི་རྣལ་འབྱོར་དང་རྒྱུད་སྡེ་འོག་མའི་མཚན་མེད་ཀྱི་རྣལ་འབྱོར་རྣམས་ནི་ཐབས་ཤེས་ངོ་བོ་གཅིག་ཏུ་སོང་བའི་ཆ་ནས་ཕར་ཕྱིན་ཐེག་པའི་ལམ་ལས་སྟོབས་ཆེ་བ་ཡིན་ཏེ། བསྐྱེད་རིམ་
[016A]༄༅། །དངོས་གྲུབ་རྒྱ་མཚོ་ལས། དཀྱིལ་འཁོར་གྱི་འཁོར་ལོ་ལ་དམིགས་ནས་རྣམ་པ་རང་བཞིན་མེད་པར་བསྒོམ་པའི་བློ་དེ་ནི། དཀྱིལ་འཁོར་གྱི་འཁོར་ལོ་ལ་དམིགས་པའི་ཆ་ནས་བསོད་ནམས་ཀྱི་ཚོགས་དང། རང་བཞིན་མེད་པའི་
འཛིན་སྟངས་ཅན་དུ་སྐྱེས་པའི་ཆ་ནས་ཡེ་ཤེས་ཀྱི་ཚོགས་གཉིས་ཀའི་ངོ་བོ་སྐྱེས་པ་ཡིན་ཞིང། ཞེས་དང། དམིགས་པ་ལྷའི་འཁོར་ལོ་ལ་དམིགས་ནས་རང་བཞིན་མེད་པ་ངེས་པའི་བློ་དེ། མྱུ་གུ་ལ་དམིགས་ནས་རང་བཞིན་མེད་པ་ངེས་པའི་བློ་ལྟ་བུ་ལས་བདེན་
འཛིན་གྱི་གཉེན་པོར་འགྲོ་བའི་ནུས་པ་བརྒྱ་འགྱུར་གྱིས་ལྷག་པ་ཡིན་པས། ཞེས་གསུངས་པའི་ཕྱིར་རོ། །བསྐྱེད་རིམ་གྱི་སྒྲ་བཤད་དང་དེ་ཇི་ལྟར་སྒོམ་ཚུལ་དང་ལྷ་སོ་སོའི་མི་འདྲ་བའི་ཁྱད་པར་དང། གྲུབ་ཆེན་སོ་སོའི་བཤད་ཚུལ་མི་འདྲ་བ་རྣམས་ནི་གཞུང་གཞན་
དུ་གསལ་བར་བཤད་པ་མི་སྣང་བས་སྔགས་རིམ་ཁོ་ན་ལས་ཤེས་པར་བྱའོ། །གཉིས་པ་ལ་གཉིས། འཕགས་ལུགས་ཀྱི་རྫོགས་རིམ་ཅུང་ཟད་ཕྱེ་སྟེ་བཤད་པ་དང། བླ་མེད་གཞན་གྱི་རྫོགས་རིམ་མདོར་བསྡུས་ཏེ་བསྟན་པའོ། །དང་པོ་ལ་གཉིས་
མཚན་ཉིད་ལ་དཔྱད་པ་དང། ཕྱེ་བ་སོ་སོའི་དོན་ནོ། །དང་པོ་ནི། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སློབ་པའི་རྒྱུད་ཀྱི་རྣལ་འབྱོར་དེ། རྫོགས་རིམ་གྱི་མཚན་ཉིད་ཡིན་པར་པཎ་ཆེན་ཆོས་རྒྱུན་གྱིས་གསུངས་པ་ནི་
བླ་མེད་སྤྱིའི་རྫོགས་རིམ་གྱི་དབང་དུ་བྱས་སམ་སྙམ་སྟེ། སྤྱིར་རྫོགས་རིམ་ཡིན་ན་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བསམ་ཁྱབ་པའི་ཕྱིར་ཏེ། དུས་འཁོར་གྱི་ལུགས་ཀྱི་སོར་བསམ་གཉིས་རླུང་དབུ་མར་འཛུད་པའི་སྔོན་འགྲོ་ཡིན་པའི་

[016B] འཆད་པར་འགྱུར་རོ། །འདི་ལ་ཁ་ཅིག་ན་རེ། བསྒོམས་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སློབ་པའི་རྒྱུད་ཀྱི་རྣལ་འབྱོར་ཡིན་ན་རྫོགས་རིམ་ཡིན་པས་མ་ཁྱབ་པར་ཐལ། དེ་འདྲ་བའི་བསྐྱེད་རིམ་ཡོད་པའི་ཕྱིར་ཏེ། བསྐྱེད་
རིམ་པའི་རྒྱུད་ལ་དེ་འདྲ་བའི་རྣལ་འབྱོར་ཡོད་པའི་ཕྱིར་ཏེ། དེའི་རྒྱུད་ལ་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་དགའ་བཞི་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། གསལ་སྒྲོན་ལས། གལ་ཏེ་གང་ཟག་ཁ་ཅིག་གིས་བསྐྱེད་རིམ་
ཕྲ་མོ་མཐར་ཕྱིན་པ་ན་རླུང་དྷཱུ་ཏཱིར་ཚུད་པའང་སྲིད་པ་དང། ཕྱིའི་ཕྱག་རྒྱ་དང་སྦྱོར་བ་སྲོག་རྩོལ་དུ་འགྲོ་བའི་གནད་ཤེས་པས། དེ་ལ་བརྟེན་ནས་ཀྱང་རླུང་དྷཱུ་ཏཱིར་ཐིམ་པའི་དགའ་བ་བཞི་བསྐྱེད་པར་ནུས་ན་ནི། དེ་གཉིས་བསྐྱེད་རིམ་གྱི་སྐབས་སུ་བྱུང་ཡང་ལམ་དུ་
འཇོག་ན་རྫོགས་རིམ་གྱི་ལམ་དུ་བྱ་དགོས་ཏེ། ལམ་སྒོམ་པའི་སྔོན་དུ་དབང་གི་སྐབས་སུ་དེ་ལྟ་བུ་བྱུང་བའི་ལྷན་སྐྱེས་རྫོགས་རིམ་དུ་ཞལ་ལུང་ལས་བཤད་པ་བཞིན་ནོ། །ཞེས་གསུངས་པའི་ཕྱིར། འདོད་མི་ནུས་ཏེ། བསྐྱེད་རིམ་པའི་རྒྱུད་ལ་རླུང་དབུ་མར་
ཞུགས་གནས་ཐིམ་གསུམ་བྱས་པ་ལས་བྱུང་བའི་ལམ་ཡོད་ཀྱང། དེ་ནི་བསྐྱེད་རིམ་མཐར་ཕྱིན་པ་དང་ཕྱིའི་ཕྱག་རྒྱ་དང་སྦྱོར་བའི་སྟོབས་ཀྱིས་བྱུང་བ་ཡིན་གྱི། ལུས་ལ་གནད་དུ་བསྣུན་པའི་ཐབས་ཁྱད་པར་ཅན་བསྒོམས་སྟོབས་ཀྱིས་བྱུང་བ་མིན་པས་རྫོགས་རིམ་
དུ་མ་འཕོས་པ་ཡིན་པའི་ཕྱིར། བྱས་པ་ལ། ཁ་ཅིག་ན་རེ། དེ་འདྲ་བ་དེ་ཆོས་ཅན། རྫོགས་རིམ་ཡིན་པར་ཐལ། དྲངས་མ་ཐག་པའི་གཞུང་དེ་ལ་རྫོགས་རིམ་གྱི་ལམ་དུ་གསུངས་པའི་ཕྱིར་ཟེར་ན། དེ་རྫོགས་རིམ་གྱི་རྟོགས་རིགས་ཡིན་ཀྱང་བསྐྱེད་རྫོགས་

[017A]༄༅། །གང་ཡང་མ་ཡིན་པའི་ལམ་ཡིན་ཟེར་རམ། བསྐྱེད་རིམ་པའི་རྒྱུད་ལ་རྫོགས་རིམ་ཡོད་ཟེར་དབྱད་པར་བྱའོ། །གཉིས་པ་ལ་གཉིས། རིམ་ལྔའི་གྲངས་དང་གོ་རིམ་ངེས་པ་དང། སོ་སོའི་དོན་ནོ། །དང་པོ་ནི། བསྒྲུབ་བྱ་མཐར་ཐུག་
སྒྲུབ་བ་ལ་ཐུན་མོང་དང་ཐུན་མོང་མིན་པའི་ལམ་འདི་རྣམས་དགོས་ལ། འདིར་མི་འདུ་བའི་ལམ་གཞན་མི་དགོས་ཏེ། བླ་མེད་སྤྱི་ནས་བཤད་པའི་མི་སློབ་པའི་ཟུང་འཇུག་འགྲུབ་པ་ལ་ནི། དོན་གྱི་འོད་གསལ་དང་དག་པའི་སྒྱུ་མའི་སྐུ་གཉིས་ཚོགས་པའི་སློབ་པའི་
ཟུང་འཇུག་སྔོན་དུ་འགྲོ་དགོས་ཤིང། དེ་ལ་ནི་དག་པའི་སྒྱུ་མའི་སྐུ་སྔོན་དུ་འགྲོ་དགོས་ཏེ། དག་པའི་སྒྱུ་མའི་སྐུ་སྔོན་དུ་མ་སོང་བར་དེ་འདྲ་བའི་ཟུང་འཇུག་ཐོབ་མི་རུང་བའི་ཕྱིར། ཟུང་འཇུག་ཙམ་ཐོབ་པ་ལ་དག་པའི་སྒྱུ་མའི་སྐུ་སྔོན་དུ་འགྲོ་མི་དགོས་ཏེ་
དག་པའི་སྒྱུ་མའི་སྐུ་དང་ཟུང་འཇུག་ཕལ་བ་ཅིག་ཆར་ཐོབ་དགོས་པའི་ཕྱིར། དག་པའི་སྒྱུ་མའི་སྐུ་ཐོབ་པ་ལ་དོན་གྱི་འོད་གསལ་སྔོན་དུ་འགྲོ་དགོས་ཏེ། དག་པའི་སྒྱུ་མའི་སྐུ་ནི་དོན་གྱི་འོད་གསལ་གྱི་བཞོན་པར་གྱུར་པའི་ཤིན་ཏུ་ཕྲ་བའི་གཉུག་རླུང་གིས་ཉེར་ལེན་
བྱས་ནས་འབྱུང་བའི་ཕྱིར། དོན་གྱི་འོད་གསལ་ཐོབ་པ་ལ་བསྐལ་བ་གྲངས་མེད་གསུམ་གྱི་ཚོགས་བསགས་པའམ། དེའི་དོད་ཐུབ་པའི་རིམ་པ་གསུམ་པའི་སྒྱུ་ལུས་གང་ཡང་རུང་བ་ཞིག་སྔོན་དུ་འགྲོ་དགོས་ཏེ། དེ་གཉིས་གང་རུང་སྔོན་དུ་མ་སོང་བར་ལམ་
གཞན་གྱིས་སྤོང་མི་ནུས་པའི་སྒྲིབ་པ་ཤིན་ཏུ་ཕྲ་བ་མྱུར་དུ་ཟད་པར་བྱེད་པའི་ནུས་པ་དང་ལྡན་པའི་དོན་གྱི་འོད་གསལ་མངོན་དུ་བྱེད་མི་རུང་བའི་ཕྱིར། རིམ་པ་གསུམ་པའི་སྒྱུ་ལུས་ཐོབ་པ་ལ་སེམས་དབེན་དངོས་མ་དེའི་དོད་ཐུབ་པའི་རྫོགས་རིམ་སྔོན་དུ་འགྲོ་

[017B] དེ་འདྲ་བའི་རྫོགས་རིམ་བསྒོམས་སྟོབས་ཀྱིས་ལས་རླུང་ཐམས་ཅད་འཆི་རིམ་ཇི་ལྟ་བ་བཞིན་དུ་སྙིང་གའི་མི་ཤིགས་པ་ལ་ཐིམ་པ་སྔོན་དུ་མ་སོང་བར་བར་དོ་ཇི་མ་ཇི་བཞིན་པའི་སྒྱུ་ལུས་ཐོབ་མི་རུང་བའི་ཕྱིར། སེམས་དབེན་དངོས་སམ་དེའི་དོད་ཐུབ་བའི་རྫོགས་རིམ་ཐོབ་
པ་ལ་ངག་དབེན་རྡོ་རྗེ་བཟླས་པའི་མིང་གིས་བཏགས་པའི་སྲོག་རྩོལ་གྱི་ཡན་ལག་གམ་དེའི་དོད་ཐུབ་པའི་རྫོགས་རིམ་སྔོན་དུ་འགྲོ་དགོས་ཏེ། དེ་འདྲ་བའི་རྫོགས་རིམ་གྱིས་སྙིང་གའི་རྩ་མདུད་རྫོགས་པར་མགྲོལ་བར་སྨེ་དབེན་དངོས་སམ་དེའི་དོད་ཐུབ་པའི་
རྫོགས་རིམ་སི་ཡེ་མི་རུང་བའི་ཕྱིར། དེ་འདྲ་བའི་རྣལ་འབྱོར་གྱིས་སྙིང་གའི་རྩ་མདུད་རྫོགས་པར་གྲོལ་བ་ལ་སླ་རིམ་བྱས་ན་ལུས་དབེན་དངོས་སམ་དེ་དང་རིགས་འདྲ་བའི་རྫོགས་རིམ་སྔོན་དུ་འགྲོ་དགོས་ཏེ། རྩ་མདུད་གཞན་ལས་སྙིང་གའི་རྩ་མདུད་གྲོལ་དཀའ་བ་
དང༑ སྙིང་གར་རླུང་སྡུད་པ་ལས་གནས་གཞན་དུ་རླུང་སྡུད་པ་སླ་བའི་ཕྱིར་རོ། །དེ་འདྲ་བའི་རྫོགས་རིམ་ཡོངས་རྫོགས་རྒྱུད་ལ་སྐྱེ་བ་ལ་རྫོགས་རིམ་གྱི་རྟོགས་བ་རྫོགས་པར་སྐྱེ་བའི་རྒྱུད་སྨིན་བྱེད་དུ་འགྲོ་ངེས་ཀྱི་བསྐྱེད་རིམ་ཕྲ་རགས་ཐུན་བཞིར་བསྒོམ་པ་
སྔོན་དུ་འགྲོ་དགོས་ཤིང། དེ་ལ་ནི་དབང་རྣམ་དག་རྫོགས་པར་ཐོབ་པ་དང་དམ་ཚིག་དང་སྡོམ་པ་རྣམས་ལེགས་པར་སྲུང་བ་དགོས། དམ་སྡོམ་སྲུང་བའི་སྣོད་ཀྱི་མཚན་ཉིད་ཚང་བ་ལ། བྱང་ཆུབ་ཀྱི་སེམས་གཉིས་ཡན་ལག་དང་བཅས་པ་ལ་སྤྱོད་པའི་ལམ་ཐུན་
མོང་བའི་རིམ་པ་ལ་བསླབ་དགོས་སོ། །བོགས་འདོན་པའི་སྤྱོད་པ་ནི་ཕྱིའི་སྲོག་རྩོལ་གྱིས་མཚོན་ནས་སྟོན་པས་དེ་ལྟ་བུ་ནི་ལམ་ཐམས་ཅད་ཀྱི་གྲངས་ངེས་ཡིན་ལ། གོ་རིམ་ངེས་པ་ཡང་དེས་གོ་བར་ཟད་དོ། །འདིར་ཁ་ཅིག་ན་རེ། མི་སློབ་པའི་ཟུང་འཇུག་ཐོབ་པ་ལ་

[018A]༄༅། །འོད་གསལ་སྒྱུ་ལུས་གཉིས་ཚོགས་ཀྱི་སློབ་པའི་ཟུང་འཇུག་སྔོན་དུ་ཐོབ་པས་ཁྱབ་པར་ཐལ། བླ་མེད་སྦྱིན་བཤད་པའི་མི་སློབ་པའི་ཟུང་འཇུག་ཐོབ་པ་ལ་དེ་ལྟར་ཁྱབ་པའི་ཕྱིར་ན་མ་ཁྱབ། རྟགས་སླ། འདོད་མི་ནུས་ཏེ། དུས་འཁོར་གྱི་ལུགས་
ཀྱི་མི་སློབ་པའི་ཟུང་འཇུག་ཐོབ་པ་ལ་སྟོང་གཟུགས་ཀྱི་སྐུ་དང་མི་འགྱུར་བའི་བདེ་ཆེན་གཉིས་ཚོགས་ཀྱི་ཏིང་ངེ་འཛིན་གྱི་ཡན་ལག་སྔོན་དུ་འགྲོ་དགོས་པར་གསུངས་ཀྱི། འོད་གསལ་སྒྱུ་ལུས་གཉིས་ཚོགས་ཀྱི་ཟུང་འཇུག་སྔོན་དུ་འགྲོ་དགོས་པར་མ་གསུངས་པའི་
ཕྱིར་རོ། །འོན་ཀྱང་འདི་ནི་དཔྱོད་ལྡན་རྣམས་ཀྱི་དཔྱད་གཞིར་བཀོད་པ་ཡིན་གྱི་མཐའ་གཅིག་ཏུ་ངེས་བཟུང་བྱས་པ་མིན་ནོ། །ཡང་ཁ་ཅིག་ན་རེ། དོན་གྱི་འོད་གསལ་ཐོབ་པ་ལ་མ་དག་པའི་སྒྱུ་ལུས་སྔོན་དུ་ཐོབ་པས་ཁྱབ་པར་ཐལ། གསལ་སྒྲོན་ལས་
འོད་གསལ་དུ་མངོན་སུམ་དུ་འཇུག་པའི་རྟེན་ལ་སྔོན་དུ་སྒྱུ་མའི་སྐུ་བསྐྱེད་དགོས་ཏེ། ཞེས་གསུངས་པའི་ཕྱིར་ན་མ་ཁྱབ་སྟེ། བླ་མེད་ཀྱི་ལམ་དུ་རིགས་ངེས་པའི་ལམ་བགྲོད་ཚུལ་བཤད་པ་ཡིན་པའི་ཕྱིར། འདོད་མི་ནུས་ཏེ། སྟོན་པ་དང་རྒྱུད་
གཅིག་པའི་དོན་གྱི་འོད་གསལ་ཐོབ་མ་ཐག་པ་དེ་མ་དག་པའི་སྒྱུ་ལུས་སྔོན་དུ་མ་སོང་བའི་ཕྱིར་ཏེ། གསལ་སྒྲོན་ལས། བུམ་དབང་དང་གསང་དབང་སྔོན་དུ་མ་བསྐུར་བར་དབང་ཐ་མ་གཉིས་བསྐུར་བ་དང། རིམ་པ་གསུམ་པའི་སྒྱུ་ལུས་མན་ཆད་སྔོན་དུ་
མ་བསྐྱེད་པར་རིམ་པ་ཐ་མ་གཉིས་ནས་སྐྱེད་པ་འདི་ནི་དམིགས་བསལ་དུ་ཤེས་པར་བྱ་རྒྱུ་ཡིན་པས། ཞེས་སོགས་གསུངས་པའི་ཕྱིར། ཡང་ཁ་ཅིག་མ་དག་པའི་སྒྱུ་ལུས་ཐོབ་པ་ལ་སེམས་བདེན་སྔོན་དུ་སོང་བས་ཁྱབ་པར་ཐལ། གསལ་སྒྲོན་ལས། དེ་

[018B] ཞེས་པ་ནས། སེམས་དབེན་གྱི་ཡེ་ཤེས་གསུམ་བསྐྱེད་པའི་སེམས་དང། དེའི་བཞོན་པའི་རླུང་ཡིན་པས་སྒྱུ་ལུས་ཀྱི་སྔོན་དུ་སེམས་དབེན་འགྲོ་དགོས་སོ། །ཞེས་གསུངས་པའི་ཕྱིར་ན་མ་ཁྱབ་སྟེ། སྒྱུ་ལུས་ཀྱི་
སྔོན་དུ་སེམས་དབེན་དང་སེམས་དབེན་གྱི་སྔོན་དུ་ངག་དབེན་རྡོ་རྗེ་བཟླས་པ་འགྲོ་དགོས་པར་གསུངས་པ་ནི། གསང་བ་འདུས་པའི་ཆེད་དུ་བྱ་བའི་གདུལ་བྱའི་ལམ་བགྲོད་ཚུལ་གྱི་དབང་དུ་བྱས་པ་ཡིན་གྱི། མ་རྒྱུད་ཀྱི་གདུལ་བྱའི་ལམ་བགྲོད་ཚུལ་ལ་དེ་ལྟར་མ་ངེས་པའི་
ཕྱིར་ཏེ། དེ་ཉིད་ལས། རྡོར་བཟླས་ཀྱི་རླུང་གིས་སེམས་དབེན་འདྲེན་པའི་དོན་ནི་གཏུམ་མེའི་རྣལ་འབྱོར་ཉིད་དོ། སེམས་དབེན་གྱི་དོད་ནི། གཏུམ་མོ་བསྒོམས་པ་ལ་བརྟེན་ནས་རླུང་དྷཱུ་ཏཱིར་ཚུད་པ་ཐིམ་པ་ལས་བྱུང་བའི་བདེ་བ་ཆེན་པོ་སྟེ་དགའ་བ་བཞིའོ། །
དེ་གཉིས་ནི་རྣལ་འབྱོར་མའི་རྒྱུད་ཉིད་ནས་འབྱུང་ངོ། །ཞེས་གསུངས་པའི་ཕྱིར། དེའི་ཕྱིར་དབྱངས་ཅན་དགའ་བློའི་ས་ལམ་རྣམ་གཞག་ལས་བླ་མེད་གཞན་གྱི་ལམ་རྣམ་འདུས་པའི་རིམ་ལྔར་ངོ་བོའི་སྒོ་ནས་འདུས་པར་གསུངས་པ་ནི་རང་ཡིན་པའི་ཚུལ་གྱིས་འདུས་
ཞེས་བ་མིན་གྱི། བྱེད་ལས་མཐུན་པའི་སྒོ་ནས་འདུས་པ་ལ་དགོངས་སོ། །གཉིས་པ་ནི། འཕགས་ལུགས་ཀྱི་རྫོགས་རིམ་ལ་དབྱེ་ན། ལུས་དབེན། དག་དབེན། སེམས་དབེན། སྒྱུ་ལུས། འོད་གསལ། ཟུང་འཇུག་སྟེ་རིམ་བ་དྲུག་ཏུ་གསུངས་པ་དང། རིམ་པ་
སྔར་གསུངས་པ་དང། རིམ་པ་བཞིར་གསུངས་པ་དང། སྦྱོར་བ་ཡན་ལག་དྲུག་ཏུ་གསུངས་པ་རྣམས་ནི་དབྱེ་བསྡུ་ཡིན་པས་འགལ་བ་མེད་པར་གསུངས་སོ། །དེས་ན་དེ་དག་སོ་སོའི་དོན་ཅུང་ཟད་འཆད་པ་ལ་གཉིས། དབེན་པ་གསུམ་གྱི་ཏིང་ངེ་འཛིན་དང། བདེན་

[019A]༄༅། །པ་གཉིས་ཀྱི་ཏིང་ངེ་འཛིན་ནོ། །དང་པོ་ལ་གསུམ། ལུས་དབེན་སྐུ་རྡོ་རྗེའི་ཏིང་ངེ་འཛིན་དང། ངག་དབེན་གསུང་རྡོ་རྗེའི་ཏིང་ངེ་འཛིན་དང། སེམས་དབེན་ཐུགས་རྡོ་རྗེའི་ཏིང་ངེ་འཛིན་ནོ། །དང་པོ་ནི། ལུགས་འདིའི་བསྐྱེད་རིམ་ཕྲ་
རགས་མཐར་ཕྱིན་པའི་རྣལ་འབྱོར་པས་འོག་སྒོར་ཕྲ་མོ་བསྒོམས་བས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སྟོང་པའི་ཡེ་ཤེས་སྐྱེས་པ་ནས་བཟུང་སྟེ། སྟེང་འོག་གི་རླུང་རྣམས་སྙིང་གའི་དྷཱུ་ཏཱིར་ཐིམ་པ་ལས་བྱུང་བའི་ཡེ་ཤེས་མ་སྐྱེས་ཚུན་ཆད་ཀྱི་
རྫོགས་རིམ་ནི། རྫོགས་རིམ་དུ་གྱུར་པའི་ལུས་དབེན་གྱི་ངོ་བོའོ། །འདི་ལ་དབྱེ་ན། རྗེས་ཐོབ་ཏུ་ཡུལ་དབང་སོགས་ཀྱི་ཆོས་རྣམས་བདེ་སྟོང་གི་རྣམ་འགྱུར་དུ་འཆར་བའི་སོར་སྡུད་དང། བདེ་སྟོང་གི་རྣམ་འགྱུར་ལྷར་འཆར་བའི་བསམ་གཏན་གཉིས་ཡོད། དང་
པོ་སོར་སྡུད་ཀྱི་སྐབས་སུ་མཉམ་བཞག་གི་བདེ་སྟོང་དྲན་ནས་གང་ཤར་ཐམས་ཅད་དེས་རྒྱས་འདེབས་པའི་རྒྱུ་མཚན་ཡོད་དེ། ལྟ་བའི་དཔྱད་བ་རྫོགས་ཚེ་སྟོང་ཉིད་ནི་སྟོང་གཞི་ཆོས་ཅན་དེའི་རང་བཞིན་དང། ཆོས་ཅན་ནི་སྟོང་ཉིད་དེའི་རྣམ་འགྱུར་ཡིན་པར་ཤེས་པ་ནི་
མདོ་སྔགས་ཐུན་མོང་བ་ཡིན་ལ། སྐབས་འདིར་བདེ་སྟོང་རོ་གཅིག་ཏུ་མོས་པའི་གནད་ཀྱིས་ཆོས་ཅན་རྣམས་སྟོང་ཉིད་ཀྱི་རྣམ་འགྱུར་ཡིན་པ་བཞིན་དུ་བདེ་བའི་རྣམ་འགྱུར་དུ་ཡང་མོས་པའི་དབང་གིས་འཇོག་པ་ཡིན་པའི་ཕྱིར་ཏེ། བདེ་ཆེན་ལམ་དུ་བྱེད་པ་ལ་འདི་ལ་
གོམས་པའི་དབང་གིས་གང་ཤར་ཐམས་ཅད་བདེ་བ་འབར་བའི་གྲོགས་སུ་འགྲོ་བ་ཅིག་མེད་ཐབས་མེད་པའི་ཕྱིར་རོ། །གཉིས་པ་བསམ་གཏན་ལ་ལྔ་ཡོད་དེ། བདེ་སྟོང་དབྱེར་མེད་ཀྱི་གཟུང་རྣམ་ལྷའི་སྐུར་ཞིབ་ཏུ་མ་ཕྱེ་བར་སྒོམ་པའི་རྟོག་པ་དང། ཞིབ་ཏུ་ཕྱེ་ནས་སྒོམ་

[019B] བདེ་སྟོང་དབྱེར་མེད་ཀྱི་ཡེ་ཤེས་དང་མཚུངས་ལྡན་གྱི་ཡིད་བདེ་དང། དེ་དང་མཚུངས་ལྡན་གྱི་ཤིན་སྦྱངས་ཀྱི་བདེ་པ་དང། སེམས་རྩེ་གཅིག་པའི་ཏིང་ངེ་འཛིན་ཏེ་ལྔ་ཡོད་དོ། །དེ་ལས་སོར་སྡུད་རྟོག་དཔྱོད་གསུམ་ནི་རྗེས་ཐོབ་ཀྱི་ལུས་དབེན་དང། དགའ་
བདེ་ཏིང་ངེ་འཛིན་གསུམ་ནི་མཉམ་གཞག་དོན་དམ་པའི་ལྷ་བསྒོམ་པའི་ལུས་དབེན་ནོ། །ལུས་དབེན་གྱི་རབ་དབྱེ་ནི། དམ་པ་རིགས་བརྒྱ་དང། དེ་ཉིད་རིགས་ལྔ། གསང་བ་རིགས་གསུམ། གསང་ཆེན་རིགས་གཅིག་གི་ལུས་དབེན་རྣམས་སོ། །དམ་པ་རིགས་བརྒྱ་
ནི༑ ཕུང་པོ་ལྔ། ཁམས་བཞི། མིག་སོགས་སྐྱེ་མཆེད་དྲུག་གཟུགས་སྒྲ་སོགས་ལྔ་སྟེ་རགས་པ་ཉི་ཤུ་ལ་ཆ་ཤས་ལྔ་ལྔར་ཕྱེ་སྟེ། གཤེགས་པ་ལྔ། ཡུམ་བཞི། ས་སྙིབ་སོགས་སེམས་དཔའ་དྲུག་གཟུགས་རྡོ་རྗེ་མ་སོགས་ལྔ་སྟེ་ལྷ་ཉི་ཤུ་ལ་རིགས་ལྔ་ལྔར་ཕྱེ་
སྟེ་སྒོམ་པའོ། །ལྷ་སོ་གཉིས་ལས་ཁྲོ་བོ་བཅུ་དང་བྱམས་པ་ཀུན་བཟང་འདིར་མ་བཤད་པ་ནི་རྩ་རྒྱུད་ལས་དངོས་སུ་གསལ་བར་མ་གསུངས་པའི་དབང་དུ་བྱས་ཀྱི། སྤྱིར་ན་ལུས་དབེན་གྱི་ལྷ་སོ་གཉིས་ཡོད་དེ། གླེང་གཞིའི་སྦས་བཤད་ཀྱི་ལུས་དབེན་གྱི་སྐབས་སུ་ལྷ་སོ་གཉིས་
ཚང་བར་གསུངས་པའི་ཕྱིར། མཆན་འགྲེལ་ལས་ཤེས་པར་བྱའོ། །དམ་པ་རིགས་བརྒྱ་ནི་གཙོ་ཆེར་དཔྱོད་པའི་དབྱེ་བ་ཡིན་ནམ་སྙམ་སྟེ། སོར་སྡུད་ནི་ཞལ་ཕྱག་གི་རྣམ་པ་ཅན་གྱི་ལྷར་བསྒོམ་པ་མིན་ལ། དགའ་བདེ་ཏིང་ངེ་འཛིན་གསུམ་ནི་དོན་དམ་རྣམ་ཅན་ཡིན་
ཞིང༑ རྟོག་པ་ནི་རགས་པ་ཉི་ཤུ་ལྷ་ཉི་ཤུར་སོ་སོར་མ་སྦྱར་བར་སྦྱང་གཞི་ཐམས་ཅད་ལྔར་བསྡུས་ནས་རིགས་ལྔའམ་རྡོ་རྗེ་འཆང་གི་རྣམ་པར་མོས་པ་ཡིན་པའི་ཕྱིར་ཏེ། རྒྱལ་ཚབ་རྗེའི་རིམ་ལྔའི་ཟིན་བྲིས་ལས། རྡོ་རྗེ་འཆང་གི་རྣམ་པ་ཙམ་དུ་མོས་པ་རྟོག་པ་དང་

[020A]༄༅། །ཡུལ་དབང་སོ་སོར་ལྷ་སོ་སོ་དང་སྦྱར་ནས་ཞིབ་ཏུ་སེམས་པར་བྱེད་པ་ནི་དཔྱོད་པ་ཡིན་ལ། ཞེས་དང། རྒྱུད་ཕྱི་མ་ལས། གསང་བ་གསུམ་ནི་རྟོག་པ་སྟེ། །ཞེས་པའི་གསལ་སྒྲོན་ལས། དབང་པོ་དང་ཡུལ་དང་དབང་པོའི་ཤེས་པ་གསུམ་
གསུམ་ནི་གསང་བ་གསུམ་སྟེ་ལྔ་ཚན་གསུམ་པོ་རིགས་ལྔའི་བདག་ཉིད་དོ་ཞེས་རྟོག་པ་ནི་རྟོག་པའོ། །ཞེས་གསུངས་པའི་ཕྱིར། དེའི་ཕྱིར་ཟབ་དོན་གསལ་བའི་ཉི་མ་ལས། ལྷའི་ངོ་བོ་ལ་རྟོག་པ་ནི་རྟོག་པ་དང། ཞལ་ཕྱག་སོགས་ཞིབ་ཏུ་དཔྱོད་པ་ནི་དཔྱོད་
བའི་ཡན་ལག་ཡིན། ཞེས་གསུངས་པས་དབྱད་བྱའོ། །ཕྲ་མོ་བསྒོམས་པས་རླུང་འདུ་ལུགས་དང་དེ་ལས་ཞུ་བདེ་སྐྱེ་ཚུལ་དང། དེ་ལ་དགའ་བཞི་སྟོང་བཞི་འཇོག་ཚུལ་རྣམས་ཡོད་དེ། ལུགས་འདིའི་བསྐྱེད་རིམ་ཕྲ་རགས་མཐར་ཕྱིན་པའི་རྣལ་
འབྱོར་བས་འོག་སྒོར་ཕྲ་མོ་བསྒོམས་པས་རླུང་སེམས་འཇུག་པ་གཅིག་པའི་གནད་ཀྱིས་སེམས་གང་དུ་བཟུང་བ་དེར་རླུང་འདུ་ཞིང། དེ་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་སྟོང་པ་བཞི་རྟགས་དང་བཅས་པ་འབྱུང་
ལ༑ རླུང་དབུ་མར་ཞུགས་པའི་ཚེ་དྷཱུ་ཏཱིའི་ལམ་ནས་ཐུར་སེལ་གྱེན་དུ་ལོག་པས་གཏུམ་མོ་འབར་ནས་ཁམས་ཞུ་སྟེ་བྱང་ཆུབ་ཀྱི་སེམས་ཀྱི་རྒྱུན་འབབ་པ་དང་འཛག་པ་ལས་ཡས་བབས་དང་མས་བརྟན་གྱི་དགའ་བ་བཞི་སྐྱེ་བའི་ཕྱིར། དེ་ཡང་བྱང་སེམས་སྤྱི་བོ་ནས་
མགྲིན་པ། དེ་ནས་སྙིང་ག་དེ་ནས་ལྟེ་བ། དེ་ནས་གསང་གནས་སུ་སླེབ་པ་ན་དགའ་བ་བཞིར་རྡོ་རྗེ་ཕྲེང་བ་ལས་གསུངས་ཤིང། དེ་ལྟ་བུའི་དགའ་བ་བཞི་རེ་རེ་ལ་བྱང་སེམས་དཀར་པོ་བབས་པའི་ཆ་ནས་བཞི་བཞིར་ཕྱེ་ནས་དགའ་བ་བཅུ་དྲུག་དང། དམར་པོ་

[020B] །འདི་ནི་ཡས་བབས་ཀྱི་དགའ་བཞི་ཡིན་ལ། མས་བརྟན་གྱི་དགའ་བཞི་སྐྱེ་ཚུལ་ནི། བྱང་སེམས་གསང་གནས་ནས་ལྟེ་བ། དེ་ནས་སྙིང་ཁ་སོགས་སུ་སླེབ་པ་ན་སྐྱེ་
ཞིང༑ དེ་ལ་དགའ་བ་བཅུ་དྲུག་དང་བཅུ་གཉིས་སྐྱེ་ཚུལ་འདྲའོ། །ཡས་བབས་ཀྱི་དགའ་བ་ལས་མས་བརྟན་གྱི་དགའ་བ་ཆེས་མཆོག་ཏུ་གྱུར་པ་ཡིན་ལ། མས་བརྟན་གྱི་དགའ་བ་བཞི་པོ་གང་རུང་ཡིན་ན་ལྷན་སྐྱེས་ཀྱི་དགའ་བ་ཡིན་པས་ཁྱབ་གསུངས། དྲིལ་བུའི་
རིམ་ལྔའི་རྣམ་བཤད་དུ་ཡས་བས་ཀྱི་དགའ་བ་དང་པོ་གསུམ་ལྷན་སྐྱེས་ཀྱི་དགའ་བར་འཇོག་པའི་སྐབས་ཤིག་ཀྱང་ཡོད་པར་གསུངས་སོ། །དགའ་བཞི་སྐྱེ་བ་ཐམས་ཅད་བྱང་སེམས་འབབ་པའི་རིམ་པ་སྔར་བཤད་པ་ལྟར་སྐྱེ་མི་དགོས་ཏེ། རྡོར་བཟླས་ཀྱིས་གཏུམ་མོ་སྦར་ནས་
བྱང་སེམས་ཞུ་བ་སྟོད་སྨད་ནས་སྙིང་གར་བསྡུས་པ་ལས་དགའ་བཞི་སྐྱེ་བར་གསུངས་བའི་ཕྱིར། དེ་ལ་དཔྱད་བྱ་མང་ཡང་སེམས་དབེན་གྱི་སྐབས་སུ་ཅུང་ཟད་འཆང་ངོ། །གང་ཟག་གི་རིགས་ཁ་ཅིག་ལ་རླུང་དྷཱུ་ཏཱིར་ཐིམ་པ་མེད་པར་དགའ་བཞི་སྐྱེ་བ་ཡོད་པར་གསུངས་པས་
སྤྱིར་དགའ་བ་བཞི་སྟོང་པ་བཞིར་མི་འཇོག་ཀྱང། དགའ་བཞི་སྟོང་བཞིའི་ངོ་བོར་སྐྱེ་བ་ཡོད་དེ། ཕྱག་ཆེན་ཐིག་ལེ་ལས་དགའ་བཞི་སྟོང་བཞིར་གསུངས་པ་ལྟར་མཁས་པ་དུ་མས་བཤད་པའི་ཕྱིར། དེ་དག་ལས་སྐབས་འདིར་ཐུབ་པ་དཔལ་གྱི་བཞེད་པ་ལྟར། བྱང་སེམས་
རྡོ་རྗེའི་རྩ་བ་དང། ནོར་བུའི་མགྲིན་པ་དང། ནོར་བུའི་དབུས་དང། ནོར་བུའི་རྩེ་མོར་སླེབ་པན་སྟོང་པ་བཞི་རིམ་བཞིན་སྐྱེ་བར་བཤད་པ་ནི་མཐུན་ཚབས་ཆེ་བར་གསལ་སྒྲོན་ལས་གསུངས་སོ། །སྟོང་པ་བཞིའི་ཡེ་ཤེས་ཐམས་ཅད་བྱང་སེམས་སྦྱི་བོ་ནས་གསང་གནས་

[021A]༄༅། །ཀྱི་བར་དང། དེ་ནས་སྤྱི་བོའི་བར་དུ་སོང་བ་ལས་འབྱུང་བའི་དགའ་བཞི་ཁོ་ནར་འཆད་ན་ལུགས་འདིའི་གནད་ཆེན་པོ་མ་རྟོགས་པར་རྗེ་བདག་ཉིད་ཆེན་པོས་ཡང་ཡང་གསུངས་སོ། །དེ་ལྟར་ཡར་མར་གྱི་ལྷན་སྐྱེས་ཀྱི་དགའ་བསྐྱེད་ནུས་པ་ན། རང་
བཞིན་མེད་པའི་སྟོང་ཉིད་དང་ཡུལ་ཡུལ་ཅན་དུ་སྦྱར་ནས་མཉམ་གཞག་ཏུ་བསྒོམ་པར་བྱ་ཞིང། རླུང་གཡོས་པའི་དབང་གིས་དེ་ལས་ལངས་པ་ན་མཉམ་བཞག་གི་བདེ་སྟོང་དྲན་ནས་གང་ཤར་ཐམས་ཅད་དེས་རྒྱས་བཏབ་སྟེ། དེ་དང་མི་མཐུན་པའི་ཡིད་
བྱེད་བསྡམས་ཏེ་གནས་ན་ཡུལ་སྣང་ཀུན་བདེ་བར་འཆར་ཞིང། དེའི་རྗེས་སུ་བདེ་བ་འབར་བའི་རྐྱེན་གྱིས་དབང་པོའི་སྒོ་ནས་འཇུག་པའི་རླུང་རྣམས་ནང་དུ་ལྡོག་པ་ན་དབང་ཤེས་ཀྱང་སྡུད་བས། རླུང་ཐིམ་ནས་སྔར་བཞིན་བདེ་བ་རྣམས་སྐྱེ་བར་གསུངས་སོ། །ལུས་
དབེན་གྱི་སྒྲ་བཤད་ཡོད་དེ། དབེན་གཞིའི་ལུས་ནི་རགས་པ་ཉི་ཤུ་སོགས་དང། དབེན་རྒྱུ་ནི་ཐ་མལ་གྱི་སྣང་ཞེན་དང། དབེན་པའི་དོན་ནི་དེ་རྣམས་བདེ་སྟོང་གི་རྣམ་འགྱུར་རམ་ལྷར་སྒོམ་པ་དེ་ཡིན་པའི་ཕྱིར། དེས་ན་ལུས་དབེན་ལ་དེའི་སྒྲ་བཤད་ཚང་མི་
དགོས་ཤིང། ལུས་དབེན་གྱི་སྒྲ་བཤད་ཚང་ན་ལུས་དབེན་ཡིན་མི་དགོས་ཏེ། ངག་དབེན་ཡན་ཆད་དུའང་གང་ཤར་ཐམས་ཅད་བདེན་སྟོང་གིས་རྒྱས་བཏབ་སྟེ་བ་སྒོམ་པ་ཡོད་པའི་ཕྱིར་རོ། །གཉིས་པ་ནི། ལུགས་འདིའི་རྣལ་འབྱོར་པས་སྙིང་གའི་སྣ་རྩེར་སྔགས་ཀྱི་ཐིག་ལེ་
བསྒོམས་པས་སྟེང་འོག་གི་རླུང་རྣམས་སྙིང་གའི་དྷཱུ་ཏཱིའི་ནང་དུ་ཞུགས་གནས་ཐིམ་གསུམ་བྱས་པ་ལས་བྱུང་བའི་སྣང་བའི་ཡེ་ཤེས་སྐྱེས་པ་ནས་བསྒོམས་སྟོབས་ཀྱིས་སྙིང་གའི་རྩ་མདུད་རྫོགས་པར་གྲོལ་ཏེ་རླུང་སྙིང་གའི་མི་ཤིགས་པ་ལ་ཞུགས་གནས་ཐིམ་གསུམ་བྱས་པ་

[021B] །འཕགས་ལུགས་ཀྱི་རྫོགས་རིམ་ལ་རིམ་པ་དྲུག་ཏུ་བྱས་པའི་རིམ་པ་གཉིས་པའི་ངོ་བོའོ། །རིམ་པ་འདི་ལ་ངག་དབེན་ནམ་རྡོ་རྗེ་བཟླས་པ་ཞེས་པ་ནི་ཕྱོགས་གཅིག་གི་མིང་གིས་བཏགས་
པ་སྟེ། འདི་ལ་སྲོག་རྩོལ་གྱི་རྣལ་འབྱོར་གསུམ་ཡོད་པ་གང་ཞིག་སྔགས་ཐིག་དང་རྫས་ཐིག་སྒོམ་པའི་སྲོག་རྩོལ་གྱི་རྣལ་འབྱོར་གཉིས་ནི་ངག་དབེན་དང་རྡོར་བཟླས་གང་ཡང་མ་ཡིན་པའི་ཕྱིར་ཏེ། གསལ་སྒྲོན་ལས། ངག་དབེན་དང་རྡོ་རྗེ་བཟླས་པ་ཞེས་
པ་ནི་སྲོག་རྩོལ་གྱི་ཕྱོགས་གཅིག་གི་མིང་གིས་བཏགས་པ་སྟེ། རིམ་པ་འདི་སྤྱིའི་མིང་ནི་རྒྱུད་ཕྱི་མར་ཡན་ལག་དྲུག་གི་གསུམ་པ་སྲོག་རྩོལ་ཞེས་གསུངས་པའོ། །ཞེས་གསུངས་པའི་ཕྱིར། གཞན་ཡང། དེ་གཉིས་ཆོས་ཅན། ངག་དབེན་དང་རྡོར་བཟླས་མ་
ཡིན་ཏེ། ངག་དབེན་དང་རྡོར་བཟླས་གཉིས་པོ་གང་རུང་ཡིན་ན་སྣ་རྩེར་འོད་ཐིག་སྒོམ་པའི་སྲོག་རྩོལ་གྱི་རྣལ་འབྱོར་ཡིན་པས་ཁྱབ་པའི་ཕྱིར་ཏེ། རང་བཞིན་གྱི་བཟླས་པ་རླུང་ལྡང་འཇུག་གནས་གསུམ་ནི་བདེན་གཞིའི་ངག་དང། དེ་གསུམ་དང་ཡི་གེ་གསུཾ་
གྱི་གདངས་ཐ་དད་དུ་ཞེན་པ་ནི་དབེན་རྒྱུའི་དགག་བྱ་དང། རླུང་ལྡང་འཇུག་གནས་གསུམ་གྱི་གདངས་དང་ཡི་གེ་གསུམ་གྱི་གདངས་དབྱེར་མི་ཕྱེད་པར་སྦྱོར་བ་ནི་དབེན་པའི་དོན་ཡིན་པའི་ཕྱིར་དང། རྡོར་བཟླས་ཀྱང་འདི་ལ་བྱེད་པའི་ཕྱིར་ཏེ། གསལ་སྒྲོན་ལས། རྡོ་
རྗེ་གསུམ་གྱི་ཡི་གེ་གསུམ་དང་རླང་གསུམ་གྱི་གདངས་གསུམ་དབྱེར་མི་གཕྱེ་དཔར་སྦྱར་བའི་ངོ་བོ་ཉིད་ཀྱི་བླས་པ་ལ་རྡོ་རྗེ་བཟླས་པ་ཞེས་བྱའོ། །ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། བཤད་ཚུལ་འདི་མི་འཐད་པར་ཐལ། རྒྱུད་ཕྱི་མར་བཤད་
[022A]༄༅། །པའི་སྲོག་རྩོལ་གསུམ་ག་ངག་དབེན་རྡོ་རྗེ་བཟླས་པའི་རིམ་པར་འདུ་བར་བཤད་པའི་ཕྱིར་ན་མ་ཁྱབ་སྟེ། ངག་དབེན་རྡོ་རྗེ་བཟླས་པའི་རིམ་པར་འདུ་བ་ལ་ངག་དབེན་དང་རྡོ་རྗེ་བཟླས་པ་དངོས་ཡིན་མི་དགོས་པའི་ཕྱིར་ཏེ། དེ་ཉིད་
ལས༑ སྒྲོན་གསལ་ནས་བཤད་པ་ལ་སྣ་རྩེ་གསུམ་དུ་སྒོམ་བའི་སྲོག་རྩོལ་གསུམ་ཡོད་པས། ངག་དབེན་དང་རྡོར་བཟླས་དངོས་མིན་པའི་སྲོག་རྩོལ་ཡོད་ཀྱང། དེ་གཉིས་སྲོག་རྩོལ་གྱི་གཙོ་བོའི་སྒོ་ནས་མིང་འདོགས་སུ་བྱས་ན་དེ་གཉིས་སུ་འདུའོ། །ཞེས་
གསུངས་པའི་ཕྱིར། གཞན་ཡང། སྲོག་རྩོལ་གྱི་རྣལ་འབྱོར་ཡིན་ན་ངག་དབེན་རྡོ་རྗེ་བཟླས་པ་ཡིན་པས་མ་ཁྱབ་པར་ཐལ། ལུས་ཀྱི་གནད་ཆེ་སར་ཡི་གེ་དང་ཐིག་ལེ་སོགས་བསྒོམས་པས་རླུང་དྷཱུ་ཏཱིར་སྡུད་པའི་རྣལ་འབྱོར་ཐམས་ཅད་སྲོག་རྩོལ་གྱི་རྣལ་འབྱོར་ཡིན་པར་དེ་བཞིན་
གཤེགས་པའི་རྡོ་རྗེས་བཤད་པ་གང་ཞིག་དེ་ལ་རྗེ་བདག་ཉིད་ཆེན་པོས། རྩ་འཁོར་གྱི་གནས་སུ་ཡི་གེ་དང་ཐིག་ལེ་བསྒོཾ་པ་སོགས་ཐམས་ཅད་རླུང་དྷཱུ་ཏཱིར་སྡུད་པའི་ཐབས་སུ་འགྱུར་བར་བཤད་ནས། སྲོག་རྩོལ་རྒྱ་ཆེན་པོར་བཏང་བ་འདི་རྨད་དུ་
བྱུང་བའི་ལེགས་བཤད་ཅིག་འདུག་སྟེ། ཞེས་སོགས་བསྔགས་པ་མཛད་པའི་ཕྱིར་རོ། །སྲོག་རྩོལ་གསུམ་སྒོམ་པའི་རིམ་པ་ཡོད་དེ། ལུས་དབེན་གྱི་སྐབས་སུ་རླུང་དྷཱུ་ཏཱིར་སྡུད་ནུས་ཀྱང་སྙིང་གའི་དྷཱུ་ཏཱིར་སྡུད་མ་ནུས་པ་སྡུད་པའི་ཆེད་དུ། སྙིང་གའི་
སྣ་རྩེར་སྔགས་ཀྱི་ཐིག་ལེ་སྒོམ་པ་དང། དེ་ཡུན་རིང་དུ་གོམས་པ་ལས་སྟོང་པ་བཞིའི་ཡེ་ཤེས་ཐོག་མར་སྐྱེས་པ་ནས་ངག་དབེན་རྡོ་རྗེ་བཟླས་པའི་མིང་གིས་བཏགས་པའི་སྲོག་རྩོལ་གྱི་རིམ་པར་འཕོ་བ་ཡིན་ནོ། །འདི་ནི་སེམས་དབེན་རྗེས་མཐུན་པ་ཡིན་པས་

[022B] གསལ་སྒྲོན་ལས། སྙིང་གར་མི་ཤིགས་པ་སྒོམ་པའི་གནད་ལེགས་པར་ཤེས་ནས་རིང་དུ་གོམས་པ་ལས་སྟོང་པ་བཞིའི་ཡེ་ཤེས་ཐོག་མར་སྐྱེ་བ་ནས་སེམས་དབེན་རྗེས་མཐུན་པ་ཡིན་པས་
དེའི་སྒོ་ནས་དེའི་མིང་གདགས་སུ་རུང་ཡང་མཚན་ཉིད་པ་ནི་མིན་ནོ། །ཞེས་གསུངས་པས་སོ། །དེ་ལྟར་སྙིང་གར་རླུང་སྡུད་པའི་ཐབས་སྔགས་ཐིག་བསྒོམས་པས་རླུང་བསྡུས་ཏེ་དྷཱུ་ཏཱིར་ཐིམ་པ་ནི། སྙིང་གའི་མི་ཤིགས་པ་དང་ཉེ་བའི་དྷཱུ་ཏཱིར་ཐིམ་པ་ཡིན་གྱི་
མི་ཤིགས་པ་དངོས་ལ་ཐིམ་པ་མིན་ལ། མི་ཤིགས་པ་དངོས་ལ་རླུང་ཐིམ་པ་ལ་དེའི་རྩ་མདུད་ལྷོད་པར་སོང་དགོས་པས། དེའི་དོན་དུ་གདོང་གི་སྣ་རྩེར་འོད་ཐིག་སྒོམ་པའི་སྲོག་རྩོལ་ཞེས་པ་རླུང་ལྡང་འཇུག་གནས་གསུམ་གྱི་རང་གདངས་དང་ཡི་གེ་གསུམ་གྱི་གདངས་
དབྱེར་མི་བྱེད་པར་སྦྱོར་བའི་རྡོ་རྗེ་བཟླས་པ་སྒོམ་པ་ཡིན་ཏེ། སྨྱུག་མའི་སྦུབས་འགགས་པ་ལ་ཐུར་མ་རིང་པོས་དེའི་ནང་དུ་འབྱུང་འཇུག་བྱས་པས་བྱེད་པ་བཞིན་དུ། རྩ་མདུད་རྣམས་དེའི་ནང་དུ་རླུང་འབྱུང་འཇུག་བྱས་པས་འབྱེད་པའི་ཕྱིར། རླུང་སྔགས་
དབྱེར་མེད་དུ་སྦྱོར་བ་ཡང་རླུང་ལྡང་འཇུག་གནས་གསུམ་གྱི་གདངས་ཡི་གེ་གསུམ་བྲིས་པའི་རྣམ་པ་དང་ཐ་མི་དད་དུ་བྱེད་པ་མིན་ཞིང། ཚིག་ཏུ་བཏོན་པའི་ཕྱི་རོལ་གྱི་ངག་དང་ཐ་མི་དད་དུ་བྱེད་པ་ཡང་མིན་ལ། ཚིག་ཏུ་མ་བཏོན་ཀྱང་ཚིག་ཏུ་བཏོན་པའི་རྣམ་པ་ཡིད་
ལ་བྱེད་པ་ཕྱི་རོལ་གྱི་གདངས་དང་ཐ་མི་དད་དུ་བྱེད་པ་ཡང་མིན་གྱི། རྩའི་ནང་དུ་རླུང་རྒྱུ་བའི་ཚེ་ཡི་གེ་གསུམ་གྱི་གདངས་དང་འདྲ་བ་སྒྲོག་བཞིན་པར་ཡོད་པ་དེ་ཉིད་རང་གིས་ངོ་ཤེས་པར་བྱས་ནས། དེ་ལ་མ་ཡེངས་པར་ཡིད་གཏོད་པ་ནི་སྐབས་འདིའི་

[023A]༄༅། །རྡོར་བཟླས་བྱེད་ཚུལ་ཡིན་ནོ། །རྡོར་བཟླས་ལ་བཟླས་པའི་ཡུལ་རླུང་གི་སྒོ་ནས་ཕྱེ་ན། རྩ་བ་དང་ཡན་ལག་གི་རྡོར་བཟླས་གཉིས་དང། དེ་གཉིས་ལའང་རིམ་བཞིན་བཞི་དང་ལྔར་དབྱེ་བའོ། །བཟླས་བའི་སྔགས་ཀྱི་སྒོ་
ནས་ཕྱེ་ན། ཧཱུཾ་ཧོཿའི་ཡི་གེ་གཉིས་ཀྱི་རྡོར་བཟླས་དང། ཡི་གེ་གསུམ་གྱི་རྡོར་བཟླས་གཉིས་ཡོད། རྫོགས་རིམ་པས་རྡོར་བཟླས་བྱེད་པའི་སྐབས་གསུམ་ཡོད་དེ། དེས་ཞི་རྒྱས་དབང་དྲག་གི་ལས་སྒྲུབ་པའི་དོན་དུ་རྡོར་བཟླས་བྱེད་པ་ན། རྩ་བའི་
རླུང་བཞི་ལ་བྱེད་ལ། དེས་མིག་དང། རྣ་བ་དང། སྣ་དང། ལྕེ་དང། ལུས་ཀྱི་མངོན་ཤེས་ལྔ་སྒྲུབ་པའི་དོན་དུ་རྡོར་བཟླས་བྱེད་པ་ན། རིམ་བཞིན་རྒྱུ་བ་སོགས་ཡན་ལག་གི་རླུང་ལྔ་ལ་བྱེད་ཅིང། ལུས་དབེན་སྔོན་དུ་སོང་ནས་སེམས་
དབེན་གྱི་སྟོང་པ་རྣམས་འདྲེན་པའི་དོན་དུ་རྡོར་བཟླས་བྱེད་པ་ན། ཐོག་མར་རྩ་བའི་རླུང་བཞི་དང། དེ་ལ་ནུས་པ་རྙེད་པའི་མཚམས་ཤིག་ནས་ཡན་ལག་གི་རླུང་ལྔ་ལ་བྱེད་པར་གསུངས་སོ། །གསང་བའི་སྣ་རྩེར་རྫས་ཐིག་བསྒོམ་པ་ནི། རང་དང་ལས་
རྒྱ་གཉིས་སྙོམས་པར་ཞུགས་པ་ལས་བྱང་སེམས་དྷཱུ་ཏཱིའི་མར་སྣ་གཉིས་འཕྲད་མཚམས་སུ་འཕོ་མེད་དུ་འཛིན་པ་དང། རང་དང་ཡེ་རྒྱའི་དྷཱུ་ཏཱིའི་མར་སྣ་གཉིས་འཕྲད་མཚམས་སུ་ཐིག་ལེ་ལ་དམིགས་ནས་བསྒོམ་པ་གཉིས་ཡོད་དོ། །དེ་ལྟར་བསྒོམ་པའི་
དགོས་པ་ཡོད་དེ། སྲོག་རྩོལ་སྔ་མ་གཉིས་ཀྱིས་སྙིང་གར་རླུང་སྡུད་མ་ནུས་པ་སྡུད་པར་བྱེད་ལ། རྫས་ཐིག་བསྒོམ་པ་འདིས་སྙིང་གར་རླུང་བསྡུས་པའི་བོགས་འདོན་དུ་འགྲོ་བའི་ཕྱིར་རོ། །ཕྱག་རྒྱ་གཉིས་དང་སྦྱོར་བའི་སྲོག་རྩོལ་ནི་རྡོར་བཟླས་མཐར་ཕྱིན་པའི་

[023B] འདི་སྙིང་གར་རླུང་སྡུད་པའི་ཐབས་སུ་འགྲོ་ཚུལ་ནི་གསལ་སྒྲོན་ལས་ཤེས་པར་བྱ་དགོས་སོ། །འདི་ལ་ཁ་ཅིག་སྙིང་གར་རླུང་ཐིམ་པ་ལ་སྙིང་གའི་རྩ་མདུད་ལྷོད་པར་སོང་བས་ཁྱབ་ཟེར་ན། དེ་མི་འཐད་པར་ཐལ། རླུང་
སྙིང་གར་ཐིམ་པ་བྱུང་ཡང་སྙིང་གའི་དྷཱུ་ཏཱིར་ཐིམ་པ་མིན་པ་ཡོད་པའི་ཕྱིར་ཏེ། རླུང་ནང་དུ་ཐིམ་པ་ལ་དྷཱུ་ཏཱིར་ཐིམ་བསམ་ཁྱབ་པའི་ཕྱིར་ཏེ། གསལ་སྒྲོན་ལས། སྔར་བཤད་པ་ལྟར་རླུང་དྷཱུ་ཏཱིར་ཚུད་པའི་རྟགས་ངེས་པ་ཅན་འབྱུང་ཞིང། རང་ཤུགས་ཀྱིས་
རླུང་ནང་དུ་རིང་དུ་གནས་པ་བྱུང་བའི་ཚེ་ཐིམ་ན་དྷཱུ་ཏཱིར་ཐིམ་པས། སྟོང་པ་རྣམས་བཤད་པ་བཞིན་འཆར་ལ། དེ་འདྲ་བ་མིན་པའི་སྐབས་སུ་ནང་དུ་ཐིམ་པ་བྱུང་ཡང་དྷཱུ་ཏཱིར་ཐིམ་པ་མིན་པས་སྟོང་པ་རྣམས་བཤད་པ་བཞིན་མི་འོང་ངོ། །ཞེས་གསུངས་པའི་ཕྱིར་
བྱས་པ་ལ་ཁོ་ན་རེ། རླུང་སྙིང་གའི་དྷཱུ་ཏཱིར་ཐིམ་པ་ལ་སྙིང་གའི་རྩ་མདུད་ལྷོད་པར་སོང་བས་ཁྱབ་པར་ཐལ། སྙིང་གའི་རྩ་མདུད་ལྷོད་པར་མ་སོང་བར་སྙིང་གའི་དྷཱུ་ཏཱིར་རླུང་འཛུད་མི་རུང་པའི་ཕྱིར་ཟེར་ན། རྟགས་མ་གྲུབ་སྟེ། དེ་ཉིད་ལས། སྙིང་གའི་མི་ཤིགས་པ་
དངོས་ལ་རླུང་ཐིམ་བ་ལ་ནི་དེའི་རྩ་མདུད་ལྷོད་པར་སོང་བ་དགོས་པས། དེའི་སྔོན་དུ་སྙིང་གར་སྡུད་པའི་ཐབས་ཀྱིས་བསྡུས་ཏེ་དྷཱུ་ཏཱིར་ཐིམ་པ་ནི་དེ་དང་ཉེ་བའི་དྷཱུ་ཏཱིར་ཐིམ་པ་ཡིན་གྱི་དེར་ཐིམ་པ་མིན་ནོ། །དེ་བཞིན་དུ་རླུང་དྷཱུ་ཏཱིར་ཚུད་པ་བྱུང་ཡང་རྩ་མདུད་ཀྱི་
གནས་ཀྱི་དྷཱུ་ཏཱི་ནས་འགྲོ་འོང་བྱེད་མི་ནུས་སོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། བཤད་ཚུལ་འདི་མི་འཐད་པར་ཐལ། སྙིང་གའི་མི་ཤིགས་པར་རླུང་ཐིམ་པ་ལ་རྩ་མདུད་ལྷོད་པར་སོང་དགོས་ལ། སྙིང་གའི་དྷཱུ་ཏཱིར་རླུང་ཐིམ་པ་ལ་རྩ་མདུད་

[024A]༄༅། །ལྷོད་པར་སོང་མི་དགོས་པར་བཤད་པ་འདི་ནི་སྙིང་གའི་དབུས་ཀྱི་རྩ་མདུད་ཀྱི་དབང་དུ་བྱས་ཀྱི། སྙིང་གའི་དྷཱུ་ཏཱིར་རླུང་ཐིམ་པ་ལ་དེའི་སྟེང་འོག་གི་རྩ་མདུད་ལྷོད་པར་སོང་དགོས་པའི་ཕྱིར་ཏེ། དབྱངས་ཅན་དགའ་བློའི་ས་ལམ་ལས་
ལྡང་འཇུག་གནས་གསུམ་གྱི་རང་གདངས་ཡི་གེ་གསུམ་གྱི་གདངས་སུ་ཤར་བའི་རྡོ་རྗེ་བཟླས་པ་བྱས་པ་ལ་བརྟེན་ནས། སྙིང་གའི་གོང་འོག་གི་རྩ་མདུད་ལྷོད་པར་སོང་སྟེ་སྟེང་འོག་གི་རླུང་རྣམས་སྙིང་གའི་དྷཱུ་ཏཱིའི་ནང་དུ་ཐིམ་པ་ལས་བྱུང་བའི་སྣང་བའི་ཡེ་ཤེས་
སྐྱེས་པ་ན། ལུས་དབེན་ནས་ངག་དབེན་དུ་འཕོས་པ་ཡིན། ཞེས་གསུངས་པའི་ཕྱིར་ཟེར་ན་དཔྱད་པར་བྱ་སྟེ། ལུས་དབེན་ནས་ངག་དབེན་གྱི་རིམ་པར་འཕོ་བ་ལ་རྡོ་རྗེ་བཟླས་པ་བསྒོམ་མི་དགོས་བའི་ཕྱིར་ཏེ། རྡོར་བཟླས་ཀྱི་སྔོན་དུ་སྔགས་ཐིག་བསྒོམ་པའི་
སྲོག་རྩོལ་འགྲོ་དགོས་པ་གང་ཞིག་དེའི་སྐབས་སུ་ལུས་དབེན་ནས་ངག་དབེན་གྱི་རིམ་པར་འཕོ་བ་ཡིན་པའི་ཕྱིར། དང་པོ་གྲུབ་སྟེ། ལེའུ་གསུམ་པར། རིན་ཆེན་བརྟན་པར་གྱུར་ནས་སྤྲོ། །བརྟན་པར་མ་གྱུར་ཡོངས་མི་སྤྲོ། །ཞེས་པའི་གཞུང་
གི་མཐར་ཐུག་གི་དོན་བཤད་པའི་སྐབས་ཀྱི་སྒྲོན་གསལ་ལས་དེ་ལྟར་གསུངས་པའི་ཕྱིར། དེར་རྡོར་བཟླས་མཐར་ཐུག་ཏུ་བཤད་པ་ན་འགྲེལ་བ་བཞི་སྦྲག་གི་མཐའ་གཅོད་ལས། རྡོར་བཟླས་འདིས་ཟུང་འཇུག་སྐྱེད་པ་རྡོར་བཟླས་ཀྱི་ལས་སུ་བྱ་
བའི་སྒོ་ནས་མཐར་ཐུག་ཏུ་གསུངས་པའམ། ཡང་ན་ཟུང་འཇུག་གི་སྐབས་སུ་ཡང་དག་དབེན་གྱི་སྐབས་དང་འདྲ་བའི་རྡོར་བཟླས་བྱེད་པ་ཕྱོགས་གཅིག་ལ་དགོངས་ནས་དེ་ལྟར་བཤད་དོ། །ཞེས་གསུངས་པ་ལྟར་ཡིན་ནོ། །གཉིས་པ་གྲུབ་སྟེ། ལུས་དབེན་

[024B] སྤྲོས་པས་ཆོག་གོ་གསུམ་པ་ནི། ནང་གི་རྐྱེན་རྡོར་བཟླས་དང་བསམ་གཏན་གཉིས་ཀྱི་སྡུད་རིམ། ཕྱིའི་རྐྱེན་ཕྱག་རྒྱའི་སྲོག་རྩོལ་ལ་བརྟེན་ནས་སྙིང་གའི་རྩ་མདུད་རྫོགས་
པར་གྲོལ་ཏེ་རླུང་རྣམས་སྙིང་གའི་མི་ཤིགས་པ་ལ་ཐིམ་པ་ལས་བྱུང་བའི་སྣང་བའི་ཡེ་ཤེས་སྐྱེས་པ་ནས་བཟུང་སྟེ། མ་དག་པའི་སྒྱུ་ལུས་མ་ཐོབ་པའི་སྐབས་ཀྱི་རྫོགས་རིམ་ནི། སེམས་དབེན་གྱི་རིམ་པའི་ངོ་བོའོ། །སེམས་དབེན་གསར་དུ་སྐྱེད་པ་ལ་ཁྱབ་བྱེད་ལ་
དམིགས་པའི་རྡོར་བཟླས་བྱེད་པར་ཟབ་དོན་གསལ་བའི་ཉི་མར་བཤད་ཀྱང་གསལ་སྒྲོན་སོགས་ལས་དེ་ལྟར་གསལ་བར་མ་གསུངས་པས་ཁུངས་བཙལ་པར་བྱའོ། །འདི་ལ་མཁས་པ་ཁ་ཅིག་སེམས་དབེན་གྱི་ཡེ་ཤེས་གསུམ་སྐྱེད་པ་ལ་ལས་རྒྱ་བརྟེན་དགོས་པ་ནི་
རིམ་ལྔ་ལས། སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་འཕགས། །ཡེ་ཤེས་གསུམ་གྱི་དབྱེ་བ་ནི། །གསལ་བར་འདི་ལས་མཚོན་པར་འགྱུར། །ཞེས་གསུངས་པའི་དགོངས་པ་ཡིན་ཏེ། མཁས་གྲུབ་རྗེའི་གསུང་ཟིན་བྲིས་ལས། སྲོག་རྩོལ་
གསུམ་དང་ཁྱད་པར་དུ་རྡོར་བཟླས་ཏེ་ནང་གི་རྐྱེན་གསུམ་དང། ཕྱིའི་རྐྱེན་ནི་རིམ་ལྔ་ལས། སྒྱུ་མ་དག་ནི་ཐམས་ཅད་ལས། །ཞེས་པ་ནས། གསལ་བར་འདི་ལས་མཚོན་པར་ནུས། །ཞེས་གསུངས་པ་ལྟར། ཕྱག་རྒྱ་སྲོག་རྩོལ་དུ་སོང་བ་སྟེ་ཕྱི་ནང་གི་རྐྱེན་དེ་
དག་ལ་བརྟེན་ནས་སེམས་དབེན་གྱི་ཡེ་ཤེས་བསྐྱེད་ནུས་ཀྱི། ཞེས་དང། ངག་དབེན་ཐོག་མར་བསྒོམ་པ་ནས་སྙིང་གའི་རྩ་མདུད་ལྷག་མ་མ་ལུས་པར་མ་གྲོལ་བར་གྱི་སྟོང་པ་བཞི་གང་ཤར་ཐམས་ཅད་ནི་ངག་དབེན་ཡིན་ལ། སྙིང་གའི་རྩ་མདུད་

[025A]༄༅། །ལྷག་མ་མ་ལུས་པར་གྲོལ་བ་ལ་ནི་གོང་དུ་བཤད་པའི་ཕྱི་ནང་གི་ཐབས་གཉིས་ཀ་དགོས་སོ། །ཞེས་གསུངས་པའི་ཕྱིར། ཞེས་འདོད་དོ། །འདི་ལ་མཁས་པ་ཁ་ཅིག་ན་རེ། སེམས་དབེན་མཐར་ཐུག་གི་ཡེ་ཤེས་
གསུམ་སྐྱེད་པ་ལ་ལས་རྒྱ་བརྟེན་དགོས་པ་ནི་རིམ་ལྔའི་གཞུང་འདིའི་དགོངས་པ་ཡིན་གྱི་སེམས་དབེན་ཙམ་ལ་མིན་ཏེ། གསལ་སྒྲོན་ལས། སྒྱུ་ལུས་ཀྱི་སྒྲུབ་གཞིའི་སེམས་དབེན་གྱི་ཡེ་ཤེས་གསུམ་རྫོགས་པར་སྐྱེད་པ་ལ་ཕྱིའི་ཕྱག་རྒྱ་དགོས་སོ། །ཞེས་
དང༑ རྗེ་རིན་པོ་ཆེས་འདུས་བའི་བཀའ་གནད་བསྟན་པ་ལས། གང་ཞིག་ཐུན་མོང་ལམ་གྱིས་རྒྱུད་སྦྱངས་ཤིང། །དབང་གིས་ལེགས་སྨིན་སྡོམ་པ་ཡོངས་སུ་དག་དྲན་པ་གཅིག་པའི་རྣལ་འབྱོར་མཐར་ཕྱིན་ཅིང། །རྡོ་རྗེ་གསུམ་གྱི་ཏིང་
འཛིན་རྙེད་པ་དེས། །སྒྱུ་མ་འོད་གསལ་བདེན་པ་གཉིས་ཀྱི་ལམ། །ཆོས་དང་གཟུགས་སྐུ་གཉིས་ནི་མཐོང་ཆོས་ལ། །མངོན་དུ་འགྱུར་བའི་ཉེ་རྒྱུར་འཇུག་པ་ན། །ཕྱག་རྒྱ་བཟང་ལས་བདེ་ཆེན་མཚོན་པར་བྱ། །ཞེས་གསུངས་པའི་ཕྱིར་
ཁྱབ་སྟེ། འདིའི་རྡོ་རྗེ་གསུམ་གྱི་ཏིང་ངེ་འཛིན་ནི་དབེན་པ་གསུམ་གྱི་མིང་མིན་གྱི། བསྐྱེད་རིམ་པའི་རྡོ་རྗེ་གསུམ་གྱི་ཏིང་ངེ་འཛིན་མ་ཡིན་པའི་ཕྱིར་ཏེ། ཚེ་འདིར་འཚང་རྒྱ་བའི་རྒྱུར་གསུངས་པས་ཤེས་པའི་ཕྱིར་ཞེས་འདོད་དོ། །འདི་ལ་ཁ་ཅིག་ན་རེ། གཞུང་
འདིས་ཚེ་འདིར་འཚང་རྒྱ་བ་ལ་མེད་དུ་མི་རུང་བར་ལས་རྒྱ་བརྟེན་དགོས་པའི་མ་མཐའི་མཚམས་བསྟན་པ་མིན་གྱི། རྫོགས་རིམ་གྱི་བོགས་འབྱིན་གྱི་སྦྱོད་པ་བྱ་རན་པའི་མཚམས་བསྟན་བ་ཡིན་ཏེ། དེ་ལ་ནི་སེམས་དབེན་ཐོབ་པས་ཁྱབ་པའི་

[026B] དེ་ལྟར་གསལ་སྒྲོན་ལས་གསུངས་པའི་ཕྱིར་རོ། །ཞེས་ཟེར། འདི་ལ་ཁ་ཅིག་ན་རེ། ཚེ་འདིར་འཚང་རྒྱ་བ་ལ་ལས་རྒྱ་ངེས་པར་བརྟེན་དགོས་པའི་མ་མཐའི་ས་མཚམས་ནི་སེམས་དབེན་ཐོབ་པ་ནས་ཡིན་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་
ཊཱི་ཀ་ལས། འདིར་ཕྱག་རྒྱ་དང་སྟོང་པ་གསུམ་རྗེས་སུ་འགྲོ་ལྡོག་ངེས་པར་གསུངས་པ་ནི། སྒྱུ་མའི་སྐུ་སྒྲུབ་ནུས་པའི་སེམས་དབེན་གྱི་སྟོང་པ་གསུམ་རྫོགས་པར་སྐྱེ་བ་ཕྱག་རྒྱ་ལ་ངེས་པར་ལྟོས་པ་ལ་དགོངས་པ་ཡིན་ཏེ། དེ་མེད་ན་སེམས་དབེན་གྱི་
མཚན་ཉིད་འགའ་ཞིག་ཚང་བའི་ཡེ་ཤེས་གསུམ་སྐྱེ་ཡང་མཚན་ཉིད་རྫོགས་པ་མི་སྐྱེ་བའི་ཕྱིར་རོ། །ཞེས་གསུངས་པའི་ཕྱིར། ཞེས་འདོད་དོ། །འདི་ནི་རྗེའི་དགོངས་བ་ཡིན་ནམ་སྙམ་ཡང་ཁ་ཚོན་གཅོད་དཀའ་བས་དཔྱོད་པའི་སྒོ་ཅོམ་བཀོད་
དོ༑ ༑ཡང་ཁ་ཅིག་ན་རེ། ལས་རྒྱ་བརྟེན་དགོས་པའི་མཚམས་སེམས་དབེན་ཐོབ་པ་ནས་ཡིན་ཟེར་བ་མི་འཐད་དེ། གང་ཟག་མཚན་ཉིད་ཚང་བ་ལ་རིམ་གཉིས་སྒོམ་པའི་སྔོན་དུ་དབང་གསུམ་པ་དངོས་དབང་དུ་བསྐུར་བ་ཡོད་པ་གང་ཞིག་གསང་བ་གྲུབ་པ་
ལས༑ ལས་དང་པོ་བས་ཕྱིའི་ཕྱག་རྒྱའི་ཐབས་སྤངས་ན་ཐབས་གཞན་གྱིས་དགའ་བཞིའི་ལྷན་སྐྱེས་མཚོན་དུ་མེད་པར་གསུངས་པའི་ཕྱིར་ན་མ་ཁྱབ་སྟེ། དང་པོ་ནི་སྲིད་པ་ཙམ་ཡིན་གྱི་ངེས་གཟུང་མིན་ལ། གཉིས་པ་ཡང་བསྐྱེད་རིམ་གྱི་སྐབས་སུ་རླུང་དྷཱུ་ཏཱིར་འཛུད་པ་
ལ་ལས་རྒྱ་བརྟེན་དགོས་པར་བཤད་པ་ཡིན་པའི་ཕྱིར། འདིའི་དགོས་པ་ནི་བསྐྱེད་རིམ་གྱི་བདེ་སྟོང་བསྐྱངས་པས། རྫོགས་རིམ་གྱི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར་བ་དང། རྫོགས་རིམ་གྱི་ལུས་ལ་གནད་དུ་བསྣུན་པའི་ཐབས་

[026A]༄༅། །རྣམས་བསྒོམ་པ་ན་རླུང་འདུ་བར་ཤིན་ཏུ་སླ་བ་སོགས་ཀྱི་དགོས་པ་མང་པོ་ཡོད་ཀྱང། ཡུལ་རྟེན་གྱི་མཚན་ཉིད་ཚང་བ་ཤིན་ཏུ་དཀོན་པར་གསུངས་ཤིང། ཚུལ་བཞིན་མ་བྱས་ན་ངན་འགྲོར་ལྟུང་བའི་ཉེས་དམིགས་ཆེ་བར་གསུངས་
པས༑ ཡེ་རྒྱ་ཙམ་གྱིས་བསྐྱེད་རིམ་ཕྲ་རགས་མཐར་ཕྱིན་ནས་རྫོགས་རིམ་གྱི་ལུས་ལ་གནད་དུ་བསྣུན་པའི་ཐབས་སྒོམ་པ་ནི་ཤིན་ཏུ་བཟང་སྟེ། དེ་འདྲ་བའི་ལམ་གྱིས་སེམས་དབེན་བསྐྱེད་ནུས་ཤིང། སེམས་དབེན་ཐོབ་ནས་ལས་རྒྱ་བརྟེན་པ་ན་དེ་
འདྲ་བའི་ཉེས་དམིགས་མི་འབྱུང་བའི་ཕྱིར་རོ། །རླུང་སྡུད་པའི་ཐབས་བསྒོམས་པས་རླུང་དྷཱུ་ཏཱིར་ཞུགས་པའི་རྟགས་སྣ་བུག་གཉིས་ནས་རླུང་མཉམ་རྒྱུ་ཤེད་མཚུངས་ངེས་ཅན་ཐེངས་པ་འབྱུང། གནས་པའི་རྟགས་སྣ་བུག་གི་རྒྱུ་བ་ཆད། སྣ་བུག་
གི་རྒྱུ་བ་ལོག་ནས་ནང་དུ་གནས་ཀྱང། མ་ཐིམ་ན་ལུས་གད་པ་ལྟ་བུ་ཡང་འབྱུང་བར་གསུངས་སོ། །ཐིམ་པའི་རྟགས་ཆུ་མེ་རླུང་བཞི་སྔ་མ་ཕྱི་མར་ཐིམ་པ་ན་རིམ་བཞིན་སྨིག་རྒྱུ་དུ་བ་མཁའ་སྣང་མེ་ཁྱེར་ལྟ་བུའི་སྣང་བ་འཆར། རླུང་སྣང་བ་ལ་ཐིམ་པར་
བརྩམས་པ་ན་མར་མེ་འབར་བ་ལྟ་བུའི་སྣང་བ་འཆར། འདི་དག་ལ་རགས་པ་ཉེར་ལྔའི་ཐིམ་རིམ་སྦྱོར་ཚུལ་ནི་རྣམ་གཞག་རིམ་པའི་རྣམ་བཤད་དང་འགྲེལ་པ་བཞི་སྒྲག་གི་མཐའ་གཅོད་ལས་ཤེས་པར་བྱའོ། །རྟགས་འདི་དག་སྔ་མ་ལས་ཕྱི་མ་གསལ་
དུ་སོང་བའི་དཔེ་ཡིན་ཞེས་པ་དང། རྟགས་ཅན་གྱི་ཤེས་པ་བརྟན་གཡོའི་ཚད་ཡིན་ཞེས་པ་དང། སྨིག་རྒྱུ་སོགས་དང་འདྲ་བའི་སྣང་བ་འཆར་བ་ཡིན་ཞེས་པའི་བཞེད་པ་གསུམ་འབྱུང་བ་ལས་ཕྱི་མ་ལེགས་པར་གསུངས་སོ། །རང་བཞིན་གྱི་རྟོག་པ་རླུང་དང་

[026B] སྣང་བ་རླུང་དང་བཅས་པ་མཆེད་པ་ལ་ཐིམ་པ་ན་དེ་ལ་ཉི་འོད་ཀྱིས་ཁྱབ་པ་ལྟ་བུའི་སྣང་བ་དང། མཆེད་པ་རླུང་དང་བཅས་པ་ཉེར་ཐོབ་ལ་ཐིམ་པ་ན་དེ་ལ་
སྨག་འཐུག་པོས་ཁྱབ་པ་ལྟ་བུའི་སྣང་བ་དང། ཉེར་ཐོབ་རླུང་དང་བཅས་པ་འོད་གསལ་ལ་ཐིམ་པ་ན་སློག་བྱེད་ཀྱི་རྐྱེན་གསུམ་དང་བྲལ་བའི་ནམ་མཁའི་རང་མདོག་ལྟ་བུའི་སྣང་བ་འཆར་བར་གསུངས་སོ། །ས་ཆུ་ལ་ཐིམ་པ་སོགས་ལས་ལོག་པ་དང་ཆུ་ལོག་པ་
སོགས་ཀྱི་ཐ་སྙད་སྦྱར་བའང་ཡོད་ལ། དེའི་དོན་ནི་རང་གི་ལུས་ཀྱི་སའི་ཁམས་ཀྱིས་རྣམ་ཤེས་ཀྱི་རྟེན་བྱེད་པའི་ནུས་པ་ལོག་ནས་ནུས་པ་དེ་ཆུ་ལ་འཕོས་པ་ལྟ་བུ་ལས་ཆུ་ལ་ཐིམ་ཞེས་གསུངས་ཏེ། མེ་རླུང་ལ་ཐིམ་པའི་བར་དུའང་དེ་བཞིན་ནོ། །རླུང་ཐིམ་ཞེས་པ་ནི་རང་བཞིན་
གྱི་རྟོག་པ་དངོས་སུ་གཡོ་བར་བྱེད་པའི་རླུང་གིས་རྣམ་ཤེས་ཀྱི་བཞོན་པ་བྱེད་པའི་ནུས་པ་ལོག་ནས་དེའི་ནུས་པ་སྣང་བའི་རླུང་ལ་འཕོས་པ་ལྟ་བུ་ལ་རླུང་སྣང་བ་ལ་ཐིམ་པར་གསུངས་ཀྱི་རླུང་ཐམས་ཅད་ཐིམ་པ་མི་སྲིད་དོ། །རང་བཞིན་སྣང་བ་ལ་ཐིམ་པ་ཡང་རང་བཞིན་གྱི་རྟོག་
པས་ཡུལ་འཛིན་པའི་ནུས་པ་ལོག་པའོ། །སྟོང་པ་བཞི་སྔ་མ་ཕྱི་མར་ཐིམ་པའང་དེས་ཤེས་པར་བྱའོ། །ས་ཆུ་ལ་ཐིམ་པ་སོག་རྗེས་མཐུན་པ་ནི། གཞི་དུས་ཀྱི་ཕོ་མོ་སྦྱོར་བ་དང། གཉིད་གཉིད་དུ་འགྲོ་བའི་དུས་དང། བརྒྱལ་བ་ལ་སོགས་པའི་སྐབས་དང་
ལམ་དུས་སུ་ཐོག་མར་དབང་གསུམ་པ་དང། རྡོར་བཟླས་མན་ཆད་དུའང་འབྱུང་མོད་ཀྱང། མཚན་ཉིད་པ་ནི། གཞི་དུས་ཀྱི་འཆི་བའི་དུས་དང། ལམ་དུས་སུ་སེམས་དབེན་ནས་བརྩམས་ཏེ་འབྱུང་བ་ཡིན་ནོ། །ཞེས་མངོན་པར་བྱང་ཆུབ་པའི་

[027A]༄༅། །རིམ་པའི་བཤད་པ་ལས་གསུངས་སོ། །ལུས་ལ་གནད་དུ་བསྣུན་པ་ལས་འཆར་བའི་རྟགས་ལ་ཡང། དབང་པོའི་སྒོ་རྣམས་ནས་ཕྱིར་ཧ་ཅང་གཡོ་བའི་རླུང་ཅུང་ཟད་ནང་དུ་ལྡོག་པར་རྩོམ་པ་དང། ཅུང་ཟད་ལོག་པ་དང། དབུ་མར་
ཅུང་ཟད་ཚུད་པ་ལ་སོགས་པའི་རྟགས་ནས་བཟུང་སྟེ། ལམ་མཐོན་པོར་སོང་བའི་སྐབས་ཀྱི་ལྡོག་པ་དང། ལོག་རྟགས་ཁྱད་པར་ཅན་དུ་གྱུར་པའི་རིམ་པ་དུ་མ་ཞིག་ཡོད་པར་གསལ་སྒྲོན་ལས་གསུངས་སོ། །འདི་ལ་ཁ་ཅིག་ན་རེ། སེམས་དབེན་གྱི་སྣང་
མཆེད་ཐོབ་གསུམ་གང་རུང་ཡིན་ན་དེ་མཚན་ཉིད་པ་ཡིན་པས་ཁྱབ་པར་ཐལ། དེ་དག་མཚན་ཉིད་པ་ནི་སེམས་དབེན་ནས་བརྩམས་ཏེ་འབྱུང་བར་གསུངས་པའི་ཕྱིར་ན་མ་ཁྱབ་སྟེ། སེམས་དབེན་ནས་བརྩམས་ཏེ་མཚན་ཉིད་པ་འབྱུང་བར་གསུངས་
ཀྱང༑ སེམས་དབེན་གྱི་ཡེ་ཤེས་གསུམ་གང་རུང་ལ་དེ་དག་མཚན་ཉིད་པ་ཡིན་པས་ཁྱབ་པར་མ་གསུངས་པའི་ཕྱིར་ཏེ། ཐེག་ཆེན་སྦྱོར་ལམ་ནས་བཟུང་སྟེ་ཕྱིར་མི་ལྡོག་པའི་རྟགས་འབྱུང་བར་མངོན་རྟོགས་རྒྱན་ལས་གསུངས་ཀྱང། ཐེག་ཆེན་སྦྱོར་ལམ་པ་ཡིན་
ན་ཕྱིར་མི་ལྡོག་པའི་རྟགས་ཐོབ་པས་མ་ཁྱབ་པ་བཞིན་ཡིན་པའི་ཕྱིར། འདོད་མི་ནུས་ཏེ། ལམ་དུས་སུ་སྣང་མཆེད་ཐོབ་གསུམ་མཚན་ཉིད་པ་འབྱུང་བ་ལ་ལས་རླུང་ཐམས་ཅད་སྙིང་གའི་མི་ཤིགས་པ་ལ་འཆི་རིམ་ཇི་ལྟ་བ་བཞིན་དུ་ཐིམ་པ་ཞིག་དགོས་པའི་ཕྱིར་
དང། སེམས་དབེན་ཐོབ་ཀྱང་ཁྱབ་བྱེད་གྱི་རླུང་ཐམས་ཅད་སྙིང་གར་སྡུད་མི་ནུས་བ་དུ་མ་ཡོད་པའི་ཕྱིར། བྱས་པ་ལ་ཁོ་ན་རེ། སེམས་དབེན་གྱི་སྣང་མཆེད་ཐོབ་གསུམ་གང་རུང་ཡིན་ན་དེ་དག་མཚན་ཉིད་པ་ཡིན་པས་ཁྱབ་པར་ཐལ། སྙིང་གའི་དྷཱུ་ཏཱིར་

[027B] གསལ་སྒྲོན་ལས། དེ་རྣམས་ནི་འཆི་བའི་དུས་སུ་རྫོགས་པར་འཆར་ལ། གཉིད་ཀྱི་དུས་སུ་སྣ་བུག་གི་རྒྱུ་བ་མ་ལྡོག་པས་ཆ་འདྲ་ཙམ་
འཆར་རོ། །ལམ་དུས་སུ་ནི་སྙིང་གའི་དྷཱུ་ཏཱིར་རླུང་བཙུད་ནས་ཐིམ་པ་ལ་མཚན་ཉིད་རྣམས་ཚང་བར་འཆར་ལ། གཞན་དུ་ཐིམ་པ་ལ་དེའི་ཚོད་ཙམ་མི་འཆར་རོ། །ཞེས་གསུངས་པའི་ཕྱིར་ན་དཔྱད་པར་བྱ་སྟེ། ཟབ་དོན་གསལ་བའི་ཉི་མ་ལས། དེ་ལྟ་
བུའི་སྟོང་པ་གསུམ་ནི་གཞི་ལ་འཆི་དུས་སུ་མཚན་ཉིད་པ་འཆར་ཞིང་གཉིད་དུས་སུ་ཆ་འདྲ་དང། ལམ་དུས་སུ་སེམས་དབེན་མཐར་ཐུག་ཐོབ་ནས་མཚན་ཉིད་པ་འཆར་ཞིང། དེའི་སྔོན་དུ་རྗེས་མཐུན་པ་འཆར་རོ། །ཞེས་གསུངས་པ་ནི། གསལ་སྒྲོན་གྱི་གཞུང་དེའི་
དོན་བཀོད་པ་ལྟ་བུར་སྣང་བའི་ཕྱིར་རོ། །མཁས་གྲུབ་རྗེའི་གསུང་ཟིན་བྲིས་ལས། ལུས་དབེན་སོགས་ཀྱི་སྐབས་སུ་དེ་དག་བྱུང་བ་ནི་སྟོང་པ་བཞི་མཚན་ཉིད་པ་ཡིན་ཡང་སེམས་དབེན་གྱི་སྟོང་པ་བཞི་མིན་གསུངས། ཁ་ཅིག་ལམ་དུས་ཀྱི་ཡེ་ཤེས་གསུམ་གང་རུང་
ཡིན་ན་བདེ་སྟོང་གི་ཡེ་ཤེས་ཡིན་པས་ཁྱབ་ཟེར་ན། དེ་མི་འཐད་པར་ཐལ། ཡེ་ཤེས་གསུམ་གྱིས་བདེ་བ་དང་སྟོང་པ་མ་སྦྱར་ན་དཀར་དམར་ནག་གསུམ་གྱི་སྣང་བ་ཁོ་ན་འཆར་བར་གསུངས་པ་དང། ཐུན་མོང་མ་ཡིན་པའི་བདེ་བ་རྐྱང་བ་བསྒོམ་པའང་ངོ་མཚར་བའི་ཏིང་ངེ་
འཛིན་ཡིན་པར་བསྔགས་པ་མཛད་པ་དང། ཉེར་ཐོབ་དྲན་མེད་ལ་བདེ་སྟོང་སྦྱར་བ་མེད་པར་གསུངས་པའི་ཕྱིར། རྒྱས་པར་གསལ་སྒྲོན་ལས་ཤེས་པར་བྱའོ། །ཁ་ཅིག་སེམས་དབེན་གྱི་སྟོང་པ་བཞི་པོ་གང་རུང་དུ་གྱུར་བའི་ཡས་བབས་དང་མས་བརྟན་གྱི་དགའ་
[028A]༄༅། །བ་བཞི་བཞི་མེད་པར་ཐལ། ཟ་བ་དོན་གསལ་བའི་ཉི་མ་ལས། སེམས་དབེན་སྐབས་འདིར་རླུང་དང་བྱང་སེམས་ལུས་ཀྱི་སྟོད་སྨད་ནས་བསྡུས་པའི་ལུགས་འབྱུང་གི་དགའ་པ་བཞི་ལས་འོད་གསལ་གྱི་ངོ་བོར་གྱུར་བའི་ལུགས་ལྡོག་གི་
དགའ་བཞི་མི་འཇོག་སྟེ། གལ་ཏེ་འཇོག་ན་བྱང་སེམས་སྙིང་ག་ནས་གྱེས་པའི་རིམ་པས་འཇོག་དགོས་པ་གང་ཞིག་དེ་ལྟར་ན་རླུང་གཡོ་བར་འགྱུར་བའི་ཕྱིར་རོ། །ཞེས་གསུངས་བའི་ཕྱིར་ཟེར་ན་དཔྱད་པར་བྱ་སྟེ། གསལ་སྒྲོན་ལས། རླུང་དང་བྱང་སེམས་
སྙིང་གར་བསྡུས་པའི་ཐིམ་རིམ་ལས་སྟོང་པ་རྣམས་སྐྱེད་ནུས་ན། ཡས་བབས་དང་མས་བརྟན་གྱི་དགའ་བ་རྣམས་དང། སྙིང་གར་འདུ་བ་དང་ཕྱིར་ལ་གྱེས་པའི་རིམ་པ་ལས་སྟོང་པ་ཁྱད་པར་ཅན་རྣམས་འདྲེན་པ་གཉིས་གང་བྱེད་ཀྱང་ནུས་སོ། །ཞེས་དང་
རྫོགས་རིམ་དངོས་གྲུབ་སྙེ་མ་ལས། ལུགས་ལྡོག་གི་སྣང་མཆེད་ཐོབ་གསུམ་འོད་གསལ་གྱི་ཡེ་ཤེས་སུ་མི་རུང་ཡང། ལུགས་ལྡོག་གི་དགའ་བ་གཞན་གསུམ་ལྷན་སྐྱེས་སུ་འཇོག་པ་གཅིག་བཤད་ལ། དེ་བཞིན་དུ་ལུགས་མཐུན་གྱི་སྣང་མཆེད་ཐོབ་
གསུམ་དང་དེ་གསུམ་དགའ་བ་གསུམ་དུ་བཞག་པ་ལྷན་སྐྱེས་ཀྱི་དགའ་བར་མི་འཇོག་ཀྱང། ལུགས་མཐུན་ཡས་བབས་ཀྱི་དགའ་བ་གསུམ་ལྷན་སྐྱེས་ཀྱི་དགའ་བར་འཇོག་པའི་སྐབས་གཅིག་ཀྱང་ཡོད་པར་མངོན་ནོ། །ཞེས་གསུངས་པ་ཙམ་ལས་གསལ་བར་
བཤད་པ་མི་སྣང་ལ། རྗེའི་གསུང་འབུམ་གྱི་གྲས་སུ་བཞུགས་པའི་མན་ངག་ཡིག་ཆུང་ལས་རླུང་མ་ལངས་པར་ཡས་བབས་ཀྱི་དགའ་བཞིའི་མཇུག་ཏུ་མས་བརྟན་དང། མས་བརྟན་གྱི་དགའ་བཞིའི་མཇུག་ཏུ་ཡས་བབས་ཀྱི་དགའ་བཞི་བརྒྱུད་མར་འབྱུང་བ་ཡོད་པར་

[028B] མས་བརྟན་ལས་མ་ལངས་པའི་ཡས་བབས་ཀྱི་དགའ་གཞི་ནི་སྔ་མའི་མས་བརྟན་ལས་བདེ་བ་ཆེ་ཞིང། བཞི་ཀ་ལྷན་སྐྱེས་སུ་འཇོག་དགོས་པ་དང། མས་བརྟན་ལས་ལངས་པའི་རྗེས་སུ་སྐྱེས་བའི་ཡས་བབས་ཀྱི་དགའ་བཞི་ནི་སྔ་མ་ལས་བདེ་བ་ཆེ་
བ་དང་བཞི་ཀ་ལྷན་སྐྱེས་ཡིན་པའི་ངེས་པ་མེད་པར་གསུངས་ལ། མན་བརྟན་གྱི་ལྷན་སྐྱེས་ཀྱི་དུས་སུ་བདེ་སྟོང་སྦྱར་ཏེ་བསྒོམས་སྟོབས་ཀྱིས། རླུང་སྔ་མ་མ་ལངས་པའི་སྟེང་དུ་སྔར་མ་བསྡུས་པའི་ཁྱབ་བྱེད་ཀྱི་རླུང་རགས་པ་འགའ་ཞིག་འདུས་ནས་ཞུགས་གནས་ཐིམ་གསུམ་
བྱེད་པ་དང། ཡས་བབས་དང་མས་བརྟན་གྱི་དགའ་བཞི་འདྲེན་པ་ཡོད་པར་གསུངས་པའི་ཕྱིར། འདི་དག་ནི་ཤིན་ཏུ་རྟོགས་པར་དཀའ་བའི་གནས་ཡིན་བར་རྗེ་བདག་ཉིད་ཆེན་པོས་གསུངས་འདུག་པས་བློ་ལྡན་རྣམས་ཀྱིས་ཞིབ་ཏུ་དཔྱད་པར་བྱའོ། །གཉིས་པ་ལ་
གཉིས༑ བདེན་གཉིས་སོ་སོ་བའི་རྫོགས་རིམ་དང། བདེན་གཉིས་དབྱེར་མེད་ཀྱི་རྫོགས་རིམ་མོ། །དང་པོ་ལ་གཉིས། ཀུན་རྫོབ་སྒྱུ་མའི་རྫོགས་རིམ་དང། དོན་དམ་འོད་གསལ་གྱི་རྫོགས་རིམ་མོ། །དང་པོ་ནི། སེམས་དབེན་མཐར་ཐུག་གི་དཔེའི་འོད་
གསལ་ལས་རླུང་ཅུང་ཟད་གཡོས་ཏེ་ལུགས་ལྡོག་གི་ཉེར་ཐོབ་གྲུབ་པ་དང་དུས་མཉམ་དུ། སེམས་དབེན་མཐར་ཐུག་གི་དཔེའི་འོད་གསལ་གྱིས་ལྷན་ཅིག་བྱེད་རྐྱེན་དང་དེའི་བཞོན་པར་གྱུར་པའི་གཉུག་རླུང་གིས་ཉེར་ལེན་བྱས་ནས་མཚན་དཔེས་སྤྲས་པའི་ལྷའི་
སྐུ་དངོས་གནས་ལ་གྲུབ་པ་ནས་བཟུང་སྟེ། དོན་གྱི་འོད་གསལ་གྱི་ཐབས་ཉེ་བའི་རྒྱུ་རྣམས་མ་སྐྱེས་ཚུན་ཆད་ཀྱི་རྫོགས་རིམ་ནི། སྒྱུ་ལུས་ཀྱི་རིམ་པའི་ངོ་བོའོ། །སྒྱུ་ལུས་འགྲུབ་པ་ལ་སྔོན་དུ་ལུས་ཕྲ་རགས་གཉིས་སོ་སོར་འབྱེད་ནུས་པ་ཅིག་དགོས་ལ། བསྒོམས་སྟོབས་ཀྱིས་

[029A]༄༅། །ལུས་ཕྲ་རགས་གཉིས་སོ་སོར་འབྱེད་པ་དང། ལས་ཉོན་གྱིས་ལུས་ཕྲ་རགས་གཉིས་སོ་སོར་འབྱེད་པ་གཉིས་ལས། སེམས་དབེན་ཐོབ་པའི་གང་ཟག་སྤྱོད་པ་གསུམ་གང་རུང་མ་བྱས་པ་དེས་ལས་ཉོན་གྱིས་འཆི་བའི་དུས་ཀྱི་རླུང་སྡུད་རིམ་དང་སྦྲགས་
ནས་རྡོར་བཟླས་དང་བསམ་གཏན་གཉིས་ཀྱི་སྡུད་རིམ་བསྒོམས་ཏེ་འཆི་བ་འོད་གསལ་སེམས་དབེན་མཐར་ཐུག་གི་དཔེའི་འོད་གསལ་གྱི་ངོ་བོར་བསྐྱེད་ཅིང། བར་དོའི་ལུས་ལེན་པའི་དོད་ལ་རིམ་པ་གསུམ་པའི་སྒྱུ་ལུས་དང། སྐྱེ་སྲིད་ལེན་པའི་དོད་ལ་སྤྲུལ་པའི་ལུས་
བཟུང་སྟེ། རྟེན་དེ་ལ་རིམ་པ་ལྷག་མ་རྣམས་བསྒོམས་ནས་འཚང་རྒྱ་བ་ཡིན་ལ། བསྒོམས་སྟོབས་ཀྱིས་ལུས་ཕྲ་རགས་གཉིས་སོ་སོར་འབྱེད་པ་ལ་ཡང། འཕོ་བ་དང། གྲོང་འཇུག་གི་རྣལ་འབྱོར་གྱིས་འབྱེད་པ་ནི། བུམ་པ་ཅན་སོགས་རླུང་སྦྱོར་སྔོན་དུ་སྦྱངས་
ནས༑ སྙིང་ག་ནས་རླུང་གི་བཞོན་པ་ཅན་གྱི་རྣམ་ཤེས་འདོན་པའི་དམིགས་པ་ཡང་ཡང་བྱེད་པ་ཡིན་ལ། དེ་ལ་ནི་སྤྱོད་པ་མི་དགོས་ཀྱང་སེམས་དབེན་གྱི་ཏིང་ངེ་འཛིན་ལ་གོམས་པར་བྱས་པས་ཚེ་འདིར་ལུས་གཉིས་སོ་སོར་འབྱེད་པ་དང། ཕྱེ་བའི་ལུས་དེ་སྒྱུ་ལུས་རྡོ་རྗེ་
འཆང་གི་སྐུར་དངོས་གནས་པར་ལྡང་བ་ནི་ཤིན་ཏུ་བསྒྲུབ་དཀའ་བས་སྔོན་དུ་སྤྱོད་པ་གསུམ་གང་རུང་ངེས་པར་བྱ་དགོས་པར་གསུངས་སོ། །སེམས་ཅན་རྣམས་ལ་རགས་པ་གནས་སྐབས་པའི་ལུས་སེམས་དང་ཕྲ་བ་གཉུག་མའི་ལུས་སེམས་གཉིས་གཉིས་ཡོད་པ་ལས་
ཇི་སྲིད་དུ་རགས་པའི་ལུས་གཡོ་འགུལ་སོགས་ཀྱི་བྱ་བ་བྱེད་པ་དེ་སྲིད་དུ་གཉུག་མའི་ལུས་དེ་བཞིན་ལག་གི་རྣམ་པར་མི་ལྡང་ལ། རླུང་ངགས་པ་མ་ལུས་བ་སྙིང་གའི་མི་ཤིགས་པ་ལ་ཐིམ་པའི་སྟོབས་ཀྱིས་ལུས་རགས་པ་གཡོ་འགུལ་སོགས་ཀྱི་བྱ་བ་བྱེད་པ་ཆད་པ་ན་

[029B] །སེམས་ཅན་རྣམས་ཀྱི་རྒྱུད་ལ་ཡིད་ཀྱི་རྣམ་ཤེས་ཕྲ་རགས་གཉིས་ཅིག་ཅར་ཡོད་ཀྱང་མདོ་དང་འགལ་བ་དང་རྒྱུད་གཉིས་སུ་ཐལ་བའི་སྐྱོན་མེད་དེ། ཇི་སྲིད་དུ་སེམས་རགས་པས་དམིགས་རྣམ་
འཛིན་པའི་བྱ་བ་བྱེད་པ་དེ་སྲིད་དུ་སེམས་ཕྲ་བས་དམིགས་རྣམ་མི་འཛིན་ལ། སེམས་ཕྲ་བས་དམིགས་རྣམ་འཛིན་པའི་ཚེ་སེམས་རགས་པ་འགགས་ནས་མེད་པའི་ཕྱིར་རོ། །དོན་དེ་ལྟར་མཁས་གྲུབ་རྗེའི་གསུང་ཟིན་བྲིས་ལས་གསུངས་ཏེ། རྩོད་ཚེ་གཞལ་བྱ་མེད་པའི་
ཤེས་པ་འཇོག་དཀའ་བས་དཔྱད་དགོས་སོ། །ཁ་ཅིག་ཚེ་འདིར་གྲུབ་པའི་མ་དག་པའི་སྒྱུ་ལུས་ནི་ནང་ལྡང་ཁོ་ན་ཡིན་ཏེ། དེ་སྙིང་གའི་དྷཱུ་ཏཱིའི་ནང་ཁོ་ནར་གནས་པའི་ཕྱིར་ཏེ། ཟིན་བྲིས་དེ་ཉིད་ལས། ཚེ་འདིར་གྲུབ་པའི་མ་དག་པའི་སྒྱུ་ལུས་དེ་ལུས་རགས་པ་ལས་
སོ་སོར་ཕྱེ་བ་ཡིན་ཀྱང་གོ་ས་སོ་སོར་ཕྱེ་བ་ནི་མ་ཡིན་ཏེ། དེའི་ནུས་པ་མེད་པའི་ཕྱིར་རོ། །ཞེས་དང། མ་དག་པའི་སྒྱུ་ལུས་དེ་སྙིང་གའི་དྷཱུ་ཏཱིའི་ནང་གི་མི་ཤིགས་པའི་ཐིག་ལེའི་གོས་ན་གནས་ཀྱང་གོས་ཆུང་བར་གནས་པས་ལུས་ཀྱང་ཆུང་ཆུང་དུ་གནས་པས་མ་ཁྱབ་སྟེ། སྒྱུ་ལུས་
དེ་ཡེ་ཤེས་ཀྱི་སྐུ་ཡིན་ཅིང་ཐོགས་པ་མེད་པའི་ཕྱིར་རོ། །ཞེས་གསུངས་པའི་ཕྱིར་ཞེས་ཟེར། ཁ་ཅིག་སྒྱུ་ལུས་ཐོག་མར་འགྲུབ་པའི་ཚེ་ལུས་རགས་པ་ལས་ཕྱི་རོལ་དུ་ལྡང་དགོས་ཏེ། གསལ་སྒྲོན་ལས། ཟུང་འཇུག་གི་སྐུ་འདི་ཐོག་མར་འགྲུབ་ན་ལུས་སྔ་མ་ལས་གོ་ས་ལོགས་
སུ་གནས་པའི་ཚུལ་གྱིས་འགྲུབ་ལ། ཞེས་དང། ལོངས་སྐུ་ལུས་སྔ་མ་ལས་གོ་ས་ལོགས་སུ་དང་པོར་འགྲུབ་པ་དང། དེ་ནས་ལུས་སྔ་མ་ལ་ཞུགས་པའི་སྤྲུལ་སྐུ་འཛིན་ཚུལ་ཡང་སྔར་བཤད་པ་བཞིན་དུ་ཤེས་པར་བྱ་སྟེ། ཞེས་གསུངས་པའི་ཕྱིར་དང། དག་མ་དག་

[030A]༄༅། །གི་སྒྱུ་ལུས་འགྲུབ་ཚུལ་འདྲ་བར་བཤད་པའི་ཕྱིར་ཞེས་ཟེར། ཁ་ཅིག་སྒྱུ་ལུས་ཐོག་མར་འགྲུབ་པའི་དུས་སུ་ནང་ལྡང་གྱི་ལྡང་གཉིས་ཀ་ཡོད་དེ། རྣལ་འབྱོར་པ་དེས་ལུས་ཀྱི་ཕྱིར་རོལ་ལཾ་ནང་གང་དུ་ལྡང་བར་བཞེད་པ་ལྟར་འགྲུབ་པའི་ཕྱིར་ཏེ། དེ་ཉིད་
ལས༑ སེམས་དབེན་གྱི་རླུང་སེམས་ཀྱི་གཉུག་མའི་ལུས་ལས་སྒྱུ་མའི་སྐུ་འགྲུབ་པའི་དུས་སུ། ལུས་རགས་པ་ལས་ལོགས་སུ་ཕྱེ་ནས་ལུས་ཀྱི་ཕྱི་རོལ་ལམ་ནང་གང་དུ་འདོད་པ་དེར་འགྲོ་བའི་དོན་ནོ། །ཞེས་གསུངས་པའི་ཕྱིར། ཁྱབ་སྟེ། སེམས་དབེན་གྱི་རླུང་ལས་འགྲུབ་པར་
གསུངས་པས་མ་དག་པའི་སྒྱུ་ལུས་ཀྱི་དབང་དུ་བྱས་པར་གསལ་ཞིང། གྲུབ་པའི་དུས་སུ་ཞེས་མ་གསུངས་པར་འགྲུབ་པའི་དུས་སུ་ཞེས་གསུངས་འདུག་པས་གྲུབ་ཟིན་གནས་པའི་དབང་དུ་བྱས་པ་མིན་པར་གསལ་བའི་ཕྱིར་ཞེས་ཟེར། དེ་ལྟར་བཞེད་པ་གསུམ་ལས་རྗེའི་
དགོངས་པར་གང་སོང་དཔྱད་པར་བྱའོ། །གང་ལྟར་ཡང་ཚེ་འདིར་ཐོབ་པའི་མ་དག་པའི་སྒྱུ་ལུས་ལུས་རགས་པ་ལས་གོས་ལོགས་སུ་གནས་མི་ཐུབ་པར་བཤད་པ་ལྟར་ཁས་ལེན་མི་རུང་སྟེ། དྲངས་མ་ཐག་པའི་གསལ་སྒྲོན་གྱི་གཞུང་དང་འགལ་བའི་ཕྱིར་དང་
མཁས་གྲུབ་རྗེའི་དགོངས་པ་དེ་ལྟར་མ་ཡིན་པའི་ཕྱིར། རྟགས་གཉིས་པ་གྲུབ་སྟེ། དུས་འཁོར་ཊཱིཀ་ཆེན་ལས། གཉུག་མའི་ལུས་མ་དག་པའི་སྒྱུ་ལུས་ཀྱི་སྐུར་ལངས་པའང་ཇི་སྲིད་རགས་པ་དང་གཉུག་མའི་ལུས་ཀྱི་རྟེན་དང་བརྟེན་པའི་འབྲེལ་བ་མ་ཆད་ཀྱི་རིང་
ལ་དུས་ཐམས་ཅད་དུ་རགས་པའི་ལུས་སྤངས་ནས་གནས་མི་ནུས་ཀྱང། སྒྱུ་མ་ལྟ་བུའི་ཏིང་ངེ་འཛིན་ལ་མཉམ་པར་བཞག་པའི་རིང་ལ་རགས་པའི་ལུས་སྤངས་ནས་གོ་ས་ལོགས་སུ་མ་ཕྱེ་བའི་ཚུལ་གྱིས་གནས་པར་ནུས་ལ། མཉམ་གཞག་དེ་ལ་གནས་པར་མི་ནུས་

[030B] །ཞེས་གསུངས་པའི་ཕྱིར། དེའི་རྒྱུ་མཚན་ཡང་ཟུང་འཇུག་ཐོབ་ཚེ་ལུས་ཕྲ་རགས་གཉིས་སྔ་མའི་ལས་ཀྱིས་འཕངས་པའི་རྟེན་དང་བརྟེན་པའི་འབྲེལ་བ་
བསྒོམས་སྟོབས་ཀྱིས་ཆད་པས། ལུས་རགས་པ་གཏན་དུ་སྤངས་ཏེ་གནས་པར་འདོད་ན་གནས་པར་ནུས་ལ། གདུལ་བྱའི་དོན་དུ་འཛིན་པར་འདོད་ན་ཡང་ཇི་ལྟར་འདོད་པ་ལྟར་ནུས་པ་ཡིན་ནོ། །བར་དོར་འཚང་རྒྱ་བའི་སྒྱུ་ལུས་ནི་སྔ་མའི་ལས་ཀྱི་འཕེན་པ་ཟད་པའི་སྟོབས་
ཀྱིས་ལུས་རགས་པ་དང་རྟེན་དང་བརྟེན་པའི་འབྲེལ་བ་ཆད་པས་ལུས་རགས་པ་གཏན་དུ་འདོར་ནུས་ཀྱང། ཚེ་འདིར་འཚང་རྒྱ་པའི་མ་དག་པའི་སྒྱུ་ལུས་ནི་ལུས་རགས་པ་དང་རྟེན་དང་བརྟེན་པའི་འབྲེལ་བ་རགས་པ་ཆད་ཀྱང་ཕྲང་མ་ཆད་པར་གསུངས་པས། དོན་གྱི་འོད་
གསལ་མ་སྐྱེས་བར་དུ་སྔ་མའི་ལུས་རགས་པ་གཏན་དུ་འདོར་མི་ནུས་པ་ཡིན་ནོ། །ཟུང་འཇུག་གི་སྐུ་ཐོབ་ཚེ་ལུས་ཕྲ་རགས་གཉིས་ལས་ཀྱིས་འཕངས་པའི་རྟེན་དང་བརྟེན་པའི་འབྲེལ་བ་གཏན་ནས་ཆད་པས། ཚེ་གཅིག་ལ་འཚང་རྒྱ་བའི་རྟེན་དེས་ཀྱང་ལུས་བརྗེས་ནས་
འཚང་རྒྱ་བར་སྤྱོད་བསྡུས་དང་སྒྲོན་གསལ་ལས་གསུངས་ཞེས་རྣམ་གཞག་རིམ་པའི་རྣམ་བཤད་སོགས་ལས་བཤད་དོ། །འོ་ན་རིན་ཆེན་ལྟ་བུའི་གདུལ་བྱས་ཚེ་གཅིག་ལུས་གཅིག་ལ་འཚང་རྒྱ་བ་མེད་པར་ཐལ། ཟུང་འཇུག་ཐོབ་ཚེ་སྔ་མའི་ལུས་རགས་པ་
བརྗེ་དགོས་པའི་ཕྱིར་ཟེར་ན་མ་ཁྱབ་སྟེ། ལུས་རགས་པ་བརྗེ་བ་ལ་འདོར་པས་མ་ཁྱབ་པའི་ཕྱིར། འོད་ཀྱང་ཤིང་བཟའ་རིན་པོ་ཆེའི་གསུངས་བདག་གི་བླ་མ་དབྱངས་ཅན་དགའ་བློས་ཟིན་བྲིས་སུ་མཛད་པ་ལས། པཎ་ཆེན་གོང་མས་བྲག་ཡེར་པར་རྒྱུད་སྟོད་པ་ལ་

[031A]༄༅། །གསང་བ་འདུས་པའི་དབང་གནང་སྐབས། ཨ་ཏི་ཤ་ལ་བོད་རྣམས་ཚེ་གཅིག་ལུས་གཅིག་ལ་འཚང་རྒྱ་བ་ཨེ་ཡོང་ཞུ་བར། ཚེ་གཅིག་ལ་འཚང་རྒྱ་བ་ཡོད་ལུས་གཅིག་ལ་འཚང་རྒྱ་བ་མེད་གསུང་པ་ལ། པོད་རྣམས་ཀྱིས་ཨ་ཏི་
ཤས་མ་དགོངས་པར་བྱེད་ཀྱང་དེ་ཨ་ཏི་ཤས་སྔགས་ཀྱི་གནད་མཁྱེན་པའི་གསུང་ཡིན་པས་ཐུགས་ཤིན་ཏུ་མད། བོད་རྣམས་མ་ཤེས་པ་རེད་ཅེས་གསུངས་བཤད་གནང། ཞེས་གསུངས་པའང་ཡོད་པས་དཔྱད་པར་བྱའོ། །དོན་གྱི་འོད་གསལ་སྐྱེ་བའི་ཚེ་མ་དག་པའི་སྒྱུ་
ལུས་ཐིམ་པར་འགྱུར་བའི་རྒྱུ་མཚན་ཅི་ཡིན་ཞེ་ན། མཁས་གྲུབ་རྗེའི་གསུང་ཟིན་བྲིས་ལས། དོན་གྱི་འོད་གསལ་ཐོག་མར་ཤར་བའི་ཚེ་དཔེའི་འོད་གསལ་གྱི་ཡེ་ཤེས་ཀྱི་བཞོན་པར་འགྱུར་བའི་རླུང་དེ་ཆེས་ཕྲ་བར་སོང་བའི་སྟོབས་ཀྱིས་མ་དག་པའི་སྒྱུ་ལུས་
ཀྱི་སྐུའི་རྣམ་པ་ཡང་འོད་གསལ་དུ་བསྡུས་ནས་ཐིམ་པར་འགྱུར། ཞེས་གསུངས་ཀྱང། སེམས་དབེན་མཐར་ཐུག་གི་དཔེའི་འོད་གསལ་དང་དོན་གྱི་འོད་གསལ་གཉིས་ཀ་གཉུག་སེམས་ཡིན་པ་དང། དེ་གཉིས་ཀྱི་བཞོན་པའི་རླུང་གཉིས་ག་གཉུག་རླུང་ཡིན་
པར་མཚུངས་པས་ཕྲ་རགས་ཀྱི་ཁྱད་པར་ཇི་ལྟར་ཡོད་དཔྱོད་དགོས་སོ། །སེམས་དབེན་མཐར་ཐུག་གི་དཔེའི་འོད་གསལ་དང་དོན་གྱི་འོད་གསལ་གཉིས་ཀ་གཉུག་སེམས་ཤིན་ཏུ་ཕྲ་བ་ཡིན་པ་མཚུངས་ཀྱང་རྟོག་པ་རྟོག་མེད་ཀྱི་ཁྱད་པར་ཡོད་ལ། དོན་གྱི་
འོད་གསལ་གྱི་ཚེ་རྟོག་པ་ཕྲ་རགས་ཐམས་ཅད་རླུང་དང་བཅས་པ་ཐིམ་དགོས་པས། རྟོག་པའི་བཞོན་པར་གྱུར་བའི་རླུང་གིས་དངོས་ཀྱི་ཉེར་ལེན་བྱས་པའི་སྒྱུ་ལུས་ཀྱང་ཐིམ་དགོས་པ་ཡིན་ནོ། །སྒྱུ་མའི་སྐུ་དེ་མེ་ཤེས་རྡོ་རྗེ་ཀུན་ལས་བཏུས་ལས། སྒྱུ་མ་དང་ཆུ་ཟླ་

[031B] དེ་ལ་རླུང་སེམས་ཙམ་ལས་རྡོ་རྗེ་འཆང་གི་སྐུར་བསྐྱེད་པ་ན་ཡན་ལག་དང་ཉིད་ལག་ཚང་ཡང་རླུང་སེམས་ཙམ་ལས་མེད་པས་སྒྱུ་མའི་མི་ལྟ་བུའོ། །གར་ཡང་ཁྱབ་པ་ནི་ཆུ་ཟླ་ལྟ་བུའོ། །ཤ་རུས་ལ་སོགས་
བ་དང་བྲལ་བས་མིག་ཡོར་ཏེ་མིའི་གྲིབ་མའི་ལུས་ལྟ་བུའོ། །སྐད་ཅིག་གིས་གཡོ་བས་སྨིག་རྒྱུ་ལྟ་བུའོ། །རླུང་སེམས་ཙམ་ལས་གྲུབ་པའི་ལུས་ཡིན་པ་ནི་རྨི་ལམ་དུ་ལུས་རགས་པ་ལས་ཟུར་དུ་ཕྱེ་བའི་རྨི་ལམ་གྱི་ལུས་ལྟ་བུའོ། །རྣམ་སྨིན་གྱི་ལུས་དང་རྒྱུད་གཅིག་
ཏུ་གཏོགས་ཀྱང་གཞན་དུ་སྣང་བ་ནི་བྲག་ཆ་ལྟ་བུའོ། །སྐུ་དེའི་རྟེན་དང་བརྟེན་པའི་དཀྱིལ་འཁོར་བ་ནི་དྲི་ཟའི་གྲོང་ཁྱེར་ལྟ་བུའོ། །གཅིག་ཡིན་ཀྱང་དུ་མར་སྣང་བ་ནི་མིག་འཕྲུལ་ལྟ་བུའོ། །སྐུའི་ཁ་དོག་རྣམ་པ་ལྔ་ཐོགས་པ་མེད་ཅིང་མ་འདྲེས་པར་སྣང་བ་ནི་འཇའ་
ཚོན་ལྟ་བུའོ། །རྣམ་སྨིན་གྱི་ལུས་ཀྱི་ཕུང་པོའི་ནང་ན་གནས་པ་ནི་སྤྲིན་གྱི་གསེབ་ན་གློག་འགྱུར་བ་ལྟ་བུའོ། །སྟོང་པའི་ངང་ནས་ཐོལ་གྱིས་བཞེངས་པ་ནི་ཤིན་ཏུ་དྭངས་པའི་ཆུ་ལས་ཆུ་བུར་རྡོལ་བ་ལྟ་བུའོ། །ཡན་ལག་དང་ཉིང་ལག་ཐམས་ཅད་ཡོངས་སུ་རྫོགས་པ་ནི་མེ་
ལོང་ལ་རྡོ་རྗེ་འཆང་གི་གཟུགས་བརྙན་ཤར་བ་ལྟ་བུའོ། །དེ་རྣམས་ནི་སློབ་པའི་སྒྱུ་མའི་སྐུ་མཚོན་ཚུལ་ཡིན་གྱི། མི་སློབ་པའི་སྒྱུ་མའི་སྐུ་མཚོན་པ་ལ་སྦྱོར་བའི་ཚེ་དཔེ་དྲུག་པ་དང་བཅུ་པ་ནི་དེའི་སྐབས་དང་མཐུན་པར་སྦྱར་རོ། །ཞེས་གསལ་སྒྲོན་ལས་
གསུངས་སོ། །རྣམ་སྨིན་གྱི་ལུས་དོར་བའི་སྒྱུ་མའི་སྐུ་མཚོན་བའི་དཔེ་དྲུག་པ་དང་བཅུ་པའི་སྐབས་སུ་རྣམ་སྨིན་གྱི་ལུས་ཀྱི་དོད་ལ་སྤྲུལ་པའི་ལུས་ཞེས་སྦྱོར་བའི་དོན་ཡིན་ནམ་སྙམ་མོ། །དཔེ་བཅུ་གཉིས་ཀྱི་ནང་ནས་རྨི་ལམ་གྱི་དཔེ་ནི་མཆོག་ཏུ་གྱུར་པ་ཡིན་ཏེ། དཔེ་

[032A]༄༅། །གཞན་ལ་དཔེ་དོན་གྱི་ཆོས་མཐུན་སྦྱར་ནས་སྒྱུ་ལུས་ལ་ངེས་པ་སྐྱེད་པའི་གོ་བཙམ་མ་གཏོགས་པ། དཔེ་ཉིད་ཀྱི་སྟེང་ནས་མཚོན་བྱེད་དཔེའི་སྒྱུ་ལུས་ལམ་གྱི་ངོ་བོར་བསྐྱེད་རྒྱུ་མེད་ལ། རྨིཾ་ལམ་ལ་དེ་ཡོད་པའི་ཕྱིར་དང། རྨི་ལམ་གྱི་སྦྱོར་དངོས་
མཇུག་གསུམ་གྱིས་སྒྱུ་མའི་ལུས་ཀྱི་སྦྱོར་དངོས་མཇུག་གསུམ་མཚོན་པ་ལྟ་བུ་དཔེ་གཞན་ལ་མེད་པའི་ཕྱིར་ཏེ། སྒྱུ་ལུས་ཀྱི་སྔོན་དུ་འགྲོ་བའི་སྟོང་པ་གསུམ་ནི་གཉིད་ཀྱི་སྟོང་པ་གསུམ་གྱིས་མཚོན་པ་དང། སྒྱུ་ལུས་ནི་རྨི་ལམ་གྱི་ལུས་ཀྱིས་མཚོན་པ་དང། སྒྱུ་ལུས་པས་
སྦྲུལ་བའི་ལུས་བཟུང་བ་ནི་ལུས་རགས་པ་ལས་ཟུར་དུ་ཕྱེ་བའི་རྨི་ལམ་གྱི་ལུས་སླར་ཡང་ལུས་རགས་པ་ལ་འཇུག་པས་མཚོན་པའི་ཕྱིར་རོ། །སྒྱུ་ལུས་དང་འབྲེལ་བའི་བསྲེ་བ་སྐོར་དགུའི་གདམས་པ་ནི་གསལ་སྒྲོན་ལས་ཤེས་དགོས་ཤིང། སྒྱུ་ལུས་ཀྱི་དོན་ལེགས་
པར་ཤེས་ནས་ལྷག་པར་མོས་པ་ཙམ་གྱིས་ཀྱང་བསྐྱེད་རིམ་མཐར་ཕྱིན་པ་དང་འདྲ་བའི་ཕན་ཡོན་འབྱུང་བར་ཡེ་ཤེས་རྡོ་རྗེ་ཀུན་ལས་བཏུས་པ་ལས་གསུངས་ཏེ། རྒྱུད་དེ་ཉིད་ཀྱི་ཊཱི་ཀ་ལས། ཐེག་པ་འདིའི་ལམ་གཞན་ཚང་བ་མི་དགོས་ཀྱི་སྒྱུ་ལུས་བདེ་བ་ཆེན་པོའི་ཏིང་ངེ་འཛིན་
འབའ་ཞིག་སྟེ་གཅིག་བུ་ལ། དེ་མངོན་དུ་བྱས་པ་མ་དགོས་ཀྱི་ལེགས་པར་ཤེས་ནས་ལྷག་པར་མོས་པ་ཙམ་གྱིས་ཀྱང་ལས་དང་པོ་པའི་ས་བསྐྱེད་རིམ་མཐར་ཕྱིན་པ་ལ་གནས་པ་དང་འདྲ་བའི་ཕན་ཡོན་འཐོབ་པར་འགྱུར་ཏེ། དེར་མ་ཟད་ཐེག་པ་འདི་ལས་ཕྱི་རྨི་ལྡོག་པ་སྟེ་ལམ་འདིར་
རིགས་ངེས་པའི་ས་ལ་ཡང་སློབ་བཞིན་པར་འགྱུར་རོ། །ཕན་ཡོན་འདི་ལྟ་བུ་མཐོང་བའི་བློ་གྲོས་ཅན་རྣམས་ཀྱིས་ནི་ཕྱི་དང་ནང་གི་ལུས་ལ་གནད་དུ་བསྣུན་པའི་ཐབས་ལ་མཁས་པས་དྲངས་པའི་བདེ་བ་ཆེན་པོས་བདག་མེད་པའི་དོན་ཕུ་ཐག་ཆོད་པའི་ལྟ་བའི་ཡུལ་སྒོམ་པའི་བདེ་སྟོང་

[032B] སྔར་བཤད་པ་ལྟར་རྡོ་རྗེའི་སྐུ་གང་ལས་སྒྲུབ་པའི་གཞི་གཉུག་མའི་ལུས་རླུང་སེམས་ཙམ་དུ་ཟད་པའི་ཚུལ་ལ་ངེས་པ་བརྟན་པོ་རྙེད་ནས། སྟོང་པ་རྣམས་ཀྱི་རླུང་སེམས་ཙམ་ལས་སྒྱུ་མའི་སྐུ་འགྲུབ་པའི་ཚུལ་ལ་ཡང་དང་ཡང་དུ་ཤིན་
ཏུ་ངོ་མཚར་བའི་བསམ་པས་མོས་པ་བརྟན་པོས་བསྐྱེད་པར་བྱའོ། །ཞེས་གདམས་ཤིང། བདག་བྱིན་རླབས་པའི་བཤད་པ་ལས། ཡིད་ལ་བྱེད་ཚུལ་གཏམ་ཙམ་ཡང་རྙེད་དཀའ་བའི་དོན་དེ་སྒྱུ་ལུས་མ་གྲུབ་ཀྱང་འདིའི་གདམས་ངག་ཕྱིན་ཅི་མ་ལོག་པ་རྙེད་ན་ད་ལྟ་ནས་
གོམས་པས་ནམ་ཞིག་ན་སྒྱུ་མའི་སྐུ་འཇའ་ལུས་རྡོ་རྗེ་སེམས་དཔའི་གོ་འཕང་འགྲུབ་པའི་བག་ཆགས་ཐུན་མོང་མ་ཡིན་པ་འཇོག་བྱེད་དུ་སྣང་བས་ཤིན་ཏུ་ངོ་མཚར་བའི་གནས་སོ། །ཡིད་ལ་བྱེད་ཚུལ་འདི་ཉིད་རྣལ་འབྱོར་མའི་རྒྱུད་ནས་ལྷན་སྐྱེས་ཀྱི་དགའ་བ་སྐྱེས་པའི་
འོག་ཏུ་གང་སྣང་ཐམས་ཅད་ལ་རོ་མཉམ་གྱི་དེ་ཉིད་བསྒོམ་པར་གསུངས་པ་དང་སྦྲེལ་ཤེས་ན། ཆེས་ཤིན་ཏུ་ངོ་མཚར་བའི་གནས་སོ། །གང་ལ་ལྷན་ཅིག་སྐྱེས་པའི་བདེ་བ་ཆེ། །སྐྱེས་པ་དེ་ཡི་སྐུ་ལ་ཕྱག་འཚལ་ཏེ། །གང་ལ་སྒྱུ་མ་ལྟ་བུའི་ཏིང་ངེ་འཛིན། །སྐྱེས་པ་དེ་ལ་
སྙིང་ནས་སྐྱབས་སུ་མཆི། །ཞེས་ཀྱང་བཀའ་སྩལ་བའི་ཕྱིར་རོ། །གཉིས་པ་ནི། དོན་གྱི་འོད་གསལ་མངོན་དུ་འགྱུར་བའི་ཐབས་ཉེ་བའི་རྒྱུ་ནས་བཟུང་སྟེ་ཟུང་འཇུག་མ་ཐོབ་པའི་བར་གྱི་རྫོགས་རིམ་ནི། བཞི་པ་འོད་གསལ་གྱི་རིམ་པའི་ངོ་བོ་ཡིན་ཏེ། རྫོགས་རིམ་དངོས་
དངོས་གྲུབ་སྙེམ་ལས། རྩ་མདུད་ལེགས་པར་གྲོལ་ནས་སྒྱུ་ལུས་དངོས་སུ་བསྐྱེད་མི་ནུས་ཚུན་ཆད་ནི་སེམས་དབེན་དུ་བསྡུའོ། །སྒྱུ་ལུས་དངོས་སུ་བསྐྱེད་ནུས་པ་ནས་དེ་ལ་བྱང་བའི་བར་ནི་བདག་བྱིན་བརླབ་ཀྱི་རིམ་པའོ། །དེ་ནས་དེ་ཁོ་ན་ཉིད་ཀྱི་དོན་མངོན་དུ་གྱུར་པ་དང་དེའི་

[033A]༄༅། །ཐབས་ཉེ་བའི་རྒྱུ་རྣམས་ལ་ནི་འོད་གསལ་དང་མངོན་པར་བྱང་ཆུབ་པའི་རིམ་པ་ཞེས་བྱའོ། །ཞེས་གསུངས་པ་ནི་འདིར་ཡང་འདྲ་བའི་ཕྱིར་རོ། །རིམ་པ་བཞི་པའི་དོན་གྱི་འོད་གསལ་ནི། ཕྱིའི་ཟླ་ཉི་སྲོད་ཀྱི་སྨག་གསུམ་འདས་
པའི་ཐོ་རངས་ཀྱི་དུས་སུ་མངོན་དུ་བྱས་པའི་ལྡོག་ཆ་ནས་ཕྱིའི་མངོན་བྱང་དང། ནང་གི་སྣང་མཆེད་ཐོབ་གསུམ་ཐིམ་པའི་འོད་གསལ་ཐམས་ཅད་སྟོང་པ་ཡིན་པའི་ལྡོག་ཆ་ནས་ནང་གི་མངོན་བྱང་བཤད་དོ། །རིམ་པ་བཞི་པའི་དོན་གྱི་འོད་གསལ་ཐོབ་པ། ལྷན་སྐྱེས་
ཀྱི་བདེ་བ་ཆེན་པོས་སྟོང་པ་ཉིད་མངོན་སུམ་དུ་རྟོས་པ། སྔགས་བླ་མེད་ཀྱི་མཐོང་ལམ་ཐོབ་པ། དེའི་ས་དང་པོ་ཐོབ་པ་དུས་མཉམ་མོ། །འོད་གསལ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། ཡུལ་འོད་གསལ་དང། ཡུལ་ཅན་འོད་གསལ་གཉིས་ཡོད་
དང་པོ་དང་སྟོང་ཉིད་དོན་གཅིག་ཡུལ་ཅན་འོད་གསལ་ལ་ཡང། ཡིད་ཤེས་རགས་པས་སྟོང་ཉིད་རྟོགས་པ་ལྟ་བུ་ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་དང་ཐུན་མོང་པའི་སྤྱི་དོན་གྱི་འོད་གསལ་དང། ཞུ་བདེས་སྟོང་ཉིད་རྟོགས་པ་ལྟ་བུ་བསྐྱེད་རིམ་དང་ཐུན་མོང་པའི་
སྤྱི་དོན་གྱི་འོད་གསལ་ཡིན་ལ། སྟོང་ཉིད་རྟོགས་པའི་སེམས་དབེན་གྱི་དཔེའི་འོད་གསལ་ནི་སྦས་དོན་གྱི་འོད་གསལ་ཡིན་ཏེ། སྣང་བ་སེམས་ཀྱི་སྦས་པ་ཡིན་པ་གང་ཞིང། །དཔེའི་འོད་གསལ་ཡིན་པའི་ཕྱིར། ལུས་དབེན་དང་ངག་དབེན་དང་སྒྱུ་ལུས་ཀྱི་རིམ་
པར་བསྡུས་པའི་དཔེའི་འོད་གསལ་རྣམས་ཀྱང་སྦས་དོན་གྱི་འོད་གསལ་ཡིན་ཏེ། སྦས་དོན་གསུམ་དུ་གསུངས་པ་ནི་གཙོ་བོ་ལ་དགོངས་ཀྱི། རྡོར་བཟླས་དང་ལུས་དབེན་ཀྱང་སྦས་པ་དེའི་ཁོངས་སུ་བསྡུ་བར་ཡེ་ཤེས་རྡོ་རྗེ་ཀུན་ལས་བཏུས་པའི་ཊཱི་ཀ་ར་གསུངས་པའི་

[033B] དོན་གྱི་འོད་གསལ་ནི་མཐར་ཐུག་པའི་དོན་གྱི་འོད་གསལ་ཡིན་ཏེ། མཐར་ཐུག་པའི་དོན་ནི་ལམ་གྱི་བགྲོད་པ་མཐར་ཐུག་པ་ལ་མི་བྱེད་ཀྱི་ལྷན་སྐྱེས་ཀྱི་བདེ་བས་དེ་ཁོ་ན་ཉིད་རྟོགས་པ་མཐར་ཐུག་པ་ལ་བྱེད་པའི་ཕྱིར། ཡིག་དོན་གྱི་འོད་གསལ་ཡང་འཇོག་ཏུ་རུང་སྟེ། ཡིག་དོན་
དང་སྤྱི་དོན་གཉིས་འཆད་ཚུལ་མི་འདྲ་བ་ཡིན་གྱི་འགལ་བ་མ་ཡིན་པའི་ཕྱིར་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་ཊཱིཀ་ལས། དེ་གཉིས་འཆད་ཚུལ་མི་འདྲ་བ་ཡིན་གྱི། ཡིག་དོན་གྱི་བཤད་པའི་སྒོ་ནས་བསྟན་པའི་དོན་དེ་གང་ཟག་གཉིས་ཀྱི་ཐུན་མོང་དུ་མི་འགྱུར་
བ་དང། སྤྱི་དོན་གྱི་བཤད་པའི་སྒོ་ནས་བསྟན་པའི་དོན་ནི་ཡིག་དོན་འཆད་ཚུལ་གྱི་སྒོ་ནས་བཤད་དུ་མི་རུང་བ་ནི་མིན་ནོ། །ཞེས་གསུངས་པའི་ཕྱིར་རོ། །རིམ་པ་འདི་ལམ་གཞན་གྱི་མཐར་འོང་ཚུལ་ཡོད་དེ། ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་གྱི་
ལམ་གྱིས་ས་བཅུ་པའི་བར་དུ་བགྲོད་པའི་བྱང་སེམས་སྲིད་པ་ཐམ་པ་དེས་འོག་མིན་དུ་མི་གཡོ་བའི་ཏིང་ངེ་འཛིན་ལ་མཉམ་པར་བཞག་པ་ན། ཕྱོགས་བཅུའི་སངས་རྒྱས་རྣམས་ཀྱིས་སེ་གོལ་གྱི་སྒྲས་བསླངས་ཏེ། ཁྱོད་ཏིང་ངེ་འཛིན་དེ་ཙམ་གྱིས་འཚང་རྒྱ་བར་མི་ནུས་པས་
འོད་གསལ་མངོན་དུ་གྱིས་ཤིག་ཅེས་བསྐུལ་ནས། ལྷའི་བུ་མོ་ཐིག་ལེ་མཆོག་མ་བཀུག་སྟེ་མཚན་ཕྱེད་ཀྱི་དུས་སུ་དབང་གསུམ་པ་དངོས་དབང་དུ་བསྐུར་བས་སྣང་མཆེད་ཐོབ་གསུམ་སྔོན་དུ་འགྲོ་བའི་སྒོ་ནས་དོན་གྱི་འོད་གསལ་མཚོན་པར་བྱེད་པ་དང། ཐོ་རངས་
འོད་གསལ་དང་ཟུང་འཇུག་གི་གདམས་པ་ཕོག་སྟེ་དབང་བཞི་པ་བསྐུར་བས། ཐོ་རངས་དེ་ཉིད་ལ་དོན་གྱི་འོད་གསལ་མངོན་དུ་བྱས་ནས་སློབ་པའི་ཟུང་འཇུག་གི་སྐུར་ལྡང་བ་དང། དེ་ནས་ཐོ་རངས་དེའི་ཆ་གསུམ་པ་སྐྱ་རེངས་འཆར་ཁར་མི་སློབ་པའི་ཟུང་འཇུག་མངོན་དུ་
[034A]༄༅། །བྱེད་པ་ཡིན་པའི་ཕྱིར་རོ། །བཤད་ཚུལ་འདི་ནི་དབྱངས་ཅན་དགའ་བློའི་ས་ལམ་རྣམ་གཞག་ལས་གསུངས་ཏེ། ཤེས་བྱེད་ནི་གསལ་སྒྲོན་ལས། མཚན་ཕྱེད་ན་བླ་མས་ལས་རྒྱ་ལ་བརྟེན་པའི་དངོས་དབང་བསྐུར་ཏེ་འོད་གསལ་མཚོན་
པར་བྱེད་པའོ། །དེ་ནས་ཐོ་རངས་འོད་གསལ་སྒོམ་ཚུལ་དང། དེའི་འོག་ཏུ་ཟུང་འཇུག་སྒྲུབ་ལུགས་ཀྱི་གདམས་ངག་ཕོག་པས་དོན་གྱི་འོད་གསལ་འཐོབ་ཅིང། དེའི་འོག་ཏུ་ཟུང་འཇུག་འགྲུབ་བོ། ཞེས་གསུངས་པ་འདི་ཡིན་ནོ། །འོན་ཀྱང་གཞུང་འདི་ནི་
དང་པོ་ནས་བླ་མེད་ཀྱི་ལམ་དུ་རིགས་ངེས་པའི་ལམ་བགྲོད་ཚུལ་བཤད་པའི་གཞུང་ཡིན་པས་དཔྱད་བྱའོ། །བཤད་ཚུལ་འདི་དང་མི་མཐུན་པར་མཁས་གྲུབ་རྗེའི་བརྟག་གཉིས་རྣམ་བཤད་ལས། བྱང་སེམས་སྲིད་པ་ཐ་མ་པ་དེ་ལ་དབང་གསུམ་པ་དངོས་དབང་དུ་
བསྐུར་བའི་ཚེ། ཕྱག་རྒྱ་ལ་བརྟེན་ནས་བདེ་ཆེན་མཚན་ཉིད་ཚང་བ་བསྐྱེད་པར་ནུས་ལ། སྟོང་ཉིད་མངོན་སུམ་དུ་རྟོགས་ཟིན་མ་ཉམས་པ་སྔར་ནས་ཡོད་པས། དབང་གསུམ་པ་དངོས་དབང་དུ་བསྐུར་བ་དེའི་ཚེ་ཕྱག་རྒྱ་སྲོག་རྩོལ་དུ་སོང་བ་ལ་བརྟེན་ནས། རླུང་རིམ་གྱིས་
ཐིམ་པའི་སྟོང་པ་གསུམ་མངོན་དུ་ཤར་ནས་སྟོང་པ་བཞི་པའི་ཚེ་བདེ་བ་ཆེན་པོའི་ཡེ་ཤེས་ཀྱིས་སྟོང་ཉིད་མངོན་སུམ་དུ་རྟོགས་པར་འགྱུར་བའི་ཕྱིར། ཡེ་ཤེས་དེ་ནི་དོན་གྱི་འོད་གསལ་ཡིན་ལ། དབང་བསྐུར་བའི་ཚེ་དོན་གྱི་འོད་གསལ་གྱི་སྔོན་དུ་འཕེན་པ་གཏོང་བ་སོགས་
ཀྱི་གདམས་ངག་ཕོག་པས། འཕེན་པ་སོགས་ཀྱི་དབང་གིས་དབང་དུས་ཀྱི་འོད་གསལ་དེ་ལས་ལུགས་ལྡོག་ཏུ་ལྡང་བ་ན། ཤིན་ཏུ་ཕྲ་བའི་རླུང་སེམས་ལས་གྲུབ་པའི་ཁ་སྦྱོར་གྱི་ལུས་མཚན་དཔེས་བརྒྱན་པའི་རྣམ་པ་ཅན་དུ་ལྡང་བ་ཡིན་ནོ། །ཞེས་དབང་

[034B] །ཟབ་དོན་གསལ་བའི་ཉི་མ་ཡང་འདི་དང་མཐུན་པར་སྣང་ལ། འདི་དག་ནི་གསལ་སྒྲོན་ལས། དབང་གསུམ་པ་བསྐུར་བས་ནི་བཞི་པ་བསྐུར་བར་ཡང་མཚོན་པས་དབང་ནི་དེ་
གཉིས་སོ། །དབང་གསུམ་པ་བསྐུར་བ་ན་སྔོན་དུ་སྣང་མཆེད་ཐོབ་གསུམ་དང། དེ་ནས་ཉེར་ཐོབ་འོད་གསལ་དུ་ཞུགས་ཏེ་གཉིས་སྣང་ཕྲ་མོ་ཡང་དག་ནས་དོན་གྱི་ལྷན་སྐྱེས་མངོན་དུ་འགྱུར་རོ། །ཞེས་གསུངས་པ་ལ་བརྟེན་པར་སྣང་ངོ། །བཤད་ཚུལ་ཕྱི་མ་
ལྟར་ན། དབང་གསུམ་པ་བསྐུར་བའི་སྔོན་དུ་འོད་གསལ་གྱི་གདམས་ངག་བཞི་འབོག་པ་དང། དབང་བཞི་པ་ནི་དབང་གསུམ་པའི་སྔོན་དུ་བསྐུར་དུ་མི་རུང་བས། ཟུང་འཇུག་ཐོབ་པའི་རྗེས་སུ་བསྐུར་བར་འདོད་དགོས་ལ། དེ་ལྟ་ན་མངོན་པར་བྱང་ཆུབ་
པའི་བཤད་པ་ལས། ལག་ལེན་གྱི་རིམ་པ་ནི་དབང་གསུམ་པ་བསྐུར་བའི་མཇུག་ཐོགས་ཉིད་དུ་དབང་བཞི་པ་བསྐུར་བ་ཡིན་ནོ། །དེ་ལྟ་མ་ཡིན་ན་དབང་བཞི་པ་མ་བསྐུར་པའི་སྔ་རོལ་ཏུ་ཆུ་ལས་ཉ་ལྡང་བའི་ཚུལ་དུ་ཟུང་འཇུག་གི་སྐུར་བཞེངས་པའི་ཚུལ་བཤད་
བའི་སྐྱོན་ཡོད་དོ། །ཞེས་གསུངས་པ་དང་འགལ་བར་འགྱུར་རམ་སྙམ་པས། རྗེའི་དགོངས་པར་གང་སོང་བློ་ལྡན་རྣམས་ཀྱིས་དཔྱོད་དགོས་ཀྱི། རྨོངས་བརྟུལ་བདག་ལྟ་བུས་ཁ་ཚོན་གཅོད་དཀའ་བའི་གནས་སུ་སྣང་ངོ། །ཁ་ཅིག་ན་རེ། དོན་གྱི་འོད་གསལ་མངོན་དུ་
འགྱུར་བའི་ཉེ་བའི་རྒྱུ་རྣམས་རིམ་པ་བཞི་པར་བཤད་པ་མི་འཐད་པར་ཐལ། དོན་གྱི་འོད་གསལ་ཐོབ་ཁ་མའི་རྒྱུད་ལ་རིམ་པ་གསུམ་པ་ཡོད་པའི་ཕྱིར་ཏེ། དེའི་རྒྱུད་ཀྱི་མ་དག་པའི་སྒྱུ་ལུས་དེ་རིམ་པ་གསུམ་པ་ཡིན་པའི་ཕྱིར་ཏེ། དེ་མ་དག་པའི་སྒྱུ་ལུས་ཡིན་པའི་

[035A]༄༅། །ཕྱིར་ན་མ་ཁྱབ་ཟེར་རམ་དཔྱད་པར་བྱའོ། །གཉིས་པ་ནི། རིམ་པ་བཞི་པའི་དོན་གྱི་འོད་གསལ་དེ་ལས་རླུང་ཅུང་ཟད་གཡོས་པ་དང་དུས་མཉམ་དུ་འོད་གསལ་དེའི་བཞོན་པར་གྱུར་པའི་རླུང་གིས་ཉེར་ལེན་དང། འོད་གསལ་
གྱི་སེམས་ཀྱིས་ལྷན་ཅིག་བྱེད་རྐྱེན་བྱས་པ་ལ་བརྟེན་ནས་དག་པའི་སྒྱུ་མའི་སྐུར་བཞེངས་པ་ནས་བཟུང་སྟེ། སློབ་པ་མཐའི་དོན་གྱི་འོད་གསལ་གྱི་བར་གྱི་རྫོགས་རིམ་ནི། སློབ་པའི་ཟུང་འཇུག་གམ་བདེན་གཉིས་དབྱེར་མེད་ཀྱི་རྫོགས་རིམ་ཀྱི་ངོ་བོའོ། །རིམ་པ་
བཞི་པའི་དོན་གྱི་འོད་གསལ་ལས་ལུགས་ལྡོག་གི་ཉེར་ཐོབ་ཏུ་ལངས་པ། དག་པའི་སྒྱུ་མའི་སྐུ་ཐོབ་པ། སྤངས་པ་ཟུང་འཇུག་ཐོབ་པ། ཉོན་སྒྲིབ་སྤངས་པ། ས་གཉིས་པར་འཕོས་པ། སྒོམ་ལམ་ཐོབ་པ་དུས་མཉམ་སྟེ། འདི་ནི་སྔགས་བླ་མེད་ཀྱི་ལམ་དུ་
རིགས་ངེས་པའི་དབང་དུ་བྱས་ཀྱི། ལམ་གཞན་གྱི་མཐར་བྱུང་བའི་དོན་གྱི་འོད་གསལ་སོགས་ནི་ས་བཅུ་པའི་ཡེ་ཤེས་སུ་འདོད་དགོས་ཤིང། དེ་ལ་སློབ་པའི་ཟུང་འཇུག་ལ་སྒོམ་ལམ་ས་དགུའི་དབྱེ་བ་མེད་དམ་སྙམ་མོ། །ལྷན་སྐྱེས་ཀྱི་ཉོན་མོངས་རྣམས་
རིམ་པ་བཞི་པའི་འོད་གསལ་གྱིས་སྤོང་ལ། སློབ་པའི་ཟུང་འཇུག་ཐོག་མར་ཐོང་བའི་དུས་སུ་སྤངས་པར་གསལ་སྒྲོན་ལས་གསུངས་སོ། །འདི་ལ་ཁ་ཅིག་རིམ་བ་བཞི་པའི་དོན་གྱི་འོད་གསལ་ནི་ཉོན་མོངས་ཀྱི་དངོས་གཉེན་པར་ཆད་མེད་ལམ་དང། དེའི་ལུགས་
ལྡོག་གི་ཉེར་ཐོབ་ནི་རྣམ་གྲོལ་ལམ་ཡིན་ཟེར། འདི་ལ་སྐྱོན་འཕེན་པ་ཁ་ཅིག་ན་རེ། དེ་འདྲ་བའི་ཉེར་ཐོབ་ཆོས་ཅན། སྟོང་པ་ཉིད་ལ་གཉིས་སྣང་ནུབ་པའི་བློ་ཡིན་པར་ཐལ། རྣམ་གྲོལ་ལམ་ཡིན་པའི་ཕྱིར། འདོད་མི་ནུས་ཏེ། རྟོག་པ་ཡིན་པའི་ཕྱིར་

[035B] སྣང་མཆེད་ཐོབ་གསུམ་གང་རུང་ཡིན་པའི་ཕྱིར་རོ། །དེས་ན་གཞུང་གཞན་ནས་བཤད་པ་ལྟར་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱོར་མི་རུང་ཟེར། ཡང་འདི་ལ་ཁ་ཅིག་ན་རེ། དེ་གཉིས་ལ་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱོར་
དགོས་ཤིང་སྦྱར་དུ་རུང་བ་ཡིན་ཏེ། མཁས་གྲུབ་རྗེའི་ཟིན་བྲིས་ལས། དེ་ནི་ཕྱོགས་གཞན་ནས་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་བཤད་པ་ལྟར་འདིར་ཡང་སྦྱར་ན། འོད་གསལ་དེ་ཡུན་ཐུང་ཐུང་ཁེམ་པ་གཅིག་ལས་མི་འོང་བ་མ་ཡིན་པས། དེས་
བར་ཆད་མེད་ལམ་བྱས། ལུགས་ལྡོག་གི་ཉེར་ཐོབ་ཤར་བ་ན་རྣམ་གྲོལ་ལམ་ཐོབ་པར་བཞག་ཀྱང་འགལ་བ་མེད་དོ། །ཞེས་གསུངས་པའི་ཕྱིར། དེས་ན་རིམ་པ་བཞི་པའི་འོད་གསལ་དང་དེ་ལས་ལངས་པའི་ཉེར་ཐོབ་གཉིས་སྟོང་བ་ཉིད་མངོན་སུམ་དུ་
རྟོགས་པར་མཚུངས་ཀྱང་འཛིན་ཚུལ་ལམ་དམ་ལྷོད་ཀྱི་ཁྱད་པར་ཡོད་པ་ཡིན་ཟེར། ཡང་ཁ་ཅིག་ན་རེ། དེ་གཉིས་ལ་བར་ཆད་མེད་ལམ་དང་རྣམ་གྲོལ་ལམ་གྱི་ཐ་སྙད་སྦྱར་མ་སྦྱར་གང་ཡིན་ཀྱང་རུང། ཕྱོགས་གཞན་ནས་བཤད་པའི་ལམ་དེ་གཉིས་
དང་རིགས་པ་མཚུངས་པར་སྦྱོར་མི་དགོས་ཏེ། ཕྱོགས་གཞན་ནས་བཤད་པའི་ལམ་དེ་གཉིས་ཀ་ཕྲ་རགས་ཀྱི་ཁྱད་པར་མེད་པར་བློ་རགས་པ་ཡིན་པ་དང། རྒྱུན་གཅིག་ཡིན་པས་གཉིས་ཀ་སྟོང་པ་ཉིད་ལ་གཉིས་སྣང་ནུབ་པའི་བློ་ཡིན་པར་བཞག་ཆོག་ལ་
འོད་གསལ་དང་ཉེར་ཐོབ་གཉིས་ལ་ཕྲ་རགས་ཀྱི་ཁྱད་པར་ཡང་ཡོད་ལ། རྒྱུན་སོ་སོ་བའི་ཁྱད་པར་ཡང་ཡོད་པས། ཕྱོགས་གཞན་ནས་བཤད་བའི་ལམ་དེ་གཉིས་དང་མི་མཚུངས་པའི་ཕྱིར། འདིའི་འོད་གསལ་དང་ཉེར་ཐོབ་ལ་ཕྲ་རགས་ཀྱི་ཁྱད་པར་ཡོད་དེ། སྔ་མ་

[036A]༄༅། །ནི་གཉུག་སེམས་དང། ཕྱི་མ་ནི་དེ་ལ་ལྟོས་ན་ཅུང་ཟད་རགས་པ་ཡིན་པའི་ཕྱིར་དང། སྣང་མཆེད་ཐོབ་གསུམ་གང་རུང་ལ་གཉུག་སེམས་མ་ཡིན་པས་ཁྱབ་པའི་ཕྱིར་དང། གཉུག་སེམས་གཉུག་སེམས་མ་ཡིན་པར་འགྱུར་ན་ལྷན་སྐྱེས་ཀྱི་
སེམས་སུ་བཤད་དུ་མི་རུང་བར་འགྱུར་བའི་ཕྱིར་ཞེས་ཟེར་ན་གང་ལྟར་ཁས་ལེན་པ་ནི་དཔྱད་པར་བྱའོ། །གཞན་ཡང། གསལ་སྒྲོན་ལས། དེ་འདྲ་བའི་འོད་གསལ་མངོན་དུ་གྱུར་པ་ན་ཡུན་རིང་པོའི་བར་དུ་མཉམ་པར་འཇོག་ནུས་པས་ཁེམ་པ་གཅིག་ལས་མེད་པ་
མིན་ཏེ། ཞེས་གསུངས་ནས། དེའི་ཤེས་བྱེད་དུ་ཞལ་ལུང་དང་རིམ་ལྔ་བསྡུས་པ་དྲངས་པ་ལས་ཆུ་ཚོད་བརྒྱད་དམ་ཉིན་གཅིག་ནས་བསྐལ་བའམ་བསྐལ་བ་སྟོང་གི་བར་དུ་ཡེ་ཤེས་མྱོང་བར་བཤད་དོ། །འདི་ནི་དངོས་གནས་ལ་དེ་ལྟར་ཡོད་ན། དོན་གྱི་འོད་གསལ་མངོན་
དུ་གྱུར་པའི་ཐོ་རངས་དེ་ཉིད་ལ་ཟུང་འཇུག་ཐོབ་མི་དགོས་སམ། བརྟག་པ་མཐའ་བཟུང་དུ་ལམ་གྱི་ནུས་མཐུ་བསྟན་པ་ཡིན་ན། དོན་གྱི་འོད་གསལ་ཡུན་ཐུང་བ་མིན་པའི་ཤེས་བྱེད་དུ་ཇི་ལྟར་འགྲིག་དཔྱད་པར་བྱའོ། །དག་པའི་སྒྱུ་མའི་སྐུ་འཐོབ་པ་དང་དུས་མཉམ་དུ་
སྤངས་པ་ཟུང་འཇུག་འཐོབ་པར་གསུངས་ཤིང། རྟོགས་པ་ཟུང་འཇུག་ནི་དག་པའི་སྒྱུ་ལུས་པ་དེས་སླར་ཡང་དོན་གྱི་འོད་གསལ་དུ་ཞུགས་པའི་ཚེ་འཐོབ་པའོ། །ཟུང་འཇུག་ཉེར་གཅིག་གམ་ཉེར་གསུམ་ནི་རིམ་ལྔའི་འགྲེལ་པ་ཟུང་འཇུག་ནོར་བུའི་བང་མཛོད་ལས་
ཤེས་པར་བྱའོ། །བླ་མེད་ཀྱི་རྒྱུད་དང་དགོངས་འགྲེལ་རྣམས་ལས་སའི་གྲངས་བཅུ་དང། བཅུ་གཅིག་དང། བཅུ་གཉིས་དང། བཅུ་གསུམ་དང། བཅུ་བཞིར་བཤད་པ་སོགས་དང། དེ་དག་གི་དངོས་བཏགས་ཁྱད་པར་སོགས་ནི་གསལ་སྒྲོན་ལས་ཤེས་དགོས་

[036B] དབྱངས་ཅན་དགའ་བློའི་ས་ལམ་ལས་ཀྱང་རྒྱས་པར་བཤད་ཡོད་དོ། །སྔགས་བླ་མེད་ཀྱི་ལམ་ལྔ་དང་ས་བཅུ་དངོས་གནས་པ་ནི་གསལ་སྒྲོན་ལས། ལམ་ཐུན་མོང་བ་ནས་བཟུང་སྟེ། བསྒོམས་སྟོབས་ཀྱིས་རླུང་དྷཱུ་ཏཱིར་བཙུད་པ་ཐིམ་པས་སྟོང་པ་དངོས་སུ་འདྲེན་མི་ནུས་པ་དེ་
སྲིད་དུ་ཚོགས་ཀྱི་ལམ་དང། དེ་ནུས་པ་ནས་བདེ་བས་དེ་ཁོ་ན་ཉིད་མངོན་སུམ་དུ་མ་རྟོགས་པའི་སྒྱུ་ལུས་ཚུན་ཆད་སྦྱོར་ལམ་དང། དོང་ཡི་འོད་གསལ་ནས་ཟུང་འཇུག་མ་ཐོབ་པར་མཐོང་ལམ་ས་རབ་ཏུ་དགའ་བ་དང། སློབ་པའི་ཟུང་འཇུག་ནས་མི་སློབ་པའི་ཟུང་འཇུག་མ་
ཐོབ་པར་སྒོམ་ལམ་ས་དགུ་དང་སྦྱར་རོ། །ཞེས་གསུངས་པ་ལྟར་ཡིན་ནོ། །མན་ངག་ཡིག་ཆུང་ལས། ལུས་དབེན་གྱི་ཕྲ་ཐིག་གི་སྐབས་སུ་བདེ་བ་ཁོ་ན་འདྲེན་པ་ཡིན། དེ་བརྟན་ནས་སྟོང་ཉིད་ངེས་ཟིན་དྲན་པར་བྱས་ནས་སྦྱོར། ཞེས་ལུས་དབེན་གྱི་སྣང་བའི་ཡེ་ཤེས་དང་པོར་སྐྱེས་བདེ་
བདེ་སྟོང་མི་སྦྱོར་བར་གསུངས་པ་ལྟར་འདོད་ན་དེས་སྟོང་ཉིད་རྟོགས་པའི་ལྷག་མཐོང་ཐོབ་མ་ཐོབ་སྤྲོས་པས་ཆོག་གོ་མཁས་པ་ཁ་ཅིག་རྣལ་འབྱོར་རོལ་བའི་དགའ་སྟོན་ཁུངས་སུ་མཛད་ནས། སློབ་པའི་ཟུང་འཇུག་གི་སྒོམ་ལམ་སྐོར་དགུས་ཤེས་སྒྲིབ་སྐོར་དགུར་ཕྱེ་ནས་རིམ་
བཞིན་སྤོང་བར་བཞེད་ཀྱང། དེ་ལྟར་འདོད་མི་རུང་སྟེ། ཤེས་སྒྲིབ་སྐོར་དགུར་ཕྱེ་བ་ནི་ཆོས་ཀྱི་བདག་འཛིན་ཤེས་སྒྲིབ་ཏུ་འདོད་པའི་རང་རྒྱུད་པ་དང་སེམས་ཙམ་པའི་ལུགས་ཡིན་གྱི། ཐལ་འགྱུར་བའི་སྐབས་འདིར་དེ་ལྟར་མི་འདོད་པའི་ཕྱིར། ཐེག་པ་གཞན་གྱི་
བསྐལ་ཆེན་གྲངས་མེད་གསུམ་གྱི་ཚོགས་གསོག་པའི་དོད་ཐུབ་པའི་སྒྱུ་ལུས་དང། ལྷན་སྐྱེས་ཀྱི་བདེ་བས་དེ་ཁོ་ན་ཉིད་མངོན་སུམ་དུ་རྟོགས་པ་གཉིས་ནི་ལམ་གཞན་ལས་ནུས་མཐུ་ཆེས་ཆེར་ལྷག་པའི་རྒྱུ་མཚན་གྱིས། ཐེག་པ་ཆེན་པོའི་ལམ་གཞན་གྱིས་སྤོང་ཐེབས་

[037A]༄༅། །བདུན་གྱིས་སྤོང་བར་གསུངས་པའི་ལྷན་སྐྱེས་ཀྱི་ཉོན་མོངས་རྣམས་དོན་གྱི་འོད་གསལ་མཉམ་གཞག་ཐུན་གཅིག་གིས་སྤོང་ནུས་པར་འདོད་བཞིན་དུ། ཐེག་པ་ཆེན་པོའི་ལམ་གཞན་གྱིས་སྤོང་ཐེབས་བཞིས་སྤོང་ནུས་པའི་ཤེས་སྒྲིབ་ལམ་འདིས་སྐོར་དགུར་ཕྱེ་
ནས་སྤོང་དགོས་པར་འདོད་པ་ནི་མི་འགྲིག་པའི་ཕྱིར་རོ། །དེས་ན་སློབ་པའི་ཟུང་འཇུག་ལ་ས་དགུར་ཕྱེ་བའི་ས་བརྒྱད་པ་ནས་ཤེས་སྒྲིབ་སྤོང་བའི་མགོ་རྩོམ་པའམ། སློབ་པ་མཐའི་དོན་གྱི་འོད་གསལ་གྱིས་ཤེས་སྒྲིབ་ཆེ་འབྲིང་ཆུང་གསུམ་ཅིག་ཅར་སྤོང་བར་འདོད་
དགོས་སོ། །དེ་ལྟ་ན་ཡང་སློབ་པའི་ཟུང་འཇུག་ལས་དགུར་དབྱེར་མི་རུང་བའི་སྐྱོན་མེད་དེ། །ཟུང་འཇུག་པས་སྤྱོད་པྦ་གསུམ་པོ་གང་རུང་བྱས་པ་ལ་བརྟེན་ནས་བདེ་སྟོང་གཉིས་སུ་མེད་པའི་ཡེ་ཤེས་ཀྱི་མཐུ་གོང་དུ་འཕེལ་བ་དང། ཡོན་ཏན་གྱི་གྲངས་གོང་དུ་འཕེལ་བ་ལ་
སོགས་པའི་ཁྱད་པར་དུ་མ་ཡོད་པའི་ཕྱིར་རོ། །གཉིས་པ་བླ་མེད་གཞན་གྱི་རྫོགས་རིམ་ནི། སྤྱིར་ན་སྨད་རྒྱུད་ཀྱི་རྫོགས་རིམ་ཁྲིད་ཆེན་བརྒྱད་དུ་གྲགས་པ་ལས། གསང་འདུས་འཕགས་ལུགས་ཀྱི་རིམ་ལྔ་ནི་བཤད་ཟིན་ལ། དུས་འཁོར་གྱི་སྦྱོར་དྲུག་ནི་ཅུང་ཟད་འཆད་
པར་འགྱུར་རོ། །གསང་འདུས་ཡེ་ཤེས་ཞབས་ལུགས་ཀྱི་ཐིག་ལེ་བྮིའམ་དགའ་བ་བཞི་ནི། སྙིང་གར་མི་ཤིགས་པའི་ཐིག་ལེ། ནོར་བུའི་གསང་བའི་ཐིག་ལེ། སྟེང་གི་སྣ་རྩེར་སྤྲུལ་པའི་ཐིག་ལེ། སླར་ཡང་སྙིང་གར་མི་ཤིགས་པའི་ཐིག་ལེ་ཁྱད་པར་ཅན་
སྒོམ་པ་སྟེ་བཞིའོ། །ཐ་མ་ལ་དེ་ཁོ་ན་ཉིད་ཀྱི་ཐིག་ལེ་ཞེས་ཀྱང་བཤད་དོ། །དེ་བཞི་ནི་རིམ་བཞིན་དགའ་བ་བཞིའི་དབང་དུ་བྱས་པའི་རྫོགས་རིམ་ཡིན་ལ། དང་པོ་གཉིས་ཀྱིས་ཐིག་ལེའི་རྣལ་འབྱོར་སྦྱོང་བ་དང། གསུམ་པ་ནི་རྡོར་བཟླས་ཡིན་ལ། དེས་རླུང་

[037B] དེའི་རིགས་འདྲ་ཉིད་ཀྱིས་འབྲས་བུ་ལ་ཉེ་
བར་སྦྱོར་བར་གསུངས་སོ། །བདེ་མཆོག་ལཱུ་ཨི་བའི་ལུགས་ཀྱི་རྣལ་འབྱོར་ཆེན་པོ་དང། བདེ་མཆོག་དྲིལ་བུ་པའི་ལུགས་ལ། རང་བྱིན་བརླབས་པའི་རིམ་པ། སྣ་ཚོགས་རྡོ་རྗེའི་རིམ་པ། ནོར་བུ་འགེངས་པའི་རིམ་པ། ཛ་ལན་དྷཱ་རའི་རིམ་པ། བསམ་གྱིས་མི་ཁྱབ་
པའི་རིམ་པ་སྟེ་རྫོགས་རིམ་རིམ་པ་ལྔར་བཤད་དོ། །ལཱུ་ཨི་པའི་རྫོགས་རིམ་རྣལ་འབྱོར་ཆེན་པོ་ཡང་འདིའི་བསམ་གྱིས་མི་ཁྱབ་པའི་རིམ་པ་ཡིན་པས། བསྐྱེད་རིམ་བརྟན་མ་ཐག་ནས་སྒོམ་པའི་རྫོགས་རིམ་མིན་གྱི། སྔོན་དུ་དྲིལ་བུ་པའི་རིམ་པ་བྮིའམ་ནག་པོ་
སྤྱོད་པའི་སྔགས་ཀྱི་རིམ་པ་ལ་སོགས་པ་བསྒོམ་དགོས་པར་བཤད་དོ། །རིམ་པ་དང་པོ་བཞིས་རྩ་རླུང་ཐིག་ལེ་རྣམས་ཤིན་ཏུ་དུལ་བར་བྱས་ནས། བསམ་གྱིས་མི་ཁྱབ་པའི་རིམ་པའི་སྐབས་སུ་སྣོད་བཅུད་རིམ་གྱིས་འོད་གསལ་དུ་སྡུད་པ་དང། དེ་ལས་ལྡང་བའི་རྣལ་
འབྱོར་མང་དུ་བྱས་པའི་མཐུས་གཉིས་སུ་མེད་པའི་ཡེ་ཤེས་ཀྱི་སྐུ་འགྲུབ་ཅིང་དེའི་རྒྱུན་ཉིད་ཀྱིས་འབྲས་བུ་ལ་ཉེ་བར་སྦྱོར་བར་གསུངས་སོ། །འདི་དག་ནི་ལཱུ་ཨི་བའི་ལུགས་ཀྱི་རྫོགས་རིམ་གྱི་རྣམ་བཤད་དངོས་གྲུབ་སྙེམ་དང། དྲིལ་བུ་རིམ་ལྔའི་རྣམ་བཤད་སྦས་དོན་
ལྟ་བའི་མིག་འབྱེད་གཉིས་ལས་ཤེས་པར་བྱའོ། །དེ་ལྟར་བདེ་མཆོག་གི་རྫོགས་རིམ་ལ་ལུགས་མི་འདྲ་བ་ཕྱེ་བ་ནི། བདེ་མཆོག་སྟོད་འགྲེལ་ནས་དུས་འཁོར་ལྟར་དུ་བཤད་པའི་སྦྱོར་བ་ཡན་ལག་དྲུག་དང། དཔེ་མེད་མཚོ་ནས་བརྒྱུད་པའི་སྦྱོར་དྲུག་ལུགས་

[038A]༄༅། །གཉིས་ཀྱི་གཅིག་དང། འདུས་བ་ནས་འབྱུང་བ་ལྟར་གྱི་རིམ་ལྔའི་ཐ་སྙད་མཛད་པ་གཅིག་དང། དྲིལ་བུ་པའི་རིམ་ལྔ་དང། རིམ་པ་བཞི་པ་དང། རྣལ་འབྱོར་ཆེན་པོའི་རྫོགས་རིམ་སྟེ་དྲུག་ཡོད་པར་གསུངས་སོ། །འཁོར་ལོ་ཆེན་
པོའི་རྫོགས་རིམ་ལ། ལུས་བྱིན་བརླབ། ངག་བྱིན་བརླབ། སེམས་བྱིན་བརླབ། དེ་ཁོ་ན་ཉིད་བྱིན་བརླབ་སྟེ་བྱིན་བརླབ་བཞིའོ། །གཤིན་རྗེ་གཤེད་དམར་ནག་འཇིགས་གསུམ་ལས། སྔགས་ཀྱི་རྣལ་འབྱོར། དམ་ཚིག་གི་རྣལ་འབྱོར། དབྱིབས་
ཀྱི་རྣལ་འབྱོར། རྣམ་དག་ཡེ་ཤེས་ཀྱི་རྣལ་འབྱོར་ཏེ་རྣལ་འབྱོར་བཞིའོ། །ནཱེ་རོ་ཆོས་དྲུག་ནི། གཏུམ་མོའི་རྣལ་འབྱོར། །དགའ་བ་བཞི། སྒྱུ་ལུས། འོད་གསལ། ཟུང་འཇུག་འཕོ་བ་གྲོང་འཇུག་སྟེ་དྲུག་ཡིན་ནམ་སྙམ་ཡང། ཕལ་ཆེར་གྱིས། དགའ་
བཞི་དང་ཟུང་འཇུག་མ་བགྲངས་པར། བར་དོ་དང་འཕོ་བ་དང་གྲོང་འཇུག་སོ་སོར་བགྲངས་ནས་དྲུག་ཏུ་བྱས་པས་གང་འཐད་དཔྱད་པར་བྱའོ། །གསང་འདུས་འཕགས་ལུགས་ཀྱི་རིམ་པ་ལྔ། ཡེ་ཤེས་ཞབས་ལུགས་ཀྱི་ཐིག་ལེ་བཞི། འཁོར་ལོ་ཆེན་
པོའི་བྱིན་བརླབ་བཞི། དམར་ནག་འཇིགས་གསུམ་གྱི་རྣལ་འབྱོར་བཞི། ལཱུ་ཨི་པའི་རྣལ་འབྱོར་ཆེན་པོ། དྲིལ་བུ་བའི་རིམ་པ་ལྔ། ཐུན་མོང་པའི་ནཱ་རོ་ཆོས་དྲུག་དུས་འཁོར་གྱི་སྦྱོར་བ་ཡན་ལག་དྲུག་གི་ཁྲིད་དེ་སྨད་རྒྱུད་ཀྱི་ཁྲིད་ཆེན་བརྒྱད་དུ་གྲགས་
སོ༑ །དེར་མ་བྱུང་བ་གྲུབ་ཆེན་ཝེ་རྭ་པའི་གདམས་པ་ནས་བཤད་པའི་ཀྱཻ་རྡོར་གྱི་རྫོགས་རིམ་དབང་གསུམ་གྱི་ལམ་དུ་བསྡུས་ནས་ཉམས་སུ་ལེན་ཚུལ་དང། གྲུབ་ཆེན་ཌོཾ་པི་པ་དང་མི་ཐུབ་ཟླ་བས་བཤད་པའི་དཔྱིད་ཀྱི་ཐིག་ལེ་དང་ཁ་དོག་བ་ཤིགས་པའི་རིམ་པ་

[038B] དུས་འཁོར་གྱི་རྫོགས་རིམ་མ་གཏོགས་པ་བླ་མེད་སྤྱིའི་རྫོགས་རིམ་ཚད་ལྡན་གྱིས་བཤད་པ་ཐམས་ཅད་བསྐྱེད་རིམ་བརྟན་པར་བྱས་རྗེས་སུ། རྩ་རླུང་ཐིག་ལེ་ལས་རུང་དུ་བསྒྲུབས་ནས་བསམ་
གཏན་གཉིས་གང་རུང་གི་སྣོད་བཅུད་འོད་གསལ་དུ་བསྡུས་ནས་འཇུག་ལྡང་ཡང་ཡང་བྱེད་པའི་རིམ་པས་ཟུང་འཇུག་གི་ཡེ་ཤེས་ཀྱི་སྐུ་བསྒྲུབས་ཏེ། དེའི་རིགས་འདྲ་ཉིད་ཀྱིས་འབྲས་བུ་ལ་ཉེ་བར་སྦྱོར་བ་ནི་འདྲ་བར་གསུངས་སོ། །འོན་ཀྱང་རླུང་དང་ཐིག་ལེ་ལས་རུང་
དུ་སྒྲུབ་ལུགས་ལ་སྒོ་མང་པོ་ཡོད་པས་དེ་དག་སོ་སོའ་རྒྱུད་རྣམས་ནས་གསུངས་པ་ལྟར་དུ་ཚད་ལྡན་རྣམས་ཀྱིས་ཀྱང་སོ་སོར་བཀྲལ་བ་ཡིན་ནོ། །དེ་ལྟར་རླུང་དང་ཐིག་ལེ་ལས་རུང་དུ་སྒྲུབ་ལུགས་ལ་སྒོ་མི་འདྲ་བ་མང་པོ་ཡོད་ཀྱང་ཐབས་དེས་རླུང་དབུ་མར་ཞུགས་གནས་
ཐིམ་གསུམ་བྱས་པ་ལས་གཏུམ་མོ་སྦར་ནས་བྱང་སེམས་བཞུས་པ་ལས་བྱུང་བའི་འབྲས་བུ་དགའ་བ་བྮིའམ་སྟོང་པ་བཞིའི་ཡེ་ཤེས་བསྐྱེད་ནས། ལྷན་སྐྱེས་ཀྱི་དགའ་བའམ་འོད་གསལ་གྱི་ཡེ་ཤེས་ཀྱི་རྒྱུན་སྐྱོང་བར་བྱེད་པས་ཆོས་སྐུའི་ཉེར་ལེན་དང། རྫོགས་རིམ་གྱི་
ལམ་རྣམས་སྐྱེ་འཆི་བར་དོ་གསུམ་ཇི་ལྟ་བ་བཞིན་དུ་བསྐྱེད་ནས། འཆི་བའི་རིམ་པ་ཇི་བཞིན་པའི་འོད་གསལ་གྱི་རླུང་སེམས་ལས་བར་དོ་ཇི་བཞིན་པའི་སྒྱུ་མའི་སྐུ་བསྒྲུབས་ཏེ། དེ་ཉིད་ཀྱིས་གཟུགས་སྐུའི་ཉེར་ལེན་བྱས་ནས་འཚང་རྒྱ་བ་ནི་འདྲ་བར་ཤེས་ན། ཁུངས་
ཐུབ་ཀྱི་རྫོགས་རིམ་གྱི་གཞུང་མང་པོ་ཞིག་ལ་ངེས་པ་རྙེད་ནས་གཞུང་དེ་རྣམས་དོན་གཅིག་ཏུ་མ་བྱུང་ཡང་དགོངས་པ་མི་འགལ་བར་ཤེས་པར་འགྱུར་རོ། །གཉིས་པ་ནི། སྤྱིར་ན་བདག་ཅག་གི་སྟོན་པས། དམན་པ་ལ་མོས་པ་ཐེག་དམན་པ་རྣམས་ལ་ཆགས་བྲལ་

[039A]༄༅། །གྱི་སྤྱོད་པ་དང། རྒྱ་ཆེན་པོ་ལ་མོས་པ་ཕར་ཕྱིན་ཐེག་པ་པ་རྣམས་ལས་དང་ཕ་རོལ་ཏུ་ཕྱིན་པའི་སྤྱོད་པ་དང། ཟབ་མོ་ལ་ལྷག་པར་མོས་པ་གསང་སྔགས་རྒྱུད་སྡེ་བཞིའི་གདུལ་བྱ་རྣམས་ལ་འདོད་ཆགས་ཀྱི་ཆོས་ཀྱི་སྤྱོད་པ་སྟེ། སྤྱོད་པ་
གསུམ་བསྟན་པ་ལས། སྐབས་འདིའི་སྤྱོད་པ་ནི་འདོད་ཆགས་ཀྱི་སྤྱོད་པ་ཡིན་ལ། དེ་ལ་ཡང་རྒྱུད་སྡེ་འོག་མ་གསུམ་གྱི་གདུལ་བྱས་མདུན་དུ་བསྒོམས་པའི་ལྷ་མོའི་ཡུལ་ལྔ་ལ་དམིགས་པའི་ཆགས་པ་ལམ་བྱེད་ཙམ་ཞིག་ཡོད་ཀྱང། ལས་རྒྱ་དང་བསྒོམ་པའི་ལྷ་
མོ་དང་མཉམ་པར་སྦྱོར་བའི་ཆགས་པ་ལམ་དུ་བྱེད་པ་མེད་ལ། བླ་མེད་ཀྱི་སྐབས་སུ་ནི་སྟོང་པ་ཉིད་རྟོགས་པའི་ཡུལ་ཅན་ཁྱད་པར་ཅན་ལྷན་སྐྱེས་ཀྱི་བདེ་ཆེན་སྟོབས་ལྡན་སྐྱེད་པའི་རྒྱུ་རང་ལུས་ཀྱི་བྱང་སེམས་འཕེལ་བའི་དོན་དུ། ལས་དང་ཡེ་ཤེས་ཀྱི་ཕྱག་རྒྱ་དང་
མཉམ་པར་སྦྱོར་བའི་འདོད་ཡོན་ལ་ཆགས་བ་ལམ་དུ་བྱེད་པ་ཡིན་ནོ། །དེའི་སྒོ་ནས་སྟོང་པ་ཉིད་རྟོགས་པའི་ཡུལ་ཅན་ཁྱད་པར་ཅན་སྐྱེད་ཚུལ་ནི། གསལ་སྒྲོན་ལས། ཕྱི་ནང་གི་ལུས་ལ་གནད་དུ་བསྣུན་པའི་ཐབས་ཀྱིས་བྱང་སེམས་ཞུབ་ལས་ནི། ནང་གི་དོན་ལུས་
ཀྱི་རེག་བྱ་ཁྱད་པར་ཅན་སྐྱེ་ལ། དེས་དམིགས་པའི་རྐྱེན་བྱས་པས་ལུས་ཀྱི་ཤེས་པའི་ཚོར་བ་བདེ་བ་ཁྱད་པར་ཅན་སྐྱེའོ། །དེས་དེ་མ་ཐག་རྐྱེན་བྱས་པ་ལས་ཡིད་ཀྱི་ཤེས་པ་ཕུལ་དུ་བྱུང་བའི་བདེ་བའི་ངོ་བོར་སྐྱེད་དེ། དེའི་ཚེ་དེ་ཁོ་ན་ཉིད་ཀྱི་དོན་པར་བྱས་པ་
དྲན་པར་བྱས་བ་ཉིད་ཀྱིས་བདེ་སྟོང་སྦྱར་བར་འགྱུར་བས། ཞེས་ཁམས་ཞུབ་ལས་ནང་གི་དོན་རེག་བྱ་ཁྱད་པར་ཅན་སྐྱེས་པ་དེ་ལ་དམིགས་པའི་ལུས་ཤེས་སུ་གྱུར་བའི་ཚོར་བ་བདེ་བའི་དེ་མ་ཐག་འབྲས་སུ་གྱུར་བའི་ཡིད་ཚོར་བདེ་བ་མཚུངས་ལྡན་དང་བཅས་པས་སྟོང་

[039B] །ཡང་དེ་ཉིད་ལས། དབང་ཤེས་དང་ཡིད་ཤེས་ཀྱི་བདེ་བ་སྐྱེ་བའི་རིམ་པ་དེ་ནི། རིགས་པའི་དབང་ཕྱུག་གིས། འགའ་ཚེ་ཆགས་སོགས་རྒྱས་སོགས་ཀྱིས། །འཕེལ་བ་བདེ་སྡུག་ལས་སྐྱེས་ཡིན། །དེ་ཡང་ཁམས་སྙོམས་ལ་སོགས་པ། །ནང་
གི་དོན་ནི་ཉེ་བ་ལས། །ཞེས་དང། ནང་དོན་ཁྱད་པར་ལས་སྐྱེས་པའི། །བློས་ནི་འགྱུར་བར་བྱེད་ཕྱིར་རོ། །ཞེས་གསུངས་པའི་རིགས་པ་ལས་ཤེས་སོ། །དེའི་ཕྱིར་ཡིད་བདེ་བ་ཆེན་པོའི་ངོ་བོར་གྱུར་པའི་དེ་མ་ཐག་རྐྱེན་ལས་ཀྱང་དབང་པོའི་ཤེས་པ་རྣམས་བདེ་བའི་
ངོ་བོར་སྐྱེ་བ་ཡང་ཤེས་པར་བྱའོ། །ཞེས་ཞུ་བ་དེ་དེས་སྟོང་ཉིད་སྒོམ་པར་གསུངས་པ་ལ་ཞིབ་ཆ་འདོན་ལུགས་རྣམ་འགྲེལ་གྱི་རིགས་པ་ལ་བརྟེན་ནས་ཤེས་པར་གསུངས་སོ། །སྐབས་འདིའི་སྤྱོད་པ་ལ་ངོ་བོའི་སྒོ་ནས་དབྱེ་ན། སྤྲོས་བཅས་སྤྲོས་མེད། ཤིན་ཏུ་སྤྲོས་མེད་ཀྱི་
སྤྱོད་པ་གསུམ། སྤྲོས་མེད་ཀྱི་སྤྱོད་པ་ལ་རྒྱས་འབྲིང་བསྡུས་གསུམ་ཡོད་ལ་སྔ་ཕྱི་གཉིས་ལ་གསུམ་དུ་མི་འབྱེད་དོ། །རྟེན་གྱི་སྒོ་ནས་དབྱེ་ན། བསྐྱེད་རིམ་པའི་སྤྱོད་པ་དང། རྫོགས་རིམ་པའི་སྤྱོད་པ་གཉིས་དང། དེ་རེ་རེ་ལ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་སྤྱོད་པ་
གསུམ་གསུམ་ཡོད། །དུས་ཀྱིས་གོ་ནས་དབྱེ་ནས། སྣོད་རུང་དུ་བྱེད་པ་དབང་དུས་དང། ལམ་སྒོམ་དུས་ཀྱི་སྤྱོད་པ་གཉིས། ཕྱི་མ་ལ་ལ་སྔར་མ་ཐོབ་པ་ཐོབ་ཕྱིར་དུ་སྤྱོད་པ་དང། ཐོབ་ཟིན་པོགས་འབྱིན་གྱི་སྤྱོད་པ་གཉིས་ལས། དང་པོ་ནི། བསྐྱེད་རིམ་ཐོག་མར་སྒོམ་པ་ནས་བཟུང་སྟེ་
མི་སློབ་པའི་ཟུང་འཇུག་མ་ཐོབ་ཀྱི་བར་དུ་ཡོད་ཀྱང། ཐོབ་ཟིན་བོགས་འབྱིན་གྱི་སྤྱོད་པ་བྱེད་པའི་སྐབས་བཞི་ལས་ལྷག་མེད་དེ། བསྐྱེད་རིམ་མཐར་ཕྱིན་ནས་ཐུན་མོང་གི་དངོས་གྲུབ་འགྲུབ་པའི་དོན་དུ་སྤྱོད་པ་བྱེད་པ་དང། སེམས་དབེན་ཐོབ་ནས་སྒྱུ་ལུས་འགྲུབ་པའི་
[040A]༄༅། །དོན་དུ་སྤྱོད་པ་བྱེད་པ་དང། སྒྱུ་ལུས་ཐོབ་ནས་འོད་གསལ་གྱིས་སྦྱངས་པའི་ཡེ་ཤེས་ཀྱི་སྐུ་ཐོབ་པའི་དོན་དུ་སྤྱོད་པ་བྱེད་པ་དང། སློབ་པའི་ཟུང་འཇུག་ཐོབ་ནས་མི་སློབ་པའི་ཟུང་འཇུག་ཐོབ་པའི་དོན་དུ་སྤྱོད་པ་བྱེད་པ་སྟེ་བཞི་
ལས་མེད་པའི་ཕྱིར། དེས་ན་བསྐྱེད་རིམ་གྱི་བོགས་འབྱིན་གྱི་སྤྱོད་པ་བྱ་རན་པའི་གང་ཟག་ཡིན་ན། བསྐྱེད་རིམ་ཕྲ་རགས་མཐར་ཕྱིན་པས་ཁྱབ། རྫོགས་རིམ་གྱི་བོགས་འབྱིན་གྱི་སྤྱོད་པ་བྱ་རན་པའི་གང་ཟག་ཡིན་ན། སེམས་དབེན་ཐོབ་པས་ཁྱབ་
པར་གསུངས་སོ། །བསྐྱེད་རིམ་པས་སྤྱོད་པ་མ་བྱས་པར་ཐུན་མོང་གི་དངོས་གྲུབ་མང་པོ་འགྲུབ་པ་ཡོད་ཀྱང། ཐུན་མོང་གི་དངོས་གྲུབ་ཀྱི་མཐར་ཐུག་པ་རྣམས་དང། གཞན་མང་པོ་ཡང་དུས་ཐུང་ངུར་བདེ་བླག་ཏུ་འགྲུབ་པའི་ཐབས་སུ་སྤྱོད་པ་
བྱེད་པ་ཡིན་ནོ། །རྫོགས་རིམ་གྱི་བོགས་འབྱིན་གྱི་སྤྱོད་པ་ནི་ཚེ་གཅིག་ལ་བྱང་ཆུབ་ཐོབ་པའི་དོན་དུ་ཡིན་ཏེ། སྤྱོད་པ་གསུམ་པོ་གང་རུང་མ་སྤྱད་པར་ཚེ་གཅིག་ལ་འཚང་རྒྱ་བ་མེད་པའི་ཕྱིར་ཏེ། རླུང་གི་རྣལ་འབྱོར་མཐར་ཕྱིན་པའི་དབང་གིས་ཡེ་ཤེས་
གསུམ་བསྐྱེད་ནུས་པ་ན། ཕྱིའི་ཕྱག་རྒྱ་གྲོགས་སུ་མེད་ན་སེམས་དབེན་གྱི་ཡེ་ཤེས་མཚན་ཉིད་ཚང་བ་བསྐྱེད་མི་ནུས་ཤིང། ནང་གི་ལུས་ལ་གནད་དུ་བསྣུན་པའི་མཐུས་རླུང་སྡུད་པ་དང་གཏུམ་མོ་འབར་ནས་བྱང་སེམས་ཞུ་བའི་ནུས་པ་མཐར་སོན་ཀྱང། ད་དུང་ཕྱག་
རྒྱའི་སྒོ་ནས་དེ་རྣམས་ལ་ཁྱད་པར་ཆེན་པོ་ཐོབ་ནས་དེ་ཁོ་ན་ཉིད་ཀྱི་རྟོགས་པ་གོང་འཕེལ་དུ་འགྲོ་བའི་རིམ་པ་ཡོད་པར་གསུངས་པའི་ཕྱིར་ཏེ། ནང་གི་ལུས་ལ་གནད་དུ་བསྣུན་པའི་ཐབས་ཀྱི་ནུས་པ་མཐར་སོན་པ་ན། ཕྱག་རྒྱའི་འདོད་ཡོན་ལོངས་སྤྱོད་པ་ཡན་ལག་དང་བཅས་པ་

[040B] རྫོགས་རིམ་གྱི་བོགས་འབྱིན་གྱི་སྤྱོད་པའི་དོན་ཡིན་པར་གསུངས་པའི་ཕྱིར་རོ། །ལས་རྒྱ་དང་འདྲ་འབག་ཆས་གོས་སོགས་དང། བརྡའ་དང་བརྡའི་ལན་སོགས་བྱ་བའི་སྤྲོས་པ་དང་བཅས་པའི་སྤྱོད་པ་ནི་སྤྲོས་བཅས་ཀྱི་སྤྱོད་པ་དང། ལས་
རྒྱ་དང་འདྲ་བའི་འབག་ཆས་གོས་སོགས་ཡོད་ཀྱང། བརྡའ་དང་བརྡའི་ལན་སོགས་བྱ་བའི་སྤྲོས་པ་མེད་པའི་སྤྱོད་པ་ནི་སྤྲོས་མེད་ཀྱི་སྤྱོད་པ་དང། ཕྱིའི་སྤྲོས་པ་ཐམས་ཅད་སྤངས་ཏེ་ཡེ་རྒྱ་དང་སྙོམས་པར་འཇུག་པ་དང་གཉིད་ཀྱི་འོད་གསལ་སྐྱོད་པ་ཟུང་དུ་འབྲེལ་ནས་བདེ་སྟོང་གི་ཡེ་
ཤེས་ཚིག་བསྒྲིལ་དུ་བསྒོམ་པའི་སྤྱོད་པ་ནི་ཤིན་ཏུ་སྤྲོས་མེད་ཀྱི་སྤྱོད་པའི་དོན་ཡིན་པར་གསུངས་སོ། །བྱ་བ་ལ་སོགས་པའི་སྒོ་ནས་དེ་ལྟར་ཡིན་ཀྱང་སྒོམ་བསམ་གྱི་སྒོ་ནས་སྤྱོད་པ་གསུམ་འཇོག་ན་ནི། བསྐྱེད་རིམ་པའི་སྤྱོད་པ་རྣམས་སྤྲོས་བཅས་དང། དོན་གྱི་འོད་
གསལ་མ་ཐོབ་པའི་རྫོགས་རིམ་པའི་སྤྱོད་པ་རྣམས་སྤྲོས་མེད་དང། སློབ་པའི་ཟུང་འཇུག་པའི་སྤྱོད་པ་རྣམས་ཤིན་ཏུ་སྤྲོས་མེད་ཀྱི་སྤྱོད་པ་ཡིན་ཏེ། རིམ་པ་བཞིན་དུ་མཚན་འཛིན་གྱི་སྤྲོས་པ་ཆེ་བ་དང། ཆུང་བ་དང། གཏན་ནས་མེད་པའི་སྐབས་ཀྱི་སྤྱོད་པ་ཡིན་པའི་ཕྱིར་
དེ་གསུམ་རིམ་བཞིན་སྤྱི་དོན་དང། སྦས་དོན་དང། མཐར་ཐུག་པའི་དོན་གྱི་སྤྱོད་པ་ཡིན་པར་གསུངས་སོ། །རིམ་པ་གཉིས་པས་དེ་ལྟར་སྤྱོད་པ་བྱས་ཀྱང་རང་རང་གི་སྐབས་ཀྱི་འབྲས་བུ་མྱུར་དུ་མ་གྲུབ་ན། རིམ་གཉིས་སོ་སོའི་སྙིང་བོ་བསྐུལ་ཚུལ་ནི་ལེའུ་བཅུ་པའི་རྒྱུད་འགྲེལ་
དང་ནཱ་རོ་བའི་རྒྱུད་ཕྱི་མའི་འགྲེལ་པ་ལས་ཤེས་པར་བྱའོ། །ཞེས་གསལ་སྒྲོན་ལས་གསུངས་སོ། །བཞི་པ་འབྲས་བུ་མངོན་དུ་བྱེད་ཚུལ་ནི། ལམ་འདི་དག་གི་འབྲས་བུ་ནི་རྣམ་པ་གསུམ་སྟེ། སངས་རྒྱས་ནི་རབ། གྲུབ་པ་ཆེན་པོ་བརྒྱད་ནི་འབྲིང། ཞི་རྒྱས་དབང་

[041A]༄༅། །དྲག་གི་འཕྲིན་ལས་ནི་ཐ་མའོ། །ཕྱི་མ་གཉིས་ནི་ཐུན་མོང་གི་དངོས་གྲུབ་ཡིན་པས། བསྡུ་ན་མཆོག་དང་ཐུན་མོང་གི་དངོས་གྲུབ་གཉིས་སོ། །འཚང་རྒྱ་ཚུལ་ཡང་རྣམ་པ་གསུམ་སྟེ། ཚེ་འདིར་འཚང་རྒྱ་བ། བར་དོར་འཚང་རྒྱ་བ། བར་དོར་འཚང་རྒྱ་བ། སྐྱེ་
བརྒྱུད་ནས་འཚང་རྒྱ་བའོ། །དེ་ལ་ལམ་ཐུན་མོང་བ་ལ་སྦྱངས་པ་དང། དབང་རྣམ་པར་དག་པ་ཐོབ་ཅིང། དམ་ཚིག་དང་སྡོམ་པ་བསྲུང་བ་ནི་གསུམ་ཀ་ལ་འདྲའོ། །ཁྱད་པར་ནི། དང་པོས་རིམ་གཉིས་སྤྱོད་པ་དང་བཅས་པ་ལ་སློབ་ནུས་པ་ཡིན་ལ། དེ་ཡང་
སྒྱུ་ལུས་ཐོབ་ན་ཚེ་དེ་ལ་འཚང་རྒྱ་བར་ངེས་སོ། །གཉིས་པ་ནི། བསྐྱེད་རིམ་ནས་སེམས་དབེན་གྱི་བར་ཐོབ་པ་ཅིག་གིས་སྤྱོད་པ་གསུམ་གང་རུང་བྱེད་རྒྱུ་མ་བྱུང་ན་འཆི་བ་འོད་གསལ་སེམས་དབེན་མཐར་ཐུག་གི་དཔེའི་འོད་གསལ་གྱི་ངོ་བོར་བསྐྱེད་ནས་བར་དོའི་
དོད་ལ་སྒྱུ་ལུས་སུ་ལངས་ཏེ། རྟེན་དེ་ལ་ལམ་ལྷག་མ་རྣམས་བསྒོམས་ནས་འཚང་རྒྱ་བ་ཡིན་ནོ། །གསུམ་པ་ནི། དབང་ཐོབ་ནས་དམ་ཚིག་དང་སྡོམ་པ་སྲུང་བ་ཙམ་ཞིག་བྱས་ཀྱིས་ལམ་ཆེར་མ་བསྒོམས་པ་ནས་བཟུང་སྟེ། ངག་དབེན་གྱི་བར་ཐོབ་ཀྱང་སེམས་དབེན་མ་
ཐོབ་པ་རྣམས་སོ། །དེ་དག་ནི་ཚེ་འདི་དང་བར་དོར་འཚང་མི་རྒྱ་ཡང་སྐྱེ་བ་བདུན་ནམ་བཅུ་དྲུག་ཚུན་ཆད་དུ་ངེས་པར་འཚང་རྒྱ་བར་གསུངས་སོ། །གཉིས་པ་དུས་འཁོར་གྱི་ལུགས་ཀྱི་ལམ་བགྲོད་ཚུལ་ལ་བཞི། ལམ་གྱི་སྣོད་རུང་དུ་བྱ་བ་དང། དམ་ཚིག་དང་སྡོམ་
པ་དག་པར་བྱ་བ་དང། ལམ་ཇི་ལྟར་བསྒོམ་ཚུལ་དང། འབྲས་བུ་མངོན་དུ་བྱེད་ཚུལ་ལོ། །དང་པོ་ནི། ལམ་ཐུན་མོང་བས་རྒྱུད་ལེགས་པར་སྦྱངས་ཏེ། དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་དུ་འཇུག་ཅིང་བྱིས་པ་ལྟར་འཇུག་པའི་དབང་བདུན་

[041B] །གོང་མ་གོང་ཆེན་རྡོ་རྗེ་སློབ་དཔོན་བདག་པོ་ཆེན་པོའི་དབང་བསྐུར་བ་ཐོབ་སྟེ་རིམ་གཉིས་ཀྱི་སྣོད་རུང་དུ་བྱེད་པའོ། །སློབ་མ་རྣམས་གང་དུ་འཇུག་པའི་དཀྱིལ་འཁོར་ནི་རྡུལ་ཚོན་གྱི་དཀྱིལ་འཁོར་ཁོ་ན་ཡིན་གྱི། རས་བྲིས་སོགས་སུ་མི་རུང་བར་ནཱ་རོ་པས་དབང་མདོར་
བསྟན་གྱི་འགྲེལ་པར་གསུངས་སོ། །རིགས་ལྡན་འཇམ་དཔལ་གྲགས་པས་ཉི་མའི་ཤིང་རྟ་ལ་སོགས་པའི་ཚངས་པའི་དྲང་སྲོང་རྣམས་བློས་བསླངས་ཀྱི་དཀྱིལ་འཁོར་དུ་དབང་བསྐུར་བར་གསུངས་པ་ནི་དེའི་དམིགས་གསལ་ཡིན་ལ། ཀུན་སྤངས་ཀྱི་སློབ་མ་མཚན་ཉིད་
དང་ལྡན་པ་ཡིན་ན་བསམ་གཏན་གྱི་དཀྱིལ་འཁོར་དུ་དབང་བསྐུར་དུ་རུང་མི་རུང་དཔྱད་པར་བྱའོ། །གང་བསྐུར་བའི་དབང་ལ། བྱིས་པ་ལྟར་འཇུག་པའི་དབང་བདུན་ནི། བྱིས་པ་བཙས་པ་ན་མས་བཀུ་པ་དང། དེ་ནས་རྣ་བ་འབུགས་ཤིང་རྒྱན་འདོགས། གཙུག་
ཕུད་འཇོག་ཅིང་རྒོད་པ་སོགས་དང་ཆོས་མཐུན་པ་ཡིན་ལ། དེ་ཡང་དུས་ཀྱི་འཁོར་ལོའི་བྱང་ཕྱོགས་སྐུའི་ཞལ་ལ་མངོན་དུ་ཕྱོགས་པར་སློབ་མ་སྐུ་རྡོ་རྗེར་བསྐྱེད་པ་ལ་བསྒྲུབས་པའི་དཀྱིལ་འཁོར་གྱི་ནང་གི་ཡུམ་བཞིས་ཆུ་དབང་དང། དེ་བཞིན་གཤེགས་པ་ལྔས་ཅོད་པཎ་གྱི་དབང་
བསྐུར༑ ལྷོ་ཕྱོགས་གསུང་གི་ཞལ་དམར་པོ་ལ་མངོན་དུ་ཕྱོགས་པར་སློབ་མ་གསུང་རྡོ་རྗེར་བསྐྱེད་པ་ལ་ནུས་མ་བཅུས་དར་དབྱངས་ཀྱི་དབང་དང། གཙོ་བོ་ཡབ་ཡུམ་གྱིས་རྡོར་དྲིལ་གྱི་དབང་བསྐུར། ཤར་ཕྱོགས་ཐུགས་ཀྱི་ཞལ་ནག་པོ་ལ་མངོན་དུ་ཕྱོགས་པར་སློབ་མ་ཐུགས་
རྡོ་རྗེར་བསྐྱེད་པ་ལ་སེམས་དཔའ་སེམས་མ་རྣམས་ཀྱིས་བརྟུལ་ཞུགས་ཀྱི་དབང་དང། ཁྲོ་བོ་ཁྲོ་མོ་རྣམས་ཀྱིས་མིང་གི་དབང་བསྐུར། ནུབ་ཕྱོགས་ཡེ་ཤེས་ཀྱི་ཞལ་སེར་པོ་ལ་མངོན་དུ་ཕྱོགས་པར་སློབ་མ་ཡེ་ཤེས་རྡོ་རྗེར་བསྐྱེད་པ་ལ་རྡོ་རྗེ་སེམས་དཔའ་ཡབ་ཡུམ་གྱིས་རྗེས་གནང་གི་དབང་

[042A]༄༅། །བསྐུར་བ་དང་བདུན་ནོ། །དེའི་འདོགས་ལ་ཡན་ལག་དང་གཙོ་བོ་གཉིས་ལས། དང་པོ་ནི། མེ་ལོང་དང་མིག་སྨན་སོགས་སྟེར་བ་དང། གཉིས་པ་ནི། རྡོར་དྲིལ་ཕྱག་རྒྱའི་དམ་ཚིག་གསུམ་རྣལ་འབྱོར་གྱི་རྒྱུད་དང་མཐུན་པར་སྦྱིན་
པའི་སློབ་དཔོན་གྱི་དབང་ངོ། །འདི་ནི་རྣལ་འབྱོར་རྒྱུད་མན་ཆད་ཀྱི་ཡིན་གྱི། བླ་མེད་ཀྱི་རྒྱུད་སྟོན་པའི་སློབ་དཔོན་གྱི་དབང་གྱི་དབང་མིན་པར་སྔགས་རིམ་ལས་གསུངས་སོ། །ཆུ་དབང་སོགས་བདུན་ལ་བུམ་དབང་གི་ཐ་སྙད་མི་མཛད་ཅིང་དེ་བདུན་ཀ་ལ་ཆུ་རྗེས་སུ་འགྲོ་
བས་ཆུ་དབང་ཞེས་ཀྱང་གསུངས་སོ། །དབང་གོང་མའི་བུམ་དབང་དང་གོང་མའི་ཡང་གོང་མའི་བུམ་དབང་ནི་རིམ་བཞིན་ཕྱག་རྒྱ་གཅིག་དང་དགུའི་དཀར་འཛིན་གྱི་བུམ་པ་ལ་རེག་པ་དང་འཁྱུད་པ་ལས་བྱུང་བའི་བདེ་བ་ལ་མཛད་དོ། །འདི་ནི་སློབ་དཔོན་གྱི་དབང་
ཡིན་ལ། བླ་མེད་སྤྱིའི་སློབ་དཔོན་གྱི་དབང་དང་འདྲ་ཡང་ཕྱག་རྒྱ་ལ་ནི་ཁྱད་པར་ཡོད་དོ། །རིག་མའི་ལུས་ཀྱི་དཀྱིལ་འཁོར་དུ་ཐོབ་པ་ཞེས་བྱའོ། །དེ་གཉིས་ཀྱི་གསང་དབང་ནི་རིམ་བཞིན་བླ་མས་རིག་མ་གཅིག་དང་དགུ་དང་སྙོམས་པར་ཞུགས་པ་
ལས་བྱུང་བའི་གསང་རྫས་མྱངས་པ་དང། རིག་མ་གཅིག་དང་དགུའི་བྷ་ག་བལྟས་པ་ལས་སྐྱེས་པའི་བདེ་བ་ལ་མཛད་དེ། བྷ་གའི་དཀྱིལ་འཁོར་དུ་ཐོབ་པ་ཞེས་བྱའོ། །དེ་གཉིས་ཀྱི་ཤེར་དབང་ནི་རིམ་བཞིན་སློབ་མས་རིག་མ་གཅིག་དང་དགུ་དང་སྙོམས་
པར་ཞུགས་པ་ལ་ཁམས་ཞུ་བའི་བདེ་བ་ལ་མཛད་དེ། ཀུན་རྫོབ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་ཐོབ་བ་ཞེས་བྱའོ། །ཁ་ཅིག་འདི་དང་གསང་དབང་གཉིས་དཀྱིལ་འཁོར་གང་དུ་ཐོབ་པ་གོ་ལྡོག་སྟེ་བླ་མེད་སྤྱི་ལྟར་འཆད་པ་དོན་མིན་ནོ། །དེ་གཉིས་ཀྱི་བུམ་

[042B] དགའ་བཞིའི་ནང་ནས་འདི་དང་འདིའོ་ཞེས་ངོ་སྤྲོད་ལུགས་ལ་ཁྱད་པར་ཅུང་ཟད་ཡོད་པ་མ་གཏོགས་གཞན་རྣམས་འདྲའོ། །དེ་གཉིས་ཀྱི་དབང་བཞི་བ་ནི་མི་འདྲ་སྟེ། གོང་མའི་དབང་བཞི་པ་ནི། ནོར་བུར་བྱང་སེམས་
གནས་པ་ཕྱིར་མ་ཟགས་པའི་ལྷན་སྐྱེས་ཀྱི་དགའ་བ་སྟེ་ཀུན་རྫོབ་ཀྱི་དབང་བཞི་པའོ། །འདི་སྔགས་གཞན་རྣམས་ཀྱི་དཀྱིལ་ཆོག་ནས་དབང་གསུམ་པར་བཤད་ལ་དེ་ཐོབ་ཀྱང་དབང་བཞི་པ་མ་ཐོབ་པས་རྒྱུད་རྫོགས་པར་ཉན་པ་ལ་མི་དབང་ལ། དུས་འཁོར་གྱི་སྐོར་ནས་
འདི་ཐོབ་ན་རྒྱུད་རྫོགས་པར་ཉན་དུ་རུང་ཡང། དབང་གོང་མའི་གོང་མ་བཞི་མ་ཐོབ་ན་རྒྱུད་རྫོགས་པར་སྟོན་པ་པོར་མི་རུང་བར་བཤད་དོ། །ཞེས་སྔགས་རིམ་ལས་གསུངས་སོ། །མཚན་དཔེས་སྤྲས་པའི་སྟོང་གཟུགས་ཀྱི་ལྷ་ཡབ་ཡུམ་གྱི་སྐུ་དང་སྟོང་བ་ཉིད་ལ་རོ་གཅིག་ཏུ་
ཞུགས་པའི་མཆོག་ཏུ་མི་འགྱུར་བའི་བདེ་བ་ཆེན་པོའི་ཐུགས་ནི་ངོ་བོ་དབྱེར་མེད་པ་དུས་གཅིག་ཏུ་ཚོགས་པ་ནི་གོང་མའི་ཡང་གོང་མའི་དབང་བཞི་པ་སྟེ། དེ་ལ་འཇིག་རྟེན་ལས་འདས་པ་དང་དོན་དམ་པའི་དབང་བཞི་པ་ཞེས་བཤད་དོ། །སྣོད་རུང་དུ་བྱེད་པའི་
དབང་བཞི་པ་ཚིག་གི་སྒོ་ནས་བསྐུར་ལུགས་ནི་སྤྱི་དང་འདྲའོ། །རྡོ་རྗེ་སློབ་དཔོན་བདག་པོ་ཆེན་པོའི་དབང་ནི་དབང་བདུན་གྱི་ཆོ་ག་ལས་བསྡུས་ཏེ་བསྐུར་བ་སྟེ། དཀྱིལ་ཆོག་ལྟར་རོ། །གཉིས་པ་ནི། རྩ་ལྟུང་བཅུ་བཞི་སོགས་བསྲུང་བར་བྱ་སྟེ། སྔགས་སྤྱི་འགྲོའི་རྩ་ལྟུང་
བཅུ་བཞིའི་དང་པོ། གཉིས་པ། ལྔ་པ། དྲུག་པ། བཅུ་པ། བཅུ་གཅིག་པ། བཅུ་གཉིས་བ་སྟེ་བདུན་ནི། དུས་འཁོར་ནས་རྩ་ལྟུང་ཡིན་པར་དངོས་སུ་མ་གསུངས་ཀྱང་བསྲུང་དགོས་ལ། དུས་འཁོར་ནས་བཤད་པའི་རྩ་ལྟུང་དང་པོ་ནི། རྡོ་རྗེ་སློབ་དཔོན་གྱི་

[043A]༄༅། །ཐུགས་དཀྲུག་པ་དང། གཉིས་པ་ནི། བླ་མའི་བཀའ་བསྐོ་བ་བཅག་པ་དང། ལྔ་པ་ནི། ཀུན་ད་ལྟ་བུའི་བྱང་སེམས་འདོར་བ་དང། དྲུག་པ་ནི། སྔགས་དང་ཕར་ཕྱིན་པའི་ཐེག་པའི་དེ་ཁོ་ན་ཉིད་གཉིས་ལ་མཆོག་དམན་དུ་བཟུང་ནས་
སྨོད་པ་དང། བཅུ་པ་ནི། སྒྱུ་ཡི་བྱམས་པ་ཞེས་པ་ཞེ་ལ་གདུག་པ་འཛིན་ཞིང་ཁ་ལ་བྱམས་པ་བྱེད་པ་སྟེ་ཁ་ཞེ་མི་མཐུན་པའི་བྱམས་པ་བསྟེན་པ་དང། དཱ་རི་ཀ་བས་འདི་དང་མི་འདྲ་བར་བཤད་དོ། །བཅུ་གཅིག་པ་ནི། མི་འགྱུར་བའི་བདེ་བ་འཇིག་རྟེན་གྱི་དབེར་
བྱ་བ་དང་བྲལ་བ་བྱིན་པ་ལ་ཐེ་ཚོམ་དང་ཡིད་གཉིས་ཀྱི་དབང་གིས་དང་དུ་མི་ལེན་ཞིང་རྟོག་པར་བྱེད་པ་དང། བཅུ་གཉིས་པ་ནི། དག་པའི་སེམས་ཅན་རྣལ་འབྱོར་པ་ལ་མངོན་སུམ་དུ་སྐྱོན་བརྗོད་པའོ། །འདི་དག་ཞིབ་པར་རྩ་ལྟུང་གི་རྣམ་བཤད་ལས་
ཤེས་པར་བྱའོ། །དུས་འཁོར་ནས་བཤད་པའི་རིགས་སོ་སོའི་དམ་ཚིག་ནི། རྡོ་རྗེའི་རིགས་ལ། རྡོར་དྲིལ་ཕྱག་རྒྱ་བླ་མ་གཟུང་བ་བཞི་དང། རིན་པོ་ཆེའི་རིགས་ལ། རིན་ཆེན་ལྕགས་ཟངས་པ་ལང་རྟ། །གླང་ཆེན་བུ་མོ་ནོར་འཛིན་དང། །འདོད་པའི་ཆུང་མ་རང་
གི་ཤ་སྦྱིན་པ་རྣམ་པ་བཅུ་རུ་འདོད། །ཅེས་པ་ལྟར། སྦྱིན་པ་བཅུ་སྦྱིན་པ་དང། འཁོར་ལོའི་རིགས་ལ། ཤ་ལྔ་བདུད་རྩི་ལྔ་དང་དབང་པོའི་ཚོགས་སྲུང་བ་དང། པདྨའི་རིགས་ལ། འཛག་པ་མེད་པའི་ཚངས་སྤྱོད་ཀྱི་སྡོམ་པ་སྐྱོང་བ་དང། རལ་གྲིའི་
རིགས་ལ། དཀོན་མཆོག་སོགས་མཆོད་པ་དང། རྒྱལ་བ་སྐྱེད་མཛད་རྡོ་རྗེ་གཅིག་པའི་རིགས་ལ། སྟོང་ཉིད་སྙིང་རྗེའི་བདག་ཉིད་ཅན་གྱི་ཕྱག་ཆེན་གྱི་དངོས་གྲུབ་སྐྱེད་པར་གསུངས་པ་རྣམས་སོ། །སྲོག་གཅོད། མ་བྱིན་ལེན། ལོག་གཡེམ། རྫུན་སྨྲ་

[043B] རྒྱན་དང་ཤོ་དང་མིག་མང་བྱེད་པ། རྣམ་གསུམ་མ་དག་པའི་ཤ་ཟོས་པ། དག་འཆལ་གང་དྲན་སྨྲ་བ། ཕ་མའི་མཚུན་འཐོར་བྱེད་པ། ཕྱུགས་གསོད་དམར་མཆོད་བྱེད་པ་སྟེ་ཉེ་བའི་སྡིག་པ་ལྔ་དང། བ་ལང། བྱིས་པ། བུད་མེད། སྐྱེས་པ་
གསོད་པ། སྐུ་གསུང་ཐུགས་རྟེན་བཤིག་པ་སྟེ་གསོད་པ་ལྔ་དང། སངས་རྒྱས་དང་དམ་ཆོས་ལམ་དད་པ། གྲོགས་ལ་འཁོན་པ། རྗེ་བོ་ལ་འཁོན་པ། དགེ་འདུན་ལ་འཁོན་པ། རང་ལ་ཡིད་རྟོན་པ་རྣམས་བསླུ་བ་སྟེ་འཁུ་བ་ལྔ་དང། གཟུགས། སྒྲ། དྲི། དྲོ། རེག་བྱ་ལ་ཆགས་པ་
ནི་འདོད་པ་སྟེ་བརྟུལ་ཞུགས་ཉི་ཤུ་རྩ་ལྔ་སྲུང་བ་དང། གཞན་ཡང། སྔགས་གཞན་ནས་བཤད་པའི་དམ་ཚིག་རྣམས་ཀྱང་ཕལ་ཆེར་སྲུང་དགོས་སམ་སྙམ་མོ། །གསུམ་པ་ལ་གཉིས། བསྐྱེད་རིམ་སྒོམ་ཚུལ་དང། རྫོགས་རིམ་སྒོམ་ཚུལ་ལོ། །དང་པོ་ནི། ཕྱི་
དུས་ཀྱི་འཁོར་ལོ་སྣོད་ཀྱི་འཇིག་རྟེན་དང་ནང་དུས་ཀྱི་འཁོར་ལོ་སྐྱེས་བུའི་རྩ་རླུང་ཐིག་ལེ་སྟེ། དེ་གཉིས་སྦྱང་གཞིར་བྱས་ནས། སྤྱོད་བྱད་གཞན་དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་སམ་ཐུགས་དཀྱིལ་སོགས་ཕྱི་ནང་གཉིས་ཀའི་སྦྱང་གཞི་སྦྱོང་ནུས་པ་དང་
རྫོགས་རིམ་ཡན་ལག་དྲུག་རྫོགས་པར་སྐྱེ་བའི་དགེ་རྩ་སྨིན་བྱེད་དུ་འགྲོ་ངེས་པའི་བསྐྱེད་རིམ་སྒོམ་དགོས་ཤིང། དེ་ལ་ནི་ལྷན་ལྔ་ཡན་ཆད་ཀྱི་དཀྱིལ་འཁོར་དགོས་པར་གསུངས་སོ། །དཔའ་བོ་གཅིག་པ་དང་ལྷན་སྐྱེས་ལྟ་བུ་ནི་ལྷའི་རྣལ་འབྱོར་མཐར་ཕྱིན་ནས་ཞི་སོགས་ཀྱི་ལས་
སྣ་ཚོགས་སྒྲུབ་པའི་ཐབས་སུ་གསུངས་ཀྱི། རྫོགས་རིམ་ཡོངས་རྫོགས་སྐྱེ་བའི་སྨིན་བྱེད་ཚང་བ་མིན་ནོ། །དེའི་བསྐྱེད་རིམ་གྱི་འཆིངས་ནི། སྐུ་རྡོ་རྗེ་བསྙེན་པ། གསུང་རྡོ་རྗེ་ཉེར་སྒྲུབ། ཐུགས་རྡོ་རྗེ་སྒྲུབ་པ། ཡེ་ཤེས་རྡོ་རྗེ་སྒྲུབ་ཆེན་ཏེ་བསྙེན་སྒྲུབ་ཡན་ལག་བྮིའམ། ཡང་ན་

[044A]༄༅། །སྐད་ཅིག་མ་གཅིག་གིས་མངོན་པར་བྱང་ཆུབ་པ། རྣམ་པ་ལྔས་མངོན་པར་བྱང་ཆུབ་པ། རྣམ་པ་ཉི་ཤུས་མངོན་པར་བྱང་ཆུབ་པ། སྒྱུ་འཕྲུལ་དྲ་བས་མངོན་པར་བྱང་ཆུབ་པ་སྟེ་བྱང་ཆུབ་པ་བཞིའོ། །འདི་དག་ནི་གཞན་ལས་ཤེས་པར་བྱའོ།།
གཉིས་པ་ལ་གཉིས། གང་ལ་གནད་དུ་བསྣུན་པར་བྱ་བ་རྡོ་རྗེའི་ལུས་དང། དེ་ལ་གནད་དུ་བསྣུན་པར་བྱེད་པ་སྦྱོར་བ་ཡན་ལག་དྲུག་གོ་དང་པོ་ནི། རྩ་རླུང་ཐིག་ལེ་གསུམ་སྟེ། ལྟེ་བ་ཡན་ཆད་ཀྱི་རོ་རྐྱང་དབུ་མ་གསུམ་ལ་རིམ་བཞིན་ཉི་ཟླ་སྒྲ་གཅན་གྱི་རྩ་ཞེས་བྱ་
ལ༑ མེ་ཆུ་ནམ་མཁའི་ཁམས་པ། ཁ་དོག་དཀར་དམར་ལྗང་གུ། ཁྲག་དང་ཁུ་བ་དང་རླུང་གཙོ་ཆེར་འབབ་པར་གསུངས་སོ། །ལྟེ་བ་མན་ཆད་ན་དེ་གསུམ་གྱི་རྒྱུན་ལ་རིམ་བཞིན་དམར་སེར་ཅན་དང་ལུག་དང་དུས་མེའི་རྩ་ཞེས་བྱ་ལ། བ་དང་རླུང་དང་
ཡེ་ཤེས་ཀྱི་ཁམས་པ། ཁ་དོག་སེར་ནག་སྔོན་པོ། བཤང་གཅི་ཁུ་བ་གཙོ་ཆེར་འབབ་པར་གསུངས་ཏེ། འདི་དག་ལ་རྩ་ཆེན་དྲུག་ཅེས་བྱའོ། །རྩ་འཁོར་དྲུག་སྟེ། གཙུག་ཏོར་གྱི་འཁོར་ལོ་རྩ་འདབ་བཞི་པ། དཔྲལ་བའི་བཅུ་དྲུག་པ། མགྲིན་པའི་
སོ་གཉིས་པ། སྙིང་གའི་བརྒྱད་པ། ལྟེ་བའི་རེ་བཞི་པ། གསང་གནས་ཀྱི་སོ་གཉིས་པའོ། །སྲོག་འཛིན། མཉམ་གནས། གྱེན་རྒྱུ། ཁྱབ་བྱེད། ཀླུ། རུས་སྦལ། རྩངས་པ། ལྷས་བྱིན། ནོར་ལས་རྒྱལ། ཐུར་སེལ་ཏེ་རླུང་བཅུ་བཤད་ཀྱང། རྩ་བ་དང་
ཡན་ལག་གི་ཐ་སྙད་མ་མཛད་དོ། །རྒྱུད་གཞན་ནས་གཞི་དུས་སུ་འཆི་ཚེ་མ་གཏོགས་ཁྱབ་བྱེད་ཀྱི་རླུང་མི་རྒྱུ་ཞིང། དབུ་མ་ནས་རླུང་མི་རྒྱུ་བར་བཤད་ཀྱང་འདིར་ནི་དེ་གཉིས་ཀ་རྒྱུ་བར་བཤད་དོ། །རླུང་དང་པོ་ལྔ་རིམ་བཞིན་ནམ་མཁའ་རླུང་མེ་ཆུ་སའི་ཁམས་དང། ཕྱི་མ་

[044B] །སྙིང་གའི་རྩ་མདུད་ཀྱི་སྟེང་འོག་གི་སྦུབས་ན་རིམ་བཞིན་ནམ་མཁའི་རླུང་སྲོག་འཛིན་དང་ཡེ་ཤེས་ཀྱི་རླུང་ཐུར་སེལ་སྐྱེ་ཞིང་གནས། སྙིང་གའི་ཤར་དང་ཤར་ལྷོའི་རྩ་འདབ་ན་རླུང་གི་རླུང་མཉམ་གནས་
རུས་སྦལ། ལྷོ་དང་ལྷོ་ནུབ་ཀྱི་རྩ་འདབ་ན་མེའི་རླུང་གྱེན་རྒྱུ་རྩངས་པ། བྱང་དང་བྱང་ཤར་གྱི་རྩ་འདབས་ན་ཆུའི་རླུང་ཁྱབ་བྱེད་ལྷས་བྱིན། ནུབ་དང་ནུབ་བྱང་གི་རྩ་འདབ་ན་སའི་རླུང་ཀླུ་དང་ནོར་ལས་རྒྱལ་སྐྱེ་ཞིང་གནས་པ་ཡིན་ཀྱང། རྒྱུ་བའི་ཚེ་དེ་རྣམས་རེ་རེ་ཡང་
མང་པོར་གྱེས་ཏེ་ལུས་ཀྱི་རྩ་འདབ་ལ་ཁྱབ་པར་རྒྱུ་བ་ཡིན་ནོ། །སྤྱི་བོ། མགྲིན་པ། སྙིང་ག། ལྟེ་བ་བཞིར་རིམ་པ་བཞིན་དུ། སད་པའི་གནས་སྐབས་དང། རྨི་ལམ་གྱི་གནས་སྐབས་དང། གཉིད་འཐུག་པོའི་གནས་སྐབས་དང། སྙོམས་འཇུག་གི་གནས་
སྐབས་བསྐྱེད་པའི་ཐིག་ལེ་རིགས་བཞི་གནས་ཤིང། ལྟེ་བ། གསང་གནས། ནོར་བུའི་དབུས། ནོར་བུའི་རྩེར་སྔར་ལྟར་ཐིག་ལེ་རིགས་བཞི་རིམ་བཞིན་གནས་ལ། ལྟེ་བར་སད་པ་དང་བཞི་པ་གཉིས་བསྐྱེད་པའི་བག་ཆགས་མི་འདྲ་བ་གཉིས་ཐིག་ལེ་གཅིག་གི་
སྟེང་ན་ཡོད་པ་ཡིན་གྱི་ཐིག་ལེ་སོ་སོ་བ་མིན་པར་གསུངས་སོ། །ཐིག་ལེ་རིགས་བཞི་ལ་རིམ་བཞིན་སྐུ་གསུང་ཐུགས་ཡེ་ཤེས་ཀྱི་ཐིག་ལེའམ། ལུས་ངག་ཡིད་ཡེ་ཤེས་ཀྱི་ཐིག་ལེ་ཞེས་བྱ་ལ། སད་པའི་ཚེ་སྟོད་ཀྱི་རླུང་རྣམས་སྤྱི་བོ་དང་སྨད་ཀྱི་རླུང་རྣམས་ལྟེ་བར་འདུ་བས། ཡུལ་
སྣང་ཙམ་དང་མ་དག་པའི་ཡུལ་སྣང་སྐྱེད། རྨི་ལམ་གྱི་ཚེ་སྟོད་རླུང་མགྲིན་པ་དང་སྨད་རླུང་གསང་གནས་སུ་འདུ་བས། སྐྲ་ཅམ་དང་སྨྲ་བརྗོད་འཁྲུལ་བ་བསྐྱེད། གཉིད་འཐུག་པའི་ཚེ་སྟོད་རླུང་སྙིང་ག་དང་སྨད་རླུང་ནོར་བུའི་དབུས་སུ་འདུ་བས། མི་རྟོག་པ་དང་མི་

[045A]༄༅། །གསལ་བ་སྐྱེད། ཕོ་མོ་སྙོམས་པར་འཇུག་པའི་ཚེ་སྟོད་རླུང་ལྟེ་བ་དང་སྨད་རླུང་ནོར་བུའི་རྩེར་འདུ་བས། བདེ་བ་དང་འཛག་པ་སྐྱེད་པ་ལས། མ་དག་པའི་ཡུལ་སྣང་དང་སྨྲ་བརྗོད་འཁྲུལ་པ་དང། མི་གསལ་བ་དང། འཛག་པ་
སྐྱེད་པའི་ནུས་པ་རྣམས་སྦྱངས་ནས། ཡུལ་སྣང་ཙམ་དང། སྒྲ་ཙམ་དང། མི་རྟོག་པ་དང། བདེ་བ་རྣམས་ལམ་དུ་བྱས་པས། སྟོང་གཟུགས་དང། གཞོམ་མེད་ཀྱི་སྒྲ་དང། མི་རྟོག་ཡེ་ཤེས་དང། མི་འགྱུར་བའི་བདེ་ཆེན་དུ་འགྱུར་ལ། དེ་རྣམས་གོང་ནས་གོང་དུ་
ཁྱད་ཞུགས་པ་ལས། སངས་རྒྱས་ཀྱི་སྐུ་གསུང་ཐུགས་ཡེ་ཤེས་རྡོ་རྗེར་འགྱུར་རོ། །ལུགས་འདིར་སྒྲིབ་པ་ཐམས་ཅད་བཞིའི་སྒྲིབ་པར་འདུས་ལ། སྒྲིབ་པའི་མཚན་གཞིར་ཐིག་ལེ་དེ་རྣམས་བཤད་པ་ནི། ཐིག་ལེ་དེ་རྣམས་ལ་གནས་པའི་ཤིན་ཏུ་ཕྲ་བའི་རླུང་སེམས་རྣམས་སྒྲིབ་
པའི་བག་ཆགས་བགོ་གཞི་ཡིན་པ་ལ་དགོངས་པར་གསུངས་སོ། །ཐིག་ལེ་དེ་རྣམས་ཀྱི་ངོ་བོ་ནི་ཁམས་དཀར་དམར་འདྲེས་པའི་གོང་བུ་ཡུངས་འབྲུ་ཙམ་པ་རེ་ཡོད་དོ། །གཞིའི་དུས་ནས་ཡོད་པའི་ཤིན་ཏུ་ཕྲ་བའི་རླུང་སེམས་ཀྱིས་མ་དག་པའི་སྣོད་བཅུད་བསྐྱེད་པའི་ནུས་བ་རྣམས་
ཐབས་མཁས་ཀྱི་ལམ་གྱིས་སྦྱངས་ནས་ཆོས་གཟུགས་ཀྱི་སྐུར་བསྒྱུར་བར་བྱེད་པ་བླ་མེད་སྤྱིའི་ལུགས་ཡིན་ལ། ཐིག་ལེ་རིགས་བཞིས་མ་དག་པའི་གནས་སྐབས་བསྐྱེད་པའི་ནུས་པ་ལམ་གྱིས་སྦྱངས་ནས་རྡོ་རྗེ་བཞིའི་རྒྱུ་བྱེད་པ་ནི་ལུགས་འདིའི་ཁྱད་ཆོས་ཡིན་ནོ། །གཉིས་
པ་ནི། སོར་བསམ་ལ་སོགས་པའི་ཡན་ལག་དྲུག་གོ་ཅིའི་ཕྱིར་རྫོགས་རིམ་ལ་ཡན་ལག་དྲུག་ཏུ་བཞག་ཅེ་ན། ཐོབ་བྱ་སངས་རྒྱས་ལ་སྐུ་གསུང་ཐུགས་གསུམ་ཡོད་པས་དེ་སྒྲུབ་བྱེད་ཀྱི་རྫོགས་རིམ་ཡང་ཡན་ལག་དྲུག་ཏུ་ངེས་ཏེ། སོར་བསམ་གཉིས་ཀྱིས་སྟོང་

[045B] སྲོག་འཛིན་གཉིས་ཀྱིས་ངག་གི་རྩ་བ་རླུང་ལ་དབང་ཐོབ་པར་བྱས་ནས་རྒྱལ་བའི་གསུང་སྒྲུབ་ཅིང། རྗེས་དྲན་ནི་མི་འགྱུར་བའི་བདེ་བའི་ཉེ་རྒྱུ་དང། ཏིང་ངེ་འཛིན་ནི་མི་འགྱུར་བའི་བདེ་
བའི་ངོ་བོ་ཡིན་པས་རྒྱལ་བའི་ཐུགས་སྒྲུབ་བྱེད་ཡིན་པའི་ཕྱིར་རོ། །དེས་ན་གཉིས་ཚན་དེ་དག་ལ་རིམ་བཞིན་སྐུ་རྡོ་རྗེ་དང་གསུང་རྡོ་རྗེ་དང་ཐུགས་རྡོ་རྗེའི་ཏིང་ངེ་འཛིན་དུ་ཡང་གསུངས་སོ། །སློབ་པའི་སྐབས་སུ་རྡོ་རྗེ་གསུམ་གྱི་ཏིང་ངེ་འཛིན་ཁྱད་པར་བ་དུས་གཅིག་ཏུ་ཚོགས་པ་
ནི༑ ཏིང་ངེ་འཛིན་གྱི་ཡན་ལག་ཐོབ་ནས་འོང་ངོ། །ཞེས་སྔགས་རིམ་ལས་གསུངས་སོ། །གོ་རིམ་ངེས་པ་ནི། ལུགས་འདིའི་ཐོབ་བྱ་མཐར་ཐུག་གི་བདེ་སྟོང་དབྱེར་མེད་ནི་གཞུང་གཞན་ནས་བཤད་པའི་བདེ་སྟོང་དབྱེར་མེད་དང་མི་འདྲ་སྟེ། འདིའི་སྟོང་པ་ནི་སྟོང་གཟུགས་
ཀྱི་ལྷ་ཡབ་ཡུམ་གྱི་སྐུ་དང། བདེ་བ་ནི་མཆོག་ཏུ་མི་འགྱུར་བའི་བདེ་བ་ཆེན་པོ་ཡིན་པའི་ཕྱིར། དེ་འདྲ་བའི་བདེ་སྟོང་ཟུང་འཇུག་ནི། རང་དང་རྗེས་སུ་མཐུན་པའི་རྒྱུས་སྒྲུབ་དགོས་ལ། དེ་ཡང་རང་ཉིད་སྟོང་གཟུགས་ཀྱི་འདོད་ལྷ་ཡབ་ཡུམ་དུ་སྣང་བའི་ཡུམ་ལ་རྗེས་སུ་ཆགས་
པ་ལས་རང་གི་སེམས་དེ་ཁོ་ན་ཉིད་ལ་ཞུགས་པའི་མི་འགྱུར་བའི་བདེ་བ་ཐོབ་པ་གཉིས་ཟུང་དུ་སྦྲེལ་ནུས་པའི་ཏིང་ངེ་འཛིན་གྱི་ཡན་ལག་ཡིན་ཏེ། དེ་ལྟར་སྔགས་རིམ་ལས་གསུངས་པའི་ཕྱིར། དེ་སྐྱེ་བ་ནི་རྗེས་དྲན་ལ་རག་ལས་ཏེ། རྗེས་དྲན་གྱི་སྐབས་ཀྱི་གཏུམ་མོས་བཞུས་པའི་བྱང་སེམས་སྤྱི་
བོ་ནས་ནོར་བུའི་བར་དུ་འོངས་པ་ཕྱིར་མ་འཕོས་པ་ལས་སྐྱེ་བའི་ལྷན་སྐྱེས་ཀྱི་དགའ་བ་ནི་མི་འགྱུར་བའི་བདེ་བ་ཏིང་ངེ་འཛིན་གྱི་ཡན་ལག་ཡིན་པའི་ཕྱིར་རོ། །རྗེས་དྲན་གྱི་སྐབས་སུ་ཡང་མ་བརྟགས་པའི་སྟོང་གཟུགས་ཀྱི་ལྷར་སྣང་བ་འབྱུང་བར་གསུངས་སོ། །དེ་འདྲ་
[046A]༄༅། །བའི་རྗེས་དྲན་ནི། འཛིན་པས་དབུ་མའི་ནང་དུ་རླུང་གཡོ་མེད་དུ་འཛིན་པ་ལ་རག་ལས་ཏེ། དེའི་མཐུས་གཏུམ་མོ་འདས་ནས་ཁམས་བཞུ་དགོས་པའི་ཕྱིར་རོ། །འཛིན་པ་དེ་ཡང་སྲོག་རྩོལ་གྱི་རྣལ་འབྱོར་གྱིས་རོ་རྐྱང་གི་རླུང་དབུ་མར་ཚུད་པ་ལ་བལྟོས་
ཏེ༑ དེར་མ་ཚུད་ན་དེའི་ནང་དུ་གཟུང་བར་མི་ནུས་པའི་ཕྱིར་རོ། །རོ་རྐྱང་གི་རླུང་དབུ་མར་ཚུད་པ་ཡང་སོར་བསམ་གྱིས་དབུ་མ་སྦྱངས་པ་ལ་བལྟོས་ཏེ། རླུང་ལས་རུང་དུ་མ་བྱས་པར་དབུ་མར་ཚུད་པ་མེད་པའི་ཕྱིར་རོ། །སྔགས་རིམ་ལས། དབུ་མ་སྦྱངས་པའི་
གོ་བ་ནི། སོར་བསྡུད་ཀྱིས་རྟགས་བཅུ་གཅིག་པོ་བསྒྲུབས་པ་བསམ་གཏན་གྱིས་བརྟན་པར་བྱས་པས་རླུང་ཅུང་ཟད་ལས་སུ་རུང་ནས་གཡས་གཡོན་གྱི་རླུང་རང་ཤུགས་ཀྱིས་དབུ་མར་འགྲོ་བ་རྩོམ་པ་ཡིན་ལ། མཚམས་དེ་ནས་གཡས་གཡོན་གྱི་རྒྱུ་བ་འགོག་པའི་
སྦྱོར་བ་བྱས་ན་གནད་དུ་འགྲོའོ། །དེའི་གོང་དུ་བྱས་ཀྱང་མ་འགྲོ་བས། ཡན་ལག་དང་པོ་གཉིས་ནི་སྲོག་རྩོལ་སྒོམ་པའི་ཚད་འཛིན་ནོ། །ཞེས་གསུངས་པའི་ཕྱིར། འདི་ལ་ཁ་ཅིག་ན་རེ། སོར་བསམ་གྱི་སྐབས་སུ་ཤར་བའི་རྟགས་བཅུ་གཅིག་པོ་རླུང་དབུ་
མར་ཐིམ་པའི་རྟགས་མ་ཡིན་པར་ཐལ། ལུགས་འདིའི་སོར་བསམ་གཉིས་རླུང་དབུ་མར་ཚུད་པའི་སྔོན་འགྲོ་ཡིན་པའི་ཕྱིར། འདོད་མི་ནུས་ཏེ། དེ་དག་རླུང་དབུ་མར་ཐིམ་པའི་རྟགས་ཡིན་པར་སྦྱོར་དྲུག་གི་ཟིན་བྲིས་དུ་མར་བཤད་པའི་ཕྱིར་ནམ་ཁྱབ་སྙམ་སྟེ་
ཟིན་བྲིས་མང་པོར་དེ་ལྟར་བཤད་ཀྱང་སྔགས་རིམ་དང་གསལ་སྒྲོན་ལས་དེ་དག་རླུང་དབུ་མར་ཚུད་པའི་སྔོན་འགྲོ་ཡིན་པར་གསུངས་པའི་ཕྱིར་ཏེ། སྔགས་རིམ་ལས། གཡས་གཡོན་གྱི་རླུང་དབུ་མར་ཚུད་པ་ཡང་སོར་བསམ་གྱིས་དབུ་མ་སྦྱང་པ་ལ་བལྟོས་ཏེ་

[046B] གསལ་སྒྲོན་ལས། དུས་འཁོར་ལས་སྨིག་རྒྱུ་སོགས་ཀྱི་རྟགས་རྣམས་སོར་སྡུད་ཀྱི་སྐབས་སུ་གསུངས་པ་ནི། དབང་པོའི་རླུང་རྣམས་ཡུལ་ཐ་མལ་པ་ལ་འཇུག་པ་ལྡོག་ཏུ་ཉེ་བར་སོང་བ་དང། ནང་དུ་ལྡོག་པའི་དུས་ཀྱི་རྟགས་ཡིན་ཞིང། སེམས་དབེན་སོགས་
ཀྱི་སྐབས་སུ་འཆར་བའི་སྨིག་སྒྱུ་སོགས་བཞི་ནི། སྟོང་པ་བཞི་དེའི་མཇུག་ཐོགས་སུ་འཆར་བའི་རྟགས་ཡིན་ལ། དེ་ལ་ནི་རླུང་དྷཱུ་ཏཱིར་ཚུད་ནས་ཐིམ་པ་དགོས་པར་ལན་མང་དུ་བཤད་ཟིན་ཏོ། །དེ་བས་ན་སོར་སྡུད་ཀྱི་སྐབས་སུ་ཟླ་ཉི་སྒྲ་གཅན་གྱི་རྣམ་པ་མཐོང་བ་དང་
སྟོང་པ་གསུམ་གྱི་ཟླ་འོད་སོགས་ཀྱང་དོན་གཅིག་ཏུ་འོང་ས་མེད་དོ། །ཞེས་ཤིན་ཏུ་གསལ་བར་གསུངས་པའི་ཕྱིར་རོ། །དེ་དག་གི་དོན་བསྡུ་ན། སོར་བསམ་གཉིས་ཀྱིས་རྡོ་རྗེའི་སྐུའི་རྒྱུ་གཟུགས་བསྒྲུབས་པའི་སྒོ་ནས་དབུ་མ་སྦྱངས། སྲོག་རྩོལ་གྱིས་སྦྱངས་པའི་དབུ་
མའི་ནང་དུ་རོ་རྐྱང་གི་རླུང་གཉིས་འཇུག་འཛིན་པས་བཅུག་པ་དེ་དེར་ཕྱི་ནང་དུ་འབྱུང་འཇུག་མི་བྱེད་པར་བཟུང། རྗེས་དྲན་གྱིས་བཟུང་བ་དེ་ལ་བརྟེན་ནས་ཕྱག་རྒྱ་གསུམ་གང་རུང་བསྒོམས་པས་བྱང་སེམས་བཞུས་ནས་ཕབ་པ་ཕྱིར་མ་འཕོས་པར་བཟུང་བས་འགྱུར་མེད་ཀྱི་
བདེ་བ་བསྒྲུབས། ཏིང་ངེ་འཛིན་གྱིས་སོ་སོར་བསམ་གྱིས་བསྒྲུབས་པའི་གཟུགས་དེ་ལས་རང་འདོད་ལྷ་ཡབ་ཡུམ་གྱི་སྟོང་གཟུགས་ཀྱི་སྐུར་བྱས་ཏེ་ཕྱག་ཆེན་ལ་རྗེས་སུ་ཆགས་ནས། མི་འགྱུར་པའི་བདེ་བ་ཐོབ་པ་དེ་གོང་ནས་གོང་དུ་སྤེལ་བའི་མཐར་བེམ་པོའི་ཕུང་
སོགས་ཐམས་ཅད་ཟད་དེ། ལུས་སྟོང་གཟུགས་རྡོ་རྗེའི་སྐུ་དང་ཐུགས་དངོས་པོའི་དེ་ཁོ་ན་ཉིད་ལ་དུས་ཀུན་ཏུ་མཉམ་པར་བཞག་པའི་མི་འགྱུར་བའི་བདེ་བ་གཉིས་ཟུང་དུ་འཇུག་པའི་སྐུ་ཐོབ་པ་འདི་སེམས་འགྲེལ་སྐོར་གསུམ་གྱི་གནད་བསྡུས་པའི་སྙིང་པོ་ཡིན་པར་

[047A]༄༅། །སྔགས་རིམ་ལས་གསུངས་སོ། །སོར་སྡུད་ཀྱི་སྐབས་སུ་དུ་བ་ལ་སོགས་པའི་སྟོང་གཟུགས་འཆར་ཚུལ་ནི། དཔྲལ་བའི་རྩ་འཁོར་གྱི་དབུས་སུ་སད་པའི་གནས་སྐབས་བསྐྱེད་པའི་ཐིག་ལེ་ཡོད་པས་དེར་དམིགས་པ་གཏད་དེ་བསྒོམ་པ་ན། ཐིག་
ལེ་དེའི་སྟེང་ན་ཡུལ་སྣང་སྣ་ཚོགས་སྟོན་པའི་ནུས་པ་ཡོད་པ་དེ་སད་ནས་གནས་དེར་སྟོང་གཟུགས་སྣ་ཚོགས་འཆར་རོ། །དེར་དམིགས་པ་གཏད་ནས་སྒོམ་ཚུལ་ནི། ཁྲིད་ཡིག་གནས་བྱུང་བ་ལྟར་མཚན་མོ་མུན་ཁང་དུ་ལུས་ཀྱི་བྱེད་བཅིང་དམ་པར་བྱས་ནས་
མིག་གི་མས་ཕིབས་ཡར་བཀབ་པའི་ཕྱེད་མིག་བྱས་ཏེ། སྨིན་མཚམས་ཀྱི་དབུ་མའི་སྦུབས་སྟོང་གི་ནམ་མཁར་སེམས་ཞེན་ཅིང་རྩེ་གཅིག་ཏུ་སྒོམ་པའོ། །དེ་ལྟར་བསྒོམས་པས་དུ་བ་དང། སྨིག་རྒྱུ་དང། མཁའ་སྣང་མེ་ཁྱེར་དང། མར་མེ་འབར་
པ་ལྟ་བུ་སྟེ་མཚན་རྟགས་བཞི་འཆར་རོ། །དེ་ནས་དུས་མེ་དང། ཟླ་བ་དང། ཉི་མ་དང། སྒྲ་གཅན་དང། གློག་དང། ཐིག་ལེ་སྔོན་པོ་ལྟ་བུའི་ཉིན་རྟགས་དྲུག་འཆར་རོ། །མཚན་རྟགས་བཞི་ནི་ཐོག་མར་མཚན་མོའི་རྣལ་འབྱོར་སྒོམ་དུས་སུ་འཆར་ཡང་
ཉིན་མོའི་རྣལ་འབྱོར་སྒོམ་ཚེ་མི་འཆར་བ་མིན་ལ། ཉིན་རྟགས་དྲུག་ནི་གང་ཟག་མཆོག་ལ་མཚོན་མོའི་རྣལ་འབྱོར་གྱི་དུས་ནས་ཀྱང་འཆར་བ་ཡོད་བར་གསུངས་སོ། །དེ་ནས་རྟགས་བཅུའི་ཐ་མ་ཐིག་ལེ་སྔོན་པོའི་དབུས་སུ་རེ་ཁ་ནག་པོ་སྐྲའི་ཚད་ཙམ་གྱི་ནང་དུ་ངེས་པ་ལྔ་ལྡན་གྱི་ལོངས་
སྤྱོད་རྫོགས་པའི་སྐུ་ཡབ་ཡུམ་ཞལ་སྦྱོར་གྱི་རྣམ་པ་འཆར་བར་གྶུངྶོ། ངེས་པ་ལྔ་ནི། དུས་ངེས་པ་རྟགས་བཅུ་རྫོགས་པའི་མཐར། གནས་ངེས་པ་དབུ་མའི་ནང་དུ། ངོ་བོ་ངེས་པ་རྡུལ་བསགས་པ་མིན་པར་རང་སེམས་ཀྱི་སྣང་བ་ཙམ་དུ་གྲུབ་ལ། སྐུ་ངེས་པ་རྡོ་རྗེ་སེམས་དཔའི་སྐུ། རྣམ་

[047B] །དེ་ལྟར་སོར་སྡུད་ཀྱིས་རྟགས་བཅུ་གཅིག་པོ་བསྒྲུབས་པ་དེ་བསམ་གཏན་གྱི་ཡན་ལག་གིས་བརྟན་པར་བྱས་པས་རླུང་ཅུང་ཟད་ལས་སུ་རུང་ནས་གཡས་གཡོན་གྱི་རླུང་རང་ཤུགས་ཀྱིས་དབུ་མར་འགྲོ་བརྩོམ་བ་ཞིག་བྱུང་ན་སོར་བསམ་གྱི་ནུས་
པ་དེས་རྫོགས་པས། མཚམས་དེ་ནས་སྲོག་རྩོལ་སྒོམ་དགོས་ཏེ། རླུང་སྔགས་དབྱེར་མི་ཕྱེད་པའི་རྡོ་རྗེ་བཟླས་པ་དང་སྲོག་འཛིན་ཐུར་སེལ་གཉིས་དབུ་མའི་ནང་དུ་ཁ་སྦྱོར་བྱེད་པའི་བུམ་པ་ཅན་གྱི་རྣལ་འབྱོར་གཉིས་ཀྱིས་གཡས་གཡོན་གྱི་རླུང་གི་རྒྱུ་བ་བཀག་ནས་དབུ་མར་འཛུད་པར་བྱེད་དགོས་
པའི་ཕྱིར། དབུ་མར་ཚུད་པ་བརྟན་པོ་ཞིག་བྱུང་ན་སྲོག་རྩོལ་གྱི་ནུས་པ་དེས་རྫོགས་པས། དེ་ནས་འཛིན་པ་སྒོམ་དགོས་ཏེ། དབུ་མའི་ནང་དུ་བརྟན་པར་གནས་པ་ནི་སྲོག་རྩོལ་གྱི་ལག་རྗེས་མིན་གྱི་འཛིན་པས་བསྒྲུབ་དགོས་པའི་ཕྱིར་རོ། །དེ་ནས་རླུང་དབུ་མར་ཚུད་པ་དང་བཙུད་པ་དེར་གནས་འབྱུང་བ་ན་
རྗེས་དྲན་གྱི་གཏུམ་མོའི་རྣལ་འབྱོར་གྱི་མཐུས་གཏུམ་མོ་འབར་ནས་ཁམས་ཞུ་བ་རྡོ་རྗེའི་རྩེ་མོའི་བར་དུ་འོངས་ནས་ཕྱིར་མ་འཕོས་པ་ན་ལྷན་སྐྱེས་མི་འགྱུར་བའི་བདེ་བ་འགྲུབ་པར་གསུངས་སོ། །དེ་ཡང་ནོར་བུའི་རྩེར་ཁམས་དཀར་པོའི་ཐིག་ལེ་གཅིག་གཞན་དུ་གཡོ་མེད་དུ་བྱས་པ་ལས་མི་འགྱུར་བའི་བདེ་བ་སྐད་ཅིག་
དང་པོ་སྐྱེ་ཞིང། དེས་ལུས་ཀྱི་བེམས་པོའི་ཆ་གཅིག་ཟོས་ཤིང་ལས་རླུང་གཅིག་ཟད་པར་བྱེད་ལ། དེ་ལྟ་བུའི་ཚུལ་གྱིས་རིམ་བཞིན་ནོར་བུའི་རྩེ་ནས་གསང་གནས་ཀྱི་འཁོར་ལོ་དང། དེ་ནས་ལྟེ་བ་དང། དེ་ནས་སྙིང་ག་དང། དེ་ནས་མགྲིན་པ་དང། དེ་ནས་དཔྲལ་བ་དང། དེ་ནས་གཙུག་ཏོར་གྱི་བར་གནས་
དྲུག་པོ་རེ་རེར་ཁམས་དཀར་པོའི་ཐིག་ལེ་སུམ་སྟོང་དྲུག་བརྒྱ་རེ་གཡོ་མེད་དུ་རིམ་པར་བརྩེགས་པ་ལས། དེའི་གྲངས་སྙེད་ཀྱི་མི་འགྱུར་བའི་བདེ་བའི་སྐད་ཅིག་མ་རིམ་པར་སྐྱེ་ཞིང། དེ་རྣམས་ཀྱིས་གྲངས་དེ་སྙེད་ཀྱི་ལས་རླུང་འགགས་པར་བྱས་ཤིང་ལུས་ཀྱི་བེམས་པོའི་ཆ་ཟད་པར་བྱས་ཏེ་ས་

[048A]༄༅། །གཉིས་གཉིས་མངོན་དུ་བྱེད་པ་ཡིན་ཏེ། དེ་ཡང་ཁམས་དཀར་པོའི་ཐིག་ལེ་སྟོང་བརྒྱད་བརྒྱ་ནོར་བུའི་རྩེ་མོ་ནས་གསང་གནས་ཀྱི་འཁོར་ལོའི་ཕྱེད་ཀྱི་བར་གཡོ་མེད་དུ་ཡར་བརྩེགས་པ་ལས་མི་འགྱུར་བའི་བདེ་བས་སྐད་ཅིག་མ་སྟོང་བརྒྱད་བརྒྱ་
རིམ་པར་སྐྱེ་ཞིང། ལས་རླུང་སྟོང་བརྒྱད་བརྒྱ་དང་ལུས་ཀྱི་བེམས་པོའི་ཆ་སྟོང་བརྒྱད་བརྒྱ་ཟད་པར་བྱས་ཏེས་དང་པོ་རབ་ཏུ་དགའ་བ་མངོན་དུ་བྱེད་དོ། །བདེ་བ་དེའི་སྐད་ཅིག་ཐ་མ་ནི་མཐོང་ལམ་དང་སྐད་ཅིག་སྔ་མ་རྣམས་ནི་སྦྱོར་ལམ་དུ་འདོད་དགོས་སོ། །དེ་ནས་
གསང་གནས་ཀྱི་འཁོར་ལོའི་ཕྱེད་ནས་གསང་གནས་ཀྱི་འཁོར་ལོ་རྫོགས་པའི་བར་ཁམས་དཀར་པོའི་ཐིག་ལེ་སྟོང་བརྒྱད་བརྒྱ་གོང་ནས་གོང་དུ་བརྩེགས་པ་ལས་མི་འགྱུར་བའི་བདེ་བའི་སྐད་ཅིག་མ་སྟོང་བརྒྱད་བརྒྱ་རིམ་པར་སྐྱེ་ཞིང། དེའི་སྐད་ཅིག་ཐ་མ་སྐྱེ་བ་
དང་ས་གཉིས་པ་དྲི་མ་མེད་པ་ཐོབ་པ་དུས་མཉམ་མོ། །དེ་བཞིན་དུ་ལྟེ་བའི་འཁོར་ལོའི་ཕྱེད་དང་ཡོངས་རྫོགས་ཁམས་དཀར་པོའི་ཐིག་ལེས་བཀང་བ་ན་བདེ་བ་སྔར་ལྟར་སྐྱེ་ཞིང་ལས་རླུང་དང་བེམ་པོའི་ཆ་སྔར་བཞིན་ཟད་པར་བྱས་ཏེ་ས་གསུམ་པ་དང་བཞི་པ་
ཐོབ་པ་སོགས་གོང་མ་རྣམས་རིགས་འགྲེའོ། །རྡོ་རྗེ་རྩེ་མོ་ནས་གཙུག་ཏོར་གྱི་འཁོར་ལོའི་རྫོགས་པའི་བར་དུ་ཁམས་དཀར་པོའི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་གོང་ནས་གོང་དུ་ཡར་བརྩེགས་པའི་ཚེ། གཙུག་ཏོར་ནས་རྡོ་རྗེའི་རྩེ་མོའི་བར་དུ་ཁམས་
དམར་པོའི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་འོག་ནས་འོག་ཏུ་མར་འབབ་པར་གསུངས་ཤིང། དེ་ལྟར་ཁམས་དཀར་དམར་འཛག་མེད་དུ་བཅིངས་པས་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་རྫོགས་པ་ན་ཁམས་དཀར་དམར་གཉིས་ཀྱང་མེད་

[048B] སྔགས་རིམ་ལས། བྱང་ཆུབ་ཀྱི་སེམས་ལུས་ལ་འཛད་མེད་དུ་བཅིངས་པས་མི་འགྱུར་བའི་བདེ་བརྫོགས་པ་ན་བེམ་པོའི་ཁམས་ཐམས་ཅད་ཟད་པར་འགྱུར་བས་ཁ་བ་ཉིད་ཀྱང་མི་གནས་ཏེ། ཞེས་པ་ནས། དེས་ན་སྟོང་གཟུགས་ཀྱི་རྡོ་རྗེའི་སྐུར་འཇའ་ཚོན་
བཞིན་དུ་སོང་བ་ལ་གྲོད་པའོ་མས་བཀང་བ་བཞིན་དུ་མ་འཛིན་ཅིག་ཅེས་གསུངས་པའི་ཕྱིར་རོ། །སྐབས་འདིར་རྒྱལ་བ་དགེ་འདུན་རྒྱ་མཚོས། དུས་འཁོར་བའི་ལུགས་ཀྱི་མི་འགྱུར་བའི་བདེ་བ་དེ་བླ་མེད་སྤྱིའི་ལྷན་སྐྱེས་ཀྱི་བདེ་བ་ལས་གོང་དུ་ཁྱད་ཞུགས་པའམ་
འོན་ཏེ་ཁྱད་པར་མེད་པ་གང་ཡིན། དང་པོ་ལྟར་ན། བླ་མེད་སྤྱི་འགྲོའི་ལམ་གྱི་བགྲོད་པ་རྫོགས་ནས་དུས་འཁོར་གྱི་ལམ་ལ་འཇུག་དགོས་པར་འགྱུར་རོ། །གཉིས་པ་ལྟར་ན། ལས་དང་ཡེ་རྒྱ་ལ་བརྟེན་ནས་ལྷན་སྐྱེས་ཀྱི་བདེ་བ་མཚན་ཉིད་ཚང་བ་ཐོབ་
ཀྱང༑ དེ་ཙམ་གྱིས་མི་ཆོག་པར་སྟོང་གཟུགས་ཀྱི་ཕྱག་རྒྱ་ལ་བརྟེན་ནས་མི་འགྱུར་བའི་བདེ་བ་སྒྲུབ་པ་ལ་འབྲེལ་ཅི་ཡོད། ཅེས་སོགས་དོགས་པ་བསླངས་པར་མཛད་པ་ལ། ལན་ཅུང་ཟད་ཞུ་བ་ནི། བླ་མེད་སྤྱི་འགྲོའི་ལྷན་སྐྱེས་ཀྱི་བདེ་བ་དང་ལུགས་འདིའི་མི་འགྱུར་
བའི་བདེ་བ་གཉིས་ལ་བཟང་ངན་གྱི་ཁྱད་པར་མེད་ཀྱང། ལམ་དེ་གཉིས་སྒྲིབ་གཉིས་མྱུར་དུ་ཟད་པར་བྱེད་པའི་ནུས་ལྡན་དུ་སྐྱེད་པ་ལ། རྒྱུ་མི་འདྲ་བ་གཉིས་ཡོད་པ་ཡིན་ཏེ། བདེ་བའི་སྟོབས་ཇེ་ཆེར་སྐྱེད་པ་ལ་བདེ་བའི་རྟེན་ཀུནྡ་ལྟ་བུའི་བྱང་སེམས་འཕེལ་བ་ཞིག་
དགོས་པ་ནི་ལུགས་གཉིས་ཀ་ལ་འདྲ་ཡང། བྱང་སེམས་འཕེལ་བའི་རྒྱུ་མི་འདྲ་བ་གཉིས་ཡོད་པའི་ཕྱིར། དེ་ཡང་དུས་འཁོར་ལྟར་ན། བདེ་བའི་རྟེན་ཀུནྡ་ལྟ་བུའི་བྱང་སེམས་གནས་གཞན་དུ་མ་བཀྲམ་པར་དབུ་མའི་ལམ་ནས་གོང་ནས་གོང་དུ་མར་བརྩེགས་

[049A]༄༅། །པ་ལ་བརྟེན་ནས་བདེ་བའི་སྟོབས་ཇེ་ཆེར་སྐྱེད་པར་གསུངས་ལ། དེ་ལ་ནི་ལས་དང་ཡེ་ཤེས་ཀྱི་ཕྱག་རྒྱ་ཙམ་གྱིས་མི་ཆོག་གི་སྟོང་གཟུགས་ཀྱི་ཕྱག་རྒྱ་ལ་བརྟེན་དགོས་སོ། །བླ་མེད་སྤྱི་འགྲོ་ལྟར་ན། ཀུནྡ་ལྟ་བུའི་བྱང་སེམས་རྒྱས་པར་
བྱེད་པ་ལ་ནི། བྱང་ཆུབ་ཀྱི་སེམས་ཀྱི་རྩ་བ་ལུས་ཡིན་པས་དབང་པོ་རྟེན་བཅས་ཀྱི་ལུས་རྟགས་པ་ཞིག་དགོས་ཏེ། དེའི་དོན་དུ་སྤྱོད་པ་གསུམ་གང་རུང་བྱེད་པར་གསུངས་པ་ཡིན་ནོ། །ཡང་རྒྱལ་དབང་དེ་ཉིད་ཀྱིས། རྗེས་དྲན་གྱི་སྐབས་ཀྱི་སྟོང་གཟུགས་ཀྱི་
སྐུ་དང། ཏིང་ངེ་འཛིན་གྱི་ཡན་ལག་གི་སྐབས་སྟོང་གཟུགས་ཀྱི་སྐུ་གཉིས་པོ་དེ་དང། བླ་མེད་གཞན་ནས་བཤད་བའི་རིམ་བ་གསུམ་པ་དང་ལྔ་པའི་སྒྱུ་ལུས་ལ་ཁྱད་པར་ཡོད་དམ་མེད། དང་པོ་ལྟར་ན། ལམ་དུས་ཀྱི་སྐུ་གཉིས་པོ་དེས་ཉེར་ལེན་སོ་སོར་
བྱས་པའི་གཟུགས་སྐུ་གཉིས་ལ་མཆོག་དམན་ཡོད་པ་སོགས་སུ་འགྱུར་ཞིང། སངས་རྒྱས་ཀྱི་གཟུགས་སྐུའི་ཉེར་ལེན་ནི་འོད་གསལ་གྱི་བཞོན་པའི་གཉུག་རླུང་གིས་བྱེད་པར་ནན་ཏན་གྱིས་གསུངས་པ་རྣམས་ཇི་ལྟར་ཁས་བླང་བར་བྱ། གཉིས་པ་ལྟར་ན། སྟོང་
གཟུགས་ཀྱི་སྐུ་གཉུག་རླུང་ལས་སྒྲུབ་པར་འདོད་དགོས་ན། དེ་ལྟར་ཚད་ལྡན་སུས་ཀྱང་མ་བཤད་པའི་ཕྱིར་དང། སྟོང་གཟུགས་ཀྱི་སྐུའི་བསྒྲུབ་གཞི་ནི་སོར་སྡུད་ཀྱི་སྐབས་སུ་ཤར་བའི་དུས་འཁོར་ཡབ་ཡུམ་གྱི་སྣང་བ་དེ་ལ། ཡན་ལག་ཕྱི་མ་རྣམས་
ཀྱིས་རྗེ་བཟང་དུ་གྱུར་པ་ལས་བསྒྲུབ་པར་གསུངས་པས། སེར་སྡུད་ཀྱི་སྐབས་ཀྱི་དེ་ཡང་གཉུག་རླུང་ལས་བསྒྲུབས་པའམ། ཡང་ན་དང་པོར་བསྒྲུབས་པ་མིན་ཡང་ལམ་གྱི་སྐབས་འདི་འདྲ་ཞིག་ནས་བསྒྲུབས་པ་དང་ཁྱད་མེད་དུ་སོང་བ་ཡིན་ཞེས་པའི་

[049B] །དེ་ལ་མཐའ་ཆོད་པའི་ལན་ཤེས་བྱེད་དང་བཅས་པ་ཞུ་བར་དཀའ་བས། སླར་ཡང་ཆོས་ཀྱི་སྤྱན་ལྡན་རྣམས་ལ་དྲི་བ་ཞུ་ན། དུས་འཁོར་ཊཱིཀ་ཆེན་དང། སྦྱོར་དྲུག་གི་ཟིན་
བྲིས་མང་པོ་མཐུན་པར་རྗེས་དྲན་གྱི་སྐབས་ནས་རྣལ་འབྱོར་པ་རང་ཉིད་དངོས་གནས་ལ་སྟོང་གཟུགས་དུས་འཁོར་ཡབ་ཡུམ་གྱི་སྐུར་ལྡང་བར་གསུངས་པ་དང། སྔགས་རིམ་ལས། དུ་བ་ལ་སོགས་པའི་སྟོང་གཟུགས་རྣམས་གོང་ནས་གོང་དུ་གནས་
གྱུར་ཏེ། ཡན་ལག་དྲུག་པའི་སྐབས་ཀྱི་སྟོང་གཟུགས་ཀྱི་འདོད་ལྷ་ཡབ་ཡུམ་དུ་སྣང་བ་ནི། འབྲས་བུའི་རྡོ་རྗེའི་སྐུའི་ཐུན་མོང་མ་ཡིན་པའི་ཉ་རྒྱུ་ཡིན་ལ། དེའི་ཚེ་ན་དེ་ལྟར་སྣང་བ་ཙམ་གྱི་ལུས་དངོས་པོ་ལ་སྟོང་གཟུགས་ཀྱི་སྐུར་སོང་བ་མེད་དེ། བེམ་པོའི་
ཁམས་རྣམས་མ་ཟད་པའི་ཕྱིར་རོ། །དེས་ན་སྐུ་དེ་འགྲུབ་པ་ལ་རྡུལ་ཕྲ་རབ་ཚོགས་པའི་ལུས་ཉམས་པར་བྱ་དགོས་པས། དེ་ནི་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་བཞིན་དུ་ལུས་ལ་བྱང་ཆུབ་ཀྱི་སེམས་འཛག་མེད་དུ་བཅིངས་པས་བེམ་པོའི་ཁམས་
རྣམས་ཟད་པར་བྱེད་དེ། ཞེས་སྟོང་གཟུགས་ཀྱི་སྐུ་དངོས་གནས་པ་འགྲུབ་པ་ལ་བེམས་པོའི་ཁམས་ཟད་དགོས་པར་གསུངས་པ་གཉིས་མི་འགལ་ཚུལ་ཇི་ལྟར་ཡིན། སྟོང་གཟུགས་ཀྱི་ལྷ་སྐུ་དངོས་གནས་ལ་འགྲུབ་པའི་མཚམས་གང་ནས་ཡིན། གང་ལྟར་
ཡང་རྒྱལ་དབང་དེ་ཉིད་ཀྱི་མཚན་བརྗོད་ཀྱི་འགྲེལ་པར་ཤིན་ཏུ་ཕྲ་བའི་འོད་གསལ་གྱི་སེམས་དེ་ཉིད་མཆོག་ཏུ་མི་འགྱུར་བའི་བདེ་བའི་ངོ་བོར་སྐྱེ་བ་ཡོད་པར་གསུངས་པ་ལྟར། དེ་དང་ངོ་བོ་དབྱེར་མེད་པའི་གཉུག་མའི་རླུང་ཡང་སྟོང་གཟུགས་ཀྱི་སྐུར་འགྱུར་

[050A]༄༅། །པའི་སྐབས་ཞིག་ཡོད་དམ་མེད་ཇི་ལྟར་ཡིན། ཤེས་བྱེད་གསལ་ཁ་མི་སྣང་བས་བདག་ལྟ་བུས་ཁ་ཚོན་གཅོད་ག་ལ་རུང་སྟེ། བློ་ལྡན་རྣམས་ཀྱིས་རྣམ་པར་དཔྱོད་པའི་སྒོ་ཙམ་དུ་འགྱུར་བར་རེ་བའི་བསམ་པས་བྲིས་པ་ཡིན་ནོ།།
བཞི་པ་འབྲས་བུ་མངོན་དུ་བྱེད་ཚུལ་ནི། རབ་དུས་འཁོར་གྱི་ལམ་ལ་ཞུགས་པའི་ཚེ་དེ་ཉིད་དང། ཐ་མ་སྐྱེ་བ་བརྒྱུད་ནས་འཚང་རྒྱ་བ་མ་གཏོགས་འབྲིང་བར་དོར་འཚང་རྒྱ་བའི་རྣམ་གཞག་མི་བྱེད་དེ། བསྐྱེད་རྫོགས་གཉིས་ཀའི་སྐབས་སུ་
འཆི་བ་དང་སྐྱེ་བ་སྦྱོང་བྱེད་ལས་ལོགས་སུ་བར་དོ་སྦྱོང་བྱེད་ཀྱི་ལམ་སྒོམ་པ་མེད་པའི་ཕྱིར་རོ། །བླ་མེད་ཀྱི་ལམ་གྱིས་སངས་རྒྱས་འགྲུབ་ཚུལ་ལ་བཤད་སྲོལ་མི་འདྲ་བ་གཉིས་ཡོད་དེ། རྣམ་སྨིན་གྱི་ཕུང་པོ་ཟད་པར་མ་བྱས་པར་དེའི་ནང་ནས་སངས་རྒྱས་
འགྲུབ་པ་ནི་བླ་མེད་སྤྱིའི་ལུགས་སྲོལ་དང། རྣམ་སྨིན་གྱི་ཕུང་པོ་ཐབས་མཁས་ཀྱིས་ཟད་པར་བྱས་ཏེ་སངས་རྒྱས་འགྲུབ་པ་ནི་དུས་འཁོར་བའི་ལུགས་སྲོལ་ཡིན་ལ། འདིའི་ཚུལ་ནི། སྔར་བཞིན་ཁམས་དཀར་དམར་གྱི་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་
དབུ་མའི་ལམ་ནས་ཡར་མར་བརྩེགས་པ་ལས། མི་འགྱུར་བའི་བདེ་བའི་སྐད་ཅིག་མ་ཉི་ཁྲི་ཆིག་སྟོང་དྲུག་བརྒྱ་རིམ་པར་སྐྱེ་ཞིང། དེ་རྣམས་ཀྱིས་རིམ་བཞིན་ལས་རླུང་ཉི་ཁྲི་ཆིག་སྟོང་དྲུག་བརྒྱ་དང་ལུས་ཀྱི་བེམ་པོའི་ཁམས་ཉི་ཁྲི་ཆིག་སྟོང་དྲུག་བརྒྱ་
ཟད་པར་བྱས་ཏེ། ལུས་སྟོང་གཟུགས་རྡོ་རྗེའི་སྐུ་ཡབ་ཡུམ་ཞལ་སྦྱོར་གྱི་རྣམ་པ་ཅན་དང་སེམས་ཆོས་ཐམས་ཅད་ཅིག་ཅར་མངོན་སུམ་དུ་རྟོགས་པའི་མཆོག་ཏུ་མི་འགྱུར་བའི་བདེ་བ་ཆེན་པོའི་ངོ་བོར་གྱུར་པའི་ཁ་སྦྱོར་ཡན་ལག་བདུན་ལྡན་གྱི་ཟུང་འཇུག་

[050B] འཇིག་རྟེན་གྱི་ཁམས་མཐའ་མེད་པར་གང་ལ་གང་འདུལ་གྱི་སྤྲུལ་པའི་སྐུ་བྱེ་བ་ཐེར་འབུམ་འབྱུང་བ་ཡིན་ནོ།། །།འདིར་སྨྲས་པ། ཕར་ཕྱིན་ཐེག་པའི་རིན་ཆེན་རྡུལ་མང་བརྩེགས། །རྒྱུད་སྡེ་རྣམ་བཞིའི་
བང་རིམ་མངོན་པར་མཐོ། །བདེན་གཉིས་ཟུང་འཇུག་ཉི་ཟླས་རབ་བརྒྱན་པའི། །ཐུབ་བའི་ལུགས་སྲོལ་ལྷུན་པོ་འདི་ཀོ་མཚར། །བློ་བཟང་ལེགས་བཤད་མཚོ་ཆེན་བསྲུབས་པ་ལས། །སྔོན་མེད་གཏམ་སྙན་ཟླ་གསར་ཐོན་པ་འདི། །བློ་ལྡན་གཟུ་བོར་
གནས་པའི་མགྲིན་སྔོན་གྱིས། །རྣམ་དཔྱོད་རལ་པའི་རྩེ་མོར་བཀོད་པར་གྱིས། །འོན་ཀྱང་རྒྱུད་སྡེ་རྒྱ་མཚོ་གཏིང་མཐའ་མེད། །བདག་ནི་བློ་རྨོངས་སྦྱངས་པས་རྣམ་པར་དབེན། །དེ་ཕྱིར་འདི་ལ་འཁྲུལ་བཤད་གང་བགྱིས་པ། །ལྷ་དང་བླ་མའི་སྤྱན་སྔར་
སྙིང་ནས་བཤགས། །འདིར་འབད་ལེགས་བྱས་རབ་དཀར་གཽ་མུ་འདྲིས། །འགྲོ་ཀུན་སེམས་ཀྱི་མུན་པ་ཀུན་འཇོམས་ཤིང། །སྲིད་ཞིའི་ཚ་གདུང་མ་ལུས་བསལ་བྱས་ཏེ། །སྐུ་གསུམ་ཀུནྡའི་ཚལ་རབ་རྒྱས་གྱུར་ཅིག་བདག་ཀྱང་མ་འོངས་སྐྱེ་འཕྲེང་ཐམས་
ཅད་དུ། །རྟེན་བཟང་ཐོབ་ཅིང་དམ་པའི་མགོན་གྱིས་བཟུང། །མདོ་སྔགས་ལམ་བཟང་གཤོག་ཟུང་འདབ་བསྐྱོད་པས། །ཟུང་འཇུག་ནོར་བུའི་གླིང་དུ་ཕྱིན་གྱུར་ཅིག།  །།ཅེས་གསང་ཆེན་རྒྱུད་སྡེ་བཞིའི་ས་ལམ་གྱི་རྣམ་གཞག་རྒྱུད་གཞུང་གསལ་
བྱེད་ཅེས་བྱ་བ་འདི་ནི། ཁ་ལ་ཁ་ཁུ་རེ་ཆེན་མོའི་གྲྭ་རིགས་བློ་དང་མང་ཐོས་ནོར་གྱིས་ཕྱུག་པའི་དཀའ་བཅུ་པ་བློ་བཟང་བསྟན་འཛིན་གྱིས་འདི་ལྟ་བུ་ཞིག་དགོས་ཞེས་ཡང་ཡང་བསྐུལ་བའི་དོན་དུ། མཁས་ཤིང་གྲུབ་པ་བརྙེས་པའི་བླ་མ་དུ་མའི་ཞབས་རྡུལ་སྤྱི་བོས་ནོད་པ། མང་ཐོས་རིག་པ་འཛིན་པའི་གཟུགས་བརྙན་སྦྲང་བཙུན་

[051A]༄༅། །ངག་དབང་དཔལ་ལྡན་གྱིས་སྦྱར་བ་འདིས་ཀྱང་བསྟན་འགྲོ་ལ་ཕན་ཐོགས་པར་གྱུར་ཅིག།། །།ངག་དབང་ངག་ལ་རོལ་བའི་རྣམ་དཔྱོད་ལས། །དཔལ་ལྡན་རྒྱུད་གཞུང་གསལ་བྱེད་མཆོག་འདི་གྲུབ། །ཆོས་ཀྱི་སྤྱན་ལྡན་རྒྱུད་དོན་ཚོལ་འདོད་
རྣམས། །ཡབ་རྗེའི་གཞུང་བརྒྱ་འབྱེད་པའི་ལྡེ་མིག་སྟེ། །དེ་ཕྱིར་སེར་བྱེས་ཏྲེ་ཧོར་རབ་འབྱམས་པ། །བྱམས་པ་མཁས་གྲུབ་ཞེས་པའི་མིང་ཅན་གྱིས། །གང་གི་ཞབས་སྐྱེས་ཐུགས་རྗེ་བསྐུལ་བ་ལས། །སྐྱེས་མཆོག་མཁར་རྡོ་མཆོག་གིས་པར་འདི་བསྐྲུན། །འདི་འབད་
ལྷག་བསམ་དགེ་བའི་ཟླ་ཟེར་འབུམ། །ཡང་ཡང་འཐུང་བའི་དགེ་ཚོགས་ཀུ་མུད་ཀྱིས། །རྒྱལ་བསྟན་སྤྱི་དང་འཇམ་དཔལ་སྙིང་པོ་ཡི། །རིང་ལུགས་སྲིད་མཐར་གནས་པའི་རྒྱུར་གྱུར་ཅིག་སརྦ་མངྒ་ལཾ། །པར་འདི་རྒྱུད་སྨད་པར་ཁང་དུ་བཞུགས།། །།



﻿   ༈   
དེ་གཞི་དུས་ལ་སྦྱར་ན་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་པའི་མིར་སྐྱེ་འགྱུར་གྱི་སྐྱེས་ནས་མྱོང་འགྱུར་གྱི་ལས་ཐོག་མར་གསོག་པ་ནས་བཟུང་སྟེ་འཆི་ཁའི་སྨིག་རྒྱུ་འཆར་ཁ་མའི་བར་ཚོགས་ལམ། སྨིག་རྒྱུ་ཤར་
བ་ནས་བར་དོ་བ་སྐྱེ་བ་རྗེས་མའི་ཕ་མའི་ཁུ་ཁྲ་ག་གི་དབུས་སུ་ཉིད་མཚམས་སྦྱར་བའི་འཆི་བ་འོད་གསལ་གྱི་བར་སྦྱོར་ལམ་སྟེ་དེ་གཉིས་མོས་སྤྱོད་ཀྱི་ས་་དང། ཉིང་མཚམས་སྦྱར་བའི་ལུགས་ལྡོག་གི་ཉེར་ཐོབ་ནས་ཟླ་བ་དང་པོ་མ་
རྫོགས་ཀྱི་བར་མཐོང་ལམ་་སྟེ་ས་རབ་ཏུ་དགའ་་བ་དང། ཟླ་བ་གཉིས་པ་ནས་ལས་རླུང་གིས་མགོ་མཇུག་མ་བསྒྱུར་གྱི་བར་སྒོམ་་ལམ་སྟེ་དེ་ཡང་ཟླ་བ་གཉིས་པ་ས་དྲི་མ་མེད་་པ། གསུམ་པ་འོད་བྱེད་པ་། བཞི་པ་འོད་འཕྲོ་པ། ལྔ་
པ་སྦྱང་དཀའ་བ་། དྲུག་པ་མངོན་དུ་གྱུར་་པ། བདུན་པ་རིང་དུ་སོང་་བ། བརྒྱད་པ་མི་གཡོ་བ་། དགུ་པ་ལེགས་པའི་བློ་གྲོས་། ཟླ་བ་བཅུ་པའི་ངོ་མཐོང་ཕན་ཆད་ཆོས་ཀྱི་སྤྲིན་དང་། ལས་རླུང་གིས་མགོ་མཇུག་བསྒྱུར་བ་ནས་མགོ་ལག་
སོགས་མངལ་ནས་ཕྱིར་མ་འཐོན་གྱི་བར་བླ་ན་མེད་པའི་ཁྱད་པར་ལམ་་སྟེ་དཔེ་མེད་པའི་་ས་དང། ཕྱིར་ཐོག་མ་འཐོན་པ་ནས་རྫོགས་པར་འཐོན་མ་ཟིན་གྱི་བར་བྱང་ཆུབ་བར་ཆད་མེད་པའི་་ལམ་སྟེ་ཡེ་ཤེས་ལྡན་གྱིས་དང་། རྫོགས་པར་འཐོན་
[074A]༄༅། །མ་ཐག་པ་རྣམ་པར་གྲོལ་བའི་ལམ་མམ་མི་སློབ་ལམ་སྟེ་རྡོ་རྗེའི་སའམ་ཀུན་ཏུ་འོད་ཀྱི་སའམ་སངས་རྒྱས་ཀྱི་སར་་འཇོག་གོ་ལམ་འཇིགས་བྱེད་ཀྱི་བསྐྱེད་རིམ་ལ་སྦྱར་ན་ཚོགས་ཞིང་སྤྱན་འདྲེན་པའི་འོད་ཟེར་སྤྲོ་བ་ནས་བཏང་སྙོམས་ཚད་
མེད་ཀྱི་བར་ཚོགས་ལམ། འཆི་བ་ཆོས་སྐུའི་རྗེས་གཞིག་གི་སྡུད་རིམ་རྩོམ་པ་ནས་རྒྱུ་རྡོ་རྗེ་འཛིན་པ་འཇམ་དཔལ་གྱི་ཐུགས་ཀར་ཉི་མ་བསྐྱེད་པའི་བར་སྦྱོར་ལམ་སྟེ་དེ་གཉིས་མོས་སྤྱོད་ཀྱི་ས་དང། ཉི་མའི་དཀྱིལ་འཁོར་ལས་འོད་ཟེར་སྤྲོ་བ་ནས་འཇམ་དཔལ་ཐུགས་ཀའི་
ཉི་མ་ལ་ཞུགས་པའི་བར་མཐོང་ལམ་སྟེ་ས་རབ་ཏུ་དགའ་བ་དང། ཉི་མའི་སྟེང་དུ་ཧཱུཾ་བསྐྱེད་པ་ནས་རྡོ་རྗེའི་ལྟེ་བར་ཧཱུཾ་བསྐྱེད་པའི་བར་སྒོམ་ལམ་སྟེ་ས་དྲི་མ་མེད་པ་ནས་ཆོས་ཀྱི་སྤྲིན་གྱི་བར་དགུ་དང། རྡོ་རྗེའི་ལྟེ་བའི་ཧཱུཾ་ལས་འོད་ཟེར་སྤྲོ་བ་ནས་སེམས་
ཅན་རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་པའི་བར་བླ་ན་མེད་པའི་ཁྱད་པར་ལམ་སྟེ་དཔེ་མེད་པའི་ས་དང། ལྷན་ཅིག་ཏུ་ཚུར་འདུས་ཏེ་ཟླ་ཉི་རྡོ་རྗེ་ས་བོན་དང་བཅས་པ་གཅིག་ཏུ་འདྲེས་པའི་བར་བྱང་ཆུབ་བར་ཆད་མེད་པའི་ལམ་སྟེ་ཡེ་ཤེས་ལྡན་
གྱིས་དང། ཡབ་ཡུམ་གྱི་སྐུ་ཅིག་ཅར་དུ་བསྐྱེད་པ་མི་སློབ་ལམ་སྟེ་སངས་རྒྱས་ཀྱི་སར་འཇོག་པ་ཡིན་ནོ།།



