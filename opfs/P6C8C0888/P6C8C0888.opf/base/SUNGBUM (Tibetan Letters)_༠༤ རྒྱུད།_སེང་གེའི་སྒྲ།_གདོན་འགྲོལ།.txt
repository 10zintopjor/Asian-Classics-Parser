༄༅། །རྗེ་བཙུན་སེང་གེའི་སྒྲ་དང་ཕྱག་རྡོར་ལ་བརྟེན་པའི་གདོན་འགྲོལ་བྱེད་ཚུལ་གདུང་སེལ་ནོར་བུའི་ཟླ་བ་ཞེས་བྱ་བ་བཞུགས་སོ།།

[001B] །ན་མོ་གུ་རུ་མཉྫུ་གྷོ་ཥཱ་ཡ། དངོས་གྲུབ་རྩ་བ་དྲིན་ཅན་བླ་མ་དང། །ཐུགས་རྗེའི་བདག་ཉིད་རྗེ་བཙུན་སེང་གེའི་སྒྲ། །མཐུ་སྟོབས་དབང་ཕྱུག་དཔལ་ལྡན་གསང་
བའི་བདག་དབྱེར་མེད་ཞབས་ཀྱི་པདྨོར་ཕྱག་བྱས་ཏེ། །ཀླུ་གཉན་ས་བདག་གནོད་པས་གདུངས་པ་ཡི། །ཉམ་ཐག་མགོན་མེད་འགྲོ་རྣམས་བསྐྱབ་པའི་ཕྱིར། །གདོན་
འགྲོ་ལ་ཆོ་ག་རྒྱུད་དང་རྒྱ་གཞུང་དང། །དམ་པའི་མན་ངག་ཇི་བཞིན་མདོར་བསྡུས་བཤད། །དེ་ལ་རྗེ་བཙུན་སེང་གེའི་སྒྲའམ་ཕྱག་རྡོར་ཅི་རིགས་ལ་བརྟེན་པའི་ས་བདག་
གདོན་འགྲོལ་བྱ་བར་འདོད་པས། བསྙེན་པ་སྔོན་དུ་བཏང། སྐྱེད་མོས་ཚལ་ལམ། འབབ་ཆུའི་འགྲམ་སོགས་ཡིད་མཐུན་གྱི་གནས་ཅི་རིགས་པར་པད་ར་རྡོར་རྟ་བབས་

[002A]༄༅། །མེད་པའི་དཀྱིལ་འཁོར་གྲུ་བཞི་སྒོ་བཞིའི་ནང་ཆུ་རིས་སྔོན་པོས་གང་བའི་དབུས་སུ་པདྨ་འདབ་བརྒྱད་ལྟེ་བ་དང་བཅས་པ་དེའི་གཡས་གཡོན་དུ་ཟངས་གཞོང་རེ་རེ་བཤམས་
པའི་གཡས་ངོས་ཀྱི་ནང་དུ་བག་ཕྱེ་དང་བསྲེས་པའི་ཟན་ལས་དབུས་སུ་ཝ་རུ་ཎ། ཕྱོགས་མཚམས་སུ་ཀླུ་ཆེན་བརྒྱད། སྟོད་མི་ལ་སྨད་སྦྲུལ་མཇུག་ཏུ་འཁྱིལ་བ། སྦྲུལ་གྱི་གདེངས་ཀ་
བདུན་བདུན་དང་ལྡན་པ་ཕྱག་ཐལ་མོ་སྦྱར་བ་བྱེད། ཟངས་གཞོང་གཉིས་པའི་ནང་དུ་ས་བདག་ཆེན་པོའི་གཟུགས་རི་རབ་གྲུ་བཞི་རྐེད་པར་བཅད་པ་ལྟ་བུའི་སྟེང་གི་ཟུར་བཞིར་གླང་གི་
མགོ་བོ་བཞི་ཡོད་པར་བྱ། དེའི་མཐར་བྱ་ཁྱུང། རྨ་བྱ༑ གླ་བ། ཕག་བཞི་མ་གཏོགས་པའི་སེམས་ཅན་གྱི་གཟུགས་སྣ་ཚོགས་པས་བསྐོར། ཟངས་གཞོང་གཉིས་ཀའི་ཕྱོགས་མཚམས་
བཞིར་ཟན་ལ་བཙུགས་པའི་སྨྱུག་ལྡེམ་ལ་རས་དམར་པོའི་འཕན་དང་ཅོད་པན་གྱིས་བརྒྱན་ཅིང། དེ་དག་གི་བར་ཡང་རས་སྐུད་དམར་པོའི་ལྡ་ལྡིས་བརྒྱན། མདུན་དུ་མཆོད་པ་རྣམ་པ་ལྔ་

[002B] ཡི་དམ་ཀླུ་ས་བདག་གནོད་བྱེད་རྣམས་ལ་རེ་རེ་སྟེ། གཏོར་མ་ལྔ་བཤམས། སྒྲུབ་པ་པོ་ཁྲུས་བྱས་ཤིང་གཙང་སྦྲ་དང་ལྡན་པས་ཐེག་པ་ཆེན་པོའི་གསོ་སྦྱོང་བླངས། སྐྱབས་འགྲོ་སེམས་བསྐྱེད་རྒྱུད་
དང་འདྲེས་ངེས་པ་བྱ། རང་ཉིད་སྐད་ཅིག་གིས་རྗེ་བཙུན་སེང་གེའི་སྒྲར་གསལ་བའི་ཐུགས་ཀའི་ཧྲཱི་ཡིག་ལས་འཕྲོས་པའི་འོད་ཟེར་གྱིས་བླ་མ་དང་དབྱེར་མེད་པའི་རྗེ་བཙུན་སེང་གེའི་སྒྲ་ལ་སངས་རྒྱས་དང་
བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། ཨོཾ་གུ་རུ་སིཾ་ཧ་ནཱ་ད་སརྦྦ་བུདྡྷ་བོ་དཧི་ས་ཏྭེ་བྷྱ་ཞེས་ཕྱག་བྱས། ཨོཾ་སརྦྦ་ཏ་ཐཱ་ག་ཏ་ཨརྒྷཾ། པཱ་ཏྱཾ༑ པུཥྤེ༑ དྷཱུ་པེ༑ ཨཱ་ལོ་ཀེ་གྷནྡྷེ། ནཻ་ཝེ་ཏྱ་
ཤཔྟ་པྲ་ཏཱི་ཙྪ་ཧཱུཾ་སཱཧཱ། དཀོན་མཆོག་གསུམ་ལ་བདག་སྐྱབས་མཆི་ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་པའི་བར་གྱིས་སེམས་བསྐྱེད། ཚད་མེད་བཞི་བསྒོམ། བཛྲ་མུ་ཚོགས་
ཞིང་རང་གནས་སུ་གཤེགས་པར་གྱུར། འཇུག་པ་མེད་པའི་ཕྱིར་བདག་མདུན་ཕྱོགས་གཅིག་ཏུ་སྒྲུབ་པ་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སཱ་བྷཱ་ཝ་ཨཱཏྨ་ཀོཉཧཾ། སྟོང་པ་ཉིད་དུ་གྱུར། སྟོང་པའི་ངང་ལས་བདག་དང་
མདུན་གྱི་གནས་སུ། གཞལ་ཡས་ཁང་གྲུ་བཞི་སྒོ་བཞི་པ། མཚན་ཉིད་ཐམས་ཅད་དང་ལྡན་པ་ཡངས་ཤིང་རྒྱ་ཆེ་བའི་ནང་དུ། སྣ་ཚོགས་པདྨ་འདབ་མ་བརྒྱད་པའི་དབུས་སུ་བཾ་ལས་པདྨ་དམར་པོའི་ལྟེ་

[003A]༄༅། །བར་སིཾ་ལས་སེང་གེ་དཀར་པོའི་སྟེང་དུ་ཨ་ལས་ཟླ་བའི་དཀྱིལ་འཁོར། ཨོཾ་སྭ་བྷཱ་ཝ་ཤུདྡྷ་སརྦྦ་དྷརྨྨ་སྭ་བྷཱ་ཝ་ཤུདྡྷོ་ཉཧཾ། དེ་ལྟར་བདག་གི་དེ་ཁོ་ན་ཉིད་དོན་དམ་པར་སྤྲོས་པ་ཐམས་ཅད་དང་
བྲལ་བ་ཇི་ལྟར་ཡིན་པ་དེ་བཞིན་དུ། ལྷའི་དེ་ཁོ་ན་ཉིད་ཀྱང་དེ་ལྟར་ཡིན་པས། དེ་གཉིས་ཆུ་དང་འོ་མ་འདྲེས་པ་བཞིན་དུ་རྣམ་པར་མི་རྟོག་པར་སྣང་བའི་སྒོ་དེ་ཉིད་དུ་བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པར་
གྱུར༑ སྟོང་པའི་ངང་ལས་ཨོཾ་ཨཱ་གྲཱི་སིཾ་ཧ་ནཱ་ད་ཧཱུཾ་ཕཊ། ཅེས་པའི་སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པར་གྱུར། བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པའི་རྣམ་པ་ཅན་གྱི་རང་གི་སེམས་
ཟླ་བའི་དཀྱིལ་འཁོར་དུ་གྱུར་པའི་སྟེང་དུ་སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པ་དེ་ཉིད་ཤིན་ཏུ་དག་པའི་དངུལ་ཆུ་གསེར་གྱི་བྱེ་མ་ལ་ཞེན་པ་ལྟར་ཡིག་འབྲུ་བྲེས་པའི་རྣམ་པ་ཅན་དུ་
འཁོད་པ་ཡོངས་སུ་གྱུར་པ་ལས་པདྨ་དཀར་པོའི་ལྟེ་བར་ཨོཾ་ཨཱ་ཧྲཱི་སིཾ་ཧ་ནཱ་ད་ཧཱུཾ་ཕཊ་ཅེས་པས་མཚན་པར་གྱུར། ཟླ་བ་ཕྱག་མཚན་སྔགས་དང་བཅས་པ་ལས་འོད་ཟེར་སྣ་ཚོགས་བྱུང་བའི་རྩེ་མོ་ལས་
འཕགས་པ་སེང་གེ་སྒྲའི་གཟུགས་དཔག་ཏུ་མེད་པ་བྱུང་ནས་ནམ་མཁའི་དབྱིངས་ཐམས་ཅད་ཁྱབ་པར་བྱས། རྒྱལ་བ་ཐམས་ཅད་ལ་མཆོད་པའི་སྤྲིན་ཆེན་པོ་སྤྲུལ་པས་ལེགས་པར་མཆོད། གཞན་ཡང་སྤྲིན་ཆེན་

[003B] ལྷའི་སྐུ་དང་བཅས་པའི་འོད་ཟེར་སླར་ལོག་རང་གི་
སེམས་ཟླ་བའི་དཀྱིལ་འཁོར་ཕྱག་མཚན་སྔགས་དང་བཅས་པ་ལ་ཞུགས་པ་ལས། བདག་གི་གནས་དང་མདུན་གྱི་གཞལ་ཡས་ཁང་གི་དབུས་སུ་རྗེ་བཙུན་སེང་གེ་སྒྲ་སྐུ་མདོག་དཀར་པོ་ཞལ་གཅིག་ཕྱག་གཉིས་སྤྱན་གསུམ་པ་
གཞོན་ནུ་དཀའ་ཐུབ་པའི་ཚུལ་འཛིན་ཅིང། རལ་པའི་ཅོད་པན་ཅན། ཕྱག་གཡས་ས་གནོན་དང་གཡོན་ཟླ་གདན་ལ་བརྟེན་པའི་མཐེབ་མཛུབ་གཉིས་ཀྱིས་པདྨའི་རྩ་བ་བཟུང་བའི་རྩེ་མོ་གཉིས་སུ་གྱེས་པའི་སྟེང་དུ་ཡེ་
ཤེས་ཀྱི་རལ་གྲི་དང་དྲི་ཞིམ་པོའི་མེ་ཏོག་སྣ་ཚོགས་པས་བཀང་བའི་ཐོད་པ་བསྣམས་པ། སྐུའི་གཡས་སུ་སྦྲུལ་དཀར་པོ་ཁ་ནས་ཁྲག་འཛག་པས་དཀྲིས་པའི་རྩེ་གསུམ་ཟླ་བ་ལ་བཙུགས་པ། རས་སྐུད་དམར་པོའི་ཆངས་
སྐུད་དང། རས་བཟང་པོའི་ཤམ་ཐབས་གསོལ་ཞིང། སྐུ་ལས་འོད་ཟེར་ལྔ་དང་བཅས་པའི་དེ་བཞིན་གཤེགས་པའི་ཚོགས་འཕྲོ་བ། མདུན་བསྐྱེད་ཀྱི་གཙོ་བོའི་མདུན་དུ་བཾ་ལས་ཝ་རུ་ཎ་དཀར་པོ་གཙོ་བོ་ལ་གུས་པས་འདུད་
ཅིང་བཀའ་ནོད་པ། འདབ་མ་བརྒྱད་ལ་ཕུཿ་བརྒྱད་ཡོངས་སུ་གྱུར་པ་ལས། ཤར་དུ་མཐའ་ཡས་སྔོན་པོ། ལྷོར་ནོར་རྒྱས་སེར་པོ། ནུབ་ཏུ་འཇོག་པོ་དམར་པོ། བྱང་དུ་སྟོབས་རྒྱུ་ནག་པོ། མེར་པདྨ་དཀར་པོ། བདེན་བྲལ་དུ་པདྨ་

[004A]༄༅། །ཆེན་པོ་དཀར་པོ། རླུང་དུ་དུང་སྐྱོང་དམར་པོ། དབང་ལྡན་དུ་རིགས་ལྡན་ལྗང་གུ་ཐམས་ཅད་ཀྱང་སྟོད་ལྷའི་ལུས་ཅན། སྨད་སྦྲུལ་མཇུག་ཏུ་འཁྱིལ་བ། གདེངས་ཀ་བདུན་བདུན་དང་ལྡན་ཅིང། ཕྱག་གཉིས་
ཐལ་མོ་སྦྱར་ནས་གཙོ་བོ་ལ་འདུད་པ། དེ་དག་གི་འཁོར་དུ་ཀླུ་རྒྱལ་རིགས། རྗེ་རིགས། བྲམ་ཟེའི་རིགས། གདོལ་པའི་རིགས་དང་གཞན་ཡང་ས་བདག་ཀླུ་གཉན་ས་སྲིན་ཐམས་ཅད་ཀྱིས་བསྐོར་བ་དང། ཁྱད་པར་ས་བདག་
ཀླུ་གཉན་ཞའོ་དང་འཐེང་པོ་དོན་སྙིང་ཉམས་པ་ལུས་ལོངས་སྤྱོད་གནས་མལ་སོགས་ལ་གནོད་པས་བུན་ལོང་དུ་གྱུར་པ་དང། ལན་ཆགས་ཤ་འཁོན་བུ་ལོན་ཆགས་པ་རྣམས་ཀྱིས་གང་བར་གྱུར་པ་བསམས་ལ་དེ་དག་
རང་དང་སྦྱིན་བདག་སོགས་ལ་གནོད་པར་མི་ནུས་པའི་འོད་ཀྱི་ལྕགས་རིས་བསྐོར་བར་བསྒོམ་མོ། །དམ་ཚིག་པ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། ཐུགས་ཀའི་ཧཱུཾ་ལས་འོད་ཟེར་
འཕྲོས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་རྣམས་སྤྱན་དྲངས། བཛྲ་ས་མ་ཡ་ཛཿ་མ་ལུས་སེམས་ཅན་ཀུན་གྱི་མགོན་གྱུར་ཅིང། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་
མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ཛཿ་ཧཱུཾ་བཾ་ཧོཿ་བདག་བསྐྱེད་རྐྱང་པ་བསྒོམ་ན་ཀླུ་རྣམས་ཀྱང་བཞག་གཙོ་རྐྱང་ལ་འདིར་དབང་བསྐུར། རྒྱས་བཏབ། འོག་

[004B] རང་གི་ཐུགས་ཀར་ཟླ་བ་ལ་གནས་པའི་ཧྲཱི་ཡིག་དཀར་པོ་རིང་ཆ་ཆེག་དྲག་དང་བཅས་པའི་མཐར་གཟུངས་ཐུང་དང་གཟུངས་རིང། ན་མོ་རཏྣ་ཏྲ་ཡཱ་ཡ། ན་མཿ་ཨཱརྱ་ཨ་བ་ལོ་ཀེ་ཤྭ་ར་ཡ། བོདྷི་
སཏཱ་ཡ། མཧཱ་སཏཱ་ཡ། མཧཱ་ཀཱ་རུ་ཎི་ཀཱ་ཡ། ཏ་དྱ་ཐཱ། ཨོཾ་ཨ་ཀ་ཊེ། བི་ཀ་ཊེ། ནི་ཀ་ཊེ། ཀ་ཊཾ་ཀ་ཊེ། ཀ་རོ་ཊེ། ཀ་རོ་ཊཾ། བིདྱ་སཱཧཱ། ཅེས་པའི་སྔགས་འཕྲེང་བས་འོད་ཟེར་འཕྲོས་པས། རང་གཞན་གྱི་ནད་གདོན་སྡིག་སྒྲིབ་ཐམས་ཅད་སྦྱངས་པར་
བསམས་ཏེ་ཅི་ནུས་བཟླ། མཇུག་ཏུ་བསྔོ་བ་སྨོན་ལམ་སོགས་བྱའོ། །བདག་མདུན་མཉམ་དུ་བྱ་ཚེ་གཙོ་བོ་སྤྱན་དྲངས་པའི་མཚམས་ནས་ལག་པ་གཡོན་པའི་མཐེ་བོང་དང་མཐེའུ་ཆུང་གཉིས་བརྐྱངས་གཞན་གསུམ་ཁུ་ཚུར་བཅངས་
པའི་མཐེ་བོང་གི་རྒྱབ་ཏུ་གཡས་པའི་སོར་མོ་ལྔ་ཕྲལ་ཏེ་བཞག་པ་གདེངས་ཀའི་ཕྱག་རྒྱ་བཅས་ལ། གདེངས་ཀ་ནོར་བུ་འབར་བའི་འོད་ཀྱིས་ནི། །ས་འོག་མུན་པ་མ་ལུས་སེལ་མཛད་ཅིང། །བསྟན་ལ་རབ་དགའ་མཐུ་སྟོབས་
བསམ་མི་ཁྱབ། །ཀླུ་རྒྱལ་འཁོར་བཅས་གནས་འདིར་གཤེགས་སུ་གསོལ། །རྒྱ་མཚོ་ཆེན་པོའི་ཀློང་དཀྱིལ་ནས། །གཙུག་ན་རིན་ཆེན་ཀླུ་ཡི་རྗེ། །མཐའ་ཡས་ནོར་རྒྱས་དུང་སྐྱོང་དང། །དགའ་བོ་འཇོག་པོ་པདྨ་དང། །པདྨ་ཆེན་པོ་
ཆུ་ལྷ་དང། །སྟོབས་ཀྱི་རྒྱུ་དང་མ་དྲོས་དང། །ཀླུ་ཆེན་བརྒྱད་པོ་འཁོར་དང་བཅས། །གནས་འདིར་མཆོད་ཀྱིས་གཤེགས་སུ་གསོལ། །རྒྱལ་རིགས་རྗེ་རིགས་བྲམ་ཟེའི་རིགས། །དམངས་རིགས་གདོལ་པ་ནག་པོ་དང། །ཀླུ་བྲན་གཉན་

[005A]༄༅། །དང་ས་བདག་སོགས། །སྤྲུལ་པ་འབུམ་སྡེ་འཁོར་བཅས་རྣམས། །ཞེ་སྡང་གདུག་རྩུབ་སེམས་སྤོངས་ལ། །གནས་འདིར་མཆོད་ཀྱིས་གཤེགས་སུ་གསོལ། །ཨོཾ་ཨེ་ཧྱ་ཧི། སརྦྦ་ནཱ་ག་རཱ་ཛ་ས་པ་རི་ཝཱ་ར་
ས་མ་ཡེ་སཱཧཱ། ཞེས་པས་ཀླུ་དང། ཨོཾ་ཨེ་ཧྱ་ཧི་སརྦ་བྷཱུ་མི་པ་ཏི་ས་པ་རི་ཝཱ་ར་ས་མ་ཡེ་སཱཧཱ། ཅེས་པས་ས་བདག་སོགས་སྤྱན་དྲངས། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས་དབང་གི་ལྷ་རྣམས་སྤྱན་དྲངས། དེ་བཞིན་
གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཨཱ་ཧཱུཾ་ཞེས་བདུད་རྩིའི་ཆུས་དབང་བསྐུར་བས་ལུས་གང་
དྲི་མ་དག་ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་བཅོམ་ལྡན་འདས་ལ་འོད་དཔག་མེད་དང། ཀླུ་རྒྱལ་རྣམས་ལ་གཙོ་བོས་རྒྱས་བཏབ་པར་གྱུར། དེ་ནས་མཆོད་པ་རྣམས་བསངས་སྦྱངས་བྱིན་གྱིས་
བརླབས་ཏེ་འབུལ་བ་ནི། ཧྲཱི་བཛྲ་ཀྲོ་དྷ་ཧ་ཡ་གྲི་བ་ཧུ་ལུ་ཧུ་ལུ་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭ་བྷཱ་ཝ་ཤུད་དྷོཉཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་
འོད་དུ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག་བདུག་སྤོས། མར་མེ། དྲི༑ ཞལ་ཟས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར། ཨོཾ་ཨརྒྷཾ་ཨཱ་ཧཱུཾ་ནས་ཤཔྟ་ཨཱ་ཧཱུཾ་

[005B] སངས་རྒྱས་ཀུན་གྱིས་རྟག་པར་བསྔགས། །ཡོན་ཏན་དམ་པ་ཀུན་བསགས་པ། །སྤྱན་རས་གཟིགས་ཤེས་མཚན་གསོལ་བའི། །རྟག་པར་བརྩེ་ལ་ཕྱག་འཚལ་ལོ། །ཁམས་གསུམ་སེམས་
ཅན་ཐམས་ཅད་དང། །ཁྱད་པར་ཀླུ་གཉན་ས་བདག་གི་ནད་དང་སྡུག་བསྔལ་ཀུན་སེལ་བའི། །སེང་གེའི་སྒྲ་ལ་ཕྱག་འཚལ་ལོ། ཞེས་པས་བསྟོད། དེ་ནས་ཀླུ་དང་ས་བདག་གི་མཆོད་པ་གཉིས་ཀྱང་རིམ་པ་བཞིན་སྔར་ལྟར་བྱིན་གྱིས་
བརླབས་ལ། ཨོཾ་སརྦ་ནཱ་ག་རཱ་ཛ་ས་པ་རི་ཝཱ་ར་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། ཞེས་པ་ནས་ཤཔྟའི་བར་སྦྱར་བ་དང་ས་བདག་ཀླུ་གཉན་སོགས་ལ། ཨོཾ་བྷཱུ་མི་པ་ཏི་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཐུན་མོང་དུ། ན་ག་གེ་
སར་སྨན་གྱི་མཆོག་སྔགས་དང་ཕྱག་རྒྱས་བྱིན་རླབས་ནས། །ཏིང་འཛིན་འཕྲོ་འདུའི་བརྡས་བཀྲོལ་ཏེ། །ཀླུ་ཆེན་བརྒྱད་ལ་མཆོད་པར་འབུལ། །སྔོན་གྱི་དམ་ཚིག་དྲན་དགོངས་ལ། །ཞེ་སྡང་གདུག་ལས་སླར་ཐུལ་ཅིག་
ཀཎྜ་ཀ་རི་ན་ག་པུཥ་པ་དང། །རྒྱ་མཚོ་ལྦུ་བ་ཆུ་སྲིན་སྡེར་མོ་དང། །དབང་པོ་ལག་པ་བལ་པོ་སེའུ་དང། །སྤུ་ཤེལ་རྩེ་དང་དམར་ཤད་ལྕུག་མ་དང། །གུར་ཀུམ་ཨུཏྤལ་འདམ་བུའི་ནགས་ཚལ་དང། །དར་ཚོན་སྣ་ལྔ་རས་
སྐུད་དམར་པོ་དང། །ལི་ཁྲི་དམར་པོ་ག་བུར་ཤེལ་དང་ནི། །ཤུ་ཐག་དཀར་པོ་སྙིང་པོ་ཞོ་ཤ་དང། །མཁལ་མ་ཞོ་ཤ་སྟག་གི་ཤུན་པ་དང། །ཙནྡན་དཀར་དམར་ཀླུ་སྨན་སྣ་ཚོགས་ཀྱིས། །ཀླུ་གཉན་ས་བདག་རྣམས་ལ་མཆོད་
[006A]༄༅། །པར་བགྱི། །བཞེས་ནས་ཡོན་བདག་ནད་འདི་བསལ་དུ་གསོལ། ཅེས་མཆོད་ལ། མཐའ་ཡས་ནོར་རྒྱས་ལ་སོགས་ཀླུ་དབང་རྣམས། །ཡིད་བཞིན་རྒྱ་མཚོ་ཆེན་པོ་ཡངས་པ་ན། །ཡིད་འོངས་རིན་ཆེན་སྣ་
ཚོགས་ཀྱིས་བརྒྱན་པའི། །ཕོ་བྲང་འབྱོར་པ་ཆེན་པོའི་དབུས་ན་བཞུགས། །དབུ་ལ་སྦྲུལ་མགོ་གདེངས་ཀས་མཛེས་པའི་དབུས། །ཡིད་བཞིན་ནོར་བུས་བསམ་པ་རྫོགས་བྱེད་ཅིང། །བདག་གཞན་དོན་རྣམས་ཕུན་ཚོགས་
འགྲུབ་པའི་གཏེར། །དབུལ་བའི་མུན་སེལ་འོད་འབར་རྣམས་ཀྱིས་བརྒྱན། །གདེངས་ཅན་འབྱོར་པའི་ཚོགས་རྣམས་ཐམས་ཅད་རྫོགས། །མཐུ་སྟོབས་རྫུ་འཕྲུལ་ཆེ་ལ་མངའ་བརྙེས་པའི། །ཀླུ་དབང་འཁོར་དང་བཅས་ལ་
གུས་པས་འདུད། ཅེས་ཀླུ་རྣམས་ལ་བསྟོད་ལ། གཏོར་མ་རྣམས་བསངས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་
གྲུབ་པའི་གཏོར་མ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པར་གྱུར། ཨོཾ་ཨཱ་ཧཱུཾ། ལན་གསུམ་དང། སྔགས་དྲུག་དང། ཕྱག་རྒྱ་དྲུག་གིས་བྱིན་གྱིས་བརླབས། མགྲོན་རྣམས་ཀྱི་
ལྗགས་འོད་ཟེར་གྱི་སྦུ་གུས་དྲངས་ཏེ་གསོལ་བར་གྱུར། ཨོཾ་ཨཱ་ཧཱི་སིཾ་ཧ་ནཱ་ད་ས་པ་རི་ཝཱ་ར་ཨི་དཾ་བ་ལི་ཏཾ་ཁ་ཁ་ཁཱ་ཧི་ཁཱ་ཧི། ཞེས་པ་ལན་བདུན་གྱིས་གཙོ་བོ་དང། ཀླུ་རྒྱལ་རྣམས་ལ། ཝཱ་རུ་ཎ་བ་ལི་ཏཾ། ཞེས་སོགས་

[006B] ནཱ་ག་ཀུ་ལ་པཉྩ་ས་པ་རི་ཝཱ་ར། ཨི་དཾ་སོགས་གསུམ་གྱིས་ཀླུ་རིགས་བཞི་འམ་ལྔ་དང། བྷཱུ་མི་པ་ཏི་ས་པ་རི་ཝཱ་ར་
ཨི་དཾ་སོགས་གསུམ་གྱིས་གཉན་དང་ས་བདག་ལ་འབུལ། དེ་ནས། ཀླུ་ཆེན་བརྒྱད་པོ་འཁོར་དང་བཅས། །རིགས་ལྔའི་ཀླུ་ཚོགས་མ་ལུས་དང། །ཁྱད་པར་འདི་ལ་འཚེ་བ་ཡི། །ས་བདག་ཀླུ་གཉན་ཐམས་ཅད་ལ། །དཀར་གསུམ་མངར་
གསུམ་བདུད་རྩིའི་ཆུ། །རིན་ཆེན་སྣ་ལྔ་ཀླུ་ཡི་གཏེར། །ཀླུ་སྨན་དར་ཟབ་སྣ་ཚོགས་དང། །རང་རང་དགྱེས་པའི་དམ་རྫས་རྣམས། །ཏིང་འཛིན་སྔགས་དང་ཕྱག་རྒྱ་ཡིས། །བྱིན་གྱིས་བརླབས་ཏེ་འབུལ་ལགས་ན། །ཕྱོགས་བཅུའི་ཀླུ་
ཡི་ཕོ་བྲང་དུ། །བདུད་རྩིའི་ཆར་རྒྱུན་འབབ་གྱུར་ཅིག་ཅེས་གཏོར་མ་ཕུལ་ནས་བགེགས་དང་གཞི་བདག་ལའང་གཏོར་མ་སྤྱི་འགྲོ་ལྟར་བསྔོ་འོ། །དེ་ནས་བུམ་པ་སྒྲུབ་པ་ལ། དབང་བསྐུར་བའི་བུམ་པ་དང། རྩི་སྨན་གྱི་བུམ་པ་
གཉིས་ཁ་བརྒྱན་མགུལ་ཅིངས་དང་བཅས་པ་ལེགས་པར་བཤམས། གླ་རྩི་གཏན་མ་འདྲེས་པའི་དྲི་བཟང་གིས་ཆུས་བཀང། ཁྱད་པར་རྩི་སྨན་གྱི་བུམ་པ་འོག་ནས་འབྱུང་བའི་ཀླུ་སྨན་དང་གསོ་བའི་སྨན་རྣམས་ཅུང་ཟད་བླུག་ར་དཀར་
མོ་དང་བ་དམར་མོའི་འོ་མ་དྲི་བཟང་གི་ཆུ་དང་བཅས་པས་བཀང། བསངས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་བུམ་པ་ཕྱི་བུམ་པ་ལ་རང་གཞལ་ཡས་ཁང་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་པདྨ་འདབ་མ་བརྒྱད་པའི་

[007A]༄༅། །དབུས་སུ་པཾ་ལས་པདྨ་དམར་པོའི་ལྟེ་བར་སིཾ་ལས་སེང་གེ་དཀར་པོའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧྲཱི་དཀར་པོ་དེ་ལས་འོད་ཟེར་འཕྲོས་འཕགས་པ་མཆོད་སེམས་ཅན་གྱི་དོན་བྱས་ཚུར་
འདུས་ཡོངས་སུ་གྱུར་པ་ལས། རྗེ་བཙུན་སེང་གེའི་སྒྲ་སྐུ་མདོག་དཀར་པོ་ཞེས་པ་ནས། དེ་བཞིན་གཤེགས་པའི་ཚོགས་འཕྲོ་བ། གཙོ་བོའི་མདུན་དུ་ཝཱ་རུ་ཎ་དཀར་པོ་ཞེས་པ་ནས་ཐལ་མོ་སྦྱར་ནས་གཙོ་བོ་ལ་འདུད་པ་ཞེས་
པའི་བར་མདུན་བསྐྱེད་བཞིན་བྱ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། ཞེས་པ་ནས་སྤྱན་འདྲེན་དབང་བསྐུར་རྒྱས་བཏབ་མདུན་བསྐྱེད་བཞིན་དང། མཆོད་བསྟོད་མདོར་བསྡུས་བྱས་ལ་ལྷ་རྣམས་ཀྱི་སྐུ་ལས་
བདུད་རྩིའི་རྒྱུན་བབས་པར་བསམས་ལ་གཟུངས་ཐག་ནས་བཟུང་སྟེ། ཨོཾ་ཨཱ་ཧྲཱི་སིཾ་ཧ་ནཱ་ད་ཧཱུཾ་ཕཊ། ཅེས་གཙོ་བོའི་སྔགས་གང་མང་བཟླ། ཨོཾ་ཝཱ་རུ་ཎ་ཡེ་ནཱ་ག་རཱ་ཛ་ཧཱུཾ་ནཾ་ཧཱུཾ་སཱཧཱ། དེ་བཞིན་དུ་ཐོག་མཐའ་འདྲ་བ་ལ་ཝཱ་རུ་ཎའི་
བར༑ ཨ་ནནྟ་དང། བཱ་སུ་ཀི་དང། ཏཀྵ་ཀ་དང། ཀརྐོ་ཊ་དང། པདྨ་དང་མཧཱ་པདྨ་དང་ཤཾ་ཁ་པཱ་ལ་དང། ཀུ་ལི་ཀ་རྣམས་བཅུག་པ་ཀླུ་རྒྱལ་རྣམས་དང། ཨོཾ་ནཱ་ག་ཀུ་ལ་པཉྩ་ཤཱིནྟཾ་སཱཧཱ། ཨོཾ་ནཱ་ག་པྲ་ཏི་པོ་ཡ་སཱཧཱ། ཨོཾ་ནཱ་ག་པྲ་
བྷནྩ་པུ་ཉ་བ་སཱཧཱ། ཨོཾ་ནཱ་ག་ཏ་ཐཱ་ག་ཏི་ཧྲིཿ་ཏ་ཧཱུཾ་སཱཧཱ། ཞེས་པ་ཀླུ་རིགས་བཞིའི་སྔགས་བརྒྱ་རྩ་འདྲེན། དེ་ནས་གཟུངས་ཐག་རྩི་སྨན་གྱི་བུམ་པའི་སྟེང་དུ་སྤོས་ནས་གཙོ་བོའི་སྔགས་དང། ཤི་བ་གསོས་པར་བྱེད་པ། ཨོཾ་རུ་

[007B] ཞེས་པ་སངས་རྒྱས་སྤྱན་མའི་སྔགས་དང། རྩི་སྨན་རྣམས་བདུད་རྩིར་སྒྱུར་བའི་སྔགས། ཨོཾ་དེ་བྱ་ཨམྲྀ་ཏ་ནན་ཏ་ར་བཧི་ཤ་མ་ཏི་པྲ་ཏཱི་ཙྪ་བ་ས་ནན་ན་མ་སཱཧཱ། ཞེས་པ་རྣམས་
བརྒྱ་རྩ་རེ་ལས་མི་ཉུང་བར་བཟླས་ལ། སྔོན་ཚེ་རྫོགས་པའི་སངས་རྒྱས་ཀྱིས། །སྨན་རྣམས་འགྲོ་ལ་ཕན་པའི་ཕྱིར། །བྱིན་གྱིས་བརླབས་པའི་བདེན་པ་དེས། །ནད་པ་རྣམས་ཀྱི་ནད་གསོས་ཤིང། །ཉེས་པ་ཐམས་ཅད་འཇོམས་བྱེད་པའི། །
སྨན་རྣམས་བདུད་རྩིར་འགྱུར་བར་ཤོག་ཅེས་བདེན་སྟོབས་བརྗོད་ལ། ནད་པའི་མདུན་དུ་ཀླུ་དང་ས་བདག་གི་གཟུགས་འགྲོས་བཅུག་པའི་ཟངས་གཞོང་དེ་བཞག་དེའི་མདུན་དུ་དཀར་གསུམ་མངར་གསུམ་ཀླུ་སྨན་སྣ་ཚོགས་དང་
བཅས་པའི་མཆོད་པ་ལྔ་གཏོར་མ་དང་བཅས་པ་ཚར་གཉིས་བཤམས། བགེགས་གཏོར་ཤ་ཆང་ལ་ཕུག་དང་བཅས་པས་བརྒྱན་པའང་བཤམས། ཁྱེད་རང་གི་མདུན་གྱི་གཟུགས་འདི་རྣམས་ཀླུ་དང་ས་བདག་དེ་དང་དེ་དག་
དངོས་སུ་བསམས་པའི་མཐར་ཁྱེད་རང་ལ་གནོད་པའི་ཀླུའི་རིགས་བསམ་གྱིས་མི་ཁྱབ་པས་བསྐོར་བ་དང། གླང་མགོ་ཅན་འདི་ཉིད་ས་བདག་ནག་པོ་དངོས་སུ་བསམས་པའི་འཁོར་དུ་གཉན་དང་ས་སྲིན་ཁྱད་པར་དུ་ཁྱེད་
རང་ལ་གནོད་ཅིང་ལན་ཆགས་པའི་ས་བདག་གི་རིགས་ཀྱིས་བསྐོར་བའི་མོས་པ་མཛོད། ཅེས་བརྡའ་སྤྲད་གདེངས་ཀའི་ཕྱག་རྒྱ་བཅས་ལ། གདེངས་ཀ་ནོར་བུ་འབར་བའི་འོད་ཀྱིས་ནི་ཞེས་པ་ནས་རང་རང་གི་དམ་ཚིག་པ་

[008A]༄༅། །ལ་ཐིམ་པར་གྱུར། ཅེས་པའི་བར་མདུན་བསྐྱེད་བཞིན་བྱས་ལ། གཟུགས་འགྲོས་རྣམས་དང་དབྱེར་མེད་དུ་མོས་པའི་ཀླུ་དང་ས་བདག་རྣམས་ལ་གཏོར་མ་ཕུལ། མཆོད་བསྟོད་བྱས་པས་གནོད་
འཚེའི་བསམ་སྦྱོར་ཐམས་ཅད་ཞི་བར་དཔོན་སློབ་གཉིས་ཀས་བསམ་མོ། །དེ་ནས་རྩི་སྨན་གྱི་བུམ་པ་ལག་ཏུ་ཐོགས་ལ། རྩི་སྨན་གྱི་བུམ་ཆུ་འདི་ཉིད་ཀྱིས་གཟུགས་འགྲོས་རྣམས་ལ་གཏོར་བས་ཀླུ་གཉན་ས་བདག་
རྣམས་ཀྱི་གནོད་པ་དང་ནད་རྣམས་བསོས། དེ་བསོས་པས་ཁྱེད་རང་གི་ནང་རྣམས་བསོས་པའི་མོས་པ་མཛོད། ཅེས་བརྡའ་སྤྲད་ལ་གཙོ་བོའི་སྔགས་དང། སངས་རྒྱས་སྤྱན་མའི་སྔགས་བརྗོད་ཅིང་གཟུགས་བརྙན་རྣམས་ལ་
བུམ་ཆུ་འཐོར་ཞིང། ཧཱུཾ་ད་ནི་ཐུགས་རྗེ་ཆེན་པོ་སྟེ། །བ་སྤུའི་བུ་ག་ཐམས་ཅད་ནས། །གསོ་བའི་བདུད་རྩིའི་རྒྱུན་བབས་པས། །ཀླུ་རྒྱལ་འཁོར་བཅས་ཁྱེད་རྣམས་ཀུན། །ཟབ་མོའི་སྔགས་ཀྱི་གཟི་བརྗིད་ཀྱིས། །བསྲེག་དང་བཙོ་བའི་
སྡུག་བསྔལ་དང། །མཚོན་ཆ་རྣམ་པ་སྣ་ཚོགས་ཀྱིས། །བསྣུན་ཅིང་གཏུབས་པའི་སྡུག་བསྔལ་སོགས། །སྡུག་བསྔལ་སྣ་ཚོགས་མྱོང་བ་རྣམས། །འཆི་མེད་འཚོ་བའི་སྨན་རྣམས་ཀྱིས། །བསྲེག་ཅིང་བཙོ་བ་གསོས་གྱུར་ཅིག་
ལུས་དང་དབང་པོ་རྒྱས་གྱུར་ཅིག་མཐུ་སྟོབས་ལྡན་ཅིང་བདེ་གྱུར་ཅིང། །སྡུག་བསྔལ་ཀུན་ལས་ཐར་བར་ཤོག་དགའ་དང་བྱང་ཆུབ་སེམས་ལྡན་ཅིང། །དབང་པོ་རྣམས་ཀྱི་སྤྱོད་ཡུལ་དུ། །འདོད་དགུའི་ལོངས་སྤྱོད་

[008B]ཉམས་པའི་ལུས་སོགས་གསོས་ཤིང་རྒྱས། །ཡན་ལག་ཚང་ཞིང་བདེ་གྱུར་ཅིག་ཀླུ་ནད་ཐམས་ཅད་གསོས་གྱུར་ནས། །སྡུག་བསྔལ་ཀུན་ལས་ཐར་བར་ཤོག་ངན་སོང་གསུམ་ལས་ཡོངས་གྲོལ་ཏེ། །ཚངས་
པའི་ཚེ་དང་ལྡན་གྱུར་ཅིག་ཆོས་སྤྱོད་དབང་པོ་དུལ་ནས་ཀྱང། །སེང་གེའི་སྒྲ་ཡི་ཞལ་མཐོང་ཤོག་སྔགས་དང་སྨན་སོགས་བྱིན་རླབས་ཀྱིས། །བསམ་ངན་སྦྱོར་རྩུབ་ཞི་གྱུར་ནས། །བཅིངས་པའི་ནད་ལས་གྲོལ་བར་མཛོད། །ནཱ་ག་རཱ་
ཛ་ཕུཿ་ཤཱནྟིཾ་ཀུ་རུ་སཱཧཱ། བསྡུ་ན་དེ་ཙམ་བྱ། རྒྱས་པར་ན། ཆག་ཚད་ཀུ་བའི་བདུད་རྩི་ཡིས། །མགོ་བོ་ཉམས་པ་གསོས་གྱུར་ཅིག་གཟེ་མ་འཕང་ཆེན་བདུད་རྩི་ཡིས། །སྐྲ་ལ་ཉམས་པ་། མུ་ཏིག་ཤེལ་གོང་བདུད་རྩི་ཡིས། །ཀླད་པ་
ཉམས་པ་། སྤུ་ཤེལ་རྩི་ཡི་བདུད་རྩི་ཡིས། །རྣ་བ་ཉམས་པ་། ཁྲ་བོ་གཟི་ཡི་བདུད་རྩི་ཡིས། །སྤྱན་མིག་ཉམས་པ་། རྒྱ་སྤོས་དྲི་ཡི་བདུད་རྩི་ཡིས། །སྣ་ནི་ཉམས་པ་། མགྲོན་བུ་དཀར་པོའི་བདུད་རྩི་ཡིས། །སོ་ནི་ཉམས་པ་་
ལེ་བརྒན་དར་གྱི་བདུད་རྩི་ཡིས། །ལྗགས་ནི་ཉམས་པ་། བུ་རམ་བཟང་པོའི་བདུད་རྩི་ཡིས། །ཤ་ཉམས་པ་ནི་། སྙིང་པོ་ཞེ་ཤའི་བདུད་རྩི་ཡིས། །དོན་སྙིང་། རྒྱ་མཚོ་ལྦུ་བའི་བདུད་རྩི་ཡིས། །གློ་བ་ཉམས་པ་། གུར་ཀུམ་
བཟང་པོའི་བདུད་རྩི་ཡིས། །མཆིན་པ་། མཁལ་མ་ཞོ་ཤའི་བདུད་རྩི་ཡིས། །མཁལ་མ་། བཙོད་མདུང་དམར་པོའི་བདུད་རྩི་ཡིས། །རྒྱུ་མ་ཉམས་། དབང་པོ་ལག་པའི་བདུད་རྩི་ཡིས། །ལག་པ་། ཆུ་སྲིན་སྡེར་མོའི་

[009A]༄༅། །བདུད་རྩི་ཡིས། །རྐང་པ་ཉམས་པ་། དུང་དཀར་གཡས་འཁྱིལ་བདུད་རྩི་ཡིས། །རུས་པ་ཉམས་པ་། མཚལ་ཆེན་ད་ཆུའི་བདུད་རྩི་ཡིས། །ཁྲག་ནི་ཉམས་པ་། རས་སྐུད་དམར་པོའི་བདུད་རྩི་ཡིས། །ཚེ་
སྲོག་ཉམས་པ་། རྨ་བྱའི་མདོངས་ཀྱི་བདུད་རྩི་ཡིས། །བཀྲག་མདངས་། རིན་ཆེན་སྣ་ལྔའི་བདུད་རྩི་ཡིས། །ནོར་དབྱིག་ཉམས་པ་། འབྲུ་སྣ་ལྔ་ཡི་བདུད་རྩི་ཡིས། །ཡུལ་ཁམས་ཉམས་པ་གསོས་གྱུར་ཅིག་ཅེས་པ་དང་
སྔགས་བརྗོད་ཅིང་རྩི་སྨན་གྱི་བུམ་ཆུས་གཟུགས་འགྲོས་རྣམས་ལ་གཏོར། འདི་ལྟར་འཕྲིན་ལས་འཆོལ་ཞིང་འདོད་དོན་གསོལ་བ་ནི། ཀླུ་ཆེན་པོ་བརྒྱད་དང་དེ་དག་གི་འཁོར་ཀླུ་རྒྱལ་རིགས་རྗེ་རིགས། བྲམ་ཟེའི་རིགས་
དམངས་རིགས། གདོལ་པའི་རིགས་རྣམས་དང། གཞན་ཡང་ཀླུ་བདུད་ཀླུ་བཙན་ཀླུ་གཉན་ས་བདག་ས་སྲིན་ལ་སོགས་པ་ཁྱེད་རྣམས་ལ་མཆོད་གཏོར་ཕུལ་ནས་འཕྲིན་ལས་གསོལ་བ་ནི། བདག་དང་ཆེ་གེ་མོ་
འཁོར་དང་བཅས་པ་བྱ་བ་མང་ཞིང་སྤྱོད་པ་རྩིང་བས་ས་བརྐོས། བྲག་གཤགས། ན་སློག་ཤིང་བཅད། རྡོ་བརྐོས། ཆུ་དཀྲུགས། མི་གཙང་བའི་ཐབས་གཞོབ་སོགས་བག་མེད་པའི་སྤྱོད་པ་བགྱིས་པས། ཀླུ་གཉན་
ས་བདག་རྣམས་ཀྱི་ལུས་ལོངས་སྤྱོད་དོན་སྙིང་ཉམས་པའི་གནོད་པ་དང། ཐུགས་ཟུར་སྤྱན་ཟུར་ལ་ཕོག་པ་ཐམས་ཅད་གསོས་པར་གྱུར་ཅིག་དེ་ལྟར་གསོས་པས་ཁྱེད་རྣམས་ཀྱི་མཐོང་དུག་རེག་དུག་མཆེ་

[009B]ཁ་རླངས་ཀྱི་དུག་སྦྱར་བའི་དུག་རྣམས་ཀྱིས་བསྐྱེད་པའི་མཛེ་དང། འབྲས་དང། ཤུ་བ་དང། ཕོལ་མིག་དང། བས་བལྡགས་དང། གཡན་པ་དང། མེ་དཔལ་དང། དྲེག་གྲུམ་དང། རྐང་འབམ་དང། དམུ་ཆུ་ལ་སོགས་
པའི་ནད་རྣམས་ཞི་ཞིང་མི་འབྱུང་བར་མཛད་དུ་གསོལ། ཅེས་འཕྲིན་ལས་བཅོལ་ལ་གདེངས་ཀའི་ཕྱག་རྒྱ་བཅས་ཏེ་དམ་ཚིག་སྒྲག་པ་ནི། ཧཱུཾ་ང་ནི་འཇིག་རྟེན་དབང་ཕྱུག་སྟེ། །ཀླུ་རྒྱལ་འཁོར་དང་བཅས་པ་ཉོན། །ཆོས་བཤད་
བདེན་ཚིག་མི་ཉན་ན། །རིག་སྔགས་རྒྱལ་པོའི་བཀའ་བཅག་པས། །གསོ་བའི་སྨན་རྣམས་ཐམས་ཅད་ཀུན། །མཚོན་ཆའི་ཆར་དུ་གྱུར་ནས་ནི། །ལུས་ཀྱི་གནད་ལ་གཟེར་བར་བྱེད། །བཅད་ཅིང་བཅད་ཅིང་དུམ་བུར་འགྱུར། །མངར་
གསུམ་ལ་སོགས་གཏོར་མ་ཡང། །དུག་ཆེན་ཧ་ལ་ཧ་ལར་འགྱུར། །སྨྱོ་དང་རྨོངས་པར་གྱུར་ནས་ནི། །ཚ་བ་ཆེན་པོས་གཅིང་བར་བྱེད། །དེས་ན་དུས་རྣམས་ཐམས་ཅད་དུ། །དམ་ཚིག་འདི་ནི་རྟག་ཏུ་བསྲུངས། །ཨོཾ་ཨཱ་ཧྲཱི་སིཾ་ཧ་ན་
ད་ས་མ་ཡ་རཀྵ་རཀྵ་ཧཱུཾ་ཕཊ། ཅེས་བརྗོད་པས་དམ་ལ་གནས་པར་བསམ་མོ། །དེ་ནས་དབང་བུམ་གྱི་ནང་ན་ཡོད་པའི་གཙོ་བོས་དབང་བསྐུར་བར་བསམས་ལ། གཟུངས་ཐུང་གི་རྗེས་སུ། སརྦ་ནཱ་ག་དུཿ་ཁ་པྲ་ཤ་མ་ན་ཡེ་ཨ་བཧི་
ཥིཉྩ། ཞེས་ལན་གསུམ་མམ་བདུན་གྱིས་ཀླུ་རྣམས་ལ་དབང་བསྐུར། ཡང་གཟུངས་ཀྱི་མཇུག་ལ། སརྦ་ནཱ་ག་ཀུ་ལ་པཉྩ་དུཿ་ཁ་པྲ་ཤ་མ་ན་ཡེ་ཨ་བཧི་ཥིཉྩ། ཞེས་ཀླུ་རིགས་བཞི་དང། ཡང་གཟུངས་ལ། སརྦ་བྷཱུ་མི་པ་ཏི་དུཿ་

[010A]༄༅། །ཁ་ཞེས་སོགས་ཀྱིས་ས་བདག་རྣམས་ལ་དབང་བསྐུར་བས་དགྱེས་བཞིན་དུ་བསྲུང་སྐྱོབ་བྱེད་པར་བསམ་མོ། །དེ་ནས་བུམ་ཆུས་ལྷ་ལ་སྐུ་ཁྲུས་གསོལ་ཏེ་དབང་བུམ་ཉིད་དུ་བླུག་ནས། བསྒྲུབ་བྱ་འཁྲུ་ཞིང་
གཙུག་ན་ཡིད་བཞིན་ནོར་བུ་ཅན། །མིག་ནི་གདངས་པ་ལྟོ་འཕྱེའི་རིགས། །ཀླུ་ཆེན་བརྒྱད་པོ་མཐོང་བའི་དུག་བཟོད་དཀའི་དུག་རྣམས་ཕྱིར་ཕྱུང་ཞིག་གཙོ་བོའི་གཟུངས་དང་བུམ་བསྐྱེད་དུ་བཤད་པའི་སྔགས་བརྗོད་པའི་རྗེས་
ལ༑ ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཤཱནྟི་ཀུ་རུ་སཱཧཱ། དེ་བཞིན་དུ་སྦྱར་ཏེ། ནད་ཐམས་ཅད་། རིམས་ཐམས་ཅད་། གདོན་ཐམས་ཅད་། ཉེ་བར་འཚེ་བ་། དུས་མ་ཡིན་པར་འཆི་བ་ཐམས་ཅད་། འཁོན་དང་གྲིབ་ཐམས་
ཅད་། བྱད་དང་བྱུར་ཐམས་ཅད་། སྐལ་བ་ངན་པ་ཐམས་ཅད་། རྨི་ལྟས་དང་མཚན་མ་ངན་པ་ཐམས་ཅད་། མཚན་མོ་ནག་མོའི་གདོན་ཐམས་ཅད་། བདུད་ཀྱི་ཞགས་པ་ཐམས་ཅད་། གཤིན་རྗེའི་ཕོ་ཉ་ཐམས་ཅད་་
བགེགས་དང་ལོག་འདྲེན་ཐམས་ཅད་། ལོ་སྐེག་ཟླ་སྐེག་ཞག་སྐེག་དུས་སྐེག་སོགས་མདོར་ན་བཀྲ་མི་ཤིས་པ་ཐམས་ཅད་ཤཱྣྟིཾ་ཀུ་རུ་སཱཧཱ། ལུས་ཅན་མགོ་བོ་ཐ་དད་ལ། །ཞེ་སྡང་དྲག་པོ་རྒྱལ་པོའི་རིགས། །རིགས་བཞི་ཀླུ་
བརྒྱད་ཡིད་ཀྱི་དུག་བཟོད་དཀའི་དུག་རྣམས་ཕྱིར་ཕྱུང་ཞིག་གཤེད་ལ་གནས་པ་མཛངས་པའི་རིགས། །གཙང་མ་ཕལ་ལ་གནོད་མི་བྱེད། །ཀླུ་བྲན་འབུམ་སྡེ་རེག་པའི་དུག་བཟོད་དཀའི་དུག་རྣམས་། ཞེ་ངན་གནག་

[010B] །རྨིག་བཞི་ལྕགས་ལ་ན་བུན་འཐིབས། །གཉན་ཆེན་འབུམ་སྡེ་ཁ་རླངས་དུག་བཟོད་དཀའི་དུག་། དམན་པའི་ཆ་འཛིན་ཞེ་སྡང་ཅན། །བདེན་པ་མི་ཉན་ཀུན་ལ་གནོད། །ས་བདག་སྡེ་བཞི་མཆེ་བའི་དུག་
བཟོད་དཀའི་དུག་། དྲེགས་པ་སྡེ་བརྒྱད་འབར་བ་ཡི། །གླེན་པ་ང་རྒྱལ་མཐུ་བོ་ཆེ། །འགྲོ་བ་འདི་ལ་གང་གནོད་པ། །བཟོད་དཀའི་དུག་། སྦྱོར་གཞན་རབ་ཏུ་ཁྲོས་པའི་ཕོ་ཉ་ནི། །སྤྲུལ་པ་འབུམ་སྡེས་འགྲོ་ལ་གནོད་པ་སྐྱེལ། །
སྨན་དང་སྔགས་དང་ཕྱག་རྒྱ་ཏིང་འཛིན་གྱིས། །བཟོད་དཀའི་མི་བཟད་དུག་རྣམས་ཕྱིར་ཕྱུང་ཞིག་ཅེས་བརྗོད་ཅིང་ལེགས་པར་འཁྲུའོ། །དེ་ནས་བྱ་བ་པ་ནི། རྨ་བྱའི་མདོངས་ཀྱི་སྟེང་དུ་ཟླ་དཀྱིལ་ལ་རྗེ་བཙུན་གྱི་གཟུངས་སྔགས་
མེ་ལྟར་འབར་བའི་འོད་ཀྱིས་བཀྲུས་པས་མ་དག་པའི་ནད་གདོན་རྣམས་བྱང་སྟེ་དྲི་ཆུའི་ནང་དུ་དོར་བའི་མོས་པ་གྱིས་ཤེས་བརྗོད་ལ་གོང་གི་ཤཱནྟིཾ་ཀུ་རུའི་གནས་སུ་ཨ་པ་ན་ཡེ་སཱཧཱ། ཞེས་བྱབ་བོ། །དེ་ནས་བསྲུང་བ་ནི། བསྒྲུབ་
བྱའི་སྤྱི་བོ་སོགས་གནས་རྣམས་སུ། རྡོ་རྗེ་རྒྱ་གྲམ་དུ་བཞག་པས་རྡོ་རྗེའི་གོ་བསྐོན་ཏེ་ཕྱིན་ཆད་གནོད་པས་མི་ཚུགས་པར་གྱུར་པའི་མོས་པ་མཛོད། གོང་ལྟར་ཤཱནྟིཾ་ཀུ་རུའི་གནས་སུ་རཀྵ་རཀྵ་ཞེས་བརྗོད་ལ་སེང་གེའི་སྒྲའི་
བསྲུང་སྐུད་དཀར་པོ་ཡང་བཏགས་ཏེ། རྒྱལ་བ་རྒྱལ་སྲས་བདེན་པའི་བྱིན་རླབས་དང། །རྗེ་བཙུན་སེང་གེའི་སྒྲ་ཡི་ཐུགས་རྗེ་ཡིས། །འགྲོ་བ་འདི་ལ་བདག་གིས་བསྲུངས་ཟིན་གྱིས། །འདི་ལ་སུས་ཀྱང་གནོད་པར་མ་བྱེད་ཅིག་

[011A]༄༅། །རྩ་བརྒྱུད་ཀྱི་བླ་མ་དང། དཀོན་མཆོག་གསུམ་རེ་རེ་དང། རྗེ་བཙུན་སེང་གེའི་སྒྲ་དང། ཀླུའི་རྒྱལ་པོ་རྣམས་དང། དཔལ་མགོན་དམ་པ་ཆོས་སྐྱོང་བའི་བསྲུང་མ་རྣམས་ཀྱི་བདེན་པ་དང། བདེན་པ་ཆེན་པོས་བྱིན་
གྱིས་བརླབས་ཀྱིས། ཆེ་གེ་མོ་ཀླུ་གཉན་ས་བདག་གི་གནོད་པ་དང། ནད་གདོན་བར་ཆད་མི་མཐུན་ཕྱོགས་ཐམས་ཅད་ལས་རྒྱལ་བར་གྱུར་ཅིག་ཛ་ཡ་ཛ་ཡ་སིདྷི་སིདྷི་ཕ་ལ་ཕ་ལ་ཧོཿ་ཉིན་མོ་བདེ་ལེགས་ཞེས་སོགས་ཀྱི་ཤིས་པ་བརྗོད་
ཅིང་མེ་ཏོག་གཏོར། དེའི་རྗེས་ཆ་གསུམ་ལྟར་བགེགས་གཏོར་བཏང། གདོན་དེ་རང་གི་གནས་སུ་དེངས། ཞེས་པ་དང། ཡང༑ ཨོཾ་ཆེན་པོའམ་ཞེས་པ་ནས་ས་བདག་རང་གི་གནས་སུ་དེངས། བྷཱུ་མི་པ་ཏི་ས་པ་རི་ཝཱ་ར་བཛྲ་མུ་ས་
བདག་འཁོར་བཅས་རང་གནས་སུ་གཤེགས་པར་གྱུར། ཞེས་འདོན་པ་སྒྱུར། ད་ནི་ཀླུ་རྣམས་གཤེགས་སུ་གསོལ། །རྒྱལ་རིགས་དཀར་པོ་ཤར་དུ་གཤེགས། །བྲམ་ཟེ་སེར་པོ་ལྷོ་རུ་གཤེགས། །རྗེ་རིགས་དམར་པོ་ནུབ་ཏུ་
གཤེགས། །དམངས་རིགས་སྔོན་པོ་བྱང་དུ་གཤེགས། །གདོལ་པ་ནག་པོ་མཚམས་སུ་གཤེགས། །ས་ཡི་བདག་པོ་ས་ལ་གཤེགས། །རྡོ་ཡི་བདག་པོ་རྡོ་ལ་གཤེགས། །ཆུ་ཡི་བདག་པོ་ཆུ་ལ་གཤེགས། །ཤིང་གི་བདག་པོ་
ཤིང་ལ་གཤེགས། །རང་རང་སོ་སོའི་གནས་ལ་གཤེགས། །སརྦ་ནཱ་ག་རཱ་ཛ་ས་པ་རི་ཝཱ་ར་བཛྲ་མུ་ཀླུ་རྒྱལ་འཁོར་དང་བཅས་པ་རང་གནས་སུ་གཤེགས་པར་གྱུར། དེ་ནས་ནད་པ་གུ་གུལ་གྱིས་བདུགས་ཡུངས་ཀར་གྱིས་བྲབས་

[011B] བུམ་ཆུ་འཐོར་བས་སྣ་དྲངས། དེའི་རྗེས་རིམ་བཞིན་བཀྲུས་པའི་དྲི་ཆུ་དང་བགེགས་གཏོར་ས་བདག་གི་གཟུགས་དང་གཏོར་མ་ཀླུའི་གཟུགས་དང་གཏོར་མ་བརྫངས། སློབ་དཔོན་གྱིས་རྟིང་
མནན་རོལ་མོའི་སྒྲ་དང་བཅས་པས་དྲི་ཆུ་བགེགས་གཏོར་སོགས་ཅི་རིགས་པར་དོར། ཀླུ་དང་ས་བདག་གི་གཟུགས་བརྙན་གཏོར་མ་དང་བཅས་པ་རྒྱ་མཚོར་འབབ་པའི་འབབ་ཆུ་འམ་ཀླུ་གནས་པའི་ཆུ་མིག་ཏུ་བསྐྱལ་ལ་བྱ་ཁྱི་སོགས་
ཀྱི་མི་ཁྱེར་བར་བྱའོ། །མདུན་བསྐྱེད་ཀྱི་སྐབས་སུ་འང་ཀླུ་དང་ས་བདག་གསོ་བ་དམ་སྒྲགས་དབང་བསྐུར་བ་སོགས་བྱས་ན་ལེགས། མཐར་འགྲེ་བའི་ཚེ་འོད་ཀྱི་ལྕགས་རི་འགྲོལ་བ་སོགས་ཤེས་པར་བྱ་ཞིང། ནང་དུ་སླེབ་པ་དང་དཀྱིལ་འཁོར་
གྱི་ལྷ་ལ་མཆོད་བསྟོད་བཟོད་གསོལ། འདོད་དོན་གསོལ་བཏབ་བསྔོ་བ་སྨོན་ལམ་ཤིས་བརྗོད་ཀྱིས་བརྒྱན་པར་བྱའོ། །ཡང་ཕྱག་རྡོར་ལ་བརྟེན་པའི་གདོན་འགྲོལ་བྱེད་ནའང། ལྷ་དྲུག་གི་སྒོ་ནས་མངོན་རྟོགས་སྔགས་དང་བཅས་པ་
བསྒྱུར་བ་དང། བསྟོད་པ་དང་སེང་གེའི་སྒྲ་ཞེས་པར། ཕྱག་ན་རྡོ་རྗེ་ཞེས་པའི་ཁྱད་པར་སྦྱོར་བ་མ་གཏོགས། སྦྱོར་དངོས་མཇུག་གསུམ་བརྗོད་མ་ཐག་པ་ཇི་ལྟ་བ་བཞིན་ནོ། །སྙིགས་མ་ལྔ་བདོ་བའི་ཀླུ་གཉན་ས་བདག་རྣམས་གདུག་རྩུབ་ལྷག་
པར་ཆེ་ཞིང་མི་རྣམས་ཀྱང་ས་བརྐོ་རྡོ་སློག་སོགས་བྱེད་སྤྱོད་མང་བའི་རྒྱུས། མཛེ་སོགས་འོག་གདོན་ལས་གྱུར་པའི་ནད་རིམས་བུ་ཡུག་ལྟར་འཚུབས་པའི་དུས་འདིར། འདི་ལྟ་བུའི་གདམས་པ་ལ་བརྟེན་ན་འོག་གདོན་གྱི་གནོད་པས་

[012A]༄༅། །གདུངས་པ་མྱུར་དུ་ཐར་བར་འགྱུར་ཞིང། ཕྱིས་ཀྱང་ཀླུ་དང་ས་བདག་གི་གནོད་པ་འབྱུང་བར་མི་འགྱུར་ཏེ། ཇི་སྐད་དུ། རྩོལ་བ་དྲག་པོས་རྟོག་པའི་ནད་ལས་ཐར། །ཡུན་དུ་མ་གཏང་དང་ལྡན་དང་བསྲིངས་ན། །ཏཀྵ་
ཀ་ཡིས་བཟུང་བར་གྱུར་པ་ཡང། །ཟླ་བ་དྲུག་གིས་ཟློག་འགྱུར་ཐེ་ཚོམ་མེད། ཅེས་གསུངས་པའི་ཕྱིར་རོ། །སྨྲས་པ། མ་ལ་ཡ་ཡི་ནགས་ཚལ་ལས། །ག་པུར་གསར་པའི་དྲི་བསུང་བཞིན། །རྒྱུད་དང་རྒྱ་གཞུང་སྐྱེད་ཚལ་ལས། །འོངས་པའི་
གདོན་འགྲོལ་ཨུཏྤལ་འཕྲེང། །སྐལ་བཟང་རྣམ་དཔྱོད་ལྡན་པ་ཡི། །མགྲིན་པ་མཛེས་པར་བྱེད་པའི་རྒྱན། །དོ་ཤལ་གཞན་བཞིན་སྤེལ་བ་ཡི། །བྱེད་པོ་ཆོས་ཀྱི་རྒྱལ་མཚན་ཉིད། །དེ་ལས་འོངས་པའི་ལེགས་དཔྱད་འོ་མའི་
མཚོ། །གངས་རིའི་ཏོག་ལྟར་དཀར་བ་བསྲུབས་པ་དེས། །འགྲོ་ཀུན་སྐྱེ་རྒ་ན་འཆི་ལས་འདས་པའི། །བདུད་རྩིའི་སྙིང་པོ་མཆོག་དེ་མྱུར་ཐོབ་ཤོག་ཅེས་རྗེ་བཙུན་སེང་གེའི་སྒྲ་དང་ཕྱག་རྡོར་གྱི་རིགས་ཅི་རིགས་ལའང་སྦྱར་དུ་རུང་
བས་བདག་གདོན་འགྲོལ་ཇི་ལྟར་བྱ་བའི་ཚུལ་བྱ་རྒྱུད་ཐུན་མོང་མ་ཡིན་པའི་ལུགས་གཙང་མར་བྱས་པའི་ཆོ་ག་འོག་གདོན་གྱི་གནོད་པ་ལས་རྣམ་པར་རྒྱལ་བའི་གདུང་སེལ་ནོར་བུའི་ཟླ་བ་ཞེས་བྱ་བ་འདི་ཡང་དགེ་བའི་
བཤེས་གཉེན་དོན་གཉེར་ཅན་དུ་མས་བསྐུལ་བ་དང། སྙིགས་མའི་དུས་འདིར་འགྲོ་བ་མང་པོ་ལ་ཕན་པར་ཡང་བསམས་ཏེ། ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་གངས་ཅན་ཆོས་འཕེལ་གྱི་

[012B] །།ཤུ་བྷཾ།། །།    ༈    ཕན་བདེའི་
འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ།། །།



