
[001A]༄༅། །ཞིང་མཆོག་ཤམྦྷ་ལའི་འཕོ་འཁྲིད་མྱུར་ལམ་གསལ་བྱེད་ཅེས་བྱ་བ་བཞུགས་སོ།།

[001B] །ན་མོ་གུ་རུ་ཤྲཱི་ཀཱ་ལ་ཙཀྲཱ་ཡ། སྟོང་གཟུགས་ཕྱག་རྒྱ་ཆེན་པོ་དང། །འཕོ་མེད་བདེ་བའི་
བདག་ཉིད་ཅན། །བླ་མ་དུས་ཀྱི་འཁོར་ལོ་ལ། །གུས་པས་འདུད་དོ་ཐུགས་རྗེས་དྲོངས།  །འདིར་རང་གི་རྩ་བའི་བླ་མ་དང་
དཔལ་དུས་ཀྱི་འཁོར་ལོ་དབྱེར་མེད་ཀྱི་རྣལ་འབྱོར་ལ་བརྟེན་ནས་མིའི་མཁའ་སྤྱོད་དཔལ་ལྡན་ཤམྦྷ་ལར་བགྲོད་པའི་མན་ངག་ཉམས་སུ་ལེན་པར་འདོད་པས་
དབེན་ཞིང་ཡིད་དང་མཐུན་པའི་གནས་སུ་སྐུ་གསུང་ཐུགས་ཀྱི་རྟེན་སྤྱི་དང་ཁྱད་པར་དུས་འཁོར་གྱི་སྐུ་བརྙན་ནམ་ཤམྦྷ་ལའི་ཞིང་བཀོད་ཅི་རིགས་བཀྲམ་ཞིང་
དེའི་མདུན་དུ་མཆོད་པའི་བྱེ་བྲུག་ཅི་འབྱོར་པ་གཡོ་མེད་ཅིང་བཀོད་པ་མཛེས་པར་བཤམས། རང་ཉིད་སྟན་བདེ་བ་ལ་ལུས་ཚུལ་མཐུན་དུ་འདུག་སྟེ་ཐོག་མར་སྐྱབས་འགྲོ་
སེམས་བསྐྱེད་བྱ་བ་ནི།  མདུན་དུ་སེང་ཁྲི་པད་ཟླ་ཉི་མའི་སྟེང། །རྩ་བའི་བླ་མ་དུས་ཀྱི་འཁོར་ལོ་ཆེ། །དངོས་བརྒྱུད་བླ་མ་ལྷར་
བཅས་དཀོན་མཆོག་གསུམ། །བདག་སོགས་མགོན་དུ་དགྱེས་བཞིན་བཞུགས་པར་གྱུར།  །ཞེས་སྐྱབས་ཡུལ་གསལ་ལེགས་པར་
གདབ༑  ཐོག་མ་མེད་ནས་སྲིད་འདིར་ཆེས་མནར་ཡང། །ད་དུང་སྡུག་བསྔལ་གཏིང་མཐའ་མི་མངོན་པས། །ད་ནི་བསླུ་

[002A]༄༅། །མེད་མཆོག་གསུམ་ལ་བརྟེན་ཏེ། །ཅིས་ཀྱང་བཙན་ས་ཟིན་པར་བྱེད་དགོས་པས།  །ཞེས་རྒྱུ་བསམ་པ་
ཁྱད་པར་ཅན་ཡིད་དུངས་པ་བསྐྱེད།  རྩ་བརྒྱུད་བླ་མ་རྣམས་ལ་སྐྱབས་སུ་མཆི། །བསླུ་མེད་དཀོན་མཆོག་གསུམ་ལ་སྐྱབས་སུ་མཆི།།
དུས་འཁོར་ལྷ་ཚོགས་རྣམས་ལ་སྐྱབས་སུ་མཆི། །ཆོས་རྒྱལ་རིགས་ལྡན་རྣམས་ལ་སྐྱབས་སུ་མཆི།  །ཞེས་གསུམ་སོགས་
ཀྱིས་སྐྱབས་འགྲོ་ནན་ཏན་དུ་བྱ་ཞིང། དེ་དག་གི་སྐབས་སུ་གང་ལ་སྐྱབས་སུ་སོང་བའི་སྐྱབས་ཡུལ་དེ་དང་དེ་ལས་བདུད་རྩིའི་རྒྱུན་བབས། རང་གི་ལུས་ལ་
ཞུགས་པས་ཐོག་མེད་ནས་བསགས་པའི་སྡིག་སྒྲིབ་སྤྱི་དང་ཁྱད་པར་དུ་བླ་མ་ལ་སོགས་ལ་བརྟེན་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་
དེ་དང་དེའི་སྐྱབས་འོག་ཏུ་ཆུད་པར་བསྒོམ།  སངས་རྒྱས་ཆོས་དང་ཚོགས་ཀྱི་མཆོག་རྣམས་ལ།  །ཞེས་སོགས་ལན་གསུམ་བདུད་རྩི་འབེབས་
སྦྱངས་དང་བཅས་པས་འབྲས་བུའི་སྐྱབས་འགྲོ་དང། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་དུ་བྱང་ཆུབ་ཏུ་སེམས་བསྐྱེད།།
སེམས་ཅན་ཐམས་ཅད་བདེ་བ་རྒྱུ་བཅས་དང། ལྡན་ཞིང་སྡུག་བསྔལ་རྒྱུ་བཅས་བྲལ་གྱུར་ཅིག་ཟག་མེད་

[002B] །བྲལ་བའི་བཏང་སྙོམས་ལ་ནི་གནས་གྱུར་ཅིག་ །ཅེས་ལན་གསུམ་གྱིས་ཚད་མེད་བཞི་
བསྒོམ༑  མཁའ་མཉམ་མར་གྱུར་སེམས་ཅན་ཀུན་དོན་ཏུ། །བདག་གིས་སངས་རྒྱས་གོ་འཕང་མྱུར་ཐོབ་ཕྱིར། །ཞིང་
མཆོག་ཤམྦྷ་ལ་རུ་ངེས་བགྲོད་པའི། །འཕོ་བའི་མན་ངག་ཉམས་སུ་བླང་བར་བྱ། །ཞེས་ལན་གསུམ་གྱིས་ཁྱད་པར་གྱི་
སེམས་བསྐྱེད་བྱ་ཞིང། ཚོགས་ཀྱི་ཞིང་རྣམས་མཐའ་ནས་འོད་དུ་ཞུ། །བླ་མ་དུས་ཀྱི་འཁོར་ལོ་ཉིད་ལ་ཐིམ། །དེ་ཉིད་
རང་གི་སྤྱི་བོ་ནས་ཞུགས་ཏེ། །སྙིང་དབུས་རང་གི་སེམས་དང་རོ་གཅིག་གྱུར།  །པར་བསྒོམ་པ་ནི་གནད་ཀྱི་དོན་པོ་ཡིན་ལ་
དེ་ནས་དམིགས་པ་བརྟན་པོས་འཕོ་བའི་ཞིང་གསལ་གདབ་པ་ནི།  རང་གི་དྷཱུ་ཏིའི་ཡར་སྣ་སྤྱི་བོའི་སྟེང། །དང་པོའི་སངས་རྒྱས་རྩ་བའི་
བླ་མ་མཆོག་སྐུ་མདོག་དཀར་དམར་དགྱེས་པའི་འཛུམ་ཞལ་ཅན། །ཆོས་གོས་གསུམ་དང་གསེར་མདོག་
པཎ་ཞྭས་མཛེས། །ཕྱག་གཉིས་རྡོ་དྲིལ་ཅང་ཏེའུ་ཁྲོལ་ཚུལ་མཛད། །ཞབས་གཉིས་རྡོ་རྗེ་སྐྱིལ་ཀྲུང་གིས་

[003A]༄༅། །བཞུགས་པའི། །སྐུ་ཡི་དང་པོར་རྩ་ཆེན་དབུ་མའི་ནང། །སྙིང་ཐད་ནོར་བུའི་ཕོ་བྲང་ཀཱ་ལ་
བར༑ ༑ངོ་བོ་དུས་ཀྱི་འཁོར་ལོ་རྣམ་པ་ནི། །རྣམ་བཅུ་དབང་ལྡན་ཡི་གེའི་གཟུགས་སུ་གནས། །གནས་
གསུམ་འབྲུ་གསུམ་གྱིས་མཚན་ཧཱུཾ་ཡིག་གི་འོད་ཀྱིས་ཕྱོགས་བཅུའི་ཞིང་ཁམས་རབ་འབྱམས་ནས།།
རྒྱལ་བ་སྲས་བཅས་ཐམས་ཅད་སྤྱན་དྲངས་ཏེ། །བསྟིམ་པས་སྐྱབས་གནས་ཀུན་འདུས་ངོ་བོར་གྱུར།།
 ཞེས་དམ་ཡེ་བསྐྱེད་བསྟིམ་དང།  སྒོ་གསུམ་གུས་པའི་སྒོ་ནས་ཕྱག་འཚལ་ཞིང། །དངོས་བཤམས་ཡིད་སྤྲུལ་
མཆོད་པ་མ་ལུས་འབུལ། །སྡིག་ལྟུང་བཤགས་ཤིང་དགེ་ལ་རྗེས་ཡི་རང། །ཟབ་རྒྱས་ཆོས་ཀྱི་འཁོར་ལོ་
བསྐོར་དུ་གསོལ། །མྱ་ངན་མི་འདའ་བརྟན་པར་བཞུགས་གསོལ་འདེབས། །དགེ་བ་བླ་མེད་བྱང་ཆུབ་
ཆེན་པོར་བསྔོ།  །ཞེས་ཡན་ལག་བདུན་པའི་བསགས་སྦྱང་བྱས་ལ། མཎྜལ་རྒྱས་པར་རམ་བསྡུ་ན།  ས་གཞི་སྤོས་བྱུགས་མས་

[003B]  དཔལ་ལྡན་བླ་མ་དུས་ཀྱི་འཁོར་ལོ་ལ། །གུས་པས་ཕྱག་འཚལ་མཆོད་ཅིང་སྐྱབས་སུ་མཆི།།
བདག་ནི་མྱུར་དུ་ཞིང་མཆོག་ཤམྦྷ་ལར། །འཕོ་བ་ནུས་པར་བྱིན་གྱིས་བརླབ་ཏུ་གསོལ། །
 ཞེས་གདུང་ཤུགས་དྲག་པོས་གསོལ་བ་མང་དུ་གདབ་པོ། །དེ་ནས་རྩའི་གསལ་སྣང་བསྒྲུབ་པ་ནི།  རང་གི་ལུས་ནི་ཤེལ་གྱི་སྒོ་དེ་ལྟར། །
ཕྱི་ནང་དྭངས་ལ་སྟོང་ཞིང་གསལ་བ་ཡི། །གཡས་གཡོན་གཉིས་ལྟོས་དབུས་དང་རྒྱབ་མདུན་ལ།།
ལྟོས་པའི་རྒྱབ་ལ་ཅུང་ཟད་ཉེ་བའི་ཆར། །ཨ་ལྭ་དྷཱུ་ཏི་སྤོམ་ཕྲ་སྦ་ལྕག་ཙམ། །ཡར་སྣ་སྤྱི་བོ་
ཚངས་པའི་བུ་ག་དང། །མར་སྣ་ལྟེ་འོག་སེར་བཞིར་གནས་པའི་སྦུབས། །དཀར་ཞིང་འཁྱིལ་
བའི་འོད་ཟེར་གྱིས་བཀག་པའི། །ཁྱད་ཆོས་བཞི་ལྡན་རག་དུང་ཞབས་ལྡོག་ལྟར། །ཚངས་པའི་
བུ་ག་དཀར་ཐལ་གྱིས་གནས་པ། །དེ་ལྟའི་སྙིང་དབུས་དྷཱུ་ཏིའི་ནང་ཉིད་དུ། །རང་གི་རླུང་སེམས་ཧཱུཾ་ཡིག་

[004A]༄༅། །རྒྱ་སྲན་ཙམ། །སྔོ་འཚར་འདར་ཞིང་འཕར་ལ་ཁད་པ་དེས། །བླ་མའི་ཐུགས་ཀར་
འཕོ་ལ་རིངས་ལྟར་གྱུར།  །པར་བསྒོམ་མོ། །དེ་ནས་སེམས་ཤིན་ཏུ་ཕྲ་བ་དེ་ཉིད་ཀྱིས་དད་འདུན་ཤུགས་དྲག་པོས་ཞིང་མཆོག་དེར་
བསྒྲོད་པ་དང་འཕོ་བའི་ལམ་སྣ་ཟིན་པའི་ཕྱིར་སྙིང་ཁོང་རུས་པའི་གཏིང་ནས་གསོལ་བ་འདེབས་པ་ནི།  བསླུ་མེད་དཀོན་མཆོག་གསུམ་
གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བའི་དཔའ་བོ་སྟེ། །དག་པའི་ཞིང་ཏུ་འཁྲིད་པའི་ངེད་
དཔོན་མཆོག་བླ་མ་དུས་ཀྱི་འཁོར་ལོར་གསོལ་བ་འདེབས། །གནད་གཅོད་གཤིན་རྗེའི་འཇིགས་ལས་
བསྐྱབ་ཏུ་གསོལ། །འཇིགས་རུང་བར་དོའི་འཕྲང་ལས་བསྒྲལ་དུ་གསོལ། །བཟོད་དཀའ་ངན་འགྲོའི་གཡང་ལས་
དྲང་དུ་གསོལ། །རིགས་ལྡན་ཞིང་དུ་འཁྲིད་པར་མཛད་དུ་གསོལ། །འདི་ཕྱི་བར་དེའི་གནས་སྐབས་གང་
དུ་ཡང། །རེ་ས་གཞན་ན་མེད་དོ་ཐུགས་རྗེས་དྲོངས།  །འདིའི་སྐབས་སུ་སྤྱི་བོའི་བླ་མ་དུས་ཀྱི་འཁོར་ལོའི་ཐུགས་ཀ་ནས་འོད་

[004B] རང་གི་སྤྱི་བོ་ནས་ཞུགས་ཏེ་སྙིང་གའི་ཧཱུཾ་གི་ཐིག་ལེ་ལ་བཏབ་ནས་དྲངས་པས། དེ་ཉིད་སྤྱི་བོ་ནས་ཞུགས་པའི་བླ་མ་དུས་ཀྱི་འཁོར་ལོའི་
དྷཱུ་ཏིའི་མར་སྣ་རང་གི་དྷཱུ་ཏིའི་ཡར་སྣ་དང་རག་དུང་ཞལ་སྤྲོད་ལྟ་བུར་གནས་པ་ལ་རེག་ཙམ་བྱུང་བར་མོས་ནས། འོག་རླུང་དྲག་ཏུ་འཐེན་པས་ཧི་ཀ་ཅེས་བརྗོད་
ཅིང། ཀ་བརྗོད་པ་དང་མཉམ་དུ་སླར་ཡང་སྙིང་གར་ཧཱུཾ་ཡིག་ཕབ། དེ་ལྟར་ཐུན་རེ་ལ་ལན་ཉེར་གཅིག་རེ་སྦྱོང་ཞིང། ཐུན་གྱི་མཐར་ཡང། བསླུ་
མེད་དཀོན་མཆོག་གསུམ་གྱི་ངོ་བོ་ཉིད།  །ཅེས་པ་ནས།  རེ་ས་གཞན་ན་མེད་དོ་ཐུགས་རྗེས་ཟུངས།  །ཞེས་གསོལ་བ་
བཏབ་པས། བླ་མ་དུས་ཀྱི་འཁོར་ལོ་འོད་དུ་ལྟིམ་གྱིས་ཞུ་ནས་ཚངས་པའི་བུ་ག་འཁྱིལ་གྱིས་དམ་པོར་བཀག་པ་ལས་བདུད་རྩིའི་རྒྱུན་བབས་པས་ཚེ་
རིང་དུ་སྤེལ་བར་བྱིན་གྱིས་བརླབས་པའི་མོས་བྱ་བ་གནད་ཆེའོ། །ཚུལ་འདིས་འཕོ་བ་ལེགས་པར་འབྱོངས་པའི་རྟགས་སྤྱི་བོ་ཟ་བ་དང་འཕྲེག་པ་སོགས་དང་
ཁྱད་པར་འཆི་བ་ལ་མི་འཚེར་པའི་གདེང་ཐོབ་ན་གནད་དོན་རྣམས་མ་བརྗེད་པར་བྱ་བ་མ་གཏོགས་ཡང་ཡང་མི་སྦྱོར། ཐུན་མཚམས་རྣམས་སུ་ཡང་རང་གང་དུ་
འདུག་པའི་གནས་ཀྱང་བྱང་ཤམྦྷ་ལའི་ཞིང། གང་དུ་འགྲོ་ཡང་ཤམྦྷ་ལར་འགྲོ་བའི་མོས་པ། གང་དུ་སླེབ་ཀྱང་ཤམྦྷ་ལར་སླེབས་པའི་མོས་པ་བྱ་ཞིང། ཉལ་
[005A]༄༅། །བའི་དུས་སུའང་ཤམྦྷ་ལའི་ཞིང་དུ་ཉལ་བའི་འདུན་པ་དང་མ་འབྲལ་བར་བྱ་བ་ནི་གནད་དོ། །དེ་ལྟར་ཉམས་སུ་བླངས་ནས་འཐར་འཆི་ལྟས་འབྱུང་བ་
ན་སྒྲོལ་དཀར་དང་ཚེ་དཔག་མེད་ཀྱི་བཟླས་བསྒོམ་སོགས་ལ་བརྟེན་ནས་འཆི་ལྟས་བཟློག་པའི་ཐབས་ཡང་དག་པ་བྱ་ཞིང། དེས་བཟློག་ན་ལེགས། གལ་ཏེ་
མ་བཟློག་ན་ཐེག་ཆེན་བློ་སྦྱོང་གི་སྟོབས་ལྔའི་ཉམས་ལེན་དང་འབྲེལ་བར་ཞོར་ཐམས་ཅད་དགེ་ཕྱོགས་སུ་བཏང། བླ་མ་དཀོན་མཆོག་གསུམ་ལ་མཆོད་པ་དང་
མཎྜལ་ཕུལ་ནས་འཕོ་བ་ཐེབས་པའི་གསོལ་བ་ཡང་ཡང་གདབ། ཆོས་སྲུང་རྣམས་ལའང་བར་ཆད་མི་འབྱུང་བའི་འཕྲིན་ལས་བཅོལ། གནས་དབེན་པར་ལུས་རྣམ་སྣང་ཆོས་བདུན་
ནམ༑ ཡང་ན་སེང་གེའི་ཉལ་སྟབས་ཀྱིས་ཉལ། འཕོ་རྫས་ཡོད་ན་སྤྱི་བོར་བྱུགས། ཆོ་ག་སྔར་བཞིན་བཏང་བའི་དངོས་གཞིའི་སྐབས་སུ་ཚམ་ཚོམ་མེད་པ་ཧིཀ་
རྒྱབ་ནས། རང་གི་སྤྱི་བོའི་བླ་མའི་ཐུགས་ཀར་གནས་པའི་ཀཱ་ལ་བའི་གྲོང་དུ་འཕོས་ཏེ་རྣམ་བཅུ་དབང་ལྡན་དང་རོ་གཅིག་ཏུ་འདྲེས། བླ་མ་ཡང་སྐར་མདའ་འཕངས་པ་
ལྟར་བྱང་ཤམྦྷ་ལའི་གནས་སུ་གཤེགས་ནས་རིགས་ལྡན་ཁྲི་ཐོག་པ་ལ་ཐིམ། རང་གི་རྣམ་ཤེས་དེའི་ཐུགས་ཀ་ནས་ཕྱིར་ཕྱུང་སྟེ། ཁོང་གི་ཉེ་སྲས་ཞིག་
ཏུ་སྐྱེ་བར་འགྱུར་པའི་མོས་འདུན་བསྐྱེད་པའི་མུ་ནས་འཆི་ཐུབ་ན་མན་ངག་གི་ཉིད་དགོས་འགྲུབ་པར་གདོན་མི་ཟ་སྟེ། ཇི་སྐད་དུ་མདོ་ལས་

[005B] །འདུན་པའི་རྩ་ལ་རབ་ཏུ་གནས། །གང་གི་སྨོན་ལམ་ཅི་བཏབ་པ། །འབྲས་བུ་དེ་འདྲ་ཐོབ་པར་གྱུར། །
ཞེས་དང། རྒྱུད་ལས། སྐྱེས་བུ་གང་ཞིག་འཆི་བའི་ཚེ། །བླ་མ་སྐད་ཅིག་དྲན་འགྱུར་ན། །འཕོ་བ་རྣམས་ཀྱི་མཆོག་ཏུ་གྱུར། །སྐྱེས་བུ་དེ་ནི་
མངོན་སངས་རྒྱས། །ཞེས་གསུངས་པའི་ཕྱིར། དེ་ལྟ་བུའི་རྣལ་འབྱོར་པས་གཞན་གྱི་དོན་བྱེད་པར་འདོད་ན། གང་ཟག་ཤི་པའི་ཕུང་པོའི་
ཐད་ཏུ་འགྲོ་བའམ། ཡང་ན་ཐག་རིང་པོ་ནས་ཚེ་འདས་ཀྱི་རྣམ་པ་ཡིད་ལ་བྱས་པས་ཀྱང་རུང་ཞིང་ཞག་འགའ་སོང་བ་ཡིན་ན། སྤྱངས་ཆོག་གི་སྐབས་འབྱུང་
བ་བཞིན་གྱི་དགུག་གཞུག་བྱ། འཕོ་བ་དངོས་གཞི་འདེབས་པའི་སྐབས་སུ་ཆོ་གའི་ཚིག་ལ་རང་གི་ཞེས་དང། བདག་ནི་ཞེས་སོགས་རྣམས་ལ་ཚེས་འདས་
ཞེས་སྦྱར་པར་བྱ་ཞིང། ཚེས་འདས་ཀྱི་སྤྱི་པོའི་བླ་མ་ལྷའི་ཐུགས་ཀ་ནས་འོད་ཟེར་ཕུ་ཏུང་ལྟ་བུ་ལ་དཀྱིལ་ཏུ་ལྕགས་ཀྱུ་ལྟ་བུ་ཡོད་པ་ཞིག་བྱུང་བ་ཚེ་འདས་
ཀྱི་སྤྱི་བོ་ནས་ཞུགས། སྙིང་དབུས་ཀྱི་ཐིག་ལེའི་མཐའ་སྐོར་གྱི་སྡིག་སྒྲིབ་ཀྱི་ངོ་བོ་འོད་ཁ་དོག་ནག་པོ་རྣམས་འོད་ཟེར་གཞན་རྣམས་ཀྱིས་མནན་ཅིང་
སྦྱངས༑ འོད་ཟེར་ལྕགས་ཀྱུ་ལྟ་བུས་ཧཱུཾ་ཡིག་ལ་བཏབ། སྤྱི་པོ་ནས་དྲངས་པར་མོས་པས་ཧིཀ་རྒྱབ་ཅིང་བླ་མ་དུས་ཀྱི་འཁོར་ལོའི་ཐུགས་ཀར་བསྟིམས་

[006A]༄༅། །ནས་དེ་ཉིད་སྐར་མདའ་འཕངས་པ་བཞིན་དུ་བྱང་ཤམྦྷ་ལར་གཤེགས་པར་བསྒོམ་པ་སོགས་སྔར་ལྟར་བྱའོ།། རང་གིས་འཕོ་བ་སྦྱོང་
བ་དང་གཞན་ལ་འཕོ་བ་ཐེབས་གཉིས་ཀ་ལ་མཇུག་ཏུ་བསྔོ་སྨོན་ཏྲི་མ་མེད་པས་མཚམས་སྦྱོར་པ་གནད་སྨིན་ཏུ་བྱ་དགོས་སོ།། སྤྱིར་སྡིག་ཅན་
བཙན་ཐབས་སུ་འཚང་རྒྱ་བར་བྱེད་པའི་ཐབས་དམ་པ་ཟབ་ལམ་འཕོ་བའི་ཉམས་ལེན་ལ་མོས་པ་དག་གིས་ཐོག་མ་ཉིད་ནས་ལམ་བློའི་ཉམས་
ལེན་སྤྱི་དང། སྒོས་སུ་འདུ་ཤེས་བཅུ་གཅིག་གི་མདོ་དང་འདའ་ཀའི་ཡེ་ཤེས་ཀྱི་མདོའི་དོན་ཉམས་སུ་ལེན་པ་དང་འབྲེལ་ན་འཕོ་བའི་མན་
ངག་གནད་དུ་འགྲོ་བ་དང། དེ་ལས་གཞན་དུ་ཆེས་དཀའ་བའི་ཚུལ་ལ་ངེས་ཤེས་རྙེད་པ་གལ་ཆེའོ་ཞེས་བླ་མ་མཁས་པ་ཚད་ཐུབ་རྣམས་
གསུང་གིན་འདུག་སྟེ། དོན་དེའང་ཤེས་ལྡན་རྣམས་ཀྱིས་སྙིང་ལ་བཅགས་པར་མཛད་ན་ལེགས་སོ།། །།
ཤམྦྷ་ལ་ཡི་འཕོ་འཁྲིད་ཅེས། །སྔོན་ཆད་གྲགས་ཚད་ཆུང་ན་ཡང། །ཞི་བ་ཤྲེ་ཐུའི་སྤྲུལ་སྐུ་ཡིས། །འཁྲིད་རྒྱུན་
ཟུར་ཡིག་བཅས་པར་སྤེལ། །བླ་མ་ལྷ་ཡི་རྣལ་འབྱོར་དང། །འབྲེལ་བའི་འཕོ་བ་ཞིག་སྤྱངས་ན། །གར་མོས་

[006B] །ཤམྦྷ་ལར་ཡང་སྤྱར་རུང་སྙམ། །གཞུང་དེའི་སྙིང་པོའི་དོན་བླངས་ཤིང། །མན་ངག་གཞན་
གྱིས་གནད་གསལ་ངོས། །ཆོག་བསྒྲིགས་དགེ་བས་འབྲེལ་ཐོགས་ཀུན། །རིགས་ལྡན་ཞིང་ཏུ་ངེས་བགྲོད་ཤོག་
ཅེས་ཞིང་མཆོག་ཤམྦྷ་ལའི་འཕོ་འཁྲིད་མྱུར་ལམ་གསལ་བྱེད་ཅེས་བྱ་བ་འདི་ནི། མན་ངག་འདི་ལ་མོས་ལྡན་སྤྱི་འགྲོ་ལ་ཆོ་ག་འདི་འདྲ་རེ་བྱུང་ན་
ཕན་ཚབས་ཆེ་འམ་སྙམ་དུ་བསམས་ནས། ་བླ་རྒན་བཧུ་སུ་ཀུ་བ་ཞིག་གིས་དབེན་པའི་བསྟི་གནས་བཀའ་གདམས་ཆོས་སྡིངས་སུ་
རབ་རྒྱལ་དཔལ་གདོང་ས་ན་ཟླའི་དཀར་ཕྱོགས་རྒྱལ་བ་གསུམ་པའི་ཉིན་དགེ་བར་སུག་བྲིས་སུ་བགྱིས་པ་སྟེ། འདིས་ཀྱང་ཡུལ་དང་
ཏུས་མཐའི་སྐྱེ་འགྲོ་ལ་སྨན་ཡོན་རྒྱ་ཆེར་སྒྲུབ་ནུས་པར་གྱུར་ཅིག། །།སརྦ་མངྒཾ།།



