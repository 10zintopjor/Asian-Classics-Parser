
[001A]༄༅། །ཚད་མ་སྡེ་བདུན་གྱི་རྒྱན་ཡིད་ཀྱི་མུན་སེལ་ཞེས་བྱ་བ་བཞུགས་སོ།།

[001A] །རྒྱ་གར་སྐད་དུ། པྲ་མ་ཎ་ཤཱསྟ་སེན་སཔྟ་ཨ་ལཾ་ཀ་ར་མ་ན་ཏ་ནཱམ། བོད་སྐད་དུ། ཚད་མའི་བསྟན་བཅོས་སྡེ་བདུན་གྱི་རྒྱན། ཡིད་ཀྱི་མུན་སེལ་ཞེས་བྱ་བ། རྗེ་བཙུན་འཇམ་པའི་དབྱངས་
ལ་ཕྱག་འཚལ་ལོ། །བདུད་རྩིའི་འོད་ཅན་ཅོད་པན་གྱིས་མཛེ་སེ་རལ་པའི་ཁུར་འཆད་མགུལ་ནག་སྤྱི་བོས་ཞབས་ཀྱི་པདྨོར་བུང་བ་བཞིན། །གང་སྐུ་རིན་ཆེན་རི་བོའི་དཔལ་འཕྲོག་གཟི་བརྗིད་ཕུང་པོའི་ཁུར་གྱིས་ངལ་བས་
རྒྱ་མཚོའི་གོས་ཅན་འདར་བར་སེམས། །འཕྲིན་ལས་ཉིན་བྱེད་འཆར་ཀའི་ཟེར་གྱིས་བདུད་ཀྱི་སྡེ་དཔོན་སྒྲོ་ལྡན་སྤངས་ནས་ཡིད་ལ་མུན་པའི་བརྟུལ་ཞུགས་བླངས། །ཞལ་གྱི་ཆུ་གཏེར་ཡན་ལག་དྲུག་ཅུའི་རྐང་འཐུང་གིས་
མཛེས་ཐུབ་དབང་གསུང་གིས་འཇིག་རྟེན་རྒུད་པ་འཕྲོག་གྱུར་ཅིག་གང་ཞིག་མཐའ་ཡས་འགྲོ་བའི་དོན་སླད་
བླངས༑ ༑ཡོན་ཏན་མེ་ཏོག་དད་པའི་སྙིམ་པས་ཅུང་ཟད་བསྟེན་ན་ཚ་ཟེར་བྱེད་པའི་འོད་ཟེར་ཇི་བཞིན་བློ་གྲོས་ཟེར་གྱིས་རྨོངས་པའི་མུན་སེལ་འོད་ཟེར་འགྱེད། །འགྲོ་བའི་ཡིད་ཀྱི་ཀུ་མུད་མཚོ་ལ་ཞི་བའི་ཟླ་འོད་ཀུན་མཁྱེན་ཡེ་

[002A]༄༅། །ཤེས་ཀུན་ལ་ཇི་བཞིན་ཀུན་ཏུ་འཇུག་པ་ཀུན་ནས་སྟེར་བའི་དཔལ་ཡོན་ཅན། །རབ་དམར་སེར་མོའི་འདབ་ཕྲེང་གཡོ་བའི་འཇམ་པའི་དབྱངས་ཀྱི་ཞབས་ཀྱི་པདྨོ་པདྨོའི་གཉེན་གྱིས་པདྨོ་ཇི་བཞིན་བདག་བློ་
པདྨོའི་དཔལ་གྱུར་ཅིག་ཚོགས་གཉིས་ནོར་བུ་ཆུ་ཤེལ་ལས་གྲུབ་ཅིང། །བསླབ་གསུམ་དཀྱིལ་འཁོར་རིགས་པའི་བསིལ་ཟེར་ཅན། །ཕས་རྒོལ་སྒྲ་གཅན་སྐྱོན་ལས་རྣམ་གྲོལ་བའི། །ཕྱོགས་གླང་གྲགས་པའི་ཟླ་བ་གཙུག་
གིས་མཆོད། །ཐུབ་བསྟན་གསེར་གྱི་དྲ་བས་གདོང་མཛེས་ཤིང། །བསྡུ་བཞིའི་འགྲོས་ལྡན་བློ་གྲོས་སྤྱི་གཙུག་མཐོ། །མཁྱེན་བརྩེ་དག་པའི་མཆེ་བ་ཆེས་དཀར་བ། །ཡོངས་འཛིན་ལག་ལྡན་དབང་པོའི་ཞབས་ལ་འདུད། །རིགས་
པའི་དབང་ཕྱུག་དགོངས་དོན་དྲི་མ་མེད། །ཇི་བཞིན་འབྱེད་ལ་དཔལ་ལྡན་གྲགས་པ་དང། །སྐལ་མཉམ་སྤྱོད་པའི་བློ་གྲོས་མིག་ཐོབ་ནས། །རིགས་ལམ་མ་ནོར་གསལ་བར་ངས་བཤད་ཀྱིས། །འདི་ན་གང་དག་བློ་མིག་ལྗོངས་པའི་
མཐུས༑ ༑གནས་དོན་ཆ་ཙམ་གསལ་བའི་མཐུ་མེད་ཀྱང། །གཞུང་ཙམ་འདོན་པས་ན་ཚོད་མཐར་བྱེད་པའི། །བཤེས་གཉེན་དེ་དག་རེ་ཤིག་ངལ་སོས་ཤིག་ལོག་སྨྲའི་ནགས་ཚལ་ཐལ་བར་རློག་བྱེད་ཅིང། །ཉེས་བཤད་བྲག་རི་
མིང་ཙམ་ཉིད་འགྱུར་བ། །ཁོ་བོའི་བློ་གྲོས་སྤྲིན་རུམ་ལས་འོངས་པའི། །ལུང་རིགས་གནམ་ལྕགས་བྱེ་བ་དེང་འབེབས་ཀྱིས། །བློ་ངན་ཉེས་བཤད་དུག་ཆུས་མྱོས་པའི་མཐུས། །སངས་རྒྱས་བསྟན་པའི་གཞུང་རྒྱ་མ་མཐོང་ཡང། །རང་

[002B] །བཤེས་གཉེན་དེ་ཀུན་བག་ཡོད་དུས་ལ་བབ། །རིགས་ཚུལ་འདབ་བརྒྱ་ལྡན་པའི་གཉེན་གཅིག་པུ། །ལེགས་བཤད་འོད་ཟེར་སྟོང་ལྡན་དེང་འདིར་ཤར། །བློ་གསལ་རྐང་དྲུག་ལྡན་པའི་སྐྱེ་བོ་རྣམས། །དགག་སྒྲུབ་སྙན་པའི་སྒྲ་
ལྡན་ད་འདིར་བདེ་བར་གཤེགས་པའི་གསུང་གི་གཅེས་མཛོད་ཟབ་མོ་ཆེས་མངོན་པའི་སྡེ་སྣོད་ཀྱི་དགོངས་དོན་གཏན་ལ་འབེབས་པར་བྱེད་པ་གྲོལ་བ་དོན་གཉེར་ཐར་པ་དང་ཐམས་ཅད་མཁྱེན་པར་འགྲོ་བའི་ཐེག་པ་གསུམ་གྱི་ལམ་གྱི་གནད་མ་ལུས་པ་
མཐའ་གཞན་དུ་དྲང་བར་མི་ནུས་པའི་ཚད་མའི་ལམ་ནས་སྟོན་པ། རྗེ་བཙུན་འཇམ་པའི་དབྱངས་ཀྱི་ཐུགས་ལས་སྐྱེས་པའི་སྲས། བདག་ཉིད་ཆེན་པོ་སློབ་དཔོན་ཕྱོགས་གླང་ཡབ་སྲས་ཀྱིས་མཛད་པའི་ཚད་མའི་བསྟན་བཅོས་སྡེ་བདུན་མདོ་དང་བཅས་པའི་དགོངས་དོན་
གཏན་ལ་འབེབས་པ་ལ་དོན་རྣམ་པ་བཞི་སྟེ། ཚད་མའི་བསྟན་བཅོས་ཀྱི་དགོས་པ་གཏན་ལ་དབབ་པ། དགོས་པ་དེ་བསྟན་བཅོས་ལ་རག་ལས་པའི་ཚུལ། དགོས་པ་དེ་ལྡན་གྱི་བསྟན་བཅོས་གཅེས་པར་བཟུང་བར་གདམས་པ། བསྟན་བཅོས་ཀྱི་བརྗོད་བྱའི་ལུས་
གཏན་ལ་དབབ་པའོ། །དང་པོ་ལ་ཡང། དགོས་པ་ལ་ལོག་པར་རྟོག་པ་དགག་པ་དང། ཡང་དག་པའི་དགོས་པ་བསྟན་པ་གཉིས། དང་པོ་ལ། གྲོལ་བ་དོན་གཉེར་ལ་བལྟོས་ཏེ་དགོས་མེད་ཀྱི་ལོག་རྟོག་དགག་པ་དང། ཡུལ་གྱི་ཁྱད་པར་ལ་བལྟོས་ཏེ་དགོས་མེད་ཀྱི་
ལོག་རྟོག་དགག་པ་དང། དགོས་པ་ཡོད་ཀྱང་དམན་པར་འདོད་པ་དགག་པའོ། །དང་པོ་ནི། ཁ་ཅིག་ན་རེ། ཚད་མའི་བསྟན་བཅོས་འདི་དག་གྲོལ་བ་དོན་གཉེར་ལ་ཉེ་བར་མཁོ་བ་མ་ཡིན་ཏེ། རྟོག་གེའི་བསྟན་བཅོས་ཡིན་པས་ནང་རིག་པའི་སྡེ་སྣོད་ལས་ཕྱི་རོལ་ཏུ་

[003A]༄༅། །གྱུར་པའི་ཕྱིར་རོ་ཞེས་ཟེར་ཏོ། །དེ་ལ་བཤད་པར་བྱ་སྟེ། དེ་ཡང་འདི་ལྟར་རྟོག་གེ་ཞེས་བྱ་བ་ནི་རྣམ་པ་གཉིས་ཏེ། ཕྱི་རོལ་པའི་སྟོན་པ་དྲང་སྲོང་གླིང་སྐྱེས་ལ་སོགས་པས་རྟོག་པས་བཏགས་པ་ཙམ་གྱི་སྒོ་ནས་བཞག་པའི་རྟོག་གེ་དང་
ཡང་མདོ་སྡེ་རྒྱན་ལས། རྟོག་གེ་རྟེན་ཅིང་མ་ངེས་ལ། །མ་ཁྱབ་ཀུན་རྫོབ་སྐྱོ་བ་ཅན། །བྱིས་པ་ལ་ནི་བརྟེན་པར་འདོད། །ཅེས་བཤད་པ་ལྟར། དངོས་པོའི་དེ་ཁོ་ན་ཉིད་དོན་སྤྱི་ཙམ་བཟུངས་པའི་སྒོ་ནས་རྟོག་པས་ངེས་དགོས་ཀྱི། མངོན་དུ་མ་གྱུར་པ་ལ་རྟོག་གེར་བྱས་
པའོ༑ ༑དེའི་ཕྱིར་དེ་དག་སྟོན་པའི་བསྟན་བཅོས་ལ་ནི་རྟོག་གེའི་བསྟན་བཅོས་ཞེས་བྱའོ། །ཚད་མའི་བསྟན་བཅོས་འདི་དག་འཇོག་མཚམས་སྔ་མའི་དབང་དུ་བྱས་པའི་རྟོག་གེའི་བསྟན་བཅོས་ཡིན་པར་ནི་ཁྱེད་རང་ཡང་མི་འདོད་ལ། རིགས་པས་ཀྱང་མ་གྲུབ་སྟེ། རང་གི་
སྟོན་པ་ཐམས་ཅད་མཁྱེན་པའི་རྗེས་སུ་འབྲངས་ནས་བཞག་པའི་བསྟན་བཅོས་ཡིན་པའི་ཕྱིར་རོ། །འཇོག་མཚམས་གཉིས་པའི་དབང་དུ་བྱས་པའི་རྟོག་གེ་ཡིན་པས། གྲོལ་བ་དོན་གཉེར་ལ་མི་མཁོ་བར་འདོད་ན། སྦྱོར་ལམ་ཆོས་མཆོག་མན་ཆད་གྲོལ་བ་དོན་
གཉེར་ལ་མི་མཁེ་བར་འགྱུར་ཏེ། ཆོས་ཉིད་དོན་སྤྱིའི་ཚུལ་གྱིས་ཡུལ་དུ་བྱེད་དགོས་པའི་ཕྱིར་རོ། །ནང་རིག་པའི་བསྟན་བཅོས་མ་ཡིན་པར་འདོད་པ་ཡང་མི་འཐད་དེ། ནང་རིག་པའི་བསྟན་བཅོས་ཞེས་བྱ་བ་ནི། སྤང་བྱ་མ་རིག་པ་སྤོང་བ་དང། གཉེན་པོ་བདག་མེད་རྟོགས་
པའི་ཤེས་རབ་སྐྱེད་པའི་ཐབས་སྟོན་པའི་བསྟན་བཅོས་ལ་བརྗོད་པ་ཡིན་ལ། ཚད་མའི་བསྟན་བཅོས་འདི་དག་ལས་ཀྱང། གང་ཟག་དང་ཆོས་ཀྱི་བདག་མེད་རིགས་པས་ལེགས་པར་གཏན་ལ་ཕབ་ནས། ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པའི་ཕྱིར་རོ།།

[003B] ནང་རིག་པའི་སྡེ་སྣོད་གང་ཡིན་པ་སྨྲོས་ཤིག་སྤྱིར་ནང་རིག་པ་མ་ཡིན་པ་ཙམ་གྱིས་གྲོལ་བ་དོན་གཉེར་ལ་མི་མཁོ་བར་འདོད་པ་ཡང་རྣམ་པར་རྟོག་པའི་ཕྱིན་ཅི་ལོག་ཡིན་ཏེ། རིག་པའི་གནས་ལྔ་ལ་མཁས་པར་མ་བྱས་པར་ཐམས་
ཅད་མཁྱེན་པར་མི་འགྱུར་བའི་ཕྱིར་རོ། །དེ་ལྟར་ཡང་ཐེག་པ་ཆེན་པོ་མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །དེ་ལྟ་བས་ན་གཞན་དག་ཚར་བཅད་རྗེས་བཟུང་དང། །བདག་
ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། །ཅེས་གསུངས་པ་ཡིན་ནོ། །འོ་ན། འདི་དག་ནང་རིག་པའི་སྡེ་སྣོད་དུ་གཏོགས་ན། གཏན་ཚིགས་རིག་པའི་བསྟན་བཅོས་མ་ཡིན་ནམ། །ཞེ་ན། གཏན་ཚིགས་རིག་པའི་བསྟན་བཅོས་ཀྱང་ཡིན་ཏེ། གཏན་ཚིགས་རིག་པའི་དོན་
རྒྱུ་མཚན་རིག་པ་ཞེས་པ་ཡིན་ལ། ཚད་མའི་བསྟན་བཅོས་འདི་དག་ཀྱང་བླང་དོར་གྱི་གནས་རྒྱུ་མཚན་ཡང་དག་གི་སྒོ་ནས་རིག་པར་བྱེད་པའི་ཐབས་ཀྱི་གཙོ་བོ་ཡིན་པའི་ཕྱིར་རོ། །དེ་བས་ན། ནང་རིག་པའི་བསྟན་བཅོས་དང་གཏན་ཚིགས་རིག་པའི་བསྟན་བཅོས་ལ་
འགལ་བ་ཡོད་པ་མ་ཡིན་ལ། ནང་རིག་པ་ཁོ་ནའི་བསྟན་བཅོས་འདུལ་བའི་མདོ་ལྟ་བུ་དང། ནང་རིག་པ་དང་གཏན་ཚིགས་རིག་པ་གཉིས་ཀའི་བསྟན་བཅོས་ཚད་མ་སྡེ་བདུན་ལྟ་བུ་དང། གཏན་ཚིགས་རིག་པ་ཁོ་ནའི་བསྟན་བཅོས་བྲམ་ཟེ་རྐང་མིག་གིས་བྱས་པའི་རྟོག་
གེའི་ཚིག་དོན་བཅུ་དྲུག་སྟོན་པའི་བསྟན་བཅོས་ལྟ་བུ་དང། གཉིས་ཀ་མ་ཡིན་པ་གསོ་དཔྱད་ཀྱི་གཞུང་ལྟ་བུ་སྟེ་མུ་བཞིར་འགྱུར་བ་ཡིན་ནོ། །དེ་ལྟ་མ་ཡིན་པར་ཚད་མ་རྣམ་པ་གཉིས་དང། གཏན་ཚིགས་དང། སྒྲུབ་པའི་ངག་དང། སུན་འབྱིན་པ་སྟོན་པར་བྱེད་པ་ཙམ་གྱི་

[004A]༄༅། །གཏན་ཚིགས་རིག་པ་ཡིན་པས་ནང་རིག་པའི་བསྟན་བཅོས་མ་ཡིན་པར་འདོད་ན། རྒྱལ་བའི་གསུང་རབ་ཀྱང་ནང་རིག་པའི་སྡེ་སྣོད་མ་ཡིན་པར་འགྱུར་ཏེ། ཚད་མ་གཉིས་དང་གཏན་ཚིགས་ལ་སོགས་པ་དེ་དག་སྟོན་པར་བྱེད་པའི་ཕྱིར་རོ།།
དེ་ཡང་འདི་ལྟར། བཅོམ་ལྡན་འདས་ཀྱི་ཆོས་མངོན་པའི་མདོ་ལས། མིག་གི་རྣམ་པར་ཤེས་པས་སྔོན་པོ་ཤེས་ཀྱི་སྔོན་པོའོ་སྙམ་དུ་ནི་མ་ཡིན་ནོ། །ཞེས་པ་དང། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེའོ། །ཞེས་སོགས་ཀྱིས་དབང་པོའི་མངོན་
སུམ་རྐྱེན་གསུམ་དང་བཅས་པ་གསུངས་ལ། ཆོས་བཅུ་པའི་མདོ་ལས། དུ་བ་ལས་ནི་མེར་ཤེས་དང། །ཆུ་སྐྱར་ལས་ནི་ཆུར་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་གསུངས་པ་ལྟ་བུ་རྣམས་ཀྱིས། འབྲས་རྟཌ་
དང། དེ་ལ་བརྟེན་པའི་རྗེས་དཔག་བསྟན་ཅིང། གང་ཅུང་ཟད་སྐྱེ་བའི་བདག་ཉིད་ཅན། དེ་ཐམས་ཅད་ནི་འགག་པའི་ཆོས་ཅན་ནོ། །ཞེས་སོགས་ཀྱིས་རང་བཞིན་གྱི་རྟགས་དང། དེ་ཉིད་བརྗོད་པའི་སྒྲུབ་ངག་བསྟན་ལ། ངའམ། ང་དང་འདྲ་བས་གང་ཟག་གི་ཚོད་གཟུང་གི་
ཞེས་གསུངས་པས་སྣང་རུང་མ་དམིགས་པའི་རྟགས་དང་གང་ཟག་གིས་གང་ཟག་གི་ཚོད་གཟུང་བར་མི་བྱ། ཞེས་སོགས་གསུངས་པས་མི་སྣང་བ་མ་དམིགས་པའི་རྟགས་གསུངས་ཤིང། སེན་རིངས་ཀྱིས་བཅོམ་ལྡན་འདས་ལ་བདག་ནི་ཐམས་ཅད་མི་བཟོད་དོ་ཞེས་
གསོལ་པ་ལ། བཅོམ་ལྡན་འདས་ཀྱིས། གང་མི་བཟོད་པ་དེ་ཡང་མི་བཟོད་དམ། ཞེས་གསུངས་པ་སོགས་ཀྱིས་ཐལ་བ་དང། སུན་འབྱིན་བསྟན་ལ། འདི་ཡོད་ན་འདི་འབྱུང། ཞེས་སོགས་ཀྱིས། འབྲེལ་པ་དང་སྣང་བ་སྐྱེས་པ་ན་མུན་པ་འགགས་པ་ལྟར། གཉེན་པོ་

[004B] འགལ་བའི་རྣམ་གཞག་བསྟན་ཏེ། མདོར་ན། སྡེ་བདུན་གྱི་བརྗོད་བྱ་ཕལ་ཆེ་བ་རྒྱལ་བའི་གསུང་རབ་དང་རེ་རེ་ནས་སྦྱར་བར་ནུས་མོད་ཀྱི། ཡི་གེ་མངས་པར་འགྱུར་བས་མ་བྲིས་སོ། །དེས་ན། ཚད་མའི་བསྟན་བཅོས་འདི་དག་
ནང་རིག་པའི་སྡེ་སྣོད་མ་ཡིན་ན། རྒྱལ་བའི་གསུང་རབ་ཀྱང་ནང་རིག་པའི་སྡེ་སྡོད་མ་ཡིན་པར་འདོད་པར་བྱ་དགོས་སོ། །གཞན་ཡང། བཅོམ་ལྡན་འདས་ཀྱིས། དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བརྡང་བའི་གསེར་བཞིན་དུ། །ལེགས་པར་
བརྟགས་ལ་ང་ཡི་བཀའ། །བླང་བར་བྱ་ཡི་གུས་ཕྱིར་མིན། །ཞེས་བཀའི་དོན་ཀྱང་ཚད་མས་བརྟག་དགོས་པར་གསུངས་པའི་ཕྱིར་དང། རྗེ་བཙུན་བྱམས་པས་ཀྱང། ཆོས་བཟང་རིགས་པས་རྣམ་དཔྱད་བསམ་པ་ཅན། །རྟག་ཏུ་བདུད་ཀྱི་བར་ཆད་བྱེད་པ་མེད། །ཅེས་གསུངས་
ཤིང། དབུ་མའི་བསྟན་བཅོས་ལ་འཇུག་པ་ལས་ཀྱང། སོ་སོ་སྐྱེ་བོ་རྣམས་ནི་རྟོག་པས་བཅིངས། །མི་རྟོག་རྣལ་འབྱོར་པ་ནི་གྲོལ་འགྱུར་བས། །རྟོག་རྣམས་ལོག་པར་གྱུར་པ་གང་ཡིན་ཏེ། །རྣམ་པར་སྤྱོད་པའི་འབྲས་བུར་མཁས་རྣམས་གསུངས། །ཞེས་གསུངས་ལ། རིགས་
པ་ལ་མི་བརྟེན་པར་ཚིག་ཙམ་གྱི་རྗེས་སུ་འབྲང་བ་དག་དབང་པོ་རྟུལ་པོ་དད་པའི་རྗེས་སུ་འབྲང་བ་ཞེས་འཕགས་པའི་གང་ཟག་ཐམས་ཅད་ལ་གྲགས་པའི་ཕྱིར། བླང་དོར་གྱི་གནས་ལ་རིགས་པས་རྣམ་པར་དཔྱོད་པ་ནི། ཆོས་ཀྱི་རྗེས་སུ་འབྲང་བ་ཞེས་མཁས་པས་བསྔགས་
པ་ཡིན་ནོ། །དེ་ཉིད་ཀྱི་ཕྱིར་རིགས་པས་དཔྱོད་པ་ལྷུར་ལེན་པ་ནི་རྟོག་གེའི་ཚུལ་ཡིན་པས། གྲོལ་བ་དོན་གཉེར་ལ་མཁོ་བ་མ་ཡིན་ནོ། །ཞེས་བྱ་བའི་བདུད་ཀྱི་ཚིག་ལ་ཤེས་ལྡན་དག་གིས་རྣ་བ་དགག་པར་བྱོས་ཤིག་གཉིས་པ་ཡུལ་གྱི་ཁྱད་པར་ལ་བལྟོས་ཏེ་དགོས་

[005A]༄༅། །མེད་ཀྱི་ལོག་རྟོག་དགག་པ་ནི། ཁ་ཅིག་ན་རེ། སྡེ་བདུན་གྱི་བསྟན་བཅོས་འདི་དག་གཞན་སྡེ་ཕྱི་རོལ་བ་དགག་པ་ཙམ་གྱི་ཆེད་དུ་ཉེ་བར་མཁོ་བ་ཡིན་པས། དེ་དག་མེད་པའི་ས་ཕྱོགས་སུ་ཉན་པ་དང་སེམས་པ་སོགས་བྱེད་པ་ནི་དགོས་པ་མེད་
དོ་ཞེས་ཟེར་ཏོ། །འདི་ཡང་ཆེས་སྤོང་བའི་ལོག་པར་རྟོག་པ་ཆེན་པོ་སྟེ། དེ་ཡང་འདི་ལྟར་སྐྱེ་བ་སྔ་ཕྱི་མེད་པའི་ཕྱིར་དགེ་སྡིག་ལ་བླང་དོར་བྱེད་པ་དོན་མེད་པ་དང། ཐར་པ་དང་ཐམས་ཅད་མཁྱེན་པ་མེད་པས་དེ་བསྒྲུབ་པའི་ཕྱིར་ལམ་ལ་འབད་པ་དོན་མེད་པ་དང། ཕུང་པོ་
གཙང་བ་དང་བདེ་བ་དང་རྟག་པ་དང་བདག་ཏུ་ལྟ་བ་ལ་སོགས་པ་སྒྲོ་འདོགས་པ་དང་སྐུར་བ་འདེབས་བའི་མཐའ་ཐམས་ཅད་འགོག་པར་བྱེད་པའི་ཐབས་རྒྱས་པར་གཞུང་འདི་དག་གིས་གཏན་ལ་འབེབས་པ་ཡིན་པས། ཕྱི་རོལ་བ་མེད་པའི་ས་ཕྱོགས་སུ་རང་རྒྱུད་ཀྱི་སྒྲོ་
འདོགས་བསལ་དགོས་མི་དགོས་དང། མི་རྟག་སྡུག་བསྔལ། སྟོང་པ། བདག་མེད་སོགས་རྟོགས་པའི་བློ་སྐྱེད་དགོས་མི་དགོས་དང། སྐྱེ་བ་སྔ་ཕྱི་ཡོད་མེད་དང། ལས་འབྲས་ཀྱི་འབྲེལ་པ་དང། ཐར་པ་དང་ཐམས་ཅད་མཁྱེན་པ་ཡོད་པའི་ངེས་ཤེས་དྲང་དགོས་མི་
དགོས་ལེགས་པར་སེམས་ཤིག་དེ་བས་ན་སྒྲོ་འདོགས་ཀུན་བརྟགས་མ་བཀག་ན། མཐོང་སྤང་སྤོང་བའི་ཐབས་མེད་ལ། སྒྲོ་འདོགས་ཀུན་བརྟགས་ནི། གྲུབ་མཐའ་སྨྲ་བས་བཏགས་པའི་སྒྲོ་འདོགས་རྣམས་ཡིན་པས། དེའི་ཕྱིར་གཞུང་འདི་དག་ཏུ། སྒྲོ་འདོགས་
ཀུན་བརྟགས་དགག་པར་འདོད་ནས་ཕྱི་རོལ་བའི་འདོད་པ་ལ་དགག་པ་བསྟན་པ་ཡིན་གྱི། མུ་སྟེགས་བྱེད་དང་ལྷན་ཅིག་རྩོད་པར་འདོད་པའི་བསམ་པ་ཁོ་ནས་དགག་སྒྲུབ་ཀྱི་རྣམ་གཞག་བྱས་པ་ནི་མ་ཡིན་ནོ། །གསུམ་པ་དགོས་པ་ཡོད་ཀྱང་དམན་པར་འདོད་

[005B] སྡེ་བདུན་གྱི་བསྟན་བཅོས་འདི་དག་ལ་ཐོས་བསམ་བྱས་ན། འགལ་འབྲེལ་གྱི་དམིགས་ཕྱེད་ནས། གཞུང་ལུགས་གཞན་གྱི་བརྗོད་བྱ་རྟོགས་པའི་གྲོགས་སུ་འགྱུར་བ་ཡིན་པའི་ཕྱིར། ལན་ཚྭ་ རང་ཉིད་ལ་དགོས་པ་ཆེན་པོ་ཡོད་
པ་ནི་མ་ཡིན་ནོ་ཞེས་སྨྲའོ། །དེ་ཡང་མི་འཐད་དེ། གཞུང་འདི་དག་ཏུ་བདེན་བཞི་བླང་དོར་ཐབས་དང་བཅས་པ་དང། ཆོས་ཀྱི་བདག་མེད་ལ་སོགས་པ་ཐེག་པ་གསུམ་གྱི་ལམ་གྱི་གནད་རྣམས་མ་ཚང་བ་མེད་པར་རིགས་པས་སྟོན་པའི་ཕྱིར་དང། དེ་ལས་ལྷག་པའི་ཐོས་
བསམ་སྒོམ་པའི་གཞི་གཞུང་གཞན་ལའང་ཡོད་པ་མ་ཡིན་པའི་ཕྱིར་རོ། །གཉིས་པ་ཡང་དག་པའི་དགོས་པ་བསྟན་པ་ནི། སྡེ་བདུན་མདོ་དང་བཅས་པའི་བསྟན་བཅོས་འདི་དག་རྩོམ་པའི་དགོས་པ་ཡང། ཐུབ་པ་ཉག་གཅིག་གྲོལ་བ་དོན་གཉེར་ལ་མི་སླུ་བའི་ཚད་མར་
བསྒྲུབ་པའི་ཕྱིར་ཡིན་ལ། དེ་ཡང་སྟོན་པ་དེའི་བསྟན་པ་སྐྱོན་མེད་པར་བསྒྲུབས་པའི་སྒོ་ནས་ཡིན་ནོ། །དེ་ལ་སྟོན་པའི་བསྟན་པ་ནི་གཉིས་ཏེ། ལུང་གི་བསྟན་པ་དང་རྟོགས་པའི་བསྟན་པའོ། །དང་པོ་ནི། འབྲེལ་པ་དང་ནི་རྗེས་མཐུན་ཐབས། །སྐྱེས་བུའི་དོན་ནི་རྗོད་བྱེད་ངག་ཡོངས་
བརྟགས་དབང་དུ་བྱས་ཡིན་གྱི། །དེ་ལས་གཞན་པའི་དབང་བྱས་མིན། །ཞེས་བཤད་པ་ལྟར། གྲོལ་བ་དོན་གཉེར་གྱི་སྐྱེས་བུའི་མངོན་པར་འདོད་པའི་དོན་དང། དགོས་པ་སྒྲུབ་ནུས་པའི་རྗེས་མཐུན་གྱི་ཐབས་དམ་པ་དང། དེ་ཡང་འབྲེལ་ཆགས་སུ་སྟོན་པ་སྟེ། ངག་
ཁྱད་པར་གསུམ་ལྡན་ཉིད་ཡིན་ལ། དེ་སྐྱོན་མེད་དུ་སྒྲུབ་པའི་ཚུལ་ཡངས་དེའི་བརྗོད་བྱའི་དོན་མངོན་གྱུར་དང། ལྐོག་གྱུར་དག་ཚད་མས་གྲུབ་པ་དང། ཤིན་ལྐོག་བརྗོད་བྱར་བྱེད་པའི་ཆ་ལ་དཔྱད་པ་གསུམ་གྱིས་དག་པར་བསྒྲུབས་ནས་སྐྱོན་མེད་པར་སྒྲུབ་པ་ཡིན་ཏེ་

[006A]༄༅། །མཐོང་དང་མ་མཐོང་བ་དག་ལ། །རིགས་པས་གྲུབ་དང་རང་ཚིག་གིས། །གནོད་མེད་བསྟན་བཅོས་གང་ཡིན་དེ། །གཟུང་བར་བྱ་ཕྱིར་དཔྱོད་འཇུག་འགྱུར། །ཞེས་གསུངས་པ་ལྟར་རོ། །ཡང་ན་བརྗོད་བྱའི་གཙོ་བོ་ཚད་མས་གྲུབ་པར་
བསྒྲུབས་ནས། དེ་དང་རྩོམ་པ་པོ་གཅིག་ཡིན་པའི་རྟགས་ཀྱིས་བརྗོད་བྱའི་དོན་ཕལ་པ་སྟོན་པ་རྣམས་སྐྱོན་མེད་དུ་སྒྲུབ་པ་ཡིན་ཏེ། གཙོ་བོའི་དོན་ལ་མི་བསླུ་བ་ཕལ་པའི་དོན་ལ་བསླུ་པར་མི་རིགས་པའི་ཕྱིར་རོ། །དེ་ལ་ལུང་གི་བསྟན་པའི་བརྗོད་བྱ་ནི། མངོན་མཐོ་
བདེ་འགྲོའི་གོ་འཕང་དང། ངེས་ལེགས་ཐར་བ་དང་ཐམས་ཅད་མཁྱེན་པའི་གོ་འཕང་ཐབས་དང་བཅས་པར་འདུས་པ་ཡིན་ལ། དེ་ཡང་རྒྱུད་ལ་སྐྱེ་བའི་རིམ་པའི་དབང་དུ་བྱས་ན། དང་པོར་མངོན་མཐོ་རྒྱུད་ལ་སྐྱེས་ནས། ཕྱིས་ངེས་ལེགས་སྐྱེ་བ་ཡིན་ཅིང། གཙོ་
ཕལ་གྱི་དབང་དུ་བྱས་ན་ངེས་ལེགས་གཙོ་བོ་དང། མངོན་མཐོ་ཕལ་པ་ཡིན་མོད་ཀྱི། ཚད་མས་སྒྲུབ་པ་ན། དང་པོར་ངེས་ལེགས་ཐབས་དང་བཅས་པ་ཚད་མས་བསྒྲུབས་ནས་དེའི་རྗེས་སུ་མངོན་མཐོ་ཚད་མས་སྒྲུབ་པར་བྱེད་པ་ཡིན་ཏེ། བླང་དང་དོར་བྱའི་དེ་ཉིད་ནི། །
ཐབས་བཅས་རབ་ཏུ་ངེས་པ་ཡིས། །གཙོ་བོའི་དོན་ལ་མི་སླུའི་ཕྱིར། །གཞན་ལ་རྗེས་སུ་དཔག་པ་ཡིན། །ཅེས་བཤད་པ་ལྟར་རོ། །རྟོགས་པའི་བསྟན་པ་ནི། ཐེག་པ་གསུམ་གྱི་ལམ་དང་འབྲས་བུར་བཅས་པ་ཡིན་ལ། དེ་ཡང་ངེས་ལེགས་ཀྱི་གོ་འཕང་ཐབས་དང་
བཅས་པ་ལས་གཞན་མ་ཡིན་པའི་ཕྱིར། བརྗོད་བྱ་རྟོགས་པའི་བསྟན་པ་ཚད་མས་བསྒྲུབས་པའི་སྒོ་ནས་རྗོད་བྱེད་ལུང་གི་བསྟན་པ་སྐྱོན་མེད་པར་སྒྲུབ་པ་ཡིན་ལ། བསྟན་པ་སྐྱོན་མེད་པར་གྲུབ་པ་ན། དེའི་རྟགས་ཀྱིས་སྟོན་པ་ཚད་མའི་སྐྱེས་བུར་སྒྲུབ་པར་བྱེད་པ་ཡིན་

[006B] བསྟན་པའི་དོན་ཚུལ་བཞིན་དུ་སྒྲུབ་པའི་དགེ་འདུན་ཡང་ཕྱིན་ཅི་མ་ལོག་པར་གྲུབ་པ་ཡིན་ནོ། །དེ་ལྟར་སངས་རྒྱས་ཉག་གཅིག་གྲོལ་བ་དོན་གཉེར་ལ་ཚད་མའི་སྐྱེས་བུར་གྲུབ་པ་ན། རིགས་ཅན་མཐའ་དག་གི་དོན་བྱ་བར་འདོད་པའི་སྙིང་རྗེ་དང། ལྷག་བསམ་
རྣམ་པར་དག་པའི་ཐེག་པ་ཆེན་པོའི་རིགས་ཅན་དག་ནི་སངས་རྒྱས་ལས་གཞན་ལ་རིགས་ཅན་གསུམ་གྱི་དོན་བྱེད་པའི་ནུས་པ་མེད་པར་མཐོང་བའི་ངེས་ཤེས་གཏིང་ཚུགས་པ་སྐྱེས་ནས། སངས་རྒྱས་ཐོབ་པར་བྱའོ་སྙམ་པའི་ཐེག་ཆེན་སེམས་བསྐྱེད་སྔར་མ་
སྐྱེས་པ་རྣམས་སྐྱེ་ཞིང། སྐྱེས་པ་རྣམས་སླར་མི་ལྡོག་པའི་རྒྱུར་འགྱུར་ལ། ཐར་པ་ཙམ་དོན་དུ་གཉེར་བ་དག་ཀྱང། སངས་རྒྱས་ཉག་གཅིག་གྲོལ་བ་དོན་གཉེར་གྱི་སྟོན་པར་ཡིད་ཆེས་ནས། དེས་བསྟན་པའི་ལམ་ལ་བརྟེན་ནས། འཁོར་བ་ལས་གྲོལ་བ་འཐོབ་
ཀྱི། ཆོས་འདི་ལས་ཕྱི་རོལ་ཏུ་གྱུར་པ་སེར་སྐྱ་སོགས་ཀྱི་བསྟན་པ་ལ་ནི། འཁོར་བ་ལས་གྲོལ་བའི་ཐབས་ཡོད་པ་མ་ཡིན་ནོ་སྙམ་དུ་ངེས་པ་སྐྱེས་ཏེ། ཆོས་འདི་བའི་སྟོན་པ་དང་བསྟན་པ་ལ་ཤེས་ནས་དད་པ་ཐོབ་པར་འགྱུར་བ་ཡིན་ནོ། །གང་ཞིག་འཇིག་
རྟེན་གཞན་གྱི་བདེ་བ་ཙམ་ཞིག་ལ་མངོན་པར་ཕྱོགས་ཤིང་དོན་དུ་གཉེར་བ་དག་ཀྱང། སྟོན་པ་སངས་རྒྱས་ཉག་གཅིག་ཚད་མའི་སྐྱེས་བུར་གྲུབ་པ་ན། སངས་རྒྱས་ཉིད་འཇིག་རྟེན་གཞན་གྱི་སྡུག་བསྔལ་ལས་སྐྱོབ་པའི་སྐྱབས་སུ་འཛིན་པར་འགྱུར་ཞིང། དབང་
ཕྱུག་དང་ཚངས་པ་ལ་སོགས་པ་རང་ཉིད་ཀྱང་སྐྱོན་གྱི་འཆིང་བ་ལས་མ་གྲོལ་བ་དག་ནི། གཞན་གྱི་སྐྱབས་མ་ཡིན་ནོ་སྙམ་དུ་ངེས་པར་འགྱུར་རོ། །ལུང་དང་རྟོགས་པའི་བསྟན་པ་སྐྱོན་མེད་པར་བསྒྲུབས་པའི་སྒོ་ནས་ཐེག་པ་གསུམ་གྱི་ལམ་གྱི་ངོ་བོ་དང། གྲངས་ངེས་

[007A]༄༅། །དང། གོ་རིམས་དང་ནུས་པ་སོགས་ལ་མཐའ་གཞན་དུ་སྲིད་པའི་དོགས་པ་བཅད་པ་ན། ཕྱུགས་ཀྱི་མཆོད་སྦྱིན་གྱིས་བདེ་འགྲོའི་གོ་འཕང་ཐོབ་པ་དང། དབང་ཕྱུག་གི་དབང་བསྐུར་དང། ལུས་གདུང་བའི་དཀའ་ཐུབ་ཀྱིས་སྡིག་པ་འདག་ཅིང་
འཁོར་བ་ལས་གྲོལ་བར་སྨྲ་བ་སོགས་མཐའ་དག་བྱིས་པ་བརྡོལ་ཐབས་སྨྲ་བའམ། ཚད་པས་ཉེན་པ་མེའི་འོབས་སུ་འཇུག་པ་དང་འདྲ་བར་མཐོང་ནས། རྒྱལ་བའི་ལུང་གི་བསྟན་པ་འབའ་ཞིག་ཐོས་བསམ་གྱི་གཞི་དང། རྟོགས་པའི་བསྟན་པ་འབའ་ཞིག་སྒོམ་པའི་གཞིར་
ངེས་ནས། ལུང་དང་རྟོགས་པའི་བསྟན་པ་ལ་ཐོས་བསམ་སྒོམ་པའི་སྒོ་ནས། ཐར་པ་དང་ཐམས་ཅད་མཁྱེན་པ་དོན་དུ་གཉེར་བ་དག་འཇུག་པར་འགྱུར་ཞིང། འཇིག་རྟེན་རྒྱང་འཕེན་སོགས་ཀྱི་ཉེས་བཤད་ཀྱིས་བློ་མིག་ལྡོངས་པར་བྱས་པའི་མཐུས། འཇིག་རྟེན་འདིའི་བདེ་
བ་ཙམ་ཞིག་གི་ཕྱིར་སྲོག་གཅོད་ལ་སོགས་ལ་ཅི་དགར་འཇུག་པ་དེ་དག་ཀྱང་རྒྱལ་བའི་བསྟན་པ་སྐྱོན་མེད་པར་ཚད་མས་ངེས་པ་ན། ཉེས་པར་སྤྱད་པའི་ལས་ལམ་ལས་ཕྱིར་ཕྱོགས་པར་འགྱུར་ལ། འཇིག་རྟེན་གཞན་གྱི་བདེ་བ་དག་ལ་ཡིད་ཕྱིར་ཕྱོགས་པ་དག་ཀྱང་
མི་མཐུན་པའི་རྒྱུ་སྡངས་ནས། དཀར་པའི་ལས་ཀྱི་ལམ་དང་དུ་ལེན་པར་འགྱུར་བ་ཞེས་བྱ་བ་འདི་ནི། སྡེ་བདུན་མདོ་དང་བཅས་པའི་བསྟན་བཅོས་ཀྱི་དགོས་པ་ཡིན་པར་བློ་གྲོས་དང་ལྡན་པ་དག་གིས་ཤེས་པར་བྱོས་ཤིག། གཉིས་པ་དགོས་པ་དེ་ཚད་མའི་བསྟན་བཅོས་
ལ་རག་ལས་པའི་ཚུལ་ནི། སྟོན་པ་དང་བསྟན་པ་སྐྱོན་མེད་པར་ཚད་མས་ངེས་པ་ཞེས་བྱ་བ་དེ་ཡང་མིག་གིས་གཟུགས་ལ་ལྟ་བ་ལྟར་ཚུར་མཐོང་གི་སྐྱེ་བོས་མངོན་སུམ་དུ་ངེས་པར་བྱེད་པའི་ཐབས་ཡོད་པ་མ་ཡིན་གྱི། རྗེས་སུ་དཔག་པའི་ཚད་མས་ངེས་པར་བྱེད་

[007B] དེ་ལྟ་བུའི་རྗེས་དཔག་ཚད་མ་སྐྱེ་བ་ཡང། སྟོན་པ་སངས་རྒྱས་དང། ལུང་རྟོགས་ཀྱི་བསྟན་པ་སྐྱོན་མེད་པར་སྒྲུབ་པའི་གཏན་ཚིགས་སྐྱོན་མེད་པ་ཉིད་ལ་རག་ལས་ལ། དེ་ལྟ་བུའི་གཏན་ཚིགས་སྐྱོན་མེད་པ་ཡང་ཚུལ་གསུམ་ཚད་མས་གྲུབ་པ་ལ་རག་ལས་ཤིང་
ཚུལ་གསུམ་མཐའ་དག་ཀྱང་མཐར་ཚུར་མཐོང་གི་མངོན་སུམ་གྱིས་གྲུབ་པ་དགོས་ཀྱི་རྗེས་དཔག་ཁོ་ནས་སྒྲུབ་དགོས་ན་ཐུག་མེད་དུ་ཐལ་བར་འགྱུར་རོ། །དེས་ན་མངོན་པར་མཐོ་བ་དང་ངེས་པར་ལེགས་པའི་གོ་འཕང་ལ་ཐོབ་འདོད་སྐྱེས་ནས་ལོག་པའི་ལམ་སྤངས་ཏེ་
ཡང་དག་པའི་ལམ་ལ་ཚུལ་གཞན་གྱིས་བཀྲི་བར་མི་ནུས་པའི་བློས་ཚུལ་བཞིན་དུ་སློབ་པ་ནི་སྟོན་པ་དང། བསྟན་པ་སྐྱོན་མེད་པར་ཚད་མས་ངེས་པ་ལ་རག་ལས་ཤིང། དེ་ཡང་གཏན་ཚིགས་དང་དེའི་ཚུལ་གསུམ་སྒྲུབ་བྱེད་ཀྱི་ཚད་མ་སོགས་ལ་རག་ལས་ལ། དོན་དེ་
དག་མཐའ་གཞན་དུ་དོཌ་པ་བཅད་པའི་སྒོ་ནས་རྫོགས་པར་སྟོན་པ་ནི་རིགས་པའི་དབང་ཕྱུག་རྣམ་གཉིས་ཀྱི་གསུང་རབ་ལས་གཞན་པའི་དགོངས་འགྲེལ་གྱི་བསྟན་བཅོས་ཕལ་ཆེ་བ་ལ་མ་མཐོང་བའི་ཕྱིར། འདི་དག་ཉིད་ལ་རག་ལས་པ་འབད་པ་མེད་པར་གྲུབ་པ་ཡིན་ནོ། །
གསུམ་པ་དགོས་པ་དེ་ལྡན་གྱི་བསྟན་བཅོས་ལ་གཅེས་པར་གཟུང་བར་གདམས་པ་ནི། རང་གཞན་འཁོར་བ་ལས་གྲོལ་བ་དོན་དུ་གཉེར་བ་དག་གིས་ནི། འཁོར་བའི་རྩ་བ་གཅོད་བྱེད་ཀྱི་ཐབས་ཕྱིན་ཅི་མ་ལོག་པ་སྟོན་པར་བྱེད་པའི་བསྟན་བཅོས་འདི་དག་ལ་གཅེས་
སྤྲས་སུ་བྱ་བར་རིགས་ཏེ། ཐ་ན་ལྟོ་བ་ཁེངས་པ་ཙམ་ཞིག་དོན་དུ་གཉེར་བ་དག་ཀྱང། བཟའ་བཏུང་ཁོ་ན་གཅེས་སྤྲས་སུ་འཛིན་པར་མི་མཐོང་ན། གོ་འཕང་མཆོག་དོན་དུ་གཉེར་བར་ཁས་འཆེ་ཞིང། དབང་པོ་རྣོན་པོ་རྟོག་པ་སྔོན་དུ་གཏོང་བར་ཁས་འཆེ་བཞིན་དུ་མངོན་

[008A]༄༅། །པར་འདོད་པའི་དོན་དུ་གཉེར་བྱ་མཆོག་ཐབས་དང་བཅས་པ་ནི་ཚད་མས་ངེས་པར་བྱེད་པའི་ཚུལ་གང་ལ་རག་ལས་པ་དེ་ཉིད་ལ་གཅེས་སྤྲས་སུ་འཛིན་པར་མི་བྱེད་པར། བསྟན་བཅོས་འདི་དག་རྩོད་པ་ལྷུར་ལེན་གྱི་གཞུང་
ལུགས་ཤུན་ལྤགས་དང་འདྲ་བར་བཟུངས་ནས། ལམ་དང་ལམ་མ་ཡིན་པའི་ཐ་སྙད་ཙམ་ཡང་རྣ་བའི་ལམ་དུ་སྔོན་ཆད་མ་ཞུགས་ན། དོན་ལ་མཁས་པ་ལྟ་སྨོས་ཀྱང་ཅི་དགོས་པའི་བླུན་པོ་རིའི་ཕུག་ཏུ་ཚེ་ཡོལ་བར་བྱས་པ་ཙམ་གྱི་ང་རྒྱལ་འབའ་ཞིག་ལ་
རང་གི་ཡིད་སྙིང་ནས་རངས་པར་བྱས་པ་འགའ་ཞིག་གིས་ཚིག་འབྲུ་བྱུང་རྒྱལ་དུ་སྨྲས་པ་དག་ལ་བསམ་གཏན་པའི་མན་ངག་ཏུ་མིང་བཏགས་ནས་སྙིང་པོ་ལྟ་བུར་འཛིན་པ་གང་ཡིན་པ་དེ་ནི། དབང་པོ་རྣོན་པོ་ལྟ་སྨོས་ཀྱང་ཅི་དགོས། དད་པའི་རྗེས་སུ་འབྲང་པ་
ཙམ་ཡང་མ་ཡིན་ཏེ། དད་པར་བྱ་བའི་གནས་མ་ཡིན་པ་ལ་དད་པར་བྱེད་པའི་ཕྱིར་རོ། །དེའི་ཕྱིར་དེ་ལྟ་བུ་ནི་བསམ་པ་རང་བཞིན་དུ་མི་གནས་པ་ལྦུ་བའི་རྡོག་པོ་ལ་རྐང་པའི་སྟེགས་འཆའ་བ་དང་ཆོས་མཚུངས་སོ། །དེ་ཡང་སྡེ་སྣོད་འདི་ལྟ་བུ་ལ་ཐོས་བསམ་
སྒོམ་པས་འཇུག་པ་ན་ཡང། རང་གཞན་གྱི་འཁོར་བ་འཇུག་ལྡོག་གི་རིམ་པ་ཇི་ལྟ་བུ་སྙམ་དུ་དཔྱོད་པའི་བློས། མཉན་པ་དང་སེམས་པ་སོགས་ལ་འབད་པར་བྱའི། རང་གི་ཟླ་བོ་འགའ་ཞིག་དང་ཁ་གཤགས་འགྱེད་པ་ཙམ་གྱི་ཆེད་དུ་དམིགས་ཏེ་ཞུགས་ན་
རང་ཡང་ཉམས་པར་འགྱུར་ཞིང་གཞན་ཡང་བསྟན་བཅོས་ལ་མ་གུས་པའི་རྒྱུར་འགྱུར་པས། ཤེས་ལྡན་དག་གིས་རང་གི་བློ་སྐྱོན་གྱིས་མཁས་པའི་ལེགས་བཤད་མ་རུངས་པར་མ་བྱེད་ཅིག་བཞི་པ་བསྟན་བཅོས་ཀྱི་བརྗོད་བྱའི་ལུས་གཏན་ལ་དབབ་

[008B] བསྟན་བཅོས་ཀྱི་བརྗོད་བྱའི་ལུས་ངོས་གཟུང་བ་དང། དེ་ཉིད་ཀྱི་དོན་རྒྱས་པར་བཤད་པ་གཉིས་ལས། དང་པོ་ནི། རིགས་སྒོ་ལས། མངོན་སུམ་དང་ནི་རྗེས་སུ་དཔག་ལྟར་སྣང་བཅས་པ་བདག་རིག་བྱེད། །སྒྲུབ་པ་དང་ནི་སུན་འབྱིན་ངག་ལྟར་སྣང་
བཅས་པ་གཞན་རྟོགས་ཕྱིར། །ཅེས་གསུངས་པས། རང་ཉིད་ཀྱིས་སྟོན་པ་དང་བསྟན་པ་སྐྱོན་མེད་དུ་ཚད་མས་ངེས་པའི་ཐབས་དང། ངེས་ནས་གཞན་རྗེས་སུ་འཛིན་པའི་ཐབས་གཉིས་སོ། །དང་པོ་ནི། མངོན་སུམ་དང་རྗེས་སུ་དཔག་པ་སྟེ། དེ་ཡང་རང་ཉིད་ཀྱིས་
ཇི་ལྟར་གཏན་ལ་ཕབ་པ་ལྟར། དོན་ལ་གནས་མི་གནས་ནི། གཏན་ལ་འབེབས་བྱེད་ཀྱི་བློ་ཡང་དག་ཏུ་སོང་མ་སོང་ལ་རག་ལས་པ་ཡིན་ཅིང། དེ་ལ་ལྐོག་གྱུར་ངེས་བྱེད་ཀྱི་བློ་སྐྱོན་མེད་རྗེས་དཔག་དང། མངོན་གྱུར་ངེས་བྱེད་ཀྱི་བློ་སྐྱོན་མེད་མངོན་སུམ་ཚད་མ་
ཡིན་པས། མངོན་རྗེས་ཀྱི་ཚད་མ་གཉིས་གསུངས་ལ། བློ་གཞན་གྱི་རྗེས་སུ་འབྲངས་ན་བསླུ་བར་འགྱུར་བས། ལམ་གྱི་གོལ་ས་གཅོད་པའི་ཡན་ལག་ཏུ། མངོན་རྗེས་ལྟར་སྣང་གཉིས་གསུངས་ཤིང། རང་གིས་དེས་ནས་གཞན་ལ་རྟོགས་པ་བསྐྱེད་
པའི་ཡན་ལག་ཏུ། ཡང་དག་དང་ལྟར་སྣང་ཕྱི་མ་བཞི་གསུངས་ཏེ། དེ་ཡང་མཐའ་གཅིག་ཏུ་འཛིན་པའི་ལོག་རྟོག་གི་དཔལ་གཞོམ་པའི་ཕྱིར་དུ་སུན་འབྱིན་བསྟན་ལ། མཐའ་གཉིས་སུ་དོགས་པའི་ཐེ་ཚོམ་བསལ་བའི་ཕྱིར་དུ་སྒྲུབ་དག་གསུངས་ཤིང་
གོལ་ས་གཅོད་པའི་ཕྱིར་ལྟར་སྣང་གཉིས་གསུངས་སོ། །དེས་ན་ཚད་མའི་བསྟན་བཅོས་ཀྱི་ལུས་ཡོངས་སུ་རྫོགས་པ་ནི། ལེའུ་གསུམ་དུ་འདུས་པ་ཡིན་ཏེ། མངོན་སུམ་གྱི་ལེའུ། རང་དོན་རྗེས་དཔག་གི་ལེའུ། གཞན་དོན་རྗེས་དཔག་གི་ལེའུ། །འོ་ན་

[009A]༄༅། །ཀུན་ལས་བཏུས་སུ་ལེའུ་དྲུག་གསུངས་པ་ཇི་ལྟར་ཡིན་ཅེ་ན། དཔེ་བརྟག་པ་དང་སེལ་བ་བརྟག་པ་གཉིས། རང་དོན་རྗེས་དཔག་གི་ལེའུ་འདུས་ལ། ལྟག་ཆོད་བརྟག་པ་གཞན་དོན་རྗེས་དཔག་གི་ལེའུ་འདུས་སོ། །དེའི་ཕྱིར་
ཚད་མེ་མདོ་དང་རྣམ་འགྲེལ་ངེས་གཉིས། རིགས་པའི་ཐིགས་པ་རྣམས་ནི་ཆད་མའི་བསྟན་བཅོས་ལུས་ཡོངས་སུ་རྫོགས་པ་ཡིན་ཅིང་སྡེ་བདུན་གྱི་བསྟན་བཅོས་ལྷག་མ་བཞི་ནི་འཕྲོས་པ་ཡན་ལག་གི་བསྟན་བཅོས་ཡིན་གྱི། ལུས་ཡོངས་སུ་རྫོཌ་
པ་མིན་ལ། དེ་ཡང་གཏན་ཚིགས་ཐིགས་པ་དང། འབྲེལ་པ་བརྟག་པ་རང་དོན་ལེའུ་དང། རྒྱུད་གཞན་སྒྲུབ་པ་མངོན་སུམ་ལེའུ་དང། རྩོད་རིགས་ནི་གཞན་དོན་ལེའུ་ལས་འཕྲོས་པ་ཡིན་ནོ། །འོ་ན། རྣམ་འགྲེལ་ལ་ལེའུ་བཞི་བྱུང་བ་ཇི་ལྟར་ཞེ་ན། སྟོན་
པ་དང་བསྟན་པ་སྐྱོན་མེད་པར་སྒྲུབ་པའི་ཚུལ་བསྟན་བཅོས་ཀྱི་བརྗོད་བྱའི་གཙོ་བོ་ཡིན་པས་དེ་ཉིད་སྟོན་པ་ལ་ཚད་མ་གྲུབ་པའི་ལེའུ་གསུངས་ལ། སྟོན་པ་དང་བསྟན་པ་སྐྱོན་མེད་པར་ཚད་མས་སྒྲུབ་པ་ཡང། གཏན་ཚིགས་ཡང་དག་གི་སྒོ་ནས་སྒྲུབ་
དགོས་པས། དེ་གཏན་ལ་འབེབས་པ་ལ་རང་དོན་ལེའུ་བསྟན་ལ། གཏན་ཚིགས་སྐྱོན་མེད་དུ་འགྱུར་བ་ཡང་ཚུལ་གསུམ་མཐར་མངོན་སུམ་གྱིས་གྲུབ་པ་ལ་རག་ལས་པས། དེའི་ཕྱིར་མངོན་སུམ་ཚད་མ་གཙོ་བོར་གཏན་ལ་འབེབས་པ་ལ་མངོན་
སུམ་ལེའུ་གསུངས་ཤིང་རང་གིས་ངེས་པ་དེ་གཞན་ལ་སྟོན་པའི་ཐབས་གཏན་ལ་འབེབས་པ་ལ་གཞན་དོན་ལེའུ་གསུངས་པ་ཡིན་ནོ། །བསྟན་བཅོས་ཀྱི་ལུས་བཤད་ཟིན་ཏོ།། །།ཐར་ལམ་སྦྲང་རྩིའི་འབྱུང་གནས་སྡེ་བདུན་གཞུང།།

[009B] །མཁས་རློམ་ཟླ་འོད་གཞན་དག་པདྨོའི་དགྲ་བདག་བློའི་ཉིན་བྱེད་འབའ་ཞིག་སྣང་བར་ཟད། །བར་སྐབས་ཀྱི་ཚིགས་སུ་བཅད་པའོ།། །།གཉིས་པ་དེའི་དོན་རྒྱས་པར་བཤད་པ་ལ། ཤེས་བྱ་
ཡུལ་གྱི་རྣམ་གཞག་ཤེས་བྱེད་བློའི་རྣམ་གཞག། ཤེས་པ་ཡུལ་ལ་ཇི་ལྟར་འཇུག་པའི་ཚུལ་གྱི་རྣམ་གཞག་དང་གསུམ། དང་པོ་ལ་རྣམ་གྲངས་དང་མཚན་ཉིད་དང་དབྱེ་བ་དང་གསུམ། དང་པོ་ལ། དགག་གཞག་སྤང་གསུམ་ལས། གཞན་
ལུགས་དགག་པ་ལ། ཁ་ཅིག་ན་རེ། ཡུལ་དང་ཤེས་བྱ་དོན་གཅིག་ལ་ཡུལ་དང་གཞལ་བྱ་དོན་མི་གཅིག་སྟེ། སྒྲ་རྟག་པའི་དོན་སྤྱི་སྒྲ་རྟག་འཛིན་རྟོག་པའི་གཞལ་བྱར་ཐལ་བའི་ཕྱིར་རོ། །ཤེས་བྱ་དང་གཞལ་བྱའང་དོན་མི་གཅིག་སྟེ། ཤེས་པ་
ཐམས་ཅད་ཚད་མར་ཐལ་བའི་ཕྱིར་རོ། །ཞེས་ཟེར་ཏོ། །འདི་ལྟར་སྨྲ་བའི་རྒོལ་བ་དེས། ཡུལ་ཡིན་ན། གཞལ་བྱ་ཡིན་དགོས་ན། བློ་དེའི་ཡུལ་ཡིན་ནའང་བློ་དེའི་གཞལ་བྱ་ཡིན་དགོས་སྙམ་དུ་བསམས་པར་ཟད་ལ། དེ་ལྟར་ན། ཤེས་བྱ་ཆོས་
ཅན༑ མེའི་རྒྱུ་ཡིན་ན། མེའི་འབྲས་བུ་ཡིན་དགོས་པར་ཐལ། རྒྱུ་ཡིན་ན་འབྲས་བུ་ཡིན་དགོས་པའི་ཕྱིར་རོ། །བུམ་པའི་སྒྲ་དོན་ཆོས་ཅན། ཁྱོད་བུམ་པ་ཞེས་བརྗོད་པའི་སྒྲའི་ཤེས་བྱ་ཡིན་པར་ཐལ། དེའི་ཡུལ་ཡིན་པའི་ཕྱིར། མ་ཁྱབ་ན། ཡུལ་དང་
ཤེས་བྱ་དོན་གཅིག་པ་འབུད། ཕུད་མཚམས་ཀྱང་ཁས་བླངས་སོ། །ཡང་འགའ་ཞིག་ན་རེ། ཡུལ་དང་གཞལ་བྱ་དོན་མི་གཅིག་སྟེ། གཞལ་བྱ་ཡིན་ན་རང་མཚན་ཡིན་པས་ཁྱབ་པའི་ཕྱིར། དེ་ལྟར་ཡང། རང་གི་མཚན་ཉིད་གཅིག་གཞལ་བྱ། ཞེས་པ་

[010A]༄༅། །དང། གཅིག་ཉིད་ཅེ་ན་ཁོ་བོའང་འདོད། ཅེས་གསུངས་པ་ཡིན་ནོ། །ཞེས་སྨྲ་བ་ཡང་མཐོང་ངོ། །སྤྱི་མཚན་གཞལ་བྱ་མ་ཡིན་པར་སྨྲ་བ་ནི། རྗེས་སུ་དཔག་པ་ཚད་མ་མ་ཡིན་པར་སྨྲ་བ་རྒྱང་འཕེན་པའི་རིང་ལུགས་འཛིན་པ་སྟེ། དེ་ལྟར་
ན། རྗེས་དཔག་ཚད་མ་མི་སྲིད་པར་ཐལ། སྤྱི་མཚན་གཞལ་བྱ་ཡིན་པ་མི་སྲིད་པའི་ཕྱིར། ཅེས་བརྗོད་ན་ཅི་སྨྲ། མ་ཁྱབ་ན། གཞལ་བྱ་མེད་པའི་ཚད་མ་སྲིད་པའམ། རྗེས་དཔག་ཚད་མའི་གཞལ་བྱ་ཡིན་ན། རང་མཚན་ཡིན་པས་ཁྱབ་པ་གང་རུང་གཅིག་
ཁས་ལེན་རིགས་པར་ཐལ། མ་ཁྱབ་པ་དེའི་ཕྱིར། འདོད་མི་ནུས་ཏེ། གཞལ་བྱ་མེད་པའི་ཚད་མ་ཡོད་ན། འབྲས་བུ་མི་སྐྱེད་པའི་རྒྱུ་ཡོད་པ་སོགས་སུ་ཐལ་བའི་ཕྱིར་རོ། །རྗེས་དཔག་ཚད་མའི་གཞལ་བྱ་ཡིན་ན་རང་མཚན་ཡིན་པས་ཁྱབ་ན། རྟོག་པ་
ཐམས་ཅད་རང་མཚན་ཡུལ་དུ་མི་བྱེད་པར་ཁྱེད་རང་གིས་ཁས་བླངས་པ་དང་དངོས་སུ་འགལ་ཞིང་གཞུང་ལས། མེད་པ་ངེས་ཕྱིར་གཞལ་བྱ་ནི། །མིན་ལ་མ་ངེས་པ་ཉིད་དམ། །དེ་ངེས་ཚད་མ་གཉིས་པ་ཉིད། །ཅེས་སོགས་བཤད་པ་ལས་ཕྱི་རོལ་
ཏུ་གྱུར་པ་ཡིན་ནོ། །རྩ་བའི་ཐལ་བ་རྗེས་དཔག་ཚད་མ་མི་སྲིད་པ་འདོད་ཅེ་ན། འོ་ན། ལྐོག་གྱུར་ཡིན་ན་ཚད་མས་མ་དམིགས་པས་ཁྱབ་པར་ཐལ། འདོད་པ་དེའི་ཕྱིར། འདོད་ན། སྐྱེ་བ་སྔ་ཕྱི་དང། སངས་རྒྱས་དང། དུ་ལྡན་ལའི་སྟེང་གི་མེ་ལ་སོགས་པ་
རྣམས་མེད་པར་ཐལ། ཚད་མས་མ་དམིགས་པ་གང་ཞིག་ཡོད་ན་དམིགས་རུང་ཡིན་པའི་ཕྱིར། ཟུར་སྔ་མ་ཁས་བླངས། ཁྱབ་པ་ཡོད་དེ། དམིགས་སུ་རུང་བའི་མེད་པ་ནི། །མི་དམིགས་པ་ལས་གཞན་མ་ཡིན། །ཅེས་བྱ་བ་ལ་སོགས་པ་སྡེ་བདུན་གྱི་

[010B] ཡོད་ན་དམིགས་རུང་མ་དམིགས་པ་མེད་པའི་དོན་དུ་ལན་གཅིག་མིན་པར་བཤད་པའི་ཕྱིར་དང། ཡོད་ན་དམིགས་རུང་མ་དམིགས་པས་མེད་པར་མི་འགྲུབ་ན། རི་བོང་གི་མགོ་ལ་རྭ་མེད་པའི་སྒྲུབ་བྱེད་གཞན་གང་ཡང་མེད་པས། དེ་ཉིད་ཀྱང་
མེད་པར་སྒྲུབ་མི་ནུས་པར་འགྱུར་རོ། །འདོད་ན། སྐྱེ་བ་སྔ་ཕྱི་དང་སངས་རྒྱས་མེད་པའི་ཕྱིར་ལས་དགེ་བ་ལ་འབད་པ་དང། མི་དགེ་བ་སྤོང་བ་དང། ལམ་ལ་བསླབ་པ་དོན་མེད་པར་ཐལ་བ་དང། དུ་ལྡན་ལའི་སྟེང་གི་མེ་མེད་པའི་ཕྱིར། དེའི་སྟེང་གི་དུ་བ་
རྒྱུ་མེད་དུ་ཐལ་ལོ། །གལ་ཏེ་ཐ་སྙད་ཙམ་དུ་སྤྱི་མཚན་གཞལ་བྱ་ཡིན་པའི་ཕྱིར། ཇི་སྐད་བཤད་པའི་སྐྱོན་ཐམས་ཅད་མེད་ཅེ་ན། སྤྱི་མཚན་དོན་དམ་པར་གཞལ་བྱ་ཡིན་ནོ་ཞེས་ནི་རིགས་པའི་དབང་ཕྱུག་གི་རྗེས་སུ་འབྲང་བའི་རིགས་པ་སྨྲ་བ་སུ་ཡང་ཁས་
མི་ལན་པའི་ཕྱིར། ཁྱོད་ཀྱི་ཐུན་མོང་མ་ཡིན་པའི་འདོད་པའི་ཁྱད་པར་གང་ཡིན་པ་སྨོས་ཤིག། གཞན་ཡང་སྤྱི་མཚན་ཆོས་ཅན། ཁྱོད་ཐ་སྙད་པའི་ཚད་མས་དམིགས་པར་ཐལ། ཐ་སྙད་ཙམ་དུ་གཞལ་བྱ་ཡིན་པའི་ཕྱིར། འདོད་ན། རང་མཚན་ཁོ་
ན་གཞལ་བྱ་ཡིན་པ་འབུད། ཁྱབ་པ་ཡོད་དེ། ཐ་སྙད་ཙམ་དུ་ཡོད་པར་ཐ་སྙད་པའི་ཚད་མས་དམིགས་པ་དང། དོན་དམ་དུ་ཡོད་པར་དོན་དམ་དཔྱོད་པའི་ཚད་མས་དམིགས་པས་འཇོག་པའི་ཕྱིར། དེར་ཐལ། ཚད་མས་དམིགས་པ་ཙམ་གྱིས་ཡོད་པ་
ཙམ་དུ་འཇོག་པ་གང་ཞིག། ཐ་སྙད་དུ་ཡོད་པ་དོན་དམ་དཔྱོད་པའི་ཚད་མས་དམིགས་པ་དང། དོན་དམ་དུ་ཡོད་པ་ཐ་སྙད་དཔྱོད་པའི་ཚད་མས་དམིགས་པས་འཇོག་པ་མ་ཡིན་པའི་ཕྱིར་རོ། །ཅི་སྟེ། ཐ་སྙད་དུ་ཡོད་པ་ནི་བློ་འཁྲུལ་པས་ཡོད་པར་བཟུངས་པཔ་

[011A]༄༅། །ཙམ་གྱིས་འཇོག་གོ་ཞེ་ན། འོ་ན་སྒྲ་རྟག་པ་ཡང་ཐ་སྙད་དུ་ཡོད་པར་ཐལ། བློ་འཁྲུལ་པས་ཡོད་པར་བཟུངས་པའི་ཕྱིར། འདོད་ན་སྒྲ་ཐམས་ཅད་ཐ་སྙད་དུ་མི་རྟག་པར་ཐལ། བློ་འཁྲུལ་པས་ཐ་སྙད་དུ་སྐྲ་ཐམས་ཅད་མི་རྟག་པར་
བཟུངས་པའི་ཕྱིར། འཁོར་གསུམ། མཁས་པར་རློམ་པ་ཁ་ཅིག་ཐ་སྙད་དུ་ཡོད་པའི་འཇོག་མཚམས་ལ་རྨོངས་པས་སེལ་ངོར་སྒྲ་རྟག་པ་ཡང་ཡིན། མི་རྟག་པའང་ཡིན། ཅེས་སྨྲ་དགོས་པར་བྱུང་སྟེ། ལུགས་འདི་ལ་ཐ་སྙད་དུ་དངོས་འགལ་མི་སྲིད་པ་དང་
ཀུན་རྫོབ་རྣམ་པར་འཇོག་པའི་སྐབས་སུ། རི་བོང་གི་མགོ་ལ་རྣ་བ་དང་རྭ་ཡོད་མེད་མཚུངས་པ་དང། སྒྲ་རྟག་མི་རྟག་མཚུངས་པར་འགྱུར་ལ། དེ་འདོད་ན། རྟགས་ཡང་དག་ཐམས་ཅད་ཀུན་རྫོབ་ཙམ་ཡིན་གྱི། དོན་དམ་པར་མེད་དོ་ཞེས་ཁྱེད་རང་ཡང་
ཁས་ལེན་པའི་ཕྱིར། བྱས་པས་སྒྲ་རྟག་པར་སྒྲུབ་པ་དང་མི་རྟག་པར་སྒྲུབ་པ་རྟགས་ཡང་དག་ཡིན་མིན་མཚུངས་པར་འགྱུར་ལ། འདི་ལས་ཕོངས་པའི་ཁས་ལེན་ཅི་ཡོད་ཤེས་ལྡན་དག་གིས་ལེགས་པར་སོམས་ཤིག་རྒོལ་བ་དེ་གཉིས་ཀར་ཡང། ཡོད་
པ་དང་དངོས་པོ་རྣམ་གྲངས་ཡིན་གྱི། ཡུལ་དང་ཡོད་པ་དོན་མི་གཅིག་གོ་ཞེས་སྨྲའོ། །འདི་ལ་ཡང་སྤྱི་མཚན་མེད་པར་ཐལ། དེའི་ཕྱིར། འདོད་ན། རྗེས་དཔག་ཚད་མའི་གཞལ་བྱ་མེད་པར་ཐལ་བ་སོགས་གོང་གི་སྐྱོན་ཇི་སྐད་བཤད་པ་རྣམས་འབྱུང་བས་
གཞལ་བྱ་དང་ཡོད་པ་འདོན་པ་བརྗེས་ལ་ཕལ་ཆེ་བ་བརྗོད་པར་གྱིས་ཤིག་གཞན་ཡང་བདག་མེད་པ་མེད་པར་ཐལ། བདག་མེད་པ་དངོས་པོ་མ་ཡིན་པའི་ཕྱིར། རྟགས་མ་གྲུབ་ན་མེད་དགག་ཐམས་ཅད་དངོས་མེད་དུ་ཁྱེད་རང་འདོད་པ་དང་འགལ་ཞིང་

[011B] །རྩ་ཁྱབ་ཁས་བླངས། འདོད་ན། བདག་ཡོད་པར་ཐལ། བདག་མེད་པ་མེད་པའི་ཕྱིར་རོ། །རྟགས་ཡང་དག་རྣམས་ཀྱི་རྟགས་ཆོས་ཀྱི་འབྲེལ་བ་ཐམས་ཅད་མེད་པར་ཐལ། དེ་ཐམས་ཅད་དངོས་པོ་མ་ཡིན་པའི་ཕྱིར། འདོད་ན་
རྟགས་ཆོས་འབྲེལ་པ་མ་གྲུབ་པའི་རྟགས་རྣམས་རྟགས་ལྟར་སྣང་ཡིན་པར། མེད་ན་མེད་འབྱུང་ངེས་ཕྱིར་རོ། །གཏན་ཚིགས་ལྟར་སྣང་དེ་ལས་གཞན། །ཞེས་སོགས་ཀྱིས་ལན་དུ་མར་བཤད་པ་ཐམས་ཅད་ལས་ཕྱི་རོལ་ཏུ་གྱུར་པ་ཡིན་ནོ། །འབྲེལ་
པ་དངོས་པོ་བ་མི་སྲིད་པར་ཁྱེད་རང་ཡང་འདོད་ཅིང། རིགས་པས་ཀྱང་གྲུབ་པའི་ཕྱིར། རྩ་བའི་རྟགས་མ་གྲུབ་པའི་ལན་ཡང་མེད་དོ། །ཡང་དངོས་པོ་ཡིན་ན་ཤེས་པ་སྐད་ཅིག་ཆ་མེད་དམ་རྡུལ་ཕྲན་ཕྱོགས་ཆ་མེད་པ་ཡིན་དགོས་པ་དང། ཡོད་ན་དངོས་
པོ་ཡིན་དགོས་པར་འདོད་པའི་མཁས་རློམ་དེ་དག་ཉོན་ཅིག་ མདུན་གྱི་གཞིར་བསྐལ་དོན་ཤ་ཟ་ཡོད་མི་སྲིད་པར་ཐལ། དེར་བསྐལ་དོན་ཤ་ཟ་ཡིན་ན་ཤེས་པ་སྐད་ཅིག་ཆ་མེད་དང་རྡུལ་ཕྲན་ཆ་མེད་མ་ཡིན་པས་ཁྱབ་པའི་ཕྱིར། ཁྱབ་པ་ཁས། རྟགས་
གྲུབ་སྟེ། དེ་ཡིན་ན། ཕུང་པོ་བཞི་ཚོགས་ཀྱི་སྐྱེས་བུ་ཡིན་པས་ཁྱབ་པའི་ཕྱིར། འདོད་ན། མདུན་གྱི་གཞིར། བསྐལ་དོན་ཤ་ཟ་མེད་པས་ཁྱབ་པར་ཐལ་ལོ། །གཉིས་པ་རང་ལུགས་ནི། ཡུལ་དང། ཤེས་བྱ་དང། གཞལ་བྱ་དང། ཡོད་པ་དང། གཞི་
གྲུབ་པ་རྣམས་ནི། དོན་གཅིག་ལ་མིང་གི་རྣམ་གྲངས་ཡིན་ནོ། །གསུམ་པ་རྩོད་པ་སྤང་བ་ནི། འོ་ན། གཞལ་བྱ་རང་མཚན་གཅིག་ཁོ་ན། ཞེས་པ་དང། རང་གི་མཚན་ཉིད་གཅིག་གཞལ་བྱ། ཞེས་སོགས་ཇི་ལྟར་དྲང་ཞེ་ན། དེ་དག་ནི་སྐྱེས་བུའི་མངོན་པར་

[012A]༄༅། །འདོད་པའི་འབྲས་བུ་སྟེར་བའི་ནུས་པ་ཡོད་མེད་དཔྱད་ནས། ནུས་པ་དེ་ཐོབ་པའི་ཕྱིར་དུ་འཇུག་པར་བྱ་བའི་གཞལ་བྱའམ། རང་གི་ངོ་བོ་སྒྲུབ་པ་རང་དབང་བའི་ཚུལ་དུ་གཞལ་བར་བྱ་བ་རང་མཚན་གཅིག་ཁོ་ནར་སྟོན་པ་ཡིན་
ཏེ༑ ཤེས་བྱེད་རྒྱས་པར་འདིར་མི་བརྗོད་དོ། །འཇིག་ལ་འབྲས་དང་ཡོད་ཉིད་བཞིན། །ཞེས་ཡོད་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བཤད་པ་ཇི་ལྟར་ཡིན་ཅེ་ན། ཡོད་པ་དམིགས་པ་ལས་གཞན་མིན། །ཞེས་པ་ལྟར། ཡོད་པ་དང་ཚད་མས་དམིཌ་
པ་དོན་གཅིག་ཏུ་བྱས་པའི་ཡོད་པ་མ་ཡིན་གྱི། རང་གི་ངོ་བོ་རང་དབང་བར་ཡོད་པ་ལ་ཡོད་པའི་སྒྲ་སྤྱི་སྒྲ་བྱེ་བྲག་ལ་སྦྱར་ནས། དེ་ལྟ་བུའི་ཡོད་པ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་བཤད་པ་ཡིན་ནོ། །དེས་ན། ཡོད་པ་ལ་རྣམ་པ་གཉིས་ཏེ་
རང་གི་ངོ་བོ་སྒྲུབ་པར་དབང་བའི་རྣམ་པར་ཡོད་པ་དང། དགག་བྱ་རྣམ་པར་བཅད་པ་ཙམ་དུ་ཡོད་པའོ། །གཉིས་ཀའང་ཚད་མས་དམིགས་པའི་ཕྱིར་ཡོད་པ་མཚན་ཉིད་པ་ཡིན་ལ། འོན་ཀྱང། སྒྲ་དོག་འཇུག་གི་དབང་དུ་བྱས་ནས། སྤྱི་སྒྲ་བྱེ་བྲག་ལ་
སྦྱར་ཏེ། རང་གི་ངོ་བོ་སྒྲུབ་པ་རང་དབང་གི་སྒོ་ནས་ཡོད་པ་ལ་ཡོད་པ་ཞེས་པའི་སྒྲ་སྦྱར་ནས། ཡོད་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བཤད་པ་ཡིན་ཏེ། རྣམ་འགྲེལ་རང་འགྲེལ་ལས། སྒྲ་ལ་ཡོད་པ་ཉིད་དུ་རྣམ་པར་བཞག་པ་ནི། རང་གི་བདག་ཉིད་ཡོད་
པའི་ངོ་བོ་ཉིད་དུ་གྲུབ་པས། ཞེས་བཤད་པ་ལྟར་རོ། །ཁ་ཅིག། ཡོད་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བཤད་པ་མིན་གྱི། དངོས་པོར་ཡོད་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བཤད་པ་ཡིན་ནོ་ཞེས་ཟེར་ཏོ། །དེ་ལྟར་ན། དེ་ལྟ་བུའི་རྟགས་དེ་རང་

[012B] དངོས་པོར་ཡོད་པ་བློའི་ཡུལ་དུ་འཆར་བ་ན། ཡོད་པ་དེ་དངོས་པོས་ཁྱད་པར་དུ་བྱས་ནས་བློའི་ཡུལ་དུ་འཆར་བའི་ཕྱིར། དེ་ལྟ་མིན་ན། སྐྱེ་ལྡན་ཡང་སྒྲ་མི་རྟག་པར་སྒྲུབ་པའི་ཁྱད་པར་བལྟོས་པ་བའི་རྟགས་
མིན་པ་རྣམ་པ་ཀུན་ཏུ་མཚུངས་སོ། །གཉིས་པ་མཚན་ཉིད་ལ་དགག་གཞག་སྤོང་གསུམ་ལས། གཞན་ལུགས་དགག་པ་ནི། ཁ་ཅིག་ན་རེ། ཡུལ་གྱི་མཚན་ཉིད་བློས་རིག་པར་བྱ་བའི་ཆོས། ཆོས་ཞེས་མ་སྨོས་ན། དབང་ཤེས་འཁྲུལ་པས་བཟུངས་བའི་
ཟླ་གཉིས་སོགས་ཡུལ་དུ་ཐལ་བར་འགྱུར་རོ། །ཡུལ་དང་ཤེས་བྱ་དོན་གཅིག་ཤེས་པ་དང་རིག་པ་དོན་གཅིག་ཅེས་ཟེར་ཏེ། འོ་ན། དབང་ཤེས་འཁྲུལ་པས་བཟུངས་པའི་ཟླ་གཉིས་ཆོས་ཅན། ཁྱོད་ཤེས་པར་བྱ་བ་ཡིན་པར་ཐལ། རིག་པར་བྱ་བ་ཡིན་
པའི་ཕྱིར། འདོད་ན་དངོས། མ་ཁྱབ་ན་ཤེས་པ་དང་རིག་པ་དོན་གཅིག་པ་འབུད། ཕུང་མཚམས་ཀྱང་ཁས་བླངས་སོ། །མ་གྲུབ་ན་བློས་རིག་པར་བྱ་བ་ཡིན་པ་འབུད། གཉིས་པ་རང་ལུགས་ནི། ཡུལ་གྱི་མཚན་ཉིད་བློས་རིག་པར་བྱ་བའོ། །རྩོད་པ་སྤོང་
བ་ནི། འགའ་ཞིག་ན་རེ། འོ་ན་ཡུལ་ཅན་ཡིན་ན་བློ་ཡིན་པས་ཁྱབ་པར་ཐལ། ཡུལ་ཡིན་ན། བློས་རིག་པར་བྱ་བ་ཡིན་པས་ཁྱབ་པའི་ཕྱིར་ཅེས་དང། ལོག་ཤེས་མི་སྲིད་པར་འགྱུར་ཞེས་པའི་སྐྱོན་བརྗོད་པར་བྱེད་ལ། རྒོལ་བ་དེ་ཡུལ་དང་གཞལ་བྱ་དོན་
གཅིག་ཏུ་སྨྲའོ། །དེ་ལ་འདི་བརྗོད་པར་བྱ་སྟེ། ཡུལ་ཅན་ཡིན་ན་ཚད་མ་ཡིན་པས་ཁྱབ་པར་ཐལ། ཡུལ་ཡིན་ན། གཞལ་བྱ་ཡིན་པས་ཁྱབ་པའི་ཕྱིར། འཁོར་གསུམ་ལོག་ཤེས་མི་སྲིད་པར་འགྱུར་ཞེས་པའི་སྐྱོན་ནི། ཟླ་གཉིས་ཀྱང་ཟླ་བ་གཉིས་འཛིན་

[013A]༄༅། །དབང་ཤེས་ཀྱི་ཡུལ་དུ་ཐལ། དེས་རིག་བྱ་ཡིན་པའི་ཕྱིར། འདོད་ན། དེ་ལོག་ཤེས་མ་ཡིན་པར་འགྱུར་རོ་ཞེས་བསམས་པའོ། །འདི་ནི་བློས་རིག་བྱ་ཡིན་ན་ཡུལ་ཡིན་ན། ཤེས་པ་དེའི་རིག་བྱ་ལ་ཡུལ་ཡིན་པས་ཁྱབ་
པར་འདོད་པ་རྣམ་གྲངས་ཀྱི་སྐབས་སུ་གཞན་གྱི་རྩོད་པ་བཀོད་པ་འགའ་ཞིག་དང་ཆོས་མཚུངས་པ་ཡིན་ལ། འདི་དག་ནི་སྤྱི་ཁྱབ་སྒོས་ཁྱབ་མ་ཕྱེད་པའི་བབ་ཅོལ་ཏེ། གནོད་བྱེད་གོང་དུ་བརྗོད་ཟིན་ཏོ། །སྨྲས་པ། སྤྱི་ཁྱབ་ནམ་མཁའི་དཀྱིལ་འཁོར་དང། །སྒོས་
ཁྱབ་རྩིག་པའི་བུ་ག་གཉིས། །མཚུངས་པར་རློམ་པའང་མཁས་ཡིན་ན། །འདི་ན་མི་མཁས་སུ་ཞིག་ཡིན། །སྐལ་ཆད་ནགས་ཀྱི་མུན་ཁུང་ན། །ཉི་མའི་འོད་ལས་མེ་ཁྱེར་བྲིན། །དུག་སྡོང་ལྗོན་ཤིང་རྒྱས་པའི་སར། །སྨན་གྱི་མྱུ་གུ་ག་ལ་སྨིན། །
བར་སྐབས་ཀྱི་ཚིགས་སུ་བཅད་པའོ། །གསུམ་པ་དབྱེ་བ་ལ་དགག་གཞག་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ་ཡུལ་ལ་དབྱེ་ན། དངོས་པོ་དངོས་མེད་ཐུན་མོང་གི་ཆོས་དང་གསུམ། མཚན་ཉིད་རིམ་པ་བཞིན། དོན་བྱེད་
ནུས་པ། དོན་བྱེད་ནུས་སྟོང། དངོས་པོ་དངོས་མེད་གཉིས་ཀ་ལ་རྗེས་སུ་འགྲོ་བའི་ཆོས། ཞེས་ཟེར་ཏོ། །འདི་ནི་མི་འཐད་དེ། ཚུལ་འདི་གྲངས་ངེས་ཀྱི་དབྱེ་བ་ཡིན་ན། ཤེས་བྱ་མཐའ་དག་དངོས་པོ་དང་དངོས་པོར་མེད་པ་གཉིས་སུ་གྲངས་དེས་པས། ཐུན་
མོང་གི་ཆོས་ཞེས་པའི་དབྱེ་སྒོ་གསུམ་པ་དོན་མེད་ལ། རིགས་ཀྱི་དབྱེ་བ་ཡིན་ན་དངོས་པོ་དངོས་མེད་གང་དང་ཡང་རིགས་མི་གཅིག་པའི་ཆོས་མ་གྲུབ་པའི་ཕྱིར། གསུམ་པ་དེ་དོན་མེད་ཅིང། ཡུལ་གྱི་གསལ་བའི་དབྱེ་བ་ཡིན་ན། གསུམ་ག་ལས་

[013B] དེ་དག་རེ་རེ་ནས་བརྗོད་པར་བྱ་དགོས་པའི་ཕྱིར་རོ། །གཞན་ཡང་བུམ་པ་ཆོས་ཅན། ཁྱོད་དངོས་པོ་དངོས་མེད་གཉིས་ཀ་ལ་རྗེས་སུ་འགྲོ་བའི་ཆོས་ཡིན་པར་ཐལ། ཐུན་མོང་གི་ཆོས་ཡིན་པའི་ཕྱིར་
དེར་ཐལ་རང་གི་གསལ་བ་དུ་མ་ལ་ཐུན་མོང་དུ་རྗེས་སུ་འགྲོ་བའི་ཆོས་ཡིན་པའི་ཕྱིར་རོ། །གཞན་ཡང། ཐུན་མོང་གི་ཆོས་ཡིན་ན་དངོས་པོ་དངོས་མེད་གཉིས་ཀའི་ཐུན་མོང་གི་ཆོས་ཡིན་དགོས་ན། གཞི་མཐུན་པའི་ཆོས་ཡིན་ན། དངོས་པོ་དངོས་
མེད་གཉིས་ཀའི་གཞི་མཐུན་པའི་ཆོས་ཡིན་དགོས་པར་ཐལ་བ་དང། ཀ་བུམ་གཉིས་ལ་རྗེས་འགྲོ་བྱེད་ན། དངོས་མེད་ལ་ཡང་རྗེས་འགྲོ་བྱེད་པའི་ཆོས་ཡིན་དགོས་པར་ཐལ་བའི་སྐྱོན་ལ་སོགས་པ་མཐའ་ཡས་སོ། །གཉིས་པ་རང་ལུགས་ནི་
ཡུལ་ལ་དབྱེ་ན་དབྱེ་སྒོ་བཞི་ལས། དང་པོ་ཡུལ་ཅན་ཚད་མའི་འཇལ་ཚུལ་གྱི་སྒོ་ནས་ཕྱིར་བ་མངོན་གྱུར་དང་ལྐོག་གྱུར་གཉིས་སམ། རང་མཚན་དང། སྤྱི་མཚན་གཉིས་སོ། །དེ་ལ་རེ་ཤིག་མངོན་ལྐོག་གཉིས་བཤད་པར་བྱ་སྟེ། དེ་ལ་
མཚན་ཉིད་དབྱེ་བ་འགལ་མི་འགལ་དཔྱད་པ་དང་གསུམ། དང་པོ་ལ་དགག་གཞག་གཉིས་ལས། དང་པོ་གཞན་ལུགས་དགག་པ་ནི། འགའ་ཞིག་མངོན་ལྐོག་གི་མཚན་ཉིད། མངོན་སུམ་གྱིས་མྱོང་བའི་རྣམ་པར་རྟོགས་པར་བྱ་བ། རྗེས་དཔག་གིས་
འབྲེལ་པ་ལས་སྤྱིའི་ཚུལ་གྱིས་རྟོགས་པར་བྱ་བ་ཞེས་གསུང་པ་ནི། སྐབས་འདིར་འཐད་པར་མི་སེམས་ཏེ། སྔོན་པོ་སོགས་མངོན་གྱུར་འགའ་ཞིག་མངོན་སུམ་ཚད་མས་མྱོང་བའི་རྣམ་པས་རྟོགས་པར་བྱ་བ་མདོ་སྡེ་པའི་ལུགས་ལ་མི་རུང་བའི་ཕྱིར་ཏེ། དེ་དག་

[014A]༄༅། །ཕྱི་རོལ་གྱི་དོན་ཡིན་པས་ཤེས་པ་གང་དང་ཡང་མྱོང་བྱ་མྱོང་བྱེད་དུ་མི་རིགས་པའི་ཕྱིར་རོ། །མཚན་ཉིད་འདི་ལྟར་བཞག་ནས་དབྱེ་བའི་སྐབས་སུ། ལ་རྒྱབ་ཀྱི་མེ་ལྟ་བུ་རེས་འགའ་རྟགས་ལས་རྟགས་ལ། རེས་འགའ་མངོན་སུམ་གྱིས་རྟོགས་
པ༑ ཉི་ཚེ་བའི་ལྐོག་གྱུར་ཅེས་བཞེད་པ་དང། མངོན་ལྐོག་འགལ་བར་བཞེད་པ་རྣམས་ནང་འགལ་བར་མངོན་ཏེ། འདི་ལྟར། ཤེས་བྱ་ཆོས་ཅན། མངོན་སུམ་ཚད་མས་རྟོགས་པར་བྱ་བ་དང་རྗེས་དཔག་ཚད་མས་རྟོགས་པར་བྱ་བ་ལ་འགལ་བར་ཐལ། མངོན་ལྐོག་འགལ་
བའི་ཕྱིར། མ་ཁྱབ་ན། དེ་དག་དེ་གཉིས་ཀྱི་མཚན་ཉིད་ཡིན་པར་འབུད། མ་གྲུབ་ན་དངོས། འདོད་ན། ལ་རྒྱབ་ཀྱི་མེ་རེས་འགའ་རྟགས་ལ་བརྟེན་ནས་རྟོགས། རེས་འགའ་མངོན་སུམ་ཚད་མས་རྟོགས་པར་བྱ་བ་ཡིན་པ་འབུད། ཡང་འགའ་ཞིག་མངོན་གྱུར་གྱི་མཚན་
ཉིད༑ མངོན་སུམ་གྱིས་རང་གི་ངོ་བོའི་སྒོ་ནས་རྟོགས་པར་བྱ་བ། ལྐོག་གྱུར་གྱི་མཚན་ཉིད། རྗེས་དཔག་གིས་སྤྱིའི་ཚུལ་གྱིས་རྟོགས་པར་བྱ་བ་ཞེས་ཟེར་བ་དང། མངོན་ལྐོག་འགལ་བར་འདོད་པ་ལ་ཡང། མངོན་སུམ་ཚད་མས་རྟོགས་བྱ་ཡིན་ན་རྗེས་དཔག་ཚད་མས་རྟོགས་
བྱ་ཡིན་པར་འགལ་བར་ཐལ། མངོན་ལྐོག་འགལ་བའི་ཕྱིར། རྟགས་ཁྱབ་ཁས་བླངས། འདོད་ན། དུ་ལྡན་ལའི་སྟེང་གི་མེ་མངོན་སུམ་ཚད་མས་རྟོགས་པ་མི་སྲིད་པར་ཐལ་ལོ། །གཞན་ཡང། མངོན་སུམ་གྱིས་རྟོགས་པར་བྱ་བ་དང། རྗེས་དཔག་གིས་རྟོགས་
པར་བྱ་བ། མངོན་ལྐོག་གི་མཚན་ཉིད་དུ་སྨྲས་ནས། མངོན་ལྐོག་འགལ་བར་འདོད་པ་ཐམས་ཅད་ལ། སྐྱོན་དེ་ཉིད་སོ་ན་གནས་སོ། །འགའ་ཞིག། མངོན་གྱུར་གྱི་མཚན་ཉིད། མངོན་སུམ་གྱིས་རང་གི་ངོ་བོའི་སྒོངས་རྟོགས་པར་བྱ་བ། དེ་ལ་དབྱེ་ན་

[014B] །ཞེས་སྨྲས་ནས། དོན་རིག་མངོན་སུམ་རྣམས་ཀྱིས་དོན་རྣམས་རང་གི་ངོ་བོའི་སྒོ་ནས་མི་རྟོགས་ཞེས་སྨྲ་བ་ན་དངོས་སུ་འགལ་བ་སྨྲ་བར་ཟད་དོ། །གལ་ཏེ་ངོ་བོའི་སྒོ་ནས་མི་སྣང་བར་སྨྲའི། ངོ་བོའི་སྒོ་ནས་མི་རྟོགས་པར་མི་སྨྲའོ། །ཞེ་
ན༑ ངོ་བོའི་སྒོ་ནས་མི་སྣང་བའི་རྒྱུ་མཚན་གང་ཡིན། ཡུལ་གྱི་ངོ་བོ་སྣང་ན་ཡུལ་གཅིག་ཀྱང་འདོད་མི་འདོད་དུ་མའི་བདག་ཉིད་དུ་ཐལ་བའི་སྐྱོན་ཡོད་པའི་ཕྱིར་རོ། །དེས་ན་ཡུལ་གྱི་རྣམ་པ་སྣང་བ་ལ་ཡུལ་སྣང་བར་བཏགས་པ་ཡིན་ནོ་ཞེ་ན། འོ་ན། ཡུལ་གྱི་ངོ་བོ་
རྟོགས་ན་ཡང་ཡུལ་གཅིག་འདོད་མི་འདོད་དུ་མའི་བདག་ཉིད་དུ་ཐལ་བའི་སྐྱོན་འབྱུང་ངོ། །དེས་ན་ཡུལ་གྱི་རྣམ་པ་ཤར་བ་ལ་ཡུལ་རྟོགས་པར་བཞག་པ་ཡིན་ཅེས་བརྗོད་ན་ཅི་སྨྲ། དེས་ན་ཀུན་ཏུ་མཚུངས་སོ། །རང་ལུགས་ནི། མངོན་གྱུར་གྱི་མཚན་ཉིད་
མངོན་སུམ་ཚད་མས་དངོས་སུ་རྟོགས་པར་བྱ་བ། ལྐོག་གྱུར་གྱི་མཚན་ཉིད། རྗེས་དཔག་ཚད་མས་དངོས་སུ་རྟོགས་པར་བྱ་བའོ། །དབྱེ་བ་ལ། དགག་གཞག་གཉིས་ལས། དང་པོ་ནི། ཁ་ཅིག་ན་རེ། ཤེས་པ་ལྟ་བུ་རྣམ་པ་ཐམས་ཅད་དུ་མངོན་གྱུར་ཡིན་པ་དང་
སྒྲ་དང་མི་རྟག་པའི་ཚོགས་དོན་རང་མཚན་ལྟ་བུ། རེས་འགའ་མངོན་གྱུར་ཡིན་པ་གཉིས། མིག་དབང་གཟུགས་ཅན་པ་ལྟ་བུ་རྣམ་པ་ཐམས་ཅད་དུ་ལྐོག་གྱུར་ཡིན་པ་དང། སྒྲ་མི་རྟག་པའི་ཚོགས་དོན་རང་མཚན་པ་ལྟ་བུ་འགའ་ཞིག་ཏུ་ལྐོག་ཏུ་གྱུར་
པ་གཉིས། ཞེས་ཟེར་བ་མི་འཐད་དེ། ཤེས་པ་དེ་རྣམ་པ་ཐམས་ཅད་དུ་མངོན་གྱུར་ཡིན་པའི་རྒྱུ་མཚན་གང་ཡིན། གང་ཟག་ཐམས་ཅད་ཀྱི་བློ་ལ་བལྟོས་ཏེ་མངོན་གྱུར་ཡིན་པའི་ཕྱིར་ཅེས་ཟེར་རམ། གང་ཟག་འགའ་ཞིག་གི་བློ་ལ་བལྟོས་ཏེ་མངོན་

[015A]༄༅། །གྱུར་ཡིན་པའི་ཕྱིར་ཅེས་ཟེར་རམ། རང་རྒྱུད་ལྡན་གྱི་གང་ཟག་ལ་མངོན་གྱུར་ཡིན་པས་ཁྱབ་པའི་ཕྱིར་ཟེར། དང་པོ་མི་འཐད་དེ། གང་ཟག་ཐམས་ཅད་ཀྱི་མངོན་སུམ་ཚད་མས་ཐུན་མོང་དུ་དངོས་སུ་གཞལ་བའི་ཆོས་
མི་སྲིད་པའི་ཕྱིར་རོ། །གཉིས་པ་ལྟར་ན། སྒྲ་མི་རྟག་པའི་ཚོགས་དོན་རང་མཚན་ཆོས་ཅན། ཁྱོད་རྣམ་པ་ཐམས་ཅད་དུ་མངོན་གྱུར་ཡིན་པར་ཐལ། གང་ཟག་འགའ་ཞིག་གི་ངོར་མངོན་གྱུར་ཡིན་པའི་ཕྱིར། ཁྱབ་པ་དངོས། འདོད་ན། རས་འགའ་
ལྐོག་གྱུར་ཡིན་པ་འབུད། མ་གྲུབ་ན། རེས་འགའ་མངོན་གྱུར་ཡིན་པ་འབུད་དོ། །གསུམ་པ་ལྟར་ན། གནས་སྐབས་ལྔ་བྲལ་གྱི་བུམ་པ་ཞེས་བརྗོད་པའི་དག་ཀུན་སློང་གི་གང་ཟག་ཕ་རོལ་པོའི་རྟོག་པ་ཆོས་ཅན། ཁྱོད་རྣམ་པ་ཐམས་ཅད་དུ་
མངོན་གྱུར་ཡིན་པར་ཐལ། རང་རྒྱུད་ལྡན་གྱི་གང་ཟག་ལ་མངོན་གྱུར་ཡིན་པས་ཁྱབ་པའི་ཕྱིར། རྟགས་ཁྱབ་ཁས་བླངས། འདོད་ན། སྒྲ་མི་རྟག་པའི་ཚོགས་དོན་རང་མཚན་རེས་འགའ་ལྐོག་གྱུར་ཡིན་པ་འབུད། མིག་དབང་གཟུགས་ཅན་པ་
རྣམ་པ་ཐམས་ཅད་དུ་ལྐོག་གྱུར་ཡིན་པའང་མི་འཐད་དེ། དེ་ཆོས་ཅན། ཁྱོད་མངོན་སུམ་ཚད་མས་འཇལ་བ་མི་སྲིད་པར་ཐལ། དེའི་ཕྱིར། འདོད་ན། ཀུན་མཁྱེན་ཡེ་ཤེས་མི་སྲིད་པར་ཐལ་ལོ། །ཅི་སྟེ་མངོན་ལྐོག་གི་དབྱེ་བའི་རྣམ་གཞག་འདི་
ཚུར་མཐོང་གི་བློའི་དབང་དུ་བྱས་པ་ཡིན་པས་སྐྱོན་མེད་ཅེ་ན། འོ་ན། སོ་སྐྱེ་ལྷའི་མིག་ཐབ་པ་མི་སྲིད་པར་ཐལ། མིག་དབང་གཟུགས་ཅན་འཇལ་བའི་སོ་སོ་སྐྱེ་བོའི་མངོན་སུམ་མི་སྲིད་པའི་ཕྱིར། འདོད་ན། ལྷ་ཐམས་ཅད་འཕགས་པར་ཐལ་

[015B] ༑ཁྱབ་སྟེ། ལྷའི་མིག་གིས་སྟོང་གསུམ་གྱི་གཟུགས་ཕྲ་རགས་ཆད་བསྐལ་ཐམས་ཅད་མཐོང་བའི་ཕྱིར། རང་ལུགས་ནི། མངོན་གྱུར་ལ་དབྱེ་ན། རང་རིག་མངོན་སུམ་དང་གཞན་རིག་མངོན་སུམ་གྱི་བྱེད་པ་དངོས་སུ་འཇུག་པའི་ཡུལ་གཉིས། ལྐོག་
གྱུར་ལ་དབྱེ་ན། དངོས་པོ་སྟོབས་ཞུགས་ཀྱི་རྗེས་དཔག་དང། གྲགས་པའི་རྗེས་དཔག་དང། ཡིད་ཆེས་པའི་རྗེས་དཔག་གི་གཞལ་བྱ་གསུམ་མོ། །གསུམ་པ་འགལ་མི་འགལ་དཔྱད་པ་ནི། ཁ་ཅིག་ན་རེ། མངོན་ལྐོག་གཉིས་འགལ་ཏེ། གང་ཟག་གང་ལ་
མངོན་གྱུར་ཡིན་པ། དེ་ལ་ལྐོག་གྱུར་མིན། གང་ཟག་གང་ལ་ལྐོག་གྱུར་ཡིན་པ། དེ་ལ་མངོན་གྱུར་མིན་པའི་ཕྱིར། དེས་ན་མངོན་ལྐོག་གཉིས་རྟོགས་པ་བོག་ཅིག་གི་དབང་དུ་བྱས་པས་སོ་སོར་ངེས་པ་ཡིན་ལ། དེ་ལྟ་མ་ཡིན་པར་གང་ཟག་སོ་སོ་ལ་བལྟོས་ནས་
མི་འགལ་བས་མི་འགལ་བར་འདོད་ན། ཚད་མ་དང་ཚད་མིན་གྱི་བློ་ཡང་མི་འགལ་བར་ཐལ། ཡུལ་སོ་སོ་ལ་བལྟོས་ནས་མི་འགལ་བའི་ཕྱིར། བུམ་པ་ཡོད་མེད་མི་འགལ་བར་ཐལ། གཞི་སོ་སོ་ལ་བལྟོས་ནས་མི་འགལ་བའི་ཕྱིར་ཅེས་ཟེར་ཏོ། །ཚུལ་འདི་ནི་ཁྱེད་རང་ལ་
ཡང་མཚུངས་ཏེ། གང་ཟག་གཅིག་ལ་བལྟོས་ཏེ་མངོན་གྱུར་ཡིན་པས་མངོན་གྱུར་ཡིན་པའི་གོ་ཆོད་པར་ཐལ། གང་ཟག་གཅིག་ལ་བལྟོས་ཏེ་འགལ་བས་འགལ་བའི་གོ་ཆོད་པའི་ཕྱིར། འཁོར་གསུམ། རྒྱུ་འབྲས་འགལ་བར་ཐལ། གང་གི་རྒྱུ་ཡིན་པ་དེ་དེའི་འབྲས་བུ་
མ་ཡིན། གང་གི་འབྲས་བུ་ཡིན་པ་དེ་དེའི་རྒྱུ་མ་ཡིན་པའི་ཕྱིར། བསལ་བ་ཡང་ཞེ་འདོད་ལ་ཁས་ལེན་པས་འཁོར་གསུམ་མོ། །དེས་ན་གཞལ་བྱ་མངོན་གྱུར་ཡིན་པ་དང་ལྐོག་གྱུར་ཡིན་པ་ནི་མི་འགལ་ཏེ། མངོན་སུམ་ཚད་མའི་དངོས་ཀྱི་གཞལ་བྱ་ཡིན་པ་དང་རྗེས་

[016A]༄༅། །དཔག་ཚད་མའི་དངོས་ཀྱི་གཞལ་བྱ་ཡིན་པ་མི་འགལ་བའི་ཕྱིར་རོ། །བློ་གང་ལ་མངོན་གྱུར་ཏུ་སོང་བ་བློ་དེ་ལ་ལྐོག་གྱུར་མ་ཡིན་པས་ཁྱབ་པས། བློ་གཅིག་གི་ངོར་ཆོས་གཅིག་ད་ལྟ་མངོན་གྱུར་ཡིན་པ་དང་ད་ལྟ་ལྐོག་གྱུར་ཡིན་པ་
འགལ་བ་ཡིན་ནོ། །འོ་ན་ཚད་མ་མངོན་རྗེས་གཉིས་མི་འགལ་བར་ཐལ། གཞལ་བྱ་མངོན་ལྐོག་གཉིས་མི་འགལ་བའི་ཕྱིར། མ་ཁྱབ་ན་གཞལ་བྱ་མངོན་ལྐོག་གཉིས་སུ་ངེས་པས་ཆད་མ་མངོན་རྗེས་གཉིས་སུ་ངེས་པ་མ་ཡིན་པར་ཐལ་ལོ་ཞེ་ན། འོ་ན་
མ་གྲུབ་པ་དང་འགལ་བ་དང་མ་ངེས་པའི་རྟགས་གསུམ་མི་འགལ་བར་ཐལ། རྟགས་ཡང་དག་གི་མཚན་ཉིད་ཀྱི་ཡན་ལག་ཕྱོགས་ཆོས་རྗེས་ཁྱབ་ལྡོག་ཁྱབ་གསུམ་མི་འགལ་བའི་ཕྱིར། མ་ཁྱབ་ན། སེལ་བྱེད་རྟགས་ཡང་དག་གི་མཚན་ཉིད་ལ་གསུཾ་
དུ་གྲངས་ངེས་པས་བསལ་གཞི་རྟགས་ལྟར་སྣང་ལ་མ་གྲུབ་པ་སོགས་གསུམ་དུ་གྲངས་ངེས་པ་མིན་པར་ཐལ་ལོ་ཞེས་བརྗོད་ན་ཅི་སྨྲ། གྲངས་ངེས་པ་མ་ཡིན་པ་འདོད་དོ་ཞེ་ན། འོ་ན་སྔ་མ་ལ་ཡང་འདོད་དོ། །འོ་ན་མངོན་སུམ་ལྐོག་ཏུ་གྱུར་པ་ལས། །
གཞལ་བྱ་གཞན་ནི་ཡོད་མ་ཡིན། །དེ་ཕྱིར་གཞལ་བྱ་གཉིས་ཉིད་ཀྱིས། །ཚད་མ་གཉིས་སུ་བཞེད་པ་དང། །ཞེས་པ་ཇི་ལྟར་དྲང་ཞེ་ན། འོ་ན། གཏན་ཚིགས་ཀྱི་ནི་ཚུལ་གསུམ་ལའང། །དེ་ཡི་མ་གྲུབ་ཟློག་དོན་དང། །འཁྲུལ་བ་ཅན་གྱི་གཉེན་
པོར་ནི། །ངེས་པ་བརྗོད་པར་མཛད་པ་ཡིན། །ཅེས་པ་ཇི་ལྟར་དྲང་ཞེས་བརྗོད་པར་བྱའོ། །དེས་ན། གཞལ་བྱ་མངོན་ལྐོག་གཉིས་མི་འགལ་བས། ཚད་མ་མངོན་རྗེས་གཉིས་མི་འགལ་དགོས་པ་མ་ཡིན་ཏེ། སྤྱིར་གཞལ་བྱ་མངོན་ལྐོག་མི་འགལ་པ་ལ་

[016B] །ལྷས། མངོན་སུམ་དང་ལྐོག་ཏུ་གྱུར་པའི་མཚན་ཉིད་དེ་ཡང་རྟོགས་པ་པོ་ །དེ་ལྟར་མིན་
ན། ལྟ་བ་པོ་དང་སྣང་བ་དག་གི་གནས་སྐབས་ཀྱི་ཁྱད་པར་གཞན་དུ་གྱུར་པ་དང། མངོན་སུམ་དང་ལྐོག་ཏུ་གྱུར་པ་དག་རྣམ་པ་གཞན་དུ་འགྱུར་བའི་ཕྱིར། མཚན་ཉིད་འཚལ་བ་ཡིན་ནོ། །ཞེས་གསུངས་པའི་དོན་ནི། མངོན་སུམ་དང་ལྐོག་ཏུ་གྱུར་པའི་
མཚན་ཉིད་སོ་སོར་ངེས་པར་བཤད་པ་དེ་ཡང། རྟོགས་པ་པོ་དང་ད་ལྟར་གྱི་གནས་སྐབས་ལ་བལྟོས་ནས་སོ་སོར་ངེས་པར་བཤད་པ་ཡིན་གྱི། དེ་ལ་མ་བལྟོས་པར་ཅི་རིགས་ནས་མངོན་ལྐོག་སོ་སོར་ངེས་པར་བཤད་པ་མ་ཡིན་ཏེ། ཅི་རིགས་ནས་མངོན་གྱུར་
ཀྱང་ལྐོག་ཏུ་འགྱུར། ལྐོག་གྱུར་ཀྱང་མངོན་དུ་འགྱུར་བས། མཚན་ཉིད་འཆོལ་བ་སྟེ་མི་འགལ་བ་ཡིན་ནོ་ཞེས་པའི་དོན་ཏོ། །དེ་ལྟར་བྱས་ན། དེའི་འགྲེལ་བཤད་དུ་ཤཱཀྱ་བློས། འཚལ་བར་སྣང་བ་ཡིན་ཏེ། མངོན་སུམ་ཡང་ལྐོག་ཏུ་འགྱུར་བའི་ཕྱིར་དང། ལྐོག་
ཏུ་གྱུར་བ་ཡང་གཞན་དུ་མངོན་སུམ་ཉིད་དུ་འགྱུར་བའི་ཕྱིར། ཅེས་བཤད་པ་དང་ཡང་ལེགས་པར་འགྲིག་གོ། དེས་ན་ལྷའི་འགྲེལ་པ་དེའི་དོན་མངོན་ལྐོག་འགལ་བའི་སྒྲུབ་བྱེད་དུ་རྟོགས་པ་པོ་གཅིག་ལ་བལྟོས་པ་ཡིན་པའི་ཕྱིར། ཅེས་པར་བཟུངས་ནས་ལོག་
པའི་ཐ་སྙད་མ་སྤེལ་ཅིག་ད་ནི་འདི་དཔྱད་པར་བྱ་སྟེ། ཁྱེད་ཀྱིས་ལྐོག་གྱུར་གྱི་མཚན་ཉིད་དུ་རྗེས་དཔག་ཚད་ འདི་ནི་མི་འཐད་དེ། གཞལ་བྱ་དེ་ཁོ་ལ་ལྐོག་གྱུར་ཡིན་ན་ཁོ་ས་

[017A]༄༅། །སྙམ་དུ་དོགས་ན། དེ་ལ་ཁོ་བོས་བཤད་པར་བྱ་ཡི་ཉོན་ཅིག་ཡུལ་མངོན་གྱུར་གྱི་ཚུལ་གྱིས་རྟོགས་པ་དང་ཡུལ་ལྐོག་གྱུར་གྱི་ཚུལ་གྱིས་རྟགས་པ་གཉིས་འགལ་བ་ཡིན་གྱི། ཡུལ་ལྐོག་གྱུར་ཡིན་པ་དང་ཡུལ་དེ་
དངོས་སུ་རྟོགས་པ་ནི་མི་འགལ་ཏེ། འདི་ལྟར། རྗེས་དཔག་ཆེད་མས་རང་གི་གཞལ་བྱ་དེ་དངོས་སུ་མ་རྟོགས་ན་ཤུགས་ལ་རྟོགས་དགོས་པ་ཡིན་ཏེ། ཚད་མས་ཡུལ་རྟོགས་
པ་མེད་པའི་ཕྱིར་རོ། །རྗེས་དཔག་ཚད་མས་རང་གི་གཞལ་བྱ་ཤུགས་རྟོགས་ཡིན་པའང་མི་འཐད་དེ། རང་གི་གཞལ་བྱ་མ་ཡིན་པའི་གཞལ་བྱ་འགའ་ཞིག་དངོས་སུ་གཞལ་བའི་སྟོབས་ཀྱིས་རང་གི་གཞལ་བྱ་རྟོགས་པ་ཡིན་པར་ཐལ་བའི་ཕྱིར་རོ། །
འོ་ན། དངོས་རྟོགས་ཤུགས་རྟོགས་ཞེས་པའི་དོན་གང་ཞེ་ན། འདི་ལ་དངོས་རྟོགས་ རྗེས་དཔག་ཚད་མའི་དངོས་རྟོགས་ཤུགས་རྟོགས་ཀྱི་དོན་དང་གསུམ། དང་
པོ་ནི། ཚད་མ་དེ་ཡུལ་དེ་ལ་བློ་ཁ་ཕྱོགས་ཤིང་རྣམ་པ་ཤར་བའི་སྟོབས་ཀྱིས་ངེས་ཤེས་རྗེས་ཀྱི་བློ་གཞན་ལ་བལྟོས་མེད་དུ་འདྲེན་པ་ནི། ཡུལ་དེ་དངོས་སུ་རྟོགས་པའི་དོན་ཡིན་ལ། ཡུལ་དེ་ལ་ད་ལྟ་བློ་ཁ་མ་ཕྱོགས་ཀྱང། ཚད་མ་དེས་རང་གི་
གཞལ་བྱ་དངོས་སུ་གཞལ་བའི་སྟོབས་ཀྱིས་ཡུལ་ད་ལ་སྐབས་དང་མཐུན་པར་སྒྲོ་འདོགས་བཅད་ཚར་བས་ཕྱིས་བློ་ཁ་ཕྱོགས་པ་ཙམ་གྱིས་ཚད་མ་གཞན་ལ་བལྟོས་མེད་དུ་ངེས་པ་སྐྱེ་བར་འགྱུར་བ་ནི། ཤུགས་རྟོགས་ཀྱི་དོན་ཡིན་ནོ། །གཉིས་

[017B] རང་གི་གཞལ་བྱ་དེའི་རྣམ་པ་དངོས་སུ་ཤར་ནས་དེ་ལ་སྒྲོ་འདོགས་གཅོད་པ་ནི། མངོན་སུམ་ཚད་མའི་དངོས་རྟོགས་ཀྱི་དོན་ཡིན་ཏེ། དཔེར་ན། སྔོ་འཛིན་མངོན་སུམ་ཚད་མས་སྔོན་པོའི་རྣམ་པ་དངོས་སུ་ཤར་ནས་སྔོན་པོ་
རང་གི་གཞལ་བྱ་དེའི་རྣམ་པ་དངོས་སུ་ཤར་ནས་དེ་ལ་སྒྲོ་འདོགས་བཅད་སྟོབས་ཀྱིས་རང་ལ་རྣམ་པ་མ་ཤར་བའི་ཆོས་གཞན་ལ་ཡང་སྒྲོ་འདོགས་གཅོད་པ་ནི། མངོན་སུམ་ཚད་མའི་ཤུགས་རྟོགས་ཀྱི་དོན་ཡིན་ཏེ། དཔེར་ན། བུམ་པས་དག་པའི་ས་ཕྱོགས་
ཀྱི་རྣམ་པ་དངོས་སུ་ཤར་ནས་ངེས་པ་དྲངས་སྟོབས་ཀྱིས། དེའི་སྟེང་གི་བུམ་མེད་ཀྱི་རྣམ་པ་དངོས་སུ་མ་ཤར་ཀྱང་བུམ་ཡོད་ཀྱི་སྒྲོ་འདོགས་བཅད་ཅིང། བློ་ཁ་ཕྱོགས་པ་ཙམ་གྱིས་བུམ་མེད་དུ་ངེས་པར་འགྱུར་བ་ལྟ་བུའོ། །དེ་ཡང་བུམ་པས་དག་པའི་ས་
ཕྱོགས་སུ་བུམ་པ་མེད་པའི་ངེས་པ་རང་སྟོབས་ཀྱིས་འདྲེན་ནུས་ཀྱི་བུམ་པས་དག་པའི་ས་ཕྱོགས་འཛིན་པའི་དབང་པོའི་མངོན་སུམ་མ་ཚད་མ་དེ། ས་ཕྱོགས་ཀྱི་སྟེང་གི་བུམ་མེད་དེ་ལ་མངོན་སུམ་མ་ཡིན་ཏེ། དེ་དང་བུམ་མེད་དེ་དོན་གཞན་གང་ཞིག་དེ་ལ་
བུམ་མེད་དེའི་རྣམ་པ་དངོས་སུམ་ཤར་པའི་ཕྱིར་རོ། །རྗེས་དཔག་ཀྱང་མ་ཡིན་ཏེ། དེ་ལ་བུམ་མེད་དེའི་དོན་སྤྱི་མ་ཤར་པའི་ཕྱིར་རོ། །འོན་ཀྱང་དེ་ལ་ཚད་མ་ཡིན་ཏེ། ཅིའི་ཕྱིར་ཞེ་ན། དེ་ལྟ་བུའི་མངོན་སུམ་ཚད་མ་ཆོས་ཅན། ཁྱེད་བུམ་པས་དག་པའི་ས་
ཕྱོགས་ཀྱི་བུམ་མེད་ལ་ཚད་མ་ཡིན་པར་ཐལ། དེ་ཁྱོད་ཀྱི་ཡུལ་ཡིན་པ་གང་ཞིག་ཁྱོད་དེ་ལ་ལྡོག་ཕྱོགས་ཀྱི་སྒྲོ་འདོགས་བཅད་ནས་ངེས་པ་རང་དབང་དུ་འདྲེན་པའི་ཚད་མ་ཡིན་པའི་ཕྱིར། ཟུར་སྔ་མ་མ་གྲུབ་ན། ཤེས་ན་ཆེས་ཅན། བློའི་

[018A]༄༅། །དེའི་དངོས་ཡུལ་ཡིན་པས་ཁྱབ་པར་ཐལ། དེ་དེའི་ཡུལ་མ་ཡིན་པའི་ཕྱིར་རོ། །འདོད་ན། རྗོད་བྱེད་ཀྱི་སྒྲའི་བརྗོད་བྱ་ཡིན་ན་སྒྲ་དེའི་དངོས་ཀྱི་བརྗོད་བྱ་ཡིན་པས་ཁྱབ་པར་ཐལ་ལོ། །གལ་ཏེ། མངོན་སུམ་དེ་བུམ་མེད་ལ་ཚད་མ་
ཡིན་ཅིང། བུམ་མེད་ལ་མངོན་རྗེས་གང་ཡང་མ་ཡིན་ན། ཚད་མ་ལ་མངོན་རྗེས་གཉིས་སུ་གྲངས་མ་ངེས་པར་ཐལ་ལོ་ཞེ་ན། ཚད་མ་མངོན་རྗེས་གཉིས་སུ་གྲངས་ངེས་ཞེས་པའི་དོན་ནི། ཚད་མ་ཡིན་ན། མངོན་རྗེས་གང་རུང་
ཡིན་དགོས། ཞེས་པ་ཡིན་ལ། ཚད་མ་ཡིན་ན་མངོན་རྗེས་གང་རུང་ཡིན་དགོས་ན། དེ་ལ་ཚད་མ་ཡིན་ན། དེ་ལ་མངོན་རྗེས་གང་རུང་ཡིན་དགོས་པས་ཁྱབ་པ་ནི་མ་ཡིན་ཏེ། གལ་ཏེ་ཁྱབ་ན། ཤེས་བྱ་ཆོས་ཅན། ཆོས་དེའི་ཡུལ་ཡིན་ནོ། ཆོས་དེའི་སྣང་ཡུལ་
གཟུང་ཡུལ། ཞེན་ཡུལ། འཇུག་ཡུལ། གང་རུང་ཡིན་དགོས་པར་ཐལ། ཡུལ་ཡིན་ན་བཞི་པོ་གང་རུང་ཡིན་དགོས་པའི་ཕྱིར། ཁྱབ་རྟགས་ཁས་བླངས། འདོད་ན། བུམ་པའི་སྒྲ་དོན་ཆོས་ཅན། ཁྱོད་བུམ་པ་ཞེས་པའི་སྒྲའི་སྣང་ཡུལ་སོགས་བཞི་པོ་གང་
རུང་ཡིན་པར་ཐལ། ཁྱོད་དེའི་ཡུལ་ཡིན་པའི་ཕྱིར། གསུམ་པ་ནི། རང་གི་གཞལ་བྱ་དེའི་དོན་སྤྱི་དངོས་སུ་ཤར་བའི་སྒོ་ནས་དེ་ལ་སྒྲོ་འདོགས་གཅོད་པ་ནི། རྗེས་དཔག་ཚད་མའི་དངོས་རྟོགས་ཀྱི་དོན་ཡིན་ཏེ། དཔེར་ན། སྒྲ་མི་རྟག་རྟོགས་ཀྱི་རྗེས་དཔག་ལ་སྒྲ་མི་
རྟག་པའི་དོན་སྤྱི་དངོས་སུ་ཤར་བའི་སྒོ་ནས་སྒྲ་མི་རྟག་པ་མ་ཡིན་པར་འཛིན་པའི་སྒྲོ་འདོགས་གཅོད་པ་ལྟ་བུའོ། །རང་གི་གཞལ་བྱ་དེའི་དོན་སྤྱི་དངོས་སུ་ཤར་ནས་སྒྲོ་འདོགས་བཅད་སྟོབས་ཀྱིས་རང་ལ་དོན་སྤྱི་མ་ཤར་བའི་ཆོས་གཞན་ལ་ཡང་སྒྲོ་འདོགས་

[018B] རྗེས་དཔག་ཚད་མའི་ཤུགས་རྟོགས་ཀྱི་དོན་ཡིན་ཏེ། དཔེར་ན་སྒྲ་མི་རྟག་རྟོགས་ཀྱི་རྗེས་དཔག་ཚད་མ་ལ། སྒྲའི་སྟེང་གི་རྟག་པ་མེད་པའི་དོན་སྤྱི་དངོས་སུ་མ་ཤར་ཡང་སྒྲ་ལ་རྟག་པ་ཡོད་པའི་སྒྲོ་འདོགས་བཅད་ཅིང། བློ་ཁ་ཕྱོགས་ཙམ་གྱིས་ཚད་
མ་གཞན་ལ་བལྟོས་མེད་དུ་སྒྲ་ལ་རྟག་པ་མེད་པར་ངེས་པར་འགྱུར་བ་ལྟ་བུའོ། །འདིར་ཡང་རྗེས་དཔག་དེ་སྒྲའི་སྟེང་གི་རྟག་པ་མེད་པ་དེ་ལ་མངོན་རྗེས་གང་ཡང་མ་ཡིན་ཞིང། ཚད་མ་ཡིན་པའི་རྒྱུ་མཚན་སྔར་ལྟར་ཤེས་པར་བྱའོ། །གལ་ཏེ་བུམ་མེད་དེ་མངོན་
སུམ་ཚད་མའི་གཞལ་བྱ་ཡིན་པར་ཐལ། དེ་ལྟ་བུའི་མངོན་སུམ་དེ་བུམ་མེད་དེ་ལ་ཚད་མ་ཡིན་པའི་ཕྱིར་རོ། །འདོད་ན། མངོན་སུམ་ཚད་མའི་གཞལ་བྱ་ཡིན་ན་རང་མཚན་ཡིན་པས་མ་ཁྱབ་པར་ཐལ་ལོ་ཞེ་ན། ཐལ་བ་གཉིས་ཀ་འདོད་པ་ཡིན་ལ། མངོན་
སུམ་ཚད་མའི་གཞལ་བྱ་ཡིན་ན། རང་མཚན་ཡིན་པས་ཁྱབ་པར་བཤད་པ་ནི། ཁོ་མངོན་སུམ་ཚད་མ་ཡིན་ན་ཁོའི་གཞལ་བྱ་གང་ཡིན་རང་མཚན་ཡིན་པས་ཁྱབ་པར་སྟོན་པ་མ་ཡིན་གྱི། ཁོ་ཆོས་དེ་ལ་ཚུར་མཐོང་གི་མངོན་སུམ་ཡི་ན། ཆོས་དེ་རང་
མཚན་ཡིན་དགོས་ཞེས་པ་ཡིན་ནོ། །དེ་ལྟ་མ་ཡིན་པར། ཁོ་མངོན་སུམ་ཚད་མ་ཡིན་ན། ཁོའི་གཞལ་བྱ་གང་ཡིན་རང་མཚན་ཡིན་དགོས་ན་ཀུན་མཁྱེན་ཡེ་ཤེས་ཀྱི་གཞལ་བྱ་ཡིན་ན་རང་མཚན་ཡིན་པས་ཁྱབ་པར་ཐལ་བ་དང། རང་བཞིན་མ་དམིགས་
པའི་རྟགས་ཀྱི་ཕྱོགས་ཆོས་མངོན་སུམ་ཚད་མས་གྲུབ་པར་བཤད་པ་དང། གཞལ་བྱ་གཉིས་ཕྱིར་ཚད་མ་གཉིས་ཞེས་སོགས་ནང་འགལ་གྱི་སྐྱོན་དུ་འགྱུར་རོ། །གལ་ཏེ། རང་བཞིན་མ་དམིགས་པའི་རྟགས་ཀྱི་ཕྱོགས་ཆོས་ཚད་མས་གྲུབ་ཀྱང། མངོན་

[019A]༄༅། །སུམ་ཚད་མའི་གཞལ་བྱ་མ་ཡིན་ནོ་ཞེ་ན། ཤེས་བྱ་ཆོས་ཅན། ཚད་མས་གྲུབ་པ་ལ་ཚད་མས་གཞལ་བས་མ་ཁྱབ་པར་ཐལ། མངོན་སུམ་ཚད་མས་གྲུབ་པ་ལ་མངོན་སུམ་ཚད་མས་གཞལ་བས་ འདོད་
ན༑ གཞི་གྲུབ་པ་ལ་གཞལ་བྱ་ །འོ་ན་རྒྱུ་འབྲས་ཀྱི་འབྲེལ་པ་ཡང་མངོན་སུམ་ཚེད་མའི་གཞལ་བྱར་ཐལ། དེས་གྲུབ་པའི་ཕྱིར། འདོད་ན། རྒྱུ་འབྲས་ཀྱི་འབྲེལ་བ་སྒྲོ་བཏགས་མ་ཡིན་པར་ཐལ་ལོ་ཞེ་ན། དེ་ཡང་སྔ་མ་
འདོད་ཅིང། ཕྱི་མ་ལ་ཁྱབ་པ་མེད་དེ། ཁོ་ཆེས་དེ་ལ་ཚུར་མཐོང་གི་མངོན་སུམ་ཡིན་ན། ཆོས་དེ་སྒྲོ་བཏགས་མ་ཡིན་དགོས་པ་ཡིན་གྱི། ཆོས་དེ་མངོན་སུམ་ཚད་མའི་གཞལ་བྱ་ཡིན་པ་ལ་སྒྲོ་བཏགས་མ་ཡིན་མི་དགོས་སོ། །གཞན་ཡང། ཤེས་བྱ་
ཆོས་ཅན། ཁོ་མངོན་སུམ་ཚད་མ་ཡིན་ཅིང། ཁོ་ཆོས་དེ་ལ་ཚད་མ་ཡིན་ན། ཁོ་ཆོས་དེ་ལ་མངོན་སུམ་ཚད་མ་ཡིན་པས་ཁྱབ་པར་ཐལ། ཆོས་དེ་མངོན་སུམ་ཚད་མའི་གཞལ་བྱ་ཡིན་ན་ཆོས་དེ་རང་མཚན་ཡིན་པས་ཁྱབ་པའི་ཕྱིར་རོ། །འདོད་ན་
སྒྲ་མ་རྟག་རྟོགས་ ཁྱད་སྒྲ་མི་རྟག་པ་ལ་འཁྲུལ་པའི་ཚད་མ་ཡིན་པར་ཐལ། ཁྱོད་འཁྲུལ་པའི་ཚད་མ་ཡིན་པ་གང་ཞིག་ཁྱེད་སྒྲ་མི་རྟག་པ་ལ་ཚད་མ་ཡིན་པའི་ཕྱིར། ལན་མེད་དོ། །འདི་ཆོས་དེ་ལ་ཚད་མ་ཡིན་ན་
ཆོས་དེ་ལ་མངོན་རྗེས་གང་རུང་ཡིན་དགོས་པར་འདོད་པའི་རྩ་བ་ཕྱུང་བ་ཡིན་ལ། ཁོ་བོ་ལ་རིགས་པའི་གསང་ཚིག་གཞན་ཡང་མང་དུ་ཡོད་ཀྱང་ཡི་གེ་མ་ །ད་ནི་འདི་དཔྱད་པར་བྱ་སྟེ། སྤྱིར་རྗེས་དཔག་ཚད་མའི་དངོས་ཀྱི་

[019B] གལ་ཏེ་མ་ཁྱབ་ན། རྗེས་དཔག་རྣམ་གཉིས་རང་དོན་ནི། །ཚུལ་གསུམ་རྟགས་ལས་དོན་མཐོང་ཡིན། །ཅེས་པའི་གཞུང་ཇི་ལྟར་འཆད། འོན་ཏེ། ཁྱབ་ན། སྤྱི་མཚན་ཆོས་ཅན། ཁྱོད་
རྟགས་ཡང་དག་གི་བསྒྲུབ་བྱ་ཡིན་པར་ཐལ། རྗེས་དཔག་ཚད་མའི་དངོས་ཀྱི་གཞལ་བྱ་ཡིན་པའི་ཕྱིར། རྟགས་མ་གྲུབ་ན། གཞལ་བྱ་གཉིས་ཕྱིར་ཚད་མ་གཉིས། ཞེས་སོགས་དང་འགལ། འདོད་ན། ཆོས་དང་ཆོས་ཅན་གྱི་ཚོགས་དོན་དུ་ཐལ། འདོད་པ་དེའི་ཕྱིར་ཅེ་
ན། ཤེས་ལྡན་དག་ལ་དེ་ལྟ་བུའི་དོགས་པ་འབྱུང་བ་བདེན་གྱིས་དང། ཁོ་བོས་བཤད་པ་འདི་ཉོན་ཅིག་སྤྱི་མཚན་རྗེས་དཔག་ཚད་མའི་དངོས་ཀྱི་གཞལ་བྱ་ཡིན་ལ། རྟགས་ཡང་དག་གི་བསྒྲུབ་བྱ་ནི་མ་ཡིན་ནོ། །འོན་ཀྱང། རྗེས་དཔག་རྣམ་གཉིས་རང་དོན་ནི། །
ཚུལ་གསུམ་རྟགས་ལས་དོན་མཐོང་ཡིན། །ཅེས་པ་དང་མི་འགལ་ཏེ། གཞུང་དེས་རྗེས་དཔག་ཚད་མ་ཡིན་ནོ། རྟགས་ཡང་དག་གི་བསྒྲུབ་བྱ་ཞིག་འཇལ་བས་ཁྱབ་པར་བསྟན་པ་ཡིན་གྱི། རྗེས་དཔག་ཚད་མའི་གཞལ་བྱ་ཡིན་ན་རྟགས་ཡང་དག་གི་བསྒྲུབ་བྱ་ཡིན་
དགོས་པར་བསྟན་པ་མ་ཡིན་ནོ། །འོ་ན། རྗེས་དཔག་ཚད་མས་སྤྱི་མཚན་འཇལ་ན། གཞི་དང་འབྲེལ་པར་འཇལ་བའམ། མ་འབྲེལ་བར་འཇལ་ཞེ་ན། གཞི་དང་འབྲེལ་པར་འཇལ་བས་ཁྱབ་སྟེ། རྗེས་དཔག་ཚད་མས་རང་གི་གཞལ་བྱ་ཡིན་ན་རྟགས་ལ་
བརྟེན་ནས་འཇལ་བས་ཁྱབ་པའི་ཕྱིར་རོ། དེས་ན་འདི་ལྟར། སྤྱི་མཚན་ཆོས་ཅན། ཁྱོད་རྗེས་དཔག་ཚད་མས་དངོས་སུ་འཇལ་བར་ཐལ། བུམ་པའི་སྐྲ་དོན་ད་ཁྱོད་ཡིན་པར་རྗེས་དཔག་ཚད་མས་དངོས་སུ་འཇལ་བའི་ཕྱིར། དེར་ཐལ། བུམ་པའི་སྒྲ་དོན་དེ་ཁྱོད་

[020A]༄༅། །དུ་སྒྲུབ་པའི་རྟགས་ཡང་དག་ཡོད་པའི་ཕྱིར་རོ། །བསྒྲུབ་བྱ་དང་མི་མཚུངས་ཏེ། གཞི་གཅིག་གི་སྟེང་དུ་རྟགས་ཡང་དག་གི་བསྒྲུབ་བྱ་ཡིན་པ་ལ། རྟགས་ཡང་དག་གི་བསྒྲུབ་བྱ་ཡིན་པས་མ་ཁྱབ། གཞི་གཅིག་གི་སྟེང་དུ་
རྗེས་དཔག་ཚད་མའི་གཞལ་བྱ་ཡིན་ན་རྗེས་དཔག་ཚད་མའི་གཞལ་བྱ་ཡིན་པས་ཁྱབ་པའི་ཕྱིར་རོ། །འོ་ན་མི་རྟག་པ་ཆོས་ཅན། ཁྱོད་མི་རྟག་པ་སྔར་ནས་ཚད་མས་ངེས་ཟིན། མ་བརྗེད་པར་ཡོད་པའི་རྒོལ་བའི་རྒྱུད་ཀྱི་སྒྲ་མི་རྟག་རྟོགས་ཀྱི་རྗེས་དཔག་ཚད་
མ་དེས་གཞལ་པར་ཐལ། དེས་སྒྲའི་སྟེང་དུ་གཞལ་བའི་ཕྱིར། འདོད་ན། རྗེས་དཔག་དེ་བཅད་ཤེས་སུ་འགྱུར་ཞིང། ཚད་མ་གང་རུང་གཅིག་དོན་མེད་དུ་འགྱུར་རོ་ཞེ་ན། དེས་མི་རྟག་པ་འཇལ་བ་འདོད་པ་ཡིན་ལ། བཅད་ཤེས་སུ་ཐལ་བ་སོགས་ཀྱི་སྐྱོན་མེད་
དེ། ཚད་མ་སྔ་ཕྱི་གཉིས་ཀས་མི་རྟག་པ་གཞལ་ཙམ་དུ་ཁྱད་པར་མེད་ཀྱང། འཇལ་ཚུལ་ལ་ཁྱད་པར་ཡོད་པའི་ཕྱིར་ཏེ། སྔ་མས་སྒྲ་དང་འབྲེལ་བར་མ་གཞལ་ཅིང། ཕྱི་མས་སྒྲ་དང་འབྲེལ་བར་གཞལ་བའི་ཕྱིར། སྒྲ་དང་འབྲེལ་བའི་མི་རྟག་པ་གཞལ་བས་
མི་རྟག་པ་གཞལ་བར་མི་འགྱུར་ན། སྐད་ཅིག་གཉིས་པའི་སྔོན་པོ་བཟུངས་པས་ཀྱང། སྔོན་པོ་བཟུངས་བར་མི་འགྱུར་བར་མཚུངས་པས། སྔོན་པོ་སྐད་ཅིག་གཉིས་པ་འཛིན་པའི་མིག་ཤེས་སྔོ་འཛིན་མིག་ཤེས་མ་ཡིན་པར་འགྱུར་རོ། །སྤྱིར་ཚད་མ་
སྔ་མས་གཞལ་བའི་དོན་འཇལ་བ་ཙམ་གྱིས་ཀྱང་བཅད་ཤེས་སུ་འགྱུར་བ་མ་ཡིན་ཏེ། དེའི་རྒྱུ་མཚན་རྒྱས་པར་འོག་ཏུ་འཆད་དོ། །འདི་དག་ལ་མཁས་རློམ་ཕལ་ཆེར་ཐེ་ཚོམ་ཙམ་ཡང་མ་ཞུགས་པར་སྣང་ཞིང། ཅུང་ཟད་ཞུགས་པ་དག་ལ་ཡང་གང་

[020B]། །།ཟླ་འོད་རེག་པའི་ཆུ་ཤེལ་ལས། །མུ་ཏིག་ཕྲེང་འདྲའི་ཆུ་རྒྱུན་འཛག་བདག་བློའི་ཉི་འོད་ལྷུང་བ་ཡིས། །སྔོན་མེད་ལེགས་བཤད་འདབ་སྟོང་རྒྱས། །འདི་གཉིས་ས་གསུམ་འཇིག་རྟེན་ན། །འགྲན་ཟླ་མེད་
པའི་མཛེས་ཆོས་ཡིན། །བར་སྐབས་ཀྱི་ཚིགས་སུ་བཅད་པའོ། །ད་ནི་གཞལ་བྱ་རང་མཚན་དང་སྤྱི་མཚན་གཉིས་ཀྱི་རྣམ་པར་བཞག་པ་བཤད་པར་བྱ་སྟེ། དེ་ལ་གཞལ་བྱ་རང་སྤྱི་གཉིས་སུ་ངེས་པས་ཚད་མ་མངོན་རྗེས་གཉིས་སུ་ངེས་པར་སྒྲུབ་པའི་དོན་བཤད་པ་
དང༑ རང་མཚན་དང་སྤྱི་མཚན་གཉིས་ཀྱི་སྒྲ་དོན་བཤད་པ་དང། རང་སྤྱི་སོ་སོའི་ངོ་བོ་གཏན་ལ་དབབ་པ་དང་གསུམ་གྱི་དང་པོ་ནི། གཞལ་བྱ་གཉིས་ཕྱིར་ཚད་མ་གཉིས། ཞེས་པས་གཞལ་བྱ་རང་སྤྱི་གཉིས་སུ་ངེས་པའི་རྟགས་ཀྱིས་ཚད་མ་མངོན་རྗེས་གཉིས་སུ་
ངེས་པར་སྒྲུབ་པའི་དོན། དེ་ནི་རང་གཞན་ངོ་བོ་ཡིས། །རྟོགས་ཕྱིར་གཞལ་བྱ་གཉིས་སུ་བཞེད་ཅེས་སོགས་ལས་ཤེས་དགོས་ཤིང། དེ་ཡང་འདི་ཡིན་ཏེ། མངོན་སུམ་ཚད་མར་སོང་བའི་གཞལ་བྱ་རང་མཚན་དང། རྗེས་དཔག་ཚད་མར་སོང་བའི་གཞལ་བྱ་སྤྱི་མཚན་
ཡིན་པས་ཁྱབ་པའི་ཕྱིར་ཚད་མ་མངོན་རྗེས་གཉིས་སུ་ངེས་པའི་རྟགས་སུ་རང་སྤྱི་གཉིས་སུ་ངེས་པ་བཀོད་པ་མ་ཡིན་ཏེ། སྒྲ་མི་རྟག་རྟོགས་ཀྱི་རྗེས་དཔག་ཚད་མ་སྒྲ་མི་རྟག་པ་རང་མཚན་ལ་རྗེས་དཔག་ཚད་མ་ཡིན་པའི་ཕྱིར་རོ། །མངོན་སུམ་ཚད་མའི་གཞལ་བྱ་ཡིན་ན་རང་
མཚན་དང། རྗེས་དཔག་ཚད་མའི་གཞལ་བྱ་ཡིན་ན་སྤྱི་མཚན་ཡིན་པས་ཁྱབ་པས་ཀྱང་དེ་ལྟར་བཤད་པ་མ་ཡིན་ཏེ། བུམ་པས་དག་པའི་ས་ཕྱོགས་ཀྱི་བུམ་མེད་ལྟ་བུ་སྤྱི་མཚན་འགའ་ཞིག་ཀྱང་མངོན་སུམ་ཚད་མའི་གཞལ་བྱར་འགྱུར་བ་དང། སྒྲ་མི་རྟག་པ་ལྟ་བུ་རང་

[021A]༄༅། །མཚན་འགའ་ཞིག་ཀྱང་རྗེས་དཔག་ཚད་མའི་གཞལ་བྱར་འགྱུར་བ་ཡོད་པའི་ཕྱིར་རོ། །དེས་ན་རང་མཚན་གཟུང་ཡུལ་དུ་བྱས་ནས་གཞལ་བྱ་འཇལ་བ་དང། སྤྱི་མཚན་གཟུང་ཡུལ་དུ་བྱས་ནས་གཞལ་བྱ་འཇལ་བའི་འཇལ་ཚུལ་གཉིས་སུ་
ངེས་པའི་རྟགས་ཀྱིས། ཚད་མ་མངོན་རྗེས་གཉིས་སུ་ངེས་པར་སྒྲུབ་པ་ཉིད། གཞལ་བྱ་གཉིས་ཕྱིར་ཚད་མ་གཉིས། ཞེས་པའི་དོན་ཡིན་ཏེ། དེ་ནི་རང་གཞན་ངོ་བོ་ཡིས། །རྟོགས་ཕྱིར་གཞལ་བྱ་གཉིས་སུ་བཞེད། །ཅེས་བཤད་པས་སོ། །དེས་ན། དོན་བྱེད་ནུས་དང་མི་
ནུས་ཕྱིར། །ཅེས་སོགས་ཀྱི་དོན་ཀྱང། དོན་བྱེད་ནུས་པའི་ཆོས་གཟུང་ཡུལ་དུ་བྱེད་པ་དང་མི་ནུས་པའི་ཆོས་གཟུང་ཡུལ་དུ་བྱེད་པའི་སྒོ་ནས་གཞལ་བྱ་འཇལ་བ་གཉིས་སུ་ངེས་པའི་ཕྱིར། ཅེས་སོགས་སུ་ཤེས་པར་བྱའོ། །གཉིས་པ་སྒྲ་དོན་བཤད་པ་ནི། ཅིའི་ཕྱིར་རང་
གི་མཚན་ཉིད་དང་སྤྱིའི་མཚན་ཉིད་ཅེས་བྱ་ཞེ་ན། རང་གི་ངོ་བོ་དགག་བྱ་སོགས་གཞན་ལ་བལྟོས་མེད་དུ་རང་དབང་དུ་འཆར་རྒྱུ་ཡོད་པའི་མཚན་ཉིད་དེ་རང་བཞིན་ཅན་ཡིན་པས་རང་གི་མཚན་ཉིད་དང། རང་གི་ངོ་བོ་རང་དབང་བ་མ་ཡིན་པར་སྤྱི་ཙམ་གྱི་རང་བཞིན་ཅན་
ཡིན་པས་སྤྱིའི་མཚན་ཉིད་ཅེས་བྱའོ། །གསུམ་པ་སོ་སོའི་ངོ་བོ་གཏན་ལ་དབབ་པ་ལ། རང་གི་མཚན་ཉིད་གཏན་ལ་དབབ་པ་དང། སྤྱིའི་མཚན་ཉིད་གཏན་ལ་དབབ་པ་གཉིས། དང་པོ་ལ་མཚན་ཉིད་བཤད་པ་དང། མཚན་གཞི་ངོས་གཟུང་བ་གཉིས། དང་པོ་ནི། གཞན་
དག་ཡུལ་དུས་རང་བཞིན་མ་འདྲེས་པར་གནས་པ་དང། དོན་བྱེད་ནུས་པ་སོགས་རང་མཚན་གྱི་མཚན་ཉིད་དུ་འདོད་པ་མི་འཐད་དོ། །དབུ་མ་ཐལ་འགྱུར་བ། རང་མཚན་དོན་དམ་དཔྱོད་པའི་རྟགས་ཀྱི་དགག་བྱའི་གཙོ་བོར་འདོད་པས། དངོས་སྨྲ་བ་འདོད་པའི་རང་མཚན་གྱི་

[021B] དེའི་ཕྱིར་དངོས་སྨྲ་བས། རང་མཚན་གྱི་དོན་ལྡག་ཏུ་གང་འདོད་པ་དེ། དབུ་མ་ཐལ་འགྱུར་བས་ཐ་སྙད་དུ་ཡང་གཞི་མ་གྲུབ་པར་འདོད་པ་ཡིན་ལ། ཡུལ་དུས་རང་བཞིན་མ་འདྲེས་པ་དང་དོན་བྱེད་ནུས་པ་སོགས་
དབུ་མ་ཐལ་འགྱུར་བ་ཡང་ཁས་ལེན་པའི་ཕྱིར་རོ། །དེས་ན་དེ་དག་སྐབས་འདིར་རང་མཚན་གྱི་མཚན་གཞི་ཡིན་གྱི་མཚན་ཉིད་མིན་ནོ། །རང་ལུགས་ནི། རང་མཚན་གྱི་མཚན་ཉིད་རྟོག་པས་བཏགས་པ་མིན་པར་རང་ངོས་ནས་ཐུན་མོང་མ་ཡིན་པའི་རང་བཞིན་དུ་གནས་
པའི་དངོས་པོའི། །གཉིས་པ་མཚན་གཞི་ངོས་གཟུང་བ་ནི། ཡུལ་དུས་རང་བཞིན་མ་འདྲེས་པར་གནས་པའི་དངོས་པོ་རྣམས་རང་མཚན་གྱི་མཚན་གཞི་ཡིན་ལ། དེ་ཡང། ཡུལ་དུས་རང་བཞིན་མ་འདྲེས་པའི་དོན་ལ། གཞན་དག་གིས། ཤར་ན་ཡོད་ན་ནུབ་ན་མེད་པ་སོགས་
ཡུལ་མ་འདྲེས་པའི་དོན་དང། ཁ་སང་ཡོད་ན་དི་རིང་མེད་པ་སོགས་དུས་མ་འདྲེས་པའི་དོན་དང། ཁྲ་བོ་ལ་ཡོད་ན་ནག་སྒུར་ལ་མེད་པ་སོགས་རང་བཞིན་མ་འདྲེས་པའི་དོན་དུ་བཟུངས་ནས། ཁ་ཅིག་ནི། དངོས་པོ་དང་བུམ་པ་སོགས་རང་གི་གསལ་བ་ལ་རྗེས་སུ་འགྲོ་
བའི་ཕྱིར། རང་མཚན་མ་ཡིན་གྱི་སྤྱི་མཚན་ཡིན་ལ། རང་མཚན་ཡིན་ན་ཤེས་པ་སྐད་ཅིག་ཆ་མེད་དང། རྡུལ་ཕྲན་ཕྱོགས་ཀྱི་ཆ་ཤས་མེད་པ་ཡིན་དགོས་ཤིང། དོན་བྱེད་ནུས་པ་ལ་ཡང་རང་མཚན་ཡིན་པས་མ་ཁྱབ་ལ། དོན་དམ་པར་དོན་བྱེད་ནུས་པ་ཡིན་ན་རང་
མཚན་ཡིན་པས་ཁྱབ་པ་ཡིན་ནོ་ཞེས་ཟེར་ཏོ། །མཁས་པར་རློམ་པའི་ང་རྒྱལ་གྱིས་ཁེངས་པ་ཁ་ཅིག་ན་རེ། དངོས་པོ་ཡིན་ན་རང་མཚན་ཡིན་པས་ཁྱབ་པ་ཡིན་ལ། རང་མཚན་ཡིན་ན་གསལ་བ་ལ་རྗེས་འགྲོ་བྱེད་པར་འགལ་བས། དངོས་པོ་ཡིན་ན་ཆ་མེད་ཡིན་དགོས་

[022A]༄༅། །པ་ཡིན་ནོ། །དེའི་ཕྱིར་དངོས་པོ་དང་བུམ་པ་སོཌ་ནི་རྫས་སུ་མ་གྲུབ་ཅིང། རྫས་སུ་གྲུབ་ན་སྐྱོན་ཡོད། །ཇི་ལྟར་ཡོད་ན། དངོས་པོ་དང་བུམ་པ་རྫས་གཅིག་གམ་ཐ་དད། ཐ་དད་ན་བུམ་པ་དངོས་པོ་མ་ཡིན་པར་འགྱུར་རོ། །གཅིག་ན། བུམ་འཛིན་མངོན་
སུམ་གྱིས་བུམ་པ་མཐོང་བ་ན་དངོས་པོ་ཡང་མཐོང་བར་ཐལ། དེ་གཉིས་རྫས་གཅིག་ཡིན་པའི་ཕྱིར། མ་ཁྱབ་ན། མངོན་སུམ་སྒྲུབ་འཇུག་མ་ཡིན་པར་འགྱུར་རོ། །དངོས་པོ་དང་བུམ་པ་སྐྱེ་འཇིག་ཅིག་ཅར་བྱེད་པར་ཐལ། དེ་གཉིས་རྫས་གཅིག་པའི་ཕྱིར། འདོད་ན་
ཀ་བ་དང་དངོས་པོ་ཡང་སྐྱེ་འཇིག་ཅིག་ཅར་བྱེད་པར་ཐལ། དེ་གཉིས་རྫས་གཅིག་ཡིན་པའི་ཕྱིར། འདོད་ན། ཀ་བུམ་སྐྱེ་འགག་གཅིག་པར་འགྱུར་རོ། །ཀ་བུམ་རྫས་གཅིག་ཡིན་པར་ཐལ། བུམ་པ་ཡང་དངོས་པོ་དང་རྫས་གཅིག་ཀ་བ་ཡང་དངོས་པོ་དང་རྫས་གཅིག་
ཡིན་པའི་ཕྱིར། ཐལ་བ་གསུམ་ག་ལ་ཁྱབ་པ་ཡོད་དེ། ཆོས་དེ་དང་རྫས་གཅིག་ཡིན་ན། ཆོས་དེ་དང་ཅིག་ཡིན་དགོས་པའི་ཕྱིར། དེར་ཐལ། སྒྲ་དང་སྒྲའི་མི་རྟག་པ་ལྟ་བུ་རང་མཚན་རྫས་གཅིག་པ་རྣམས་ཐ་དད་དུ་མེད་པའི་ཕྱིར། དེར་ཐལ། རང་འཛིན་མངོན་
སུམ་གྱིས་གཅིག་ཏུ་དམིགས་པའི་ཕྱིར། བུམ་འཛིན་མངོན་སུམ་གྱིས་དངོས་པོ་མཐོང་ནའང་སྐྱོན་ཡོད་དེ། བུམ་འཛིན་མངོན་སུམ་ཆོས་ཅན། སྤྱི་འཛིན་གྱི་བློར་ཐལ། དངོས་པོ་ཙམ་དེ་མཐོང་བའི་བློ་ཡིན་པའི་ཕྱིར། མ་ཁྱབ་ན། དངོས་པོ་ཙམ་དེ་སྤྱི་ཡིན་པ་
འབུད། འདོད་ན། མངོན་སུམ་རྟོག་བཅས་སུ་ཐལ་ལོ། །གཞན་ཡང་བུམ་པ་དངོས་པོ་ཡིན་ན་ཁོ་རང་ལ་ཡོད་པའི་གཟུགས་དྲི་རོ་རེག་བྱ་བཞི་ས་ཆུ་མེ་རླུང་བཞི་དང་རྫས་གཅིག་གམ་ རྫས་གཅིག་ན་ཁོ་ལ་ཡོད་པའི་རྫས་བརྒྱད་པོ་རྫས་གཅིག་ཡིན་པར་

[022B] །རྫས་ཐ་དད་ཡིན་ན། བུམ་པ་ལ་ཡོད་པའི་རྫས་བརྒྱད་པོ་ལས་རྫས་ཐ་དད་པའི་བུམ་པའི་རྫས་ཡོད་པ་མ་ཡིན་པར་ཐལ། དེ་ལས་རྫས་ཐ་དད་པའི་བུམ་པའི་རྫས་གཟུགས་ཀྱང་མེད། དྲི་རོ་རེག་བྱ་ས་ཆུ་མེ་རླུང་ཡང་མེད། སྒྲ་ཡང་མེད་པའི་ཕྱིར་དང་
བུམ་པ་དེ་ཕྱིའི་བེམ་པོ་ཡིན་པའི་ཕྱིར། ཁྱབ་པ་ཡོད་དེ། ཕྱིའི་བེམ་པོ་ཡིན་ན་འབྱུང་བ་དང་འབྱུང་གྱུར་གང་རུང་ཡིན་དགོས་པའི་ཕྱིར་རོ། །གཞན་ཡང། བུམ་པ་ཙམ་དེ་རྫས་སུ་གྲུབ་ཅིང། གསེར་བུམ་དང་རྫས་གཅིག་ན་དེ་གསེར་བུམ་གྱི་རྫས་སུ་གྲུབ་བམ་
མ་གྲུབ། གྲུབ་ན་དངུལ་བུམ་ལ་རྗེས་འགྲོ་མི་བྱེད་པར་འགྱུར། མ་གྲུབ་ན་གསེར་བུམ་དང་རྫས་གཅིག་ཡིན་པ་འགལ་ལོ། །བུམ་པ་ཙམ་དེ་འདས་མ་འོངས་ཀྱི་རྫས་ཡིན་ནམ། ད་ལྟར་བའི་རྫས་ཡིན། དང་པོ་ལྟར་ན། ད་ལྟར་གྱི་བུམ་གསལ་ལ་རྗེས་འགྲོ་
མི་བྱེད་པར་འགྱུར། ཕྱི་མ་ལྟར་ན། འདས་མ་འོངས་ཀྱི་བུམ་གསལ་ལ་རྗེས་འགྲོ་མི་བྱེད་པར་འགྱུར་རོ། །གང་ཡང་མིན་ན། རྫས་སུ་མ་གྲུབ་པར་འགྱུར་རོ། །བུམ་པ་དེ་འགག་གམ། མི་འགག་ན་དངོས་པོ་མིན་པར་འགྱུར། འགག་ན། བུམ་པ་འགགས་
རྗེས་སུ་གྲུབ་པའི་གསེར་བུམ་སོགས་སྤྱི་མེད་དུ་འགྱུར་རོ་ཞེས་ཟེར་ཅིང། རིགས་པ་དེ་དག་མཚུངས་པར་འཇུག་པར་མཐོང་ནས། མིང་ཚིག་ལྟ་ཅི་སྨོས། ཡི་གེ་རྣམས་ཀྱང་རྫས་སུ་མ་གྲུབ་པར་འདོད་དེ། དེ་ཡང་འདི་ལྟར། ཡི་གེའི་ཐུང་མཐའ་ཨ་ལྟ་བུ་ལ་
ཡང་སྐད་ཅིག་མ་དྲུག་ཅུ་རྩ་ལྔ་ཡོད་པས། ཁེ་ དེ་ལྟར་ན་སྐད་ཅིག་དང་པོ་དེ་ཞིག་པའི་དུས་ན་ཁོ་ཞིག་གམ་མ་ཞིག། ཞིག་ན། སྐད་ཅིག་ཕྱི་མ་དང་རྫས་གཅིག་དང་ཐ་དད་

[023A]༄༅། །གང་ཡང་མིན་པར་ཐལ། སྐད་ཅིག་ཕྱི་མའི་དུས་ན་ཁྱོད་རྫས་སུ་མ་གྲུབ་པའི་ཕྱིར། མ་ཞིག་ན་ཕྱིས་ཀྱང་མི་འཇིག་པར་ཐལ། སྔར་མ་ཞིག་པའི་ཕྱིར། འདོད་ན། དངོས་པོ་ཡིན་པ་ཉམས་སོ། །ཞས་མད་དུ་སྨྲ་ལ། རགས་
པ་དང་རྒྱུན་ཡིན་ན་ཡང་རྫས་སུ་མ་གྲུབ་པར་འདོད་དེ། དེ་ཡང་བུམ་པ་རགས་པ་ཡིན་ཅིང་རྫས་སུ་གྲུབ་ན། ཁོ་རང་ལ་ཡོད་པའི་ཡན་ལག་རྣམས་དང་རྫས་གཅིག་གམ་ཐ་དད། རྫས་གཅིག་ན། ཡན་ལག་རྣམས་ཀྱང་རྫས་གཅིག་ཏུ་འགྱུར་རོ། །རྫས་
ཐ་དད་ན། ཡན་ལག་ལས་མ་གཏོགས་པའི་ཡན་ལག་ཅན་གྱི་རྫས་ཡོད་པར་འགྱུར་ལ། དེ་འདོད་ན་བྱེ་བྲག་པ་དགག་ཏུ་མེད་པར་འགྱུར་རོ། །རྒྱུན་རྫས་གྲུབ་འགོག་པ་ལ་ཡང། ཁོ་རང་ལ་ཡོད་པའི་སྐད་ཅིག་སྔ་ཕྱི་རྣམས་དང་རྫས་གཅིག་གམ་ཐ་དད་
ཅེས་བརྟོགས་ན་གོང་དང་མཚུངས་སོ་ཞེས་སྨྲ་ཞིང། དངོས་པོ་ཡིན་ན་ད་ལྟར་བ་ཡིན་དགོས་པ་དང། བུམ་པ་གཞི་གྲུབ་དངོས་པོ་མིན་བུམ་གཟུགས་སོགས་ཀྱང་རྫས་སུ་མ་གྲུབ་ཅེས་སྨྲ་ལ། འདི་ལ་ཡང་ཁ་ཅིག་དངོས་པོའི་མཚན་གཞི་གང་ཡིན་ཅེས་
དྲིས་པ་ན། ཤེས་པ་སྐད་ཅིག་ཆ་མེད་དང། རྡུལ་ཕྲན་ཆ་མེད་ཡིན་ཅེས་ལན་འདེབས་ལ། མཁས་པར་རློམ་པ་ཁ་ཅིག་ནི། དེ་ཙམ་ཡང་སྨྲ་མ་ནུས་པར་བུམ་གཟུགས་སྐད་ཅིག་ཆ་མེད་ཡིན་ན་དངོས་པོ་ཡིན་ཅེས་བརྟག་པ་མཐའ་བཟུང་གི་ཚུལ་གྱིས་ལན་
འདེབས་པར་བྱེད་ཅིང། གཉིས་ཀས་ཀྱང་དངོས་པོ་དང་བུམ་པ་སོགས་སྤྱི་མཚན་ཡིན་པར་འདོད་པ་ཡིན་ཏེ། དཔེར་ན། ལུས་ལ་དབྱུག་གུས་བསྨུན་ཅིང་མགྲིན་བ་ཞགས་པས་བཅིངས་ཏེ་སྨྲ་བ་པོ་རང་དབང་མེད་པར་བྱས་པ་ལས། སྐྱེས་བུ་སྔ་མའི་དང་ཚུལ་ཅན་

[023B] འབྲལ་བ་ཅུང་ཟད་ཀྱང་མེད་ཅིང། འགལ་བ་ཅམ་ཞིག་སྙིང་པོར་ཟད་བའི་ཚིག་གི་ལྦུ་བ་ལ་སྙིང་པོའི་དོན་གྱི་རོ་ཅུང་ཟད་ཚོལ་བར་བྱེད་པ་ཡིན་ནོ། །ད་ནི་དེ་དགག་པ་བསྟན་པར་བྱ་སྟེ། དེ་ལ་ཡང་དངོས་པོ་ཡིན་ན་
རང་མཚན་ཡིན་མི་དགོས་པར་འདོད་པའི་ཕྱོགས་དེ་ དངོས་པོ་སོགས་རྫས་སུ་མ་གྲུབ་པར་འདོད་པའི་ཕྱོགས་དགག་པའོ། །དང་པོ་ནི། ཤེས་བྱ་ཆོས་ཅན། རང་གི་གཟུང་ཡུལ་དུ་གྱུར་པའི་སྤྱི་མཚན་འཇལ་བའི་མངོན་སུམ་ཚད་མ་ཡིད་པར་ཐལ་
བུམ་འཛིན་མངོན་སུམ་ཚད་མའི་གཟུང་ཡུལ་ཡིན་པའི་སྤྱི་མཚན་ཡོད་ མ་གྲུབ་ན། བུམ་པ་སྤྱི་མཚན་ཡིན་པ་འབུད། འདོད་ན། སྒྲ་དོན་གཟུང་ཡུལ་དུ་བྱེད་པའི་མངོན་སུམ་ཚད་མ་ཡོད་པར་ཐལ་བ་དང། མངོན་སུམ་རྟོག་བཅས་ཡོད་པར་ཐལ་བ་དང་
རང་མཚན་གཟུང་ཡུལ་དུ་བྱེད་པའི་རྗེས་དཔག་ཚད་མ་ཡོད་པར་ཐལ་བའི་སྐྱོན་འབྱུང་ངོ། །དོན་བྱེད་ནུས་པ་ལ་རང་མཚན་ཡིན་པས་མ་ཁྱབ་ན། གཞལ་བྱ་རང་སྤྱི་གཉིས་སུ་ངེས་པའི་རྟགས་སུ་དོན་བྱེད་ནུས་དང་མི་ནུས་ཕྱིར་ཅེས་བཀོད་པ་འབྲལ་མེད་དུ་འགྱུར་རོ། །
དོན་དམ་པར་དོན་བྱེད་ནུས་པ་ཡིན་ན་རང་མཚན་ཡིན་པས་ཁྱབ་ན། སྔོན་པོ་སོགས་རང་མཚན་མ་ཡིན་པར་འདོད་པ་འགལ་ཏེ། སྔོན་པོ་ཆོས་ཅན། ཁྱོད་རང་མཚན་ཡིན་པར་ཐལ། ཁྱོད་དོན་དམ་པར་དོན་བྱེད་ནུས་པ་ཡིན་པའི་ཕྱིར། ཁྱབ་གསལ་དངོས། མ་
གྲུབ་ན། དེར་ཐལ། དོན་དམ་དཔྱོད་བྱེད་ཀྱི་ཚད་མས་དོན་བྱེད་པར་གཞལ་བའི་ཕྱིར། དེར་ཐལ། མངོན་སུམ་ཚད་མས་དེར་གཞལ་བའི་ཕྱིར། འདི་ལ་ཁྱབ་པ་ཡོད་པའི་རྒྱུ་མཚན་འོག་ཏུ་རྒྱས་པར་བཤད་པར་བྱའོ། །ཤེས་བསྐད་ཅིག་ཆ་མེད་དང་རྡུལ་ཕྲན་ཕྱོགས་

[024A]༄༅། །ཀྱི་ཆ་ཤས་མེད་པ་རང་མཚན་དུ་འདོད་པ་དང། བུམ་པ་རང་མཚན་མ་ཡིན་པར་འདོད་པའང་འགལ་ཏེ། ཤེས་པ་སྐད་ཅིག་ཆ་མེད་ཡིན་པ་དུ་མ་ཡོད་དམ་མེད། མེད་ན། འཇིག་རྟེན་གྱི་ཁམས་ན་ཤེས་པ་སྐད་ཅིག་ཆ་མེད་
གཅིག་ལས་མེད་པར་ཐལ་ལོ། །ཡོད་ན་ཤེས་པ་སྐད་ཅིག་ཆ་མེད་ཆོས་ཅན། ཁྱོད་སྤྱི་མཚན་ཡིན་པར་ཐལ། རང་གི་གསལ་བ་ལ་རྗེས་འགྲོ་བྱེད་པའི་ཕྱིར། ཁྱབ་གསལ་དངོས། མ་གྲུབ་ན། ཁྱོད་ཡིན་དུ་མ་ཡོད་པ་འབུད། ཁྱོད་ཡིན་དུ་མ་ཡོད་ཀྱང་རང་གི་
གསལ་བ་ལ་རྗེས་འགྲོ་བྱེད་པར་མི་འགྲུབ་ན། བུམ་པའང་རང་གི་གསལ་བ་ལ་རྗེས་འགྲོ་བྱེད་པར་གང་གིས་འགྲུབ་ལེགས་པར་སོམས་ཤིག་ཤེས་པ་སྐད་ཅིག་ཆ་མེད་ཡིན་ན། རང་མཚན་ཡིན་དགོས་ཞེས་སྨྲའི། ཤེས་པ་སྐད་ཅིག་ཆ་མེད་རང་
མཚན་ཡིན་ཅེས་མི་སྨྲའོ་ཞེ་ན། རང་མཚན་གྱི་མཚན་གཞི་འཛིན་པ་ན་བརྟག་པ་མཐའ་བཟུང་གི་ཚུལ་དུ་བྱེད་དགོས་པ་འདི་ནི། འགའ་ཞིག་དངོས་པོའི་མཚན་གཞི་བརྟག་པ་མཐའ་བཟུང་གི་ཚུལ་དུ་བྱེད་དགོས་པ་དང། ཚུལ་མཚུངས་པ་ཡིན་པས་
འོག་ཏུ་དགག་པར་བྱའོ། །གཉིས་པ་དངོས་པོ་སོགས་རྫས་སུ་མ་གྲུབ་པར་འདོད་པ་དགག་པ་ནི། བུམ་འཛིན་མངོན་སུམ་ཆོས་ཅན། ཁྱོད་དངོས་པོ་ཡིན་པར་ཐལ། ཁྱོད་ཀྱིས་བུམ་པ་མངོན་སུམ་དུ་མཐོང་བའི་ཕྱིར། མ་གྲུབ་ན། བུམ་པ་དང་དངོས་
པོ་རྫས་གཅིག་ཡིན་ན། ཁྱོད་ཀྱིས་བུམ་པ་མངོན་སུམ་དུ་མཐོད་ན། དངོས་པོ་མངོན་སུམ་དུ་མཐོང་དགོས་པ་འབུད། མ་ཁྱབ་ན། མངོན་སུམ་ཡིན་ན། དངོས་པོ་ཡིན་དགོས་པའི་གྲུབ་པའི་མཐའ་ཁྱོད་རང་ཡང་ཁས་ལེན་པ་དང་འགལ། འདོད་ན་

[024B] རྫས་གཅིག་ན། བུམ་འཛིན་མངོན་སུ་མ་ཆོས་ཅན། ཁྱོད་བུམ་འཛིན་མངོན་སུམ་སྐད་ཅིག་དང་པོ་དང་སྐྱེ་འགག་ཅིག་ཅར་བྱེད་པར་ཐལ། དེ་དང་རྫས་གཅིག་
ཡིན་པའི་ཕྱིར། འཁོར་གསུམ་ལ་ལན་མེད་དོ། །རྫས་ཐ་དད་ན། བུམ་འཛིན་མངོན་སུམ་སྐད་ཅིག་དང་པོ་ཆོས་ཅན། ཁྱོད་བུམ་འཛིན་མངོན་སུམ་མ་ཡིན་པར་ཐལ། དེ་དང་རྫས་ཐ་དད་ཡིན་པའི་ཕྱིར། ཡང་འཁོར་གསུམ་ལ་ལན་མེད་དོ། །ཤེས་བྱ་
ཆོས་ཅན། དངོས་པོ་དང་བུམ་བརྫས་གཅིག་ཡིན་ན། དངོས་པོའི་རྫས་དང་བུམ་པའི་རྫས་གཅིག་ཡིན་དགོས་པར་ཐལ། དེ་གཉིས་རྫས་གཅིག་ཡིན་ན་སྐྱེ་འགག་ཅིག་ཅར་བྱེད་དགོས་པའི་ཕྱིར། འདི་ལ་ཕྱོགས་འདི་ཁས་ལེན་པ་དག་ཁ་མཐུན་དུ་འདོད་
ལན་འདེབས་པར་བྱེད་དོ། །དེ་དག་ཐམས་ཅད་ཉོན་ཅིག། བ་ལང་དཀར་ཟལ་ཆོས་ཅན། ཁྱོད་ཀྱི་རིགས་དང་པ་ལང་ནག་སྒུར་གྱི་རིགས་གཅིག་ཡིན་པར་ཐལ། ཁྱོད་དང་དེ་གཉིས་རིགས་གཅིག་ཡིན་པའི་ཕྱིར། འདོད་ན། དེ་མ་ཡིན་པར་ཐལ། བ་ལང་
དཀར་ཟལ་མ་ཡིན་པ་ལས་ལོག་པའི་ལྡོག་པ་དེ་བ་ལང་དཀར་ཟལ་གྱི་རིགས་ཡིན། བ་ལང་ནག་སྒུར་གྱི་རིགས་མ་ཡིན་པའི་ཕྱིར། འདི་ལ་ལན་གདབ་པར་ནུས་པའི་མཁས་པ་ཡོད་ན། ཁོ་བོས་སྟོང་གདགས་པར་བྱའོ། །ཤེས་བྱ་ཆོས་ཅན། རྩོལ་
བྱུང་གི་དངོས་པོ་དང། རྩོལ་མ་བྱུང་གི་དངོས་པོ་གཉིས་བདག་གཅིག་ཏུ་འབྲེལ་བར་ཐལ། རྩོལ་བྱུང་གི་དངོས་པོ་ཡང་མི་རྟག་པ་ལ་བདག་གཅིག་ཏུ་འབྲེལ། རྩོལ་མ་བྱུང་གི་དངོས་པོ་ཡང་མི་རྟག་པ་ལ་བདག་གཅིག་ཏུ་འབྲེལ་བའི་ཕྱིར། མ་ཁྱབ་

[025A]༄༅། །ན། བུམ་པ་ཡང་དངོས་པོ་དང་རྫས་གཅིག། ཀ་བ་ཡང་དངོས་པོ་དང་རྫས་གཅིག་ན། ཀ་བུམ་རྫས་གཅིག་དགོས་པ་འབུད་འདོད་ན། ཀ་བུམ་རྫས་མི་གཅིག་པ་འབུད། མ་གྲུབ་ན། རྩོལ་བྱུང་གིས་དུང་སྒྲ་མི་རྟག་པར་སྒྲུབ་
པའི་རྟགས་ཆོས་བདག་གཅིག་ཏུ་འབྲེལ་བར་འདོད་པ་དང་འགལ། བུམ་འཛིན་མངོན་སུམ་ཆོས་ཅན། སྤྱི་འཛིན་གྱི་བློར་ཐལ། བུམ་པ་མཐོང་བའི་བློ་ཡིན་པའི་ཕྱིར། འདོད་ན་དངོས་སུ་འབུད། མ་ཁྱབ་ན། བུམ་པ་སྤྱི་ཡིན་པ་འབུད། མ་གྲུབ་ན། བུམ་
པ་ལ་སྒྲུབ་འཇུག་གི་བློ་ཡིན་པ་འབུད། བུམ་པ་སྐྱི་ཡིན་པ་ལ་བུམ་འཛིན་མངོན་སུམ་གྱིས་བུམ་པ་མཐོང་ན། སྤྱི་འཛིན་གྱི་བློ་ཡིན་པས་ཁྱབ་མི་དགོས་ན། དངོས་པོ་སྤྱི་ཡི་ན་ན་བུམ་འཛིན་མངོན་སུམ་གྱིས་དངོས་པོ་མཐོང་ན་སྤྱི་འཛིན་གྱི་བློ་ཡིན་
དགོས་པ་འབུད་དོ། །གཞན་ཡང་རྫས་གཅིག་ན་གཅིག་ཡིན་དགོས་པར་འདོད་པ་ནི། སྒྲ་དང་སྒྲའི་མི་རྟག་པ་སོགས་རྫས་གཅིག་པ་རྣམས། རང་འཛིན་མངོན་སུམ་གྱིས་གཅིག་ཏུ་དམིགས་པའི་ཕྱིར་དང། སློ་མ་འཁྲུལ་པས་གཅིག་ཏུ་དམིགས་
ན་གཅིག་ཡིན་དགོས་པའི་ཕྱིར་སྙམ་པ་འབའ་ཞིག་སྒྲུབ་བྱེད་ཀྱི་མཐར་ཐུག་པར་ཟད་མེད། འདི་ནི་བློ་མ་འཁྲུལ་བས་གཅིག་ཏུ་དམིགས་པ་དང། ཐ་དད་དུ་མ་དམིགས་པ་མ་ཕྱེད་པ་ཡིན་ཏེ། སྒྲ་འཛིན་ཉན་ཤེས་ཀྱིས་སྒྲ་དང་སྒྲའི་མི་རྟག་པ་ཐ་
དད་དུ་མ་དམིགས་པ་ཡིན་གྱི། གཅིག་ཏུ་དམིགས་པ་མ་ཡིན་ནོ། །སྒྲ་འཛིན་ཉན་ཤེས་ཀྱིས་སྒྲ་དང་སྒྲའི་མི་རྟག་པ་ཐ་དད་དུ་མ་དམིགས་པས་གཅིག་དུ་དམིགས་དགོས་ན། སྒྲ་བདག་ཡོད་དུ་དམིགས་པར་ཐལ། སྒྲ་བདག་མེད་དུ་མ་དམིགས་

[025B] །སྒྲའི་སྟེང་གི་བདག་མེད་སྒྲའི་རྫས་ཡིན་ན། ཉན་ཤེས་ཀྱིས་སྒྲ་དམིགས་པ་ན་སྒྲའི་བདག་མེད་དམིགས་དགོས་ཀྱང། རྫས་མ་ཡིན་པས་བདག་མེད་པར་མ་དམིགས་པ་ཡིན་ལ། དེའི་ཕྱིར་བདག་མེད་པར་མ་དམིགས་ཀྱང་བདག་ཡོད་
པར་དམིགས་མི་དགོས་སོ། །ཞེ་ན། འདིར་ཡང་སྒྲ་དང་མི་རྟག་པ་ཐ་དད་ཡིན་པའི་ཆ་རྫས་སུ་གྲུབ་ན་ཉན་ཤེས་ཀྱིས་དེ་གཉིས་ཐ་དད་དུ་མ་དམིགས་ན། གཅིག་ཏུ་དམིགས་དགོས་ཀྱང། དེ་རྫས་སུ་མ་གྲུབ་པས་ཉན་ཤེས་ཀྱིས་མ་དམིགས་པ་ཡིན་ནོ་ཞེས་བརྗོད་
པར་བྱའོ། །ཐ་དད་ཡིན་པའི་ཆ་རྫས་སུ་མ་གྲུབ་པའི་རྒྱུ་མཚན་ཅི་ཡིན་ཅེ་ན། སྒྲ་དང་མི་རྟག་པའི་ཐ་དད་རྫས་སུ་གྲུབ་ན་སྒྲ་དང་མི་རྟག་པའི་ཐ་དད་བདེན་པར་གྲུབ་དགོས་པས། དེ་གཉིས་བདེན་པའི་ཐ་དད་དུ་འགྱུར་ལ། དེ་ལྟར་ན་དེ་གཉིས་རྫས་ཐ་དད་དུ་འགྱུར་
བའི་ཕྱིར་རོ། །སྒྲ་ཡང་རྫས་སུ་གྲུབ། མི་རྟག་པ་ཡང་རྫས་སུ་གྲུབ། སྒྲ་དང་མི་རྟག་པ་ཐ་དད་ཀྱང་ཡིན་ན། དེ་གཉིས་ཐ་དད་ཡིན་པའི་ཆ་རྫས་སུ་མ་གྲུབ་པར་འགལ་ལོ་ཞེ་ན། འོ་ན། སྒྲ་སྐད་ཅིག་ཆ་མེད་དང་མི་རྟག་པ་སྐད་ཅིག་ཆ་མེད་ཀྱི་བདག་མེད་ཡིན་ན། རྫས་སུ་
གྲུབ་དགོས་པར་ཐལ། དེ་གཉིས་ཡིན་ན་རྫས་སུ་གྲུབ་དགོས་ཤིང། དེ་གཉིས་ཡིན་ན་བདག་མེད་ཡིན་དགོས་པའི་ཕྱིར། ལན་མེད་དོ། །དེས་ན། སྒྲ་དང་མི་རྟག་པ་རྫས་སུ་གྲུབ་ཅིང། དེ་གཉིས་ཐ་དད་ཡིན་ཀྱང། དེ་གཉིས་ཐ་དད་ཡིན་པའི་ཆ་དེ་གཉིས་ཀྱི་རྫས་མ་
ཡིན་པའི་ཕྱིར། དེ་གཉིས་ཐ་དད་དུ་མངོན་སུམ་གྱིས་དམིགས་མི་དགོས་པ་ཡིན་ན། གལ་ཏེ། དེ་གཉིས་ཐ་དད་ཡིན་པའི་ཆ་རྫས་སུ་མ་གྲུབ་ན། དེ་གཉིས་ཐ་དད་ཡིན་པ་རྟོག་པས་བཏགས་པ་ཙམ་དུ་འགྱུར་བས། དེ་གཉིས་ཐ་དད་ཡིན་པ་མི་འཐད་པར་འགྱུར་

[026A]༄༅། །རོ་ཞེ་ན། འོ་ན། ཤེས་བྱ་ཆོས་ཅན། ཀུན་རྫོབ་ཡིན་ན་གཞི་མ་གྲུབ་པས་ཁྱབ་པར་ཐལ། རྟོག་པས་བཏགས་པ་ཙམ་ཡིན་ན་ཚད་མས་གནོད་པ་འབབ་པའི་ཕྱིར་རོ། །མ་གྲུབ་ན། ཐ་དད་ཡིན་པ་རྟོག་པས་བཏགས་པ་ཙམ་ཡིན་ན། ཐ་དད་ཡིན་
པ་མི་འཐད་དགོས་པ་འབུད་དོ། །བུམ་འཛིན་མངོན་སུམ་བུམ་པ་ལ་སྒྲུབ་འཇུག་ཡིན་པའི་རྒྱུ་མཚན་གྱིས་བུམ་པ་དང་དངོས་པོ་རྫས་གཅིག་ཡིན་ན། དེས་དངོས་པོ་ཡང་མཐོང་དགོས་ཞེས་སྨྲ་བ་ཡང། དེ་ཕྱིར་དངོས་པོ་མཐོང་བ་ཡིས། །ཡོན་ཏན་མཐའ་དག་མཐོང་བ་ཉིད། །
ཅེས་པའི་གཞུང་གི་དོན་རྟོགས་པའི་བློ་གྲོས་མེད་པར། སྒྲ་སྤྱི་ཙམ་གྱི་རྗེས་སུ་འབྲངས་པའི་བབ་ཅོལ་ཏེ། ཐོགས་བཅས་ཀྱི་གཟུགས་སྐད་ཅིག་ཆ་མེད་ཡིན་པ་ཡོད་དམ་མེད། མེད་ན་བུམ་གཟུགས་སྐད་ཅིག་ཆ་མེད་ཡིན་པ་ཡོད་པ་འབུད། ཡོད་ན། དེ་དང་
དེ་ལ་ཡོད་པའི་ཐོགས་པའི་རེག་བྱ་གཉིས་རྫས་གཅིག་གམ་ཐ་དད། ཐ་དད་ན། རང་གི་ཡན་ལག་ལས་རྫས་ཐ་དད་པའི་ཡན་ལག་ཅན་མི་སྲིད་པ་འབུད། རྫས་གཅིག་ཡིན་ན། དེ་འཛིན་མིག་ཤེས་ཀྱིས་དེའི་རེག་བྱ་ཡང་མཐོང་བར་ཐལ། དེ་དེ་
ལ་སྒྲུབ་འཇུག་ཡིན་པ་གང་ཞིག་དེ་དང་དེའི་རེག་བྱ་རྫས་གཅིག་ཡིན་པའི་ཕྱིར། འཁོར་གསུམ་ཁས་སོ། །ཡང་རྣམ་རིག་པའི་དབང་དུ་བྱས་ན། སྔོན་འཛིན་མིག་ཤེས་ཀྱི་འཛིན་རྣམ་ཆོས་ཅན། ཁྱོད་ཀྱིས་སྔོན་པོ་དངོས་སུ་བཟུངས་བར་ཐལ། སྔོན་འཛིན་
མིག་ཤེས་ལ་དངོས་སུ་སྒྲུབ་འཇུག་གང་ཞིག་སྔོན་འཛིན་མིག་ཤེས་དང་སྔོན་པོ་རྫས་གཅིག་ཡིན་པའི་ཕྱིར། འདོད་ན། སྔོན་འཛིན་མིག་ཤེས་དང་དེའི་འཛིན་རྣམ་གཉིས་ལ་རང་རིག་གཞན་རིག་གི་ཁྱད་པར་མེད་པར་ཐལ་བའི་སྐྱོན་འབྱུང་ཞིང། འཛིན་རྣམ་

[026B] རྣམ་པ་ཤར་ན་སྔོན་འཛིན་མིག་ཤེས་ལ་ཤར་བའི་སྔོན་པོའི་རྣམ་པ་དང། དེའི་འཛིན་རྣམ་ལ་ཤར་བའི་སྔོན་པོའི་རྣམ་པ་གཉིས་གཅིག་ཡིན་ནམ། ཐ་དད་ཡིན། གཅིག་ཡིན་ན། སྔོན་
འཛིན་མིག་ཤེས་དང་དེའི་འཛིན་རྣམ་ཡང་གཅིག་ཡིན་པར་ཐལ་ལོ། །ཐ་དད་ཡིན་ན། སྐྱེས་བུ་གཅིག་གིས་སྔོན་པོ་གཅིག་ལ་མིག་ཤེས་ཀྱིས་བལྟས་པ་ན་སྔོན་པོའི་རྣམ་པ་ཐ་དད་པ་གཉིས་ཅིག་ཅར་འབྱུང་བར་ཐལ་ལོ། །མདོ་སེམས་གང་གི་དབང་དུ་བྱས་ཀྱང་
རྫས་གཅིག་ཡིན་ན་གཅིག་ཡིན་པས་ཁྱབ་པར་འདོད་པ་ལ། སྐྱོན་འདི་ཡང་ཡོད་དེ། མིག་ཤེས་ཀྱི་འཛིན་རྣམ་ཆོས་ཅན། དེའི་གཟུང་རྣམ་དང་གཅིག་ཡིན་པར་ཐལ། །རྫས་གཅིག་ཡིན་པའི་ཕྱིར། འདོད་ན། རང་རིག་དང་གཞན་རིག་ཀྱང་གཅིག་ཡིན་པར་ཐལ་ལོ་
མ་གྲུབ་ན། དེ་དེ་ལ་རང་རིག་མངོན་སུམ་མ་ཡིན་པར་ཐལ་ལོ། །དེས་ན། དོན་གྱི་རང་གི་ངོ་བོ་གཅིག་ཅེས་སོགས་དང། དེ་ཕྱིར་དངོས་པོ་མཐོང་བ་ཡིས། །ཞེས་སོགས་ཀྱི་དོན་ནི། ཆོས་དེ་དང་གྲུབ་བདེ་དབྱེར་མེད་ཀྱི་རྫས་གཅིག་ཡིན་ན། ཆོས་དེ་མཐོང་བའི་མངོན་སུམ་
གྱིས་མཐོང་བས་ཁྱབ་ཅེས་པའི་དོན་ཡིན་ནོ། །དེའི་ཕྱིར། ཁྱད་པར་ཆ་ཤས་རྣམ་སྤངས་པ། །མངོན་སུམ་གྱིས་ནི་བཟུངས་པ་ལའང། །ཞེས་དང། རང་འགྲེལ་དུའང། དེ་ཕྱིར་དངོས་པོ་མཐོང་བ་ཡིས། །ཡོན་ཏན་མཐའ་དག་མཐོང་བ་ཉིད། །ཅེས་པའི་སྒྲུབ་བྱེད་དུ། ཆ་ཤས་མེད་
པ་ལ་ཕྱོགས་གཅིག་མཐོང་བ་མི་རུང་བའི་ཕྱིར་རོ། །ཞེས་གསུངས་པ་ཡིན་ནོ། །གཞན་ཡང་ཆོས་དེ་དང་རྫས་གཅིག་ཡིན་ན་ཆོས་དེ་དང་ཆ་མེད་གཅིག་ཡིན་དགོས་པར་ཐལ། ཆོས་དེ་དང་རྫས་གཅིག་ཡིན་ན་ཆོས་དེ་དང་གཅིག་ཡིན་དགོས་པའི་ཕྱིར། ཁྱབ་སྟེ། ཆོས་

[027A]༄༅། །དེ་དང་ཆ་ཐ་དད་ཡིན་ན་ཆོས་དེ་དང་གཅིག་ཡིན་པར་འགལ་བའི་ཕྱིར་རོ། །འདོད་ན། རྣམ་རིག་པའི་དབང་དུ་བྱས་ན། སྔོན་འཛིན་མིག་ཤེས་དང་སྔོན་པོ་ཡང་ཆ་མེད་གཅིག་ཏུ་འགྱུར་བས། སྔོན་འཛིན་མིག་ཤེས་ལ་སྔོན་པོ་རྒྱང་
ཆད་དུ་སྣང་བ་བཞིན་དུ་སྔོན་འཛིན་མིག་ཤེས་ཀྱང་རྒྱང་ཆད་དུ་སྣང་བར་ཐལ་ལོ། །མདོ་སེམས་གང་གི་དབང་དུ་བྱས་ཀྱང། རྟོག་པ་དང་དེ་མྱོང་རང་རིག་མངོན་སུམ་ཆ་མེད་གཅིག་ཏུ་ཐལ། དེ་གཉིས་རྫས་གཅིག་ཡིན་པའི་ཕྱིར། འདོད་ན། རྟོག་པ་བཞིན་དུ་
དེ་མྱོང་རང་རིག་མངོན་སུམ་ལ་ཡང་སྒྲ་དོན་དངོས་སུ་སྣང་བར་ཐལ་ལོ། །འདོད་ན། མངོན་སུམ་མ་ཡིན་པར་ཐལ་ལོ། །གཞན་ཡང་བུམ་པ་ཆོས་ཅན། བུམ་པའི་གཟུགས་རྫས་སུ་གྲུབ་པར་ཐལ། ཁྱོད་རྫས་གྲུབ་འགོག་པ་ན་བུམ་གཟུགས་དང་རྫས་གཅིག་
གམ། ཐ་དད་བརྟགས་ནས་འགོག་རིགས་པའི་ཕྱིར། ཁྱབ་པ་ཚད་མས་གྲུབ། རྟགས་གསལ་དངོས་སུ་ཁས་བླངས་སོ། །གཞན་ཡང་བུམ་པ་དང་བུམ་པའི་གཟུགས་སོགས་རྫས་གཅིག་ན། བུམ་པ་ལ་ཡོད་པའི་རྡུལ་རྫས་བརྒྱད་པོ་རྫས་གཅིག་
ཏུ་འགྱུར་ཞེས་ཁས་བླངས་པས་ནི། བུམ་པའི་གཟུགས་སོགས་བུམ་པའི་རྫས་སུ་ཁས་བླངས་པ་ཡིན་པས། བུམ་གཟུགས་རྫས་སུ་མ་གྲུབ་པར་འདོད་པ་དང་དངོས་སུ་འགལ་བ་ཡིན་ནོ། །བུམ་པ་ཕྱིའི་བེམ་པོར་ཁས་ལེན་པ་དང། བུམ་པ་དངོས་
མེད་དུ་ཁས་ལེན་པ་ཡང་ནང་འགལ་བའི་ཁུར་ཆེན་ཡིན་ནོ། །བུམ་པ་དེ་གསེར་བུམ་གྱི་རྫས་སུ་མ་གྲུབ་ན། གསེར་བུམ་དང་རྫས་གཅིག་ཡིན་པར་འགལ་ཞེས་པ་ལ་ནི། རྫ་བུམ་ཆོས་ཅན། གསེར་བུམ་

[027B] གསེར་བུམ་དང་རིགས་གཅིག་ཡིན་པའི་ཕྱིར། ཅེས་པའི་ཐལ་བ་མཚུངས་ལ། དེ་དང་རྫས་གཅིག་ཡིན་ཀྱང། དེའི་རྫས་ཡིན་མི་དགོས་པའི་རྒྱུ་མཚན་བཤད་ཟིན་ཏོ། །བུམ་པ་ད་ལྟར་བའི་རྫས་ཡིན་ན། འདས་མ་འོངས་ཀྱི་བུམ་གསལ་ལ་
རྗེས་འགྲོ་མི་བྱེད་པར་འགྱུར། ཞེས་པ་ཡང་སྐྱོན་མིན་ཏེ། འདས་མ་འོངས་ཀྱི་བུམ་པ་ཞེས་པ། འདས་པ་ཡིན་པའི་བུམ་པ་དང། མ་འོངས་པ་ཡིན་པའི་བུམ་པ་ལ་ཟེར་བ་ཡིན་ན། དེ་ལྟ་བུ་གཞི་མ་གྲུབ་པའི་ཕྱིར་དང། ཁ་སང་ལྟ་བུ་ལ་འདས་པའི་དུས་སུ་བྱས་ནས་དེའི་
དུས་ན་ཡོད་པའི་བུམ་པ་ཡིན་པ་ལ་འདས་པའི་བུམ་པ་ཞེས་ཟེར་བ་ཡིན་ན། དེ་ལྟ་བུའི་བུམ་པ་ད་ལྟར་བའི་བུམ་པ་ཡིན་པས། དེ་ལ་རྗེས་འགྲོ་བྱེད་པ་དང་ད་ལྟར་བའི་རྫས་ཡིན་པ་མི་འགལ་བའི་ཕྱིར་རོ། །བུམ་པ་འགགས་ན་བུམ་པ་འགགས་རྗེས་སུ་སྐྱེས་པའི་
གསེར་བུམ་སྤྱི་མེད་དུ་འགྱུར། ཞེས་པའང་སྐྱོན་མིན་ཏེ། བུམ་པ་ཆོས་ཅན། ཁྱོད་འགགས་ན་ཁྱོད་འགགས་རྗེས་སུ་སྐྱེས་པའི་གསེར་བུམ་སྤྱི་མེད་དུ་འགྱུར་དགོས་པ་མ་ཡིན་པར་ཐལ། ཁྱོད་འགགས་ཀྱང་ཁྱོད་འགགས་རྗེས་སུ་སྐྱེས་པའི་བུམ་པ་དེ་
ཁྱོད་འགགས་རྗེས་སུ་སྐྱེས་པའི་གསེར་བུམ་ལ་རྗེས་སུ་འགྲོ་བའི་ཕྱིར་རོ། །བུམ་པ་འགགས་རྗེས་སུ་སྐྱེས་པའི་བུམ་པ་མི་སྲིད་དོ་ཞེ་ན། འོ་ན་དངོས་པོ་ད་ལྟར་བ་འགགས་རྗེས་སུ་སྐྱེས་པའི་དངོས་པོ་ད་ལྟར་བ་མི་སྲིད་པར་འགྱུར་རོ། །ཡི་གེ་རྫས་
གྲུབ་འགོག་པའི་རིགས་པ་ཡང་མི་འཐད་དེ། ཚེས་གཅིག་ཡིན་པ་རྫས་སུ་གྲུབ་བམ། མ་གྲུབ། གྲུབ་ན། དེའི་སྔ་དྲོ་དང་གུང་དང་ཕྱི་དྲོ་དང་རྫས་གཅིག་ཐ་དད་གང་རུང་ཡིན་དགོས་ལ། དེ་ལྟ་ན། དེའི་སྔ་དྲོ་ཞིག་པའི་དུས་ན་དེ་ཞིག་གམ་མ་ཞིག་ཞིག་ན་ཕྱི་དྲོ་སོགས་དང་

[028A]༄༅། །རྫས་གཅིག་དང་ཐ་དད་གང་ཡང་མ་ཡིན་པར་ཐལ། ཕྱི་དྲོའི་དུས་ན་ཁྱོད་རྫས་སུ་མ་གྲུབ་པའི་ཕྱིར། འཁོར་གསུམ་མོ། །མ་ཞིག་ན་ཕྱིས་ཀྱང་མི་འཇིག་པར་ཐལ། སྔར་མ་ཞིག་པའི་ཕྱིར། འཁོར་གསུམ་མོ། གཞན་
ཡང་ཕྱིས་ཀྱང་མི་འཇིག་པར་ཐལ། སྔར་མ་ཞིག་པའི་ཕྱིར། ཅེས་པ་ནི། བུམ་གཟུགས་སྐད་ཅིག་ཆ་མེད་ཡིན་ན་དངོས་པོ་ཡིན་དགོས་པར་འདོད་པ་ལའང་མཚུངས་ཏེ། དེ་ཆོས་ཅན། ཁྱོད་ཕྱིས་ཀྱང་མི་འཇིག་པར་ཐལ། སྔར་མ་ཞིག་པའི་ཕྱིར། ཁྱབ་པ་
དངོས། འདོད་ན། དངོས་པོ་མ་ཡིན་པར་ཐལ། དེའི་ཕྱིར། འཁོར་གསུམ་དངོས། མ་གྲུབ་ན། དངོས་པོ་མ་ཡིན་པར་ཐལ། འདས་པ་ཡིན་པའི་ཕྱིར། འཁོར་གསུམ་ལ་ལན་མེད་དོ། །ཚེས་གཅིག་ཡིན་པ་རྫས་སུ་མ་གྲུབ་ན། ཟླ་བ་དང་ལོ་དང་བསྐལ་པ་
སོགས་རྫས་སུ་མ་གྲུབ་དགོས་པས། བསྐལ་པ་གྲངས་མེད་གསུམ་དུ་ཚོགས་བསགས་ནས་འཚང་རྒྱ་བ་མི་སྲིད་པར་ཐལ། །གཞན་ཡང་ཡི་གེ་རྫས་སུ་མ་གྲུབ་པ་ལ་གནོད་བྱེད་མང་དུ་ཡོད་མོད། འོག་ཏུ་བསྟན་པར་བྱའོ། །རགས་པ་ཡིན་ན་རྫས་སུ་
མ་གྲུབ་པས་ཁྱབ་པར་འདོད་པའང་མི་འཐད་དེ། སྔོན་པོ་ཆོས་ཅན། ཁྱོད་རྫས་སུ་མ་གྲུབ་པར་ཐལ། རགས་པ་ཡིན་པའི་ཕྱིར། འདོད་ན། སྔོན་འཛིན་མིག་ཤེས་སྐད་ཅིག་ཆ་མེད་ཡིན་ན། སྔོན་པོ་དམིགས་རྐྱེན་དུ་བྱས་པ་ལས་སྐྱེ་དགོས་པར་འདོད་
པ་དང་འགལ། རྟགས་མ་གྲུབ་ན། དེར་ཐལ། ཕྱི་རོལ་གྱི་དོན་གང་ཞིག་རྡུལ་ཕྲ་རབ་མ་ཡིན་པའི་ཕྱིར། རྡུལ་ཕྲ་རབ་མ་ཡིན་པར་ཐལ། རང་གི་བདག་ཉིད་དུ་གྱུར་པའི་རང་མིན་ཆ་ཤས་ཐ་དད་པ་དུ་མའི་ཚོགས་པ་ཡིན་པའི་ཕྱིར། གཞན་ཡང། སྔོན་

[028B] སྔོན་པོ་ཆོས་ཅན། ཁྱོད་རྟོག་པས་བཏགས་པ་ཙམ་དུ་ཐལ། གཞལ་བྱ་གང་ཞིག་རྫས་སུ་མ་གྲུབ་པའི་ཕྱིར། འདོད་ན། དོན་རིག་མ་འཁྲུལ་པ་ལ་ཁྱོད་ཀྱི་རྣམ་པ་དངོས་སུ་ཤར་བ་མི་སྲིད་པར་ཐལ། ཁྱོད་རྟོག་པས་བཏགས་པ་ཙམ་
ཡིན་པའི་ཕྱིར། འདོད་ན། སྔོན་འཛིན་མིག་ཤེས་ཡིན་པ་མི་སྲིད་པར་ཐལ། དོན་རིག་མ་འཁྲུལ་པ་ལ་སྔོན་པོའི་རྣམ་པ་དངོས་སུ་ཤར་བ་མི་སྲིད་པའི་ཕྱིར་རོ། །ཤེས་བྱ་ཆོས་ཅན། ཚུར་མཐོང་གི་དོན་རིག་མངོན་སུམ་གྱི་དངོས་ཀྱི་གཞལ་བྱ་ཡིན་ན་རྫས་སུ་གྲུབ་པར་
འགལ་བར་ཐལ། རགས་པ་ཡིན་ན་རྫས་སུ་མ་གྲུབ་པས་ཁྱབ། རྡུལ་ཕྲན་ཆ་མེད་ཚུར་མཐོང་གི་མངོན་སུམ་གྱིས་དངོས་སུ་འཇལ་བ་མི་སྲིད་པའི་ཕྱིར། རྟགས་སྔ་མཁས་བླངས་སོ། །ཕྱི་མ་མ་གྲུབ་ན། དུས་མཐའི་སྐད་ཅིག་མ་མངོན་སུམ་དུ་རྟོགས་པའི་སོ་སོ་སྐྱེ་བོ་
ཡོད་པར་ཐལ་ལོ། །འདོད་ན། རྟག་འཛིན་གྱི་སྒྲོ་འདོགས་ཀྱི་ས་བོན་བཅོམ་པའི་སོ་སྐྱེ་ཡོད་པར་ཐལ་ལོ། །འདོད་ན། སོ་སྐྱེ་དང་འཕགས་པའི་གཞི་མཐུན་ཡོད་པར་ཐལ་ལོ། །གཞན་ཡང། ཆོས་རྣམས་རྨི་ལམ་འདྲ་བའི་ཕྱིར། ཅེས་སོགས་ཀྱི་སྐབས་སུ་དབུ་མ་པས་
ཆོས་ཐམས་ཅད་རྨི་ལམ་དང་འདྲ་བར་བདེན་པའི་རང་བཞིན་མེད་པར་ཁས་བླངས་པ་ལ། དོན་སྨྲ་བས། ཉིན་པར་གཉིད་སད་པའི་དུས་སུ་མངོན་ཞེན་དྲག་པོས་བསགས་པའི་དགེ་སྡིག་གི་ལས་ངེས་ཀྱང་འབྲས་བུ་བདེ་སྡུག་མི་སྐྱེད་པར་ཐལ། ལས་འབྲས་དེ་དག་
བདེན་པའི་རང་བཞིན་མེད་པའི་ཕྱིར། ཅེས་འཕངས་པའི་ཐལ་བ་དེ། དབུ་མ་པས་དོན་སྨྲ་བ་ལ་བཟློག་ནས་འཕངས་ན། དོན་སྨྲ་བས་འཁོར་གསུམ་ག་དངོས་སུ་ཁས་ལེན་པར་ཐལ། ཐལ་བ་དེའི་གསལ་བ་ཚད་བསལ་ཡིན་པ་གང་ཞིག་ཁྱབ་པ་ཚད་མས་གྲུབ་

[029A]༄༅། །པར་དོན་སྨྲ་བ་རང་གིས་དངོས་སུ་ཁས་བླངས་པ་ཡིན་ལ། རྟགས་ཀྱང་ཁྱོད་ལྟར་ན། ཚད་གྲུབ་བྱེད་པ་དོན་སྨྲ་བ་གཉིས་ཀྱི་རྩ་བའི་གྲུབ་མཐའ་ཡིན་པའི་ཕྱིར། རང་གི་རྩ་བའི་གྲུབ་མཐའ་དེ་མ་དོར་བཞིན་དུ་དེ་ལ་རང་ཉིད་ཀྱིས་སུན་འབྱིན་
འཕེན་པའི་དོན་སྨྲ་བ་གཉིས་པོ་དེ་གང་ན་བཞུགས་གཟིགས་རྒྱ་དང་ལྡན་པ་ཁྱོད་ཀྱིས་སྟོན་ཅིག་དེས་ན། རགས་པ་དང་རྒྱུན་ལ་བཞག་པའི་ལས་འབྲས་དེ་དག་དོན་དམ་པར་ཡོད་པར་རང་གི་རྩ་བའི་གྲུབ་མཐའ་ལ་ཁས་ལེན་པས། དེ་དག་བདེན་མེད་དུ་ཁས་ལེན་
པའི་དབུ་མ་པ་ལ་ཐལ་བ་འཕེན་པ་ཡིན་ནོ། །འོ་ན། འགྲེལ་པ་དོན་གསལ་དུ་དོན་སྨྲ་བའི་འདོད་པ་བརྗོད་པ་ན། དོན་དམ་པར་གསད་བྱ་གསོད་བྱེད་སོགས་མེད་པར་བཤད་པ་དང་འགལ་ལོ་ཞེ་ན། དེ་ནི་དོན་དམ་དཔྱོད་བྱེད་ཀྱི་ཚད་མ་བློ་མ་འཁྲུལ་བ་ལ་དོན་དམ་
ཞེས་པའི་སྒྲ་བཤད་ནས་དེའི་གཟུང་ངོར་རགས་རྒྱུན་དང་བྱ་བྱེད་སོགས་ཀྱི་ལྡོག་པ་མི་སྲིད་པར་སྟོན་པ་ཡིན་ནོ། །དེའི་རྒྱུ་མཚན་ཡང། གསད་བྱ་གསོད་བྱེད་དང། བསྐྱེད་བྱ་སྐྱེད་བྱེད་དང། རགས་རྒྱུན་སོགས་ཀྱི་ལྡོག་པ་ནི། སྐད་ཅིག་སྔ་ཕྱི་དང་དུས་སྔ་ཕྱི་དང་ཡན་
ལག་དུ་མ་ཆ་ཤས་སུ་ལྡན་པའི་ཆ་ཅན་ལ་འཇོག་དགོས་ལ། བློ་མ་འཁྲུལ་བ་ལ་ཆ་བཅས་དངོས་སུ་སྣང་མི་སྲིད་པའི་ཕྱིར་རོ། །འོ་ན། །སྔོན་པོ་རགས་པར་འདོད་པ་དང། སྔོན་པོ་སྔོན་འཛིན་མིག་ཤེས་ལ་དངོས་སུ་སྣང་བར་འདོད་པ་དང། བློ་མ་འཁྲུལ་པ་ལ་ཆ་བཅས་
སུ་དངོས་སུ་སྣང་མི་སྲིད་པར་འདོད་པ་རྣམས་འགལ་ལོ་ཞེ་ན། མི་འགལ་ཏེ། སྔོན་པོ་རགས་པ་ཡིན་ཅིང་སྔོན་པོ་སྔོན་འཛིན་མིག་ཤེས་ལ་དངོས་སུ་སྣང་བ་ཡིན་ཀྱང། སྔོན་པོ་རགས་པ་ཡིན་པར་སྔོན་འཛིན་མིག་ཤེས་ལ་སྣང་བ་མ་ཡིན་པའི་ཕྱིར། དེའི་རྒྱུ་

[029B] སྔོན་པོ་སྔོན་འཛིན་མིག་ཤེས་ལ་ཆ་བཅས་སུ་སྣང་ན། སྔོན་པོ་དང་སྔོན་པོའི་ཆ་ཤས་རྣམས་སྔོན་འཛིན་མིག་ཤེས་ལ་ཐ་དད་དུ་སྣང་དགོས་ལ། དེ་ལྟར་ན་སྔོན་པོ་དང་སྔོན་པོའི་ཆ་ཤས་རྣམས་རྫས་ཐ་དད་ཡིན་པར་ཐལ་བའི་ཕྱིར་རོ། །རགས་པ་རྫས་
གྲུབ་ཁས་ལེན་པ་འགའ་ཞིག་དབང་ཤེས་ལ་རགས་པའི་རྣམ་པ་སྣང་བར་ཁས་ལེན་པ་དག་ཀྱང་གནོད་བྱེད་དེ་དང་དུ་ལོངས་ཤིག་དེས་ན། སྔོན་པོ་རགས་པ་ཡིན་ཅིང། སྔོན་པོ་སྔོན་འཛིན་མིག་ཤེས་ལ་དངོས་སུ་སྣང་ཡང། སྔོན་པོས་སྔོན་འཛིན་མིག་ཤེས་ལ་
རགས་པའི་རྣམ་པ་ཡང་མ་གཏད་ལ། རྡུལ་ཕྲན་གྱི་རྣམ་པ་ཡང་མ་གཏད་ཀྱིས། དེ་གཉིས་གང་གིས་ཀྱང་ཁྱད་པར་དུ་མ་བྱས་པར་སྔོན་པོ་ཡིན་པའི་རྣམ་པ་ཙམ་ཞིག་དངོས་སུ་གཏད་པ་ཡིན་ནོ། །དེས་ན། དབང་ཤེས་རྣམས་སྐྱེ་མཆེད་ཀྱི་རང་གི་མཚན་ཉིད་ཀྱི་
ཡུལ་ཅན་ཡིན་གྱི་རྫས་ཀྱི་རང་གི་མཚན་ཉིད་ཀྱི་ཡུལ་ཅན་མ་ཡིན་པར་བཤད་པའི་དོན་ཀྱང་འདི་ཡིན་ཏེ། སྔོན་པོ་ཡིན་པའི་ཆ་དེ་སྔོན་པོའི་སྐྱེ་མཆེད་ཀྱི་རང་གི་མཚན་ཉིད་ཡིན་པའི་ཕྱིར་ཏེ། སྔོན་པོ་སྔོན་པོ་ཡིན་པའི་ཆ་ནས་གཟུཌ་ཀྱི་སྐྱེ་མཆེད་ཡིན་པའི་ཕྱིར་རོ། ཁ་ཅིག་
རགས་པ་ཡིན་ན། རྫས་སུ་མ་གྲུབ་པས་ཁྱབ་པར་ཁས་བླངས་ནས། རྡུལ་ཕྲན་ཡིན་ན་ཚུར་མཐོང་གི་མངོན་སུམ་ལ་དངོས་སུ་སྣང་དུ་མི་རུང་བ་དང། དབང་ཤེས་ཡིན་ན་ཕྱི་རོལ་རང་མཚན་དངོས་ཡུལ་དུ་བྱེད་པས་ཁྱབ་པར་ཡང་ཁས་ལེན་པ་དག་སྣང་སྟེ་
འདི་ནི་ནང་འགལ་ངོ་མི་ཤེས་པར་ཟད་དེ། ཤེས་བྱ་ཆོས་ཅན། རགས་པ་དང་རྡུལ་ཕྲན་གང་ཡང་མ་ཡིན་པའི་ཕྱི་དོན་རྫས་སུ་གྲུབ་པར་ཐལ། དེའི་ཕྱིར། འདོད་ན། རགས་པ་དང་རྒྱུན་ཡིན་པའི་རྫས་སུ་གྲུབ་པ་མི་སྲིད་པ་འབུད་དོ། །ཁ་ཅིག་དབང་ཤེས་ཀྱི་

[030A]༄༅། །གཟུང་དོན་ཡིན་ན། རྡུལ་ཕྲན་ཡིན་པས་ཁྱབ། དབང་ཤེས་ལ་རང་གི་གཟུང་དོན་རགས་པའི་རྣམ་པར་སྣང་ཟེར་བའང་མི་འཐད་དེ། དབང་ཤེས་རྣམས་རང་གི་སྣང་ཡུལ་ལ་འཁྲུལ་པར་ཐལ། རང་གི་གཟུང་དོན་རགས་པ་མ་ཡིན་པ་ལ་
རགས་པའི་རྣམ་པར་དངོས་སུ་སྣང་བའི་ཕྱིར་རོ། །གཟུང་དོན་རྣམས་ཀྱིས་ཀྱང་རང་འཛིན་དབང་ཤེས་ལ་རང་འདྲའི་རྣམ་པ་ཇི་ལྟ་བ་བཞིན་མ་གཏད་པར་ཐལ་ལོ། །འོ་ན། སྔོན་པོས་ཀྱང་སྔོན་འཛིན་མིག་ཤེས་ལ་རང་འདྲའི་རྣམ་པ་ཇི་ལྟ་བ་བཞིན་མ་གཏད་པར་ཐལ་
སྔོན་པོ་རགས་པ་ཡིན་ཀྱང་དེ་ལ་རགས་པའི་རྣམ་པ་གཏད་པ་མ་ཡིན་པའི་ཕྱིར་ཅེ་ན། སྔོན་པོ་ཡིན་པའི་རྣམ་པ་དངོས་སུ་གཏད་པ་ཇི་ལྟ་བ་བཞིན་དུ་རང་ཡང་སྔོན་པོར་གནས་པ་ཉིད། རང་འདྲའི་རྣམ་པ་ཇི་ལྟ་བ་བཞིན་གཏད་པའི་དོན་ཡིན་
གྱི། དེ་ལྟ་མ་ཡིན་པར་རང་ཆ་བཅས་ཡིན་ཅིང། རང་གི་ཇི་ལྟ་བའི་རྣམ་པ་གཏད་ན་རང་ཆ་བཅས་ཀྱི་རྣམ་པ་ཡང་གཏད་དགོས་ན། ཨུཏྤལ་སྔོན་པོ་ཆོས་ཅན། ཁྱོད་ཀྱིས་རང་འཛིན་མིག་ཤེས་མ་འཁྲུལ་བ་ལ་རང་གི་དྲི་དང་རོ་དང་བཅས་པའི་རྣམ་པ་ཡང་གཏད་པར་ཐལ་
ཁྱོད་ཀྱིས་དེ་ལ་རང་ཇི་ལྟ་བའི་རྣམ་པ་གཏད་པ་གང་ཞིག་ཁྱོད་དྲི་དང་རོ་དང་བཅས་པ་ཡིན་པའི་ཕྱིར། དབང་ཤེས་ལ་རགས་པའི་རྣམ་པ་མི་སྣང་ན། རྡུལ་ཕྲན་དེ་དག་གང་གིས་ན། །རགས་པར་སྣང་བ་དེ་འདྲར་བྱེད། །ཅེས་པ་ཇི་ལྟར་ཡིན་ཅེ་ན། དེ་ནི་སེམས་ཙམ་
པས། མདོ་སྡེ་པ་ལ། དོན་གྱིས་ཤེས་པ་རང་དང་འདྲ་བར་སྐྱེད་ན། བདག་ཉིད་ཐམས་ཅད་ཀྱིས་འདྲ་བར་སྐྱེད་དམ། ཕྱོགས་རེ་ཙམ་གྱིས་འདྲ་བར་སྐྱེད། དང་པོ་ལྟར་ན། དབང་ཤེས་རགས་པའི་རྣམ་ལྡན་དུ་ཡང་སྐྱེད་དགོས་པ་ལ། དེ་མི་རིགས་ཞེས་བརྟགས་ནས་

[030B] མདོ་སྡེ་པས་དབང་ཤེས་ལ་རགས་པའི་རྣམ་པ་སྣང་བར་འདོད་པ་འགོག་པ་མ་ཡིན་ནོ། །རྒྱུན་ཡིན་ན་རྫས་སུ་མ་གྲུབ་པས་ཁྱབ་པར་འདོད་པ་ལ། གནོད་བྱེད་གོང་དུ་ཡང་བརྗོད་ཟིན་ལ། འདིར་ཡང་བརྗོད་པར་བྱ་སྟེ། སྒྲ་ཆོས་ཅན། ཁྱོད་
རྫས་སུ་མ་གྲུབ་པར་ཐལ། ཁྱོད་རྒྱུན་ཡིན་པའི་ཕྱིར། དེར་ཐལ། སྐད་ཅིག་དུ་མ་ཆ་ཤས་སུ་ལྡན་པའི་དངོས་པོ་ཡིན་པའི་ཕྱིར། མ་གྲུབ་ན། སྒྲ་སྐད་ཅིག་མ་གཅིག་ལས་མེད་པར་འདོད་དགོས་སོ། །འོ་ན། སྒྲ་ལ་རྒྱུན་མེད་པར་བཤད་པ་ཇི་ལྟར་ཡིན་ཅེ་ན། དེ་ནི་རིཌ་
འདྲའི་རྒྱུན་མེད་པར་བཤད་པ་ཡིན་གྱི། དེ་ལྟ་མིན་པར་སྐད་ཅིག་དུ་མ་ཆ་ཤས་སུ་ལྡན་པའི་རྒྱུན་ཡང་མ་ཡིན་ན། སྒྲ་ཆོས་ཅན། ཁྱོད་དུས་ཐུང་པའི་མཐར་ཐུག་པ་ཡིན་པར་ཐལ། ཁྱོད་འདུས་བྱས་གང་ཞིག་ཁྱོད་རྒྱུན་མ་ཡིན་པའི་ཕྱིར། འདོད་ན། ཁྱོད་ཚུར་མཐོང་
གི་མངོན་སུམ་གྱིས་རྟོགས་པ་མི་སྲིད་པར་ཐལ་ལོ། །དེས་ན་སྐད་ཅིག་དུ་མ་ཆ་ཤས་སུ་ལྡན་པའི་དུས་ལ་རྒྱུན་ཅེས་བྱ་ལ། རྡུལ་རྫས་དུ་མ་ཆ་ཤས་སུ་ལྡན་པའི་གོང་བུ་ལ་རགས་པ་ཞེས་བྱའོ། །གཞན་དག་ན་རེ། རྡུལ་ཕྲན་ཆ་མེད་གཉིས་ཆོས་ཅན། གཟུགས་
ཀྱི་ཆུང་བའི་མཐར་ཐུག་པ་ཡིན་པར་ཐལ། རྡུལ་ཕྲན་ཆ་མེད་ཡིན་པའི་ཕྱིར། ཁྱབ་པ་ཁས་བླངས། འདོད་ན། རྡུལ་ཕྲན་གཅིག་གི་གོ་ས་ལས་གནོན་པའི་ནུས་པ་མེད་པར་ཐལ་ལོ། །ཞེ་ན། འོ་ན། དུས་མཐའི་སྐད་ཅིག་མ་བརྒྱ་ཆོས་ཅན། ཁྱོད་ལ་དུས་མཐའི་སྐད་ཅིག་མ་
ཅིག་གི་ཡུན་ཚད་ལས་མེད་པར་ཐལ། དུས་མཐའི་སྐད་ཅིག་མ་ཡིན་པའི་ཕྱིར། ཁྱབ་གསལ་ཁས་སོ། །རྟགས་མ་གྲུབ་ན། དུས་མཐའི་སྐད་ཅིག་མ་དུ་མ་མི་སྲིད་པར་ཁས་ལེན་དགོས་པས་དུས་མཐའི་སྐད་ཅིག་མ་ཡིན་པ་གཅིག་ལས་མི་སྲིད་པར་འགྱུར་རོ། །

[031A]༄༅། །དུས་མཐའི་སྐད་ཅིག་མ་བརྒྱ་འཐུད་པ་རྒྱུན་ཡིན་ཀྱང་དུས་མཐའི་སྐད་ཅིག་མ་བརྒྱ་པོ་དུས་ཐུང་བའི་མཐར་ཐུག་པ་ཡིན་ནོ། །དེ་ལྟར་ན། དུས་མཐའི་སྐད་ཅིག་མ་བརྒྱ་པོ་དུས་མཐའི་སྐད་ཅིག་མ་གཅིག་དང་ཡུན་རིང་ཐུང་མཉམ་པར་
འགྱུར་རོ་ཞེ་ན། དེ་འདོད་པ་ཡིན་ནོ། །འོ་ན། སྐད་ཅིག་མ་བརྒྱ་པོ་ལ་སྐད་ཅིག་མ་གཅིག་གི་ཡུན་ཆེད་ལས་མེད་པས་བརྒྱ་འཐུད་ཀྱང་རྒྱུན་དུ་མི་འགྱུར་རོ་ཞེ་ན། སྐྱོན་མེད་དེ། རིང་ཐུང་ཡིན་མིན་མཚུངས་ཀྱང། རིང་ཐུང་ཡོད་མེད་མི་མཚུངས་པའི་ཕྱིར་རོ། །འོན་
ཀྱང་ཚུལ་འདི་དག་ནི་ཁོ་བོ་ཅག་ཤིན་ཏུ་ཞིབ་པའི་བློ་གྲོས་དང་ལྡན་པ་དག་ཁོ་ནའི་སྤྱོད་ཡུལ་ཡིན་པས། བཞིན་བཟང་ཁྱེད་ཀྱིས་ནི་ཟབ་མོའི་གནས་འདི་ལྟ་བུ་རྟོགས་ཀྱང་ཅི་མ་རུང་སྙམ་དུ་མོས་པར་བྱ་བ་ཙམ་ཡིན་ནོ། །རྒྱུན་རྫས་སུ་གྲུབ་ན་ཁོ་ལ་ཡོད་པའི་སྐད་
ཅིག་སྔ་མ་དང་ཕྱི་མ་རྣམས་དང་རྫས་གཅིག་ཐ་དད་གང་རུང་ཡིན་དགོས་ལ། དེ་ལྟ་ན། ཁོ་སྐད་ཅིག་སྔ་མའི་དུས་ན་ཞིག་གམ་མ་ཞིག་ཞིག་ན་ཕྱི་མ་རྣམས་དང་རྫས་གཅིག་དང་ཐ་དད་དུ་མི་རིགས་ཏེ། དེའི་དུས་ན་མེད་པའི་ཕྱིར། མ་ཞིག་ན། ཕྱིས་ཀྱང་མི་
འཇིག་དགོས་པས། རྟག་པར་འགྱུར་ཞེས་པའང་རིགས་པ་ལྟར་སྣང་སྟེ། ཤར་གྱི་རྡུལ་ཕྲན་ཆ་མེད་དང་ནུབ་ཀྱི་རྡུལ་ཕྲན་ཆ་མེད་རྫས་ཐ་དད་མ་ཡིན་པར་ཐལ། ཤར་རྡུལ་ཡོད་པའི་གཞི་ན་ནུབ་རྡུལ་མེད། ནུབ་རྡུལ་ཡོད་པའི་གཞིན་ཤར་རྡུལ་མེད་པའི་ཕྱིར་
ལན་མེད་དོ། །གཞན་ཡང། སྙིང་པོ་མེད་པའི་རིགས་པ་འདི་ལ་ཡིད་བརྟན་བཅས་ནས། རྒྱུ་འབྲས་རྣམས་ཀྱང་རྫས་སུ་མ་གྲུབ་པར་འདོད་མེད་ཀྱི། ཕྱོགས་འདི་ལ་ནི། དངོས་པོ་ཡིན་ན་རྒྱུ་ལས་མ་སྐྱེས་པས་ཁྱབ་པར་ཐལ་ལོ། །གཞན་ཡང་ཤེས་བྱ་ཆོས་ཅན་

[031B] དུ་བ་སྐྱེས་ན་དུ་བ་རང་གི་རྒྱུ་མེ་འགགས་པས་ཁྱབ་པའི་ཕྱིར། མ་ཁྱབ་ན། འབྲས་བུ་སྐྱེས་ན་རྒྱུ་འགགས་པས་ཁྱབ་ན། རྒྱུ་འབྲས་རྫས་གཅིག་དང་ཐ་དད་གང་ཡང་མིན་པས་ཁྱབ་པ་འབུད་དོ། །འདོད་ན། དུ་བ་འབྲས་
བུ་ཡིན་ན་མེ་རྒྱུ་མིན་དགོས་པས་ཁྱབ་པར་ཐལ་ལོ། །འདོད་ན། དུ་བ་ཡོད་ན་མེ་མེད་དགོས་པར་ཐལ་ལོ། །འདོད་ན། ཤེས་བྱ་ཆོས་ཅན། མེ་མེད་པར་ཐལ། དུ་བ་ཡོད་པའི་ཕྱིར། འཁོར་གསུམ་མོ། །འོ་ན། དུ་བ་སྐྱེས་ཀྱང་རང་རྒྱུ་མེ་རྫས་སུ་གྲུབ་ན། མེ་མ་འགགས་
དགོས་པས། རྒྱུ་འབྲས་དུས་མཉམ་དུ་འགྱུར་རོ་ཞེ་ན། འོ་ན། འབྲས་བུ་སྐྱེས་ན་འབྲས་བུ་དེའི་རྒྱུ་མེད་དགོས་པས་འབྲས་བུ་གང་སྐྱེས་ཐམས་ཅད་རྟག་པར་འགྱུར་རོ། །གཞན་ཡང། དུ་བའི་དུས་ན་མེ་དུ་རྒྱ་འབྲས་ཡིན་ན། མེའི་དུས་ན་མེ་དུ་རྒྱུ་འབྲས་ཡིན་ནམ། མེ་
དུ་རྒྱུ་འབྲས་མིན། དང་པོ་ལྟར་ན། དུ་བའི་དུས་ན་མེ་ཡོད་པར་ཐལ། དེའི་དུས་ན་མེ་དུ་བའི་རྒྱུ་ཡིན་པའི་ཕྱིར། འཁོར་གསུམ་མོ། གཉིས་པ་ལྟར་ན། མེའི་དུས་ན་དུ་བ་ཡོད་པར་ཐལ། དེའི་དུས་ན་དུ་བ་མེའི་འབྲས་བུ་ཡིན་པའི་ཕྱིར། འཁོར་གསུམ་མོ། །གསུམ་པ་
ལྟར་ན། དུ་བ་དུ་ལྡན་ལ་ལ་མེ་ཡོད་དུ་སྒྲུབ་པའི་འབྲས་རྟགས་ཡང་དག་ཏུ་འགྱུར་མི་སྲིད་པར་ཐལ་ལོ། །ཁྱོད་རང་ལ་ཡང་འདི་ལྟར་བརྟག་པ་མི་འཇུག་གམ་ཞེ་ན། མི་འཇུག་སྟེ། ཁོ་བོ་ཅག་ནི། མེའི་དུས་དང་དུ་བའི་དུས་གཉིས་ཀ་ཆ་ཤས་སུ་ལྡན་པའི་དུས་
ལ་བལྟོས་ནས་མེ་དུ་རྒྱུ་འབྲས་སུ་འདོད་པ་ཡིན་ལ། ཁྱེད་ཀྱང་དེ་བཞིན་འདོད་པ་རྒྱུན་ཡིན་ན་རྫས་གྲུབ་མི་སྲིད་པ་ཉམས་སོ། །ད་ནི་དངོས་པོའི་མཚན་གཞི་འཛིན་པ་ན། བུམ་གཟུགས་སྐད་ཅིག་མ་གཅིག་ཡིན་ན་དངོས་པོ་ཡིན་ཅེས་བརྟག་པ་མཐའ་བཟུང་གི་

[032A]༄༅། །ཚུལ་དུ་ལན་འདེབས་པ་དེ་ལ། འདི་དྲི་བར་བྱ་སྟེ། བུམ་གཟུགས་སྐད་ཅིག་མ་གཅིག་ཡིན་བ་ཡོད་དམ་མེད། མེད་ན། དངོས་པོའི་མཚན་གཞི་གང་ཡིན་ཅེས་དྲིས་པ་ན། རི་བོང་གི་རྭ་ཡིན་ན་དངོས་པོ་ཡིན། ཅེས་ལན་འདེབས་པ་
དང་མཚུངས་པས། སྨྲས་པ་ཙམ་ནས་མཚོད་རྫོགས་པ་ཡིན་ནོ། །ཡོད་ན། བུམ་གཟུགས་ཆོས་ཅན། ཁྱོད་སྐད་ཅིག་མ་གཅིག་མི་སྲིད་པར་ཐལ། ཁྱོད་འཇིག་པ་མི་སྲིད་པའི་ཕྱིར་རོ། །འདོད་ན་དངོས་མ་ཁྱབ་ན་སྐད་ཅིག་མ་ཡིན་ན་འཇིག་པས་ཁྱབ་པར་འདོད་པ་དང་
འགལ། མ་གྲུབ་ན། ཁྱེད་འཇིག་པ་སྲིད་ན་ཁྱོད་དངོས་མེད་ཡིན་པ་འབུད། བུམ་གཟུགས་སྐད་ཅིག་མ་གཅིག་ཡིན་ན་བུམ་གཟུགས་སྐད་ཅིག་མ་སྔ་ཕྱི་རྣམས་དང་རྫས་གཅིག་དང་ཐ་དད་གང་རུང་ཡིན་དགོས་པར་ཐལ། དེ་ཡིན་ན་རྫས་སུ་གྲུབ་དགོས་པའི་
ཕྱིར། ཁྱབ་རྟགས་ཁས་བླངས། འདོད་ན། བུམ་གཟུགས་སྐད་ཅིག་ཆ་མེད་ཡིན་ན། བུམ་གཟུགས་སྐད་ཅིག་སྔ་མ་འཇིག་པ་ན་འཇིག་གམ་མི་འཇིག། འཇིག་ན་བུམ་གཟུགས་སྐད་ཅིག་ཕྱི་མ་ཡིན་ན། བུམ་གཟུགས་སྐད་ཅིག་ཆ་མེད་མ་ཡིན་དགོས་པར་
འགྱུར། མི་འཇིག་ན། ཕྱིས་ཀྱང་མི་འཇིག་པས་རྟག་པར་འགྱུར་རོ་ཞེས་སོགས་ཁྱེད་རང་གིས་སྨྲས་པའི་སུན་འབྱིན་ཐམས་ཅད་མཚུངས་པར་འཇུག་པ་ཡིན་ནོ། །དེ་བས་ན་དངོས་པོའི་མཚན་གཞི་མེད་དོ་ཞེས་སྨྲ་མ་ནུས་པར་ཟོལ་སྨྲ་འདི་ལྟ་བུ་ཁས་ལེན་པ་
ལས་ནི། ཁོ་བོ་ཅག་ཅི་ཡང་མི་སྨྲའོ་ཞེས་བྱས་ནས་དང་པོ་ཉིད་ནས་གཏམ་གྱི་རྒྱུན་བཅད་ནས་འདུག་ན་ཀུན་ནས་ཉོན་མོངས་པར་མི་འགྱུར་རོ། །དེས་ན་སྒྲ་དངོས་པོ་མ་ཡིན་པས་དངོས་མེད་དུ་ཁས་ལེན་དགོས་པ་བྱུང་ཞིང། དེའི་ཕྱིར་སྒྲ་རྟག་པར་ཁས་

[032B] ཕྱོགས་འདི་ལ་ནི། བྱས་པའི་རྟགས་ལ་བརྟེན་ནས་སྒྲ་མི་རྟག་རྟོགས་ཀྱི་རྗེས་དཔག་ཚད་མ་འཇུག་ཡུལ་ལ་འཁྲུལ་པའི་ལོག་ཤེས་སུ་ཐལ་ལོ།། །།སྨྲས་པ། མཁས་རློམ་གཞན་དག་མཁས་པའི་མདུན་ས་ཆེར། །རྒྱལ་མཚན་
བཞིན་དུ་རང་ཉིད་རྒྱན་དུ་འཕྱིར། །དབྱིག་གི་བཤེས་གཉེན་རང་གི་སྤྱོད་ཚུལ་ཀུན། །སྐྱེ་བོའི་དབུས་སུ་སྟོན་པ་ཆོས་ཉིད་ཡིན། །ཤེས་བྱའི་དེ་ཉིད་གཏན་ལ་འབེབས་པ་ན། །རང་གི་དེ་ཉིད་གསལ་བར་སྟོན་བྱེད་ཅིང། །གཞན་སྐྱོན་བརྗོད་ཚ་རང་གི་ཚིག་ལ་
ཡང། །ཐལ་བ་མཚུངས་པའི་ལྟག་ཆོད་ཨེ་མ་མཚར།། །།ད་ནི་རང་གི་འདོད་པ་བརྗོད་པར་བྱ་སྟེ། དེ་ཡང་ཡུལ་དུས་རང་བཞིན་མ་འདྲེས་པ་ཞེས་པའི་དོན་ཇི་ལྟར་ཡིན་ཅེ་ན། ད་ནི་ཡུལ་དུས་རང་བཞིན་འདྲེས་པར་འཛིན་པའི་བློའི་འཛིན་སྟངས་ཀྱི་
བཟློག་ཕྱོགས་ཡིན་ལ། ཡུལ་དུས་རང་བཞིན་འདྲེས་པར་འཛིན་པའི་རྟོག་པའི་འཛིན་སྟངས་ལ་ཡང། སྔ་དྲོ་ཡོད་ན་ཕྱི་དྲོ་ཡོད་པས་ཁྱབ་པ་དང། ཁྲ་བོ་ལ་ཡོད་ན་སེར་སྐྱ་ལ་ཡོད་པ་དང། ཤར་ན་ཡོད་ན་ནུབ་ན་ཡོད་པར་འཛིན་པ་མེད་པར་རང་གི་མྱོང་བས་གྲུབ་
པས་རང་མཚན་གཅིག་ཉིད། སྔ་དྲོ་ཡོད་ན་ཕྱི་དྲོ་མེད་པ་དང། ཤར་ན་ཡོད་ན་ནུབ་ན་མེད་པ་དང། ཁྲ་བོ་ལ་ཡོད་ན་སེར་སྐྱ་ལ་མེད་པ་ལྟ་བུ་ཡུལ་དུས་རང་བཞིན་མ་འདྲེས་པའི་དོན་མ་ཡིན་ནོ། །དེས་ན་ཡུལ་དུས་རང་བཞིན་འདྲེས་འཛིན་གྱི་རྟོག་པའི་འཛིན་
སྟངས་ལ་སྔ་དྲོའི་ཀ་བ་དེ་ཉིད་ཕྱི་དྲོ་ཡོད་པར་འཛིན་པ་དང། ཀ་བ་དེ་ཉིད་ཤར་ནུབ་ཀྱི་རྫས་གཞན་ལ་རེག་པའི་ཚེ། ཤར་ལ་རེག་པ་དེ་ཉིད་ཀྱིས་ནུབ་ལ་ཡང་རེག་པ་དང། བ་ལང་རང་གི་གསལ་བ་ཀུན་ལ་རྗེས་སུ་འགྲོ་བའི་ཚེ། ཁྲ་བོ་ལ་རྗེས་སུ་སོང་བ་དེ་ཉིད་

[033A]༄༅། །སེར་སྐྱ་ལ་ཡང་རྗེས་སུ་སོང་བར་འཛིན་པ་སོགས་ཡོད་པས། མ་འདྲེས་པའི་དོན། སྔ་དྲོའི་ཀ་བ་ཕྱི་དྲོ་མེད་པ་དུས་མ་འདྲེས་པའི་དོན་ཡིན་གྱི། ཀ་བ་སྔ་དྲོ་ཡོད་ན་ཕྱི་དྲོ་མེད་དགོས་པ་དུས་ཆ་མ་འདྲེས་པའི་དོན་མ་ཡིན་ལ། ཤར་
ལ་རག་པའི་རྫས་དེས་ནུབ་ལ་མ་རེག་པ་ལྟ་བུ། ཡུལ་མ་འདྲེས་པའི་དོན་ཡིན་གྱི། རྫས་དེ་ཤར་ལ་རེག་ན་ནུབ་ལ་མ་རེག་དགོས་པ་སོགས་ཡུལ་མ་འདྲེས་པའི་དོན་མ་ཡིན་ཞིང། ཁྲ་བོ་ལ་ཡོད་པའི་རང་བཞིན་དེ་སར་སྐྱ་ལ་མེད་པ་སོགས། རང་བཞིན་མ་འདྲེས་པ་ཡིན་པ་ལ་
པའི་དོན་ཡིན་གྱི། རང་བཞིན་ད་ཁྲ་བོ་ལ་ཡོད་ན་སེར་སྐྱ་ལ་མེད་པ་སོགས་རང་བཞིན་མ་འདྲེས་པའི་དོན་མ་ཡིན་ནོ། །དེས་ན་བུམ་པ་དང་དངོས་པོ་སོགས་རང་གི་གསལ་བ་ལ་རྗེས་འགྲོ་བྱེད་པ་དང། རང་ཉིད་ཡུལ་དུས་རང་བཞིན་མ་འདྲེས་པ་ཡིན་པ་ལ་
འགལ་བ་མེད་པས། དངོས་པོ་ཡིན་ན་རང་མཚན་ཡིན་པས་ཁྱབ་པ་ཡིན་ལ། རང་མཚན་ཡིན་ཀྱང་རང་གི་གསལ་བ་ལ་རྗེས་འགྲོ་བྱེད་པའི་སྤྱི་ཡིན་པར་མི་འགལ་ཞིང། སྤྱི་དངོས་པོ་ཡིན་པ་འགོག་པའི་རིགས་པ་དང། གཞུང་མང་དུ་ཡོད་ཀྱང། སྤྱི་ཡིན་
ན་དངོས་པོ་ཡིན་པར་འགལ་ཞེས་པའི་རིགས་པ་དང། གཞུང་ཕྱོགས་གླང་ཡབ་སྲས་གང་གིས་ཀྱང་མ་གསུངས་ལ། སྤྱི་ཡིན་ན་དངོས་པོ་མ་ཡིན་དགོས་ཞེས་སྟོན་པའི་སྡེ་བདུན་གྱི་འགྲེལ་པ་འགྲེལ་བཤད་གང་གི་ཡང་ཚིག་གཅིག་ཀྱང་མེད་དོ། །འོ་ན་
ཤེས་ལ་ཡོད་པའི་དོན་དེ་རྣམས། ཞེས་སོགས་ཇི་ལྟར་དྲང་ཞེ་ན། གཞུང་དེ་དག་གིས་ནི་སྤྱི་གཞི་མཐུན་གྱི་ཐ་སྙད་འཇུག་པའི་གཞི་རྟོག་པའི་ཡུལ་དུ་གྱུར་པའི་སྒྲ་དོན་དུ་སྟོན་པ་ཡིན་གྱི། དེ་དག་ཡིན་ན་རང་མཚན་མིན་པས་ཁྱབ་པར་སྟོན་པ་མ་ཡིན་ཏེ་

[033B] དངོས་པོ་གསལ་བ་ལ་རྗེས་འགྲོ་མི་བྱེད་ན། དངོས་པོ་ཡིན་པ་དུ་མ་མེད་པར་ཐལ་ལོ། །སྤྱི་ཡིན་ན་སྤྱི་མཚན་ཡིན་པས་ཁྱབ་པ་ནི་མ་ཡིན་ཏེ། གལ་ཏེ་
ཁྱབ་ན། སྤྱི་ཡིན་ན་སྒྲོ་བཏགས་ཡིན་དགོས་པར་འགྱུར་ལ། དེ་ལྟ་ན། ཁོ་ཡིན་པ་དུ་མ་ཡོད་ན་ཁོ་སྒྲོ་བཏགས་ཡིན་དགོས་པར་འགྱུར་བས། ཁོ་རྫས་སུ་གྲུབ་ན་ཁོ་ཡིན་པ་འཇིག་རྟེན་ན་གཅིག་ལས་མེད་དགོས་པར་འགྱུར་རོ། །གཞན་ཡང་སྤྱི་ཞེས་པའི་དོན་ནི། ཐུན་མོངས་
ཞེས་པ་ཡིན་པས་ཆོས་གཉིས་ལ་རྗེས་འགྲོ་བྱེད་པ་ཙམ་གྱིས་སྤྱིར་འཇོག་ནུས་ལ། དེ་དང་རང་མཚན་ཡིན་པ་མི་འགལ་ཏེ། དོན་བྱེད་ནུས་དང་མི་ནུས་ཕྱིར། །ཅེས་པས། དོན་བྱེད་ནུས་ན་རང་མཚན་ཡིན་པས་ཁྱབ་པར་བསྟན་ལ། བྱས་པ་སྒྲ་མི་རྟག་སྒྲུབ་ཀྱི་མཐུན་དཔེ་བུམ་
པ་དང། སྒྲ་གཉིས་ཀ་ལ་རྗེས་འགྲོ་བྱེད་པར་སྡེ་བདུན་དུ་ལན་གཅིག་མ་ཡིན་པར་བཤད་པའི་ཕྱིར་རོ། །དེས་ན། དེ་ནི་རྒྱུ་དང་འབྲས་བུར་བཤད། །དེ་ནི་རང་གི་མཚན་ཉིད་འདོད། །ཅེས་པས། འབྲས་བུ་རང་མཚན་དུ་ཡང་བཤད་ལ། བསྒྲུབ་བྱའི་རྗེས་འགྲོ་ཕྱིར་འབྲས་བུ། །སྤྱིས་
ཀྱང་སྒྲུབ་པར་བྱེད་པ་ལ། །ཞེས་པས། འབྲས་བུ་སྤྱི་ཡིན་པར་ཡང་བཤད་པ་ཡིན་ནོ། །སྤྱི་མཚན་ཞེས་པའི་དོན་ནི། རང་གི་ངོ་བོའི་སྒོ་ནས་རྟོགས་པར་བྱར་མེད་པར་སྤྱིའི་སྒོ་ནས་རྟོགས་དགོས་པའི་མཚན་ཉིད་ཅན། ཞེས་པ་ཡིན་པས་དེ་ཡིན་ན་སྒྲོ་བཏགས་ཡིན་དགོས་
པའི་ཕྱིར། སྤྱི་མཚན་ཡིན་ན་དངོས་པོར་འགལ་བ་ཡིན་ལ། དོན་བྱེད་ནུས་དང་མི་ནུས་ཕྱིར། ཅེས་པས་ཀྱང། སྤྱི་མཚན་ཡིན་ན་དོན་བྱེད་མི་ནུས་དགོས་པར་བཤད་ལ། གཞན་ནི་ཀུན་རྫོབ་ཡོད་པ་སྟེ། ཞེས་སོགས་ཀྱིས་དོན་དམ་དུ་ཡོད་པར་མཚན་མཚན་གྱི་མཚན་གཞི་

[034A]༄༅། །དང། ཀུན་རྫོབ་ཏུ་ཡོད་པ་སྤྱི་མཚན་གྱི་མཚན་གཞིར་བཤད་པ་ཡིན་ནོ། །དེ་བས་ན། སྤྱི་དང་རགས་པ་དང་རྒྱུན་ཞེས་བྱ་བ་ནི་སྒྲོ་བཏགས་རྫས་སུ་མ་གྲུབ་པའི་སྤྱི་མཚན་ཡིན་ཀྱང། སྤྱི་དང་རགས་པ་དང་རྒྱུན་ཡིན་ན་རྫས་སུ་
གྲུབ་པ་དང་རང་མཚན་སོགས་ཡིན་པར་མི་འགལ་ཞིང་སྤྱི་མཚན་ཡིན་པས་མ་ཁྱབ་པོ། །དེའི་ཕྱིར་བུམ་པ་ལྟ་བུ་སྤྱི་ཡང་ཡིན། རགས་པ་ཡང་ཡིན། རྒྱུན་ཡང་ཡིན། རང་མཚན་ཡང་ཡིན་ལ། སྤྱི་མཚན་མ་ཡིན་ནོ་ཞེས་ཤེས་པར་གྱིས་ཤིག་ཕྱི་རོལ་པས་
སྤྱི་དངོས་པོར་ཁས་བླངས་པ་ལ་གནོད་བྱེད་འབྱུང་བའི་རྒྱུ་མཚན་ནི། གྲངས་ཅན་གྱིས་སྔོན་པོའི་རང་བཞིན་དུ་གྱུར་པའི་གཙོ་བོ་དེ་ཉིད་སེར་པོའི་རང་བཞིན་དུ་ཁས་བླངས་ཞིང། གཙོ་བོ་དེ་རྟག་རྫས་སུ་ཁས་བླངས་པས། སྔོན་པོའི་རང་བཞིན་དང་སེར་པོའི་རང་
བཞིན་ཆ་མེད་གཅིག་ཏུ་འདོད་དགོས་པ་ཡིན་ལ། དེའི་ཕྱིར། སྔོ་སེར་སྐྱེ་འགག་ཅིག་ཅར་བྱེད་པར་ཐལ་བ་དང་བློ་མ་འཁྲུལ་པ་ལ་སྔོ་སེར་ཐ་དད་དུ་མི་སྣང་བར་ཐལ་བ་སོགས་ཀྱི་སྐྱོན་དུ་འགྱུར་བ་ཡིན་ནོ། །དེས་ན། ཐ་དད་པ། མེད་ན་ཅིག་ཅར་སྐྱེ་འཇིག་
འགྱུར། ཞེས་སོགས་ཀྱང་དེ་ལྟར་དུ་ཤེས་པར་བྱའི། སྤྱི་དེ་དང་བྱེ་བྲག་དེ་རྫས་གཅིག་ཡིན་ན་སྐྱེ་འགག་ཅིག་ཅར་བྱེད་དགོས་ཞེས་སྟོན་པ་མ་ཡིན་ནོ། །དེ་བཞིན་དུ་སྤྱི་གསལ་རྫས་ཐ་དད་དུ་ཁས་ལེན་པའི་བྱེ་བྲག་པས་ཀྱང། ཁྲ་བོ་ལ་རྗེས་སུ་འགྲོ་བའི་སྤྱི་དེ་
ཉིད་སེར་སྐྱ་ལ་ཡང་རྗེས་འགྲོ་བྱེད་པའི་ཆ་མེད་དུ་ཁས་བླངས་པས། བུམ་སྤྱི་དང་བུམ་པ་སྐད་ཅིག་དང་པོ་ཆ་མེད་གཅིག་ཏུ་འགྱུར་ལ། དེ་ལྟ་ན་བུམ་པ་སྐད་ཅིག་དང་པོ་འགགས་རྗེས་སུ་སྐྱེས་པའི་བུམ་པ་རྣམས་སྤྱི་མེད་དུ་ཐལ་བའི་སྐྱོན་འཕེན་པ་ཡིན་ཏེ་

[034B] ཕྱིས་ཡོད་ཆ་དང་ལྡན་པའང་མིན། །ཞེས་པ་ཇི་ལྟར་འཆད་སོམས་ཤིག་རྗེས་འགྲོ་དེ་ལས་འབྲས་མི་འབྱུང། །ཞེས་པས་ནི། གསལ་བ་ལ་རྗེས་སུ་འགྲོ་བའི་སྤྱི་སྒྲོ་བཏགས་ཡིན་པས་དེ་ལས་འབྲས་བུ་མི་འབྱུང་བར་སྟོན་པ་ཡིན་གྱི། སྤྱི་ཡིན་ན་འབྲས་
བུ་མི་འབྱུང་བར་སྟེན་པ་མ་ཡིན་ནོ། །ཕྱི་རོལ་པས་ནི་རགས་པ་རྫས་གྲུབ་ཁས་ལེན་པའི་ཚེ་ནའང། རགས་པ་ཡན་ལག་ཅན་གྱི་རྫས་དེ་ཆ་མེད་དུ་ཁས་བླངས་ཤིང། དེ་ཡན་ལག་རྣམས་དང་རྫས་གཅིག་ཏུ་ཁས་བླངས་པ་ན། ཡན་ལག་རྣམས་ཀྱང་ཆ་མེད་གཅིག་
ཏུ་འགྱུར་བས། ཡན་ལག་གཅིག་གཡོ་ན་ཡན་ལག་ཐམས་ཅད་གཡོ་བར་ཐལ་བ་སོགས་ཀྱི་སྐྱོན་འབྱུང་བ་ཡིན་ལ་ཡན་ལག་ཅན་རྣམས་རང་གི་ཡན་ལག་རྣམས་ལས་རྫས་གཞན་དུ་ཁས་བླངས་པ་ན། ཡན་ལག་ལས་མ་གཏོགས་པའི་ཡན་ལག་ཅན་ཡོད་པར་
ཐལ་བའི་སྐྱོན་འབྱུང་བ་ཡིན་ཅིང་ཡན་ལག་ཅན་རང་གི་ཡན་ལག་དང་རྫས་གཅིག་ཡིན་ཅིང་ཡན་ལག་ཅན་དེ་ཆ་བཅས་ཀྱང་ཡིན་ནོ་ཞེས་འདོད་པའི་ཕྱི་རོལ་པ་ནི་སུ་ཡང་མེད་དོ། །རང་ལུཌ་ལ། བུམ་པ་ལྟ་བུ་རཌ་པ་ཡིན་ཀྱང་ཆ་བཅས་ཡིན། རང་གི་ཆ་ཤས་སུ་གྱུར་པའི་ཡན་ལག་རྣམས་དང་རྫས་གཅིག་ཏུ་
ཁས་ལེན་པ་ཡིན་པས་ཇི་སྐད་བརྗོད་པའི་སྐྱོན་རྣམས་མི་འབྱུང་བ་ཡིན་ནོ། །ཚེས་གཅིག་གི་གཉིན་ལྟ་བུ་རྒྱུན་ཡིན་ཅིང་རྫས་སུ་གྲུབ་ཀྱང། དེའི་སྔ་དྲོ་འཇིག་པ་ན་འཇིག་གམ་མི་འཇིག་ཅེས་བརྟགས་པ་དང་སྐད་ཅིག་མ་མ་ཡིན་པར་ཐལ་བ་སོགས་ཀྱི་སྐྱོན་མེད་
དེ། ཚེས་གཅིག་གི་སྔ་དྲོ་ནས་ཚེས་གཅིག་གི་མགོ་ཟུག་པའི་ཕྱིར། ཆེས་གཅིག་ཡོད་ཀྱང་ཚེས་གཅིག་རྫོགས་པར་གྲུབ་པ་མ་ཡིན་ལ། ཚེས་གཉིས་ཀྱི་སྔ་དྲོའི་སྔ་ལོགས་ཙམ་དུ་ཚེས་གཅིག་རྫོགས་པར་གྲུབ་ཀྱང། དེའི་སྐད་ཅིག་གཉིས་པར་ཚེས་གཅིག་

[035A]༄༅། །ཞིག་པའི་ཕྱིར་དང། རང་གྲུབ་དུས་ལས་དུས་གཉིས་པར་མི་སྡོད་པ་ཉིད་སྐད་ཅིག་མའི་དོན་ཡིན་པའི་ཕྱིར། །འདིས་རྒྱུན་ལྡན་གྱི་དངོས་པོ་ཀུན་ལ་མཚོན་ཏེ་ཤེས་པར་བྱའོ། །གཉིས་པ་སྤྱིའི་མཚན་ཉིད་གཏན་ལ་དབབ་པ་ལ། མཚན་
ཉིད་བཤད་པ་དང། མཚན་གཞི་ངོས་གཟུང་བ་གཉིས་ཀྱི། དང་པོ་ནི། ཡུལ་རང་ངོས་ནས་གྲུབ་པའི་གནས་ལུཌ་ཀྱི་ངོ་བོ་མ་ཡིན་པར་རྟོག་པས་བཏགས་པ་ཙམ་གྱི་ཆོས་སུ་གྲུབ་པའི། །གཉིས་པ་མཚན་གཞི་ནི། ཡུལ་དུས་རང་བཞིན་འདྲེས་འཛིན་གྱི་རྟོག་པའི་གཟུང་ཡུལ་དུ་གྱུར་པ་གང་
ཡིན་པ་སྟེ། འདི་རྟོགས་པ་ལ། རྟོག་པ་ལ་ཡུལ་ཇི་ལྟར་སྣང་བ་དང་རྟོག་པ་ཡུལ་ལ་ཇི་ལྟར་འཇུག་པའི་ཚུལ་ཤེས་དགོས་པས། དེ་བཤད་པར་བྱ་སྟེ། དེ་ཡང་གཅིག་ལ་མཚོན་ནས་བརྗོད་ན། གསེར་བུམ་བུམ་པར་འཛིན་པའི་རྟོག་པ་ལ། གསེར་བུམ་ཡང་
བུམ་པར་སྣང་ཞིང་རང་གི་དངོས་ཀྱི་གཟུང་བྱ་དེ་ཡང་བུམ་པར་སྣང་ལ། དེ་ཡང་གསེར་བུམ་བུམ་པར་སྣང་བའི་སྣང་བ་དང་རང་གི་དངོས་ཀྱི་གཟུང་བྱ་དེ་བུམ་པར་སྣང་བའི་སྣང་བ་གཉིས་སོ་སོར་ཡོད་པ་མ་ཡིན་གྱི། རྟོག་པ་རང་གི་སྣང་ངོན་དེ་གཉིས་གཅིག་ཏུ་
འདྲེས་ནས་སྣང་ཞིང་སྣང་བཏགས་གཉིས་སྣང་ངོར་སོ་སོར་དབྱེར་མེད་པས་སྣང་བཏགས་གཅིག་ཏུ་འདྲེས་པ་ཞེས་བྱ་ལ་སྣང་པ་ནི་བུམ་པ་རང་མཚན་དང་བཏགས་པ་ནི་བུམ་པའི་སྒྲ་དོན་ནོ། །བུམ་པའི་སྒྲ་དོན་གང་ལ་བྱ་སྙམ་ན། བུམ་འཛིན་རྟོག་པ་ལ་གསེར་བུམ་
བུམ་པར་སྣང་བ་དེ་ཡང་སྒྲ་དོན་ཡིན་ལ། རང་ལ་སྣང་བ་དེ་ཉིད་བུམ་པ་ཡིན་ལས་ལོག་པར་སྣང་བ་དེ་ཡང་སྒྲ་དོན་ཡིན་ནོ། །རྟོག་པ་དེ་ལ་གསེར་བུམ་བུམ་པར་སྣང་བ་བཞིན་དུ། གསེར་བུམ་བུམ་པ་མ་ཡིན་པ་ལས་ལོག་པར་སྣང་ཞིང་རང་གི་དངོས་ཀྱི་གཟུང་

[035B]སྣང་བ་དེ་གཉིས་གཅིག་ཏུ་འདྲེས་ནས་སྣང་ཞིང་དེ་ཡང་རྟོག་པས་རང་གི་སྣང་ངོར་སྣང་བ་དེ་གཉིས་སོ་སོར་མི་བྱེད་པ་ཡིན་གྱི། སྣང་བ་དེ་གཉིས་གཅིག་ཡིན་ནོ་
སྙམ་དུ་འཛིན་པ་ནི་མ་ཡིན་ནོ། །གསེར་བུམ་བུམ་པར་སྣང་བ་དེ་དང་རང་གི་དངོས་ཀྱི་གཟུང་བྱ་དེ་ཉིད་ཕྱི་རོལ་གྱི་དོན་དང་བུམ་པ་མ་ཡིན་པ་ལས་ལོག་པ་མ་ཡིན་བཞིན་དུ་དྲེ་དང་དེར་སྣང་བས་རྟོག་པ་དེ་རང་གི་སྣང་ཡུལ་ལ་འཁྲུལ་པ་ཞེས་བྱ་ལ། ཡུལ་ལ་འཇུག་
པའི་ཚེ་གསེར་བུམ་བུམ་པར་སྣང་བ་ཕྱི་རོལ་གྱི་དོན་དུ་མེད་པ་དེ་ལ་ཞེན་ནས་ཕྱི་རོལ་གྱི་དོན་ལ་འཇུག་པ་ཡིན་ཀྱང། བློའི་འཛིན་སྟངས་ལ་གསེར་བུམ་བུམ་པའོ་སྙམ་དུ་འཛིན་པ་ཡོད་ཀྱི། སྒྲ་དོན་བུམ་པའོ་སྙམ་པ་དང་གསེར་བུམ་གྱི་སྣང་བ་དེ་ཉིད་བུམ་པའོ་སྙམ་
དུ་ཞེན་པ་མེད་པས། ཞེན་ཡུལ་ལ་འཁྲུལ་པའི་སྐྱོན་མེད་དོ། །མདོར་ན་འདི་ལྟར་ཤེས་པར་བྱ་སྟེ། རྟོག་པ་དེ་ལ་སྣང་ཚུལ་དང་ཞན་ཚུལ་གཉིས་ཡོད་ཅིང་སྣང་ཚུལ་ལ་གསེར་བུམ་བུམ་པར་སྣང་བ་དེ་དང་རང་གི་དངོས་ཀྱི་གཟུང་བྱ་དེ་ཕྱི་རོལ་དོན་དུ་མེད་ཀྱང་ཕྱི་རོལ་
དོན་དུ་སྣང་ལ། བུམ་མིན་ལས་ལོག་པར་མེད་ཀྱང་བུམ་མིན་ལས་ལོག་པར་སྣང་བས་སྣང་ཡུལ་ལ་འཁྲུལ་པར་འཇོག་ལ། ཞེན་ཚུལ་ལ་གསེར་བུམ་བུམ་པའོ་སྙམ་དུ་ཞེན་ཅིང། དེ་ལྟར་དོན་ལ་ཡང་གནས་ལ། ཕྱི་རོལ་དོན་དུ་མེད་ཀྱང་རང་ལ་ཕྱི་རོལ་དོན་དུ་
སྣང་བའི་སྣང་བ་དེ་ཉིད། བུམ་པའོ་སྙམ་པ་དང་བུམ་པ་མ་ཡིན་པ་ལས་ལོག་པའོ་སྙམ་དུ་ཞེན་པ་མེད་པས་ཞེན་ཡུལ་ལ་འཁྲུལ་པར་མི་འཇོག་པ་ཡིན་ནོ། །གཞན་དག་རྟོག་པའི་གཟུང་རྣམ་རྟོག་པ་ལ་ཕྱི་རོལ་ལྟ་བུར་སྣང་ཟར་བ་ནི་མི་འཐད་དོ། །རྟོག་པའི་གཟུང་
[036A]༄༅། །རྣམ་རྟོག་པ་ཉིད་ལ་ཟེར་བ་ཡིན་པས་རང་ཉིད་རང་ལ་ཕྱི་རོལ་ལྟ་བུར་སྣང་བ་མི་སྲིད་པའི་ཕྱིར་དང། རྟོག་པའི་གཟུང་རྣམ་ཡང་རྟོག་པ་ཡིན་པས་དེ་ལ་ཡང་གཟུང་རྣམ་གཞན་གཅིག་ཕྱི་རོལ་ཏུ་སྣང་དགོས་པ་སོགས་ཐུག་མེད་དུ་
ཐལ་བའི་ཕྱིར་རོ། །རྟོག་པའི་གཟུང་རྣམ་དང་རྟོག་པ་ལ་ཁྱད་པར་མེད་པའི་རྒྱུ་མཚན་འོག་ཏུ་བཤད་པར་བྱའོ། །ཁ་ཅིག་གཟུང་རྣམ་སྒྲ་དོན་དུ་འདོད་པའང་མི་འཐད་དེ། གཟུང་རྣམ་ཤེས་པའི་རྫས་ཡིན་ལ། སྒྲ་དོན་ཡིན་ན་སྒྲོ་བཏགས་ཡིན་དགོས་པའི་ཕྱིར་རོ། །
ཁ་ཅིག་བུམ་འཛིན་རྟོག་པ་ལ་ཤར་བའི་བུམ་པའི་གཟུགས་བརྙན་ལ་ཕྱི་རོལ་བུམ་པར་སྒྲོ་བཏགས་པའི་ཆ་ལ་ གཟུགས་བརྙན་ཞེས་པ་གཟུང་རྣམ་ལ་ཟེར་བ་ཡིན་ན། དེ་ལྟ་བུ་ཕྱི་རོལ་ཏུ་སྣང་མི་སྲིད་ལ། རང་ལ་བུམ་
པར་སྣང་བ་དེ་ལ་ཟེར་བ་ཡིན་ན། དེ་ཕྱི་རོལ་བུམ་པར་སྒྲོ་བཏགས་ཞེས་པའི་དོན་གང་ཡིན། རྟོག་པས་ཕྱི་རོལ་བུམ་པར་ཞེན་པ་ལ་བྱེད་ན། སྒྲོ་བཏགས་པ་རྟགས་མ་གྲུབ་སྟེ། བུམ་འཛིན་རྟོག་པས་རང་ལ་བུམ་པར་སྣང་བ་དེ་ཕྱི་རོལ་བུམ་པར་ཞེན་པ་མེད་པའི་
ཕྱིར་ཏེ། གལ་ཏེ་ཞེན་ན། དེ་ཞེན་ཡུལ་ལ་འཁྲུལ་པའི་ལོག་ཤེས་སུ་འགྱུར་རོ། །དེས་ན་རྟོག་པ་དེས་རང་ལ་བུམ་པར་སྣང་བ་ལ་ཞེན་ནས་ཕྱི་རོལ་བུམ་པ་ལ་འཇུག་པ་ཡིན་གྱི། རང་ལ་བུམ་པར་སྣང་བ་དེ་ཕྱི་རོལ་གྱི་བུམ་པར་ཞེན་ནས་འཇུག་པ་མ་ཡིན་ནོ། །སྒྲོ་བཏགས་
པའི་དོན་བུམ་པར་སྣང་བ་དེ་ཕྱི་རོལ་བུམ་པར་མེད་ཀྱང། ཕྱི་རོལ་བུམ་པར་སྣང་བ་ལ་བྱེད་ན། དེའི་ཕྱིར་བུམ་འཛིན་རྟོག་པས་རང་ལ་སྣང་བ་ཕྱི་རོལ་བུམ་པར་སྒྲོ་བཏགས་ཟེར་དགོས་པས། སྣང་ཡུལ་ལ་འཁྲུལ་པའི་རྟོག་པ་ཐམས་ཅད་སྒྲོ་འདོགས་སུ་ཐལ་བར་འགྱུར་རོ། །

[036B] རྟོག་པ་ལ་བུམ་པར་སྣང་བ་ཡིན་པ་ལ་སྒྲ་དོན་ཡིན་པས་ཁྱབ་པ་ནི་མ་ཡིན་ཏེ། གསེར་བུམ་སྒྲ་དོན་མ་ཡིན་ཞིང། གསེར་བུམ་རྟོག་པ་ལ་བུམ་པར་སྣང་བའི་ཕྱིར་རོ། །བུམ་པའི་སྒྲ་དོན་བུམ་གསལ་རྣམས་
ཀྱི་སྤྱི་མ་ཡིན་ཞིང། བུམ་གསལ་རྣམས་དེའི་བྱེ་བྲག་མ་ཡིན་ཏེ། བུམ་པ་ཡིན་ན་བུམ་པའི་སྒྲ་དོན་ཡིན་པར་འགལ་བའི་ཕྱིར་རོ། །འོན་ཀྱང་བུམ་པའི་སྒྲ་དོན་ཡིན་ན་བུམ་གསལ་གྱི་སྤྱི་དང། བུམ་གསལ་རྣམས་དེའི་བྱེ་བྲག་ཡིན་པར་འགལ་བ་མ་ཡིན་ཏེ། རྟོག་པ་ལ་བུམ་
པར་སྣང་བ་དེ་བུམ་པའི་སྒྲ་དོན་ཡང་ཡིན་ལ། བུམ་གསལ་རྣམས་ཀྱི་སྤྱི་ཡང་ཡིན་པའི་ཕྱིར་ཏེ། དེ་བུམ་གསལ་མཐའ་དག་ལ་རྗེས་སུ་འགྲོ་བའི་ཕྱིར་དང། བུམ་གསལ་རྣམས་ཀྱང་དེའི་བྱེ་བྲག་ཡིན་པའི་ཕྱིར་རོ། །དེས་ན་བུམ་གསལ་རྣམས་ལ་རྗེས་སུ་འགྲོ་བའི་སྤྱི་དངོས་པོ་བ་དང་
དངོས་པོ་མ་ཡིན་པ་གཉིས་གཉིས་ཡོད་དེ། བུམ་པ་ནི་བུམ་གསལ་རྣམས་ལ་རྗེས་སུ་འགྲོ་བའི་སྤྱི་དངོས་པོར་གྱུར་པ་ཡིན་ལ། རྟོག་པ་ལ་བུམ་པར་སྣང་བ་དེ་ཉིད་བུམ་གསལ་རྣམས་ལ་རྗེས་སུ་འགྲོ་བའི་སྤྱི་དངོས་མེད་དུ་གྱུར་པ་ཡིན་ནོ། །དེས་ན་ཇི་སྐད་བཤད་པ་ལྟ་བུའི་རྟོག་པའི་གཟུང་
ཡུལ་མཐའ་དག་ནི་སྤྱི་མཚན་ཡིན་ཅིང། སྤྱི་མཚན་ཡིན་ན་སྤྱི་ཡིན་པར་ཡང་མི་འགལ་ལོ། །དེས་ན་རྟོག་པ་ལ་གསེར་བུམ་བུམ་པར་སྣང་བ་སྒྲ་དོན་ཡིན་ཀྱང། སྣང་བ་དེ་ལ་ཞེན་ནས་རྟོག་པས་གསེར་བུམ་བུམ་པའོ་སྙམ་དུ་ཇི་ལྟར་ཐག་བཅད་པ་ལྟར། གསེར་བུམ་བུམ་པ་ཡིན་
པར་དངོས་པོ་ལ་ཡང་ལེགས་པར་གནས་པས། རྟོག་པས་དོན་གྱི་གནས་ལུགས་ཇི་ལྟར་ཡིན་པ་ཡང་གཏན་ལ་ཕེབས་ཤིང། དེ་ལྟ་ན་ཡང་རྟོག་པ་རང་ལ་སྣང་བ་རང་མཚན་དུ་མི་འགྱུར་བ་འདི་ནི། ཞེན་ཡུལ་ལ་མི་འཁྲུལ་བའི་རྟོག་པ་ཀུན་ལ་ཤེས་པར་བྱའོ། །རྟོག་པ་ལ་བརྟེན་

[037A]༄༅། །ནས་རང་མཚན་འཐོབ་པའི་རྒྱུ་མཚན་ནི། དོན་རང་མཚན་འཛིན་པའི་མངོན་སུམ་གྱིས་དོན་དུ་ཞེན་པའི་བག་ཆགས་འཇོག་པའི་རྒྱུ་བྱས། བག་ཆགས་ལ་བརྟེན་ནས་དོན་དུ་ཞེན་པའི་རྟོག་པ་སྐྱེ་ཞིང། དེས་རང་མཚན་ལ་འཇུག་པར་བྱེད་ལ་
ཞུགས་པ་ལས་དོན་ཐོབ་ནུས་པ་ཡིན་ནོ། །དོན་འདི་ནི། མིང་དོན་གང་ལྡན་ཕན་ཚུན་དུ། །ཐ་དད་པ་འདིའི་ས་བོན་ཡིན། །ཅེས་སོགས་ཀྱིས་བསྟན་པ་ཡིན་ནོ། །ཁ་ཅིག་ན་རེ། རང་མཚན་ཡིན་ན་རྟོག་པའི་ཡུལ་དུ་འགྱུར་མི་སྲིད་དེ། འདི་ལྟར་སྒྲ་དང་སྒྲའི་བྱས་མི་རྟག་རྣམས་
རྫས་གཅིག་གམ་ཐ་དད། དང་པོ་ལྟར་ན། སྒྲ་རང་མཚན་ཆོས་ཅན། ཁྱོད་ངེས་པའི་རྟོག་པ་གཅིག་གིས་ཁྱོད་ཀྱི་བྱས་མི་རྟག་ཀྱང་ངེས་པར་ཐལ། ཁྱོད་ངེས་པའི་རྟོག་པ་ཡོད་ཅིང། ཁྱོད་དང་ཁྱོད་ཀྱི་བྱས་མི་རྟག་རྫས་གཅིག་ཡིན་པའི་ཕྱིར། དེ་ལྟར་ཡང། རྗེས་སུ་དཔག་
པ་ལས་ཀྱང་དངོས། །འཛིན་ན་ཆོས་གཅིག་ངེས་གྱུར་པས། །ཆོས་ཀུན་འཛིན་ཏེ། ཞེས་གསུངས་པ་ཡིན་ནོ། །རྫས་ཐ་དད་ཡིན་པ་ཡང་མི་འཐད་དེ། བློ་མ་འཁྲུལ་པས་ཐ་དད་དུ་མ་དམིགས་པའི་ཕྱིར། ཡང་ཆོས་ཅན། ཁྱོད་ལ་རྟོག་པའི་རྟོག་པས་ཁྱོད་ཀྱི་ཆོས་གཅིག་
བསྒྲུབས་ན་ཀུན་བསྒྲུབས་པ་དང། ཆོས་གཅིག་བཀག་ན་ཀུན་བཀག་པར་འགྱུར་བར་ཐལ། རྟགས་སྔ་མའི་ཕྱིར། དེ་ལྟར་ཡང། དེ་ལྟ་མིན་ན་དོན་རྣམས་ཀྱི། །ཞེས་སོགས་གསུངས་པ་ཡིན་ནོ། །དེས་ན་རང་མཚན་དགག་སྒྲུབ་ཀྱི་དངོས་རྟེན་ཡང་མ་ཡིན་ནོ། །ཚད་
མ་ཡིན་ན་རང་མཚན་རྟོགས་དགོས་པར། རང་གི་མཚན་ཉིད་མི་ཤེས་པ། །ཤེས་པ་གང་ཡིན་ཅེས་དགོངས་ཕྱིར། །ཅེས་སོགས་ཀྱི་བཤད་པ་མ་ཡིན་ནམ། ཞེ་ན། སྐྱོན་མེད་དེ། ལུང་དེས་རང་མཚན་རྟོགས་བྱེད་དུ་སྟོན་པ་ཡིན་གྱི་རང་མཚན་རྟོགས་པར་སྟོན་པ་

[037B] །ཞེས་སོགས་སྤྲོས་པ་དང་བཅས་ཏ་འཆད་པར་བྱེད་དོ། །འདི་དག་ནི་མི་རིགས་པ་དང་མི་འཐད་པ་དང་འགལ་བ་དང་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་དང་བཅས་པ་ཡིན་ཏེ། འདི་ལྟར། སྒྲ་རང་མཚན་ཆོས་ཅན། ཁྱོད་འཇལ་
ཚད་མ་གཅིག་གིས་ཁྱོད་ཀྱི་བྱས་མི་རྟག་ཀྱང་འཇལ་བར་ཐལ། ཁྱོད་འཇལ་བའི་ཚད་མ་ཡོད་ཅིང། ཁྱོད་དང་ཁྱོད་ཀྱི་བྱས་མི་རྟག་རྫས་གཅིག་ཡིན་པའི་ཕྱིར། ཅེས་བརྗོད་ན་ཅི་སྨྲ། འདོད་དེ་ཞེ་ན། འོ་ན། ཁྱོད་ངེས་པའི་རྟོག་པས་ཁྱོད་ཀྱི་བྱས་མི་རྟག་ངེས་པ་
ཡང་འདོད་དེ། །དེ་ལྟ་ན་སྒྲ་བྱས་མི་རྟག་སོགས་སུ་ངས་པའི་ངེས་ཤེས་ཕྱི་མ་རྣམས་དོན་མེད་དུ་འགྱུར་རོ་ཞེ་ན། འོ་ན་སྒྲ་བྱས་མི་རྟག་སོགས་སུ་འཇལ་བའི་ཚད་མ་ཕྱི་མ་རྣམས་ཀྱང་དོན་མེད་དུ་འགྱུར་རོ། །གཞན་ཡང་ཁྱབ་པའང་མེད་དེ། སྒྲ་ངེས་པའི་རྟོག་པ་སྐད་
ཅིག་དང་པོས་སྒྲ་ངེས་པར་བྱས་པའི་ཕྱིར། སྒྲ་ངེས་པའི་རྟག་པ་སྐད་ཅིག་ཕྱི་མ་རྣམས་དོན་མེད་དུ་ཐལ། ཞེས་མཚུངས་པས་སོ། །རྩ་བའི་ཁྱབ་པ་མི་མཚུངས་ཏེ། འདི་ལྟར། སྒྲ་འཇལ་བའི་ཚད་མ་དེས་སྒྲ་རྟོགས་པ་ན། སྒྲ་དང་སྒྲའི་བྱས་མི་རྟག་སོགས་རྫས་གཅིག་ཡིན་
ཀྱང། བྱས་མི་རྟག་སོགས་གང་ལ་གོམས་པ་གསལ་བ་སོགས་རྟོགས་པའི་རྐྱེན་ཡོད་པ་དེ་རྟོགས་ཀྱི། རྐྱེན་མེད་པ་རྣམས་མི་རྟོགས་སོ་ཞེ་ན། འོ་ན། རྟོག་པས་ཀྱང་སྒྲ་ངེས་པ་ན། སྒྲའི་ཆོས་བྱས་མི་རྟག་སོགས་གང་ལ་ངེས་པའི་རྐྱེན་ཡོད་པ་ད་ངེས་ཀྱི་རྐྱེན་མེད་པ་རྣམས་
མི་ངེས་སོ་ཞེས་ཀུན་ཏུ་མཚུངས་སོ། །ཐལ་བ་འོག་མ་ལ་ཡང། སྒྲ་ཆོས་ཅན། ཁྱོད་འཇལ་བའི་ཚད་མས་ཁྱོད་ཀྱི་ཆོས་གཅིག་བསྒྲུབས་ན་ཀུན་བསྒྲུབས་པ་སོགས་སུ་ཐལ། ཁྱོད་འཇལ་བའི་ཚད་མ་ཡོད། ཁྱོད་དང་ཁྱོད་ཀྱི་ཆོས་བྱས་སོགས་རྣམས་རྫས་གཅིག་ཡིན་

[038A]༄༅། །པའི་ཕྱིར། ཅེས་པ་མཚུངས་སོ། །སྒྲ་རང་མཚན་ཆོས་ཅན། ཁྱོད་རྟོགས་པར་བྱེད་པའི་རྗེས་དཔག་ཚད་མ་ངས་ཁྱོད་ཀྱི་བྱས་མི་རྟག་སོགས་ཀྱང་རྟོགས་པར་བྱེད་པར་ཐལ། ཁྱོད་རྟོགས་པར་བྱེད་པའི་རྗེས་དཔག་ཚད་མ་ཡོད་པ་གང་ཞིག་
ཁྱོད་དང་ཁྱོད་ཀྱི་བྱས་མི་རྟག་སོགས་རྫས་གཅིག་ཡིན་པའི་ཕྱིར། འཁོར་གསུམ་མོ། །གཞན་ཡང། མངོན་སུམ་ཚད་མའི་གཞལ་བྱ་ཡིན་ན་རང་མཚན་ཡིན་པས་ཁྱབ་པར་ཁས་བླངས་ནས། མངོན་སུམ་ཚད་མ་ཡིན་ན་རང་གི་གཞལ་བྱ་ལ་ངེས་པ་འདྲེན་པས་ཁྱབ་
པ་དང། རང་མཚན་རྟོག་པས་ངེས་པ་མི་སྲིད་པར་འདོད་པ་རྣམས་ནི་འགལ་བའི་ཕུང་པོའོ། །གཞན་ཡང་རང་མཚན་ཆོས་ཅན། ཁྱོད་དགག་སྒྲུབ་ཀྱི་གཞིར་རུང་བར་ཐལ། ཁྱོད་དགག་སྒྲུབ་ཀྱི་གཞིར་རུང་བ་འགོག་པ་དང། མི་རུང་བ་སྒྲུབ་པའི་གཞིར་རུང་བའི་ཕྱིར། ལན་
མེད་དོ། །འདི་ནི། མེད་ཅེས་ལྡོག་པ་དེ་ཉིད་ནི། །ཅི་ལྟར་མེད་ལས་ལྡོག་པར་འདོད། །ཅེས་ རང་མཚན་དགག་སྒྲུབ་ཀྱི་རྟེན་མ་ཡིན་པར་འདོད་པ་འགོག་པའི་དབང་དུ་བྱས་ལ། དགག་སྒྲུབ་ཀྱི་དངོས་རྟེན་མ་ཡིན་པར་འདོད་
པའང་མི་འཐད་དེ། རང་མཚན་ཡིན་ན་ཚད་མའི་དངོས་རྟོགས་སུ་མི་རུང་བར་ཐལ། དེ་ཡིན་ན་དགག་སྒྲུབ་ཀྱི་དངོས་རྟེན་དུ་མི་རུང་བའི་ཕྱིར། ཁྱབ་སྟེ། ཚད་མ་རྣམས་ནི་རང་གི་གཞལ་བྱ་སྒྲུབ་པ་དང། གཞལ་བྱའི་ལྡོག་ཕྱོགས་འགོག་པར་བྱེད་པ་ཡིན་པའི་ཕྱིར་ཏེ། གཞན་
དུ་ན། སྒྲ་མཉན་བྱ་མ་ཡིན་པ་དང། བུམ་པ་རྟག་པ་སོགས་མངོན་སུམ་དང་རྗེས་དཔག་ཚད་མའི་བསལ་བར་མི་འགྱུར་རོ། །གཞན་ཡང་རྟོག་པས་དངོས་པོ་རྟོགས་པ་མི་སྲིད་ན། སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་མི་རྟག་པ་མ་རྟོགས་པའམ། སྒྲ་མི་རྟག་པ་དངོས་པོ་

[038B] རྟོག་པས་དངོས་པོར་གྱུར་པའི་ཡུལ་རྟོགས་པ་མི་སྲིད་པའི་ཕྱིར། སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་མི་རྟག་པ་མ་རྟོགས་ན། དེའི་གཞལ་བྱ་གང་ཡིན། སྒྲ་མི་རྟག་པའི་སྒྲ་དོན་ནི་མ་ཡིན་ཏེ། དེ་ལ་ལོག་ཤེས་ཡིན་པའི་ཕྱིར། དེ་གཉིས་ལས་
གཞན་ཡང་ཡིན་པར་མི་འཐད་པས། རྗེས་དཔག་དེ་ཚད་མ་མ་ཡིན་པར་ཐལ་ལོ། །སྒྲ་མི་རྟག་པ་དངོས་པོ་མ་ཡིན་ནོ་ཞེ་ན། དེ་ལྟ་ན་དངོས་པོར་མེད་པའི་ཆོས་ཡིན་པའི་ཕྱིར། སྒྲ་མི་རྟག་པ་རྟག་པ་ཡིན་པར་ཐལ་ལོ། །འདོད་ན། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་
མ་གྲུབ་པ་དང་ཁྱབ་པ་འགལ་བར་ཐལ་ལོ། །འདི་དག་ལ་རྒྱ་ཆེར་བཤད་དུ་ཡོད་ཀྱང། རེ་ཤིག་མདོར་བསྡུ་བར་འདོད་ནས་མ་བྲིས་སོ། །འོ་ན། རྗེས་སུ་དཔག་པ་ལས་ཀྱང་དངོས། ཞེས་སོགས་ཇི་ལྟར་དྲང་ཞེ་ན། དེའི་དོན་ནི་རྗེས་དཔག་སྒྲུབ་འཇུག་ཡིན་ན་སྒྲ་ངེས་པའི་རྗེས་དཔག་
གིས་དེའི་ཆོས་ཀུན་ངེས་པར་འགྱུར་ཞེས་པ་ཡིན་ལ། རྗེས་དཔག་གིས་སྒྲུབ་པ་ཡུལ་དུ་བྱེད་པས་སྒྲུབ་འཇུག་ཏུ་འགྱུར་དགོས་པ་མ་ཡིན་ཏེ། ཡིན་ན། ཤེས་བྱ་ཆོས་ཅན། བློ་དེས་སེལ་བ་ཡུལ་དུ་བྱས་ན། སེལ་འཇུག་ཡིན་དགོས་པར་ཐལ། བློ་དེས་སྒྲུབ་པ་ཡུལ་དུ་བྱས་ན། བློ་དེ་སྒྲུབ་འཇུག་ཡིན་དགོས་
པའི་ཕྱིར་རོ། །འདོད་ན། བུམ་པ་དག་པའི་ས་ཕྱོགས་འཛིན་པའི་མངོན་སུམ་ཚད་མ་ཆོས་ཅན། ཁྱོད་སེལ་འཇུག་ཏུ་ཐལ། ཁྱོད་སེལ་བ་ཡུལ་དུ་བྱེད་པའི་བློ་ཡིན་པའི་ཕྱིར། དེར་ཐལ། ས་ཕྱོགས་དེའི་སྟེང་གི་བུམ་མེད་ཡུལ་དུ་བྱེད་པའི་བློ་ཡིན་པའི་ཕྱིར། དེ་ལྟ་མིན་ན་དོན་རྣམས་ཀྱི། ཞེས་སོགས་ཀྱང། རང་མཚན་
དགག་སྒྲུབ་ཀྱི་རྟེན་ཡིན་པ་འགོག་པ་མིན་གྱི། རང་མཚན་དགག་སྒྲུབ་ཀྱི་རྟེན་ཡིན་པ་དེ་དོན་དམ་པར་གྲུབ་པ་འགོག་པ་ཡིན་ཏེ། དེ་ཡང་འདི་ལྟར། སྒྲ་དགག་སྒྲུབ་ཀྱི་རྟེན་ཡིན་པ་དེ་དོན་དམ་པར་གྲུབ་ན། སྒྲ་ལ་དགག་སྒྲུབ་བྱེད་པའི་རྟོག་པའི་ཡུལ་དོན་དམ་པར་འགྱུར་ལ། དེ་ལྟ་

[039A]༄༅། །ན། རྟོག་པ་དེ་མ་འཁྲུལ་པའི་ཤེས་པར་ཁས་ལེན་དགོས་པས། རྟོག་པ་དེ་སྒྲུབ་འཇུག་ཏུ་འདོད་དགོས་ལ། རྟོག་པ་དེ་སྒྲུབ་འཇུག་ཡིན་ན། རྟོག་པ་དེས་སྒྲ་ལ་ཆོས་གཅིག་བསྒྲུབས་ན། ཀུན་བསྒྲུབས་པ་སོགས་སུ་འགྱུར་ཞེས་པ་ཡིན་ནོ། །དེ་བཞིན་
དུ་ཆོས་ཆོས་ཅན་དང་བསྒྲུབ་བྱ་སྒྲུབ་བྱེད་སོགས་སྒྲོ་བཏགས་སུ་བཤད་པ་རྣམས་ཀྱི་དོན་ཀྱང། སྒྲ་ཆོས་ཅན་མི་རྟག་པ་བསྒྲུབ་བྱའི་ཆོས་ཡིན་པ་སོགས་དོན་དམ་པར་གྲུབ་པ་འགོག་པ་ཡིན་གྱི། སྒྲ་ཤེས་འདོད་ཆོས་ཅན་ཡིན་པ་དང། མི་རྟག་པ་བསྒྲུབ་བྱའི་
ཆོས་ཡིན་པ་དང། བྱས་པ་རྟགས་ཡིན་པ་སོགས་འགོག་པ་མིན་ལ། དོན་དམ་པར་མ་གྲུབ་པ་རྒྱུ་མཚན། སྒྲ་ཆོས་ཅན་ཡིན་པ་སོགས་དོན་དམ་པར་གྲུབ་ན། སྒྲ་དང་པོར་གྲུབ། དེའི་རྗེས་སུ་སྒྲའི་སྟེང་དུ་བྱས་པ་གྲུབ། དེའི་རྗེས་སུ་སྒྲའི་སྟེང་དུ་མི་རྟག་པ་གྲུབ་
པའི་གྲུབ་ཚུལ་འདི་དོན་དམ་པར་གྲུབ་དགོས་ཏེ། ཤེས་འདོད་ཆོས་ཅན་དང་པོར་གྲུབ། དེའི་རྗེས་སུ་ཕྱོགས་ཆོས་གྲུབ། དེའི་རྗེས་སུ་ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་གྲུབ་དགོས་པའི་ཕྱིར་རོ། །དེ་འདོད་ན། སྒྲ་རང་རྒྱུ་ལས་བྱས་པ་དང་མི་རྟག་པར་
མ་སྐྱེས་པར་ཐལ་བར་འགྱུར་རོ། །དེའི་ཕྱིར་སྒྲ་དང་མི་རྟག་པ་དང་བྱས་པ་རྣམས་དོན་དམ་པར་གྲུབ་ལ། དེ་དག་རིམ་བཞིན་ཤེས་འདོད་ཆོས་ཅན་དང་བསྒྲུབ་བྱའི་ཆོས་དང་རྟགས་ཡིན་ཅིང། དེ་དག་ཤེས་འདོད་ཆོས་ཅན་ཡིན་པ་དང། བསྒྲུབ་བྱའི་ཆོས་ཡིན་པ་དང་
རྟགས་ཡིན་པའི་ཆ་རྣམས་ཀུན་རྫོབ་བདེན་པ་ཡིན་ཅིང། དོན་དམ་པར་གྲུབ་པ་མ་ཡིན་ལ། དེ་ལ་དགོངས་ནས། ཆོས་དང་ཆོས་ཅན་རྣམ་གཞག་དང། །ཐ་དད་ཐ་དད་མིན་ཅི་འདྲ། །དེ་ཉིད་དོན་ནི་མ་བརྟགས་པར། །འཇིག་རྟེན་ཇི་ལྟར་གྲགས་དེ་ལ། །དེ་བཞིན་

[039B] །བསྒྲུབ་བྱ་སྒྲུབ་པ་ཀུན་གཞག་པ། །དམ་པའི་དོན་ལ་འཇུག་བྱའི་ཕྱིར། །མཁས་པ་རྣམས་ཀྱིས་བྱས་པ་ཡིན། །ཅེས་སོགས་གསུངས་པ་ཡིན་ནོ། །དེ་ལ་སྤྱིར་རྒྱལ་བའི་གསུང་རབ་ཀྱི་བརྗོད་བྱ་མཐའ་དག་བདེན་པ་གཉིས་སུ་འདུས་ལ། ཀུན་རྫོབ་
བདེན་པ་མཐའ་དག་ནི། དོན་དམ་པའི་བདེན་པ་རྟོགས་པའི་ཐབས་སུ་བསྟན་པ་འབའ་ཞིག་ཡིན་ཅིང། ཁྱད་པར་དུ་ཆོས་ཆོས་ཅན་བསྒྲུབ་བྱ་སྒྲུབ་བྱེད་ལ་སོགས་པའི་རྣམ་གཞག་མཛད་པ་ཐམས་ཅད་ནི། ཆོས་ཆོས་ཅན་སོགས་ཀུན་རྫོབ་ཡིན་ཀྱང་དེ་ལ་བརྟེན་ནས་དོན་
དམ་དངོས་པོའི་གནས་ལུགས་གཏན་ལ་ཕེབས་པས། དངོས་པོའི་གནས་ལུགས་རྟོགས་པའི་ཐབས་སུ་གསུངས་པ་ཡིན་པས། དམ་པའི་དོན་ལ་འཇུག་བྱའི་ཕྱིར། ཅེས་པའི་དོན་ཀྱང་དེ་ཉིད་ཡིན་ནོ། །དེས་ན་སྒྲ་ཤེས་འདོད་ཆོས་ཅན་ཡིན་ཀྱང་ཀུན་རྫོབ་ཡིན་མི་
དགོས་ལ། ཤེས་འདོད་ཆོས་ཅན་སྒྲོ་བཏགས་ཡིན་པ་སོགས་རང་ལྡོག་གཞི་ལྡོག་གི་རྣམ་དབྱེ་ལ་མཁས་པར་བྱ་ཞིང། རྟོག་པ་དང་དགག་སྒྲུབ་ཀྱི་རྣམ་གཞག་ཐམས་ཅད་དངོས་པོ་ལ་མ་རེག་པར་འདོད་པ་འདི་དག་ནི། ཡིད་ལ་བྱེད་པ་ཐམས་ཅད་མི་དགེ་བར་འདོད་
པ་རྒྱ་ནག་ཧྭ་ཤང་གི་སྟོན་པ་དང་གྲོས་མ་བྱས་ཀྱང་ཁ་འཆམ་པ་སྟེ། ཐར་པའི་ལམ་གྱི་སྲོག་རྩ་གཅོད་པའི་གཤེད་མ་ཡིན་ནོ། །ཆོས་ཆོས་ཅན་སོགས་བདེན་པར་གྲུབ་པ་དགག་པའི་ཚུལ་འདིས། སྤྱི་གཞི་མཐུན་བདེན་པར་གྲུབ་པ་དགག་པ་སོགས་ཀྱང་ཤེས་པར་
བྱ་སྟེ། འདི་ལྟར་སྤྱི་དང་གཞི་མཐུན་བདེན་པར་གྲུབ་པ་འགོག་པ་ཡིན་གྱི། སྤྱི་ཡིན་ན་བདེན་པར་གྲུབ་པ་དང། གཞི་མཐུན་ཡིན་ན་བདེན་པར་གྲུབ་པ་འགོག་པ་ནི་མ་ཡིན་ཏེ། གོང་དུ་བཤད་པའི་ཚུལ་ལྟར་དངོས་པོ་ཡང་སྤྱི་ཡིན་པའི་ཕྱིར་དང། ཨུཏྤ་ལ་སྔོན་པོ་ཡང་

[040A]༄༅། །གཞི་མཐུན་ཡིན་པའི་ཕྱིར་རོ། །སྤྱི་བདེན་གྲུབ་འགོག་པ་ལ་ཡང་ཚུལ་གཉིས་ཏེ། ཕྱི་རོལ་པས་བཏགས་པའི་སྤྱི་གཙོ་བོ་སོགས་ནི། བདེན་པ་དང་ཐ་སྙད་གཉིས་ཀར་དུ་འགོག་པ་ཡིན་ལ། རང་ལུགས་ཀྱི་སྤྱི་ནི་བདེན་པར་གྲུབ་པ་འགོག་
པ་ཡིན་གྱི། ཐ་སྙད་དུ་གྲུབ་པ་འགོག་པ་མ་ཡིན་ཞིང། བདེན་པར་གྲུབ་པ་འགོག་པའི་ཚུལ་ཡང། སྤྱི་བདེན་པར་གྲུབ་ན་སྤྱི་འཛིན་རྟོག་པ་མ་འཁྲུལ་པའི་ཤེས་པར་འགྱུར་ལ། དེ་ལྟར་ན། ཁོས་ ཁོ་ཡང་རང་བཞིན་འདྲེས་
འཛིན་གྱི་བློ་ཡིན་པའི་ཕྱིར། གསལ་བ་རྣམས་ནི་རང་བཞིན་འདྲེས་ནས་ཕན་ཚུན་རྗེས་སུ་འགྲོ་བར་འགྱུར་ནའང། དེ་མི་འཐད་པའི་ཕྱིར། སྤྱི་དེ་སྤྱི་འཛིན་ཤེས་པས་གཟུངས་པ་ལྟར་བདེན་པར་མ་གྲུབ་ཅེས་པ་སྟེ། དེ་ཡིས་ཇི་ལྟར་ཀུན་བརྟགས་པ། །དེ་ནི་དམ་
པའི་དོན་དུ་མེད། །གསལ་བ་རྣམས་ནི་རྗེས་མི་འགྲོ། ཞེས་སོགས་ཀྱིས་བསྟན་པ་ཡིན་ལ། གཞན་དག་གཞུང་འདིའི་དོན། སྤྱི་གསལ་རྫས་གཅིག་ན་གསལ་བ་རྣམས་ཀྱང་རྫས་གཅིག་ཏུ་འགྱུར་ཞེས་པ་ལ་འཆད་པ་དང། ཁ་ཅིག་ཕྱི་རོལ་པ་འདོད་པའི་སྤྱི་ཆ་
མེད་འགོག་པ་ཡིན་ཅེས་པ་ལ་འཆད་པ་གཉིས་ཀ་ཡང། སློབ་དཔོན་གྱི་དགོངས་པ་ལས་རྒྱ་མཚོའི་ཕ་རོལ་ཚུ་རོལ་བཞིན་དུ་ཆེས་རིང་དུ་གྱུར་པ་ཡིན་ལ། ལྷག་པར་འདོད་པ་ཕྱི་མ་འདི་སྨྲ་བ་དག་གིས་ནི། དེ་ཡིས་ཇི་ལྟར་ཀུན་བརྟགས་པ། ཞེས་པའི་དེ་ཡིས་ཞེས་
པ་ཕྱི་རོལ་པ་ལ་དེ་ཡིས་ཞེས་པར་འཆད་དགོས་ཤིང་དེ་ལྟར་ན། ད་ལ་བསམ་པའི་དབང་གིས་ན། ཞེས་པའང་ཕྱི་རོལ་པ་དེའི་བསམ་པའི་དབང་གིས་ཞེས་པ་སོགས་སུ་འཆད་དགོས་པས། ཆེས་མ་བརྟགས་པའི་བབ་ཅོལ་ཆེན་པོ་

[040B] །གཞི་མཐུན་དོན་དམ་པར་མ་གྲུབ་པའི་རྒྱུ་མཚན་ཡང་ཨུཏྤ་ལ་དང་སྔོན་པོ་གཞི་མཐུན་ཡིན་པ་དོན་དམ་པར་གྲུབ་ན། ཨུཏྤ་ལ་དང་སྔོན་པོ་ཐ་དད་ཡིན་པའང་བདེན་པར་གྲུབ་དགོས་ཏེ། གཅིག་ལ་གཞི་མཐུན་མི་རུང་བའི་ཕྱིར་རོ། །དེ་ལྟར་ན་ཨུཏྤ་ལ་དང་སྔོན་
པོ་བདེན་པའི་ཐ་དད་དུ་འགྱུར་བས། རྫས་ཐ་དད་དུ་འགྱུར་ལ། དེ་ལྟ་ན་གཞི་མཐུན་དུ་འདུ་མི་སྲིད་པར་འགྱུར་རོ། །དེས་ན་ཨུཏྤ་ལ་དང་སྔོན་པོ་གཞི་མཐུན་ཡིན་པ་ཡང་ཁས་ལེན་ཅིང། ཨུཏྤ་ལ་དང་སྔོན་པོ་རྫས་སུ་གྲུབ་ལ། འོན་ཀྱང་དེ་ཉིད་གཞི་མཐུན་ཡིན་པའི་ཆ་
རྫས་སུ་མ་གྲུབ་ཀྱི། ཐ་སྙད་པའི་བློས་བཏགས་པ་ཙམ་ཡིན་པ་ཞེས་བྱ་བར་ཁོང་དུ་ཆུད་པར་བྱ་སྟེ། དོན་འདི་ལ་དགོངས་ནས། དེ་ཚེ་བློ་ཡི་ངོར་བྱས་ནས། །གཞི་མཐུན་པ་ནི་ཉིད་དུ་འགྱུར། །ཞེས་སོགས་གསུངས་པ་ཡིན་ལ། སྒྲོ་བཏགས་ཡིན་ན་ཚད་མས་མ་གྲུབ་
པར་འདོད་པ་ནི། ཀུན་རྫོབ་བདེན་པ་གཞི་མ་གྲུབ་པར་འདོད་པ་ཆད་པ་པའི་རིང་ལུགས་གསལ་བར་འོངས་པ་ཡིན་ནོ། །ཁ་ཅིག་ན་རེ། སྒྲ་རྣམས་ཀྱིས་ནི་བརྡ་བཏགས་སྟོན། །དེ་ནི་ཐ་སྙད་ཆེད་དུ་བྱས། །དེ་ཚེ་རང་གི་མཚན་ཉིད་མེད། །དེས་ན་དེ་ལ་བརྡར་མ་ཡིན། །ཞེས་
བྱ་བ་གསུངས་པའི་དགོངས་པ་ཡིན་པས། རང་མཚན་ནི་བརྡའི་ཡུལ་མིན་ཏེ། དེ་ལ་བརྡ་བྱས་པ་ལ་དགོས་པ་མེད་པའི་ཕྱིར། དེར་ཐལ། བརྡ་དུས་ཀྱི་རང་མཚན་དེ་ཐ་སྙད་ཀྱི་དུས་ཀྱི་རང་མཚན་ལ་རྗེས་འགྲོ་མི་བྱེད་པའི་ཕྱིར་དང། བརྡ་ནི་ཐ་སྙད་ཀྱི་ཆེད་དུ་བྱས་པའི་ཕྱིར་
གཞན་ཡང། གསལ་བ་རང་མཚན་ནི་མཐའ་ཡས་པའི་ཕྱིར་དེ་དག་ལ་བརྡ་སྦྱོར་མི་ནུས་ཏེ། ཐ་དད་པ་དག་བསྟན་པ་ནི། །དཀའ་དང་མི་ནུས་འབྲས་མེད་ཕྱིར། །ཅེས་གསུངས་པ་ཡིན་ནོ་ཞེས་ཟེར་ཅིང། རང་ལུགས་ལ་སྒྲ་དོན་ལ་བརྡ་སྦྱོར་བ་ཡིན་ནོ་ཞེས་སྨྲ་བར་བྱེད་དོ། །

[041A]༄༅། །འོ་ན་སྒྲ་དོན་ལ་བརྡ་སྦྱར་བ་ལ་ཡང་དགོས་པ་མེད་པར་ཐལ། བརྡ་དུས་ཀྱི་སྒྲ་དོན་དེ་ཐ་སྙད་ཀྱི་དུས་ཀྱི་སྒྲ་དོན་དང་རང་མཚན་གང་ལ་ཡང་རྗེས་འགྲོ་མི་བྱེད་པའི་ཕྱིར། ཅེས་ཀུན་ཏུ་མཚུངས་པས། སྒྲ་དོན་ལ་བརྡ་སྦྱར་མི་ནུས་པར་ཐལ་
སྒྲ་དོན་མཐའ་ཡས་པའི་ཕྱིར་ཏེ། གསལ་བ་ཇི་སྙེད་ཡོད་པའི་གྲངས་དང་མཉམ་པའི་སྒྲ་དོན་ཡོད་པའི་ཕྱིར། ལན་མེད་དོ། །དེས་ན་བརྡ་སྦྱོར་བའི་ཡུལ་ནི། བ་ལང་ཞེས་པའི་སྒྲ་བརྡ་སྦྱོར་བ་ན། དཀར་ཟལ་ལྟ་བུ་རང་མཚན་གཅིག་གཞིར་བྱས་ནས་དེའི་སྟེང་དུ་བ་ལང་
ལ་བརྡ་སྦྱོར་བ་ཡིན་ལ། དེ་ལྟར་སྦྱར་བས་ཐ་སྙད་ཀྱི་དུས་སུ་ནག་སྒུར་སོགས་ཀྱང་བ་ལང་དུ་རྟོགས་པར་འགྱུར་ཏེ། སྔར་དཀར་ཟལ་གྱི་སྟེང་དུ་བ་ལང་ལ་བརྡ་སྦྱོར་བ་ན། ནོག་སོགས་དང་ལྡན་པ་རྒྱུ་མཚན་དུ་བྱས་ནས་སྦྱར་བའི་ཕྱིར་དང། བ་ལང་ནག་སྒུར་སོགས་
ཀྱང་ནོག་སོགས་དང་ལྡན་པ་ཡིན་པའི་ཕྱིར་རོ། །དེ་ལྟ་ན་ཡང། དཀར་ཟལ་ནི་བ་ལང་ཞེས་པའི་སྒྲ་བརྡ་སྦྱོར་བའི་གཞིར་བྱས་པ་ཡིན་གྱི། དཀར་ཟལ་དང་བ་ལང་གི་ཚོགས་པ་ལ་སྒྲ་སྦྱོར་བ་ནི་མ་ཡིན་ཏེ། བ་ལང་གི་བརྡ་སྦྱར་བ་ནི་བརྡ་དང་ཐ་སྙད་ཀྱི་དུས་ཀྱི་ནོག་
སོགས་དང་ལྡན་པ་ཐམས་ཅད་ལ། བ་ལང་དུ་ཤེས་པའི་ཕྱིར་དུ་ཡིན་གྱི། ཐ་སྙད་དུས་ཀྱི་ནག་སྒུར་ལ་སོགས་པ་རྣམས་དཀར་ཟལ་དང་བ་ལང་གི་ཚོགས་པར་ཤེས་པའི་ཕྱིར་དུ་བརྡ་སྦྱོར་བ་མ་ཡིན་པས་སོ། །དེས་ན་བ་ལང་ཞེས་པའི་བརྡ་དཀར་ཟལ་གཞིར་བྱས་
ནས་སྦྱར་བའི་ཚེ་བརྡའི་ཡུལ་གྱི་གཙོ་བོ་ནི་བ་ལང་དང་བ་ལང་མ་ཡིན་པ་ལས་ལོག་པའི་གཞན་སེལ་གཉིས་ཡིན་ལ། དཀར་ཟལ་བ་ལང་མ་ཡིན་པ་ལས་ལོག་པར་སྣང་བའི་སྒྲ་དོན་ཀྱང་བརྡའི་ཡུལ་ཙམ་དུ་འགྱུར་བ་ཡིན་ནོ། །དེའི་ཕྱིར་བ་ལང་ཡང་བརྡའི་ཡུལ་

[041B] བརྡའི་ཡུལ་ཡིན་ན་དངོས་པོ་མ་ཡིན་པར་འདོད་པ་ནི་མི་འཐད་ལ། འོན་ཀྱང་བ་ལང་བརྡའི་ཡུལ་ཡིན་པའི་ཆ་དོན་དམ་པར་མ་གྲུབ་ལ། སྒྲ་རྣམས་ཀྱིས་ནི་བརྡ་བརྟགས་སྟོན། །ཅེས་སོགས་ཀྱིས་ཀྱང་རང་མཚན་བརྡའི་ཡུལ་དུ་དོན་དམ་པར་གྲུབ་པ་
འགོག་པ་ཡིན་ཅིང། དེའི་དོན་ཀྱང་འདི་ཡིན་ཏེ། དཀར་ཟལ་ལ་བ་ལང་ཞེས་པའི་སྒྲ་དོན་དམ་པར་སྦྱར་བ་མ་ཡིན་པར་ཐལ། དཀར་ཟལ་ཐ་སྙད་ཀྱི་དུས་ཀྱི་ནག་སྒུར་སོགས་ལ་རྗེས་འགྲོ་མི་བྱེད་པའི་ཕྱིར། དེ་ལ་ཁྱབ་པ་ཡོད་དེ། དཀར་ཟལ་བ་ལང་ཞེས་པའི་བརྡའི་
ཡུལ་དུ་དོན་དམ་པར་གྲུབ་ན། དཀར་ཟལ་བ་ལང་ཞེས་པའི་བརྡ་སྦྱོར་བའི་བརྡ་སྦྱོར་རྟོག་པའི་འཛིན་སྟངས་ཀྱིས་ཇི་ལྟར་བཟུངས་བ་ལྟར་བདེན་པར་གྲུབ་དགོས་ལ། དེ་ལྟར་གྲུབ་ན། རྟོག་པ་དེས་བ་ལང་དང་དཀར་ཟལ་དབྱེར་མེད་དུ་འཛིན་པའི་ཕྱིར། བ་ལང་དང་དཀར་ཟལ་གཅིག་
ཏུ་འགྱུར་ལ། དེ་ལྟ་ན། བ་ལང་ནག་སྒུར་ལ་རྗེས་འགྲོ་མི་བྱེད་པའམ། དཀར་ཟལ་ཀྱང་ནག་སྒུར་ལ་རྗེས་འགྲོ་བྱེད་པ་གང་རུང་དུ་འགྱུར་བའི་ཕྱིར་རོ། །དེས་ན་ཆོས་ཆོས་ཅན་སྤྱི་གཞི་མཐུན་བསྒྲུབ་བྱ་སྒྲུབ་བྱེད་བརྡའི་ཡུལ་ལ་སོགས་པའི་རང་ལྡོག་ཡིན་ན་སྒྲོ་བཏགས་
ཡིན་པས་ཁྱབ་ལ། སྒྲོ་བཏགས་ཡིན་ན་སྤྱི་མཚན་ཡིན་པས་ཁྱབ་ཅིང། དེ་དག་ནི་གཞི་ལྡོག་ཡིན་ན་སྒྲོ་བཏགས་དང་སྤྱི་མཚན་ཡིན་པས་མ་ཁྱབ་བོ་ཞེས་ཤེས་པར་བྱ་སྟེ། སྤྱི་མཚན་གྱི་མཚན་ཉིད་རྒྱས་པར་བཤད་ཟིན་ཏོ།། །།ད་ནི་རང་སྤྱི་གཉིས་
ཀྱི་སྐབས་སུ་ཉེ་བར་མཁོ་བའི་ཞར་བྱུང་འགའ་ཞིག་གཏན་ལ་དབབ་པར་བྱ་སྟེ། དེ་ཡང་འདི་ལྟར། གང་ཕྱིར་དངོས་ཀུན་རང་བཞིན་གྱིས། །རང་རང་ངོ་བོ་ལ་གནས་ཕྱིར། །མཐུན་དངོས་གཞན་གྱི་དངོས་དག་ལས། །ལྡོག་པ་ལ་ནི་བརྟེན་པ་ཅན། །ཅེས་རང་མཚན་

[042A]༄༅། །རྣམས་རིགས་མཐུན་མི་མཐུན་གྱི་ཆོས་གཞན་གང་དང་ཡང་མ་འདྲེས་པར་བཤད་ཅིང་སྒྲོ་བཏགས་པའི་ཆོས་འགའ་ཞིག་ལ་ཡང་རིགས་གཅིག་མི་གཅིག་གི་རྣམ་དབྱེ་བྱས་པའང་བྱུང་ན། རིགས་གཅིག་མི་གཅིག་དང་
མཐུན་མི་མཐུན་ལ་སོགས་པའི་དོན་ཇི་ལྟར་གཟུང་བར་བྱ་ཞེ་ན། དེ་ལ་རིགས་འདྲ་བ་དང་མི་འདྲ་བ། རིགས་མཐུན་པ་དང་མི་མཐུན་པ། རིགས་གཅིག་པ་དང་མི་གཅིག་པ་ཞེས་བྱ་བ་རྣམས་སུ་ཡོད་པ་ལས། རིགས་འདྲ་བ་དང་རིགས་གཅིག་པ་དང་རིགས་མཐུན་
པ་གསུམ་ག་ལ་ཡང། རྫས་རིགས་འདྲ་བ་དང་གཅིག་པ་དང་མཐུན་པ་དང། ལྡོག་པ་རིགས་གཅིག་པ་དང་འདྲ་བ་དང་མཐུན་པ་ཞེས་བྱ་བ་གཉིས་གཉིས་སུ་འགྱུར་ལ། རྫས་རིགས་མཐུན་པ་སོགས་སུ་འཇོག་པ་ནི། ཉེར་ལེན་གཅིག་ལས་སྐྱེས་པས་
འཇོག་པ་ཡིན་པས། ཉེར་ལེན་གཅིག་ལས་སྐྱེས་པའི་དངོས་པོ་ཐ་དད་པ་རྣམས་ཕན་ཚུན་རྫས་ཀྱི་རིགས་མཐུན་པ་དང་གཅིག་པ་དང་འདྲ་བ་ཞེས་བྱའོ། །དེའི་ཕྱིར་ནས་ཀྱི་ས་བོན་འབྲུ་གཅིག་གིས་བསྐྲུན་པའི་སྡོང་བུ་ལས་འོངས་པའི་ནས་འབྲུ་ཐ་དད་
དག་ལྟ་བུ་ནི་ཉེར་ལེན་གཅིག་ལས་སྐྱེས་པའི་ཕྱིར་དང། ཕན་ཚུན་ཐ་དད་པའི་ཕྱིར། རྫས་རིགས་མཐུན་པ་ཞེས་བྱ་ལ། བ་ལང་དཀར་བྲལ་དང་ནག་སྒུར་ལྟ་བུ་ནི་བ་ལང་དུ་མཚུངས་ཀྱང་ཉེར་ལེན་ཐ་དད་ལས་སྐྱེས་པའི་ཕྱིར། རྫས་རིགས་མི་མཐུན་པ་ཞེས་བྱའོ། །དོན་
འདི་ཉིད་གསལ་བར་བཤད་པ་ནི། ཤཱཀྱ་བློས། དེ་ལྟར་ན། ཕྱི་དང་ནང་གི་དངོས་པོ་ཐམས་ཅད་ནི། ཐ་དད་པ་དང་ཐ་དད་པ་མེད་པར་རྣམ་པར་བཞག་པ་ནི་ཉེ་བར་ལེན་པའི་རྒྱུས་བྱས་པ་ཉིད་ཡིན་ཏེ། དངོས་པོ་རྣམས་ཀྱི་སྐྱེ་བ་ནི་ཉེ་བར་ལེན་པ་དང་བྲལ་ན་ཡོད་པ་མ་ཡིན་

[042B] ༑ཞེས་དང། དེ་བས་ན་རིགས་མཐུན་པ་དང་རིགས་མི་མཐུན་པའི་རྒྱུན་ཐ་དད་པ་རྣམ་པར་བཞག་པ་ནི་ཉེ་བར་ལེན་པས་བྱས་པ་ཉིད་ཡིན་ནོ་ཞེས་རྒྱ་ཆེར་སྨས་པ་དག་ཡིན་ལ། ཚུལ་འདི། ཐ་དད་རྒྱུ་ཐ་དད་ལས་ཡིན། །ཅེས་པའི་དགོངས་པ་ཁ་ན་མ་ཐོ་བ་མེད་པར་
བརྟགས་པར་བྱའོ། །ལྡིག་པ་རིགས་མཐུན་པ་ཞེས་བྱ་བ་ལ་སོགས་པའི་དོན་ནི། འདི་ཡིན་ཏེ། ཕྱི་རོལ་པ་གྲངས་ཅན་ལ་སོགས་པ་དག་ཙནྡན་དང་ཤ་བ་དང་བ་ལང་སོགས་རྫས་ཐ་དད་པར་མཚུངས་ཀྱང། ཙནྡན་དང་ཤ་བ་ལ་རིགས་གཅིག་གི་སྒྲ་བློ་འཇུག་ཙནྡན་
དང་བ་ལང་ལ་རིགས་གཅིག་གི་སྒྲ་བློ་མི་འཇུག་པ་ནི། ཤིང་གི་སྤྱི་གཙོ་བོ་གཅིག་ཙནྡན་དང་ཤ་བ་ལ་ཐུན་མོང་དུ་ཡོད་ལ། ཙནྡན་དང་བ་ལང་ལ་མེད་པས་ཡིན་ནོ་ཞེས་སྨྲའོ། །སློབ་དཔོན་གྱིས་དེ་བཀག་ནས་ཙནྡན་དང་ཤ་བ་ལ་ཤིང་གི་གཞན་སེལ་བའི་རིགས་ཐུན་མོང་དུ་
རྗེས་སུ་འགྲོ་ལ། བ་ལང་ལ་རྗེས་སུ་མི་འགྲོ་བས་ཡིན་ནོ་ཞེས་བཞེད་ཅིང། དེ་ལ་དགོངས་ནས། ཐ་དད་མཚུངས་པ་ཡིན་ན་རིགས། །ཉེ་བ་གང་གིས་འགའ་ཞིག་ལ། །རབ་འཇུག་གཞན་ལ་མིན་དེ་ཉིད། །སྒྲ་དང་ཤེས་པའི་རྒྱུ་ཡིན་ནོ། །ཞེས་བཤད་དོ། །དེ་ཡང་དཀར་
བྲལ་དང་ནག་སྒུར་རིགས་གཅིག་ཏུ་འཇག་པ་མཐར་གཏུགས་ན། བ་ལང་གི་སྤྱིད་གཉིས་ཀ་ལ་ཐུན་མོང་དུ། རྗེས་སུ་འགྲོ་བ་ལ་རག་ལས་ནའང། བ་ལང་ལ་ཐུན་མོང་དུ་རྗེས་སུ་འགྲོ་བའི་ཕྱིར། རིགས་གཅིག་ཡིན་ཅེས་སྨྲས་ན་རྟག་མི་རྟག་ཀྱང་རིགས་
གཅིག་ཏུ་ཐལ། ཤེས་བྱ་དེ་གཉིས་ལ་ཐུན་མོང་དུ་རྗེས་འགྲོ་བྱེད་པའི་ཕྱིར། ཅེས་མཚུངས་ལ། འདོད་ན་ཆོས་ཐམས་ཅད་རིགས་མཐུན་པར་འགྱུར་བས། རིགས་མི་མཐུན་པ་མི་སྲིད་པར་ཁས་ལེན་དགོས་པར་འགྱུར་རོ། །ཡང་དཀར་ཟལ་དང་གསེར་བུམ་རིགས་

[043A]༄༅། །མི་མཐུན་པར་ཐལ། དཀར་ཟལ་བ་ལང་ཡིན། གསེར་བུམ་བ་ལང་མིན་པའི་ཕྱིར། ཅེས་བྱས་ན། དཀར་ཟལ་དང་ནག་སྒུར་ཡང་རིགས་མི་མཐུན་པར་ཐལ་ནག་སྒུར་གྱི་ཁ་དོག་ནག་པོ་ཡིན། དཀར་ཟལ་གྱི་ཁ་དོག་ནག་པོ་མིན་པའི་
ཕྱིར། ཅེས་པ་མཚུངས་པས་མཐར་ཤེས་བྱ་ཕལ་ཆེ་བ་རིགས་མི་མཐུན་པར་ཁས་བླང་དགོས་པར་འགྱུར་རོ། །དེ་བས་ན་འདི་ལྟར་ཤེས་པར་བྱ་སྟེ། བུམ་པ་ལ་སོགས་པ་སྒྲུབ་པ་དངོས་པོ་བ་རྣམས་ཀྱི་རིགས་གཅིག་པའི་ཚུལ་དང། བུམ་མེད་ལ་སོགས་པ་དགག་པ་
རྣམས་ཀྱི་རིགས་གཅིག་པའི་ཚུལ་གཉིས་ལས། དང་པོ་ནི། ཆོས་དེ་གཉིས་བརྡ་ལ་བྱང་བ་དང་མ་བྱང་བའི་སྐྱེས་བུ་གང་གིས་མཐོང་ཡང་ཡིད་གཏད་པའི་ཚུལ་གྱིས་མཐོང་ཙམ་ཉིད་ནས་འདྲ་བར་འཛིན་པའི་བློ་ངང་གིས་སྐྱེ་བར་འགྱུར་བའི་ཆོས་དེ་གཉིས་ལ་རིགས་
གཅིག་པ་ཞེས་བྱ་ལ། དེ་ལས་ཟློག་པའི་དངོས་པོ་ནི་རིགས་མི་གཅིག་པ་ཡིན་ནོ། །དེ་ལྟ་ན། དཀར་ཟལ་དང་ནག་སྒུར་ནི་ཡིད་གཏད་པའི་སྒོ་ནས་མཐོང་ཙམ་ནས་བརྡ་ལ་བྱང་མ་བྱང་ཀུན་གྱི་བློ་ལྷན་སྐྱེས་ལ་འདྲ་བར་སྣང་ལ། དཀར་ཟལ་དང་བུམ་པ་ནི་དེ་ལྟ་མ་ཡིན་པའི་
ཕྱིར། དཀར་ཟལ་དང་ནག་སྐུར་རིགས་གཅིག་ལ། དེ་དང་བུམ་པ་རིགས་མི་གཅིག་གོ་ཞེས་བྱ་བར་གྲུབ་བོ། །དེ་ལྟར་འདྲ་མི་འདྲ་སོ་སོར་སྣང་བའི་བློ་སྐྱེ་བའི་རྒྱུ་མཚན་ནི། ནང་གི་རྐྱེན་ཐོག་མ་མེད་པ་ནས་དཀར་ཟལ་དང། ནག་སྐུར་རིགས་གཅིག་ཏུ་འཛིན་པའི་
མངོན་པར་བརྗོད་པའི་བག་ཆགས་གོམས་པ་མཚུངས་ལ། དཀར་ཟལ་དང་བུམ་པ་ལ་དེ་ལྟ་བུ་མ་ཡིན་ཅིང། ཕྱིའི་རྐྱེན་དཀར་ཟལ་དང་ནག་སྒུར་ནག་སོགས་དང་ལྡན་པར་མཚུངས་ལ། དཀར་ཟལ་དང་བུམ་པ་དེ་ལྟ་བུ་མ་ཡིན་པའི་ཕྱིར། དེས་ན་དངོས་པོ་

[043B] དཀར་ཟལ་དང་མི་དངོས་པོ་ཡིན་པར་མཚུངས་ཀྱང། རིགས་གཅིག་ཏུ་འཛིན་པའི་བློ་མི་སྐྱེ་ཞིང། དཀར་ཟལ་དང་ནག་སྒུར་ནོག་སོག་དང་ལྡན་པ་རྣམས་བྱིས་པ་ནས་མཁས་པའི་བ་
གྱི་བློ་ལྷན་སྐྱེས་ལ་རིགས་གཅིག་པར་སྣང་བ་མྱོང་བས་གྲུབ་པའི་ཕྱིར་རོ། །དངོས་པོ་མེད་པ་དགག་པ་རྣམས་ཀྱི་རིགས་གཅིག་མི་གཅིག་ནི། དགག་བྱ་རིགས་གཅིག་མི་གཅིག་གི་སྒོ་ནས་འཇོག་པ་ཡིན་ཏེ། དགག་པ་ལ་མི་འདྲ་བའི་དབྱེ་བ་བྱེད་པ་ཐམས་ཅད་དགག་
བྱའི་སྒོ་ནས་འབྱེད་པ་ཡིན་གྱི། ངོ་བོའི་སྒོ་ནས་དབྱེ་བ་བྱར་མེད་པའི་ཕྱིར། ཚུལ་འདི་ལྟར་རྟོགས་ན་འདྲ་བ་དང་མི་འདྲ་བའི་རྣམ་པར་དབྱེ་བ་རྨོངས་པར་མི་འགྱུར་རོ། །ཞེས་གངས་རིའི་ཁྲོད་ན་འཛམ་བུ་གླིང་གི་དཔལ་ཁོ་བོ་གཅིག་པུ་མགྲིན་པ་བསལ་ཏེ་སྨྲ་བར་བྱེད་
དོ། །དེས་ནི་རང་མཚན་དང་སྤྱི་མཚན་གྱི་རྣམ་པར་གཞག་པ་རྒྱ་ཆེར་བཤད་ཟིན་ཏོ།། །།ད་ནི་ཡུལ་ལ་ངོ་བོའི་སྒོ་ནས་དབྱེ་ན། ཀུན་རྫོབ་དང་དོན་དམ་པའི་བདེན་པའི་རྣམ་པར་གཞག་པ་བཤད་པར་བྱ་སྟེ། འདི་ལ་བདེན་གཉིས་ཀྱི་སྒྲ་བཤད། མཚན་
ཉིད། མཚན་གཞི་ངེས་གཟུང་བ་གསུམ། དང་པོ་ནི། གཞན་གྱི་ངོ་བོ་སྒྲིབ་བྱེད་པ། །སྒྲིབ་བྱེད་ངེས་བདག་ཐ་དད་ཀྱང། །ཞེས་པ་འགྱུར་རྙིང་ལ། ཀུན་རྫོབ་ངེས་བདག་ཐ་དད་ཀྱང། ཞེས་འབྱུང་བ་ལྟར་དེ་ཁོ་ན་ཉིད་མཐོང་བ་ལ་སྒྲིབ་པ་ཞེས་པ་ཀུན་རྫོབ་ཀྱི་སྒྲ་བཤད་པའི་
དོན་དུ་འདོད་པ་ལ་ནང་པའི་གྲུབ་མཐའ་སྨྲ་བ་ཕལ་ཆེ་བ་མཐུན་ལ། དེའི་ཕྱིར་སྤྱི་འཛིན་རྟོག་པ་ཀུན་རྫོབ་ཅེས་པའི་སྒྲ་བཤད་པའི་གཞིར་བྱས་ནས། དེ་ལ་ཅིའི་ཕྱིར་ཀུན་རྫོབ་ཅེས་བྱ་ཞེ་ན། དངོས་པོའི་དེ་ཁོ་ན་ཉིད་དུ་གྱུར་པའི་རང་མཚན་དེ་དངོས་སུ་གཟུང་ཡུལ་དུ་

[044A]༄༅། །བྱེད་པ་ལ་སྒྲིབ་པའི་ཕྱིར། ཀུན་རྫོབ་ཅེས་བྱའོ། །དེས་ན་སྤྱི་འཛིན་གྱི་བློ་ནི་ཀུན་རྫོབ་ཀྱི་སྒྲ་བཤད་གཞི་ཡིན་ལ། སྤྱི་མཚན་རྣམས་ནི་ཀུན་རྫོབ་ཀྱི་སྒྲ་བཤད་པའི་གཞིར་གྱུར་པའི་བློ་དེའི་ངོར་བདེན་པའི་ཕྱིར་ཀུན་རྫོབ་བདེན་པ་
ཞེས་བྱའོ། །འོན་ཀྱང་རྟོག་པ་དེ་ནི་ཀུན་རྫོབ་ཀྱི་སྒྲ་བཤད་པའི་གཞི་ཡིན་པས་ཀུན་རྫོབ་ཅེས་ཐ་སྙད་བྱས་པ་ཡིན་གྱི། ཀུན་རྫོབ་མཚན་ཉིད་པ་མ་ཡིན་ཏེ། ཤེས་པ་ཡིན་པས་དོན་དམ་པར་གྲུབ་པའི་ཕྱིར་རོ། །ཀུན་རྫོབ་ཀྱང་ཡིན་ལ་བདེན་པ་ཡང་ཡིན་
པས། ཀུན་རྫོབ་བདེན་པ་ཞེས་ནི་མི་བྱ་སྟེ། དེ་ལྟ་ན། བརྫུན་པ་ཡང་ཡིན་བདེན་པ་ཡང་ཡིན་ཞེས་སྨྲ་དགོས་པས། འགལ་བ་འདུ་བར་འགྱུར་བའི་ཕྱིར་རོ། །དོན་དམ་བདེན་པའི་སྒྲ་བཤད་ལ། །ཉན་ཐོས་སྡེ་པ་ཁ་ཅིག་ནི། །རིགས་པས་དཔྱད་བཟོད་དུ་བདེན་པའི་ཕྱིར་
དོན་དམ་བདེན་པ་ཞེས་འདོད་ལ། སྡེ་བདུན་རིགས་པའི་རྗེས་སུ་འབྲང་བའི་མདོ་སྡེ་པ་དང། སེམས་ཙམ་པ་དག་ཕྱོགས་འདི་ལ་མཐུན་པ་ཡིན་ཅིང། དེ་ཡང་དོན་དམ་པ་ཞེས་པའི་སྒྲ་བཤད་པའི་གཞི་ཤེས་པ་མ་འཁྲུལ་པ་ལ་བྱས་ནས་དེའི་ངོར་བདེན་པའི་ཕྱིར། དོན་དམ་
བདེན་པ་ཞེས་བྱ་ལ། ཤེས་པ་དེའི་གཟུང་ཡུལ་དུ་གྲུབ་པའི་ཕྱིར་དོན་དམ་པར་གྲུབ་པ་ཞེས་བྱའོ། །འོན་ཀྱང་མདོ་སེམས་གཉིས་དོན་དམ་དངོས་ཡུལ་དུ་བྱེད་པའི་བློ་ཤེས་པ་མ་འཁྲུལ་པ་ལ་འདོད་པར་འདྲ་ཡང། ཤེས་པ་མ་འཁྲུལ་པའི་མཚན་གཞི་ལ་མི་མཐུན་
ཏེ། སེམས་ཙམ་པ་གཞན་རིག་མངོན་སུམ་ཐམས་ཅད་འཁྲུལ་ཤེས་སུ་འདོད་ལ། མདོ་སྡེ་པ་མ་འཁྲུལ་བའི་ཤེས་པར་འདོད་པ་ལྟ་བུའོ། །གཉིས་པ་མཚན་ཉིད་ནི། དོན་དམ་བདེན་པའི་མཚན་ཉིད། རྟོག་པས་བཏགས་པ་ཙམ་མ་ཡིན་པར་རང་ངོས་ནས་གྲུབ་པའི་

[044B] ཀུན་རྫོབ་བདེན་པའི་མཚན་ཉིད། རྟོག་པས་བཏགས་པ་ཙམ་དུ་གྲུབ་པའི་ཆོས་སོ། །ཁ་ཅིག་དོན་དམ་དོན་བྱེད་ནུས་པ་གང། །དེ་འདིར་དོན་དམ་ཡོད་པ་ཡིན། །ཅེས་སོགས་ཀྱིས་དོན་དམ་བདེན་པ་དང་རང་མཚན་གཉིས་ཀྱི་མཚན་ཉིད་བསྟན་པ་ཡིན་ཅེས་
འདོད་པས་ནི། ཡི་གེ་ཙམ་ལའང་མ་བལྟས་པར་ཟད་དེ། དེ་དག་རང་སྤྱིའི་མཚན་ཉིད་བཤད། ཅེས་འབྱུང་གི་རང་སྤྱི་མཚན་ཉིད་ཀྱི་མཚན་ཉིད་བཤད། ཅེས་མི་འབྱུང་བའི་ཕྱིར་དང། གང་ཞེས་པ་དང། དེ་ཞེས་པའི་ཚིག་གི་ནུས་པ་དང་སྐབས་སྟོབས་ལས། རྐང་པ་དང་པོ་གཉིས་ནི་
དོན་དམ་པའི་ངོར་དོན་བྱེད་ནུས་པ་ལ་དོན་དམ་པར་ཡོད་པས་ཁྱབ། ཅེས་པའི་ཁྱབ་པ་སྟོན་པ་ཙམ་གྱི་ཆེད་དུ་སྨོས་པའི་གཞུང་ཡིན་པའི་ཕྱིར་རོ། །སྐབས་སྟོབས་ཇི་ལྟ་བུ་ཞེ་ན། གཞལ་བྱ་གཉིས་ཕྱིར། ཅེས་པའི་རྟགས་སྒྲུབ་པ་ལ། དོན་བྱེད་ནུས་དང་མི་ནུས་ཕྱིར། ཅེས་
བཀོད་པ་དེའི་ཁྱབ་པ་སྒྲུབ་པ་སྐབས་སུ་བབས་ནས་དེའི་ཆེད་དུ་སྨོས་པའི་གཞུང་ཡིན་པའི་ཕྱིར། དེས་ན་གཞལ་བྱ་དེ་དོན་བྱེད་ནུས་མི་ནུས་གཉིས་སུ་ངེས་པ་ལ། དེ་རང་སྤྱི་གཉིས་སུ་ངེས་པས་ཁྱབ་པར་ཐལ། དོན་དམ་པའི་ངོར་དོན་བྱེད་ནུས་པ་ལ་དོན་དམ་པར་ཡོད་པས་
ཁྱབ། དོན་དམ་པར་ཡོད་པ་དེ་དག་ལ་རང་གི་མཚན་ཉིད་ཅེས་བཤད་ཅིང། དེའི་ངོར་དོན་བྱེད་མི་ནུས་པའི་ཆོས་ལ་ཀུན་རྫོབ་ཙམ་དུ་ཡོད་པས་ཁྱབ། ཀུན་རྫོབ་ཙམ་དུ་ཡོད་པ་དེ་དག་སྤྱིའི་མཚན་ཉིད་ཅེས་བཤད་པ་ཡིན་པའི་ཕྱིར། ཅེས་བཤད་པ། དོན་དམ་དོན་བྱེད་ནུས་
པ་གང། ཞེས་སོགས་རྐང་པ་བཞིའི་དོན་ཡིན་ནོ། །དོན་དེ་ཉིད་སློབ་དཔོན་ལྷ་ཤཱཀ་གཉིས་ཀྱང་འདོད་པ་ཡིན་ལ། ཡ་མ་རིས་གཞུང་འདིའི་མཚམས་སྦྱོར་དུ། ཞར་ལ་ཐེག་པ་ཐ་ཤལ་གྱི་བདེན་པ་གཉིས་ཀྱི་རྣམ་གཞག་བསྟན་པའི་ཕྱིར་རོ། །ཞེས་བཤད་པ་ནི། མདོ་སྡེ་པ་

[045A]༄༅། །ཐེག་དམན་པ་ཡིན་པས་ཐེག་པ་ཆེན་པོ་ལ་ལྟོས་ནས་ཐེག་པ་ཐ་ཤལ་བ་ཞེས་བྱས་ནས། དེའི་ལུགས་ཀྱི་བདེན་གཉིས་ཀྱི་རྣམ་གཞག་སྟོན་ཅེས་པར་བསམ་པ་ཡིན་དུ་ཟད་མོད་འཐད་པར་མི་སེམས་ཏེ། མདོ་སེམས་གཉིས་ཀའི་
ཐུན་མོང་གི་རྣམ་གཞག་ཡིན་ན་ཐེག་པ་ཐ་ཤལ་གྱི་རྣམ་གཞག་ཅེས་པ་མི་འཐད་ལ། མདོ་སྡེ་པ་ཁོ་ནའི་ལུགས་ཡིན་ན་དོན་དམ་པར་དོན་བྱེད་ནུས་པ་ལ་དོན་དམ་པར་ཡོད་པས་མ་ཁྱབ་པར་འདོད་པའི་སེམས་ཙམ་པ་ཡོད་དགོས་ནའང། འཕགས་པའི་ཡུལ་
གྱི་རྣམ་པར་རིག་པ་ཙམ་དུ་སྨྲ་བ་ལ་དེ་ལྟར་འདོད་པ་སྔོན་ཆད་མ་བྱུང་ངོ། །དེས་ན་གཞུང་འདི་ནི་མདོ་སེམས་གཉིས་ཀས་མཐུན་པར་འདོད་དགོས་ལ། འོན་ཀྱང་དོན་དམ་པར་དོན་བྱེད་ནུས་པའི་མཚན་གཞི་ལ་མི་མཐུན་པ་ཡིན་ནོ། །གསུམ་པ་བདེན་གཉིས་
ཀྱི་མཚན་གཞི་ལ་དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། དོན་བྱེད་ནུས་པ་ལ་དོན་དམ་བདེན་པས་ཁྱབ་པར་བཤད་པ་འདི། དོན་དམ་ཆ་མེད་ཀྱི་དབང་དུ་བྱས་པ་མ་ཡིན་གྱི། ཡང་དག་ཀུན་རྫོབ་ལ་དོན་དམ་བདེན་པར་བྱས་
པའི་རྣམ་གཞག་ཡིན་ནོ། །དེས་ན། དོན་དམ་བདེན་པ་ཡིན་ན་ཤེས་པ་སྐད་ཅིག་ཆ་མེད་དང་རྡུལ་ཕྲན་ཕྱོགས་ཀྱི་ཆ་མེད་ཡིན་དགོས་ལ། དོན་བྱེད་ནུས་པ་ལ་དོན་དམ་བདེན་པས་ཁྱབ་ན། བུམ་པ་སོགས་ཀྱང་དོན་དམ་བདེན་པར་འགྱུར་དགོས་ནའང། དེ་མི་
འཐད་དེ། གཞུང་འདིའི་མདོ་སྡེ་པའི་བདེན་གཉིས་ཀྱི་རྣམ་གཞག་དང། མཛོད་ལས། གང་ལ་བཅོམ་དང་བློ་ཡི་གཞན། །གསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་བཤད་པ་དང་འདྲ་བའི་ཕྱིར་

[045B] དེར་བུམ་པ་དང་ཆུ་ལྟ་བུ་བཅོམ་གཞག་གིས་དེར་འཛིན་གྱི་བློ་འདོར་བའི་ཕྱིར་ཀུན་རྫོབ་ཡིན་ཅེས་བཤད་པའི་ཕྱིར་རོ་ཟེར་ཏོ། །འདི་ནི་མི་འཐད་དེ། དེ་ལྟ་ན། དོན་དམ་པར་ཡོད་ན་རང་མཚན་ཡིན་པས་མ་ཁྱབ་པར་ཐལ། བཅོམ་གཞིག་གིས་དེར་འཛིན་གྱི་བློ་མི་འདོར་
བའི་ཆོས་ཡིན་པ་ལ། རང་མཚན་ཡིན་པས་མ་ཁྱབ་པའི་ཕྱིར། འདོད་ན། གཞུང་དང་ཁས་བླངས་གཉིས་ཀ་དང་དངོས་སུ་འགལ། རྟགས་མ་གྲུབ་ན། དེར་ཐལ། རྟག་པ་ཡང་བཅོམ་གཞིག་གིས་དེར་འཛིན་གྱི་བློ་མི་འདོར་བ་ཡིན་པའི་ཕྱིར། མ་གྲུབ་སྟེ། བློས་གཞིགས་
ན་འདོར་རོ་ཞེ་ན། རྡུལ་ཕྲན་ཆ་མེད་དང་རྟག་པ་ལ་བློས་གཞིགས་པའི་དེར་འཛིན་གྱི་བློ་འདོར་མི་འདོར་གྱི་ཁྱད་པར་མི་འཐད་པར་ཐལ། གཉིས་ཀ་ཡང་རྫས་ཀྱི་ཆ་ཤས་མེད་པ་དང། ལྡོག་པའི་ཆ་ཤས་དུ་མ་ཡོད་པར་ཁྱད་པར་མེད་པའི་ཕྱིར། ལྡོག་པའི་ཆ་ཤས་དུ་མ་
ཡོད་པར་ཐལ། གཉིས་ཀ་ལ་རང་མིན་ཇི་སྙེད་ཡོད་པ་དེ་སྙེད་ལས་ལོག་པའི་ལྡོག་པ་ཡོད་པའི་ཕྱིར། གཞན་ཡང་མཛོད་ནས་བཤད་པ་དང་འདིའི་མདོ་སྡེ་པའི་བདེན་གཉིས་ཀྱི་རྣམ་གཞག་མདོ་སྡེ་པའི་རྣམ་གཞག་ཙམ་དུ་མཐར་ཐུག་ཀྱང་ལུགས་མི་གཅིག་སྟེ། མཛོད་
ལས་བཤད་པ་འདི་ནི། རྫས་སུ་གྲུབ་ན་ཆ་མེད་ཡིན་དགོས་པར་འདོད་པའི་མདོ་སྡེ་པའི་ལུགས་ཡིན་ལ། དེའི་ཕྱིར་ལུགས་དེ་ཁས་ལེན་པ་ནི། ཁ་དོག་རྫས་སུ་གྲུབ་པ་ཡོད་དེ། རྡུལ་ཕྲན་ལ་ཡང་ཁ་དོག་གི་རྫས་ཡོད་པའི་ཕྱིར། དབྱིབས་རྫས་གྲུབ་མི་སྲིད་དེ་
རྡུལ་ཕྲན་ལ་མེད་པའི་ཕྱིར། ཅེས་འདོད་པ་ཡིན་ལ། དེའི་ཕྱིར། གཉིས་གཟུང་འགྱུར་ཏེ་རྡུལ་ལ་མེད། །ཅེས་བཤད་པ་ཡིན་ནོ། །འདིར་ནི་དབྱིབས་རྫས་སུ་མ་གྲུབ་པར་ཁས་བླང་དུ་མི་རུང་སྟེ། དབྱིབས་སོགས་ཅི་འདྲར་བ་གྲུབ་པ། ཞེས་སོགས་ཀྱིས་དབྱིབས་འབྲས་

[046A]༄༅། །བུ་ཡིན་པར་བཤད་པའི་ཕྱིར་དང། འབྲས་བུ་ཡིན་ན་རྗེས་སུ་གྲུབ་དགོས་པར་ཁྱོད་རང་ཡང་སྨྲ་བའི་ཕྱིར་རོ། །དེས་ན། མདོ་སྡེ་པ་དེ་དང་འདི་ལུགས་ཐ་དད་པའི་ཕྱིར་གཅིག་ཏུ་བསྲེ་བར་མི་བྱའོ། །འོ་ན། ཐོགས་མེད་སྐུ་མཆེད་ཀྱི་
ལུགས་དང་འདི་ནས་བཤད་པའི་སེམས་ཙམ་པའི་ལུགས་ལ་དོན་དམ་བདེན་པའི་འཇོག་མཚམས་ལ་ཁྱད་པར་ཡོད་པར་ཐལ། འདིའི་མདོ་སྡེ་པ་དང་མཛོད་ནས་བཤད་པའི་མདོ་སྡེ་པ་གཉིས་ཀྱི་དོན་དམ་གྱི་རྣམ་གཞག་ལ་ཁྱད་པར་འདུག་པའི་ཕྱིར་ཟེར་ན་
འོ་ན༑ སེམས་ཙམ་པ་དེ་གཉིས་ལ་ཤེས་པ་འགའ་ཞིག་རྫས་སུ་གྲུབ་པར་འདོད་མི་འདོད་ཀྱི་ཁྱད་པར་ཡོད་པར་ཐལ། མདོ་སྡེ་པ་དེ་གཉིས་ལ་བེམ་པོ་འགའ་ཞིག་རྫས་སུ་གྲུབ་པར་འདོད་མི་འདོད་ཀྱི་ཁྱད་པར་ཡོད་པའི་ཕྱིར། དེར་ཐལ། དབྱིབས་རྫས་སུ་གྲུབ་
པར་འདོད་མི་འདོད་ཀྱི་ཁྱད་པར་ཡོད་པའི་ཕྱིར་རོ། །གཞན་ཡང་བུམ་གཟུགས་ཆོས་ཅན། ཁྱོད་བརྫུན་པར་ཐལ། ཀུན་རྫོབ་ཡིན་པའི་ཕྱིར། མ་གྲུབ་ན། ཡང་དག་ཀུན་རྫོབ་ཡིན་པ་འབུད། འདོད་ན། སྒྲོ་བཏགས་སུ་ཐལ། འདོད་པ་དེའི་ཕྱིར། འདོད་ན། མངོན་
སུམ་གྱི་གཟུང་ཡུལ་དུ་འགྱུར་མི་སྲིད་པར་ཐལ་ལོ། །དོན་དམ་ཆ་མེད་ཅེས་པའི་ཐ་སྙད་ནི། མདོ་དང་དགོངས་འགྲེལ་གང་གི་ཡང་ཐ་སྙད་མ་ཡིན་ཞིང། སྔོན་གྱི་མཁས་པ་སུ་ལ་ཡང་མ་གྲགས་ཀྱི། མི་ཤེས་བདག་གིས་རང་བླུན་པོར་མཚོན་བྱེད་དུ་
སྨྲས་པར་ཟད་དོ། །ཁ་ཅིག་ན་རེ། དོན་བྱེད་ནུས་པ་དང་མི་ནུས་པའི་ཆོས་ལ། དོན་དམ་དང་ཀུན་རྫོབ་ཏུ་བཞག་པ་ནི། ཀུན་ཏུ་ཐ་སྙད་པའི་ཆེད་མའི་དབང་དུ་བྱས་ནས། ཡང་དག་ཀུན་རྫོབ་དང་ལོག་པའི་ཀུན་རྫོབ་ལ་བདེན་གཉིས་སུ་བཞག་པ་ཡིན་ལ། མཐར་

[046B] དོན་དམ་བདེན་པ་ནི་དངོས་པོ་སྐད་ཅིག་ཆ་མེད་ཁོ་ན་ཡིན་ཅིང། དེ་མ་ཡིན་པའི་ཆོས་ཐམས་ཅད་ཀུན་རྫོབ་བདེན་པ་ཡིན་ནོ། །བྱ་བྱེད་ཐམས་ཅད་སྒྲོ་བཏགས་སུ་བཤད་པའི་ཕྱིར་དང། བསྐྱེད་བྱ་སྐྱེད་བྱེད་སོགས་ཐམས་ཅད་བྱ་བྱེད་ཀྱིས་
བསྡུས་པའི་ཕྱིར། དོན་དམ་པར་སྐྱེད་བྱ་སྐྱེད་བྱེད་དང་རྒྱུ་འབྲས་སོགས་ཐམས་ཅད་མེད་དོ་ཞེས་སྨྲའོ། །འོ་ན། བདག་མེད་ཆོས་ཅན། ཁྱོད་ལོག་པའི་ཀུན་རྫོབ་ཡིན་པར་ཐལ། དོན་བྱེད་མི་ནུས་པའི་ཆོས་ཡིན་པའི་ཕྱིར། ཁྱབ་པ་ཁས་བླངས། རྟགས་ཚད་མས་གྲུབ། འདོད་
ན། ཁྱོད་འཛིན་སྟངས་ཀྱི་ཡུལ་དུ་བྱེད་པའི་བློ་ཡིན་ན། ལོག་ཤེས་ཡིན་པས་ཁྱབ་པར་ཐལ། ཁྱོད་ལོག་པའི་ཀུན་རྫོབ་ཡིན་པའི་ཕྱིར། འདོད་ན། བདག་མེད་པར་འཛིན་པའི་བློ་ཡིན་ན་ལོག་ཤེས་སུ་ཐལ་ལོ། །འདིས་ནི་ལུགས་སྔ་ཕྱི་གཉིས་ཀ་སུན་ཕྱུང་བ་ཡིན་ནོ། །གཟུང་
འཛིན་གཉིས་སུ་བདེན་པ་རྣམ་པར་བཅད་ཙམ་གྱི་ཆ་ཆོས་ཅན། ཁྱོད་ཀྱང་ལོག་པའི་ཀུན་རྫོབ་ཏུ་ཐལ། ཁྱོད་དོན་བྱེད་མི་ནུས་པའི་ཆོས་ཡིན་པའི་ཕྱིར། འདོད་ན། ཁྱོད་འགྱུར་མེད་ཡོངས་གྲུབ་མ་ཡིན་པར་ཐལ་ལོ། །ལན་མེད་དོ། །དོན་དམ་པར་གཞལ་བྱ་འཇལ་བྱེད་
ཀྱང་མེད་པར་ཐལ། དོན་དམ་པར་བྱ་བྱེད་མ་གྲུབ་བའི་ཕྱིར། ཁྱབ་རྟགས་ཁས་བླངས་སོ། །འདོད་ན། དོན་དམ་པར་ཚད་མ་མེད་པར་ཐལ། འདོད་པ་དེའི་ཕྱིར། མ་ཁྱབ་ན། རང་གི་གཞལ་བྱ་ལ་གསར་དུ་མི་སླུ་བའི་ཤེས་པ་ཚད་མའི་མཚན་ཉིད་དུ་སྐད་གསངས་མཐོན་
པོས་ཁྱོད་རང་སྨྲ་བ་དང་དངོས་སུ་འགལ་བ་ཡིན་ནོ། །ཚད་མ་མེད་པ་འདོད་ན་དོན་དམ་པར་དངོས་པོ་སྐད་ཅིག་ཆ་མེད་མེད་པར་ཐལ། དོན་དམ་པར་དངོས་པོ་སྐད་ཅིག་ཆ་མེད་ཡོད་ན་ཚད་མས་དམིགས་རུང་གང་ཞིག་ཚད་མས་མ་དམིགས་པའི་ཕྱིར། འདོད་ན། དེ་དོན་

[047A]༄༅། །དམ་བདེན་པ་ཡིན་པར་འབུད་དོ། །ཁྱབ་པ་མེད་ན་སྣང་རུང་མ་དམིགས་པའི་རྟགས་ཐམས་ཅད་ལ་ཁྱབ་པ་མེད་པར་ཐལ་ལོ། །ཟུར་སྔ་མ་མ་གྲུབ་ན། མཐར་ཐུག་དཔྱོད་པའི་ཚད་མ་གཞི་མ་གྲུབ་པ་འབུད་ཟུར་ཕྱི་མ་མ་གྲུབ་ན་
དོན་དམ་པར་ཚད་མ་མ་གྲུབ་པ་འབུད་དོ། །གཞན་ཡང་དོན་དམ་པར་གྲུབ་པའི་དངོས་པོ་ཡིན་ན། རྒྱུ་མིན་ན་དོན་བྱེད་ནུས་སྟོང་ཡིན་པས་ཁྱབ་པར་ཐལ་ལོ། །འདོད་ན། དངོས་མེད་ཀྱི་མཚན་ཉིད་དོན་བྱེད་ནུས་སྟོང་དུ་སྨྲ་བ་དང་དངོས་སུ་འགལ་ཞིང། དོན་དམ་
པར་གྲུབ་པའི་དངོས་པོ་ཡིན་ན། རྟག་པར་སྨྲ་བ་ཅིས་འགོག་རྟག་ན་མི་འཇིག་པར་འགྱུར་རོ་ཞེ་ན། འོ་ན་འབྲས་བུ་མ་ཡིན་ན་མ་སྐྱེས་པར་འགྱུར་རོ། །མ་སྐྱེས་པ་འདོད་དོ་ཞེ་ན། འོ་ན། མི་འཇིག་པ་ཡང་འདོད་དོ། །སྤྱིར་དངོས་པོ་ཙམ་ལ་མི་འཇིག་པ་ཁཌ་
ན་བྱེ་བྲག་བདེན་དངོས་ལ་ཡང་མི་འཇིག་པ་ཁེགས་སོ་ཞེ་ན། སྤྱིར་དངོས་པོ་ཙམ་ལ་མ་བྱས་པ་ཁེགས་པ་ན། བྱེ་བྲག་བདེན་དངོས་ལ་ཡང་མ་བྱས་པ་ཁེགས་སོ་ཞེས་སོགས་རིགས་པ་ཤེས་པས་བསྐལ་པའི་བར་དུ་སྒྲེང་བར་ནུས་སོ། །གཞན་ཡང། བདེན་
དངོས་ཡིན་ན་མི་རྟག་པར་སྒྲུབ་པ་ལ་རྟགས་སུ་གང་བཀོད་ཀྱང་སྒྲུབ་བྱེད་ཡང་དག་ཏུ་མི་འགྱུར་ཏེ། བྱས་པ་ཡིན་པ་སོགས་བཀོད་ན་ཕྱོགས་ཆོས་མི་འགྲུབ། ཤེས་བྱ་སོགས་བཀོད་ན་མ་ངེས། །དངོས་མེད་སོགས་བཀོད་ན་འགལ། དངོས་པོ་ཡིན་པ་སོགས་
བཀོད་ན་སྒྲུབ་བྱེད་བསྒྲུབ་བྱ་དང་མཚུངས་ཤིང་སྒྲ་ཡང་དུང་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ་བའི་ཕྱིར་རོ། །གཞན་ཡང། དངོས་པོ་ཡིན་ན་ད་ལྟར་བ་ཡིན་དགོས་པ་དང། བདེན་དངོས་ཐམས་ཅད་མ་སྐྱེས་པར་སྨྲ་བ་དང། ད་ལྟར་བའི་མཚན་

[047B] མ་སྐྱེས་པ་འགགས་ན་དངོས་མེད་འགགས་པར་སྨྲ་བའང་དགག་མི་ནུས་པར་འགྱུར་ལ། གཞན་ཡང། བདེན་དངོས་ཡིན་ན་སྐྱེ་བ་མེད་པས་ཁྱབ་ན། དབུ་མ་པས། དངོས་སྨྲ་བའི་དོར་མཐའ་
བཞི་ལས་མི་སྐྱེ་བའི་རྟགས་ཀྱིས་དངོས་པོ་དོན་དམ་པར་སྐྱེ་བ་མེད་པར་སྒྲུབ་མི་དགོས་པར་ཐལ། དངོས་སྨྲ་བས་དོན་དམ་པར་དངོས་པོ་སྐྱེ་བ་མེད་པར་གྲུབ་ཟིན་པའི་ཕྱིར་རོ། །འདོད་ན། དབུ་མ་པ་རང་གི་ངོར་ནི་སྒྲུབ་མི་དགོས་པས། དེ་ལྟ་བུའི་རྟགས་དོན་མེད་དུ་འགྱུར་རོ།།
དེས་ན་དངོས་སྨྲ་བས་དབུ་མའི་ལྟ་བ་རྟོགས་པར་ཁས་ལེན་པའམ། ཡང་ན་བདེན་དངོས་རྒྱུ་མེད་དུ་སྐྱེ་བ་རྒྱང་འཕེན་གྱི་ལུགས་འཛིན་པ་གང་རུང་གཅིག་བྱེད་དགོས་པས། འགལ་འདུའི་ཕུང་པོ་འདི་ལས་ཐ་ཆད་པ་སྔོན་ཆད་མ་མཐོང་ཞིང། ཕྱིས་ནི་ངེས་པ་མེད་དེ། ལྟ་
བའི་སྙིགས་མར་གྱུར་བའི་དུས་ཀྱི་མཐའ་ལ་བབས་པའི་ཕྱིར་རོ། །ཁ་ཅིག་དངོས་པོ་ཡིན་ན་དོན་དམ་པར་གྲུབ་པས་ཁྱབ་ཅིང། རགས་པ་ཡིན་ན་དོན་དམ་པར་གྲུབ་པར་འགལ་སྙམ་དུ་བསམས་ནས། བུམ་པ་སོགས་ཀྱང་རྡུལ་ཕྲན་ཡིན་ཏེ། འདི་ལྟར། རྡུལ་ཕྲན་
དུ་མ་ཚོགས་པ་ཡིན་ན་རྡུལ་ཕྲན་ཡིན་པས་ཁྱབ་པར་ཐལ། ནོར་བུ་དུ་མ་སྤུངས་པའི་ཕུང་པོ་ཡིན་ན། ནོར་བུ་ཡིན་པས་ཁྱབ་པའི་ཕྱིར། ཟེར་ལོ། འོ་ན། ཡན་ལག་དུ་མ་ཚོགས་པ་ཡིན་ན། ཡན་ལག་ཡིན་པས་ཁྱབ་པར་ཐལ། རྡུལ་ཕྲན་དུ་མ་ཚོགས་པ་ཡིན་ན་
རྡུལ་ཕྲན་ཡིན་པས་ཁྱབ་པའི་ཕྱིར། རྟགས་ཁྱབ་ཁས་བླངས། འདོད་ན། རྐང་ལག་སོགས་ཚོགས་པ་ཡིན་ནའང་དེ་དག་ཏུ་ཁས་ལེན་དགོས་པས། སྐྱེས་པ་ཡིན་ན་པོ་དབང་དང། བུད་མེད་ཡིན་ན་མོའི་དབང་པོར་ཁས་ལེན་དགོས་པ་འབྱུང་སྟེ། དེས་མཚོན་པའི་

[048A]༄༅། །རིགས་པ་གཞན་ཡང་ཤེས་པར་བྱ་ལ། རགས་པ་ཡིན་པའི་དངོས་པོ་མི་སྲིད་པ་ནི་བཀག་ཟིན་ཏོ། །གང་དག་དངོས་པོ་རྒྱུ་ལས་མ་སྐྱེས་པ་ཁས་ལེན་པ་དངོས་སྨྲ་བའི་ནང་འགལ་ཡིན་ཅེས་ཟེར་ཏོ། །འོ་ན་དངོས་པོ་ཡིན་ན་རྟག་པའང་ཡིན་མི་རྟག་པའང་
ཡིན་པ་འདི་ཡང་དངོས་སྨྲ་བའི་ནང་འགལ་ཡིན་གྱི། ཁོ་བོ་ནི་སྐྱོན་དང་བྲལ་བ་ཡིན་ནོ་ཞེས་རང་གི་སྐྱོན་མཐའ་དག་རིགས་པ་ཤེས་པའི་བདག་ཉིད་ཆེན་པོ་ལ་སྐུར་བ་འདེབས་པའི་ཆ་རྐྱེན་དུ་བསྒྱུར་ལ། རིགས་པའི་གནོད་བྱེད་ཅི་བྱུང་ཡང་
ཡང་བ་མེད་པར་ཁ་སྤུ་འཐེག་པའི་ལས་ལ་བརྩོན་པར་བྱོས་ཤིག་དེས་ན་རགས་པ་ཀུན་རྫོབ་ཡིན་ཀྱང། རགས་པ་ཡིན་ན་ཀུན་རྫོབ་ཡིན་པས་མ་ཁྱབ་ལ། བྱ་བྱེད་སྒྲོ་བཏགས་ཡིན་ཀྱང། བྱ་བྱེད་ཡིན་ན་སྒྲོ་བཏགས་ཡིན་མི་དགོས་པས། རང་ལྡོག་གཞི་ལྡོག་
གི་རྣམ་དབྱེ་ལ་མཁས་པར་བྱའོ། །འོ་ན། རགས་པ་ཡང་ཡིན་དོན་དམ་བདེན་པ་ཡང་ཡིན་པའི་གཞི་མཐུན་ཡོད་ན། བྱེ་བྲག་པས། ཡན་ལག་ཅན་ཡན་ལག་རྣམས་ལས་རྫས་གཞན་དུ་ཡོད་ཅེས་པའི་རང་ཚིག་དེས། ཡན་ལག་ཅན་ཞེས་སྨྲས་པའི་ཤུགས་ལ་
ཡན་ལག་ཚོགས་ཙམ་གྱི་ཀུན་རྫོབ་པར་ཁས་བླངས་པ་མ་ཡིན་པར་ཐལ། ཡན་ལག་ཅན་ལ་ཀུན་རྫོབ་པས་མ་ཁྱབ་པའི་ཕྱིར། འདོད་ན། དེ་ལྟ་བུའི་རང་ཚིག་དེ་བརྗོད་བྱ་དངོས་ཤུགས་འགལ་བར་གང་གིས་འཇོག་ཅེ་ན། དེ་ནི་སྐྱོན་མེད་དེ། ཆོས་དེ་ཡན་
ལག་ཅན་ཅེས་སྨྲས་པའི་ཤུགས་ལ་རང་གི་ཡན་ལག་རྣམས་རང་ལས་རྫས་གཞན་མ་ཡིན་པར་ཁས་བླངས་པ་ཡིན་ཏེ། ཡན་ལག་ཅན་ཡིན་ན་ཡན་ལག་རྣམས་རང་གི་བདག་ཉིད་དུ་གྱུར་བའི་ཆ་ཤས་ཡིན་དགོས་པའི་ཕྱིར་རོ། །དེས་ན་དངོས་སུ་རྫས་

[048B] རང་ཚིག་འགལ་བ་ཡིན་ནོ་ཞེས་བཟློག་སྟེ་སྨྲས་ན་ཆེས་འགྲིག་པའི་ཕྱིར། རང་གི་བདག་ཉིད་དུ་མ་གྱུར་པའི་ཆ་ཤས་ཡོད་པས། ཡན་ལག་ཅན་དུ་འགྱུར་ན། རྡུལ་ཕྲན་ཆ་མེད་ཀྱང་ཡན་ལག་ཅན་དུ་འགྱུར་ཏེ། ཁོའི་
བདག་ཉིད་དུ་མ་གྱུར་པའི་ཆ་ཤས་ཡོད་པའི་ཕྱིར་ཏེ། ཁོའི་ཤར་ནུབ་སོགས་ཡོད་པའི་ཕྱིར་རོ། །ཁོའི་ཤར་ནུབ་སོགས་ཀྱང་མེད་ན་ཕྱོགས་བཅུ་དབུས་དང་གང་ན་ཡང་མི་གནས་པའི་ཕྱིར། གཟུགས་ཅན་མ་ཡིན་པར་འགྱུར་རོ། །གཞན་དག་རྡུལ་ཕྲ་རབ་ཕྱོགས་
ཆ་མེད་པ་དང་དེའི་ཤར་དང་ནུབ་ཡོད་པ་མདོ་སྡེ་པའི་ནང་འགལ་ཡིན་ནོ་ཞེས་ཟེར་རོ། །དེ་ཡང་མ་ཡིན་ཏེ། འདི་ལྟར་རང་གི་བདག་ཉིད་ཡིན་ཅིང་རང་མིན་པའི་ཤར་ཆ་དང་ནུབ་ཆ་རྫས་ཐ་དད་དུ་མ་མེད་པ་ཆ་མེད་པའི་དོན་མིན་གྱི། སྤྱིར་ཤར་ནུབ་ཀྱིས་སྟོང་པ་ཆ་
མེད་པའི་དོན་མ་ཡིན་ལ། རྡུལ་ཕྲ་རབ་དེའི་ཤར་རྡུལ་ཕྲ་རབ་དང་རྫས་ཐ་དད་ཡིན་གྱི། དེའི་ཆ་མ་ཡིན་པས་དེའི་ཤར་ཡོད་ཀྱང་དེ་ཕྱོགས་ཆ་དང་བཅས་པར་མི་འགྱུར་རོ། །དེ་བཞིན་དུ་དུས་མཐའི་སྐད་ཅིག་མ་ལའང་རང་གི་བདག་ཉིད་དུ་གྱུར་པའི་སྔ་ཕྱི་མེད་པ་དུས་
ཆ་མེད་པའི་དོན་ཡིན་གྱི། སྤྱིར་རང་གི་སྔ་ཕྱི་ཡོད་པས་དུས་ཆ་དང་བཅས་པར་མི་འགྱུར་ཏེ། དེ་ལྟ་མ་ཡིན་ན། དུས་མཐའི་སྐད་ཅིག་མ་དོན་བྱེད་ནུས་སྟོང་དང་རྒྱུ་མེད་པར་འགྱུར་རོ། །གཉིས་པ་རང་ལུགས་གཞག་པ་ནི། བཅོམ་ལྡན་འདས་གྱིས་ཆོས་ཀྱི་འཁོར་ལོ་
རིམ་པ་གསུམ་དུ་བསྐོར་བ་ལས། བཀའ་དང་པོར་ནི་ཆོས་ཀྱི་བདག་མེད་བསྟན་མོད་ཀྱི། བདག་མེད་དངོས་སུ་བསྟན་པའི་སྣོད་དུ་རེ་ཞིག་མི་རུང་བ་ཉན་ཐོས་ཀྱི་རིགས་ཅན་རྗེས་སུ་བཟུང་བར་བཞེད་ནས། ཕྱི་རོལ་གྱི་དོན་ལ་བརྟེན་པའི་རྣམ་གཞག་གཙོ་བོར་གསུངས་

[049A]༄༅། །ཤིང་གང་ཟག་གི་བདག་མེད་པ་ཙམ་ཞིག་བསྟན། བཀའ་བར་བ་དང་ཐ་མས་ཐེག་ཆེན་གྱི་རིགས་ཅན་རྗེས་སུ་བཟུང་བར་བཞེད་ནས་ཆོས་ཀྱི་བདག་མེད་བསྟན་མོད་ཀྱི། འོན་ཀྱང་བཀའ་བར་པ་ལས་ཆོས་ཐམས་ཅད་
མཚན་ཉིད་མེད་པར་གསུངས་པ་ནི། བཀའ་ཐ་མ་ལ་བརྟེན་ནས་དགོངས་པ་བཤད་པར་བྱ་བ་ཡིན་གྱི། སྒྲ་ཇི་བཞིན་དུ་ཁས་བླང་དུ་མི་རུང་བའི་ཕྱིར་དྲང་དོན་ཡིན་ལ། བཀའ་ཐ་མ་ནི་དགོངས་པ་གཞན་བཙལ་མི་དགོས་པར་སྒྲ་ཇི་བཞིན་དུ་ཁས་བླང་དུ་རུང་བ་ཉིད་ཀྱི་
ཕྱིར་ངེས་དོན་ཡིན་ནོ་ཞེས་སློབ་དཔོན་ཡབ་སྲས་བཞེད་པ་ཡིན་ལ། དེས་ན་གཞུང་འདི་དག་ཏུ་ཡང་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ། གང་ཟག་གི་བདག་མེད་སྟོན་པའི་དབང་དུ་བྱས་ཏེ་བཀའ་དང་པོའི་རྗེས་སུ་འབྲངས་ནས་གཞན་ངོར་ཕྱི་རོལ་
གྱི་དོན་ཁས་བླངས་པའི་རྣམ་གཞག་དང། རང་ལུགས་ཀྱི་ཐེག་ཆེན་གྱི་ལམ་བསྟན་པའི་ཕྱིར་དུ་ཆོས་ཀྱི་བདག་མེད་གཏན་ལ་འབེབས་པའི་དབང་དུ་བྱས་ཏེ། བཀའ་ཐ་མའི་རྗེས་སུ་འབྲངས་ནས་ཕྱི་རོལ་གྱི་དོན་བཀག་ཅིང། གཉིས་མེད་ཀྱི་ཤེས་པ་དེ་ཁོ་
ན་ཉིད་དུ་གཏན་ལ་ཕབ་ནས་བཀའ་བར་པ་དགོངས་པ་ཅན་དུ་འཆད་པའི་ཚུལ་གཉིས་ལས། ཕྱི་རོལ་གྱི་དོན་ཁས་ལེན་པའི་ཚེ་མདོ་སྡེ་པའི་ལུགས་དང་རྗེས་སུ་མཐུན་པར་ཞལ་གྱིས་བཞེས་ལ། མདོ་སྡེ་པ་ལའང་ཤེས་པ་གཅིག་ལ་རྣམ་པ་དུ་མ་འཆར་བར་ཁས་
ལེན་པ་སྣ་ཚོགས་གཉིས་མེད་པ་དང། ཤེས་པ་གཅིག་ལ་རྣམ་པ་ཡང་གཅིག་ཁོ་ན་འཆར་བར་ཁས་ལེན་པ་སྒོ་ང་ཕྱེད་ཚལ་བ་དང། རྣམ་པ་དུ་མ་ཤར་བ་ན་ཤེས་པ་ཡང་དུ་མ་ཁས་ལེན་པ་རྣམ་ཤེས་གྲངས་མཉམ་པ་གསུམ་ཡོད་པར་དབུ་མ་རྒྱན་ལས་གསུངས་པ་

[049B] འདིར་ནི་མདོ་སྡེ་པའི་རྣམ་གཞག་ཁས་ལེན་པའི་ཚེ་སྣ་ཚོགས་གཉིས་མེད་པའི་ལུགས་ལ་བརྟེན་པ་ཡིན་ལ། སེམས་ཙམ་པ་ལ་ཡང་ཤེས་པའི་གཟུང་རྣམ་རྫས་གྲུབ་ཏུ་འདོད་པ་རྣམ་བདེན་པ་དང། གཟུང་རྣམ་སྒྲོ་བཏགས་སུ་འདོད་པ་རྣམ་བརྫུན་པ་གཉིས་ཡོད་
ཅིང༑ རྣམ་བདེན་པ་ལ་སྣ་ཚོགས་གཉིས་མེད་དུ་སྨྲ་བ་སོགས་གོང་དུ་བཤད་པ་དང་རྗེས་སུ་མཐུན་པ་གསུམ་དང། རྣམ་བརྫུན་པ་ལ་ཀུན་རྫོབ་ཀྱི་སྣང་བ་མཐའ་དག་མ་རིག་པའི་བག་ཆགས་ཀྱི་དབང་གིས་སྣང་བ་ཡིན་པས། དེ་ལོག་ན་ལྡོག་པའི་ཕྱིར་སངས་རྒྱས་ལ་རྫུན་སྣང་མེད་པར་
འདོད་པ་དྲི་མེད་པ་དང། ཀུན་རྫོབ་ཀྱི་སྣང་བ་མ་རིག་པ་དང་འབྲེལ་བ་གང་ཡང་མེད་པས་དེ་ལོག་ཀྱང་མི་ལྡོག་པའི་ཕྱིར་སངས་རྒྱས་ལ་ཡང་རྫུན་སྣང་ཡོད་པ་དྲི་བཅས་པ་གཉིས་ལས། སློབ་དཔོན་ལྷ་ཤཱ་ཀ་གཉིས་ཀྱིས་སློབ་དཔོན་གྱི་དགོངས་པ་རྣམ་བདེན་དུ་བཀྲལ་ལ། རྒྱན་
མཁན་པོས་རྣམ་རྫུན་དྲི་མེད། ཆོས་མཆོག་གིས་དྲི་བཅས་སུ་བཀྲལ་མོད། བདག་གི་བླ་མ་དག་ནི། རྣམ་རྫུན་ལས་རྣམ་བདེན་གྲུབ་པའི་མཐའ་བརླིང་ཞིང། སློབ་དཔོན་གྱི་དགོངས་པ་ཡང་དེ་ཉིད་དུ་གནས་སོ་ཞེས་གསུང་པ་ལྟར། སྡེ་བདུན་གྱི་དགོངས་པ་མཐར་ཐུག་སྣ་
ཚོགས་གཉིས་མེད་དུ་སྨྲ་བའི་རྣམ་བདེན་པ་ཡིན་པར། ཁོ་བོས་ཀྱང་ལུང་དང་རིགས་པ་དུ་མ་ལས་ཤེས་ལ། དེ་དག་གི་རྒྱུ་མཚན་རྣམ་གཞག་དང་བཅས་པ་ཅུང་ཟད་བསྟན་པར་བྱའོ། །བཀའ་བར་པ་ལས་ཆོས་ཐམས་ཅད་མཚན་ཉིད་མེད་པར་གསུངས་པའི་དགོངས་
པ་འགྲེལ་བའི་ཚུལ་ནི། དངོས་རྣམས་ཐ་དད་གནས་པ་འདི། །དེ་ཐ་དད་ལ་བརྟེན་པ་ཡིན། །དེ་ནི་བསླད་པ་ཉིད་ཡིན་ན། །དེ་དག་ཐ་དད་ཀྱང་བསླད་འགྱུར། །གཟུང་དང་འཛིན་པའི་རྣམ་པ་ལས། །མཚན་ཉིད་གཞན་ནི་ཡོད་མ་ཡིན། །དེས་ན་མཚན་ཉིད་སྟོང་པའི་ཕྱིར། །རང་

[050A]༄༅། །བཞིན་མེད་པར་རབ་ཏུ་བཤད། །ཕུང་པོ་ལ་སོགས་བྱེ་བྲག་གིས། །མཚན་ཉིད་ཐམས་ཅད་བྱེད་པ་ཡི། །ཁྱད་པར་ཅན་དེའང་དེ་ཉིད་མིན། །དེས་ཀྱང་དེ་དག་མཚན་ཉིད་བྲལ། །ཅེས་པ་རྣམས་ཀྱིས་སྟོན་པར་བྱེད་དེ། དེ་ལ་ཚིགས་བཅད་
དང་པོ་གཉིས་ཀྱི་དོན་ནི། རྒྱུ་འབྲས་མཚན་མཚོན་བསྐྱེད་བྱ་སྐྱེད་བྱེད་སོགས་གཉིས་ཆོས་སོ་སོར་འབྱེད་པ་ནི། གཟུང་འཛིན་རྫས་གཞན་དུ་སྣང་བའི་རྟོག་པས་འབྱེད་པ་ཡིན་ལ། གཟུང་འཛིན་རྫས་གཞན་རིགས་པས་ཁེགས་པའི་ཕྱིར། རྟོག་པ་དེ་འཁྲུལ་པར་གྲུབ་ཅིང། དེས་
ན་མཚན་མཚོན་སོགས་གཉིས་ཆོས་སོ་སོར་ཕྱེ་བའི་རྣམ་གཞག་ཐམས་ཅད། བློ་འཁྲུལ་པས་བཞག་པའི་ཀུན་རྫོབ་ཙམ་དུ་གྲུབ་པས་དེ་དག་དོན་དམ་པར་མ་གྲུབ་པ་ཡིན་ལ། དེའི་ཕྱིར་ཆོས་ཐམས་ཅད་མཚན་ཉིད་མེད་པ་དང། རང་བཞིན་མེད་པར་གསུངས་པ་ཡིན་ནོ་
ཞེས་པའོ། །ཤོ་ལོ་ཀ་ཕྱི་མའི་དོན་ནི། གཟུགས་ཀྱི་ཕུང་པོའི་མཚན་ཉིད་གཟུགས་སུ་རུང་བ་སོགས་ལ། མཚན་ཉིད་ཐམས་ཅད་འདིས་མཚོན་པར་བྱེད་པས་ན། མཚན་ཉིད་ཅེས་བྱེད་པས་ཁྱད་པར་དུ་བྱས་པ་ཡིན་ཅིང། གཟུགས་སོགས་མཚོན་བྱ་ཐམས་ཅད་འདིས་མཚོན་
པར་བྱ་བས་ན། མཚོན་བྱ་ཞེས་བྱ་བ་ཁྱད་པར་དུ་བྱས་པ་ཡིན་ལ། དེ་དག་བྱ་བྱེད་ཡིན་པའི་ཆ་དེ་བདེན་པར་གྲུབ་ན། བདེན་པའི་ཐ་དད་དུ་འགྱུར་བས། གཟུགས་སོགས་མཚོན་བྱ་དང། གཟུགས་རུང་སོགས་མཚན་ཉིད་རྫས་ཐ་དད་དུ་འགྱུར་དགོས་པས། དེའི་ཕྱིར་ཆོས་ཐམས་
ཅད་མཚན་མཚོན་གྱིས་བསྡུས་ལ། མཚན་མཚོན་བྱ་བྱེད་ཀྱིས་ཁྱད་པར་དུ་བྱས་ཤིང། བྱ་བྱེད་ཡིན་པའི་ཆ་དོན་དམ་པར་མ་གྲུབ་པའི་ཕྱིར། ཆོས་ཐམས་ཅད་མཚན་ཉིད་མེད་པ་དང། རང་བཞིན་མེད་པ་ཞེས་གསུངས་པ་ཡིན་ནོ་ཞེས་པའོ། །ཁ་ཅིག་ཤོ་ལོ་ཀ་ཕྱི་མ་

[050B] མདོ་སྡེ་པ་སོགས་ཉན་ཐོས་སྡེ་པ་ཕལ་ཆེར་ཐེག་ཆེན་བཀར་མི་འདོད་པས་དེ་དག་གིས་བཀའ་བར་པའི་དགོངས་པ་འཆད་དགོས་པས་ངེས་པ་མེད་པའི་ཕྱིར་དང། དེས་ཀྱང་ཞེས་པའི་ཀྱང་སྒྲས་སྔ་མ་སྡུད་པའི་ཕྱིར་རོ། །དེས་ན་སྔ་ཕྱི་གཉིས་
ཀ་རྣམ་རིག་པ་རང་གི་བཤད་པའི་རྣམ་གྲངས་ཡིན་ནོ། །དེ་ལྟར་སྡེ་བདུན་དུ་གཞན་ངོར་མདོ་སྡེ་པའི་གྲུབ་མཐའ་ཁས་བླངས་པའི་རྣམ་གཞག་དང། རང་ལུགས་རྣམ་རིག་པའི་ལུགས་ཁས་ལེན་པའི་རྣམ་གཞག་གཉིས་ཀ་ལ་ཡང། རང་མཚན་ཡིན་ན་དོན་དམ་བདེན་པ་
ཡིན་དགོས་པ་དང། དངོས་པོ་ཡིན་ན་རང་མཚན་ཡིན་དགོས་པར་འདོད་པ་ལ་ཁྱད་པར་མེད་ལ། དེའི་ཕྱིར་དོན་དམ་བདེན་པའི་མཚན་ཉིད་ལ་ཡང་མི་མཐུན་པ་མེད་དོ། །འོན་ཀྱང་བདེན་གཉིས་ཀྱི་མཚན་གཞི་ལ་མི་མཐུན་པ་ཡིན་ཏེ། འདི་ལྟར་རང་མཚན་ཡིན་ན་དོན་དམ་
དང། སྤྱི་མཚན་ཡིན་ན་ཀུན་རྫོབ་ཏུ་འདོད་པར་འདྲ་ཡང། མདོ་སྡེ་པ་ཕྱི་རོལ་གྱི་དོན་རང་མཚན་དོན་དམ་བདེན་པར་ཁས་ལེན་ལ། སེམས་ཙམ་པ་ཕྱི་རོལ་གྱི་དོན་གཞི་མ་གྲུབ་པར་འདོད་པའི་ཕྱིར་རོ། །དེས་ན་དངོས་པོ་ཡིན་ན་དོན་དམ་བདེན་པ་དང། དངོས་པོར་མེད་པའི་ཆོས་
ཡིན་ན་ཀུན་རྫོབ་ཙམ་དུ་གྲུབ་པར་འདོད་པ་ལ་མི་མཐུན་པ་མེད་པས། བདེན་གཉིས་ཀྱི་མཚན་གཞི་དེ་ལྟར་ཤེས་པར་བྱ་ལ། དོན་བྱེད་ནུས་པ་ཡིན་པ་ལ་དོན་དམ་པར་དོན་བྱེད་ནུས་པ་ཡིན་པས་ཁྱབ་པ་ཡིན་ཏེ། དོན་བྱེད་ནུས་པ་ཡིན་ན་རྟོག་པས་བཏགས་པ་ཙམ་མ་
ཡིན་པར་རྫས་སུ་གྲུབ་པས་ཁྱབ་པའི་ཕྱིར་རོ། །སློབ་དཔོན་ལྷ་ཤཱ་ཀ་གཉིས་ཀྱིས་ཀྱང། དོན་བྱེད་པའི་ནུས་པ་ཐམས་ཅད་དང་བྲལ་བའི་ཆོས་ལ་ཀུན་རྫོབ་དང། གང་ཅུང་ཟད་གཅིག་དོན་བྱེད་ནུས་པ་ནི་རང་མཚན་དང་དོན་དམ་པར་ཡོད་པ་ཡིན་པར་ལན་གཅིག་མིན་པ་

[051A]༄༅། །བཤད་དོ། །འོ་ན། དོན་དམ་ཡིན་ན་དངོས་པོ་ཡིན་པས་ཁྱབ་ན། བདག་མེད་སྒྲོ་བཏགས་ཡིན་པར་ཐལ་ལོ། །འདོད་ན། མངོན་སུམ་ཚད་མས་དངོས་སུ་འཇལ་བ་མི་སྲིད་པར་འགྱུར་བས། འཕགས་པ་རྣམས་ཀྱིས་བདག་མེད་མངོན་
སུམ་དུ་མ་རྟོགས་པར་འགྱུར་རོ་ཞེ་ན། བདག་མེད་སྒྲོ་བཏགས་ཡིན་པ་འདོད་པ་ཡིན་ལ། དེ་ཡང་སྒྲོ་བཏགས་ཞེས་པ་དེ་མ་ཡིན་བཞིན་དུ་དེར་སྒྲོ་བཏགས་པའི་སྒྲོ་བཏགས་མ་ཡིན་གྱི། བཏགས་ཡོད་ལ་སྒྲོ་བཏགས་སུ་བྱས་པ་དེ་ཡིན་ལ། བཏགས་ཡོད་ཡིན་པའི་
རྒྱུ་མཚན་ཡང་རང་གི་ངོ་བོ་རང་དབང་བ་མིན་པར་དགག་བྱ་བཅད་ཙམ་གྱི་སྒོ་ནས་བློ་ཡུལ་དུ་འཆར་དགོས་པའི་ཕྱིར། རྫས་ཡོད་ཡིན་ན་ནི་རང་གི་ངོ་བོ་རྒྱུ་ལས་སྐྱེས་པའི་ཕྱིར་དགག་བྱ་བཅད་པ་ཙམ་ལ་མི་ལྟོས་པར་རང་གི་ངོ་བོ་བློ་ཡུལ་དུ་འཆར་རྒྱུ་ཡོད་པས་
ཁྱབ་པ་ཡིན་ནོ། །དེས་ན་འཕགས་པ་སློབ་པ་རྣམས་ཀྱི་མཉམ་གཞག་ཡེ་ཤེས་ཀྱིས་ཀྱང། དངོས་པོ་རྣམས་བདག་དང་བྲལ་བའི་སྐད་ཅིག་མ་ཙམ་དུ་མངོན་སུམ་དུ་གཟིགས་ལ། བདག་བཀག་ཙམ་གྱི་མེད་དགག་ནི་ཤུགས་ལ་འཇལ་བ་ཡིན་གྱི་དངོས་རྟོགས་མ་
ཡིན་ནོ། །དངོས་མེད་ཚུར་མཐོང་མངོན་སུམ་ལ་དངོས་རྟོགས་སུ་མི་རུང་བའི་རྒྱུ་མཚན་ནི། དངོས་མེད་ལ་ཚུར་མཐོང་མངོན་སུམ་ལ་རང་གི་རྣམ་པ་གཏོད་པའི་ནུས་པ་མེད་པའི་ཕྱིར། གལ་ཏེ་ཡོད་ན། དངོས་མེད་དམིགས་རྐྱེན་དུ་བྱེད་པའི་ཚུར་མཐོང་མངོན་སུམ་
ཡོད་པ་དགག་མི་ནུས་པར་འགྱུར་རོ། །འོ་ན། རྫོགས་པའི་སངས་རྒྱས་ཀྱི་ཡེ་ཤེས་ཀྱིས་དངོས་མེད་དངོས་སུ་རྟོགས་སམ་ཤུགས་ལ་རྟོགས་ཞེ་ན། རྫོགས་པའི་སངས་རྒྱས་ཀྱི་ཡེ་ཤེས་ཀྱིས་ཆོས་ཐམས་ཅད་རྟོགས་པ་ནི། ཤེས་བྱ་མཐའ་དག་ལ་སྒྲིབ་པའི་

[051B] དངོས་མེད་རྟོགས་པའང་དངོས་པོ་ལྟ་བུ་ལ་དངོས་སུ་སྒྲོ་འདོགས་བཅད་པའི་སྟོབས་ཀྱིས་ཤུགས་ལ་རྟོགས་པ་མ་ཡིན་གྱི། ཤེས་སྒྲིབ་ཟད་པར་སྤངས་
པའི་སྟོབས་ཀྱིས་དངོས་སུ་རྟོགས་པ་ཡིན་ནོ། །འོ་ན། དངོས་མེད་ཀྱི་རྣམ་པ་ཤར་བར་འགྱུར་ལ། དེ་ལྟ་ན། དངོས་མེད་ལ་རང་འཛིན་ཤེས་པ་ལ་རྣམ་པ་གཏོད་པའི་ནུས་པ་ཡོད་པར་འགྱུར་ཏེ། རྟོག་པ་བཞིན་དུ་བག་ཆགས་ཀྱི་སྟོབས་ཀྱིས་རྣམ་པ་ཤར་བ་མི་འཐད་པའི་ཕྱིར་
རོ་ཞེ་ན། སངས་རྒྱས་ཀྱི་ཡེ་ཤེས་ལ་དངོས་མེད་ཀྱི་རྣམ་པ་ཤར་བ་དེ་ཡུལ་གྱིས་གཏད་པའི་རྣམ་པ་ཡང་མ་ཡིན་པ་བག་ཆགས་ཀྱི་སྟོབས་ཀྱིས་ཤར་བའི་རྣམ་པ་ཡང་མ་ཡིན་གྱི། སྒྲིབ་པ་སྤངས་པའི་སྟོབས་ཀྱིས་ཤར་བའི་རྣམ་པ་ཡིན་ནོ་ཞེས་བརྗོད་པར་བྱའོ། །འོ་ན་
སངས་རྒྱས་ཀྱི་ཡེ་ཤེས་ལ་དངོས་མེད་རྣམ་པ་མི་གསལ་བའི་ཚུལ་གྱིས་ཤར་ན་རྟོག་པར་འགྱུར་བས། རྣམ་པ་གསལ་བར་ཤར་དགོས་ལ། དེ་ལྟ་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་དངོས་མེད་ལ་མངོན་སུམ་ཚད་མར་ཐལ། ཁྱོད་དངོས་མེད་ཀྱི་རྣམ་པ་གསལ་
བར་ཤར་བའི་སྒོ་ནས་རྟོགས་པའི་ཚད་མ་ཡིན་པའི་ཕྱིར། འདོད་ན། དངོས་མེད་དེ་སངས་རྒྱས་ཀྱི་ཡེ་ཤེས་ལ་མངོན་གྱུར་དུ་ཐལ་ལོ། །འདོད་ན། དངོས་མེད་ཆོས་ཅན། ཁྱོད་མངོན་གྱུར་དུ་ཐལ། སངས་རྒྱས་ཀྱི་ཡེ་ཤེས་ཀྱིས་མངོན་གྱུར་དུ་གཞལ་བའི་ཕྱིར་ཅེ་ན། སངས་རྒྱས་
ཀྱི་ཡེ་ཤེས་ལ་དངོས་མེད་མངོན་གྱུར་ཡིན་པ་ནི་འདོད་པ་ཡིན་ལ། སངས་རྒྱས་ཀྱི་ཡེ་ཤེས་ལ་མངོན་གྱུར་དུ་སྣང་བས་མངོན་གྱུར་ཡིན་མི་དགོས་ཏེ། གལ་ཏེ་དགོས་ན། ཟས་རོ་མི་ཞིམ་པ་འགའ་ཞིག་ཀྱང་རོ་མཆོག་དང་ལྡན་པར་ཐལ། སངས་རྒྱས་ལ་རོ་མཆོག་ཏུ་སྣང་བའི་

[052A]༄༅། །ཕྱིར། འདི་ལ་རོ་མི་ཞིམ་པ་རོ་མཆོག་སྣང། ཞེས་འབྱུང་བས་སོ། །དེ་ནི་རོ་མི་ཞིམ་པའི་ཟས་རོ་ཞིམ་པར་སྣང་ཞེས་པ་མ་ཡིན་གྱི། སྤྱིར་ཟས་རོ་མི་ཞིམ་པ་གཅིག་ཀྱང། སངས་རྒྱས་ཀྱི་གསེལ་དུ་བཀོད་པ་ན། རོ་བརྒྱ་དང་ལྡན་པའི་ཟས་སུ་
འགྱུར་ཞིང། དེ་ཉིད་རོ་ཞིམ་པར་སྣང་བ་ཡིན་ནོ་ཞེ་ན། འོ་ན། གཞལ་བྱ་མངོན་གྱུར་མ་ཡིན་པ་མངོན་གྱུར་ཏུ་སྣང་བ་མ་ཡིན་གྱི། སྤྱིར་གཞལ་བྱ་ལྐོག་གྱུར་ཡིན་པ་གཅིག་ཀྱང་སངས་རྒྱས་ཀྱི་ཡེ་ཤེས་ལ་ལྟོས་ནས་མངོན་གྱུར་དུ་འགྱུར་ཞིང། དེ་ཉིད་མངོན་གྱུར་ཏུ་སྣང་བ་
ཡིན་པས་སྐྱོན་མེད་ཅེས་མཚུངས་སོ། །འོ་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་འཁྲུལ་ཤེས་སུ་ཐལ། སྤྱིར་མངོན་གྱུར་མ་ཡིན་པའི་དངོས་མེད་ལྟ་བུ་ཡང་ཁྱོད་ལ་མངོན་གྱུར་དུ་སྣང་བའི་ཕྱིར་ཅེ་ན། འོ་ན། སངས་རྒྱས་ཀྱི་རོ་འཛིན་ཤེས་པ་ཆོས་ཅན། ཁྱོད་
འཁྲུལ་ཤེས་སུ་ཐལ། སྤྱིར་ཟས་རོ་ཞིམ་པ་མ་ཡིན་པ་ཡང་ཁྱོད་ལ་རོ་ཞིམ་པར་སྣང་བའི་ཕྱིར། དེ་ལྟར་སྣང་ཡང་འཁྲུལ་པར་མི་འགྱུར་ཏེ། འཁྲུལ་རྒྱུའི་དབང་གིས་དེ་ལྟར་སྣང་བ་མ་ཡིན་གྱི། བསོད་ནམས་ཀྱི་ཚོགས་མཐར་ཕྱིན་པའི་དབང་གིས་སྣང་བ་ཡིན་པས་སོ་
ཞེ་ན། སྤྱིར་མངོན་གྱུར་མ་ཡིན་པ་མངོན་དུ་གྱུར་པའི་ཚུལ་གྱིས་སྣང་ཡང་འཁྲུལ་པར་མི་འགྱུར་ཏེ། འཁྲུལ་རྒྱུའི་དབང་གིས་དེ་ལྟར་སྣང་བ་མ་ཡིན་གྱི། ཡེ་ཤེས་ཀྱི་ཚོགས་མཐར་ཕྱིན་པའི་དབང་གིས་སྣང་བ་ཡིན་པའི་ཕྱིར་རོ་ཞེས་ཀུན་ཏུ་མཚུངས་སོ། །སངས་རྒྱས་ཀྱི་ཡེ་
ཤེས་ལ་དངོས་མེད་མངོན་དུ་གྱུར་པའི་ཚུལ་གྱིས་སྣང་ཡང། སངས་རྒྱས་ཀྱི་ཡེ་ཤེས་ཀྱིས་དངོས་མེད་མངོན་གྱུར་ཡིན་པར་གཞལ་བ་མ་ཡིན་པས། ཆོས་དེར་ཚད་མས་གཞལ་བ་ལ། ཆོས་དེ་ཡིན་དགོས་པར་ཐལ་བའི་སྐྱོན་ཡང་མེད་དོ། །ཚད་མ་ལ་དེ་མངོན་དུ་གྱུར་པའི་

[052B] ཚད་མས་དེ་མངོན་གྱུར་ཡིན་པར་མ་གཞལ་བར་ཡོད་དམ་ཞེ་ན། ཡོད་དེ། དཔེར་ན། ཉན་ཤེས་ལ་སྒྲའི་མི་རྟག་པ་མངོན་དུ་གྱུར་པའི་ཚུལ་གྱིས་སྣང་ཡང། དེས་དེ་མངོན་གྱུར་ཡིན་པར་མ་གཞལ་བ་བཞིན་ནོ། །འདི་ལ་སྤྲོས་པ་རྒྱ་ཆེར་ཡོད་ཀྱང་རེ་ཞིག་
བཞག་གོ་བདེན་པ་གཉིས་ཀྱི་རྣམ་པར་གཞག་པ་བཤད་ཟིན་ཏོ།། །ད་ནི་ཡུལ་གྱི་དབྱེ་སྒོ་བཞི་པ་ཡུལ་ཅན་བློའི་འཛིན་ཚུལ་སོགས་ཀྱི་སྒོ་ནས་ཕྱེ་བ། སྣང་ཡུལ་དང་གཟུང་ཡུལ་དང་ཞེན་ཡུལ་དང་འཇུག་ཡུལ་དང་བཞི་བཤད་པར་བྱ་སྟེ། འདི་དག་ལ་དགག་
གཞག་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། རྟོག་པ་ལ་སྣང་ཡུལ་མེད་དེ། ཡོད་ན་རྟོག་པ་ཡུལ་ལ་སྣང་བའི་སྒོ་ནས་འཇུག་པར་ཐལ་ལོ། །འདོད་ན། སེལ་འཇུག་མ་ཡིན་པར་ཐལ་ལོ། །དེས་ན་དོན་སྤྱི་ལྟ་བུ་རྟོག་པའི་དངོས་ཡུལ་ཡིན་གྱི། སྣང་ཡུལ་
མ་ཡིན་ནོ་ཞེས་ཟེར་རོ། འོ་ན། རྟོག་པ་ཡུལ་ལ་དངོས་པོའི་དབང་གིས་འཇུག་པར་ཐལ། རྟོག་པའི་དངོས་ཡུལ་ཡོད་པའི་ཕྱིར། འཁོར་གསུམ་ལ་ལན་མེད་དོ། །གཞན་ཡང་རྟོག་པ་ལ་སྣང་བའི་ཡུལ་མེད་ན། རྣམ་ངེས་ལས། རྣམ་པར་རྟོག་པ་ལ་སྣང་བའི་དོན་ཡུལ་ཉིད་དུ་བདག་
གིར་བྱེད་དོ། །ཞེས་གསུངས་པ་དང། རྟོག་པ་ལ་སྣང་བའི་གཞན་སེལ་སྒྲ་དོན་ཡིན་པར་ལན་མང་དུ་བཤད་པ་ཀུན་དང་འགལ་ལོ། །ཁ་ཅིག་སྣང་ཡུལ་དང་དངོས་ཡུལ་དོན་གཅིག་ལ། དེའི་དོན་ཀྱང་ཡུལ་དང་ཤེས་པའི་བར་དུ་རྣམ་པས་བར་མ་ཆོད་པ་ཞེས་པ་ཡིན་ཅིང། དེས་ན་དོན་
སྤྱི་དང་ཤེས་པ་ཁོ་ན་སྣང་ཡུལ་ཡིན་ལ། ཡུལ་ཅན་ནི་རྟོག་པ་དང་རང་རིག་ཁོ་ན་ཡིན་ཅིང། དབང་ཤེས་རྣམས་དང་ཡུལ་གྱི་བར་དུ་རྣམ་པས་ཆོད་པས། དབང་ཤེས་ཀྱིས་ཕྱི་དོན་དངོས་སུ་རྟོགས་པ་མ་ཡིན་ཏེ། གལ་ཏེ་རྣམ་པས་བར་མ་ཆོད་པར་རྟོགས་ན། སྐྱེས་བུ་གཅིག་

[053A]༄༅། །གི་གཟུགས་ལ་དགྲ་གཉེན་གཉིས་ཀྱིས་ལྟ་བའི་ཚེ་ན། གཟུགས་དེ་འདོད་མི་འདོད་དུ་མའི་བདག་ཉིད་དུ་ཐལ། ལྟ་བའི་ཤེས་པ་དེ་གཉིས་གཅིག་ལ་འདོད་པར་སྣང། གཅིག་ལ་མི་འདོད་པར་སྣང་བ་གང་ཞིག་ གཉིས་ཀས་རྣམ་པས་བར་མ་
ཆོད་པར་རྟོགས་པའི་ཕྱིར་ཟེར་ཏོ། འོ་ན། ཤེས་བྱ་ཆོས་ཅན། རྟོག་པའི་དངོས་ཡུལ་དེ་ཕྱི་རོལ་གྱི་དོན་ཡིན་པར་ཐལ། དེ་རྟོག་པ་ལ་ཕྱི་རོལ་ལྟ་བུར་སྣང་བ་གང་ཞིག་ རྟོག་པས་དེ་རྣམ་པས་བར་མ་ཆོད་པར་རྟོགས་པའི་ཕྱིར། གཞན་ཡང། སྔོན་འཛིན་མངོན་སུམ་
ཚད་མ་ལ་སྔོན་པོ་མངོན་དུ་གྱུར་པ་མ་ཡིན་པར་ཐལ། དེ་གཉིས་ཀྱི་བར་དུ་རྣམ་པས་ཆོད་པའི་ཕྱིར། རྟགས་ཁྱབ་ཁས་བླངས། འདོད་ན། ཤེས་པ་དེ་གཞན་རིག་མངོན་སུམ་ཚད་མར་སོང་བའི་གཞལ་བྱ་ཡིན་ན། ཤེས་པ་དེ་ལ་ལྐོག་གྱུར་ཡིན་པས་ཁྱབ་པར་ཁས་ལེན་
དགོས་པས། ཀྱེ་མ་ཕོངས་པའི་རྒྱུ་ཉིད་ཡིན། ཅེས་བྱ་བའི་གནས་སྐབས་ཐོབ་པར་འགྱུར་རོ། །སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱིས་ལྟ་བའི་ཚེ། གཟུགས་དེའི་རྣམ་པ་དེ་འདོད་པའི་རྣམ་པ་དང་མི་འདོད་པའི་རྣམ་པ་གཉིས་ཀ་ཡིན་པར་ཐལ། དེ་
གཟུགས་དེ་ལ་ལྟ་བའི་ཤེས་པ་གཅིག་གི་འཛིན་རྣམ་ལ་ཡིད་དུ་འོང་བའི་རྣམ་པར་སྣང། གཅིག་གི་འཛིན་རྣམ་ལ་ཡིད་དུ་མི་འོང་བའི་རྣམ་པར་སྣང་བ་གང་ཞིག་གཉིས་ཀས་ཀྱང་གཟུགས་དེའི་རྣམ་པ་རྣམ་པས་བར་མ་ཆོད་པར་རྟོགས་པའི་ཕྱིར། འཁོར་
གསུམ་ལ་ལན་མེད་དོ། །གཞན་ཡང། རང་རིག་རྣམ་མེད་དུ་འདོད་པ་འོག་ཏུ་དགག་པར་བྱའོ། །ཡང་ཁ་ཅིག་ན་རེ། རང་མཚན་རྟོག་པའི་ཞེན་ཡུལ་དུ་འགྱུར་བ་མི་སྲིད་དེ། རྟོག་པས་རང་མཚན་རྟོགས་པ་མི་སྲིད་པའི་ཕྱིར། དེས་ན་དོན་སྤྱི་རྟོག་པའི་

[053B] རྟོག་པས་དོན་སྤྱི་ལ་ཕྱི་རོལ་ཏུ་ཞེན་པར་བྱེད་པའི་ཕྱིར། དེས་ན་རྟོག་པ་ལ་ཞེན་ཡུལ་ཡོད་པས་ཁྱབ་བོ་ཞེས་སྨྲའོ། །དེ་ཡང་མི་འཐད་དེ། རྟོག་པས་རང་མཚན་ཡུལ་དུ་བྱེད་པ་མི་སྲིད་པ་དང། རྟོག་པས་རང་གི་དངོས་ཡུལ་ཕྱི་རོལ་ཡིན་པར་
ཞེན་པ་སོགས་སྔར་བཀག་ཟིན་པའི་ཕྱིར། རྟོག་པ་ཡིན་ན་རང་མཚན་ཡུལ་དུ་མི་བྱེད་པས་ཁྱབ་ཅིང། ཞེན་ཡུལ་ཡོད་པས་ཁྱབ་པས། རྟོག་པ་དོན་མཐུན་དང་དོན་མི་མཐུན་གྱི་དབྱེ་བ་མེད་པར་ཐལ་བའི་ཕྱིར་རོ། །ཡང་ཁ་ཅིག་ན་རེ། ཤེས་པའི་ཡུལ་ནི་གཟུང་
ཡུལ་དང་ཞེན་ཡུལ་གཉིས་སུ་གྲངས་ངེས་པ་ཡིན་ལ། དེ་ཡང་མངོན་སུམ་ཚད་མའི་གཟུང་ཡུལ་ཡིན་ན་སྐད་ཅིག་རེ་རེ་བ་ཡིན་པས་ཁྱབ་ལ། དེའི་ཕྱིར་འཇུག་ཡུལ་མ་ཡིན་པས་ཁྱབ་སྟེ། སྐད་ཅིག་རེ་རེ་བ་རྣམས་ནི་སྐྱེས་བུས་ཐོབ་པར་མི་ནུས་པའི་ཕྱིར། རྗེས་དཔག་
གི་གཟུང་ཡུལ་ནི་སྒྲོ་བཏགས་དངོས་མེད་ཡིན་པས་ཁྱབ་ལ། དེའི་ཕྱིར་འཇུག་ཡུལ་མ་ཡིན་ཏེ། རྣམ་ངེས་ལས། ཚད་མ་གཉིས་ཀ་དངོས་པོའི་ཡུལ་ཅན། ཞེས་གསུངས་པས་ཚད་མའི་འཇུག་ཡུལ་ཡིན་ན་དངོས་པོ་ཡིན་དགོས་ཤིང། སྒྲོ་བཏགས་ཡིན་ན་དངོས་པོར་
འགལ་བའི་ཕྱིར་རོ། །རིགས་རྒྱུན་ཡིན་ན། སྒྲོ་བཏགས་ཡིན་པས་ཁྱབ་བོ་ཞེས་ཁས་བླངས་ནས། ཚད་མའི་འཇུག་ཡུལ་ནི་སྐད་ཅིག་དུ་མ་འཐུད་པ་ལ་རྒྱུན་དུ་ཐ་སྙད་བཏགས་པ་དང། རྡུལ་ཕྲན་དུ་མ་ཚོགས་པ་ལ་རགས་པར་ཐ་སྙད་བཏགས་པ་ཙམ་ཡིན་ལ། དེ་དག་ལ་
རགས་རྒྱུན་དུ་ཐ་སྙད་འདོགས་པ་པོ་ནི། ཚད་མས་དྲངས་པའི་ངེས་ཤེས་ལ་འདོད་དོ། །མངོན་སུམ་ཚད་མས་དྲངས་པའི་ངེས་ཤེས་ཀྱི་ཞེན་ཡུལ་ཡང་མངོན་སུམ་ཚད་མ་དེའི་ཞེན་ཡུལ་ཡིན་ཏེ། མངོན་སུམ་ཚད་མ་དེའི་སྟོབས་ཀྱིས་ཞེན་པར་བྱས་པའི་ཡུལ་ཡིན་

[054A]༄༅། །པའི་ཕྱིར། དཔེར་ན། རྒྱལ་པོའི་སྟོབས་ཀྱིས་གཤེད་ རྒྱལ་པོས་བསད་པར་བརྗོད་པ་བཞིན་ཞེས་ཟེར་ཏོ། །འདི་དག་ཀྱང་མི་འཐད་དེ། སྐད་ཅིག་དུ་མ་ཚོགས་པ་ལ་རྒྱུན་དང། རྡུལ་དུ་མ་ཚོགས་པ་ལ་རགས་
པར་ཐ་སྙད་བྱས་པ་དེ་དག་དངོས་པོ་ཡིན་ནམ་མིན། ཡིན་ན་སྐད་ཅིག་རེ་རེ་བ་ཡིན་ནམ། རགས་རྒྱུན་ཡིན། དང་པོ་ལྟར་ན། ཚད་མའི་འཇུག་ཡུལ་མ་ཡིན་པར་ཐལ། སྐད་ཅིག་རེ་རེ་བ་ཡིན་པའི་ཕྱིར། འཁོར་གསུམ་དངོས། རགས་རྒྱུན་ཡིན་ན་དངོས་པོ་མ་
ཡིན་པར་ཐལ། རགས་རྒྱུན་ཡིན་པའི་ཕྱིར། འཁོར་གསུམ་དངོས། དངོས་པོ་མ་ཡིན་ན་ཚད་མའི་འཇུག་ཡུལ་མ་ཡིན་པར་ཐལ། དངོས་པོ་མ་ཡིན་པའི་ཕྱིར། འཁོར་གསུམ་དངོས། གལ་ཏེ་དེ་དག་སྐད་ཅིག་རེ་རེ་བ་མ་ཡིན་གྱི་ཚོགས་པ་ཡིན་
ལ། འོན་ཀྱང་དེ་དག་ལ་རགས་རྒྱུན་གྱི་ཐ་སྙད་བཏགས་པ་ཙམ་ཡིན་གྱི་རགས་རྒྱུན་མ་ཡིན་པས་སྐྱོན་མེད་དོ་ཞེ་ན། འོ་ན། ཐ་སྙད་དེ་དག་དོན་མཐུན་ཡིན་ནམ་མིན། ཡིན་ན། དེ་དག་ཆོས་ཅན། ཁྱོད་རགས་རྒྱུན་ཡིན་པར་ཐལ། ཁྱོད་ལ་རགས་
རྒྱུན་གྱི་ཐ་སྙད་དོན་མཐུན་འཇུག་པའི་ཕྱིར། དོན་མཐུན་མ་ཡིན་ན། དེ་དག་ཆོས་ཅན། ཁྱོད་ལ་རགས་རྒྱུན་གྱི་ཐ་སྙད་འདོགས་པའི་རྟོག་པ་དེ་དོན་མི་མཐུན་གྱི་བློར་ཐལ། དེས་ཁྱོད་ལ་རགས་རྒྱུན་གྱི་ཐ་སྙད་བཏགས་པ་དེ་ཐ་སྙད་དོན་མི་མཐུན་ཡིན་པའི་
ཕྱིར། འདོད་ན། དེ་ཚད་མས་དྲངས་པའི་ངེས་ཤེས་ཡིན་པ་འབུད། གཞན་ཡང། རགས་རྒྱུན་ཡིན་ན་སྒྲོ་བཏགས་ཡིན་པ་སོགས་དགག་ཟིན་ཏོ། །མངོན་སུམ་ཚད་མ་ཡིན་ན་ངེས་ཤེས་ཡིན་པར་འགལ་ལམ་མི་འགལ། མི་འགལ་ན། མངོན་

[054B] ཞེས་སོགས་དང་འགལ་ཞིང། མངོན་སུམ་རྟོག་བཅས་ཡོད་པར་འགྱུར་རོ། །འགལ་ལོ་ཞེ་ན། སྔོན་འཛིན་མངོན་སུམ་ཚད་མ་ཆོས་ཅན། ཁྱོད་ཀྱིས་དྲངས་པའི་སྔོན་པོ་ངེས་པའི་རྟོག་པའི་ངེས་ཡུལ་དེ་
ཁྱོད་ཀྱི་ངེས་ཡུལ་ཡིན་པར་ཐལ། ཁྱོད་ཀྱི་སྟོབས་ཀྱིས་རྟོག་པ་དེས་རང་ཡུལ་ངེས་པར་བྱེད་པའི་ཕྱིར། འཁོར་གསུམ་ལ་ལན་མེད་དོ། །ཡང་ཁ་ཅིག་རྟོག་པ་ཡིན་ན་ཁོ་ལས་ཐ་དད་དུ་གྱུར་པའི་ཡུལ་ཐམས་ཅད་ཁོའི་ཞེན་ཡུལ་ཡིན་པས་ཁྱབ་བོ་ཞེས་
ཟེར་བའང་མི་འཐད་དེ། རྟོག་པ་ལ་རང་གི་སྣང་ཡུལ་ཕྱི་རོལ་ལྟ་བུར་སྣང་ཡང། དེ་ཉིད་ཕྱི་རོལ་ཡིན་པར་ཞེན་པ་ཡང་མ་ཡིན་ལ། ཕྱི་རོལ་ཏུ་ཞེན་པ་ཡང་མ་ཡིན་ནོ་ཞེས་བཤད་ཟིན་ཏོ། །དེས་ན་སྣང་ཡུལ་དེ་དག་ཞེན་ཡུལ་མ་ཡིན་ནོ། །ཁ་ཅིག་ཞེན་ཡུལ་
མེད་པའི་རྟོག་པ་མི་སྲིད་པར་ཁས་བླངས་ནས། རྗོད་བྱེད་ཀྱི་སྒྲ་ལ་ཞེན་པའི་བརྗོད་བྱ་ཡོད་མེད་གཉིས་སུ་སྨྲ་བ་ནི་ནང་འགལ་བ་ཡིན་ནོ། །གཞན་ཡང། སྒྲ་ལ་ཞེན་པའི་བརྗོད་བྱ་ཡོད་པར་འདོད་པ་མི་འཐད་དེ། སྒྲ་རང་གིས་ཞེན་པར་བྱེད་པ་ཡིན་ནམ། སྒྲ་ཀུན་
སློང་གི་རྟོག་པའི་ཞེན་ཡུལ་དེའི་བརྗོད་བྱར་གྱུར་པ་ཡོད་པས་ཞེན་པའི་བརྗོད་བྱ་ཡོད་པར་འཇོག་པ་གང་ཡིན། དང་པོ་མི་འཐད་དེ། སྒྲ་བེམ་པོ་ཡིན་པའི་ཕྱིར་རོ། །གཉིས་པ་ལྟར་ན། སྒྲའི་སྣང་ཡུལ་ཡང་ཡོད་པར་ཐལ་བའི་སྐྱོན་འབྱུང་ངོ། ཁ་ཅིག་རྟོག་པ་ལ་
གཟུང་ཡུལ་ཡོད་དེ། རྟོག་པས་གཟུང་བའང་ཡིན་ཡུལ་ཡང་ཡིན་པ་ཡོད་པའི་ཕྱིར། ཅེས་སྨྲས་ནས། རྟོག་པ་དོན་མི་མཐུན་ལ་ཞེན་ཡུལ་མེད་པར་འདོད་པའང་འགལ་བ་འདུ་བར་འགྱུར་ཏེ། འདི་ལྟར་རྟོག་པ་དོན་མི་མཐུན་ལ་ཞེན་ཡུལ་ཡོད་པར་ཐལ། དེས་ཞེན་

[055A]༄༅། །པའང་ཡིན་ཡུལ་ཡང་ཡིན་པ་ཡོད་པའི་ཕྱིར། འཁོར་གསུམ། ཁ་ཅིག་རྟོག་པའི་གཟུང་ཡུལ་ཡིན་པ་མི་སྲིད་དེ། རྒྱུ་ཡི་དངོས་པོ་མ་རྟོགས་པར། །གཟུང་བ་ཞེས་བྱ་གཞན་ཅིའང་མེད། །ཅེས་དང། དེའི་འགྲེལ་པར་ལྷས། རྣམ་པ་
འཇོག་པའི་རྒྱུ་ནི་ཡུལ་ཉིད་ཡིན་ནོ། །ཞེས་བཤད་པས་སོ་ཟེར་བའང་མི་འཐད་དེ། དེ་ནི་གཞན་རིག་མངོན་སུམ་གྱི་དབང་དུ་བྱས་པའི་ཕྱིར་ཏེ། གཞན་དུ་ན། ཡུལ་ཡིན་ན་རྒྱུ་ཡིན་པར་འདོད་དགོས་པར་འགྱུར་རོ། །ཁ་ཅིག་རགས་པ་ཡིན་ན། དབང་ཤེས་ཀྱི་ཡུལ་
ཡིན་པར་འགལ་བར་འདོད་པ་ནི་བཀག་ཟིན་ཏོ། །གཉིས་པ་རང་ལུགས་བཞག་པ་ནི། སྣང་ཡུལ་དང་གཟུང་ཡུལ་དོན་གཅིག་ལ། དེ་ལ་རྟོག་མེད་ཤེས་པའི་སྣང་ཡུལ་དང་གཟུང་ཡུལ་ནི། རྟོག་མེད་ཤེས་པ་གང་ལ་ཆོས་དེའི་རྣམ་པ་གསལ་བར་དངོས་སུ་ཤར་བའི་
སྒོ་ནས་ཤེས་པ་དེའི་ཡུལ་དུ་གྱུར་པ་རྣམས་ཡིན་ལ། དེ་ལྟར་ན། རྟོག་མེད་ཤེས་པའི་དབང་དུ་བྱས་པའི་གཟུང་ཡུལ་དང་སྣང་ཡུལ་ནི། ཕྱི་རོལ་དོན་དང་ཤེས་པ་རྣམས་ཡིན་ཅིང། ཡུལ་ཅན་ནི། རྟོག་མེད་གཞན་རིག་གི་ཤེས་པ་ཕལ་ཆེར་དང་རང་རིག་གི་ཤེས་པ་རྣམས་
ཡིན་ནོ། །འོ་ན། དབང་ཤེས་འཁྲུལ་བ་ལ་ཡང་གཟུང་ཡུལ་ཡོད་དམ་ཞེ་ན། དབང་ཤེས་འཁྲུལ་པ་ནི་རིགས་གཉིས་ཏེ། རང་ཡུལ་གྱི་རྣམ་པ་འཆར་བ་བདག་རྐྱེན་དབང་པོ་བསླད་པ་ཙམ་དང། དེ་མ་ཐག་རྐྱེན་ཉེ་བར་ཡོད་པ་ལས་སྐྱེའི། ཕྱི་རོལ་གྱི་ཡུལ་ཉེ་བར་
ཡོད་པ་ལ་མི་ལྟོས་པ་སྐྲ་ཤད་འཛག་སྣང་ལྟ་བུ་དང། བདག་རྐྱེན་དབང་པོ་བསླད་པར་མ་ཟད། ཕྱི་རོལ་གྱི་ཡུལ་ཉེ་བར་ཡོད་པ་ལ་ལྟོས་པ་ཟླ་བ་གཅིག་གཉིས་སུ་སྣང་བ་ལྟ་བུའི་དབང་ཤེས་གཉིས་ལས། དང་པོ་ལ་ནི་གཟུང་ཡུལ་མེད་དེ། ཁོ་ལ་ཡུལ་གྱི་རྣམ་

[055B] ཡུལ་ལ་རག་མ་ལས་པར་བདག་རྐྱེན་དབང་པོ་བསླད་པ་ཙམ་ལས་སྐྱེས་པ་ཡིན་པས། རྐྱེན་གཞན་ཚང་ན་ཡུལ་མེད་ཀྱང། སྐྲ་ཤད་སོགས་ཀྱི་རྣམ་པ་འཆར་བའི་དབང་ཤེས་ཡིན་པའི་ཕྱིར། གཉིས་པ་ལ་ནི་གཟུང་ཡུལ་ཡོད་དེ། མིག་མཛུབ་
མོས་བཙིར་བའི་ཚེ་ནའང་ཟླ་གཅིག་ཉེ་བར་མེད་ན། ཟླ་བ་གཉིས་ཀྱི་སྣང་བ་འཆར་མི་སྲིད་ཅིང། ཟླ་གཅིག་ཉེ་བར་ཡོད་པའི་ཚེ། རྒྱུ་རྐྱེན་གཞན་ཚང་བ་ན་ཟླ་བ་གཉིས་ཀྱི་སྣང་བ་འབྱུང་བས། ཟླ་བ་གཉིས་ཀྱི་རྣམ་པ་ཤར་བ་ཟླ་གཅིག་ཡུལ་དུ་ཉེ་བ་ལ་རག་ལས་པར་མྱོང་
བས་གྲུབ་པའི་ཕྱིར། དེས་ན་ཟླ་བ་གཅིག་ལ་གཉིས་སུ་མཐོང་བའི་ཚེ་ཟླ་གཅིག་རྣམ་པ་ཡང་འཆར་བས་ཁྱབ་ལ། འོན་ཀྱང་ཟླ་གཅིག་གི་རྣམ་པ་ཇི་ལྟ་བ་བཞིན་དུ་མི་འཆར་བ་ནི། དབང་པོ་བསླད་པའི་དབང་གིས་ཡིན་ནོ། །དེའི་ཕྱིར་སྐྲ་ཤད་འཇོག་སྣང་སོགས་རྣམ་པ་
འཆར་བ་ཡུལ་ལ་མི་ལྟོས་པའི་དབང་ཤེས་རྣམས་ལ་གཟུང་དོན་མེད་པ་ལ་དགོངས་ནས། སྐྲར་སྣང་དོན་མེད་ཅན་ཡིན་ནོ། །ཞེས་གསུངས་ལ། མར་མེའི་རྩེ་མོ་ཁྲ་སྒོར་བར་སྣང་བ་དང། ཟླ་བ་གཉིས་སྣང་སོགས་རྣམ་པ་གཏོད་བྱེད་ཀྱི་ཡུལ་ཉེ་བར་ཡོད་པ་ལ་ལྟོས་པའི་དབང་
ཤེས་འཁྲུལ་བ་རྣམས་ལ། གཟུང་དོན་ཡོད་པ་ལ་དགོངས་ནས། མར་མེ་ཙམ་གྱིས་ཡོད་པའི་ཕྱིར། ཅེས་གསུངས་པ་ཡིན་ནོ། །རྟོག་མེད་ཤེས་པའི་གཟུང་ཡུལ་ཡིན་པ་ལ་གཟུང་དོན་ཡིན་པས་ཁྱབ་པ་ནི་མ་ཡིན་ཏེ། གཟུང་དོན་ཡིན་ན་ཕྱི་རོལ་གྱི་དོན་དགོས་པར། དོན་
གྱི་སྟོབས་ལས་སྐྱེས་པའི་ཕྱིར། ཅེས་སོགས་གཞུང་རྩ་འགྲེལ་དུ་མས་བཤད་པའི་ཕྱིར་རོ། །རྟོག་པའི་གཟུང་ཡུལ་ནི། རྟོག་པ་རྣམས་ལ་རང་རང་གི་མདུན་ན་འདུག་པ་ལྟ་བུར་སྣང་བའི་ཡུལ་གང་ཡིན་པ་སྟེ། དེ་ཡང་དོན་སྤྱིས་བར་མ་ཆོད་པར་སྣང་བའི་ཡུལ་གང་

[056A]༄༅། །ཡིན་པའོ། །དེས་ན་རྟོག་པའི་དབང་དུ་བྱས་པའི་སྣང་ཡུལ་གཟུང་ཡུལ་ནི་སྒྲ་དོན་ཁོ་ནའོ། ཤེས་པ་དེས་བཟུང་བའི་ཡུལ་ཡིན་པས་གཟུང་ཡུལ་དུ་འགྱུར་དགོས་པ་མ་ཡི་ཏེ། དེ་ལྟར་ན་སྒྲ་མི་རྟག་པ་ཆོས་ཅན། ཁྱོད་སྒྲ་མི་
རྟག་རྟོགས་ཀྱི་རྗེས་དཔག་ཚད་མའི་གཟུང་དོན་དུ་ཐལ། དེས་གཟུངས་བའི་དོན་ཡིན་པའི་ཕྱིར། འདོད་ན་གཟུང་དོན་མིན་པར་ཁྱོད་རང་འདོད་པ་དང་དངོས་སུ་འགལ་ཞིང། ལུང་རིགས་ཀྱིས་ཀྱང་གནོད་ལ། འགའ་ཞིག་དངོས་དང་བརྒྱུད་པའི་བཟུང་དོན་གྱི་དབྱེ་བ་བྱེད་
པ་ནི་ལྷ་དགའ་བར་བྱེད་པ་ཡིན་ནོ། །ཞེན་ཡུལ་ནི་རང་འཛིན་རྟོག་པའི་ཞེན་སྟངས་ཀྱི་ཡུལ་དུ་གྱུར་པ་སྟེ། དཔེར་ན། བུམ་པ་ཉིད་བུམ་པའོ་སྙམ་དུ་འཛིན་པའི་རྟག་པའི་ཞེ་ན་སྟངས་ཀྱི་ཡུལ་ཡིན་པ་ལྟ་བུའོ། །དེས་ན་སྒྲ་མི་རྟག་པར་འཛིན་པ་ལྟ་བུ་ཞེ་ན་སྟངས་དོན་དང་
མཐུན་པ་རྣམས་ལ་ཞེན་ན་ཡུལ་ཡོད་ལ། སྒྲ་རྟག་འཛིན་ལྟ་བུ་ཞེ་ན་སྟངས་དོན་དང་མི་མཐུན་པ་རྣམས་ལ་མེད་དོ། །འཇུག་ཡུལ་ནི། ཚད་མས་དོངས་སུ་བཅད་པ་ཇི་ལྟ་བ་བཞི་དུ་གནས་པའི་ཆོས། ཡུལ་ཅན་ནི་ཚད་མ་གཉིས་དང། དེ་དག་རྒྱུད་ལ་ལྡན་པའི་སྐྱེས་བུ་
རྣམས་ཡིན་ལ། ཚད་མའི་འཇུག་ཡུལ་ཡིན་ན་རང་མཚན་ཡིན་པས་ཁྱབ་མ་ཁྱབ་ནི་འོག་ཏུ་བསྟན་པར་བྱའོ། །ཁ་ཅིག། ཚད་མ་འཇུག་ཡུལ་སྟོན་བྱེད་ཡིན་གྱི་ཚད་མའི་འཇུག་ཡུལ་མེད་དོ་ཞེས་ཟེར་བ་ནི། ཚད་མས་བསྟན་པའི་འཇུག་ཡུལ་དེ་ལ་ཚད་མར་རང་གིས་
འཇུག་པ་མེད་པའི་ཕྱིར་ཏེ། འཇུག་ཡུལ་བསྟན་པ་ཙམ་ནི་ཚད་མ་འགགས་པའི་ཕྱིར་དང། ཞུགས་པ་ན་སྔར་བསྟན་པའི་ཡུལ་འགགས་པའི་ཕྱིར་སྙམ་དུ་བསམས་མོད། དེ་ནི་སྐྱེས་བུ་ལ་ཡང་ཀུན་ཏུ་མཚུངས་སོ། །འདི་དག་ལ་བརྗོད་པར་བྱ་བ་མིང་ཡང་

[056B] འགའ་ཞིག་འོག་ཏུ་བསྟན་པར་བྱའོ། །སྨྲས་པ། རྣམ་དཔྱོད་མཚུངས་མེད་ལྷག་བསམ་སྐྱེས་བུ་དེས། །རིགས་པའི་ཚོན་ཆེ་ཁ་དོག་མདངས་བཀྲ་བས། །འཇམ་དབྱངས་པར་གྱིས་ལེགས་བཤད་ས་འཛིན་ལ། །ཤེས་བ་
མ་ལུས་རི་མོར་བྲིས་པ་བཞིན། །དགག་སྒྲུབ་གང་ཤོག་རྩེ་བསྐྱེད་པའི་རླུང་ཤུགས་ཀྱིས། །ཕས་རྒོལ་སྤོབས་པའི་རག་རི་འཇིག་བྱེད་པ། །བདག་བོ་འདབ་བཟང་དབང་པོའི་གཟི་བརྗིད་འདི། །མཁས་རློམ་ལག་འགྲོའི་ཚོགས་ཀྱིས་བཟོད་པར་དཀའ། །ཞེས་
བྱ་བ་ནི་བར་སྐབས་ཀྱི་ཚིགས་སུ་བཅད་པའོ། །ཤེས་པར་བྱ་བ་ཡུལ་གྱི་རྣམ་པར་བཞག་པ་བཤད་ཟིན་ཏོ།། །།ད་ནི་གཉིས་པ་ཤེས་པར་བྱེད་པ་བློའི་རམ་པར་གཞག་པ་བཤད་པར་ཡ་སྟེ། དེ་ཡང་བློ་དང་ཤེས་པ་དག་སེམས་དག་རིག་པ་ཞེས་བྱ་
བ་རྣམས་དོན་གཅིག་ལ། བློའི་མཚན་ཉིད་མྱོང་བར་སྐྱེས་པའོ། དབྱེ་བ་ལ་དབྱེ་སྒོ་གཉིས་ལས། དབྱེ་སྒོ་དང་པོ་བྱེད་ལས་ཀྱི་སྒོ་ནས་དབྱེ་ན། ཚད་མིན་གྱི་བློ་དང། ཚད་མ་གཉིས། དང་པོ་ལ། རྟོག་པ་དང། རྟོག་མེད་ལོག་ཤེས་གཉིས་རྟོག་པ་ལ་མཚན་ཉིད་
དང་དབྱེ་བ་གཉིས། དང་པོའི། ཁ་ཅིག་ན་རེ། རྟོག་པའི་མཚན་ཉིད། སྒྲ་དོན་འདྲེས་འཛིན་གྱི་ལོ་ཞེས་ཟེར་ཅིང། ཁ་ཅིག་འདྲེས་པའམ་དཔེར་རུང་བ་འཛིན་པའོ། །འདྲེས་པ་གཅིག་པུ་སྨོས་ན། བརྡལ་མ་བྱང་བའི་རྟོག་པ་ལ་མ་ཁྱབ་པར་འགྱུར་ལ། རུང་བ་གཅིག་པུ་སྨོས་
ནང་རྡལ་བྱང་བའི་རྟོག་པ་ལ་མ་ཁྱད་པར་འགྱུར་ཞིང། འདྲེས་པའི་དོན་མིང་དོན་གཅིག་ལྟ་བུར་སག་བའི་ཞེས་ཟེར་ལ། གྱིས་ཀས་ཀྱང། སྒྲ་དོན་འདྲེས་འཛིན་ཞེས་པའི་སྒྲ་དོན་ནི། སྒྲ་སྤྱི་དང་དོན་སྤྱི་ལ་འདོད་དོ། །རྟོག་པ་ལ་དབྱེ་ན། སྒྲ་སྤྱི་རྐྱང་པ་འཛིན་པ་དང་

[057A]༄༅། །དོན་སྤྱི་རྐྱང་པ་འཛིན་པ་ཞེས་སོགས་མང་དུ་སྨྲ་མོད། འདི་དག་འགལ་བ་ཡིན་ཏེ། རྟོག་པའི་མཚན་ཉིད་སྒྲ་སྤྱི་དང་དོན་སྤྱི་འདྲེས་པའམ། འདྲེར་རུང་བར་འཛིན་པ་སོགས་ཡིན་ན། སྒྲ་རྐྱང་པ་འཛིན་པ་འཛིན་པའི་རྟོག་པ་ཡོད་པ་འབུད་
གཞན་ཡང། འདྲེར་རུང་བས་བརྡ་ལ་བྱང་བའི་རྟོག་པ་ལ་མ་ཁྱབ་པར་འདོད་པ་དང། འདྲེས་པའི་དོན་མིང་དོ་གཅིག་ལྟ་བུར་སྣང་བ་ལ་འདོད་པའང་འགལ་བ་ཡིན་ཏེ། དེ་ལྟ་ན། འདྲེར་རུང་བའི་དོན་ཀྱང་མིང་དོན་གཅིག་ལྟ་བུར་སྣང་དུ་རུང་བ་ལ་འདོད་དགོས་
ཤིང༑ བརྡ་བྱང་བའི་རྟོག་པ་ལ་མིང་དོན་གཅིག་ལྟ་བུར་སྣང་བ་དང། དེ་ལྟར་སྣང་དུ་རུང་བ་མ་ཡིན་པ་འགལ་བའི་ཕྱིར་རོ། སྒྲ་དོན་ཞེས་པའང་སྒྲ་སྤྱི་དང་དོན་སྤྱི་ལ་འདོད་པ་མི་འཐད་དེ། དེ་ལྟ་ན། ཤེས་གང་གང་ལ་སྒྲ་དོན་འཛིན། །དེ་ནི་དེ་ལ་རྟོག་པ་
ཡིན༑ །ཅེས་པའི་སྒྲ་དོན་ཀྱང་དེ་ལྟར་ཀྱང་དེ་ལྟར་འདོད་དགོས་ལ། དེ་ལྟར་ན། རང་གི་གོ་བོ་སྒྲ་དོན་མིན། །ཞེས་འང་རང་གི་གོའོ་སྒྲ་སྤྱིའང་མི་དོན་སྤྱིའང་མིན། ཞེས་པ་ལ་འཆད་དགོས་ནའང། ཚུལ་འདི་ནི་ཤིན་ཏུ་མི་མཛེས་པའོ། །དེས་ཨ་རང་ལུགས་ལ་རྟོག་པའི་
མཚན་ཉིད་སྒྲ་དོན་འཛིན་པའི་བློ། དེ་ལ་སྒྲ་དོན་ནི། སྒྲ་སྤྱི་དོན་སྤྱི་ཞེས་སོ་སོར་འབྱེད་རྒྱུ་མིན་གྱི། རྟོག་པའི་སྣང་ཡུལ་ལ་སྒྲ་དོན་དུ་བྱས་པ། སྒྲ་དོན་ཆོས་ནི་རྣམ་པ་གསུམ། ཞེས་པའི་སྒྲ་དོན་དེ་ཡིན་ནོ། །འོ་ན༑ རྣམ་ངེས་ལས། རྟོག་པ་ནི་རྗོད་པ་དང་འདྲེར་
རུང་བར་སྣང་བའི་ཤེས་པ་སྟེ། ཞེས་གསུངས་པ་ཇི་ལྟར་ཡིན་ཅེ་ན། དེའི་དོན་ནི། རྟོག་པ་ལ་སྒྲ་དོན་སྣང་ཞིང། སྒྲ་དོན་དེ་ཡང་བརྡ་དངོས་སུ་སྦྱར་བ་ཡིན་པའི་ཕྱིར། རྗོད་པ་དང་འདྲེར་རུང་བ་ཡིན་ལ། དེའི་ཕྱིར་རྟོག་པ་ལ་རྗོད་པ་དང་འདྲེར་རུང་བ་སྣང་ཞེས་བྱ་

[057B] སྒྲ་སྤྱི་དང་དོན་སྤྱི་འདྲེར་རུང་བར་སྣང་ཞེས་པ་མ་ཡིན་ནོ། །གཉིས་པ་དབྱེ་བ་ལ། དགོས་པའི་དབང་གིས་དབྱེ་ན། མིང་སྦྱོར་རྟོག་པ་དང། དོན་སྦྱོར་རྟོག་པ་གཉིས། དང་པོའི་མཚན་ཉིད། བརྡ་དུས་ཀྱི་མིང་དང་ཐ་སྙད་དུས་ཀྱི་དོན་སྦྱར་ནས་འཛིན་པའི་ཤེས་པ་
དཔེར་ན་དཀར་ཟལ་འདི་བ་ལང་ངོ་སྙམ་དུ་འཛིན་པའི་རྟོག་པ་ལྟ་བུའོ། །གཉིས་པའི་མཚན་ཉིད། ཁྱད་གཞིའི་དོན་དང་ཁྱད་ཆོས་ཀྱི་དོན་སྦྱར་ནས་འཛིན་པའི་རྟོག་པའོ། །དཔེར་ན། སྐྱེས་བུ་འདི་དབྱུག་པ་ཅན་ནོ་སྙམ་དུ་འཛིན་
མི་རྟག་རྟོགས་ཀྱི་རྗེས་དཔག་ལྟ་བུ་གཉིས་ཀ་ཡིན་པའི་ཕྱིར་རོ། །རྟོག་པ་ལ་བློ་རིགས་མི་འདྲ་བའི་སྒོ་ནས་དབྱེ་ན། མ་རྟོགས་པའི་རྟོག་པ་དང། ངེས་ཤེས་གཉིས། དག་པོའི་མཚན་ཉིད། རང་གི་ཞེ་ན་སྟངས་ཆེད་མས་དངོས་སུ་འགོག་ནུས་ཀྱི་བློ། །དབྱེ་ན། ལོག་རྟོག་དང་
ཐེ་ཚོམ་གཉིས། དང་པོ་དང། རྟོག་པ་ལེག་ཤེས་དོན་གཅིག་ཅིང། དེའི་མཚན་ཉིད། རང་གི་ཞེ་ན་སྟངས་ཀྱི་ཡུལ་ཐ་སྤྱད་དུའང་མ་གྲུབ་པའི་རྟོག་པ། འདི་དང་སྒྲོ་འདོགས་ཀྱང་དོན་གཅིག་ཅིང། དཔེར་ན། སྒྲ་རྟག་འཛིན་གྱི་རྟོག་པ་ལྟ་བུའོ། །ཁ་ཅིག་ལོག་རྟོག་ཐམས་ཅད་
འཛིན་སྟངས་མཐའ་གཅིག་ཏུ་ངེས་པའི་རྣམ་པ་ཅན་ཡིན་པར་འདོད་པ་ནི་མི་འཐད་དེ། སྒྲ་ཕལ་ཆེར་རྟག་ལས་ཆེ་སྙམ་དུ་འཛིན་པའི་རྟོག་པའང་ལོག་རྟོག་མ་ཡིན་པར་ཐལ་བའི་ཕྱིར་རོ། །འདོད་མི་ནུས་ཏེ། སྒྲོ་འདོགས་ཡིན་པའི་ཕྱིར་རོ། །དེས་ན། ལོག་རྟོག་དང་ཐེ་
ཚོམ་འགལ་བ་མ་ཡིན་ནོ། །ཐེ་ཚོམ་གྱི་མཚན་ཉིད། རང་གི་འཛིན་སྟངས་མཐའ་གཉིས་སུ་དོགས་པའི་རྣམ་པ་ཅན་གྱི་བློ་དབྱེ་ན། སྒྲ་རྟག་གམ་མི་རྟག་གམ་སྙམ་པ་ལྟ་བུ་དོགས་པ་ཕྱོགས་གཉིས་ཀ་ལ་ཆ་མྙམྣ་དུ་ཡོད་པ་དང། ཕལ་ཆེར་མི་རྟག་ལས་ཆེ་

[058A]༄༅། ། སྙམ་པ་ལྟ་བུ་དོན་འགྱུར་དང། ཕལ་ཆེར་རྟག་ལས་ཆེ་སྙམ་པ་ལྟ་བུ་དོ་མི་འགྱུར་བ་གཉིས་ཀྱིས་བསྤུས་པའི་ཐེ་ཚོམ་ཕྱོགས་གང་རུང་གཅིག་ལ་ལྡོག་པ་ཤས་ཆེར་ཕྱོགས་པ་གཉིས་སུ་ཡོད་དོ། །ཁ་ཅིག་ཁྲོན་པ་རྙིང་པ་ནི་
ཆུ་ཡོད་ངེས་སྙམ་པ་ལྟ་བུ་ཡང་བག་ལ་ཉལ་གྱི་ཐེ་ཚོམ་དུ་འདོད་མོད། དེ་ནི་མི་རིགས་ཏེ། བག་ལ་ཉལ་གྱི་ཐེ་ཏོསྨ་ཞེས་པ། བག་ལ་ཉལ་ཡང་ཡིན་ཐེ་ཚོམ་ཡང་ཡིན་པས། བག་ལ་ཉལ་གྱི་ཐེ་ཚོམ་ཞེས་པ་ཡིན་ནམ། ད་ལྟ་ཐེ་ཚོམ་གྱི་རྣམ་པར་མད་ཀྱང་རང་གི་
འཛིན་སྟངས་ལྟར་གྲུབ་པ་ལ་གནོད་བྱེད་མཐོང་བའམ། བཟློག་ཕྱོགས་ལ་སྒྲུབ་བྱད་མཐོང་བ་ན་ཐེ་ཚོམ་སྐྱེ་བར་འགྱུར་བས་བག་ལ་ཉལ་ཀྱི་ཐེ་ཚོམ་ཞེས་བརྗོད་པ་ཡིན། དང་པོ་མི་རིགས་ཏེ། བག་ལ་ཉལ་གྱི་རྐྱེན་དག་ཕྲད་ན་འབྲས་བུ་སྐྱེད་རུང་གི་ནུས་པའི་ངོ་བོ་ཙམ་ཡིན་
པས་དམིགས་རྣམ་མི་འཛིན་པའི་ཕྱིར་རོ། །གཉིས་པ་མི་འཐད་དེ། རྟོག་པ་དོན་མི་མཐུན་ཡིན་ན། བག་ལ་ཉལ་གྱི་ཐེ་ཚོམ་ཡིན་པས་ཁྱབ་པར་ཐལ་བའི་ཕྱིར་རོ། །དེས་ན་ཐེ་ཚོམ་གྱི་བག་ལ་ཉལ་ཞེས་པ་ནི། རྐྱེན་དང་ཕྲད་ན་ཐེ་ཚོམ་བསྐྱེད་རུང་གི་ནུས་པ་ས་བོན་གྱི་ངོ་བོ་
ཙམ་དམིགས་རྣམ་མི་འཛིན་པ་དེ་ལྟ་བུ་ཞིག་ཡིན་པས། ཐེ་ཚོམ་གྱི་རྒྱུ་ཡིན་གྱི་ཐེ་ཚོམ་མ་ཡིན་ནོ། །གཉིས་པ་ངེས་ཤེས་ཀྱི་མཚན་ཉིད། ཚད་མ་ཡིན་པའང་ཚདྨའི་སྟོབས་ཀྱིས་དྲངས་བའི་བློ་གང་ཞིག། རང་ཡུལ་ངེས་པའི་སྒོ་ནས་འཛིན་པ། དབྱེ་ན། རྗེས་དཔག་
ཚད་མ་དང། བཅད་ཤེས་གཉིས། དང་པོ་ནི་འོག་ཏུ་ཤད་པར་བྱའོ། །བཅད་ཤེས་ལ་དགག་གཞག་གཉིས་ལས། དང་པོ་ནི། ཁ་ཅིག་ན་རེ། རྗེས་དཔག་སྐད་ཅིག་དང་པོ་ནི་ཚད་མ་ཡིན་ལ། རྗེས་དཔག་སྐད་ཅིག་གཉིས་པ་མན་ཆད་བཅད་ཤེས་ཡི་ཏེ། ཚད་མ་

[058B] །འདི་ནི་མི་འཐད་དེ། བྱས་པའི་རྟགས་ལས་སྒྲ་མི་རྟག་རྟོགས་ཀྱི་རྗེས་དཔག་ཚད་མའི་རྗེས་སུ་སྒྲ་མི་རྟག་རྟོགས་ཀྱི་ལོ་སྐྱེས་པ་ནི་རྗེས་དཔག་མིན་ཏེ། རྟགས་ཀྱི་ཚུལ་གསུམ་ཚད་མས་ངེས་པ་དྲན་
བ་ལས་དངོས་སུ་སྐྱེས་པ་མ་ཡིན་གྱི། རྗེས་དཔག་ཚད་མའི་སྟོབས་ཀྱིས་དྲངས་པའི་ངེས་པ་ཙམ་ཡིན་པའི་ཕྱིར་རོ། །དེ་ལྟ་མ་ཡིན་པར་ཚུལ་གསུམ་དྲན་པ་ལས་བརྒྱུད་ནས་སྐྱེས་པའི་བློ་ཡིན་པ་ཙམ་གྱིས་རྗེས་དཔག་ཏུ་འགྱུར་ན། ཕུང་པོ་བདག་མེད་དུ་རྟོགས་པའི་འཕགས་
པའི་མཉམ་གཞག་ཡེ་ཤེས་ཀྱང་རྗེས་དཔག་ཏུ་ཐལ་བར་འགྱུར་རོ། །དེའི་ཕྱིར་སྒྲ་མི་རྟག་རྟོགས་ཀྱི་རྗེས་དཔག་ཚད་མའི་རྗེས་སུ་སྐྱེས་པའི་སྒྲ་མི་རྟག་པར་རྟོགས་པའི་བློ་ནི་རྗེས་དཔག་མ་ཡིན་པས། རྗེས་དཔག་ཡིན་པའི་བཅད་ཤེས་མི་སྲིད་དོ། །ཁ་ཅིག། སྒྲ་མི་རྟག་རྟོགས་ཀྱི་
ཀྱི་རྗེས་དཔག་ཚད་མ་མི་རྟག་པ་ལ་བཅད་ཤེས་སུ་འདོད་པའང་མི་འཐད་དེ། མི་རྟག་པ་སྔར་ངེས་ཟིན་པ་དེ་ཉིད་དྲན་པའི་ཚུལ་གྱིས་ངེས་པ་མ་ཡིན་གྱིས་ངེས་པ་མ་ཡི་གྱི། མི་རྟག་པ་སྔར་སྒྲ་དང་འབྲེལ་བར་མ་ངེས་པ་དེ་ཉིད་གསར་དུ་ངེས་པའི་ཚུལ་གྱིས་མི་རྟག་པ་ངེས་པ་ཡིན་པའི་ཕྱིར་རོ། །ཁ་ཅིག་
མངོན་སུམ་སྐད་ཅིག་ཕྱི་མ་རྣམས་ཀྱང་བཅད་ཤེས་སུ་འདོད་པ་ནི་མ་བརྟགས་པ་སྟེ། བཅད་ཤེས་ནི་སྔར་ངེས་ཟིན་གྱི་ཡུལ་དྲན་པའི་བློ་ཡིན་ལ། དྲན་པའི་བློ་ཡིན་ན་རྟོག་པ་ཡིན་དགོས་པའི་ཕྱིར་རོ། དེ་ལྟ་མིན་པར་ཚད་མ་སྔ་མས་བཟུངས་ཟིན་འཛིན་པ་ཙམ་གྱིས་བཅད་
རྗེས་སུ་འགྱུར་ན། ཀུན་མཁྱེན་ཡེ་ཤེས་སྐད་ཅིག་གཉིས་པ་མན་ཆད་ཐམས་ཅད་བཅད་ཤེས་སུ་ཐལ་བ་དང། བདག་མེད་རྟོགས་པའི་མངོན་སུམ་ཚད་མ་མི་སྲིད་པར་ཐལ་བ་སོགས་མཐའ་ཡས་པའི་གནོད་བྱེད་ཡོད་ཀྱང་འོག་ཏུ་བསྟན་པར་བྱའོ། །གཉིས་པ་རང་

[059A]༄༅། །ལུགས་ནི། བཟུང་བ་འཛིན་ཕྱིར་ཀུན་རྫོབ་ནི། ཞེས་པའི་འགྲེལ་པར་ལྷ་ཤཱཀ་རྒྱན་གསུམ་སོགས་ཀྱིས་མཐུན་པར། བཅད་ཤེས་ཀྱི་ངོ་བོ་དྲན་པ་ཡིན་པར་བཤད་ལ་ཆོས་ཀྱི་རྗེས་ཀྱང། ཅད་ཤེས་འདས་པ་དྲན་པ་ཡིན། ཅེས་སོགས་
གསུངས་པ་ཡིན་པས། བཅད་ཤེས་ཀྱི་ངོ་བོ་དྲན་པར་འདོད་པ་ལ་ནི། ཁོ་བོ་ཅག་རིགས་པ་ཤེས་པ་ཕལ་ཆེ་བ་དགོངས་པ་གཅིག་དང་དབྱངས་གཅིག་གོ། དེས་ན་བཅད་ཤེས་ཀྱི་མཚན་ཉིད། རང་འདྲེན་བྱེད་ཀྱི་ཚད་མ་སྔ་མས་དེས་ཟིན་གྱི་དོན་དེ་ཉིད་སླར་དྲན་པའི་སྒོ་
ནས་ངེས་པའི་བློ་ཞེས་པའོ། །གཉིས་པ་རྟོག་མེད་ལོག་ཤེས་ཀྱི་མཚན་ཉིད། རང་གི་བདག་རྐྱེན་དབང་པོ་སླད་པའི་སྟོབས་ཀྱི་རྣམ་པ་གསལ་བར་སྣང་བའི་གཞན་རིག་གི་ཤེས་པ། ཁ་ཅིག། རང་གི་བདག་རྐྱེན་དབང་པོ་བསླད་པ་ཡོད་མེད་ཀྱི་རྗེས་སུ་འགྲོ་ལྡོག་
བྱེད་པའི་ཤེས་པ། ཞེས་ཟེར་བ་མི་འཐད་དེ། ཟླ་བ་གཉིས་སྣང་གི་དབང་ཤེས་མྱོང་བའི་རང་རིག་མངོན་སུམ་ཚད་མའང་རྟོག་མེད་ལོག་ཤེས་སུ་ཐལ་བར་འགྱུར་བའི་ཕྱིར་རོ། །རྟོག་མེད་ལོག་ཤེས་ལ་དབྱེ་ན། མགལ་མེ་མྱུར་དུ་བསྐོར་བ་ལས་འཁོར་ལོར་སྣང་བའི་མིག་
ཤེས་ལྟ་བུ་དབྱིབས་ལ་འཁྲུལ་པ་དང། དུང་དཀར་པོ་སེར་པོར་སྣང་བའི་མིག་ཤེས་ལྟ་བུ་ཁ་དོག་ལ་འཁྲུལ་པ་དང། གྱུར་ཞུགས་སྟོབས་ཀྱིས་ལྗོན་ཤིང་འགྲོ་བར་སྣང་བ་ལྟ་བུ་བྱ་བ་ལ་འཁྲུལ་པ་དང། ཟླ་བ་གཅིག་གཉིས་སུ་འཁྲུལ་པའི་མིག་ཤེས་ལྟ་བུ་གྲངས་ལ་
འཁྲུལ་པ་དང། སྐྲ་ཤད་འཛག་སྣང་གི་མིག་ཤེས་ལྟ་བུ་ངོ་བོ་ལ་འཁྲུལ་པ་དང། ནམ་ཕྱེད་ན་ཉི་མ་ཤར་བར་སྣང་བའི་རྨི་ལམ་གྱི་ཤེས་པ་ལྟ་བུ་དུས་ལ་འཁྲུལ་བ་དང། མྱ་དམ་གྱི་ཐད་དུ་རྒྱང་རིང་པོ་ནས་བལྟས་པའི་ཚེ་གོང་བུ་ཆུང་དུ་ཡང་ཆེན་པོར་སྣང་བའི་མིག་ཤེས་

[059B] །འདི་དག་ལས་རྨི་ལམ་གྱི་ཤེས་པ་ནི་ཡིད་ཤས་ཡིན་ལ། གཞན་རྣམས་དབང་ཤེས་ཡིན་ཅིང། ཁ་ཅིག། ཉི་མ་ནུབ་ཀྱི་རི་རྩེ་ལ་འདར་བར་སྣང་བ་ལྟ་བུ་ཡང་འཁྲུལ་བར་བཞེད་པ་འཐད་པར་མ་མཐོང་སྟེ། ཉི་མ་རིའི་ནུབ་
ཏུ་ཡུལ་བར་ཉེ་བའི་ཆེ། ཉི་མའི་དཀྱིལ་འཁོར་སྣང་ཤེས་ཀྱིས་ཉི་མའི་དཀྱིལ་འཁོར་དང་རིའི་བར་གྱི་ནམ་མཁའ་མ་མཐོང་བ་ཡིན་གྱི། ཉི་མ་དང་རི་རྩེ་འཇར་བར་མཐོང་བ་མ་ཡིན་ནོ། །འདི་དག་ལ་བརྗོད་པར་བྱ་བ་མང་ཡང་རེ་ཤིག་བཞག་གོ། གཉིས་པ་ཚད་མ་ལ་
མཚན་ཉིད་དང་དབྱེ་བ་གཉིས། དང་པོ་ལ་དགག་གཞག་གཉིས་ལས། གཞན་ལུགས་དགག་པ་ནི། རྣམ་འགྲེལ་དུ། ཚད་མ་སླུ་མེད་ཅན་ཤེས་པ། ཞེས་པ་དང། མ་ཤས་དོན་གྱི་གསལ་བྱེད་ཀྱང། ཞེས་ཚད་མའི་མཚན་ཉིད་སྟོན་བྱེད་ཀྱི་གཞུང་རིམ་པ་གཉིས་གསུངས་པའི་དོན་
ལ། སློབ་དཔོན་ལྷ་ཤཱཀ་གཉིས་ན་རེ། གཉིས་ཀས་ཀྱང་མཚན་ཉིད་ཡོངས་རྫོགས་རེ་སྟོན་པ་ཡིན་ནོ་ཞེས་ཟེར་ཏོ། །དེ་ཡང་སྔ་མ་ནི་འཇིག་རྟེན་ལ་གྲགས་པ་དང། ཕྱི་མ་ནི་བསྟན་བཅོས་ལ་གྲགས་པའི་མཚན་ཉིད་དུ་འདོད་པ་མངོན་ཏེ། སློབ་དཔོན་ལྷ་དབང་བློས། དེ་བས་ན་
དེ་ལྟར་ཆེད་མའི་མཚན་ཉིད་མི་སླུ་བ་གཅིག་ཅིག་བཤད་དོ། །མ་ཤེས་དོན་གྱི་གསལ་བྱེད་ཀྱང་གཞན་མཚན་ཉིད་གཉིས་པ་ཡིན་ནོ། །ཞེས་པའི་འགྲལ་བཤད་དུ་ཤཱ་ཀྱ་བློས། གཞན་མཚན་ཉིད་གཉིས་པ་ཞེས་བྱ་བ་ནི་འཇིག་རྟེན་གྱིས་སྔོད་པར་བྱེད་པས་འདི་ནི་གཅིག་ཡིན་ལ། འདི་
ནི་གཞན་རྣམ་པ་གཉིས་པ་ཡིན་ནོ། །ཞེས་འབྱུང་བས་སོ། །ཚུལ་འདི་ནི་འཐད་པར་མི་སེམས་ཏེ། གཞུང་སྔ་མས་གསར་དུ་མི་སླུ་བའི་ཤས་པ་མཚན་ཉིད་དུ་བསྟན་པ་ཡིན་ན། སྔ་ཕྱི་གཉིས་ཀ་ལ་བསྟན་བཅོས་ལ་གྲགས་པ་དང་འཇིག་རྟེན་ལ་གྲགས་པ་དང། ལོག་

[060A]༄༅། །རྟོག་སེལ་སོགས་གང་གི་ཡང་ཁྱད་པར་དབྱེ་མི་ནུས་ཤིང། མི་སླུ་བའི་ཤེས་པ་ཙམ་མཚན་ཉིད་དུ་བསྟན་པ་ཡིན་ན། བཅད་ཤེས་ཀྱང་ཚད་མར་ཐལ་བས་མཚན་མར་ཐལ་བས་མཚན་ཉིད་སྐྱན་ཅན་དུ་འགྱུར་བའི་ཕྱིར་རོ། །ལྷ་དབང་བློའི་འདོད་པ་འདི་ལ་
རིགས་གཏེར་དུ། མཚན་ཉིད་གཉིས་ཀྱིས་འཇོག་ན་ནི། །མཚོན་བྱ་དེ་ཡང་གཉིས་སུ་འགྱུར། །ཞེས་པའི་སྐྱོན་བརྗོད་པའི་དོན་ལ། རྗེས་འབྲངས་དག་ན་རེ། མཚོན་བྱ་ཚད་མ་གཉིས་སུ་ཐལ། ཆད་མའི་མཚན་ཉིད་གཉིས་ཡོད་པའི་ཕྱིར། ཅེས་པར་འཆད་མོད། དེ་ལྟ་ན་རང་ལ་
ཡང༑ མཚོན་བྱ་བསྒྲུབ་བྱ་དེ་གཉིས་སུ་ཐལ། དེའི་མཚན་ཉིད་གཉིས་ཡོད་པའི་ཕྱིར། ཅེས་བརྗོད་ན་འཁོར་གསུམ་ལ་ལན་མེད་དོ། །དེས་ན་ཁོ་བོ་ནི་ཆོས་རྗེའི་བཞེད་པ་འདི་ལྟར་སྨྲ་སྟེ། ལྷ་དབན་བློའི་འདོད་པ་གཞུང་སྔ་ཕྱི་གཉིས་ཀས་མཚན་ཉིད་ཐ་དད་པ་རེ་སྟོན་ན། དེ་གཉིས་
ལ་དགོས་པ་ཐ་དད་ཡོད་པར་མི་འཐད་པས་མཚན་ཉིད་རྣམ་གྲངས་པ་སྟེ། མཚན་ཉིད་གཉིས་ཀས་མཚོན་དགོས་པར་འགྱུར་ལ། དེ་ལྟ་ན་དོན་ལྡོག་གཉིས་ཀྱིས་ངེས་པར་འཇོག་དགོས་པའི་ཕྱིར། ཆེད་མའི་རང་ལྡོག་ཀྱང་གཉིས་སུ་འགྱུར་རོ་ཞེས་པ་ཡིན་ནོ། །སློབ་དཔོན་རྒྱན་
མཁན་པས། སྔ་མ་ཐ་སྙིད་པའི་ཆད་མའི་མཚན་ཉིད་དང། ཕྱི་མ་དོན་དམ་པའི་ཆད་མའི་མཚན་ཉིད་དུ་འདོད་པ་ནི་མི་འཐད་དེ། དོན་དམ་པའི་ཆད་མ་དེ་རང་གི་གཞལ་བྱ་ལ་མི་སླུ་བའི་ཤེས་པ་མིན་ན། དོན་དམ་པའི་ཚད་མ་ཆོས་ཅན། ཁྱོད་ཐ་སྙད་པའི་ཚད་མར་ཐལ། རང་
གི་གཞལ་བྱ་ལ་མི་སླུ་བའི་ཆད་མ་ཡིན་པའི་ཕྱིར། རང་གི་གཞལ་བྱ་ལ་མི་སླུ་བའི་ཚད་མ་མ་ཡིན་ན། དོ་དྨ་པའི་ཚད་མ་ཆོས་ཅན། ཆད་མ་མིན་པར་ཐལ། རང་གི་གཞལ་བྱ་ལ་སླུ་བའི་ཕྱིར་རོ། །ཅི་སྟེ། སླུ་མི་སླུ་གང་ཡང་མ་ཡིན་ནོ་ཞེ་ན་མཚད་མ་ལ་རང་གི་གཞལ་

[060B] གཞལ་བྱ་ལ་ཚད་མས་གཞལ་བ་ལྟར་གྲུབ་མ་གྲུབ་གང་ཡང་མ་ཡིན་པའི་ཕུང་གསུམ་ཡོད་པར་འགྱུར་རོ། །སྔ་རབས་པ་དག་བྲམ་ཟེ་ཆེན་པོ། །བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་
ཉིད་དུ་བཞད་ལ། ད་ཡང་ཆས་གསུམ་ནི་ཡུལ་གྱི་ཁྱད་པར་སྔར་མ་རྟོགས་པ་འཛིན་སྟངས་ཀྱི་ཁྱད་པར་མ་འཁྲུལ་བ། བྱེད་ལས་ཀྱི་ཁྱད་པར་སྒྲོ་འདོགས་སེལ་བའོ་ཞེས་ཟེར་བ་ནི། ཚིག་གི་སྒྲ་སྒྲོག་པ་ཙམ་ཞིག་སྙིང་པོར་ཟད་དེ། བྲམ་ཟེ་ཆེན་པོའི་གཞུང་འོད་དུ་འགྱུར་
བ་གང་ན་ཡང་ཟུར་ཙམ་ཡང་མེད་པའི་ཕྱིར་དང། གཞན་ཡང་བྲམ་ཟེ་དེ་ལྟར་བཞེད་པའི་ཁུངས་གང་ཡང་མི་སྣང་བའི་ཕྱིར་རོ། །སློབ་དཔོན་ཆོས་མཆོག། མི་སླུ་བ་ཁྱད་པར་གསུམ་ལྡན། ཚད་མའི་མཚན་ཉིད་དུ་བཞེད་ལ། ཁྱད་པར་གསུམ་ནི། ངེ་བོའི་ཁྱད་པར་དོན་ཐོབ་
བྱད་ཀྱི་ནུས་པ་དང་ལྡན་པ། ཡུལ་གྱི་ཁྱད་པར་ཡོངས་སུ་བཅད་པའི་འཇུག་ཡུལ་ཐོབ་པ། བྱེད་ལས་ཀྱི་ཁྱད་པར་དོན་ཡོངས་སུ་གཅོད་བྱེད་ལ་གནས་པའི་ནུས་པ་ཞེས་བྱ་བ་ཡིན་ལ། མ་ཁྱབ་པ་གཅོད་པའི་མཚན་ཉིད་ཀྱི་ཟུར་གཅིག་ཁ་བསྐང་བར་བྱའོ་ཞེས་བཞེད་དོ་
ཞེས་སྔ་མ་དག་ལ་གྲགས་སོ། །འདི་ལྟར་སྨྲ་བས་འགྲེལ་པ་མཁན་པོའི་དགོངས་དོན་རྟོགས་པའི་ནུས་པ་མེད་པར་གསལ་བར་བྱས་པ་ཡིན་ཏེ། སློབ་དཔོན་ཆོས་མཆོག་ནི། ཆད་མ་ལ་འཇུག་ཡུལ་ཐོབ་པ་དགོས་པར་བཞེད་པ་མ་ཡིན་གྱི། འདི་དག་གིས་ཡོངས་སུ་བཅད་
ནས་འཇུག་པ་ན་དོན་བྱ་བ་ལ་སླུ་བ་མེད་པའི་ཕྱིར་རོ། །ཞེས་པའི་དོན་ནི། ཁོས་འཇུག་ཡུལ་དེ་ཡོངས་སུ་བཅད་པའི་སྟོབས་ཀྱིས་སྐྱེས་བུའི་འཇུག་ཡུལ་དེའི་གནས་ལུགས་ཁོང་དུ་ཆུད་པར་བྱས་པ་ལ་བཞེད་པའི་ཕྱིར་ཏེ། འཐད་ལྡན་ལས། ཡོངས་སུ་གཅོད་པར་བྱེད་པ་ནི་འཇུག་

[061A]༄༅། །པར་བྱེད་པ་ཉིད་ཡིན་ནོ་ཞེས་བསྟན་པར་འགྱུར་རོ། །ཞེས་དང། འཇུག་པ་ཡང་ཁོང་དུ་ཆུད་པ་ལས་གཞན་མ་ཡིན་ཏེ། དའི་ཕྱིར་ཚད་མ་ཐམས་ཅད་ནི་མ་རྟོགས་པའི་དོན་ཅན། ཁོ་ན་ཡིན་ནོ། །ཞེས་གསུངས་པས་སོ། །མ་ཁྱབ་པ་གཅོད་
པ་ཁ་བསྐང་བར་བྱའོ། །ཞེས་བྱ་བ་ནི། སློབ་དཔོན་ཆོས་མཆོག་གི་གཞུང་གང་ནའང་ཟུར་ཙམ་ཡང་མེད་པས་སྔ་མ་དག་གིས་བ་བཅོལ་བྱས་པར་ཟད་དོ། །ཡང་བོད་ཁ་ཅིག་སྔར་མ་རྟོགས་པའི་དོན་བདེན་པ་ལས་བཟློག་པའི་སྒྲོ་འདོགས་དང་འགལ་བ་ཚད་མའི་
མཚན་ཉིད་དོ། །ཞེས་སྨྲ་བ་ནི། རྫུན་པ་འཇལ་བའི་ཚད་མ་མི་སྲིད་པར་འདོད་དགོས་པས་ཀུན་རྫོབ་བདེན་པ་རྣམ་པར་ཆད་པར་འགྱུར་རོ། །ཁ་ཅིག་ཚད་མ་སླུ་མེད་ཅན་ཤེས་པ། །ཞེས་པས། རང་གི་གཞལ་བྱ་ལ་གསར་དུ་མི་སླུ་བཅན་གྱི་ཤེས་པ། ཚད་མའི་མཚན་
ཉིད་དུ་བསྟན་ལ། མ་ཤས་དོན་གྱི་གསལ་བྱེད་ཀྱང། ཞས་པས་མཚན་ཉིད་གཉིས་པ་སྟན་པ་མ་ཡིན་གྱི། སྔ་མ་ལ་ཁྱབ་ཆེས་པ་སྤོང་བ་ཡིན་ཏེ། དེ་ཡང་སྔ་མ་མཚན་ཉིད་དུ་བཞག་པ་ལ། འོ་ན། ཀུན་རྫོབ་ཤེས་པའང་ཚད་མར་འགྱུར་རོ་ཞེས་སྨྲ་བ་སྤང་བའི་ཕྱིར་ཡིན་པས་
ཀྱང་གི་དོན་ཀྱང། སྔ་མ་མཚན་ཉིད་དུ་བཞག་པ་ལ་སྒྲ་བྱུང་གི་ཤེས་པ་ལ་མ་ཁྱབ་པའི་སྐྱོན་མེད་པར་མ་ཟད། ཀུན་རྫོབ་ཤེས་པ་ལ་ཁྱབ་ཆེས་པའི་སྐྱོན་ཀྱང་མེད་ཅེས་པ་ཡིན་ནོ་ཞེས་ཟེར་ཏོ། །འདི་ནི་མི་འཐད་དེ། ཀུན་རྫོབ་ཤེས་པ་ལ་ཁྱབ་ཆེས་པའི་སྐྱོན་བཟུང་བ་འཛིན་
ཕྱིར་ཀུན་རྫོབ་ནི། མི་འདོད། ཅེས་པས་སྤངས་ཟིན་པའི་ཕྱིར་རོ། །དེས་ད་སྤོང་མི་ནུས་ན། སྒྲ་ལས་བྱུང་བ་ཡང། མངོན་པར་འདོད་པ་སྟོན་ཕྱིར་རོ། །ཞེས་པས་ཀྱང་སྒྲ་བྱུང་ཤེས་པ་ལ་མ་ཁྱབ་པའི་སྐྱོན་སྤོང་མི་ནུས་པར་འགྱུར་རོ། །ཁ་ཅིག་ཚད་མ་སླུ་མེད་ཅན་ཤེས་

[061B] ཞེས་པས་མཚན་ཉིད་མདོར་བསྟན། དོན་བྱེད་ནུས་པར་གནས་པ་ནི། ཞེས་སོགས་ཀྱིས་རྒྱས་བར་བཤད། མ་ཤེས་དོན་གྱི་གསལ་བྱེད་ཀྱང། ཞེས་པས་དོན་བསྡུས་པ་ཡིན་ལ། ཀྱང་གི་དོན་ནི། སྔ་མས་མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་སྤོང་ནུས་པར་མ་ཟད། མ་ཤེས་
དོན་གསལ་གྱིས་ཀྱང་སྤོང་ནུས་ཞེས་པ་ཡིན་ནོ། །དེས་ན་གཞུང་སྔ་ཕྱི་གཉིས་ཀྱིས་བསྟན་པའི་མཚན་ཉིད་གཅིག་ཡིན་ནོ་ཞེས་ཟེར་ཏོ། །དེ་ལ་འདི་དྲི་སྟེ། གཞུང་སྔ་མས་མ་ཁྱབ་ཁྱབ་ཆེས་མི་སྲིད་པའི་སྐྱོན་སྤོང་ནུས་པར་མ་ཟད། གཞུང་ཕྱི་མས་ཀྱང་སྤོང་ནུས་ཞེས་པ་ཡིན་
ནམ༑ གཞུང་སྔ་མས་བསྟན་པའི་མཚན་ཉིད་ལ་སྐྱོན་གསུམ་པོ་མེད་པར་མ་ཟད། ཕྱི་མས་བསྟན་པའི་མཚན་ཉིད་ལ་ཡང་སྐྱོན་གསུམ་པོ་མེད་ཅེས་པ་གང་ཡིན། དང་པོ་ལྟར་ན། རང་གི་གཞལ་བྱ་ལ་གསར་དུ་མི་སླུ་བའི་ཤེས་པ་ཚད་མའི་མཚན་ཉིད་དུ་བཞག་པ་ལ་མ་
ཁྱབ་ཁྱབ་ཆེས་མི་སྲིད་ཀྱི་སྐྱོན་འབྱུང་བ། ཚད་མ་སླུ་མེད་ཅན་ཤེས་པ་ཞེས་པས་སྤངས་ཟིན་པའི་ཕྱིར་རོ། །དེ་སྤང་བའི་ཕྱིར་དུ། སྒྲ་ལས་བྱུང་བ་ཡང། ཞེས་སོགས་ཀྱི་གཞུང་ལྷག་མ་རྣམས་བརྩམས་པ་དགོས་མེད་དུ་འགྱུར་རོ། །གཉིས་པ་ལྟར་ན། གཞུང་སྔ་ཕྱི་གཉིས་ཀྱིས་
བསྟན་པའི་མཚན་ཉིད་གཅིག་ཏུ་ཁས་བླངས་པའི་ཕྱིར། རང་གི་གཞལ་བྱ་ལ་གསར་དུ་མི་སླུ་བའི་ཤེས་པ་ཞེས་པ་དེས་སྐྱོན་གསུམ་སྤོང་ནུས་པར་མ་ཟད། རང་གི་གཞལ་བྱ་ལ་གསར་དུ་མི་སླུ་བའི་ཤེས་པ་ཞེས་པ་དེས་ཀྱང་སྤོངས་ནུས་ཞེས་པར་འཆད་དགོས་པས། ཤིན་ཏུ་
སྐྱོན་ཆགས་པ་ཉིད་དུ་འགྱུར་རོ། །དེ་དག་གིས་གཞུང་སྔ་ཕྱི་གཉིས་ཀྱི་ཁྱད་པར་ལ་ལོག་པར་རྟག་པ་བཀག་ནས། ད་ནི༑ མེ་ཤེས་དོན་གྱི་གསལ་བྱེད་ཀྱང། ཞེས་གསུངས་པའི་དོན་ཅེས་པའི་ཚིག་གི་དོན་ལ་ལོག་པར་རྟོག་པ་དགག་པར་བྱ་སྟེ། དེ་ཡང་ཁ་ཅིག་ན་རེ། འདིའི་

[062A]༄༅། །དོན་ཅེས་པའི་ཚིག་གིས་ནི་དེ་ན་རང་མཚན་ཉིད་སྟོན་པ་ཡིན་པས། ཚད་མའི་མཚན་ཉིད་སྔར་མ་ཤེས་རྟོགས་པའི་དོན་རང་མཚན་རྟོགས་པའི་བློ་ཞེས་བྱ་བ་ཡིན་ལ། ཚད་མ་ཡིན་ན་འཇུག་ཡུལ་རང་མཚན་ཡོད་པས་ཁྱབ་ཅིང། འདུས་མ་བྱས་
ནམ་མཁའ་དངས་མེད་དུ་འཇལ་བའི་རྗེས་དཔག་གི་འཇུག་ཡུལ་ནི། ནམ་མཁའ་དང་དངོས་མེད་ཀྱི་ཚོགས་དོན་གྱི་དགག་གཞི་རང་མཚན་པ་ཉིད་ཡིན་ལ། དོན་བྱེད་པས་སྟོང་པའི་རྟགས་ལས་རྟག་པ་བྱས་པས་སྟོང་པར་འཇལ་བའི་རྗེས་དཔག་གི་འཇུག་ཡུལ་ནི། བྱས་པས་
སྟོང་པའི་རྟག་པ་ལས་ལོག་པའི་བྱས་པའི་བདག་ཉིད་དུ་གྱུར་པའི་བྱས་པ་རང་མཚན་པའོ་ཞེས་ཟེར་ཅིང། དགག་གཞི་རང་མཚན་དང་རྟག་པ་ལས་ལོག་པའི་བྱས་པ་སོགས་ཚད་མ་དེ་དག་གི་འཇུག་ཡུལ་ཡིན་ཀྱང། གཞལ་བྱ་མ་ཡིན་ནོ་ཞེས་ཟེར་ཏོ། །འོ་ན། རང་གི་ཡུལ་
ཅན་དུ་གྱུར་པའི་ཚད་མའི་འཇུག་ཡུལ་ཡིན་ན། རང་གི་ཡུལ་ཅན་དུ་གྱུར་པའི་ཚད་མའི་གཞལ་བྱ་ཡིན་པས་ཁྱབ་བམ་མ་ཁྱབ། མ་ཁྱབ་ན་རྟག་པ་ལས་ལོག་པའི་བྱས་པ་ཆོས་ཅན། ཁྱོད་རྟག་པ་བྱས་སྟོང་དུ་འཇལ་བའི་རྗེས་དཔག་ཚད་མའི་གཞལ་བྱར་ཐལ། དེའི་
འཇུག་ཡུལ་ཡིན་པའི་ཕྱིར། འཁོར་གསུམ་མོ། །མ་ཁྱབ་ན། རང་གི་ཡུལ་ཅན་དུ་གྱུར་པའི་ཚད་མའི་འཇུག་ཡུལ་ཆོས་ཅན། ཁྱོད་ཡིན་ན་གཞི་གྲུབ་པས་མ་ཁྱབ་པར་ཐལ། ཁྱོད་ཡིན་ན་རང་གི་ཡུལ་ཅན་དུ་གྱུར་པའི་ཚད་མའི་གཞལ་བྱ་ཡིན་པས་མ་ཁྱབ་པའི་ཕྱིར་
རྟགས་དངོས། འདོད་ན། རང་མཚན་ཡིན་པས་ཁྱབ་པ་འབུད། མ་ཁྱབ་ན། གཞི་གྲུབ་དང་གཞལ་བྱ་དོན་གཅིག་པར་འདོད་པ་འབུད། ཤེས་བྱ་ཆོས་ཅན། དགག་བྱ་འགོག་པ་དགག་གཞི་རང་མཚན་ལ་ལྟོས་དགོས་པས་ཁྱབ་པར་ཐལ། དགག་རྟགས་ལ་བརྟེན་པའི་

[062B] རྟགས་ཁས་བླངས་འདོད་ན། རྟག་པ་ལ་རང་མཚན་འགོག་པ་དགག་གཞི་རང་མཚན་ལ་ལྟོས་དགས་པར་འགྱུར་རོ། །དེའི་ཆ་རྟག་པ་དང་རང་མཚན་གྱི་ཚོགས་པ་དགག་གཞི་རང་མཚན་གྱི་སྟེང་དུ་འགོག་
གཞན། དེ་ལྟ་ན། རྟག་པ་རང་མཚན་ཡིན་པ་འགོག་པ་ན། རྟག་པ་དང་རང་མཚན་གྱི་ཚོགས་དོན་གཞི་གཞན་གཅིག་གི་སྟེང་དུ་འགོག་པས་ཁྱབ་པར་ཁས་ལེན་དགོས་ལ། དེ་ལྟ་ན། ཤེས་བྱ་ཆོས་ཅན། སྒྲ་མི་རྟག་པ་ཡིན་པར་སྒྲུབ་པ་ན་སྒྲ་དང་མི་རྟག་པའི་ཚོགས་པ་
གཞི་གཞན་གཅིག་གི་སྟེང་དུ་སྒྲུབ་པས་ཁྱབ་པར་ཐལ། རྟག་པ་རང་མཚན་ཡིན་པ་འགོག་པ་ན་རྟག་པ་དང་རང་མཚན་གྱི་ཚོགས་པ་གཞི་གཞན་གཅིག་གི་སྟེང་དུ་འགོག་པས་ཁྱབ་པའི་ཕྱིར། གཞན་ཡང། ཤེས་བྱ་ཆོས་ཅན། རྟག་པ་བྱས་སྟོང་དུ་སྒྲུབ་པའི་རྟགས་
ཀྱི་བསྒྲུབ་བྱ་འཇལ་བའི་ཚད་མའི་འཇུག་ཡུལ་ཡིན་ན། རྟགས་དེའི་དགག་བྱའི་ཆོས་ཡིན་པར་ཐལ། རྟག་པ་བྱས་སྟོང་དུ་འཇལ་བའི་རྗེས་དཔག་ཚད་མའི་འཇུག་ཡུལ་རྟག་པ་ལས་ལེག་པའི་བྱས་པ་རང་མཚན་ཡིན་པའི་ཕྱིར། ལན་མེད་དེ། །འདི་དག་ལ་
གནོད་བྱེད་མང་དུ་ཡོད་ཀྱང་ཡི་གེ་མངས་པར་འགྱུར་པས་མ་བྲིས་སོ། །ཁ་ཅིག་ཚད་མ་དེ་དག་གི་འཇུག་ཡུལ་ནི། ཚད་མ་རང་རང་གི་གཟུང་རྣམ་ལ་འདོད་དོ། །དེ་ཡང་མི་འཐད་དེ། ཤེས་པ་རྣམས་ཀྱི་གཟུང་རྣམ་ནི་ཤེས་པ་རང་རང་ཁོ་ན་ཡིན་པས་རང་ཉིད་རང་
གི་འཇུག་ཡུལ་དུ་ཐལ་བའི་སྐྱོན་འབྱུང་བ་ཡིན་ལ། རང་གི་གཟུང་རྣམ་རང་གི་ཡུལ་དུ་འདོད་པའི་ལུགས་ངན་འདི་འོག་ཏུ་དགག་པར་བྱའི། །ཁ་ཅིག་འཇུག་ཡུལ་ཐོབ་པའི་དོན་ཀྱང། ཡུལ་དོན་གཉེར་གྱི་སྐྱེས་བུའི་རྒྱུད་ལ་ཡུལ་དེའི་གནས་ལུགས་ཇི་ལྟ་བ་བཞིན་

[063A]༄༅། །ཁོང་དུ་ཆུད་པའི་ངེས་པ་སྐྱེས་པའོ་ཞེས་ཟེར་ཏོ། །ད་ཡང་མི་འཐད་དེ། དེ་ལྟ་ན། སྐྱེས་བུས་འཇུག་ཡུལ་དེའི་གནས་ལུགས་ཇི་ལྟ་བ་བཞིན་ཁོང་དུ་ཆུད་པའི་ངེས་པ་སྐྱེས་ན་འཇུག་ཡུལ་དེ་ཐོབ་བས་ཁྱབ་པར་འགྱུར་དགོས་ལ། དེ་འདོད་ན་
མེ་ཐབ་པར་དོན་དུ་གཉར་བའི་སྐྱེས་བུས། མེ་བཙོ་སྲེག་སོགས་ཀྱི་དོན་བྱེད་ནུས་པ་ཡིན་པར་ངེས་པ་ཙམ་གྱིས་མེ་ཐོབ་པར་ཐལ་ཞིང། ཟས་སྐོམ་དོན་དུ་གཉེར་མཁན་གྱི་སྐྱེས་བུས་ཟས་སྐོམ་གྱི་རང་བཞིན་ངས་པ་ཙམ་གྱིས་ཟས་སྐོམ་ཐོབ་པར་ཐལ་ལོ། །གཞན་
ཡང༑ ཡུལ་དེའི་གནས་ལུགས་ཇི་ལྟ་བ་བཞིན་ཁོང་དུ་ཆུད་པ་ལ་ཡུལ་དེ་ཐོབ་པས་མ་ཁྱབ་ན། དེ་འཇུག་ཡུལ་ཐོབ་པའི་དོན་དུ་མི་འཐད་ཅིང། ཁྱབ་ན། རྫོགས་པའི་སངས་རྒྱས་ཀྱིས་ངན་སོང་གི་སྡུག་བསྔལ་ཐོབ་པར་ཡང་ཐལ་ལོ། །གཞན་ཡང། སངས་རྒྱས་དོན་
གཉེར་གྱི་སྐྱེས་བུས་སངས་རྒྱས་ཀྱི་གནས་ལུགས་ཁོང་དུ་ཆུད་བ་ན་སངས་རྒྱས་ཐོབ་པར་ཐལ་བ་སོགས་མཐའ་ཡས་སོ། །དེའི་ཕྱིར་ཚུལ་འདི་ནི་རང་གི་བློ་གྲོས་ཀྱི་མཆད་སྟོན་པར་ཟད་དོ། །ཁ་ཅིག་ཚད་མ་ཡིན་ན་འཇུག་ཡུལ་རང་མཚན་ཡོད་པས་ཁྱབ་ཅིང་
འདུས་མ་བྱས་ཀྱི་ནམ་མཁའ་དངོས་མེད་དུ་འཇལ་བའི་རྗེས་དཔག་གི་འཇུག་ཡུལ་ནི། འདུས་མ་བྱས་ཀྱི་ནམ་མཁའ་དངོས་མེད་དུ་རྟོགས་པའི་ངེས་ཤེས་སྐྱེས་པ་ཉིད་ཡིན་ནོ་ཞེས་ཟེར་ཏོ། །ཕྱོགས་འདི་ལ་ཡང་རྗེས་དཔག་རང་ཉིད་རང་གི་འཇུག་ཡུལ་དུ་ཐལ་བའི་སྐྱོན་
འབྱུང་སྟེ། གང་ཟག་དེའི་རྒྱུད་ལ་ནམ་མཁའ་དངོས་མེད་དུ་ངེས་པའི་ངེས་ཤེས་དང་པོར་སྐྱེས་པ་ནི་རྗེས་དཔག་དེ་ཉིད་ཡིན་པའི་ཕྱིར་རོ། །འོན་ཏེ། རྗེས་དཔག་ངས་ཤེས་ཡིན་ཀྱང་འཇུག་ཡུལ་མ་ཡིན་ལ། རྗེས་དཔག་གི་རྗེས་སུ་སྐྱེས་པའི་ངེས་ཤེས་རྣམས་འཇུག་ཡུལ་

[063B] ནམ་མཁའ་དངོས་མེད་དུ་འཇལ་བའི་རྗེས་དཔག་གིས་དྲངས་པའི་ངེས་ཤེས་ཆོས་ཅན། ཁྱོད་རྗེས་དཔག་དེའི་ཡུལ་མ་ཡིན་པར་ཐལ། ཁྱོད་རྗེས་དཔག་དེའི་འབྲས་བུ་ཡིན་པའི་ཕྱིར་རོ། །བློ་གྲོས་ཆུང་ངུའི་ལོག་རྟོག། བུད་ཤིང་ཇི་ཙམ་འཕེལ་འགྱུར་བ། །
བློ་ལྡན་ཁོ་བོའི་རིགས་པ་ཡི། །མེ་ལྕེ་དེ་བས་སླར་ཡང་འཕེལ། །འོན་ཀྱང་ཡི་གེའི་འདུ་བྱེད་ནི། །མཐའ་ཡས་ཕྱིར་ན་རེ་ཤིག་བཞག་ །།ད་ནི་མ་ཤེས་ཞེས་པའི་ཚིག་གི་དོན་ལ་ལོག་པར་རྟོག་པ་དགག་པར་བྱ་སྟེ། དེ་ཡང་གཞན་དག་ན་རེ། ཚད་མའི་མཚན་ཉིད་
སྟོན་པ་ན། མ་ཤེས་ཞེས་པའི་ཚིག་སྨོས་པས་ནི། སྔར་ཤེས་ཟིན་པའི་ཡུལ་རྟོགས་པ་ཚད་མ་ཡིན་པ་བསལ་བ་ཡིན་ནོ། །དེའི་ཕྱིར་ཚད་མ་ཡིན་ན་ཚེད་མ་སྔ་མས་རྟོགས་ཟིན་པ་མ་བརྗོད་པར་ཡོད་པའི་ཡུལ་མི་འཇལ་བ་ཅིག་དགོས་སོ་ཞེས་ཟེར་ཏོ། །འདི་ནི་ཆེས་མི་འཐད་
དེ། འོ་ན༑ རྣམ་མཁྱེན་སྐད་ཅིག་དང་པོས་རྟོགས་པའི་གཞལ་བྱ་རྣམས། རྣམ་མཁྱེན་སྐད་ཅིག་གཉིས་པས་རྟོགས་སམ་མ་རྟོགས། མ་རྟོགས་ན། ཀུན་མཁྱེན་ཡེ་ཤེས་མ་ཡིན་པར་ཐལ་ལོ། །རྟོགས་ན། རྣམ་མཁྱེན་སྐད་ཅིག་གཉིས་པ་མན་ཆད་ཐམས་ཅད་ཚད་
མིན་གྱི་བློར་ཐལ་ལོ། །ཅི་སྟེ། མཚན་ཉིད་འདི་ཚུར་མཐོང་གི་ཚད་མའི་དབང་དུ་བྱས་སོ་ཞེ་ན། ད་ལྡན་བཅོམ་ལྡན་ཚད་མ་ཉིད། ཅེས་བཅོམ་ལྡན་འདས་ཀྱི་ཚད་མ་ལའང། མཚན་ཉིད་དེ་ལྡན་པར་བཤད་པའི་ཕྱིར། ཚུལ་འདི་ནི་རང་གི་བློ་གྲོས་ཡང་བཙམ་ཞིག་མཚོན་
པ་ཡིན་ནོ། །གཞན་ཡང། དོན་རང་མཚན་བདག་མེད་པར་མངོན་སུམ་དུ་རྟོགས་པའི་ཚད་མ་མི་སྲིད་པར་ཐལ། བདག་མེད་པར་མངོན་སུམ་དུ་རྟོགས་པའི་བློ་ཡིན་ན། བདག་མེད་པར་རྗེས་དཔག་ཚད་མས་གཏན་ལ་ཕབ་པའི་དོན་སྦྱར་ལམ་གྱི་གནས་སྐབས་སུ་གོམས་

[064A]༄༅། །པར་བྱས་པ་ལས་སྐྱེས་པས་ཁྱབ་པའི་ཕྱིར་རོ། །དེས་ན་དོན་འདི་ཁས་ལེན་པས་ནི་འཕགས་པ་ཡིན་ན་ཇི་ལྟ་བ་འཇལ་བའི་ཚད་མ་རྒྱུད་ལ་མེད་པས་ཁྱབ་པར་ཁས་ལེན་དགོས་སོ། །བརྡ་ལ་བྱང་བའི་སྐྱེས་བུ་འོན་པ་མ་ཡིན་པ་རྣམས་
ལ་སྒྲ་འཛིན་མངོན་སུམ་ཚད་མ་ཡོད་མི་སྲིད་པར་ཐལ། སྔར་བརྡ་ལ་མ་བྱང་བའི་གནས་སྐབས་སུ་ཉན་ཤེས་མངོན་སུམ་ཚད་མས་སྒྲ་རྟོགས་ཟིན་མ་བརྗོད་པར་ཡོད་པའི་ཕྱིར་རོ། །ཅི་སྟེ་དེའི་དུས་སུ་རྟོགས་པའི་སྒྲ་འགགས་ཟིན་ཅིང། ད་ལྟ་བརྡ་ལ་བྱང་བའི་
དུས་སུ་རྟོགས་པའི་སྒྲ། དེ་དུས་མ་སྐྱེས་པས་མ་རྟོགས་པའི་ཕྱིར་སྐྱོན་མེད་དོ་ཞེ་ན། བརྡ་ལ་མ་བྱང་བའི་ཉན་ཤེས་མངོན་སུམ་ཚད་མ་དེས་སྒྲ་རྟོགས་སམ་མ་རྟོགས། མ་རྟོགས་ན། དེ་པྶྒྲ་འཛིན་མངོན་སུམ་ཚད་མ་མ་ཡིན་པར་ཐལ་ལོ། །རྟོགས་ན། བརྡ་ལ་བྱང་བའི་དུས་ཀྱི་
ཉན་ཤེས་དེས་སྒྲ་རྟོགས་སམ་མ་རྟོགས། མ་རྟོགས་ན་སྒྲ་འཛིན་མངོན་སུམ་མ་ཡིན་པར་འགྱུར་རོ། །རྟེགས་ན། དེ་ཆོས་ཅན། ཚད་མ་མ་ཡིན་པར་ཐལ། ཚད་མ་སྔ་མས་རྟོགས་ཟིན་གྱི་དོན་རྟོགས་པའི་བློ་ཡིན་པའི་ཕྱིར། ཅེས་པའི་སྐྱོན་སོ་ན་འདུག་པ་ཡིན་ནོ་དེའི་
ཕྱིར་སྔོན་འཛིན་མངོན་སུམ་སྐད་ཅིག་ཕྱི་མ་རྣམས་ཚད་མ་སྔ་མས་བཟུངས་ཟིན་འཛིན་པའི་ཕྱིར། ཚད་མ་མ་ཡིན་ནོ་ཞེས་སྨྲ་བའང་མི་འཐད་པ་ཉིད་དོ། །གཞན་ཡང། སྔོན་འཛིན་མངོན་སུམ་སྐད་ཅིག་ཕྱི་མ་རྣམས་ཚད་མ་སྔ་མས་རྟོགས་ཟིན་པའི་སྔོན་པོ་རྟོགས་པའི་བློ་ཡིན་
པའི་ཕྱིར་བཅད་ཤེས་ཡིན་ན། སྒྲ་ཡང་ཚད་མས་ངེས་ཟིན་མ་བརྗོད། མི་རྟག་པ་ཡང་ཚད་མས་སྔར་ངེས་ཟིན་མ་བརྗེད་པར་ཡོད་པའི་ལྷས་བྱིན་གྱི་རྒྱུད་ཀྱི་སྒྲ་མི་རྟག་རྟོགས་ཀྱི་རྗེས་དཔག་ཚད་མ་ཆོས་ཅན། ཁྱོད་ཀྱང་བཅད་ཤེས་སུ་ཐལ། ཚད་མ་སྔ་མས་རྟོགས་ཟིན་པའི་མི་

[064B] འཁོར་གསུམ། ཅི་སྟེ་སྒྲ་མི་རྟག་པ་ཡིན་པར་གསར་དུ་རྟོགས་པའི་ཕྱིར་མི་མཚུངས་སོ་ཞེ་ན། འོ་ན༑ སྔོན་པོ་ཙམ་སྔར་ནས་རྟོགས་ཀྱང། སྐད་ཅིག་ཕྱི་མའི་སྔོན་པོ་གསར་དུ་རྟོགས་པའི་ཕྱིར་སྐྱོན་མེད་ཅེས་མཚུངས་སོ། །ཁ་ཅིག་ཚད་མ་ཡིན་ན་རང་
རྒྱུད་ལྡན་གྱི་གང་ཟག་གི་རྒྱུད་ལ་རང་གི་གཞལ་བྱ་ལ་ངེས་ཤེས་འདྲེན་པས་ཁྱབ་ཅེས་ཟེར་ཏོ། །འོ་ན༑ རྫོགས་པའི་སངས་རྒྱས་ཀྱི་རྒྱུད་ལ་ཚད་མ་མི་སྲིད་པར་ཐལ། དེའི་རྒྱུད་ལ་ངེས་ཤེས་མི་སྲིད་པའི་ཕྱིར། མ་གྲུབ་ན། ངེས་ཤེས་ཡིན་ན་རྟོག་པ་ཡིན་པར་ཁྱེད་རང་འདོད་པ་དང་འགལ་ཞིང་
རིགས་པས་ཀྱང་གནོད་དོ། །ཁ་ཅིག་ཡིད་ཀྱི་མངོན་སུམ་ཚད་མ་ཤིན་ཏུ་ལྐོག་གྱུར་དུ་འདོད་པ་དང། ཚད་མ་ཡིན་ན། རང་ཡུལ་ལ་ངེས་པ་འདྲན་པས་ཁྱབ་པར་འདོད་པ་ནི་ནང་འགལ་བ་ཡིན་ཏེ། ཚད་མ་ཡིན་ན། གང་ཟག་དེའི་རྒྱུད་ཀྱི་སྒྲོ་འདོགས་སེལ་བྱེད་ཡིན་པས་ཁྱབ་པར་འདོད་པ་
འང་རིགས་པ་འདི་ཉིད་ཀྱིས་ཁེགས་སོ། །གཉིས་པ་རང་ལུགས་བཞག་པ་ལ། མཚན་ཉིད་དངོས་དང། མཚན་ཉིད་ངེས་བྱེད་ཀྱི་ཚད་མ་བཤད་པ་གཉིས་ཀྱི། དང་པོ་ནི། ཚད་མའི་མཚན་ཉིད། རང་དབང་དུ་རང་གིས་ཡོངས་སུ་བཅད་པའི་གཞལ་བྱ་ལ་སླུ་བ་མེད་པའི་ཤེས་པ། དེ་ལྟར་ཡང་རྣམ་ངེས་ལས། འདི་
དག་གིས་ཡངས་སུ་བཅད་ནས་འཇུག་པ་ན་དོན་བྱ་བ་ལ་སླུ་བ་མེད་པའི་ཕྱིར་རོ། །ཞེས་གསུངས་པ་ཡིན་ནོ། །ཚད་མ་སླུ་མེད་ཅན་ཤེས་པ། ཞེས་པས་ཀྱང་དོན་འདི་ཉིད་བསྟན་པ་ཡིན་ལ། བཟུང་བ་འཛིན་ཕྱིར་ཀུན་རྫོབ་ནི། ཞེས་སོགས་ཀྱིས་ཀྱང། རང་འདྲེན་བྱེད་ཀྱི་ཚད་མས་གཞལ་བའི་
ཡུལ་དྲན་པའི་བཅད་ཤེས་ལྟ་བུ་ཚད་མ་ཡིན་པ་བཀག་པ་ཡིན་གྱི། རང་གི་ཚད་མ་སྔ་མས་བཟུངས་ཟིན་འཛིན་པ་ཡིན་ན། ཚད་མ་ཡིན་པར་འགལ་ཞེས་སྟོན་པ་མ་ཡིན་ནོ། །མ་ཤེས་དོན་གྱི་གསལ་བྱེད་ཀྱང། ཞེས་པ་ནི། མ་ཤེས་པའི་དོན་ཤེས་པར་བྱེད་པ་ཞེས་པ་ཡིན་ལ། དེ་ཡང་

[065A]༄༅། །མ་ཤེས་པ་ཤེས་པར་བྱེད་པའི་ནུས་པ་ཡོད་པ་ཙམ་ལ་བྱའི། དེ་ལྟ་མ་ཡིན་པར་མ་ཤེས་པ་ཤེས་པར་བྱེད་པའི་བློ་ཡིན་ན། ད་ལྟ་རྒྱུད་ལ་ཡོད་པའི་མ་ཤེས་པ་བསལ་ནས་ཤེས་པ་སྐྱེད་དགོས་པའམ། སྔར་མ་ཤེས་པའི་དོན་
ཤེས་པར་བྱེད་དགོས་ན། སྣང་བས་མུན་པ་སེལ་བ་ཡང། ད་ལྟ་ཡོད་པའི་མུན་པ་སེལ་དགོས་པའམ། སྔར་མ་གསལ་བའི་མུན་པ་སེལ་བ་ལ་བྱེད་དགོས་པས། གཞི་གཅིག་ཏུ་སྣང་བ་ཤར་བ་ན་སྣང་བ་དེའི་སྐད་ཅིག་གཉིས་པ་མན་ཆད་ཀྱི་སྣང་བས་མུན་པ་མི་
སེལ་བར་འགྱུར་རོ། །དེས་ན་ཚད་མ་ཡིན་ན་རང་གི་གཞལ་བྱ་མ་ཤེས་པ་ཤེས་པར་བྱེད་པའི་ནུས་པ་ཡོད་པས་ཁྱབ་པ་ཡིན་པར། མ་ཤེས་དོན་གྱི་གསལ་བྱེད་ཀྱང། ཞེས་པས་སྟེན་ལ། འོན་ཀྱང་གཞུང་དེ་ཚད་མའི་མཚན་ཉིད་སྟོན་བྱེད་མ་ཡིན་ནོ། །དེ་ཡང་
ཚད་མའི་འཇུག་ཡུལ་ནི་རྣམ་པ་གཉིས་ཏེ། ཚད་མ་དེ་རང་ཉིད་རྒྱུད་ལ་ལྡན་པའི་གང་ཟག་གིས་མངོན་པར་འདོད་པའི་འབྲས་བུ་དོན་དུ་གཉེར་བའི་ཕྱིར། འཇུག་པར་བྱ་བའི་ཡུལ་ཡང་རང་རྒྱུད་ལྡན་གྱི་གང་ཟག་དེ་འཇུག་པར་བྱ་བའི་ཕྱིར། ཚད་མས་ཡོངས་སུ་གཅོད་
པར་བྱ་བའི་ཡུལ་ཡིན་པས་ཚད་མའི་འཇུག་ཡུལ་ཞེས་བྱ་ལ། ཡུལ་དེའི་འབྲས་བུ་ཐོབ་ཕྱིར་འཇུག་པ་མ་ཡིན་ཡང། ཡུལ་དེ་ཡོངས་སུ་གཅོད་པ་ལ་ཚད་མའི་བྱེད་པ་འཇུག་པ་ཡུལ་གང་ཡིན་པ་དེ་ཡང་ཚད་མའི་འཇུག་ཡུལ་ཡིན་ནོ། །དང་པོ་ཡིན་ན་རང་མཚན་
ཡིན་པས་ཁྱབ་པ་ཡིན་ཏེ། དོན་བྱེད་མི་ནུས་པའི་ཆོས་ལ་འབྲས་བུ་ཐོབ་ཕྱིར་དུ་རྟོག་ལྡན་སུ་ཡང་མི་འཇུག་པའི་ཕྱིར་རོ། །དོན་འདི་ལ་དགོངས་ནས། རང་གི་མཚན་ཉིད་གཅིག་གཞལ་བྱ། །ཡོད་མེད་ཉིད་དུ་དཔྱོད་རྣམས་ཀྱི། །དོན་བྱ་དེ་ལས་གྲུབ་ཕྱིར་རོ། །ཞེས་

[065B] གང་གི་བདག་ཉིད་འདུན་བྱས་ནས། །བསྒྲུབ་བྱ་དེ་འབྲས་འདོད་པ་ཅན། །སྐྱེས་བུ་འདི་ནི་འཇུག་པར་འགྱུར། །ཞེས་དང། དོན་བྱེད་ནུས་པ་མ་ཡིན་ལ། དོན་གཉེར་བརྟགས་པས་ཅི་ཞིག་བྱ། །ཞེས་སོགས་གསུངས་པ་ཡིན་ནོ། །འཇུག་ཡུལ་ཕྱི་མ་དེ་ཡིན་པ་ལ་རང་
མཚན་ཡིན་པས་མ་ཁྱབ་སྟེ། ཚད་མས་ཡོངས་སུ་གཅོད་པའི་བྱེད་པ་འཇུག་པའི་ཡུལ་ནི་གཞལ་བྱ་མཐའ་དག་ཡིན་པའི་ཕྱིར་རོ། །དེས་ན་ནམ་མཁའ་དངོས་མེད་དུ་འཇལ་བའི་རྗེས་དཔག་གི་འཇུག་ཡུལ་ནི། ནམ་མཁའ་དང་དངོས་མེད་ཀྱི་ཚོགས་དོན་ཡིན་ལ། དེས་
དགག་རྟགས་ལ་བརྟེན་པའི་རྗེས་དཔག་ཀུན་ལ་ཤེས་པར་བྱའོ། །དེ་ལ། ཚད་མ་སླུ་མེད་ཅན་ཤེས་པ། ཞེས་པའི་མི་སླུ་བའི་དོན་ལ་གཉིས་སུ་འགྱུར་ཏེ། གང་ལ་མི་སླུ་བའི་འཇུག་ཡུལ་ལ་བཤད་མ་ཐག་པ་གཉིས་ཡོད་པའི་ཕྱིར་རོ། །དེ་ཡང་འདི་ལྟར་འཇུག་ཡུལ་དང་
པོའི་དབང་དུ་བྱས་པའི་མི་སླུ་བ་ནི། ཡུལ་དེ་ཚད་མ་དེས་ཇི་ལྟར་དོན་བྱེད་པར་གཞལ་བ་ལྟར། དངོས་པོ་ལ་ཡང་དོན་དེ་བྱེད་པར་གནས་པའོ། །དོན་འདི་ནི། དོན་བྱེད་ནུས་པར་གནས་པ་ནི། མི་སླུ། ཞེས་པས་བསྟན་པ་ཡིན་ནོ། །འཇུག་ཡུལ་གཉིས་པ་ལ་ལྟོས་པའི་མི་
སླུ་བའི་དོན་ནི། ཚད་མ་དེ་ལ་ཡུལ་དེའི་གནས་ལུགས་མ་ཤེས་པ་ཤེས་པར་བྱེད་པའི་ནུས་པ་ཡོད་པ་སྟེ། དོན་འདི། མ་ཤེས་དོན་གྱི་གསལ་བྱེད་ཀྱང། ཞེས་པས་བསྟན་པ་ཡིན་ནོ། །དེས་ན། ཀྱང་ཞེས་པའི་དོན་ཀྱང་འདི་ཡིན་ཏེ། དོན་བྱེད་ནུས་པར་གནས་པ་མི་སླུ་བའི་
དོན་ཡིན་པར་མ་ཟད། མ་ཤེས་དོན་གྱི་གསལ་བྱེད་ཀྱང་མི་སླུ་བའི་དོན་ཡིན་ནོ་ཞེས་པའོ། །འོ་ན། རང་གི་མཚན་ཉིད་མི་ཤེས་པ། །ཤེས་པ་གང་ཡིན་ཞེས་དགོངས་ཕྱིར། །ཅེས་སོགས་ཇི་ལྟར་དྲང་ཞེ་ན། དོན་འདི་ནི་ཁོ་བོ་འབའ་ཞིག་གི་སྤྱོད་ཡུལ་ཡིན་པས་བཤད་

[066A]༄༅། །པར་བྱའོ། །དེ་ཡང་འདི་ལྟར། མིག་ཤེས་ཀྱི་སྔོན་པོའི་རང་གི་ངོ་བོ་རྟོགས་པའི་འོག་ཏུ་རྟོག་པས་སྔོན་པོའི་སྤྱི་ཤེས་པའང་ཚད་མར་ཐལ། སྔོན་པོའི་སྤྱི་མ་ཤེས་པ་ཤེས་པའི་བློ་ཡིན་པའི་ཕྱིར་ཅེ་ན། དེའི་ལན་བསྟན་པའི་ཕྱིར། རང་གི་མཚན་
ཉིད་མི་ཤེས་པ། ཞེས་སོགས་གསུངས་ཏེ། དེའི་དོན་ནི་དེ་ཡིན་ཀྱང། ཚད་མ་ཡིན་མི་དགོས་པར་ཐལ། དེ་གཉིས་ཀྱི་ནང་ནས་སྔོན་པོའི་རང་གི་མཚན་ཉིད་མི་ཤེས་པ་ཤེས་པར་བྱེད་ནུས་པ་གང་ཡིན་པའི་མངོན་སུམ་ཁོ་ན་ཚད་མ་ཡིན་ཅེས་དགོངས་པའི་ཕྱིར་ཏེ། དེའི་
རྗེས་སུ་སྐྱེས་པའི་སྔོན་པོའི་སྤྱི་འཛིན་རྟོག་པ་ནི། མངོན་སུམ་གྱིས་སྔོན་པོའི་རང་གི་མཚན་ཉིད་བཅད་ཟིན་པ་དྲན་པ་ཙམ་ཡིན་པའི་ཕྱིར་རོ་ཞེས་པའོ། །དེས་ན་གཞུང་འདི་དག་གིས། སྔོན་འཛིན་མངོན་སུམ་དང། དེའི་རྗེས་སུ་སྐྱེས་པའི་སྔོན་པོའི་སྤྱི་འཛིན་པའི་བཅད་ཤེས་
གཉིས་ཀྱི་ནང་ནས་མངོན་སུམ་ཁོ་ན་ཚད་མར་སྟོན་པ་ཡིན་གྱི་ཚད་མ་ཡིན་ན་རང་མཚན་ཁོ་ན་ལ་ཚད་མ་ཡིན་དགོས་པར་སྟོན་པ་ནི་མ་ཡིན་ནོ། །གལ་ཏེ་དེ་ལྟ་ཡིན་ན་སྤྱི་མཚན་ཡིན་ན་ཚད་མས་མ་གཞལ་དགོས་པས། དངོས་པོར་མེད་ན་གཞི་མ་གྲུབ་དགོས་
པར་འགྱུར་རོ། །འོ་ན། ཚད་མ་གཉིས་ཀ་དངོས་པོའི་ཡུལ་ཅན། ཞེས་གསུངས་པ་ཇི་ལྟར་དྲང་ཞེ་ན། དེའི་དོན་ནི་སློབ་དཔོན་ཆོས་མཆོག་གིས། དེའི་ཕྱིར་འཇུག་པའི་ཡུལ་གྱི་དངོས་པོ་ཐོབ་པར་གཉིས་ཀ་ཡང་ཁྱད་པར་མེད་པ་ཡིན་ཏེ། ཚད་མ་གཉིས་ཀ་དངོས་པོའི་
ཡུལ་ཅན་ཞེས་འཆད་པར་འགྱུར་རོ། །ཞེས་བཤད་པ་ལྟ་བུ་ཡིན་ལ། དེ་དག་གི་དོན་ཀྱང་ཚད་མ་ཡིན་ན་འཇུག་ཡུལ་དངོས་པོ་བ་ཡོད་པས་ཁྱབ་པས་སྟོན་པ་མ་ཡིན་གྱི། མངོན་སུམ་ཚད་མ་ནི་རང་མཚན་གྱི་ཡུལ་ཅན་ཡིན་པས་འཇུག་ཡུལ་དངོས་པོ་བ་ཐོབ་པར་

[066B] རྗེས་དཔག་ཚད་མ་ནི་སྤྱི་མཚན་གྱི་ཡུལ་ཅན་ཡིན་པས། འཇུག་ཡུལ་དངོས་པོ་བ་ཐོབ་པར་བྱེད་མི་ནུས་སམ་སྙམ་པའི་དོགས་པ་བཟློག་པའི་ཕྱིར། རྗེས་དཔག་ཚད་མ་ལ་བརྟེན་ནས་ཀྱང་འཇུག་ཡུལ་དངོས་པོ་བ་ཐོབ་ནུས་པར་སྟོན་པ་ཡིན་ནོ། །གཞན་དག་ན་རེ་
སློབ་དཔོན་ཆོས་མཆོག་གིས། དེ་ཉིད་ཀྱི་ཕྱིར་དང་པོའི་མངོན་སུམ་དང་རྗེས་དཔག་གི་སྐད་ཅིག་མ་ཉིད་ཀྱིས། དོན་བྱེད་པར་ནུས་པའི་དངོས་པོའི་རྒྱུན་ངེས་པས་འཇུག་པའི་ཡུལ་དུ་བྱེད་པར་ནུས་པའི་ཕྱིར། དེའི་རྒྱུན་དུ་གྱུར་པ་གྲུབ་པ་དང་བདེ་བ་ཐ་མི་དད་པའི་ཕྱི་མ་རྣམས་ཚད་
མ་ཡིན་པ་སྤངས་པ་ཡིན་ནོ། །ཞེས་བཤད་པས། སྔོན་འཛིན་མངོན་སུམ་ལྟ་བུའི་མངོན་སུམ་སྐད་ཅིག་ཕྱི་མ་རྣམས། མངོན་སུམ་ཚད་མ་སྔ་མས་མ་བཅད་པའི་འཇུག་ཡུལ་གཅོད་རྒྱུ་མེད་པའི་ཕྱིར། ཚད་མ་མ་ཡིན་པར་འདོད་ཅེས་ཟེར་ཏོ། །སློབ་དཔོན་ཆོས་མཆོག་
གིས་དེ་ལྟར་འདོད་མི་འདོད་ལ་རག་མོད། འདོད་ན་སློབ་དཔོན་ཆོས་མཆོག་རང་ཉིད་ལ་འགལ་བ་འདུ་བར་འགྱུར་ཏེ། ཡིད་ཀྱི་མངོན་སུམ་ཚད་མ་ཡིན་ན་རང་གི་དེ་མ་ཐག་རྐྱེན་དབང་པོའི་མངོན་སུམ་གྱི་གཞལ་བྱའི་རྒྱུན་གྱི་ཐ་མ་འཇལ་བས་ཁྱབ་པར་ཁས་བླངས་པའི་
ཕྱིར་རོ། །གཉིས་པ་མཚན་ཉིད་ངེས་བྱེད་ཀྱི་ཚད་མ་བཤད་པ་ལ། རང་ལུགས་གཞག་པ་དང། གཞན་ལུགས་དགག་པ་གཉིས། དང་པོ་ནི། ཚད་མ་རྣམས་ཀྱི་རང་གི་ངོ་བོ་གཞལ་བྱ་ལ་མི་སླུ་བ་ནི་རང་རིག་གིས་འགྲུབ་ལ། དེའི་ཕྱིར། རང་ལས་རང་གི་ངོ་བོ་རྟོགས་
ཞེས་གསུངས་སོ། །རང་གིས་ཡོངས་སུ་བཅད་པའི་གཞལ་བྱ་ལ་མི་སླུ་བའི་ཤེས་པ་དེ་ཚད་མར་རྟོགས་པ་ནི། ཚད་མ་དང་ཚད་མ་མ་ཡིན་པའི་ཐ་སྙད་གཞི་གང་ལ་འཇུག་པ་ཚུལ་བཞིན་དུ་ངེས་པར་བྱས་པ་ལ་རག་ལས་པས། ཐ་སྙད་ལས་ནི་ཚད་མ་ཉིད། །ཅེས་

[067A]༄༅། །གསུངས་སོ། །དེ་ལྟར་ཚད་མ་དང་ཚད་མིན་གྱི་ཐ་སྙད་གཞི་གང་ལ་འཇུག་པ་ཚུལ་བཞིན་དུ་ངེས་པར་བྱེད་པ་ཡང། གང་ཟག་ཐམས་ཅད་ཀྱིས་རང་སྟོབས་ཀྱིས་ངེས་པར་ནུས་པ་ནི་མ་ཡིན་ཏེ། གཞན་དུ་ན་སུ་ཡང་ཚད་མ་དང་ཚད་མིན་གྱི་རྣམ་
དབྱེ་ལ་རྨོངས་པར་མི་འགྱུར་བའི་ཕྱིར་རོ། །དེས་ན་ཚད་མ་དང་ཚད་མིན་གྱི་ཐ་སྙད་གཞི་གང་ལ་འཇུག་པ་ཚུལ་བཞིན་དུ་རྟོགས་པའི་ཐབས་སུ། །ཚད་མའི་མཚན་ཉིད་སྟོན་པའི་བསྟན་བཅོས་བརྩམས་པ་ཡིན་ལ། དེའི་ཕྱིར། བསྟན་བཅོས་རྨོངས་པ་ཟློག་བྱེད་ཡིན། །ཅེས་
གསུངས་སོ། །གཞན་འདི་དག་གི་དོན་ཚུལ་བཞིན་དུ་བཤད་པ་སྔོན་ཆེད་རང་རིག་པའི་ཚུལ་གྱིས་ཁོ་བོ་འབའ་ཞིག་མཐོང་གི། །གཞན་ནི་སུ་ཡང་མ་མཐོང་ངོ། །གཉིས་པ་གཞན་ལུགས་དགག་པ་ནི། ཁ་ཅིག། མེ་ཡིན་ན་མ་མིན་སྙམ་པའི་ཐེ་ཚོམ་དངོས་སུ་འདྲེན་བྱེད་ཀྱི་
རྒྱང་རིང་པོའི་མེའི་ཁ་དོག་མཐོང་བའི་མངོན་སུམ་ནི། གཞན་ལས་ངེས་ཀྱི་ཚད་མ་ཞེས་བྱ་བ་ཡིན་ནོ་ཞེས་ཟེར་བ་མི་འཐད་དེ། དེ་རྒྱང་རིང་པོའི་དམར་འབར་བ་དམར་དབར་བ་ཡིན་པའི་ཆ་ལ་རང་སྟོབས་ཀྱིས་ངེས་པ་འདྲེན་པར་ནུས་ལ། དམར་འབར་བ་མེའི་ཁ་དོག་
ཡིན་པའི་ཆ་ལ་ཚད་མ་མ་ཡིན་པའི་ཕྱིར་རོ། །དམར་འབར་བ་མེའི་ཁ་དོག་ཡིན་པའི་ཆ་ལ་ཚད་མ་མ་ཡིན་ཏེ། ཁོ་ལ་བརྟེན་ནས་མ་ཡིན་མིན་དཔྱོད་པར་འགྱུར་ལ། དཔྱད་པ་ལས་བཙོ་སྲེག་སོགས་ཀྱི་དོན་བྱེད་པ་མཐོང་བའི་མངོན་སུམ་མམ། དུ་བ་ལས་མེ་རྟོགས་
པའི་རྗེས་དཔག་གང་རུང་སྐྱེ་ཞིང། དེས་མི་ལ་ངེས་པ་འདྲེན་ནུས་པའི་ཕྱིར་ཅེ་ན། དེ་ལྟ་ན། ཁོས་དྲངས་པའི་ཐེ་ཚོམ་ཡང་དམར་འབར་བ་མེ་ཡིན་པའི་ཆ་ལ་ཚད་མར་ཐལ་ཞིང། སྒོ་གསེབ་ཀྱི་ནོར་བུའི་འོད་མཐོང་བའི་མིག་ཤེས་ཀྱང་ནོར་བུ་ལ་ཚད་མར་ཐལ་བ་སོགས་

[067B] །འདིས་མཚོན་ནས། དང་པོ་པ་དང་ཡིད་མ་གཏད་པ་ལ་སོགས་པ་གཞན་ལས་ངེས་ཀྱི་ཚད་མ་གཞན་འདོད་པ་རྣམས་ཀྱང་དགག་པར་བྱའོ། །འདི་དག་ལ་གཞན་དག་གིས་མང་དུ་བཤད་མོད། ཕལ་ཆེ་བ་ནམ་མཁའ་
བསྡང་བ་འབའ་ཞིག་ཏུ་སྣང་བས། འདིར་ནི་དེ་ཙམ་ལས་མ་སྨོས་སོ། །ལྷ་ཤཱྐ་དང་རྒྱན་མཁན་པོ་སོགས། ནོར་བུའི་འོད་ལ་ནོར་བུར་འཛིན་པ་ཚད་མར་འདོད་པ་ཡིན་ཅེས་ཀུན་ལ་གྲགས་སོ། །འདི་ནི་རྟོག་པ་ཡིན་པའི་ཕྱིར་མངོན་སུམ་མ་ཡིན་ལ། རྟགས་ལ་མ་བརྟེན་
ཅིང་ལོག་ཤེས་ཡིན་པའི་ཕྱིར། རྗེས་དཔག་ཚད་མ་མ་ཡིན་པས། རིགས་པ་ལ་བློ་ཁ་ཕྱོགས་པ་སུ་ཡང་རང་དབང་ཡོད་བཞིན་དུ་འདི་ལྟར་སྨྲ་བ་མི་སྲིད་དོ། །དེས་ན་འགྲེལ་པ་མཁན་པོ་དག་གི་དགོངས་པ་ཁོ་བོས་བཤད་པར་བྱ་སྟེ། ལྷ་ཤཱྐ་གཉིས་ཀྱིས་རྗེས་
དཔག་ཚད་མར་བཤད་པ་ནི། ནོར་བུའི་འདོད་ནོར་བུ་ཡིན་ནོ་སྙམ་དུ་འཛིན་པ་རྗེས་དཔག་ཚད་མར་བཤད་པ་མ་ཡིན་གྱི། ནོར་བུའི་འོད་མཐོང་བ་ལས་ཕྱོགས་འདི་ན་ནོར་བུ་ཡོད་དོ་སྙམ་དུ་ངེས་པའི་བློ། རྗེས་དཔག་ཚད་མར་བཤད་པ་ཡིན་ལ། དེའི་ཕྱིར་འདི་ནང་དུ་བ་
མཐོང་བ་ལས་ཕྱོགས་དེར་མེ་ཡོད་པར་རྟོགས་པའི་བློ་རྗེས་དཔག་ཡིན་མིན་མཚུངས་པར་བཤད་པ་ཡིན་གྱི། གཞན་དུ་ན། དུ་བ་ལས་མེ་རྟོགས་པའི་རྗེས་དཔག་དང། དུ་བ་མེ་ཡིན་པར་འཛིན་པའི་བློ་རྗེས་དཔག་ཡིན་མིན་མཚུངས་པར་འདོད་དགོས་སོ། །རྒྱན་
མཁན་པོས། དེ་ཕྱིར་ནོར་བུའི་འོད་ལས་ནི། །ནོར་བུར་འཛིན་པའི་བློ་དེ་ནི། །དེ་ཉིད་དུ་ན་མངོན་སུམ་མམ། །ཡང་ན་རྗེས་དཔག་ཉིད་ཅེས་ངེས། །ཞེས་བཤད་པའི་དོན་ནི། ནོར་བུར་འཛིན་པའི་བློ་འདྲེན་བྱེད་ཀྱི་ནོར་བུའི་འོད་མཐོང་བའི་མིག་ཤེས་མངོན་སུམ་ཡིན་ལ་

[068A]༄༅། །ནོར་བུའི་འོད་ལས་ནོར་བུ་ཡོད་པར་རྟོགས་པ་ནི་རྗེས་དཔག་ཡིན་པར་བཤད་པར་ཡིན་ཅིང། དེའི་ཕྱིར་ནར་བུ་མཐོང་བ་ཕྱོགས་ཆོས་འགྲུབ་བྱེད་ཀྱི་ཚད་མ་དང། ནོར་བུ་འཛིན་པ་རྗེས་དཔག་ཏུ་བཤད་པ་ཡིན་ནོ། །བདག་བློ་གཞན་གྱི་
བློ་གྲོས་དག། གལ་ཏེ་སྲང་ལ་གཞལ་རུང་ན། །རིམ་བཞིན་རི་ར་བ་ཡུངས་འབྲུ་ཙམ། །སྲང་ལ་བཅལ་ལྟར་ཅིས་མི་འགྱུར། །ཞེས་སྨྲས་སོ། །ཚད་མའི་མཚན་ཉིད་ངེས་བྱེད་དང་བཅས་པ་བཤད་ཟིན་ཏོ།། །།དེ་ནི་གཉིས་པ་ཚད་མའི་དབྱེ་བ་བཤད་པར་བྱ་སྟེ། དེ་
ཡང་དབྱེ་གཞི་ཚད་མ་ཅམ་མོ། །དབྱེ་གྲངས་ནི། མངོན་སུམ་ཚད་མ་དང། རྗེས་དཔག་ཚད་མ་གཉིས་སོ། །གྲངས་ངེས་པའི་རྒྱུ་མཚན་ནི། །ཚད་མ་ལ་མངོན་རྗེས་གཉིས་སུ་གྲངས་ངེས་ཏེ། དེ་ལ་སྤྱི་མཚན་གཟུང་ཡུལ་དུ་བྱས་ནས་གཞལ་བྱ་འཇལ་བ་དང། རང་མཚན་
དུ་གྱུར་པའི་གཟུང་ཡུལ་ལ་དམིགས་ནས་གཞལ་བྱ་འང་ལ་བ་གཉིས་སུ་གྲངས་ངེས་པའི་ཕྱིར་རམ། རང་གི་གཞལ་བྱ་དེ་རང་ལ་མངོན་དུ་གྱུར་པའི་སྒོ་ནས་འཇལ་བ་དང། རང་གི་གཞལ་བྱ་དེ་རང་ལ་ལྐོག་ཏུ་གྱུར་པའི་སྒོ་ནས་འཇལ་བ་གཉིས་སུ་ངེས་པའི་ཕྱིར་རོ། །དེ་
ཡང་སྤྱིར་གྲངས་ངེས་ལ་ཤེས་བྱ་ལ་རྟག་མི་རྟག་གཉིས་སུ་གྲངས་ངེས་ཞེས་པ་ལྟ་བུ། ཕུང་གསུམ་སེལ་བ་དངོས་འགལ་གཅོད་པའི་གྲངས་ངེས་དང། རྗེས་དཔག་ལ་རང་དོན་དང་གཞན་དོན་རྗེས་དཔག་གཉིས་སུ་ངེས་པར་བཤད་པ། དོན་ལ་རྗེས་དཔག་ཡིན་ན་
རང་དོན་རྗེས་དཔག་ཡིན་བས་ཁྱབ་ཀྱང། དགོས་པའི་དབང་གིས་དེ་གཉིས་སུ་ངེས་པར་བཤད་པ་ལྟ་བུ་དགོས་པ་ཅན་གྱི་གྲངས་ངེས་དང། རྫས་ཀྱི་སྒོ་ནས་དེ་དག་ཏུ་མ་ངེས་ཀྱང། རིས་བསྡུ་ན་དེ་དག་ཏུ་འདུ་བར་ངེས་པ་ལ་བསམས་ནས་དེ་དག་ཏུ་གྲངས་ངེས་པར་

[068B] དཔེར་ན་སངས་རྒྱས་ཀྱི་ལམ་ཐམས་ཅད་ཕར་ཕྱིན་དྲུག་ཏུ་གྲངས་ངེས་པར་བཤད་པ་ལྟ་བུ་རིས་བསྡུ་བའི་གྲངས་ངས་དང། ཁ་ཅིག་ཚད་མ་དབྱེ་གཞིར་བྱས་པ་ལ་ཡང་མངོན་རྗེས་གང་ཡང་མ་ཡིན་པའི་ཚད་མ་གཞན་དབྱེར་རུང་བར་སྨྲ་བ་དང། ཁ་
ཅིག་གཉིས་སུ་དབྱར་མི་རུང་བར་སྨྲ་བའི་ལོག་རྟོག་བཟློག་པའི་ཕྱིར། ཚད་མ་ལ་གཉིས་སུ་གྲངས་ངེས་པར་བཤད་པ་ལྟ་བུ་ལོག་རྟོག་བཟློག་པའི་གྲངས་ངེས་རྣམས་སུ་ཡོད་ཅིང། དེ་དག་ལས་དངོས་འགལ་གཅོད་པའི་གྲངས་ངེས་ལ་ནི། ཆོས་དེ་དེ་གཉིས་སུ་གྲངས་
ངེས་ན་དེ་གཉིས་གང་ཡང་མ་ཡིན་པའི་ཆོས་དེ་ཡིན་པ་སྲིད་པ་སྐྱོན་ཡིན་ལ། གཞན་རྣམས་ལ་དེ་ལྟ་བུ་མི་སྲིད་དགོས་པའི་ངེས་པ་མེད་དོ། །དེ་ལྟ་ན། ཚད་མ་ལ་དབྱེ་ན་མངོན་རྗེས་གཉིས་ལས། དང་པོ་མངོན་སུམ་ཚད་མ་ལ། མཚན་ཉིད། དབྱེ་བ། འབྲས་བུའི་རྣམ་
གཞག་དང་གསུམ་སྟེ། དང་པོ་ནི། མངོན་སུམ་ཚད་མའི་མཚན་ཉིད། རྟོག་པ་དང་བྲལ་ཞིང་གློ་བུར་གྱི་འཁྲུལ་རྒྱུས་འཁྲུལ་བར་མ་བསྐྱེད་པའི་ཤེས་པ། ད་ཡང། རྟོག་པ་དང་བྲལ་ཅེས་པའི་བྲལ་བྱ་རྟག་པ་ནི། སྒྲ་དོན་འཛིན་པའི་རྟོག་པ་ཡིན་ཏེ། མིང་དང་རིགས་
སོགས་སྦྱོར་བ་ཡི། །རྟོག་པ་དང་བྲལ་མངོན་སུམ་མེ། །ཞེས་གསུངས་པས་སོ། །མ་འཁྲུལ་བ་ལ་རྟོག་པ་དང་བྲལ་བས་ཁྱབ་ཀྱང། གཉིས་ཀ་སྨོས་པ་ནི། མུ་སྟེགས་པ་ཁ་ཅིག། དབང་ཤེས་རྟོག་བཅས་སུ་འདོད་པའི་བློ་ངོ་ལ་ལྟོས་ཏེ་ལོག་རྟོག་དགག་པའི་ཆེད་དུ་
སྨོས་པ་ཡིན་ལ། མ་འཁྲུལ་བ་མ་སྨོས་ན་རྟོག་མེད་ལོག་ཤེས་རྣམས་མངོན་སུམ་དུ་ཐལ་བར་འགྱུར་བས་གཉིས་ཀ་སྨོས་སོ། །རྟོག་པ་དང་བྲལ་བའི་དོན་ཀྱང་རྟོག་པའི་རྫས་དང་བྲལ་བ་ལ་བྱས་ན། རྟོག་པ་མྱོང་བའི་རང་རིག་མངོན་སུམ་མ་ཡིན་པར་འགྱུར་ལ་

[069A]༄༅། །ལྡོག་པ་དང་བྲལ་བ་ལ་བྱས་ན། རྗེས་དཔག་རྟོག་པ་མ་ཡིན་པར་འགྱུར་བས་རང་གི་ངོ་བོ་རྟོག་པར་མ་སྐྱེས་པ་ལ་བྱའོ། །མ་འཁྲུལ་བ་ནི། གློ་བུར་གྱི་འཁྲུལ་རྒྱུས་འཁྲུལ་པར་མ་བསྐྱད་པའི་དོན་ཡིན་པར། རྣམ་ངེས་ལས། རབ་རིབ་དང་
མྱུར་དུ་བསྐོར་བ་དང། གྲུར་ཞུགས་པ་དང། འཁྲུགས་པ་ལ་སོགས་པས་འཁྲུལ་པར་མ་བསྐྱེད་པ་ཞེས་གསུངས་པས་སོ། །འདི་ལྟར་བྱས་ན། མཚན་ཉིད་འདིས་མདོ་སེམས་གཉིས་ཀའི་ལུགས་ལ་ཁྱབ་པ་ཡིན་ཏེ། སེམས་ཙམ་པའི་ལུགས་ལ་དབང་ཤེས་རྣམས་
ཀྱང། ཐོག་མ་མེད་པ་ནས། འབྲེལ་བའི་གཉིས་སྣང་གི་བག་ཆགས་ཀྱི་དབང་གིས་རང་གི་དམིགས་ཡུལ་རང་ལས་ཕྱི་རོལ་ཏུ་མེད་ཀྱང་ཕྱི་རོལ་ལྟ་བུར་སྣང་བའི་ཕྱིར་འཁྲུལ་ཤེས་ཡིན་ཀྱང། མངོན་སུམ་ཐམས་ཅད་རབ་རིབ་ལ་སོགས་པའི་གློ་བུར་གྱི་འཁྲུལ་རྒྱུ་
ལས་འཁྲུལ་བར་མ་སྐྱེས་པར་འདོད་པའི་ཕྱིར་རོ། །གཞན་དག་རྟོག་བྲལ་མ་འཁྲུལ་བ་ཙམ་མངོན་སུམ་གྱི་མཚན་ཉིད་དུ་སྨྲས་ནས་མཚན་ཉིད་འདིས་རྣམ་རིག་པའི་ལུགས་ལའང་ཁྱབ་སྟེ། རྣམ་རིག་པའང་མངོན་སུམ་རྣམས་འཁྲུལ་རྒྱུ་བཞིས་འཁྲུལ་པར་མ་
བསྐྱེད་པར་འདོད་པའི་ཕྱིར་ཅེས་ཟེར་བ་ལ་ནི། སེམས་ཙམ་པའི་ལུགས་ལ། འཁྲུལ་རྒྱུ་བཞིས་འཁྲུལ་པར་མ་སྐྱེད་པ་ལ་མ་འཁྲུལ་པས་ཁྱབ་པར་ཐལ་བའི་སྐྱོན་འབྱུང་ངོ། །གཞན་དག་རྟོག་བྲལ་མ་འཁྲུལ་བ་མངོན་སུམ་ཙམ་གྱི་མཚན་ཉིད་ཡིན་གྱི། མངོན་
སུམ་ཚད་མའི་མཚན་ཉིད་མ་ཡིན་ཏེ། ཚད་མ་ཡིན་ན་ངེས་པ་འདྲེན་པས་ཁྱབ་པའི་ཕྱིར། དེས་ན་སྨིག་རྒྱུ་ལ་ཆུར་འཛིན་གྱི་སྒྲོ་འདོགས་སྐྱེད་བྱེད་ཀྱི་སྨིག་རྒྱུའི་ཁ་དོག་མཐོང་བའི་མིག་ཤེས་དང། ཡིད་གཟུགས་མཛེས་ལ་ལྷག་པར་ཆགས་པའི་གནས་སྐབས་ཀྱི་སྒྲ་

[069B] །དེ་ནི་མི་འཐད་ད། སྤྱིར་ཚད་མ་ལ་ངེས་པ་འདྲེན་པས་ཁྱབ་པ་གོང་དུ་བཀག་ཟིན་པའི་ཕྱིར་དང། རྨིག་རྒྱུའི་ཁ་དོག་མཐོང་བའི་མངོན་སུམ་ཡང་སྔོ་ཞིང་འཁྱུག་པའི་ཆ་ལ་ཚད་མ་ཡིན་ཅིང། དེ་ལ་ངེས་
ཤེས་ཀྱང་དྲངས་པ་ཡིན་ཏེ། དེའི་ཚེ་སྔོ་ཞིང་འཁྱུག་པ་ཙམ་ཡང་མ་ངེས་ན། ཆུར་སྒྲོ་འདོགས་པར་ག་ལ་འགྱུར། ཡིད་གཟུགས་མཛེས་ལ་ལྷག་པར་ཆགས་པའི་ཚེ། སྒྲ་ཐོས་པའི་ཉན་ཤེས་སྐྱེས་པར་མ་ངེས་ན། དེ་མངོན་སུམ་ཡིན་པར་ཡང་གང་གིས་སྒྲུབ། སྐྱེས་པར་ངེས་
ན་སྒྲ་ཐོས་པར་ངེས་ནས་སྒྲ་མ་ངེས་པ་ག་ལ་སྲིད། རྣམ་ཤེས་དོན་གཞན་ཆགས་པ་ཡིས། །ནུས་མེད་དོན་གཞན་མི་འཛིན་ཕྱིར། །ཅེས་པས་ནི། དེའི་ཚེ་ཡིད་གཟུགས་མཛེས་ལ་ལྷག་པར་ཆགས་པའི་གེགས་བྱས་ནས། སྒྲ་ཉེ་བར་ཡོད་ཀྱང་དེ་འཛིན་པའི་ཉན་ཤེས་མ་
སྐྱེས་པར་བསྟན་པ་ཡིན་གྱི། ཉན་ཤེས་སྐྱེས་ཀྱང་སྒྲ་མ་ངེས་པར་སྟོན་པ་མ་ཡིན་ནོ། །འོ་ན། ཉན་ཤེས་ཡིན་ན་སྒྲའི་མི་རྟག་པ་ལ་མངོན་སུམ་ཡིན་པས་ཁྱབ་བམ། མ་ཁྱབ། མ་ཁྱབ་ན། སྒྲ་མངོན་སུམ་དུ་མཐོང་བ་ན་སྒྲའི་མི་རྟག་པ་མངོན་སུམ་དུ་མཐོང་བས་མ་ཁྱབ་པར་
འགྱུར་རོ། །ཁྱབ་ན། ཉན་ཤེས་ཡིན་ན་སྒྲའི་མི་རྟག་པ་ལ་ཚད་མ་ཡིན་པས་ཁྱབ་པར་འགྱུར་བས། སྒྲ་རྟག་འཛིན་གྱི་སྒྲོ་འདོགས་མངོན་གྱུར་རྒྱུད་ལ་ལྡན་པའི་གང་ཟག་ལ། དེའི་ཚེ་སྒྲ་མི་རྟག་རྟོགས་ཀྱི་ཚད་མ་ཡང་ཡོད་པ་མི་འགལ་བར་འགྱུར་རོ་ཞེ་ན། དོགས་པ་འདི་ནི་
འབྱུང་བ་སྲིད་པ་སྟེ། འོན་ཀྱང། མངོན་སུམ་ཡིན་པ་ལ་མངོན་སུམ་ཚད་མ་ཡིན་པས་ཁྱབ་ཀྱང། དེ་ལ་མངོན་སུམ་ཡིན་པ་ལ་དེ་ལ་མངོན་སུམ་ཚད་མ་ཡིན་པས་མ་ཁྱབ་སྟེ། དཔེར་ན། རྗེས་དཔག་ཚད་མ་ཡིན་པ་ལ་འཁྲུལ་ཤེས་ཡིན་པས་ཁྱབ་ཀྱང། དེ་ལ་

[070A]༄༅། །རྗེས་དཔག་ཚད་མ་ཡིན་པ་ལ་དེ་ལ་འཁྲུལ་ཤེས་ཡིན་པས་མ་ཁྱབ་པ་ལྟ་བུའོ། །དེའི་ཕྱིར་ཉན་ཤེས་མ་འཁྲུལ་བ་ཡིན་ན་སྒྲའི་མི་རྟག་པ་ལ་མངོན་སུམ་ཡིན་ཀྱང། དེ་ལ་མངོན་སུམ་ཚད་མ་མ་ཡིན་ལ། སྤྱིར་ཉན་ཤེས་མ་འཁྲུལ་བ་
ཡིན་ན་མངོན་སུམ་ཚད་མ་ཡིན་པས་ཀྱང་ཁྱབ་བོ། །གཞན་ཡང། དེ་མངོན་སུམ་དུ་མཐོང་ན་དེ་ལ་མངོན་སུམ་ཡིན་པས་ཁྱབ་ན། ཟླ་གཅིག་ཟླ་གཉིས་སུ་སྣང་བའི་དབང་ཤེས་ཆོས་ཅན། ཁྱོད་ཟླ་གཅིག་ལ་མངོན་སུམ་དུ་ཐལ། ཁྱོད་ཀྱིས་ཟླ་གཅིག་མངོན་སུམ་དུ་མཐོང་
བའི་ཕྱིར། མ་གྲུབ་ན། དེ་མངོན་སུམ་དུ་མི་སྣང་བར་འགྱུར་ཞིང། མར་མེའི་རྩེ་མོ་ཁྲ་སྒོར་བར་སྣང་བའི་དབང་ཤེས་ཀྱིས་ཀྱང། མར་མེའི་རྩེ་མོ་མངོན་སུམ་དུ་མ་མཐོང་བར་འདོད་དགོས་ཀྱང། འདི་དག་མངོན་སུམ་དུ་མཐོང་བར་མྱོང་བས་གྲུབ་བོ། །འདོད་ན་ཟླ་གཅིག་
ལ་མངོན་སུམ་ཡིན་ཀྱང་མངོན་སུམ་མ་ཡིན་པར་སྨྲའམ། མངོན་སུམ་ཡང་ཡིན་པར་འདོད། དང་པོ་ལྟར་ན། དེ་ལ་ཚད་མ་ཡིན་ཀྱང་སྤྱིར་ཚད་མ་མ་ཡིན་ཞེས་སྨྲས་ན་ཅིས་འགོག་སོམས་ཤིག། མངོན་སུམ་ཡིན་ན་མངོན་སུམ་ལྟར་སྣང་དུ་བཤད་པ་དང་འགལ་ལོ། །
གཞན་ཡང། བུམ་འཛིན་རྟོག་པ་ཆོས་ཅན། ཁྱོད་བུམ་པ་ལ་རྗེས་དཔག་ཡིན་པར་ཐལ། ཁྱོད་ཀྱིས་བུམ་པ་ལྐོག་ཏུ་གྱུར་པའི་ཚུལ་གྱིས་རྟོགས་པའི་ཕྱིར། ཁྱབ་པ་ཁས་བླངས་སོ། །མི་མཚུངས་ཏེ། དེས་བུམ་པ་ལྐོག་ཏུ་གྱུར་བའི་སྒོ་ནས་རྟོགས་ཀྱང། རྟགས་ལ་མ་
བརྟེན་པའི་ཕྱིར་དེ་ལ་རྗེས་དཔག་མ་ཡིན་ནོ་ཞེ་ན། འོ་ན། ཆོས་དེ་མངོན་སུམ་དུ་མཐོང་ཡང་དེ་མྱོང་སྟོབས་ཀྱིས་ཡོངས་སུ་གཅོད་པས་མ་ཁྱབ་པའི་ཕྱིར། དེ་ལ་མངོན་སུམ་ཡིན་པས་མ་ཁྱབ་བོ་ཞེས་མཚུངས་སོ། །དེ་ནི་མངོན་སུམ་ཚད་མའི་དོན་ཡིན་གྱི་མངོན་སུམ་གྱི་

[070B] རྟགས་ལ་བརྟེན་པ་ཡང་རྗེས་དཔག་ཚད་མའི་དབང་དུ་བྱས་ཀྱི། རྗེས་དཔག་གི་དབང་དུ་མ་བྱས་སོ་ཞེས་བརྗོད་ན་ཅི་སྨྲ། རྟགས་ལ་མ་བརྟེན་ན། རྗེས་དཔག་གི་སྒྲ་དོན་མཚང་ཞིང། རྟགས་ལ་མ་བརྟེན་པའི་བློ་རྗེས་དཔག་ཡིན་པ་གང་ནས་ཀྱང་མ་བཤད་དོ་ཞེ་ན། །
དེ་མྱོངས་སྟོབས་ཀྱིས་ཡོངས་སུ་གཅོད་པ་མ་ཡིན་ན་མངོན་སུམ་གྱི་བྱེད་ལས་མ་ཚང་ཞིང། མངོན་སུམ་དང་མངོན་སུམ་ཚད་མ་ལ་ཁྱད་པར་སྡེ་བདུན་མདོ་དང་བཅས་པ་གང་ནས་ཀྱང་མ་བཤད་དོ། །མངོན་སུམ་ཡིན་ན་བྱེད་ལས་དེ་ཚང་དགོས་པས་མ་ཁྱབ་བོ་ཞེ་ན། རྗེས་དཔག་ཡིན་
ནའང་རྗེས་དཔག་གི་སྒྲ་དོན་ཚང་དགོས་པས་མ་ཁྱབ་བོ། །གལ་ཏེ་ཁྱབ་ན། མངོན་སུམ་ཡིན་ནའང་མངོན་སུམ་གྱི་སྒྲ་དོན་ཚང་དགོས་ལ། དེ་ལྟར་ན། མངོན་སུམ་ཡིན་ན་དབང་པོ་ལ་བརྟེན་པས་ཁྱབ་པར་འགྱུར་ཏེ། དབང་པོ་སོ་སོ་ལ་བརྟེན་པ་མངོན་སུམ་གྱི་སྒྲ་དོན་ཡིན་པར་བཤད་པའི་
ཕྱིར་རོ། །འདི་དག་ལ་བརྗོད་པར་བྱ་བ་མང་ཡང་རེ་ཤིག་མ་སྤྲོས་སོ། །དེས་ན་མངོན་སུམ་དང་མངོན་སུམ་ཚད་མ་ལ་ཁྱད་པར་ཆེ་བ་སློབ་དཔོན་ཡབ་སྲས་གཉིས་ཀྱིས་གང་དུ་ཡང་མ་བཤད་ལ། ཆོས་ཀྱི་རྗེ་ཡང། མངོན་སུམ་རྟོག་བྲལ་མ་འཁྲུལ་བ། །ཉིད་ཀྱིས་ཚད་མར་གྲུབ་པ་ཡིན་
ཅེས་བཞེད་དོ། །མངོན་སུམ་ཚད་མ་ལ་དབྱེ་ན། དབང་པོའི་མངོན་སུམ་ཚད་མ། ཡིད་ཀྱི་མངོན་སུམ་ཚད་མ། རང་རིག་མངོན་སུམ་ཚད་མ། རྣལ་འབྱོར་མངོན་སུམ་ཚད་མ་དང་བཞིའོ། །དབྱེ་བ་འདི་ཡང་མདོ་སེམས་གཉིས་ཀའི་ལུགས་ལ་རུང་བ་ཡིན་ལ། སེམས་ཙམ་པ་
དབང་མངོན་དང་ཡིད་མངོན་མི་འདོད་ཅེས་སྨྲ་བ་ནི་མི་རིགས་ཏེ། མིག་ཤེས་དང་ཉན་ཤེས་ལ་སོགས་པའི་མངོན་སུམ་འདོད་པའི་ཕྱིར་དང། དེ་དག་ཀྱང་བདག་རྐྱེན་དབང་པོ་ལས་སྐྱེས་པར་འདོད་པའི་ཕྱིར་རོ། །གཞན་དུ་ན། དམིགས་བརྟག་ཏུ། རྣམ་རིག་པའི་ལུགས་ཀྱི་དབང་

[071A]༄༅། །ཤེས་ཀྱི་རྐྱེན་གསུམ་གྱི་རྣམ་གཞག་བྱས་པ་མི་འཐད་པར་འགྱུར་ཞིང། དབང་ཤེས་སུ་འཇོག་པ་བདག་རྐྱེན་དབང་པོ་ལས་སྐྱེས་པའི་སྒོ་ནས་མི་འཇོག་པར་དམིགས་རྐྱེན་ཕྱི་རོལ་དོན་ལས་སྐྱེས་པའི་སྒོ་ནས་འཇོག་པར་ཡང་ཐལ་
ལོ། །དབང་ཤེས་འདོད་མོད། དེ་ཚད་མར་མི་འདོད་དོ་ཞེ་ན། མི་རིགས་ཏེ། རྣམ་ངེས་ལས། བག་ཆགས་བརྟན་པའི་ཕྱིར་འཁོར་བ་ཇི་སྲིད་པར་མི་འབྲལ་བར་རྗེས་སུ་འབྲལ་བ་ནི། ཐ་སྙད་ལ་མི་སླུ་བ་ལ་ལྟོས་ནས་འདིར་ཚད་མ་ཡིན་ནོ། །ཞེས་སོགས་ཀྱིས་དབང་
ཤེས་འཁྲུལ་བ་ཟླ་བ་གཉིས་སྣང་ལྟ་བུ་དང། སྔོན་འཛིན་མིག་ཤེས་ལྟ་བུ་འཁྲུལ་པར་ཁྱད་པར་མེད་ཀྱང། བག་ཆགས་བརྟན་མི་བརྟན་གྱི་སྒོ་ནས་ཐ་སྙད་ལ་སླུ་མི་སླུའི་ཁྱད་པར་ཡོད་པས་ཚད་མ་ཡིན་མིན་གྱི་ཁྱད་པར་བཤད་པའི་ཕྱིར་དང། སྔོན་འཛིན་མིག་ཤེས་
དང་ཟླ་བ་གཉིས་སྣང་ལ་སླུ་མི་སླུའི་ཁྱད་པར་མེད་ན། སྔོན་པོ་དང་ཟླ་གཉིས་ལ་རྫས་སུ་གྲུབ་མ་གྲུབ་ཀྱི་ཁྱད་པར་མེད་པར་འགྱུར་བས། སྔོན་པོ་ཤེས་པ་དང་རྫས་གཅིག་ཏུ་ལྷན་ཅིག་དམིགས་ངེས་ཀྱི་རྟགས་ཀྱིས་སྒྲུབ་པ་མི་རིགས་པར་འགྱུར་ཞིང། རིགས་གཏེར་
འགྲེལ་པར། མངོན་སུམ་བཞི་པོ་མདོ་སྡེའི་ལུགས། །བྱེ་བྲག་སྨྲ་གསུམ་རྣམ་རིག་གཉིས། །ཞེས་པའི་འགྲེལ་པར། རྣམ་རིག་པའི་ལུགས་ལྟར་ན་རང་རིག་པ་དང་རྣལ་འབྱོར་གྱི་མངོན་སུམ་གཉིས་ལས་གཞན་པའི་ཚད་མ་མི་སྲིད་པ། དཔལ་ལྡན་ཆོས་ཀྱི་གྲགས་པའི་
དགོངས་པ་ཡིན་ནོ་ཞེས་ཟླ་བ་གཅིག་སྣང་གི་དབང་ཤེས་ལྟ་བུ་ཚད་མ་ཡིན་པ་བཀག་ཅིང། བག་ཆགས་བརྟན་དང་མི་བརྟན་པས། །བདེན་དང་རྫུན་པའི་རྣམ་གཞག་བྱེད། །ཅེས་པར་འགྲེལ་པར། སེམས་ཙམ་པའི་ལུགས་ལ་ཡང། ཟླ་བ་གཅིག་སྣང་དང་གཉིས་སྣང་ལ་

[071B] །དེའི་ཕྱིར་འདི་ནི་རྩ་བ་མཁན་པོའི་དགོངས་པ་མ་ཡིན་པར་སེམས་མོད། དགོངས་པ་ཇི་ལྟར་ཡིན་བརྟག་པ་ཁོ་བོས་གཞན་དུ་བཤད་པར་བྱའོ། །དེ་ལྟར་བཞི་ལས། དང་པོ་དབང་པོའི་མངོན་སུམ་ལ་
སྒྲ་དོན། མཚན་ཉིད། དབྱེ་བ། རྐྱེན་གསུམ་གྱི་རྣམ་གཞག་དང་བཞི། དང་པོ་ནི། ཅིའི་ཕྱིར་དབང་པོའི་མངོན་སུམ་ཞེས་བྱ་ཞེ་ན། བདག་རྐྱེན་དབང་པོ་ལ་བརྟེན་ནས་སྐྱེས་པའི་མངོན་སུམ་ཡིན་པའི་ཕྱིར་དེ་སྐད་ཅེས་བྱའོ། །གཟུགས་འཛིན་མངོན་སུམ་སོགས་འདི་རྣམས་
རྐྱེན་གསུམ་ལས་སྐྱེས་པར་འདྲ་བ་ལ་དབང་ཤེས་ཞེས་དང། མིག་ཤེས་ཞེས་སོགས་བདག་རྐྱེན་གྱི་སྒོ་ནས་ཐ་སྙད་བཏགས་ཀྱི། དམིགས་རྐྱེན་སོགས་ཀྱི་སྒོ་ནས་ཐ་སྙད་མ་བཏགས་པའི་རྒྱུ་མཚན་ཅི་ཞེ་ན། དབང་ཤེས་རྣམས་དང་ཡིད་ཤེས་ལ་ཡུལ་ཐུན་མོང་བ་ཡོད་པས་
ཡུལ་གྱི་སྒོ་ནས་ཐ་སྙད་བཏགས་ན་ཐུན་མོང་མ་ཡིན་པར་གོ་ནུས་པ་མིན་ལ། བདག་རྐྱེན་ནི་ཐམས་ཅད་ཀྱང་སོ་སོར་ངེས་པ་ཁོ་ན་ཡིན་པས། དེའི་སྒོ་ནས་ཐ་སྙད་བཏགས་ན་ཐུན་མོང་མ་ཡིན་པ་གོ་ནུས་པའི་ཕྱིར། དེའི་སྒོ་ནས་ཐ་སྙད་བཏགས་ཀྱི། ཡུལ་གྱི་སྒོ་ནས་ཐ་སྙད་
མ་བྱས་སོ། །དེས་ན། ཐུན་མོང་མ་ཡིན་རྒྱུ་ཡི་ཕྱིར། །དེ་ཡི་ཐ་སྙད་དབང་པོས་བྱས། ཞེས་གསུངས་སོ། །མཚན་ཉིད་ནི་དབང་ཡིད་གཉིས་ཀྱི་ནང་ནས། རང་གི་བདག་རྐྱེན་དབང་པོ་ཁོ་ན་ལས་དངོས་སུ་སྐྱེས་པའི་གཞན་རིག་གི་ཤེས་པ་རྟོག་བྲལ་མ་འཁྲུལ་པ། གཞན་
དག་མཚན་ཉིད་འཇོག་ན། མདོ་སེམས་ཀྱི་ལུགས་སོ་སོར་མི་འབྱེད་པར། རང་གི་བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་པའི་གཞན་རིག་གི་ཤེས་པ་རྟོག་བྲལ་མ་འཁྲུལ་པ། ཞེས་སྨྲས་ནས། སེམས་ཙམ་པའི་ལུགས་ལ། དབང་ཤེས་ཀྱི་བདག་རྐྱེན་

[072A]༄༅། །དུ་གྱུར་པའི་དབང་པོ་ནི། རིགས་མཐུན་གྱི་ཤེས་པ་སྔ་མ་དང། དེའི་སྟེང་གི་ནུས་པ་སོགས་ལ་འདོད་པའང་འགལ་བ་ཡིན་ནོ། །དབྱེ་ན། གཟུགས་འཛིན་དབང་པོའི་མངོན་སུམ་ནས། རེག་བྱ་འཛིན་པའི་དབང་པོའི་མངོན་
སུམ་གྱི་བར་ལྔའོ། །མཚན་ཉིད་རིམ་པ་བཞིན། རང་གི་བདག་རྐྱེན་མིག་དབང་ལས་དངོས་སུ་སྐྱེས་པའི་གཞན་རིག་གི་ཤེས་པ་རྟོག་བྲལ་མ་འཁྲུལ་པ་ཞེས་སོགས་སོ། །རྐྱེན་གསུམ་གྱི་རྣམ་གཞག་ལ། དབང་ཤེས་ཀྱི་རྒྱུ་ཚོགས་རྐྱེན་གསུམ་དུ་ངེས་མ་
ངེས་དཔྱད་པ་དང། རྐྱེན་གསུམ་གྱི་ངོ་བོ་གཏན་ལ་དབབ་པ་གཉིས། དང་པོ་ལ། དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། དབང་ཤེས་ཀྱི་རྒྱུ་ཚོགས་མཐའ་དག་རྐྱེན་གསུམ་དུ་གྲངས་ངེས་ཀྱི་གཞན་མེད་དོ་ཞེས་ཟེར་ཏོ། །
དེ་ནི་མི་འཐད་དེ། དབང་ཤེས་ཀྱི་རྐྱེན་གསུམ་གང་ཡང་མ་ཡིན་པའི་དབང་ཤེས་ཀྱི་བརྒྱུད་རྒྱུ་མང་དུ་ཡོད་པའི་ཕྱིར་རོ། །དེ་ལྟ་མ་ཡིན་པར། དབང་ཤེས་རྣམས་ཀྱི་བརྒྱུད་རྒྱུ་ཡང། རྐྱེན་གསུམ་གང་རུང་ཡིན་དགོས་ན། ལྕེ་དབང་ཆོས་ཅན། ཁྱོད་རྗོད་བྱེད་ཀྱི་སྒྲ་
ཐོས་པའི་ཉན་ཤེས་ཀྱི་རྐྱེན་གསུམ་གང་རུང་དུ་ཐལ། དེའི་བརྒྱུད་རྒྱུ་ཡིན་པའི་ཕྱིར་ཏེ། རྗོད་བྱེད་ཀྱི་སྒྲའི་རྒྱུ་ཡིན་པའི་ཕྱིར། འདོད་ན། དེའི་བདག་རྐྱེན་དུ་ཐལ། དེའི་རྐྱེན་གསུམ་གང་རུང་ཡིན་པ་གང་ཞིག་དེའི་དམིགས་རྐྱེན་དང་དེ་མ་ཐག་རྐྱེན་མ་ཡིན་པར་
ངེས་པའི་ཕྱིར་ཏེ། དེའི་ཡུལ་མིན་ཞིང་ཤེས་པ་མ་ཡིན་པའི་ཕྱིར། དེ་འདོད་ན། བདག་རྐྱེན་ལྕེའི་དབང་པོ་ལས་སྐྱེས་པའི་ཉན་ཤེས་ཡོད་པར་ཁས་ལེན་དགོས་པས། དེ་ལས་ཕོངས་པའི་ཁས་ལེན་མི་འབྱུང་ངོ། །གཞན་ཡང། བུ་རམ་གྱི་གཟུགས་སྔ་མ་བུ་རམ་

[072B] ཁ་ཅིག་བརྒྱུད་རྒྱུ་ཡིན་ན་རྒྱུ་མ་ཡིན་པས་ཁྱབ་བོ་ཞེས་གྲག་གོ་དེ་ལྟ་ན། དེ་ཉིད་ཀྱིས་ན་ཉེས་རྣམས་ཀྱི། །རྒྱུ་ནི་གཏི་མུག་ཡིན་པར་གསུངས། །ཞེས་གཏི་
མུག་ཉེས་པ་ཐམས་ཅད་ཀྱི་རྒྱུར་བཤད་པ་མི་འཐད་པར་ཐལ། ཉེས་པ་ཐམས་ཅད་གཏི་མུག་ལས་དངོས་སུ་སྐྱེས་པས་མ་ཁྱབ་པའི་ཕྱིར། གཞན་ཡང། གང་གི་དབང་གིས་འཁོར་བར་འཕེན་པའི་ལས་བསགས་པའི་ཉོན་མོངས་རྣམས་འཁོར་བའི་རྒྱུ་མ་ཡིན་པར་ཐལ་
བ་དང། མ་རིག་པ་རྒ་ཤིའི་རྒྱུ་མ་ཡིན་པར་ཐལ་བ་དང། ཐེག་ཆེན་ཚོགས་སྦྱོར་ས་བཅུ་རྒྱུན་མཐའི་སྔ་ལེགས་མན་ཆད་ཐམས་ཅད་སངས་རྒྱས་ཀྱི་རྒྱུ་མ་ཡིན་པར་ཐལ་བ་དང། བརྒྱུད་ནས་འབྲེལ་བས་ཀྱང་འབྲེལ་བའི་གོ་མི་ཆོད་པར་ཐལ་ལོ། །འདོད་ན། བརྒྱུད་ནས་
འགལ་བས་ཀྱང་འགལ་བའི་གོ་མི་ཆོད་དགོས་པས། བྱས་རྟག་མི་འགལ་བར་ཐལ་བ་སོགས། གནོད་བྱེད་ཟད་མི་ཤེས་པ་འབྱུང་བས་ཕྱོགས་དེ་ཁས་ལེན་པས་ནི། འཁོར་འདས་ཀྱི་རྣམ་གཞག་ཐམས་ཅད་ཆད་པར་ཁས་ལེན་དགོས་སོ། །ཁ་ཅིག་དབང་ཤེས་ཀྱི་དངོས་
རྒྱུ་མཐའ་དག་རྐྱེན་གསུམ་དུ་ངེས་ལ། འོ་ན། གཟུགས་གསལ་བྱེད་ཀྱི་སྣང་བ་གཟུགས་འཛིན་མིག་ཤེས་ཀྱི་རྐྱེན་གང་ཡིན་ཞེ་ན། དེ་ནི་དེའི་དམིགས་རྐྱེན་དང་བདག་རྐྱེན་གཉིས་ཀ་ཡིན་ཏེ། བདག་པོ་ཉིད་དུ་འགྱུར་ཡིན་ན། །དེ་ནི་འགལ་བ་དག་ལའང་མཐོང། །དཔེར་
ན་སྣང་གཅིག་མཚན་རྒྱུ་དང། །དེ་ལས་གཞན་པའི་དབང་པོ་དག་གཟུགས་མཐོང་བ་དང་མི་མཐུན་དང། །མཐུན་པ་གཅིག་ཅར་བྱེད་པ་བཞིན། །ཞེས་གསུངས་པས། སྣང་བ་མིག་ཤེས་ཀྱི་བདག་རྐྱེན་དུ་བཤད་པའི་ཕྱིར་དང། སྣང་བ་གཟུང་བ་མ་ཡིན་མོད། །

[073A]༄༅། །ཅེས་པས་དམིགས་རྐྱེན་དུ་ཡང་བཤད་པའི་ཕྱིར་རོ་ཞེས་ཟེར་ཏེ། །དེ་ཉིད་དེའི་དམིགས་རྐྱེན་དང་བདག་རྐྱེན་གྱི་གཞི་མཐུན་དུ་འདོད་པ་ནི་མི་འཐད་དེ། སྣང་བ་གཟུགས་འཛིན་མིག་ཤེས་ཀྱི་བདག་རྐྱེན་ཡིན་ན། སྣང་བ་མེད་ན་གཟུགས་
འཛིན་མིག་ཤེས་སྐྱེ་མི་སྲིད་པར་ཐལ་ལོ། །འདོད་ན། ཤེས་བྱ་ཆོས་ཅན། མུན་པ་མཐོང་བའི་མིག་ཤེས་མི་སྲིད་པར་ཐལ། འདོད་པ་དེའི་ཕྱིར། འདོད་ན། མངོན་སུམ་གྱིས་བསལ་ཞིང་ཆོས་མངོན་པ་ནས་མུན་པ་ཁ་དོག་ཡིན་པར་ལན་མང་དུ་བཤད་དོ། །སྒྲུབ་བྱེད་
ཀྱང་མི་འཐད་དེ། དཔེར་ན་སྣང་གཅིག་མཚན་རྒྱུ་དང། ཞེས་སོགས་ཀྱི་དོན་ནི། ཉི་མའི་འོད་ཟེར་ལྟ་བུའི་སྣང་བ་གཅིག་འུག་པ་སོགས་ཀྱི་མིག་དབང་གཟུགས་གསལ་བར་མཐོང་བའི་མིག་ཤེས་སྐྱེད་པ་དང་རྗེས་སུ་མི་མཐུན་པར་བྱེད་པའི་བདག་པོའི་རྒྱུ་ཡིན་ལ། མི་
ལ་སོགས་པའི་མིག་དབང་གཟུགས་འཛིན་མིག་ཤེས་སྐྱེད་པ་དང་རྗེས་སུ་མཐུན་པར་བྱེད་པའི་བདག་པོའི་རྒྱུ་ཡིན་ཅེས། མི་དང་འུག་པ་ལྟ་བུའི་མིག་དབང་གཉིས་རང་འབྲས་མིག་ཤེས་སྐྱེད་ནུས་དང། སྐྱེད་མི་ནུས་སུ་བྱེད་པའི་བདག་པོའི་རྒྱུར་བཤད་པ་ཡིན་པས་
སྣང་བ་མིག་དབང་འགའ་ཞིག་གིས་རང་འབྲས་མིག་ཤེས་སྐྱེད་པའི་བདག་རྐྱེན་དུ་བཤད་པ་ཡིན་གྱི་མིག་ཤེས་ཀྱི་བདག་རྐྱེན་དུ་བཤད་པ་མ་ཡིན་ནོ། །དོན་འདི་སློབ་དཔོན་ལྷ་དབང་བློ་ཡང་འདོད་དེ། འགྲེལ་པར། དཔེར་ན་སྣང་གཅིག་མཚན་རྒྱུ་དང། །དེ་ལས་
གཞན་པའི་དབང་པོ་དག་མཚན་རྒྱུ་བ་དང་སྐྱེས་བུའི་མིག་གཟུགས་མཐོང་བ་དང་མི་མཐུན་དང། །མཐུན་པ་ཅིག་ཅར་བྱེད་པ་བཞིན། །སྐྱེས་བུའི་མིག་གཟུགས་མཐོང་བ་དང་རྗེས་སུ་མཐུན་པར་བྱེད་ཅིང། མཚན་མོར་རྒྱུ་བའི་མིག་གཟུགས་མཐོང་བ་

[073B] །ཞེས་མིག་ལ་སྦྱར་གྱི་མིག་ཤེས་ལ་མ་སྦྱར་བའི་ཕྱིར་རོ། །སྣང་བ་གཟུང་བ་མ་ཡིན་མེད། །ཅེས་པ་ལ་འཆད་ཚུལ་གཉིས་ཏེ། །གཟུང་བ་སྐྱེད་བྱེད་ལས་གཞན་མིན། །སྐྱེད་བྱེད་གཟུང་མཚན་ཉིད་མིན་ཏེ། །སྣང་
བ་གཟུང་བ་མ་ཡིན་ནོ། །ཞེས་བྱས་ནས་གཞན་གཞུང་དུ་བཤད་པ་དང། སྐྱེད་བྱེད་གཟུང་བའི་མཚན་ཉིད་དེ། །སྣང་བ་གཟུང་བ་མ་ཡིན་མེད། །ཅེས་བྱས་ནས་རང་གཞུང་ལ་སྦྱར་བ་གཉིས་ལས། དང་པོ་ལྟར་ན། སྣང་བ་ཞེས་པ་གསལ་བྱེད་ཀྱི་སྣང་བ་ལ་སྦྱོར་རྒྱུ་
ཡིན་ཀྱང། གཉིས་པ་ལྟར་ན། སྣང་བ་ཞེས་པ་གཟུགས་གསལ་བྱེད་ཀྱི་སྣང་བ་ལ་བྱས་ན་འབྲེལ་མེད་དུ་འགྱུར་བས། དབང་ཤེས་ལ་སྣང་བའི་གཟུགས་སོགས་ལ་སྦྱར་བར་བྱ་བ་ཡིན་ཏེ། གཞུང་དེའི་དོན་ནི། རང་འཛིན་ཤེས་པ་སྐྱེད་བྱེད་གཟུང་བའི་མཚན་ཉིད་ཡིན་
ཏེ། དབང་ཤེས་ལ་སྣང་བའི་གཟུགས་སོགས་གཟུང་བ་གང་ལ་ཡང་རང་འཛིན་ཤེས་པ་སྐྱེད་བྱེད་མ་ཡིན་པ་མེད་པའི་ཕྱིར། ཅེས་པ་ཡིན་ནོ། །གཞུང་འདིའི་དོན་ལ་བཤད་པར་བྱ་བ་མང་དུ་ཡོད་ཀྱང་མ་ངེས་པར་འགྱུར་བས་མ་བྲིས་ལ། གཞན་དག་ལ་ནི་ཡིད་བརྟན་མི་སྣང་
ངོ༑ ༑གཉིས་པ་རང་ལུགས་ནི། དབང་ཤེས་ཀྱི་དངོས་ཀྱི་རྒྱུ་ཚོགས་མཐའ་དག་རྐྱེན་གསུམ་དུ་ངེས་ལ། དེའི་ཕྱིར། དེ་ཡང་དབང་པོ་དོན་ནམ་བློ། །ཡང་ན་ཡིད་བྱེད་སྔ་མར་འགྱུར། །རྒྱུ་འབྲས་ཚོགས་པ་འདི་དག་ལས། །འབྲེལ་པ་ཅན་གཞན་ཡོད་མིན་ཏེ། །ཞེས་
གསུངས་པ་ཡིན་ལ། དབང་ཤེས་ཀྱི་རྒྱུ་ཡིན་ན་རྐྱེན་གསུམ་དུ་ངེས་པ་ནི་མ་ཡིན་ཞིང་རྐྱེན་གསུམ་ནི་འབྲས་བུ་དབང་ཤེས་གཅིག་ལ་ལྟོས་ནས་ཕན་ཚུན་འགལ་བ་ཁོ་ན་ཡིན་ནོ། །གཉིས་པ་དབང་ཤེས་ཀྱི་རྐྱེན་གསུམ་གྱི་ངོ་བོ་གཏན་ལ་དབབ་པ་ལ། མདོ་སྡེ་པའི་

[074A]༄༅། །ལུགས་དང། རྣམ་རིག་པའི་ལུགས་གཉིས། དང་པོ་ལ། བདག་རྐྱེན། དམིགས་རྐྱེན། དེ་མ་ཐག་རྐྱེན་གསུམ། དང་པོ་ནི། ཁ་ཅིག་བདག་རྐྱེན་གྱི་མཚན་ཉིད། རང་གི་བདག་འབྲས་རང་དབང་དུ་སྐྱེད་བྱེད། ཅེས་ཟེར་བ་མི་རིགས་ཏེ། ཆོས་དེ་ཁོའི་
བདག་འབྲས་སུ་ངེས་པ་ལ་ཁོ་ཆོས་དེའི་བདག་རྐྱེན་དུ་ངེས་དགོས། ཁོ་ཆོས་དེའི་བདག་རྐྱེན་དུ་ངེས་པ་ལ་ཡང་ཆོས་དེ་ཁོའི་བདག་འབྲས་སུ་ངེས་དགོས་པས་རྟོགས་པ་ཕན་ཚུན་བརྟེན་པའི་ཕྱིར་རོ། །དེས་ན་འདིར་སྐབས་སུ་བབ་པ། དབང་ཤེས་ཀྱི་བདག་རྐྱེན་གྱི་མཚན་
ཉིད། རང་འབྲས་དབང་ཤེས་ཀྱི་ཐུན་མོང་མ་ཡིན་པའི་ཁྱད་པར་ལ་ལྷག་པར་དབང་བྱེད་པའི་དབང་པོ། དེ་ཡང་མིག་ཤེས་ལྟ་བུ་ལ་ཡང། རང་གི་ངོ་བོ་མྱོང་བ་གསལ་རིག་གི་ཆ་དང། གཟུགས་ཀྱི་རྣམ་ལྡན་དུ་སྐྱེས་པའི་ཆ་དང། གཟུགས་ཁོ་ན་འཛིན་པར་ངེས་ཀྱི་སྒྲ་སོགས་
གཏན་འཛིན་མི་སྲིད་པའི་ཁྱད་པར་གསུམ་ཡོད་ལ། དང་པོ་ནི། རང་གི་དེ་མ་ཐག་རྐྱེན་གྱིས་གཙོ་བོར་བསྐྱེད་པ་ཡིན་མོད་ཀྱི། དེ་ཡང་གཞན་དང་མི་འདྲ་བའི་ཐུན་མོང་མ་ཡིན་པའི་ཁྱད་པར་མ་ཡིན་ཏེ། ཤེས་པ་ཀུན་མྱོང་བ་གསལ་རིག་གི་ངོ་བོ་ཅན་དུ་མཚུངས་པའི་ཕྱིར་
རོ༑ ༑གཉིས་པ་ནི། རང་གི་དམིགས་རྐྱེན་གྱིས་གཙོ་བོར་བསྐྱེད་པ་ཡིན་ལ། དེ་ཡང་གཞན་དང་མི་འདྲ་བའི་ཐུན་མོང་མ་ཡིན་པའི་ཁྱད་པར་མ་ཡིན་ཏེ། ཡིད་ཤེས་འགའ་ཞིག་ཀྱང་གཟུགས་ཀྱི་རྣམ་ལྡན་དུ་སྐྱེ་བའི་ཕྱིར་རོ། །གསུམ་པ་ནི། མིག་ཤེས་ཁོ་ནའི་ཐུན་མོང་
མ་ཡིན་པའི་ཁྱད་པར་ཡིན་ལ། དེ་ཡང་བདག་རྐྱེན་ཀྱིས་གཙོ་བོར་བྱས་པ་ཡིན་པས། བདག་རྐྱེན་མིག་གི་དབང་པོ་ནི་མིག་ཤེས་ཀྱི་ཐུན་མོང་མ་ཡིན་པའི་ཁྱད་པར་གཙོ་བོར་སྐྱེད་བྱེད་ཡིན་པའི་ཕྱིར། མིག་ཤེས་ལ་ལྷག་པར་དབང་བྱེད་པ་ཞེས་བྱ་ལ། དེས་མཚོན་ན་

[074B] །དེ་ལ་མིག་གི་དབང་པོའི་ངོ་བོ་ཅི་ཞེ་ན། དེ་མ་ཐག་རྐྱེན་དང་དམིགས་རྐྱེན་ཚད་ཡང་རེས་འགའ་མི་སྐྱེ་བའི་རྟགས་ཀྱིས་དེ་གཉིས་མ་ཡིན་པའི་མིག་ཤེས་ཀྱི་རྒྱུ་ཡོད་པར་གྲུབ་ཅིང། དེ་ལྟ་བུའི་རྒྱུ་དེས་མིག་ཤེས་གཟུགས་ཁོ་ན་
འཛིན་བྱེད་དུ་ངེས་པར་སྐྱེད་པ་ཡིན་ཏེ། མིག་ཤེས་གཟུགས་ཁོ་ནའི་འཛིན་བྱེད་དུ་ངེས་པར་སྐྱེད་པའི་རྒྱུའི་གཙོ་བོ་ཡོད་པར་རིགས་ལ། དེ་ཡང་དེ་མ་ཐག་རྐྱེན་དང་དམིགས་རྐྱེན་ཡིན་པར་མི་འཐད་པའི་ཕྱིར་རོ། །དེས་ན། མིག་ཤེས་ཀྱི་དེ་མ་ཐག་རྐྱེན་དང། དམིགས་རྐྱེན་
ལས་གཞན་པའི་རྒྱུ་མིག་ཤེས་གཟུགས་ཁོ་ན་འཛིན་བྱེད་དུ་སྐྱེད་པའི་གཙོ་བོའི་རྒྱུ་དེ་ལ་མིག་གི་དབང་པོ་ཞེས་བྱ་སྟེ། རང་འབྲས་མིག་ཤེས་ཀྱི་ཐུན་མོང་མ་ཡིན་པའི་ཁྱད་པར་བསྐྱེད་པ་ལ་ལྷག་པར་དབང་བྱེད་པའི་ཕྱིར་རོ། །དེ་ཉིད་བེམ་པོར་འདོད་པ་ཡིན་ཏེ། ཤེས་པ་ཡིན་
ན་རྟོག་པར་མི་འཐད་པས་རྟོག་མེད་དུ་ཁས་ལེན་དགོས་ལ། རྟོག་མེད་ལོག་ཤེས་སུ་མི་འཐད་པས་མངོན་སུམ་ཚད་མར་འདོད་དགོས་ནའང། དབང་པོ་ཚད་མ་ཡིན་པ་བྱེ་བྲག་སྨྲ་བའི་ཐུན་མོང་མ་ཡིན་པའི་ལུགས་སུ་བཤད་པའི་ཕྱིར་དང། མདོ་སྡེ་པ་ལ་དབང་པོ་
ཚད་མར་བྱས་པའི་ཚད་འབྲས་ཀྱི་རྣམ་གཞག་ཡོད་པར་ཐལ་བའི་ཕྱིར་རོ། །ཆོས་མངོན་པར་འགའ་ཞིག་དབྱིབས་དང་ཁ་དོག་ཟར་མའི་མེ་ཏོག་ལྟ་བུ་ཞེས་སོགས་སུ་འདོད་ཀྱང། འདིར་ནི་དེ་ལྟར་འདོད་མི་འདོད་བརྟག་པར་དཀའ། །དེས་རྣ་བའི་དབང་པོ་སོགས་ཀྱི་ངོ་བོ་
ཡང་མཚན་ཏེ་ཤེས་པར་བྱའོ། །གཉིས་པ་དམིགས་རྐྱེན་ནི། རང་འཛིན་ཤེས་པ་རང་གི་རྣམ་ལྡན་དུ་དངོས་སུ་སྐྱེད་པར་བྱེད་པ་གང་ཡིན་པ་སྟེ། དབང་ཤེས་ཀྱི་དམིགས་རྐྱེན་དང་གཟུང་དོན་དོན་གཅིག་ལ། དེ་ཡང་དབང་ཤེས་ཀྱི་གཟུང་དོན་ཡིན་ན་རགས་པ་ཡིན་

[075A]༄༅། །པར་མི་འགལ་ལ། འོན་ཀྱང་དབང་ཤེས་ལ་རགས་པའི་རྣམ་པ་འཆར་བ་མི་སྲིད་དོ་ཞེས་སོགས་དབང་ཤེས་ལ་ཡུལ་གྱི་རྣམ་པ་འཆར་ཚུལ་དང། དམིགས་རྐྱེན་དང། གཟུང་དོན་གྱི་མཚན་གཞིར་གང་འབྱུང་བ་སོགས་ནི་ཡུལ་གྱི་སྐབས་སུ་
བཤད་ཟིན་ཏོ། །རང་འཛིན་དབང་ཤེས་རང་གི་རྣམ་ལྡན་དུ་སྐྱེད་བྱེད་ཀྱི་གཟུང་དོན་རྣམས་ནི། རང་འཛིན་དབང་ཤེས་དེ་དང་དུས་མཉམ་ཡིན་པར་མི་འཐད་དེ། དུས་མཉམ་ན་གཉིས་ཀ་གྲུབ་ཟིན་པར་མཚུངས་པར་འགྱུར་ཞིང། གྲུབ་ཟིན་པ་སླར་ཡང་སྐྱེད་པ་མི་འཐད་པས་
རྒྱུ་འབྲས་མ་ཡིན་པར་འགྱུར་བའི་ཕྱིར་རོ། །རང་འཛིན་དབང་ཤེས་ཀྱི་རྒྱུ་ཡིན་པའི་ཕྱིར་དེ་ལས་དུས་འཕྱི་བར་ཡང་མི་འཐད་དོ། །དེས་ན་དབང་ཤེས་རྣམས་ཀྱི་རང་རང་གི་གཟུང་དོན་ནི། རང་རང་ལས་སྔ་རོལ་དུ་བྱུང་བ་ཡིན་ལ། དེ་ལྟ་ན་ཡང་གཟུང་དོན་དེ་རང་གི་ཡུལ་མ་ཡིན་
པའི་སྐྱོན་མེད་དེ། རང་ཉིད་གཟུང་དོན་དེའི་རྣམ་ལྡན་དུ་སྐྱེས་པའི་ཕྱིར་དང། ཆོས་དེའི་རྣམ་པ་ཤར་བ་ཉིད་ཆོས་དེ་ཡུལ་དུ་བྱས་པའི་དོན་ཡིན་པའི་ཕྱིར་རོ། །འོ་ན། དབང་ཤེས་རང་དུས་ན་རང་གི་གཟུང་དོན་འགགས་སམ། མ་འགགས། དང་པོ་ལྟར་ན། རང་དུས་ན་དེ་
མ་བཟུང་བར་འགྱུར་རོ། །གཉིས་པ་ལྟར་ན་དེ་རྒྱུ་མ་ཡིན་པར་འགྱུར་རོ་ཞེ་ན། དབང་ཤེས་རྣམས་རང་དུས་ན་རང་གི་གཟུང་དོན་འགགས་ལ། འོན་ཀྱང་མ་གཟུང་བའི་སྐྱོན་མེད་དེ། དབང་ཤེས་རྣམས་རང་རང་གི་གཟུང་དོན་དང་ཡུལ་ཡུལ་ཅན་དུ་བཞག་པ་ནི། དབང་
ཤེས་རྣམས་རང་དུས་དང་གཟུང་དོན་གྱི་དུས་གཉིས་ཀ་ཆ་ཤས་སུ་ལྡན་པའི་དུས་ལ་ལྟོས་ནས་བཞག་པའི་ཕྱིར་རོ། །ཞེས་སོགས་རྒྱུ་འབྲས་ཀྱི་ཚུལ་སྔར་བཤད་པ་ཉིད་མཚུངས་སོ། །ཁ་ཅིག་མདོ་སྡེ་པའི་ལུགས་ལའང་རིགས་པས་དཔྱད་ན་ཤེས་པ་རྣམས་ཀྱིས་

[075B] འོ་ན། ཕྱི་རོལ་གྱི་དོན་རིགས་པས་དཔྱད་ན་མ་གྲུབ་པར་ཐལ། དེ་རིགས་པས་དཔྱད་ན་ཚད་མས་མ་དམིགས་པའི་ཕྱིར། རྟགས་གསལ་དངོས་སུ་ཁས་བླངས། ཁྱབ་པའང་དོན་གྱིས་འདོད་དགོས་པས། འཁོར་གསུམ་
ག་བཞེས་དགོས་པར་འགྱུར་རོ། །དེ་ལ་སྦྱོར་ཤེས་པ་ལ་ཡུལ་གྱི་རྣམ་པ་འཆར་བའི་ཚུལ་ལ་བཞི་སྟེ། ཚུར་མཐོང་མངོན་སུམ་ལ་རང་གི་གཟུང་དོན་གྱི་རྣམ་པ་ཤར་བ་ལྟ་བུ་ཡུལ་གྱི་སྟོབས་ཀྱིས་ཤར་བའི་རྣམ་པ་དང། རྟོག་པ་ལ་ཡུལ་གྱི་རྣམ་པ་ཤར་བ་ལྟ་བུ་བག་ཆགས་
ཀྱི་སྟོབས་ཀྱིས་ཤར་བའི་རྣམ་པ་དང། ལྷའི་མིག་གི་མངོན་ཤེས་ལ་ཕྲ་རགས་ཆོད་སྐལ་གྱི་གཟུགས་མཐའ་ཡས་པའི་རྣམ་པ་ཤར་བ་ལྟ་བུ་ཏིང་ངེ་འཛིན་གྱི་སྟོབས་ཀྱིས་ཤར་བའི་རྣམ་པ་དང། རྣམ་མཁྱེན་ཡེ་ཤེས་ལ་ཆོས་ཐམས་ཅད་ཀྱི་རྣམ་པ་ཤར་བ་ལྟ་བུ་ཚོགས་གཉིས་
མཐར་ཕྱིན་པའི་སྟོབས་ཀྱིས་ཤར་བའི་རྣམ་པ་རྣམས་སུ་ཡོད་དོ། །སྒྲ་བུམ་སོགས་དོན་རྣམས་ལ་ཡང་རང་གི་ཐུན་མོང་མ་ཡིན་པའི་རང་བཞིན་དང། ཐུན་མོང་གི་རང་བཞིན་གཉིས་གཉིས་ཡོད་ལ། རང་འཛིན་མངོན་སུམ་ལ་ནི་རང་གི་ཐུན་མོང་མ་ཡིན་པའི་རྣམ་པ་འཆར་
གྱི༑ ཐུན་མོང་གི་རྣམ་པ་འཆར་མི་སྲིད་ལ། རང་འཛིན་རྟོག་པ་ལ་ནི་རང་གི་ཐུན་མོང་གི་རྣམ་པ་འཆར་གྱི། ཐུན་མོང་མ་ཡིན་པའི་རྣམ་པ་འཆར་མི་སྲིད་པས། དེའི་ཕྱིར་བུམ་འཛིན་མངོན་སུམ་དང་བུམ་འཛིན་རྟོག་པ་གཉིས་ཀ་ལ་བུམ་པའི་རྣམ་པ་ཤར་བར་མཚུངས་
ཀྱང༑ རྟོག་པ་ལ་ཤར་བའི་བུམ་པའི་རྣམ་པ་ལ། བུམ་པའི་སྤྱི་རྣམ་ཞེས་བྱ་ལ། མངོན་སུམ་ལ་ཤར་བའི་བུམ་པའི་རྣམ་པ་ལ་ནི། སྤྱི་རྣམ་ཞེས་མི་བྱའོ། །འོ་ན༑ སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་མི་རྟག་པའི་ཐུན་མོང་མ་ཡིན་པའི་རང་བཞིན་ཡུལ་དུ་མི་བྱེད་
[076A]༄༅། །བར་འགྱུར་ལ། དེ་ལྟ་ན་སྒྲ་མི་རྟག་པ་རང་མཚན། རྗེས་དཔག་ཚད་མས་ཡུལ་དུ་བྱེད་པར་འདོད་པ་དང་འགལ་ལོ་ཞེ་ན། རྗེས་དཔག་དེས་སྒྲ་མི་རྟག་པའི་ཐུན་མོང་མ་ཡིན་པའི་རང་བཞིན་ཡུལ་དུ་བྱེད་ཀྱང། སྒྲ་མི་རྟག་པའི་ཐུན་མོང་མ་
ཡིན་པའི་རང་བཞིན་དེ། ཐུན་མོང་གི་རང་བཞིན་དུ་སྣང་བ་ཡིན་ལ། དེའི་ཕྱིར་ཞེན་ཡུལ་ལ་མ་འཁྲུལ་བ་དང། སྣང་ཡུལ་ལ་འཁྲུལ་པའི་རྣམ་དབྱེ་བྱས་པ་ཡིན་པས་ཕྱོགས་གཉིས་ཀ་དང་འགལ་བ་མེད་དོ། །ཐུན་མོང་མ་ཡིན་
པར་མི་སྣང་ན་ཐུན་མོང་མ་ཡིན་པ་ཉམས་སོ་ཞེ་ན། སྒྲ་མི་རྟག་པ་ཆོས་ཅན། ཁྱོད་རྗེས་དཔག་ཚད་མ་ལ་མི་གསལ་བར་མི་སྣང་བར་ཐལ། ཁྱོད་མི་གསལ་བ་མ་ཡིན་པའི་ཕྱིར་མ་གྲུབ་ན། གསལ་བར་ཐལ། མངོན་སུམ་ཚད་མ་ལ་གསལ་བར་སྣང་བའི་ཕྱིར། འཁོར་
གསུམ་མོ། །དེ་ཡང། གཟུགས་འཛིན་མིག་ཤེས་ལྟ་བུ་ལ་ཡང་ཕྱི་རོལ་གཟུགས་ཀྱི་རྣམ་པ་ཤར་བའི་ཆ་དང། རང་གི་ངོ་བོ་མྱོང་བ་གསལ་རིག་གི་ཆ་གཉིས་ཡོད་པ་ཡིན་ལ། དང་པོ་ནི། མིག་ཤེས་ཀྱི་གཟུང་རྣམ་ཞེས་བྱ་ཞིང། དེ་དང་གཟུགས་འཛིན་མིག་ཤེས་དང་
གཟུགས་འཛིན་མིག་ཤེས་ལ་ཤར་བའི་གཟུགས་ཀྱི་རྣམ་པ་ཞེས་པ་རྣམས་ཁྱད་པར་མེད་པས། མིག་ཤེས་ཀྱི་གཟུང་རྣམ་ནི་མིག་ཤེས་ཉིད་ཡིན་ལ། མིག་ཤེས་ལ་རྣམ་པ་ཤར་ཞེས་པའི་དོན། རང་རྒྱུ་ལས་རང་ཉིད་ཡུལ་གྱི་རྣམ་པར་སྐྱེས་པ་ལ་བྱའི། རང་ལས་གཞན་
པའི་རྣམ་པ་འཆར་རྒྱུ་ཡོད་པ་མ་ཡིན་ནོ། །གཉིས་པ་མིག་ཤེས་ཀྱི་མྱོང་བ་གསལ་རིག་གི་ཆ་ལ། མིག་ཤེས་ཀྱི་འཛིན་རྣམ་ཞེས་བྱ་ཞིང། དེ་དང་མིག་ཤེས་ཉམས་སུ་མྱོང་བའི་རང་རིག་མངོན་སུམ་ཁྱད་པར་མེད་དོ། །མིག་ཤེས་ཀྱི་གཟུང་རྣམ་མིག་ཤེས་ཉིད་ཡིན་པའི་རྒྱུ་

[076B] བཤད་པར་བྱ་སྟེ། འདི་ལྟར་མིག་ཤེས་ཀྱི་གཟུང་རྣམ་མིག་ཤེས་མ་ཡིན་ན། འོས་གཞན་མེད་པས་མིག་ཤེས་ཀྱི་ཡུལ་ཡིན་པར་འདོད་དགོས་ནའང། དེ་མི་འཐད་དེ། མིག་ཤེས་ཆོས་ཅན། ཁྱོད་རང་རིག་མངོན་སུམ་ཡིན་པར་ཐལ། ཁྱོད་རང་གི་བདག་
ཉིད་དུ་གྱུར་པའི་ཡུལ་རིག་པའི་མངོན་སུམ་ཡིན་པའི་ཕྱིར། གཞན་ཡང། ཁྱོད་དེ་ལ་རང་རིག་མངོན་སུམ་ཡིན་པར་ཐལ། ཁྱོད་དེ་ལ་མངོན་སུམ་ཡིན་པ་གང་ཞིག་ཁྱོད་དེ་ལ་གཞན་རིག་མངོན་སུམ་མ་ཡིན་པའི་ཕྱིར། གཞན་རིགས་མངོན་སུམ་ཡིན་ནོ་ཞེ་ན་
མིག་ཤེས་ཆོས་ཅན། ཁྱོད་ལ་རང་གི་གཟུང་རྣམ་གྱི་རྣམ་པ་ཤར་བར་ཐལ། ཁྱོད་རང་གི་གཟུང་རྣམ་ལ་གཞན་རིག་མངོན་སུམ་ཡིན་པའི་ཕྱིར། འདོད་ན། ཁྱོད་ལ་རང་གི་གཟུང་རྣམ་གྱི་རྣམ་པ་དེའི་རྣམ་པ་ཡང་ཤར་བར་ཐལ་བས། རྣམ་པ་ཐུག་མེད་དུ་ཐལ་ལོ། །
གཞན་ཡང་ཁ་ཅིག་དབང་ཤེས་ཀྱིས་ཕྱི་དོན་དངོས་སུ་མི་རྟོགས་ཏེ། རྣམ་པས་བར་ཆོད་པའི་ཕྱིར། དེས་ན་དབང་ཤེས་ཀྱིས་ཕྱི་དོན་གྱི་རྣམ་པ་དངོས་སུ་རྟོགས་པ་ལ། ཕྱི་དོན་དངོས་སུ་རྟོགས་པར་བཏགས་པ་ཡིན་ནོ་ཞེས་ཟེར་བ་དག་གིས་འདོད་ལན་བཏབ་ན། རྣམ་
པ་ཡང་དངོས་སུ་མི་རྟོགས་པར་ཐལ། རྣམ་པས་བར་ཆོད་པའི་ཕྱིར། འཁོར་གསུམ་ལ་ལན་མེད་དོ། །གཞན་ཡང། མདོ་སྡེ་པའི་ལུགས་ལ་མིག་ཤེས་རང་གི་གཟུང་རྣམ་ལ་གཞན་རིག་མངོན་སུམ་དུ་ཁས་བླངས་ན། སྐྱོན་ཆེན་པོ་འབྱུང་སྟེ། མིག་ཤེས་ཀྱི་གཟུང་རྣམ་
ཆོས་ཅན། ཁྱོད་མིག་ཤེས་ལས་དོན་གཞན་ཡིན་པར་ཐལ། མིག་ཤེས་ཁྱོད་ལ་གཞན་རིག་ཡིན་པའི་ཕྱིར། མིག་ཤེས་ཆོས་ཅན། ཁྱོད་ལ་རང་གི་གཟུང་རྣམ་རྒྱང་ཆད་དུ་སྣང་བར་ཐལ། ཁྱོད་རང་གི་གཟུང་རྣམ་ལ་གཞན་རིག་གི་ཤེས་པ་ཡིན་པའི་ཕྱིར། འདོད་ན་

[077A]༄༅། །ཁྱོད་འཁྲུལ་ཤེས་སུ་ཐལ། ཁྱོད་རང་གི་གཟུང་རྣམ་ལས་རྒྱང་ཆད་མིན་བཞིན་དུ་རྒྱང་ཆད་དུ་སྣང་བའི་ཤེས་པ་ཡིན་པའི་ཕྱིར། ལན་མེད་དོ། །མདོ་སེམས་གང་གི་ལུགས་ལའང། སྔོན་འཛིན་མིག་ཤེས་ཆོས་ཅན། ཁྱོད་ཀྱིས་སྔོན་
པོའི་རྣམ་པ་དངོས་སུ་རྟོགས་པའི་སྟོབས་ཀྱིས་ཁྱོད་ཀྱི་སྔོན་པོ་རྟོགས་པར་ཐལ། ཁྱོད་ལ་སྔོན་པོའི་རྣམ་པ་དངོས་སུ་ཤར་བའི་སྟོབས་ཀྱིས་ཁྱོད་ཀྱིས་སྔོན་པོ་རྟོགས་པ་ཡིན་པ་གང་ཞིག་ཁྱོད་ལ་སྔོན་པོའི་རྣམ་པ་དངོས་སུ་སྣང་བ་དེ་ཁྱོད་ལ་སྔོན་པོའི་རྣམ་པ་དངོས་སུ་ཤར་
བའི་དོན་ཡིན་པའི་ཕྱིར། འདོད་ན། སྔོན་པོ་སྔོན་འཛིན་མིག་ཤེས་ཀྱི་ཤུགས་རྟོགས་སུ་ཐལ་ལོ། །ཁ་ཅིག་དབང་ཤེས་ཀྱིས་ཕྱི་རོལ་དངོས་སུ་མི་རིག་སྟེ། རྣམ་པས་བར་ཆོད་པའི་ཕྱིར། དེས་ན་དབང་ཤེས་ལ་སྣང་ཡུལ་མེད་ཀྱི་སྣང་ཡུལ་ཡོད་པ་རང་རིག་དང་རྟོག་པ་
ཁོ་ན་ཡིན་ལ། སྣང་ཡུལ་ཡང་དོན་སྤྱི་དང་ཤེས་པ་ཁོ་ན་ཡིན་ཅིང་དེའི་སྣང་ཡུལ་གྱི་དོན་ནི་དེའི་རྣམ་པ་དེས་པར་མཆོད་པའི་ཡུལ། ཞེས་པ་ཡིན་ནོ་ཞེས་ཁས་བླངས་ནས། དབང་ཤེས་ཀྱི་གཟུང་རྣམ་དབང་ཤེས་ཀྱིས་དངོས་སུ་འཛིན་པར་འདོད་པ་ནི་ནང་འགལ་ཏེ་
དབང་ཤེས་ཀྱི་གཟུང་རྣམ་ཆོས་ཅན། ཁྱོད་དབང་ཤེས་ཀྱི་རྣམ་པས་བར་མ་ཆོད་པའི་ཡུལ་ཡིན་པར་ཐལ། དེས་ཁྱོད་དངོས་སུ་འཛིན་པའི་ཕྱིར། རྟགས་ཁྱབ་དངོས། འདོད་ན། ཁྱོད་དབང་ཤེས་ཀྱི་སྣང་ཡུལ་ཡིན་པར་ཐལ། དེའི་ཕྱིར། འཁོར་གསུམ་ལ་ལན་མེད་དོ། །
གཞན་ཡང། མདོ་སྡེ་པའི་ལུགས་ལ་དབང་ཤེས་ཀྱི་སྣང་ཡུལ་དང། དབང་ཤེས་ཀྱི་གཟུང་ཡུལ་ཁྱད་མེད་དུ་སྨྲས་ན། དབང་ཤེས་ཀྱི་གཟུང་ཡུལ་ཡིན་ན་དབང་ཤེས་ཀྱི་རྒྱུ་ཡིན་དགོས་པར་འདོད་པ་དང། དབང་ཤེས་ཀྱི་གཟུང་རྣམ་དབང་ཤེས་ཀྱི་སྣང་ཡུལ་དུ་འདོད་པ་

[077B] དབང་ཤེས་ཀྱི་གཟུང་རྣམ་ཆོས་ཅན། ཁྱོད་དབང་ཤེས་ཀྱི་རྒྱུར་ཐལ། ཁྱོད་དབང་ཤེས་ཀྱི་གཟུང་ཡུལ་ཡིན་པའི་ཕྱིར། རྟགས་ཁྱབ་དངོས། འདོད་ན། རྣམ་པ་རྣམས་རང་འཛིན་ཤེས་པའི་བདག་ཉིད་དུ་འདོད་པ་དང་འགལ་ཞིང། རྒྱུ་འབྲས་རྫས་གཅིག་ཡོད་
པར་ཐལ་བ་དང། རྒྱུ་འབྲས་དུས་མཉམ་ཡོད་པར་ཐལ་བ་སོགས་ཀྱི་སྐྱོན་འབྱུང་ལ། རྒྱུ་ཡི་དངོས་པོ་མ་གཏོགས་པ། །གཟུང་བ་ཞེས་བྱ་གཞན་ཅིའང་མེད། །ཅེས་སོགས་ཀྱིས་དབང་ཤེས་ཀྱི་གཟུང་ཡུལ་ཡིན་ན་དབང་ཤེས་ཀྱི་རྒྱུ་ཡིན་པས་ཁྱབ་པར་བཤད་པའི་ཕྱིར། དབང་ཤེས་
ཀྱི་གཟུང་རྣམ་དབང་ཤེས་ཀྱི་རྒྱུ་ཡིན་པར་འདོད་པ་ནི་ཤིན་ཏུ་མི་འཐད་དོ། །གཞན་ཡང། དབང་ཤེས་ཀྱི་གཟུང་ཡུལ་གྱི་རྣམ་པ་ལ་དབང་ཤེས་ཀྱི་གཟུང་རྣམ་ཞེས་བརྗོད་པ་ཡིན་ལ། དེ་ཉིད་དབང་ཤེས་ཀྱི་གཟུང་ཡུལ་ཡིན་ན། ཤེས་བྱ་ཆོས་ཅན། དབང་ཤེས་ལ་སྣང་བའི་སྔོན་
པོའི་རྣམ་པ་དེ་དབང་ཤེས་ལ་སྣང་བའི་སྔོན་པོ་ཡིན་པར་ཐལ། དབང་ཤེས་ཀྱི་གཟུང་ཡུལ་གྱི་རྣམ་པ་དེ་དབང་ཤེས་ཀྱི་གཟུང་ཡུལ་ཡིན་པའི་ཕྱིར། དེས་ན་དབང་ཤེས་ཀྱི་གཟུང་རྣམ་དབང་ཤེས་མ་ཡིན་པར་འདོད་ན། དབང་ཤེས་ཀྱི་གཟུང་ཡུལ་དུ་ཁས་ལེན་དགོས་ལ། དེ་
ལ་ཇི་སྐད་བཤད་པའི་གནོད་བྱེད་དང། གཞན་ཡང་མང་དུ་འབྱུང་ལ། རྟོག་པའི་གཟུང་རྣམ་རྟོག་པ་མ་ཡིན་པར་འདོད་པ་ལ་ཡང་ཇི་སྐད་བཤད་པའི་རིགས་པ་རྣམས་ཅི་རིགས་སུ་སྦྱར་བར་བྱའོ། །ཁ་ཅིག་རང་རིག་ལ་ཡུལ་གྱི་རྣམ་པ་མི་འཆར་བར་འདོད་པ་མི་འཐད་དེ། འོ་ན་
མིག་ཤེས་ལ་གཟུགས་ཀྱི་རྣམ་པ་མི་འཆར་ན་སྐྱོན་ཅི་ཡོད། དེ་ལྟར་ན། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱིས་ལྟ་བའི་ཚེ་སྐྱེས་བུ་གཅིག་གི་གཟུགས་དེ་འདོད་མི་འདོད་གཉིས་ཀའི་བདག་ཉིད་དུ་ཐལ། དགྲ་གཉེན་གཉིས་ཀྱི་མིག་ཤེས་ལ་རིམ་བཞིན་འདོད་

[078A]༄༅། །མི་འདོད་དུ་སྣང་བ་གང་ཞིག་མིག་ཤེས་དེ་གཉིས་ཀྱི་གཟུགས་དེ་རྣམ་མེད་རྗེན་ཆར་དུ་མཐོང་བའི་ཕྱིར། ཅེས་པའི་སྐྱོན་འབྱུང་སྟེ། རང་ངོ་བོས། མ་ཡིན་དུ་མའི་བདག་སྐྱོན་ཕྱིར། ཅེས་གསུངས་པས་སོ་ཞེ་ན། དེ་ནི་རང་རིག་ལ་ཡང་
མཚུངས་སོ་ཞེས་སྣང་ཡུལ་གྱི་སྐབས་སུ་བསྟན་ཟིན་ཏོ། །རང་ངོ་བོས། མ་ཡིན་དུ་མའི་བདག་སྐྱོན་ཕྱིར། ཅེས་པ་ཡང། མདོ་སྡེ་པས་བྱེ་བྲག་སྨྲ་བ་ཤེས་པ་རྣམ་མེད་དུ་ཁས་ལེན་པ་ལ། གོང་གི་ཚུལ་དེ་ལྟར་འཕངས་པར་སྟོན་པའི་གཞུང་མ་ཡིན་ཏེ། ཡིན་ན་མདོ་སྡེ་པ་རང་
ལ་ཡང་མཚུངས་པར་འགྱུར་རོ། །ཇི་ལྟར་འགྱུར་ན། དགྲ་གཉེན་གཉིས་ཀྱི་མིག་ཤེས་མ་འཁྲུལ་བར་ཁས་མི་ལེན་ན། ཁོ་ལ་ཡང་སྐྱོན་མི་འབྱུང་སྟེ། འཁྲུལ་ཤེས་ཀྱིས་དོན་གྱི་ངོ་བོ་རྣམ་མེད་རྗེན་ཆར་དུ་འཛིན་པ་བྱེ་བྲག་སྨྲ་བ་ཁས་ལེན་པའི་ཕྱིར་རོ། །མ་འཁྲུལ་
བར་ཁས་ལེན་ན་སྐྱེས་བུ་གཅིག་གི་གཟུགས་དེས་མིག་ཤེས་དེ་གཉིས་ལ་རང་ཇི་ལྟ་བའི་རྣམ་པ་གཏད་པར་ཁས་ལེན་དགོས་ལ། དེ་ལྟ་ན། སྐྱེས་བུ་གཅིག་གི་གཟུགས་དེ་འདོད་མི་འདོད་དུ་མའི་བདག་ཉིད་དུ་ཐལ། དེས་མིག་ཤེས་དེ་གཉིས་ལ་གཅིག་ལ་
འདོད་པ་དང། གཅིག་ལ་མི་འདོད་པའི་རྣམ་པ་གཏད་པ་གང་ཞིག་རྣམ་པ་དེ་དག་རང་ཇི་ལྟ་བའི་རྣམ་པ་གཏད་པ་ཡིན་པའི་ཕྱིར། ཅེས་ཀུན་ཏུ་མཚུངས་སོ། །འོ་ན། གཞུང་དེའི་དོན་ཇི་ལྟར་ཡིན་ཅེ་ན། ཁོ་བོ་ནི་འདི་ལྟར་སྨྲ་སྟེ། མདོ་སྡེ་པས་དབང་ཤེས་ལ་
ཤར་བའི་རྣམ་པ་དོན་རང་གི་ངོ་བོ་གཏད་པའི་རྣམ་པར་ཁས་བླངས་པ་ལ། སེམས་ཙམ་པས་དེ་ལྟར་ན་རྣམ་པ་ཇི་ལྟར་ཤར་བ་ལྟར་དོན་ལ་གནས་དགོས་ལ། དེ་ལྟ་ན་སྐྱེས་བུ་གཅིག་གི་གཟུགས་དེ་འདོད་མི་འདོད་དུ་མའི་བདག་ཉིད་དུ་ཐལ་བའི་སྐྱོན་འབྱུང་

[078B] །དེའི་ཕྱིར་རྣམ་པ་ནི་དོན་རང་གི་ངོ་བོས་གཏད་པའི་རྣམ་པ་མ་ཡིན་ཞིང། བག་ཆགས་ཀྱི་སྟོབས་ཀྱིས་ཤར་བའི་རྣམ་པ་ཡིན་ནོ་ཞེས་སྟོན་པའི་གཞུང་ཡིན་ནོ། །འོ་ན། ཕྱི་རོལ་དོན་ནི་ཡོད་ན་ཡང། ཞེས་པ་ཇི་ལྟར་དྲང་ཞེ་ན། དེ་འབྲས་རྟོག་གསུམ་པའི་སྐབས་
སུ་བཤད་པར་བྱའོ། །དེས་ན། ཡུལ་རྣམ་མེད་དུ་འཛིན་པར་འདོད་པ་འགོག་པ་ལ། གོང་འོག་གི་རིགས་པ་མང་དུ་ཡོད་ཀྱང། མཐར་གཏུགས་པ་ནི། མིག་ཤེས་ལ་གཟུགས་ཀྱི་རྣམ་པ་མ་ཤར་ན། རྣམ་པ་མ་ཤར་བར་མཚུངས་པ་ལ། གཟུགས་འཛིན་ཞིང། སྒྲ་མི་འཛིན་
པའི་ཁྱད་པར་མི་འཐད་པས། མིག་ཤེས་ཀྱིས་གཟུགས་རྣམ་མེད་དུ་འཛིན་ན། སྒྲ་སོགས་ཆོས་ཀུན་འཛིན་པར་ཐལ་བའི་སྐྱོན་འཕེན་པ་ཉིད་ཡིན་ལ་ཚུལ་འདི་རང་རིག་ལ་ཡང་མཚུངས་ཏེ། མིག་ཤེས་ཀྱི་འཛིན་རྣམ་གྱིས་མིག་ཤེས་ཀྱི་གཟུང་རྣམ་རྣམ་མེད་དུ་འཛིན་ན་
རྣམ་པ་མ་ཤར་བར་མཚུངས་པ་ལ་འཛིན་མི་འཛིན་གྱི་ཁྱད་པར་མི་འཐད་པས། མིག་ཤེས་ཀྱི་གཟུང་རྣམ་འཛིན་པ་བཞིན་དུ། ཉན་ཤེས་ཀྱི་གཟུང་རྣམ་ཡང་འཛིན་པར་ཐལ་བས་སོ། །དེས་ན། འཛིན་རྣམ་ལ་ཡང་གཟུང་རྣམ་གྱི་རྣམ་པ་ཤར་བ་ཡིན་ལ། རྣམ་པ་ཤར་
བའི་དོན་ཀྱང་རང་རྒྱུ་ལས་རྣམ་པའི་ངོ་བོར་སྐྱེས་པ་ཡིན་ནོ་ཞེས་བཤད་ཟིན་ཏོ། །འོ་ན། སྔོན་པོའི་རྣམ་པ་ཤར་བ་ཆོས་ཅན། ཁྱོད་ལ་ཡང་སྔོན་པོའི་རྣམ་པ་ཤར་བར་ཐལ། ཁྱོད་སྔོན་འཛིན་ཤེས་པ་ཡིན་པའི་ཕྱིར། འདོད་ན། དེ་ལ་ཡང་སྔོན་པོའི་རྣམ་པ་ཤར་བས་ཐུག་
མེད་དུ་ཐལ་ལོ་ཞེ་ན། སྐྱོན་མེད་དེ། སྔོན་པོའི་རྣམ་པ་ཤར་བའི་དོན་སྔོན་པོའི་རྣམ་པར་སྐྱེས་པ་ཡིན་པས། ཐལ་བ་དེ་ཡང་སྔོན་པོའི་རྣམ་པར་སྐྱེས་པ་སྔོན་པོའི་རྣམ་པར་སྐྱེས་པ་ཡིན་པར་ཐལ་ཞེས་པར་འགྱུར་བས་འདོད་པ་ཡིན་ལ། དེ་ཙམ་གྱིས་ཐུག་མེད་དུ་མི་འགྱུར་ཏེ་

[079A]༄༅། །དུ་བ་སྐྱེས་པ་དུ་བ་སྐྱེས་པ་ཡིན་ཀྱང། ཐུག་མེད་དུ་མི་འགྱུར་བ་བཞིན་ནོ། །དེ་ཡང་རྣམ་པ་ཤར་བའི་དོན་དེ་ལྟར་འདོད་པར་མདོ་སེམས་གཉིས་ཀ་མཐུན་ཀྱང། མདོ་སྡེ་པ་མིག་ཤེས་གཟུགས་ཀྱི་རྣམ་ལྡན་དུ་རང་རྒྱུ་ཕྱི་རོལ་གྱི་གཟུགས་ལས་
སྐྱེས་པར་འདོད་ལ། རྣམ་རིག་པ་བག་ཆགས་ཀྱི་དབང་གིས་རྣམ་པའི་ངོ་བོར་སྐྱེས་པར་འདོད་པ་ཁྱད་པར་ཡིན་ལ། འོན་ཀྱང་དེ་ལྟར་འདོད་པའི་རྣམ་རིག་པ་ནི་རྣམ་བདེན་པའི་དབང་དུ་བྱས་པ་ཡིན་ནོ། །འོ་ན། སྔོ་སེར་དཀར་དམར་སྣ་ཚོགས་འཛིན་པའི་མིག་ཤེས་ལ་ཤར་
བའི་སྔོན་པོའི་རྣམ་པ་དང་སེར་པོའི་རྣམ་པ་སོགས་ཀྱང། ཁྲ་འཛིན་མིག་ཤེས་ཡིན་ནམ་ཞེ་ན། དེའི་ཚེ་རྣམ་པ་སོ་སོ་བ་དེ་དག་མིག་ཤེས་ཀྱི་ཆ་ཤས་ཡིན་ལ། དེ་དག་ཚོགས་པའི་ཆ་ཅན་དུ་གྱུར་པའི་རྣམ་པ་ཁྲ་འཛིན་མིག་ཤེས་ཡིན་ཅིང། ཆ་ཤས་དེ་དག་ཆ་ཅན་དང་
རྫས་གཅིག་ལ། ཆ་ཤས་ནང་ཕན་ཚུན་རྫས་ཐ་དད་དོ་ཞེས་ཤེས་པར་བྱ་ཞིང། ཚུལ་འདི་སྣ་ཚོགས་གཉིས་མེད་དུ་སྨྲ་བའི་མདོ་སེམས་གཉིས་ཀའི་ལུགས་སུ་མཐུན་ནོ། །འོ་ན། ཁྲ་འཛིན་མིག་ཤེས་ལ་ཤར་བའི་སྔོན་པོའི་རྣམ་པ་དང། སེར་པོའི་རྣམ་པ་སོགས་
དངོས་སུ་མྱོང་བའི་རང་རིག་ཡོད་དམ་མེད། མེད་ན། དེ་དག་གཟུང་རྣམ་མིན་པར་འགྱུར་རོ། །ཡོད་ན། རྣམ་པ་དེ་དག་ཕན་ཚུན་རྫས་ཐ་དད་པ་བཞིན་དུ། དེ་དག་མྱོང་བའི་འཛིན་རྣམ་རྣམས་ཀྱང་ཐ་དད་དུ་འགྱུར་ལ། དེ་ལྟ་ན། ཁྲ་འཛིན་མིག་ཤེས་ལ་འཛིན་རྣམ་
རྫས་ཐ་དད་དུ་མ་ཡོད་པར་འགྱུར་བས། མིག་ཤེས་དེ་ལ་མྱོང་བྱེད་རང་རིག་རྫས་ཐ་དད་དུ་མ་ཡོད་པར་ཐལ་ལོ་ཞེ་ན། སྔོན་པོའི་རྣམ་པ་དང་སེར་པོའི་རྣམ་པ་དང་སེར་པོའི་རྣམ་པ་སོགས་མྱོང་བའི་འཛིན་རྣམ་རྣམས་རྫས་ཐ་དད་ཀྱང་དེ་དག་ཁྲ་འཛིན་མིག་ཤེས་མྱོང་

[079B] དེ་དག་ཆ་ཤས་སུ་ལྡན་པའི་ཆ་ཅན་འཛིན་རྣམ་དེ་ཁྲ་འཛིན་མིག་ཤེས་མྱོང་བའི་རང་རིག་ཡིན་པས་ཇི་སྐད་བཤད་པའི་སྐྱོན་མི་འབྱུང་ངོ། །གསུམ་པ་དེ་མ་ཐག་པའི་རྐྱེན་ནི། ཤེས་པ་གཞན་གྱིས་བར་མཆོད་པའི་རང་གི་སྔ་ལོགས་ཀྱི་ཤེས་པ་གང། རང་ཉིད་
མྱོང་བའི་ངོ་བོར་སྐྱེད་བྱེད་གང་ཡིན་པའོ། །དེ་ཡང་ཤེས་པ་གཞན་གྱིས་བར་མ་ཆོད་པའི་ཕྱིར་དེ་མ་ཐག་པ་ཞེས་བྱ་ལ། རྒྱུ་ཡིན་པའི་ཕྱིར་རྐྱེན་ཞེས་བྱ་ཞིང། རང་དང་ཤེས་པར་འདྲ་བའི་ཕྱིར་མཚུངས་པ་ཞེས་བྱ་སྟེ། དེས་ན་མཚུངས་པ་དེ་མ་ཐག་པའི་རྐྱེན་གྱི་དོན་ནི་དེ་ལྟར་ཤེས་པར་
བྱའོ། །མཚུངས་པ་དེ་མ་ཐག་པ་ལ་རྣམ་པ་ཐམས་ཅད་དུ་རིགས་འདྲ་བ་དགོས་པ་མ་ཡིན་ཏེ། རྟོག་མེད་ཀྱི་ཤེས་པ་འགའ་ཞིག་གིས་རང་འབྲས་སུ་གྱུར་པའི་རྟོག་པའི་ཉེར་ལེན་བྱེད་པ་ཡོད་པའི་ཕྱིར་རོ། །འོ་ན། འདས་ལམ་ཟག་མེད་ལ་མཉམ་པར་བཞག་པའི་ཤེས་པ་ལས་ལངས་མ་
ཐག་པའི་ཟག་བཅས་ཀྱི་སེམས་སྐད་ཅིག་དང་པོ་དེའི་ཉེར་ལེན་གང་ཡིན་ཅེ་ན། དེ་ནི་མཉམ་གཞག་ཟག་མེད་ཀྱི་ཤེས་པ་སྐད་ཅིག་ཐ་མ་དེ་ཡིན་ནོ། །འོ་ན། དེ་ཟག་བཅས་སུ་ཐལ། ཟག་བཅས་འབྲས་བུར་འཛིན་པའི་ཕྱིར་ཅེ་ན། ཟག་པའི་འབྲས་བུ་ཡིན་ན་ཟག་བཅས་སུ་འགྱུར་བ་
ཡིན་གྱི། ཟག་བཅས་འབྲས་བུར་འཛིན་པས་ཟག་བཅས་སུ་ག་ལ་འགྱུར་ཏེ། དེ་ལྟ་ན་ཟག་བཅས་སུ་གྱུར་པའི་རྒྱུ་ལ་འབྲེལ་ནའང་ཟག་བཅས་སུ་འགྱུར་བར་གསུངས་པས། སོ་སོ་སྐྱེ་བོའི་རྒྱུད་ཀྱི་སྦྱོར་ལམ་ཆོས་མཆོག་ལས་སྐྱེས་པའི་མཐོང་ལམ་ཐམས་ཅད་ཟག་བཅས་སུ་ཐལ་བར་
འགྱུར་རོ། །འོ་ན། འགོག་པའི་སྙོམས་འཇུག་ལས་ལངས་མ་ཐག་པའི་ཤེས་པ་སྐད་ཅིག་དང་པོའི་ཉེར་ལེན་གང་ཡིན་ཅེ་ན། ཁོ་བོ་ནི་འདི་ལྟར་སྨྲ་སྟེ། འགོག་པ་ལ་སྙོམས་པར་ཞུགས་བཞིན་པའི་སྐྱེས་བུའི་རྒྱུད་ལ། ཡིད་གྱི་རྣམ་པར་ཤེས་པ་མི་གསལ་བའི་རྣམ་པ་ཅན་ཤིན་ཏུ་ཆ་

[080A]༄༅། །ཕྲ་བའི་ཚུལ་གྱིས་འཇུག་པ་ཅུང་ཞིག་གདོན་མི་ཟ་བར་ཁས་བླང་བར་བྱ་བ་ཡིན་ཏེ། ཀུན་གཞིའི་རྣམ་ཤེས་ནི་སྐབས་འདིར་ཁས་བླང་བར་མི་རིགས་པའི་ཕྱིར་དང། ཀུན་གཞི་མེད་ན་དེའི་དམིགས་པ་ཅན་གྱི་ཉོན་ཡིད་ཡོད་པར་མི་འཐད་ཅིང། ཀུན་
གཞི་ཁས་ལེན་པ་དག་གིས་ཀྱང། དེའི་ཚེ་ཉོན་ཡིད་ཡོད་པར་མི་འདོད་ལ། སྒོ་ལྔའི་རྣམ་ཤེས་དང་ཡིད་ཤེས་རགས་པ་འཁོར་བཅས་མ་ལུས་པར་བཀག་པའི་ཕྱིར་དང། དེའི་ཚེ་ཤེས་པ་གཏན་ནས་མེད་པར་མི་འཐད་པའི་ཕྱིར་རོ། །ཤེས་པ་མེད་པར་མི་འཐད་པའི་རྒྱུ་མཚན་
ཅི་ཞེ་ན། འགོག་པ་ལ་སྙོམས་པར་ཞུགས་པའི་རྣམ་པར་ཤེས་པ་ལུས་དང་མ་བྲལ་བ་ཡིན། ཞེས་གསུངས་པའི་མདོ་དང་འགལ་བའི་ཕྱིར་དང། སེམས་ཅན་མ་ཡིན་པར་ཐལ་བའི་ཕྱིར་དང། འགོག་པ་ལ་སྙོམས་པར་ཞུགས་པའི་ལུས་དང། ཤི་བའི་རོ་མཚུངས་པར་ཐལ་
བའི་ཕྱིར་དང། དེའི་ཚེ་ལུས་འཛིན་པའི་ཤེས་པ་མེད་པར་ཡུན་རིང་དུ་གནས་པ་ན། སྙོམས་པར་འཇུག་པ་པོའི་ལུས་རུལ་བ་ལ་སོགས་པར་ཐལ་བའི་ཕྱིར་དང། སྐྱེས་བུ་ཡིན་ན་ཕུང་པོ་བྮིའམ་
བའི་ཕྱིར་དང། གཞན་ཡང། དེའི་ཚེ་སྙོམས་འཇུག་གི་ངོ་བོ་ཤེས་པ་ཡིན་ན། ཡིད་ཤེས་ལས་གཞན་དུ་མི་འཐད་ཅིང། ལུས་ཡིན་ན་བེམ་པོར་འགྱུར་ལ། ལུས་སེམས་གཉིས་ཀ་ཚོགས་པའི་སྐྱེས་བུ་བཞིན་དུ་འདོད་ནའང། དེའི་ཚེ་ཤེས་པ་ཡོད་པར་གྲུབ་ལ། དེ་གསུམ་
གང་ཡང་མ་ཡིན་ན། ཚོར་འདུ་རགས་པ་མ་ལུས་པ་བཀག་པའི་ལུས་ཀྱི་གནས་སྐབས་ལ་བཏགས་པའི་བཏགས་ཡོད་དུ་ཁས་ལེན་པའི་ཕྱོགས་དང་མཐུན་པར་སྨ་དགོས་ལ། དེ་ལྟ་ན་སྙོམས་འཇུག་དངོས་པོ་མིན་པར་ཁས་ལེན་དགོས་ཏེ། དངོས་པོ་ཡིན་ན་

[080B] །དངོས་པོ་མིན་ན་མཐོང་ཆོས་ལ་བདེ་བར་གནས་པར་བྱེད་པའི་ནུས་པ་མེད་པར་ཁས་ལེན་དགོས་པར་འགྱུར་རོ། །འོ་ན། ཡིད་ཤེས་ཡོད་ན་དེའི་འཁོར་དུ་གྱུར་པའི་ཚོར་བ་དང། འདུ་ཤེས་ཡོད་དགོས་
ལ། དེ་ལྟ་ན། ཚོར་འདུ་མ་ལུས་པ་བཀག་པར་འགལ་ལོ་ཞེ་ན། ཚོར་འདུ་རགས་པ་མ་ལུས་པ་བཀག་པ་ཡིན་ཅིང། རགས་པ་ཡོད་པར་ངེད་ཀྱང་མི་འདོད་ལ། དེའི་ཚེ་ཚོར་འདུ་མི་གསལ་ཙམ་ཡང་མེད་དགོས་ན། ཀུན་གཞི་དེའི་ཚེ་ཡོད་པར་སྨྲ་བ་དག་ལ་ཡང་སྐྱོན་
འབྱུང་སྟེ། ཚོར་བ་སོགས་ཀུན་འགྲོ་ལྔ་ཀུན་གཞིའི་ངེས་པའི་འཁོར་དུ་ལན་མང་དུ་སྨྲས་པའི་ཕྱིར་རོ། །འོ་ན། འདུ་ཤེས་མེད་པའི་སྙོམས་འཇུག་དང་ཁྱད་པར་ཅི་ཡོད་ཅེ་ན། དགག་བྱ་སྒོ་ལྔའི་རྣམ་ཤེས་དང་ཡིད་ཤེས་རགས་པ་འཁོར་བཅས་ཡིན་པར་ཁྱད་པར་མེད་ཀྱང་
འགོག་བྱེད་འཇིག་རྟེན་པ་དང་འཇིག་རྟེན་ལས་འདས་པའི་ལམ་གྱིས་བྱས་པ་དང། སྙོམས་པར་འཇུག་པའི་འདུ་ཤེས་ཕྱིན་ཅི་ལོག་མ་ལོག་ལ་སོགས་པའི་སྒོ་ནས་ཁྱད་པར་ཤིན་ཏུ་ཆེའོ། །འོ་ན། ཀུན་གཞིའི་ཁས་མི་ལེན་པའི་རྒྱུ་མཚན་ཅི་ཡོད་ཅེ་ན། ཀུན་གཞི་ཁས་
ལེན་ན། ཀུན་གཞིའི་རྣམ་ཤེས་རྟོག་པར་ཁས་ལེན་པའི་ཐབས་མེད་དེ། རྟོག་གཉིས་ཅིག་ཅར་འཇུག་པ་མེད། །ཅེས་པའི་གྲུབ་པའི་མཐའ་དང་འགལ་བར་འགྱུར་བའི་ཕྱིར་ཏེ། ཀུན་གཞི་རྣམ་ཤེས་ནི་སངས་རྒྱས་མ་ཐོབ་ཀྱི་བར་རྒྱུན་མ་ཆད་པར་འཇུག་པས། ཡིད་
ཤེས་རྟོག་བཅས་དང་རྒྱུད་གཅིག་ལ་དུས་མཉམ་དུ་འཇུག་པར་ཁས་ལེན་དགོས་པའི་ཕྱིར་རོ། །དེས་ན་རྟོག་མེད་དུ་ཁས་ལེན་དགོས་ལ། དེ་ལྟ་ན། རྟོག་མེད་ལོག་ཤེས་ཡིན་པར་མི་འཐད་དེ། སངས་རྒྱས་མ་ཐོབ་ཀྱི་བར་དུ་ལོག་ཤེས་རྒྱུན་ཆགས་སུ་རྒྱུད་ལ་

[081A]༄༅། །ཡོད་པས་ཁྱབ་པར་ཐལ་བའི་ཕྱིར་རོ། །དེས་ན་མངོན་སུམ་དུ་ཁས་ལེན་དགོས་ལ། དེ་ལྟ་ན། ཚུར་མཐོང་མངོན་སུམ་གྱི་དམིགས་པ་རིས་སུ་ཆད་པ་དང། རྣམ་པ་ཤིན་ཏུ་གསལ་བར་འཇུག་པ་སོགས་ཀྱི་རང་གི་གྲུབ་པའི་མཐའ་ཇི་སྙེད་
སྨྲས་པ་ཕལ་ཆེ་པ་དང་འགལ་བར་འགྱུར་ཏེ། ཀུན་གཞིའི་རྣམ་ཤེས་ཀྱི་དམིགས་པ་ནི་རིས་སུ་མ་ཆད་པར། རང་ཉིད་ཚེ་དེ་ལ་སེམས་ཅན་གཞན་དང་ཐུན་མོང་དུ་སྤྱོད་པའི་སྣོད་ཀྱི་འཇིག་རྟེན་མཐའ་དག་དང། དེའི་སེམས་ཅན་གྱི་འཇིག་རྟེན་མཐའ་དག་ལ་དམིགས་ནས་
རྣམ་པ་ཤིན་ཏུ་མི་གསལ་པ་ཐ་ན་ཡིད་ཤེས་རྟོག་བཅས་ལས་ཀྱང་མི་གསལ་བར་འདོད་དགོས་པའི་ཕྱིར་རོ། །གཞན་ཡང། དེ་མངོན་སུམ་ཡིན་ན། མངོན་སུམ་དབྱེ་གཞིར་བྱས་པའི་དབྱེ་བ་ལ། དབང་པོ་དང། ཡིད་དང། རང་རིག་དང། རྣལ་འབྱོར་མངོན་སུམ་བཞི་
པོ་ཐམས་ཅད་དང་རིགས་མི་གཅིག་པའི་མངོན་སུམ་ཡོད་པར་འདོད་དགོས་པར་འགྱུར་རོ། །གཞན་ཡང། ཀུན་གཞི་ཁས་ལེན་ན། དེའི་དམིགས་པ་ཅན་གྱི་ཉོན་ཡིད་ཁས་ལེན་དགོས་ལ། དེ་ལྟ་ན། བདག་ལྟ། བདག་ཆགས། བདག་ཏུ་རྨོངས་པ། བདག་རྒྱལ་བཞི་
ཉོན་ཡིད་ཀྱི་ཐུན་མོང་མ་ཡིན་པའི་ངེས་པའི་འཁོར་དུ་འདོད་དགོས་ལ། དེ་ལྟ་ན། བདག་ལྟ་བདག་ཆགས་གཉིས་དུས་མཚུངས་པར་ཁས་ལེན་དགོས་ནའང། རྣམ་འགྲེལ་དུ་བདག་ལྟ་བདག་ཆགས་ཀྱི་རྒྱུར་བཤད་པའི་ཕྱིར། སྔ་ཕྱི་བར་བཞེད་པ་ཡིན་ནོ། །གཞན་ཡང་
ཉོན་ཡིད་ཁས་ལེན་ན། དེ་ནི་དང་རློམ་སེམས་པའི་རྣམ་པ་ཅན་ཡིན་པའི་ཕྱིར། སྒྲ་དོན་འཛིན་པའི་རྟོག་པར་ཁས་ལེན་དགོས་ལ། དེ་ལྟ་ན། ཉོན་ཡིད་ནི་འདས་ལམ་ལ་མཉམ་པར་བཞག་པ་དང། འགོག་པ་ལ་སྙོམས་པར་ཞུགས་པ་དང། དམན་པའི་དགྲ་བཅོམ་

[081B] ཐེག་ཆེན་ས་བརྒྱད་པ་ཐོབ་པ་ཡིན་ཆད་མ་གཏོགས་པའི་འཁོར་བའི་གནས་སྐབས་ཐམས་ཅད་དུ་རྒྱུན་མི་འཆད་དུ་འབྱུང་བར། ཉོན་ཡིད་ཁས་ལེན་པ་ཐམས་ཅད་ཀྱིས་འདོད་པས། རྟོག་གཉིས་ཅིག་ཅར་འབྱུང་བར་ཁས་ལེན་དགོས་ནའང། དེ་ལྟར་ན། རྟོག་
གཉིས་ཅིག་ཅང་མཐོང་བ་མེད་དེ་ཅེས་པའི་གྲུབ་པའི་མཐའ་དང་འགལ་བར་འགྱུར་རོ། །གཞན་ཡང་ཉོན་ཡིད་ཁས་ལེན་པ་དག་གིས་བདག་ལྟ་དང་བདག་ཏུ་རྨོངས་པ་གཉིས་སོ་སོར་འདོད་དགོས་ལ། འདིར་ནི་དེ་ལྟར་མི་བཞེད་དེ། བདག་ལྟ་དང་བདག་ཏུ་རྨོངས་པ་དོན་གཅིག་
ཏུ་བཞེད་པའི་ཕྱིར་ཏེ། འཇིག་ལྟ་དང་ཉོན་མོངས་ཅན་གྱི་མ་རིག་པ་དོན་གཅིག་ཏུ་བཞེད་པའི་ཕྱིར་རོ། །དེས་ན། ཉོན་ཡིད་ཁས་མི་ལེན་པར་གྲུབ་ཅིང། དེའི་ཕྱིར་ཀུན་གཞི་ཡང་ཁས་མི་ལེན་ཏེ། ཀུན་གཞི་ཁས་ལེན་ན། ཉོན་ཡིད་གདོན་མི་ཟ་བར་ཁས་ལེན་དགོས་པའི་ཕྱིར་
ཏེ༑ འདི་ལྟར་ཀུན་གཞི་ཁས་ལེན་པ་དག་ཀུན་གཞི་ཉིད་བདག་ལྟའི་དམིགས་པར་འདོད་པ་ཡིན་ལ། ཀུན་གཞི་ལ་དམིགས་ནས་བདག་ཏུ་རློམ་སེམས་པའི་ཡིད་ལ་ཉོན་ཡིད་ཅེས་སྨྲ་བའི་ཕྱིར་རོ། །གཞན་ཡང། ཀུན་གཞི་ཁས་ལེན་པ་དག་ནི། ཁམས་འོག་མ་གཉིས་ཀྱི་སྐྱེས་
བུའི་རྒྱུད་ཀྱི་ཀུན་གཞིའི་རྣམ་ཤེས་ཀྱིས། རང་གཞན་གྱི་མིག་སོགས་དབང་པོ་རྣམས་ལ་དངོས་སུ་དམིགས་པར་འདོད་པ་ཡིན་ལ། དེ་ལྟར་འདིར་ཁས་བླངས་ན། འདོད་གཟུགས་ཀྱི་སོ་སྐྱེ་ཡིན་ན་རང་རྒྱུད་ཀྱི་ཤེས་པས་མིག་སོགས་དབང་པོ་རྣམས་དངོས་སུ་ཡུལ་དུ་བྱས་
པས་ཁྱབ་པར་ཁས་ལེན་དགོས་ནའང། འདིར་ནི་དེ་ལྟར་མི་འདོད་དོ། །མདོར་ན་ཀུན་གཞི་ཁས་བླངས་ན། སྡེ་བདུན་གྱི་གྲུབ་མཐའ་ཤིན་ཏུ་མང་པོར་གཏན་ནས་ཁས་བླང་དུ་མི་རུང་བ་ཡོད་པས། འདིར་ཀུན་གཞི་ཁས་མི་ལེན་ལ། གང་དག་སྡེ་བདུན་གྱི་སྐབས་སུ་ཀུན་གཞི་

[082A]༄༅། །ཁས་ལེན་པར་འདོད་པ་དེ་དག་ནི། རང་ཉིད་མ་རིག་པའི་དམུས་ལོང་དག་གླང་པོ་ཆེ་རྟོག་པར་བྱེད་པ་དང་ཆོས་མཚུངས་པ་ཡིན་ཏེ། བ་གླང་རྫིས་རྟགས་ཀྱི་རྣམ་གཞག་མང་དུ་སྨྲས་ཀྱང་མཁས་པ་དགའ་བར་ག་ལ་འགྱུར། དེའི་ཕྱིར་ཀུན་
གཞི་ཁས་མི་ལེན་ཅིང། འགོག་པ་ལ་སྙོམས་པར་ཞུགས་པའི་ཚེ་སེམས་མེད་པར་མི་འཐད་ལ། ཡིད་ཤེས་ལས་གཞན་ཡང་ཡོད་པར་མི་འཐད་པའི་རིགས་པ་དག་གིས་དེའི་ཚེ་ཡིད་ཤེས་ཡོད་པར་གྲུབ་ཅིང། དེས་ན་སྙོམས་འཇུག་ལས་ལྡང་ཁའི་ཡིད་ཤེས་སྐད་
ཅིག་ཐ་མ། དེ་ལས་ལངས་མ་ཐག་པའི་ཤེས་པ་སྐད་ཅིག་དང་པོའི་ཉེར་ལེན་དང། དེ་མ་ཐག་རྐྱེན་ཡིན་པར་གྲུབ་པས། དེ་མ་ཐག་རྐྱེན་གཞན་བཙལ་མི་དགོས་སོ། །ཁ་ཅིག་སྙོམས་པར་འཇུག་ཁའི་ཤེས་པ་སྐད་ཅིག་ཐ་མ་དེ། སྙོམས་འཇུག་ལས་ལངས་མ་ཁད་
ཀྱི་ཤེས་པ་སྐད་ཅིག་དང་པོའི་དེ་མ་ཐག་རྐྱེན་ཡིན་ལ། ལུས་ཀྱིས་སེམས་ཀྱི་ཉེར་ལེན་བྱད་པ་མི་སྲིད་ཅིང། དེ་མ་ཐག་པའི་དོན། ཤེས་པ་གཞན་གྱིས་བར་མ་ཆོད་པ་ལ་བཞེད་དོ། །འོ་ན། སྙོམས་འཇུག་ལས་ལངས་མ་ཐག་པའི་ཤེས་པ་སྐད་ཅིག་དང་པོ་དེའི་དངོས་ཀྱི་
ཉེར་ལེན་ཡོད་དམ་མེད། མེད་ན་དངོས་པོ་མ་ཡིན་པར་ཐལ་ལོ། །ཡོད་ན་གང་ཡིན། སྙོམས་འཇུག་ལས་ལྡང་ཁའི་ཤེས་པ་ཡིན་ན། འཇུག་ཁའི་ཤེས་པ་ཐ་མ་ཆོས་ཅན། ཁྱོད་དེའི་དེ་མ་ཐག་རྐྱེན་མ་ཡིན་པར་ཐལ། ཁྱོད་དང་དེའི་བར་དུ་ཤེས་པ་གཞན་གྱིས་བར་
ཆོད་པའི་ཕྱིར། འཁོར་གསུམ་མོ། །སྙོམས་འཇུག་ལས་ལྡང་ཁའི་ལུས་ཐ་མ་དེ་ཡིན་ན། དེ་ཆོས་ཅན། ཁྱོད་ལངས་མ་ཐག་གི་ཤེས་པ་དང་པོ་དེའི་དངོས་ཀྱི་ཉེར་ལན་མིན་པར་ཐལ། ཁྱོད་ལུས་ཡིན་པའི་ཕྱིར། འཁོར་གསུམ་མོ། །འཇུག་ཁའི་ཤེས་པ་ཐ་མ་དེ་

[082B] འོ་ན༑ སྙོམས་འཇུག་དེ་སྙོམས་འཇུག་ལ་འཇུག་ཁའི་ཤེས་པའི་འབྲས་བུ་ཡིན་ནམ། མ་ཡིན། མ་ཡིན་ན། གཞན་ཡང་དེའི་རྒྱུ་ཡིན་པར་མི་འཐད་པས། སྙོམས་འཇུག་རྒྱུ་མང་དུ་འགྱུར་རོ། །འབྲས་བུ་ཡིན་ན། འཇུག་ཁའི་ཤེས་པ་ཐ་མ་ཆོས་ཅན་
ཁྱོད་སྙོམས་འཇུག་ལས་ལངས་མ་ཐག་པའི་ཤེས་པ་དང་པོའི་དངོས་ཀྱི་ཉེར་ལེན་མིན་པར་ཐལ། ཁྱོད་དང་དེའི་བར་དུ་ཁྱོད་ཀྱི་འབྲས་བུ་གཞན་གྱིས་བར་ཆོད་པའི་ཕྱིར། འཁོར་གསུམ་མོ། །དེས་ན་གསུམ་པོ་དེ་ལས་གཞན་པའི་དངོས་ཀྱི་ཉེར་ལེན་ཡོད་ན། དེ་ཉིད་དེ་
མ་ཐག་རྐྱེན་དུ་ཁས་བླངས་པས་ཆོག་པས། འཇུག་ཁའི་ཤེས་པ་དེ་མ་ཐག་རྐྱེན་དུ་འདོད་མི་དགོས་ལ། གསུམ་པོ་དེ་ལས་གཞན་པའི་དངོས་ཀྱི་ཉེར་ལེན་མེད་ན། དེའི་དངོས་ཀྱི་ཉེར་ལེན་མི་སྲིད་པར་འདོད་དགོས་པས། ཚུལ་འདི་ཡང་ཧ་ཅང་འགྲིག་པར་མ་མཐོང་ངོ། །ཁ་
ཅིག་སྙོམས་འཇུག་ལས་ལྡང་ཁའི་ལུས་སྐད་ཅིག་ཐ་མ་དེ་ལངས་མ་ཐག་གི་སེམས་སྐད་ཅིག་དང་པའི་ཉེར་ལེན་དང་མཚུངས་པ་དེ་མ་ཐག་རྐྱེན་དུ་འདོད་ཅིང། གཟུགས་མེད་ལས་འཆི་འཕོ་ཁའི་སེམས་ཐ་མ། ཁམས་འོག་མར་སྐྱེ་བའི་བར་སྲིད་ཀྱི་ལུས་སྐད་ཅིག་དང་
པོའི་ཉེར་ལེན་དུ་འདོད་པ་ནི། སེམས་ཀྱིས་ལུས་ཀྱི་ཉེར་ལེན་བྱེད་པ་དང། ལུས་ཀྱིས་སེམས་ཀྱི་ཉེར་ལེན་བྱེད་པར་འདོད་པ། གཞན་སྡེ་དག་གི་འདོད་པ་ཡིན་གྱི། སངས་རྒྱས་པའི་གྲུབ་པའི་མཐའ་སྨྲ་བ་ལ་འདི་ལྟར་འདོད་པ་སྔོན་འཕགས་པའི་ཡུལ་དུ་མ་བྱུང་ངོ། །ཚུལ་
འདི་ནི། ལུས་ཀྱིས་སེམས་ཀྱི་ཉེར་ལེན་བྱེད་ན། དབང་པོ་དང་བཅས་པའི་ལུས་ཀྱིས་སམ། དབང་པོ་མེད་པའི་ལུས་ཀྱིས་ཉེར་ལེན་བྱེད་ཅེས་བྱ་བ་ལ་སོགས་པ་བརྟགས་ནས་འགོག་པ་དང། ཡིད་ཤེས་དུ་མ་རྒྱུད་གཅིག་ལ་ཅིག་ཅར་སྐྱེ་པར་ཐལ་བ་ལ་སོགས་པ། གཞུང་

[083A]༄༅། །ལས་བཤད་པ་མི་རིགས་པ་མཐའ་དག་གིས་དགག་པར་བྱ་བ་ཡིན་ལ། སྙོམས་འཇུག་ལས་ལངས་མ་ཐག་གི་ལུས་དང་སེམས་གཉིས་རྫས་རིགས་མཐུན་དུ་ཐལ། ཉེར་ལེན་གཅིག་ལས་སྐྱེས་པའི་ཕྱིར། ཅེས་པའི་སྐྱོན་
ཡང་འབྱུང་ཞིང། ལུས་ཀྱིས་སེམས་ཀྱི་ཉེར་ལེན་བྱེད་པ་ཡོད་ན། སྐྱེ་བ་སྔ་མ་སྒྲུབ་མི་ནུས་པ་ལ་སོགས་པའི་སྐྱོན་མཐའ་ཡས་པ་ཤིན་ཏུ་ཆེན་པོ་དང་མང་པོ་དག་ཡོད་མོད་ཀྱི། འོན་ཀྱང་གནས་མིན་པ་ལའང་ལོག་པར་རྟོག་པ་འཆར་བར་བྱེད་པ་འདི་དག་ནི་
མཁས་པའི་རིགས་པ་བསྟན་པའི་ཡུལ་རེ་ཤིག་མ་ཡིན་ནོ། །གཞན་ཡང། གཟུགས་མེད་ནས་ཤི་འཕོས་ནས་འདོད་ཁམས་སུ་སྐྱེ་བའི་བར་སྲིད་ཀྱི་ལུས་སྐད་ཅིག་དང་པོ་རྣམས་ཀྱི་ཉེར་ལེན། གཟུགས་མེད་ནས་འཆི་འཕོ་བའི་སེམས་སྐད་ཅིག་ཐ་མ་ཡིན་ན་
བར་སྲིད་དེ་གྲུབ་མ་ཐག་གི་མིག་སོགས་དབང་པོ་ལྔ་ཀ་ཡང་རྫས་རིགས་མཐུན་དུ་ཐལ། ཉེར་ལེན་གཅིག་ལས་སྐྱེས་པའི་ཕྱིར། གཞན་ཡང། མིག་སོགས་སྐད་ཅིག་དང་པོ་ཉེར་ལེན་ཡིད་ཤེས་ལས་སྐྱེ་བ་བཞིན་དུ། ཕྱིས་ཀྱང་ཉེར་ལེན་ཡིད་ཤེས་ལས་སྐྱེ་བར་
མཚུངས་པས། ལུས་ཡིན་ན་ཉེར་ལེན་ཡིད་ཤེས་ལས་སྐྱེ་བས་ཁྱབ་པར་ཐལ་ཆེས་པར་ཡང་འགྱུར་ལ། དམ་བཅའ་གཉིས་ཀ་ཡང། གང་གི་རྣམ་པར་ཤེས་པ་ནི། །མི་ཤེས་པ་ཡི་ཉེར་ལེན་རྒྱུ། །ཞེས་པ་དང། རྣམ་ཤེས་མིན་པ་རྣམ་ཤེས་ཀྱི། ཉེར་ལེན་
མིན་པའི་ཕྱིར་ཡང་གྲུབ། །ཅེས་སོགས་ཀྱི་གཞུང་རྣམས་ལས་ཕྱི་རོལ་ཏུ་གྱུར་པ་ཡིན་ནོ། །ཁ་ཅིག་ལེའུ་གཉིས་པ་མདོ་སྡེ་པ་རང་རྐང་གི་གཞུང་ཡིན་ན་འགལ་བའི་ཉེས་པ་ཡོད་ཀྱང། ཐེག་པ་ཐུན་མོང་གི་གཞུང་ཡིན་པས་སྐྱོན་མེད་ཅེས་ཟེར་ཏོ། ལྷ་དགའ་

[083B] མདོ་སེམས་གཉིས་ཀས་ཀྱང་གཞུང་དེའི་དོན་ཐུན་མོང་དུ་ཁས་ལེན་པ་ལ་བྱེད་ན། མདོ་སྡེ་པས་གཞུང་དེའི་དོན་དང་འགལ་བར་སྨྲས་ཀྱང་སྐྱོན་མེད་དེ། གཞུང་དེའི་དོན་མདོ་སེམས་གཉིས་
ཀས་ཐུན་མོང་དུ་ཁས་ལེན་པའི་ཕྱིར། ཅེས་པར་འགྱུར་བས་སྨྲས་པ་ཙམ་ནས་རང་གི་བློ་གྲོས་ཀྱི་ནུས་པ་གསལ་བར་བྱས་པ་ཡིན་ནོ། །མདོ་སེམས་གང་རུང་གཅིག་གི་ཐུན་མོང་མ་ཡིན་པའི་གཞུང་ཡིན་ཀྱང། ཐེག་པ་ཐུན་མོང་པའི་གཞུང་དུ་འདོད་ན། ཐེག་པ་ཐུན་མོང་མ་
ཡིན་པའི་གཞུང་མི་སྲིད་པར་འགྱུར་རོ། །ལེའུ་གཉིས་པ་ཐེག་པ་ཐུན་མོང་བའི་གཞུང་ཡིན་ཅེས་པ། མདོ་སེམས་ཀྱི་དབང་དུ་བྱེད་དགོས་ཏེ། ལེའུ་གཉིས་པ་བྱེ་བྲག་སྨྲ་བ་དང། དབུ་མ་པ་སོགས་ཀྱི་ཐུན་མོང་གི་གཞུང་དུ་རང་ཉིད་ཀྱང་མི་འདོད་ཅིང། སྐབས་སུ་ཡང་མ་བབ་པའི་
ཕྱིར་རོ། །གཞན་ཡང་འདི་དག་ལ་བརྗོད་པར་བྱ་བ་ཤིན་ཏུ་མང་ཡང་མངས་པར་འགྱུར་བས་མ་བྲིས་སོ། །འོ་ན། ཁྱེད་རང་གཟུགས་མེད་ཁམས་ནས་ཤི་འཕོས་ནས་འདོད་ཁམས་སུ་སྐྱེ་བའི་བར་སྲིད་ཀྱི་ལུས་སྐད་ཅིག་དང་པོའི་ཉེར་ལེན་ཇི་ལྟར་སྨྲ་ཞེ་ན། ཁོ་བོ་ནི་གཟུགས་
མེད་ཁམས་ནས་འཆི་འཕོ་ཁའི་ཡིད་ཤེས་ཀྱི་སྟེང་ན་ཡོད་པ། འདོད་ཁམས་སུ་སྐྱེ་བ་འཕེན་བྱེད་ཀྱི་སྔོན་གྱི་ལས་ཀྱིས་བཞག་པའི་བག་ཆགས་ཉིད་དེའི་ཉེར་ལེན་ཡིན་པར་འདོད་ལ། འདི་ནི་ཤིང་རྟ་ཆེན་པོ་དག་གི་གཞུང་ལུགས་ཕལ་ཆེ་བ་དང་མཐུན་ཅིང། རྣམ་འགྲེལ་
ལས། བློ་ཉིད་ལ་ནི་བརྟེན་པ་འགའ། །དབང་པོ་རྣམས་ཀྱི་རྒྱུ་ཡིན་པས། །དེ་ཕྱིར་བློ་ལས་དབང་པོ་ཡིན། །ཅེས་བཤད་པའི་དོན་ཀྱང་འདི་ལྟར་ཡིན་ལ། རྒྱན་ལས། གཟུགས་མེད་པའི་ཁམས་ལས་ཤི་འཕོས་པ་རྣམས་ཀྱི་ལུས་སྐྱེད་པ་ལའང། དེ་ཉིད་འདུ་བྱེད་པ་པོ་

[084A]༄༅། །རྣམས་ཀྱི་རྒྱུ་ཡིན་ནོ། །ཞེས་པའི་དོན་ཀྱང་འདི་ཉིད་ཡིན་ཏེ། དེ་ལ་འདུ་བྱེད་ནི་ལས་ཀྱི་མིང་གི་རྣམ་གྲངས་སོ། །ཉི་མ་སྦས་བས་ཀྱང། གཟུགས་མེད་པའི་ཁམས་ནས་ཤི་འཕོས་པའི་ལུས་ཅན་རྣམས་ཀྱི་ལུས་སྐྱེ་བ་ཡང། དེ་ཉིད་ཀྱི་ལུས་
སྐྱེ་མཆེད་ལྔས་འདུས་བྱས་པའི་བག་ཆགས་རྒྱུར་འགྱུར་རོ། །ཞེས་བཤད་དོ། །འོ་ན། བག་ཆགས་ཉེར་ལེན་ཡིན་ན་ཤེས་པ་ཉེར་ལེན་མ་ཡིན་པར་འདོད་པ་དང་འགལ་ཏེ། བག་ཆགས་རྣམས་ནི་ཤེས་པ་ཡིན་པའི་ཕྱིར་ཅེ་ན། བག་ཆགས་རྣམས་ཤེས་པར་
འདོད་པ་འདི་ནི་གཞུང་ལུགས་ཆེན་པོ་དག་ལ་འདྲེས་པར་མ་བྱས་པའི་བབ་ཅོལ་ཏེ། འདི་ལྟར་བག་ཆགས་རྣམས་ཤེས་པ་ཡིན་ན་རང་ཉིད་གང་ལ་ལྡན་པའི་ཤེས་པ་དེ་ཡིན་ནམ། དེ་ལས་གཞན་ཡིན། དང་པོ་ལྟར་ན། ཡིད་ཤེས་དགེ་བའི་སྟེང་ན་ཡོད་པའི་བག་ཆཌ་
ཐམས་ཅད་དགེ་བར་ཐལ་ལོ། །དེ་འདོད་ན། ཡིད་ཤེས་དགེ་བའི་སྟེང་ན་ཡོད་པའི་སྒྲིབ་པའི་བག་ཆགས་ཐམས་ཅད་དགེ་བར་ཐལ་ལོ། །གཞན་ཡང། ཡིད་ཤེས་ཀྱི་སྟེང་ན་ཡོད་པའི་འདོད་ཆགས་ཀྱི་བག་ཆགས་དང། ཞེ་སྡང་གི་བག་ཆགས་སོགས་ཀྱང་ཡིད་ཤེས་
སུ་ཐལ་ལོ། །འདོད་ན། གང་ཟག་གཅིག་གི་རྒྱུད་ལ་གཙོ་བོ་ཡིད་ཤེས་རྫས་ཐ་དད་པ་དུ་མ་ཅིག་ཅར་ཡོད་པར་ཐལ་ལོ། །བག་ཆགས་དེ་དག་རྫས་ཐ་དད་མ་ཡིན་ནོ་ཞེ་ན། འོ་ན། བག་ཆགས་དེ་དག་ཉེར་ལེན་རྫས་ཐ་དད་པ་ལས་སོ་སོར་སྐྱེས་པ་མ་ཡིན་པར་ཐལ་
ལོ། །འདོད་ན། འདོད་ཆགས་དང་ཞེ་སྡང་རྫས་ཐ་དད་མ་ཡིན་པར་ཐལ་ལོ། །རང་གང་ལ་ལྡན་པའི་ཤེས་པ་དེ་མ་ཡིན་པའི་ཤེས་པར་ཡང་མི་འཐད་དེ། འདི་ལྟར་ན་བག་ཆགས་རྣམས་རྟོག་པ་ཡིན་ནམ། རྟོག་མེད་ཤེས་པ་ཡིན། ཤེས་པ་དབྱེ་གཞིར་བྱས་ནས་ཕྱེ་བའི་

[084B] དེ་གཉིས་གང་ཡང་མིན་པ་མི་སྲིད་དོ་རྟོག་པ་ཡིན་ན། གང་ཟག་གཅིག་གི་རྒྱུད་ལ་རྟོག་པ་རྫས་ཐ་དད་དུ་མ་དུས་ཅིག་ཅར་ཡོད་པ་སྲིད་པར་ཐལ་ཏེ། བག་ཆགས་དུ་མ་ཅིག་ཅར་ཡོད་པ་སྲིད་པའི་ཕྱིར་རོ། །རྟོག་མེད་ཀྱི་ཤེས་པ་ཡིན་ན། རྟོག་མེད་དབང་ཤེས་སུ་
མི་འཐད་པས། ཡིད་ཤེས་སུ་འདོད་དགོས་ལ། དེ་ལྟ་ན། ཡིད་ཤེས་རྫས་ཐ་དད་དུ་མ་རྒྱུད་གཅིག་ལ་ཅིག་ཅར་འབྱུང་བར་ཐལ་བའི་སྐྱོན་སོན་གནས་སོ། །ཅི་སྟེ་མིག་ཤེས་ཀྱི་བག་ཆགས་མིག་ཤེས་མིན་ལ། ཉན་ཤེས་ཀྱི་བག་ཆགས་ཉན་ཤེས་ཡིན་ཅིང། ཚུལ་འདིས་བག་
ཆགས་ཤེས་པར་འགྱུར་ཚུལ་མཐའ་དག་ཤེས་པར་བྱའོ་ཞེ་ན། དེ་ལྟ་ན་གཟུགས་མེད་ཁམས་པའི་སྐྱེས་བུའི་རྒྱུད་ལ་ཡང་སྒོ་ལྔའི་རྣམ་ཤེས་ཡོད་པར་ཐལ། དེ་དག་གི་བག་ཆགས་ཡོད་པའི་ཕྱིར་རོ། །དེས་ན་བག་ཆགས་ཤེས་པར་འདོད་པ་ནི་མང་དུ་ཐོས་པ་དང་མི་ལྡན་ཞིང་
རིགས་པའི་ཚུལ་མི་ཤེས་པ་དག་གི་མུན་སྤྲུལ་ཡིན་ནོ། །གལ་ཏེ་བག་ཆགས་ཉེར་ལེན་ཡིན་ན། བག་ཆགས་འཇོག་བྱེད་ཀྱི་ལས་ཀྱང་ཉེར་ལེན་དུ་འདོད་དགོས་ལ། ལས་རྣམས་ནི་ཤེས་པ་ཡིན་པའི་ཕྱིར། ཤེས་པས་ལུས་ཀྱི་ཉེར་ལེན་བྱེད་པ་ཡོད་པར་གྲུབ་བོ་ཞེ་ན། ལས་
ཀྱིས་བཞག་པའི་བག་ཆགས་ཉེར་ལེན་ཡིན་ཀྱང། ལས་རྣམས་ནི་རང་གི་རྣམ་སྨིན་གྱི་འབྲས་བུའི་བདག་རྐྱེན་ཡིན་གྱི་ཉེར་ལེན་མ་ཡིན་པས་སྐྱོན་མེད་ལ། ལས་རྣམས་རང་གི་རྣམ་སྨིན་གྱི་འབྲས་བུའི་བདག་རྐྱེན་ཡིན་པ་ལ་དགོངས་ནས། གཟུགས་སོགས་བཞིན་
སྐྱོན་མེད་ཅེ་ན། ཞེས་པའི་ལན་དུ། ལས་རྣམས་བདག་པོ་མ་ཡིན་ན། དེར་ཡང་བརྩོད་པ་མཚུངས་ཕྱིར་རོ། །ཞེས་སྐྱེས་བུའི་གཟུགས་སོགས་ཀྱི་བདག་རྐྱེན་དུ་བཤད་པ་ཡིན་ནོ། །མདོ་སྡེ་པའི་ལུགས་ཀྱི་རྐྱེན་གསུམ་འཕྲོས་དང་བཅས་པ་བཤད་ཟིན་ཏོ།། །།དེ་ནི་

[085A]༄༅། །རྣམ་རིག་པའི་ལུགས་ཀྱི་རྐྱེན་གསུམ་གྱི་རྣམ་པར་གཞག་པ་བཤད་པར་བྱ་སྟེ། དེ་ལ་རྣམ་རིག་པའི་ལུགས་ཀྱི་དབང་ཤེས་ཀྱི་དམིགས་རྐྱེན། བདག་རྐྱེན། དེ་ལ་ཐག་རྐྱེན་ངོས་གཟུང་བ་དང་གསུམ། དང་པོ་ལ། དངོས་དང། ཞར་བྱུང་
ལྷན་ཅིག་དམིགས་ངེས་ཀྱི་རྟགས་བཤད་པ་གཉིས། དང་པོ་ནི། སྔོན་འཛིན་མིག་ཤེས་ལྟ་བུ་ལ་མཚོན་ན་སྔོན་འཛིན་མིག་ཤེས་ལ་ཤར་བའི་སྔོན་པོའི་རྣམ་པ་དང། སྔོན་པོར་སྣང་བ་དང། སྔོན་པོ་དང་སྔོན་འཛིན་མིག་ཤེས་རང་ཉིད་ཀྱི་དེ་མ་ཐག་རྐྱེན་ཤེས་པ་སྔ་མ་དང་
ཤེས་པ་སྔ་མ་དེའི་སྟེང་གི་སྔོན་འཛིན་མིག་ཤེས་ཡུལ་གྱི་རྣམ་ལྡན་དུ་སྐྱེད་པའི་ནུས་པ་རྣམས། གང་སྔོན་འཛིན་མིག་ཤེས་ཀྱི་དམིགས་རྐྱེན་དུ་འདོད་པར་བྱ་ཞེ་ན། སྔོན་པོ་དང་སྔོན་པོར་སྣང་བ་དང། སྔོན་འཛིན་མིག་ཤེས་ལ་ཤར་བའི་སྔོན་པོའི་རྣམ་པ་རྣམས་ནི་སྔོན་འཛིན་
མིག་ཤེས་ཀྱི་དམིགས་རྐྱེན་དུ་མི་རིགས་ཏེ། དེའི་དམིགས་རྐྱེན་ཡིན་ན་དེའི་རྒྱུ་ཡིན་དགོས་ཤིང། སྔོན་པོ་སོགས་གསུམ་ནི་སྔོན་འཛིན་མིག་ཤེས་རང་ཉིད་ཀྱི་བདག་ཉིད་ཡིན་པས། སྔོན་འཛིན་མིག་ཤེས་ཀྱི་རྒྱུར་མི་འཐད་པའི་ཕྱིར་རོ། །གལ་ཏ་དེའི་བདག་ཉིད་ཡིན་ཀྱང་
དེའི་རྒྱུར་མི་འགལ་ན། བདག་སྐྱེ་སྲིད་པར་ཐལ་ལོ། །གལ་ཏེ་རང་ལས་རང་སྐྱེ་ན་བདག་སྐྱེར་འགྱུར་ཡང། རང་གི་བདག་ཉིད་དུ་གྱུར་པའི་ཆོས་ལས་སྐྱེ་བས་བདག་སྐྱེར་མི་འགྱུར་རོ་ཞེ་ན། དེ་ལྟ་ན། གྲངས་ཅན་པས། བུམ་པ་རང་གི་བདག་ཉིད་དུ་གྱུར་བའི་འཇིམ་པ་
ལས་སྐྱེ་བར་ཁས་བླངས་པ་ཡང། བདག་སྐྱེ་ཁས་བླངས་པར་མི་འགྱུར་བས། འཕགས་པ་ཀླུ་སྒྲུབ་ཡབ་སྲས་སོགས་ཤིང་རྟ་ཆེན་པོ་མཐའ་དག་གིས། བུམ་པ་རང་གི་བདག་ཉིད་དུ་གྱུར་བའི་འཇིམ་པ་ལས་སྐྱེ་ན། བདག་སྐྱེར་འགྱུར་བའི་སྐྱོན་བརྗོད་མཛད་པ་མཐའ་

[085B] བུམ་པ་ལས་བུམ་པ་སྐྱེ་བར་གྲུབ་པའི་མཐའ་ལས་ཁས་ལེན་པ་སུ་ཡང་མེད་པས། བུམ་པ་བདག་ལས་སྐྱེ་བར་གྲུབ་པའི་མཐའ་ལས་ཁས་ལེན་པའི་རྒོལ་བ་སུ་ཡང་མེད་པར་འགྱུར་བའི་ཕྱིར་རོ། །ཚུལ་འདིས་ནི་བདག་སྐྱེའི་དོན་ཁོང་དུ་མ་ཆུད་པར་
ཟད་དེ། །གཞན་ཡང། སྔོན་པོ་སོགས་གསུམ་ནི། སྔོན་འཛིན་མིག་ཤེས་ཀྱི་དམིགས་རྐྱེན་མ་ཡིན་པར་ཐལ། དེ་གསུམ་སྔོན་འཛིན་མིག་ཤེས་དང་རྫས་གཅིག་དུས་མཉམ་ཡིན་པའི་ཕྱིར་རོ། །ཁྱབ་པ་མེད་ན། རྒྱུ་འབྲས་རྫས་གཅིག་དང་དུས་མཉམ་སྲིད་པར་ཐལ་ལོ། །
གཞན་ཡང། སྔོན་འཛིན་མིག་ཤེས་ཀྱི་དམིགས་རྐྱེན་ཡིན་ན། སྔོན་པོ་སོགས་གསུམ་པོ་གང་ཡང་མ་ཡིན་པར་ཐལ། དེ་གསུམ་གང་རུང་ཡིན་ན། སྔོན་འཛིན་མིག་ཤེས་དང་དུས་མཉམ་ཡིན་དགོས་པ་གང་ཞིག་སྔོན་འཛིན་མིག་ཤེས་ཀྱི་དམིགས་རྐྱེན་ཡིན་ན་དེ་དང་དུས་
མཉམ་ཡིན་མི་དགོས་པའི་ཕྱིར། ཟུར་ཕྱི་མ་མ་གྲུབ་ན། འོ་ན། དེའི་དེ་མ་ཐག་རྐྱེན་ཡིན་ན་ཡང་དེ་དང་དུས་མཉམ་ཡིན་དགོས་པར་ཐལ། དེའི་དམིགས་རྐྱེན་ཡིན་ན་དེ་དང་དུས་མཉམ་ཡིན་དགོས་པ་གང་ཞིག་དེའི་དམིགས་རྐྱེན་ཡིན་ན་ཡང་དེའི་དངོས་རྒྱུ་ཡིན་དགོས། དེའི་དེ་
མ་ཐག་རྐྱེན་ཡིན་ན་ཡང་དེའི་དངོས་རྒྱུ་ཡིན་དགོས་པའི་ཕྱིར་རོ། །དེས་ན་སྔོན་པོ་སོགས་སྔོན་འཛིན་མིག་ཤེས་ཀྱི་དམིགས་རྐྱེན་དུ་ཁས་བླངས་ན། དེ་དག་སྔོན་འཛིན་མིག་ཤེས་དང་དུས་མི་མཉམ་ཞིང་རྫས་ཐ་དད་པའམ། ཡང་ན་དེའི་དེ་མ་ཐག་རྐྱེན་ཡང་དེ་དང་དུས་མཉམ་ཞིང་
རྫས་གཅིག་པར་ཁས་ལེན་དགོས་པས། རྣམ་པར་གཞག་པ་ཐམས་ཅད་འགྲིག་དཀའ་བར་འགྱུར་རོ། །ཁ་ཅིག་ན་རེ། སྔོན་པོ་སྔོན་འཛིན་མིག་ཤེས་ཀྱི་དམིགས་རྐྱེན་ཡིན་ལ། འོན་ཀྱང་རྒྱུ་འབྲས་རྫས་གཅིག་ཡིན་པ་སྲིད་པའི་སྐྱོན་མེད་དེ། དེ་གཉིས་རིགས་པས་དཔྱད་པའི་

[086A]༄༅། །ཆ་ རིགས་པས་མ་དཔྱད་པའི་ཚེ་རྒྱུ་འབྲས་ཡིན་ཀྱང་རྫས་གཅིག་མ་ཡིན་པའི་ཕྱིར། རིགས་པ་ཡང་རྫས་སུ་གྲུབ་མ་གྲུབ་དཔྱད་པའི་རིགས་པ་ཡིན་གྱི། དོན་དམ་དཔྱོད་པའི་རིགས་པ་མ་
ཡིན་ནོ་ཞེས་ཟེར་ཏོ། །འོ་ན། དེ་གཉིས་རྒྱུ་འབྲས་ཡིན་པའི་ཆེ་རྫས་སུ་གྲུབ་མ་གྲུབ་དཔྱད་དུ་རུང་ངམ་མི་རུང། མི་རུང་ན། རྫས་སུ་གྲུབ་མ་གྲུབ་གང་ཡང་མ་ཡིན་པའི་རྒྱུ་འབྲས་སྲིད་པར་འགྱུར་རོ། །རུང་ན། དེའི་ཚེ་རྫས་སུ་གྲུབ་བམ་མ་གྲུབ། མ་གྲུབ་ན། རྒྱུ་འབྲས་
རྫས་མ་གྲུབ་སྲིད་པར་འགྱུར་རོ། །གྲུབ་ན། དེའི་ཚེ་དེ་གཉིས་རྫས་གཅིག་ཐ་དད་གང་རུང་ཡིན་དགོས་པར་ཐལ། དེའི་ཚེ་དེ་གཉིས་རྫས་སུ་གྲུབ་པའི་ཕྱིར། འདོད་ན། དེའི་ཚེ་དེ་གཉིས་རྫས་ཐ་དད་ཡིན་དགོས་པར་ཐལ། དེའི་ཚེ་དེ་གཉིས་རྫས་གཅིག་ཐ་དད་གང་རུང་
ཡིན་དགོས་པ་གང་ཞིག་དེའི་ཚེ་དེ་གཉིས་རྫས་གཅིག་ཡིན་མི་དགོས་པའི་ཕྱིར། རྟགས་ཟུར་སྔ་ཕྱི་གཉིས་ཀ་དངོས་སུ་ཁས་ལེན། འདོད་ན། དེ་གཉིས་རྫས་ཐ་དད་ཡིན་པར་ཐལ། ད་གཉིས་རྒྱུ་འབྲས་ཡིན་པའི་ཕྱིར། འཁོར་གསུམ་མོ། །རྫས་སུ་གྲུབ་མ་གྲུབ་དཔྱོད་
པའི་རིགས་པ་དོན་དམ་དཔྱོད་པའི་རིགས་པ་མ་ཡིན་པར་འདོད་པ་དང། ཁྱོད་རང་གིས་རྫས་གྲུབ་དང་དོན་དམ་གཅིག་ཏུ་ཁས་བླངས་པ་ནང་འགལ་བ་ཡིན་ནོ། །གཞན་ཡང། རིགས་པས་དཔྱད་པའི་ཚེ་རྒྱུ་འབྲས་མ་ཡིན་ན། དེའི་ཚེ་དེའི་དམིགས་རྐྱེན་མ་ཡིན་པར་འགྱུར་
ལ༑ དེའི་ཚེ་དམིགས་རྐྱེན་གཞན་ཡང་མེད་པར་འདོད་དགོས་པས། རྐྱེན་གསུམ་ལས་མ་སྐྱེས་པའི་དབང་པོའི་མངོན་སུམ་ཡོད་པར་ཐལ། རིགས་པས་དཔྱད་པ་ན་དབང་པོའི་མངོན་སུམ་ཡོད་ཀྱང། རྐྱེན་གསུམ་ལས་མ་སྐྱེས་པའི་ཕྱིར། འདོད་ན། དེ་ལྟ་བུ་མི་སྲིད་བར་

[086B] །རང་གི་དེ་མ་ཐག་རྐྱེན་དུ་གྱུར་པའི་ཤེས་པ་སྔ་མ་ཉིད་དམིགས་རྐྱེན་དུ་འདོད་པའང་མི་འཐད་དེ། དེ་ལྟ་ན་བདག་རྐྱེན་ཀྱང་ཤེས་པ་སྔ་མ་ཉིད་ལ་འདོད་དགོས་པར་མཚུངས་པས། དབང་པོའི་མངོན་སུམ་ལ་རང་གི་
དེ་མ་ཐག་རྐྱེན་དུ་གྱུར་པའི་ཤེས་པ་སྔ་མ་ལས་ཐ་དད་པའི་དངོས་རྒྱུ་མི་སྲིད་པར་འགྱུར་ལ། དེ་ལྟ་ན། དངོས་རྒྱུ་གཅིག་ཁོ་ནས་བསྐྱེད་པའི་འབྲས་བུ་མི་སྲིད་པར་བཤད་པའི་རིགས་པ་རྣམས་ཀྱིས་གནོད་པར་འགྱུར་ཞིང། ཉེར་ལེན་གྱིས་འབྲས་བུ་སྐྱེད་པ་ལྷན་ཅིག་བྱེད་རྐྱེན་ལ་
ལྟོས་དགོས་པས་མ་ཁྱབ་པར་འགྱུར་རོ། །ཁ་ཅིག་དབང་ཤེས་སྔ་མའི་སྟེང་གི་དབང་ཤེས་ཕྱི་མ་ཡུལ་གྱི་རྣམ་ལྡན་དུ་སྐྱེད་པའི་ནུས་པ་ཉིད། དབང་ཤེས་ཕྱི་མའི་དམིགས་རྐྱེན་ཡིན་ལ། དབང་ཤེས་སྔ་མའི་སྟེང་གི་དབང་ཤེས་ཕྱི་མ་ཡུལ་སོ་སོར་ངེས་པར་སྐྱེད་པའི་ནུས་པ་བདག་
རྐྱེན་ཡིན་ཅིང། ཤེས་པ་ཕྱི་མ་མྱོང་བའི་ངོ་བོར་སྐྱེད་པའི་ནུས་པ་དེ་མ་ཐག་རྐྱེན་ཡིན་ལ། ནུས་པ་ཡང་ནུས་པ་ཅན་ལས་གཞན་མ་ཡིན་པའི་ཕྱིར། དབང་ཤེས་ཕྱི་མའི་རྐྱེན་གསུམ་ངོ་བོ་གཅིག་ལ་ལྡོག་པ་ཐ་དད་དོ་ཞེས་གསུང་ངོ། །རྐྱེན་གསུམ་ངོ་བོ་གཅིག་པའི་སྒྲུབ་བྱེད་དེ་
ནི་མ་ངེས་ཏེ། སྒྲུབ་བྱེད་དེའི་དོན་ནི། རྐྱེན་གསུམ་ངོ་བོ་གཅིག་ཏུ་ཐལ། རྐྱེན་གསུམ་ཤེས་པ་གཅིག་གི་ནུས་པ་ཡིན་པ་གང་ཞིག་ནུས་པ་ནུས་པ་ཅན་ལས་གཞན་མིན་པའི་ཕྱིར། ཅེས་པ་ཡིན་ལ། དེ་ལྟ་ན། མིག་ཤེས་གཅིག་གིས་སྔོ་སེར་དཀར་དམར་སྣ་ཚོགས་མཐོང་བ་
ན༑ དེ་ལྟ་བུའི་སྔོ་སེར་དཀར་དམར་རྣམས་ཆོས་ཅན། ངོ་བོ་གཅིག་ཡིན་པར་ཐལ། དབང་ཤེས་གཅིག་གི་དངོས་ཡུལ་ཡིན་པ་གང་ཞིག་དབང་ཤེས་ཀྱི་དངོས་ཡུལ་དབང་ཤེས་ལས་གཞན་མ་ཡིན་པའི་ཕྱིར། རྟགས་ཁྱབ་ཁས་བླངས། འདོད་ན། སྔོ་སེར་ཐ་དད་དག་

[087A]༄༅། །ལ་ནི། །ཞེས་སེམས་ཙམ་པའི་ལུགས་ལའང་སྔོ་སེར་རྫས་ཐ་དད་དུ་བཤད་པ་དང་འགལ་ལོ། །ཁ་ཅིག་དམིགས་པ་ཡང་ཡིན་ལ་རྐྱེན་ཀྱང་ཡིན་པས་དམིགས་རྐྱེན་ཞེས་བྱ་བ་ཡིན་ནོ་ཞེས་ཁས་བླངས་ནས། ཤེས་པ་སྔ་མའམ་དེའི་
སྟེང་གི་ནུས་པ་དམིགས་རྐྱེན་དུ་འདོད་པ་དང། དབང་ཤེས་ཀྱི་དམིགས་རྐྱེན་ཡིན་ན་དབང་ཤེས་དང་ལྷན་ཅིག་དམིགས་ངེས་སུ་འདོད་པ་དང། ལྷན་ཅིག་དམིགས་ངེས་ཡིན་ན་དུས་མཉམ་ཡིན་པར་འདོད་པ་རྣམས་ནི་ནང་འགལ་བ་ཡིན་ཏེ། དབང་ཤེས་སྔ་ཕྱི་དུས་
མཉམ་དུ་ཐལ་བའི་ཕྱིར་རོ། །གཞན་ཡང། དེ་ལྟ་ན། དབང་ཤེས་ཕྱི་མའི་ནང་སེམས་ཀྱིས་བསྡུས་པའི་གཟུང་དོན་དུ་འགྱུར་བས། དབང་ཤེས་ཕྱི་མ་དབང་ཤེས་སྔ་མ་ལས་གཞན་པའི་ཡུལ་ལ་མི་འཕོ་བར་འགྱུར་རོ། །འོ་ན། འཐད་པའི་ཕྱོགས་གང་ཡིན་ཅེ་ན། བཤད་
པར་བྱ་སྟེ། དེ་ཡང། སློབ་དཔོན་ཕྱོགས་གླང་གིས། དམིགས་བརྟག་ཏུ། ནང་གི་ཤེས་བྱའི་ངོ་བོ་ནི། །ཕྱི་རོལ་ལྟར་སྣང་གང་ཡིན་པ། །དོན་ཡིན་རྣམ་ཤེས་ངོ་བོའི་ཕྱིར། །དེ་རྐྱེན་ཉིད་ཀྱང་ཡིན་ཕྱིར་རོ། །ཞེས་གསུངས་པས་བསྟན་པའི་དམིགས་རྐྱེན་དང། ཡང་ན་
ནུས་པ་འཇོག་ ཅེས་པའི་དམིགས་རྐྱེན་གཉིས་ལས། དང་པོའི་དོན་ནི་འདི་ཡིན་ཏེ། དབང་ཤེས་ལ་ཕྱི་རོལ་ལྟ་བུར་སྣང་བའི་སྔོན་པོ་སོགས་ནི། དབང་ཤེས་དེ་དང་དེའི་དོན་ཏེ། དམིགས་པ་ཡང་ཡིན་ལ་དེའི་རྐྱེན་ཀྱང་ཡིན་པའི་ཕྱིར། དམིགས་
རྐྱེན་ཡིན་ནོ། །ཅིའི་ཕྱིར་དམིགས་པ་ཡིན་ཅེ་ན། རྣམ་ཤེས་ངོ་བོའི་ཕྱིར། ཅེས་སྨོས་ཏེ། དེའི་དམིགས་པར་ཐལ། དེའི་རྣམ་པར་ཤེས་པར་བྱ་བའི་ངོ་བོ་ཡིན་པའི་ཕྱིར། ཅེས་པའོ། །ཅིའི་ཕྱིར་རྐྱེན་ཡིན་ཅེ་ན། གཅིག་ཆའང་མི་འཁྲུལ་ཕྱིར་ན་རྐྱེན། ཅེས་སྨོས་ཏེ། དབང་ཤེས་

[087B] དུས་མཉམ་ཡིན་ནའང་རྐྱེན་དུ་འཐད་དེ། ཁོ་ཡུལ་དུ་ཡོད་ན་སྐྱེ་མེད་ན་མི་སྐྱེ་བས། ཁོ་ལ་རྗེས་སུ་འགྲོ་ལྡོག་མི་འཁྲུལ་བའི་ཕྱིར། ཅེས་པའོ། །གཞན་དག་གིས། དོན་ཡིན་རྣམ་ཤེས་ངོ་བོའི་
ཕྱིར༑ ཅེས་པ་ལ་ཐ་སྙད་དུ་ཕྱི་དོན་དམིགས་པ་ཡིན་ཏེ། ཡང་དག་པར་རྣམ་ཤེས་ངོ་བོའི་ཕྱིར། ཅེས་པའི་འབྲུ་སྣོན་བྱས་པ་ནི། ནང་གི་ཤེས་བྱའི་ངོ་བོ་ནི། ཞེས་པ་དང། རྣམ་ཤེས་ངོ་བོའི་ཕྱིར། ཅེས་པ་ཟློས་པར་འགྱུར་བའི་ཕྱིར་དང། ཐ་སྙད་དུ་ཕྱི་དོན་ཡོད་པ་ལ་སྐབས་འདིར་
རིགས་པས་གནོད་པའི་ཕྱིར་དང། ཡང་དག་པར་རྣམ་ཤེས་ཀྱི་ངོ་བོ་ཡིན་པས་དམིགས་པ་ཡིན་པ་དང། རྐྱེན་ཡིན་པ་གང་གི་ཡང་སྒྲུབ་བྱེད་དུ་འབྲེལ་པ་མེད་པས་སྐབས་སུ་མ་བབ་པའི་ཕྱིར། གཞུང་གི་དགོངས་པ་ལས་རིང་དུ་གྱུར་པས་བཤད་པ་འདི་ནི་རྣ་བ་བྱད་པར་བྱེད་པ་ཙམ་ཡིན་
ནོ༑ ༑གཞུང་འདིས་བསྟན་པའི་དམིགས་རྐྱེན་གྱི་ཚུལ་འདི་ཡང་རྒྱུ་འབྲས་དུས་མཉམ་སྲིད་པ་དང། རྒྱུ་འབྲས་ལ་རྫས་གཞན་གྱིས་མ་ཁྱབ་པར་འདོད་པ། ཆོས་མངོན་པ་བའི་སློབ་དཔོན་དབྱིག་གཉེན་ལ་སོགས་པ་སྔ་མ་དག་གི་འདོད་པ་ཙམ་ཡིན་གྱི། རིགས་པའི་དབང་ཕྱུག་ཉིད་ཀྱི་
འཐད་པའི་ཕྱོགས་རྣམ་པར་བཞག་པ་མ་ཡིན་ནོ། །སློབ་དཔོན་རང་ཉིད་ཀྱི་འཐད་པའི་ཕྱོགས་དམ་པར་བཞག་པའི་དམིགས་རྐྱེན་སྟོན་པའི་དབང་དུ་མཛད་ནས། ཡང་ན་ནུས་པ་འཇོག་ཕྱིར་རིམ་གྱིས་ཡིན་ཅེས་གསུངས་པ་ཡིན་ལ། དེའི་དོན་ཇི་ལྟར་དྲང་ཞེ་ན། དེ་ལ་ཡང་ན་ཞེས་པ་ནི། རང་འགྲེལ་
གྱི་མཚམས་སྦྱར་བའི་ཚིག་ཡིན་ཏེ། སློབ་དཔོན་སྔ་མ་དག་དེ་ལྟར་འཆད་མོད་ཀྱི། ཡང་ན་ཁོ་བོ་ནི་འདི་ལྟར་འཆད་པར་བྱེད་དོ་ཞེས་པའོ། །ནུས་པ་འཇོག་ཕྱིར་རིམ་གྱིས་ཡིན། ཅེས་པའི་དོན་ནི། དབང་ཤེས་སྔ་མ་སྔ་མའི་སྟེང་གི་རང་འབྲས་དབང་ཤེས་ཕྱི་མ་ཡུལ་གྱི་

[088A]༄༅། །རྣམ་ལྡན་དུ་སྐྱེད་པའི་ནུས་པ་དེ། རིམ་གྱིས་དབང་ཤེས་ཕྱི་མའི་དམིགས་རྐྱེན་ཡིན་ཏེ། རང་འབྲས་དབང་ཤེས་ཕྱི་མ་ཕྱི་མ་དེ་དག་ལ་ཡུལ་གྱི་རྣམ་པ་འཇོག་པའི་རྐྱེན་ཡིན་པའི་ཕྱིར་ཅེས་པའོ། །དེས་ན་ནུས་པ་ཆོས་ཅན་དུ་བྱས་
ནས༑ འཇོག་ཕྱིར་ཅེས་པ་སྒྲུབ་བྱེད་དུ་སྦྱར་བར་བྱ་བ་ཡིན་གྱི་ནུས་པ་འཇོག་པའི་ཕྱིར། ཅེས་སྤྲེལ་ དབང་ཤེས་ཕྱི་མའི་དམིགས་རྐྱེན་ཡིན་ཏེ། དབང་ཤེས་ཕྱི་མ་ལ་ནུས་པ་འཇོག་པའི་ཕྱིར། ཟེར་ན། ཁྱབ་པ་མ་འབྲེལ་
ལ༑ ཕྱི་མའི་དམིགས་རྐྱེན་ཡིན་ཏེ། སྔ་མ་ལ་ནུས་པ་འཇོག་པའི་ཕྱིར། ཅེས་ཟེར་ན། དབང་ཤེས་ཀྱི་དམིགས་རྐྱེན་དབང་ཤེས་ཀྱི་བརྒྱུད་རྒྱུར་ཐལ་བའི་སྐྱོན་དུ་འགྱུར་བའི་ཕྱིར་རོ། །དེ་ལྟ་བུ་དབང་ཤེས་སྔ་མའི་སྟེང་གི་ནུས་པ་དབང་ཤེས་ཕྱི་མའི་དམིགས་རྐྱེན་དུ་
བཞག་པ་དེ་ཡང། དབང་ཤེས་ཕྱི་མ་དེའི་དམིགས་པ་ཡང་ཡིན་ལ་རྐྱེན་ཀྱང་ཡིན་པས། དེའི་དམིགས་རྐྱེན་དུ་འཇོག་པ་མ་ཡིན་གྱི། དབང་ཤེས་ཕྱི་མ་དེ་རང་གི་དམིགས་པའི་རྣམ་ལྡན་དུ་སྐྱེད་པའི་གཙོ་བོའི་རྐྱེན་ཡིན་པའི་ཕྱིར། དེའི་དམིགས་རྐྱེན་ཅེས་བྱའོ། །
དེ་ཡང་སེམས་ཙམ་པའི་ལུགས་ལ་དབང་ཤེས་ལ་ཡུལ་གྱི་རྣམ་པ་ཤར་བ་ཐམས་ཅད་བག་ཆགས་ཀྱི་དབང་གིས་ཤར་བའི་རྣམ་པ་ཡིན་གྱི། ཡུལ་རང་ངོས་ནས་གཏད་པའི་རྣམ་པ་མ་ཡིན་ལ། དེའི་ཕྱིར་དབང་ཤེས་ཡུལ་གྱི་རྣམ་ལྡན་དུ་སྐྱེས་པས་ནི། ཤེས་
པ་སྔ་མའི་སྟེང་གི་བག་ཆགས་ཀྱི་དབང་གིས་སྐྱེས་པ་ཡིན་པས། ཤས་པ་སྔ་མའི་སྟེང་གི་རིགས་མཐུན་པའི་བག་ཆགས་ཀྱི་ངོ་བོར་གྱུར་པའི་ནུས་པ་དེ་ཉིད། རང་འབྲས་དབང་ཤེས་ཕྱི་མ་ཡུལ་གྱི་རྣམ་ལྡན་དུ་སྐྱེད་པའི་གཙོ་བོའི་རྐྱེན་ཡིན་པའི་རྒྱུ་མཚན་གྱིས་

[088B] ཁོ་ནའོ། །འོ་ན༑ དམིགས་བརྟག་རང་འགྲེལ་དུ། དམིགས་རྐྱེན་ལ་ཆོས་གཉིས་དང་ལྡན་པ་དགོས་པར་གསུངས་པའི་དོན་ཇི་ལྟར་ཡིན་ཅེ་ན། དབང་ཤེས་
ལ་སྣང་བའི་སྔོན་པོ་སོགས་དམིགས་རྐྱེན་ཡིན་པའི་ཕྱོགས་ལ་ནི། ཤེས་པ་དེའི་དམིགས་པ་ཡང་ཡིན་ལ་རྐྱེན་ཀྱང་ཡིན་པའི་ཆོས་གཉིས་དང་ལྡན་པའི་དོན་ཡིན་ལ། ནུས་པ་དམིགས་རྐྱེན་དུ་འདོད་པ་རང་ཉིད་ཀྱི་ཕྱོགས་ལ་ནི། དབང་ཤེས་ལ་དམིགས་པའི་རྣམ་པ་འཇོག་
བྱེད་ཡིན་པ་དང། དབང་ཤེས་ཀྱི་རྐྱེན་ཡིན་པ་ཉིད། དབང་ཤེས་ཀྱི་དམིགས་རྐྱེན་ཆོས་གཉིས་དང་ལྡན་པའི་དོན་ཡིན་ནོ། །དེའི་ཕྱིར་དམིགས་བརྟག་རང་འགྲེལ་ལས། རེས་འགའ་ནི་ནུས་པ་ཡོངས་སུ་སྨིན་པ་ལས་རྣམ་པར་ཤེས་པ་ཡུལ་གྱི་རྣམ་པ་ཉིད་འབྱུང་ལ། རེས་
འགའ་ནི་དེའི་རྣམ་པ་ལས་ནུས་པའོ། །རྣམ་པར་ཤེས་པ་ལས་དེ་གཉིས་གཞན་དང་གཞན་མ་ཡིན་པ་ཉིད་དུ་ཅི་དགར་བརྗོད་པར་བྱའོ། །དེ་ལྟར་ནང་གི་དམིགས་པ་ནི་ཆོས་གཉིས་དང་ལྡན་པའི་ཕྱིར། དམིགས་པའི་རྐྱེན་དུ་འཐད་དོ། །ཞེས་གསུངས་པ་ཡིན་ནོ། །
དེས་ན་རང་ལུགས་ལ་དབང་ཤེས་ཀྱི་དམིགས་རྐྱེན་ཡིན་ན། དབང་ཤེས་དམིགས་པའི་རྣམ་ལྡན་དུ་སྐྱེད་བྱེད་ཡིན་དགོས་ལ། དབང་ཤེས་དམིགས་པའི་རྣམ་ལྡན་དུ་སྐྱེད་བྱེད་ཡིན་ཀྱང། དབང་ཤེས་ཀྱི་དམིགས་པ་ཡིན་མི་དགོས་སོ། །ཞེས་ཤེས་པར་བྱའོ། །ཤེས་
བྱའི་དམིགས་པ་མཐའ་དག་ལ། །བློ་གྲོས་ཚུལ་བཞིན་དམིགས་པ་ཅན། །ཁོ་བོས་དབང་ཤེས་དམིགས་རྐྱེན་ནི། །འཁྲུལ་མེད་དམིགས་བརྟག་ཇི་བཞིན་བཤད། །ཅེས་བྱ་བ་ནི་བར་སྐབས་ཀྱི་ཚིགས་བཅད་དོ།། །།གཉིས་པ་ལྷན་ཅིག་དམིགས་ངེས་

[089A]༄༅། །ཀྱི་རྟགས་བཤད་པ་ལ་རྟགས་ཀྱི་དགོས་པ་བཤད་པ་དང། རྟགས་དགོད་ཅིང་དོན་གསུམ་ངོས་གཟུང་བ་དང། རྟགས་ཀྱི་ཚུལ་བསྒྲུབ་པ་དང་གསུམ། དང་པོ་ནི། ཕྱི་རྒོལ་དོན་སྨྲ་བའི་ངོར་སྔ་རྒོལ་སེམས་ཙམ་པས། དབང་
ཤེས་ལ་ཕྱི་རོལ་ལྟ་བུར་སྣང་བའི་སྔོ་སོགས་རྣམས་ཕྱི་རོལ་གྱི་དོན་མིན་པར་བསྒྲུབ་པའི་ཕྱིར་བཀོད་པ་ཡིན་ལ། དེའི་ཕྱིར་སེམས་ཙམ་པས་ཡུལ་ཤེས་ལྷན་ཅིག་དམིགས་ངེས་ཀྱི་རྟགས་ཀྱིས་རྫས་གཞན་མ་ཡིན་པར་སྒྲུབ་པ་ནི། ཡུལ་གང་རང་འཛིན་གྱི་
ཤེས་པ་གང་དང་རྫས་གཞན་མ་ཡིན་པར་མ་གྲུབ་ན། ངེས་པར་ཡུལ་དེ་ཕྱི་རོལ་གྱི་དོན་ཡིན་པར་ཁས་ལེན་དགོས་པའི་ཡུལ་དེ་རྣམས། ཡུལ་ཅན་ཤེས་པ་རྣམས་དང་རྫས་གཞན་མ་ཡིན་པར་སྒྲུབ་པ་ཡིན་ལ། དེ་ཡང་གཟུགས་སྒྲ་སོགས་རྣམས་ནི་རང་འཛིན་
ཚུར་མཐོང་དབང་ཤེས་ལས་རྫས་གཞན་མ་ཡིན་པར་མ་གྲུབ་ན། ཚུར་མཐོང་དབང་ཤེས་ལ་གཟུགས་སྒྲ་སོགས་རང་ལས་རྒྱང་ཆད་ལྟ་བུར་སྣང་བ་ལྟར་དུ་གྲུབ་པར་ཁས་ལེན་དགོས་ལ། དེ་ལྟར་གྲུབ་ན་ཤེས་པ་ལས་ཕྱི་རོལ་ཏུ་གྱུར་པའི་དོན་གྲུབ་པར་འདོད་དགོས་པས་
དེའི་ཕྱིར་དེ་དག་རང་འཛིན་ཚུར་མཐོང་དབང་ཤེས་དང་རྫས་གཞན་མ་ཡིན་པར། ལྷན་ཅིག་དམིགས་ངེས་ཀྱི་རྟགས་ཀྱིས་སྒྲུབ་དགོས་པ་ཡིན་གྱི། ལྷས་བྱིན་གྱི་སེམས་ལྟ་བུ་ལྷས་བྱིན་གྱི་སེམས་ཤེས་པའི་མངོན་ཤེས་ལྟ་བུ་ལས་རྫས་གཞན་མ་ཡིན་པར་སྒྲུབ་མི་ནུས་ཤིང་
མ་བསྒྲུབས་ཀྱང་ལྷས་བྱིན་གྱི་སེམས་ཕྱི་རོལ་དོན་དུ་ཐལ་བའི་སྐྱོན་ཀྱང་མི་འགྱུར་བས། དེའི་ཕྱིར་དེ་ལྟ་བུའི་ཤེས་པ་གཞིར་བྱས་ཀྱི་ཡུལ་ཡུལ་ཅན་འགའ་ཞིག་ལྷན་ཅིག་དམིགས་ངེས་ཀྱི་རྟགས་ཀྱིས་རྫས་གཞན་མ་ཡིན་པར་སྒྲུབ་པ་མ་ཡིན་ལ། དེ་བཞིན་དུ་སྔོན་པོ་སོགས་ཀྱང་

[089B] ཕྱི་རོལ་དོན་དུ་འདོད་དགོས་པར་འགྱུར་བས་རྫས་གཅིག་ཏུ་ལྷན་ཅིག་དམིགས་ངེས་ཀྱི་རྟགས་ཀྱིས་སྒྲུབ་པ་ཡིན་གྱི། སྔོན་པོ་སོགས་རང་གི་ཡུལ་ཅན་གྱི་ཤེས་པ་གང་ཡིན་ཐམས་ཅད་དང་རྫས་གཅིག་
ཏུ་སྒྲུབ་པ་མ་ཡིན་ཏེ། གཞན་དུ་ན། སྔོ་སོགས་རྣམས་ཀུན་མཁྱེན་ཡེ་ཤེས་དང་རྫས་གཅིག་ཏུ་འདོད་དགོས་པར་འགྱུར་བའི་ཕྱིར་རོ། །དེ་བས་ན། ད་ལྟ་གངས་ཅན་གྱི་རྟོག་གེ་པ་ཕལ་ཆེ་བ་སེམས་ཙམ་པའི་ལུགས་ལ། ཡུལ་ཡུལ་ཅན་ཡིན་ན་རྫས་གཞན་མ་ཡིན་པས་ཁྱབ་པོ་
ཞེས་སྨྲ་བ་ལྟར་ན། བདག་མེད་མངོན་སུམ་རྟོགས་པའི་ཀུན་མཁྱེན་ཡེ་ཤེས་དང་བདག་འཛིན་ཀྱང་རྫས་གཞན་མ་ཡིན་པར་འགྱུར་བས། སེམས་ཙམ་པའི་ལུགས་ལ་རྫས་གཞན་མི་སྲིད་པར་འགྱུར་རོ། །གཉིས་པ་རྟགས་དགོད་ཅིང་དོན་གསུམ་ངོས་གཟུང་བ་ལ། རྟགས་འགོད་པ་
ནི། གང་ཞིག་གང་དང་ལྷན་ཅིག་དམིགས་ངེས་ཡིན་པ་དེ་དེ་དང་རྫས་གཞན་མ་ཡིན་ཏེ། དཔེར་ན། སྒྲ་དང་མཉན་བྱ་བཞིན། སྔོན་འཛིན་མིག་ཤེས་ལ་སྣང་བའི་སྔོན་པོ་དང་སྔོན་འཛིན་མིག་ཤེས་ཀྱང་ལྷན་ཅིག་དམིགས་ངེས་ཡིན་ནོ་ཞེས་པའོ། །འདིའི་རྟགས་ཆོས་དོན་གསུམ་ལ་
ཁ་ཅིག་སྔོན་པོའི་རྣམ་པ་ཆོས་ཅན་དུ་འཛིན་པ་མི་འཐད་དེ། ཕྱི་རྒོལ་མདོ་སྡེ་པས་སྔོན་འཛིན་མིག་ཤེས་ལ་ཤར་བའི་སྔོན་པོའི་རྣམ་པ་སྔོན་འཛིན་མིག་ཤེས་ལས་རྫས་གཞན་མ་ཡིན་པར་གྲུབ་ཟིན་ལ། བྱེ་བྲག་སྨྲ་བ་དེ་འདྲའི་རྣམ་པ་གཞི་མ་གྲུབ་པར་འདོད་པས་ཆོས་ཅན་མཐུན་སྣང་
དུ་གྲུབ་པ་མེད་པའི་ཕྱིར། །ཁ་ཅིག། སྔོན་པོར་སྣང་བ་ཆོས་ཅན་དུ་འདོད་པ་མི་འཐད་དེ། སྔོན་པོར་སྣང་བ་ཆོས་ཅན་དུ་འཛིན་ན། སྔོན་འཛིན་མིག་ཤེས་དང་ལྷན་ཅིག་དམིགས་ངེས་ཡིན་པའི་རྟགས་མི་འགྲུབ་སྟེ། མིག་ཤེས་ལ་སྔོན་པོར་སྣང་བ་ཡོད་པའི་ཕྱིར་རོ། །སྔོན་འཛིན་མིག་ཤེས་ལ་

[090A]༄༅། །སྔོན་པོར་སྣང་བ་ཆོས་ཅན་དུ་འཛིན་ན། བྱེ་བྲག་སྨྲ་བའི་ངོར་ཆོས་ཅན་མི་འགྲུབ་སྟེ། བྱེ་བྲག་སྨྲ་བ་ནི་དབང་བས་ཡུལ་འཛིན་པར་འདོད་པ་ཡིན་གྱི། མིག་ཤེས་ཀྱིས་ཡུལ་འཛིན་པར་མི་འདོད་པས་མིག་ཤེས་ལ་སྔོན་པོར་སྣང་བ། ཞེས་བྱ་བ་ཁས་མི་
ལེན་པའི་ཕྱིར་རོ། །བྱེ་བྲག་སྨྲ་བ་མིག་ཤེས་ཀྱིས་ཡུལ་མི་འཛིན་པར་འདོད་པ་ལ་ཤེས་བྱེད་ཅི་ཡོད་ཅེ་ན། མིག་ཤེས་ཀྱིས་གཟུགས་འཛིན་ན། རི་བོ་སོགས་ཀྱིས་བར་དུ་ཆོད་པའི་གཟུགས་མཐོང་བར་འགྱུར་ཏེ། མིག་ཤེས་ནི་ཐོགས་མེད་ཡིན་པའི་ཕྱིར་རོ་སྙམ་དུ་བསམས་ནས་
མིག་དབང་གིས་གཟུགས་འཛིན་གྱི་དེ་ལ་བརྟེན་པའི་མིག་ཤེས་ཀྱིས་གཟུགས་འཛིན་པ་མ་ཡིན་ནོ་ཞེས་བྱེ་བྲག་སྨྲ་བ་དག་འདོད་པར་བྱེད་དོ། །དེའི་ཕྱིར་མཛོད་ལས། བྱེ་བྲག་སྨྲ་བའི་འདོད་པ་འཆད་པ་ན། མིག་གི་གཟུགས་རྣམས་མཐོང་རྟན་བཅས། །དེ་ལ་བརྟེན་པའི་རྣམ་
ཤེས་མིན། །གང་ཕྱིར་བར་དུ་ཆོད་པ་ཡི། །གཟུགས་ནི་མཐོང་བ་མིན་ཕྱིར་ལོ། །ཞེས་གསུངས་པ་ཡིན་ནོ། །དེ་བས་ན་རང་གི་ལུགས་ནི། གཟུགས་སྒྲ་སོགས་ཡུལ་ལྔ་པོ་ཉིད་ལ་དོན་དུ་སྨྲ་བ་དང། རྣམ་པར་རིག་པ་ཙམ་དུ་སྨྲ་བ་གཉིས་ཀས་མཐུན་སྣང་དུ་གྲུབ་ཅིང། རང་
འཛིན་ཆུར་མཐོང་དབང་ཤེས་ལས་ཕྱི་རོལ་ཏུ་གྲུབ་མ་གྲུབ་རྩོད་པའི་གཞི་ཡིན་པའི་ཕྱིར། ཡུལ་ལྔ་པོ་དེ་ཉིད་དོན་སྨྲ་གཉིས་ཀྱིས་ཕྱི་དོན་དུ་སྒྲུབ་པར་བྱེད་ཅིང། རྣམ་རིག་པས་ལྷན་ཅིག་དམིགས་ངེས་ཀྱི་རྟགས་ཀྱིས་རང་འཛིན་དབང་ཤེས་དང་རྫས་གཅིག་ཏུ་སྒྲུབ་པར་བྱད་
པ་ཡིན་པས། གཟུགས་སོགས་ཡུལ་ལྔ་པོ་རང་རང་གི་རང་འཛིན་དབང་ཤེས་དང་རྫས་གཅིག་ཏུ་སྒྲུབ་པའི་ལྷན་ཅིག་དམིགས་ངེས་ཀྱི་རྟགས་ཀྱི་ཆོས་ཅན་ཡིན་ལ། དེའི་ཕྱིར་སྔོན་འཛིན་མིག་ཤེས་དང་རྫས་གཞན་མ་ཡིན་པར་སྒྲུབ་པའི་ལྷན་ཅིག་དམིགས་ངེས་ཀྱི་

[090B] །སྐབས་འདིར་གཞན་གྱི་ལོག་པར་རྟོག་པ་ཅུང་ཟད་དགག་པར་བྱ་སྟེ། དེ་ཡང་འདི་ལྟར། ཁ་ཅིག་ན་རེ། སེམས་ཙམ་པའི་ལུགས་ལ་སྔོན་པོ་སོགས་ཆོས་ཅན་དུ་འཛིན་པ་མི་འཐད་དེ། གཞི་མ་གྲུབ་པའི་ཕྱིར་དེའི་རྒྱུ་
མཚན་ཡང་སྔོན་པོ་གཞི་གྲུབ་ན་བེམ་པོ་གཞི་གྲུབ་པར་འགྱུར་བས་ཕྱི་རོལ་གྱི་དོན་ཡོད་པར་འགྱུར་རོ། །དེའི་ཕྱིར་གཟུགས་སྒྲ་སོགས་སེམས་ཙམ་པའི་ལུགས་ལ་མ་གྲུབ་པ་ཡིན་ནོ་ཞེས་སྨྲའོ། །ད་ལྟ་ན། ཤེས་བྱ་ཆོས་ཅན། སེམས་ཙམ་པའི་ལུགས་ལ་ཕུང་པོ་ལྔའི་རྣམ་
གཞག་ཁས་མི་ལེན་པར་ཐལ། དེའི་ལུགས་ལ་གཟུགས་ཕུང་གཞི་མ་གྲུབ་པའི་ཕྱིར། འདོད་ན། ཁམས་བཅོ་བརྒྱད་དང། སྐྱེ་མཆེད་བཅུ་གཉིས་ཀྱི་རྣམ་གཞག་ཀྱང་ཁས་མི་ལེན་པར་འགྱུར་བས། སེམས་ཙམ་པ་གསུང་རབ་ཀྱི་རྣམ་གཞག་ཕལ་ཆེ་བ་ལ་སྐུར་པ་འདེབས་པར་
བྱེད་དོ་ཞེས་སྨྲ་བའམ། ཡང་ན་སེམས་ཙམ་པའི་གཞུང་ལུགས་ཕལ་ཆེ་བ་ནས་ཕུང་པོ་ལྔའི་རྣམ་གཞག་སོགས་ལན་མང་དུ་འགྱུར་བ་དག་ལ་ཁོ་བོ་ཅག་བསྙོན་པར་བྱེད་དོ་ཞེས་སྨྲོས་ཤིག་གཞན་ཡང། ཤེས་བྱ་ཆོས་ཅན། སྔོ་སེར་རྫས་ཐ་དད་ཡིན་པའི་རྒྱུ་མཚན་གྱིས་ལྷན་ཅིག་
དམིགས་ངེས་ཀྱི་རྟགས་ཀྱི་མི་མཐུན་དཔེར་བཀོད་པ་མི་འཐད་པར་ཐལ། ལྷན་ཅིག་དམིགས་ངེས་ཀྱི་རྟགས་ཁས་ལེན་པའི་ལུགས་ལ་སྔོ་སེར་གཞི་མ་གྲུབ་པ་འཐད་པའི་ཕྱིར། འདོད་ན། སྔོ་སེར་ཐ་དད་དག་ལ་ནི། །མྱོང་བའི་ངེས་པ་ཡོད་མ་ཡིན། །ཞེས་བྱ་བ་ལ་སོགས་པ། རྣམ་
འགྲེལ་ངེས་ལས་གསུངས་པ་རྣམས་སྤངས་བར་འགྱུར་རོ། །གཞན་ཡང། ཕྱོགས་འདི་ཁས་ལེན་པ་ལ་ནི། ཁམས་གསུམ་དང་སྐུ་གསུམ་ལ་སོགས་པ་འཁོར་འདས་ཀྱི་རྣམ་གཞག་ཕལ་ཆེ་བ་ཁས་བླང་བའི་ཐབས་མེད་པས་རྣམ་པ་ཐམས་ཅད་དུ་རྒུད་པ་འབའ་ཞིག་ཐོབ་པར་

[091A]༄༅། །འགྱུར་རོ། །ཡང་ཁ་ཅིག་ན་རེ། སྔོ་སེར་སོགས་གཞི་གྲུབ་ཀྱང། སྔོན་པོ་སྔོན་པོ་མ་ཡིན་གྱི། སྔོན་པོ་ཤེས་པ་ཡིན་ལ། དེ་ཡང་སེམས་ཙམ་པའི་ལུགས་ལ་སྔོ་སེར་སོགས་ཐམས་ཅད་རང་འཛིན་ཤེས་པ་དེ་དང་དེ་ཡིན་པས་ཁྱབ་པ་ཡིན་ནོ། །
དེའི་ཕྱིར་སྔོན་པོ་ནི་སྔོན་འཛིན་མིག་ཤེས་ཡིན་པ་སོགས་སུ་ཁས་བླང་བར་བྱའི། དེ་ལྟ་མ་ཡིན་ན། སྔོ་སོགས་བེམ་པོར་འདོད་དགོས་པས། སྔོ་སོགས་ཕྱི་དོན་དུ་འགྱུར་རོ་ཞེས་ཟེར་ཏོ། །དེ་ཡང་མི་འཐད་དེ། སྔོན་པོ་ཡིན་ན། ཀུན་མཁྱེན་ཡེ་ཤེས་ཡིན་པས་ཁྱབ་པར་ཐལ། སྔོན་
པོ་ཡིན་ན། རང་འཛིན་ཤེས་པ་དེ་དང་དེ་ཡིན་པས་ཁྱབ་པའི་ཕྱིར་རོ། །ཚུལ་འདིས་མཚོན་ནས། གཞི་གྲུབ་ན་ཀུན་མཁྱེན་ཡེ་ཤེས་ཡིན་པས་ཁྱབ་པར་སྨྲ་དགོས་པར་འགྱུར་རོ། །གཞན་ཡང། སྔོན་པོ་ཆོས་ཅན། ཁྱོད་རང་རིག་མངོན་སུམ་ཡིན་པར་ཐལ། ཁྱོད་རང་འཛིན་
པའི་མངོན་སུམ་ཡིན་པའི་ཕྱིར། རྟགས་ཁས་བླངས། འདོད་ན། སྔོན་འཛིན་མིག་ཤེས་ཡིན་པ་འབུད་དོ། །ཚུལ་འདིས་མཚོན་ནས། གཞི་གྲུབ་ན་རང་རིག་མངོན་སུམ་དུ་ཡང་མི་འདོད་བཞིན་དུ་ཁས་བླང་དགོས་པར་འགྱུར་རོ། །གཞན་ཡང། ཤེས་བྱ་ཆོས་ཅན། གཟུགས་
ཅན་གྱི་སྐྱེས་བུ་ཡིན་ན། མིག་ཤེས་ཡོད་པས་ཁྱབ་པར་ཐལ། གཟུགས་ཡིན་ན་མིག་ཤེས་ཡིན་པས་ཁྱབ་པའི་ཕྱིར། འདོད་ན། སྐྱེས་བུ་ལོང་བ་མི་སྲིད་པར་འགྱུར་ཞིང། ཚུལ་འདིས་མཚོན་ནས། སྒྲ་ཡིན་ན་ཉན་ཤེས་ཡིན་པས་ཁྱབ་པའི་ཕྱིར། སྐྱེས་བུ་འོན་པ་མི་སྲིད་
པ་སོགས་སུ་ཐལ་བའང་ཤེས་པར་བྱའོ། །གཟུགས་སྒྲ་དྲི་རོ་རེག་བྱ་ལྔ་ཆེང་བའི་བུམ་པ་ལྟ་བུ་ལ་སྒོ་ལྔའི་དབང་ཤེས་ཚང་བར་འགྱུར་བས། མཐར་ཀ་བུམ་སོགས་ཐམས་ཅད་སྐྱེས་བུར་ཁས་ལེན་དགོས་པའི་ཕྱིར། ས་སོགས་འབྱུང་བ་སྲོག་ཆགས་དང། ཤིང་

[091B] གཅེར་བུ་པའི་རིང་ལུགས་ཆེས་གསལ་བར་བྱེད་པར་འགྱུར་རོ། །གཞན་ཡང། སྔོན་པོ་ཡིན་ན། སྔོན་འཛིན་རྟོག་པ་ཡིན་པས་ཁྱབ་པར་ཐལ། སྔོན་པོ་ཡིན་ན་སྔོན་པོ་རང་ཉིད་འཛིན་པའི་ཤེས་པ་དེ་དང་དེ་ཡིན་པས་ཁྱབ་
པའི་ཕྱིར་རོ། །རྟགས་ཁས་བླངས། འདོད་ན། འདི་འདྲི་བར་བྱ་སྟེ། སྔོན་འཛིན་མངོན་སུམ་ཡིན་ན་རྟོག་པ་མ་ཡིན་པས་ཁྱབ་བམ་མ་ཁྱབ། མ་ཁྱབ་ན། མངོན་སུམ་རྟོག་བཅས་སྲིད་པར་འགྱུར་རོ། །ཁྱབ་ན། སྔོན་པོ་ཆོས་ཅན། ཁྱོད་རྟོག་པ་མ་ཡིན་པར་ཐལ། ཁྱོད་སྔོན་
འཛིན་མངོན་སུམ་ཡིན་པའི་ཕྱིར། འཁོར་གསུམ་དངོས་སོ། །གཞན་ཡང། ཤེས་བྱ་ཆོས་ཅན། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱི་མིག་ཤེས་ཀྱིས་ལྟ་བའི་ཚེ་དགྲ་གཉེན་གཉིས་ཀྱི་མིག་ཤེས་མི་འགལ་བར་ཐལ། སྐྱེས་བུ་གཅིག་གི་གཟུགས་དེ་
དགྲ་གཉེན་གཉིས་ཀྱི་མིག་ཤེས་གཉིས་ཀ་ཡིན་པའི་ཕྱིར། འདིས་མཚོན་ནས་མིག་ཤེས་ཡིན་ན་མི་འགལ་བས་ཁྱབ་པར་ཁས་ལེན་དགོས་པར་འགྱུར་རོ། །ལྷས་བྱིན་འགོག་པ་ལ་མཉམ་པར་བཞག་པའི་ལུས་གཟུགས་དྲི་རོ་རྣམས་ཀྱང་ལུས་ཤེས་མིག་ཤེས་སོགས་
སུ་འདོད་དགོས་པའི་ཕྱིར། འགོག་པ་ལ་སྙོམས་པར་ཞུགས་པ་ལ་ཡང་སྒོ་ལྔའི་དབང་ཤེས་ཡོད་པར་ཐལ་བར་འགྱུར་ལ། རྫོགས་པའི་སངས་རྒྱས་ཀྱི་སྤྲུལ་ མཚན་དཔེ་དེ་དག་མིག་ཤེས་དེ་དང་དེར་འདོད་
དགོས་པས། སངས་རྒྱས་ཀྱི་མཚན་དཔེ་སོ་སྐྱེའི་མིག་ཤེས་ཡིན་པ་ཡོད་པར་ཐལ་ལོ། །དེ་ལ་སོགས་པའི་གནོད་བྱེད་ཤིན་ཏུ་ཆེན་པོ་དང་མང་པོ་དག་ཡོད་མེད་ཀྱི་ཟད་པར་བརྗོད་ཀྱི་ག་ལ་ལང། བློ་གྲོས་དང་ལྡན་པ་དག་གིས་ཇི་སྐད་བརྗོད་པ་དག་ལ་དཔགས་ཏེ་ཤེས་པར་བྱོས་

[092A]༄༅། །ཤིག་དེ་ཡང་སེམས་ཙམ་པའི་ལུགས་ལ་དངོས་པོ་ཡིན་ན་ཤེས་པ་ཡིན་དགོས་ཞེས་སྨྲ་བ་དང། བློ་གྲོས་ཤིན་ཏུ་རྩིང་བ་འགའ་ཞིག་ཤེས་བྱ་ཡིན་ན་སེམས་ཡིན་པས་ཁྱབ་པར་འདོད་པ་དེ་དག་ཐམས་ཅད་ལའང། ཤེས་པ་ཇི་ལྟ་བུ་
ཡིན་ཅེས་བརྒལ་ཞིང་བརྟགས་པ་ན། རང་འཛིན་པའི་ཤེས་པ་དེ་དང་དེ་དག་ཏུ་སྨྲ་བ་ལས་གཞན་པའི་ལན་ཡོད་པ་མ་ཡིན་པའི་ཕྱིར། གོང་དུ་བརྗོད་པའི་སྐྱོན་གྱི་ཁུར་ཆེན་པོ་དག་མི་འདོད་བཞིན་དུ་ཡང་འཁྱེར་དགོས་པ་ཡིན་ནོ། །ཡང་ཁ་ཅིག་ན་རེ། སྔོན་པོ་སོགས་
ཐ་སྙད་དུ་ཕྱི་རོལ་གྱི་དོན་ཡིན་ལ། ཡང་དག་པར་ཤེས་པ་ཡིན་ནོ་ཞེས་ཟེར་ཏོ། །འདི་ལ་ནི་ཕྱོགས་གཉིས་ཀ་ལ་བརྗོད་པའི་སྐྱོན་མཐའ་དག་འབྱུང་བ་ཡིན་ཏེ། འདི་ལྟར་ཐ་སྙད་དུ་ཕྱི་དོན་ཡིན་པས་ཕྱི་དོན་ཡིན་པའི་གོ་ཆོད་ན། ཕྱི་དོན་ཁས་བླངས་པ་ཡིན་པས། དྲུག་
གིས་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །ཞེས་སོགས་ཀྱི་ཕྱི་དོན་འགོག་པའི་རིགས་པ་མཐའ་དག་གིས་གནོད་པའི་ཕྱིར། རྣམ་རིག་པའི་དྲི་ཙམ་ཡང་དྲི་བར་ག་ལ་འགྱུར། གོ་མི་ཆེད་ན་ཐ་སྙད་དུ་ཡོད་པས་ཀྱང་ཡོད་པའི་གོ་མི་ཆོད་པར་མཚུངས་པས་
ཀུན་རྫོབ་བདེན་པ་རྣམ་པར་ཆད་པ་མེད་པ་བའི་ཕྱོགས་སུ་བསླན་པར་འགྱུར་རོ། །ཅི་སྟེ། ཐ་སྙད་དུ་ཕྱི་དོན་ཡིན་པས་ཐ་སྙད་དུ་ཕྱི་དོན་ཡིན་པའི་གོ་ཆོད་ཅིང། དོན་དམ་དུ་ཕྱི་དོན་ཡིན་པས་གོ་མི་ཆོད་ལ། ཐ་སྙད་དང་དོན་དམ་གང་ཡང་མིན་པའི་ཕྱི་དོན་ཕུང་གསུམ་མེད་
པས༑ ཐ་སྙད་དང་དོན་དམ་གང་གི་ཡང་ཁྱད་པར་མ་སྦྱར་བར་ཕྱི་དོན་ཡིན་པའི་གོ་ཆོད་དམ་མི་ཆོད་བརྟག་པ་བྱེད་པ་ནི་མི་རིགས་སོ་ཞེ་ན་ བདེན་གཉིས་ལ་ཕུང་གསུམ་མེད་ཀྱང་བརྟག་པ་གང་བྱེད་ཀྱི་ཐོག་མར་བདེན་གཉིས་ཚིག་གིས་ཟིན་པར་སྦྱར་དགོས་

[092B] གཞན་དུ་ན། ལྷས་བྱིན་ཐ་སྙད་དུ་འགྲོ་འམ་དོན་དམ་དུ་འགྲ་ཞེས་མ་སྦྱར་བར། ལྷས་བྱིན་འགྲོ་འམ་འོན་ཏེ་མ་འགྲོ་ཞེས་དྲིས་པ་ན། བདེན་གཉིས་གང་ཡང་མ་ཡིན་པའི་ལྷས་བྱིན་འགྲོ་བ་ཡོད་པར་ཐལ་ཞིང། བེམ་པོའི་དུ་བ་ཡོད་པའི་ཕྱིར་ཞེས་པའམ། རིག་
པའི་དུ་བ་ཡོད་པའི་ཕྱིར་ཞེས་པའི་ཁྱད་པར་མ་སྦྱར་བར། དུ་བ་ཡོད་པའི་ཕྱིར་ཞེས་སྨྲས་ན། བེམ་རིག་གང་ཡང་མིན་པའི་དུ་བ་ཡོད་པར་ཁས་བླངས་པར་ཐལ་ལོ། །དེ་བས་ན་ཐ་སྙད་དུ་ཡོད་པས་ཡོད་པའི་གོ་ཆོད་དམ་ཞེས་དྲིས་པའི་ཚིག་ཐ་སྙད་དུ་ཡོད་པའི་གོ་ཆོད་མི་
ཆོད་འདྲི་འམ། འོན་ཏེ་དོན་དམ་དུ་ཡོད་པའི་གོ་ཚད་མི་ཆོད་འདྲི་འམ། དེ་གཉིས་གང་ཡང་མ་ཡིན་པའི་ཡོད་པའི་གོ་ཚད་མི་ཆོད་འདྲི་ཞེས་ལན་འདབས་པར་བྱེད་པ་ནི། འབྲས་མཚུངས་ཀྱི་ལྷག་ཆོད་ཡིན་ཏེ། གཞན་དུ་ན་སྒྲ་མི་རྟག་སྟེ། བྱས་པའི་ཕྱིར་ཞེས་བརྗོད་པ་ལ། སྒྲའི་
བྱས་པ་ཡིན་པའི་ཕྱིར་ཞེས་ཟེར་རམ། བུམ་པའི་བྱས་པ་ཡིན་པའི་ཕྱིར་ཞེས་ཟེར་ངམ། དེ་གཉིས་གང་ཡང་མིན་པའི་བྱས་པ་ཡིན་པའི་ཕྱིར་ཞེས་ཟེར། ཅེས་སྨྲ་བ་ཡང་འབྲས་མཚུངས་ཀྱི་ལྟག་ཆོད་དུ་མི་འགྱུར་རོ། །དེས་ན་ཚུལ་འདི་ནི་ལན་འདེབས་པར་མ་ནུས་པ་ན་
གཏམ་ཤིན་ཏུ་འདྲད་བ་ཞིག་བྱའོ་སྙམ་དུ་བསམས་ནས། གཡོ་རྒྱུའི་ཟོལ་གྱིས་སྨྲ་བ་ཙམ་དུ་ཟད་དོ། །ཡང་དག་པར་ཤེས་པ་ཡིན་ཞེས་ཁས་བླངས་པས། གཟུགས་སོགས་ཤེས་པ་ཡིན་པ་ལ་བརྗོད་པའི་སྐྱོན་རྣམས་ཀྱང་འགྱུར་བ་ཡིན་ནོ། །ཁ་ཅིག་སྔོན་འཛིན་མིག་
ཤེས་ཀྱི་གཟུང་རྣམ་དེ་ཐ་སྙད་དུ་ཕྱི་རོལ་གྱི་དོན་དང་སྔོན་པོ་ཡིན་ཏེ། རྗེས་ཀྱི་རྟག་པས་སྔོན་པོ་དང་ཕྱི་རོལ་གྱི་དོན་དུ་ཞེན་པར་བྱེད་པའི་ཕྱིར། ཞེས་གསུང་བའང་མི་འཐད་དེ། དེ་ལྟ་ན་སྔོན་འཛིན་མིག་ཤེས་ཀྱི་འཛིན་རྣམ་དེ་ཐ་སྙད་དུ་ཕྱི་རོལ་གྱི་དོན་དུ་གྱུར་པའི་ཡུལ་

[093A]༄༅། །དངོས་སུ་རིག་པའི་བློ་ཡིན་པར་ཐལ། སྔོན་འཛིན་མིག་ཤེས་ཀྱི་གཟུང་རྣམ་དེ་ཐ་སྙད་དུ་ཕྱི་དོན་ཡིན་པའི་ཕྱིར། འདོད་ན། དེ་ཐ་སྙད་དུ་གཞན་རིག་ཏུ་འགྱུར་བས། ཐ་སྙད་དུ་རང་རིག་མངོན་སུམ་མི་སྲིད་པར་ཐལ་ལོ། ཤེས་བྱ་
ཆོས་ཅན། སེམས་ཙམ་པའི་ལུགས་ལ་གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུ་ཡིན་པའི་ཚད་འབྲས་གཞལ་གསུམ་གྱི་རྣམ་གཞག་འདི། དོན་དམ་པའི་ཚད་འབྲས་གཞལ་གསུམ་གྱི་རྣམ་གཞག་ཡིན་པར་ཐལ། སེམས་ཙམ་པའི་
ལུགས་ལ་ཐ་སྙད་དུ་གཟུང་རྣམ་ཕྱི་དོན་ཡིན་པའི་ཕྱིར། འདོད་ན། དོན་དམ་པར་གཟུང་འཛིན་རིག་གསུམ་ཐ་དད་དུ་འདོད་དགོས་པས་སེམས་ཙམ་པའི་དྲི་ཙམ་ཡང་མི་དྲོ་འོ། །གཞན་ཡང་ཐ་སྙད་རྣམ་པར་འཇོག་པ་ནི། ཐ་སྙད་ཀྱི་ཚད་མ་ལ་རག་ལས་ཀྱི་རྗེས་ཀྱི་
རྟོག་པ་སོགས་བློ་འཁྲུལ་པ་གང་ཡིན་གྱིས་གཞག་ནུས་པ་མ་ཡིན་ཏེ། གཞན་དུ་ཐ་སྙད་རྣམ་པར་འཇོག་པའི་ཚེ་འགལ་འདུ་སྐྱོན་མེད་ཡིན་པར་སྨྲ་དགོས་སོ་ཞེས་གོང་དུ་བཤད་ཟིན་ཏོ། །དེ་བས་ན་གཞན་དག་གིས་རྣམ་པར་བརྟགས་པ་དག་ནི། ཚིག་ཙམ་ཞིག་
སྙིང་པོར་ཟད་དོ། །འོ་ན༑ རང་གི་ལུགས་ལ་སྔོ་སོགས་ཤེས་པའམ་བེམ་པོ་གང་དུ་འདོད་པར་བྱ་ཞེ་ན། བེམ་པོ་ཡིན་ན་ནི་རྡུལ་གྱི་རང་བཞིན་ཡིན་པས་ཕྱི་དོན་ཡིན་པར་ཐལ་བའི་ཕྱིར་དང། ཤེས་པ་ཡིན་ནའང་གོང་དུ་བཤད་པའི་སྐྱོན་གྱིས་རིག་པའི་ཕྱིར། ཕྱོགས་དེ་
གཉིས་ཀ་ཁས་མི་ལེན་གྱི། འདི་ལྟར་ཚུལ་མཐོང་དབང་ཤེས་ལ་རྒྱང་ཆད་ལྟ་བུར་སྣང་བའི་སྔོ་སོགས་རྣམས་ནི་རང་འཛིན་ཚུར་མཐོང་དབང་ཤེས་དེ་དང་རྫས་གཅིག་ཡིན་ལ། དེའི་ཕྱིར་རང་འཛིན་ཚུར་མཐོང་དབང་ཤེས་དེའི་བདག་ཉིད་དུ་ཁས་ལེན་པ་ཡིན་གྱི་བེམ་

[093B] །འོ་ན། སྔོན་པོ་དེ་ཀུན་མཁྱེན་ཡེ་ཤེས་ཀྱི་འང་བདག་ཉིད་ཡིན་ནམ་ཞེ་ན། མི་མཚུངས་དེ། ཚུར་མཐོང་དབང་ཤེས་ལ་སྣང་བའི་སྔོན་པོ་རྣམས་ནི་དབང་ཤེས་དེ་དང་རྫས་གཅིག་ཡིན་པར་ལྷན་ཅིག་དམིགས་ངེས་ཀྱི་རྟགས་ཀྱིས་འགྲུབ་ལ་
ཀུན་མཁྱེན་ཡེ་ཤེས་དང་སྔོན་པོ་སོགས་རྫས་གཅིག་ཏུ་སྒྲུབ་མི་ནུས་ཏེ། ལྷན་ཅིག་དམིགས་ངེས་ཀྱི་རྟགས་བཀོད་ན་ཕྱོགས་ཆོས་མི་འགྲུབ་ཅིང། རྟགས་གཞན་ཡང་མེད་པའི་ཕྱིར་རོ། །གང་དག་བེམ་རིག་གང་ཡང་མ་ཡིན་པའི་དངོས་པོ་མི་སྲིད་པར་འདོད་པ་ནི་རྣམ་པར་
མ་བརྟགས་པ་སྟེ། བྱེ་བྲག་སྨྲ་བས་ནམ་མཁའ་སོགས་དང། མདོ་སྡེ་པས་སྐྱེས་བུ་སོགས་དང། སེམས་ཙམ་པས་འགོག་སྙོམས་སོགས་གྲུབ་མཐའ་སྨྲ་བ་ཕལ་ཆེ་བས་བེམ་རིག་གང་ཡང་མ་ཡིན་པའི་དངོས་པོ་ཁས་བླངས་ཞིང། ཐམས་ཅད་ཀྱིས་བག་ཆགས་སོགས་བེམ་
རིག་གང་ཡང་མིན་པའི་དངོས་པོ་མང་དུ་ཁས་ལེན་དགོས་པས། དངོས་པོ་ལ་དབྱེ་བ་བྱེད་པ་ན། བེམ་པོ་དང་རིག་པ་གཉིས་ཞེས་བྱིས་པའི་གནས་སྐབས་ཉིད་ནས་ལན་མང་དུ་སྨྲས་པའི་འདོན་པ་གོམས་པ་ཙམ་གྱི་རྒྱུ་མཚན་གྱིས་ཡིད་ཁོང་དུ་ཆུད་པར་མ་བྱེད་ཅིག་ཆོས་ཅན་གྱི་
དོན་འཕྲོས་དང་བཅས་པ་བཤད་ཟིན་ཏོ། །ད་ནི་བསྒྲུབ་བྱའི་ཆོས་ཀྱི་དོན་བཤད་པར་བྱ་སྟེ། དེ་ཡང་གཞན་དག་ན་རེ། རྣམ་བདེན་པ་ལྟར་ན་རྫས་གཅིག་ཏུ་སྒྲུབ་པར་བྱེད་པ་ཡིན་ལ། རྣམ་བརྫུན་པ་ལྟར་ན་རྫས་གཞན་མ་ཡིན་པ་ཙམ་དུ་སྒྲུབ་པ་ཡིན་ནོ་ཞེས་ཟེར་བ་ནི། རྣམ་པ་
ཆོས་ཅན་དུ་འཛིན་ན་བདེན་ཀྱང། རྣམ་པ་ཆོས་ཅན་ཡིན་པ་ལ་གོང་དུ་སྐྱོན་བསྟན་ཟིན་ཏོ། །དེ་བས་ན་སྔོན་པོ་སོགས་ནི་སྔོན་འཛིན་མིག་ཤེས་སོགས་དང་རྫས་གཅིག་ཏུ་འདོད་པ་ལ་རྣམ་བདེན་རྫུན་གཉིས་ཀ་མཐུན་པའི་ཕྱིར་དང། ཆོས་ཅན་དུ་ཡང་སྔོ་སོགས་ཉིད་གཟུང་བྱ་

[094A]༄༅། །ཡིན་པར་བཤད་ཟིན་པའི་ཕྱིར། རྫས་གཅིག་ཏུ་སྒྲུབ་པ་དང་རྫས་གཞན་མ་ཡིན་པར་སྒྲུབ་པ་གཉིས་ཀ་ལྟར་ཡང་མི་འཐད་པ་མེད་ལ། གང་དུ་བསྒྲུབས་ཀྱང་འདོད་པའི་དོན་འགྲུབ་པ་ལ་ཡང་ཁྱད་པར་མེད་དེ། དེ་གཉིས་གང་ཡིན་
ཀྱང་ཕྱི་དོན་ཡིན་པར་འགལ་བའི་ཕྱིར་རོ། །རྟགས་ཀྱི་དོན་ཇི་ལྟ་བུ་ཞེ་ན། ལྷན་ཅིག་དམིགས་པར་ངེས་པའི་དོན། ཁ་ཅིག་ན་རེ། རང་རིག་མངོན་སུམ་གཅིག་གིས་ཅིག་ཅར་དུ་དམིགས་པས་ཁྱབ་པ་ཡིན་ནོ་ཞེས་ཟེར་ཏོ། །དེ་ནི་མི་འཐད་དེ། སྔོན་འཛིན་མིག་ཤེས་མྱོང་བའི་
རང་རིག་གིས་སྔོན་པོ་དངོས་སུ་དམིགས་ན། དེ་གཞན་རིག་ཏུ་ཐལ་བའི་ཕྱིར་དང། སྔོན་འཛིན་མིག་ཤེས་མྱོང་བའི་རང་རིག་ཡིན་ན། སྔོན་པོའི་རྣམ་པ་དངོས་སུ་ཤར་བས་ཁྱབ་པར་ཐལ་བའི་ཕྱིར་རོ། །རྣམ་པ་དངོས་སུ་ཤར་བ་འདོད་དོ་ཞེ་ན། དེ་ལྟ་ན་མིག་ཤེས་ལ་གཟུང་རྣམ་
འཛིན་རྣམ་གཉིས་ཡོད་པ་བཞིན་དུ། མིག་ཤེས་ཀྱི་འཛིན་རྣམ་ལ་ཡང་གཟུང་རྣམ་འཛིན་རྣམ་གཉིས་ཡོད་པར་ཐལ་བར་འགྱུར་རོ། །ཡང་ཁ་ཅིག་སེམས་ཅན་ཐམས་ཅད་ཀྱི་བློ་ལ་ལྟོས་པའི་ལྷན་ཅིག་དམིགས་ངེས་ཡིན་པའི་ཕྱིར་ཞེས་རྟགས་སུ་འགོད་དོ་ཞེས་ན། དེ་ནི་མི་
འཐད་དེ། སེམས་ཅན་ཐམས་ཅད་ཀྱི་བློ་དང་ལྷན་ཅིག་དམིགས་ངེས་ཡིན་པ་གཞི་མ་གྲུབ་པའི་ཕྱིར་ཏེ། གཞན་དུ་སེམས་ཅན་ཐམས་ཅད་ཀྱི་བློ་སྔ་ཕྱི་སོགས་མཚུངས་པར་ཐལ་བའི་ཕྱིར་རོ། །ཅི་སྟེ། སེམས་ཅན་ཐམས་ཅད་ཀྱི་བློ་ལ་ལྟོས་ཞེས་པའི་དོན་སེམས་ཅན་གཅིག་གི་
བློས་སྔོན་པོ་ན་མ་དམིགས་པ་ན། དེ་འཛིན་གྱི་མིག་ཤེས་ཀྱང་དམིགས་དགོས་པ་བཞིན་དུ། སེམས་ཙམ་གང་གི་བློས་སྔོན་པོ་དམིགས་པ་དེ་འཛིན་མིག་ཤེས་ཀྱང་དམིགས་པས་ཁྱབ་ཅེས་པ་ཡིན་ནོ་ཞེ་ན། དེ་ཙམ་གྱིས་དེར་འཇོག་ན། ཤེས་བྱ་ཆོས་ཅན། བདག་མེད་

[094B] དེའི་སྤང་བྱ་བདག་འཛིན་གཉིས་སེམས་ཅན་ཐམས་ཅད་ཀྱི་རྒྱུད་ལ་ལྟོས་པའི་སྤང་གཉེན་ཡིན་པར་ཐལ། སེམས་ཅན་གཅིག་གི་རྒྱུད་ལ་བདག་མེད་མངོན་སུམ་དུ་རྟོགས་པའི་ཤེས་རབ་སྐྱེས་ན་དེའི་སྤང་བྱ་བདག་འཛིན་སྤོང་བ་བཞིན་
དུ༑ སེམས་ཅན་གང་གི་རྒྱུད་ལ་ཡང་ཤེས་རབ་དེ་སྐྱེས་ནས་སྤང་བྱ་བདག་འཛིན་དེ་སྤོང་བས་ཁྱབ་པའི་ཕྱིར་རོ། །འདོད་ན། བདག་མེད་མངོན་སུམ་དུ་རྟོགས་པའི་ཤེས་རབ་དེ་སེམས་ཅན་ཐམས་ཅད་ཀྱི་རྒྱུད་ལ་ལྟོས་པའི་གཉེན་པོར་ཐལ་ལོ། །འདོད་ན། རང་རྒྱུད་ལ་གཉེན་པོ་
བདག་མེད་རྟོགས་པའི་ཤེས་རབ་མེད་པའི་སེམས་ཅན་མི་སྲིད་པར་ཐལ་ལོ། །ལྷན་ཅིག་དམིགས་པར་ངེས་པའི་ཕྱིར། ཞེས་པ་ཙམ་རྟགས་སུ་བཀོད་ན། སྣང་གཟུགས་ལྟ་བུ་སེམས་ཅན་འགའ་ཞིག་གི་བློ་ལ་ལྟོས་ནས་ལྷན་ཅིག་དམིགས་པར་ངེས་པ་རྣམས་ཀྱང། རྫས་གཞན་
མ་ཡིན་པར་ཐལ་བའི་ཕྱིར་རོ་ཞེས་ཟེར་བ་ནི། སྐྱོན་དང་སྐྱོན་མ་ཡིན་པའི་འཇུག་པ་བློ་ལ་མ་ཤར་བར་ཟད་དེ། འོ་ན། ཤེས་བྱ་ཆོས་ཅན། སེམས་ཅན་འགའ་ཞིག་གི་བློ་ལ་ལྟོས་ཏེ་ལྷན་ཅིག་དམིགས་ངེས་ཡིན་ན། ལྷན་ཅིག་དམིགས་ངེས་ཡིན་པས་ཁྱབ་པར་ཐལ། རྫས་གཞན་མ་
ཡིན་པར་སྒྲུབ་པ་ལ་ལྷན་ཅིག་དམིགས་ངེས་ཡིན་པ་ཙམ་རྟགས་སུ་བཀོད་ན། སྣང་གཟུགས་ལྟ་བུ་སེམས་ཅན་འགའ་ཞིག་གི་བློ་ལ་ལྟོས་ཏེ་ལྷན་ཅིག་དམིགས་ངེས་ཡིན་ན། ལྷན་ཅིག་དམིགས་ངེས་ཡིན་པས་ཁྱབ་པའི་ཕྱིར། འདོད་ན། བུམ་པ་དང་ས་ཕྱོགས་དུས་མཉམ་ཡིན་པས་ཁྱབ་
པར་ཐལ་ལོ། །འདོད་ན། གཅིག་ཡོད་ན་ཅིག་ཤོས་ཡོད་པས་ཁྱབ་པར་ཐལ་ལོ། །དེས་ན་ཚུལ་འདི་ནི། སློབ་དཔོན་གྱིས། ལྷན་ཅིག་དམིགས་པར་ངེས་པའི་ཕྱིར། ཞེས་རྟགས་སུ་བཀོད་པ་ལ་ཙ་འདྲི་བའི་བསམ་པས་རང་གི་མཚང་སྟོན་པར་ཟད་དོ། །ཡང་ལྷན་ཅིག་དམིགས་པར་ངེས་པའི་

[095A]༄༅། །དོན། སྔོན་པོ་དངོས་སུ་དམིགས་ན་བློ་དེས་སྔོན་འཛིན་མིག་ཤེས་ཀྱང་དངོས་སུ་དམིགས་པས་ཁྱབ། སྔོན་འཛིན་མིག་ཤེས་དངོས་སུ་དམིགས་ན་བློ་དེས་སྔོན་པོ་ཡང་དངོས་སུ་དམིགས་པས་
ཁྱབ་པ་ལ་འདོད་པ་མང་དུ་སྣང་མོད། དེ་ནི་མི་རིགས་ཏེ། སྔོན་འཛིན་མིག་ཤེས་ཀྱིས་སྔོན་འཛིན་མིག་ཤེས་དངོས་སུ་དམིགས་པར་ཐལ། སྔོན་པོ་དངོས་སུ་དམིགས་པའི་ཕྱིར། འདོད་ན། འོག་ཏུ་རང་རིག་མངོན་སུམ་གྱི་སྐབས་ནས་འཆད་པར་འགྱུར་བའི་རིགས་པ་རྣམས་
ཀྱིས་དགག་པར་བྱའོ། །སྔོན་འཛིན་མིག་ཤེས་མྱོང་བའི་རང་རིག་མངོན་སུམ་ཆོས་ཅན། ཁྱོད་ཀྱིས་སྔོན་པོ་དངོས་སུ་དམིགས་པར་ཐལ། སྔོན་འཛིན་མིག་ཤེས་དངོས་སུ་དམིགས་པའི་ཕྱིར། འདོད་ན། གཞན་རིག་ཏུ་ཐལ་བ་སོགས་གོང་དུ་བཤད་པའི་སྐྱོན་ཐམས་ཅད་ཀྱིས་
གནོད་པར་འགྱུར་རོ། །གཞན་ཡང་སྔོན་འཛིན་ཡིད་ཀྱི་མངོན་སུམ་ཚད་མ་ཆོས་ཅན། ཁྱོད་ཀྱིས་སྔོན་འཛིན་མིག་ཤེས་དངོས་སུ་དམིགས་པས་ཁྱབ་པར་ཐ། སྔོན་པོ་དངོས་སུ་དམིགས་པའི་ཕྱིར། ལན་མེད་དོ། །ཅི་སྟེ། སྔོན་འཛིན་མིག་ཤེས་དང་དེ་ལ་སྣང་བའི་སྔོན་པོ་གཉིས་
གཅིག་དངོས་སུ་དམིགས་པའི་བློས་གཅིག་དངོས་སུ་དམིགས་པར་འདོད་པ་ཡིན་གྱི། སྔོན་པོ་ཙམ་དང་ནི་མ་ཡིན་ནོ་ཞེ་ན། འོ་ན། ལྷས་བྱིན་དང་མཆོད་སྦྱིན་གྱི་མིག་ཤེས་གཉིས་ཀྱིས་ཡུལ་སྔོན་པོ་གཅིག་ལ་ཐུན་མོང་དུ་དངོས་སུ་དམིགས་པའི་ཚེ་ན། དེ་ལྟ་བུའི་ལྷས་བྱིན་གྱི་མིག་
ཤེས་ཆོས་ཅན། ཁྱོད་ཀྱིས་མཆོད་སྦྱིན་གྱི་མིག་ཤེས་དེ་དངོས་སུ་དམིགས་པར་ཐལ། མཆོད་སྦྱིན་གྱི་མིག་ཤེས་ལ་སྣང་བའི་སྔོན་པོ་དེ་དངོས་སུ་དམིགས་པའི་ཕྱིར་རོ། །ལན་མེད་དོ། །ལྷན་ཅིག་དམིགས་ངེས་ཀྱི་དོན། གཅིག་ཡོད་པའི་ཡུལ་དུས་དེར་ཅིག་ཤོས་ཀྱང་ཡོད་པས་ཁྱབ་

[095B] དེ་ཡང་མ་ཡིན་ཏེ། དེ་ལྟ་ན། བུ་རམ་གྱི་རོ་གཟུགས་དེ་ལྟར་བ་ཡང་ལྷན་ཅིག་དམིགས་ངེས་སུ་འགྱུར་བས་རྫས་གཞན་མ་ཡིན་པར་ཐལ་བའི་ཕྱིར་རོ། །དེ་བས་ན་ལྷན་ཅིག་དམིགས་པར་ངེས་པའི་དོན་ནི་འདི་ཡིན་ཏེ། ལྷན་ཅིག་ཅེས་པ་ནི་སྐབས་འདིར་ཡུལ་
དུས་གཅིག་པའི་དོན་ཡིན་ལ། དམིགས་པ་ནི་ཚད་མས་དམིགས་པ་དང། ངེས་པ་ནི་ཁྱབ་པའི་དོན་ཡིན་པས། གཅིག་ཚད་མས་དམིགས་པའི་དུས་དེའི་ཚེ་ཅིག་ཤོས་ཀྱང་ཚད་མས་དམིགས་པས་ཁྱབ་ལ། ཅིག་ཤོས་ཚད་མས་དམིགས་པའི་དུས་དེའི་ཚེ་ཡང་གཅིག་ཚད་མས་དམིགས་
པས་ཁྱབ། ཅེས་པར་ཤེས་པར་བྱ་སྟེ། དཔེར་ན་སྔོན་པོ་སྔོན་འཛིན་མངོན་སུམ་ཚད་མས་ནམ་དམིགས་པ་དང་དུས་མཉམ་དུ་སྔོན་སུམ་ཡང་རང་མྱོང་བའི་རང་རིག་མངོན་སུམ་ཚད་མས་དམིགས་པས་ཁྱབ་ལ། སྔོན་འཛིན་མངོན་སུམ་ཚད་མ་རང་རིག་མངོན་སུམ་ཚད་
མས་དམིགས་པའི་ཚེ་སྔོན་པོ་ཡང་སྔོན་འཛིན་མངོན་སུམ་ཚད་མས་དམིགས་པས་ཁྱབ་ཅེས་པ་ལྟ་བུའོ། །ཚུལ་འདི་བུ་རམ་གྱི་རོ་གཟུགས་ད་ལྟར་བ་ལ་མི་མཚུངས་སམ་ཞེ་ན། མི་མཚུངས་ཏེ། མཚུངས་ན། བུ་རམ་གྱི་གཟུགས་མཐོང་བ་ན། རོ་མྱོང་བར་ཐལ་བའི་ཕྱིར་རོ། །
རྟགས་ཀྱི་དོན་བཤད་ཟིན་ཏོ། །གཞན་དག་ལྷན་ཅིག་དམིགས་ཞེས་པའི་དམིགས་པ་ཚད་མས་དམིགས་པ་ལ་བྱས་ནས། ལྷན་ཅིག་དམིགས་ངེས་ཀྱི་རྟགས་ཀྱི་མཐུན་དཔེར། ཟླ་གཉིས་དང། ཟླ་བ་གཉིས་སྣང་གི་དབང་ཤེས་འཁྲུལ་པ་བཞིན། ཞེས་འགོང་པ་ནི། དྲན་པ་རྣལ་
དུ་མ་བཞག་པ་སྟེ། ཟླ་གཉིས་ཚད་མས་དམིགས་པར་ཐལ་བའི་ཕྱིར་རོ། །ཅི་སྟེ་ཟླ་གཉིས་ཀྱི་རྣམ་པ་དང་དེ་སྣང་གི་དབང་ཤེས་བཞིན་ཞེས་འགོད་དོ་ཞེ་ན། དེ་ལྟ་ན། བྱེ་བྲག་སྨྲ་བ་སོགས་ཕྱི་རྒོལ་འགའ་ཞིག་གི་ངོར་དཔེ་མ་གྲུབ་པའི་སྐྱོན་དུ་འགྱུར་ཏེ། དེ་དག་ཤེས་པ་རྣམ་མེད་

[096A]༄༅། །དུ་སྨྲ་བའི་རྒོལ་བ་ཡིན་པའི་ཕྱིར་རོ། །འོ་ན། རྣམ་ཤེས་འཁྲུལ་བས་ཟླ་བ་གཉིས། །མེད་པར་ཐ་དད་མཐོང་བ་བཞིན། །ཞེས་གསུངས་པ་ཇི་ལྟ་ཡིན་ཞེ་ན་དེའི་དོན་ནི། ངེས་པར་བློ་དང་ལྷན་ཅིག་ཏུ།། ཅི་ཅར་དུ་ནི་མྱོང་འགྱུར་བའི། །ཡུལ་
ནི་དེ་ལས་གཞན་ཉིད་དུ། །རྣམ་གང་གིས་ནི་འགྲུབ་པར་འགྱུར། །ཞེས་སྨྲས་པ་ལ། འོ་ན། དབང་ཤེས་ལས་སྔོན་པོ་སོགས་གཞན་མ་ཡིན་ན། རྒྱང་ཆད་དུ་སྣང་བ་འདི་ཅི་ཞེ་ན། དེ་ནི་འཁྲུལ་པའི་དབང་གིས་ཡིན་ནོ་ཞེས་བསྟན་པའི་ཕྱིར། རྣམ་ཤེས་འཁྲུལ་པས་ཟླ་
བ་གཉིས། །མེད་པར་ཐ་དད་མཐོང་བ་བཞིན། །ཞེས་སྨྲས་པ་ཡིན་ཏེ། མདོར་ན། སྔོན་པོ་སོགས་དབང་ཤེས་ལས་གཞན་མ་ཡིན་བཞིན་དུ་གཞན་དུ་སྣང་བའི་དཔེར་བཀོད་པ་ཡིན་གྱི། གཞན་མ་ཡིན་པར་སྒྲུབ་པའི་མཐུན་དཔེར་བཀོད་པ་མ་ཡིན་ནོ། །གསུམ་པ་ཚུལ་
སྒྲུབ་པ་ལ། ལྷན་ཅིག་དམིགས་པར་ངེས་པའི་ཕྱིར། ཞེས་པའི་ཕྱོགས་ཆོས་ནི་རང་རིག་མངོན་སུམ་གྱིས་འགྲུབ་ལ། ཁྱབ་པ་གཉིས་ལས། རྗེས་ཁྱབ་སྒྲུབ་ཚུལ་ནི། ལྷན་ཅིག་དམིགས་ངེས་ཡིན་ན། རྫས་གཞན་མ་ཡིན་པས་ཁྱབ་སྟེ། ཕན་ཚུན་ཐ་དད་གཅིག་དམིགས་
ན་ཅིག་ཤོས་དམིགས་དགོས་ན་འབྲེལ་པ་གྲུབ་པས་ཁྱབ་ཅིང། ལྷན་ཅིག་གམ་དུས་མཉམ་དུ་དམིགས་དགོས་པས་དེ་བྱུང་འབྲེལ་ཁེགས་པས། ལྷན་ཅིག་དམིགས་ངེས་ཡིན་ན་བདག་གཅིག་ཏུ་འབྲེལ་པར་གྲུབ་ལ། ཕན་ཚུན་བདག་ཉིད་གཅིག་ཡིན་ན་ཕན་ཚུན་
རྫས་གཞན་ཡིན་པར་འགལ་བའི་ཕྱིར་རོ། །ལྡོག་ཁྱབ་སྒྲུབ་ཚུལ་ནི། སྔོ་སེར་ཐ་དད་དག་ལ་ནི། །མྱོང་བའི་ངེས་པ་ཡོད་མ་ཡིན། །ཞེས་པས་བསྟན་ཏེ། དེ་ཡང་རྫས་གཞན་ཡིན་ན། ལྷན་ཅིག་དམིགས་ངེས་ཡིན་པར་འགལ་བར་ཐལ། རྫས་གཞན་ལྷན་ཅིག་དམིགས་

[096B] སྣང་དུ་རུང་བ་ལས་དེ་འདྲ་མའི་དམིགས་པའི་ཕྱིར། ཞེས་སྣང་རུང་མ་དམིགས་པའི་རྟགས་ཀྱིས་རྫས་གཞན་ལ་ལྷན་ཅིག་དམིགས་ངེས་བཀག་པའི་སྒོ་ནས་སྒྲུབ་བོ། །དེ་འདྲ་ཡོད་ན་སྣང་རུང་ཡིན་པའི་རྒྱུ་མཚན་ཀྱང། ལྷན་ཅིག་དམིགས་ངེས་ཡིན་ན་
ལྷན་ཅིག་ཏུ་ཚད་མ་ལ་སྣང་བས་ཁྱབ་པའི་ཕྱིར་རོ། །འོ་ན། གཙོ་བོ་སེམས་དང་དེའི་འཁོར་དུ་བྱུང་བའི་སེམས་བྱུང་རྣམས་ཀྱང་ལྷན་ཅིག་དམིགས་ངེས་སུ་ཐལ། ཕན་ཚུན་གཅིག་ཚད་མས་དམིགས་པ་དང་དུས་མཉམ་དུ། ཅིག་ཤོས་ཀྱང་ཚད་མས་དམིགས་པས་ཁྱབ་
པའི་ཕྱིར། དེར་ཐལ། གཙོ་བོ་སེམས་རང་རིག་མངོན་སུམ་གྱིས་མྱོང་བ་དང་དུས་མཉམ་དུ། དེའི་འཁོར་གྱི་སེམས་བྱུང་རྣམས་ཀྱང་རང་རིག་མངོན་སུམ་གྱིས་མྱོང་བས་ཁྱབ་པའི་ཕྱིར་རོ། །ལྷན་ཅིག་དམིགས་ངེས་ངེས་ཡིན་པ་འདོད་ན། རྫས་གཅིག་ཏུ་འགྱུར་རོ་ཞེ་ན། གཙོ་བོ་སེམས་
དང་དེའི་འཁོར་དུ་བྱུང་བའི་སེམས་བྱུང་རྣམས་རྫས་གཅིག་ཡིན་པ་འདོད་པ་ཡིན་ཏེ། གཙོ་བོ་སེམས་དང་དེའི་འཁོར་གྱི་སེམས་བྱུང་རྣམས་རྫས་ཐ་དད་ཡིན་ན། བདག་གཅིག་འབྲེལ་མེད་ཅིང། དུས་མཉམ་ཡིན་པའི་ཕྱིར་དེ་བྱུང་འབྲེལ་མེད་པས། འབྲེལ་མེད་དོན་གཞན་དུ་འགྱུར་
ལ། དེ་འདོད་ན། རྟེན་དང་བརྟེན་པ་མ་ཡིན་པར་ཐལ་ལོ། །དེ་འདོད་ན། གཙོ་བོ་དང་འཁོར་གྱི་རྣམ་གཞག་བཏགས་པ་ཙམ་དུ་འགྱུར་རོ། །གཞན་ཡང། ཤེས་བྱ་ཆོས་ཅན། རྒྱུད་གཅིག་ལ་རྟོག་པ་རིགས་མཐུན་རྫས་ཐ་དད་དུ་མ་ཅིག་ཅར་འབྱུང་བ་ཡོད་པར་ཐལ། གཙོ་བོ་ཡིད་ཤེས་
རྟོག་པ་དང་དེའི་འཁོར་དུ་བྱུང་བའི་སེམས་བྱུང་རྟོག་པ་རྣམས་རྫས་ཐ་དད་ཡིན་པའི་ཕྱིར་རོ། །འོ་ན། སློབ་དཔོན་ཐོགས་མེད་ཀྱིས། ལྔ་ཉིད་འཐད་པ་མེད་ཕྱིར་དང། །ཞེས་སོགས་ཀྱི་སྒོ་ནས་སེམས་སེམས་བྱུང་རྫས་གཅིག་ཡིན་པ་ལ། ཕུང་པོའི་ལྔའི་གྲངས་ངེས་མི་འཐད་པར་ཐལ་

[097A]༄༅། །རྣམ་ཤེས་ཀྱི་ཕུང་པོ་དང་ཚོར་བའི་ཕུང་པོ་སོགས་རྫས་གཅིག་ཡིན་པའི་ཕྱིར། ཞེས་སོགས་གནོད་བྱེད་མང་དུ་གསུངས་པ་ཅི་ཞེ་ན། དེ་ནི་རྫས་གཅིག་ཡིན་པ་ལ་གནོད་བྱེད་སྟོན་པ་མ་ཡིན་གྱི། ཡིན་ན་རང་ཉིད་ལ་དེ་མ་ཐག་མཚུངས་པར་
འགྱུར་ཏེ། འདི་ལྟར་གཟུགས་སོགས་དང་རྣམ་ཤེས་རྫས་གཅིག་གམ། ཐ་དད། ཐ་དད་ན། ཕྱི་དོན་གྲུབ་པར་ཐལ་ལོ། །གཅིག་ན། ཤེས་བྱ་ཆོས་ཅན། ཕུང་པོ་ལྔའི་གྲངས་ངེས་མི་འཐད་པར་ཐལ། གཟུགས་ཕུང་དང་རྣམ་ཤེས་ཀྱི་ཕུང་པོ་རྫས་གཅིག་ཡིན་པའི་ཕྱིར། ཞེས་
བརྗོད་ན་འཁོར་གསུམ་ལ་ལན་མེད་པ་ཉིད་དུ་འགྱུར་རོ། །དེ་བས་ན་འཕགས་པ་ཐོགས་མེད་སྐུ་མཆེད་དང། རིགས་པའི་དབང་ཕྱུག་རྣམ་གཉིས་སོགས་ཕལ་ཆེ་བ་གཙོ་བོ་སེམས་དང་དེའི་འཁོར་སེམས་བྱུང་རྣམས་རྫས་གཅིག་ཏུ་བཞེད་པ་ཡིན་ལ། འོན་ཀྱང་འདི་དག་ལ་
བརྗོད་པར་བྱ་ཤིན་ཏུ་མང་ཡང་རེ་ཞིག་བཞག་གོ། ཚུལ་གསུམ་སྒྲུབ་ཚུལ་འཕྲོས་དང་བཅས་པ་བཤད་ཟིན་ཏོ། །ལྷན་ཅིག་དམིགས་ངེས་ཀྱི་རྟགས་འདི་མཁས་པའི་དཔྱད་གཞི་ཅུང་ཟག་ཆེ་ཞིང་རྣམ་རིག་པའི་གྲུབ་མཐའ་ལ་ཤིན་ཏུ་གལ་ཆེ་ཡང། དིང་
ལ་ཡིད་བརྟག་མི་སྣང་བས་ཅུང་ཟད་རྒྱས་པར་ཕྱེ་ནས་ལེགས་པར་བཤད་པའི་སྣང་བས་འཛམ་གླིང་གསལ་བར་བྱས་པ་ཡིན་ནོ། །སྨྲས་པ། ནམ་མཁའི་ཁྱོན་དང་ཁོ་བོའི་བློ་གྲོས་གཉིས། །ཕ་མཐའ་འགྲན་ཕྱིར་རྟག་ཏུ་ངལ་བ་སྙམ། །རོལ་མཚོའི་གཏིང་ཟབ་བདག་བློའི་སྐད་
ཅིག་ལ། མཐོང་བར་དོགས་ནས་རི་བོའི་ཕག་ཏུ་ཞུགས། །སངས་རྒྱས་ཞལ་གྱི་པདྨོའང་ལེགས་བཤད་ཀྱིས། །འོད་སྟོང་འདི་ལ་འཛུམ་པ་མཛད་དོ་ཞེས། །དཀར་ཕྱོགས་ལྷ་རྣམས་མགྲིན་པའི་ལམ་བསལ་ནས། །ཚིགས་གི་ཕོ་ཉམ་ཚངས་པའི་འཇིག་རྟེན་འགྲོ། ཞེས་བྱ་བ་ནི་ངོ་

[097B] །དེ་ལྟར་ཇི་སྐད་བཤད་པ་རྣམས་ཀྱིས་རྣམ་རིག་པའི་ལུགས་ཀྱི་དབང་ཤེས་ཀྱི་དམིགས་རྐྱེན་ཞར་ལས་འོངས་པ་དང་བཅས་པ་རྒྱས་པར་བཤད་ཟིན་ལ།། །།ད་ནི་བདག་རྐྱེན་དང་དེ་མ་ཐག་རྐྱེན་བཤད་པར་བྱ་སྟེ། དེ་ཡང། དེ་མ་ཐག་པའི་
རྐྱེན་གྱི་མཚན་ཉིད་ནི། སྔར་མདོ་སྡེ་པའི་འདོད་པ་འཆད་པའི་སྐབས་སུ་བཤད་པ་ཇི་ལྟ་བ་བཞིན་དུ་རིག་པར་བྱ་བ་ཡིན་པས། སླར་ཡང་ཟློས་ཏེ་བཤད་པར་མི་བྱའོ། །བདག་པོའི་རྐྱེན་ལ་མདོ་སྡེ་པ་དང་རྣམ་རིག་པ་དག་གི་འདོད་པ་མི་འདྲ་བའི་ཁྱད་པར་ནི་འདི་ཡིན་ཏེ། གཉིས་ཀས་
ཀྱང་མིག་ཤེས་ཀྱི་བདག་རྐྱེན་དུ་གྱུར་པའི་མིག་གི་དབང་པོའི་ངོ་བོ་མིག་ཤེས་དོན་ལྔའི་ནང་ནས་གཟུགས་ཁོ་ན་ལ་འཛིན་བྱེད་དུ་འཇུག་ལ། གཞན་ལ་མི་འཇུག་པའི་ཐུན་མོང་མ་ཡིན་པའི་ཁྱད་པར་གང་ཡིན་པ་དེ་གཙོ་བོར་སྐྱེས་པའི་རྒྱུ་མིག་ཤེས་ཀྱི་རྐྱེན་གཞན་གཉིས་ལས་ཐ་དད་དུ་གྱུར་
པ་ཞིག་ལ་འདོད་པར་འདྲ་ཡང། མདོ་སྡེ་ཨ་དེ་ཉིད་བེམ་པོར་འདོད་པ་ཡིན་ལ། སེམས་ཙམ་པ་དེ་ཉིད་རང་གི་དེ་མ་ཐག་རྐྱེན་དུ་གྱུར་པའི་ཤེས་པ་སྔ་མའི་སྟེང་ན་ཡོད་པའི་ནུས་པའི་ངོ་བོར་འདོད་པ་ནི་ཁྱད་པར་རོ། །དེའི་ཕྱིར་སློབ་དཔོན་ཕྱོགས་གླང་གིས། ལྷན་ཅིག་བྱེད་དབང་ནུས་པ་
ཡི། །ངོ་བོ་གང་ཡིན་དབང་པོའང་ཡིན། །དེ་ཡང་རྣམ་རིག་ལ་མི་འགལ། ཞེས་གསུངས་སོ། །རྣམ་རིག་པའི་ལུགས་ཀྱི་དབང་པོའི་མངོན་སུམ་གྱིས་རྐྱེན་གསུམ་རྣམ་པར་བཞག་པ་བཤད་ཟིན་ཏོ། །གཉིས་པ་ཡིད་ཀྱི་མངོན་སུམ་ལ་དགག་གཞག་སྤང་གསུམ་ལས། དང་པོ་
གཞན་གྱི་ལུགས་དགག་པ་ནི། སློབ་དཔོན་རྒྱན་མཁན་པོ་ན་རེ། ཡིད་ཀྱི་མངོན་སུམ་གྱི་མཚན་ཉིད་གོམས་པའི་དབང་གིས་དོན་མངོན་སུམ་དུ་བྱེད་པའི་ཤེས་པ་གང་ཡིད་ལ་བརྟེན་པ་ཞེས་བྱ་བ་ཡིན་ལ། དེ་ཉིད་དང་དབང་ཤེས་ཀྱི་བྱེད་ལས་མི་འདྲ་བའི་ཁྱད་པར་ནི། དབང་

[098A]༄༅། །ཤེས་ཡུལ་སྣང་བ་ཙམ་གྱིས་བྱ་བ་བྱེད་པ་ཡིན་ལ། ཡིད་མངོན་ཡུལ་ངེས་པས་བྱ་བ་བྱེད་པ་ཡིན་ནོ། །ངེས་ཤེས་ཡིན་ན་རྟོག་པར་མི་འགྱུར་རམ་ཞེ་ན། ངེས་ཤེས་ཡིན་ཀྱང་རྟོག་པར་མི་འགྱུར་ཏེ། རོག་པ་རྣམས་ནི་རང་ཡུལ་ལྐོག་ཏུ་
གྱུར་པའི་ཚུལ་གྱིས་འཛིན་པ་ཡིན་ལ། ཡིད་མངོན་ནི་རང་ཡུལ་མངོན་དུ་གྱུར་པའི་སྒོ་ནས་ངེས་པའི་ཕྱིར་རོ། །དེ་ལྟ་ན་ཡང། མངོན་སུམ་ནི་གང་གི་ཡང་ངེས་པར་བྱེད་པ་མིན་ཏེ། ཞེས་སོགས་ཀྱི་གཞུང་དང་འགལ་ལོ་ཞེ་ན། མི་འགལ་ཏེ། དེར་ནི་དབང་ཤེས་ཉིད་
ལ་མངོན་སུམ་གྱི་སྒྲ་སྦྱར་བ་ཡིན་ཏེ། ཨཀྵ་ར་ཞེས་པའི་མངོན་སུམ་གྱི་སྒྲ་ནི་དབང་པོ་སོ་སོ་ལ་བརྟེན་པའི་དོན་ཅན་ཡིན་པའི་ཕྱིར་རོ། །ཞེས་སོགས་རྒྱུ་མཚན་དང་བཅས་ཏེ་སྨྲ་བར་བྱེད་དོ། །འདི་དག་ནི་རྒྱན་འགྲེལ་བཤད་དང་བཅས་པའི་དགོངས་དོན་ཚིག་ལ་མ་ལྟོས་
པར་བྲིས་པ་ཡིན་ལ། ཡིད་ཀྱི་མངོན་སུམ་སྐྱེ་བའི་ཚུལ། དང་པོ་དབང་མངོན་སྐད་ཅིག་མ་གཅིག་སྐྱེ། དེའི་རྗེས་སུ་ཡིད་མངོན་གཅིག་སྐྱེ། དེའི་རྗེས་སུ་དབང་མངོན་གཅིག་སྐྱེ་བའི་ཚུལ་གྱིས། མགོ་དབང་མངོན་གྱིས་དྲངས། མཇུག་ཡིད་མངོན་གྱིས་བསྡུས་ཏེ། དབང་ཡིད་
སྤེལ་ནས་སྐྱེ་བར་རྒྱན་མཁན་པོ་བཞེད་དོ་ཞེས་མཁས་པ་རྣམས་ལ་གྲགས་པ་ཙམ་དུ་ཟད་ཀྱི། བོད་དུ་འགྱུར་བའི་རྒྱན་རྗེས་འབྲང་དང་བཅས་པའི་གཞུང་ལུགས་གང་ན་ཡང་མི་གསལ་ལོ། །ཕྱོགས་འདི་དག་འཐད་པ་མ་ཡིན་ཏེ། ཡིད་ཀྱི་མངོན་སུམ་ངེས་ཤེས་
ཡིན་ན། རང་ཡུལ་ན་མ་བཟུངས་པ་ན། དེ་དང་རྗེས་ཆ་སོ་སོར་དབྱེར་མེད་པའི་དེའི་ཁྱད་ཆོས་ཀུན་ངེས་པས་ཁྱབ་པར་ཐལ། ཡིད་མངོན་ཡིན་ན། རང་ཡུལ་ལ་སྒྲུབ་འཇུག་ཡིན་པས་ཁྱབ་པ་གང་ཞིག་དེ་ཡིན་ན་ངེས་ཤེས་ཡིན་པས་ཁྱབ་པའི་ཕྱིར་རོ། །འདོད་ན། གཟུགས་

[098B] དེ་དག་ཤེས་པའི་བདག་ཉིད་ཡིན་པའི་ཆ་ཡང་ངེས་པས་ཁྱབ་པར་ཐལ་ལོ། །འདོད་ན། སེམས་ཙམ་པའི་གྲུབ་མཐའ་ལ་ངེས་ཤེས་མ་སྐྱེས་པའི་གང་ཟག་གི་རྒྱུད་ལ་ཡིད་མངོན་མི་སྲིད་པར་ཐལ་བར་
འགྱུར་རོ། །གཞན་ཡང། ཡིད་མངོན་ཉིད་དབང་མངོན་ལས་ཆེས་ཤིན་ཏུ་ངེས་སླ་བ་ཉིད་དུ་འགྱུར་ཏེ། ཡིད་མངོན་ནི་ངེས་པའི་རྣམ་པ་ཅན་ཡིན་པས་རགས་ལ། དབང་མངོན་ནི་ཡུལ་སྣང་བ་ཙམ་གྱིས་ཁྱད་པར་དུ་བྱས་པས་ཆས་ཕྲ་བར་འགྱུར་བའི་ཕྱིར་རོ། །དེ་ལྟ་ན། དབང་
མངོན་ལས་ཡིད་མངོན་མེད་པར་འཛིན་པའི་སྒྲོ་འདོགས་ཀྱི་གཞི་ཆུང་བར་འགྱུར་ཏེ། དཔེར་ན། རྟོག་པ་དང་མངོན་སུམ་བཞིན་ནོ། །སྤེལ་ནས་སྐྱེ་བའང་མི་འཐད་དེ། དེ་ལྟ་ན། ཤེས་བྱ་ཆོས་ཅན། དབང་མངོན་སྐད་ཅིག་གཉིས་པ་མན་ཆད་ཐམས་ཅད་ལ་དངོས་ཀྱི་ཉེར་
ལེན་མི་སྲིད་པར་ཐལ། དེ་ཐམས་ཅད་ལ་རང་གི་རིགས་མཐུན་དབང་ཤེས་སྔ་མ་དང། རང་གི་བར་དུ་ཡིད་ཀྱི་མངོན་སུམ་གྱིས་ཆོད་པས་ཁྱབ་པའི་ཕྱིར་རོ། །སློབ་དཔོན་ཆོས་མཆོག་ན་རེ། ཡིད་ཀྱི་མངོན་སུམ་ནི་ལུང་ལ་གྲགས་པ་ཙམ་ཡིན་གྱི། ཚུར་མཐོང་གི་དངོས་པོ་
སྟོབས་ཞུགས་ཚད་མས་ངེས་མི་ནུས་ལ། དེའི་ཕྱིར། མདོ་ལས་ཡིད་མངོན་ཡོད་པར་གསུངས་པ་ལ། དེ་ལྟ་ན་ཚད་མ་བཅད་ཤེས་ཡོད་པའམ། ལོང་བས་ཀྱང་གཟུགས་མཐོང་བ་གང་རུང་དུ་འགྱུར་རོ་ཞེས་པའི་རྩོད་པ་སྤང་བའི་ཕྱིར་དུ། དེ་ལྟ་བུའི་སྐྱོན་མེད་དེ། ཡིད་མངོན་
ཡོད་ན། རང་གི་དེ་མ་ཐག་རྐྱེན་དབང་མངོན་གཅིག་ལས་སྐྱེ་ཞིང། དེའི་གཟུང་དོན་གྱི་སྐད་ཅིག་གཉིས་པ་འཛིན་པ་ལ་འགལ་བ་མེད་པའི་ཕྱིར་རོ། །ཞེས་དེ་འདྲའི་རྒྱུ་རྐྱེན་ལས་སྐྱེས་པའི་ཡིད་མངོན་ཡོད་པ་ལ་གནོད་བྱེད་མེད་པར་སྟོན་པ་ཙམ་ཞིག་རིགས་པའི་དབང་ཕྱུག་གི་

[099A]༄༅། །གཞུང་གི་དགོངས་པ་ཡིན་ནོ་ཞེས་ཟེར་ཏོ། །དེས་ན་སློབ་དཔོན་ཆོས་མཆོག་གི་ལུགས་ལ། ཡིད་མངོན་ཤིན་ཏུ་ལྐོག་ཡིན་པས་ལུང་ཙམ་གྱིས་གྲུབ་གྱི། དངོས་པོ་སྟོབས་ཞུགས་ཚད་མས་མ་གྲུབ་ལ། ཡིད་མངོན་རྒྱུ་རྐྱེན་ཇི་ལྟ་བུ་ལས་སྐྱེས་
པ་ནི་ལུང་རིགས་གང་གིས་ཀྱང་མ་གྲུབ་མོད། འོན་ཀྱང། ཇི་སྐད་བཤད་པའི་རྒྱུ་རྐྱེན་དེ་ལྟ་བུ་ལས་སྐྱེས་པ་ལ་གནོད་བྱེད་ཀྱང་མེད་དོ་ཞེས་འདོད་པ་ཡིན་ནོ། །དེ་ལྟ་ན་ཁ་ཅིག་ཡིད་མངོན་ཤིན་ལྐོག་ཡིན་ན། དེའི་རྒྱུ་རྐྱེན་དང་སྐྱེ་ཚུལ་སོགས་དངོས་སྟོབས་ཚད་
མས་གྲུབ་པ་འགལ་ཞེས་པའི་སྐྱོན། སློབ་དཔོན་ཆོས་མཆོག་ལ་རྗོད་པར་བྱེད་པ་ནི། གཞན་གྱི་འདོད་པ་མ་རྟོགས་བཞིན་དུ་དགག་པ་ལ་རིངས་པ་ཙམ་དུ་ཟད་དོ། །སྐྱེ་བའི་ཚུལ་ནི། མིག་ཕྱེད་པ་དང་ལྡན་པའི་ཚེ་གཟུགས་གསལ་བར་སྣང་བའི་ཤེས་པ་ནི་མིག་ཤེས་ལས་
གཞན་དུ་མི་འཐད་པས། མིག་གི་བྱེད་པ་དང་ནི་ལྡན་པ་ན་སྐྱེ་བར་རིགས་ལ། དབང་ཤེས་དེ་མ་ཐག་རྐྱེན་དུ་བྱས་པ་ལས་སྐྱེ་བར་བཤད་པས། གཟུགས་འཛིན་ཡིད་ཀྱི་མངོན་སུམ་ནི་གཟུགས་འཛིན་དབང་མངོན་གྱི་རྒྱུན་འགགས་པའི་མཐར་སྐྱེ་བ་ཡིན་ལ། དེ་ཡང་སྐད་
ཅི་མ་གཅིག་ཁོ་ན་ལས་མང་བ་མི་སྐྱེ་སྟེ། ལྡན་སྐྱེ་ན་མྱོང་སྟོབས་ཀྱིས་ངེས་པར་འགྱུར་བས། མེད་དོ་ཞེས་སྒོ་འདོགས་པར་མི་འགྱུར་བའི་ཕྱིར་རོ་ཞེས་བཞེད་དོ། །འདི་དག་ནི་སློབ་དཔོན་ཆོས་མཆོག་གི་དགོངས་པ་དཔྱིས་ཕྱིན་པར་བཀོད་པ་ཡིན་ལ། བོད་ཀྱི་མཁས་
རྨོངས་མང་པོ་དག་སློབ་དཔོན་ཆོས་མཆོག་གྱི་ལུགས་འཐད་ལྡན་དུ་བྱེད་པ་སྣང་མོད་ཀྱི། ཁོ་བོ་ནི་འཐད་པར་མི་སེམས་ཏེ། འདི་ལྟར། ཚུར་མཐོང་གྱི་རྒྱུད་ཀྱི་ཡིད་མངོན་ཆོས་ཅན། རང་རྒྱུད་ལྡན་ལ་ཁྱོད་མྱོང་བྱེད་རང་རིག་མངོན་སུམ་ཚད་མ་མེད་པར་ཐལ། ཁྱོད་

[099B] འདོད་ན། ཤེས་པ་ཡིན་པ་ཉམས་སོ། །གཞན་ཡང། རང་བློ་ལྐོག་ཏུ་གྱུར་པ་སྲིད་པ་ཙམ་ཡང་སློབ་དཔོན་གྱིས་ལན་དུ་མར་བཀག་ན། རང་བློ་རང་ལ་ཤིན་ལྐོག་ཏུ་གྱུར་པ་སྲིད་པ་ནི་དེ་བས་ཀྱང་ཐ་ཆད་
དོ་སྙམ་དུ་སེམས་སོ། །གལ་ཏེ། རང་བློ་ལྐོག་གྱུར་མི་སྲིད་ན། བྱེ་བྲག་པའི་དེར་བདེ་སོགས་ཤེས་པར་སྒྲུབ་དགོས་པ་ཇི་ལྟ་བུ་ཞེ་ན། བྱེ་བྲག་པ་ལ་རང་རྒྱུད་ཀྱི་བདེ་སོགས་ལྐོག་གྱུར་མ་ཡིན་ཡང། རང་རྒྱུད་ཀྱི་བདེ་སོགས་ལ་ཤེས་པའི་ཐ་སྙད་མ་ཤེས་ནས། ཤེས་
པར་སྒྲུབ་དགོས་པ་བྱུང་བ་ཡིན་པས། བདེ་སོགས་ཤེས་པ་ཡིན་པ་ལྐོག་གྱུར་ཡིན་ཏེ། དཔེར་ན། སྒྲ་བསྒྲུབ་བྱ་མ་ཡིན་ཡང་སྒྲ་མི་རྟག་པ་བསྒྲུབ་བྱ་ཡིན་པ་བཞིན་ནོ། །གཞན་ཡང། ཡིད་མངོན་ཤིན་ལྐོག་ཡིན་པའི་རྒྱུ་མཚན་ཅི་ཞིག་ཡིན། ཚུར་མཐོང་ཚད་མས་ངེས་མི་
ནུས་ཤིང། ལུང་རྣམ་དག་ལས་བཤད་པའི་ཕྱིར་རོ་ཞེ་ན། ཚུར་མཐོང་ཚད་མས་ངེས་མི་ནུས་པའི་རྒྱུ་མཚན་ཅི་ཞིག་ཡིན། སྐད་ཅིག་མ་གཅིག་ཁོ་ནར་ཟད་པའི་ཕྱིར་རོ་ཞེ་ན། སྐད་ཅིག་མ་ཞེས་པ་ཅི་ཡིན། རང་གྲུབ་དུས་གཉིས་པར་མི་སྡོད་པའི་སྐད་ཅིག་མའམ། འོན་ཏེ་
དུས་མཐའི་སྐད་ཅིག་མ་ཡིན། དང་པོ་ལྟ་ན། དངོས་པོ་ཡིན་ན་ཚུར་མཐོང་ཚད་མས་ངེས་མི་ནུས་པས་ཁྱབ་པར་ཐལ་ལོ། །གཉིས་པ་ལྟར་ན། ཡིད་མངོན་དུས་མཐའི་སྐད་ཅིག་མ་ཡིན་པའི་རྒྱུ་མཚན་ཅི་ཡིན། རྒྱུན་ལྡན་ཡིན་ན་མེད་དོ་ཞེས་ལོག་པར་རྟོག་པར་མི་འགྱུར་ཏེ་
ངེས་སླ་བའི་ཕྱིར་རོ་ཞེ་ན། སྐྱེ་བ་སྔ་ཕྱི་ཡང་མེད་དོ་ཞེས་སྐུར་བ་འདེབས་པར་མི་འགྱུར་བར་ཐལ། དེ་དག་རྒྱུན་ལྡན་ཡིན་པའི་ཕྱིར་རོ། །མི་མཚུངས་སྟེ། སྐྱེ་བ་སྔ་ཕྱི་ནི་རྒྱུན་ལྡན་ཡིན་ཀྱང་མྱོང་བས་མ་གྲུ་ལ། ཡིད་མངོན་རྒྱུན་ལྡན་ཡིན་ན་རང་རྒྱུད་ཀྱི་མྱོང་བས་

[100A]༄༅། །གྲུབ་དགོས་པའི་ཕྱིར་རོ་ཞེས་ན། མྱོང་བས་གྲུ་ན་མེད་དོ་ཞེས་སྐུར་བ་འདེབས་པ་མི་སྲིད་མི་དགོས་ཏེ། གཞན་དུ་ན། རྒྱང་འཕེན་གྱི་རྒྱུད་ལ་ཕ་མེད་པར་འཛིན་པའི་ལོག་ལྟ་མི་སྲིད་པར་ཐལ། རྒྱང་འཕེན་རང་ཉིད་ཀྱིས་ཕ་མངོན་སུམ་གྱིས་གྲུབ་
པའི་ཕྱིར་རོ། །གཞན་ཡང། དུས་མཐའི་སྐད་ཅིག་མ་ཡིན་པས་ཚུར་མཐོང་གི་ཚད་མས་ངེས་མི་ནུས་ན། ཆ་ཤད་མེད་པའི་དངོས་པོ་ཡིན་ན། ཤིན་ཏུ་ལྐོག་གྱུར་ཡིན་པས་ཁྱབ་པར་ཁས་ལེན་དགོས་པ་ཉིད་དུ་འགྱུར་རོ། །དེས་ན་ཡིད་མངོན་ཤིན་ལྐོག་ཡིན་པ་དང། སྐད་ཅིག་
མ་གཅིག་ཁོ་ནར་སྐྱེ་བ་སོགས་ནི། སྒྲུབ་བྱེད་མེད་པའི་དམ་བཅའ་ཙམ་དུ་ཟད་དོ། །དབང་མངོན་གྱི་རྒྱུན་མཐའ་ཁོ་ནར་སྐྱེ་བའི་ཤེས་བྱེད་མིག་བྱེད་པ་དང་ལྡན་པའི་ཚེ། གཟུགས་གསལ་བར་སྣང་བའི་ཤེས་པ་ཡིན་ན་མིག་ཤེས་ལས་གཞན་དུ་མི་འཐད་ཅེས་པ་ཡང་མི་
རིགས་ཏེ། མིག་བྱེད་པ་དང་ལྡན་པའི་ཚེ། རང་རྒྱུད་ཀྱི་ཏིང་ངེ་འཛིན་གྱི་ཤེས་པ་ལ་གཟུགས་གསལ་བར་སྣང་བ་སོ་སྐྱེ་དང་འཕགས་པ་གཉིས་ཀ་ལ་མེད་དུ་ཡོད་པའི་ཕྱིར་རོ། །གཞན་དག་སློབ་དཔོན་ཆོས་མཆོག་གི་ཡིད་མངོན་སྐྱེ་ཚུལ་ལ། ཁ་དོག་གི་རྒྱུན་འགག་
ཁ་མ་འཛིན་པའི་དབང་ཤེས་ཀྱི་རྗེས་སུ་ཡང་ཡིད་མངོན་སྐྱེ་བར་འགྱུར། ཞེས་པའི་ཐལ་བ་འཕེན་པ་ནི་གནོད་བྱེད་མ་ཡིན་ཏེ། སློབ་དཔོན་ཆོས་མཆོག་གིས། ཡིད་མངོན་སྐྱེ་ན་དབང་མངོན་ཞིག་གི་རྒྱུན་འགགས་པའི་མཐར་སྐྱེ་བར་ཁས་བླངས་ཀྱི། དབང་སྔོན་རྒྱུན་འགཌ་
པ་ཐམས་ཅད་ཀྱི་མཐར་ཡིད་མངོན་སྐྱེ་བས་ཁྱབ་པར་ཁས་མ་བླངས་པའི་ཕྱིར་རོ། །ཁ་ཅིག་རྒྱུན་མཐར་སྐྱེ་ན་དེའི་གོང་དུའང་སྐྱེ་བར་རིགས་ཏེ། རྒྱུ་ལ་ཁྱད་པར་མེད་པའི་ཕྱིར་རོ་ཞེས་གསུངས་པའང་སློབ་དཔོན་ཆོས་མཆོག་ལ་གནོད་བྱེད་མ་ཡིན་ཏེ། འདི་ལྟར། རྒྱུན་

[100B] འགལ་རྐྱེན་ཡོད་མེད་མི་མཚུངས་ཏེ་བརྒྱུན་མ་རྫོགས་པའི་གོང་དུ་དབང་ཤེས་བར་མ་ཆད་པ་བྱུང་བས། ཡིད་མངོན་ཀྱེ་བའི་གོ་བཀག་པའི་ཕྱིར་རོ་ཞེས་ལན་གདབ་པར་ནུས་པས་སོ། །དེས་ན་སྔ་མ་
མང་པོ་དག་གིས་འཕགས་པའི་ཡུལ་གྱི་སློབ་དཔོན་རྣམས་ཀྱི་འདོད་པ་མ་རྟོགས་པར་དེ་དག་ལ་དག་པ་མང་དུ་བསྟན་པ་དང། འདོད་པ་ཕྱོགས་མཐོང་ཙམ་ལོངས་ཀྱང་དག་པ་ཕྱོགས་ན་མི་གནས་པ་མང་དུ་བྱས་སྣང་ངོ། །ཡང་བོད་ཁ་ཅིག་དབང་པོའི་མངོན་
སུམ་སྐད་ཅིག་དང་པོ་ནི་དབང་མངོན་ཁོ་ན་ཡིན་ལ། གཉིས་པ་ཕན་ཆད་ཡིད་མངོན་ཡིན་ཏེ། རང་གི་གཟུང་དོན་གྱི་སྐད་ཅིག་གཉིས་པ་གྲོགས་སུ་ཡོད་པའི་དབང་ཤེས་དེ་མ་ཐག་རྐྱེན་དུ་བྱས་ནས་སྐྱེས་པའི་ཡིད་ཤེས་རྟོག་བྲལ་མ་འཁྲུལ་བའི་ཕྱིར་རོ། །ཡིད་ཤེས་ཡིན་པའི་རྒྱུ་
མཚན་བདག་རྐྱེན་ཡིད་དབང་ལས་སྐྱེས་པའི་ཕྱིར་ཏེ། རང་དང་རིགས་མཐུན་པའི་རྣམ་ཤེས་སྔ་མ་འགག་ཁ་མ་ལས་སྐྱེས་པའི་ཕྱིར། བདག་རྐྱེན་ཡིད་དབང་ལས་སྐྱེས་པས་ཡིད་ཤེས་སུ་མི་འགྲུབ་ན། དབང་པོ་གཟུགས་ཅན་ལས་སྐྱེས་པས་ཀྱང་དབང་ཤེས་སུ་མི་འགྲུབ་པར་
འགྱུར་རོ་ཞེས་ཟེར་ཞིང། རྒོལ་བ་འདིའི་ལུགས་ལ། དབང་པོའི་མངོན་སུམ་གྱི་མཚན་ཉི། རང་གི་བདག་རྐྱེན་དབང་པོ་གཟུགས་ཅན་པ་ལས་སྐྱེས་པའི་རྟོག་བྲལ་མ་འཁྲུལ་བའི་ཤེས་པ་ཞེས་ཟེར་ཏོ། །འདི་ནི་མི་འཐད་དེ། འོ་ན། དབང་མངོན་སྐད་ཅིག་དང་པོ་ཆོས་ཅན། ཁྱོད་
ཀྱང་བདག་རྐྱེན་ཡིད་དབང་ལས་སྐྱེས་པར་ཐལ། རང་གི་ཉེར་ལེན་རྣམ་ཤེས་སྔ་མ་འགག་ཁ་མ་ལས་སྐྱེས་པའི་ཕྱིར། ཁྱབ་པ་ཁས་བླངས། རྟགས་གྲུབ་སྟེ། དེ་མ་ཐག་རྐྱེན་ཡིད་བྱེད་སྔ་མ་ལས་སྐྱེས་པའི་ཕྱིར་རོ། །འདོད་ན་དེ་ཆོས་ཅན་ཁྱོད་ཡིད་མངོན་ཡིན་

[101A]༄༅། །པར་ཐལ། རང་གི་བདག་རྐྱེན་ཡིད་དབང་ལས་སྐྱེས་པའི་རྟོག་བྲལ་མ་འཁྲུལ་བའི་ཤེས་པ་ཡིན་པའི་ཕྱིར་རོ། །རྟགས་གསལ་དངོས་མ་ཁྱབ་ན། རང་གི་བདག་རྐྱེན་དབང་པོ་གཟུགས་ཅན་ལས་སྐྱེས་པའི་རྟོག་བྲལ་མ་འཁྲུལ་བའི་ཤེས་པ་
ལ། དབང་པོའི་མངོན་སུམ་ཡིན་པས་ཁྱབ་པ་འབུད། དེ་ལ་ཁྱབ་པ་མེད་ན། བདག་རྐྱེན་དབང་པོ་གཟུགས་ཅན་ལས་སྐྱེས་པའི་ཤེས་པ་དབང་ཤེས་ཡིན་ན། བདག་རྐྱེན་ཡིད་དབང་ལས་སྐྱེས་པའི་ཤེས་པ་ཡིད་ཤེས་ཡིན་པར་མཚུངས་པར་འབུད། གཞན་ཡང། ཤེས་བྱ་ཆོས་
ཅན། ཆོས་དེ་ཡིད་དབང་ཡིན་ཅིང་དེ་ལས་སྐྱེས་ན། ཆོས་དེ་བདག་རྐྱེན་དུ་བྱས་པ་ལས་སྐྱེས་པའི་ཁྱབ་པར་ཐལ། རང་དང་རིགས་མཐུན་གྱི་རྣམ་ཤེས་སྔ་མ་འགག་ཁ་མ་ལས་སྐྱེས་ན། བདག་རྐྱེན་ཡིད་དབང་ལས་སྐྱེས་པའི་ཁྱབ་པའི་ཕྱིར་རོ། །འདོད་ན། གཙོ་བོ་སེམས་ཡིན་ན་
རང་གི་འབྲས་བུ་ཐམས་ཅད་རང་གི་བདག་འབྲས་ཡིན་པས་ཁྱབ་པར་འགྱུར་རོ། །དེ་བས་ན་དེ་མ་ཐག་རྐྱེན་དང་བདག་རྐྱེན་གྱི་ཁྱད་པར་མ་ཕྱེད་པའི་བློ་གྲོས་རྩིང་པོའི་རྣམ་ཐར་ལ་ངོ་མཚར་མ་བྱེད་ཅིག་འདི་ལ་བརྗོད་པར་བྱ་བ་གཞན་ཡོད་མོད་ཀྱི། བྱེད་པ་ཆུང་བའི་ཕྱིར་རེ་ཤིག་
བཞག་གོ་ཡང་བོད་ཀྱི་མཁས་རློམ་ཁ་ཅིག་དང། རིགས་གཏེར་འགྲེལ་པ་མཁན་པོ་རྣམས་ན་རེ། དབང་པོ་གཟུགས་ཅན་གྱི་སྐད་ཅིག་སྔ་མ་ལས་གཟུགས་ཅན་གྱི་སྐད་ཅིག་ཕྱི་མ་སྐྱེ་བས། རིགས་འདྲ་སྐྱེ་བ་བར་མ་ཆད་པའི་རྒྱུན་ཡོད་ལ། ཡིད་ཀྱི་དབང་པོ་ནི། དབང་ཤེས་སྔ་
མ་འགགས་མ་ཐག་པ་ཙམ་ཡིན་པས། ཡིད་ཀྱི་དབང་པོ་གཞན་ལས་གཞན་མི་སྐྱེ་བའི་ཕྱིར་རྒྱུན་མེད་ལ། བདག་རྐྱེན་དབང་པོ་གཟུགས་ཅན་ལ་རྒྱུན་ཡོད་པས་དབང་ཤེས་རྒྱུན་བཅས་ཡིན་ལ། བདག་རྐྱེན་ཡིད་དབང་ལ་རྒྱུན་མེད་པས་ཡིད་མངོན་རྒྱུན་མེད་ཡིན་ཅིང། དེས་

[101B] །འདི་ནི་ཆེས་མི་རིགས་ཏེ། འདི་ལྟར་ཡིད་དབང་ལས་ཡིད་དབང་གཞན་མི་སྐྱེ་བའི་རྒྱུ་མཚན་དུ། ཡིད་དབང་དབང་ཤེས་སྔ་མ་འགགས་མ་ཐག་པ་ཙམ་ཡིན་པ་བཀོད་པ་ལ་འབྲེལ་པ་ཅི་ཡོད་སྨྲོས་ཤིག་ཅི་སྟེ་
དབང་ཤེས་སྔ་མ་འགགས་མ་ཐག་པ་ཡིན་ན། དངོས་མེད་ཡིན་པས་འབྲས་བུ་སྐྱེད་མི་ནུས་པའི་ཕྱིར་རོ་ཞེ་ན། འོ་ན། ཡིད་དབང་ཆོས་ཅན། ཁྱོད་དངོས་མེད་ཡིན་པར་ཐལ། དབང་ཤེས་སྔ་མ་འགགས་མ་ཐག་པ་ཙམ་ཡིན་པའི་ཕྱིར་རོ། །རྟགས་ཁྱབ་དངོས། འདོད་ན། ཡིད་མངོན་གྱི་
བདག་རྐྱེན་ཡིན་པ་འབུད། མ་ཁྱབ་ན། དངོས་མེད་ཡིན་ན་འབྲས་བུ་སྐྱེད་ནུས་པ་འབུད། གཞན་ཡང། ཡིད་དབང་ཡིན་ན་རྣམ་ཤེས་སྔ་མ་འགགས་མ་ཐག་པ་ཙམ་དུ་སྨྲས་པས། རྫས་སུ་མ་གྲུབ་པར་ཁས་བླངས་ལ། དེ་ཉིད་ཡིད་མངོན་གྱི་བདག་རྐྱེན་དུ་ཁས་བླངས་པའི་ཕྱིར། རྫས་
སུ་གྲུབ་པར་ཁས་བླངས་པས་ནང་འགལ་གྱི་རི་བོ་ཆེན་པོ་རྩིག་པར་བས་སོ། །གཞན་ཡང། རྒོལ་བ་འདི་དག་གིས་དབང་སྔོན་དང་ཡིད་མངོན་གྲངས་མཉམ་དུ་སྐྱེ་བར་ཁས་བླངས་པ་དང། ཇི་སྐད་བརྗོད་པའི་ཁས་ལེན་ཐམས་ཅད་ནང་འགལ་བ་ཁོ་ན་ཡིན་ཏེ། དབང་མངོན་དང་ཡིད་
མངོན་གྲངས་མཉམ་དུ་སྐྱེ་ན་གཅིག་རྒྱུན་བཅས་དང་ཅིག་ཤོས་རྒྱུན་མེད་ཡིན་པར་འགལ་བའི་ཕྱིར་རོ། །འོ་ན། འདི་དག་རིགས་གཏེར་ལས། དབང་པོ་གཟུགས་ཅན་ལས་དབང་སྐྱེས། །དེས་ན་དབང་ཤེས་རྒྱུན་བཅས་ཡིན། །ཡིད་དབང་ལས་ནི་ཡིད་དབང་མིན། །དེ་ཡི་ཕྱིར་ན་
དེ་རྒྱུན་མེད། །ཅེས་གསུངས་པའི་དགོངས་པ་མིན་ནམ་ཞེ་ན། ཆོས་ཀྱི་རྗེ་ལ་འདི་ལྟ་བུའི་འཁྲུལ་པ་རགས་པ་ག་ལ་སྲིད། འདོད་པ་ངན་པ་དེ་དག་རིགས་གཏེར་རྩ་བའི་དགོངས་པ་མིན་པའི་ཚུལ་འོག་ཏུ་བཤད་པར་བྱའོ། །ཡང་བླུན་པོ་ཁ་ཅིག་ཡིད་ཀྱི་མངོན་སུམ་གྱི་མཚན་

[102A]༄༅། །ཉིད། །རང་གི་དེ་མ་ཐག་རྐྱེན་དབང་ཤེས་ལས་བྱུང་བའི་གཞན་རིག་གི་ཡིད་ཤེས་རྟོག་བྲལ་མ་འཁྲུལ་བ་ཞེས་སྨྲས་ནས། ཡིད་ཀྱི་མངོན་སུམ་ཞེས་བྱ་བ་ནི་གཞི་མ་གྲུབ་བོ་ཞེས་ཁས་ལེན་པར་བྱེད་དོ། །སྨྲས་པ། རི་བོང་རྭ་ལྟར་མ་གྲུབ་ཀྱང། །དེ་མ་
ཐག་རྐྱེན་ལས་བྱུང་ཞིང། །གཞན་རིག་ཡིན་པ་ཡོད་དོ་ལོ། །འདི་ལའང་རྗེས་སུ་བརྗོད་པ་ཡོད། །དེས་ན་ངན་པའི་མུན་པས་ཁྱབ། །རྨོངས་པ་བླུན་པོའི་རྗེས་སྒྲུབ་ཅིང། །བློ་ལྡན་མཁས་པའི་ལེགས་བཤད་སྒྲོགས། །དངོས་འགལ་འདུ་བ་མ་ཤེས་པ། །རིགས་པ་བསྟན་
ནས་ཅི་ཞིག་བྱ། །ཕྱུགས་ནི་དབྱུག་པས་མ་གཏོགས་པར། །བཤད་པས་ལམ་ལ་གཞུག་ནུས་སམ།། །།ད་ནི་གཉིས་པ་རང་ལུགས་བཤད་པར་བྱ་སྟེ། དེ་ལ་ཡང། །མཚན་ཉིད། དབྱེ་བ། སྐྱེ་ཚུལ། ཞར་ལ་ཡིད་དབང་ངོས་གཟུང་བ་དང་བཞི། དང་པོ་ནི། རང་
གི་བདག་རྐྱེན་དུ་གྱུར་པའི་ཡིད་དབང་ལས་དངོས་སུ་སྐྱེས་པའི་ཡིད་ཤེས་གཞན་རིག་མ་འཁྲུལ་བ། དབྱེ་ན། གཟུགས་འཛིན་ཡིད་མངོན་སོགས་ལྔའོ། །སྐྱེ་ཚུལ་ནི། དང་པོར་དབང་མངོན་སྐད་ཅིག་མ་གཅིག་སྐྱེ་ལ། དེའི་རྗེས་སུ་དེ་ཉིད་ཀྱིས་དེ་མ་ཐག་རྐྱེན་བྱས་ཤིང། དེ་དང་
དུས་མཉམ་པའི་དབང་པོ་གཟུགས་ཅན་པས་བདག་རྐྱེན་དང། དེའི་གཟུང་དོན་གྱི་སྐད་ཅིག་གཉིས་པས་དམིགས་རྐྱེན་བྱས་པ་ལས་དབང་མངོན་སྐད་ཅིག་གཉིས་པ་སྐྱེ་ཞིང། དེ་དང་དུས་མཉམ་དུ་ཡིད་མངོན་སྐད་ཅིག་དང་པོ་སྐྱེ་ལ། དེའི་དེ་མ་ཐག་རྐྱེན་དང་དམིགས་རྐྱེན། དབང་
ཤེས་སྐད་ཅིག་གཉིས་པ་དང་ཁྱད་པར་མེད་ཅིང། བདག་རྐྱེན་ནི་དབང་མངོན་སྐད་ཅིག་དང་པོའི་དུས་ཀྱི་ཡིད་དབང་ལས་སྐྱེ་ཞིང། དབང་པོ་གཟུགས་ཅན་ལས་མི་སྐྱེ་བ་ཁྱད་པར་རོ། །དེ་ལྟ་ན། ཡིད་དབང་སྐད་ཅིག་གཉིས་པ་དང། དབང་མངོན་སྐད་ཅིག་གཉིས་པ་དུས་མཉམ་

[102B] མཐར་གཉིས་ཀ་ཡང་དུས་མཉམ་དུ་འགག་པའི་བར་སྔར་བཞིན་ཤེས་པར་བྱའོ། །འདི་བྲམ་ཟེ་ཆེན་པོའི་བཞེད་པ་ཡིན་ཞེས་སྔ་མ་དག་ལ་གྲགས་པ་ཙམ་མ་གཏོགས། བྲམ་ཟེའི་བོད་དུ་འགྱུར་བའི་གཞུང་ལུགས་གང་ན་ཡང་ཁུངས་མེད་ཅིང། རིགས་གཏེར་གྱི་
དགོངས་པ་འདི་ཉིད་དང་མཐུན་པར་གསལ་ལ། དེའང་རིགས་གཏེར་ལས། སྐྱེ་ཚུལ་འདི་ལ་མངོན་སུམ་འགྲོས་གསུམ་པ་ཞེས་པའི་ཐ་སྙད་མཛད་དེ། །དེ་ཡང་དབང་ཡིད་གཉིས་དུས་མཉམ་དུ་སྐྱེ་བ་ན་ཕྱིར་ལྟ་དོན་རིག་གི་འགྲོས་གཉིས་དང། ནང་ལྟ་རང་རིག་གི་འགྲོས་གཅིག་
རྣམས་སུ་ཡོད་པས་སོ་ཞེས་དགོངས་པ་ཡིན་ནོ། །སྐྱེ་ཚུལ་འདི་ལ་འགྲོས་དུ་ཡོད་བརྩིས་པ་ལ་དགོས་པ་ཆེན་པོ་ཡོད་པར་མགོ་བས། འགྲོས་དུ་ཡོད་བརྩི་དགོས་པའི་ངེས་པ་མེད་ལ། ཅི་ནས་རྩི་ན་ཆོས་རྗེའི་བཞེད་པ་ལྟར་འགྲོས་གསུམ་དུ་བྱེད་པ་ཉིད་འཐད་པར་རྟོགས་སོ། །ཁ་
ཅིག་བདག་རྐྱེན་གྱི་སྒོ་ནས་བརྩིས་པའི་འགྲོས་དང། ཡུལ་གྱི་སྒོ་ནས་བརྩིས་པའི་འགྲོས་དང་ཞེས་སོགས་ཀྱི་རྣམ་དབྱེ་མང་དུ་བྱེད་པ་ནི། འགྲོས་ཀྱི་རྣམ་དབྱེ་མ་རྟོགས་པས་སྨྲ་བ་དགའ་བ་ཙམ་དུ་ཟད་དེ། འགྲོས་བརྩི་བ་ནི་དོན་རིག་མངོན་སུམ་གྱི་རྒྱུན་འགྲོ་བ་ན། མངོན་
སུམ་རིགས་མི་འདྲ་བ་ཇི་ཙམ་ཞིག་དུས་མཉམ་དུ་འགྲོ་རྩི་བ་ཡིན་གྱི། ཡུལ་དང་བདག་རྐྱེན་རྫས་ཇི་ཙམ་ཞིག་འགྲོ་དཔྱོད་པ་མ་ཡིན་ནོ། །བཞི་བ་ཞར་ལ་ཡིད་དབང་ངོས་གཟུང་བ་ལ། གཞན་དག་རྣམ་ཤེས་ཚོགས་དྲུག་གང་ཡང་རུང་བ་འགགས་མ་ཐག་པ་ལ་འདོད་པ་ནི་གོང་
དུ་བཀག་ཟིན་ལ། འདིར་རང་གི་འདོད་པ་བརྗོད་པར་བྱ་སྟེ། དེ་ཡང་མཛོད་ལས། དྲུག་པོ་འདས་མ་ཐག་པ་ཡི། །རྣམ་ཤེས་གང་ཡིན་དེ་ཡིད་དོ། །དྲུག་པའི་རྟེན་ནི་རབ་བསྒྲུབ་ཕྱིར། །ཁམས་ནི་བཅོ་བརྒྱད་དག་ཏུ་འདོད། །ཅེས་བཤད་པའི་ལུགས་ལྟར་ན། ཡིད་དབང་ནི་དྲུག་པ་ཡིད་

[103A]༄༅། །ཤེས་ཁོ་ནའི་རྟེན་བྱེད་པར་འདོད་ཀྱི། རྣམ་ཤེས་གཞན་ལྔ་སྐྱེ་བའི་གོ་འབྱེད་པའི་ཆ་ནས་ཡིད་དབང་མི་འཇོག་ལ། དེ་ལྟ་ན་ཡང། རྣམ་ཤེས་རིགས་མི་མཐུན་དུ་མ་རྒྱུད་གཅིག་ལ་ཅིག་ཅར་མི་སྐྱེ་བར་འདོད་པས། ཡིད་ཤེས་ཕྱི་མ་སྐྱེ་བ་ལ་རྣམ་ཤེས་
སྔ་མ་ཚོགས་དྲུག་ཀ་འགག་དགོས་པར་འདོད་ཅིང་དེའི་ཕྱིར་རྣམ་ཤེས་སྔ་མ་ཚོགས་དྲུག་ཀ་འགགས་ནས། ཡིད་ཤེས་ཕྱི་མ་སྐྱེ་བའི་གོ་འབྱེད་པའི་ནུས་པ་ཉིད་ལ་ཡིད་དབང་དུ་འདོད་དོ། །དེ་བས་ན། དྲུག་པོ་འགགས་མ་ཐག་པ་ཡི། །ཞེས་པ་དྲུག་ཀ་འགགས་པ་ལ་འདོད་ཀྱི། དྲུག་
པོ་གང་ཡང་རུང་བ་ཙམ་འགགས་པ་ལ་མི་འདོད་དོ། །འདི་དག་ཀྱང་འགགས་མ་ཐག་པ་ཡིད་དབང་དུ་ཁས་མི་ལེན་མོད། བླངས་ཀྱང་འདས་པ་རྫས་གྲུབ་འདོད་པའི་རྒོལ་བ་ཡིན་པས། རང་གི་རྩ་བའི་གྲུབ་མཐའ་དང་འགལ་བའི་སྐྱོན་མི་འབྱུང་ལ། འདིར་ནི་དེ་ལྟར་ཁས་བླངས་ན་རྩ་
བའི་གྲུབ་མཐའ་ཉམས་པར་འགྱུར་རོ། །རྣམ་ཤེས་རིགས་མི་མཐུན་དུ་མ་ཅིག་ཅར་སྐྱེ་བར་འདོད་པ་དག་ནི། འཕགས་པ་ཐོགས་མེད་ཀྱིས་ཡིད་དབང་ལ་དེ་མ་ཐག་པའི་གནས་སུ་གྱུར་པའི་ཡིད་ཤེས་ཞེས་པའི་ཐ་སྙད་མཛད་པ་ལྟར། རང་གི་དེ་མ་ཐག་ཏུ་འབྱུང་བའི་རྣམ་ཤེས་
ཕྱི་མའི་གོ་འབྱེད་པའི་ཆ་ལ་ཡིད་དབང་དུ་འཇོག་ལ། དེ་བས་ན་རྣམ་ཤེས་ཚོགས་དྲུག་གང་ཡང་རུང་བ་གཅིག་འགག་པ་ལ་མངོན་དུ་ཕྱོགས་ནས་ཀྱང། རྣམ་ཤེས་ཕྱི་མ་སྐྱེ་བའི་གོ་འབྱེད་ནུས་པས་དྲུག་ཀ་འགགས་པ་ལ་མི་ལྟོས་སོ། །དོན་འདི་ཉིད་རིགས་གཏེར་གྱིའང་
དགོངས་པ་ཡིན་ལ། དེས་ན་རྣམ་ཤེས་སྔ་མ་འགག་པ་ལ་མངོན་དུ་ཕྱོགས་ནས་རྣམ་ཤེས་ཕྱི་མ་སྐྱེ་བའི་གོ་འབྱེད་པའི་ཆ་ལ་ཡིད་དབང་དུ་འཇོག་གོ། ཡིད་དབང་ལས་ཡིད་དབང་ཕྱི་མ་མི་སྐྱེ་བས་ཡིད་དབང་རྒྱུན་མེད་པ་ལ་ཁོ་བོས་ནི་སྒྲུབ་བྱེད་མ་མཐོང་ཞིང། གཞུང་ལུགས་

[103B] ཡིད་དབང་དང་གཙོ་བོ་རྣམ་ཤེས་མིང་གི་རྣམ་གྲངས་སུ་ལན་མང་དུ་བཤད་པ་དང་འགལ་བར་མཐོང་ལ། རྒྱུ་ལ་རྒྱུན་ཡོད་མེད་ཀྱིས་འབྲས་བུ་ལ་རྒྱུན་ཡང་མེད་དུ་འགྱུར་མི་དགོས་ན། ཡིད་དབང་ལ་རྒྱུན་མེད་པས། ཡིད་མངོན་ལ་རྒྱུན་མེད་པར་མི་འགྲུབ་
ལ། དགོས་ན་ཡིད་མངོན་གྱི་དམིགས་རྐྱེན་དང་དེ་མ་ཐག་རྐྱེན་ལ་རྒྱུན་ཡོད་པས། ཡིད་མངོན་རྒྱུན་ལྡན་དུ་འགྱུར་དགོས་ཤིང། དབང་མངོན་ཡིད་མངོན་གྱི་རྒྱུ་ཡིན་ཅིང་རྒྱུན་ལྡན་ཡིན་ལ། ཡིད་མངོན་ལ་རྒྱུན་མེད་དོ་ཞེས་སྨྲ་བ་ཉམས་སོ། །ཡིད་ཀྱི་དབང་པོའི་དོན་ལ་མཁས་
རློམ་མང་པོ་དམུས་ལོང་གཟུགས་ལ་བལྟ་བ་དང་ཆོས་མཚུངས་པར་གྱུར་ཏོ། །གསུམ་པ་རྩོད་པ་སྤང་བ་ནི། ཡིད་མངོན་དང་དབང་མངོན་སྐད་ཅིག་ཕྱི་མ་རྣམས་དུས་མཉམ་དུ་སྐྱེ་བར་གང་གིས་འགྲུབ་ཅེ་ན། མཐའ་གཞན་འགོག་པའི་རིགས་པས་གྲུབ་སྟེ། འདི་ལྟར་ཡིད་མངོན་ཡིན་
ན་རང་གི་དེ་མ་ཐག་རྐྱེན་དབང་ཤེས་ལས་སྐྱེ་བར་བཤད་པའི་ཕྱིར། དབང་མངོན་སྐད་ཅིག་དང་པོའི་ཕྱིས་སྐྱེ་བར་གྲུབ་ཅིང། དེ་ལའང་དབང་མངོན་སྐད་ཅིག་ཕྱི་མ་རྣམས་རྫོགས་པའམ། མ་རྫོགས་པའི་གནས་སྐབས་གང་རུང་དུ་སྐྱེ་བར་ངེས་ལ། མ་རྫོགས་པ་ལ་སྤེལ་མར་སྐྱེ་བ་དང་
མ་སྤེལ་པར་སྐྱེ་བ་དུས་མཉམ་དུ་སྐྱེ་བ་གང་རུང་དུ་ངེས་པ་ལས། རྒྱུན་མཐར་སྐྱེ་བ་དང་སྤེལ་མར་སྐྱེ་བ་གཉིས་གོང་དུ་བཤད་པའི་ཚུལ་གྱིས་རིགས་པས་ཁེགས་པའི་ཕྱིར་དང། དུས་མཉམ་དུ་སྐྱེ་བའི་ཚུལ་འདི་ལ་གནོད་བྱེད་མེད་པའི་ཕྱིར། གལ་ཏེ་གནོད་བྱེད་མེད་པ་མ་
གྲུབ་སྟེ། འདི་ལྟར། ཡིད་མངོན་སྐད་ཅིག་དང་པོ་དང་དབང་མངོན་སྐད་ཅིག་གཉིས་པ་རིགས་མཐུན་དུ་ཐལ། ཉེར་ལེན་གཅིག་ལས་སྐྱེས་པའི་ཕྱིར་རོ། །འདོད་ན། གང་ཟག་གཅིག་གི་རྒྱུད་ལ་རྣམ་ཤེས་རིགས་མཐུན་རྫས་ཐ་དད་པ་གཉིས་དུས་མཉམ་དུ་འབྱུང་བར་འགྱུར་

[104A]༄༅། །ལ། ད་ལྟ་ན། གང་ཟག་དེ་རྒྱུད་ཐ་དད་གཉིས་སུ་ཐལ་བར་འགྱུར་རོ་ཞེ་ན། འདི་ནི་མཁས་པ་དག་ལ་འབྱུང་བའི་དོགས་པའི་གནས་ཡིན་པས་ཁོ་བོས་བཤད་པར་བྱ་སྟེ། འདི་ལྟར་ཉེར་ལེན་གཅིག་ལས་སྐྱེས་བས་རྫས་རིགས་མཐུན་པར་འགྲུབ་
ཀྱི། ལྡོག་པ་རིགས་མཐུན་པར་མི་འགྲུབ་པའི་ཚུལ་གོང་དུ་བརྗོད་ཟིན་ལ། ལྡོག་པ་རིགས་མཐུན་པའི་རྣམ་ཤེས་རྫས་ཐ་དད་དུས་མཉམ་པ་གཉིས་རྒྱུད་གཅིག་ལ་འབྱུང་བ་མི་འཐད་པ་ཡིན་གྱི། རྫས་རིགས་མཐུན་པའི་རྣམ་ཤེས་གཉིས་རྒྱུད་གཅིག་ལ་དུས་མཉམ་དུ་སྐྱེ་བ་ལ་
རྒྱུད་དུ་མར་ཐལ་བའི་སྐྱོན་མི་འབྱུང་སྟེ། གཞན་དུ་ན། ཤེས་བྱ་ཆོས་ཅན། ལྷས་བྱིན་གྱི་རྒྱུད་ཀྱི་སྔོན་འཛིན་མིག་ཤེས་སྐད་ཅིག་དང་པོས་དངོས་སུ་དྲངས་པའི་སྔོན་པོ་ངེས་པའི་ཡིད་ཀྱི་རྣམ་རྟོག་དང། དེའི་རྗེས་ཀྱི་སྔོན་འཛིན་མིག་ཤེས་སྐད་ཅིག་གཉིས་པ་རིགས་མཐུན་དུ་ཐལ་
ཉེར་ལེན་རྫས་གཅིག་ལས་སྐྱེས་པའི་ཕྱིར། ཞེས་བརྗོད་ན་ཅི་སྨྲ། རྟགས་ཁྱབ་ཁས་བླངས། འདོད་ན། གང་ཟག་གཅིག་གི་རྒྱུད་ལ་རྣམ་ཤེས་རིགས་མཐུན་རྫས་ཐ་དད་པ་གཉིས་དུས་མཉམ་དུ་འབྱུང་བ་ཡོད་པར་ཐལ། འདོད་པ་དེའི་ཕྱིར། འཁོར་གསུམ་ཁས་སོ། །སྔོན་འཛིན་
མིག་ཤེས་སྐད་ཅིག་དང་པོ་ལས་སྔོན་པོ་ངེས་པའི་རྟོག་པ་དང། སྔོན་འཛིན་མིག་ཤེས་སྐད་ཅིག་གཉིས་པ་དུས་མཉམ་དུ་སྐྱེས་པ་མི་སྲིད་དོ་ཞེ་ན། དེ་ལྟ་ན། སྔོན་པོ་ལ་ངེས་པ་དངོས་སུ་འདྲེན་པའི་མིག་ཤེས་ཡིན་ན། རིགས་འདྲ་ཕྱི་མ་མི་སྐྱེད་པས་ཁྱབ་པར་ཐལ་ལོ། །དེས་
ན་ལྡོག་པ་རིགས་མཐུན་པ་མིག་གི་རྣམ་ཤེས་རྫས་ཐ་དད་པ་གཉིས་ལྟ་བུ། གང་ཟག་གཅིག་གི་རྒྱུད་ལ་དུས་གཅིག་ཏུ་ཡོད་ན་རྒྱུད་དུ་མར་འགྱུར་བ་ཡིན་གྱི། རྫས་རིགས་མཐུན་ཀྱང་ལྡོག་པ་རིགས་ཆོས་མི་མཐུན་པ་དབང་ཤེས་དང་ཡིད་ཤེས་ལྟ་བུ། གང་ཟག་གཅིག་གི་

[104B] །ཡང་གལ་ཏེ་མངོན་སུམ་འགྲོས་གསུམ་པ་ཞེས་པའི་རྣམ་གཞག་དེ་ནི་མི་འཐད་དེ། འདི་ལྟར། རྫས་ཀྱི་སྒོ་ནས་དབང་མངོན་དང་ཡིད་མངོན་རྫས་ཐ་དད་ཡིན་པ་བཞིན་དུ། དེ་དག་མྱང་བའི་རང་རིག་ཀྱང་རྫས་ཐ་དད་ཡིན་པས་
འགྲོས་བཞིར་གྱུར་ལ། རིགས་ཀྱི་སྒོ་ནས་མྱོང་བྱེད་གཉིས་རང་རིག་ཏུ་གཅིག་པ་བཞིན་དུ་མྱོང་བྱ་གཉིས་ཀྱང་དོན་རིག་ཏུ་གཅིག་པས། འགྲོས་གཉིས་ཁོ་ནར་འགྱུར་བའི་ཕྱིར་རོ་ཞེ་ན། སྐྱོན་མེད་དེ། འགྲོས་རྩི་བ་ནི། དེའི་ཚེ་མངོན་སུམ་མི་འདྲ་བ་ཇི་ཙམ་ཞིག་དུས་མཉམ་དུ་འགྲོ་
རྩི་བ་ཡིན་པ་ལས། དེའི་ཚེ་མྱོང་བྱེད་གཉིས་རྫས་ཐ་དད་ཀྱང། ངོ་བོ་ལ་རང་རིག་ཙམ་མ་གཏོགས་ལྡོག་པ་རིགས་མི་འདྲ་བའི་ཁྱད་པར་མེད་ལ། མྱོང་བྱ་གཉིས་དོན་རིག་ཏུ་མཚུངས་ཀྱང། གཅིག་དབང་ཤེས་དང། གཅིག་ཡིད་ཤེས་ཡིན་པས། ངོ་བོ་ལ་ལྡོག་པ་རིགས་མི་
འདྲ་བའི་ཁྱད་པར་ཆེན་པོ་ཡོད་པའི་ཕྱིར་དང། མྱོང་བྱེད་གཉིས་ཚད་མའི་དབྱེ་བ་བྱེད་པའི་ཚེ། སྡེ་ཚན་གཅིག་ཡིན་ལ། མྱོང་བྱ་གཉིས་དེའི་ཚེ་སྡེ་ཚན་ཐ་དད་པའི་ཕྱིར་རོ། །གཞན་དུ་ན། ཚད་མ་ལ་མངོན་སུམ་བཞིར་དབྱེ་བའི་ཚུལ་ཀྱང་མི་འཐད་པར་ཐལ། དབང་མངོན་དང་
ཡིད་མངོན་གཉིས་རྫས་ཐ་དད་པ་བཞིན་དུ། དེ་མྱོང་བྱེད་གཉིས་ཀྱང་རྫས་ཐ་དད་པས་དབྱེ་བའི་སྡེ་ཚན་ལྔར་འགྱུར་ལ། མྱོང་བྱེད་གཉིས་རང་རིག་ཏུ་གཅིག་པ་བཞིན་དུ། དབང་མངོན་ཡིད་མངོན་གཉིས་ཀྱང་དོན་རིག་ཏུ་གཅིག་པས། དབྱེ་བ་བྱེད་པ་ན་སྡེ་ཚན་གསུམ་དུ་
བྱེད་རིགས་པའི་ཕྱིར། འཁོར་གསུམ་མོ། །ཡིད་ཀྱི་མངོན་སུམ་བཤད་ཟིན་ཏོ།། །།ད་ནི་རང་རིག་མངོན་སུམ་བཤད་པར་བྱ་སྟེ། དེ་ལ་ཡང་དགག་གཞག་སྤང་གསུམ་ལས། དང་པོ་གཞན་ལུགས་དགག་པ་ལ། ཤེས་པ་ཐམས་ཅད་རང་གི་ངོ་བོ་ལ་

[105A]༄༅། །རང་རིག་ཏུ་འདོད་པ་དགག་པ་དང། །རང་རིག་མངོན་སུམ་ཡིན་ན་ཡུལ་མེད་པར་འདོད་པ་དགག་པ་གཉིས་དང་པོ་ནི། ཁ་ཅིག་ན་རེ། ཤེས་པ་ཡིན་ན་རང་གི་ངོ་བོ་ལ་རང་རིག་
མངོན་སུམ་ཡིན་ཏེ། རང་མི་རིག་ན་ཡུལ་ཡང་མི་རིག་དགོས་པའི་ཕྱིར། དེ་ལྟར་ཡང། ཅི་སྟེ་རང་དངོས་མི་རིག་ན། །ཇི་ལྟར་གཞན་གྱི་ངོ་བོ་རིག་ཅེས་གསུངས་པས་སོ་ཞེས་སོགས་སྙིང་པོ་མེད་པའི་རྒྱུ་མཚན་དང་བཅས་ཏེ་སྨྲ་བར་བྱེད་དོ། །འདི་ནི་མི་འཐད་དེ། སྒྲ་མི་རྟག་རྟོགས་
ཀྱི་རྗེས་དཔག་ཚད་མའི་རང་གི་ངོ་བོ་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྗེས་དཔག་ཚད་མའི་དངོས་ཀྱི་གཞལ་བྱ་ཡིན་པར་ཐལ། དེ་ཁྱོད་དངོས་སུ་འཇལ་བའི་ཚད་མ་ཡིན་པའི་ཕྱིར། མ་གྲུབ་ན། དེ་ཁྱོད་རང་ལ་རང་རིག་མངོན་སུམ་ཡིན་པ་འབུད། འདོད་ན། དེ་ཆོས་ཅན་
ཁྱོད་རང་རྒྱུད་ལྡན་གྱི་གང་ཟག་གི་བློ་ངོར་ལྐོག་གྱུར་ཡིན་པར་ཐལ། ཁྱོད་རང་རྒྱུད་ལྡན་གྱི་གང་ཟག་གི་རྗེས་དཔག་ཚད་མའི་དངོས་ཀྱི་གཞལ་བྱ་ཡིན་པའི་ཕྱིར། རྟགས་ཁས་བླངས་སོ། །འདོད་ན། རང་བློ་རང་ལ་ལྐོག་གྱུར་ཏུ་འགྱུར་རོ། །གཞན་ཡང། རྗེས་དཔག་
ཚད་མ་དེ་ཆོས་ཅན། ཁྱོད་རྟོག་བྲལ་དུ་ཐལ། གཟུང་ཡུལ་རང་མཚན་གསལ་བར་སྣང་བའི་ཤེས་པ་ཡིན་པའི་ཕྱིར། མ་གྲུབ་ན། རང་གི་ངོ་བོ་རང་མཚན་མངོན་སུམ་དུ་སྣང་བའི་ཤེས་པ་ཡིན་པ་འབུད། གཞན་ཡང། ཤེས་བྱ་ཆོས་ཅན། ཤེས་པ་རང་གི་ངོ་བོ་གཞལ་
བྱ། རང་ཉིད་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་འཐད་པར་ཐལ། ཤེས་པ་ཡིན་ན་རང་ཉིད་རང་གི་ངོ་བོ་ལ་རང་རིག་མངོན་སུམ་ཡིན་པས་ཁྱབ་པའི་ཕྱིར། མ་ཁྱབ་ན། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་

[105B]འདོད་ན། འཛིན་རྣམ་གཞལ་བྱ་གཟུང་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་ཀྱང་འཐད་པར་ཐལ། འདོད་པ་དེའི་ཕྱིར། ཁྱབ་སྟེ། ཤེས་པ་རྣམས་ཀྱི་རང་གི་ངོ་བོ་ནི་
གཙོ་ཆེར་ཤེས་པ་དེ་དང་དེའི་འཛིན་རྣམ་མྱོང་བ་གསལ་རིག་གི་ཆལ་བརྗོད་པ་ཡིན་ལ། ཤེས་པ་དེ་དང་དེའི་གཟུང་རྣམ་ནི་ཤེས་པ་དེ་དང་དེ་ཉིད་ལ་བརྗོད་པར། གོང་དུ་རིགས་པས་ལེགས་པར་བསྒྲུབས་ཟིན་པའི་ཕྱིར་རོ། །གཞན་ཡང། ཤེས་བྱ་ཆོས་ཅན། སྒྲ་རྟག་འཛིན་
གྱི་ལོག་ཤེས་དེས་ཁོ་རང་གི་ངོ་བོ་ལོག་ཤེས་ཡིན་པ་མངོན་སུམ་དུ་འཛིན་པར་ཐལ། དེས་ཁོ་རང་གི་ངོ་བོ་མངོན་སུམ་དུ་འཛིན་པ་གང་ཞིག་ཁོ་རང་གི་ངོ་བོ་དང་ཁོ་རང་ལོག་ཤེས་ཡིན་པ་རྫས་ཆ་སོ་སོར་དབྱེར་མེད་པའི་རྫས་གཅིག་ཡིན་པའི་ཕྱིར། འདོད་ན། སྒྲ་ཏོག་འཛིན་གྱི་
ཤེས་པ་ཆོས་ཅན། ཁྱོད་ལོག་ཤེས་མིན་པར་ཐལ། ཁྱོད་སྒྲ་རྟག་འཛིན་གྱི་ཤེས་པ་ལོག་ཤེས་སུ་འཛིན་པའི་བློ་ཡིན་པའི་ཕྱིར། གཞན་ཡང། སྒྲ་མི་རྟག་རྟགས་ཀྱི་རྗེས་དཔག་ཚད་མ་ཆོས་ཅན། ཁྱོད་རང་གི་ངོ་བོ་ཁྱོད་ཀྱི་ཡུལ་མིན་པར་ཐལ། ཁྱོད་ངེས་ཤེས་གང་ཞིག་
ཁྱོད་ཀྱིས་ཁྱོད་རང་གི་ངོ་བོ་མ་ངེས་པའི་ཕྱིར། མ་ཁྱབ་ན། ངེས་པ་རྣམས་ཀྱི་མ་ངེས་པ། །དེ་ནི་ཇི་ལྟར་དེ་ཡུལ་ཡིན། །ཞེས་པའི་གཞུང་དང་འགལ། འདོད་ན་དངོས། མ་ངེས་པ་མ་གྲུབ་ན། ཁྱོད་དེ་ལ་ངེས་ཤེས་ཡིན་པར་ཐལ། ཁྱོད་དེ་ངེས་པའི་རྟོག་པ་ཡིན་པའི་ཕྱིར། འདོད་
ན། ཁྱོད་དེ་ལ་མངོན་སུམ་ཡིན་པ་འབུད། གཞན་ཡང། ཤེས་པ་ཐམས་ཅད་ཀྱིས་རང་གི་ངོ་བོ་ཡུལ་དུ་བྱེད་ན། རིགས་པ་ཅན་པས་བདེ་བ་དབང་མངོན་གྱིས་འཇལ་བར་ཁས་བླངས་པ་ལ། དབང་པོའི་སེམས་ནི་ངེས་ཕྱིར་དང། ཞེས་དབང་མངོན་ཕྱི་རོལ་ཁོ་ནའི་ཡུལ་ཅན་དུ་
[106A]༄༅། །ངེས་པས། བདེ་བ་ཡུལ་དུ་བྱེད་པ་མི་འཐད་དོ་ཞེས་གསུངས་པ་མི་རིགས་པར་འགྱུར་རོ། །དེ་བས་ན་ཕྱོགས་འདི་ནི་མ་བརྟགས་པའི་བབ་ཙལ་ཡིན་མོད་ཀྱི། གནོད་བྱེད་མཐའ་ཡས་པ་བསྟན་དུ་ཡོད་ཀྱང། མངེས་པར་འགྱུར་བས་འདིར་
དེ་ཙམ་ལས་མ་སྤྲོས་སོ། །ཡང་ཁ་ཅིག་ན་རེ། རང་མ་རིག་ན་གཞན་མི་རིག་པས། ཤེས་པ་ཐམས་ཅད་རང་གི་ངོ་བོ་ལ་རང་རིག་ཡིན་ལ། འོན་ཀྱང་རང་རིག་མངོན་སུམ་མ་ཡིན་ནོ་ཞེས་ཟེར་ཏོ། །འདི་ནི་དེ་བས་ཀྱང་མ་བརྟགས་པའི་གཏམ་ཡིན་ཏེ། ཤེས་པ་དེས་
ཁོ་རང་གི་ངོ་བོ་རང་ལ་ལྐོག་ཏུ་གྱུར་པའི་ཚུལ་གྱིས་རྟོགས་སམ། འོན་ཏེ་མངོན་དུ་གྱུར་པའི་ཚུལ་གྱིས་དངོས་སུ་རྟོགས་སམ། དེ་སྟེ་ཤུགས་ལ་རྟོགས། རང་ཉིད་རང་ལ་ལྐོག་གྱུར་དང་ཤུགས་རྟོགས་སུ་སྨྲ་བ་ནི། སྨྲས་པ་ཙམ་ནས་མ་ཚང་རྫོགས་པའི་གཏམ་ཡིན་
པས༑ སྐྱོན་བསྟན་མི་དགོས་ལ། མངོན་དུ་གྱུར་པའི་ཚུལ་གྱིས་དངོས་སུ་རྟོགས་ན། དེ་ལ་མངོན་སུམ་མ་ཡིན་པ་འབུད། ཡང་ཁ་ཅིག་ན་རེ། ཤེས་པ་ཐམས་ཅད་རང་གི་ངོ་བོ་ལ་རང་རིག་མངོན་སུམ་ཡིན་ཀྱང། དེས་རང་རིག་མངོན་སུམ་ཡིན་པར་མི་འགྱུར་རོ་ཞེས་
ཟེར་ཏོ། །འདི་ཡང་མ་བརྟགས་པ་སྟེ། རང་རིག་མངོན་སུམ་གྱི་དོན། ཤེས་པ་རང་ཉིད་ཀྱིས་རང་གི་ངོ་བོ་རིག་པ་སོགས་ལ་བྱས་ནས། དེས་རང་རིག་མངོན་སུམ་གྱི་གོ་མི་ཆོད་པར་ཁས་བླངས་ན། རང་རིག་མངོན་སུམ་ཡིན་མིན་གཉིས་ཀར་དུ་ཁས་བླངས་པར་ཨེ་
འགྱུར་ལེགས་པར་སྨོས་ཤིག་གཞན་ཡང། ཤེས་བྱ་ཆོས་ཅན། ཡུལ་གཅིག་ལ་རྗེས་དཔག་ཡིན་པས་རྗེས་དཔག་ཡིན་པའི་གོ་མི་ཆོད་པར་ཐལ། ཡུལ་གཅིག་ལ་མངོན་སུམ་ཡིན་པས་མངོན་སུམ་ཡིན་པའི་གོ་མི་ཆོད་པའི་ཕྱིར། རྟགས་ཁས། འདོད་ན། སྒྲ་

[106B] །གཞན་ཡང། རང་གིས་རང་མ་རིག་ན། རང་གིས་གཞན་མི་རིག་དགོས་ན། ཁོས་རང་མི་འཇལ་ན་གཞན་མི་འཇལ་དགོས་པར་ཐལ་ལོ། །འདོད་ན། ཚད་མ་ཡིན་ན་རང་ལ་ཚད་མ་
ཡིན་པས་ཁྱབ་པར་ཐལ་ལོ། །ཅི་སྟེ་རང་དངོས་མི་རིག་ན། །ཇི་ལྟར་གཞན་གྱི་ངོ་བོ་རིག་ཅེས་པ་ནི། རང་གི་ངོ་བོ་འཛིན་རྣམ་གྱིས་མ་རིག་ན། རང་གིས་གཞན་མི་རིག་པར་སྟོན་པ་ཡིན་གྱི། རང་གིས་རང་མི་རིག་ན། རང་གིས་གཞན་མི་རིག་པར་སྟོན་པ་ནི་མ་ཡིན་ནོ། །གཉིས་
པ་རང་རིག་ཡུལ་མེད་དུ་འདོད་པ་དགག་པ་ནི། མཁས་པར་རློམ་པ་ཁ་ཅིག་ན་རེ། རང་རིག་མངོན་སུམ་ནི། རང་ལ་རིག་བྱ་རིག་བྱེད་གཉིས་སུ་བྱས་པའི་རང་རིག་མ་ཡིན་གྱི། བེམ་པོ་ལས་ལོག་ནས་རིག་པར་སྐྱེས་ཙམ་དེ་ཉིད་ཡིན་ནོ། །དེ་ལྟར་ཡང་རིགས་གཏེར་ལས། རང་
རིག་བེམ་པོ་ལྡོག་ཙམ་ཡིན། །ཞེས་གསུངས་སོ། །དེས་ན་རང་རིག་མངོན་སུམ་ཐམས་ཅད་ལ་ཡུལ་མེད་དོ། །གལ་ཏེ། རང་རིག་གིས་རང་རིག་ན། སྒྲོན་མེད་དེ་སྒྲོན་མེ་དང་གསལ་བྱ་གསལ་བྱེད་ཡིན་པར་ཐལ། རང་རིག་དེ་རང་རིག་དང་རིག་བྱ་རིག་བྱེད་ཡིན་པའི་ཕྱིར། དེ་ལྟར་ཡང་
རྣམ་འགྲེལ་ལས། ཇི་ལྟར་དེ་ཡི་བདག་ཉིད་ཕྱིར། །གསལ་བྱེད་རབ་ཏུ་གསལ་བ་དང། །རང་གི་ངོ་བོ་གསལ་བྱེད་འདོད། །ཅེས་གསུངས་སོ། །ཞེས་སྐད་གསང་ས་ །འདི་ནི་རང་ཚིག་འགལ་བ་དང། རང་ལ་ཡང་ཐལ་བ་མཚུངས་པ་སོགས་གནོད་བྱེད་རྒྱུད་མར་
འབབ་པའི་གཞི་རབ་ཏུ་ཡངས་པ་གཅིག་སྟེ། འདིར་ཡང་ཕྱོགས་མཚོན་ཙམ་བརྗོད་ན། རིགས་གཏེར་གྱི། མི་སླུ་མ་ཤེས་དོན་གསལ་གཉིས། །རང་མཚན་རྟོགས་པར་དོན་ལ་མཐུན། །ཞེས་པའི་དགོངས་པ་འགྲེལ་པ་ན། མདོར་ན། རང་གི་གཞལ་བྱ་རང་མཚན་ལ་གསར་དུ་མི་སླུ་

[107A]༄༅། །བའི་ཤེས་པ་ཉིད་ཚད་མའི་མཚན་ཉིད་ཡིན་ནོ། །ཞེས་ཁྱོད་རང་ཉིད་ཀྱིས་སྨྲས་ནས། སླར་ཡང་ཁྱོད་ཀྱིས་རང་རིག་མངོན་སུམ་ཚད་མ་ཐམས་ཅད་ལ་གཞལ་བྱ་མེད་པར་སྨྲ་བ་འདི། ཁས་བླངས་དངོས་སུ་འགལ་བ་ཇི་ལྟར་མིན་ལེགས་པར་
སྨོས་ཤིག་གཞན་ཡང། ཚད་མ་ཡིན་ན་གཞལ་བྱ་འཇལ་བས་ཁྱབ་པའི་ཕྱིར། རང་རིག་མངོན་སུམ་ཚད་མ་ཐམས་ཅད་ཡུལ་མེད་པར་སྨྲ་བ་ནི། ཚད་མ་སླུ་མེད་ཅན་ཤེས་པ། །ཞེས་པ་ལ་སོགས་པའི་གཞུང་ལུགས་ཐམས་ཅད་ལས་ཕྱི་རོལ་ཏུ་གྱུར་པ་ཡིན་ནོ། །ཤེས་
བྱ་ཆོས་ཅན། སྒྲོན་མེ་ལ་གསལ་བྱ་མེད་པར་ཐལ། རང་རིག་ལ་ཡུལ་མེད་པའི་ཕྱིར། འཁོར་གསུམ་ལ་ལན་མེད་དོ། །གཞན་ཡང། ཤེས་བྱ་ཆོས་ཅན། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་མི་འཐད་
པར་ཐལ། རང་རིག་ཡིན་ན། གཞལ་བྱ་མེད་པས་ཁྱབ་པའི་ཕྱིར། འདི་ལ་ལན་འདེབས་ཚུལ་འདི་ལྟར་བྱེད་དེ། ཤེས་བྱ་ཆོས་ཅན། སེལ་ངོར་ཡིན་ན་ཡིན་དགོས་པར་ཐལ། དེ་ལྟ་བུའི་རྣམ་གཞག་འཐད་ན་གཟུང་རྣམ་འཛིན་རྣམ་གྱི་ཡུལ་ཡིན་དགོས་པའི་ཕྱིར། དེས་ན་
གཟུང་རྣམ་འཛིན་རྣམ་རང་རིག་གསུམ་ཐ་དད་ཡིན་པ་མི་འཐད་པས་དེ་འདྲའི་ཚད་འབྲས་ཀྱི་རྣམ་གཞག་ཀྱང་མི་འཐད་ལ། འོན་ཀྱང་དེ་དག་ཐ་དད་དུ་སྣང་བའི་བློ་འཁྲུལ་བའི་ངོར་དེ་ལྟ་བུའི་རྣམ་གཞག་མཛད་པ་ཙམ་ཡིན་ནོ། །གཟུང་འཛིན་རིག་གསུམ་ཐ་དད་ཡིན་པའང་མི་
འཐད་དེ། ཤེས་བྱ་ཆོས་ཅན། སྒྱུ་མ་མཁན་གྱི་སྔགས་རྫས་ཀྱིས་བསླད་པའི་མིག་ཅན་ལ། སྒྱུ་མའི་རྟ་གླང་སོགས་སྣང་བ་དེའང་རྟ་གླང་སོགས་ཡིན་པར་ཐལ། བློ་གཅིག་གི་གཟུང་འཛིན་རིག་གསུམ་ཐ་དད་ཡིན་པའི་ཕྱིར། མ་ཁྱབ་ན། དེ་དག་དཔེ་དོན་དུ་སྦྱར་ནས་བཤད་

[107B] །དཔེ་དོན་དུ་གཞུང་གང་གིས་སྦྱར་ན། །བློ་བདག་རྣམ་པར་དབྱེར་མེད་ཀྱང། ཞེས་སོགས་ཀྱིས་སྦྱར་རོ་ཞེས་ཟེར་ཏོ། །དེ་ལ་འདི་འདྲི་བར་བྱ་སྟེ། དེ་གཉིས་དཔེ་དོན་དུ་སྦྱར་བ་སེལ་ངོར་ཡིན་ནམ་སྣང་ངོར་ཡིན། ཕྱི་མ་ལྟར་ན། དཔེ་དོན་གྱི་རྣམ་གཞག་སྣང་
ངོར་ཡིན་ན། ཆད་འབྲས་ཀྱི་རྣམ་གཞག་སེལ་ངོར་ཡིན་པ་འབུད། དཔེ་དོན་དུ་སྦྱར་བ་སེལ་ངོར་ཡིན་ནོ་ཞེ་ན། ཤེས་བྱ་ཆོས་ཅན། སེལ་ངོར་ཡིན་ན་ཡིན་དགོས་པར་ཐལ། དཔེ་དོན་དུ་དེ་ལྟར་སྦྱར་བ་འཐད་ན། གཟུང་འཛིན་རིག་གསུམ་ཐ་དད་མ་ཡིན་དགོས་པའི་ཕྱིར་
འཁོར་གསུམ་ལ་ལན་མེད་དོ། །གཞན་ཡང། འཛིན་རྣམ་དང་གཟུང་རྣམ་ཐ་དད་ཡིན་པ་བློ་འཁྲུལ་པས་བཏགས་པ་ཡིན་པའི་རྒྱུ་མཚན་གྱིས། འཛིན་རྣམ་ཡུལ་མེད་དུ་འདོད་པ་འདི་ཤེས་པ་ཐམས་ཅད་ཀྱི་ཡུལ་ལ་སྐུར་པ་འདེབས་པར་ཟད་དེ།  རྟག་
པ་ཐམས་ཅད་ལ་ཡུལ་མེད་ རྟོག་པ་རྣམས་ལ་ཕྱི་རོལ་ལྟ་བུར་སྣང་བ་ནི་བློ་འཁྲུལ་པས་བཏགས་པ་ཙམ་ཡིན་པའི་ཕྱིར། སེམས་ཙམ་པ་ལྟར་ན། སྔོན་འཛིན་མིག་ཤེས་ཡུལ་མེད་དུ་ཐལ། སྔོན་འཛིན་མིག་ཤེས་དང་དེ་ལ་སྣང་བའི་སྔོན་པོ་ཐ་དད་ཡིན་པ་བློ་འཁྲུལ་པས་
བཏགས་པ་ཙམ་ཡིན་པའི་ཕྱིར། འདོད་ན། སེམས་ཙམ་པའི་ལུགས་ལ་གཞན་རིག་ཐམས་ཅད་ཡུལ་མེད་དུ་མཚུངས་པས། ཤེས་པ་ཡིན་ན་ཡུལ་མེད་ཡིན་པས་ཁྱབ་དགོས་པར་འགྱུར་རོ། །དེ་ལྟ་ན། ཚད་མ་ཡིན་ན་གཞལ་བྱ་མེད་དགོས་པས་གཞལ་བྱ་ཡིན་ན་ཚད་མས་
མ་དམིགས་དགོས་པར་འགྱུར་ལ། དེའི་ཕྱིར་གཞལ་བྱ་ཡིན་ན་མེད་དགོས་པར་འདོད་པའི་གྲུབ་མཐའ་འབད་ནས་ཁས་ལེན་དགོས་པར་འགྱུར་རོ། །གཞན་ཡང་རང་རིག་རྫས་གྲུབ་ཏུ་ཁས་བླངས་ནས། དེ་དང་གཟུང་རྣམ་ཐ་དད་མ་ཡིན་པར་ཁས་བླངས་ཤིང། སྡེ་བདུན་གྱི་

[108A]༄༅། །དགོངས་པ་རྣམ་རྫུན་དུ་གནས་སོ་ཞེས་ཁྱོད་རང་གིས། རིགས་གཏེར་གྱི་དགོངས་པ་འགྲེལ་པ་ན། ཞེ་ནས་དམ་བཅས་པ་འདི་དག་ཀྱང་ནང་འགལ་ཤིན་ཏུ་ཆེན་པོ་ཡིན་ཏེ། རྣམ་རྫུན་པ་ལྟར་ན་རྣམ་པ་རྣམས་སྒྲོ་བཏགས་སུ་འདོད་དགོས་
པས༑ བློ་གཅིག་གི་གཟུང་རྣམ་ཡིན་ན་ཀུན་རྫོབ་བདེན་པར་འདོད་དགོས་ལ། རང་རིག་རྫས་སུ་གྲུབ་ན་དོན་དམ་བདེན་པར་འདོད་དགོས་ཤིང། གཅིག་ཀུན་རྫོབ་ཡིན་པ་དང་ཅིག་ཤོས་དོན་དམ་ཡིན་ན་ཐ་དད་ཡིན་དགོས་པའི་ཕྱིར། ཡང་ཁྱོད་ཀྱིས་ཚད་འབྲས་ཀྱི་རྣམ་
གཞག་བྱེད་པའི་སྐབས་སུ། །སྡེ་བདུན་གྱི་དགོངས་པ་མཐར་ཐུག་རྣམ་རྫུན་པར་དངོས་སུ་སྨྲས་ཤིང། རྣམ་རྫུན་པའི་ལུགས་ལ། གཟུང་
རྣམ་སྒྲོ་བཏགས་གཞལ་བྱ། དེ་འཛིན་པའི་རྣམ་པ་ཚད་མ། དེ་འཛིན་པའི་རང་རིག་བཏགས་པ་བ་འབྲས་བུར་འདོད་དོ་ཞེས་སྨྲས་པས། སྡེ་བདུན་རང་ལུགས་ལ་རང་རིག་ཚད་མ་མེད་པར་ཁས་བླངས་པ་ཡིན་ལ། རང་རིག་མངོན་སུམ་གྱི་རྣམ་གཞག་བྱེད་པ་ན། བེམ་པོ་ལས་
ལོག་ནས་རིག་པར་སྐྱེས་ཙམ་དེ་ཉིད། རང་རིག་མཚན་ཉིད་པར་རང་ལུགས་ལ་ཁས་བླངས་པ་དངོས་སུ་འགལ་བ་ཇི་ལྟར་མིན། གཞན་ཡང། དྲན་པ་ཡུལ་མེད་ཡོད་པར་ཐལ། རང་རིག་ཡིན་ན། ཡུལ་མེད་པས་ཁྱབ་པའི་ཕྱིར། འདི་ལ་ཁྱབ་པ་མེད་ན། དྲན་པའི་རྟགས་
ཀྱིས་རང་རིག་སྒྲུབ་པ་འདི། རང་རིག་གིས་མྱོང་བའི་ཡུལ་རྗེས་ཀྱི་དྲན་ཤེས་ཀྱིས་དྲན་དགོས་པའི་རྒྱུ་མཚན་གྱིས་མ་ཡིན་ན། གཞན་འབྲེལ་ཅི་ཡོད་རིགས་པ་མཁྱེན་པ་ཁྱོད་ཀྱིས་སྨྲོས་ཤིག་གཞན་ཡང་གཟུང་འཛིན་རིག་གསུམ་ཐ་དད་དུ་ཕྱེ་བ་སེལ་ངོའི་རྣམ་གཞག་

[108B] དེ་གསུམ་ཐ་དད་ཡིན་པ་མི་འཐད་དོ་ཞེས་སྨྲས་པས་ནི། སེལ་ངོའི་རྣམ་གཞག་ཡིན་ན་མི་འཐད་དགོས་པར་ཁས་བླངས་པས། ཀུན་རྫོབ་བདེན་པ་ཡིན་ན་གཞི་མ་གྲུབ་པས་ཁྱབ་པར་ཁས་བླངས་པ་ཡིན་ལ། དེའི་ཕྱིར་དོན་དམ་བདེན་པ་རྟོགས་པའི་ནུས་པ་མེད་པར་ཁས་
བླངས་པ་ཡིན་ཏེ། ཐ་སྙད་བདེན་པ་ལ་མ་བརྟེན་པར་དོན་དམ་བདེན་པ་རྟོགས་མི་ནུས་པར། རྒྱལ་བ་དང་རྒྱལ་བའི་རིང་ལུགས་པ་དག་གིས་མཐུན་པར་གསུངས་ཤིང། ཐ་སྙད་བདེན་པ་ཡིན་ན་གཞི་མ་གྲུབ་པར་ཁས་བླངས་པའི་ཕྱིར་རོ། །དེ་བས་ན་ཕྱོགས་འདིས་འཁོར་འདས་
དང་ཀུན་བྱང་གིས་བསྡུས་པའི་ཆོས་ཐམས་ཅད་ལ་སྐུར་པ་བཏབ་པའི་ཕྱིར། ཆོས་འདི་པའི་ཟོལ་གྱིས་རྒྱང་འཕེན་གྱི་རིང་ལུགས་གསལ་བར་བྱས་པ་ཡིན་ནོ། །ད་ནི་གཉིས་པ་རང་ལུགས་བཤད་པར་བྱ་སྟེ། དེ་ཡང་ཤེས་པ་ཐམས་ཅད་ལ་རང་གི་ངོ་བོ་མྱོང་བ་གསལ་རིག་
གི་ཆ་དང། རང་ཡུལ་གྱི་རྣམ་པ་ཤར་བའི་ཆ་གཉིས་གཉིས་ཡོད་པ་ཡིན་ལ། དང་པོ་ལ་འཛིན་རྣམ་ཞེས་བྱ་ཞིང། མདོ་སེམས་གང་གི་ལུགས་ལ་ཡང། དེ་ཉིད་རང་རིག་མངོན་སུམ་གྱི་མཚན་གཞིར་འདོད་པ་ཡིན་ལ། ཕྱི་མ་ལ་གཟུང་རྣམ་ཞེས་བྱ་ཞིང། དེ་ཉིད་རང་རིག་
མངོན་སུམ་གྱིས་མྱོང་བྱར་འདོད་པ་ཡིན་ནོ། །དེ་བས་ན་འཛིན་རྣམ་ལ་རང་རིག་ཅེས་པའི་ཐ་སྙད་འཇུག་པའི་དོན། ཤེས་པ་རྣམས་ཀྱི་མྱོང་བ་གསལ་རིག་གི་ཆ་ཉིད་ཡིན་པ་ལ་དགོངས་ནས། རིགས་གཏེར་དུའང། རང་རིག་བེམ་པོ་ལོག་ཙམ་ཡིན། །ཞེས་གསུངས་
པ་ཡིན་གྱི། བེམ་པོ་ལས་ལོག་ནས་རིག་པར་སྐྱེས་ཙམ་རང་རིག་གི་འཇོག་བྱེད་མིན་པས། རང་རིག་ལ་ཡུལ་མེད་དོ་ཞེས་སྟོན་པ་མ་ཡིན་ལ། གཞན་དུ་ན། རིག་པར་སྐྱེས་པའི་རྟགས་ཀྱིས་ཡུལ་མེད་པར་སྒྲུབ་ནུས་པར་འགྱུར་བས། རིག་པ་ཡིན་པས་ཡུལ་མི་རིག་

[109A]༄༅། །པ་དང། ཡུལ་ཡིན་ན་བློས་མི་རིག་པར་སྒྲུབ་དགོས་པར་འགྱུར་བས། ཕྱིན་ཅི་ལོག་གི་ལུགས་འབའ་ཞིག་སྙིང་པོར་འཛིན་པའི་རྒུད་པ་ཐོབ་པར་འགྱུར་རོ། །བྱེ་བྲག་སྨྲ་བའང་ཤེས་པ་རྣམས་ཀྱི་མྱོང་བ་གསལ་རིག་གི་ཆ་དེ་ལྟ་བུ་ཁས་ལེན་
མོད་ཀྱི། འོན་ཀྱང་དེ་རང་རིག་ཏུ་ཁས་མི་ལེན་པ་ཡིན་ལ། དེའི་རྒྱུ་མཚན་ཡང་ཤེས་པ་རྣམ་མེད་དུ་ཁས་ལེན་པས། གཟུང་རྣམ་ཞེས་བྱ་བ་ཅུང་ཟད་ཀྱང་ཁས་མི་ལེན་ལ། དེའི་རྒྱུ་མཚན་གྱིས་ཤེས་པ་རྣམས་ཀྱི་མྱོང་བ་གསལ་རིག་གི་ཆ་རང་རིག་ཏུ་ཁས་མི་ལེན་པ་ཡིན་ཏེ། རིག་
བྱ་མེད་པའི་རང་རིག་དང། མྱོང་བྱ་མེད་པའི་མྱོང་བྱེད་མི་འཐད་སྙམ་དུ་བསམས་པ་ཡིན་ནོ། །དེ་བས་ན་ཤེས་པ་རྣམ་བཅས་སུ་ཁས་ལེན་པ་དག་གིས་གཟུང་རྣམ་ཡོད་པར་གྲུབ་ཅིང། དེ་ཉིད་ཤེས་པའི་མྱོང་བ་གསལ་རིག་གི་ཆ་ལས་དོན་གཞན་མ་ཡིན་པར་གྲུབ་པ་ན། རང་
རིག་བདེ་བླག་ཉིད་དུ་འགྲུབ་པར་འགྱུར་བས། ཚུལ་གཉིས་པས་ཀྱང་རང་རིག་གྲུབ། ཅེས་གསུངས་པ་ཡིན་ནོ། །དེ་ལྟར་མ་ཡིན་པར་ཤེས་པ་གསལ་རིག་གི་ཆ་རང་རིག་ཡིན་ཀྱང་ཡུལ་རིག་མི་དགོས་ན། གཟུང་རྣམ་མེད་པར་ཁས་ལེན་པ་དང་རང་རིག་ཡོད་པར་ཁས་ལེན་པ་
ལ་འགལ་བ་མེད་པར་འགྱུར་ཞིང། གཟུང་རྣམ་གྲུབ་པས་རང་རིག་གྲུབ་དགོས་པའི་འབྲེལ་པ་ཅི་ཡོད། ཤེས་ལྡན་དག་གིས་སྨོས་ཤིག་དེས་ན་ཤེས་པ་རྣམས་ཀྱི་མྱོང་བ་གསལ་རིག་གི་ཆ་ནི་མྱོང་བྱེད་དང། ཤེས་པ་དེ་དང་དེའི་གཟུང་རྣམ་ནི་མྱོང་བྱ་ཡིན་ལ། དོན་འདི་ལ་མཁས་
པ་རྣམས་རང་རིག་ཅེས་སྨྲ་བར་བྱེད་དོ། །དེ་ཡང་མདོ་སྡེ་པ་དག་ནི། རང་གི་བདག་ཉིད་དུ་གྱུར་པའི་ཡུལ་རིག་པའི་མངོན་སུམ་ཡིན་པའི་ཕྱིར། རང་རིག་མངོན་སུམ་ཞེས་འདོད་ལ། སེམས་ཙམ་པ་ནི། རང་དང་གཉིས་སུ་མེད་པའི་ཚུལ་གྱིས་ཡུལ་དེ་རིག་པའི་མངོན་སུམ་ཡིན་པའི་

[109B] རང་རིག་མངོན་སུམ་ཞེས་བརྗོད་ཀྱི། རང་གི་བདག་ཉིད་དུ་གྱུར་པའི་ཡུལ་རིག་པས། རང་རིག་ཏུ་མི་འཇོག་སྟེ། སྔོན་པོ་ཡང་སྔོན་འཛིན་མངོན་སུམ་གྱི་བདག་ཉིད་དུ་འདོད་ཀྱང། སྔོན་འཛིན་མིག་ཤེས་སྔོན་པོ་ལ་གཞན་རིག་ཡིན་པའི་ཕྱིར་རོ། །དེས་ན་མདོ་སྡེ་པ། རང་རིག་གཞན་
རིག་གི་ཁྱད་པར་ཡུལ་དེ་རང་ལས་དོན་གཞན་ཡིན་མིན་གྱི་སྒོ་ནས་འཇོག་ལ། སེམས་ཙམ་པ། ཡུལ་དེ་འཛིན་པ་ན་གཉིས་སྣང་ཡོད་མེད་ཀྱི་སྒོ་ནས་འཇོག་གོ་ཚུལ་དེས་ན་མདོ་སྡེ་པ་དང་སེམས་ཙམ་པ་གཉིས་རང་རིག་མངོན་སུམ་གྱི་མཚན་ཉིད་ཀྱང་མི་འདྲ་བས་
མདོ་སྡེ་པ་ལྟར་ན། རང་རིག་མངོན་སུམ་གྱི་མཚན་ཉིད། རང་གི་བདག་ཉིད་དུ་གྱུར་པའི་ཡུལ་དངོས་སུ་རིག་པའི་རྟོག་བྲལ་མ་འཁྲུལ་བའི་ཤེས་པ། སེམས་ཙམ་པ་ལྟར་ན། རང་རིག་མངོན་སུམ་གྱི་མཚན་ཉིད། རང་གི་གཟུང་ཡུལ་གཉིས་སྣང་དང་བྲལ་བའི་ཚུལ་གྱིས་དངོས་
སུ་རྟོགས་པའི་རྟོག་བྲལ་མ་འཁྲུལ་བའི་ཤེས་པ། ཞེས་སོགས་སོ་སོར་ཕྱེ་སྟེ་སྨྲ་བར་བྱེད་དོ། །དེ་ཉིད་ཀྱིས་ན་ཤེས་པ་རྣམས་ཀྱི་ངོ་བོ་རང་རིག་ཡིན་ནོ་ཞེས་བྱ་བ་དང། ཤེས་པ་རྣམས་རང་རིག་དང་བཅས་པའོ་ཞེས་སྨྲ་བར་བྱའོ། །ཤེས་པ་རྣམས་ངོ་བོ་ལ་རང་རིག་པའོ་ཞེས་
བྱ་བ་དང། ཤེས་པ་རྣམས་རང་རིག་ཡིན་ནོ་ཞེས་ནི་སྨྲ་བར་མི་བྱའོ། །དེ་ལྟར་རང་རིག་པའི་གཟུང་བྱ་ཤེས་པའི་གཟུང་རྣམ་ཞེས་བརྗོད་པ་གང་ཡིན་པ་དེ་ཡང། ཤེས་པ་དེ་ཉིད་ལ་བརྗོད་པ་ཡིན་ལ། རྣམ་པ་ཤར་བའི་དོན་རྣམ་པར་སྐྱེས་པ་ཉིད་ལ་བརྗོད་པ་ཡིན་གྱི། ཡུལ་
དང་ཤེས་པའི་བར་ན་རྣམ་པ་རིབ་མ་ལྟ་བུ་ཡོད་པ་མིན་ནོ་ཞེས་སྔར་རིགས་པས་ལེགས་པར་གཏན་ལ་ཕབ་ཟིན་པ་དེ་ཉིད། མདོ་སེམས་གཉིས་ཀའི་གྲུབ་པའི་མཐའ་ཡིན་ལ། དེའི་ཕྱིར་རྟོག་གེ་འབར་བའི་རྣལ་འབྱོར་སྤྱོད་པའི་དེ་ཁོ་ན་ཉིད་ལ་འཇུག་པའི་ལེའུ། ཤེས་

[110A]༄༅། །པ་རྣམ་བཅས་སུ་ཁས་ལེན་པའི་དངོས་སྨྲ་བ་དག་གི་འདོད་པ་བརྗོད་པ་ན། འདི་ལྟར་གསུངས་སྟེ། གཟུང་བ་དང་འཛིན་པ་གཉིས་ཀྱི་རྣམ་པར་ཤེས་པ་འཇུག་པ་ན། གཟུགས་ལ་སོགས་པ་ཡུལ་སྣ་ཚོགས་ཀྱི་རྣམ་པ་སྣང་བ་རབ་ཏུ་སྐྱེས་ཏེ། དེའི་
རྣམ་པ་སྣ་ཚོགས་རབ་ཏུ་སྣང་བ་དེ་ཡང་གང་ཞེ་ན། རྣམ་པར་ཤེས་པ་ཡུལ་གྱི་རྣམ་པར་ཡོངས་སུ་གྱུར་པ་གང་ཡིན་པའམ། ཞེས་གསུངས་སོ། །གསུམ་པ་རྩོད་པ་སྤང་བ་ནི། ཤེས་པ་ཀུན་རང་གི་ངོ་བོ་ལ་མངོན་སུམ་མ་ཡིན་ན། རང་གི་ངོ་བོ་སྒྲོ་དོན་མིན། །དེ་ཕྱིར་དེ་ལ་
ཀུན་མངོན་སུམ། །ཞེས་པ་དང་འགལ་ལོ་ཞེ་ན། གཞུང་དེའི་དོན་ནི། ཤེས་པ་རྣམས་ཀྱི་རང་གི་ངོ་བོ་ནི་སྒྲ་དོན་མིན་གྱི། དོན་རང་མཚན་ཡིན་ལ། དེའི་ཕྱིར་དེ་ལ་མྱོང་བྱེད་དུ་འཇུག་པའི་ཚད་མ་ཀུན་དེ་ལ་མངོན་སུམ་ཡིན་ནོ་ཞེས་བྱ་བའི་དོན་ཡིན་གྱི། ཤེས་པ་ཀུན་རང་གི་
ངོ་བོ་ལ་མངོན་སུམ་ཡིན་ནོ་ཞེས་བྱ་བའི་དོན་མ་ཡིན་ནོ། །ཁ་ཅིག་རྟོག་པ་རྟོག་པ་ལ་ཤེས་པའམ་བེམ་པོ་གང་ཡིན། གང་ཡང་མིན་ན་རྟོག་པ་ལ་དངོས་པོ་མ་ཡིན་པར་འགྱུར་རོ། །ཤེས་པ་ཡིན་ན་རང་རིག་གམ། གཞན་རིག་གང་རུང་དུ་འགྱུར་བ་ལས། གཞན་རིག་ཡིན་པར་མི་
འཐད་པའི་ཕྱིར། དེ་དེ་ལ་རང་རིག་ཏུ་ཁས་ལེན་དགོས་སོ་ཞེས་ཟེར་ཏོ། །འདི་ནི་མི་མཁས་པ་བློ་གྲོས་རབ་ཏུ་ཅིང་ དངོས་པོ་ལའང་བེམ་རིག་གཉིས་སུ་མ་ངེས་སོ་ཞེས་སྔར་བཤད་ཟིན་ལ། ཤེས་པ་ཡིན་ན་རང་རིག་གཞན་རིག་གང་རུང་ཡིན་དགོས་
ལ༑ དེ་ལ་ཤེས་པ་ཡིན་ན་དེ་ལ་རང་རིག་གཞན་རིག་གང་རུང་ཡིན་དགོས་པས་མ་ཁྱབ་པོ་ཞེས་སྔར་མང་དུ་བཤད་ཟིན་པ་ལས་ཤེས་པར་བྱའོ། །མི་མཁས་པ་དག་གི་ལོག་པའི་ཕྲེང་བ་མཐའ་ཡས་ཤིང། བྱེད་པ་ཆུང་བའི་ཕྱིར་དགག་སྒྲུབ་རྒྱས་པར་མི་སྤྲོ་འོ། འདིར་སྨྲས་

[110B] ཇི་སྲིད་མིག་ལྡན་སྐྱེ་བོས་མ་དཔྱད་པ། །དེ་སྲིད་དམུས་ལོང་བརྒྱ་ཡིས་རབ་དཔྱད་ཀྱང། གླང་ཆེན་གཟུགས་ལ་ལོག་པའི་ཐ་སྙད་བརྒྱ། ། ཀུན་ནས་འདོགས་པའི་མུ་ཆོར་ །དེ་བཞིན་བློ་གྲོས་གསལ་ལྡན་ཁོ་བོ་ཡིས། ལེགས་པར་མ་དཔྱད་དེ་སྲིད་གནས་འདི་ལ། །
ཁེངས་ལྡན་མཁས་རློམ་བརྒྱ་ཡིས་རབ་དཔྱད་ཀྱང། །ལོག་པའི་ཐ་སྙད་སྤེལ་བ་ཁོ་ནར་བས། །བར་སྐབས་ཀྱི་ཚིགས་སུ་བཅད་པའོ། །རང་རིག་མངོན་སུམ་ལེགས་པར་བཤད་ཟིན་ཏོ།། །།ད་ནི་བཞི་བ་རྣལ་འབྱོར་མངོན་སུམ་བཤད་པར་བྱ་སྟེ། དེ་ལ་ཡང་མཚན་
ཉིད་དབྱེ་བ་རྣམ་གཞག་དང་གསུམ། དང་པ་ནི། བདག་རྐྱེན་ཏིང་ངེ་འཛིན་ལ་བརྟེན་ནས་རང་ཡུལ་བདེན་པའི་རྣམ་པ་མངོན་སུམ་དུ་རྟོགས་པའི་ཡེ་ཤེས། གཉིས་པ་དབྱེ་བ་ནི། ཉན་ཐོས་དང་རང་སངས་རྒྱས་དང། ཐེག་ཆེན་གྱི་རྣལ་འབྱོར་མངོན་སུམ་མམ། མཐོང་ལམ་
སྒོམ་ལམ། མི་སློབ་ལམ་གྱིས་བསྡུས་པའི་རྣལ་འབྱོར་མངོན་སུམ་མོ། །སྦྱོར་ལམ་ནི་རྣལ་འབྱོར་མངོན་སུམ་མ་ཡིན་ནོ་ཞེས་ཁོ་བོས་ཕྱོགས་གཞན་དུ་ལུང་དང་རིགས་པའི་སྒོ་ནས་བཤད་ཟིན་ཏོ། །གསུམ་པ་རྣམ་གཞག་གཏན་ལ་དབབ་པ་ལ། ཡུལ་བདེན་པ་བཞི་སྤྱིར་བཤད་པ་དང་
བདག་མེད་པའི་རྣམ་པ་བྱེ་བྲག་ཏུ་བཤད་པ་གཉིས་དང་པོ་ལ། བདེན་བཞིའི་ངོ་བོ། གྲངས་དང། གོ་རིམས་ངེས་པ་དང་གསུམ། དང་པོ་ནི། རྒྱས་པར་བཤད་ན། སྡུག་བསྔལ་བདེན་པ་ལ། མ་དག་པའི་སྣོད་བཅུད་ཀྱི་འཇིག་རྟེན་མཐའ་དག་གིས་བསྡུས་པའི་སྒོ་ནས་མཚན་གཞི་རྒྱ་ཆེར་བཤད་
དུ་ཡོད་ཀྱང། འདིར་ཟག་བཅས་ཉེར་ལེན་གྱི་ཕུང་པོ་ཁོ་ན་སྡུག་བསྔལ་བདེན་པའི་མཚན་གཞིར་དངོས་སུ་སྨོས་པ་ནི། གང་སྡུག་བསྔལ་གྱི་རང་བཞིན་དུ་མ་ཤེས་ན་འཁོར་བ་ལ་འདོར་བར་འདོད་པའི་ངེས་འབྱུང་དང། ཐར་པ་དོན་གཉེར་གྱི་བློ་རྣལ་མ་སྐྱེ་བའི་ཐབས་མེད་ཅིང། གང་
[111A]༄༅། །སྡུག་བསྔལ་གྱི་རང་བཞིན་དུ་ཤེས་པ་ལས་འཁོར་བ་ལ་འདོར་འདོད་དང་གིས་འབྱུང་བ་ནི། འདུ་བྱེད་ཀྱི་སྡུག་བསྔལ་ཉེར་ལེན་གྱི་ཕུང་པོ་འདི་ཉིད་ཡིན་པས། དེའི་ཕྱིར་གཙོ་བོར་རྣལ་འབྱོར་ཉམས་སུ་ལེན་པའི་དབང་དུ་བྱས་ཏེ། སྡུག་བསྔལ་བདེན་པའི་
མཚན་གཞི་འཛིན་པ་ན། སྡུག་བསྔལ་འཁོར་བ་ཅན་ཕུང་པོ། ཞེས་གསུངས་སོ། །དེ་ཡང་ཉེར་གྱི་ཕུང་པོ་གཙང་བདེ་རྟག་བདག་ཏུ་སྒྲོ་འདོགས་པའི་གཉེན་པོར། སྒོམ་པར་བྱ་བ་སྡུག་བསྔལ་བདེན་པའི་རྣམ་པ་བཞི་སྟེ། སྐད་ཅིག་རེ་རེ་ཞིང་འཇིག་པའི་ཕྱིར་མི་རྟག་པ་དང། ལས་
དང་ཉོན་མོངས་པའི་གཞན་དབང་དུ་གྱུར་པའམ། འཕགས་པ་རྣམས་དང་མི་མཐུན་པས་སྡུག་བསྔལ་བ་དང། རང་ལས་དོན་གཞན་དུ་གྱུར་པའི་བདག་དང་བྲལ་བས་སྟོང་པ་དང། རང་གི་ངོ་བོ་བདག་དང་བྲལ་བས་བདག་མེད་པ་སྟེ་བཞི་པོ་འདི་དག་གོ། །སྡུག་བསྔལ་བདེན་
པའི་རྣམ་བཞི་པོ་འདི་དག་ཚང་བར་ཚད་མས་གཏན་ལ་ཕེབས་པའི་སྒོ་ནས་མ་རྟོགས་ན། ཐར་པ་དོན་གཉེར་གྱི་བློ་མཚན་ཉིད་པ་རྫོགས་པར་མི་སྐྱེ་སྟེ། འདི་ལྟར། སྡུག་བསྔལ་དུ་རྟོགས་པས་འཁོར་བ་ལས་འབྲལ་འདོད་སྐྱེས་ཀྱང། མི་རྟག་པར་མ་རྟོགས་ན་ཕུང་པོ་དང་འབྲལ་ངེས་
སུ་མི་རྟོགས་པས་ཕུང་པོ་ལ་སྲེད་པ་འགོག་མི་ནུས་ལ། བདག་མེད་མ་རྟོགས་ན་དབང་སོགས་བདག་གི་བ་ལ་སྲེད་པ་དང་གིས་འདྲེན་པས། མི་རྟག་པ་དང་སྡུག་བསྔལ་དུ་རྟོགས་པའི་སྒོ་ནས་ཕུང་པོ་ཙམ་ལ་འབྲེལ་འདོད་ཀྱི་བློ་སྐྱེས་པ་ལྟར་སྣང་ཡང། བདག་འཛིན་དེས་
བདག་གི་བདེ་བ་སྒྲུབ་བྱེད་ཟག་བཅས་ཀྱི་ཁྱད་པར་འགའ་ཞིག་ལ་དོན་གཉེར་གྱི་བློ་ངེས་པར་འདྲེན་པ་ཡིན་ནོ། །དེས་ན་མི་རྟག་པར་རྟོགས་པས་འབྲལ་ངེས་སུ་ཤེས་ཤིང། སྡུག་བསྔལ་དུ་རྟོགས་པས་འབྲལ་འདོད་སྐྱེས་ཀྱང། ཟག་བཅས་ཀྱི་དངོས་པོ་མཐའ་དག་ལ་འདུན་

[111B] སྡུག་བསྔལ་བདེན་པའི་རྣམ་པ་རང་གཞན་གྱི་བདག་དང་བྲལ་བ་ཉིད་ཤེས་དགོས་སོ། །ཀུན་འབྱུང་གི་བདེན་པ་ནི། འཁོར་བའི་རྩ་བ་བདག་ཏུ་འཛིན་པ་དང། དེའི་དབང་གིས་བྱུང་བའི་འདོད་ཆགས་ལ་སོགས་པ་རྣམས་དང་
ཉེན་མོངས་པའི་དབང་གིས་བསགས་པའི་ལས་དེ་ཐམས་ཅད་ཀྱང་ཀུན་འབྱུང་གི་བདེན་པ་ཞེས་བྱ་བ་ཡིན་ཏེ། ཟག་བཅས་ཀྱི་དངོས་པོ་གང་རང་འབྲས་སྡུག་བསྔལ་གྱི་རྒྱུར་གྱུར་པ་ཡིན་པའི་ཕྱིར་རོ། །དེ་བས་ན། མི་ཤེས་སྲིད་པའི་རྒྱུ་ཡིན་ཀྱང། །མ་བརྗོད་སྲིད་པ་ཉིད་བཤད་པ། །
རྒྱུན་ནི་འཕན་པར་བྱེད་ཕྱིར་དང། །དེ་མ་ཐག་ཕྱིར་ལས་ཀྱང་མིན། །ཞེས་བཤད་པ་ན། མེ་ཤས་སྲིད་པའི་རྒྱུ་ཡིན་ཀྱང་རབ་སྐྱེ་དང་རྐྱེན་གྱི་རྣམ་པ་སྟོན་པའི་སྐབས་འདིར་དངོས་སུ་མ་བརྗོད་པར་སྲེད་པ་ཁོ་ན་དངོས་སུ་སྟོན་པ་དང། ལས་ཀྱང་སྡུག་བསྔལ་གྱི་རྒྱུ་ཡིན་ཀྱང་སྐབས་དེར་དངོས་
སུ་མ་བརྗོད་པར་སྲེད་པ་ཁོ་ན་དངོས་སུ་སྟོན་པའི་རྒྱུ་མཚན། རྒྱུན་ནི་འཕེན་པར་བྱེད་ཕྱིར་དང། །དེ་མ་ཐག་ཕྱིར། ཞེས་སྟོན་པ་ཡིན་གྱི། མི་ཤས་པ་དང་ལས་ཀུན་འབྱུང་བདེན་པར་མ་བརྗོད་ཅེས་སྟོན་པ་མ་ཡིན་ཏེ། སྐབས་གཞན་དུ། བདག་ཡོད་ན་ནི་གཞན་དུ་ཤེས། ཞེས་སོགས་དང་
དེ་ཕྱིར་གྲོལ་འདོད་ཐོགས་མེད་པའི། །ཞེས་སོགས་གཞུང་གི་ཚེ་དུ་མས་ཉོན་མོངས་དང་དེ་གྲོགས་སུ་ཡོད་པའི་ལས་འཁོར་བའི་རྒྱུར་ལན་མང་དུ་བཤེད་པའི་ཕྱིར་རོ། །འདིའི་དོན་མ་རྟོགས་པར། རྣམ་འགྲེལ་དུ། འདོད་སྲེད་འཇིག་སྲེད་སྲིད་སྲེད་གསུམ་པོ་ཁོ་ན་ཀུན་འབྱུང་བདེན་པར་
བསྟན་ཅོས་སྨྲ་བ་དག་གིས། སྡུག་བསྔལ་གྱི་རྒྱུ་ཕལ་མོ་ཆལ་སྐུར་བ་འདེབས་པར་ཟད་དོ། །དེ་ཡང་སྡུག་བསྔལ་རྒྱུ་མེད་དུ་འཛིན་པ་དང། རྒྱུ་གཅིག་པུ་ཁོ་ནར་འཛིན་པ་དང། སྒྲའི་ཚངས་པ་འགྱུར་བས་བྱས་པར་འཛིན་པ་དང། དབང་ཕྱུག་སོགས་ཀྱི་བློ་སྔོན་དུ་བཏང་ནས་བྱས་པར་

[112A]༄༅། །འཛིན་པ་སྟེ། སྒྲོ་འདོགས་བཞི་པོ་དེ་ལྡོག་པའི་ཕྱིར་དུ་བསྟན་པ་ཀུན་འབྱུང་བདེན་པའི་རྣམ་པ་བཞི་སྟེ། སྡུག་བསྔལ་གྱི་ངོ་བོ་སྐྱེད་པས་རྒྱུ་དང། སྡུག་བསྔལ་རྫས་རིགས་ཀུན་གྱི་འབྱུང་ཁུངས་སུ་གྱུར་བས་ཀུན་འབྱུང་དང། སྡུག་བསྔལ་
དྲག་ཏུ་སྐྱེད་བས་རབ་སྐྱེ་དང། སྡུག་བསྔལ་བ་རྒྱུད་མར་ལན་མང་དུ་སྐྱེད་པས་རྐྱེན་གྱི་རྣམ་པ་དང་བཞིའི། །འགོག་པའི་བདེན་པ་ནི། ལམ་བདེན་གྱིས་སྤང་བྱའི་ས་བོན་ཅི་རིགས་པར་སྤངས་པའི་བྲལ་བ་ཡིན་ལ། དེ་ལ་ཡང་ཐར་པ་གཏན་མེད་དུ་འཛིན་པ་དང། ཉོན་
མོངས་མ་སྤངས་པའི་ཟག་བཅས་ཀྱི་ཁྱད་པར་འགའ་ཞིག་ཐར་པར་འཛིན་པ་དང། སྡུག་བསྔལ་འགགས་པ་ལས་ལྷག་པའི་ཐར་པ་ཡོད་པར་འཛིན་པ་དང། རི་ཤིག་ཐར་ཀྱང་གཏན་དུ་ཐར་པ་མེད་པར་འཛིན་པའི་སྒྲོ་འདོགས་བཞིའི་གཉེན་པོར་བསྟེན་པར་བྱ་བ་
འགོག་པའི་བདེན་པའི་རྣམ་པ་བཞི་སྟེ། འདི་ལྟར། སྡུག་བསྔལ་སྤངས་པས་འགོག་པ་དང། ཉན་མོངས་སྤངས་པས་ཞི་བ་དང། འདི་ལས་མ་ཆོག་ཏུ་གྱུར་བ་གཞན་མེད་པས་གྱ་ནོམ་པ་དང། དེ་ཐོབ་ནས་སླར་མི་ལྡོག་པས་ངེས་འབྱུང་གི་རྣམ་པ་དང་
བཞིའོ། །ལམ་གྱི་བདེན་པ་ནི། རང་གི་ངོ་སྐལ་གྱི་སྤང་བྱར་གྱུར་པའི་དྲི་མའི་ས་བོན་དངོས་སུ་སྤོང་པའི་གཉན་པོ་བར་ཆད་མེད་ལམ་དང། དེའི་སྤངས་པ་ལ་དབང་བྱེད་པ་རྣམ་གྲོལ་ལམ་དང་གཉིས་ཀྱིས་བསྡུས་པའི་འཕགས་པའི་ཡེ་ཤེས་རྣམས་ཡིན་ལ། དེ་ལ་ཡང་
ཐར་ལམ་གཏན་མེད་དུ་འཛིན་པ་དང། བདག་མེད་རྟོགས་པའི་ཤེས་རབ་ཐར་ལམ་མ་ཡིན་པར་འཛིན་པ་དང། དེ་ཡུལ་གྱི་གནས་ལུགས་ལ་ལོག་པར་བཞུགས་པར་འཛིན་པ་དང། དེས་སྡུག་བསྔལ་གཏན་ནས་ཟད་པར་བྱེད་མི་ནུས་པར་འཛིན་པའི་ཕྱིན་ཅི་ལོག་

[112B] འདི་ལྟར། བགྲོད་པར་བྱེད་པའི་དོན་གྱིས་ན་ལམ་དང། །ཉོན་མོངས་པའི་གཉེན་པོ་བྱེད་པའི་དོན་གྱིས་ན་རིགས་པ་དང། སེམས་ཕྱིན་ཅི་མ་
ལོག་པར་སྒྲུབ་པའི་དོན་གྱིས་ན་སྒྲུབ་པ་དང། རྟག་པའི་གནས་སུ་གདོན་མི་ཟ་བར་ཕྱིན་པར་བྱེད་པའི་དོན་གྱིས་ན་ངེས་འབྱིན་གྱི་རྣམ་པ་དང་བཞིའོ། །རྟག་པའི་གནས་ཞེས་པ་ནི་སླར་མི་ལྡོག་པའི་གནས་ཀྱི་དོན་ཏོ། །མི་སློབ་ལམ་ནི་ལམ་བདེན་གྱི་འབྲས་བུ་ཡིན་གྱི། ལམ་བདེན་
དངོས་མ་ཡིན་ཏེ། དེ་ཡིན་ན་ལམ་ཡིན་དགོས་ལ། དེ་ལྟ་ན་བགྲོད་བྱེད་ཡིན་དགོས་ལ། དེ་ལྟ་ན་སངས་རྒྱས་ཀྱིས་ལས་གོང་ནའང་འགྲོད་བྱ་ཡོད་པར་ཐལ་བར་འགྱུར་རོ། །ཚོགས་སྦྱོར་ནི་ལམ་བདེན་མ་ཡིན་ཏེ། སྤང་བྱའི་ས་བོན་གྱི་དངོས་གཉེན་དུ་གྱུར་པའི་ཚོགས་སྦྱོར་བར་ཆད་
མེད་ལམ་མི་སྲིད་པའི་ཕྱིར། དེས་ན་ལམ་བདེན་མཚན་ཉིད་པ་ནི་མཐོང་ལམ་དང་སྒོམ་ལམ་ཁོ་ནའོ། །ཁ་ཅིག་སོ་སོར་བརྟགས་འགོག་གི་མཚན་ཉིད། འགོག་པ་གང་ཞིག་དེ་བཞིན་ཉིད་ལ་དམིགས་པའི་བློས་སྤང་བྱ་སྤངས་པའི་ཆར་གྱུར་པ་ཞེས་སྨྲས་ནས། སླར་ཡང་
འགོག་བདེན་ཡིན་ན། འདུས་བྱས་ཡིན་དགོས་པར་ཁས་ལེན་པའང་མཐོང་ངོ། །འོ་ན། མཐོང་ལམ་གྱིས་མཐོང་སྤང་གི་ས་བོན་སྤངས་པའི་ཆ་ཆོས་ཅན། ཁྱོད་སོ་སོར་བརྟགས་འགོག་ཡིན་པར་ཐལ། ཁྱོད་འགོག་པ་གང་ཞིག། དེ་བཞིན་ཉིད་ལ་དམིགས་པའི་བློས་སྤང་
བྱ་སྤངས་པའི་ཆར་གྱུར་པ་ཡིན་པའི་ཕྱིར། འདོད་ན། ཁྱེད་འདུས་བྱས་སུ་ཐལ། འདོད་པ་དེའི་ཕྱིར། རྟགས་ཁྱབ་ཁས། འདོད་ན། མེད་དགག་མ་ཡིན་པར་ཐལ་ལོ། །དེ་བས་ན་སོ་སོར་བརྟགས་འགོག་ཡིན་ན། མེད་དགག་ཡིན་དགོས་པའི་ཕྱིར། དེ་ཡིན་ན་འདུས་བྱས་ཡིན་

[113A]༄༅། །དགོས་པར་སྨྲ་བ་ནི། རང་ཉིད་མང་དུ་ཐོས་པ་མ་ཡིན་པར་སྟོན་པ་ཙམ་དུ་ཟད་ལ། འཕགས་པའི་ཡུལ་གྱི་གྲུབ་པའི་མཐའ་སྨྲ་བའི་སངས་རྒྱས་པ་ལ་ན། འགོག་བདེན་རྫས་གྲུབ་ཏུ་འདོད་པ་བྱེ་བྲག་སྨྲ་བ་མ་ཡིན་པ་མེད་ལ། དེ་ཡང་རྟག་
པའི་རྫས་སུ་འདོད་ཀྱི་མི་རྟག་པའི་རྫས་སུ་མི་འདོད་ཅིང། མདོ་སྡེ་པ་ནི་འདུས་མ་བྱས་ནམ་མཁའ་མོ་གཤམ་གྱི་བུ་བཞིན་རྫས་སུ་མ་གྲུབ་ལ། སོ་སོར་བརྟགས་འགོག་དང་བརྟགས་མིན་གྱི་འགོག་པ་གཉིས་ཀྱང་དེ་དང་མཚུངས་པར་རྫས་སུ་མ་གྲུབ་པོ་ཞེས་འདོད་པ་
ཡིན་ཏེ། ཇི་སྐད་དུ། ནམ་མཁའ་མོ་གཤམ་བུ་དང་མཚུངས། །འགོག་པ་དག་ཀྱང་ནམ་མཁའ་བཞིན། །འདུ་བྱེད་བེམ་པོ་ཡོད་མ་ཡིན། །དུས་གསུམ་རྗེས་འགྲོ་དག་ཀྱང་མེད། །ཐེགས་པ་མེད་པའི་གཟུགས་ཡོད་མིན། །ཞེས་པ་མདོ་སྡེ་པ་ཡི་རིག་ཅེས་གསུངས་
པས་སོ། །ཁྱེད་རང་གིས་ཀྱང་གཞུང་འདི་སྒྲ་ཇི་བཞིན་དུ་ཁས་བླངས་པས། ཁས་བླངས་དངོས་སུ་འགལ་བའང་ཡིན་ནོ། །འགོག་བདན་ལམ་གྱི་འབྲས་བུར་བཤད་པ་ནི། ལམ་ལ་བརྟེན་ནས་འགོག་པ་མངོན་དུ་བྱེད་དགོས་ཀྱི། ལམ་ལ་མ་བརྟེན་པར་མངོན་དུ་བྱེད་
མི་ནུས་པ་ལ་དགོངས་པ་ཡིན་གྱི། མེ་དུ་བཞིན་དུ་ངོ་བོ་སྔར་མེད་གསར་དུ་སྐྱེད་པའི་རྒྱུ་འབྲས་མ་ཡིན་ནོ། །རྟག་པ་རང་བྱུང་གི་ཚད་མ་མེད་པར་བཤད་ཀྱང། འགོག་བདེན་ཚད་མ་ཡིན་པར་སུ་ཡང་མི་འདོད་པས་སྐྱོན་མེད་དོ། །འདི་ལ་བརྗོད་པར་བྱ་བ་མང་ཡང་
རེ་ཤིག་བཞག་གོ་གཉིས་པ་གྲངས་ངེས་ནི། ཅིའི་ཕྱིར་བདེན་པ་བཞིར་གྲངས་ངེས་ཞེ་ན། ཀུན་ནས་ཉོན་མོངས་ཀྱི་ཕྱོགས་ལ་སྤང་བྱ་རྒྱུ་འབྲས་གཉིས་སུ་ངེས་ལ། རྣམ་བྱང་གི་ཆོས་ཐམས་ཅད་བླང་བྱ་རྒྱུ་འབྲས་སུ་དེས་པའི་ཕྱིར་དང། བླང་དོར་བྱར་བའི་གཞི་ཐམས་

[113B] །གོ་རིམས་ངེས་པའི་ཚུལ་ནི། གཞུང་ལུགས་དག་ནས་འབྱུང་བའི་གོ་རིམས་ངེས་པའི་ཚུལ་ལ། རྒྱུ་འབྲས་དོན་གྱི་རིམ་པ་དང། ངེས་དཀའ་སླའི་རིམ་པ་དང། བཤད་པའི་རིམ་པ་དང་རྟོགས་པའི་རིམ་པ་དང། དམན་མཆོག་དང་
མཆོག་དམན་གྱི་རིམ་པ་དང། སྐྱེ་བའི་དུས་ཀྱི་རིམ་པ་སོགས་མང་དུ་ཡོད་པ་ལས། འདིར་ནི་ཡུལ་ཅན་མངོན་པར་རྟོགས་པ་སྐྱེ་བའི་རིམ་པ་བཞིན་བསྟན་པ་ཡིན་ཏེ། འདི་ལྟར་ཐར་བ་དོན་གཉེར་གྱི་བློ་སྐྱེ་བ་ན། དང་པོར་འཁོར་བ་འདི་སྡུག་བསྔལ་གྱི་རང་བཞིན་དུ་རྟོགས་དགོས་
ལ། དེ་ལྟར་རྟོགས་པ་ན་འདི་དང་བྲལ་བར་འདོད་པའི་བློ་སྐྱེ་ཞིང། དེ་སྐྱེས་པ་ན་རྟོག་པ་སྔོན་དུ་གཏོང་བ་དག་ནི། རྒྱུ་མ་སྤངས་པར་འབྲས་བུ་སྤོང་མི་ནུས་པར་མཐོང་ནས། སྡུག་བསྔལ་གྱི་རྒྱུ་ཡོད་མེད་དཔྱོད་པར་བྱེད་ལ། དཔྱད་པ་ན་རེས་འགའ་སྐྱེ་བའི་རྟགས་ལས་རྒྱུ་བཅས་སུ་གྲུབ་
ཅིང། རྒྱུད་ཡང་རྟག་མི་རྟག་གཉིས་སུ་ཁ་ཆེན་བཅད་ནས་གང་ཡིན་བརྟགས་པ་ན། གང་ཕྱིར་དེ་ལྟར་རྒྱུ་གནས་ན། །འབྲས་ལོག་གཟིགས་པ་མེད་ཕྱིར་རོ། །ཞེས་སོགས་ཀྱི་རིགས་པས་རྟག་པའི་རྒྱུ་ལ་རྗེས་སུ་འགྲོ་ལྡོག་མི་འབྱུང་བ་སོགས་སུ་མཐོང་ནས། རྒྱུ་མི་རྟག་པར་ངེས་པར་
འགྱུར་ལ། མི་རྟག་པར་གྱུར་པའི་སྡུག་བསྔལ་གྱི་རྒྱུ་དེ་ཡང་གང་ཡིན་ཞེས་བཙལ་བ་ན། གང་ཟག་གི་བདག་ཏུ་འཛིན་པ་ལས་བདག་ལ་ཆགས་པའི་སྲིད་པ་དངོས་སུ་སྐྱེལ། དེ་ལས་བདག་གི་བདེ་བ་ལ་སྲིད་པ་སྐྱེ་ཞིང། དེ་ལས་བདག་གི་བདེ་བ་སྒྲུབ་བྱེད་དབང་སོགས་བདག་གི་བ་ལ་སྲིད་
པ་སྐྱེ་སྟེ། གཞན་ལ་ལྟོས་མེད་དུ་བདག་རང་སྟོབས་ཀྱིས་བདེ་བར་བྱེད་མི་ནུས་པར་མཐོང་བའི་ཕྱིར་རོ། །དེ་ནས་བདག་གི་བདེ་བ་སྒྲུབ་བྱེད་དབང་སོགས་བདག་གི་བ་བྲན་ལྟ་བུ་དེས། བདེ་བ་བསྒྲུབ་པའི་ཕྱིར་དུ་སྒོ་གསུམ་གྱི་ལས་མངོན་པར་འདུ་བྱེད་དེ། དེ་ཡང་ཚེ་འདིར་བདེ་བའི་ཕྱིར་དུ་

[114A]༄༅། །སྲོག་གཅོད་པ་སོགས་བསོད་ནམས་མ་ཡིན་པའི་ལས་འདུ་བྱེད་ལ། དེ་ལས་ངན་འགྲོའི་ཕུང་པོ་འགྲུབ་ཅིང། ཚེ་ཕྱི་མ་འདོད་ཡོན་གྱི་བདེ་བ་ལ་ཆགས་ནས་བསོད་ནམས་ཀྱི་ལས་འདུ་བྱེད་ལ། དེ་ལ་བརྟེན་ནས་འདོད་ཁམས་སུ་བད་འགྲོ་ལྷ་མིའི་ཕུང་པོ་
འགྲུབ་ལ། ཏིང་ངེ་འཛིན་གྱི་བདེ་བ་ལ་ཆགས་ནས་མི་གཡོ་བའི་ལས་འདུ་བྱེད་ཅིང། དེ་ལ་བརྟེན་ནས་ཁམས་གོང་མ་གཉིས་སུ་ཕུང་པོ་འགྲུབ་བོ། །དེ་ལྟར་ན། གང་ཞིག་བདག་མཐོང་དེ་ལ་ནི། །ཞེས་པ་ལ་སོགས་པའི་རིགས་པ་དེས་སྡུག་བསྔལ་ཉེར་ལན་གྱི་ཕུང་པོ་འདིའི་རྒྱུ་
ལས་དང་ཉོན་མོངས་པའི་རང་བཞིན་ཅན་གྱི་ཀུན་འབྱུང་ཉིད་ཡིན་པར་རྟོགས་པར་འགྱུར་ལ། དེའི་ཕྱིར་སྡུག་བསྔལ་དང་པོར་བསྟན་ཅིང། ཀུན་འབྱུང་ཕྱིས་བསྟན་ལ། ཡང་ཀུན་འབྱུང་ལ་སྤོང་འདོད་སྐྱེས་པ་ན། ལས་དང་ཉོན་མོངས་པ་ཀུན་གྱི་རྩ་བ་བདག་འཛིན་སྤོང་ནུས་མི་
ནུས་དཔྱོད་པར་འགྱུར་ལ། དེ་ལྟར་དཔྱད་པ་ན་ཕུང་པོ་དང་རང་བཞིན་གཅིག་ཐ་དད་གང་དུ་ཡང་མ་གྲུབ་པ་ལ་སོགས་པའི་རིགས་པས། བདག་ཡོད་པ་ལ་གནོད་བྱེད་མཐོང་བས་བདག་འཛིན་སྤོང་ནུས་སུ་རྟོགས་པར་འགྱུར་ལ། དེ་རྟོགས་པ་ན་དེའི་འབྲས་བུ་སྡུག་བསྔལ་དང་
འབྲལ་ནུས་སུ་རྟོགས་ནས། སྡུག་བསྔལ་སྤངས་པའི་འགོག་པ་མངོན་དུ་བྱས་ནུས་སུ་རྟོགས་པར་འགྱུར་བས། འགོག་བདེན་དུས་གསུམ་པར་བསྟན་ལ། འགོག་བདེན་མངོན་དུ་བྱ་བར་འདོད་པ་ན། དེའི་རྒྱུ་ལམ་ལམ་འབད་པར་མངོན་དུ་བྱ་མི་ནུས་པར་མཐོང་ནས། ལམ་ལ་བསླབ་
འདོད་དུས་བཞི་པར་སྐྱེ་བའི་ཕྱིར་ལམ་བདེན་ནི་ཕྱིས་བསྟན་པ་ཡིན་ནོ། །གཉིས་པ་བདག་མེད་པའི་རྣམ་པ་བྱེ་བྲག་ཏུ་གཏན་ལ་དབབ་པ་ལ། གང་དགག་པར་བྱ་བའི་བདག་གཉིས་ངོས་གཟུང་བ་དང། དེ་དག་འགོག་བྱེད་ཀྱི་རིགས་པ་བཤད་པ་དང། བདག་མེད་པ་ཇི་ལྟར་

[114B] བསྒོམས་པས་བདག་འཛིན་ཇི་ལྟར་སྤོང་བའི་ཚུལ་དང་བཞི། དང་པོ་ནི། དགག་བྱའི་བདག་ལ་གང་ཟག་དང་ཆོས་ཀྱི་བདག་གཉིས་སུ་ཕྱེ་བའི་སྒོ་ནས། དེ་བཀག་པའི་བདག་མེད་ལ་ཡང་གང་ཟག་གི་བདག་མེད་དང་ཆོས་ཀྱི་བདག་མེད་གཉིས་སུ་འགྱུར་རོ། །དེ་
ལ་གང་ཟག་ནི་གང། གང་ཟག་གི་བདག་ནི་ཇི་ལྟ་བུ་ཞེ་ན། དེ་ཡང་སེམས་ཅན་རྣམས་ལ་ཐེག་མ་མེད་པ་ནས་རྗེས་སུ་འབྲེལ་བ། དམིགས་པ་ངལ་དམིགས་ནས་རྣམ་པ་ཚོགས་རྒྱུན་གང་ལ་ཡང་བཏགས་པ་ཙམ་མིན་པར། ཕུང་པོ་དང་མཚན་ཉིད་མི་མཐུན་པའི་རང་སྐྱ་ཐུབ་
པའི་རྫས་ཡོད་དུ་འཛིན་པ་གང་ཡིན་པའི་བློ་འདི་ནི། གང་ཟག་ལ་དམིགས་ནས་བདག་ཏུ་འཛིན་པའི་ཕྱིར་གང་ཟག་གི་བདག་འཛིན་ཞེས་བྱ་ལ། འཇིག་ཅིང་ཚོགས་པའི་ངང་ཚུལ་ཅན་གྱི་ཕུང་པ་ལ་བརྟེན་ནས་བཏགས་པའི་གང་ཟག་ལ། འཇིག་པ་སོགས་དང་མཚན་ཉིད་
མི་མཐུན་པར་ལྟ་བའི་ཕྱིར་འཇིག་ཚོགས་ལ་ལྟ་བ་ཞེས་བྱ་ཞིང། ཐོག་མ་མེད་པ་ནས་རང་རྒྱུད་ལ་རྗེས་སུ་འབྲེལ་པའི་ཕྱིར། ལྷན་ཅིག་སྐྱེས་པ་ཞེས་བྱའོ། །དེ་ལྟ་བུའི་བློ་དེའི་དམིགས་ཡུལ་ང་ཙམ་དེ་ཉིད་ལ་གང་ཟག་ཅེས་བྱ་ཞིང། དེ་ལ་སྐྱེས་བུ་ཞེས་ཀྱང་ཐ་སྙད་འདོགས་སོ། །
དེ་ནི་ལས་འབྲས་ཀྱི་རྟེན་དུ་གྱུར་པའང་ཡིན་ཏེ། དེའི་ཕྱིར་གང་ཟག་དང་སྐྱེས་བུ་སེམས་ཅན་སོགས་མེད་ན་ལས་གསག་པ་པོ་དང། རྣམ་སྨིན་མྱོང་བ་པ་ལ་སོགས་པ་མེད་པར་ཐལ་བར་འགྱུར་རོ། །བློ་དེའི་འཛིན་སྟངས་ཀྱི་ཡུལ་གང་ཟག་ཕུང་པོ་དང་མཚན་ཉིད་མི་མཐུན་
པའི་རང་རྒྱ་ཐུབ་པའི་རྫས་ཡོད་དུ་གྱུར་པ་ཞེས་བྱ་བ་ཉིད་གང་ཟག་གི་བདག་ཡིན་པས་ཚད་མས་ཁེགས་པའི་ཕྱིར། ཐ་སྙད་དུ་ཡང་གཞི་མ་གྲུབ་ཅིང། དེ་བཀག་ཙམ་གྱི་ཆ་ཉིད་ལ་གང་ཟག་གི་བདག་མེད་ཅེས་བྱའོ། །དེས་ན་འཇིག་ལྟ་ལྷན་སྐྱེས་དེའི་དམིགས་ཡུལ་ནི་གང་

[115A]༄༅། །ཟག་ཡིན་གྱི་གང་ཟག་གི་བདག་མ་ཡིན་ལ། འཛིན་སྟངས་ཀྱི་ཡུལ་ནི་གང་ཟག་གི་བདག་ཡིན་གྱི་གང་ཟག་མ་ཡིན་ནོ། །དེ་ལྟ་མ་ཡིན་པར་གང་ཟག་དང་གང་ཟག་གི་བདག་ལ་ཁྱད་པར་མེད་ན། ཡང་ན་གང་ཟག་ཀྱང་ཐ་སྙད་དུ་གཞི་མ་གྲུབ་པར་འགྱུར་
བས། ལས་འབྲས་ཀྱི་རྟེན་ལས་གསོག་པ་པོ་དང་རྣམ་སྨིན་མྱོང་བ་པོ་མེད་པར་འགྱུར་ལ། ཡང་ན་གང་ཟག་གི་བདག་ཀྱང་གཞི་གྲུབ་པ་ཉིད་དུ་འགྱུར་རོ། །གང་ཟག་གི་བདག་ཐ་སྙད་དུ་གྲུབ་ན་སྐྱོན་ཅི་ཡོད། གང་ཟག་གི་བདག་འགོག་པ་ནི་ཐ་སྙད་དུ་འགོག་
པ་མ་ཡིན་གྱི། དོན་དམ་དུ་གྲུབ་པ་འགོག་པ་ཡིན་ནོ། །དེས་ན་ཐ་སྙད་དུ་རྟག་གཅིག་རང་དབང་ཅན་གྱི་གང་ཟག་གི་བདག་འགོག་གི་གང་ཟག་གི་བདག་ཙམ་མི་འགོག་ཅེ་ན། འོན། ཆོས་བདག་ཐ་སྙད་དུ་གྲུབ་ཅིང། དེ་ཡང་བློ་གཅིག་གི་གཟུང་འཛིན་རིག་གསུམ་
ཐ་དད་པའི་ཆ་ཡིན་ལ། དེ་དོན་དམ་དུ་གྲུབ་པ་འགོག་པ་ཡིན་པས། ཆོས་ཀྱི་བདག་ཙམ་གཞི་གྲུབ་ལ། བློ་གཅིག་གི་གཟུང་འཛིན་རིག་གསུམ་རྫས་ཐ་དད་དུ་གྱུར་བའི་ཆོས་བདག་ཐ་སྙད་དུ་ཡང་འགོག་ཅེས་བརྗོད་ན་ཅེ་སྨྲ། ཆོས་བདག་ཀྱང་གཞི་གྲུབ་པར་ཁས་ལེན་
ན། གང་ཟག་གི་བདག་དང་ཆོས་བདག་གཉིས་ཀ་རང་ལུགས་ གཞན་ཡང། བདག་གཞི་གྲུབ་ན། བདག་རིགས་པས་དགག་མི་ནུས་པར་ཐལ་བ་དང། བདག་མེད་རྟོགས་པའི་བློ་ལོག་ཤེས་སུ་ཐལ་
བ་དང། བདག་འཛིན་གཉེན་པོས་སྤོང་མི་ནུས་པར་ཐལ་བར་འགྱུར་རོ། །གལ་ཏེ་ཆོས་བདག་གཞི་གྲུབ་པར་ཁས་མི་ལེན་ལ། འོན་ཀྱང་གན་་ཟག་གི་བདག་དང་མི་མཚུངས་ཏེ། གཟུང་འཛིན་རིག་གསུམ་རྫས་ཐ་དད་པ་ཆོས་བདག་གི་དོན་ཡིན་གྱི། ཐ་དད་པ་ཅམ་ཆོས་

[115B] འོ་ན་ཕུང་པོ་དང་མཚན་ཉིད་མི་མཐུན་པའི་རང་རྒྱ་ཐུབ་པའི་རྫས་ཡོད་དུ་གྱུར་པའི་གང་ཟག་གང་ཟག་གི་བདག་གི་དོན་ཡིན་གྱི། ད་ཙམ་གང་ཟག་གི་བདག་གི་དོན་མ་ཡིན་ནོ་ཞེས་ཀུན་ཏུ་མཚུངས་སོ། །གཞན་ཡང། གང་ཟག་ཙམ་དང་གང་ཟག་གི་བདག་ལ་ཁྱད་པར་མེད་ན། ཆོས་
ཙམ་དང་ཆོས་བདག་ལ་ཡང་ཁྱད་པར་མེད་པར་མཚུངས་པས། གཞི་གྲུབ་ན་ཆོས་བདག་ཡིན་པས་ཁྱབ་པར་ཐལ་ལོ། །གཞན་ཡང། གཉེན་པོ་བདག་མེད་རྟོགས་པའི་ཤེས་རབ་དང། དེའི་ངོ་སྐལ་གྱི་སྤང་བྱ་བདག་འཛིན་གཉིས། དམིགས་པ་གཅིག་ལ་
དམིགས་ནས་འཛིན་སྟངས་འགལ་བར་ཞུགས་པ་གཅིག་དགོས་པ་ཡིན་པ་ལ། གང་ཟག་དང་གང་ཟག་གི་བདག་ལ་ཁྱད་པར་མེད་ན། གང་ཟག་གི་བདག་འཛིན་བཞིན་དུ། གང་ཟག་གི་བདག་མེད་རྟོགས་པའི་ཤེས་རབ་ཀྱིས་ཀྱང། གང་ཟག་གི་བདག་ལ་དམིགས་
པར་ཐལ་བར་འགྱུར་རོ། །དེ་བས་ན་སྤང་གཉེན་དེ་གཉིས་ཀས་ཀྱང་དམིག་ཡུལ་གང་ཟག་ཙམ་ལ་དམིགས་ནས། རྣམ་པ་སྤང་བྱས་བདག་ཏུ་དམིགས་པ་དེ་གཉེན་པོས་བདག་མེད་པར་དམིགས་པ་ཡིན་ནོ། །དེའི་ཕྱིར་གང་ཟག་དང་གང་ཟག་གི་བདག་གི་ཁྱད་
པར་འདི་ནི། ཆོས་དང་ཆོས་བདག་ལ་ཡང་མཚུངས་པ་ཡིན་ལ། འོན་ཀྱང་ཆོས་བདག་གི་ངོ་བོ་ནི། སྤྱིར་གྲུབ་མཐའི་དབྱེ་བས་འཇོག་མཚམས་མི་འདྲ་བ་མང་དུ་ཡོད་ཀྱང། སྐབས་འདིར་གོང་དུ་ཇི་སྐད་བཤད་པ་ལྟར། གདུལ་བྱ་རིགས་ཅན་གསུམ་གའི་ལམ་སྟོན་པ་ཡིན་
པས། བཀའ་དང་པོའི་རྗེས་སུ་འབྲངས་ཏེ། ཉན་ཐོས་ཀྱི་ལམ་སྟོན་པའི་དབང་དུ་བྱས་ནས། མདོ་སྔེ་པ་དང་མཐུན་པར་ཕྱི་དོན་ཁས་བླངས་པའི་རྣམ་གཞག་དང། བཀའ་ཐ་མའི་རྗེས་སུ་འབྲངས་ཏེ། བར་པ་དང་དོན་དུ་གཏན་ལ་ཕབ་ནས་ཐེག་ཆེན་གྱི་ལམ་སྟོན་པའི་དབང་

[116A]༄༅། །དུ་བྱས་ཏེ། རྣམ་རིག་པ་དང་མཐུན་པར་ཕྱི་དོན་འགོག་པའི་གནས་སྐབས་གཉིས་ཡོད་པ་ལས། དང་པོའི་སྐབས་སུ་གང་ཟག་གི་བདག་མེད་ཙམ་མ་གཏོགས་ཆོས་ཀྱི་བདག་མེད་ཁས་མི་ལེན་པས་ཆོས་བདག་ངོས་གཟུང་མི་དགོས་
ལ། རྣམ་རིག་པའི་སྐབས་སུ་བློ་གཅིག་གི་གཟུང་འཛིན་རིག་གསུམ་རྫས་ཐ་དད་པའི་ཆ་ཆོས་བདག་ཡིན་ལ། དེ་བཀག་བ་ཉིད་ཆོས་ཀྱི་བདག་མེད་ཡིན་ནོ། །འདི་དག་མཁས་པའི་དཔྱད་གཞི་ཆེ་ཞིང་བསྟན་བཅོས་ཀྱི་བརྗོད་བྱའི་གཙོ་བོ་ཡིན་པ་དང། ཐར་པ་དང་ཐམས་
ཅད་མཁྱེན་པ་ཐོབ་པར་འདོད་ན་མི་ཤེས་པའི་ཐབས་མེད་ཅིང། ཤེས་ནས་བསྒོམ་བྱའི་གཙོ་བོ་ཡིན་པས། ཤིན་ཏུ་གལ་ཆེ་བར་སྣང་ནའང། ཡི་གེ་ཤིན་ཏུ་མངས་པར་འགྱུར་བས་འདིར་དེ་ཙམ་ལས་མ་སྤྲོས་སོ། །ད་ནི་གཉིས་པ་གང་ཟག་དང་ཆོས་ཀྱི་བདག་དེ་དག་འགོག་བྱེད་ཀྱི་
རིགས་པ་བཤད་པར་བྱ་སྟེ། དེ་ལ་ཆོས་བདག་འགོག་པའི་རིགས་པ་ནི། གཟུང་འཛིན་རྫས་གཞན་འགོག་པའི་རིཌ་པ་རྣམས་ཡིན་ཅིང་དེ་དག་གི་ཡང་གཙོ་བོ་ནི་ལྷན་ཅིག་དམིགས་ངེས་ཀྱི་རྟགས་ཡིན་ལ། དེ་ཡང་རྒྱས་པར་གོང་དུ་བཤད་ཟིན་ཏོ། །གང་ཟག་གི་བདག་འགོས་
པའི་རིགས་པ་བཤད་པ་ལ། རྟགས་དགོད། ཚུལ་བསྒྲུབ་པའོ། །དང་པོ་ནི། རང་གི་ཕུང་པོ་དང་རང་བཞིན་གཅིག་ཐ་དད་གང་དུ་ཡང་མེད་ན་རང་བཞིན་མེད་པས་ཁྱབ། དཔེར་ན། རི་བོང་གི་རྭ་བཞིན། ཚོགས་རྒྱུན་གང་ལ་ཡང་བཏགས་པ་ཙམ་མ་ཡིན་པར་ཕུང་པོ་དང་མཚན་ཉིད་
མི་མཐུན་པའི་རང་སྐྱ་ཐུབ་པའི་རྫས་ཡོད་དུ་གྱུར་པའི་གང་ཟག་ཀྱང་ཕུང་པོ་དང་རང་བཞིན་གཅིག་ཐ་དད་གང་དུ་ཡང་མེད་དོ་ཞེས་པ་རང་བཞིན་མ་དམིགས་པའོ། །ཚུལ་བསྒྲུབ་པ་ལ། ཁྱབ་པ་བསྒྲུབ་ཚུལ་དང་ཕྱོགས་ཆོས་བསྒྲུབ་ཚུལ་གཉིས། དང་པོ་ནི། རང་བཞིན་གཅིག་ཐ་དད་

[116B] ཕྱོགས་ཆོས་ངེས་པའི་ཚད་མ་གཉིས་བསྡོམས་པའི་བྱེད་ལས་ལས། རྟགས་མི་མཐུན་ཕྱོགས་ལ་མེད་ངེས་དང། མཐུན་ཕྱོགས་ལ་ཡོད་པ་ཁོ་ནར་ངེས་པའི་ལྡོག་ཁྱབ་དང་རྗེས་ཁྱབ་འགྲུབ་བོ། །ཕྱོགས་ཆོས་བསྒྲུབ་པ་ནི། ཕུང་པོ་དང་གང་ཟག་རང་
རྐྱ་བ་རང་བཞིན་ཐ་དད་ཏུ་མེད་པ་དབང་པོ་རྣོན་པོས་མངོན་སུམ་གྱིས་འགྲུབ་ཅིང། དབང་པོ་རྟུལ་པོས་རྗེས་དཔག་ལ་བརྟེན་ནས་ངེས་དགོས་ལ། དེ་ཡང་རང་བཞིན་གཅིག་ཏུ་མ་གྲུབ་པར་སྒྲུབ་པ་ནི། རང་རྒྱུད་ཀྱི་ཕུང་པོ་ཆོས་ཅན། ཁྱོད་དང་གང་ཟག་རང་རྐྱ་བ་རང་བཞིན་གཅིག་ཏུ་མེད་
དེ། ཁྱོད་མི་རྟོག་ཅིང་གཞན་དབང་ཅན་ཡིན་པའི་ཕྱིར། ཁྱབ་སྟེ། གང་ཟག་ཕུང་པོ་དང་མཚན་ཉིད་མི་མཐུན་པའི་རང་རྐྱ་བ་ཡིན་ན། རྟག་པ་དང་རང་དབང་ཅན་ཡིན་དགོས་པས་སོ། །རྟགས་སྒྲུབ་པ་ནི། དེ་ཆོས་ཅན། གཞན་དབང་ཅན་ཡིན་ཏེ། ལས་ཉོན་གྱིས་འདུས་བྱས་པ་ཡིན་པའི་
ཕྱིར། དེའི་རྟགས་སྒྲུབ་པ་ནི། སྔར་བཤད་པའི། གང་ཞིག་བདག་མཐོང་དེ་ལ་ནི། ཞེས་པའི་རིགས་པ་ལ་བརྟེན་ནས་ངེས་པ་ཡིན་ལ། རྟགས་སྔ་མ་སྒྲུབ་པ་ནི། ཕུང་པོ་ཆོས་ཅན། ཁྱོད་མི་རྟག་སྟེ། བྱས་པའི་ཕྱིར། དེའི་ཚུལ་སྒྲུབ་ཚུལ་ནི་འོག་ཏུ་བཤད་པར་བྱའོ། །དེ་བས་ན་ཕུང་
པོ་བདག་མེད་དུ་སྒྲུབ་པའི་རྩ་བའི་རྟགས་ནི། རང་བཞིན་མ་དམིགས་པའི་རྟགས་ཡིན་ལ། དེའི་ཁྱབ་པ་སྒྲུབ་པའི་རྟགས་ནི། འགལ་ཟླ་དམིགས་པའི་རྟགས་ཡིན་ཅིང་ཕྱོགས་ཆོས་ཀྱི་ཟུར་དང་པོ་རང་བཞིན་གྱི་རྟགས་དང། ཕྱི་མ་འབྲས་རྟགས་ལ་བརྟེན་ནས་ངེས་དགོས་པ་ཡིན་
ནོ། །དེས་ན་བདག་འཛིན་སྤོང་པ་ལ་ཕུང་པོ་བདག་མེད་དུ་ངེས་དགོས་ཤིང། དེ་ངེས་པ་ལ་ཚུར་མཐོང་གིས་མངོན་སུམ་དུ་ངེས་པར་བྱེད་མི་ནུས་པས། རྟགས་ལ་བརྟན་ནས་ངེས་པར་བྱེད་དགོས་ལ། རྟགས་ཀྱང་གོང་དུ་ཇི་སྐད་བཤད་པའི་ཚུལ་གྱིས་འབྲས་རང་མ་དམིགས་པའི་

[117A]༄༅། །རྟཌ་གསུམ་ག་ལ་བརྟེན་ནས་ངེས་དགོས་པས། རིགས་པ་ལ་བློ་ཁ་མ་ཕྱོགས་པ་རྣམས་ཀྱིས་བདག་མེད་པའི་དོན་སྒོམ་པ་ལ་འབད་དུ་ཟིན་ཀྱང། ངལ་བ་ཙམ་ཞིག་སྙིང་པོར་ཟད་དོ། །དེས་ན་ཕུང་པོ་ལས་དང་ཉོན་མོངས་པའི་གཞན་དབང་ཅན་ཡིན་
པ་ནི། འདུ་བྱེད་ཀྱི་ཕུང་པོའི་དོན་ལྡོག་ཡིན་ལ། དེ་དང་ཕུང་པོ་མི་རྟག་པ་ཡིན་པ་གཉིས་མ་ངེས་ན། ཕུང་པོ་གང་ཟག་གི་བདག་དང་རང་བཞིན་གཅིག་ཏུ་མེད་པ་ངེས་མི་ནུས་པས། དེའི་ཕྱིར་ཕུང་པོ་མི་རྟག་པ་དང་སྡུག་བསྔལ་དུ་རྟོགས་པ་ཉིད་ཕུང་པོ་བདག་མེད་དུ་རྟོགས་པའི་
ཐབས་དམ་པ་ཡིན་པས། དེ་ཕྱིར་མི་རྟག་ལས་སྡུག་བསྔལ། །སྡུག་བསྔལ་ལས་ནི་བདག་མེད་གསུངས། །ཞེས་གསུངས་པ་ཡིན་ནོ། །དེས་ན་ཕུང་པོ་གང་ཟག་རང་རྐྱ་བས་སྟོང་པར་རྟོགས་པ་ཉིད་གང་ཟག་གི་བདག་མེད་རྟོགས་པའི་དོན་ཡིན་ལ། ཕུང་པོ་མི་རྟག་ཅིང་ལས་ཉོན་
གྱི་གཞན་དབང་ཅན་དུ་རྟོགས་པ་ཉིད་གང་ཟག་གི་བདག་མེད་རྟོགས་པའི་དོན་མ་ཡིན་ནོ། །གལ་ཏེ་ཡིན་ན་ཕུང་པོ་མི་རྟག་པ་དང་སྡུག་བསྔལ་དུ་སྒོམ་པའང། གང་ཟག་གི་བདག་མེད་སྒོམ་པར་འགྱུར་བས། འཁོར་བའི་ཉེས་དམིགས་སེམས་པ་ཉིད་ལྷག་མཐོང་སྒོམ་པར་ཐལ་
བར་འགྱུར་རོ། །དེས་ན་གང་ཟག་གི་བདག་མེད་རྟོགས་ན། རྣམ་པ་མི་རྟག་ལ་སོགས་བཅུ་དྲུག་རྟོགས་དགོས་པ་ཡིན་ཀྱང་རྣམ་པ་མི་རྟག་ལ་སོགས་བཅུ་དྲུག་རྟོགས་པ་གང་ཟག་གི་བདག་མེད་རྟོགས་པའི་དོན་དུ་སྨྲ་བ་ནི་ནོར་པ་ཁོ་ནའོ། །གསུམ་པ་བདག་མེད་ཇི་ལྟར་
སྒོམ་པའི་ཚུལ་ནི། སྤྱིར་ལམ་ཐམས་ཅད་སྨིན་བྱེད་ཀྱི་ལམ་དང་གྲོལ་བྱེད་ཀྱི་ལམ་གཉིས་སུ་གྲངས་ངེས་པ་ཡིན་ལ། དེ་ལ་སྨིན་བྱེད་ཀྱི་ལམ་ཞེས་པ་ནི། རྒྱུད་ཟག་མེད་ཡེ་ཤེས་རྟོགས་པའི་སྣོད་རུང་དུ་བྱེད་པ་ཡིན་ལ། གྲོལ་བྱེད་ཀྱི་ལམ་ནི། རྒྱུད་སྤང་བྱ་ཅི་རིགས་

[117B] །དེ་ལ་དང་པོར་སྨིན་བྱེད་ཀྱི་ལམ་མ་བསྒོམས་པར་གྲོལ་ལམ་རྒྱུད་ལ་སྐྱེད་པའི་ཐབས་མེད་དེ། འབྲས་མ་སྨིན་པར་བརྟོལ་ན་ནད་སྐྱེ་བ་བཞིན་ནོ། །དེའི་ཕྱིར་དང་པོར་སྨིན་བྱེད་
ཀྱི་ལམ་བསྒོམ་པ་ལ་འཇུག་པར་བྱ་སྟེ། དེ་ཡང་ལམ་ཉམས་སུ་ལེན་པའི་གོ་རིམས་ནི། དང་པོར་འཁོར་བ་ལ་ཡིད་འབྱུང་ནས་འབྲལ་བར་འདོད་པའི་བློ་མཚན་ཉིད་པ་གཅིག་མ་སྐྱེས་ན་ཐར་པ་ལ་ཐོབ་འདོད་མི་སྐྱེ་ཞིང་དེ་མ་སྐྱེས་ན་ཐར་ལམ་ལ་སློབ་པར་མི་འགྱུར་བས་
དང་པོར་འཁོར་བ་ལ་ཡིད་འབྱུང་བཅོས་མ་མ་ཡིན་པ་ཅིག་སྐྱེ་བ་ལ་འབད་དགོས་ལ། དེ་ལ་ཡང་འཁོར་བའི་སྡུག་བསྔལ་ལ་ངེས་པ་འདྲོངས་པ་གཅིག་དགོས་ཀྱི། འཁོར་བ་ལ་སྙིང་པོ་མེད་ཅེས་པའི་ཚིག་ཙམ་གྱིས་ཡིད་འབྱུང་བར་མི་འགྱུར་ཏེ། ཉེས་དམིགས་མ་མཐོང་ན་དེས་
སྐྱོ་བར་མི་འགྱུར་བའི་ཕྱིར་རོ། །འཁོར་བའི་སྡུག་བསྔལ་ཀྱང་གསུམ་སྟེ། དམྱལ་བའི་སྡུག་བསྔལ་དང་བཀྲེས་སྐོམ་གྱི་སྡུག་བསྔལ་ལྟ་བུ་སྐྱེས་ཙམ་ནས། འགྲོ་བ་ཀུན་གྱིས་སྡུག་བསྔལ་དུ་འབད་མེད་ལ་རྟོགས་པར་འགྱུར་བ་སྡུག་བསྔལ་གྱི་སྡུག་བསྔལ་དང་ཟག་
བཅས་ཀྱི་བདེ་བ་ལྟ་བུ་འགའ་ཞིག་སྐྱེ་བ་ན་སྡུག་བསྔལ་དུ་མི་རྟོགས་ཀྱང་འགྱུར་བ་ན་སྡུག་བསྔལ་དུ་ཀུན་གྱིས་འབད་མེད་དུ་རྟོགས་ནུས་པའི་འགྱུར་བའི་སྡུག་བསྔལ་དང་འཁོར་བ་པའི་སྐྱེ་བོ་མཐའ་དག་ལ་ཁྱད་པར་མེད་པར་རྗེས་སུ་འབྲེལ་བ། མི་རྟག་ཅིང་གཞན་དབང་དུ་
གྱུར་བའི་འདུ་བྱེད་ཀྱི་སྡུག་བསྔལ་དང་གསུམ་ལས། འཁོར་བ་སྤྱི་ལ་ཡིད་འབྱུང་མཚན་ཉིད་པ་ཅིག་སྐྱེ་བ་ལ་ནི། འདུ་བྱེད་ཀྱི་སྡུག་བསྔལ་རྟོགས་དགོས་ཀྱི། སྡུག་བསྔལ་གཞན་གཉིས་སྡུག་བསྔལ་ཏུ་བསྒོམ་མི་དགོས་པར་སྐྱེ་བ་ཕལ་ཆེ་བས་སྡུག་བསྔལ་གྱི་རང་བཞིན་དུ་མྱོང་

[118A]༄༅། །བས་གྲུབ་ཀྱང་དེ་ཙམ་གྱིས་འཁོར་བ་སྤྱི་ལ་ཡིད་འབྱུང་དངོས་སུ་འདྲེན་མ་ནུས་ཏེ། གཞན་དུ་ན་སེམས་ཅན་དམྱལ་བ་ལ་སོགས་ཀྱི་རྒྱུད་ལ། འཁོར་བ་སྤྱི་ལ་ཡིད་འབྱུང་བའི་བློ་འབད་མེད་དུ་དངོས་སུ་སྐྱེ་བས་ཁྱབ་པར་འགྱུར་རོ། །དེས་ན་
སྡུག་བསྔལ་གྱི་སྡུག་བསྔལ་སོགས་རྟོགས་པས། ཡིད་འབྱུང་བ་འཁོར་བ་སྤྱི་ལ་དམིགས་པ་དངོས་སུ་འདྲེན་མི་ནུས་ལ། ཚངས་པའི་གོ་འཕང་ལྟ་བུ་ཁམས་གོང་གིས་བསྡུས་པའི་འཁོར་བ་བྱེ་བྲག་པ་འགའ་ཞིག་ལ་སྡུག་བསྔལ་གྱི་སྡུག་བསྔལ་མེད་པར་མཐོང་ནས་སླར་
སྲེད་པ་སྐྱེ་བར་འགྱུར་རོ། །དེ་བས་ན་འཁོར་བ་སྤྱི་ལ་ཡིད་འབྱུང་ཤ་ཐག་པ་ནས་སྐྱེ་བ་ལ་ནི། འདུ་བྱེད་ཀྱི་སྡུག་བསྔལ་གྱི་མཚན་ཉིད་ལེགས་པར་རྟོགས་དགོས་པས། ཉེར་ལེན་གྱི་ཕུང་པོ་འདི་ཉིད་སྡུག་བསྔལ་གྱི་རང་བཞིན་དུ་བསྒོམ་དགོས་པ་ཡིན་ནོ། །དེའི་ཕྱིར། འདུ་
བྱེད་སྡུག་བསྔལ་ལ་དགོངས་ནས། །སྡུག་བསྔལ་བསྒོམ་པར་གསུངས་པ་ཡིན། །ཅེས་གསུངས་པ་ཡིན་ནོ། །ཟག་བཅས་ཉེར་ལེན་གྱི་ཕུང་པོ་འདི་སྡུག་བསྔལ་དུ་རྟོགས་ནས་སྤོང་བར་འདོད་ཅིང་དེ་དང་བྲལ་བའི་ཐར་པ་ཐོབ་པར་འདོད་པ་ན། སྡུག་བསྔལ་འདི་སྤང་ནུས་
མི་ནུས་དཔྱད་པས། འདིའི་རྒྱུ་མ་སྤངས་པར་སླར་མི་སྐྱེ་བའི་ཚུལ་གྱིས་སྤོང་མི་ནུས་པར་མཐོང་ནས། འདིའི་རྒྱུ་གང་ཡིན་ཅེས་བསམ་པར་བྱ་ལ། དེ་ལྟར་བསམས་པས་གོང་དུ་ཇི་སྐད་བཤད་པའི་ཚུལ་གྱིས་བདག་ཏུ་འཛིན་པའི་རྩ་བ་ཅན་དུ་མཐོང་བར་འགྱུར་ལ། དེའི་
ཚེ་འཁོར་བའི་སྡུག་བསྔལ་དང་འབྲལ་བར་འདོད་པ་དེས་འཁོར་བའི་རྩ་བ་བདག་ཏུ་འཛིན་པ་དེ་སྤོང་ནུས་མི་ནུས་དཔྱད་པར་བྱ་ཞིང་དེ་ཡང་བློ་དེའི་ས་བོན་སྤོང་ནུས་མི་ནུས་ནི། བློ་དེའི་འཛིན་སྟངས་ཡུལ་གྱི་གནས་ལུགས་ལ་ཞུགས་མ་ཞུགས་ལ་རག་ལས་ཏེ། འདི་

[118B] སེམས་ཀྱི་རང་བཞིན་དང་མཐུན་པར་ཞུགས་པས་ས་བོན་སྤོང་མི་ནུས་ལ། མི་མཐུན་པར་ཞུགས་ན། ཁོས་བཟུངས་པ་ལྟར་གྲུབ་པ་ལ་གནོད་བྱེད་ཡོད་པས། དེའི་ཕྱིར་ཁོ་གཉེན་པོས་མ་ལུས་པར་
འགོག་ནུས་པ་ཡིན་ནོ། །དེ་བས་ན་བདག་འཛིན་སྤོང་ནུས་མི་ནུས་དཔྱོད་པའི་ཚུལ་ཡང། བདག་འཛིན་གྱི་འཛིན་སྟངས་ཡུལ་གྱི་གནས་ལུགས་ལ་ཞུགས་མ་ཞུགས་དཔྱོད་པ་ཡིན་ལ། དེ་ཡང་བདག་འཛིན་གྱི་འཛིན་སྟངས་དོན་དང་མཐུན་མི་མཐུན་ནི། ཁོས་བཟུངས་པ་
ལྟར་གྱི་བདག་ཡོད་མེད་ལ་རག་ལས་པས། དེ་དཔྱད་པར་བྱ་ཞིང་དེ་ལྟར་དཔྱད་པ་ན། གོང་དུ་ཇི་སྐད་བཤད་པའི་བདག་འགོག་པའི་རིགས་པ་རྣམས་ཀྱིས་བདག་མེད་པར་ངེས་པར་འགྱུར་ལ། དེ་ལྟར་ངེས་པ་ན་བདག་འཛིན་སྤོང་ནུས་སུ་ངེས་ནས། དེའི་འབྲས་བུ་འཁོར་བའི་
སྡུག་བསྔལ་དང་འབྲལ་ནུས་སུ་ངེས་པར་འགྱུར་ལ། དེའི་ཚེ་གཏན་ཚིགས་དེ་ལ་བརྟེན་ནས་འཁོར་བའི་སྡུག་བསྔལ་མ་ལུས་པར་སྤངས་པའི་ཐར་པ་ཡོད་པར་ཡང་ངེས་པར་འགྱུར་ཏེ། འདི་ལྟར། གང་རང་གི་རྒྱུ་ལ་གནོད་བྱེད་སྟོབས་ལྡན་ཡོད་པ་དེ་ལ། རང་གི་རྒྱུན་གཉེན་པོའི་
སྟོབས་ཀྱིས་ཟད་པ་ཡོད་པས་ཁྱབ། དཔེར་ན། མེ་སྟོབས་ཆེན་དང་ཉེ་བར་གྲང་འབྲས་སྤུ་ལོང་བྱེད་ཟང་པ་མཐོང་བ་བཞིན། ཉེར་ལེན་གྱི་ཕུང་པོའི་རྒྱུ་ལ་ཡང་གནོད་བྱེད་སྟོབས་ལྡན་དམིགས་སོ་ཞེས་བྱ་བའི་ཚུལ་གྱིས་སོ། །ཡང་གང་ལ་གནོད་བྱེད་སྟོབས་ལྡན་མཐོང་བ་དེ་ལ། དེ་གཉེན་
པའི་སྟོབས་ཀྱིས་ཟད་པ་ཡོད་པས་ཁྱབ་སྟེ། དཔེར་ན་མེ་དང་ཉེ་བས་གྲང་རེག་ལོག་པ་མཐོང་བ་བཞིན། བློ་གཅིག་གི་གཟུང་འཛིན་རིག་གསུམ་ཐ་དད་དུ་བདེན་པར་འཛིན་པའི་རྟོག་པ་ལ་ཡང། གནོད་བྱེད་སྟོབས་ལྡན་དམིགས་སོ་ཞེས་བྱ་བའི་རྟགས་ལས། ཆོས་ཀྱི་བདག་

[119A]༄༅། །འཛིན་ཟད་པའི་སྤངས་པ་ཡོད་པར་གྲུབ་ཅིང་དེ་གྲུབ་ན་བདེན་བཞིའི་གནས་ལུགས་རྟོགས་པ་དང་རྒྱུད་གཅིག་ལ་འདུར་རུང་བར། དངོས་སྟོབས་ཀྱི་རིགས་པས་གྲུབ་པས། ཀུན་མཁྱེན་ཡེ་ཤེས་ཡོད་པར་ཡང་དངོས་སྟོབས་ཀྱིས་འགྲུབ་པ་
ཡིན་ཏེ། ཆོས་ཀྱི་བདག་འཛིན་སྤངས་པས་ཁྱད་པར་དུ་བྱས་པའི་བདེན་བཞིའི་གནས་ལུགས་མཁྱེན་པའི་ཡེ་ཤེས་དེ་ལ་ཀུན་མཁྱེན་ཡེ་ཤེས་ཞེས་བརྗོད་པས་སོ། །སྐབས་འདིར་གང་ཟག་ཁ་ཅིག་ལ་ལོག་པར་རྟོག་པའི་གེགས་འདི་ལྟ་བུ་དག་འབྱུང་སྟེ། བདག་མེད་རྟོགས་
པའི་ཤེས་རབ་ཀྱིས་བདག་འཛིན་མ་ལུས་པར་སྤང་མི་ནུས་ཏེ། དེ་ལ་ནི་བདག་མེད་རྟོགས་པའི་ཤེས་རབ་སྐྱེ་བ་དུ་མར་གོམས་པར་བྱས་པའི་སྒོ་ནས་མཐའ་མེད་དུ་འཕེལ་དགོས་པ་ལ། ཆུ་སྲོས་པས་ཅུང་ཟད་ཚ་བར་འགྱུར་ཡང་མེར་འགྱུར་བ་མེ་སྲིད་ལ། མཚངས་པ་གོམས་པས་
ཅུང་ཟད་འཕེལ་བར་འགྱུར་ཡང་མཐའ་མེད་དུ་འཕེལ་ནས་རྒྱང་ བདག་མེད་རྟོགས་པའི་ཤེས་རབ་ཀྱང་ཅུང་ཟད་འཕེལ་བར་འགྱུར་ཡང་མཐའ་མེད་དུ་འཕེལ་བ་མི་སྲིད་པས་སོ་སྙམ་དུ་དོགས་པར་འགྱུར་རོ། །
དེ་ལྟ་བུའི་ལོག་པར་རྟོག་པ་ནི། བདག་མེད་རྟོགས་པའི་ཤེས་རབ་གོམས་ཡུལ་ལ་གསལ་སྣང་རབ་ཀྱི་མཐར་ཐུག་པར་བགྱུར་བ་སྒྲུབ་པའི་རིགས་པས་བསལ་བར་བྱ་སྟེ། དེ་ཡང་འདི་ལྟར། བདག་མེད་རྟོགས་པའི་ཤེས་རབ་ཆོས་ཅན། ཁྱོད་གོམས་བྱེད་ཀྱི་ཡན་ལག་
དང་མ་བྲལ་བར་གོམས་པར་བྱས་ན་གོམས་བྱའི་ཡུལ་ལ་གསལ་སྣང་རབ་ཀྱི་མཐར་ཐུག་པར་འགྱུར་ཏེ། ཁྱོད་རྟེན་བརྟན། གོམས་པར་བྱས་ཟིན་འབད་རྩོལ་སྐྱར་མ་ལ་མི་ལྟོས་པའི་སེམས་རྒྱུད་ཀྱི་ཆོས་ཡིན་པའི་ཕྱིར། དཔེར་ན། འདོད་ཆགས་བཞིན་ཞེས་པ་རང་

[119B] །རྟེན་ནི་སེམས་གསལ་རིག་ཙམ་ཡིན་ལ། དེ་བརྟན་པར་གང་གིས་སྒྲུབ་ན། རིག་པ་ཙམ་གྱི་ཡ་མཐའ་མ་མཐའ་ཐུག་མེད་དུ་སྒྲུབ་པའི་སྒོ་ནས་ཡིན་ཏེ། འདི་ལྟར། སྐྱེས་བུ་སྐྱེས་མ་ཐག་གི་རིག་པ་དེ་ལ་རྒྱུ་མེད་ན། རེས་འགའ་བ་ཡིན་པས་གནད་
ལ། རྒྱུ་ཡོད་ན། རྟག་པའམ་མི་རྟག་པ་གང་ཡིན། རྟག་དངོས་ཡིན་ན་ཡུལ་དང་དུས་གང་ལ་ཡང་མ་ཁྱབ་པ་མི་སྲིད་པས། འབྲས་བུ་དང་རྗེས་སུ་འགྲོ་ལྡོག་ངེས་པ་མི་སྲིད་དོ། །ཕྱི་མ་ལྟར་ན། བེམ་རིག་གང་རུང་ལས་གཞན་པའི་དངོས་པོ་ལས་སྐྱེ་བར་མི་འཐད་པས་
གང་རུང་ལས་སྐྱེས་དགོས་ལ། བེམ་པོས་ཉེར་ལེན་བྱེད་ན། དབང་པོ་དང་བཅས་པའམ། ཕྱི་རོལ་གྱི་བེམ་པོས་ཡིན། དང་པོ་ལྟར་ན། དབང་པོ་ཀུན་ཚོགས་པ་རྒྱུར་དགོས་སམ། གང་རུང་རེས་མཆོག་དང་པོ་ལྟར་ན། མིག་དབང་མ་ཚང་ན་ཡང་ཡིད་བློ་མི་སྐྱེ་བར་
འགྱུར་ལ། ཕྱི་མ་ལྟར་ན། མིག་ཤེས་བཞིན་དུ་རྟོག་པས་ཀྱང་གཟུགས་གསལ་བར་འཛིན་པར་འགྱུར་ཞིང་ཕྱི་རོལ་གྱི་བེམ་པོས་ཉེར་ལེན་བྱེད་ན། ཡན་ལག་ཅན་གྱི་རྫས་ཀྱིས་སམ། རྡུལ་ཕྲན་གྱིས་བྱེད། དང་པོ་ལྟར་ན། ཡན་ལག་ཅན་གྱི་རྫས་ཆ་བཅས་ཆ་
མེད་གཉིས་ལས། ཆ་བཅས་ཀྱིས་ཉེར་ལེན་བྱེད་པ་ནི། ཆ་ཐམས་ཅད་ཚོགས་པ་རྒྱུར་དགོས་སམ། གང་རུང་རེས་ཆོག་ཅེས་པ་གོང་གི་རིགས་པའི་ཚུལ་གྱིས་ཁེགས་ལ། ཡན་ལག་རྣམས་ལས་རྫས་ཐ་དད་པའི་ཡན་ལག་ཅན་ཆ་མེད་ཀྱིས་ཉེར་ལེན་བྱེད་ན་
གདོང་གོས་ཀྱིས་བསྒྲིབས་ན། ཡན་ལག་གཞན་རྣམས་ཀྱང་གོས་ཀྱིས་བསྒྲིབས་པ་དང་གཞན་མ་བསྒྲིབས་ན་བསྒྲིབས་མ་བསྒྲིབས་ཆ་གཉིས་སུ་ཡོད་པར་འགྱུར་བ་དང་བསྒྲིབས་མ་བསྒྲིབས་ཆ་གཉིས་ཡན་ལག་རྣམས་ལ་ཡོད་ཀྱི་ཡན་ལག་ཅན་ལ་མེད་ན་

[120A]༄༅། །གདོང་གོས་ཀྱིས་བསྒྲིབས་པའི་ཆ་ཡན་ལག་ཅན་གྱི་གདོང་གསལ་བར་མཐོང་བར་ཐལ་ལ། དེ་བཞིན་དུ་གཡོ་མི་གཡོ་དང་ཁ་བསྒྱུར་མ་བསྒྱུར་སོགས་ལ་སྦྱར་བའི་རིགས་པ་རྣམས་ཀྱིས་གནོད་དོ། །རྡུལ་གྱིས་ཉེར་ལེན་ཕྱེད་ན། རེ་རེ་
བས་ཀྱང་ལྟོས་མེད་དུ་སྐྱེ་ན་ཡིད་རྟོག་དུ་མ་ཅིག་ཅར་སྐྱེ་བར་འགྱུར་ལ། ཀུན་ཚོགས་དགོས་ན། རྡུལ་ཕྲན་གཅིག་མ་ཚང་ན་ཡང་མི་སྐྱེ་བར་འགྱུར་རོ། །མཐའ་གཞན་འགོག་པའི་རིགས་པ་དེ་དག་ལ་བརྟེན་ནས་ཤེས་པས་ཉེར་ལེན་བྱེད་པར་གྲུབ་ལ། དེ་ལ་
ཡང་རང་རྒྱུད་ཀྱིས་བསྡུས་པ་དང་གཞན་རྒྱུད་ཀྱིས་བསྡུས་པ་གཉིས་ལས། གཞན་རྒྱུད་ཕ་མ་ལྟ་བུའི་ཤེས་པས་དངོས་ཀྱི་ཉེར་ལེན་བྱེད་ན། ཕ་བཟོ་མཁས་པ་དང་བླུན་པ་སོགས་ཀྱི་བུ་ཡང་དེ་ལྟར་ཐལ་བའི་སྐྱོན་འབྱུང་པས། རང་རྒྱུད་ཀྱི་རིག་པ་སྔ་མ་ཁོ་ནས་
ཉེར་ལེན་བྱེད་པར་འགྱུར་ལ། དེ་ལྟ་ན་རིག་པའི་ཡ་མཐའ་དང་མ་མཐའ་ཐུག་པ་མེད་པ་དང་སྐྱེ་བ་སྔ་ཕྱི་ཡོད་པ་ལེགས་པར་གྲུབ་པ་ཡིན་ནོ། །དེས་ན་ཆུའི་དྲོད་ནི་རྟེན་མི་བརྟན་ཏེ། ཧ་ཅང་བསྐོལ་བ་ན་བསྐམས་པར་འགྱུར་བ་མངོན་སུམ་གྱིས་གྲུབ་ལ་
མཆོངས་པ་ཡང་རང་གི་རིགས་འདྲ་སྔ་མ་ལས་སྐྱེ་བའི་ནུས་པ་མེད་པར་སྩོལ་བ་སོ་སོས་ཕན་བཏགས་པ་ལ་ལྟོས་ཤིང་བརྩེ་བ་དང་ཤེས་རབ་ལ་སོགས་པ་རང་གི་རིགས་འདྲ་སྔ་མ་ལས་སྐྱེ་ཞིང་གོམས་ཟིན་ཀྱང་རང་གི་སྩོལ་བ་སྐྱར་མ་ལ་
མི་ལྟོས་པའི་རྟགས་རང་རིག་མངོན་སུམ་གྱིས་གྲུབ་པ་ཡིན་ནོ། །འདི་ལྟར་རིགས་པའི་སྒོ་དུ་མའི་སྒོ་ནས་ཚུལ་བཞིན་དུ་ལེགས་པར་བསམས་པས། འཁོར་བ་སྡུག་བསྔལ་གྱི་རང་བཞིན་དུ་ཤེས་ནས། དེའི་རྒྱུ་བདག་ཏུ་འཛིན་པ་སྤང་བྱ་དང་སྤོང་ནུས་སུ་ངེས་ཤིང་ཐར་པ་

[120B] ཐར་པ་དོན་གཉེར་གྱི་བློ་མཚན་ཉིད་ཡོངས་སུ་རྫོགས་པ་ཡིན་ཅིང་ཇི་སྲིད་ཐར་པ་དོན་གཉེར་གྱི་བློས་མ་ཟིན་པ་དེ་སྲིད་དུ་ལེགས་པར་སྤྱད་པ་ཇི་སྙེད་བསགས་པ་ཐམས་ཅད་ཀྱང་འཁོར་བའི་བདེ་
འབྲས་ཙམ་འབྱིན་པར་བྱེད་པའི་བསོད་ནམས་ཆ་མཐུན་ཞེས་བྱ་བའི་གྲངས་སུ་གཏོགས་པ་ཡིན་ལ། གང་གི་ཚེ་བློ་འདིས་ལེགས་པར་ཟིན་ནས་ཐ་ན་ལས་དང་པོ་བའི་ལེགས་པར་སྤྱད་པ་ཟས་ཁམ་གཅིག་ཙམ་སྩལ་བ་ཡན་ཆད་ཐམས་ཅད་ཐར་པའི་རྒྱུ་དང་འཁོར་བ་ལ་
རྒྱབ་ཀྱིས་ཕྱོགས་པར་བྱེད་པའི་རྒྱུར་འགྱུར་པས། ཐར་པ་ཆ་མཐུན་གྱི་དགེ་བ་ཞས་བྱ་བའི་གྲངས་སུ་བགྲང་བ་ཡིན་ནོ། །དེ་ལྟ་བུའི་ཐར་པ་དོན་གཉེར་གྱི་བློ་རིགས་པའི་ལམ་ནས་དྲངས་པའི་ངེས་པ་གཏིང་ཚུགས་པ་མ་རྙེད་ན། གཞན་གྱི་ཚིག་ཙམ་ལ་བརྟེན་པ་དང་རང་ལ་
སྡུག་བསྔལ་དྲག་པོ་ཐོག་ཏུ་བབ་པ་མ་བཟོད་པས་ཡིད་འབྱུང་ཐར་འདོད་དྲག་པོ་སྐྱེས་པ་ལྟར་སྣང་ཡང་གཞན་གྱི་རིགས་པ་ལྟར་སྣང་དང་ཚིག་ཙམ་ལ་བརྟེན་ནས་ཟློག་པར་ནུས་ཤིང་འཕྲལ་གྱི་སྡུག་བསྔལ་དྲག་པོ་དེ་ཅུང་ཟད་ལོག་ནས། ཚེ་འདིའི་བདེ་བ་འགའ་ཞིག་གིས་ཡིད་
བྲིད་པ་ན། ཡིད་འབྱུང་དེ་འདྲ་སླར་ལོག་ནས་ཡིད་འབྱུང་དང་བྲལ་བའི་གནས་སྐབས་ལ་བརྟེན་པར་འགྱུར་ཏེ། ཇི་སྐད་དུ། དེ་ལོག་ན་ནི་རང་ཉིད་ཀྱི། །རང་བཞིན་ཉིད་ལ་སླར་བརྟེན་འགྱུར། །ཞེས་གསུངས་པ་ལྟར་རོ། །བཞི་པ་བསྒོམས་པས་བདག་འཛིན་ཇི་ལྟར་སྤོང་བའི་ཚུལ་
ནི། དེ་ལྟར་ཐར་པ་དོན་གཉེར་གྱི་བློ་མཚན་ཉིད་ཡོངས་སུ་རྫོགས་པ་རྒྱུད་ལ་སྐྱེས་པ་ན། ཐར་པ་དེའི་རྒྱུ་ལམ་འབད་བར་དང་གིས་ཐོབ་པའི་ནུས་པ་མེད་པར་མཐོང་ནས་ཐར་པའི་ལམ་ལ་སློབ་པར་འགྱུར་ལ། དེ་ལྟ་བུའི་སྒོ་ནས་ལམ་ལ་སློབ་པའི་རྟེན་གྱི་གང་ཟག་ལ་ཡང་རིགས་

[121A]༄༅། །ཅན་གསུམ་ཡོད་དེ། འདི་ལྟར་རང་བཞིན་གྱིས་དབང་པོ་རྟུལ་པོ་དག་ནི། རང་ཉིད་ཁོ་ན་གཙོ་བོར་འཁོར་བའི་སྡུག་བསྔལ་ལས་ཐར་བར་འདོད་ནས། ཉན་ཐོས་ཀྱི་ལམ་མངོན་དུ་བྱས་ཏེ། དགྲ་བཅོམ་པའི་གོ་འཕང་ཐོབ་པར་བྱེད་དོ། །རང་
བཞིན་གྱིས་དབང་པོ་འབྲིང་པོ་དག་ནི། གཙོ་བོར་རང་ཉིད་ཁོ་ན་འཁོར་བ་ལས་ཐར་པར་འདོད་ནས་རང་རྒྱལ་གྱི་ལམ་མངོན་དུ་བྱས་ཏེ། རང་སངས་རྒྱས་ཀྱི་གོ་འཕང་ཐོབ་པར་བྱེད་དེ། རང་བཞིན་གྱིས་དབང་པོ་རྣོན་པོ་དག་ནི། རང་ཉིད་འཁོར་བའི་སྡུག་བསྔལ་གྱིས་སྡུག་
བསྔལ་བ་བཞིན་དུ། འགྲོ་བ་མཐའ་དག་ཀྱང་སྡུག་བསྔལ་བར་མཐོང་ཞིང་དེ་ཡང་སེམས་ཅན་ཐམས་ཅད་ཐོག་མ་མེད་པ་ནས་མ་བྱས་པའི་དྲིན་ཅན་ཤ་སྟག་ཏུ་མཐོང་སྟེ། དེ་མི་བཟོད་པའི་སྒོ་ནས་སེམས་ཅན་སྡུག་བསྔལ་དང་བྲལ་ན་ཅི་མ་རུང་སྙམ་པའི་སྙིང་རྗེ་ཆེན་
པོ་མངོན་དུ་བྱེད་ལ། དེ་ལྟ་བུའི་སྙིང་རྗེ་ཆེན་པོ་དེ་ལ་བརྟེན་ནས། སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་འདོད་པའི་བློ་སྐྱེས་པ་ན། རང་ཉིད་ལ་ད་ ནུས་པ་ཡོད་པ་ལེགས་
བར་བཙལ་བ་ན། སངས་རྒྱས་ཁོ་ན་ལ་སེམས་ཅན་ཐམས་ཅད་སྡུག་བསྔལ་ལས་འདོན་པའི་ནུས་པ་ཡོད་པར་ངེས་པར་འགྱུར་ཞིང། དེའི་ཚེ་སེམས་ཅན་ཐམས་ཅད་སྡུག་བསྔལ་ལས་བསྐལ་བའི་ཕྱིར་དུ། བདག་གི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་ཐེག་
ཆེན་སེམས་སྐྱེད་སྐྱེ་བར་འགྱུར་ལ། དེ་ནས་ཐེག་པ་ཆེན་པོའི་ལམ་ལ་བསླབས་ནས་སངས་རྒྱས་ཀྱི་གོ་འཕང་མངོན་དུ་བྱེད་པར་འགྱུར་རོ། །དེ་ལྟ་བུའི་ལམ་ལ་འཇུག་ཚུལ་མི་འདྲ་བ་གསུམ་ཡོད་པ་དེ་ལ་ཡང། ཉན་ཐོས་སྡེ་པ་དག་གི་ལྟར་ན། ཐེག་པ་གསུམ་གྱི་ལམ་

[121B] རིགས་ཅན་གསུམ་གིས་གང་ཟག་གི་བདག་མེད་ལས་མ་གཏོགས་པའི་བདག་མེད་བསྒོམ་རྒྱུ་མེད་པར་འདྲ་ནའང། ཉན་ཐོས་ཀྱི་རིགས་ཅན་རྣམས་ཀྱིས་ཚེ་གསུམ་ལ་སོགས་པ་ཡུན་ཤིན་ཏུ་ཐུང་བར་གོམས་པར་བྱས་པ་དང། ཚོགས་
གསོགས་ཤིན་ཏུ་རྒྱ་ཆུང་བར་བྱས་པས་ཉན་ཐོས་དགྲ་བཅོམ་ཐོབ་ལ། རང་སངས་རྒྱས་ཀྱི་རིགས་ཅན་དག་གིས། བསྐལ་པ་བརྒྱ་ལ་སོགས་པའི་བར་དུ་ཚོགས་གསོག་པ་དང་འབྲེལ་བར་བྱས་ཏེ། གང་ཟག་གི་བདག་མེད་ཉིད་བསྒོམས་པས་རང་རྒྱལ་དགྲ་བཅོམ་ཐོབ་
ཅིང། ཐེག་ཆེན་གྱི་རིགས་ཅན་དག་གིས། བསྐལ་པ་གྲངས་མེད་གསུམ་ལ་སོགས་པར་ཚོགས་གསོག་པའི་སྒོ་ནས་གང་ཟག་གི་བདག་མེད་རྟོགས་པའི་བློ་དེ་ཐབས་མང་པོ་དང་འབྲེལ་བར་བྱས་ཏེ་བསྒོམས་པས་ཉོན་མོངས་པ་ཅན་མ་ཡིན་པའི་མ་རིག་པ་ཡང་སྤངས་ཏེ། ཤེས་
བྱ་ཀུན་ལ་ཐུགས་གསལ་ཞིང་གནས་ངན་ལེན་མ་ལུས་པར་སྤངས་པའི་རྫོགས་པའི་སངས་རྒྱས་ཐོབ་པ་ཡིན་ནོ་ཞེས་འདོད་དོ། །དེ་བས་ན་ཉན་ཐོས་བདག་གི་འདོད་པ་དང་མཐུན་པར་ཐེག་པ་ཐུན་མོང་བའི་ལུགས་ཀྱི་ཐར་བ་དང་ཐམས་ཅད་མཁྱེན་པ་ཐོབ་ཚུལ་སྟོན་པའི་
དབང་དུ་མཛད་ནས། ལེའུ་གཉིས་པར་གང་ཟག་གི་བདག་མེད་ཁོ་ན་གཏན་ལ་ཕབ་ཅིང། ཐེག་པ་ཆེ་ཆུང་གི་ལམ་གྱི་ཁྱད་པར་ཀྱང་ཐབས་རྒྱ་ཆེ་ཆུང་དང་ཚོགས་གསོག་པ་ཡུན་རིང་ཐུང་ཁོ་ནས་འབྱེད་པར་གསུངས་པ་ཡིན་ཏེ། ཇི་སྐད་དུ། རྣམ་བ་དུ་མར་ཐབས་མང་
ངོ། །ཡུན་རིང་དུས་སུ་གོམས་པ་ལས། །དེ་ལ་སྐྱོན་དང་ཡོན་ཏན་དག། རབ་ཏུ་གསལ་བ་ཉིད་དུ་འགྱུར། །དེས་ན་ཐུགས་ཀྱང་གསལ་བའི་ཕྱིར། །རྒྱུ་ཡི་བག་ཆགས་སྤངས་པ་ཡིན། །ཐུབ་ཆེན་གཞན་དོན་འཇུག་ཅན་གྱི། །བསེ་རུ་ལ་སོགས་ཁྱད་འདི་ཡིན། །ཞེས་

[122A]༄༅། །སོགས་རྒྱ་ཆེར་གསུངས་པ་ཡིན་ནོ། །ཐེག་ཆེན་ཐུན་མོང་མ་ཡིན་པའི་དབང་དུ་བྱས་ནས་རྣམ་རིག་པ་རང་ལུགས་ཀྱི་ཐར་པ་དང་ཐམས་ཅད་མཁྱེན་པ་འཐོབ་པར་བྱེད་པའི་ལམ་ལ་སློབ་ཚུལ་ནི། ཉན་ཐོས་ཀྱི་རིགས་ཅན་དག་
ནི་གང་ཟག་གི་བདག་མེད་ཙམ་གོམས་པར་བྱས་པས་ཉོན་སྒྲིབ་སྤངས་ཏེ། ཉན་ཐོས་ཀྱི་བྱང་ཆུབ་འཐོབ་ལ། རང་སངས་རྒྱས་ཀྱི་རིགས་ཅན་དག་ནི། གང་ཟག་གི་བདག་མེད་དང་གཟུང་བ་ཆོས་ཀྱི་བདག་མེད་ཙམ་རང་དོན་དུ་བསྐལ་བ་བརྒྱ་ལ་སོགས་པར་གོམས་
པར་བྱས་པས་ཉོན་སྒྲིབ་དང་ཤེས་སྒྲིབ་གཟུང་རྟོག་ཙམ་ཡང་སྤངས་ཏེ། རང་རྒྱལ་གྱི་བྱང་ཆུབ་ཐོབ་པར་བྱེད་དོ། །ཐེག་ཆེན་གྱི་རིགས་ཅན་དག་ནི་ཐབས་སྙིང་རྗེ་ཆེན་པོ་དང་འབྲེལ་བར་བྱས་ནས། གང་ཟག་དང་ཆོས་ཀྱི་བདག་མེད་མཐའ་དག་རིགས་པས་གཏན་ལ་ཕབ་
ནས། རྗེས་དཔག་ཚད་མས་ངེས་པར་བྱས་པའི་ངེས་ཤེས་ཀྱི་རྒྱུན་དེ་རྩེ་གཅིག་པའི་ཞི་གནས་ལ་བརྟེན་ཏེ། གོམས་པར་བྱས་པས་ཇི་ཞིག་ལྟར་ན་རྟོག་པའི་རྦ་རླབས་ཉེ་བར་ཞི་ནས། བདག་མེད་པ་གཉིས་ཀྱིས་ཁྱད་པར་དུ་བྱས་པའི་བདེན་པའི་རྣམ་པ་མངོན་སུམ་དུ་
རྟོགས་པའི་མཐོང་ལམ་གྱི་ཡེ་ཤེས་སྐྱེས་ཏེ། ཉོན་མོངས་པ་དང་ཤེས་བྱའི་སྒྲིབ་པས་བསྡུས་པའི་མཐོང་སྤང་མ་ལུས་པར་སྤོང་བར་འགྱུར་ལ། དེ་ཉིད་ཡུན་རིང་དུ་གོམས་པར་བྱས་པས་མཐར་སྒོམ་སྤང་གིས་བསྡུས་པའི་སྒྲིབ་པ་མ་ལུས་པར་སྤངས་ཏེ། རྣམ་མཁྱེན་
གྱི་ཡེ་ཤེས་མངོན་དུ་འགྱུར་བ་ཡིན་ནོ། །དེ་བས་ན་ཐེག་ཆེན་ཐུན་མོང་མ་ཡིན་པའི་དབང་དུ་བྱས་ནས་ལེའུ་གསུམ་པར་ཆོས་ཀྱི་བདག་མེད་རྒྱས་པར་གཏན་ལ་ཕབ་པ་ཡིན་ལ། གཉེན་པོ་བདག་མེད་རྟོགས་པའི་ལམ་གྱི་སྤང་བྱ་སྒྲིབ་པ་གཉིས་ཇི་ལྟར་སྤོང་བའི་ཚུལ་ལ་

[122B] རྒྱས་པར་ཕྱོགས་གཞན་དུ་ཁོ་བོས་བཤད་ཟིན་པས་དེར་བལྟ་བར་བྱ་ཞིང་ལམ་གྱི་བགྲོད་ཚུལ་འདི་དག་ལ་བཤད་པར་བྱ་བ་ཆེས་མང་དུ་ཡོད་ན་ཡང། ཡི་གེ་མངས་བར་འགྱུར་བས་འཇིགས་ཏེ་འདིར་མ་བྲིས་སོ། །རྣལ་འབྱོར་མངོན་སུམ་འཕྲོས་
བཅས་པ་མདོ་ཙམ་བཤད་ཟིན་ཏོ། །ད་ནི་གསུམ་པ་ཚད་མའི་འབྲས་བུའི་རྣམ་པར་བཞག་པ་བཤད་པར་བྱ་སྟེ། དེ་ལ་ཚད་མའི་འབྲས་བུ་ཞེས་བྱ་བ་ནི་གཉིས་ཏེ། ཚད་མའི་ཆོད་པའི་འབྲས་བུ་དང། མཆོད་པའི་འབྲས་བུའོ། །ཚད་མའི་འབྲས་བུ་བྱེད་པ་གཞན་གྱིས་བར་ཆོད་
པ་ནི་གང་ཞེ་ན། དེ་ཡང་གཙོ་བོར་སྐྱེས་བུའི་དོན་མངོན་མཐོ་དང་ངེས་ལེགས་ཀྱིས་བསྡུས་པ་རྣམས་དང། བདེན་བཞི་བླང་དོར་ཐབས་དང་བཅས་པ་རྟོགས་ནས་དེ་དག་ལ་འཇུག་ལྡོག་བྱེད་པའོ། །དོན་དེ་ཡང། བླང་དང་དོར་བྱའི་དངོས་པོ་ཡི། །འཇུག་ལ་དེ་གཙོ་ཡིན་ཕྱིར་དང་
ཞེས་སོགས་ཀྱིས་བསྟན་ཏོ། །འབྲས་བུ་འདི་ནི་ཚད་མའི་སྟོབས་ལས་སྐྱེས་པ་ཡིན་པས། ཆད་མའི་བསྐྱེད་འབྲས་ཡིན་པར་རིག་པར་བྱའོ། །བྱེད་པ་གཞན་གྱིས་མཆོད་པའི་ཚད་མའི་འབྲས་བུ་དེ་ཡང་གང་ཞེ་ན། དེ་ལ་གཉིས་ཏེ། ཚད་མ་རང་གི་བདག་ཉིད་དུ་མ་གྱུར་པ་དང་
གྱུར་པའོ། །དང་པོ་ནི། ཚད་མས་དངོས་སུ་དྲངས་པའི་ངེས་ཤེས་ལྟ་བུ་སྟེ། དེ་ཡང་ཚད་མས་དངོས་སུ་བསྐྱེད་པའི་འབྲས་བུ་ཡིན་པའི་ཕྱིར། མ་ཆོད་པའི་འབྲས་བུ་ཞེས་བྱའོ། །གཉིས་པ་ནི། ཚད་མ་རང་གིས་གཞལ་བྱ་རྟོགས་པའི་ཆ་ལྟ་བུ་སྟེ། དེ་ལ་ཅིའི་ཕྱིར་ཚད་མས་
མཆོད་པའི་འབྲས་བུ་ཞེས་བྱ་ཞེ་ན། ཚད་མ་རང་གི་བདག་ཉིད་དུ་གྱུར་པའི་ཆ་ཡིན་པས། བྱེད་པ་གཞན་གྱིས་བར་མ་ཆོད་པའི་ཕྱིར་དང། ཡུལ་གྱི་རྣམ་པར་སྐྱེས་པའི་ཚད་མ་རང་ཉིད་ཀྱིས་རྣམ་པར་གཞག་པར་བྱ་བ་ཡིན་པའི་ཕྱིར། དེ་བས་ན་འདི་ནི་ཚད་མས་བསྐྱེད་པའི་འབྲས་བུ་

[123A]༄༅། །མ་ཡིན་ཏེ། ཚད་མ་བདག་ཉིད་ཡིན་པའི་ཕྱིར་རོ། །འོན་ཀྱང་འབྲས་བུ་ཡིན་པར་བཤད་པ་ནི། རྣམ་པར་གཞག་པར་བྱ་བའི་འབྲས་བུ་ཡིན་པས་བཞག་པ་ཡིན་ཏེ། བློ་དེས་ཡུལ་རྟོགས་པར་འཇོག་པ་ནི། ཡུལ་དེའི་ཇི་ལྟ་བའི་རྣམ་པར་
སྐྱེས་པའི་སྒོ་ནས་འཇོག་པའི་ཕྱིར་རོ། །དེས་ན། ཡུལ་རྣམ་ཅན་ནི་ཐ་དད་པས། །བློ་ཡིས་རྟོགས་པ་ཐ་དད་ཕྱིར། །དེ་ཡོད་ན་འདི་ཡོད་ཕྱིར་རོ། །ཞེས་གསུངས་པ་ཡིན་ནོ། །དེ་བས་ན་ཚད་མས་གཞལ་བྱ་རྟོགས་པའི་ཆ་ནི། གཞལ་བྱའི་རྣམ་པར་སྐྱེས་པའི་ཚད་མ་དེའི་རྣམ་
པར་གཞག་བྱའི་འབྲས་བུ་མཚན་ཉིད་པ་ཡིན་ལ། འོན་ཀྱང་ཚད་མ་དེའི་འབྲས་བུ་མ་ཡིན་ནོ་ཞེས་ཤེས་པར་བྱའོ། །གང་གི་སྒོ་ནས་གཞལ་བྱ་རྟོགས་པར་འཇོག་པའི་ཚད་མ་དང། གང་རྣམ་པར་གཞག་པར་བྱ་བ་གཞལ་བྱ་རྟོགས་པའི་ཚད་མ་འབྲས་བུ་དང། གང་ལ་ཚད་མས་
རྟོགས་པའི་བྱ་བ་འཇུག་པའི་ལས་གཞལ་བྱ་སྟེ། གསུམ་པོ་འདི་དག་གི་རྣམ་གཞག་ཇི་ལྟ་བ་བཞིན་ཁོང་དུ་མ་ཆུད་པ་ལས་ནི། ཚད་མས་གཞལ་བྱ་འཇལ་བའི་ཚུལ་ལ་རྨོངས་ཏེ། ཚད་མ་ལ་བརྟེན་ནས་འདོད་པ་དང་མི་འདོད་པའི་དོན་ལ་བླང་དོར་བྱ་མི་ནུས་པར་གཟིགས་
ནས། སློབ་དཔོན་ཡབ་སྲས་ཀྱིས་ཚང་འབྲས་གཞལ་གསུམ་གྱི་རྣམ་གཞག་རྒྱ་ཆེར་གསུངས་སོ། །དེ་ལས་འདིར་སྐབས་སུ་བབས་པ་མངོན་སུམ་གྱི་ཚད་འབྲས་བཤད་པར་བྱ་སྟེ། འདི་ལ་གཞན་གྱི་ལུགས་དགག་པ། རང་གི་ལུགས་གཞག་པ་གཉིས་ཀྱི། དང་པོ་ནི་
རྟོག་གེ་སྨྲ་བར་ཁས་འཆེ་བའི་དིང་ འབྲས་རྟོག་དང་པོ་དང། གཉིས་པ་དང། གསུམ་པ་ཞེས་བྱ་བའི་ཚད་འབྲས་ཀྱི་རྣམ་གཞག་ཕྲུགས་གསུམ་གཞུང་ལས་གསུངས་པར་ཁས་བླངས་ནས། དེ་དག་ལས་འབྲས་རྟོག་གསུམ་པའི་རྣམ་གཞག་

[123B] གྲུབ་མཐའ་སྨྲ་བ་གང་གི་ལུགས་ཡིན་པ་ལ་འདོད་པ་མི་མཐུན་པ་མ་གཏོགས། འབྲས་རྟོག་དང་པོ་མདོ་སྡེ་པའི་ལུགས་ཐུན་མོང་མ་ཡིན་པའི་དབང་དུ་བྱས་པའི་ཚད་འབྲས་ཀྱི་རྣམ་གཞག་དང། འབྲས་རྟོག་གཉིས་པ་སེམས་ཙམ་པའི་ཐུན་མོང་མ་ཡིན་པའི་ཚད་འབྲས་
ཀྱི་རྣམ་གཞག་ཡིན་པར་འདོད་པ་ལ་ནི། ཐམས་ཅད་ཀྱང་འདོད་པ་ཕྱོགས་གཅིག་པར་འགྱུར་ལ། དེ་ལ་འབྲས་རྟོག་དང་པོའི་རྣམ་གཞག་ལ། ཁ་ཅིག་ན་རེ། གཟུགས་སོགས་ཕྱི་རོལ་གྱི་དོན་གཞལ་བྱ། དེ་གསར་དུ་རྟོགས་པའི་བློ་འབྲས་བུ། དེའི་རྣམ་པ་ཤར་ནས་དེ་ལ་གསར་དུ་མི་
སླུ་བའི་ཤེས་པ་ཚད་མ་ཞེས་ཟེར་ཏོ། །ཁ་ཅིག་ན་རེ། ཕྱི་རོལ་གྱི་དོན་གཞལ་བྱ་ཕྱི་རོལ་དོན་ལ་ངེས་པ་འདྲེན་ནུས་ཀྱི་ཕྱི་རོལ་དོན་ལས་སྐྱེས་འདྲ་བ་ཚད་མ། ཕྱི་རོལ་གྱི་དོན་རྟོགས་པ་འབྲས་བུ་ཞེས་ཟེར་ཏོ། །ཁ་ཅིག་ན་རེ། དོན་ལྐོག་ན་མོ་གཞལ་བྱ། དོན་གྱི་རྣམ་པ་ཤར་པའི་བློ་ཚད་མ་
དོན་རྟོགས་འབྲས་བུ་ཞེས་ཟེར་ཏོ། །འབྲས་རྟོག་གཉིས་པའི་རྣམ་གཞག་ནི། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུ་ཞེས་ཕལ་ཆེར་སྨྲ་ལ། མཁས་རློམ་ཁ་ཅིག་ན་རེ། ཚུལ་དེ་རྣམ་བདེན་པའི་ལུགས་ཡིན་ལ། རྣམ་རྫུན་པའི་ལུགས་ལྟར་ན། གཟུང་
རྣམ་སྒྲོ་བཏགས་གཞལ་བྱ། དེ་འཛིན་པའི་རྣམ་པ་ཚད་མ། དེ་རིག་པའི་རང་རིག་བཏགས་པ་བ་འབྲས་བུ་ཡིན་ལ། རྣམ་འགྲེལ་རང་ལུགས་ནི། རྣམ་རྫུན་པའི་ལུགས་ཡིན་ནོ་ཞེས་ཟེར་ཏོ། །ཁ་ཅིག་ན་རེ། སེམས་ཙམ་པ་ཡང། ཐ་སྙད་དུ་ཕྱི་རོལ་གྱི་དོན་གཞལ་བྱ། དོན་གྱི་
རྣམ་པ་ཤར་བའི་བློ་ཚད་མ། དོན་རྟོགས་འབྲས་བུར་བྱས་པའི་ཚད་འབྲས་ཀྱི་རྣམ་གཞག་ཁས་ལེན་ལ། ཡང་དག་པར་ན། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་འདོད་དོ་ཞེས་ཟེར་ཏོ། །ད་ནི་དེ་དག་ལ་དགག་པ་བསྟན་པར་བྱ་སྟེ། དེ་ཡང་འདི་ལྟ་སྟེ་

[124A]༄༅། །མདོ་སྡེ་པས་གཞན་རིག་མངོན་སུམ་གྱི་རྣམ་གཞག་བྱེད་པ་ན། གཟུགས་སོགས་ཕྱི་དོན་ཡིན་པ་གཞལ་བྱ་ཞེས་པའམ། ཕྱི་རོལ་གྱི་དོན་གཞལ་བྱ་ཞེས་འཇོག་པ་མི་འཐད་དེ། དེ་ལྟ་ན། ཤེས་བྱ་ཆོས་ཅན། མདོ་སྡེ་བའི་ལུགས་ལ་གཞན་
རིག་མངོན་སུམ་ཚད་མ་ཡིན་ན། རང་ཡུལ་ཕྱི་དོན་ཡིན་པ་ལ་ཚད་མར་སོང་བས་ཁྱབ་པར་ཐལ། མདོ་སྡེ་པ་རང་ལུགས་ཀྱི་གཞན་རིག་མངོན་སུམ་ཚད་མའི་ཚད་འབྲས་འཇོག་པ་ན། གཟུགས་སོགས་ཕྱི་རོལ་གྱི་དོན་གཞལ་བྱ། ཞེས་འཇོག་དགོས་པའི་ཕྱིར། འདོད་
ན། མདོ་སྡེ་པའི་ལུགས་རྣམ་པར་འཇོག་པའི་ཚེ། གཟུགས་སོགས་ཕྱི་དོན་ཡིན་པར་རྟགས་ཀྱིས་སྒྲུབ་མི་དགོས་པར་འདོད་རིགས་པར་ཐལ། མདོ་སྡེ་པའི་ལུགས་ལ་གཞན་རིག་མངོན་སུམ་ཚད་མ་ཡིན་ན་རང་ཡུལ་ཕྱི་དོན་ཡིན་པ་ལ་ཚད་མར་སོང་བས་ཁྱབ་པའི་ཕྱིར་
འདོད་ན། མདོ་སྡེ་པས་སྔོ་སོགས་ཕྱི་དོན་དུ་སྒྲུབ་པ་དང། ཕྱི་དོན་ཡོད་པར་སྒྲུབ་པའི་རྟགས་མང་དུ་བཤད་པ་ཐམས་ཅད། མདོ་སྡེ་པ་རང་ལུགས་འཇོག་པ་ན་ཡང། དོན་མེད་པར་ཁས་ལེན་རིགས་པར་འགྱུར་ཞིང། མདོ་སྡེ་པས་གཟུགས་སོགས་ཕྱི་དོན་ཡིན་པར་ཚུར་
མཐོང་མངོན་སུམ་ཚད་མས་གྲུབ་པར་ཁས་ལེན་ན། རྣམ་རིག་པས་ཕྱི་དོན་མེད་པར་སྨས་པ་ལ། མདོ་སྡེ་པས་མངོན་སུམ་གྱི་གསལ་བ་སྟོན་རིགས་པ་ལས་སྐབས་གང་དུ་ཡང་མ་བསྟན་པའི་ཕྱིར། ཡང་མདོ་སྡེ་པ་ཕྱི་དོན་ཚུར་མཐོང་མངོན་སུམ་ཚད་མས་གྲུབ་
པར་མི་འདོད་དོ། །དེ་བས་ན་མདོ་སྡེ་པ་རང་ལུགས་ཀྱི་ཚུར་མཐོང་གཞན་རིག་མངོན་སུམ་གྱི་ཚད་འབྲས་འཇོག་པ་ན། ཕྱི་དོན་གཞལ་བྱ་ཞེས་སམ། གཟུགས་སོགས་ཕྱི་རོལ་གྱི་དོན་གཞལ་བྱ། ཞེས་སྨྲ་བ་ནི། རིགས་པའི་གཏིང་མ་སློབས་པའི་རྟགས་སུ་ཟད་དོ། ཡང་

[124B] དོན་ལྐོག་ན་མོ་གཞལ་བྱ། ཞེས་སྨྲ་བ་ཡང། ཤིན་ཏུ་མི་རིགས་སོ་ཞེས་གནོད་བྱེད་རྒྱས་པར་གོང་དུ་བཤད་ཟིན་ཏོ། །ཡང་དོན་རྟོགས་འབྲས་བུར་བྱས་པ་ལ། དོན་གྱི་རྣམ་པ་ཤར་པ་ཙམ་ཚད་མར་སྨྲ་བའང་མི་འཐད་དེ། འོ་ན། ཤེས་བྱ་
ཆོས་ཅན། དོན་གྱི་རྣམ་པ་ཤར་པ་ན། བློ་དེས་དོན་རྟོགས་པས་ཁྱབ་པར་ཐལ། དོན་གྱི་རྣམ་པ་ཤར་བ་དོན་རྟོགས་པའི་འཇོག་བྱེད་ཡིན་པའི་ཕྱིར། འདོད་ན། ཟླ་བ་གཅིག་གཉིས་སུ་སྣང་བའི་དབང་ཤེས་ཆོས་ཅན། ཁྱོད་ཀྱིས་ཟླ་གཉིས་རྟོགས་པར་ཐལ། ཁྱོད་ལ་ཟླ་བ་གཉིས་ཀྱི་
རྣམ་པ་ཤར་བའི་ཕྱིར། འདོད་ན། ཟླ་གཉིས་དེ་ཡུལ་དུ་ཐལ། བློས་རིག་པའི་ཕྱིར། གཞན་ཡང། ཤེས་བྱ་ཆོས་ཅན། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་འདི། སེམས་ཙམ་པའི་ཐུན་མོང་མ་ཡིན་པའི་ཚད་
འབྲས་ཀྱི་རྣམ་གཞག་ཏུ་མི་འཐད་པར་ཐལ། དེ་ལྟ་བུའི་ཚད་འབྲས་ཀྱི་རྣམ་གཞག་མདོ་སྡེ་པ་ཡང་ཁས་ལེན་པའི་ཕྱིར། དེར་ཐལ། མདོ་སྡེ་པ་ཡང་བློ་གཅིག་གི་འཛིན་རྣམ་དེ་བློ་གཅིག་གི་གཟུང་རྣམ་ལ་རང་རིག་མངོན་སུམ་དུ་ཁས་ལེན་པའི་ཕྱིར། དེས་ན་མདོ་སྡེ་པ་ཤེས་
པ་རྣམ་བཅས་དང། རྣམ་པ་ཤེས་པའི་བདག་ཉིད་ཡིན་ཅིང་རྫས་སུ་གྲུབ་པ་དང། བློ་ལ་རང་རིག་ཡོད་པར་འདོད་དོ་ཞེས་ཁས་བླངས་ནས། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུ་ཡིན་པར་ཁས་མི་ལེན་ནོ་ཞེས་སྨྲ་བ་ནི། ནང་འགལ་བའི་ཕུང་པོ་ཡིན་
པས། མ་བརྟགས་པའི་གཏམ་གྱིས་རྨོངས་པ་ངོ་མཚར་སྐྱེད་པ་ཙམ་དུ་ཟད་དོ། །རྣམ་རྫུན་བའི་ཚད་འབྲས་ཀྱི་རྣམ་གཞག་དེ་ལྟ་བུ་ཡང་མི་འཐད་དེ། རྣམ་རྫུན་པ་གཟུང་རྣམ་སྒྲོ་བཏགས་ཡིན་པར་ཚུར་མཐོང་མངོན་སུམ་གྱིས་གྲུབ་པར་འདོད་ན། རྣམ་བདེན་པའི་ངར་རྣམ་

[125A]༄༅། །པ་སྒྲོ་བཏགས་ཡིན་པར་རྟགས་ཀྱིས་སྒྲུབ་པ་མི་རིགས་པར་ཐལ་བའི་ཕྱིར་རོ། །ཚུར་མཐོང་མངོན་སུམ་ཚད་མས་གྲུབ་ཀྱང་རྟགས་ཀྱིས་སྒྲུབ་དགོས་ན། ལ་མེ་ཡོད་དུ་སྒྲུབ་པ་ལ་དུ་ཡོད་རྟགས་སུ་བཀོད་པ་ལྟ་བུ། ཕྱོགས་ཆོས་མངོན་
སུམ་གྱིས་གྲུབ་པའི་གཏན་ཚིགས་རྣམས་ཀྱི་ཕྱོགས་ཆོས་སླར་ཡང་རྟགས་ཀྱིས་སྒྲུབ་དགོས་པ་སོགས་སུ་ཧ་ཅང་ཐལ་ལོ། །འབྲས་རྟོག་དང་པོ་དང་གསུམ་པ་མདོ་སྡེ་པའི་ལུགས་སུ་ཁས་བླངས་ཤིང། གཉིས་པ་རྣམ་བདེན་པའི་ལུགས་སུ་ཁས་བླངས་
འབྲས་རྟོག་གི་རྣམ་གཞག་གསུམ་པོར་གྲངས་ངེས་བྱས་ནས། སྡེ་བདུན་རང་ལུགས་ལ་རྣམ་རྫུན་པའི་ལུགས་འཐད་ལྡན་དུ་བཞེད་དོ་ཞེས་སྨྲ་བ་ནི། སློབ་དཔོན་ཡབ་སྲས་ཀྱིས་ཚད་མ་དང་འབྲས་བུའི་རྣམ་གཞག་རྒྱ་ཆེར་སྟོན་པའི་གཞུང་གི་ཚོགས་འདི་
ཙམ་ཞིག་བརྩམས་ནས། རང་ལུགས་ཀྱི་ཚད་འབྲས་གང་དུ་ཡང་མ་བཀོད་དོ་ཞེས་རིགས་པའི་དབང་ཕྱུག་ལ་སྐུར་པ་འདེབས་པའི་ང་རོ་སྒྲོག་པ་ཡིན་ནོ། །སེམས་ཙམ་པ་ཡང་ཐ་སྙད་དུ་ཕྱི་དོན་གཞལ་བྱར་བྱས་པའི་ཚད་འབྲས་ཁས་ལེན་པ་ནི། མི་རིགས་པར་སྔར་
བཤད་ཟིན་ཏེ། སེམས་ཙམ་པས་ཐ་སྙད་དུ་ཕྱི་དོན་ཁས་ལེན་པ་རྒྱས་པར་བཀག་ཟིན་པའི་ཕྱིར། ད་དུང་འོག་ཏུ་ཡང་དགག་པར་བྱའོ། །འབྲས་རྟོག་གསུམ་པའི་རྣམ་གཞག་ལ། ཁ་ཅིག་ན་རེ། དངོས་བསྟན་གྱི་ཚད་འབྲས་དང། ཤུགས་བསྟན་གྱི་ཚད་འབྲས་ཀྱི་
རྣམ་གཞག་གཉིས་ལས། དང་པོ་ནི། མ་དཔྱད་པའི་ཚེ་ཕྱི་རོལ་གྱི་དོན་གཞལ་བྱ། གཟུང་བའི་རྣམ་པ་ཚད་མ། རྣམ་པ་དོན་དུ་ངེས་པའི་འཁྲུལ་ངོར་དོན་རིག་བཏགས་པ་བ་འབྲས་བུ། གཉིས་པ་ནི། དཔྱད་པའི་ཚེ་ཤེས་པ་རང་གི་བདག་ཉིད་གཞལ་བྱ། འཛིན་པའི་རྣམ་

[125B] རང་རིག་པའི་ཐ་སྙད་འབྲས་བུ། དེས་ན་འབྲས་རྟོག་གསུམ་པ་ནི། མཐའ་གཅིག་ཏུ་མདོ་སྡེ་པའི་ཡིན་པ་དང། སེམས་ཙམ་པའི་ཡིན་པ་གང་དུ་ཡང་གཞག་མི་ནུས་ཀྱི། མདོ་སྡེ་པ་སེམས་ཙམ་པའི་གྲུབ་མཐའ་ལ་གཞུག་པའི་ཕྱིར། མདོ་སེམས་གཉིས་ཀའི་ཕྱོགས་
ལ་བརྟེན་ནས་རྣམ་པར་བཞག་པ་ཡིན་ནོ་ཞེས་ཟེར་ཏོ། །འདི་ནི་མི་འཐད་དེ། ཤེས་བྱ་ཆོས་ཅན། རྣམ་པ་དོན་དུ་ངེས་པའི་འཁྲུལ་ངོར། ཕྱི་རོལ་གྱི་དོན་གཞལ་བྱར་བྱས་པ་ལ་གཟུང་རྣམ་ཚད་མར་མི་རིགས་པར་ཐལ། རྣམ་པ་དོན་དུ་ངེས་པའི་འཁྲུལ་ངོར་གཟུང་རྣམ་ཕྱི་དོན་
ཡིན་པའི་ཕྱིར། ཤེས་བྱ་ཆོས་ཅན། མ་དཔྱད་པའི་ཚེ་ཕྱི་དོན་གཞལ་བྱར་བྱས་པ་ལ་དོན་རིག་བཏགས་པ་བ་འབྲས་བུ། གཟུང་རྣམ་ཚད་མར་བྱས་པ་འདི། མདོ་སེམས་གཉིས་ཀ་ལ་བརྟེན་པའི་རྣམ་གཞག་ཏུ་མི་འཐད་པར་ཐལ། རྣམ་གཞག་འདི་མདོ་སེམས་གཉིས་
ཀའི་ལུགས་དང་འགལ་པའི་ཕྱིར། དེར་ཐལ། མདོ་སྡེ་པའི་ལུགས་ལ་གཟུང་རྣམ་ཚད་མ་དེ་རང་གི་གཞལ་བྱ་ཕྱི་དོན་ལ་ལྟོས་ཏེ་དོན་རིག་མཚན་ཉིད་པ་ཡིན་པའི་ཕྱིར། གཞན་དུ་ན། མདོ་སྡེ་པའི་ལུགས་ལ་དོན་རིག་མཚན་ཉིད་པ་མི་སྲིད་པར་འགྱུར་རོ། སེམས་ཙམ་པའི་
ལུགས་ལ་ཐ་སྙད་དུ་ཡང་ཕྱི་དོན་མ་གྲུབ་པས། མ་དཔྱད་པའི་ཚེ་ཕྱི་དོན་གཞལ་བྱར་མི་འཐད་ལ། མ་དཔྱད་པའི་ཚེ་ཕྱི་དོན་མཚན་ཉིད་པ་ཡོད་ན། གཟུང་རྣམ་ཡང་མ་དཔྱད་པའི་ཚེ་དོན་རིག་མཚན་ཉིད་པ་ཡིན་དགོས་པས་དོན་རིག་བཏགས་པ་བ་འབྲས་བུ་ཡིན་པར་མི་འཐད་
པའི་ཕྱིར། ཤེས་བྱ་ཆོས་ཅན། དཔྱད་པའི་ཚེ་གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུའི་རྣམ་གཞག་འདི། མདོ་སེམས་གཉིས་ཀ་ལ་བརྟེན་པའི་རྣམ་གཞག་ཏུ་མི་འཐད་པར་ཐལ། རྣམ་གཞག་འདི་མདོ་སེམས་གང་གི་ལུགས་དང་ཡང་མི་

[126A]༄༅། །མཐུན་པའི་ཕྱིར། དེར་ཐལ། མདོ་སེམས་གང་གི་ལུགས་ལ་ཡང་དཔྱད་པའི་ཚེ་བློ་གཅིག་གི་གཟུང་འཛིན་རིག་གསུམ་ཐ་དད་མ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། བློ་གཅིག་གི་གཟུང་འཛིན་རིག་གསུམ་མདོ་
སེམས་གང་གི་ལུགས་ལ་ཡང། དཔྱད་པའི་ཚེ་ཐ་དད་མ་ཡིན་པར་ཐལ། དེ་གསུམ་མདོ་སེམས་གང་གི་ལུགས་ལ་ཡང། བདེན་པའི་ཐ་དད་མ་ཡིན་པའི་ཕྱིར། མ་གྲུབ་ན། རྫས་ཐ་དད་དུ་ཐལ་ལོ། །ཅི་སྟེ་དཔྱད་པའི་ཚེ་ཞེས་པ་དོན་དམ་དཔྱོད་པའི་ཚད་མས་
དཔྱད་པ་ལ་མི་འདོད་ཀྱི། སྤྱིར་ཚད་མས་དཔྱད་པ་ཙམ་ལ་འདོད་དོ་ཞེ་ན། འོ་ན། མ་དཔྱད་པ་ཡང་ཚད་མས་མ་དཔྱད་པ་ལ་འདོད་དགོས་པས། མ་དཔྱད་པའི་ཚེ་ཕྱི་དོན་གཞལ་བྱ་ཡིན་ཅེས་པ་དེ། ཚད་མས་མ་གཞལ་བའི་ཚེ། ཕྱི་དོན་ཚད་མའི་གཞལ་བྱ་ཡིན་ཅེས་པའི་དོན་དུ་ཐལ་བར་འགྱུར་རོ། །འདིས་
ནི་གང་དག་སེམས་ཙམ་པ་ཐ་སྙད་དུ་ཕྱི་དོན་གཞལ་བྱར་བྱས་པའི་ཚད་འབྲས་ཁས་ལེན་ལ། ཡང་དག་པར་གཟུང་རྣམ་གཞལ་བྱ་སོགས་སུ་འདོད་ཅེས་སྨྲ་བ་དེ་ཡང་ལེགས་པར་ཁེགས་པ་ཡིན་ནོ། །ཡང་ཁ་ཅིག་ན་རེ། ཕྱི་དོན་གཞལ་བྱ། གཟུང་རྣམ་ཚད་
མ། རང་རིག་འབྲས་བུ། ཞེས་པ་འབྲས་རྟོག་གསུམ་པའི་ཚད་འབྲས་ཀྱི་རྣམ་གཞག་ཡིན་ལ། འདི་ཁས་ལེན་པའི་སངས་རྒྱས་པ་སུ་ཡང་མེད་ཅིང། བྱེ་བྲག་སྨྲ་བ་དང་མདོ་སྡེ་པ་རྣམས་དྲང་བའི་ཕྱིར་གསུངས་པ་ཡིན་ལ། འོན་ཀྱང་དེ་གཉིས་ཀྱིས་འདི་ཁས་ལེན་
མི་དགོས་ཏེ། བཅོམ་ལྡན་འདས་ཀྱིས་གཟུགས་ལ་མངོན་པར་ཞེན་པ་རྣམས་དྲང་བའི་ཕྱིར། གཟུགས་མེད་ཅེས་གསུངས་པས་སོ། །དེས་ན་གཟུང་འཛིན་དུ་མངོན་པར་ཞེན་པ་རྣམས་ཟློག་ནས་གཟུང་འཛིན་གཉིས་མེད་ཀྱི་དེ་ཁོ་ན་ཉིད་མངོན་སུམ་དུ་རྟོགས་

[126B] འབྲས་རྟོག་གསུམ་པའི་རྣམ་གཞག་འདི་བསྟན་པ་ཡིན་ནོ་ཞེས་ཟེར་ཏོ། །འདི་ནི་སྨྲ་བ་པོའི་མཚང་སྒྲོག་པར་བྱེད་པའི་བབ་ཅོལ་ཏེ། འདི་ལྟར་ཕྱི་དོན་གཞལ་བྱ་ལ་གཟུང་རྣམ་ཚད་མར་སོང་བའི་ཚེ། རང་རིག་འབྲས་བུ་ཡིན་པ་གཞི་
གྲུབ་བམ་མ་གྲུབ་གྲུབ་ན་གཟུང་རྣམ་ཕྱི་རོལ་དོན་ལ་ལྟོས་ཏེ། རང་རིག་ཡིན་པ་གཞི་གྲུབ་དགོས་པས། ཕྱི་དོན་ཤེས་པའི་བདག་ཉིད་ཡིན་པ་ཚད་མས་དམིགས་པར་ཐལ་བའི་སྐྱོན་འབྱུང་ངོ། །མ་གྲུབ་ན། གཟུང་རྣམ་ཆོས་ཅན། ཁྱོད་ཕྱི་དོན་ལ་ཚད་མར་སོང་བའི་ཚེ་རང་
རིག་འབྲས་བུ་ཡིན་པར་བསྟན་པས་གཟུང་འཛིན་གཉིས་མེད་ཀྱི་དེ་ཁོ་ན་ཉིད་རྟོགས་པར་འགྱུར་བ་མ་ཡིན་པར་ཐལ། ཁྱོད་ཕྱི་དོན་ལ་ཚད་མར་སོང་བའི་ཚེ། རང་རིག་འབྲས་བུ་ཡིན་པ་གཞི་མ་གྲུབ་པའི་ཕྱིར་རོ། །རི་བོང་གི་རྭའི་རྣམ་གཞག་བསྟན་པས། དོན་དམ་
བདེན་པ་རྟོགས་པར་འགྱུར་རོ་ཞེས་སྨྲ་བ་ནི། སྔོན་མེད་པའི་གཞུང་ལུགས་སོ། །གཞན་ཡང་འབྲས་རྟོག་གསུམ་པའི་རྣམ་གཞག་འདི་ཁས་ལེན་པའི་སངས་རྒྱས་པ་སུ་ཡང་མེད་ན། འདི་ཕྱི་རོལ་པའི་འདོད་པ་ཡིན་ནམ། འོན་ཏེ་གྲུབ་མཐས་བློ་མ་བསྒྱུར་བ་རྣམས་ཀྱི་འདོད་
པ་ཡིན་ནམ། གང་ཟག་སུའི་ཡང་འདོད་པ་མིན་ནམ། ཇི་ལྟར་རྟོག་གྲང་ཅི་སྟེ་ཕྱི་རོལ་པའི་འདོད་པའོ་ཞེ་ན། འོ་ན་ཕྱི་རོལ་དོན་ནི་ཡོད་ན་ཡང། ཞེས་པ་ནས། བདེན། དེ་འདྲ་ངས་ཀྱང་མི་ཤེས་སོ། །ཞེས་པའི་བར་གྱི་གཞུང་མཐའ་དག་ཕྱི་རོལ་པའི་རང་གཞུང་ངམ་ཕྱི་རོལ་
པའི་འདོད་པ་བརྗོད་པའི་ཕྱོགས་སྔ་མའི་གཞུང་གང་རུང་དུ་ཐལ་བར་འགྱུར་རོ། །གྲུབ་མཐས་བློ་མ་བསྒྱུར་བ་རྣམས་ཀྱི་འདོད་པའོ་ཞེ་ན། གྲུབ་མཐས་བློ་མ་བསྒྱུར་བའི་གང་ཟག་རྣམས་ཆོས་ཅན། ཁྱོད་གྲུབ་མཐས་བློ་བསྒྱུར་བར་ཐལ། ཁྱོད་ཚད་འབྲས་གཞལ་གསུམ་གྱི་རྣམ་

[127A]༄༅། །གཞག་ཁས་ལེན་པའི་སྐྱེས་བུ་ཡིན་པའི་ཕྱིར་རོ། །འོན་ཏེ་གང་ཟག་སུའི་ཡང་འདོད་པ་མ་ཡིན་ནོ་ཞེ་ན་ཕྱི་རོལ་དོན་ནི་ཡོད་ན་ཡང། ཞེས་པ་ནས། དེ་འདྲ་ངས་ཀྱང་མི་ཤེས་སོ། །ཞེས་པའི་བར་གྱི་གཞུང་ཆོས་ཅན། ཁྱོད་གང་ཟག་
སུས་ཀྱང་ཁས་མི་ལེན་པར་ཐལ། ཁྱོད་ཀྱི་བསྟན་བྱའི་གཙོ་བོ་གང་ཟག་སུས་ཀྱང་མི་འདོད་པའི་ཕྱིར། རྟགས་ཁས་བླངས། འདོད་ན། མངོན་སུམ་གྱིས་བསལ། མ་ཁྱབ་ན། ཤེས་བྱ་ཆོས་ཅན། སྒྲ་མི་རྟག་པར་འདོད་པའི་གང་ཟག་སུ་ཡང་མེད་ན། སྒྲ་མི་རྟག་ཅེས་པའི་
དམ་བཅའ་ཁས་ལེན་གྱི་རྒོལ་བ་སུ་ཡང་མེད་དགོས་པར་ཐལ། འབྲས་རྟོག་གསུམ་པའི་རྣམ་གཞག་འདི་འདོད་མཁན་སུ་ཡང་མེད་ན། འབྲས་རྟོག་གསུམ་པའི་རྣམ་གཞག་སྟོན་པའི་གཞུང་འདི་ཁས་ལེན་པ་སུ་ཡང་མེད་མི་དགོས་པའི་ཕྱིར། གཞན་ཡང། ཤེས་
བྱ་ཆོས་ཅན། གཟུགས་ལ་མངོན་པར་ཞེན་པ་དྲང་བའི་དོན་དུ་གཟུགས་ཡོད་པར་བསྟན་དགོས་པར་ཐལ། གཟུང་འཛིན་དུ་མངོན་པར་ཞེན་པ་དྲང་བའི་ཕྱིར་ཕྱི་རོལ་གཞལ་བྱར་བསྟན་དགོས་པའི་ཕྱིར། མ་གྲུབ་ན། དེའི་ཕྱིར། ཕྱི་རོལ་གཞལ་བྱར་བྱས་པའི་འབྲས་རྟོག་གསུཾ་
པའི་རྣམ་གཞག་བསྟན་དགོས་པ་འབུད་དོ། །ཁྱབ་པའང་ཁས་སོ། །འདོད་ན། བཅོམ་ལྡན་འདས་ཆོས་ཅན། ཁྱོད་ལ་སྐྱོན་ཆགས་པར་ཐལ། གཟུགས་ལ་མངོན་པར་ཞེན་པ་དྲང་བའི་ཕྱིར་དུ་གཟུགས་ཡོད་པར་བསྟན་དགོས་པ་གང་ཞིག་ཁྱོད་ཀྱིས་དེའི་ཕྱིར་དུ་གཟུཌ་
མེད་པར་བསྟན་པའི་ཕྱིར། རྟགས་གཉིས་ཀ་དངོས། གཞན་ཡང། མདོ་སྡེ་པ་དྲང་བའི་ཕྱིར་ཕྱི་རོལ་གཞལ་བྱར་བྱས་པ་ལ། གཟུང་རྣམ་ཚད་མ་དང། རང་རིག་འབྲས་བུར་བསྟན་ཏོ་ཞེས་བྱ་བ་ཡང་མི་འཐད་དེ། ཕྱི་རོལ་གཞལ་བྱར་བྱས་པས་མདོ་སྡེ་པ་རྣམ་རིག་ལ་

[127B] ཕྱི་རོལ་གཞལ་བྱར་འདོད་པ་རྣམ་རིག་པའི་གྲུབ་མཐའ་རྟོགས་པའི་གེགས་ཡིན་པའི་ཕྱིར། རང་རིག་འབྲས་བུར་བསྟན་པས་ཀྱང་དྲང་མི་ནུས་པར་ཐལ། མདོ་སྡེ་པ་ཡང་རང་རིག་ཁས་ལེན་པའི་སྒོ་ནས་བྱེ་བྲག་སྨྲ་བ་ལས་ཁྱད་པར་འཕགས་པའི་ཕྱིར་
གཟུང་རྣམ་ཚད་མར་བསྟན་པས་ཀྱང་དྲང་མི་ནུས་པར་ཐལ། མདོ་སྡེ་པ་ཡང་གཟུང་རྣམ་རང་ལུགས་ལ་ཁས་ལེན་པའི་ཕྱིར། ཕྱི་རོལ་གཞལ་བྱ་ལ་གཟུང་རྣམ་ཚད་མར་བསྟན་པས་ཀྱང་དྲང་མི་ནུས་པར་ཐལ། རྣམ་རིག་པའི་གྲུབ་མཐའ་རྟོགས་པ་ལ་ཕྱི་རོལ་གཞལ་བྱ་ལ་གཟུང་
རྣམ་ཚད་མ་ཡིན་པ་ཁེཌ་དགོས་པའི་ཕྱིར། ཕྱི་རོལ་གཞལ་བྱ་ལ་གཟུང་རྣམ་ཚད་མར་སོང་བའི་ཚེ་རང་རིག་འབྲས་བུར་བསྟན་པས་ཀྱང། མདོ་སྡེ་པ་དྲང་མི་ནུས་པར་ཐལ། མདོ་སྡེ་པས་གཟུང་རྣམ་ཕྱི་རོལ་དོན་ལ་ལྟོས་ཏེ་རང་རིག་ཡིན་པ་ལ་ཚད་མས་གནོད་པ་མཐོང་བའི་ཕྱིར། དེར་ཐལ། མདོ་སྡེ་པས་ཕྱི་དོན་ཤེས་པའི་བདག་
ཉིད་ཡིན་པ་རིཌ་ཡང་དག་གི་སྒོ་ནས་འགོག་ཅིང་ཁེཌ་པའི་ཕྱིར། བྱེ་བྲག་སྨྲ་བའི་ངོར་དེ་ལྟ་བུའི་རྣམ་གཞག་བྱས་པས་བྱེ་བྲག་སྨྲ་བ་རྣམ་རིག་པའི་གྲུབ་པའི་མཐའ་ལ་བརྟེན་པའང་མི་འཐད་དེ། ཕྱི་རོལ་གཞལ་བྱ་ལ་གཟུང་རྣམ་ཚད་མ་ཡིན་པ་རྣམ་རིག་པའི་གྲུབ་མཐའ་དགག་བྱ་ཡིན་
པའི་ཕྱིར་དང། ཕྱི་རོལ་གཞལ་བྱ་ལ་རང་རིག་འབྲས་བུ་ཡིན་པ་བྱེ་བྲག་སྨྲ་བ་རང་ཉིད་ཀྱི་རིགས་པས་ཁེགས་པས། ཚད་མས་གནོད་པ་མཐོང་བའི་རྣམ་གཞག་ལ་བརྟེན་ནས། ཤེས་ལྡན་སུ་ཡང་གྲུབ་པའི་མཐའ་གཞན་ལ་འཇུག་པར་མི་འགྱུར་བའི་ཕྱིར་རོ། །རང་རིག་འབྲས་བུར་
བཤད་པ་ཙམ་གྱིས་ཀྱང་རྣམ་རིག་ལ་གཞུག་མི་ནུས་ཏེ། མདོ་སྡེ་པའི་གྲུབ་མཐའ་ལ་གཞུག་པ་ལ་ཡང་རང་རིག་སྒྲུབ་དགོས་པའི་ཕྱིར། དེ་བས་ན་ཚུལ་འདི་རྣམ་པར་མ་བརྟགས་པའི་སྨྲ་བ་ཡིན་ལ། རིགས་པ་འདིས། མདོ་སྡེ་པ་སེམས་ཙམ་པའི་གྲུབ་མཐའ་ལ་དྲང་

[128A]༄༅། །བའི་ཕྱིར། ཕྱི་རོལ་གཞལ་བྱ་ལ་རང་རིག་འབྲས་བུར་བཞག་གོ་ཞེས་སོགས་སྨྲ་བ་ཐམས་ཅད་དགག་པར་བྱའོ། །ཡང་ཁ་ཅིག་ན་རེ། ཕྱི་རོལ་གྱི་དོན་གཞལ་བྱ། གཟུང་བའི་རྣམ་པ་ཚད་མ། དཔྱད་ན་རང་གི་ངོ་བོ་རིག་པ་ཡིན་ཀྱང། མ་
དཔྱད་ན་དོན་རིག་པ་འབྲས་བུ། ཞེས་པ་འབྲས་རྟོག་གསུམ་པའི་ཚད་འབྲས་ཀྱི་རྣམ་གཞག་ཡིན་ལ། འདི་ཉིད་མདོ་སྡེ་པའི་ལུགས་ཀྱི་ཚད་འབྲས་ཀྱི་རྣམ་གཞག་ཡིན་ནོ་ཞེས་སྨྲའོ། །འོ་ན། འབྲས་རྟོག་དང་པོ་དང་ཟློས་པར་མི་འགྱུར་རམ་ཞེས་པའི་ལན་དུ་ཁ་ཅིག་ན་རེ་
འབྲས་རྟོག་དང་པོ་མདོ་སྡེ་པའི་མ་དཔྱད་པའི་ཚད་འབྲས་ཡིན་ལ། འབྲས་རྟོག་གསུམ་པ་མདོ་སྡེ་པའི་དཔྱད་པའི་ཚད་འབྲས་ཡིན་པས་སྐྱོན་མེད་དོ་ཞེས་ཟེར་ཏོ། །གཞན་དག་ན་རེ། འབྲས་རྟོག་དང་པོ་དང་འདི་གཉིས་དགོས་པ་ཐ་དད་ཡིན་པའི་ཕྱིར་ཟློས་སྐྱོན་མེད་དེ། འབྲས་རྟོག་
དང་པོར་ནི། དོན་འདྲ་བ་ཚད་མར་མི་འདོད་པའི་དཔྱོད་པ་བ་སོགས་བཀག་ནས། དོན་འདྲ་བ་ཁོ་ན་དོན་རྟོགས་འཇོག་བྱེད་ཀྱི་ཚད་མར་སྒྲུབ་པའི་ཕྱིར་གཙོ་བོར་སྨོས་ལ། འབྲས་རྟོག་གསུམ་པར་ནི། བློ་ལ་རང་རིག་མི་འདོད་པའི་བྱེ་བྲག་སྨྲ་བ་ལ་སོགས་པ་བཀག་ནས། ཕྱི་དོན་
གཞལ་བྱར་བྱས་པའི་ཚེའང་ཤེས་པའི་དངོས་སུ་རིག་བྱ་ནི་ཕྱི་དོན་མ་ཡིན་གྱི། རང་གི་བདག་ཉིད་ཡིན་པས་ཤེས་པ་ནི་རང་རིག་པར་རིགས་སོ་ཞེས་བསྒྲུབ་པའི་ཆེད་དུ་ཡིན་ནོ་ཞེས་ཟེར་ཏོ། །འདི་དག་ཀྱང་མི་འཐད་དེ། མདོ་སྡེ་པའི་ལུགས་གཞིར་བྱས་པའི་ཚེ་ནའང། ཤེས་
བྱ་ཆོས་ཅན། ཕྱི་རོལ་གྱི་དོན་དཔྱད་ན་ཤེས་པའི་བདག་ཉིད་ཡིན་པར་ཐལ། དོན་རྟོགས་དཔྱད་ན་རང་རིག་ཡིན་པའི་ཕྱིར། ཅི་སྟེ། ཤེས་པ་རང་གི་ངོ་བོ་ལ་ལྟོས་ཏེ་རང་རིག་ཡིན་ཅིང། ཕྱི་དོན་ལ་ལྟོས་ཏེ་དོན་རིག་ཡིན་པ་ཞིག་འབྲས་བུ་ཡིན་ལ། རང་གི་ངོ་བོ་ལ་རང་རིག་

[128B] ཤེས་པ་ཐམས་ཅད་རང་གི་ངོ་བོ་ལ་རང་རིག་ཡིན་པའི་ཕྱིར། དོན་དེ་ལ་བསམས་ནས། དཔྱད་ན་རང་གི་ངོ་བོ་རིག་པ་ཡིན་ཀྱང། མ་དཔྱད་པ་ན་དོན་རིག་པ་འབྲས་བུ་ཞེས་སྨྲས་ཀྱི། ཕྱི་དོན་ལ་ལྟོས་ཏེ་དཔྱད་ན་རང་གི་ངོ་བོ་རིག་པ་ཞེས་མི་སྨྲའོ་ཞེ་ན་
འོ་ན། འབྲས་རྟོག་དང་པོའི་སྐབས་སུ་འབྲས་བུར་གཞག་པའི་དོན་རྟོགས་ཀྱང་ཆོས་ཅན། ཁྱོད་རང་གི་ངོ་བོ་ལ་ལྟོས་ཏེ་རང་རིག་ཡིན་པར་ཐལ། ཁྱོད་ཤེས་པ་ཡིན་པའི་ཕྱིར། འདོད་ན། འབྲས་རྟོག་དང་པོ་དང་གསུམ་པ་ལ་ཁྱད་པར་མེད་པར་ཐལ། ཕྱི་རོལ་གཞལ་བྱ་ལ་
གཟུང་རྣམ་ཚད་མར་བྱས་པར་ཡང་ཁྱད་པར་མེད་ཅིང། རང་གི་ངོ་བོ་ལ་ལྟོས་ཏེ་རང་རིག་དང་ཕྱི་དོན་ལ་ལྟོས་ཏེ་དོན་རིག་ཡིན་པའི་ཤེས་པ་འབྲས་བུར་བཞག་པར་ཡང་ཁྱད་པར་མེད་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། འདོད་ན། དཔྱད་མ་དཔྱད་དང་དགག་བྱ་
སོགས་ཀྱི་སྒོ་ནས་ཁྱད་པར་ཡོད་པར་འདོད་པ་དང་འགལ་ལོ། །མདོ་སྡེ་པ་རང་གི་ལུགས་ལའང། ཤེས་པ་ཐམས་ཅད་རང་གི་ངོ་བོ་ལ་རང་རིག་ཡིན་པ་དང། ཕྱི་དོན་གཞལ་བྱར་བྱས་པའི་ཚུར་མཐོང་མངོན་སུམ་ཚད་མ་སྤྱིའི་ཚད་འབྲས་ཀྱི་རྣམ་གཞག་སོགས་མི་རིགས་པར་ཐལ་
རིགས་པ་ཡང་དག་གི་སྒོ་ནས་རྒྱས་པར་གོང་དུ་བཀག་ཟིན་པའི་ཕྱིར། ཤི་ཟིན་པ་ལ་སླར་ཡང་བསྣུན་པས་ཅི་ཞིག་བྱ། རོ་ལ་གསོད་པ་ནི་དགོས་པ་མེད་པ་ཡིན་ནོ། །འབྲས་རྟོག་གསུམ་པ་མདོ་སྡེ་པ་ལ་སྦྱོར་བའང་མི་འཐད་དེ། རྣམ་ངེས་ཀྱི་འབྲས་རྟོག་གསུམ་པའི་སྐབས་སུ་
དོན་གྱི་ངོ་བོ་ཇི་ལྟ་བ་བཞིན་དུ་རྣམ་པ་གཏོད་པར་བྱེད་པ་པོ་ནི་མ་ཡིན་ཏེ། ཤེས་པ་ཐམས་ཅད་རྣམ་པ་གཅིག་ཏུ་ཐལ་བའི་ཕྱིར་རོ། །ཞེས་དབང་ཤེས་ལ་ཤར་བའི་རྣམ་པ་ཕྱི་དོན་གྱིས་གཏད་པ་ལེགས་པར་བཀག་ཟིན་པའི་ཕྱིར་རོ། །དེ་བས་ན་གཞན་དག་གིས་རྣམ་པར་བརྟགས་

[129A]༄༅། །པ་ཕལ་ཆེ་བ་ནི། ཚིག་ཙམ་ཞིག་ལྷག་མར་གྱུར་པ་ཡིན་ནོ། །ད་ནི་རང་གི་ལུགས་བརྗོད་པར་བྱ་སྟེ། དེ་ལ་ཡང་འབྲས་རྟོག་དང་པོ་གཞན་རིག་གི་ཚད་འབྲས། འབྲས་རྟོག་གཉིས་པ་རང་རིག་གི་ཚད་འབྲས་རྣམ་གཞག་དེ་ཉིད་ངེས་པར་སྒྲུབ་པ་དང་
གསུམ་ལས། དང་པོ་ནི། སྔོ་སོགས་གཞལ་བྱ། དེའི་རྣམ་པ་ཤར་ནས་དེ་ལ་གསར་དུ་མི་སླུ་བའི་ཤེས་པ་ཚད་མ། སྔོ་སོགས་རྟོགས་པ་འབྲས་བུ། ཞེས་བྱ་བ་ཡིན་ལ། ཚད་འབྲས་ཀྱི་རྣམ་གཞག་འདི་ནི་མདོ་སེམས་གཉིས་ཀའི་ཐུན་མོང་བ་ཡིན་ཏེ། མདོ་སེམས་གཉིས་ཀས་
སྔོན་འཛིན་མངོན་སུམ་ཚད་མས་སྔོན་པོའི་རྣམ་པ་ཤར་བའི་སྒོ་ནས་སྔོན་པོ་རྟོགས་པར་ཁས་ལེན་པའི་ཕྱིར། འདིའི་རྒྱུ་མཚན་ཡང་གོང་དུ་བཤད་ཟིན་ཏོ། །ཚད་འབྲས་ཀྱི་རྣམ་གཞག་འདི་འཆད་པར་བྱེད་པ་ནི། ཚད་མ་མདོར། བྱ་དང་བཅས་པ་རྟོགས་པའི་ཕྱིར། ཚད་མའི་འབྲས་
བུ་ཉིད་དུ་འདོད། །ཚད་མ་ཉིད་དུ་འདོགས་པ་སྟེ། །བྱ་བ་མེད་པའང་མ་ཡིན་ནོ། །ཞེས་གསུངས་ཤིང། དེ་ཉིད་འཆད་པར་བྱེད་པ་ནི། རྣམ་འགྲེལ་དུ། བྱ་བ་སྒྲུབ་པར་བྱེད་ཅེས་ཏེ། ཞེས་པ་ནས། ཐ་དད་འདོད་པས་དངོས་རྣམས་ལ། །སྒྲོ་འདོགས་ལས་ནི་འཇུག་ཕྱིར་རོ། །ཞེས་པའི་
བར་གྱིས་གསུངས་སོ། །གཉིས་པ་རང་རིག་གི་ཚད་འབྲས་ནི། གཟུང་བའི་རྣམ་པ་གཞལ་བྱ། དེ་ལ་མི་སླུ་བའི་འཛིན་པའི་རྣམ་པ་ཚད་མ། རང་རིག་པ་འབྲས་བུ་ཞེས་བྱ་བ་ཡིན་ལ། རང་རིག་གི་ཚད་འབྲས་འདི་ཡང། མདོ་སེམས་གཉིས་ཀ་མཐུན་པར་ཁས་ལེན་པ་ཡིན་ཏེ་
མདོ་སེམས་གཉིས་ཀ་བློ་གཅིག་གི་འཛིན་རྣམ་དེ། བློ་དེའི་གཟུང་རྣམ་ལ་ལྟོས་ཏེ་རང་རིག་མངོན་སུམ་ཡིན་པར་འདོད་པའི་ཕྱིར་རོ། །རྣམ་གཞག་འདི་ཉིད་སྟོན་པ་ནི། ཚད་མ་མདོར། ཡང་ན་རང་རིག་འབྲས་བུ་སྟེ། དེ་ཡི་ངོ་བོ་ལས་དོན་ངེས། ཞེས་གསུངས་པ་ཡིན་ལ། དེ་

[129B]རྣམ་འགྲེལ་ལས། དོན་རིག་གང་ཡིན་སོ་སོར་རིག་ཅེས་པ་ནས། འདོད་པའམ་མི་འདོད་པ་དེས་ཀྱང། །དོན་རིག་པར་ནི་འགྱུར་བ་ཡིན། །ཅེས་བྱ་བའི་བར་དུ་གསུངས་སོ། །གསུམ་པ་རྣམ་གཞག་དེ་ཉིད་ངེས་པར་སྒྲུབ་པ་ནི། ཚད་མ་མདོར། སྨྲས་པ། གང་
ཚེ་སྣང་བ་དེ་གཞལ་བྱ། །རང་རིག་དང་ནི་དེ་འབྲས་བུ། །ཞེས་སོགས་གསུངས་ལ། དེ་ཉིད་རྒྱས་པར་འཆད་པར་བྱེད་པ་ནི། ཕྱི་རོལ་དོན་ནི་ཡོད་ན་ཡང། །ཞེས་པ་ནས། དེ་འདྲ་ངས་ཀྱང་མི་ཤེས་སོ། །ཞེས་པའི་བར་གྱིས་གསུངས་ཏེ། དེ་ཡང་འདི་ལྟར། ཤེས་པ་རྣམ་བཅས་དང་རང་
རིག་དང་བཅས་པར་གྲུབ་ཀྱང། འབྲས་རྟོག་གཉིས་པ་རང་རིག་གི་ཚད་འབྲས་ཀྱི་རྣམ་གཞག་ཇི་ལྟ་བ་བཞིན་རྟོགས་པའི་གེགས་ནི་གཉིས་ཏེ། གཞལ་བྱ་གཟུང་རྣམ་དེ། ཕྱི་རོལ་གྱི་དོན་གྱིས་གཏད་པའི་རྣམ་པར་ཁས་ལེན་པ་དང། བློ་གཅིག་གི་གཟུང་འཛིན་རིག་གསུམ་ཚད་འབྲས་
གཞལ་གསུམ་དུ་བཞག་པ་ན། དེ་གསུམ་ཐ་དད་དུ་བདེན་དགོས་སམ་སྙམ་དུ་འཛིན་པའོ། །དང་པོ་ནི། དོན་རིག་གང་ཡིན་སོ་སོར་རིག་ ཅེས་སོགས་ཀྱིས་བཀག་ཅིང། གཉིས་པ་ནི། བློ་བདག་རྣམ་པར་དབྱེར་མེད་ཀྱང། །ཞེས་སོགས་ཀྱིས་འགོག་པར་བྱེད་དོ། །དེ་ཡང་གཞུང་
དེ་དག་གིས་བློ་གཅིག་གི་གཟུང་འཛིན་རིག་གསུམ་དོན་དམ་པར་ཐ་དད་དུ་མེད་ཀྱང། ཀུན་རྫོབ་རྣམ་པར་འཇོག་པའི་ངོར་ཐ་དད་དུ་སྣང་བ་ལྡོག་པ་ཐ་དད་ཀྱི་ཚུལ་ལ་བརྟེན་ནས། ཀུན་རྫོབ་ཏུ་ཚད་འབྲས་གཞལ་གསུམ་གྱི་རྣམ་གཞག་བྱས་སོ། །ཞེས་དོན་དམ་པར་ཐ་དད་མིན་ཡང་
ཀུན་རྫོབ་ཏུ་ཐ་དད་ཡིན་པར་སྟོན་པ་ཡིན་གྱི། ཐ་དད་མིན་ཡང་བློ་འཁྲུལ་པའི་ངོར་ཐ་དད་དུ་སྣང་བ་ལ་ལྟོས་ཏེ། ཐ་དད་དུ་བཞག་པ་ཙམ་ཡིན་ནོ་ཞེས་སྟོན་པ་མ་ཡིན་ནོ། །གལ་ཏེ་ཡིན་ན། བློ་གཅིག་གི་གཟུང་འཛིན་རིག་གསུམ་ཐ་དད་མ་ཡིན་པར་འགྱུར་བས། དེ་དག་ཚད་འབྲས་

[130A]༄༅། །གཞལ་གསུམ་དུ་མི་རིགས་པར་ཐལ་ལོ། །འདོད་ན། རང་རིག་གི་ཚད་འབྲས་མི་སྲིད་པར་ཐལ་ལོ། །འདོད་ན། རང་རིག་མངོན་སུམ་ཚད་མ་མི་སྲིད་པར་ཐལ་ལོ། །དེ་བས་ན་འདི་ལྟར་འདོད་པའི་མཁས་རློམ་དག་ནི། རང་རིག་ཚད་མ་ལ་སྐུར་བ་
འདེབས་པར་ཟད་དོ། །འབྲས་རྟོག་དང་པོ་གཞན་རིག་གི་ཚད་འབྲས་ཇི་ལྟ་བ་བཞིན་རྟོགས་པའི་གེགས་ནི་གསུམ་སྟེ། རྟོགས་བྱ་གཞལ་བྱ་ལ་ལོག་པར་རྟོག་པ། རྟོགས་བྱེད་ཚད་མ་ལ་ལོག་པར་རྟོག་པ། རྟོགས་ཚུལ་འཛིན་སྟངས་ལ་ལོག་པར་རྟོག་པའོ། །དང་པོ་ནི། གཞལ་བྱ་
སྔོ་སོགས་ཤེས་པ་ལས་རྫས་ཐ་དད་པའི་ཕྱི་དོན་དུ་འཛིན་པའོ། །གཉིས་པ་ནི། སྔོ་སོགས་རྟོགས་པར་འཇོག་བྱེད་ཀྱི་ཚད་མ་ཤེས་པ་མ་ཡིན་པའི་དབང་སོགས་སུ་འཛིན་པ་དང། ཚད་མ་དང་འབྲས་བུ་རྫས་གཞན་དུ་འཛིན་པའོ། །གསུམ་པ་ནི། ཚད་མས་གཞལ་བྱ་སྔོ་སོགས་རྣམ་མེད་
རྗེན་ཆར་དུ་འཇལ་བར་འཛིན་པའོ། །འདི་དག་ལས་དབང་སོགས་ཚད་མར་འཛིན་པ་དང། ཚད་འབྲས་རྫས་གཞན་དུ་འཛིན་པའི་ལོག་རྟོག་རྣམས་ནི། སྒྲུབ་བྱེད་གཞན་ཡིན་ན་དེ་ནི། ཞེས་སོགས་དང། དེ་ཕྱིར་མཐོང་དང་དབང་འབྲེལ་དང། ཞེས་སོགས་ཀྱིས་འབྲས་རྟོག་དང་པོའི་
སྐབས་སུ་རྒྱས་པར་བཀག་ཅིང། འབྲས་རྟོག་གསུམ་པ་ཚད་མས་གཞལ་བྱ་རྣམ་མེད་རྗེན་ཆར་དུ་འཇལ་བར་འཛིན་པ་ཡང། རྣམ་འགགས་ཤེས་པའི་རང་བཞིན་ནི། །ཐ་དད་པར་ནི་བྱེད་ན་ཡང། །འདི་ནི་དོན་དང་འབྲེལ་བྱེད་པ། །དོན་གྱི་ངོ་བོ་ལས་གཞན་མིན། །ཞེས་སོགས་ཀྱིས་
ཡུལ་གྱི་རྣམ་པ་ཤར་བ་ཡུལ་རྟོགས་པའི་འཇོག་བྱེད་ཚད་མར་བསྒྲུབས་པའི་སྒོ་ནས་འབྲས་རྟོག་དང་པོའི་སྐབས་སུ་བཀག་ཟིན་ལ། གཞལ་བྱ་སྔོ་སོགས་ཤེས་པ་ལས་རྫས་ཐ་དད་པའི་ཕྱི་རོལ་དོན་དུ་འཛིན་པའི་ལོག་རྟོག་ནི། ཕྱི་རོལ་དོན་ནི་ཡོད་ན་ཡང། །ཞེས་པ་ནས། དེ་

[130B] །ཞེས་པའི་བར་གྱིས་འགོག་པར་བྱེད་པ་ཡིན་ཏེ། དེ་བས་ན་འབྲས་རྟོག་གསུམ་པར་ཐ་སྙད་བྱས་པའི་གཞུང་གི་ཚིགས་འདི་རྣམས་ནི། འབྲས་རྟོག་དང་པོའི་སྐབས་སུ་གཞལ་བྱར་བཤད་པའི་སྔོ་སོགས་དེ་འཇལ་བྱེད་ཚད་མ་རང་གི་བདག་ཉིད་ཡིན་པས། སྔོན་
འཛིན་མངོན་སུམ་ཚད་མ་ལྟ་བུ་ཡང། གཞལ་བྱ་སྔོན་པོ་ལ་ལྟོས་ཏེ་རང་གི་བདག་ཉིད་དུ་གྱུར་པའི་སྔོན་པ་རིག་པ་ཡིན་གྱི། རང་ལས་རྫས་གཞན་དུ་གྱུར་པའི་ཕྱི་རོལ་གྱི་སྔོན་པོ་རིག་པ་ནི་མ་ཡིན་ནོ། །ཞེས་བསྒྲུབ་པར་བྱ་བའི་ཕྱིར་དུ་གསུངས་པ་ཡིན་གྱི། གཞུང་འདི་དག་གིས་འབྲས་
རྟོག་དང་པོ་སོགས་ལས་རྣམ་གཞག་ལོགས་པར་གྱུར་པའི་ཚད་འབྲས་གཞལ་གསུམ་གྱི་རྣམ་གཞག་ཕྲུགས་གསུམ་པ་གཅིག་སྟོན་པ་ནི་མ་ཡིན་ནོ། །འོ་ན། ཕྱི་རོལ་དོན་ནི་ཡོད་ན་ཡང། ཞེས་སོགས་ཇི་ལྟར་ཞེ་ན། གཞུང་དེའི་དོན་བྱེ་བྲག་སྨྲ་བས་ཤེས་པས་ཡུལ་རྣམ་མེད་
དུ་རིག་པར་ཁས་བླངས་པ་ལ། མདོ་སྡེ་པས་སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱིས་བལྟས་པའི་ཚེ། སྐྱེས་བུ་གཅིག་པུ་དེའི་གཟུགས་འདོད་མི་འདོད་དུ་མའི་བདག་ཉིད་དུ་ཐལ། དེའི་ཚེ་གཉེན་གྱི་ཤེས་པ་ལ་འདོད་པར་སྣང་དགྲའི་ཤེས་པ་ལ་མི་འདོད་པར་སྣང་ཞིང་
གཉིས་ཀས་ཀྱང་རྣམ་མེད་རྗེན་ཆེར་དུ་བཟུངས་བའི་ཕྱིར། ཅེས་པའི་སྐྱོན་སྟོན་པར་འདོད་པ་ནི། མདོ་སྡེ་པ་རང་ལའང་རྣམ་པ་ཤར་བའི་སྒོ་ནས་རེག་པར་འདོད་པ་ལའང་མཚུངས་ཏེ། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱི་མིག་ཤེས་ཀྱིས་བལྟས་པའི་ཚེ། མིག་
ཤེས་དེ་གཉིས་མ་འཁྲུལ་བར་མདོ་སྡེ་པ་དང་བྱེ་བྲག་སྨྲ་བ་གཉིས་ཀས་ཁས་མི་ལེན་ན། བྱེ་བྲག་སྨྲ་བས་ཀྱང་ཤེས་པ་དེ་དག་ཡུལ་དེ་རྣམ་མེད་རྗེན་ཆར་དུ་རིག་པར་ཁས་མི་ལེན་པས། ཁས་ལེན་ལ་མི་འགྲོ་ཞིང། མ་འཁྲུལ་བར་གཉིས་ཀས་ཁས་ལེན་ན། མདོ་སྡེ་པས་

[131A]༄༅། །ཤེས་པ་དེ་གཉིས་ལ་སྐྱེས་བུ་དེའི་གཟུགས་ཀྱི་རྣམ་པ་ཤར་བར་ཁས་བླངས་ཀྱང། རྣམ་པ་དེ་ཡུལ་ཇི་ལྟ་བའི་རྣམ་པ་ཤར་བར་ཁས་ལེན་དགོས་ཏེ། ཡུལ་ཇི་ལྟ་བ་མིན་པའི་རྣམ་པ་ཤར་ན་འཁྲུལ་བར་ཐལ་བས་སོ། །དེ་ལྟ་ན། སྐྱེས་བུ་
གཅིག་གི་གཟུགས་དེ་འདོད་མི་འདོད་དུ་མའི་བདག་ཉིད་དུ་ཐལ། དེ་གཉེན་གྱི་མིག་ཤེས་ལ་ཡིད་དུ་འོང་བའི་རྣམ་པར་སྣང། དགྲའི་མིག་ཤེས་ལ་ཡིད་དུ་མི་འོང་བའི་རྣམ་པར་སྣང་ཞིང། རྣམ་པ་དེ་གཉིས་ཀ་ཡུལ་ཇི་ལྟ་བའི་རྣམ་པ་ཡིན་པའི་ཕྱིར། ཞེས་བརྗོད་ན། མདོ་
སྡེ་པ་ལ་འཁོར་གསུམ་ག་ལན་མེད་དུ་མཚུངས་པར་འགྱུར་རོ། །དེ་བས་ན་གཞུང་དེའི་དོན་དེ་ལྟར་འཆད་པ་ནི། ཆེས་འཁྲུལ་བའོ་ཞེས་སྔར་ཡང་བཤད་ཟིན་ཅིང། ཕྱི་དོན་གཞལ་བྱར་བཞག་པའི་ཚད་འབྲས་མདོ་སྡེ་པ་རང་ལུགས་ལ་ཡང་མི་འཐད་པར་སྔར་མང་དུ་བཤད་
ཟིན་ཏོ། །དེས་ན་གཞུང་འདི་དག་གི་དོན་ནི་འདི་ཡིན་ཏེ། ཕྱི་རོལ་དོན་ནི་ཡོད་ན་ཡང། ཞེས་སོགས་ཀྱིས་མདོ་སྡེ་པ་སྔོན་འཛིན་མིག་ཤེས་སོགས་ལ་ཤར་བའི་རྣམ་པ་དེ། སྔོན་པོ་སོགས་ཡུལ་གྱིས་གཏད་པའི་རྣམ་པར་འདོད་པ་འགོག་པ་ཡིན་ཏེ། དེ་ཡང་འདི་ལྟར། མདོ་སྡེ་
པ་ཁྱེད་རང་ཕྱི་རོལ་དོན་དུ་འདོད་པའི་སྔོན་པོ་སོགས་ནི་ཡོད་ན་ཡང། སྔོན་པོའི་རྣམ་པ་དེ་ནི་བག་ཆགས་ཀྱི་དབང་གིས་ཕར་བཞག་བའི་རྣམ་པ་ཡིན་གྱི། ཡུལ་གྱིས་ཆུར་བཞག་པའི་རྣམ་པ་མ་ཡིན་ཏེ། ཡིན་ན། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱིས་
བལྟས་པའི་ཚེ། ཤེས་པ་དེ་གཉིས་ལ་ཡིད་དུ་འོང་མི་འོང་གི་རྣམ་པ་ཤར་བ་གཉིས་ཀ། ཡུལ་རང་ངོས་ནས་ཚུར་གཏད་པའི་རྣམ་པར་ཁས་ལེན་དགོས་པས། སྐྱེས་བུ་གཅིག་གི་གཟུགས་དེ་ཡིད་དུ་འོང་མི་འོང་དུ་མའི་བདག་ཉིད་དུ་ཐལ་བར་འགྱུར་རོ་ཞེས་པའོ། །

[131B] ཞེས་པ་ནས། འཚམས་སྦྱོར་མེད་སེམས་མཐོང་བ་ཡིན། ཅེས་པའི་བར་ནི། སྐྱེས་བུ་གཅིག་གི་གཟུགས་འདོད་མི་འདོད་གཉིས་ཀའི་བདག་ཉིད་དུ་ཁས་བླངས་ན། སྐྱོན་འབྱུང་བའི་ཚུལ་སྟོན་པའོ། །དེ་ཕྱིར་ཕྱི་རོལ་གཞལ་བྱ་ལའང། རང་ཉིད་ཉམས་
མྱོང་འབྲས་ཡིན་རིགས། ཞེས་པའི་དོན་ནི། སྔོན་འཛིན་མིག་ཤེས་སོགས་ལ་སྔོན་པོ་སོགས་ཀྱི་རྣམ་པ་ཤར་བ་དེ། ཡུལ་རང་ངོས་ནས་གཏད་པའི་རྣམ་པ་ཡིན་ན། ཤེས་པ་དེ་དག་ལ་སྔོ་སོགས་རང་ལས་རྒྱང་ཆད་དུ་སྣང་བྱ་དེ་ཡང་སྣང་བ་ལྟར་དུ་གྲུབ་དགོས་པས། སྔོ་སོགས་
ཕྱི་རོལ་དོན་དུ་འབྱུང་ན་ཡང། རྣམ་པ་དེ་དག་ཡུལ་རང་ངོས་ནས་གཏད་པའི་རྣམ་པ་མ་ཡིན་པ་དེའི་ཕྱིར། ཁྱེད་རང་ཕྱི་རོལ་དོན་དུ་འདོད་པའི་སྔོ་སོགས་གཞལ་བྱར་བྱས་པ་ལ་ཡང། ཤེས་པ་རང་གི་བདག་ཉིད་དུ་གྱུར་པའི་སྔོ་སོགས་མྱོང་བ་འབྲས་བུ་ཡིན་པར་རིགས་ཀྱི། ཁྱེད་
འདོད་པ་ལྟར། རང་ལས་ཕྱི་རོལ་ཏུ་གྱུར་པའི་སྔོ་སོགས་རྟོགས་པ་འབྲས་བུ་ཡིན་པར་མི་འཐད་དོ་ཞེས་པའོ། །མདོར་ན། ཕྱི་རོལ་དོན་ནི་ཡོད་ན་ཡང། ཞེས་པ་ནས། རང་ཉིད་ཉམས་མྱོང་འབྲས་ཡིན་རིགས། །དེ་ལྟར་དོན་ནི་རྣམ་པར་ངེས། །ཞེས་པའི་བར་གྱིས་སྔོ་སོགས་ཀྱི་རྣམ་
པ་ཡུལ་རང་ངོས་ནས་གཏད་པའི་རྣམ་པ་ཡིན་པ། སྐྱེས་བུ་གཅིག་གི་གཟུགས་འདོད་མི་འདོད་དུ་མར་ཐལ་བའི་རྟགས་ཀྱིས་བཀག་པའི་སྒོ་ནས། སྔོ་སོགས་ཤེས་པ་ལས་རྫས་གཞན་པའི་ཕྱི་དོན་ཡིན་པ་བཀག་སྟེ། སྔོ་སོགས་གཞལ་བྱར་བྱས་པའི་ཚེ་ཤེས་པ་རང་གི་བདག་ཉིད་
དུ་གྱུར་པའི་སྔོ་སོགས་རིག་པ་འབྲས་བུར་སྟོན་པ་ཡིན་ནོ། །དེ་ཡང་སྔོ་སོགས་གཞལ་བྱ་ལ་སྔོ་སོགས་རྟོགས་པ་འབྲས་བུར་བྱས་པའི་ཚེ། རང་གི་བདག་ཉིད་དུ་གྱུར་པའི་སྔོ་སོགས་རྟོགས་པ་ཡིན་གྱི། རང་ལས་རྫས་གཞན་དུ་གྱུར་པའི་སྔོ་སོགས་རྟོགས་པ་མ་ཡིན་ནོ་ཞེས་པའི་དོན་ཡིན་

[132A]༄༅། །གྱི༑ ཚད་འབྲས་ཀྱི་རྣམ་གཞག་འཇོག་པ་ན། རང་གི་བདག་ཉིད་དུ་གྱུར་པའི་སྔོ་སོགས་རྟོགས་པ་འབྲས་བུ། ཞེས་འཇོག་གོ་ཞེས་པའི་དོན་ནི་མ་ཡིན་ནོ། །དེ་ཚེ་དོན་སྣང་འདི་ཉིད་ནི། ཞེས་སོགས་ནི། སྔོ་སོགས་གཞལ་བྱར་བྱས་པའི་ཚེ་སྔོ་སོགས་
དེ་ཤེས་པ་རང་གི་བདག་ཉིད་ཡིན་ནོ་ཞེས་སྨྲས་པ་དེ་ལ་རྩོད་པ་སྤོང་བ་ཡིན་ནོ། །དེ་ཡང་སྐབས་འདིར་དོགས་པ་གཉིས་ཏེ། འདི་ལྟར། གཞལ་བྱ་སྔོན་པོ་སོགས་ཤེས་པ་རང་གི་བདག་ཉིད་ཡིན་ན། འཇལ་བྱེད་ཀྱི་ཚད་མ་ནི། འཛིན་རྣམ་ཉིད་ཡིན་པར་རིགས་
སོ་སྙམ་པ་དང། སྔོ་སོགས་གཞལ་བྱ་དེ་ཤེས་པ་རང་གི་བདག་ཉིད་ཡིན་ན། དེའི་ཚེ་གཟུང་རྣམ་ཚད་མར་བྱས་ན། ཚད་འབྲས་ཡུལ་རྫས་ཐ་དད་དུ་འགྱུར་ཏེ། ཚད་མར་བཞག་པའི་གཟུང་རྣམ་དེས་གང་གཞལ་དྲིས་པ་ན། སྔོན་པོ་གཞལ་ལོ་ཞེས་ཟེར་ཞིང། དེ་ལྟར་
གཞལ་བའི་འབྲས་བུ་ལ་གང་རྟོགས་དྲིས་པས། རང་གི་བདག་ཉིད་རྟོགས་སོ་ཞེས་པར་འགྱུར་བས། ཚད་མས་སྔོན་པོ་གཞལ་བའི་འབྲས་བུ་ལ་རང་གི་བདག་ཉིད་རྟོགས་པར་ཁས་བླངས་པར་འགྱུར་བའི་ཕྱིར་ཏེ། དཔེར་ན་སྟ་རེས་ཤིང་བཅད་པའི་འབྲས་བུ་ལ་
སྟ་རེ་རང་ཉིད་ཆད་པར་ཁས་ལེན་པ་བཞིན་ནོ། །དེས་ན་གཞལ་བྱ་སྔོ་སོགས་ཤེས་པ་རང་གི་བདག་ཉིད་ཡིན་ན། རང་གི་བདག་ཉིད་རིག་པ་འབྲས་བུར་འཇོག་རིགས་ཏེ། རང་གི་བདག་ཉིད་དུ་གྱུར་པའི་སྔོ་སོགས་གཞལ་བ་ཡིན་པའི་ཕྱིར་སྙམ་པ་རྣམས་སོ། །
དེ་དག་ལས་དོགས་པ་དང་པོ་སྤོང་བ་ནི། དེ་ཚེ་དོན་སྣད་འདི་ཉིད་ནི། ཞེས་པ་ནས། གནས་པ་དེ་ལྟར་དེ་རབ་གསལ་ཞེས་པའི་པར་གྱིས་སྟོན་ཏེ། དེ་ལ་ཡང་སྔོན་པོ་ཤེས་པའི་བདག་ཉིད་ཡིན་ཀྱང། དེ་གཞལ་བྱར་བྱས་པའི་ཚེ། འཛིན་རྣམ་ཚད་མར་མི་

[132B] གཟུང་རྣམ་ཚད་མར་འཐད་པའི་རྒྱུ་མཚན་གཉིས་ལས། དང་པོ་ནི། དེ་ཚེ་དོན་སྣང་འདི་ཉིད་ནི། །ཚད་ཡིན་ཡོད་དུ་ཟིན་ཀྱང་ནི། དོན་གཞན་མིན་ཕྱིར་ཕྱིར་རོལ་ལ། །འཛིན་བདག་ལྟོས་པར་བྱ་བ་མིན། ཞེས་པ་སྟེ། དེའི་དོན་ནི། སྔོ་
སོགས་ཤེས་པ་རང་གི་བདག་ཉིད་ཡིན་ཀྱང། སྔོ་སོགས་གཞལ་བྱར་བྱས་པ་དེའི་ཚེ། སྔོ་སོགས་དོན་དུ་མེད་བཞིན་དུ་དོན་དུ་སྣང་བའི་གཟུང་བ་འདི་ཉིད་ནི་ཚད་མ་ཡིན་གྱི། དེའི་ཚེ་འཛིན་རྣམ་ཡོད་དུ་ཟིན་ཀྱང་ནི། སྔོ་སོགས་རང་ལས་དོན་གཞན་ལྟ་
བུར་སྣང་བ་མ་ཡིན་པའི་ཕྱིར། དབང་ཤེས་ལ་ཕྱི་རོལ་ལྟ་བར་སྣང་བའི་སྔོ་སོགས་ལ། འཛིན་བདག་ལྟོས་པར་བྱ་བ་མིན་པ་སྟེ་འཛིན་རྣམ་ཚད་མ་མིན་ཞེས་པའོ། །མདོར་ན། སྔོ་སོགས་ཤེས་པའི་བདག་ཉིད་ཡིན་ཀྱང། དེ་གཞལ་བྱར་བྱས་པའི་ཚེ་འཛིན་
རྣམ་སྔོན་པོ་སོགས་ལ་ལྟོས་ཏེ་གཉིས་སྣང་དང་བཅས་པ་མིན་པའི་ཕྱིར། ཚད་མར་མི་རིགས་ཞེས་པའོ། །གཉིས་པ་གཟུང་རྣམ་ཚད་མར་འཐད་པའི་རྒྱུ་མཚན་ནི། གང་ཕྱིར་ཇི་ལྟར་དོན་བདག་སྟེ། ཞེས་པ་ནས། གནས་པ་དེ་ལྟར་དེ་རབ་གསལ། ཞེས་
པའི་པར་གྱིས་སྟོན་ཏེ། དེའི་དོན་ནི། དེའི་ཚེ་གཟུང་རྣམ་ཚད་མར་རིགས་པར་ཐལ། གཟུང་བའི་རྣམ་པར་སྐྱེས་པའི་དབང་ཤེས་ཀྱིས་སྔོ་སེར་དང་ཡིད་དུ་འོང་མི་འོང་སོགས་མ་འདྲེས་པར་གསལ་བར་ཉམས་སུ་མྱོང་ཞིང། མྱོང་བ་ལྟར་ཚད་མས་གནོད་
མེད་དུ་གནས་པའི་དོན་དེ་ལ་སྔོ་སེར་སོགས་སུ་འཇོག་པའི་ཕྱིར། ཞེས་པའོ། །དོགས་པ་གཉིས་པ་ནི། དོན་འཇོག་དེ་ཡི་བདག་ཉིད་ཕྱིར། །རང་རིག་ཡིན་ཡང་དོན་རིག་འདོད། །དེ་ཕྱིར་ཡུལ་ཐ་དད་པའང་མིན། ཞེས་པས་སྤོང་སྟེ། དེ་ལ་རྐང་པ་དང་པོ་གཉིས་ཀྱི་

[133A]༄༅། །དོན་ནི། སྔོ་སོགས་སྣང་བའི་དབང་ཤེས་ཆོས་ཅན། སྔོ་སོགས་ལ་ལྟོས་ཏེ་རང་གི་བདག་ཉིད་རིག་པ་ཡིན་ཀྱང། ཁྱོད་ཀྱིས་དོན་སྔོ་སོགས་རིག་པ་འབྲས་བུར་འདོད་པ་ལ་འགལ་
བ་མེད་དེ། ཁྱོད་ཁྱོད་རང་གི་སྟོབས་ཀྱིས་དྲངས་པའི་སྔོན་པོ་རིག་གོ་སྙམ་པའི་བཅད་ཤེས་དེས་སྔོན་པོ་རིག་པར་བཞག་པ་ལྟར་ཁྱོད་ཀྱིས་སྔོན་པོ་རིག་པར་འཇོག་ནུས་ཤིང། སྔོན་པོ་དེ་ཁྱོད་རང་གི་བདག་ཉིད་ཡིན་པའི་ཕྱིར་ཞེས་པའོ། །དེ་ལ་དོན་རིག་
འདོད་ཅེས་པའི་དོན་ནི། ནང་གི་ཤེས་བྱའི་ངོ་བོ་ནི། དོན་ཡིན། ཞེས་པ་ལྟར་ཡུལ་ཙམ་རིག་པ་ལ་བྱའི། དོན་ཞེས་པ་གང་ཡིན་ཕྱི་དོན་ལ་མི་གཟུང་ངོ། དོན་འཇོག་ཅེས་པའང། སྔོ་སྣང་དབང་ཤེས་ཀྱིས་དྲངས་པའི་བཅད་ཤེས་ཀྱིས། དབང་ཤེས་དེ་སྔོན་
པོ་རིག་པར་བཞག་པ་ལྟར་འཇོག་ནུས་ཞེས་པ་ཡིན་གྱི། སྔོ་སྣང་དབང་ཤེས་ལ་ཤར་བའི་རྣམ་པ་དེ་རྗེས་ཀྱི་བཅད་ཤེས་ཀྱི་དོན་དུ་འཇོག་ཅེས་པ་མིན་པས། ལོག་པའི་ལམ་གསལ་བར་མ་བྱེད་ཅིག་དེ་ཕྱིར་ཡུལ་ཐ་དད་པའང་མིན། ཞེས་པའི་
དོན་ནི། སྔོ་སོགས་རིག་པ་འབྲས་བུར་བཞག་པའི་ཚེ། རང་གི་བདག་ཉིད་དུ་གྱུར་པའི་སྔོན་པོ་རིག་པ་ཡིན་ཀྱང། ཚད་འབྲས་ཡུལ་ཐ་དད་དུ་མི་འགྱུར་ཏེ། ཚད་མས་ཀྱང་རང་གི་བདག་ཉིད་དུ་གྱུར་པའི་སྔོན་པོ་གཞལ་བ་ཡིན་པ་དེའི་ཕྱིར། ཞེས་
པའོ། །རང་གི་ངོ་བོ་དཔྱོད་པ་ན། རང་རིག་འབྲས་བུ་ཡིན་པར་བཤད། །དོན་རིག་དེ་བདག་ཉིད་ཕྱིར་རོ། །ཞེས་པ་ནི། རང་རིག་ཡིན་ཀྱང་དོན་རིག་འདོད། ཅེས་འཆད་པ་སྟེ། དེ་ཡང། སྔོ་སྣང་དབང་ཤེས་སོགས་སྔོ་སོགས་ལ་ལྟོས་ཏེ། རང་གི་ངོ་བོས་

[133B] ཞེས་བཤད་པ་ནི། སྔོ་སོགས་ཤེས་པ་རང་གི་ངོ་བོ་ཡིན་པར་དོན་དེ་དབྱད་པའི་ཚད་མས་དཔྱད་པའི་དབང་དུ་བྱས་ཀྱིས། ཐ་སྙད་དཔྱོད་པའི་ཚད་མས་སྔོ་སོགས་ཤེས་པ་རང་གི་ངོ་བོར་རྟོགས་མི་ནུས་ལ། ཐ་སྙད་དཔྱོད་པའི་ཚད་མས་ཀྱང་སྔོ་སོགས་
སུ་རྟོགས་པར་བྱེད་པས་དོན་སྔོ་སོགས་རིག་པ་འབྲས་བུར་བཤད་དོ་ཞེས་པའི་དོན་ཏོ། །སྔོ་སོགས་ཤེས་པ་རང་གི་ངོ་བོར་སྒྲུབ་པའི་དོན་དམ་དཔྱོད་བྱེད་ཀྱི་ཚད་མ་དེ་ཡང། ངེས་པར་བློ་དང་ལྷན་ཅིག་ཏུ། ཞེས་སོགས་ཀྱིས་འོག་ཏུ་འཆད་པར་བྱེད་ལ། དེའི་དོན་ནི་ཁོ་བོས་
རྒྱས་པར་གང་དུ་བཤད་ཟིན་ཏོ། །དེ་དང་འདྲ་བའམ་གཞན་འྡྲའང་རུང། ཞེས་པ་ནས། དེ་འདྲ་ངས་ཀྱང་མི་ཤེས་སོ། ཞེས་པའི་པར་གྱིས་ནི་གོང་དུ་བཤད་པ་རྣམས་ཀྱི་དོན་བསྡུས་ཏེ། དེ་ལྟར་ན། གཞལ་བྱ་སྔོ་སོགས་ཕྱི་རོལ་གྱི་དོན་ཡིན་པ་དེ་འདྲ་མི་འཐད་དོ་ཞེས་
སྟོན་པའོ། །འབྲས་རྟོག་གསུམ་པར་གྲགས་པའི་གཞུང་རྣམས་ཀྱི་དོན་ལྷག་མ་མེད་པར་བཤད་ཟིན་ཏེ། དེ་ལྟར་ན། ཚད་མ་དང་འབྲས་བུའི་རྣམ་བཞག་རྒྱ་ཆེར་བཤད་པ་ཡིན་ནོ། །ཚད་མ་དང་འབྲས་བུའི་རྣམ་གཞག་འདི་དག་ཤིན་ཏུ་དོན་ཆེ་ཞིང་དགོས་པ་རྒྱ་
ཆེ་བ་ཡིན་ལ། རྒྱ་བོད་ཀྱི་མཁས་རྨོངས་རྟོག་གེ་སྨྲ་བར་ཁས་འཆེ་བ་ཕལ་ཆེ་བས་རང་རང་གི་བློ་ནུས་གང་ཡོད་ཀྱིས་འབད་པས་དཔྱད་དུ་ཟིན་ཀྱང། སྤྱིར་གྲུབ་པའི་མཐའ་གཏིང་ཟབ་ཅིང། གཞུང་གི་ཚོགས་རྟོགས་དཀའ་བ་དང། ཁྱད་པར་འབྲས་རྟོག་གསུམ་པར་
གྲགས་པའི་གཞུང་འདི་དག་འཁྲུལ་པའི་གཞི་ཆེ་ཞིང། ཚིག་དོན་རབ་ཏུ་བརླིད་བ་ས་ཕྱོགས་མཐོང་ཙམ་ཡང་ཤིན་ཏུ་ཉུང་བར་སྣང་ཞིང། ཕྱོགས་སུ་མ་ཕྱིན་པའི་ལོག་པའི་ཐ་སྙད་ཆེས་མང་དུ་སྤེལ་བ་ལ། འབད་པ་ཆེན་པོས་བློ་གྲོས་རབ་ཏུ་ངལ་བར་གྱུར་

[134A]༄༅། །པར་རྟོགས་ནས། ཀྱེ་མ་ལུགས་ངན་སྣ་ཚོགས་ཀྱིས་བློ་གྲོས་རབ་ཏུ་དུ་བ་པ་འདི་དག་ཡང་དག་བའི་གྲིབ་བསིལ་གྱིས་དབུགས་ཕྱིན་པར་གྱུར་ན་ཅི་མ་རུང་སྙམ་དུ་བསམས་ཏེ། ཡང་དག་པའི་རིགས་པ་མཐའ་དག་གི་གཞི་རྟེན་གཅིག་པུར་
གྱུར་པ། ཁོ་བོའི་བློ་གྲོས་ཀྱི་ས་གཞི་རབ་ཏུ་ཡངས་པ་ལས་ལེགས་པར་བཤད་པའི་ཤིང་ལྗོན་པ་འདི་ཉིད་མངོན་པར་སྤྲུལ་ལོ། །མངོན་སུམ་ཚད་མའི་རྣམ་གཞག་བཤད་ཟིན་ཏོ། །དེ་ལྟར་ལེགས་བཤད་བཤད་པའི་མེ་ཏོག་འདི། །འཇམ་དབྱངས་ཀྱིས་
སྤྲུལ་སྤྲུལ་པའི་པདྨ་དང། བློ་གསལ་ཉེར་འཚོ་མཚོ་སྐྱེས་གཞོན་ནུའམ། །མཁས་པའི་ཡིད་འཕྲོག་འཕྲོག་བྱེད་མགྲིན་པའི་རྒྱན། །གང་ཡིན་སྙམ་དུ་དུ་མར་དཔྱད་པ་ཡིས། །ཤེས་ལྡན་འདི་ཀུན་ཀུན་ནས་ངལ་བ་སྙམ། །བར་སྐབས་ཀྱི་ཚིགས་སུ་བཅད་པའོ།། །།
ཚད་མའི་དབྱེ་སྒོ་གཉིས་པ་རྗེས་དཔག་ཚད་མ་བཤད་པ་ལ། སྒྲ་བཤད། དབྱེ་བ་བཤད་པ་གཉིས། དང་པོ་ནི། ཅིའི་ཕྱིར་རྗེས་དཔག་ཅེས་བྱ་ཞེ་ན། རྟགས་མཐོང་ཞིང་འབྲེལ་པ་དྲན་པའི་རྗེས་སུ་བསྒྲུབ་བྱ་དཔོག་པས་ན། རྗེས་སུ་དཔག་པ་ཞེས་བྱའོ། །དབྱེ་བ་ནི། རྣམ་པ་གཉིས་
ཏེ། རང་གི་དོན་གྱི་རྗེས་སུ་དཔག་པ་དང། གཞན་གྱི་དོན་གྱི་རྗེས་སུ་དཔག་པའོ། །དེ་ལྟར་ཡང་ཚད་མ་མདོར། རྗེས་དཔག་རྣམ་གཉིས་རང་དོན་ནི། །ཚུལ་གསུམ་རྟགས་ལས་དོན་མཐོང་ཡིན། ཞེས་གསུངས་པས་སོ། །འོ་ན། དང་པོར་རྗེས་དཔག་གི་མཚན་ཉིད་མི་སྟོན་
པར་དབྱེ་བ་སྔར་སྟོན་པའི་རྒྱུ་མཚན་ཅི་ཡིན་ཞེ་ན། རང་དོན་རྗེས་དཔག་ནི་རྗེས་དཔག་དངོས་ཡིན་ལ། གཞན་དོན་རྗེས་དཔག་ནི་རྗེས་དཔག་བཏགས་པ་བ་ཡིན་པས། རྗེས་དཔག་དངོས་བཏགས་གཉིས་ཀ་ལ་ཐུན་མོང་དུ་རྗེས་སུ་འགྲོ་བའི་རྗེས་དཔག་གི་མཚན་ཉིད་

[134B] རྗེས་དཔག་གི་མཚན་ཉིད་ཞུགས་ན་རྗེས་དཔག་བཏགས་པ་བར་འགལ་བའི་ཕྱིར་རོ། །རྗེས་དཔག་དངོས་ཐམས་ཅད་ལ་རྗེས་སུ་འགྲོ་བའི་རྗེས་དཔག་ནི་རང་དོན་རྗེས་དཔག་ཉིད་ཡིན་པས། དེའི་མཚན་ཉིད་ལས་ལོགས་སུ་རྗེས་དཔག་སྤྱིའི་མཚན་ཉིད་
བསྟན་མི་དགོས་སོ། །དེ་བས་ན་དབྱེ་བ་སྔར་སྨོས་སོ་ཞེས་བྱ་བ་ནི་དགོངས་པ་ཡིན་ལ། མཁས་རློམ་ཁ་ཅིག་སློབ་དཔོན་ཆོས་མཆོག་གིས། ཤེས་པ་དང་ངག་གི་རང་བཞིན་ཡིན་པས་ཤིན་ཏུ་ཐ་དད་པའི་ཕྱིར། མཚན་ཉིད་ཐུན་མོང་བ་གཅིག་རྗེས་སུ་འགྲོ་བ་མེད་པས། ཞེས་
པའི་འགྲེལ་པ་སྒྲ་ཇི་བཞིན་པ་ཉིད་ཀྱི་ཚིག་ལ་འཁྲུལ་ཏེ། རྗེས་དཔག་གི་དབྱེ་བ་སྟོན་པའི་སྔར་མཚན་ཉིད་མི་སྟོན་པའི་རྒྱུ་མཚན། རང་དོན་རྗེས་དཔག་དང་གཞན་དོན་རྗེས་དཔག་ལ་མཚན་ཉིད་ཐུན་མོང་དུ་རྗེས་སུ་འགྲོ་བ་མི་སྲིད་པའི་ཕྱིར། དེར་ཐལ། རང་དོན་རྗེས་དཔག་
ཤེས་པ་ཡིན་ལ། གཞན་དོན་རྗེས་དཔག་སྒྲ་ཡིན་པས་ཤིན་ཏུ་ཐ་དད་པའི་ཕྱིར། ཞེས་ཟེར་ཏོ། །འོ་ན། ཤེས་བྱ་ཆོས་ཅན། རྟོག་པ་དང་རྗོད་བྱེད་ཀྱི་སྒྲ་གཉིས་ལ་མཚན་ཉིད་གཅིག་ཐུན་མོང་དུ་རྗེས་སུ་འགྲོ་བ་མི་སྲིད་པར་ཐལ། རྟོག་པ་ཤེས་པ་ཡིན་ཞིང་རྗོད་བྱེད་ཀྱི་སྒྲ་སྒྲ་ཡིན་
པས་ཤིན་ཏུ་ཐ་དད་པའི་ཕྱིར། རྟགས་ཁྱབ་ཁས་སོ། །འདོད་ན། དེ་གཉིས་ཀ་ལ་ཡོད་པའི་མཚན་ཉིད་ཚད་མས་དམིགས་པ་ཞེས་བྱ་བ་དེ་ཐུན་མོང་དུ་རྗེས་འགྲོ་བྱེད་པ་མ་ཡིན་པར་ཐལ་ལོ། །འདོད་ན། གང་རུང་གཅིག་མེད་ངེས་སུ་ཐལ་ལོ། །ཡང་ཁ་ཅིག་
།རྗེས་དཔག་གི་མཚན་ཉིད་དབྱེ་བའི་སྔར་མི་སྟོན་པའི་རྒྱུ་མཚན། རང་དོན་རྗེས་དཔག་ཤེས་པ་ཡིན་ཞིད། གཞན་དོན་རྗེས་དཔག་ངག་ཡིན་པས། དེ་གཉིས་ལ་མཚན་ཉིད་ཐུན་མོང་བ་གཅིག་མི་སྲིད་པའི་ཕྱིར་རོ་ཞེས་ཟེར་ཏོ། །འོ་ན། ཤེས་བྱ་ཆོས་ཅན། ཚད་མའི་མཚན་ཉིད་དབྱེ་

[135A]༄༅། །བའི་སྔར་སྟོན་པ་མི་རིགས་པར་ཐལ། མངོན་སུམ་ཚད་མ་རྟོག་མེད་ཡིན་ཅིང། རྗེས་དཔག་ཚད་མ་རྟོག་པ་ཡིན་པས། དེ་གཉིས་ལ་མཚན་ཉིད་ཐུན་མོང་བ་གཅིག་མི་སྲིད་པའི་ཕྱིར། འཁོར་གསུམ་ཁས་ལེན་ནོ། །དེ་ལྟར་རང་དོན་རྗེས་
དཔག་དང་གཞན་དོན་རྗེས་དཔག་གཉིས་ལས། དང་པོ་རང་དོན་རྗེས་དཔག་ལ་སྒྲ་བཤད་པ་ནི། རང་རྒྱུད་ལྡན་གྱི་གང་ཟག་གི་སྒྲོ་འདོགས་སེལ་བའི་བྱ་བ་བྱེད་པའི་ཕྱིར། རང་གི་དོན་ཅེས་བྱ་ལ། རྟགས་མཐོང་ཞིང་འབྲེལ་བ་དྲན་པའི་རྗེས་སུ་བསྒྲུབ་བྱ་དཔོག་པའི་བློ་ཡིན་
པའི་ཕྱིར། རྗེས་དཔག་ཅེས་བྱའོ། །མཚན་ཉིད་ནི། རང་གི་རྟེན་དུ་གྱུར་པའི་རྟགས་ཀྱི་ཚུལ་གསུམ་དྲན་པའི་དྲན་ཤེས་ལས་དངོས་སུ་སྐྱེས་སྟོབས་ཀྱིས་རང་གི་གཞལ་བྱ་ཡོངས་སུ་གཅོད་པའི་བློ། དབྱེ་ན། དངོས་པོ་སྟོབས་ཞུགས་ཀྱི་རྗེས་དཔག་ཚད་མ། གྲགས་པའི་རྗེས་
དཔག་ཚད་མ། ཡིད་ཆེས་པའི་རྗེས་དཔག་ཚད་མ་དང་གསུམ། དང་པོའི་མཚན་ཉིད། རང་གི་རྟེན་དུ་གྱུར་པའི་དངོས་པོ་སྟོབས་ཞུགས་ཀྱི་རྟགས་ཀྱི་ཚུལ་གསུམ་དྲན་པའི་དྲན་ཤེས་ལས་དངོས་སུ་སྐྱེས་སྟོབས་ཀྱིས་རང་གི་གཞལ་བྱ་ལྐོག་ཏུ་གྱུར་པ་འགའ་ཞིག་ཡོངས་སུ་
གཅོད་པའི་བློ། གཉིས་པའི་མཚན་ཉིད། རང་གི་རྟེན་དུ་གྱུར་པའི་གྲགས་པའི་རྟགས་ཀྱི་ཚུལ་གསུམ་དྲན་པའི་དྲན་ཤེས་ལས་དངོས་སུ་སྐྱེས་སྟོབས་ཀྱིས་རང་གི་གཞལ་བྱ་འདོད་པ་ཙམ་གྱིས་བཞག་པ་འགའ་ཞིག་ཡོངས་སུ་གཅོད་པའི་བློ། གསུམ་པའི་མཚན་
ཉིད། རང་གི་རྟེན་དུ་གྱུར་པའི་ཡིད་ཆེས་པའི་རྟགས་ཀྱི་ཚུལ་གསུམ་དྲན་པའི་དྲན་ཤེས་ལས་དངོས་སུ་སྐྱེས་སྟོབས་ཀྱིས་རང་གི་གཞལ་བྱ་ཤིན་ཏུ་ལྐོག་གྱུར་འགའ་ཞིག་ཡོངས་སུ་གཅོད་པའི་བློ། ཞེས་སོ། །རྗེས་དཔག་ཚད་མ་འདི་དག་གི་ཚད་འབྲས་ཀྱི་རྣམ་

[135B] ཤེས་འདོད་ཆོས་ཅན་འགའ་ཞིག་གོ་སྟེང་དུ་རྟགས་ཡང་དག་འགའ་ཞིག་གིས་བསྒྲུབ་པར་བྱ་བའི་དོན་གཞལ་བྱ་དེ་ལྟ་བུའི་དོན་སྤྱི་དངོས་སུ་ཤར་བའི་སྒོ་ནས། དེའི་རྣམ་པར་སྐྱེས་སྟོབས་ཀྱིས་དེ་ལ་མི་སླུ་བའི་ཤེས་པ་ཚད་མ། དེ་ལྟ་བུ་རང་ལ་ལྐོག་
ཏུ་གྱུར་པའི་ཚུལ་གྱིས་རྟོགས་པ་འབྲས་བུ། ཞེས་བྱ་བ་ཡིན་ལ། རྗེས་དཔག་གི་ཚད་འབྲས་ཀྱི་རྣམ་གཞག་མངོན་སུམ་དང་མཚུངས་པར་གསུངས་པ་ནི། ཚད་འབྲས་ཀྱི་རྣམ་གཞག་གི་འཇོག་འཚམས་ཀྱི་སྤྱི་མཚུངས་པ་ལ་དགོངས་པ་ཡིན་གྱི། རྣམ་པ་ཐམས་ཅད་དུ་འདྲ་
བ་ནི་མ་ཡིན་ཏེ། ཡིན་ན་ནི། མངོན་རྗེས་ཀྱི་ཚད་མས་གཞལ་བྱ་འཇལ་བའི་ཚུལ་རྣམ་པ་ཐམས་ཅད་དུ་འདྲ་བར་འགྱུར་ལ། དེ་འདོད་ན། རང་གི་དངོས་ཀྱི་གཞལ་བྱ་དེ་རང་ལ་མངོན་དུ་གྱུར་པའི་སྒོ་ནས་འཇལ་བ་དང། ལྐོག་ཏུ་གྱུར་པའི་སྒོ་ནས་འཇལ་བའི་ཁྱད་པར་
མེད་པར་ཐལ་ལོ། །མངོན་སུམ་དང་རྗེས་དཔག་གི་ཚད་འབྲས་ཀྱི་རྣམ་གཞག་འདི་དག་ཐམས་ཅད་ཀྱང་ཚད་མ་དེ་དག་གིས་དངོས་སུ་རྟོགས་པའི་གཞལ་བྱའི་དབང་དུ་བྱས་པའི་ཚད་འབྲས་གཞལ་གསུམ་གྱི་རྣམ་གཞག་ཡིན་གྱི། གཞལ་བྱ་ཤུགས་རྟོགས་
རྣམས་ཀྱི་མ་ཡིན་ཏེ། ཤུགས་ལ་རྟོགས་པའི་གཞལ་བྱ་རྣམས་ཀྱི་རྣམ་པ་དང། དོན་སྤྱི་འཆར་བས་མ་ཁྱབ་བོ་ཞེས་སྔར་བཤད་ཟིན་ཏོ། །འོན་ཀྱང་ཤུགས་རྟོགས་ཀྱི་གཞལ་བྱ་རྣམས་ནི་དངོས་ཀྱི་གཞལ་བྱ་གཞལ་སྟོབས་ཀྱིས་རྟོགས་པ་ཡིན་པས། དེ་
དག་ལ་ལྟོས་པའི་ཚད་འབྲས་ཀྱི་རྣམ་གཞག་ལོགས་སུ་མ་གསུངས་པ་ཡིན་ནོ། །གཉིས་པ་གཞན་དོན་རྗེས་དཔག་ལ། གཞན་དོན་རྗེས་དཔག་བཤད་པ་དངོས། དེའི་དངོས་ཀྱི་བསྟན་བྱ་གཏན་ཚིགས་བཤད་པ། ཤུགས་ཀྱི་བསྟན་བྱ་བསྒྲུབ་བྱ་བཤད་པ། སྒྲུབ་

[136A]༄༅། །ངག་གི་ལམ་སྦྱོང་བཤད་པ་དང་བཞི། །དང་པོ་ལ། གཞན་དོན་རྗེས་དཔག་གི་རྣམ་གྲངས། སྒྲ་བཤད། མཚན་ཉིད་བཞག་མཚན་གཞི་ངེས་གཟུང་བ་བཞི། དང་པོ་ནི། གཞན་དོན་རྗེས་དཔག་རྟགས་ཚིག་ཡང་དག། སྒྲུབ་དག་ཡང་དག་དོན་
གཅིག་མིང་གི་རྣམ་གྲངས་སོ། །གཉིས་པ་སྒྲ་བཤད་ནི། ངག་སྨྲ་བ་པོ་རང་ཉིད་ལས་གཞན་པའི་གང་ཟག་གིས་བསྒྲུབ་བྱ་རྟོགས་པའི་དོན་བྱེད་པས་གཞན་གྱི་དོན་ཞེས་སྨོས་ལ། རྗེས་དཔག་ཅེས་པ་ནི། རྒྱུ་མཚན་དང་དགོས་པ་ལ་བརྟེན་ནས། རྗེས་དཔག་ཏུ་བཏགས་པ་
ཙམ་ཡིན་ཞིང། འདོགས་པའི་རྒྱུ་མཚན་ནི། འབྲས་བུ་རྗེས་དཔག་གི་རྒྱུ་ཡིན་པས་རྒྱུ་ལ་འབྲས་བུའི་མིང་གིས་བཏགས་པའོ། །བཏགས་པའི་དགོས་པ་ནི། ཚུལ་གསུམ་བརྗོད་པའི་ངག་ལ་རྗེས་དཔག་སྐྱེས་པའི་ནུས་པ་ཡོད་པར་རྟོགས་པར་བྱ་བའི་ཕྱིར་ཡིན་
ལ། དངོས་ལ་གནོད་བྱེད་ནི། ངག་ཡིན་པས་བེམ་པོའི་རང་བཞིན་ཡིན་པའི་ཕྱིར་རོ། །ཁ་ཅིག་བཏགས་པའི་དགོས་པ། ཕྱོགས་ཚིག་སྒྲུབ་དག་གི་ཡན་ལག་མ་ཡིན་པར་རྟོགས་པར་བྱ་བའི་ཕྱིར་ཡིན་ཟེར་བ་ནི་མི་འཐད་དེ། གཞན་དོན་རྗེས་དཔག་གི་མཚན་ཉིད་
ཀྱི་ཟུར་དུ་གསལ་བྱེད་སྨོས་པས་ཀྱང། དོན་དེ་འགྲུབ་པས་དགོས་པ་ཟློས་པའི་སྐྱོན་ཅན་དུ་འགྱུར་བའི་ཕྱིར་ཏེ། གསལ་བྱེད་སྨོས་པས། ཕྱོགས་དངོས་སུ་བརྗོད་པའི་སྒྲུབ་དག་ལྟ་བུ་ལྷག་པའི་སྐྱོན་ཅན་རྣམས་སྒྲུབ་དག་ཡང་དག་ཡིན་པ་གཅོད་པའི་ཕྱིར་
རོ། །འོ་ན། ཁྱེད་རང་ལ་ཡང་དགོས་པ་ཟློས་པའི་སྐྱོན་དེ་འབྱུང་བར་འགྱུར་ཏེ། རྗེས་དཔག་ཅེས་པའི་མིང་བཏགས་པ་ལ་བརྟེན་ནས། ཚུལ་གསུམ་བརྗེད་པའི་ངག་ལ་བསྒྲུབ་བྱ་རྟོགས་པའི་རྗེས་དཔག་སྐྱེད་པའི་ནུས་པ་ཡོད་པར་ཤེས་པ་ན། ཕྱོགས་ཚིག་སྒྲུབ་ངག་

[136B] ཕྱོགས་ཚིག་ལ་རྗེས་དཔག་སྐྱེད་པའི་ནུས་པ་མེད་པའི་ཕྱིར། ཞེ་ན། སྐྱོན་མེད་དེ། ཚུལ་གསུམ་བརྗོད་པའི་ངག་ལ། རྗེས་དཔག་སྐྱེད་པའི་ནུས་པ་ཡོད་ཀྱང། ངག་དེའི་ཡན་ལག་ཐམས་ཅད་ལ་རྗེས་དཔག་
སྐྱེད་པའི་ནུས་པ་ཡོད་མི་དགོས་པའི་ཕྱིར་ཏེ། ཚུལ་གསུམ་ཆད་པའི་རྟགས་ལ་བསྒྲུབ་བྱ་སྒྲུབ་པའི་ནུས་པ་ཡོད་པས་ཚུལ་གང་རུང་རེ་ལ་བསྒྲུབ་བྱ་སྒྲུབ་པའི་ནུས་པ་ཡོད་མི་དགོས་པ་བཞིན་ནོ། །འོ་ན། ཕྱོགས་ཚིག་སྒྲུབ་དག་གི་ཡན་ལག་མ་ཡིན་པའི་སྒྲུབ་བྱེད་
དུ་ཕྱོགས་སྒྲུབ་བྱེད་མ་ཡིན་པ་བཀོད་པ་མ་ཡིན་ནམ་ཞེ་ན། དེའི་སྒྲུབ་བྱེད་དུ་ཕྱོགས་སྒྲུབ་བྱེད་ཀྱི་ཡན་ལག་མ་ཡིན་པ་བཀོད་པ་ཡིན་གྱི། ཕྱོགས་སྒྲུབ་བྱེད་མ་ཡིན་པ་བཀོད་པ་མ་ཡིན་ལ། །བཀོད་ན་སྐྱོན་འབྱུང་སྟེ། འདི་ལྟར། བྱས་པས་སྒྲ་མི་རྟག་པར་སྒྲུབ་པའི་
ཚེ་ན། དེ་སྒྲུབ་ཀྱི་རྗེས་ཁྱབ་བརྗོད་པའང་སྒྲུབ་དག་གི་ཡན་ལག་ཡིན་པར་ཐལ། དེ་སྒྲུབ་ཀྱི་རྗེས་ཁྱབ་སྒྲུབ་བྱེད་མ་ཡིན་པའི་ཕྱིར་རོ། །མ་གྲུབ་ན། དེ་སྒྲུབ་ཀྱི་རྗེས་ཁྱབ་སྒྲུབ་བྱེད་ཡང་དག་ཏུ་འདོད་དགོས་པས། རྗེས་ཁྱབ་ལ་ཡང་ཚུལ་གསུམ་ཚད་བར་ཁས་ལེན་
དགོས་པར་འགྱུར་རོ། །སྒྲུབ་བྱེད་ཡང་དག་བརྗོད་པའི་ངག་ཡིན་པའི་ཕྱིར། སྒྲུབ་དག་ཡང་དག་ཅེས་བྱ་ལ། གཏན་ཚིགས་ཡང་དག་གི་ཚུལ་གསུམ་བརྗོད་པའི་ཚིག་ཡིན་པའི་ཕྱིར། རྟགས་ཚིག་ཡང་དག་ཅེས་བྱའོ། །གཉིས་པ་མཚན་ཉིད་ནི། ཚད་མ་མདོར། རང་
གིས་མཐོང་དོན་རབ་གསལ་བྱེད། ཅེས་པའི་མོད་ཚིག་གིས་སྟོན་པར་བྱེད་པ་ཡིན་ལ། དེ་ལ། རང་དང་དོན་དང་གསལ་བྱེད་ཅེས་པའི་ཚིགས་སུམ་གྱིས་གོ་རིམས་བཞིན་དུ། བློ་སྐྱོན་དང་དོན་སྐྱོན་དང་སྒྲ་སྐྱོན་གསུམ་སེལ་བར་བྱེད་དེ། །འདི་ལྟར་སྐྱེ་འཇིག་

[137A]༄༅། །སོགས་དོན་ལ་གྲུབ་ཀྱང། གྲངས་ཅན་རང་གིས་མ་གྲུབ་ཅིང། དེ་ལྟ་ནའང། ཕྱི་རྒོལ་གྱི་ལུང་ཙམ་གྱིས་གྲུབ་པའི་རྒྱུ་མཚན་གྱིས་སྐྱེ་འཇིག་དེ་བློ་བདེ་སེམས་མེད་དུ་སྒྲུབ་པའི་རྟགས་ཡང་དག་ཡིན་ལ། དེའི་ཕྱིར་དེ་ལྟ་བུའི་རྟགས་
བརྗོད་པའི་དག་ཀྱང་སྒྲུབ་དག་ཡང་དག་ཡིན་ནོ་ཞེས་སྨྲ་བ་བསལ་བའི་ཕྱིར། རང་གིས་ཞེས་སྨོས་ལ། དོན་ལ་མ་གྲུབ་ཀྱང་སྐྱེས་བུའི་འདོད་པ་དང་ལུང་ཙམ་གྱིས་བཞག་པའི་རྟགས་ཀྱང་ཡང་དག་ཡིན་པས། དེ་ཉིད་བརྗོད་པར་བྱེད་པ་སྒྲུབ་དག་ཡང་དག་ཏུ་
སྨྲ་བ་བསལ་བའི་ཕྱིར། དོན་ཞེས་སྨོས་ཤིང། རང་གཞན་གྱི་རྟོ་གེ་པ་སྔར་བས་བ་དག་ཚུལ་གསུམ་དོན་ལ་གྲུབ་ཅིང། གྲུབ་པ་ལྟར་རང་གིས་དེས་ཀྱང། གཞན་ལ་སྟོན་པ་ན། སྒྲ་ནི་མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་
བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པ་ལྟ་བུ། ངག་ལྷག་ཆད་ཅན་དུ་སྨྲ་བ་བསལ་བའི་ཕྱིར། བསལ་བྱེད་ཅེས་སྨོས་སོ། །ཅིའི་ཕྱིར་ཡན་ལག་ལྔ་ལྡན་འདི་དག་ལྷག་ཆད་ཀྱི་སྐྱོན་དང་བཅས་པ་ཡིན་ཞེ་ན། དམ་བཅའ་བརྗོད་པ་ནི་ལྷག་པ་ཡིན་ཏེ་
བསྒྲུབ་བྱ་ནི་གང་ལ་བསྒྲུབ་བྱར་སོང་བའི་གང་ཟག་དེའི་ངོར་མ་གྲུབ་པའི་རང་བཞིན་ཡིན་པས། དེ་བརྗོད་ཀྱང་རྒོལ་བ་དེའི་ངོར་བསྒྲུབ་བྱ་དེ་ལ་རྟོགས་པ་བསྐྱེད་མི་ནུས་པའི་ཕྱིར་རོ། །དཔེ་སྨོས་ཀྱང་དེ་ལ་རྟགས་ཆོས་ཀྱི་འབྲེལ་བ་མ་བསྟན་པས་ཁྱབ་
པ་བརྗོད་པ་མ་ཚང་ལ། ཉེར་སྦྱོར་ཕྱོགས་ཆོས་བརྗོད་པ་དང་ཟློས་ཤིང། མཇུག་སྡུད་དམ་བཅའ་བརྗོད་པ་དང་ཟློས་པའོ། །དེའི་ཕྱིར་ཡན་ལག་ལྔ་ལྡན་གྱི་སྒྲུབ་པའི་ངག་ནི་སྐྱོན་དང་བཅས་པའོ། །ཚུལ་གསུམ་དོན་ལ་གྲུབ་ཅིང་གྲུབ་པ་ལྟར་ཚད་མས་ངེས་ན་

[137B] དེ་ལྟ་ནའང། ཕྱི་རྒོལ་ལ་རྟོགས་པ་བསྐྱེད་པར་འདོད་ནས། སྒྲུབ་བྱེད་ཡང་དག་འགོད་པར་ཁས་བླངས་བཞིན་དུ། སྒྲུབ་པའི་ཡན་ལག་མ་ཚང་བ་དང། དོན་མེད་པ་བརྗོད་ན་རྒོལ་བ་ལ་སྐྱོན་དུ་
འགྱུར་ཏེ། རྣམ་ངེས་ལས། གཞན་གྱི་དོན་གྱི་རྗེས་སུ་དཔག་པར་ཚིག་གི་སྐྱོན་ཡོན་གཙོ་བོར་བྱེད་པ་ཡིན་གྱི་དོན་གྱིས་ནི་མ་ཡིན་ཏེ། དོན་ཇི་ལྟ་བ་བཞིན་མ་ཡིན་པར་བརྗོད་པས་སྨྲ་བ་པོ་ལ་ཀླན་ཀར་འགྱུར་པའི་ཕྱིར། ཞེས་གསུངས་པས་སོ། །དེ་ལ་རང་གིས་མཐོང་བ་
ཞེས་པས། རྒོལ་པ་རང་གིས་མཐོང་བ་དང། ཕྱི་རྒོལ་རང་གིས་མཐོང་བ་གཉིས་ཀའི་དབང་དུ་བྱས་པ་ཡིན་ལ། གལ་ཏེ་ཉན་བར་བྱེད་པ་ལ་སོགས་པ་མཚན་ཉིད་དང་ལྡན་པ་ཡོད་ན། དེ་དག་གིས་མཐོང་བའང་ཡིན་ཏེ། དེ་དག་ཀྱང་དབང་དུ་བྱ་བ་ཡིན་པའི་ཕྱིར་རོ། །
ཞེས་རྒྱན་མཁན་པོ་འདོད་ལ། འགྲེལ་པ་བྱེད་པ་གཞན་དག་ནི། རང་གིས་མཐོང་བ་ཞེས་པས་སྔ་རྒོལ་འབའ་ཞིག་གིས་རྟོགས་པ་འཛིན་ནོ་སྙམ་དུ་སེམས་སོ། །དེ་ལ་རང་གིས་མཐོང་བ་ནི། རང་གི་ཚད་མས་རྟོགས་པའོ། །དོན་ནི་ཚུལ་གསུམ་པའི་རྟགས་སོ། གལ་ཏེ། སྔ་རྒོལ་
རང་གིས་མཐོང་བའི་དོན་ནི་བསྒྲུབ་བྱ་ཡང་མ་ཡིན་ནམ། ཇི་ལྟར་ན། ཚུལ་གསུམ་པའི་རྟགས་ཁོ་ན་རང་གིས་མཐོང་བའི་དོན་དུ་བཞག་ཅེ་ན། སྤྱིར་རྒོལ་བ་རང་གིས་མཐོང་བའི་དོན་ཞེས་པ་སྔ་རྒོལ་གྱིས་མཐོང་བའི་བསྒྲུབ་བྱ་སྒྲུབ་བྱེད་གཉིས་ཀའི་སྤྱི་སྒྲ་ཡིན་ཀྱང། གསལ་
བྱེད་ཀྱི་ཚིག་དང་འབྲེལ་ཞིང། ཤེས་བྱེད་སྟོན་པའི་སྐབས་ཡིན་པ་ཉིད་ཀྱིས་ཚུལ་གསུམ་པའི་རྟགས་གོ་བར་བྱེད་ཀྱི། བསྒྲུབ་བྱ་ནི་མ་ཡིན་ཏེ། ཚུལ་གསུམ་པའི་རྟགས་ནི། གཞན་བསྒྲུབ་བྱ་ལ་རྟོགས་པ་སྐྱེད་པའི་ཐབས་ཡིན་པས། གཞན་དོན་གྱི་སྐབས་སུ་གསལ་བྱེད་

[138A]༄༅། །ཀྱི་སྒྲས་སྟོན་པར་རིགས་ཀྱི། བསྒྲུབ་བྱ་ནི་རང་ཉིད་ཤེས་བྱེད་གཞན་གྱིས་གསལ་བར་བྱ་བ་ཡིན་པའི་ཕྱིར་རོ། །དེ་ལྟ་ན། གཞན་དོན་རྗེས་དཔག་གི་མཚན་ཉིད། རྒོལ་བ་རང་གིས་མཐོང་བའི་ཚུལ་གསུམ་སྐབས་དང་མ་ཐུན་པའི་རྒོལ་བ་གཞན་ལ་ལྷག་ཆད་དང་
བྲལ་བའི་སྒོ་ནས་གསལ་བར་བྱེད་པའི་ངག་ཅེས་པ་ཁ་ན་མ་ཐོ་བ་མེད་པ་ཡིན་ནོ། །བཞི་པ་མཚན་གཞི་ངོས་གཟུང་པ་ལ། དབྱེ་བ་བཤད་པ་དང། ཡན་ལག་གཅིག་ཁོ་ན་ཅན་གྱི་སྒྲུབ་དག་ཡང་དག་ཡོད་མེད་དཔྱད་པ་གཉིས་ཀྱི། དང་པོ་ནི། གཞན་དོན་རྗེས་དཔག་ལ་དབྱེ་ན། ཆོས་
མཐུན་སྦྱོར་གྱི་སྒྲུབ་དག་ཡང་དག་དང། ཆོས་མི་མཐུན་སྦྱོར་གྱི་སྒྲུབ་དག་ཡང་དག་གཉིས། དང་པོའི་མཚན་ཉིད། དེ་སྒྲུབ་ཀྱི་རྟགས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་དངོས་སུ་གོ་བར་བྱེད་པའི་ཡན་ལག་གཉིས་དང་ལྡན་པའི་ངག་ཡང་དག། དཔེར་ན། གང་བྱས་པ་དེ་ཐམས་
ཅད་མི་རྟག། དཔེར་ན། བུམ་པ་བཞིན་སྒྲ་ཡང་བྱས། ཞེས་པ་ལྟ་བུའོ། །གཉིས་པའི་མཚན་ཉིད། དེ་སྒྲུབ་ཀྱི་རྟགས་དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་དངོས་སུ་གོ་བར་བྱེད་པའི་ཡན་ལག་གཉིས་ལྡན་གྱི་དག་ཡང་དག། དཔེར་ན། གང་རྟགས་པ་དེ་ཐམས་ཅད་བྱས་པ་
མིན། དཔེར་ན་ནམ་མཁའ་བཞིན། སྒྲ་ནི་བྱས་ཞེས་པ་ལྟ་བུའོ། །དིང་སང་གང་རིའི་ཁྲོད་ཀྱི་རྟོག་གེ་བ་མཐའ་དག་འདི་སྐད་དུ། ཆོས་མཐུན་སྦྱོར་གྱི་སྒྲུབ་དག་ཡང་དག་ཡིན་ན། དེ་སྒྲུབ་ཀྱི་ཤེས་འདོད་ཆོས་ཅན་དང་མཐུན་དཔེ་གཉིས་དེ་སྒྲུབ་ཀྱི་རྟགས་དང་བསྒྲུབ་བྱའི་ཆོས་སུ་
ཆོས་མཐུན་པར་དངོས་སུ་སྟོན་པ་ཡིན་དགོས་ལ། ཆོས་མི་མཐུན་སྦྱོར་གྱི་སྒྲུབ་དག་ཡང་དག་ཡིན་ན། དེ་སྒྲུབ་ཀྱི་ཆོས་ཅན་དང་མི་མཐུན་དཔེ་གཉིས་རྟགས་དང་བསྒྲུབ་བྱའི་ཆོས་སུ་ཆོས་མི་མཐུན་པར་དངོས་སུ་སྦྱོར་ཞིང་སྟོན་པ་ཡིན་དགོས་སོ་ཞེས་སྨྲའོ། །ཆོས་མཐུན་པའི་

[138B] ཡོད་སྒྲུབ་རྣམས་ལ་ནི་ཡོད་པར་འདྲ་བ་ཉིད་མཐུན་པའི་དོན་དུ་འདོད་དོ། །དེ་དག་ལ་ཁོ་བོས་འདི་བརྗོད་པར་བྱ་སྟེ། ཤེས་བྱ་ཆོས་ཅན། ཡིན་སྒྲུབ་ལྟར་གྱི་ཆོས་མཐུན་སྦྱོར་གྱི་སྒྲུབ་ངག་ཡང་དག་ཡིན་ན། དེ་སྒྲུབ་ཀྱི་ཤེས་འདོད་ཆོས་
ཅན་དེ། དེ་སྒྲུབ་ཀྱི་སྒྲུབ་བྱའི་ཆོས་དེ་ཡིན་པར་དངོས་སུ་སྟོན་པའི་ངག་ཡིན་པས་ཁྱབ་པར་ཐལ། དེ་ཡིན་ན་དེ་སྒྲུབ་ཀྱི་ཤེས་འདོད་ཆོས་ཅན་དང། མཐུན་དཔེ་གཉིས་དེ་སྒྲུབ་ཀྱི་བསྒྲུབ་ཆོས་དེ་ཡིན་པར་འདྲ་བར་དངོས་སུ་སྟོན་པའི་ངག་ཡིན་པས་ཁྱབ་པའི་ཕྱིར། རྟགས་དངོས་འདོད་
ན༑ ཤེས་བྱ་ཆོས་ཅན། དེ་བསྒྲུབ་ཀྱི་ཆོས་མཐུན་སྦྱོར་གྱི་སྒྲུབ་དག་ཡང་དག་ཡིན་ན། བསྒྲུབ་བྱ་དངོས་སུ་བརྗོད་པའི་ངག་ཡིན་པས། ཁྱབ་པར་ཐལ། འདོད་པ་དེའི་ཕྱིར། འདོད་ན། བསྒྲུབ་བྱ་དངོས་སུ་བརྗོད་པ་སྒྲུབ་དག་གི་ཡན་ལག་མ་ཡིན་པར་སྟོན་པའི་གཞུང་ཐམས་
ཅད་དང་འགལ་ཞིང། བསྒྲུབ་བྱ་དངོས་སུ་བརྗོད་པ་སྒྲུབ་དག་གི་སྐྱོན་དུ་ཁྱེད་རང་ཐམས་ཅད་ཀྱིས་ཁས་བླངས་པ་དང་ཡང་དངོས་སུ་འགལ་ལོ། །དེས་ན་རིགས་སྒོར། དེ་ལ་ཆོས་མཐུན་པ་ནི་གང་ལ་གཏན་ཚིགས་མཐུན་པའི་ཕྱོགས་ཉིད་ལ་ཡོད་པ་སྟོན་པར་བྱེད་པ་སྟེ་
གང་བྱས་པ་དེ་ནི་མི་རྟག་པར་མཐོང་སྟེ། དཔེར་ན། བུམ་པ་ལ་སོགས་པ་བཞིན། ཞེས་པའོ། །ཆོས་མི་མཐུན་པ་ཡང་གང་ལ་བསྒྲུབ་པར་བྱ་བ་མེད་པ་ལ། རྟགས་མེད་པ་ཉིད་དུ་སྟོན་པ་སྟེ། གང་རྟག་པ་དེ་བྱས་པ་མ་ཡིན་ཏེ། དཔེར་ན་ནམ་མཁའ་བཞིན། ཞེས་པའོ་
ཞེས་གསུངས་པ་ལྟར། རྟག་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་མཐུན་དཔེ་དང་སྦྱོར་ཞིང་དངོས་སུ་སྟོན་པ་དང། རྟགས་དེ་བསྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་མི་མཐུན་དཔེ་དང་སྦྱོར་ཞིང་དངོས་སུ་སྟོན་པ་ཉིད་ཆོས་མཐུན་སྦྱོར་དང་མི་མཐུན་

[139A]༄༅། །སྦྱོར་གྱི་དོན་ཡིན་གྱི། དེ་ལྟ་མ་ཡིན་པར་ཆོས་ཅན་དང་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མི་ཚུངས་པར་དངོས་སུ་སྦྱོར་བ་དང། ཆོས་ཅན་དང་མི་མཐུན་དཔེ་རྟགས་དང་བསྒྲུབ་བྱའི་ཆོས་སུ་ཆོས་མི་མཚུངས་པར་དངོས་སུ་
སྦྱོར་བ་ཉིད། ཆོས་མཐུན་སྦྱོར་དང། མི་མཐུན་སྦྱོར་གྱི་དོན་དུ་བྱས་ན། སྒྲུབ་དག་ཡང་དག་གང་ཡིན་ཐམས་ཅད། བསྒྲུབ་བྱ་དངོས་སུ་བརྗོད་པའི་ངག་ཏུ་སྨྲ་དགོས་པར་འགྱུར་རོ། །དེ་ལ་ཆོས་མཐུན་སྦྱོར་གྱི་སྒྲུབ་དག་གིས་ནི། དེ་སྒྲུབ་ཀྱི་རྗེས་ཁྱབ་དངོས་སུ་བརྗོད་
ཅིང། ལྡོག་ཁྱབ་ཤུགས་ལ་བརྗོད་པ་ཡིན་ལ། ཆོས་མི་མཐུན་སྦྱོར་གྱི་སྒྲུབ་དག་གིས་ནི། དེ་སྒྲུབ་ཀྱི་ལྡོག་ཁྱབ་དངོས་སུ་བརྗོད་ཅིང་རྗེས་ཁྱབ་ཤུགས་ལ་བརྗོད་པ་ཡིན་ལ། གཉིས་ཀས་ཀྱང་དེ་སྒྲུབ་ཀྱི་ཕྱོགས་ཆོས་དངོས་སུ་བརྗོད་པར་ནི་ཁྱད་པར་མེད་དོ། འོ་ན། རྒོལ་
བ་གང་ལ་སྒྲུབ་དག་བསྟན་དགོས་པ་དེ་ལ་ཆོས་མཐུན་སྦྱོར་དང་མི་མཐུན་སྦྱོར་གཉིས་ཀ་སྟོན་ནམ། གང་རུང་བ་གཅིག་སྟོན་ཅེ་ན། གང་རུང་བ་གཅིག་བསྟན་པས་ཆོག་གི། གཉིས་ཀ་སྟོན་པ་སྐབས་སུ་བབ་པའི་རྒོལ་བ་རྟོག་ལྡན་མི་སྲིད་དེ། འདི་ལྟར་རྟགས་ཀྱི་རྣམ་གཞག་ལ་བློ་
ཁ་ཕྱོགས་པའི་རྒོལ་བ་རྟོག་ལྡན། དེ་སྒྲུབ་ཀྱི་སྒྲུབ་དག་ཡང་དག་འགོད་པ་སྐབས་སུ་བབ་པ་ཡིན་ན། རྟགས་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་ན། མི་མཐུན་ཕྱོགས་ལ་མེད་པར་དོན་གྱིས་གོ་ཞིང། མི་མཐུན་ཕྱོགས་ལ་མེད་པ་ཁོ་ནར་ངེས་ན་མཐུན་
ཕྱོགས་ལ་ཡོད་པར་དོན་གྱིས་གོ་བས་ཁྱབ་པའི་ཕྱིར། དེའི་ཕྱིར། དེ་ཉིད་ཀྱི་ཕྱིར་འབྲེལ་ཤེས་ན། །གཉིས་ལས་གང་ཡང་རུང་སྨྲས་པས། །དོན་གྱིས་གོ་བས་ཅིག་ཤོས་ལ། །དྲན་པ་ཡང་དག་སྐྱེ་བར་འགྱུར། ཞེས་གསུངས་པ་ཡིན་ནོ། །གཞན་དག་རྒོལ་བ་དབང་རྣོན་

[139B] སྒྲུབ་དག་གཉིས་ཀ་བསྟན་མི་དགོས་ལ། དབང་རྟུལ་གྱིས་དེ་ལྟར་ཤུགས་ལ་མི་རྟོགས་པའི་ཕྱིར། སྒྲུབ་དག་གཉིས་ཀ་བསྟན་དགོས་སོ་ཞེས་
སྨྲ་བ་རྣམས་ནི། རང་ཉིད་ཀྱིས་སྒྲུབ་དག་ཡང་དག་ལ་ཡན་ལག་གཉིས་ལས་མང་བ་མི་སྲིད་པར་ཁས་བླངས་པ་དང་དངོས་སུ་འགལ་བར་འགྱུར་ཏེ། འདི་ལྟར། ཤེས་བྱ་ཆོས་ཅན། རྗེས་སུ་འགྲོ་ལྡོག་གཉིས་ཀ་དངོས་སུ་བརྗོད་པའི་སྒྲུབ་དག་ཡང་དག་སྲིད་པར་ཐལ། རྗེས་སུ་འགྲོ་
ལྡོག་གཉིས་ཀ་སྒྲུབ་དག་ཡང་དག་གིས་དངོས་སུ་བསྟན་དགོས་པའི་རྒོལ་བ་སྲིད་པའི་ཕྱིར། འདོད་ན། སྒྲུབ་དག་ཡང་དག་ཡན་ལག་གསུམ་ལྡན་སྲིད་པར་ཐལ་ལོ། །འདོད་ན། དངོས་སུ་འབུད་དོ། །ཅི་སྟེ་སྒྲུབ་དག་ཡན་ལག་གསུམ་ལྡན་ཡོད་པའི་སྐྱོན་དུ་མི་འགྱུར་ཏེ། རྗེས་
ཁྱབ་དངོས་སུ་བརྗོད་པ་དང་ལྡོག་ཁྱབ་དངོས་སུ་བརྗོད་པ་གཉིས་ཀ་ཡང། ཁྱབ་པ་བརྗོད་པ་ཞེས་བྱ་བ་སྒྲུབ་དག་གི་ཡན་ལག་གཅིག་ཏུ་བགྲང་བར་བྱ་བ་ཡིན་པའི་ཕྱིར་ཏེ། དཔེ་བརྗོད་པ་ཁྱབ་པ་བརྗོད་པ་ལས་ཡན་ལག་ལོགས་པར་མི་འཇོག་པ་བཞིན་ཞེ་ན། འོ་ན་རྗེས་
ཁྱབ་དང་ལྡོག་ཁྱབ་གཉིས་ཀ་ཡང་ཁྱབ་པ་ཞེས་བྱ་བ་རྟགས་ཡང་དག་གི་ཚུལ་གཅིག་ཏུ་བགྲང་བར་བྱ་བ་ཡིན་པར་ཐལ། དེ་གཉིས་བརྗོད་པ་ཁྱབ་པ་བརྗོད་པ་ཞེས་བྱ་བ་སྒྲུབ་དག་གི་ཡན་ལག་གཅིག་ཏུ་བགྲང་བར་བྱ་བ་ཡིན་པའི་ཕྱིར། རྟགས་ཀྱི་དཔེ་ཁྱབ་པའི་ཚུལ་
ལས་ཚུལ་ལོགས་པར་མི་འཇོག་པ་བཞིན་ཞེས་བརྗོད་ན། ཀུན་མཁྱེན་གྱིས་ཀྱང་བཟློག་པར་དཀའོ། །གཞན་ཡང། སྒྲུབ་དག་བསྟན་དགོས་ཀྱི་རྒོལ་བ་དབང་རྟུལ་གྱིས་རྟགས་མཐུན་ཕྱོགས་ཁོ་ན་ལ་ཡོད་པར་དངོས་སུ་བརྗོད་པའི་དོན་གྱིས་རྟགས་མི་མཐུན་

[140A]༄༅། །ཕྱོགས་ལ་མེད་པར་གོ་མི་ནུས་ན། དེ་ལྟ་བུའི་རྒོལ་བ་དེས། སྒྲ་ནི་བྱས་པ་ཡིན་ལ། །གང་བྱས་པ་ཡིན་པ་འདི་འདྲ་ཀུན་མི་རྟག་ཅེས་བརྗོད་པས་ཀྱང། སྒྲ་མི་རྟག་པ་ཡིན་ཞེས་པ་དོན་གྱིས་མི་གོ་བར་འགྱུར་ཏེ། དེ་དག་ཤུགས་ལ་
ངེས་དཀའ་སླ་མཚུངས་པའི་ཕྱིར་རོ། །འདོད་ན། སྒྲ་ནི་བྱས་ཡིན་འདི་འདྲ་ཀུན། །མི་རྟག་ཅེས་ནི་བརྗོད་བས་ཀྱང། །དོན་གྱིས་དེས་ནི་འཇིག་བློར་འགྱུར། ཞེས་པ་འདི་ནི་རྒོལ་བ་དབང་རྣོན་ཁོ་ནའི་དབང་དུ་བྱས་པར་འགྱུར་ཞིང། རྒོལ་བ་དབང་རྟུལ་ལ་སྒྲུབ་དག་འགོད་པའི་ཚེ་
རྟགས་ཀྱི་ནུས་ཡུལ་རྟོགས་པར་བྱ་བའི་ཕྱིར་བསྒྲུབ་བྱ་དངོས་སུ་བསྟན་དགོས་པར་ཐལ་ལོ། །གཞན་ཡང། ཤེས་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་འགོད་དགོས་ཀྱི་རྒོལ་བ་དབང་རྟུལ་གྱིས་སྒྲ་མི་རྟག་པར་རྟོགས་ཀྱང་སྒྲ་རྟག་པ་མ་ཡིན་པར་རྟོགས་མི་ནུས་
པར་ཐལ། སྒྲ་མི་རྟག་སྒྲུབ་ཀྱི་སྒྲུབ་དག་བསྟན་དགོས་ཀྱི་རྒོལ་བ་དབང་རྟུལ་གྱིས་བྱས་པ་མི་རྟག་པ་ཁོ་ན་ལ་ཡོད་པར་ངེས་ཀྱང། རྟག་པ་ལ་མེད་པར་ངེས་མི་ནུས་པའི་ཕྱིར་རོ། །ལན་མེད་དོ། །གཉིས་པ་ཡན་ལག་གཅིག་ཁོ་ན་ཅན་གྱི་སྒྲུབ་དག་ཡང་དག་ཡོད་མེད་དཔྱད་
པ་ལ། དགག་གཞག་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་འབྲེལ་ཤེས་ཟིན་མ་བརྗེད་ཕྱོགས་ཆོས་མི་ཤེས་ཤེས་རུང་དུ་ཡོད་པའི་རྒོལ་བའི་ངོར། སྒྲ་བྱས་ཞེས་བརྗོད་པའི་ངག་ལྟ་བུ་
ནི། སྒྲུབ་དག་ཡང་དག་ཡིན་ཏེ། དེ་སྒྲུབ་ཀྱི་རྟགས་ཀྱི་ཚུལ་བརྗོད་པའི་ངག་གང་ཞིག། དེ་ཙམ་གྱིས་རྒོལ་པའི་རྒྱུད་ལ་དེ་སྒྲུབ་ཀྱི་བསྒྲུབ་བྱ་ལ་རྟོགས་པ་སྐྱེད་ནུས་པའི་ཕྱིར། དེས་ན། མཁས་པ་རྣམས་ལ་ནི། གཏན་ཚིགས་འབའ་ཞིག་བརྗོད་པར་ཟད་ཅེས་གསུངས་

[140B] །དེ་བས་ན། ཡན་ལག་གཅིག་ཁོ་ན་ཅན་གྱི་སྒྲུབ་དག་ཡང་དག་ཡོད་པ་ཡིན་ནོ་ཞེས་ཟེར་ཏེ། །གཞན་དག་ན་རེ། དེ་ནི་མི་འཐད་དོ། །ད་ལྟ་བུའི་ངག་ནི་སྒྲུབ་དག་གི་ཡན་ལག་མ་ཚང་བ་ཡིན་པའི་ཕྱིར་ཏེ། ཁྱབ་པ་བརྗོད་པ་མ་ཚང་བའི་ཕྱིར། དེས་ན་
གསུམ་ལས་ཚུལ་གང་རུང་བ་ཉིད། །མ་བསྟན་མ་ཚང་ཡིན་པར་བརྗོད། ཅེས་གསུངས་པ་ཡིན་ནོ། །དེའི་ཕྱིར། དེ་ལྟ་བུའི་དག་ནི་སྒྲུབ་དག་སྐྱོན་ཅན་དེ་ཡིན་ལ། བྱས་པས་མི་རྟག་པར་སྒྲུབ་པའི་ཚུལ་གསུམ་མི་ཤེས་ཤེས་རུང་དུ་ཡོད་པའི་རྒོལ་བའི་ངོར་བྱས་
པས་སྒྲ་མི་རྟག་པར་སྒྲུབ་པའི་ཚུལ་གསུམ་དངོས་ཤུགས་ལ་ལྷག་ཚད་མེད་པར་བརྗོད་པའི་ངག་ཡན་ལག་གཉིས་ལྡན་ནི། རྒོལ་བ་དེའི་ངོར་དེ་སྒྲུབ་ཀྱི་སྒྲུབ་དག་ཡང་དག་ཡིན་ནོ། །དེ་ལྟ་མ་ཡིན་པར་ཡན་ལག་གཅིག་ཁོ་ན་ཅན་གྱི་སྒྲུབ་དག་ཡང་དག་ཡོད་ན་
ཚུལ་གཅིག་ཁོ་ན་ཅན་གྱི་རྟགས་ཡང་དག་ཡོད་པར་ཐལ་ལོ། །ཞེས་ཟེར་ཏོ། །ཁོ་བོས་ནི་ཕྱོགས་གཉིས་ཀ་ཡང་སྨིག་རྒྱུ་ལ་ཚུར་བཟུངས་ནས་དེ་ཉིད་ཡན་ལག་བརྒྱད་དང་ལྡན་མི་ལྡན་རྩོད་པ་ལྟར། ངལ་བ་འབྲས་བུ་མེད་པའི་རྩོད་པར་རྟོགས་ཏེ། གཉིས་ཀས་ཀྱང་
སྒྲུབ་དག་ཡང་དག་པ་ཕྱོགས་ཙམ་ཡང་མ་མཐོང་བར། སྙིང་པོ་མེད་པའི་རྩོད་པ་ལྷུར་ལེན་པའི་ཕྱིར་རོ། །དེ་ཡང་འདི་ལྟར། ཕྱོགས་དང་པོ། །སྒྲ་བྱས་པར་མི་ཤེས་ཤེས་རུང་དུ་ཡོད་པའི་རྒོལ་བའི་ངོར་སྒྲ་བྱས་ཞེས་བརྗོད་པའི་ངག་སྒྲུབ་དག་ཡང་དག་ཡིན་པར་
འདོད་པ་དེ་ལ་ཁོ་བོས་གནོད་བྱེད་བསྟན་པར་བྱ་སྟེ། ཤེས་བྱ་ཆོས་ཅན། སྒྲ་བྱས་པར་མི་ཤེས་ཤེས་རུང་དུ་ཡོད་པའི་རྒོལ་བའི་དོར། དམ་བཅའ་བརྗོད་པའི་ཚིག་སྒྲུབ་དག་ཡང་དག་ཏུ་འགྱུར་བ་ཡོད་པར་ཐལ། རྒོལ་བ་དེའི་ངོར་སྒྲ་བྱས་ཞེས་བརྗོད་པའི་

[141A]༄༅། །ངག་ ཁྱབ་སྟེ། རྒོལ་བ་དེའི་ངོར་དེ་ལྟ་བུ་དེ་དམ་བཅའ་བརྗོད་པའི་ཚིག་ཡིན་པའི་ཕྱིར། དེར་ཐལ། དེའི་ངོར་སྒྲ་བྱས་པ་ཡིན་པ་དེ་བསྒྲུབ་བྱ་ཡིན་པའི་ཕྱིར། དེས་ན་སྒྲ་བྱས་པར་མི་ཤེས་པའི་
རྒོལ་བའི་ངོར་སྒྲ་བྱས་ཞེས་བརྗོད་བའི་དག་སྒྲུབ་ངག་ཡང་དག་ཡིན་ན། དེ་ལྟ་བུའི་རྒོལ་བའི་ངོར་སྒྲ་བྱས་པ་ཡིན་པ་དེ་སྒྲ་བྱས་པར་སྒྲུབ་པའི་སྒྲུབ་བྱེད་ཡང་དག་ཏུ་ཐལ་ཞིང། སྒྲ་མི་རྟག་པར་མི་ཤེས་པའི་རྒོལ་བའི་ངོར་སྒྲ་མི་རྟག་ཅེས་བརྗོད་པ་ཡང། སྒྲུབ་
ངག་ཡང་དག་ཏུ་ཐལ་ལོ། །དེ་བས་ན་ཕྱོགས་འདི་ཁས་ལེན་པས་ནི། ཕྱོགས་ཚིག་ཡིན་ན་སྒྲུབ་ངག་ཡང་དག་ཡིན་པས་ཁྱབ་པར་འདོད་དགོས་པས། འདི་དེ་མི་ཤེས་ཀྱིས་བསླངས་ཡིན། ཞེས་བྱ་བའི་རྣམ་པར་ཐར་བར་ཟད་དོ། །གཞན་ཡང། སྒྲ་བྱས་པར་
མི་ཤེས་པའི་རྒོལ་བའི་ངོར། སྒྲ་བྱས་ཞེས་བརྗོད་པ་དེ་བྱས་པས་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་བརྗོད་པའི་ངག་ཡིན་པར་ཐམས་ཅད་འདོད་པ་དེ་ཡང་རྣམ་པར་མ་བརྟགས་པ་སྟེ། ཤེས་བྱ་ཆོས་ཅན། དེ་ལྟ་བུ་རྒོལ་བ་དེའི་ངོར་དེ་སྒྲུབ་ཀྱི་རྟགས་
ཀྱི་ཚུལ་བརྗོད་པའི་ངག་མ་ཡིན་པར་ཐལ། དེ་ལྟ་བུ་དེ་རྒོལ་བ་དེའི་ངོར་དེ་སྒྲུབ་ཀྱི་ཕྱོགས་ཆོས་དང་རྗེས་སུ་འགྲོ་ལྡོག་གང་ཡང་བརྗོད་པའི་ངག་མ་ཡིན་པའི་ཕྱིར། ཕྱོགས་ཆོས་བརྗོད་པའི་ངག་མ་ཡིན་པར་ཐལ། སྒྲ་བྱས་པར་མ་ཤེས་པའི་རྒོལ་བའི་
ངོར། བྱས་པ་དེ་སྒྲ་མི་རྟག་སྒྲུབ་ཀྱི་ཕྱོགས་ཆོས་མ་ཡིན་པའི་ཕྱིར། དེར་ཐལ། རྒོལ་བ་དེའི་ངོར་བྱས་པ་སྒྲ་མི་རྟག་སྒྲུབ་ཀྱི་ཕྱོགས་ཆོས་ཡིན་ན། རྒོལ་བ་དེས་བྱས་པ་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པར་ཚད་མས་ངེས་དགོས་

[141B] རྒོལ་པ་དེ་སྒྲ་བྱས་པར་མ་ཤེས་པའི་རྒོལ་བ་ཡིན་པའི་ཕྱིར། ལན་མེད་དོ། །དེས་ན། ཕྱོགས་ཆོས་ཀྱི་མཚན་ཉིད། རང་གི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པ། ཞེས་སྨྲ་བ་དང། སྒྲ་བྱས་པར་
མ་ཤེས་པའི་རྒོལ་བའི་ངོར། སྒྲ་བྱས་ཞེས་བརྗོད་པ་བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་བརྗོད་པའི་ངག་ཏུ་སྨྲ་བ་དག་ནི། འགལ་བའི་ཕུང་པོ་ཡིན་པས། དག་དེ་ཕྱོགས་ཆོས་བརྗོད་པའི་ངག་ཏུ་ཁ་མཐུན་བྱས་པས། ངག་དེ་སྒྲུབ་ངག་
ཡང་དག་ཡིན་མིན་རྩོད་པ་ནི། ཀྱེ་མ་ངོ་མཚར་ཆེ་བའི་ཆོས་སོ། །དེའི་ཕྱིར་སྒྲ་བྱས་པར་མ་ཤེས་པའི་རྒོལ་བའི་ངོར། སྒྲ་བྱས་ཞེས་བརྗོད་པའི་ངག་སྒྲུབ་ངག་སྐྱོན་ཅན་ཀྱང་མིན་ཏེ། ཡིན་ན་སྒྲ་མི་རྟག་པར་མ་ཤེས་པའི་རྒོལ་བའི་ངོར། སྒྲ་མི་རྟག་ཅེས་
བརྗོད་པའང་སྒྲུབ་ངག་སྐྱོན་ཅན་དུ་ཐལ་ལོ། །དེ་འདོད་ན། ཕྱོགས་ཚིག་ཡིན་ན་ངག་སྐྱོན་ཅན་ཡིན་པས་ཁྱབ་པར་ཐལ། ཕྱོགས་ཚིག་ཡིན་ན་སྒྲུབ་ངག་སྐྱོན་ཅན་ཡིན་པས་ཁྱབ་པའི་ཕྱིར་རོ། །དེ་འདོད་ན། དམ་བཅའ་ཡང་དག་མི་སྲིད་པར་ཐལ་
ལོ། །དེ་བས་ན། སྒྲ་བྱས་པར་མི་ཤེས་ཤེས་རུང་དུ་ཡོད་པའི་རྒོལ་བའི་ངོར་བྱས་ཞེས་བརྗོད་པ་ནི། དམ་བཅའ་བརྗོད་པ་ཙམ་གྱི་ཚིག་ཡིན་གྱི། སྒྲུབ་ངག་ཡང་དག་དང་ལྟར་སྣང་གང་གིའང་དོན་མེད་དོ། །ཕྱོགས་གཞན་དག་གི་འདོད་པ་ལྟར་
བྱས་པས་སྒྲ་མི་རྟག་པར་སྒྲུབ་པའི་ཚུལ་མི་ཤེས་ཤེས་རུང་དུ་ཡོད་པའི་རྒོལ་བའི་ངོར། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་དང་ཁྱབ་པ་ལྷག་ཆད་དང་བྲལ་བའི་སྒོ་ནས་བརྗོད་པའི་ངག་ཡན་ལག་གཉིས་ལྡན་ཡང། རྒོལ་བ་དེའི་

[142A]༄༅། །ངོར་སྒྲུབ་ངག་ཡང་དག་ཏུ་འདོད་པ་མི་འཐད་དེ། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་དང་རྗེས་སུ་འགྲོ་ལྡོག་མི་ཤེས་པའི་རྒོལ་བའི་ངོར། སྒྲ་བྱས་ཞེས་བརྗོད་པ་དང། བྱས་པ་མི་རྟག་པ་ཁོ་ན་ལ་ཡོད་པ་
དང། རྟག་པ་ལ་མེད་པ་ཁོ་ནར་བརྗོད་པའི་ངག་ཐམས་ཅད་དམ་བཅའ་བརྗོད་པའི་ངག་ཡིན་པའི་ཕྱིར། གཞན་ཡང། ཤེས་བྱ་ཆོས་ཅན། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་མི་ཤེས་ཤེས་རུང་དུ་ཡོད་པའི་རྒོལ་བའི་ངོར་བྱས་པ་དེ་
སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་ཐལ། རྒོལ་པ་དེའི་ངོར་དེ་སྒྲུབ་ཀྱི་ཕྱོགས་ཁྱབ་བརྗོད་པའི་ངག་དེ་རྟགས་ཚིག་ཡང་དག་ཡིན་པའི་ཕྱིར། འདོད་ན། རྒོལ་བ་དེ་ཆོས་ཅན། ཁྱོད་ཀྱིས་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་
ཁྱབ་ངེས་པར་ཐལ། ཁྱེད་ཀྱི་ངོར་བྱས་པ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། དེས་ན། རྟགས་ཡང་དག་གི་མཚན་ཉིད་ཚུལ་གསུམ་སོ་སོའི་མཚན་ཉིད་ཀྱི་ཟུར་དུ་ངེས་པར་སྨོས་ཤིང། དེ་ཡང་རྒོལ་ཕྱི་རྒོལ་གཉིས་ཀས་
ངེས་པའི་དབང་དུ་བྱས་པ་ཡིན་པར། ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་གཉིས་ཀ་ལ་ངེས་པར་གཟུང་ངོ། །དེ་བཞིན་དུ་མཐུན་པའི་ཕྱོགས་ལ་ཡོད་པ་དང་མེད་པ་ཞེས་བྱ་བ་ལ་སོགས་པ་དག་ལ་ཡང་ཅི་རིགས་པར་བརྗོད་པར་བྱའོ། །ཞེས་
སོགས་ཀྱིས་བཤད་པས། ཚུལ་གསུམ་མ་ངེས་པའི་རྒོལ་བ་དེའི་ངོར་རྟགས་ཡང་དག་ཡིན་པ་ཞེས་བྱ་བ་མི་སྲིད་པས། དེ་སྒྲུབ་ཀྱི་ཚུལ་གསུམ་མི་ཤེས་པའི་རྒོལ་བའི་ངོར་དེ་སྒྲུབ་ཀྱི་ཕྱོགས་ཁྱབ་བརྗོད་པའི་ངག་སྒྲུབ་ངག་ཡང་དག་

[142B] །གཉིས་པ་རང་ལུགས་བཞག་པ་ནི། །སྒྲུབ་ངག་ཡང་དག་འགོད་པའི་དུས། བཀོད་པའི་དགོས་པ། འགོད་པའི་ཚུལ་རྣམས་ཇི་ལྟར་ཡིན་ཞེ་ན། བཤད་པར་བྱ་སྟེ། དེ་ཡང་བྱས་པས་སྒྲ་མི་རྟག་པ་བསྒྲུབ་པ་ལྟ་བུའི་སྦྱོར་བ་སྐོར་གཅིག་ལ་མཚོན་
ནས་བསྟན་པར་བྱ་སྟེ། འདི་ལྟར། སྒྲ་མི་རྟག་པར་སྒྲུབ་དགོས་ཀྱི་རྒོལ་བ། སྒྲ་རྟག་འཛིན་གྱི་སྒྲོ་འདོགས་ཤས་ཆུང་ཞིང། ཐེ་ཚོམ་ཤས་ཆེ་བར་གྱུར་པ་དང། གཙོ་ཆེར་སྒྲོ་འདོགས་ཤས་ཆེ་བར་གྱུར་པའི་རིགས་གཉིས་ལས། དང་པོ་ནི། སྔར་སྒྲ་རྟག་མི་རྟག་གང་ལ་ཡང་བློ་
ཁ་མ་ཕྱོགས་པའམ། སྔར་ནས་བློ་ཁ་ཕྱོགས་ཀྱང། རྟག་མི་རྟག་གང་གི་ཕྱོགས་ལ་ཡང་སྒྲུབ་བྱེད་སོགས་མ་མཐོང་བས། ད་ལྟ་སྒྲ་རྟག་མི་རྟག་གང་ཡིན་སྙམ་དུ་ཐེ་ཚོམ་ཟ་ནས་མཐའ་གཅིག་ཏུ་ཤེས་པར་འདོད་པ་སྟེ། འདི་ལྟ་བུའི་རྒོལ་པ་ལ་ཡང་རྟག་མི་རྟག་ལ་གཉིས་ཡིན་
གྱི་ཕུང་གསུམ་སྲིད་པར་དོགས་པ་དང། མི་དོགས་པ་གཉིས་ལས། དོགས་པ་ལ་དང་པོར་སྒྲ་རྟག་པའི་གནོད་བྱེད་བསྟན་ནས། དེའི་རྗེས་སུ་སྒྲ་མི་རྟག་པར་སྒྲུབ་པའི་སྒྲུབ་ངག་འགོད་པར་བྱེད་པ་ཡིན་ཅིང། རྟག་མི་རྟག་ལ་གཉིས་ཡིན་སྲིད་བར་མི་དོགས་པ་ལ་ནི། སྒྲ་རྟག་མི་
རྟག་མཐའ་གཅིག་ཏུ་ཤེས་པར་འདོད་ནས་འདྲི་བ་ན། སྒྲ་མི་རྟག་པར་སྒྲུབ་པའི་སྒྲུབ་ངག་བསྟན་པས་ཆོག་གི། སྒྲ་རྟག་པའི་གནོད་བྱེད་བསྟན་མི་དགོས་སོ། །སྒྲོ་འདོགས་ཤས་ཆེ་བར་གྱུར་པའི་རྒོལ་བ་ལ་ནི། སྒྲ་རྟག་པར་བདེན་ཞེན་གྱིས་མཐའ་གཅིག་ཏུ་འཛིན་པའམ། ཕལ་ཆེར་
སྒྲ་རྟག་ལས་ཆ་སྙམ་དུ་འཛིན་པའི་རྒོལ་བ་སྟེ། འདི་ལ་ཡང་རྟག་མི་རྟག་ཕུང་གསུམ་ཁེགས་པའི་དངོས་འགལ་དུ་ངེས་པ་དང་མ་ངེས་པ་གཉིས་ལས། ངེས་པ་ལ་སྒྲ་རྟག་པའི་གནོད་བྱེད་དང། མི་རྟག་པའི་སྒྲུབ་བྱེད་གང་ཡང་རུང་བ་གཅིག་བསྟན་པས་ཆོག་གི། གཉིས་

[143A]༄༅། །ཀ་བསྟན་མི་དགོས་ཏེ། རྒོལ་པ་དེས་སྒྲ་རྟག་པ་མ་ཡིན་པར་མཐོང་བ་ཙམ་གྱིས་མི་རྟག་པར་ངེས་ནུས་ལ། མི་རྟག་པར་མཐོང་བ་ཙམ་གྱིས་ཀྱང་རྟག་པ་མ་ཡིན་པར་ངེས་ནུས་པའི་ཕྱིར། རྟག་མི་རྟག་ཕུང་གསུམ་ཁེགས་པའི་དངོས་འགལ་དུ་མ་ངེས་
པ་ལ་ནི། དང་པོར་སྒྲ་རྟག་པ་ལ། སྒྲ་དུས་རྟག་ཏུ་ཐོས་པའམ། ཡང་ན་ལན་གཅིག་ཀྱང་མི་ཐོས་པར་ཐལ་བ་ལ་སོགས་པའི་གནོད་བྱེད་བསྟན་ནས། ཕྱིས་སྒྲ་མི་རྟག་པར་སྒྲུབ་པའི་སྒྲུབ་ངག་དགོད་པར་བྱ་བ་ཡིན་ནོ། །སྒྲུབ་ངག་འགོད་པའི་ཚུལ་ནི། སྒྲ་མི་རྟག་པའི་སྒྲུབ་
བྱེད་འགོད་པ་སྐབས་སུ་བབ་པའི་རྒོལ་བའི་ངོར། སྒྲ་མི་རྟག་པའི་སྒྲུབ་བྱེད་འགོད་པར་ཁས་བླངས་པའི་རྒོལ་བ་ཡང་དག་གིས། གང་བྱས་པ་དེ་ནི་མི་རྟག། དཔེར་ན་བུམ་པ་བཞིན། སྒྲ་ཡང་བྱས་པ་ཡིན་ནོ། །ཞེས་པའམ། གང་རྟག་པ་དེ་ནི་མ་བྱས། དཔེར་ན། ནམ་མཁའ་
བཞིན། སྒྲ་ནི་བྱས་པའོ། །ཞེས་པའི་ཚུལ་གྱིས་འགོད་པར་བྱེད་ལ། དེའི་ཚེ་སྒྲུབ་ངག་འགོད་དགོས་ཀྱི་རྒོལ་བ་དེས་བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་མ་ངེས་པས། དེའི་ངོར་བྱས་པ་སྒྲ་མི་རྟག་སྒྲུབ་ལ་རྟགས་ཡང་དག་ཏུ་བཀོད་པ་ཡིན་གྱི། སོང་བ་མ་ཡིན་ལ། དེའི་ཕྱིར་ངག་
དེ་ཡང་སྒྲུབ་ངག་ཡང་དག་ཏུ་བཀོད་པ་ཡིན་གྱི། སོང་བ་མ་ཡིན་ནོ། །བཀོད་པའི་རྗེས་ཐོགས་སུ། དང་པོར་ཕྱོགས་ཁྱབ་གཉིས་རིམ་གྱིས་སོ་སོར་སྒྲུབ་པར་བྱེད་ལ། ཕྱོགས་ཁྱབ་བསྒྲུབས་ནས་སོ་སོར་ཤེས་པ་ན། རྒོལ་བ་དབང་རྣོན་ལ་ནི། སྒྲུབ་ངག་སྐྱར་མ་འགོད་མི་དགོས་
པར་སྔར་བཀོད་པ་དེ་དྲན་པའི་སྟོབས་ཀྱིས་ཚུལ་གསུམ་སོ་སོར་ཤེས་པ་དེ་དག་ཕྱོགས་གཅིག་ཏུ་དྲན་པར་ནུས་ཤིང། དེའི་ཚེ་སྔར་བཀོད་པའི་སྒྲུབ་ངག་དེ་ཉིད་སྒྲུབ་ངག་ཡང་དག་ཏུ་སོང་བ་དང། བྱས་བརྟགས་སུ་བཀོད་པ་དེ་ཡང་རྟགས་ཡང་དག་ཏུ་སོང་བའི་དུས་ཡིན་ནོ། །རྒོལ་

[143B] ཚུལ་གསུམ་སོ་སོར་བསྒྲུབ་ནས་ཤེས་པར་བྱས་པ་འོག་ཏུ། ཚུལ་གསུམ་གཅིག་ཅར་དྲན་པར་བྱ་བའི་ཕྱིར་དུ་སླར་སྒྲུབ་ངག་སྐྱར་མ་འགོད་དགོས་ལ། སྔར་ཚུལ་གསུམ་སོ་སོར་ཤེས་ཟིན་མ་བརྗེད་པ་དེ་ཉིད་སྒྲུབ་དག་གིས་ཚུལ་གསུམ་དུས་གཅིག་ཏུ་བརྗོད་
པ་ལ་བརྟན་ནས། ཚུལ་གསུམ་དུས་གཅིག་ཏུ་དྲན་པར་ནུས་པས། ཕྱིས་བཀོད་པའི་སྒྲུབ་ངག་ནི། བཀོད་ཙམ་ནས་སྒྲུབ་ངག་ཏུ་འགྱུར་བ་ཡིན་ནོ། །མདོར་ན། སྒྲུབ་ངག་གི་བྱེད་ལས་ནི། ཚུལ་གསུམ་ཤེས་ཟིན་དྲན་པར་བྱེད་པ་ཡིན་གྱི། མ་ཤེས་པ་ཤེས་པར་བྱེད་པ་མ་ཡིན་
པས། ནང་གི་ཡན་ལག་ནུས་པ་ནི། །ཚུལ་གསུམ་དག་ལ་ཡང་དག་གནས། །དེ་ལ་དྲན་པ་སྐྱེད་པ་ནི། །དེ་ཉིད་ཚིག་ལ་ཡང་དག་གནས། ཞེས་གསུངས་པ་ཡིན་ནོ། །དེ་ལྟ་མ་ཡིན་པར། སྒྲུབ་ངག་གིས་ཚུལ་གསུམ་མ་ཤེས་པ་ཤེས་པར་བྱེད་ནུས་ན། ཚུལ་གསུམ་བརྗོད་པའི་
ངག་ཙམ་ལས་ཚུལ་གསུམ་ངེས་པའི་བློ་སྐྱེ་བར་ཐལ་ལོ། །འདོད་ན། བསྒྲུབ་བྱ་བརྗོད་པའི་ཚིག་ཙམ་ལས་བསྒྲུབ་བྱ་ངེས་པའི་བློ་སྐྱེ་བར་མཚུངས་པས། རྗེས་དཔག་འཇུག་པ་དོན་མེད་པ་ཉིད་དུ་འདོད་པར་གྱིས་ཤིག། དེས་ན་ཚུལ་གསུམ་ངེས་བྱེད་ཀྱི་ཚད་
གསུམ་ངེས་པར་བྱེད་ཅིང། ཚུལ་གསུམ་ངེས་ཟིན་མ་བརྗེད་པ་དེ་དག་དྲན་པར་སྒྲུབ་ངག་གིས་བྱེད་ལ། ཚུལ་གསུམ་དྲན་པའི་དྲན་ཤེས་ལས་བསྒྲུབ་བྱ་རྟོགས་པའི་རྗེས་དཔག་སྐྱེ་བ་ཡིན་ནོ། །དེའི་ཕྱིར་ཚུལ་གཅིག་ཁོ་ན་བརྗོད་པར་བྱེད་པའི་སྒྲུབ་ངག་ཡང་དག་
ནི་མི་སྲིད་དེ། དེ་ལྟ་བུའི་སྒྲུབ་ངག་ལས་ཚུལ་གཅིག་ཁོ་ན་དྲན་པ་སྐྱེད་པར་ནུས་ཀྱི། ཚུལ་གསུམ་དུས་ཅིག་ཅར་དུ་དྲན་པར་བྱེད་མི་ནུས་པའི་ཕྱིར་རོ། །མཁས་པ་རྣམས་ལ་ནི། གཏན་ཚིགས་འབའ་ཞིག་བརྗོད་པར་ཟད། ཅེས་གསུངས་པ་ཇི་ལྟར་ཡིན་ཞེ་ན་

[144A]༄༅། །དཔེ་ལ་དེ་ཡི་ངོ་བོ་དང། ཞེས་པ་ནས། གཏན་ཚིགས་འབའ་ཞིག་བརྗོད་པར་ཟང། ཅེས་པའི་བར་གྱིས། །ཁྱབ་འབྲེལ་མི་ཤེས་པ་ལ་རྟགས་ཆོས་ཀྱི་འབྲེལ་པ་ངེས་བྱེད་ཀྱི་ཚད་མ་དཔེའི་སྟེང་དུ་སྟོན་ལ་
ཁྱབ་འབྲེལ་ཤེས་པའི་མཁས་པ་ཕྱོགས་ཆོས་མི་ཤེས་པ་རྣམས་ལ་ནི། གཏན་ཚིགས་འབའ་ཞིག་དེས་བྱེད་ཀྱི་ཐབས་བརྗོད་པའམ་ཆད་མ་སྟོན་དགོས་པར་ཟད་ཀྱི། ཁྱབ་འབྲེལ་ངེས་བྱེད་ཀྱི་ཚད་མ་སྟོན་མི་དགོས་ཞེས་པའོ། །ངེས་ན། དཔེ་ལ་དེའི་ངོ་བོ་དང་
ཞེས་སོགས་ཀྱིས། ཚུལ་གསུམ་ཤེས་པ་ཤེས་པར་བྱེད་པའི་ཚད་མ་སྟོན་ཚུལ་གྱི་ཁྱད་པར་བཤད་པ་ཡིན་ལ། དེ་ཉིད་ཀྱི་ཕྱིར་འབྲེལ་ཤེས་ན། ཞེས་པ་ནས། དྲན་པ་ཡང་དག་སྐྱེ་བར་འགྱུར། ཞེས་པའི་བར་གྱིས། ཁྱབ་འབྲེལ་ཤེས་ཟིན་དྲན་པར་བྱ་བའི་ཕྱིར་
དུ་སྒྲུབ་དག་འགོད་ཚུལ་གྱི་ཁྱད་པར་བསྟན་པ་ཡིན་ནོ། །གཞུང་འདི་དག་དཔྱིས་ཕྱིན་པར་བཤད་པ་སྔོན་ཆད་གངས་རིའི་ཁྲོད་དུ་ཁོ་བོ་འབའ་ཞིག་ཡིན་ལ། འཕགས་པའི་ཡུལ་དུ་ནི་གཞུང་སྔ་མ་ཚུལ་གསུམ་དེས་བྱེད་ཀྱི་ཚད་མ་ལ་འཆད་པར། འགྲེལ་
པ་མཁན་པོ་ཕལ་ཆེ་བ་མཐུན་ཅིང། རང་འགྲེལ་ཤཱ་ཀྱ་བློ། བྲམ་ཟེ་ཆེན་པོའི་འགྲེལ་བཤད་སོགས་ན་ཆེས་གསལ་བར་ཡོད་པས། བློ་གྲོས་དང་ལྡན་པ་དག་གིས་བལྟས་པས་རྟོགས་པར་འགྱུར་ལ། འདིར་ནི་ཡི་གེ་མངས་པར་འགྱུར་བས་འགྲེལ་ཚིག་རྒྱ་ཆེར་
འབྲིབ་ལ་ངལ་བ་མ་བྱས་སོ། །ཛཱ་མ་རིས། གཏན་ཚིགས་འབའ་ཞིག་བརྗོད་པར་ཟད། ཅེས་པ་གཞན་དོན་རྗེས་དཔག་ལ་སྦྱར་ནས་བཤད་པ་ནི། མ་བརྟགས་པའམ་བརྟགས་ཀྱང་མགོ་རྨོངས་པའི་བབ་ཅོལ་ཏེ། རྒྱུ་མཚན་གོང་དུ་བཤད་ཟིན་ཏོ། །སྒྲུབ་དག་གི་ཚུལ་

[144B] མདོར་བསྡུ་བར་འདོད་ནས་མ་སྤྲོས་སོ། །ཐུབ་པའི་ཉི་མ་ལས་གཞན་པ། །འཇིག་རྟེན་ཉི་མ་མཐའ་དག་ནི། ཨུ་དུམྦ་ར་རྒྱས་པའི་ཚལ། །རྐང་འཐུང་མཆོག་ལ་མུན་པ་སྟེ། །གཏིང་དཔག་དཀའ་བའི་ཆུ་སྐྱེས་ལ། བདག་བློ་ཐུབ་པའི་ཉི་མ་བཞིན། ཞེས་བྱ་བ་ནི་
བར་སྐབས་ཀྱི་ཚིགས་སུ་བཅད་པའོ།། །།གཉིས་པ་གཞན་དོན་རྗེས་དཔག་གི་དངོས་ཀྱི་བསྟན་བྱ་གཏན་ཚིགས་བཤད་པ་ལ། གཏན་ཚིགས་ཡང་དག་བཤད་པ་དང། བཟློག་ཕྱོགས་གཏན་ཚིགས་ལྟར་སྣང་བཤད་པ་གཉིས། དང་པོ་ལ། མཚན་ཉིད་གཞག་པ། རྣམ་
གཞག་དཔྱད་པ། དབྱེ་བ་བཤད་པ་དང་གསུམ། དང་པོ་ལ། དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། ཚུལ་གསུམ་ཚང་བ་ལ་ངེས་བསམ་ཁྱབ་སྟེ། ཚུལ་གསུམ་ཚད་བ་ལ་ཕྱོགས་ཁྱབ་གྲུབ་པ་ཙམ་གྱིས་ཆོག་ལ། ཚུལ་
གསུམ་ངེས་པ་ལ་ཕྱོགས་ཁྱབ་ཕྱི་རྒོལ་གྱིས་ཚད་མས་ངས་དགོས་པའི་ཕྱིར་རོ། །དེས་ན། གཏན་ཚིགས་ཡང་དག་གི་མཚན་ཉིད། ཚུལ་གསུམ་ཚད་མས་ངེས་པ་ཞེས་བྱ་བ་ཡིན་ནོ་ཞེས་སྨྲའོ། །ཚུལ་འདི་ནི་ཁྱེད་རང་གིས་ཕྱོགས་ཆོས་ཀྱི་མཚན་ཉིད། རང་གི་
ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་གཏན་ཚིགས། ཞེས་པ་དང་འགལ་བ་ཡིན་ཏེ། འདི་ལྟར་ཤེས་བྱ་ཆོས་ཅན། ཕྱོགས་ཆོས་ཡིན་ན་ངེས་པས་ཁྱབ་པར་ཐལ། ཕྱོགས་ཆོས་ཡིན་ན་དེ་སྒྲུབ་ཀྱི་ཤེས་འདོད་ཆོས་ཅན་
ཀྱི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་དེས་པ་ཡིན་དགོས་པའི་ཕྱིར། རྟགས་གསལ་ཁས་སོ། །དེས་ན། གཏན་ཚིགས་ཀྱི་ནི་ཚུལ་གསུམ་ལའང། ཞེས་སོགས་ཀྱིས། ཚུལ་གསུམ་སོ་སོར་མཚན་ཉིད་ཀྱི་ཟུར་དུ་དེས་པ་སྨོས་པར་གསུངས་པ་ཡིན་

[145A]༄༅། །གྱི། རྟགས་ཡང་དག་གི་མཚན་ཉིད་ཀྱི་ཟུར་དུ་ངེས་པ་སྨོས་པར་གསུངས་པ་མ་ཡིན་ལ། སྡེ་བདུན་གྱི་གཞུང་གི་ཆ་དུ་མ་ལས་ཚུལ་གསུམ་སོ་སོའི་མཚན་ཉིད་ཀྱི་ཟུར་དུ་ངེས་པ་དངོས་སུ་སྨོས་ནས་བསྟན་པའི་ཕྱིར། ཚུལ་གསུམ་
ཚང་ན་ཕྱོགས་ཁྱབ་ངེས་པས་ཁྱབ་པ་ཡིན་ལ། དེས་ན་ཚུལ་གསུམ་ཚང་བ་ལ་ངེས་པས་མ་ཁྱབ་པར་འདོད་པ་ནི། ཚུལ་གསུམ་སོ་སོའི་མཚན་ཉིད་ལ་མ་བརྟགས་པར་ཟད་དོ། །དེས་ན། ཕྱི་རྒོལ་གྱི་བློས་ངེས་དགོས་ན། གྲུབ་ནའང་ཕྱི་རྒོལ་གྱི་ཚད་མས་གྲུབ་
དགོས་པར་མཚུངས་པས། རྒྱུ་མཚན་ཀྱང་འཁྲུལ་པ་ཁོ་ནའོ། །རང་ལུགས་ནི། རྟགས་ཡང་དག་གི་མཚན་ཉིད། ཚུལ་གསུམ་ཚང་པའོ། །གཉིས་པ་རྣམ་གཞག་དཔྱད་པ་ལ། ཚུལ་གསུམ་སོ་སོ་ངོས་བཟུང་ཞིང་འགལ་མི་འགལ་དཔྱད་པ་དང་
ལྟོས་གཞི་གསུམ་ངོས་བཟུང་ཞིང་ཆོས་ཅན་གཞི་མ་གྲུབ་པའི་རྟགས་ཡང་དག་ཡོད་མེད་དཔྱད་པ་དང། རྒོལ་བ་གང་གི་ངོར་རྟགས་ཡང་དག་ཡིན་མིན་དཔྱད་པ་དང། རྟགས་ཡང་དག་གི་རྟགས་ཆོས་དོན་གསུམ་ངོས་གཟུང་བ་དང་བཞི། དང་པོ་ལ་
དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། ཕྱོགས་ཆོས་ནི་རྟགས་ཤེས་འདོད་ཆོས་ཅན་གྱི་སྟེང་དུ་འགོང་ཚུལ་དང་མཐུན་པར་ཡོད་པར་ངེས་པ་ཡིན་ལ། འགོད་ཚུལ་དང་མཐུན་པའི་དོན་ཡིན་འགོད་རྣམས་ལ་ནི། ཆོས་ཅན་
དེ་རྟགས་དེ་ཡིན་པ་དང། ཡོད་འགོད་རྣམས་ལ་རྟགས་དེ་ཆོས་ཅན་དེ་ལ་ཡོད་པ་ལ་འདོད་དོ། །རྗེས་ཁྱབ་ནི་དེ་སྒྲུབ་ཀྱི་རྟགས་ལ་བསྒྲུབ་བྱའི་ཆོས་ཀྱི་ཁྱབ་པ་གང་ཞིག། དེས་སྒྲུབ་ཀྱི་རྟགས་ཀྱི་ཚུལ་ཡིན་པ་དང། ལྡོག་ཁྱབ་ནི། དེ་སྒྲུབ་ཀྱི་ཆོས་ལོག་པ་རྟགས་

[145B] དེས་ན་རྗེས་སུ་འགྲོ་ལྡོག་གི་ཁྱབ་པ་ནི་འགལ་བ་ཡིན་ཏེ། བྱས་པས་སྒྲ་མི་རྟག་པར་སྒྲུབ་པ་ལྟ་བུ་ལ་མཚོན་ན། ཤེས་བྱ་ཆོས་ཅན། བྱས་པ་སྒྲ་མི་རྟག་སྒྲུབ་ལ་རྟགས་ཡང་དག་ཏུ་སོང་བའི་ཚེ། དེ་སྒྲུབ་ཀྱི་རྗེས་སུ་འགྲོ་ལྡོག་འགལ་
བར་ཐལ། བྱས་པ་ལ་མི་རྟག་པས་ཁྱབ་པ་དང་རྟག་པ་ལ་མ་བྱས་པས་ཁྱབ་པ་འགལ་བའི་ཕྱིར། དེར་ཐལ། བྱས་པ་ལ་མི་རྟག་པས་ཁྱབ་པ་ཡིན་ན་མི་རྟག་པ་ཡིན་པས་ཁྱབ། རྟག་པ་ལ་མ་བྱས་པས་ཁྱབ་པ་ཡིན་ན་རྟག་པ་ཡིན་པས་ཁྱབ་པའི་ཕྱིར། ཞེས་ཟེར་ཏོ། །ཁ་
ཅིག་ན་རེ། དེ་སྒྲུབ་ཀྱི་རྗེས་སུ་འགྲོ་ལྡོག་གཉིས་མི་འགལ་བ་ཡིན་ཏེ། བྱས་ན་མི་རྟག་པས་ཁབ་བ་དང་རྟག་ན་མ་བྱས་པས་ཁྱབ་བ་གཉིས་མི་འགལ་བའི་ཕྱིར། དེར་ཐལ། གཞི་གྲུབ་ན། དེ་གཉིས་ཀ་ཡིན་པས་ཁྱབ་པའི་ཕྱིར། དེ་གཉིས་རྗེས་སུ་འགྲོ་ལྡོག་གི་
ཁྱབ་པ་མ་ཡིན་ན། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་ཞེས་པ་དང། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ནི་བྱས་ཞེས་པ་དེ་དག་དེ་སྒྲུབ་ཀྱི་ཆོས་མཐུན་སྦྱོར་དང་མི་མཐུན་སྦྱོར་གྱི་སྒྲུབ་ངག་མ་ཡིན་
པར་ཐལ་ལོ་ཞེས་ཟེར་ཞིང། ཚུལ་གསུམ་གྱི་མཚན་ཉིད་ནི་སྔར་ལྟར་སྨྲས། །ཁ་ཅིག། ཕྱོགས་ཆོས་ཀྱི་མཚན་ཉིད་སྔར་དང་འདྲ་བ་ལ། རྗེས་སུ་འགྲོ་ལྡོག་གི་མཚན་ཉིད། རྟགས་བསྒྲུབ་བྱའི་ཆོས་ལ་འབྲེལ་སྟོབས་ཀྱིས་དེ་སྒྲུབ་ཀྱི་མཐུན་ཕྱོགས་ཁོ་
ན་ལ་ཡོད་པར་ངེས་པ་དང། དེའི་སྟོབས་ཀྱིས་དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་ངེས་པ། ཞེས་སྨྲས་ནས། བྱས་པ་ལ་མི་རྟག་པས་ཁྱབ་པ་དང། རྟག་པ་ལ་མ་བྱས་པས་ཁྱབ་པ་གཉིས་དེ་སྒྲུབ་ཀྱི་རྗེས་སུ་འགྲོ་ལྡོག་ཡིན་ལ། དེ་ཡང་རི་

[146A]༄༅། །པ་བཞིན། མི་རྟག་པ་དང་རྟག་པ་ཡིན་པས། དེ་སྒྲུབ་ཀྱི་རྗེས་སུ་འགྲོ་ལྡོག་འགལ་ལོ་ཞེས་ཟེར་ཞིང། ཁ་ཅིག་རྗེས་སུ་འགྲོ་ལྡོག་གི་མཚན་ཉིད་ཕྱི་མ་ལྟར་སྨྲས་ནས། བྱས་ན་མི་རྟག་པས་ཁྱབ་པ་དང། རྟག་ན་མ་བྱས་པས་ཁྱབ་པ་མི་འགལ་བའི་ཕྱིར་
དེ་སྒྲུབ་ཀྱི་རྗེས་སུ་འགྲོ་ལྡོག་མི་འགལ་བར་འདོད་ལ། ཐམས་ཅད་ཀྱང། བྱས་པས་སྒྲ་མི་རྟག་སྒྲུབ་ཀྱི་མཐུན་ཕྱོགས་མི་རྟག་པ་དང། མི་མཐུན་ཕྱོགས་རྟག་པ་ལ་འདོད་པ་ལ་ཁྱད་པར་མེད་དོ། །དེ་དག་ཐམས་ཅད་ཀྱང་མི་འཐད་དེ། འདི་ལྟར་ཕྱོགས་དང་པོ་གཉིས་ལ་སྐྱོན་འདི་ཡོད་
དེ༑ རྟག་པ་ལ་མ་བྱས་པས་ཁྱབ་པ་ཆོས་ཅན། ཁྱོད་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་མ་ཡིན་པར་ཐལ། ཁྱོད་དེ་སྒྲུབ་ཀྱི་སྒྲུབ་བྱེད་ཀྱི་ཡན་ལག་མ་ཡིན་པའི་ཕྱིར། མ་གྲུབ་ན། ཁྱོད་སྒྲ་མི་རྟག་པར་སྒྲུབ་པའི་སྒྲུབ་བྱེད་ཀྱི་ཡན་ལག་ཡིན་ན་ཁྱོད་
རྟག་པ་ཡིན་པ་འབུད། རྟག་ན་མ་བྱས་པས་ཁྱབ་པ་ལའང་དེས་རིགས་བསྒྲེ་བར་བྱ་ཞིང། བྱས་ན་མི་རྟག་པས་ཁྱབ་པ་ཆོས་ཅན། ཁྱོད་བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ཡིན་པའི་ཕྱིར། དེར་ཐལ། ཁྱོད་དངོས་
པོར་མེད་པའི་ཆོས་ཡིན་པའི་ཕྱིར། དེར་ཐལ། གཞི་གྲུབ་ན་ཁྱོད་ཡིན་དགོས་པའི་ཕྱིར། རྟགས་དངོས་སོ། །ཕྱོགས་ཕྱི་མ་གཉིས་ལ་ནི། དངོས་འགལ་འབའ་ཞིག་ཁས་ལེན་དགོས་པ་འབྱུང་སྟེ། འདི་ལྟར། རྟག་པ་ལ་མ་བྱས་པས་ཁྱབ་པ་ཆོས་ཅན། ཁྱོད་བྱས་པའི་རྟགས་ཀྱིས་
སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་མེད་པ་ཁོ་ནར་ངེས་པ་ཡིན་པར་ཐལ། ཁྱོད་དེ་སྒྲུབ་ཀྱི་ལྡོག་ཁྱབ་ཡིན་པའི་ཕྱིར། །ཁྱབ་པ་མཚན་ཉིད་ལ་འབུད། རྟགས་དངོས། འདོད་ན། རྟག་པ་ཡིན་པ་འབུད། ཕུང་འཚམས་དངོས་ལ་འབུད། རྟག་ན་མ་བྱས་པས་ཁྱབ་པ་

[146B] ཁྱོད་དེ་སྒྲུབ་ཀྱི་མི་མཐུན་ཕྱོགས་མ་ཡིན་པར་ཐལ། ཁྱོད་དེ་སྒྲུབ་ཀྱི་ལྡོག་ཁྱབ་ཡིན་པའི་ཕྱིར། རྟགས་ཁྱབ་ཁས་བླངས། འདོད་ན། དེ་ཆོས་ཅན། ཁྱོད་དེ་སྒྲུབ་ཀྱི་མི་མཐུན་ཕྱོགས་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། འཁོར་གསུམ་དངོས་སོ། །ཐམས་ཅད་ཀྱི་
ཐུན་མོང་གི་འདོད་པ། སྦྱོར་བ་སྐོར་གཅིག་གི་རྟགས་ལ་བསྒྲུབ་བྱའི་ཆོས་ཀྱིས་ཁྱབ་པ་རྗེས་ཁྱབ་དང་ཆོས་ལོག་ལ་རྟགས་ལོག་གིས་ཁྱབ་པ་ལྡོག་ཁྱབ་ཏུ་འདོད་པ་མི་འཐད་དེ། དེ་ལྟ་ན། སྦྱོར་བ་སྐོར་གཅིག་གི་རྟགས་ལ་ཆོས་ཀྱིས་ཁྱབ་ན། ཆོས་ལག་ལའང་རྟག་ལོག་
གིས་ཁྱབ་པ་དང། ཆོས་ལོག་ལ་རྟགས་ལོག་གིས་ཁྱབ་ན། རྟགས་ལའང་ཆོས་ཀྱི་ཁྱབ་དགོས་པར་འགྱུར་ཏེ། སྦྱོར་བ་སྐོར་གཅིག་གི་རྗེས་ཁྱབ་དང་ལྡོག་ཁྱབ་གཅིག་གྲུབ་ན། ཅིག་ཤོས་ཀྱང་གྲུབ་དགོས་པར་འདོད་པ་རིགས་པ་སྨྲ་བ་དག་གི་སྤྱིའི་ཚུལ་ཡིན་ཅིང། ཁྱེད་
རང་ཡང་འདོད་པའི་ཕྱིར་རོ། །དེ་ལྟར་འདོད་ན། ཤེས་བྱ་ཆོས་ཅན། ནམ་མཁའ་གཞལ་བྱར་སྒྲུབ་པ་ལ་རྟག་པ་རྟགས་སུ་བཀོད་པའི་ཚེ། གཞལ་བྱ་མ་ཡིན་པ་ལ་མི་རྟག་པས་ཁྱབ་པར་ཐལ། རྟག་པ་ལ་གཞལ་བྱ་ཡིན་པས་ཁྱབ་པའི་ཕྱིར། །འདི་ལ་ལན་གདབ་
པར་ནུས་པ་ཡོད་ན། ཁོ་བོས་མཆོག་སྦྱིན་པར་བྱའོ། །ཅི་སྟེ། དེ་སྒྲུབ་ཀྱི་རྟག་ལོག་མི་རྟག་པ་མ་ཡིན་ནོ་ཞེ་ན། འོ་ན། རྟག་མི་རྟག་དངོས་འགལ་མ་ཡིན་པར་ཐལ་ལོ། །རྟག་པ་ལ་གཞལ་བྱས་མ་ཁྱབ་བོ་ཞེ་ན། འོ་ན། གཞལ་བྱ་སྒྲ་རྟག་སྒྲུབ་ཀྱི་མཐུན་ཕྱོགས་
མི་མཐུན་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པ་མ་ཡིན་པར་ཐལ་ལོ། །གཞན་ཡང། ཤེས་བྱ་ཆོས་ཅན། སྐྱེས་བུ་ཡོད་ངེས་སུ་སྒྲུབ་པ་ལ་བདག་དང་བཅས་པ་རྟགས་སུ་བཀོད་པའི་ཚེ། བདག་དང་བཅས་པ་ལ་ཡོད་ངེས་ཀྱིས་ཁྱབ་པར་ཐལ། ཡོད་

[147A]༄༅། །ངེས་མ་ཡིན་པ་ལ་བདག་བཅས་མ་ཡིན་པས་ཁྱབ་པའི་ཕྱིར་འདོད་ན།  དེ་ལ་ཡོད་ངེས་ཀྱིས་ཁྱབ་པའི་ཕྱིར་རོ། །ཤེས་ལྡན་དག་ལྐུགས་པར་མ་གྱུར་ན་ལེགས་སོ། །གཞན་ཡང་ཤེས་བྱ་ཆོས་
ཅན། མིག་ཤེས་ཡིན་ན་ཚད་མ་ཡིན་པར་ཐལ། གཟུགས་ཡིན་ན་གཞལ་བྱ་ཡིན་པའི་ཕྱིར། ཞེས་བཀོད་ན། གཟུགས་ཡིན་ན་གཞལ་བྱ་ཡིན་ན། མིག་ཤེས་ཡིན་ན་ཚད་མ་ཡིན་པར་ཐལ། མིག་ཤེས་མིན་ན་ཚད་མ་ཡིན་ན། གཟུག་ཡིན་ན་གཞལ་བྱ་མ་ཡིན་
དགོས་པའི་ཕྱིར། ཁྱབ་པ་ཁས། འདོད་ན། མིག་ཤེས་ཡིན་ན་ཚད་མ་ཡིན་པར་ཐལ། གཟུགས་ཡིན་ན་གཞལ་བྱ་ཡིན་པའི་ཕྱིར། འདོད་ན། སྐྲ་ཤད་འཛག་སྣང་གི་མིག་ཤེས་མི་སྲིད་པར་ཐལ་ལོ། །རྩ་རྟགས་མ་གྲུབ་ན། དེར་ཐལ། མིག་ཤེས་ཡིན་ན་ཚད་མ་མ་ཡིན་ན། །
གཟུགས་འཛིན་ཚད་མ་མེད་དགོས་པའི་ཕྱིར། ཕྱོགས་ཆོས་ཀྱི་མཚན་ཉིད་རང་གིས་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཡོད་པར་ངེས་པ། ཞེས་སོགས་སྨྲ་བ་མི་འཐད་དེ། སྒྲ་མི་རྟག་པར་སྒྲུབ་པ་ལ་སྒྲ་རྟགས་སུ་བཀོད་པ་ཡང་ཕྱོགས་
ཆོས་སུ་ཐལ། སྒྲ་སྒྲ་ཡིན་པ་ཁོ་ནར་ངེས་པའི་ཕྱིར། དེས་ན། འདི་ལྟ་བུ་གཞི་རྟགས་ཐ་དད་མེད་ན་མ་མ་གྲུབ་པའི་རྟགས་སུ་སྨྲས་ནས། ཕྱོགས་ཆོས་ཀྱི་མཚན་ཉིད་དེ་ལྟར་སྨྲ་བ་ནི་འགལ་བ་ཡིན་ནོ། །གཉིས་པ་རང་ལུགས་ནི། ཕྱོགས་ཆོས་ཀྱི་མཚན་ཉིད། དེ་
སྒྲུབ་ཀྱི་འགོད་ཚུལ་དང་མཐུན་པའི་སྒོ་ནས་རང་གི་གཞི་ཤེས་འདོད་ཆོས་ཅན་དེའི་ཆོས་སུ་ཡོད་པ་ཁོ་ནར་ངེས་པའི་གཏན་ཚིགས། དཔེར་ན། སྒྲ་མི་རྟག་སྒྲུབ་ལ་རྟགས་ཡང་དག་ཏུ་སོང་བའི་བྱས་པ་ལྟ་བུའོ། །རྗེས་ཁྱབ་ཀྱི་མཚན་ཉིད། དེ་སྒྲུབ་ཀྱི་མཐུན་ཕྱོཌ་

[147B] ལྡོག་ཁྱབ་ཀྱི་མཚན་ཉིད། དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་ཚད་མས་ངེས་པའི་གཏན་ཚིགས། དེ་གཉིས་ཀ་ཡང། དཔེར་ན། སྒྲ་མི་རྟག་སྒྲུབ་ལ་རྟགས་ཡང་དག་ཏུ་སོང་བའི་བྱས་པ་ལྟ་བུའོ། །དོན་འདི་ནི་སློབ་དཔོན་
གྱི་གཞུང་ལུགས་དག་ལས་གསལ་བར་བསྟན་ཏེ། རྣམ་ངེས་ལས། ཚུལ་གསུམ་པོ་དེ་ནི། རྗེས་དཔག་བྱ་དང་དེ་མཚུངས་ལ། ཡོད་དང་མེད་ལ་མེད་པ་ནི། ངེས་པ། རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཏེ། དེ་ལ་མངོན་སུམ་མམ་
རྗེས་སུ་དཔག་པས་མཐོང་བའོ། །དེ་བཞིན་དུ་དེ་དང་མཐུན་པ་ཉིད་ལ་ཡོད། ཅེས་པ་ནས། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པའི་གཏན་ཚིགས་དེའི་མེད་པ་ཉིད་ནི་ཚུལ་གསུམ་པ་སྟེ། དེ་ཡང་ངེས་པ་ཡིན་ནོ། །མཐར་སྨོས་པའི་ངེས་པ་ཉིད་ནི་ཚུལ་གསུམ་
ག་ལ་བལྟའོ། །ཞེས་སོགས་དང། རིགས་ཐིགས་ལས་ཀྱང། ཚུལ་གསུམ་པ་ཉིད་ཀྱི་རྟགས་ནི་རྗེས་སུ་དཔག་པར་བྱ་བ་ལ་ཡོད་པ་ཉིད་དང། མཐུན་པའི་ཕྱོགས་ཉིད་ལ་ཡོད་པ་དང། མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ། །ཞེས་སོགས་དང། གཏན་ཚིགས་
ཐིགས་པ་སོགས་ལས་ཀྱང། དེ་དང་མཐུན་པར་གསུངས་སོ། །དེ་ཡང་ཁྱབ་པ་ལ་རྣམ་པ་བཞི་སྟེ། རྗེས་ཁྱབ། ལྡོག་ཁྱབ། དངོས་ཁྱབ། བཟློག་པའི་ཁྱབ་པ་རྣམས་སོ། །དང་པོ་གཉིས་ནི་གོང་དུ་བཤད་ཟིན་ལ། དངོས་ཀྱི་ཁྱབ་པ་ནི། དེ་སྐོར་གྱི་རྟགས་ལ་ཆོས་
ཀྱིས་ཁྱབ་པ་ཡིན་ཅིང། དེ་ལས་བཟློག་པའི་ཁྱབ་པ་ནི། ཆོས་ལོག་ལ་རྟགས་ལོག་གིས་ཁྱབ་པ་ཡིན་ལ། རྗེས་སུ་འགྲོ་ལྡོག་གི་ཁྱབ་པ་ནི། སྦྱོར་བ་སྐོར་གཅིག་གི་སྟེང་དུ་གཅིག་ཡོད་པས་ཁྱབ་པ་ཡིན་ལ། དངོས་བཟློག་གཉིས་གཅིག་ཡོད་ན་གཅིག་ཡོད་པས་

[148A]༄༅། ༑ཁྱབ་མི་དགོས་སོ། །དེ་ཡང་རྟགས་ཡང་དག་ལ་ནི་རྗེས་སུ་འགྲོ་བ་དང་ལྡོག་པའི་ཁྱབ་པ་ངེས་པར་གྲུབ་དགོས་ཤིང། མ་གྲུབ་ན་རྟགས་ཡང་དག་ཏུ་མི་འགྱུར་ལ། དངོས་ཁྱབ་དང། གོ་བཟློག་གི་ཁྱབ་པ་གྲུབ་ཅིང། ཕྱོགས་ཆོས་གྲུབ་པ་ཙམ་གྱིས་
རྟགས་ཡང་དག་ཏུ་མི་འགྱུར་ཏེ། སྒྲ་མི་རྟག་སྒྲུབ་ལ་མཉན་བྱ་བཞིན་ནོ། །དེས་ན་རྒོལ་བ་དེའི་ངོར་བསྒྲུབ་བྱ་ལ་རྟོགས་པ་སྐྱེད་པའི་ཡན་ལག་ཏུ་བཀོད་པའི་རྟགས་ལ། ཁྱབ་པ་གྲུབ་མ་གྲུབ་རྩི་བ་ནི། རྗེས་སུ་འགྲོ་ལྡོག་གི་ཁྱབ་པ་གྲུབ་མ་གྲུབ་རྩི་བ་ཡིན་གྱི་གོ་བཟློག་གི་ཁྱབ་པ་གྲུབ་
མ་གྲུབ་རྩི་བ་ནི་མ་ཡིན་ལ། གྲུབ་པ་དགོས་པའི་ངེས་པ་མེད་ཅིང་མ་གྲུབ་ཀྱང་སྐྱོན་དུ་འགྱུར་བ་མེད་དོ། །ཐལ་འགྱུར་ཡང་དག་གི་ཁྱབ་པ་ཚད་མས་གྲུབ་མ་གྲུབ་རྩི་བ་ནི། གཙོ་བོར་དངོས་ཁྱབ་ཚད་མས་གྲུབ་མ་གྲུབ་རྩི་བ་ཡིན་པས། ཁྱབ་པ་ཚད་གྲུབ་ཀྱི་ཐལ་འགྱུར་ལ་
དངོས་ཁྱབ་ངེས་པར་ཚད་མས་གྲུབ་དགོས་ལ། རྗེས་སུ་འགྲོ་བའི་ཁྱབ་པ་ཡོད་དགོས་པའི་ངེས་པ་མེད་དེ། མྱུ་གུ་རྒྱུ་མེད་དུ་སྐྱེ་བ་ཁས་བླངས་པ་ལ། མྱུ་གུ་ཆོས་ཅན། ཁྱོད་ལན་གཅིག་ཀྱང་མི་སྐྱེ་བར་ཐལ། རྒྱུ་མེད་དུ་སྐྱེ་བའི་ཕྱིར། ཞེས་པའི་ཐལ་འགྱུར་དེའི་ཁྱབ་པ་ཚད་
མས་གྲུབ་ཀྱང། དངོས་ཁྱབ་མ་གཏོགས་རྗེས་སུ་འགྲོ་བའི་ཁྱབ་པ་གྲུབ་པ་མ་ཡིན་པའི་ཕྱིར་ཏེ། གྲུབ་ན། རྒྱུ་མེད་དུ་སྐྱེ་བ་ལན་གཅིག་ཀྱང་མི་སྐྱེ་བ་ལ་ཡོད་པ་ཁོ་ནར་ཚད་མས་ངེས་དགོས་པས། རྒྱུ་མེད་དུ་སྐྱེ་བ་ཡོད་པར་ཐལ་བའི་ཕྱིར་རོ། །དེས་ན། རྒྱུ་མེད་དུ་སྐྱེ་
བ་ལན་གཅིག་ཀྱང་སྐྱེ་བ་ལ་ཡོད་ན། རྒྱུ་མེད་དུ་སྐྱེ་བ་ཡོད་དགོས་ལ། དེ་ལ་དེས་ཁྱབ་པ་ཡོད་ཀྱང། དེ་ཡོད་མི་དགོས་ཏེ། བཞི་མ་གྲུབ་པ་ལ་བདག་མེད་པས་ཁྱབ་པ་ཡོད་ཀྱང། གཞི་མ་གྲུབ་ཡོད་མི་དགོས་པ་བཞིན་ནོ། །འདི་འདྲའི་རིགས་ཅན་ཤིན་ཏུ་མང་

[148B] བློ་གྲོས་དང་ལྡན་པ་དག་གིས་དཔྱད་པས་ཤེས་པར་འགྱུར་རོ། །སྒྲུབ་བྱེད་འཕན་པའི་ཐལ་འགྱུར་ལ་ནི། ཐལ་འགྱུར་དེའི་དངོས་ཁྱབ་གོ་བཟློག་གི་སྦྱོར་བ་ལ། རྟགས་ཡང་དག་ཡོད་དགོས་པ་ཡིན་ལ། འོན་ཀྱང་ཐལ་འགྱུར་དེ་ལ་དངོས་ཁྱབ་ཡོད་ན། གོ་
བཟློག་གི་ཁྱབ་པ་ཡོད་མི་དགོས་སོ། །ངེས་ན་རྗེས་སུ་འགྲོ་ལྡོག་གི་ཁྱབ་པ་ཞེས་པ་ནི། རྟག་མཐུན་ཕྱོགས་ལ་རྗེས་སུ་འགྲོ་བ་དང། མི་མཐུན་ཕྱོགས་ལས་ལྡོག་པའི་ཁྱབ་པ་ཞེས་བྱ་བའི་དོན་ཡིན་ལ། རྟགས་ལ་ཆོས་ཀྱིས་ཁྱབ་པ་དང། ཆོས་ལོག་ལ་རྟགས་ལོག་
གིས་ཁྱབ་པ་ནི། སྒྲས་དངོས་ཟིན་ལྟར་གྱི་ཁྱབ་པ་དང། དེ་ལས་གོ་བཟློག་པའི་ཁྱབ་པ་ཡིན་པས། མི་མཐུན་ཕྱོགས་ལས་ལྡོག་པ་དང། གོ་བཟློག་པ་ནར་བའི་ལམ་ཆེན་པོ་ལ་མ་འཇུག་ཅིག་ཆོས་མཐུན་སྦྱོར་གྱི་སྒྲུབ་ངག་གིས་རྗེས་ཁྱབ་དངོས་སུ་བསྟན་པའི་
དོན་ཀྱང། སྒྲུབ་དག་དེ་ལས་རྟགས་མཐུན་ཕྱོགས་ཁོ་ན་ལ་ཡོད་པ་དངོས་སུ་རྟོགས་ནུས་ཤིང། དེའི་ཤུགས་ལ་མི་མཐུན་ཕྱོགས་ལ་མེད་ངེས་རྟོགས་ནུས་པས་རྗེས་འགྲོ་དངོས་བསྟན་དང། ལྡོག་ཁྱབ་ཤུགས་བསྟན་ཅེས་བྱའི། རྟགས་ལ་ཆོས་ཀྱིས་
ཁྱབ་པ་རྗེས་ཁྱབ་ཡིན་པའི་རྒྱུ་མཚན་གྱིས། རྗེས་ཁྱབ་དངོས་བསྟན་དུ་བརྗོད་པ་མ་ཡིན་ནོ། །ཚུལ་གསུམ་གྱི་རྣམ་བཞག་བཤད་ཟིན་ཏོ། །གཉིས་པ་ལྟོས་གཞི་གསུམ་དེས་གཟུང་ཞིང་ཆོས་ཅན་གཞི་མ་གྲུབ་པའི་རྟགས་ཡང་དག་ཡོད་མེད་དཔྱད་
པ་ལ་གཉིས་ལས། དང་པོ་ལྟོས་གཞི་ངོས་གཟུང་བ་ལ་དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། མཐུན་ཕྱོགས་ཀྱི་མཚན་ཉིད། ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པ། མི་མཐུན་ཕྱོགས་ཀྱི་མཚན་ཉིད། དེའི་སྤྱིས་

[149A]༄༅། །དོན་མི་མཐུན་པ། དེ་དག་གི་དོན་ཀྱང། ཆོས་ཅན་དང་བསྒྲུབ་བྱའི་ཆོས་དེར་མཚུངས་པ་དང་མི་མཚུངས་པ་ལ་འདོད་དོ། །དེ་ནི་མི་འཐད་དེ། ཤེས་བྱ་ཆོས་ཅན། གཞལ་བྱའི་རྟགས་ཀྱིས་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་
ཐལ། སྒྲ་དང་རྟག་པ་ཡིན་པར་མཐུན་པ་མི་སྲིད་པའི་ཕྱིར། ལན་མེད་དོ། །མཚན་ཉིད་འདི་ལྟར་བྱས་ནས། རྗེས་ཁྱབ་ཀྱི་མཚན་ཉིད་རྟགས་མཐུན་ཕྱོགས་ཁོ་ན་ལ་ཡོད་པར་ངེས་པ་ཞེས་ཟེར་བ་ནི། འགལ་བ་ཡིན་ཏེ། འདི་ལྟར། ཤེས་བྱ་ཆོས་ཅན། བྱས་པའི་རྟགས་ཀྱིས་
སྒྲ་མི་རྟག་པར་སྒྲུབ་པའི་རྗེས་ཁྱབ་ངེས་པ་བསྒྲུབ་བྱ་ངེས་པ་ལ་ལྟོས་པར་ཐལ། དེ་སྒྲུབ་ཀྱི་རྗེས་ཁྱབ་ངེས་པ་ལ། བྱས་པ་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་དགོས། དེ་ངེས་པ་ལ་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་དགོས། དེ་ངེས་པ་ལ་དེ་སྒྲུབ་
ཀྱི་མཐུན་ཕྱོགས་ངེས་དགོས། དེ་ངེས་པ་ལ་སྒྲ་དང་མི་རྟག་པ་ཡིན་པར་མཐུན་པ་ངེས་དགོས་པའི་ཕྱིར། ཡང་ཁ་ཅིག་མཐུན་ཕྱོགས་ཀྱི་མཚན་ཉིད། རྟགས་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པ་ཟེར་བ་ནི། ཧ་ཅང་མི་འཚམ་པའི་བབ་ཅོལ་ འོ་ན། ཤེས་
བྱ་ཆོས་ཅན། རྩོལ་བྱུང་གིས་དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ཡིན་ན། རྩོལ་བྱུང་དང་མི་རྟག་པ་གཉིས་ཀ་ཡིན་པར་མཐུན་དགོས་པར་ཐལ་ལོ། །འདོད་ན། མཐུན་ཕྱོགས་ལ་ཆ་གཉིས་སུ་འཇུག་པ་མི་སྲིད་པར་ཐལ་ལོ། །ཅི་སྟེ་དེའི་དོན་
ནི། རྟགས་དང་ཆོས་གཉིས་ཀར་དུ་མཐུན་པ་ལ་མི་བྱེད་ཀྱི། སྒྲུབ་ཚུལ་ལྟར། རྟགས་དེ་དང་དེ་སྒྲུབ་ཀྱི་ཆོས་དེ་ཡིན་པར་མཚུངས་པའམ། ཡོད་པར་མཚུངས་པ་ལ་འདོད་དོ་ཞེ་ན། དེ་ལྟ་ན། དུང་སྒྲ་ཆོས་ཅན། རྩོལ་བ་ལས་བྱུང་སྟེ། མི་རྟག་པའི་ཕྱིར། ཞེས་པ་

[149B] གཞལ་བྱས་སྒྲ་མི་རྟག་པར་སྒྲུབ་པ་སོགས་ལ་མཐུན་ཕྱོགས་མི་སྲིད་པར་ཐལ། མི་རྟག་པ་དང་རྩོལ་བྱུང་ཡིན་པར་མཐུན་པ་དང། གཞལ་བྱ་དང་མི་རྟག་པ་གཉིས་ཡིན་པར་མཐུན་པ་མི་སྲིད་པའི་ཕྱིར་རོ། །ཁ་ཅིག་ན་རེ། སྒྲ་མི་རྟག་པར་སྒྲུབ་པ་ལ་བྱས་
པ་རྟགས་ཡང་དག་ཏུ་སོང་བའི་ཚེ་ན། སྒྲ་དེ་སྒྲུབ་ཀྱི་མཐུན་ཕྱོགས་མ་ཡིན་ཏེ། མཐུན་པའི་དོན་སྒྲ་དང་མི་རྟག་པར་མཚུངས་པ་ཡིན་པས། རང་ཉིད་རང་དང་མཚུངས་པར་མི་འཐད་པའི་ཕྱིར་དང། དེ་སྒྲུབ་ཀྱི་ཆོས་ཅན་མཐུན་ཕྱོགས་སུ་ཁས་བླངས་ན། མཉན་བྱ་སྒྲ་མི་
རྟག་སྒྲུབ་ཀྱི་མཐུན་ཕྱོགས་ལ་མཐོང་བར་ཐལ། སྒྲ་ལ་མཐོང་བའི་ཕྱིར། འདོད་ན། ཐུན་མོང་མ་ཡིན་པའི་མ་ངེས་པའི་རྟགས་མ་ཡིན་པར་ཐལ་ལོ། ཞེས་པའི་སྐྱོན་འབྱུང་ངོ་ཞེས་ཟེར་ཏོ། །འོ་ན། མི་རྟག་པ་ཡང་སྒྲ་མི་རྟག་སྒྲུབ་ཀྱི་མཐུན་ཕྱོགས་མ་ཡིན་པར་ཐལ་
མཐུན་པའི་དོན་མི་རྟག་པ་ཡིན་པར་མཚུངས་པ་ཡིན་ལ། མི་རྟག་པ་རང་ཉིད་རང་དང་མཚུངས་པ་མི་འཐད་པའི་ཕྱིར། མི་རྟག་པ་ཁྱེད་རང་ལ་ཡང་མཐུན་ཕྱོགས་སུ་ཁས་ལེན་པས། འཁོར་གསུམ་མོ། །བྱས་པ་ཆོས་ཅན། ཁྱོད་སྒྲ་མི་རྟག་སྒྲུབ་ཀྱི་མི་མཐུན་ཕྱོགས་
ལ་མཐོང་བར་ཐལ། ཤེས་བྱ་ལ་མཐོང་བའི་ཕྱིར། ཤེས་བྱ་མི་རྟག་པ་མ་ཡིན་ཞིང་མི་རྟག་པ་མ་ཡིན་པའི་ཆོས་ཐམས་ཅད་དེ་སྒྲུབ་ཀྱི་མི་མཐུན་ཕྱོགས་སུ་ཁྱེད་རང་ཡང་ཁས་ལེན་པའི་ཕྱིར། ཁྱབ་གསལ་རྟགས་མཐའ་དག་ཁས་ལེན་ནོ། །གཞན་ཡང། དུང་
སྒྲ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་མཐུན་ཕྱོགས་ཡིན་པར་ཐལ། ཁྱོད་དེ་སྒྲུབ་ཀྱི་ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པ་ཡིན་པའི་ཕྱིར། རྟགས་ཁྱབ་ནི། ཁྱེད་རང་གིས་ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པ་

[150A]༄༅། །མཐུན་ཕྱོགས་ཀྱི་མཚན་ཉིད་དང། དེའི་དོན་ཀྱང་ཆོས་ཅན་དང་ཆོས་དེར་མཚུངས་པ་ལ་ཁས་བླངས་པ་དེར་ཁས་ལེན་ངོ་སྤྲོད་པར་བྱའོ། འདོད་ན། མཉན་བྱ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་མཐོང་བར་ཐལ། ཁྱོད་དུང་སྒྲ་
ལ་མཐོང་བའི་ཕྱིར། འཁོར་གསུམ་མོ། །ཡང་དེ་ལ་འདོད་ན། ཁྱོད་ཐུན་མོང་མ་ཡིན་པའི་མ་ངེས་པའི་རྟགས་མིན་པར་ཐལ། མཐུན་ཕྱོགས་ལ་མཐོང་བའི་ཕྱིར། འཁོར་གསུམ་དངོས་སོ། །ཡང་སྒྲ་དེ་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་མཐུན་ཕྱོགས་ཡིན་ན། སྒྲ་
མི་རྟག་པར་སྒྲུབ་པའི་ལྟོས་གཞི་གཉིས་སུ་ངེས་པར་འགྱུར་ལ། དེ་ལྟ་ན། དེ་སྒྲུབ་ཀྱི་རྟགས་ཀྱི་ཚུལ་ཡང་གཉིས་སུ་འགྱུར་རོ་ཞེས་ཟེར་བ་ནི་མ་ངེས་ཏེ། ཤེས་བྱ་ཆོས་ཅན། རྟགས་ཡང་དག་གི་ལྡོག་ཁྱབ་ཡིན་ན་བཞི་གྲུབ་པས་མ་ཁྱབ་པར་ཐལ། རྟགས་ཡང་དག་གི་མི་མཐུན་
དཔེ་ཡིན་ན་གཞི་གྲུབ་པས་མ་ཁྱབ་པའི་ཕྱིར། གཞན་ཡང། མཐུན་ཕྱོགས་ཀྱི་དོན། དེ་སྒྲུབ་ཀྱི་བསྒྲུབ་བྱའི་ཆོས་དང་ལྡན་པ་དང། སྒྲུབ་ཚུལ་ལྟར་གྱི་བསྒྲུབ་བྱའི་ཆོས་དང་ལྡན་པ་དང། བསྒྲུབ་བྱའི་ཆོས་ཀྱི་སྤྱིས་དོན་མཐུན་པ་སོགས་གང་ལ་འདོད་ཀྱང། སྒྲ་མི་
རྟག་སྒྲུབ་ཀྱི་མཐུན་ཕྱོགས་ཡིན་ན། སྒྲ་མི་རྟག་སྒྲུབ་ཀྱི་བསྒྲུབ་བྱའི་ཆོས་ཡིན་དགོས་པར་འགྱུར་ལ། དེ་ལྟ་ན། སྒྲ་མི་རྟག་སྒྲུབ་ཀྱི་མཐུན་ཕྱོགས་ཡིན་ན། མི་རྟག་པ་དང་གཅིག་ཡིན་པས་ཁྱབ་པར་ཐལ་ལོ། །གཉིས་པ་རང་ལུགས་གཞག་པ་ལ། སྒྲ་བཤད། མཚན་ཉིད་
དབྱེ་བ་དང་གསུམ། དང་པོ་ནི། སྒྲ་དང་མི་རྟག་པར་མཐུན་པའི་ཕྱོགས་ཡིན་པ་དང། སྒྲ་དང་དེར་མི་མཐུན་པའི་ཕྱོགས་ཡིན་པས། སྒྲ་མི་རྟག་པར་སྒྲུབ་པའི་མཐུན་ཕྱོགས་དང། མི་མཐུན་ཕྱོགས་ཞེས་བྱ་བ་ལྟ་བུ་སྟེ། འདིས་མཚོན་ནས་སྦྱོར་བ་ཐམས་ཅད་ལ་ཤེས་པར་

[150B] །གཉིས་པ་མཚན་ཉིད་ནི། མཐུན་ཕྱོགས་ཀྱི་མཚན་ཉིད། ཆོས་དེ་དེ་སྒྲུབ་ཀྱི་བསྒྲུབ་བྱའི་ཆོས་གང་ཞིག་དེ་སྒྲུབ་ཀྱི་སྒྲུབ་ཚུལ་ལྟར་ཁྱོད་ཆོས་དེ་དང་ལྡན་པ། མི་མཐུན་ཕྱོགས་ཀྱི་མཚན་ཉིད། ཆོས་དེ་དེ་སྒྲུབ་ཀྱི་བསྒྲུབ་བྱའི་ཆོས་གང་ཞིག་དེ་སྒྲུབ་ཀྱི་སྒྲུབ་ཚུལ་ལྟར་
ཁྱོད་ཆོས་དེ་དང་ལྡན་པ་མ་ཡིན་པ། དབྱེ་བ་ནི། མཐུན་ཕྱོགས་ལ་དབྱེ་ན། དེ་སྒྲུབ་ཀྱི་རྟགས་སུ་བཀོད་པའི་ཆོས་དེས་ཁྱབ་པ་དང། མ་ཁྱབ་པ་གཉིས། མི་མཐུན་ཕྱོགས་ལ་དབྱེ་ན། གཞན་པ། འགལ་བ། མེད་པ་མི་མཐུན་ཕྱོགས་གསུམ་སྟེ། དཔེར་ན། སྒྲ་མི་
རྟག་པར་སྒྲུབ་པ་ལ་ཤེས་བྱ་དང་རྟག་པ་དང་རི་བོང་གི་རྭ་ལྟ་བུའོ། །དེ་ལ་མཐུན་ཕྱོགས་ཀྱི་སྒྲ་བཤད་པའི་དོན་ཀྱང་ཡོད་ལ། མཚན་ཉིད་ཡང་ཡོད་པ་ནི། སྒྲ་མི་རྟག་པར་སྒྲུབ་པ་ལ་དུང་སྒྲ་ལྟ་བུའོ། །མཚན་ཉིད་ཡོད་ལ་སྒྲ་བཤད་པའི་དོན་མེད་ལ་ནི། སྒྲ་རྟག་པར་
སྒྲུབ་པ་ལ་ནམ་མཁའ་ལྟ་བུའོ། །སྒྲ་བཤད་པའི་དོན་ཡོད་ལ། མཚན་ཉིད་མེད་པ་ནི་མི་སྲིད་དོ། །གཉིས་ཀ་མེད་པ་ནི། སྒྲ་མི་རྟག་པར་སྒྲུབ་པ་ལ་ནམ་མཁའ་ལྟ་བུའོ། །ཚུལ་འདིས་མི་མཐུན་ཕྱོགས་ལ་ཡང་ཅི་རིགས་པར་ཤེས་པར་བྱའོ། །ད་ནི་འདི་དཔྱད་པར་བྱ་སྟེ་
སྦྱོར་བ་སྐོར་གཅིག་གི་མཐུན་ཕྱོགས་དང་མི་མཐུན་ཕྱོགས་ལ། ཡོད་པ་དང་མཐོང་བ་དང་ངེས་པ་ཞེས་བྱ་བ་རྣམས་ཀྱི་དོན་ཇི་ལྟ་བུ་ཞེ་ན། ཚད་མ་ཙམ་གྱིས་ཡོད་མཐོང་ངེས་པ་ཕན་ཚུན་ཁྱབ་པ་ཡིན་ལ། སྐབས་ཀྱི་རྒོལ་བ་དེས་དེ་སྒྲུབ་ཀྱི་ཕྱོགས་གཉིས་གང་
རུང་ལ་ཡོད་པར་ཚད་མས་དམིགས་པ་ཡིན་ན། རྒོལ་བ་དེའི་དོར་ཕྱོགས་གཉིས་གང་ལ་ཡོད་པ་དེ་ལ་དེས་ངེས་པ་དང་མཐོང་བས་ཀྱང་ཁྱབ་ཅིང། སྤྱིར་རྒོལ་བ་དེའི་ངོར་ཡོད་པ་ལ་རྒོལ་བ་དེའི་ངོར་མཐོང་བ་དང་ངེས་པས་ཁྱབ་ཀྱང། རྒོལ་བ་དེས་མཐོང་བ་དང་ངེས་པས་

[151A]༄༅། །མ་ཁྱབ་སྟེ། རྒོལ་བ་དེས་ཡོད་པ་དང་མཐོང་བ་དང་ངེས་པ་ཡིན་པར་བཟུངས་བ་ཙམ་ལ། རྒོལ་བ་དེས་མཐོང་བ་དང་ངེས་པས་མ་ཁྱབ་པའི་ཕྱིར་རོ། །དེས་ན། རྒོལ་བ་དེས་དེ་སྒྲུབ་ཀྱི་མཐུན་ཕྱོགས་ལ་མཐོང་བའི་དོན་ནི། སྒྲ་མི་རྟག་སྒྲུབ་ལ་མཚོན་
ན༑ མི་རྟག་པ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ཅིང། ཁོ་མི་རྟག་པ་ཡིན་པར་ཚད་མས་གྲུབ་པ་ཉིད། ཁོ་དེ་སྒྲུབ་ཀྱི་མཐུན་ཕྱོགས་ལ་མཐོང་བའི་དོན་ཡིན་ལ། མཐུན་ཕྱོགས་ལ་མཐོང་ན་མཐུན་ཕྱོགས་ལ་ཡོད་པ་ཙམ་དུ་དེས་དགེས་ལ། མཐུན་ཕྱོགས་ཁོ་ན་ལ་ཡོད་པར་
ངེས་པས་མ་ཁྱབ་སྟེ། ཁོ་ཆོས་དེར་ཚད་མས་གྲུབ་ཀྱང། ཁོ་ཡིན་ན་ཆོས་དེ་ཡིན་དགོས་པར་ཚད་མས་ངེས་པས་མ་ཁྱབ་པའི་ཕྱིར་རོ། །དེས་ན་མཐུན་ཕྱོགས་ལ་མཐོང་ཡང་མ་ངེས་ན། རྗེས་ཁྱབ་མི་འགྲུབ་པར་གསུངས་པ་ནི། དེས་ཚུལ་ཁྱད་པར་བ་མཐུན་ཕྱོགས་
ཁོ་ན་ལ་ཡོད་པར་ངེས་པའི་དབང་དུ་བྱས་པའོ། །འདི་ལྟར་རྟོགས་ན། རྗེས་ཁྱབ་ལྡོག་ཁྱབ་ཀྱི་མཚན་ཉིད་ཀྱི་ཟུར་དུ་ཁོ་ནའི་ཚིག་ཕྲད་དང་འབྲེལ་བའི་ངེས་པ་སྨོས་པའི་དོན་ཀྱང་དབྱིས་ཕྱིན་པར་རྟོགས་པར་འགྱུར་ལ། གཞན་དུ་ན་ཚིག་ཙམ་ཞིག་སྒྲོགས་པར་ཟད་དོ། །མཐུན་
ཕྱོགས་ལ་མཐོང་བ་དང་ངེས་པའི་ཚུལ་ཇི་སྐད་བཤད་པ་དེས་མི་མཐུན་ཕྱོགས་ལའང་རིགས་བསྒྲེས་ཏེ་ཤེས་པར་བྱ་ཞིང། དེ་ལྟར་ན། ཤེས་བྱ་ལ་མཐོང་ན་སྒྲ་མི་རྟག་སྒྲུབ་ཀྱི་མི་མཐུན་ཕྱོགས་ལ་མཐོང་བར་ཐལ་བ་སོགས། སྐྱོན་ཐམས་ཅད་ལས་གྲོལ་ཏེ་བདེ་
བར་གནས་པར་འགྱུར་རོ། །ཕྱོགས་གཉིས་ཀྱི་རྣམ་པར་གཞག་པ་ལ་དིང་སང་གངས་རིའི་ཁྲོད་ཀྱི་རྟོག་གེ་བ་དག་གླང་པོ་ཆེའི་གཟུགས་ལ་རྟོག་པའི་དམུས་ལོངས་དང་མཚུངས་པར་གྱུར་ཀྱང། རང་གི་ཚུལ་མངོན་པར་མི་ཤེས་སོ། །ཆོས་ཅན་བཞི་མ་གྲུབ་པའི་རྟགས་

[151B] ཁ་ཅིག་ན་རེ། རྟགས་ཡང་དག་གི་ཤེས་འདོད་ཆོས་ཅན་ཡིན་ན་གཞི་གྲུབ་པས་ཁྱབ་སྟེ། གཞན་དུ་ན་ཆོས་ཅན་གཞི་མ་གྲུབ་པའི་སྟེང་དུ་རྟགས་ཡོད་པར་ཚད་མས་ངེས་པ་མི་སྲིད་པས། ཕྱོགས་ཆོས་མ་གྲུབ་པའི་ཉེས་པ་དང། གཞི་ཆོས་ཅན། ཁེགས་
ན་དེ་དང་ཆོས་ཚོགས་པའང་ཁེགས་པས་དམ་བཅའ་ཚད་མས་བསལ་བའི་ཉེས་པར་འགྱུར་རོ་ཞེས་ཟེར་ཏོ། །དེ་ནི་མི་འཐད་དེ། ཕུང་པོ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་ཡོད་དུ་གྱུར་པའི་བདག་མེད་པར་སྒྲུབ་པའི་རྟགས་ཀྱི་ཆོས་ཅན་གཞི་
མ་གྲུབ་པ་ཡིན་པའི་ཕྱིར་རོ། །འདི་ལ་ཁ་ཅིག་གང་ཟག་ཙམ་ཆོས་ཅན་དུ་བྱས་ནས། ཁྱོད་ཕུང་པོ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་ཡོད་དུ་གྱུར་པའི་བདག་ཏུ་མེད་དེ། ཞེས་འགོད་པས་སྐྱོན་མེད་དོ་ཞེས་ཟེར་ཏོ། །དེ་ཡང་མི་འཐད་དེ། གང་ཟག་དེ་
ལྟ་བུའི་བདག་ཏུ་མེད་པར་བསྒྲུབས་ཙམ་གྱིས། །དེ་ལྟ་བུའི་བདག་རང་ལྡོག་ནས་ཡོད་པ་མི་ཁེགས་པའི་ཕྱིར་རོ། །ཡང་བླུན་པོ་ཁ་ཅིག་དེ་ལྟ་བུའི་བདག་གི་སྒྲ་དོན་ཆོས་ཅན་ཡིན་ནོ་ཞེས་ཟེར་བས་ནི། དེ་ལྟ་བུའི་བདག་གི་སྒྲ་དོན་མེད་པར་ཁས་བླངས་པ་ཡིན་
པས་རང་གི་མཚང་བསྒྲགས་པ་ཡིན་ནོ། །གཞན་དག་ནི་དེ་ལྟ་བུའི་གང་ཟག་གི་བདག་ཆོས་ཅན། མེད་དེ། ཕུང་པོ་དང་རང་བཞིན་གཅིག་ཐ་དད་གང་དུ་ཡང་ཚད་མས་མ་དམིགས་པའི་ཕྱིར། ཞེས་འགོད་པའི་ཤེས་འདོད་ཆོས་ཅན་ནི། ཕྱི་རྒོལ་གྱིས་གང་ཟག་རང་རྐྱ་བ་
དང། དེར་སྣང་བའི་སྒྲ་དོན་གཅིག་ཏུ་འཁྲུལ་ནས། ཤེས་འདོད་ཞུགས་ཤིང། དེར་སྣང་བའི་སྒྲ་དོན་གྱི་སྟེང་དུ་རྟགས་ཚད་མས་གྲུབ་ལ། གང་ཟག་རང་རྐྱ་བ་ཆོས་ཅན་དུ་མ་བཟུང་ན། གང་ཟག་གི་བདག་རང་ལྡོག་ནས་མི་ཁེགས་ཤིང། ཕྱི་རྒོལ་གྱིས་དེ་དང་དེར་སྣང་

[152A]༄༅། །གི་སྒྲ་དོན་གཅིག་ཏུ་ཞེན་ནས་འཇུག་པས་སྒྲ་དོན་ཆོས་ཅན་དུ་མི་རུང་བའི་སྐྱོན་ཀྱང་མེད་དེ། །དེས་ན་དེ་ལྟ་བུའི་རྟགས་ལ། གང་ཟག་རང་རྐྱ་བ་ཡང་ཆོས་ཅན་ཡིན་ཅིང། གང་ཟག་རང་རྐྱ་བའི་སྒྲ་དོན་ཀྱང་ཆོས་ཅན་ཡིན་ནོ། །སྒྲ་དོན་ཆོས་ཅན་དུ་སྒྲུབ་
པ་ནི། དེའི་སྒྲ་དོན་དེ་དེ་སྒྲུབ་ཀྱི་རྟགས་ཀྱི་ཤེས་འདོད་ཆོས་ཅན་ཡིན་པར་ཐལ། དེ་སྒྲུབ་ཀྱི་ཕྱི་རྒོལ་གྱིས་དེ་དང་དེའི་སྒྲ་དོན་གཅིག་ཏུ་འཁྲུལ་པ་ལ་ཤེས་འདོད་ཞུགས་ཤིང། ཕྱིས་ཀྱང་དེ་དང་དེར་སྣང་གི་སྒྲ་དོན་གཅིག་ཏུ་ཞེན་ནས་འཇུག་ལ། དེ་སྒྲུབ་ཀྱི་རྟགས། དེ་
ལྟ་བུའི་སྒྲ་དོན་གྱི་སྟེང་དུ་ཚད་མས་གྲུབ་པའི་ཕྱིར་རོ། །བྱས་པས་སྒྲ་མི་རྟག་པར་སྒྲུབ་པ་ལ་མི་མཚུངས་ཏེ། སྒྲའི་སྒྲ་དོན་ལ་བྱས་པ་མ་གྲུབ་པའི་ཕྱིར་རོ། །དེས་ན་རྟགས་ཡང་དག་ཡིན་ན། ཤེས་འདོད་ཆོས་ཅན་གཞི་གྲུབ་པས་ཁྱབ་ལ། རྟགས་ཡང་
དག་གི་ཤེས་འདོད་ཡིན་ན་གཞི་གྲུབ་པས་མ་ཁྱབ་པ་ཡིན་ནོ་ཞེས་བཞེད་དོ། །འདི་ལ་ཡང་བརྟག་པ་འདི་ཡོད་དེ། དེ་ལྟ་བུའི་རྟགས་དང་བསྒྲུབ་བྱའི་ཆོས་སུ། བདག་དེ་ལྟ་བུ་མེད་དེ། བདག་དེ་ལྟ་བུ་ཕུང་པོ་དང་རང་བཞིན་གཅིག་ཐ་དད་གང་དུ་ཡང་མ་གྲུབ་
པའི་ཕྱིར་རོ་ཞེས་སྦྱོར་རམ། འོན་ཏེ་མེད་དེ། ཕུང་པོ་དང་རང་བཞིན་གཅིག་ཐ་དད་གང་དུ་ཡང་མ་གྲུབ་པའི་ཕྱིར་རོ་ཞེས་པ་ཙམ་ཞིག་འགོད། དང་པོ་ལྟར་ན། དམ་བཅའ་ཉིད་བསྒྲུབ་བྱའི་ཆོས་སུ་ཐལ་ལོ། །གཉིས་པ་ལྟར་ན། དེ་ལྟ་བུའི་བདག་གི་སྒྲ་དོན་ཆོས་
ཅན། མེད་པར་ཐལ། ཕུང་པོ་དང་རང་བཞིན་གཅིག་ཐ་དད་གང་དུ་ཡང་མ་གྲུབ་པའི་ཕྱིར། འཁོར་གསུམ་དངོས་སོ། །རྫས་སྔོ་འཕྱུར་དང་ལྡན་པའི་ཕྱོགས་ཀྱི་ཁྱབ་པར་དུ་མེད་དུ་སྒྲུབ་པ་ལ་མེ་མ་དམིགས་རྟགས་སུ་སོད་ཚེའང། གཞི་དེ་ལྟ་བུའི་

[152B] །འདོད་ན། དེ་ལྟ་བུའི་རྟགས་ཀྱི་ཆོས་ཅན་མངོན་སུམ་ཚད་མས་དངོས་སུ་གྲུབ་པར་བཤད་པ་དང་འགལ་ལོ། །གཞན་ཡང། བྱས་པས་སྒྲ་མི་རྟག་པར་སྒྲུབ་པའི་ཆོས་ཅན་ལ་ཡང་མཚུངས་པ་སྤང་དཀའ་ག་སེམས་
སོ། །དེ་བས་ན་རང་ལུགས་ནི། དེ་ལྟ་བུའི་རྟགས་ཀྱི་ཤེས་འདོད་ཆོས་ཅན་ནི། དེ་ལྟ་བུའི་བདག་ཁོ་ན་ཡིན་ལ། ཆོས་ཅན་གཞི་མ་གྲུབ་པའི་སྐྱོན་ཀྱང་མེད་དེ། དེ་ལྟ་བུའི་རྟགས་ལ་ནི། ཆོས་ཅན་དང་མེད་ངེས་ཀྱི་ཚོགས་དོན་བསྒྲུབ་བྱ་ཡིན་པས་
ཆོས་ཅན་གཞི་མ་གྲུབ་པ་ཉིད་དམ་བཅའ་ཚད་མས་མ་གྲུབ་པའི་སྒྲུབ་བྱེད་ཡིན་ལ། ཆོས་ཅན་གཞི་གྲུབ་ན། དམ་བཅའ་ཚད་མས་གསལ་བར་འགྱུར་བའི་ཕྱིར་རོ། །འདི་ལྟར། ཆོས་ཅན་དེ་གཞི་མ་གྲུབ་ན་ཆོས་ཅན་དེ་དང་མེད་ངེས་ཀྱི་ཚོགས་དོན་
གཞི་གྲུབ་དགོས་པའི་ཕྱིར་ཏེ། གཞི་གྲུབ་ན་རི་བོང་གི་རྭ་མེད་ངེས་ཡིན་པས་ཁྱབ་པ་བཞིན་ནོ། །རྟགས་ཕྱོགས་ཆོས་མ་གྲུབ་པའི་སྐྱོན་ཀྱང་མེད་དེ། བདག་དེ་ལྟ་བུ་ཚད་མས་མ་གྲུབ་ཀྱང། བདག་དེ་ལྟ་བུ་ཕུང་པོ་དང་རང་བཞིན་གཅིག་ཐ་དད་གང་དུ་ཡང་
མ་དམིགས་པ་ཚད་མས་གྲུབ་པའི་ཕྱིར་ཏེ། ཤེས་བྱ་ཐམས་ཅད་དེ་ཡིན་པའི་ཕྱིར་རོ། །ཆོས་ཅན་ཞེས་པའང་བློ་དོར་དགག་ཆོས་དང་བསྒྲུབ་ཆོས་རྟགས་ཀྱིས་དགག་སྒྲུབ་བྱེད་པའི་གཞིར་བྱུང་བ་ཡིན་པས་ཆོས་ཅན་ཞེས་བྱའི། དོན་སྟེང་ནས་ཁྱད་གཞི་ཁྱད་ཆོས་
གཉིས་སུ་བྱས་པའི་ཁྱད་གཞི་ལྟ་བུར་ཡོད་ནས་མ་ཡིན་ནོ། །དེས་ན། གཞི་མ་གྲུབ་ཀྱང་རྟགས་ངེས་པའི་ཤེས་འདོད་ཆོས་ཅན་ཡིན་པ་མི་འགལ་ཏེ། གཞི་མ་གྲུབ་ཀྱང་ཁྱབ་པ་ངེས་པའི་མཐུན་དཔེ་ཡིན་པ་མི་འགལ་བ་བཞིན་ནོ། །དེ་བས་ན་ཆོས་ཅན་གཞི་མ་གྲུབ་

[153A]༄༅། །པས་དམ་བཅའ་ཚད་མས་བསལ་བ་དང། ཕྱོགས་ཆོས་མ་གྲུབ་པར་འགྱུར་རོ་ཞེས་པ་ལ་ལན་འདི་ལྟར་སྨྲ་བར་བྱའི་ངལ་བ་གཞན་གྱིས་དུབ་པར་མི་བྱའོ། །དོན་འདི་ནི་སློབ་དཔོན་ཀ་མ་ལ་ཤཱི་ལས་གསལ་བར་བཤད་དོ། །མངོན་སུམ་
དོན་དང་རྗེས་དཔག་དང། ཡིད་ཆེས་གྲགས་པས་རང་རྟེན་ལའོ། །ཞེས་པ་ལ་སོགས་པས་ཀྱང། རང་གི་རྟེན་དུ་གཞི་གྲུབ་དགོས་པའི་ཆོས་ཅན་བཀག་ན་རྟགས་ཀྱི་སྐྱོན་དུ་སྟོན་པ་ཡིན་གྱི། ཆོས་ཅན་ཡོད་པ་བཀག་པ་ཙམ་རྟགས་ཀྱི་སྐྱོན་དུ་སྟོན་པ་མ་ཡིན་ནོ། །དེའི་ཕྱིར་
རང་རྟེན་ལ་ཞེས་པའི་ཚིག་སྨྲོས་སོ། །གསུམ་པ་རྒོལ་བ་གང་གི་ངོར་རྟགས་ཡང་དག་ཡིན་པ་དཔྱད་པ་ནི། ཕྱི་རྒོལ་བསྒྲུབ་བྱ་ལ་ཤེས་འདོད་དང་ལྡན་པ་ལ་སྔ་རྒོལ་ཡང་དག་གི་རྟགས་བཀོད་དེ། ཚུལ་སོ་སོའི་སྒྲུབ་བྱེད་ཇི་ཙམ་བསྟན་དགོས་པ་བསྟན་པ་ལས་དེ་སྒྲུབ་ཀྱི་ཚུལ་
གསུམ་ཚད་མས་ངེས་ཤིང། བསྒྲུབ་བྱ་ངེས་པ་ལ་མངོན་དུ་ཕྱོགས་པའི་དུས་རྟགས་ཡང་དག་ཏུ་འགྲོ་བའི་དུས་ཡིན་ལ། བསྒྲུབ་བྱ་ཚད་མས་ངེས་པའི་རྗེས་དཔག་སྐྱེས་པ་ལ་རྟགས་ཡང་དག་ཏུ་སོང་ཞེས་བརྗོད་དོ། །སྔ་རྒོལ་གྱི་དོར་རྟགས་ཡང་དག་ཡིན་ནམ་མ་ཡིན་
ཞེ་ན། ཁ་ཅིག་ན་རེ། སྔ་རྒོལ་ཡང་དག་གི་ངོར་རྟགས་ཡང་དག་མ་ཡིན་ཏེ། དེའི་ངོར་ཕྱོགས་ཆོས་མ་གྲུབ་པའི་ཕྱིར། དེར་ཐལ། བསྒྲུབ་བྱ་ལ་ཤེས་འདོད་མེད་པའི་ཕྱིར། ཁྱབ་སྟེ། གཏན་ཚིགས་ཐེ་ཚོམ་ལ་བརྗོད་ཕྱིར། ཞེས་གསུངས་པས་སོ་ཞེས་ཟེར་ཏོ། །དེ་མི་འཐད་དེ་
སྒྲ་མི་རྟག་སྒྲུབ་ལ་རྟགས་ཡང་དག་ཏུ་འགོད་མཁན་གྱི་སྔ་རྒོལ་ཡང་དག་ཆོས་ཅན། །ཁྱོད་ཀྱི་ངོར་བྱས་པ་དེ་དེ་སྒྲུབ་ཀྱི་རྟགས་ཡང་དག་ཡིན་པར་ཐལ། ཁྱོད་ཀྱི་ངོར་བྱས་པ་དེ་དེ་སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། མ་གྲུབ་ན། རང་ཉིད་ངེས་ཤིང་

[153B] །ངེས་པ་སྐྱེད་པར་འདོད་པ་ཡིས། །ཕྱོགས་ཆོས་འབྲེལ་བ་བསྒྲུབ་བྱ་དག་བརྗོད་པ་ལས་གཞན་སྤང་བར་བྱ། ཞེས་པ་དང་འགལ་ལོ། །གཏན་ཚིགས་ཐེ་ཚོམ་ལ་བརྗོད་ཕྱིར། ཞེས་པས་ནི། རྟགས་ཡང་དག་འགོད་དགོས་ཀྱི་རྒོལ་བ་ཡིན་ན་ཤེས་འདོད་ཡོད་དགོས་པར་
སྟོན་པ་ཡིན་གྱི། རྟགས་ཡང་དག་ཡིན་ན་དེར་སྟོན་པ་ནི་མ་ཡིན་ནོ། །འོ་ན། སྔ་རྒོལ་དེ་འདྲའི་ངོར་སྒྲ་མི་རྟག་པ་བསྒྲུབ་བྱ་ཡིན་པར་ཐལ། བྱས་པ་དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར་ཅེ་ན། མི་མཚུངས་ཏེ། སྔ་རྒོལ་གྱིས་སྒྲ་མི་རྟག་པར་གྲུབ་པ་དེ། །སྒྲ་མི་རྟག་པ་སྔ་རྒོལ་
གྱི་ངོར་བསྒྲུབ་བྱ་མིན་པའི་སྒྲུབ་བྱེད་ཡིན་ལ། སྔ་རྒོལ་གྱིས་དེ་སྒྲུབ་ཀྱི་ཚུལ་གསུམ་ཚད་མས་ངེས་པ་དེ། སྔ་རྒོལ་གྱི་ངོར་བྱས་པ་དེ་སྒྲུབ་ཀྱི་རྟགས་ཡང་དག་ཡིན་པའི་སྒྲུབ་བྱེད་དུ་འགྱུར་བའི་ཕྱིར་རོ། །དེས་ན། དིང་སང་གི་རྟོག་གེ་བ་བླུན་པོ་དག་ཕྱོགས་ཆོས་སྔ་རྒོལ་ལམ་གྲུབ་
པ། མ་གྲུབ་པའི་རྟགས་སུ་སྨྲ་བ་དང། རྟགས་ཡང་དག་ཡིན་ན་སྔ་རྒོལ་གྱི་ངོར་ཕྱོགས་ཆོས་མ་གྲུབ་པར་སྨྲ་བའི་འགལ་བའི་ཁུར་ཆེན་དངོས་སུ་ཁྱེར་བ་ལའང་ཞུམ་པ་མི་མངའ་བ་ཨེ་མ་རྨོངས་པའི་ཁོལ་པོ་ངོ་མཚར་ཏོ། །འདི་དག་ལ་བརྗོད་པར་བྱ་བ་མེད་ཡང་བྱེད་པ་ཆེར་
ཆུང་ཞིང། ཡི་གེ་མངས་བར་འགྱུར་བསམ་བྲིས་སོ། །བཞི་པ་རྟགས་ཡང་དག་གི་རྟགས་ཆོས་དོན་གསུམ་ངོས་གཟུང་བ་ལ། དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། བྱས་པས་སྒྲ་མི་རྟག་པར་སྒྲུབ་པ་ལྟ་བུ་ལ་མཚོན་ན། ཤེས་འདོད་
ཆོས་ཅན་དང། ཆོས་དང། རྟགས་གསུམ་ག་ལ་རློམས་ཚོད་དང། སོང་ཚོད་གཉིས་གཉིས་ཏེ། འདི་ལྟར་འགོད་པ་པོས། དོན་རང་མཚན་གྱི་སྒྲ་ཆོས་ཅན་དང། མི་རྟག་པ་བསྒྲུབ་བྱའི་ཆོས་དང། བྱས་པ་རྟགས་སུ་རློམས་ནས་བཀོད་ཀྱང། སོང་ཚོད་ལ། སྒྲའི་དོན་སྤྱི་དང་

[154A]༄༅། །མི་རྟགས་པའི་དོན་སྤྱི་དང། བྱས་པའི་དོན་སྤྱི་རྣམས་ཆོས་ཅན་དང་ཆོས་དང་རྟགས་རྣམས་སུ་སོང་བ་ཡིན་གྱི། རང་མཚན་དུ་གྱུར་པའི་བྱས་མི་རྟག་སོགས་ནི་མ་ཡིན་ཏེ། དཔེ་ལ་རྟགས་རྗེས་འགྲོ་མི་བྱེད་པར་ཐལ་བའི་ཕྱིར་རོ། །ཞེས་ཟེར་ཏོ། །འདི་
ནི་མི་འཐད་དེ། ཤེས་བྱ་ཆོས་ཅན། བྱས་པ་སྒྲ་མི་རྟག་སྒྲུབ་ལ་རྟགས་ཡང་དག་ཏུ་བཀོད་པའི་ཚེ། འགོད་པ་པོའི་རློམས་ཚོད་ལ་དོན་རང་མཚན་གྱི་བྱས་པ་སྒྲ་མི་རྟག་སྒྲུབ་ཀྱི་རྟགས་སུ་བཀོད་པར་རློམས་ཀྱང། སོང་ཚོད་ལ། བྱས་པའི་དོན་སྤྱི་སྒྲའི་དོན་སྤྱི་མི་རྟག་
པའི་དོན་སྤྱིར་སྒྲུབ་པས་རྟགས་ཡང་དག་ཏུ་སོང་བར་ཐལ། བྱས་པ་སྒྲ་མི་རྟག་སྒྲུབ་ལ་རྟགས་སུ་འགོད་ཚུལ་དང། སྒྲུབ་ཚུལ་ཡིན་སྒྲུབ་ཡིན་པ་གང་ཞིག་དེའི་ཚེ་རློམས་ཚོད་ལ་དོན་རང་མཚན་གྱི་སྒྲ་བྱས་མི་རྟག་པ་རྟགས་ཆོས་དོན་གསུམ་དུ་རློམས་
ཀྱང། སོང་ཚོད་ལ་དོན་སྤྱི་གསུམ་རྟགས་ཆོས་དོན་གསུམ་དུ་སོང་བའི་ཕྱིར། འདོད་ན། བྱས་པའི་དོན་སྤྱིས་སྒྲའི་དོན་སྤྱི་མི་རྟག་པའི་དོན་སྤྱིར་སྒྲུབ་པའི་རྟགས་མ་གྲུབ་པ་དང། ཁྱབ་པ་འགལ་བ་ཡིན་ཏེ། སྒྲའི་དོན་སྤྱི་བྱས་པའི་དོན་སྤྱི་མ་ཡིན་པའི་ཕྱིར་
དང་བྱས་པའི་དོན་སྤྱི་ཡིན་ན་མི་རྟག་པའི་དོན་སྤྱི་ཡིན་པར་འགལ་བའི་ཕྱིར་ཏེ། བྱས་པའི་དོན་སྤྱི་དང་མི་རྟག་པའི་དོན་སྤྱི་མི་འགལ་ན། བྱས་མི་རྟག་གི་ལྡོག་པ་ཡང་མི་འགལ་བར་མཚུངས་སོ། །གཞན་ཡང། ཤེས་བྱ་ཆོས་ཅན། བྱས་པས་སྒྲ་
མི་རྟག་པར་སྒྲུབ་པའི་བསྒྲུབ་བྱའི་ཆོས་ཡིན་ན། རྟག་པ་ཡིན་པས་ཁྱབ་པར་ཐལ། དེ་ཡིན་ན་དངོས་པོར་མེད་པའི་ཆོས་ཡིན་པས་ཁྱབ་པའི་ཕྱིར། རྟགས་ཁས། འདོད་ན། དེ་སྒྲུབ་ཀྱི་མཐུན་ཕྱོགས་ཡིན་ན་མི་རྟག་པ་ཡིན་དགོས་པར་ཁྱོད་རང་གིས་ཀྱང་ཁས་

[154B] སྒྲ་མི་རྟག་རྟོགས་ཀྱི་རྗེས་དཔག་ཚད་མའི་གཞལ་བྱ་ཡིན་ན། རྟག་པ་ཡིན་དགོས་པར་ཡང་མཚུངས་སོ། །རྟག་པ་ཆོས་ཅན། ཁྱོད་སྒྲ་མི་རྟག་སྒྲུབ་ཀྱི་རྟགས་ཡང་དག་གི་དགག་བྱའི་ཆོས་མ་ཡིན་པར་ཐལ། དེ་སྒྲུབ་ཀྱི་བསྒྲུབ་
བྱའི་ཆོས་ཡིན་ན་ཁྱོད་ཀྱི་ཁྱབ་བྱ་ཡིན་པས་ཁྱབ་པའི་ཕྱིར། རྟགས་ཁས། ཁྱབ་སྟེ། བསྒྲུབ་བྱའི་ཆོས་ཡིན་ན་དེ་སྒྲུབ་ཀྱི་རྟགས་ཡང་དག་གིས་སྒྲུབ་དགོས་ཤིང། དགག་བྱའི་ཆོས་ཡིན་ན་འགོག་དགོས་ལ། ཁྱབ་བྱེད་བཀག་ན་ཁྱབ་བྱ་ཁེགས་པའི་ཕྱིར་རོ། །སྒྲ་དང་
མི་རྟག་པའི་ཚོགས་དོན་བསྒྲུབ་བྱར་རློམས་ཀྱང། སོང་ཚེད་ལ་སྒྲ་མི་རྟག་པའི་དོན་སྤྱི་དེ་སྒྲུབ་ཀྱི་བསྒྲུབ་བྱར་སོང་བར་ཐལ་ལོ། །འདོད་ན། སྒྲ་མི་རྟག་པའི་དོན་སྤྱི་ཆོས་ཅན། ཁྱོད་སྒྲ་མི་རྟག་སྒྲུབ་ཀྱི་བསྒྲུབ་བྱ་མ་ཡིན་པར་ཐལ། ཁྱོད་དེ་སྒྲུབ་ཀྱི་བསྒྲུབ་བྱར་སྔ་རྒོལ་གྱིས་
ཞེ་བས་འདོད་པ་མ་ཡིན་པའི་ཕྱིར་རོ། །མ་གྲུབ་ན་སྔ་རྒོལ་གྱི་ཞི་འདོད་ལ་སྒྲ་མི་རྟག་པ་ཉིད་བསྒྲུབ་བྱར་རློམས་པ་ཡིན་པ་འབུད་དོ། །འདི་དག་ལ་ད་དུང་གནོད་བྱེད་བརྗོད་པར་བྱ་བ་མེད་ཡང། རེ་ཤིག་མངས་པར་འགྱུར་བས་མ་བྲིས་སོ། །འདི་དག་གིས་སྒྲ་མི་
རྟག་སྒྲུབ་ཀྱི་རྟགས་ཆོས་དོན་གསུམ་ཡིན་ན་དངོས་པོར་མ་གྲུབ་པར་འདོད་པ་ཐམས་ཅད་རིགས་བསྒྲེས་ཏེ་དགག་པར་བྱའོ། །རང་མཚན་ཡིན་ན་དཔེ་ལ་རྗེས་འགྲོ་མི་བྱེད་པར་འགྱུར་རོ་ཞེས་སྨྲ་བ་ནི། རང་མཚན་ཡིན་ན་ཆོས་དུ་མ་ལ་ཐུན་མོང་དུ་རྗེས་འགྲོ་མི་
བྱེད་པས་ཁྱབ་པར་འདོད་པ་སྟེ། དེ་ནི་རྒྱས་པར་གོང་དུ་བཀག་ཟིན་ཏོ། །རང་ལུགས་ནི། བྱས་པས་སྒྲ་མི་རྟག་པར་སྒྲུབ་པའི་ཚེ། སྒྲ་ཤེས་འདོད་ཆོས་ཅན། མི་རྟག་པ་བསྒྲུབ་བྱའི་ཆོས། བྱས་པ་རྟགས་ཡིན་ལ། དེ་སྒྲུབ་ཀྱི་ཤེས་འདོད་ཆོས་ཅན་དང་བསྒྲུབ་བྱའི་ཆོས་

[155A]༄༅། །དང་རྟགས་རྣམས་སྒྲོ་བཏགས་ཡིན་ཞིང། དེ་སྒྲུབ་ཀྱི་ཤེས་འདོད་ཆོས་ཅན་སོགས་ཡིན་ན། རིམ་པ་བཞིན་སྒྲ་དང་མི་རྟག་པ་དང་བྱས་པ་རྣམས་ཡིན་དགོས་པས་སྒྲོ་བཏགས་སུ་འགལ་བ་ཡིན་ནོ། །སྒྲ་དང་མི་རྟག་པ་དང་བྱས་པ་གསུམ་སྒྲོ་བཏགས་
མིན་ཞིང། ཤེས་འདོད་ཆོས་ཅན་སོགས་ཡིན་ཀྱང། སྒྲ་དེ་སྒྲུབ་ཀྱི་ཤེས་འདོད་ཆོས་ཅན་ཡིན་པ་དང། མི་རྟག་པ་བསྒྲུབ་བྱའི་ཆོས་ཡིན་པ་དང། བྱས་པ་རྟགས་ཡིན་པ་རྣམས་ནི་སྒྲོ་བཏགས་ཡིན་ནོ། །འདི་དག་གི་སྒྲུབ་བྱེད་རྒྱས་པར་གོང་དུ་བཤད་ཟིན་ཏོ། །གསུམ་
པ་རྟགས་ཡང་དག་གི་དབྱེ་བ་བཤད་པ་ལ། སྒྲུབ་བྱེད་ཀྱི་སྒོ་ནས་དབྱེ་བ། བསྒྲུབ་བྱའི་སྒོ་ནས་དབྱེ་བ། སྒྲུབ་ཚུལ་གྱི་སྒོ་ནས་དབྱེ་བ་དང་གསུམ། དང་པོ་ལ་འབྲས་རང་མ་དམིགས་པའི་རྟགས་ཡང་དག་དང་གསུམ་ལས། དང་པོ་འབྲས་བུའི་རྟགས་ཡང་དག་ལ་
སྒྲ་བཤད། མཚན་ཉིད། དབྱེ་བ། རྣམ་གཞག་དཔྱད་པ་དང་བཞི། དང་པོ་ནི། དེ་སྒྲུབ་ཀྱི་རྟགས་ཀྱི་འབྲས་བུས་དངོས་སུ་ཟིན་པའི་སྒོ་ནས་འབྲས་བུ་དེའི་རྒྱུ་དངོས་སུ་ཟིན་པའི་བསྒྲུབ་བྱའི་ཆོས་གོ་བར་བྱེད་པའི་རྟགས་ཡིན་པའི་ཕྱིར་འབྲས་བུའི་རྟགས་
ཞེས་བྱའོ། །གཉིས་པ་མཚན་ཉིད་ནི། དེ་སྒྲུབ་ཀྱི་རྟགས་ཀྱིས་དངོས་སུ་ཟིན་པར་བཀོད་པའི་འབྲས་བུ་དེའི་རྒྱུ་བསྒྲུབ་བྱའི་ཆོས་ཀྱིས་དངོས་སུ་ཟིན་པར་བྱས་པའི་སྒོ་ནས། རང་གི་ཤེས་འདོད་ཅན་གྱི་སྟེང་དུ་སྒྲུབ་པ་ལ་ཚུལ་གསུམ་ཚང་བའི་གཏན་
ཚིགས། གསུམ་པ་དབྱེ་བ་ནི། དུ་བ་དྲག་འཕྱུར་བ་དང་ལྡན་པའི་ལ་ལ་མེ་ཡོད་པར་སྒྲུབ་པ་ལ་དུ་བ་དྲག་འཕྱུར་བ་རྟགས་སུ་བཀོད་པ་ལྟ་བུ་རྒྱུ་དངོས་སྒྲུབ་པའི་འབྲས་རྟགས་དང། རིག་བྱེད་ཀྱི་སྒྲ་འཛིན་ཉན་ཤེས་རང་རྒྱུ་མི་རྟག་པའི་སྒྲ་སྔོན་དུ་སོང་བར་

[155B] གཟུགས་འཛིན་དབང་ཤེས་ལ་དབང་ཡིད་ལས་གཞན་པའི་རྒྱུ་ཡོད་པར་སྒྲུབ་པ་ལ། དབང་ཡིད་ལས་གཞན་པའི་རྒྱུ་མེད་ན་མི་སྐྱེ་བ་རྟགས་སུ་བཀོད་པ་ལྟ་བུ་རྒྱུའི་
ཁྱད་པར་སྒྲུབ་པའི་འབྲས་རྟགས་དང། སྡུག་བདེན་རང་རྒྱུ་ཡོད་པར་སྒྲུབ་པ་ལ་རེས་འགའ་སྐྱེ་བའི་དངོས་པོ་ཡིན་པ་རྟགས་སུ་བཀོད་པ་ལྟ་བུ་རྒྱུའི་རང་ལྡོག་སྒྲུབ་པ་དང། ཁ་ནང་བུ་རམ་གོང་བུའི་སྟེང་གི་བུ་རམ་གྱི་རོ་ད་ལྟར་བ་ཆོས་ཅན། རང་རྒྱུ་བུ་རམ་གྱི་རོ་
སྔ་མས་བུ་རམ་གྱི་གཟུགས་ད་ལྟར་བ་འདིའི་ལྷན་ཅིག་བྱེད་རྐྱེན་བྱེད་པའི་ནུས་པ་སྔ་མ་སྔོན་དུ་སོང་སྟེ། བུ་རམ་གྱི་རོ་ད་ལྟར་བ་ཡིན་པའི་ཕྱིར། ཞེས་བཀོད་པ་ལྟ་བུ་རྒྱུ་ཆོས་རྗེས་དཔག་གི་འབྲས་རྟགས་རྣམས་སོ། །འདི་དག་ཀྱང་ཕྱི་རྒོལ་གྱི་ཤེས་འདོད་དང་
སྔ་རྒོལ་གྱི་དཔག་འདོད་ཀྱི་དབང་གིས་རྟགས་ཀྱི་འགོད་ཚུལ་ཇི་ལྟར་འབྱུང་བ་དང་མཐུན་པར་ཐ་དད་བྱས་པ་ཙམ་ཡིན་གྱི། ཤེས་འདོད་དང་དཔག་འདོད་ཀྱི་དབང་གིས་རྟགས་ཀྱི་འགོད་ཚུལ་མཐའ་ཡས་པའི་ཕྱིར། འབྲས་རྟགས་ཀྱི་རྟགས་ཀྱི་འགོད་ཚུལ་གྱི་རིཌ་
ཇི་སྐད་བཤད་པ་འདི་དག་ཏུ་གྲངས་ངེས་པ་ནི་མ་ཡིན་ཏེ། འདི་ལྟར། མྱུ་གུ་ཆོས་ཅན། ཁྱོད་རང་གི་རྒྱུ་རྐྱེན་དུ་མ་ཚོགས་པ་ལས་སྐྱེ་དགོས་ཏེ། ཁྱོད་རང་གི་ཉེར་ལེན་དང་ལྷན་ཅིག་བྱེད་རྐྱེན་གྱི་ཚོགས་པ་གྲངས་མ་ཚང་ན་མི་སྐྱེ་བའི་དངོས་པོ་ཡིན་པའི་ཕྱིར་
ཞེས་བཀོད་པ་ལ་སོགས་པ་མང་དུ་སྲིད་པའི་ཕྱིར་རོ། །ཇི་སྐད་བཤད་པའི་འབྲས་རྟགས་ཀྱི་དབྱེ་བ་དེ་དག་ཐ་སྙད་པ་མ་གཏོགས་དོན་ཐ་དད་པ་ནི་མ་ཡིན་ཏེ། ལ་མེ་ཡོད་དུ་སྒྲུབ་པ་ལྟ་བུའང་རྒྱུའི་ཁྱད་པར་སྒྲུབ་པའི་འབྲས་རྟགས་སུ་ཁས་ལེན་དགོས་

[156A]༄༅། །པའོ། །བཞི་པ་རྣམ་གཞག་དཔྱད་པ་ལ། རྟགས་ཆོས་དོན་གསུམ་ངོས་གཟུང་བ་དང། ཚུལ་གསུམ་ངེས་བྱེད་ཀྱི་ཚད་མ་བཤད་པ་དང། རྟགས་སྐྱོན་ཅན་དུ་ཐལ་བའི་དོགས་པ་བཅད་པའོ། །དང་པོ་ལ། དགག་གཞག་གཉིས་ལས། གཞན་ལུགས་
དགག་པ་ནི། ཁ་ཅིག་ན་རེ། ལ་མེ་ཡོད་དུ་སྒྲུབ་པ་ལ་དུ་ཡོང་རྟགས་སུ་བཀོད་པ་ན། བསྒྲུབ་བྱའི་ཆོས་ནི་མེ་དང་རྟགས་ནི་དུ་བ་ཉིད་ཡིན་ལ། མེ་ཡོད་དང་དུ་ཡོད་ནི་བསྒྲུབ་བྱའི་ཆོས་དང་རྟགས་མ་ཡིན་ནོ་ཞེས་ཟེར་ཏོ། །འདི་ནི་དིང་སང་གི་རྟོག་གེ་བ་རྣམས་ལ་རླུང་ལྟར་གྲགས་མོད་ཀྱི་
ཆོས་ཤིན་ཏུ་གནོད་པ་དུ་མའི་གནས་སུ་རྟོགས་ཏེ། འདི་ལྟར། ཤེས་བྱ་ཆོས་ཅན། མེ་མ་ཡིན་དེ་སྒྲུབ་ཀྱི་དགག་བྱའི་ཆོས་སུ་ཐལ། མེ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་པའི་ཕྱིར། འདོད་ན། ཤེས་བྱ་ཆོས་ཅན། དུ་ལྡན་ལའི་སྟེང་དུ་དུ་བ་ཁེགས་པར་ཐལ། མེ་མ་ཡིན་ཁེགས་པའི་
ཕྱིར། ཁྱབ་སྟེ། ཁྱབ་བྱེད་བཀག་ན་ཁྱབ་བྱ་ཁེགས་པས་སོ། །གཞན་ཡང། ཤེས་བྱ་ཆོས་ཅན། ཚང་མང་དེ་སྒྲུབ་ཀྱི་མཐུན་དཔེར་བཀོད་པའི་ཚེ། ཚང་མང་དང་དུ་ལྡན་ལ་གཉིས་དེ་སྒྲུབ་ཀྱི་རྟགས་དང་བསྒྲུབ་བྱའི་ཆོས་སུ་མཐུན་པའི་དོན་དུ་བར་མཐུན་པ་དང་མར་མཐུན་པ་
ཡིན་པར་ཐལ་ལོ། །འདོད་མི་ནུས་ཏེ། ཚང་མང་དུ་བར་མཐུན་པ་མི་སྲིད་པའི་ཕྱིར་རོ། །གཞན་ཡང། མེ་མ་ཡིན་ཆོས་ཅན། ཁྱོད་ཡིན་ན་དེ་སྒྲུབ་ཀྱི་མི་མཐུན་ཕྱོགས་ཡིན་པས་ཁྱབ་པར་ཐལ། ཁྱོད་དེ་སྒྲུབ་ཀྱི་དགག་བྱའི་ཆོས་ཡིན་པའི་ཕྱིར། འདོད་ན། ཆོས་ཅན་ལ་དང། རྟགས་
དུ་བ་དང། མཐུན་དཔེ་ཚང་མང་གསུམ་ག་དེ་སྒྲུབ་ཀྱི་མི་མཐུན་ཕྱོགས་སུ་ཐལ་ལོ། །ཅི་སྟེ། དགག་བྱའི་ཆོས་ནི་མེ་མེད་ཡིན་གྱི། མེ་མ་ཡིན་དགག་བྱའི་ཆོས་མ་ཡིན་ནོ་ཞེ་ན། དེ་ལྟ་ན། མེ་ཡོད་བསྒྲུབ་བྱའི་ཆོས་ཡིན་གྱི་མེ་བསྒྲུབ་བྱའི་ཆོས་མ་ཡིན་ནོ་ཞེས་བྱ་

[156B] བསྒྲུབ་བྱའི་ཆོས་ཀྱི་དངོས་ཀྱི་ལྡོག་ཕྱོགས་གང་ཡིན་པ་དེ་ཉིད་དགག་བྱའི་ཆོས་སུ་འདོད་དགོས་པའི་ཕྱིར། གཞན་ཡང། ཤེས་བྱ་ཆོས་ཅན། གཟུགས་འཛིན་དབང་ཤེས་ལ་དབང་ཡིད་ལས་གཞན་པའི་རྒྱུ་ཡོད་པར་སྒྲུབ་པའི་ཚེ། དབང་ཡིད་ལས་
གཞན་པའི་རྒྱུ་ཉིད་བསྒྲུབ་བྱའི་ཆོས་སུ་ཐལ་ལོ། །འདོད་ན། དེ་མ་ཡིན་དགག་བྱའི་ཆོས་སུ་ཐལ་ལོ། །འདོད་ན། གཟུགས་འཛིན་དབང་ཤེས་ལ་དབང་ཡིད་ལས་གཞན་པའི་རྒྱུ་མ་ཡིན་པ་ཁེགས་པར་ཐལ་ལོ། །འདོད་ན། དེ་ལ་དབང་ཡིད་རྒྱུ་ཡིན་པ་ཁེགས་པར་
ཐལ་ལོ། །དེས་ན་དེ་ལྟ་བུའི་རྒུད་པ་འབའ་ཞིག་ཐོག་ །རང་ལུགས་ལ། མེ་ཡོད་བསྒྲུབ་བྱའི་ཆོས་དང་དུ་ཡོད་རྟགས་སུ་སྨྲ་བའོ། །འོ་ན། འབྲས་རྟགས་ཞེས་ཇི་ལྟར་བརྗོད་ཅེ་ན། འོ་ན། གྲང་རེག་མེད་པར་སྒྲུབ་པའི་ཚེ་མེ་ཚད་མས་དམིགས་
པ་རྟགས་སུ་བཀོད་ན་མ་དམིགས་པའི་རྟགས་ཞེས་ཇི་ལྟར་བརྗོད། འདི་ནི་དངོས་སུ་དམིགས་པ་བཀོད་ཀྱང། མ་དམིགས་པའི་མཐར་ཐུག་པ་ཡིན་པས་དེ་སྐད་དུ་བརྗོད་ཅེ་ན། འདི་ཡང་འབྲས་བུ་དང་རྒྱུའི་མཐར་ཐུག་པ་ཅན་ཡིན་པས་དེ་སྐད་དུ་བརྗོད་དེ། དུ་ཡོད་
ཀྱིས་མེ་ཡོད་འགྲུབ་པ་མེ་དུ་རྒྱུ་འབྲས་སུ་འགྲུབ་པ་ལ་རག་ལས་པའི་ཕྱིར་རོ། །གཉིས་པ་ཚུལ་གསུམ་ངེས་བྱེད་ཀྱི་ཚད་མ་བཤད་པ་ནི། རྟགས་ནི་ཕལ་ཆེར་མངོན་སུམ་གྱིས་འགྲུབ་ལ། ཁྱབ་པ་ནི་རྒྱུ་འབྲས་ངེས་བྱེད་ཀྱི་ཚད་མའི་སྟོབས་ལས་འགྲུབ་བོ། །འོ་ན་
རྒྱུ་འབྲས་ངེས་བྱེད་ཀྱི་ཚད་མ་ཕྲུགས་དུས་མེ་དུ་རྒྱུ་འབྲས་སུ་ངེས་པར་བྱེད་ཅེ་ན། རྒོལ་བ་དབང་པོ་རྣོན་པོས་ནི། དུ་བ་མེ་ལས་སྐྱེ་བཞིན་པ་མཐོང་བའི་མངོན་སུམ་ཕྲུགས་གཅིག་གིས་དུ་བ་མེའི་འབྲས་བུ་ཡིན་པར་ངེས་ནུས་ལ། དབང་པོ་འབྲིང་པོས་ནི། དང་པོར་

[157A]༄༅། །མེ་དུ་གཉིས་ཀས་དག་པའི་ས་ཕྱོགས་དམིགས་པའི་མངོན་སུམ་གཅིག་དེ་ནས་མེ་དམིགས་པའི་མངོན་སུམ་གཅིག་དེ་ནས་ས་ཕྱོགས་དེར་མེ་ཡོད་སྟོབས་ཀྱིས་དུ་བ་སྐྱེ་བ་དམིགས་པའི་མངོན་སུམ་གཅིག་སྟེ། དུ་བ་མེ་ཡོད་སྟོབས་ཀྱིས་སྐྱེ་བའི་རྗེས་
འགྲོ་ངེས་བྱེད་ཀྱི་མངོན་སུམ་ཕྲུགས་གསུམ་གྱི་སྟོབས་ཀྱིས་དུ་བ་མེའི་འབྲས་བུར་ངེས་ནུས་ལ། ཡང་ན་དང་པོར་མེ་དུ་གཉིས་ཀ་དམིགས་པའི་མངོན་སུམ་གཅིག་དེ་ནས་གཞི་དེར་མེ་ལོག་པ་དམིགས་པའི་མངོན་སུམ་གཅིག་དེ་ནས་མེ་ལྡོག་སྟབས་ཀྱིས་དུ་བ་
ལོག་པའི་གཞི་དམིགས་པའི་མངོན་སུམ་གཅིག་སྟེ། ལྡོག་པ་ངས་བྱེད་ཀྱི་ཚད་མ་ཕྲུགས་གསུམ་གྱི་བྱེད་ལས་ལས་དུ་བ་མེའི་འབྲས་བུར་རྟོགས་ནུས་སོ། །དབང་པོ་རྟུལ་པོས་ནི། དང་པོར་མེ་དུ་གཉིས་ཀས་དག་པའི་གཞི་དམིགས་པའི་མངོན་སུམ་གཅིག་
དེ་ནས་གཞི་དེར་མེ་དམིགས་པའི་མངོན་སུམ་གཅིག་དེ་ནས་གཞི་དེར་མེ་ཡོད་སྟོབས་ཀྱིས་དུ་བ་སྐྱེ་བར་དམིགས་པའི་མངོན་སུམ་གཅིག་དེ་ནས་གཞི་དེར་མེ་ལོག་པ་དམིགས་པའི་མངོན་སུམ་གཅིག་དེ་ནས་མེ་ལྡོག་སྟོབས་ཀྱིས་དུ་བ་ལོག་པར་དམིགས་
པའི་མངོན་སུམ་གཅིག་སྟེ། རྗེས་སུ་འགྲོ་ལྡོག་གཉིས་ཀ་ངེས་བྱེད་ཀྱི་མངོན་སུམ་ཕྲུགས་ལྔའི་བྱེད་ལས་ལས་དུ་བ་མེའི་འབྲས་བུར་རྟོགས་ནུས་ལ། ཚུལ་འདིས་རྒྱུ་འབྲས་གཞན་ལ་ཡང་ཤེས་པར་བྱའོ། །དེས་ན་ཚད་མ་འདི་དག་ལས་མེ་དུ་རྒྱུ་འབྲས་སུ་
ངེས་པ་ན། མེ་ཡོད་སྟོབས་ཀྱིས་དུ་བ་སྐྱེ་བ་དང། མེ་མེད་ན་དུ་བ་མེད་པར་ངེས་ནུས་པས། དུ་ཡོད་ཀྱིས་མེ་ཡོད་སྒྲུབ་པའི་ཁྱབ་འབྲལ་མངོན་སུམ་འདི་དག་གིས་འགྲུབ་པར་བཤད་པ་ཡིན་གྱི། མངོན་སུམ་འདི་དག་གིས་མེ་དུའི་འབྲེལ་པའམ་ཁྱབ་འབྲེལ་དངོས་སུ་འཇལ་

[157B] དེ་དག་སྒྲ་བཏགས་ཡིན་པའི་ཕྱིར་རོ། །འོན་ཀྱང་མེ་ཡོད་ན་དུ་བ་སྐྱེ་བ་དང། མེད་ན་མི་སྐྱེ་བར་མངོན་སུམ་དུ་མཐོང་ཡང། མེ་དུ་ལ་རྒྱུ་འབྲས་ཀྱི་ཐ་སྙད་མ་ཤེས་པར་ཐ་སྙད་ལ་རྨོངས་པའི་རྒོལ་བ་བླུན་པོ་འགའ་ཞིག་ཀྱང་ཡོད་དེ། གཞན་དུ་ན་རྒྱང་འཕེན་དག་
དུ་བ་རྒྱུ་མེད་དུ་སྒྲོ་འདོགས་པར་མི་འགྱུར་རོ། །དེས་ན་ད་ལྟ་བུའི་ངོར་ནི། དུ་བ་ཆོས་ཅན། ཁྱོད་མེའི་འབྲས་བུ་ཡིན་ཏེ། ཁྱོད་མེ་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། ཞེས་པའི་རྟགས་ལས་མེ་དུ་རྒྱུ་འབྲས་སུ་ངེས་པར་བྱས་དགོས་སོ། །དེའི་ཕྱིར། མེའི་འབྲས་
བུ་དུ་བ་སྟེ། འབྲས་བུའི་ཆོས་ཀྱི་རྗེས་འཇུག་ཕྱིར། ཞེས་པའི་རྟགས་ཀྱི་རྣམ་གཞག་གསུངས་པ་ཡིན་ནོ། །གསུམ་པ་རྟགས་སྐྱོན་ཅན་དུ་ཐལ་བའི་དོགས་པ་བཅད་པ་ནི། ལ་ལ་མེ་ཡོད་པར་སྒྲུབ་པ་ལ་དུ་ཡོད་རྟགས་སུ་བཀོད་པའི་ཚེ་ན། དུ་བ་དེ་དང་མེ་དེ་རྒྱུ་འབྲས་མིན་ན་
འབྲས་རྟགས་སུ་མི་འཐད་ལ། རྒྱུ་འབྲས་ཡིན་ན་འབྲས་དུས་ན་རྒྱུ་མེད་ཅིང་རྒྱུ་དུས་ན་འབྲས་བུ་མེད་པས། དུ་ལྡན་ལ་ལ་དུ་བ་ཡོད་དུས་ན་དེའི་རྒྱུར་གྱུར་པའི་མེ་མེད་པའི་ཕྱིར། རྟགས་འདིའི་ཕྱོགས་ཆོས་གྲུབ་དུས་ན་དམ་བཅའ་ཚད་མས་གསལ་བར་འགྱུར་ལ། དམ་བཅའ་
ཚད་མས་གྲུབ་དུས་ན་ཕྱོགས་ཆོས་མི་འགྲུབ་སྟེ། ལ་ལ་མེ་ཡོད་དུས་ན་མེ་དེའི་འབྲས་བུ་དྲ་ སྐྱོན་མེད་དེ། ལ་ལ་དུ་བ་ཡོད་པའི་རྟགས་ཀྱིས་དུ་བའི་དུས་ན་མེ་ཡོད་པར་སྒྲུབ་པ་མིན་གྱི། དུ་བའི་རྒྱུར་གྱུར་པའི་མེ་ཡོད་པ་ཙམ་ཞིག་དུས་ཀྱང་
ཁྱད་པར་དུ་མ་བྱས་པར་སྒྲུབ་པ་ཡིན་ལ། ལ་ལ་དུ་བ་ཡོད་ན་དེའི་ཚེ་རང་རྒྱུ་མེ་ཡོད་མི་དགོས་ཀྱང། སྤྱིར་ དཔེར་ན་ཚེས་གཅིག་གི་ཉིན་མོ་ལ་ཕྱི་དྲོ་ཡོད་ན་དེའི་རྒྱུར་གྱུར་བའི་སྔ་དྲོ་ཡོད་དགོས་ཀྱང། ཚེས་གཅིག་གི་ཕྱི་དྲོ་ཡོད་དུས་སྔ་དྲོ་ཡོད་མི་དགོས་པས་

[158A]༄༅། །ཚེས་གཅིག་ཉིན་མོ་ལ། སྔ་དྲོ་ཡོད་དེ་ཕྱི་དྲོ་ཡོད་པའི་ཕྱིར་ལ་ཕྱོགས་ཆོས་གྲུབ་ན་དམ་བཅའ་བསལ་བའི་སྐྱོན་མི་འབྱུང་བ་དང་འདྲའོ། །དེས་ན་མེ་ཡོད་པའི་དུས་ཀྱི་གཞི་དང། མེའི་འབྲས་བུ་དུ་བ་ཡོད་པའི་དུས་ཀྱི་གཞི་གཉིས་ཀ་ཆ་ཤས་སུ་ལྡན་པའི་ལ་ཆོས་ཅན་དུ་བྱས་ནས་
དེ་ལ་དུ་བ་ཡོད་པས་མེ་ཡོད་པ་དུས་ཀྱིས་ཁྱད་པར་དུ་མ་བྱས་པར་སྒྲུབ་པ་ཡིན་པར་ཤེས་པར་གྱིས་ཤིག་འབྲས་བུའི་རྟགས་ཡང་དག་བཤད་ཟིན་ཏོ།། །།གཉིས་པ་རང་བཞིན་གྱི་རྟགས་ཡང་དག་ལ། མཚན་ཉིད། དབྱེ་བ། ཚུལ་གསུམ་ངེས་བྱེད་
ཀྱི་ཚད་མ་བཤད་པ་དང་གསུམ། དང་པོ་ནི། །རང་དང་རང་བཞིན་གཅིག་པའི་བསྒྲུབ་བྱའི་ཆོས་སྒྲུབ་པ་ལ་ཚུལ་གསུམ་ཚང་བའི་སྒྲུབ་རྟགས་གང་ཞིག་དེ་སྒྲུབ་ཀྱི་བསྒྲུབ་བྱ་འགྲུབ་པ། རྟགས་དང་བསྒྲུབ་བྱའི་ཆོས་ཀྱིས་དངོས་སུ་ཟིན་པའི་ཆོས་
གཉིས་རྒྱུ་འབྲས་སུ་ངས་པ་ལ་ལྟོས་མི་དགོས་པའོ། །དབྱེ་ན་གཉིས་ལས། དང་པོ་ཁྱད་པར་དག་པ་བའི་རང་བཞིན་གྱི་རྟགས་ཡང་དག་གི་མཚན་ཉིད། རང་བཞིན་གྱི་རྟགས་ཡང་དག་གང་ཞིག་ཁྱོད་བརྗོད་པའི་སྒྲས་ཁྱོད་ཀྱི་ལྟོས་པ་རང་གི་བྱེད་ཆོས་མ་འཕངས་པ། དཔེར་
ན༑ སྒྲ་མི་རྟག་པར་སྒྲུབ་པ་ལ་དངོས་པོ་རྟགས་སུ་བཀོད་པ་ལྟ་བུའོ། །གཞན་དག་དངོས་པོར་ཡོད་པ་རྟགས་སུ་འགོད་པ་ནི་གོང་དུ་བཀག་ཟིན་ཏོ། །གཉིས་པ་ཁྱད་པར་ལྟོས་པ་པའི་རང་བཞིན་གྱི་རྟགས་ཡང་དག་གི་མཚན་ཉིད། རང་བཞིན་གྱི་རྟགས་ཡང་དག་གང་ཞིག་
ཁྱོད་བརྗོད་པའི་སྒྲས་ཁྱོད་ཀྱི་ལྟོས་པ་རང་གི་བྱེད་ཆོས་འཕངས་པ། དེ་ལ་དབྱེ་ན། བྱེད་ཆོས་ཐ་མི་དད་པ་ལ་ལྟོས་པ་དང། ཐ་དད་ལ་ལྟོས་པ་གཉིས། དང་པོ་ནི། དཔེར་ན་སྒྲ་མི་རྟག་སྒྲུབ་ལ་སྐྱེ་ལྡན་རྟགས་སུ་བཀོད་པ་ལྟ་བུའོ། །གཉིས་པ་ལ་བྱེད་ཆོས་དངོས་སུ་འཕངས་

[158B] ཤུགས་ལ་འཕངས་པ་གཉིས། དང་པོ་ནི། སྒྲ་མི་རྟག་སྒྲུབ་ལ་རྒྱུ་རྐྱེན་ལས་སྐྱེས་པ་རྟགས་སུ་བཀོད་པ་དང། གཉིས་པ་ནི། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུའོ། །གསུམ་པ་ཚུལ་གསུམ་ངེས་བྱེད་ཀྱི་ཚད་མ་བཤད་པ་ནི། སྦྱོར་བ་སྐོར་གཅིག་
ལ་མཚོན་ན། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚུལ་གསུམ་ཚད་མ་གང་གིས་ངེས་པར་བྱེད་ཅེ་ན། དེའི་ཕྱོགས་ཆོས་ནི་དབང་པོ་རྣོན་པས་སྒྲ་རང་གི་རྒྱུ་རྐྱེན་ལས་སྐྱེ་བར་མཐོང་བའི་མངོན་སུམ་ཚད་མས་ངེས་པར་བྱེད་ནུས་ལ། དབང་པོ་རྟུལ་པོ་
ཁ་ཅིག་ལ་ནི། ཐ་སྙད་སྒྲུབ་ཀྱི་རྟགས་ལ་བརྟན་པའི་རྗེས་དཔག་ཚད་མས་ངེས་པར་བྱེད་དགོས་སོ། །ཁྱབ་པ་ནི། རྗེས་དཔག་ཚད་མས་ངེས་པར་བྱེད་པ་ཡིན་པས། དེའི་རྟེན་རྟགས་ལ། རྗེས་ཁྱབ་སྒྲུབ་པ་ལྟོས་མེད་ཀྱི་རྟགས་དང། ལྡོག་ཁྱབ་སྒྲུབ་པ་གནོད་པ་
ཅན་གྱི་རྟགས་གཉིས། དང་པོ་ལ་རྟགས་དགོད་པ་ནི། བྱས་པ་ཆོས་ཅན། ཁྱོད་རང་གྲུབ་ཙམ་ནས་འཇིག་པའི་ངོ་བོ་ཡིན་ཏེ། ཁྱོད་འཇིག་པར་འགྱུར་བ་རང་ལས་ཕྱིས་འབྱུང་བའི་རྒྱུ་སོགས་ལ་ལྟོས་པ་མེད་པར་རང་རྒྱུ་ལས་འཇིག་པར་སྐྱེས་པའི་ཕྱིར་
དཔེར་ན། གློག་བཞིན་ཞེས་པ་སྟེ། དེའི་ཁྱབ་པ་དཔེའི་སྟེང་དུ་མངོན་སུམ་གྱི་སྟོབས་ཀྱིས་ངེས་པར་ཕྱེད་ཅིང། ཕྱོགས་ཆོས་ནི། ཕྱིས་བྱུང་གི་རྒྱུས། འཇིག་པ་བྱས་པའི་ངོ་བོར་གྱུར་པ་སྐྱེད་དམ། བྱས་པ་ལས་དོན་གཞན་པ་ཉིད་སྐྱེད། དང་པོ་ལྟར་ན། ཕྱིས་རྒྱུ་དོན་
གཞན་མེད་དེ། བྱས་པ་རང་གི་ངོ་བོར་གྱུར་པའི་རྫས་ཀྱི་ཆོས་རྣམས་ནི། རང་རྒྱུ་ལས་སྐྱེས་ཟིན་པའི་ཕྱིར་རོ། །གཉིས་པ་ལྟར་ན། ཕྱིས་རྒྱུ་དེ་ཆོས་ཅན། བྱས་པ་འཇིག་པར་མ་སྐྱེད་པར་ཐལ། བྱས་པ་ལས་དོན་གཞན་པའི་འཇིག་པ་ཁོ་ན་ལ་ཕན་བྱེད་ཡིན་

[159A]༄༅། །པའི་ཕྱིར། ཞེས་པ་ལ་སོགས་པ་གནོད་པ་ཅན་གྱི་རྟགས་བསྟན་ནས་དེ་ལ་བརྟོན་པའི་ཚད་མས་ངེས་པར་བྱེད་དོ། །གཉིས་པ་ལྡོག་ཁྱབ་སྒྲུབ་བྱེད་ཀྱི་གནོད་པ་ཅན་གྱི་རྟགས་ནི། རྟག་པ་ཆོས་ཅན། ཁྱོད་བྱས་པས་སྟོང་སྟེ། རིམ་དང་ཅིག་ཅར་གྱི་
དོན་བྱེད་པས་སྟོང་པའི་ཕྱིར། དཔེར་ན་འདུས་མ་བྱས་ཀྱི་ནམ་མཁའ་བཞིན། ཞེས་པ་སྟེ། འདིའི་ཁྱབ་པ་ནི། རིམ་དང་ཅིག་ཅར་གྱི་དོན་བྱེད་པ་ལས་གཞན་པའི་དོན་བྱེད་ཚུལ་ཕུང་གསུམ་བཀག་པས་འགྲུབ་ལ། ཕྱོགས་ཆོས་ནི། རྟག་པས་འབྲས་བུ་ཐམས་ཅད་ཅིག་ཅར་བྱེད་
པ་ལ། འབྲས་བུ་རྣམས་རིམ་གྱིས་སྐྱེ་བར་མངོན་སུམ་གྱིས་གྲུབ་པས་གནོད་ཅིང། རིམ་གྱིས་འབྲས་བུ་སྐྱེད་ན་རྒྱུ་ལའང་འབྲས་བུ་རིམ་བཞིན་སྐྱེད་པའི་སྔ་ཕྱིའི་རིམ་པ་དུ་མ་ཁས་ལེན་དགོས་པས། རྒྱུ་ཡང་མི་རྟག་པར་འགྱུར་གྱི་རྟག་པ་ཉམས་སོ་ཞེས་གནོད་པ་བསྟན་
པས་འགྲུབ་པོ། །དེ་ཡང་སློབ་དཔོན་གྱིས། འབྲེལ་བ་མེད་པར་ནི་རྗེས་སུ་འགྲོ་བ་དང་ལྡོག་པ་ངེས་པ་མེད་དེ། ཞེས་རྗེས་སུ་འགྲོ་ལྡོག་གི་ཁྱབ་པ་འགྲུབ་པ་ལ་འབྲེལ་བ་འགྲུབ་དགོས་པར་བཤད་པའི་དོན་ནི་འདི་ཡིན་ཏེ། བྱས་པ་མི་རྟག་པ་ལས་ཐ་དད། མི་རྟག་པ་ལོག་ན་བྱས་
པ་ལྡོག་པ་ནི། བྱས་པ་མི་རྟག་པ་ལ་འབྲེལ་བའི་དོན་ཡིན་ལ། བྱས་པ་མི་རྟག་པ་ལ་འབྲེལ་བའི་དོན་ལྡོག་གི་མི་རྟག་པ་ལོག་ན་བྱས་པ་ལྡོག་པ་ཞེས་བྱ་བ་དེ་ཉིད་གནད་པ་ཅན་གྱི་རྟགས་འདིས་སྒྲུབ་པ་མིན་ཏེ། རྟགས་འདིས། མི་རྟག་པ་ལོག་པའི་གཞི་ལ་བྱས་པ་ལོག་
པས་ཁྱབ་པར་སྒྲུབ་པའི་ཕྱིར་རོ། །དེས་ན། རྟགས་འདི་ལ་བརྟེན་ནས་བྱས་པ་མི་རྟག་པ་ལ་འབྲེལ་བའི་དོན་ལྡོག་གི། མི་རྟག་པ་ལོག་པའི་གཞི་ལ་བྱས་པ་ལོག་པས་ཁྱབ་པ་ཞེས་བྱ་བ་དེ་ཉིད་ངེས་པ་དང། རྟགས་བྱས་པ་ངེས་པའི་ཚད་མ་དང་གཉིས་ལ་ལྟོས་ནས་དེ་སྒྲུབ་ཀྱི་རྗེས་

[159B] །དེ་ནི་འདི་བསམ་པར་བྱ་སྟེ། ཅི་དོན་བྱེད་པས་སྟོང་པའི་རྟགས་ལ་བརྟེན་ནས། རྟག་པ་ལ་བྱས་པས་སྟོང་པ་ངེས་པའི་ཚད་མ་དེས། རྟག་པའི་གསལ་བའི་དབྱེ་བ་མཐའ་དག་ལ་བྱས་པ་མི་སྲིད་པར་ངེས་སམ་མ་ངེས། མ་ངེས་ན། ད་དུང་ཕྱི་རྒོལ་
དེས་རྟག་པའི་གསལ་བ་འགའ་ཞིག་ལ་བྱས་པ་སྲིད་པར་དོགས་པ་མ་ཆོད་དམ་ཆོད། དང་པོ་ལྟར་ན། གནོད་པ་ཅན་གྱི་རྟགས་ལ་བརྟེན་པའི་རྗེས་དཔག་སྐྱེས་ཀྱང། རྟགས་མི་མཐུན་ཕྱོགས་ལ་མེད་ངེས་སུ་མ་གྲུབ་པས། ཚད་མ་དེས་ལྡོག་ཁྱབ་ངེས་པ་འགལ་ལོ། །ཕྱི་མ་ལྟར་ན་
དོགས་པ་དེ་ལྟ་བུ་ཆོད་ཅིང། ཚད་མ་དེས་བཅད་པ་མ་ཡིན་པའི་ཕྱིར། དོགས་པ་དེ་གཅོད་བྱེད་ཀྱི་ཚད་མ་གཞན་བསྟན་དགོས་ནའང་རྙེད་པ་མ་ཡིན་ཞིང། རྙེད་ན་ཚད་མ་མཐའ་མེད་བསྟན་དགོས་ཏེ། རྟག་པའི་གསལ་བ་ལ་མཐའ་མེད་ཅིང། དེ་རེ་རེ་ནས་བྱས་པ་སྲིད་པའི་དོགས་པ་གཅོད་
བྱེད་ཀྱི་ཚད་མ་བསྟན་དགོས་པའི་ཕྱིར། གལ་ཏེ། རྟག་པ་བྱས་སྟོང་དུ་འཇལ་བའི་ཚད་མ་དེ་ཉིད་ཀྱིས་རྟག་པའི་གསལ་བ་མཐའ་དག་ལ་བྱས་པ་མི་སྲིད་པར་ངེས་ན། བྱས་པ་ལ་མི་རྟག་པས་ཁྱབ་པ་ངེས་པའི་ཚད་མ་ངེས་ཀྱང། བྱས་པའི་གསལ་བ་མཐའ་དག་ལ་མི་རྟག་པས་ཁྱབ་པ་
ངེས་པར་འགྱུར་ཞིང། དེ་ལྟ་ན་ཚད་མ་དེས་སྒྲ་ལའང་མི་རྟག་པས་ཁྱབ་པ་ངེས་དགོས་པས། ཁྱབ་པ་ངེས་པ་ན་བསྒྲུབ་བྱ་གྲུབ་པར་འགྱུར་རོ་ཞེ་ན། སྐྱོན་མེད་དེ། གནོད་པ་ཅན་གྱི་ཚད་མ་དེས། བྱས་པ་རྟག་པའི་གསལ་བའི་དབྱེ་བ་མཐའ་དག་ལ་འཇུག་པ་མི་སྲིད་པར་མ་ངེས་ཀྱང་
འཇུག་པར་འཛིན་པའི་སྒྲོ་འདོགས་བཅད་ཅིང། ཕྱིས་རྟག་པའི་ཁྱད་པར་ལ་བློ་ཁ་ཕྱོགས་པ་ཙམ་གྱིས་ཚད་མ་གཞན་ལ་ལྟོས་མེད་དུ་དེ་ཉིད་བྱས་པས་སྟོང་པའི་ངེས་པ་འདྲེན་པ་ཡིན་ནོ། །འོ་ན། རྗེས་ཁྱབ་ངེས་པའི་ཚད་མ་དེས་བྱས་པའི་གསལ་བ་མཐའ་དག་ལ་མི་རྟག་པས་

[160A]༄༅། །མ་ཁྱབ་པར་འཛིན་པའི་སྒྲོ་འདོགས་གཅོད་ནུས་པར་འགྱུར་ལ། དེ་ལྟ་ན་རྗེས་ཁྱབ་ངེས་ན་བསྒྲུབ་བྱ་ལ་སྒྲོ་འདོགས་ཆོད་པས་ཁྱབ་པར་ཐལ་ལོ་ཞེ་ན། མི་མཚུངས་ཏེ། སྤྱིས་ཁྱབ་ཀྱང་དེའི་བྱེ་བྲག་གིས་ཁྱབ་མི་དགོས་ཤིང། སྤྱི་ཁེགས་ན་དེའི་བྱེ་བྲག་ཀྱང་
ཁེགས་དགོས་པའི་ཕྱིར་རོ། །རང་བཞིན་གྱི་རྟགས་ཡང་དག་མདོ་ཙམ་བཤད་ཟིན་ཏོ།། །།གསུམ་པ་མ་དམིགས་པའི་རྟགས་ཡང་དག་ལ། མཚན་ཉིད། དབྱེ་བ་གཉིས། དང་པོ་ནི། འགའ་ཞིག་ན་རེ། དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་སྣང་དུ་
རུང་མི་རུང་གི་ཆོས་མ་དམིགས་པ་རྟགས་སུ་བཀོད་ནས་རང་གི་དགག་བྱ་འགོག་པ་ལ་ཚུལ་གསུམ་ཚད་མས་ངེས་པ་ཞེས་ཟེར་བ་ནི། འགལ་ཟླ་དམིགས་པའི་རྟགས་ཐམས་ཅད་ལ་ཡིད་མི་གཏད་པར་བྱུང་རྒྱལ་སྨྲ་བ་ཙམ་དུ་ཟད་དོ། །འགའ་ཞིག་དེ་སྒྲུབ་ཀྱི་རྟགས་
ཡང་དག་གང་ཞིག་དེ་སྒྲུབ་ཀྱི་བསྒྲུབ་བྱའི་ཆོས་དེ་དགག་པ་ཡིན་པ། ཞེས་སྨྲ་བ་ལའང། རྟགས་ཡང་དག་ཡིན་ན་མ་དམིགས་པའི་རྟགས་སུ་ཐལ། དེ་ཡིན་ན། དེ་སྒྲུབ་ཀྱི་བསྒྲུབ་བྱའི་ཆོས་དགག་པ་ཡིན་པས་ཁྱབ་པའི་ཕྱིར་ཏེ། དངོས་མེད་ཡིན་པས་ཁྱབ་པའི་ཕྱིར་
དེར་ཐལ། སྒྲོ་བཏགས་ཡིན་པས་ཁྱབ་པའི་ཕྱིར་རོ། །དེས་ན་རྟགས་ཡང་དག་གི་བསྒྲུབ་བྱའི་ཆོས་ཡིན་ན། དངོས་མེད་དང་དགག་པ་ཡིན་པས་མ་ཁྱབ་ལ། རྟགས་ཡང་དག་ཡིན་ན་དེའི་བསྒྲུབ་བྱའི་ཆོས་དངོས་མེད་དང་དགག་པ་ཡིན་པས། ཁྱབ་པ་ཡོད་དོ། །
དེའི་ཕྱིར་རང་ལྡོག་གཞི་ལྡོག་རྣམ་དབྱེ་ལ་མཁས་པར་གྱིས་ཤིག་རང་ལུགས་ནི། མ་དམིགས་པའི་རྟགས་ཡང་དག་གི་མཚན་ཉིད། དེ་སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ན་མེད་དགག་ཡིན་དགོས་པ་ཞེ་

[160B] ༑དེ་ཡང་སྤྱིར་རྟགས་ཡང་དག་ཡིན་ན། དགག་པར་གྱུར་པའི་ཆོས་ཤིག་སྒྲུབ་པས་ཁྱབ་པ་ཡིན་ཏེ། དཔེར་ན་སྒྲ་མི་རྟག་པར་སྒྲུབ་པ་ན་རྟག་པ་མ་ཡིན་པར་ཤུགས་ལ་སྒྲུབ་པ་ལྟ་བུའོ། །དེའི་ཕྱིར་སྒྲ་མི་རྟག་རྟོགས་ཀྱི་རྗེས་དཔག་ཚད་མས་ཀྱང་དངོས་སུ་སྒྲ་མི་རྟག་པར་
རྟོགས་པའི་ཤུགས་ལ་རྟག་པ་མ་ཡིན་པར་རྟོགས་པ་ཡིན་ནོ། །འོན་ཀྱང། འབྲས་རང་གི་རྟགས་གཉིས་ཀྱིས་ནི། རང་རང་གི་ཤེས་འདོད་ཆོས་ཅན་གྱི་སྟེང་དུ། བསྒྲུབ་བྱའི་ཆོས་སྒྲུབ་པར་གྱུར་པ་དངོས་སུ་བསྒྲུབས་པའི་ཤུགས་ལ་དགག་པ་སྒྲུབ་པར་བྱེད་པས། མ་ཡིན་
དགག་སྒྲུབ་པ་ཡིན་ལ། མ་དམིགས་པའི་རྟགས་ཀྱིས་ནི། རང་གི་བསྒྲུབ་བྱའི་ཆོས་ཡིན་ན་མེད་དགག་དངོས་སུ་སྒྲུབ་པར་བྱེད་པས་ཁྱབ་པའི་ཕྱིར་རོ། །སྒྲུབ་རྟགས་དང་དགག་རྟགས་སོ་སོར་ངེས་པ་ཡིན་ལ། དེའི་ཕྱིར། འདིས་ནི་དངོས་ལའང་དངོས་པོའི་ཆ། །ཁས་
བླངས་མེད་པར་དགག་པ་ཉིད། །སྒྲུབ་བྱེད་སྔ་མ་དག་གིས་ནི། །མ་ཡིན་སྒྲུབ་པར་བྱེད་ཕྱིར་རོ། །ཞེས་གསུངས་པ་ཡིན་ནོ། །གཉིས་པ་དབྱེ་བ་ལ། མི་སྣང་བ་མ་དམིགས་པའི་རྟགས་ཡང་དག་དང་སྣང་རུང་མ་དམིགས་པའི་རྟགས་ཡང་དག་གཉིས་སོ། །དང་པོའི་མཚན་
ཉིད་ནི། ཡོད་ཀྱང་གང་ཟག་དེ་ལ་སྣང་མི་རུང་གི་ཆོས་གང་ཟག་དེས་ཚད་མས་མ་དམིགས་པ་རྟགས་སུ་བཀོད་ནས། གང་ཟག་དེའི་ངོར་ཆོས་དེ་ཡོད་ངེས་འགོག་པ་ལ་ཚུལ་གསུམ་ཚང་བའི་གཏན་ཚིགས། དཔེར་ན། མདུན་གྱི་གཞི་འདིར། འདྲེ་ཤ་ཟ་བསྐལ་
དོན་དུ་སོང་བའི་སྐྱེས་བུས། འདྲེ་ཤ་ཟ་ཡོད་ངེས་ཀྱི་ཐ་སྙད་དོན་མཐུན་མི་འཇུག་པར་སྒྲུབ་པ་ལ། འདྲེ་ཤ་ཟ་བསྐལ་དོན་དུ་སོང་བའི་སྐྱེས་བུའི་ཚད་མས་ཤ་ཟ་མ་དམིགས་པ་རྟགས་སུ་བཀོད་པ་ལྟ་བུའོ། །རྟགས་འདི་ནི། ཤ་ཟ་གང་ལ་བསྐལ་དོན་དུ་སོང་བའི་

[161A]༄༅། །གང་ཟག་དེའི་ངོར་འགོད་དགོས་པ་མ་ཡིན་གྱི། གང་ཟག་དེའི་ངོར་ཤ་ཟ་ཡོད་ངེས་ཀྱི་ཐ་སྙད་དོན་མཐུན་འཇུག་མི་འཇུག་དཔྱོད་པའི་གཞིར་བྱས་ནས། རྟགས་རྒོལ་བ་གཞན་ལ་འགོད་པ་སྲིད་པའི་ཕྱིར་རོ། །གཞན་དག་ན་རེ། མདུན་གྱི་
གཞི་འདིར་ཆོས་ཅན། བསྐལ་དོན་ཤ་ཟ་ཡོད་ངེས་ཀྱི་ཐ་སྙད་དོན་མཐུན་མི་འཇུག་སྟེ། བསྐལ་དོན་ཤ་ཟ་ཚད་མས་མ་དམིགས་པའི་ཕྱིར། ཞེས་འགོད་པར་བྱེད་ལ། རྟགས་འདིས་ཤ་ཟ་ཡོད་ངེས་འགོག་པ་ཡིན་གྱི་མེད་ངེས་སུ་སྒྲུབ་ནུས་པ་མ་ཡིན་པས། གཞི་དེར་
ཤ་ཟ་ཡོད་ངེས་དད་མེད་ངེས་གང་ཡང་མ་ཡིན་ནོ་ཞེས་སྨྲ་བར་བྱེད་དོ། །ཤེས་བྱ་ཆོས་ཅན། གཞི་དེར་བསྐལ་དོན་ཤ་ཟ་དམིགས་པའི་ཀུན་མཁྱེན་ཡེ་ཤེས་ཀྱང་མེད་པར་ཐལ། གཞི་དེར་ཤ་ཟ་དམིགས་པའི་ཚད་མ་མེད་པའི་ཕྱིར། རྟགས་དངོས། འདོད་
ན། དེར་དེ་མེད་ངེས་མ་ཡིན་པ་འབུད། དེས་ན། དེ་ལྟ་བུའི་རྟགས་ཀྱི་ཕྱོགས་ཆོས་གྲུབ་པ་ན། ཤ་ཟ་མེད་ངེས་སུ་རྟོགས་པར་འགྱུར་བས། མེད་ངེས་སྒྲུབ་མི་ནུས་པར་གཞུང་ལས་ལན་མང་དུ་བཤད་པ་དང། རང་ཉིད་ཀྱིས་ཁས་བླངས་པ་ཐམས་ཅད་དང་འགལ་ཞིང་
གཞི་དེར་ཤ་ཟ་མེད་ངེས་སུ་རྟོགས་ན། ཤ་ཟ་དེ་གཞི་དེར་ཁྱོད་ལ་བསྐལ་དོན་ཡིན་པའང་འགལ་ལོ། །ད་ནི་འདི་དཔྱད་པར་བྱ་སྟེ། ཅི། མི་སྣང་བ་མ་དམིགས་པའི་རྟགས་ཡང་དག་ཅེས་བྱ་བ་འདི། དངོས་སམ། བཏགས་པ་གང་དུ་སྨྲ། ཅིའི་ཕྱིར་མི་སྣང་བ་མ་དམིགས་
པའི་རྟགས་ཞེས་བྱ་ཞིང། འདི་ལ་དགག་གཞག་གཉིས་ལས། གཞན་ལུགས་དགག་པ་ནི། ཁ་ཅིག་ན་རེ། རྟཌ་འདི་རྒྱུ་མ་དམིགས་པའི་རྟགས་ཡིན་ཏེ། རྟགས་འདིའི་དགག་བྱའི་ཆོས་ནི་ཤ་ཟ་ཡོད་ངེས་ཀྱི་ཐ་སྙད་དོན་མཐུན་ཡིན་ལ། དེའི་རྒྱུ་ཤ་ཟ་དམིགས་པའི་ཚད་

[161B] འཇུག་པ་བློ་སྔོན་ཅན་ཉིད་ཕྱིར། ཞེས་གསུངས་སོ། །དེས་ན། རྒྱུ་མ་དམིགས་པ་རྟགས་སུ་བཀོད་ནས་འབྲས་བུ་འགོག་པ་ཡིན་པས། རྒྱུ་མ་དམིགས་པའི་རྟགས་ཡིན་ནོ་ཞེས་སྨྲའོ། །འདི་ལྟར་རྨོངས་པ་དག་ཁ་མཐུན་པར་སྨྲས་ནས། དེ་ལས་ཀྱང་ཁ་
ཅིག་ནི། རྟགས་འདི་སྣང་རུང་མ་དམིགས་པའི་རྟགས་ཡིན་ལ། དེའི་ཕྱིར་མི་སྣང་བ་མ་དམིགས་པའི་རྟགས་མ་ཡིན་ནོ་ཞེས་སྨྲ་བར་བྱེད། ཁ་ཅིག་ནི། སྣང་རུང་མ་དམིགས་པའི་རྟགས་དང་མི་སྣང་བ་མ་དམིགས་པའི་རྟགས་གཞི་མཐུན་དུ། སྨྲ་བར་བྱེད། ཁ་ཅིག་ནི། མི་
སྣང་བ་མ་དམིགས་པའི་རྟགས་མཚན་ཉིད་པ་ཡིན་ལ། འོན་ཀྱང་རྒྱུ་མ་དམིགས་པའི་རྟགས་ཡིན་པ་ལ་སྣང་རུང་ཡིན་པས་མ་ཁྱབ་པ་ཡིན་ནོ་ཞེས་སྨྲ་བར་བྱེད་ལ། མི་སྣང་བ་མ་དམིགས་པའི་རྟགས་སུ་སྨྲ་བ་དག། དགག་བྱའི་ཆོས་ཀྱི་དོན་ཀྱང་སྣང་དུ་མི་རུང་
བའི་ཕྱིར། ཞེས་པ་རྒྱུ་མཚན་དུ་འགོད་ཅིང། སྣང་རུང་མ་དམིགས་པར་སྨྲ་བ་དག། དགག་བྱའི་ཆོས་ཡོད་ན་སྣང་རུང་ཡིན་པའི་ཕྱིར། ཞེས་སྨྲ་བར་བྱེད་དེ། སྐྱེ་བོ་བློ་གྲོས་དམན་པ་དག་གི་རྣམ་པར་རྟོག་པའི་ཚུལ་ནི་འདི་ལྟར་མཐའ་ཡས་སོ། །འདི་དག་ལ། དགག་
པ་རྒྱས་པར་བསྟན་པས་ཅི་ཞིག་བྱ་སྟེ། བླུན་པོ་མང་དུ་སྨྲ་བའི་ཁ་འབྲིད་པས། ཟབ་དོན་རྒྱ་ཆེར་འབྱེད་པོའི་གོ་ །དེས་ན་མཚོན་པ་ཙམ་ཞིག་བསྟན་པར་བྱ་སྟེ། མདུན་གྱི་གཞི་འདིར་བསྐལ་དོན་ཤ་ཟ་དམིགས་པའི་ཚད་མ་ཆོས་ཅན་
ཁྱོད་ཡོད་པར་ཐལ། ཁྱོད་བསྐལ་དོན་ཤ་ཟ་ཡོད་ངེས་ཀྱི་ཐ་སྙད་དོན་མཐུན་གྱི་རྒྱུ་ཡིན་པའི་ཕྱིར། རྟགས་གསལ་དངོས། སྤྱིར་ཀྱང། ཆོས་དེ་དམིགས་པའི་ཚད་མ་ཆོས་ཅན། ཁྱོད་ཆོས་དེ་ཡོད་ངེས་ཀྱི་ཐ་སྙད་དོན་མཐུན་གྱི་རྒྱུ་མ་ཡིན་པར་ཐལ། དེ་ཡོད་ངེས་ཀྱི་ཐ་སྙད་

[162A]༄༅། །དོན་མཐུན་ཡིན་པའི་ཕྱིར། དེར་ཐལ། དེ་ལྟ་བུའི་བློའི་ཐ་སྙད་ཡིན་པའི་ཕྱིར། འཇུག་པ་བློ་སྔོན་ཅན་ཉིད་ཕྱིར། ཞེས་པས། ཆོས་དེ་ཡོད་ངེས་ཀྱི་ཐ་སྙད་དོན་མཐུན་འཇུག་པ་ལ། ཆོས་དེ་དམིགས་པའི་ཚད་མ་སྔོན་དུ་འགྲོ་དགོས་པར་བསྟན་གྱི་
རྒྱུར་བསྟན་པ་ནི་མ་ཡིན་ནོ། །དེ་ཡང་སློབ་དཔོན་གྱི་གཞུང་དང། རང་འགྲེལ་དང། འགྲེལ་བཤད་བྱེད་པ་དག། ཐམས་ཅད་ཀྱིས་ཤིན་ཏུ་གསལ་བར་མ་དམིགས་པའི་རྟགས་ཐམས་ཅད་ཀྱིས་རང་ཕྱོགས་ཆོས་སུ་གྲུབ་པའི་ཆོས་ཅན་ལ། ཡོད་ངེས་ཀྱི་ཐ་སྙད་འགོག་པར་ཁྱད་པར་
མེད་ལ། འོན་ཀྱང་མི་སྣང་བ་མ་དམིགས་པའི་རྟགས་ཀྱིས་ནི། ཡོད་ངེས་ཀྱི་ཐ་སྙད་འགོག་པ་ཙམ་གྱི་བྱ་བ་བྱེད་ཀྱི། མེད་ངེས་སྒྲུབ་མི་ནུས་ལ། སྣང་རུང་མ་དམིགས་པས་མེད་ངེས་ཀྱང་གོ་བར་བྱེད་དོ། །ཞེས་ལན་གཅིག་མ་ཡིན་པར་བཤད་དེ། དེའི་དོན་ནི། སྣང་རུང་མ་དམིཌ་
པའི་རྟགས་ཐམས་ཅད་ཀྱིས། རང་གི་དགག་བྱའི་ཆོས་མེད་དེས་དངོས་སུ་གོ་བར་བྱེད་པའི་ཕྱིར། ཡོད་ངེས་ཀྱི་ཐ་སྙད་དན་མཐུན་འགོག་པར་ཡང་བྱེད་དོ་སྙམ་དུ་དགོངས་སོ། །ཁྱེད་རང་ཡང་བུམ་པ་མ་དམིགས་པའི་རྟགས་ཀྱིས་བུམ་མེད་སྒྲུབ་པ་ལྟ་བུ། ཐ་
སྙད་འབའ་ཞིག་སྒྲུབ་ཡིན་པས། བུམ་མེད་ཀྱི་ཐ་སྙད་སྒྲུབ་པ་ཡིན་པར་སྨྲ་བའི་ཕྱིར། བུམ་ཡོད་ཀྱི་ཐ་སྙད་འགོག་པར་སྨྲ་དགོས་ལ། དེ་དག་གི་ཕྱིར་བུམ་པ་མ་དམིགས་པས་ས་ཕྱོགས་འགའ་ཞིག་བུམ་མེད་ཏུ་སྒྲུབ་པ་ལྟ་བུ། ཁྱེད་རང་རང་བཞིན་མ་དམིཌ་
པའི་རྟགས་སུ་འདོད་པ་དེ་དག་ཀྱང། རྒྱུ་མ་དམིགས་པའི་རྟགས་སུ་ཐལ། བུམ་པ་ཡང་ངེས་ཀྱི་ཐ་སྙད་འགོག་པའི་རྟགས་ཡིན་པ་གང་ཞིག། བུམ་པ་ཡོད་ངེས་ཀྱི་ཐ་སྙད་ཡིན་ན་བུམ་པ་དམིགས་པའི་ཚད་མ་སྔོན་དུ་འགྲོ་དགོས་པས། རྒྱུ་བཀག་པའི་རྟགས་ཀྱིས་

[162B] འཁོར་གསུམ་ཁས་སོ། །དེས་ན་མཐར་གཏུགས་ན། མ་དམིགས་པའི་རྟགས་ཡང་དག་ཐམས་ཅད་རྒྱུ་མ་དམིགས་པའི་རྟགས་སུ་ཁས་ལེན་དགོས་པ་འབྱུང་ངོ། །སྣང་རུང་མ་དམིགས་པའི་རྟགས་སུ་འཇོག་པ་དང། མི་སྣང་བ་མ་དམིགས་
པའི་རྟགས་སུ་འཇོག་པའང། དགག་བྱའི་ཆོས་དང་དགག་བྱའི་ཆོས་ཀྱི་དོན་གང་གི་ཡང་ངས་ནས་འཇོག་པ་མིན་གྱི། གང་ཟག་དེ་ལ་ཡོད་ཀྱང་བལྟར་མི་རུང་གི་ཆོས་མ་དམིགས་པ་རྟགས་སུ་བཀོད་པས་མི་སྣང་བ་མ་དམིགས་པ་དང། ཆོས་དེ་ཡོད་ན་སྣང་རུང་བ་ཞིག་
ཚད་མས་མ་དམིགས་པ་རྟགས་སུ་བཀོད་པའམ། དེ་ལྟ་བུའི་མཐར་ཐུག་པའི་རྟགས་ཡིན་པས། སྣང་རུང་མ་དམིགས་པ་ཞེས་བྱ་སྟེ། དེས་ན་མ་དམིགས་པའི་རྟགས་ཞེས་པའི་མ་དམིགས་རྒྱུ་དེ་ཡོད་ན་སྣང་རུང་མི་རུང་གི་སྒོ་ནས་འཇོག་པ་ཡིན་ནོ།། ཁ་ཅིག་
མི་སྣང་བ་མ་དམིགས་པའི་རྟགས་གཞི་མ་གྲུབ་པར་ཁས་བླངས་ནས། ཡང་མི་སྣང་བ་མ་དམིགས་པའི་རྟགས་ཡང་དག་གི་མཚན་ཉིད། མ་དམིགས་པའི་རྟགས་ཡང་དག་གང་ཞིག། རང་གི་དགག་བྱའི་ཆོས་ཀྱི་དོན་ཡོད་ཀྱང་བལྟར་མི་རུང་བ་ཞེས་སྨྲ་བ་ཡང་
བྱུང་སྟེ། གཞི་མ་གྲུབ་པ་དང། མ་དམིགས་པའི་རྟགས་ཡང་དག་ལ་གཞི་མཐུན་ཁས་ལེན་པ་འདི་ལས། སླར་ཡང་རང་གི་དེ་ཉིད་བསྟན་པར་བྱ་བ་ནི་ཅི་ཞིག་ཡོད། སྨྲས་པ་ཉིད་ན་དེ་འགོག་བྱེད་ཀྱང་རང་གིས་སྨུས་པ་ཡིན་ནོ། །རང་ལུགས་ནི། དེ་ལྟ་བུའི་རྟགས་དེ་དེ་སྒྲུབ་
ཀྱི་མི་སྣང་བ་མ་དམིགས་པའི་རྟགས་ཡང་དག་ཡིན་ལ། རྒྱུ་མ་དམིགས་པའི་རྟགས་ཡང་དག་མ་ཡིན་ཞིང། སྣང་རུང་མ་དམིགས་པའི་རྟགས་ཡང་དག་ཡིན་པ་ལྟ་སྨོས་ཀྱང་ཅི་དགོས། འོ་ན། འདི་རྟགས་ཡང་དག་ཡིན་ན། ཡོད་མེད་ངེས་པའི་འབྲས་ཅན་མིན། ཕྱིར་མཚང་མ་

[163A]༄༅། །ཉིད་མི་འགྱུར། ཞེས་བཤད་པ་ཅི་ཞེ་ན། ཤ་ཟ་བསྐལ་དོན་དུ་སོང་བའི་ངོར་ཤ་ཟ་ཡོད་མེད་གང་དུ་ཡང་ངེས་པར་བྱེད་མི་ནུས་པའི་ཕྱིར། ཤ་ཟ་གང་ཟག་དེའི་ཚད་མས་མ་དམིགས་པ་དེ། དེའི་ངོར་ཤ་ཟ་མེད་ངེས་སུ་སྒྲུབ་པའི་རྟཌ་ཡང་དག་མ་ཡིན་ཞེས་སྟོན་
པ་ཡིན་གྱི། དེའི་ཚད་མས་མ་དམིགས་པ་དེ་དེའི་ངོར་ཤ་ཟ་ཡོད་པའི་ཐ་སྙད་དོན་མཐུན་འགོག་པའི་རྟགས་མ་ཡིན་ཞེས་བསྟན་པ་མ་ཡིན་ནོ། །གཉིས་པ་སྣང་རུང་མ་དམིགས་པའི་རྟགས་ཡང་དག་ལ་གཉིས་ལས། དང་པོ་མཚན་ཉིད་ནི། སྐབས་ཀྱི་ཕྱི་རྒོལ་གྱི་ངོར། ཡོད་ན་
སྣང་རུང་གི་ཆོས་ཚད་མས་མ་དམིགས་པ་དངོས་སུ་རྟགས་སུ་བཀོད་པའམ། མ་དམིགས་པ་དེ་ལྟ་བུ་མཐར་ཐུག་པ་ཅན་གྱི་ཚུལ་གསུམ་ཚང་བའི་གཏན་ཚིགས་གང་ཞིག། དེ་སྒྲུབ་ཀྱི་བསྒྲུབ་བྱའི་ཆོས་ཡིན་ན་མེད་དགག་ཡིན་པ། གཉིས་པ་དབྱེ་བ་ལ། འབྲེལ་ཟླ་མ་
དམིགས་པའི་རྟགས་ཡང་དག་དང། འགལ་ཟླ་དམིཌ་པའི་རྟགས་ཡང་དག་གཉིས། དང་པོའི་མཚན་ཉིད། ཆོས་དེའི་འབྲེལ་ཡུལ་བཀག་པ་རྟགས་སུ་བཀོད་ནས། ཆོས་དེ་འགོག་པ་ལ་ཚུལ་གསུམ་ཚང་བའི་གཏན་ཚིགས། དེ་ལ་དབྱེ་ན། རྒྱུ་དང། ཁྱབ་བྱེད་དང་
རང་བཞིན་དང། དངོས་འབྲས་མ་དམིགས་པའི་རྟགས་ཡང་དག་དང་གཞི། དང་པོའི་མཚན་ཉིད། ཆོས་དེའི་རྒྱུ་བཀག་པ་རྟགས་སུ་བཀོད་ནས། ཆོས་དེ་དངོས་སུ་འགོག་པ་ལ་ཚུལ་གསུམ་ཚང་བའི་གཏན་ཚིགས། དཔེར་ན། སྔོ་འཕྱུར་བ་དང་ལྡན་པའི་མཚན་མོའི་
རྒྱ་མཚོ་དུ་མེད་དུ་སྒྲུབ་པ་ལ། མེ་མེད་རྟགས་སུ་བཀོད་པ་ལྟ་བུའོ། །ཁ་ཅིག་རྒྱ་མཚོ་ཆོས་ཅན་དུ་འཛིན་པ་མི་འཐད་དེ། རྒྱ་མཚོར་ངེས་ན་དུ་བ་ཡོད་པར་དོགས་པ་མི་སྲིད་པའི་ཕྱིར། ཞེས་ཟེར་བ་མི་འཐད་དེ། གྲོག་མཁར་ལ་དུ་བ་ཡོད་པར་དོགས་པ་ཡང་མི་སྲིད་པར་ཐལ་

[163B] །ཁྱབ་བྱེད་མ་དམིགས་པའི་རྟགས་ཡང་དག་གི་མཚན་ཉིད། ཆོས་དེའི་བདག་གཅིག་པའི་ཁྱབ་བྱེད་བཀག་པ་རྟགས་སུ་བཀོད་ནས། ཆོས་དེ་དངོས་སུ་འགོག་པ་ལ་ཚུལ་གསུམ་ཚང་བའི་གཏན་ཚིགས། དཔེར་ན་ཤིང་གིས་དག་པའི་བྲག་རྫོང་ན་ཤ་པ་མེད་པར་སྒྲུབ་
པ་ལ་ཤིང་མ་དམིགས་པ་རྟགས་སུ་བཀོད་པ་ལྟ་བུའོ། །ཁ་ཅིག་ འདི་ལའང། ཤིང་མེད་ཀྱི་བྲག་རྫོང་དུ་ངེས་ན་ཤ་པ་མེད་པར་ངེས་པས། དེ་འདྲ་ཆོས་ཅན་དུ་འཛིན་པ་མི་འཐད་དོ་ཞེས་སྨྲ་བ་མི་འཐད་དེ། ཤ་པ་ཤིང་དུ་མ་ངེས་པ་མི་སྲིད་པར་ཐལ་བའི་ཕྱིར། །གཞན་ཡང་ཁ་
ཅིག་འདི་སྐད་དུ་རྒྱུ་ཁྱབ་བྱེད་མ་དམིགས་པའི་རྟགས་འདི་དག་གི་དགག་བྱའི་ཆོས། གཞི་དེར་ཡོད་ཀྱང་སྐབས་ཀྱི་ཕྱི་རྒོལ་གྱི་ཚད་མ་ལ་སྣང་མི་རུང་ཡིན་ཏེ། དེའི་ཕྱིར། རྒྱུ་དང་ཁྱབ་བྱེད་བཀག་པའི་སྒོ་ནས་འགོག་དགོས་པ་ཡིན་གྱི། གཞན་དུ་ན་རང་བཞིན་མ་དམིགས་
པའི་རྟགས་སྦྱོར་བར་རིགས་སོ་ཞེས་སྨྲའོ། །འོ་ན། ཕྱི་རྒོལ་དེའི་རྒྱུད་ལ་སྔོ་འཕྱུར་བ་དང་ལྡན་པའི་རྒྱ་མཚོ་ལ། དུ་བ་ཡོད་མེད་གང་དུ་ཡང་ངེས་པའི་ཚད་མ་སྐྱེ་མི་རུང་བར་ཐལ་ཞིང། རྒོལ་བ་དེའི་ངོར་རྒྱ་མཚོ་དེ་ལ་དུ་བ་བསྐལ་དོན་དུ་ཐལ་ལོ། །དུ་བ་དྲག་འཕྱུར་བས་ཁྱབ་
པར་ནོན་པའི་གཞིར། ཁ་བ་སྟོབས་ཆེན་རྒྱུན་ཆགས་པ་མེད་པར་སྒྲུབ་པ་ལ། དུ་བ་སྟོབས་ཆེན་པོས་ཁྱབ་པར་ནོན་པ་རྟགས་སུ་བཀོད་པའི་ཚེ་འང། དེ་སྒྲུབ་ཀྱི་དགག་བྱའི་ཆོས་ཡོད་ཀྱང་ཕྱི་རྒོལ་ལ་སྣང་དུ་མི་རུང་བར་ཐལ། དེ་སྣང་དུ་རུང་ན། དེ་འགོག་པ་ལ་རང་བཞིན་
མ་དམིགས་པའི་རྟགས་སྦྱོར་བ་རིགས་ཀྱི། འགལ་ཟླ་དམིགས་པའི་རྟགས་སྦྱོར་བ་མི་རིགས་པའི་ཕྱིར། རྟགས་ཁྱབ་ཁས་བླངས་སོ། །འདོད་ན། གཞི་དེར་ཁ་བ་སྟོབས་ཆེན་ཡོད་ཀྱང་སྣང་དུ་མི་རུང། དུ་བ་སྟོབས་ཆེན་ཡོད་ན་སྣང་རུང་ཞེས་སྨྲ་བ་ནི། མངོན་སུམ་ལ་

[164A]༄༅། །བསྙོན་པར་བྱེད་པ་ཡིན་ནོ། །གཞན་ཡང། རྒྱ་མཚོའི་སྟེང་གི་དུ་བ་ཡོད་ཀྱང་སྣང་མི་རུང་དུ་འདོད་པ་དང། རླངས་པ་སྔོ་འཕྱུར་བ་སྣང་བར་འདོད་པའང་འགལ་བ་ཡིན་ནོ། །འོ་ན། རང་འགྲེལ་ལས། འབྲས་བུ་ཡོད་ཀྱང་སྣང་བར་མི་འགྱུར་ན། དེ་འདི། སྦྱར་
བར་བྱའོ། དེ་སྣང་བ་ལ་ནི་སྣང་བ་མ་དམིགས་པ་ཉིད་གོ་བར་བྱེད་དོ། །ཞེས་གསུངས་པ་ཇི་ལྟར་དྲང་ཞེ་ན། དེའི་དོན་ནི། བཞི་དེར་རླངས་པ་སྔོ་འཕྱུར་བ་དམིགས་པ་ཉིད། དུ་བ་དམིགས་པར་འཁྲུལ་ནས། དུ་བ་ཡོད་པར་དོགས་པ་དེ་ལ་མངོན་སུཾ་དུ་དུ་བ་མ་དམིགས་པ་རྟགས་སུ་
བཀོད་ཀྱང། དེས་དུ་བ་མེད་པར་ངེས་མི་ནུས་པས། མེ་མ་དམིགས་པ་རྟགས་སུ་སྦྱར་བར་བྱའོ་ཞེས་སྟོན་པ་སྟེ། དེ་ཉིད་ཀྱི་འགྲེལ་བཤད་དུ་ཤཱཀྱ་བློས་ཀྱང། མཚོ་ཆེན་པོ་རླངས་པ་འཕྱུར་བ་ལ་སོགས་པ་དུ་བ་དང་འདྲ་བས་བསླུས་པ་མེ་མེད་པར་ནི་རང་བཞིན་མ་དམིགས་
པས་ངེས་པར་བྱེད་ལ། དུ་བ་མེད་པ་ནི་མ་ཡིན་པ་དེ་ཁོ་ན་ལ་རྒྱུ་མ་དམིགས་པར་སྦྱར་བར་བྱའོ།། ཞེས་བཤད་དོ། །རང་བཞིན་མ་དམིགས་པའི་རྟགས་ལ་མཚན་ཉིད་དང། མཚན་གཞི་ངོས་གཟུང་བ་གཉིས། དང་པོ་ནི། ཆོས་དེ་དམིགས་པའི་ཚད་མ་བཀག་པ་རྟགས་སུ་
བཀོད་ནས། ཆོས་དེ་བཀག་ཙམ་དངོས་སུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས། གཉིས་པ་མཚན་གཞི་ངོས་གཟུང་བ་ལ། དགག་གཞག་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག་ན་རེ། བུམ་པས་དག་པའི་མདུན་གྱི་ས་ཕྱོགས་ན་ཆོས་ཅན། དུ་བ་མེད་
དེ། བུཾ་པ་ཚད་མས་མ་དམིཌ་པའི་ཕྱིར། ཞེས་པ་ནི། རྟགས་ཀྱི་སྐྱ་རིས་ཙམ་ཡིན་པས། རྟག་དངོས་ལ་ཁྱོད་པ་པོ་ལ་ཡོད་པ་དང། བྱ་བ་ལས་ལ་ཡོད་པའི་རང་བཞིན་མ་དམིགས་པའི་རྟགས་གཉིས་ལས། དང་པོ་ནི། བུམ་པས་དག་པའི་མདུན་གྱི་ས་ཕྱོགས་འཛིན་པའི་དབང་པོའི་མངོན་

[164B] མདུན་གྱི་གཞི་འདིར་བུམ་པ་མེད་པའི་ཤེས་བརྗོད་ཐ་སྙད་སྐྱེ་རུང་སྟེ། གཞི་དེར་བུམ་པ་ཡོད་ན་ཁྱོད་ཀྱིས་དམིགས་དགོས་པ་ལས། ཁྱོད་དེར་བུམ་པ་མ་དམིགས་པའི་དབང་པོའི་མངོན་སུམ་ཡིན་པའི་ཕྱིར། ཞེས་པ་དང། ལས་ལ་ཡོད་པ་ནི། བུམ་པས་
དག་པའི་ས་ཕྱོགས་ཆོས་ཅན། བུམ་པ་མེད་པའི་ཐ་སྙད་བྱར་རུང་སྟེ། བུམ་པ་ཡོད་ན་རང་འཛིན་མངོན་སུམ་གྱིས་དམིགས་དགོས་པ་ལས་སྣང་རུང་བུམ་པ་རང་འཛིན་མངོན་སུམ་གྱིས་མ་དམིགས་པའི་ས་ཕྱོགས་ཡིན་པའི་ཕྱིར། ཞེས་པ་ལྟ་བུའོ་ཞེས་ཟེར་
ཏོ། །འདི་ལྟར་སྨྲ་བ་ལ་ནི། དགག་པ་མང་དུ་བསྟན་པས་ཅི་ཞིག་བྱ། གཞི་དེར་བུམ་པ་ཡོད་ན། གཞི་དེར་བུམ་པ་མེད་དགོས་པར་ཐལ། གཞི་དེར་བུམ་པ་ཡོད་ན། བུམ་པས་དག་པའི་ས་ཕྱོགས་འཛིན་པའི་དབང་པོའི་མངོན་སུམ་གྱིས་དམིགས་དགོས་པའི་
ཕྱིར། དེ་བཞིན་དུ་ཡུལ་ཅན་ལའང་རིགས་བསྒྲེས་ལ། དངོས་འགལ་འབའ་ཤིག་བརྗོད་པར་གྱིས་ཤིག་ གཞུང་ལུགས་ལས་བཤད་པའི་མཚན་གཞི་བོར་ནས། རང་བཟོའི་མཚན་གཞིས་རང་གི་མཚན་ཉིད་གསལ་བར་སྟོན་པའི་མཁས་པ་རྣམས་ཤིན་ཏུ་ངོ་
མཚར་ཏོ། །མཁས་པ་སྔ་མ་དག་དང་ད་ལྟའི་རྟོག་གེ་སྨྲ་བ་དག་ཁ་ཅིག་ རང་བཞིན་མ་དམིགས་པའི་རྟགས་ནི་ཐ་སྙད་སྒྲུབ་ཀྱི་གཏན་ཚིགས་ཡིན་པས། བུམ་པ་མེད་པའི་ཐ་སྙད་བྱར་རུང་སྟེ། བུམ་པ་ཡོད་ན་སྣང་དུ་རུང་བ་ལས་བུམ་པ་ཚད་མས་མ་དམིགས་པའི་
ཕྱིར། ཞེས་འགོད་དགོས་ལ། དེའི་ཕྱིར་འདིའི་བསྒྲུབ་བྱའི་ཆོས་ཡིན་ན་སྒྲུབ་པ་ཡིན་པའི་ཕྱིར་རང་བཞིན་གྱི་རྟགས་སུ་སྨྲའི། མ་དམིགས་པའི་རྟགས་མ་ཡིན་ནོ་ཞེས་སྨྲའོ། དེ་ནི་མི་འཐད་དེ། རྒྱུ་དང་ཁྱབ་བྱེད་མ་དམིགས་པ་དག་ཀྱང་ཐ་སྙད་སྒྲུབ་ཀྱི་རྟགས་ཡིན་པར་

[165A]༄༅། །དེ་ཕྱིར་རྒྱུ་དང་རང་བཞིན་དག་ མེད་པས་འགའ་ཞིག་སྒྲུབ་པའི་ཡང། ཞེས་པའི་འགྲེལ་བཤད་ལས། ཡང་ཞེས་བྱ་བ་ནི་དགག་པ་དང་དགག་པའི་ཐ་སྙད་ཀྱི་ཡང་གཏན་ཚིགས་ཡིན་ནོ། །ཞེས་བཤད་པའི་ཕྱིར་རོ། །དེ་དག་གི་བསྒྲུབ་བྱའི་ཆོས་སུ་
ཡང་ཐ་སྙད་བྱར་རུང་དངོས་སུ་སྦྱར་དགོས་པར་འགྱུར་ལ། དེ་ལྟ་ན། དེ་དག་ཀྱང་རང་བཞིན་གྱི་རྟགས་སུ་འགྱུར་བས། མ་དམིགས་པའི་རྟགས་ལ་ལྷག་མ་ལུས་པར་མི་འགྱུར་རོ། །གཞན་ཡང། ཕྱི་རྒོལ་གྱིས་བུམ་པ་མེད་པར་དེས་ཀྱང་མེད་པའི་ཐ་སྙད་འཇུག་ཏུ་རུང་མི་རུང་
ཐེ་ཚོམ་ཟ་བ་ལ་རྟགས་འདི་འགོད་དམ། འོན་ཏེ། བུམ་པ་མེད་པར་མ་ངེས་པའི་རྒོལ་བའི་ངོར་བུམ་པ་མེད་པར་ངེས་པར་བྱ་བའི་ཕྱིར་རྟགས་འདི་འགོད། གཉིས་པོ་འདི་ལས་མི་འདའོ། དང་པོ་ལྟར་ན་བུམ་པ་མེད་པའི་ཐ་སྙད་ནི་བུམ་པ་མེད་པར་ངེས་པའི་བློ་དང་དེར་བརྗོད་
པོའི་སྒྲ་དང་དེ་དང་མཐུན་པར་བླང་དོར་བྱེད་པའི་ལུས་ཀྱི་གནས་སྐབས་གསུམ་ག་ཡིན་པ་ལ་བུམ་པ་མེད་པར་ངེས་ཀྱང། བུམ་པ་མེད་པར་ངེས་པའི་བློ་འཇུག་ཏུ་རུང་མི་རུང་ཐེ་ཚོམ་ཟ་བའི་གང་ཟག་ག་ལ་སྲིད་བུམ་པ་མེད་པར་ངེས་ཀྱང་བུམ་པ་མེད་ཅེས་བརྗོད་དུ་མི་
རུང་དམ་སྙམ་པ་ལ་ནི་རྒྱལ་པོའི་ཆད་པ་མི་འབྱུང་བའི་ཚུལ་ལ་སོགས་པ་སྨྲས་ནས་དོགས་པ་བསལ་བར་བྱའི། རྟགས་བསྟན་པས་ཅི་ཞིག་བྱ། ཕྱི་མ་ལྟར་ཁས་ལེན་ན། གཞི་དེ་བུམ་པ་མེད་པའི་ཐ་སྙད་འཇུག་རུང་དུ་བསྒྲུབས་པས། གཞི་དེ་བུམ་མེད་དུ་ངེས་པར་
བྱེད་པ་མི་འཐད་པར་ཐལ། གཞི་གྲུབ་ན། བུམ་པ་མེད་པའི་ཐ་སྙད་འཇུག་རུང་ཡིན་པས་ཁྱབ་པའི་ཕྱིར། དེར་ཐལ། གཞི་གྲུབ་ན། བུམ་མེད་ཀྱི་སྒྲས་བརྗོད་རུང་ཡིན་པས་ཁྱབ་པའི་ཕྱིར་ཏེ། རྟག་ཡུལ་ན་ཡོད་པས་ཁྱབ་པའི་ཕྱིར། འོན་ཏེ། ཐ་སྙད་དོན་མཐུན་འཇུག་ཏུ་རུང་བ་

[165B] འོ་ན། སྒྲ་མི་རྟག་པར་སྒྲུབ་པའི་ཚེའང། མི་རྟག་པའི་ཐ་སྙད་དན་མཐུན་འཇུག་ཏུ་རུང་སྟེ། ཞེས་བཀོད་ན་ཅི་ནོངས། སྒྲ་མི་རྟག་པར་གྲུབ་ཟིན་ན། དེ་ཙམ་གྱིས་སྒྲ་རྟག་འཛིན་གྱི་སྒྲོ་འདོགས་ཆོད་ཅིང། སྒྲ་ལ་མི་རྟག་པར་ངེས་པའི་བློ་སྐྱེ་བས་ཤེས་བརྗོད་ཀྱི་ཐ་
སྙད་འཇུག་ཏུ་རུང་བར་ཆེད་ཀྱིས་སྒྲུབ་མི་དགོས་སོ་ཞེ་ན། དེ་ནི་མཚུངས་ཏེ། ས་ཕྱོགས་བུམ་མེད་དུ་ངེས་ན། དེ་ཙམ་གྱིས་བུམ་ཡོད་དུ་འཛིན་པའི་སྒྲོ་འདོགས་ཆོད་ཅིང་བུམ་མེད་དུ་ངེས་པའི་བློ་སྐྱེ་བས། ཤེས་བརྗོད་ཀྱི་ཐ་སྙད་འཇུག་ཏུ་རུང་བར་ཆེད་ཀྱིས་སྒྲུབ་མི་དགོས་སོ། །
ས་ཕྱོགས་སུ་བུམ་པ་ཚད་མས་མ་དམིགས་པར་ངེས་ནས་བུམ་མེད་མ་ངེས་པ་མི་སྲིད་དོ་ཞེས་ཁ་ཅིག་སྨྲའོ། །དེས་ནི་རིགས་པའི་བརྡ་ཙམ་ལ་ཡང་མ་སྦྱངས་པར་ཟད་དེ། མཚན་ཉིད་ངེས་ཀྱང་དེ་ལ་རང་གི་མཚོན་བྱའི་ཐ་སྙད་མ་ཐོགས་པ་མི་སྲིད་ན། མཚན་ཉིད་རྟགས་སུ་བཀོད་
ནས་མ་ཚོན་བྱ་སྒྲུབ་པའི་རྟགས་མི་སྲིད་དགོས་པས། སྒྲ་བྱས་པར་སྒྲུབ་པ་ལ་རྒྱུ་རྐྱེན་ལས་སྐྱེས་པར་ཏགས་སུ་སོང་བ་མི་སྲིད་པར་ཐལ་ལོ། །གཞན་ཡང། ཐ་སྙད་སྒྲུབ་ཅེས་པ་ནི། ཐ་སྙད་དང་དོན་གཉིས་ཀྱི་ནང་ནས་ཐ་སྙད་དུ་གྱུར་པའི་ཆེས་ཤིག་སྒྲུབ་པས་ཐ་སྙད་སྒྲུབ་
ཅེས་པ་ཡིན་གྱི། བསྒྲུབ་བྱའི་ཆོས་སུ་ཐ་སྙད་བྱར་རུང་ཡིན་ཏེ་ཞེས་པ་དངོས་སུ་སྦྱར་བས་ཐ་སྙད་སྒྲུབ་ཏུ་འཇོག་པ་ག་ལ་ཡིན། གལ་ཏེ་ཡིན་ན། བསྒྲུབ་བྱའི་ཆོས་སུ་དོན་ཡིན་ཏེ་ཞེས་དངོས་སུ་སྦྱར་བས། དོན་སྒྲུབ་ཀྱི་རྟགས་སུ་འཇོག་དགོས་པར་ཐལ་ལོ། །རང་ལུགས་
ནི། རང་བཞིན་མ་དམིགས་པའི་རྟགས་ཀྱི་སྦྱོར་བ་ནི། དཔེར་ན། ལྟོ་ལྡིར་བའི་རྣམ་པས་དབེན་པའི་འཇིམ་གོང་ཆོས་ཅན། ཁྱོད་ལ་བུམ་པ་མེད་དེ། ཁྱོད་ལ་བུམ་པ་ཡོད་ན་སྣང་དུ་རུང་བ་ལས། ཁྱོད་ལ་བུམ་པ་ཡོད་པར་ཚད་མས་མ་དམིགས་པའི་ཕྱིར། ཞེས་པ་ལྟ་

[166A]༄༅། །བུའོ། །རང་བཞིན་མ་དམིགས་པའི་རྟགས་ཀྱི་སྦྱོར་བ་འདི་ནི། མེད་པ་ལ་ནི་དེ་ཉིད་ཀྱི། །ཚད་མེད་རྟགས་སུ་བརྗོད་གང་ཡིན། ཅེས་པ་ལ་སོགས་པ་རྣམ་འགྲེལ་ངེས་ཀྱི་གཞུང་དུ་མས་བསྟན། །དེ་ཉིད་ཀྱི་ཕྱོགས་ལ་བཤད་པར་བྱ་བ་མང་
དུ་ཡོད་མོད་ཀྱི། གཞན་དུ་བཤད་པར་བྱའོ། །འོ་ན། ཐ་སྙད་བྱ་རུང་དངོས་སུ་སྦྱོར་ན། དམིགས་སུ་རུང་བའི་མེད་པ་ནི། །མི་དམིགས་པ་ལས་གཞན་མ་ཡིན། །དེ་ཕྱིར་དེ་ཡོད་པ་ལ་དེའི། །རྒྱུ་མཚན་ཅན་གྱི་སྒྲ་ཤེས་སྒྲུབ། ཅེས་བཤད་པ་ཇི་ལྟར་ཡིན་ཞེ་ན། ཆོས་དེ་མ་
དམིགས་པ་དང། ཆོས་དེ་མེད་པ་ནི་གཞན་མིན་ཏེ། མ་དམིགས་པ་ཉིད་མེད་པའི་དོན་ཡིན་པས། མ་དམིགས་པ་གྲུབ་པ་ན་མེད་པའི་དོན་གྲུབ་ཀྱང། ཤིན་ཏུ་བླུན་པས་མ་དམིགས་པ་ལ་མེད་པའི་ཐ་སྙད་མ་ཐོགས་པ་ཐོགས་པར་བྱ་བའི་ཕྱིར། མ་དམིགས་པའི་
རྟགས་ཀྱིས་མེད་པ་སྒྲུབ་ཅེས་པ་ཡིན་གྱི། མ་དམིགས་པས་མེད་པའི་ཐ་སྙད་འཇུག་རུང་སྒྲུབ་ཅེས་པ་མ་ཡིན་པས། རང་བཞིན་མ་དམིགས་པའི་རྟགས་བཀོད་པའི་དགོས་པ་དང། རྟགས་འགོད་པའི་ཚུལ་ནོར་བའི་གཏམ་དེ་ནི་མཁས་པའི་རྣ་བར་མི་འོང་ངོ། །
རང་བཞིན་མ་དམིགས་པའི་རྟགས་འདི་རང་བཞིན་གྱི་རྟགས་མ་ཡིན་ན། རྒྱུ་ལས་འབྲས་བུ་སྒྲུབ་པས་ན། འདི་ནི་རང་བཞིན་ནང་འདུས་ཕྱིར། ཞེས་བཤད་པ་ཇི་ལྟར་ཞེ་ན། རྟགས་འདི་རྣམ་འཇོག་གི་རྒྱུ་ལས་རྣམ་གཞག་གི་འབྲས་བུ་སྒྲུབ་པའི་གཏན་ཚིགས་
ཡིན་པས། རྟགས་ཆོས་བདག་གཅིག་ཏུ་འབྲེལ་བའི་དབང་གིས་ཁྱབ་འབྲེལ་གྲུབ་པ་ཡིན་ལ། དེའི་ཕྱིར་རང་བཞིན་གྱི་རྟགས་དང་ཁྱབ་འབྲེལ་གྲུབ་ཚུལ་ཆོས་མཚུངས་པས། རང་བཞིན་གྱི་རྟགས་ཀྱི་ནང་དུ་འདུ་བ་བཤད་པ་ཡིན་གྱི། དེར་འདུ་ན་དེ་ཡིན་ག་ལ་དགོས་

[166B] །དངོས་འབྲས་མ་དམིགས་པའི་རྟགས་ཡང་དག་གི་མཚན་ཉིད་ཆོས་དེ་མ་དམིགས་པ་རྟགས་སུ་བཀོད་ནས། ཆོས་དེའི་དངོས་རྒྱུའི་ནུས་པ་ཐོགས་མེད་བཀག་པའི་མེད་དགག་དངོས་སྒྲུབ་
པ་ལ་ཚུལ་གསུམ་ཚང་བའི་གཏན་ཚིགས། དཔེར་ན་དུ་བས་དབེན་པའི་ར་བ་ན། དུ་བའི་དངོས་རྒྱུ་ནུས་པ་ཐོགས་མེད་མོད་པར་སྒྲུབ་པ་ལ། དུ་བ་མ་དམིགས་པ་རྟགས་སུ་བཀོད་པ་ལྟ་བུའོ། །གཉིས་པ་འགལ་ཟླ་དམིགས་པའི་རྟགས་ལ་གཉིས་ལས། དང་པོ་མཚན་ཉིད་ནི་
ཆོས་དེ་དམིགས་པ་དངོས་སུ་རྟགས་སུ་བཀོད་ནས། རང་གི་ཤེས་འདོད་ཆོས་ཅན་གྱི་སྟེང་དུ་ཆོས་དེའི་གནོད་བྱའི་བྱེ་བྲག་ཅིག་བཀག་པའི་མེད་དགག་དངོས་སུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས། དེ་ལ་དབྱེ་ན། ལྷན་ཅིག་མི་གནས་འགལ་ལ་བརྟེན་པ་དང་
ཕན་ཚུན་སྤངས་འགལ་ལ་བརྟེན་པའི་འགལ་ཟླ་དམིགས་པའི་གཏན་ཚིགས་གཉིས། དང་པོའི་མཚན་ཉིད། ཆོས་དེ་དམིགས་པ་དངོས་སུ་རྟགས་སུ་བཀོད་ནས། རང་གི་ཤེས་འདོད་ཆོས་ཅན་གྱི་སྟེང་དུ་ཆོས་དེ་དང་ལྷན་ཅིག་མི་གནས་འགལ་གྱི་བྱེ་བྲག་ཅིག་བཀག་པའི་མེད་
དགག་དངོས་སུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས། དབྱེ་ན། འགལ་བའི་རང་བཞིན་དམིགས་པ་བཞི། འགལ་བའི་འབྲས་བུ་དམིགས་པ་བཞི། འགལ་བའི་ཁྱབ་བྱ་དམིགས་པ་བཞི་རྣམས་སོ། །དང་པོ་བཞི་ནི་རང་བཞིན་དང་འགལ་བའི་
རང་བཞིན་དམིགས་པ། རྒྱུ་དང་འགལ་བའི་རང་བཞིན་དམིགས་པ། འབྲས་བུ་དང་འགལ་བའི་རང་བཞིན་དམིགས་པ། ཁྱབ་བྱེད་དང་འགལ་བའི་རང་བཞིན་དམིགས་པ་རྣམས་ཏེ། དཔེར་ན། རིམ་པ་བཞིན། མེ་སྟོབས་ཆེན་པོས་ཁྱབ་པར་ནོན་པའི་གཞིར། གྲང་

[167A]༄༅། །རེག་དང། གྲང་འབྲས་སྤུ་ལོང་བྱེད་དང། གྲང་རྒྱུ་ནུས་པ་ཐོགས་མེད་དང། བ་མེའི་རེག་པ་རྣམས་མེད་པར་སྒྲུབ་པ་ལ། མེ་སྟོབས་ཆེན་པོས་ཁྱབ་པར་ནོན་པ་བཀོད་པ་ལྟ་བུའོ། །འགལ་བའི་འབྲས་བུ་དམིགས་པ་བཞི་ནི། རང་བཞིན་དང་
འགལ་བའི་འབྲས་བུ་དམིགས་པ། རྒྱུ་དང་འགལ་བའི་འབྲས་བུ་དམིགས་པ། འབྲས་བུ་དང་འགལ་བའི་འབྲས་བུ་དམིགས་པ། ཁྱབ་བྱེད་དང་འགལ་བའི་འབྲས་བུ་དམིགས་པ་རྣམས་ཏེ། དཔེར་ན། རིམ་པ་བཞིན། དུ་བ་དག་འཕྱུར་བས་ཁྱབ་པར་ནོན་པའི་
གཞིར་གྲང་རེག་སོགས་བཞི་པོ་མེད་པར་སྒྲུབ་པ་ལ། དུ་བ་དྲག་འཕྱུར་བས་ཁྱབ་པར་དམིགས་པ་སོ་སོར་རྟགས་སུ་བཀོད་པ་ལྟ་བུའོ། །འགལ་བའི་ཁྱབ་བྱ་དམིགས་པ་བཞི་ནི། རང་བཞིན་དང་འགལ་བའི་ཁྱབ་བྱ་དམིགས་པ། རྒྱུ་དང་འགལ་བའི་ཁྱབ་བྱ་དམིགས་
པ། འབྲས་བུ་དང་འགལ་བའི་ཁྱབ་བྱ་དམིགས་པ། ཁྱབ་བྱེད་དང་འགལ་བའི་ཁྱབ་བྱ་དམིགས་པ་རྣམས་ཏེ། དཔེ་རིམ་བཞིན། ཙནྡན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་གྲང་རེག་སོགས་བཞི་མེད་པར་སྒྲུབ་པ་ལ། ཙནྡན་གྱི་མེ་སྟོབས་ཆེན་པོས་ཁྱབ་
པར་དམིགས་པ་རྟགས་སུ་བཀོད་པ་ལྟ་བུའོ། །གཉིས་པ་ཕན་ཚུན་སྤངས་འགལ་ལ་བརྟེན་པའི་འགལ་ཟླ་དམིགས་པའི་རྟགས་ཡང་དག་གི་མཚན་ཉིད། ཆོས་དེ་དངོས་སུ་རྟགས་སུ་བཀོད་ནས། རང་གི་ཤེས་འདོད་ཆོས་ཅན་གྱི་སྟེང་དུ་ཆོས་དེ་དང་ཕན་ཚུན་སྤངས་
འགལ་གྱི་བྱེ་བྲག་ཏུ་གྱུར་པ་གཅིག་བཀག་པའི། མེད་དགག་དངོས་སུ་སྒྲུབ་པ་ལ་ཚུལ་གསུམ་ཚང་བའི་གཏན་ཚིགས། དཔེར་ན། མྱུ་གུ་སླར་ཡང་སྐྱེ་དགོས་པ་མ་ཡིན་ཏེ། རང་གི་བདག་ཉིད་སྐྱེས་ཟིན་པའི་ངོ་བོར་ཡོད་པའི་ཕྱིར། ཞེས་བཀོད་པ་ལྟ་བུའོ། །འདི་ལ་དབྱེ་བའི་

[167B] །མ་དམིགས་པའི་རྟགས་བཤད་ཟིན་ཏོ།། །།རྟགས་ཡང་དག་ལ་བསྒྲུབ་བྱའི་སྒོ་ནས་དབྱེ་ན། དངོས་པོ་སྟོབས་ཞུགས་ཀྱི་དང། ཡིད་ཆེས་པའི་དང། གྲགས་པའི་རྟགས་ཡང་དག་དང་གསུམ། དང་པོ་ལ་མཚན་ཉིད་ནི། ཚུལ་གསུམ་
ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་བསྒྲུབ་བྱ་ཡིན་ན། ཚུར་མཐོང་གི་དངོས་སྟོབས་ཚད་མས་གྲུབ་པའི་དོན་ཡིན་པ། དཔེར་ན། སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ལྟ་བུའོ། །གཉིས་པ་ཡིད་ཆེས་པའི་རྟགས་ཡང་དག་ལ། དགག་གཞག་སྤོང་གསུམ་
ལས། དང་པོ་གཞན་ལུགས་དགག་པ་ལ། ཡིད་ཆེས་པའི་རྟགས་ཡང་དག་མི་སྲིད་པར་འདོད་པ་དགག་སྲིད་ཀྱང་རྟགས་ཀྱི་རྣམ་གཞག་གཞན་དུ་འདོད་པ་དགག་པ་གཉིས། དང་པོ་ནི། ཁ་ཅིག་ན་རེ་ཡིད་ཆེས་པའི་རྟགས་ཡང་དག་མི་སྲིད་དེ། སྲིད་ན། ལུང་རང་གི་
བསྟན་བྱའི་དོན་ལ་འབྲེལ་པར་འགྱུར་བས། སྒྲ་དོན་ལ་མི་འཁྲུལ་བའི་འབྲེལ་པ་གྲུབ་པ་ཡོད་དགོས་པར་འགྱུར་རོ་ཞེས་ཟེར་ཏོ། །ཡིད་ཆེས་པའི་རྟག་ཡང་དག་མི་སྲིད་པར་འདོད་པ་ཤིན་ཏུ་མི་འཐད་དེ། འདི་ལྟར། དེ་ལྟར་ཁས་ལེན་པ་ལ་ནི་ཡིད་ཆེས་པའི་རྗེས་
དཔག་ཚད་མ་ཡོད་པར་འདོད་པ་ག་ལ་ནུས་ཏེ། ཡོད་པར་འདོད་པའང་མེད་དོ། །དེ་ཉིད་ཀྱི་ཕྱིར་ན། སྐྱོན་ཆེན་པོ་དག་ཐོག་ཏུ་འབབ་པར་འགྱུར་ཏེ། ཤེས་བྱ་ཆོས་ཅན། ཤིན་ཏུ་ལྐོག་གྱུར་ཡིན་ན། དེ་འཇལ་བྱེད་ཀྱི་ཚད་མ་མེད་པས་ཁྱབ་པར་ཐལ། ཡིད་ཆེས་རྗེས་
དཔག་ཚད་མ་ཡིན་པ་མི་སྲིད་པའི་ཕྱིར། ཁྱབ་སྟེ། ལུང་ཙམ་གྱིས་གྲུབ་པའི་དོན་ལ་ཚད་མ་གཞན་འཇལ་བྱེད་དུ་མི་འཇུག་པའི་ཕྱིར། འདོད་ན། སྦྱིན་པའི་ཆེས་ལས་མ་འོངས་པ་ན་རྣམ་སྨིན་བདེ་བ་འབྱུང་བ་ལ་སོགས་པ། ལས་རྒྱུ་འབྲས་ཀྱི་འབྲེལ་པ་ལ་ཆེ་བ་དག་ལ་མེད་

[168A]༄༅། །དོ་ཞེས་སྐུར་པ་འདེབས་དགོས་པར་འགྱུར་རོ། །དེ་བས་ན་ལས་འབྲས་མེད་པར་ལྟ་བ་འདི་ནི། དགེ་བའི་རྩ་བ་མ་ལུས་པ་གཅོད་པའི་ལོག་ལྟ་རྣམས་ཀྱི་འང་ཐ་ཆད་དུ་གྱུར་བ་འཇིག་རྟེན་རྒྱང་འཕེན་གྱི་རིད་ལུགས་ཏེ། གལ་ཏེ་ཁས་འཚེ་བ་པོ་སྡོམ་པ་དང་
ལྡན་པ་ཞིག་ཡིན་ན་ནི། སྡོམ་པ་ཡང་ལྷག་མ་མ་ལུས་པར་གཏོང་བའི་རྒྱུ་ཡིན་ཏེ། ཇི་སྐད་དུ། རྩ་བ་ཆད་དང་མཚན་འདས་ལས། །སོ་སོར་ཐར་པའི་འདུལ་བ་གཏོང། ཞེས་གསུངས་པ་ལྟར་རོ། །དེས་ན། བཅོམ་ལྡན་འདས་ཀྱིས། ལས་འདིས་འབྲས་བུ་འདི་ལྟ་
བུ་དུས་འདི་ཙམ་ན་འབྱིན་ནོ། །ཞེས་གསུངས་པའི་ལུང་གི་བརྗོད་བྱ་ལྟ་བུ། གཞལ་བྱ་ཤིན་ཏུ་ལྐོག་གྱུར་གྱི་དོན་ལ་ལོག་པར་རྟོག་པའི་སྒྲོ་འདོགས་ཡིན་ན། དེ་ལ་གནོད་བྱེད་ཀྱི་ཚད་མ་མི་སྲིད་པར་ཐལ། ཡིད་ཆེས་པའི་རྗེས་དཔག་ཚད་མ་མི་སྲིད་པའི་ཕྱིར་
འདོད་ན། སྒྲོ་འདོགས་དེ་སྤོང་མི་ནུས་པར་ཐལ་ཞིང། དྲི་མ་སེམས་ཀྱི་རང་བཞིན་དུའང་ཐལ་ཏེ། སྒྲོ་འདོགས་དེའི་འཛིན་སྟངས་ལ་གནོད་བྱེད་ཚད་མ་མེད་ན། དེའི་འཛིན་སྟངས་ཡུལ་གྱི་གནས་ལུགས་དང་མཐུན་པར་ཞུགས་དགོས་པའི་ཕྱིར། འོན་ཀྱང་ཡིད་
ཆེས་པའི་རྟགས་ཡང་དག་ཡོད་ན། སྒྲ་དོན་ལ་མི་འཁྲུལ་བའི་འབྲེལ་པ་ཡོད་མི་དགོས་པའི་ཚུལ་ནི་འཆད་པར་འགྱུར་རོ། །འདི་ལ་གང་དག་འདི་སྐད་དུ། གཞལ་བྱ་ཤིན་ལྐོག་ཚད་མས་གྲུབ་ནས། ལུང་དེའི་སྒྲུབ་བྱེད་དུ་ཁས་ལེན་ནམ། ཚད་མས་མ་གྲུབ་
པར་ལུང་དེའི་སྒྲུབ་བྱེད་དུ་ཁས་ལེན། དང་པོ་ལྟར་ན། ལུང་དེའི་སྒྲུབ་བྱེད་དུ་ཁས་ལེན་པ་དོན་མེད་པར་ཐལ། དེ་ཚད་མས་གྲུབ་པའི་ཕྱིར། གཉིས་པ་ལྟར་ན། མ་ངེས་ཏེ། དེ་ཚད་མས་མ་གྲུབ་བཞིན་དུ་དེའི་སྒྲུབ་བྱེད་དུ་ཁས་བླངས་པའི་ཕྱིར། དེས་ན། ལུང་སྒྲུབ་

[168B] ཡིད་ཆེས་པའི་རྟགས་མ་འཐད་དོ་ཞེས་ཟེར་ཏོ། །འོ་ན་སྒྲ་མི་རྟག་པར་ཚད་མས་གྲུབ་ནས་བྱས་པ་དེའི་སྒྲུབ་བྱེད་དུ་ཁས་ལེན་ནམ། ཚད་མས་མ་གྲུབ་པར་བྱས་པ་དེའི་སྒྲུབ་བྱེད་དུ་ཁས་ལེན། དང་པོ་ལྟར་ན། བྱས་པ་དེའི་སྒྲུབ་བྱེད་དུ་དོན་མེད་
པར་ཐལ། དེ་ཚད་མས་གྲུབ་པའི་ཕྱིར། འཁོར་གསུམ། གཉིས་པ་ལྟར་ན། དེའི་ཁྱབ་པ་མ་ངེས་པར་ཐལ། དེ་ཚད་མས་མ་གྲུབ་བཞིན་དུ་དེའི་སྒྲུབ་བྱེད་དུ་ཁས་བླངས་པའི་ཕྱིར། འཁོར་གསུམ་མོ། །གཞན་ཡང། དངོས་པོ་སྟོབས་ཞུགས་ཀྱི་རྟགས་ཡང་དག་ཡོད་པའི་
ཕྱིར་ན། སྒྲ་མི་རྟག་ངེས་པའི་ཕྱོགས་ཚིག་སྒྲ་མི་རྟག་པའི་སྒྲུབ་བྱེད་ཡང་དག་ཏུ་འགྱུར་བ་ཡོད་པར་ཐལ་ལོ། །མ་ཁྱབ་ན། ཡིད་ཆེས་པའི་རྟགས་ཡང་དག་ཡོད་ན། སྦྱིན་པ་ལས་ལོངས་སྤྱོད་འབྱུང་ཞེས་པའི་ལུང་ཚིག་སྦྱིན་པ་ལས་ལོངས་སྤྱོད་འབྱུང་བར་སྒྲུབ་པའི་སྒྲུབ་བྱེད་ཡང་དག་ཏུ་འགྱུར་དགོས་
པ་འབུད། རྟགས་གསལ་ཡང་ཁས་ལེན་པས་འཁོར་གསུམ་མོ། །ཡང་བླུན་པོ་ཁ་ཅིག་སངས་རྒྱས་ཤིན་ལྐོག་ཡིན་ཞིང། ཡིད་ཆེས་པའི་རྗེས་དཔག་ཚད་མ་མེད་པར་འདོད་པའང་མཐོང་སྟེ། དེ་དག་ལ་ནི་སངས་རྒྱས་མེད་པར་འདོད་དགོས་ཏེ། ཡོད་ན་ཚད་མས་
དམིགས་དགོས་པའི་ཕྱིར། དེའི་ཕྱིར་ཁ་ཅིག་སངས་རྒྱས་ཡོད་ཀྱང་སྣང་མི་རུང་ཡིན་ལ། དེས་ན་སངས་རྒྱས་བསྐལ་དོན་ཡིན་ནོ་ཞེས་ངོ་ཚ་བོར་བའི་ཚིག་སྨྲ་བར་བྱེད་དོ། །དེས་ན་སངས་རྒྱས་བསྐལ་དོན་དུ་སོང་བ་ཁྱོད། སངས་རྒྱས་ཡོད་མེད་ཐེ་ཙོམ་ཟ་
ཞེས་བརྗོད་པར་གྱིས་ཤིག་དེ་ལྟ་ན་ཆོས་དང་དགེ་འདུན་ཡང་ཡོད་མེད་ཐེ་ཙོམ་ཟ་ཞེས་བརྗོད་པར་གྱིས་ཤིག་དེ་ལྟ་ན་དཀོན་མཆོག་གསུམ་ལ་སྐྱབས་སུ་འགྲོ་བ་ན་ཡང། གལ་ཏེ་དཀོན་མཆོག་གསུམ་ཡོད་སྲིད་ན་དེ་ལ་སྐྱབས་སུ་མཆིའོ། །ཞེས་བརྗོད་པར་

[169A]༄༅། །གྱིས་ཤིག་དེ་ལྟ་བས་ན། སངས་རྒྱས་ཤིན་ལྐོག་ཏུ་ཁས་བླངས་ནས། ཡིད་ཆེས་ཚད་མ་མེད་པར་འདོད་པ་དག་གིས་ནི། སངས་རྒྱས་ཐོབ་ཕྱིར་དུ་ལམ་སྒོམ་པ་ཐམས་ཅད་བསྐལ་པ་གྲངས་མེད་གསུམ་དུ་རི་བོང་རྭའི་སྒྲུབ་པ་བྱེད་པ་དང་
མཚུངས་པར་འདོད་དགོས་ལ། སངས་རྒྱས་བསྐལ་དོན་དུ་འདོད་པས་ནི་སྡོམ་པ་གསུམ་དང། གསུང་རབ་ཡན་ལག་བཅུ་གཉིས་ས་ལམ་དང་བཅས་པ་ཐམས་ཅད། ཡིད་བརྟན་མི་རུང་བ་དང། ལམ་སྒོམ་པ་ཐམས་ཅད་གཞི་འདིར་འདྲེ་ཤ་ཟ་སྒྲུབ་པ་དང་མཚུངས་
པར་འདོད་དགོས་སོ། །སངས་རྒྱས་ཤིན་ལྐོག་མིན་ཞིང། དངོས་སྟོབས་ཀྱིས་གྲུབ་པའི་ཚུལ་ལ་སོགས་པ་ནི། རྒྱས་པར་གོང་དུ་བཤད་ཟིན་ཏོ།། །།གཉིས་པ་རྟགས་ཀྱི་རྣམ་གཞག་གཞན་དུ་འདོད་པ་དགག་པ་ནི། ཁ་ཅིག་ན་རེ། སྦྱིན་སོགས་དཀར་ཆོས་ཆོས་
ཅན། ཁྱོད་ལས་མ་འོངས་པ་ན་རྣམ་སྨིན་བདེ་བ་འབྱུང་སྟེ། དེ་འབྱུང་བར་བཅོམ་ལྡན་འདས་ཀྱི་ལུང་རྣམ་དག་ལས་བཤད་པའི་ཕྱིར། ཞེས་པ་ཉིད་ཡིད་ཆེས་པའི་རྟགས་ཡང་དག་གི་སྦྱོར་བའོ་ཞེས་སྨྲ་བ་དང། སྦྱིན་པས་ལོངས་སྤྱོད་ཁྲིམས་ཀྱིས་བདེ། ཞེས་པའི་ལུང་
དེ་སྦྱིན་སོགས་དཀར་ཆོས་ལས་རྣམ་སྨིན་ལོངས་སྤྱོད་འབྱུང་བར་སྒྲུབ་པའི་རྟགས་ཡང་དག་ཡིན་ནོ་ཞེས་སྨྲའོ། །འདི་ནི་མི་འཐད་དེ། རྟགས་འདིའི་ཆོས་ཅན་ངེས་ན་བསྒྲུབ་བྱ་ངེས་པས་ཁྱབ་པའི་ཕྱིར་ཏེ། སྦྱིན་སོགས་དཀར་ཆོས་སུ་ངེས་པ་ལ་སྦྱིན་སོགས་ལས་རྣམ་སྨིན་
བདེ་བ་འབྱུང་བར་ངེས་དགོས་པའི་ཕྱིར། ཅི་སྟེ། སྦྱིན་སོགས་ཙམ་ཆོས་ཅན་དུ་འཛིན་གྱི། དཀར་ཆོས་མི་འཛིན་ནོ་ཞེ་ན། དེ་ལྟ་ན་ཡང་སྐྱོན་གྱི་མཐའ་ལས་གྲོལ་པ་མིན་ཏེ། འདི་ལྟར་ཤེས་བྱ་ཆོས་ཅན། ཕྱོགས་ཚིག་སྒྲུབ་དག་ཏུ་འགྱུར་བ་ཡོད་པར་ཐལ། སྦྱིན་པ་ལས་ལོངས་

[169B] སྦྱིན་པ་ལས་ལོངས་སྤྱོད་འབྱུང་བར་སྒྲུབ་པའི་རྟགས་ཡང་དག་ཡིན་པའི་ཕྱིར། དེས་ན་དེ་ལྟ་བུའི་ལུང་ཙམ་གྱིས་རང་གི་བརྗོད་བྱ་དེ་སྒྲུབ་ནུས་ན། སྦྱིན་པ་ལས་ལོངས་སྤྱོད་འབྱུང་ཞེས་པའི་ཚིག་ཙམ་གྱིས་སྦྱིན་པ་ལས་ལོངས་སྤྱོད་འབྱུང་བར་
འགྲུབ་པར་འགྱུར་བས། སྒྲ་མི་རྟག་ཅེས་པའི་ཚིག་གིས་ཀྱང། སྒྲ་མི་རྟག་པར་འགྲུབ་པར་འགྱུར་རོ། །དེ་བས་ན་སྦྱིན་པ་ལས་ལོངས་སྤྱོད་འབྱུང་ཞེས་པའི་ལུང་ནི། སྦྱིན་པ་ལས་ལོངས་སྤྱོད་འབྱུང་བར་སྒྲུབ་པའི་རྟགས་ཀྱི་བསྒྲུབ་བྱ་ཙམ་བརྗོད་པའི་ཚིག་ཡིན་པས། དེ་སྦྱིན་པ་ལས་ལོངས་
སྤྱོད་འབྱུང་བའི་སྒྲུབ་བྱེད་དུ་ཁས་བླངས་ན། ཕྱོགས་ཚིག་སྒྲུབ་བྱེད་དུ་འགྱུར་བ་མི་འདོད་བཞིན་དུ་ཁས་བླངས་དགོས་སོ། །གཞན་ཡང། ཤེས་འདོད་ཆོས་ཅན་སྦྱིན་པ་ལས་ལོངས་སྤྱོད་འབྱུང་བར་སྟོན་པའི་ལུང་དེ་གྲུབ་བམ་མ་གྲུབ། མ་གྲུབ་ན། ཕྱོགས་ཆོས་མ་གྲུབ་པས་རྟགས་ཡང་
དག་ཉམས་སོ། །གྲུབ་ན་རྟགས་ཡང་དག་གི་ཕྱོགས་ཆོས་སུ་འགྱུར་བས། རྟགས་ཆོས་ཅན་ལ་གྲུབ་ཚུལ་གཉིས་ཏེ། ཡིན་འགོད་རྣམས་ལ་ནི་ཆོས་ཅན་དེ་རྟགས་དེ་ཡིན་པར་གྲུབ་པ་དང། ཡོད་འགོད་རྣམས་ལ་ཆོས་ཅན་ལ་རྟགས་དེ་ཡོད་པར་གྲུབ་པའོ། །འདི་ལ་དེ་གཉིས་ཀ་མི་འཐད་
དེ༑ དང་པོ་ལྟར་ན། སྦྱིན་པ་ཉིད་ལུང་དུ་འགྱུར་རོ། །གཉིས་པ་ལྟར་ན། སྦྱིན་པ་ལ་ལུང་དེ་ཡོད་པར་ཁས་ལེན་དགོས་ལ། དེ་ལྟར་ན། རྒྱུ་མཚན་མཚུངས་པའི་ཕྱིར། སངས་རྒྱས་ཀྱི་གསུང་གི་བརྗོད་བྱ་མཐའ་དག་ལ། དེ་སྟོན་པའི་སངས་རྒྱས་ཀྱི་གསུང་དེ་དང་དེ་ཡོད་པར་ཐལ་ལོ། །འདོད་
ན། སངས་རྒྱས་ཀྱི་ཡེ་ཤེས་ཀྱི་ཡུལ་མཐའ་དག་ལ་སངས་རྒྱས་ཀྱི་ཡེ་ཤེས་ཡོད་པར་ཐལ་ལོ། །འདོད་ན། གཞི་གྲུབ་ན། སངས་རྒྱས་ཀྱི་ཡེ་ཤེས་ཡོད་པར་ཐལ་ལོ། །དེས་ན་དེ་ལྟ་བུའི་རྟགས་ནི་ཕྱོགས་ཆོས་མ་གྲུབ་པའི་ཕྱིར། རྟགས་ཡང་དག་མ་ཡིན་ནོ། །གཞན་ཡང། འདི་ལྟར་

[170A]༄༅། །ཁས་ལེན་པ་དག་གིས་ནི། ཡིད་ཆེས་པའི་རྟག་ཡིན་ན། འབྲས་རྟགས་ཡིན་པས་ཁྱབ་ཅིང། ཤིན་ལྐོག་སྟོན་པའི་ལུང་རྣམ་དག་ཡིན་ན། རང་གི་བརྗོད་བྱ་དེ་སྒྲུབ་པའི་ཡིད་ཆེས་པའི་རྟགས་སུ་ཁས་ལེན་མོད། དེ་ལ་སྐྱོན་འདི་ཡང་ཡོད་དེ། སྦྱིན་པ་ཆོས་
ཅན། ཁྱོད་ལས་རྣམ་སྨིན་སྡུག་བསྔལ་འབྱུང་བ་མེད་དེ། དེ་མེད་པར་བཅོམ་ལྡན་འདས་ཀྱི་ལུང་རྣམ་དག་ལས་བཤད་པའི་ཕྱིར། ཞེས་བཀོད་པའི་ཚེ་ན། དེ་ལྟ་བུའི་ལུང་དེ་དེ་སྒྲུབ་ཀྱི་འབྲས་རྟགས་སུ་ཐལ། དེ་སྒྲུབ་ཀྱི་ཡིད་ཆེས་པའི་རྟགས་ཡིན་པའི་ཕྱིར། རྟགས་ཁྱབ་ཁས་
བླངས། འདོད་ན། བསྒྲུབ་བྱའི་ཆོས་དགག་པར་གྱུར་པའི་འབྲས་རྟགས་ཡོད་པར་འགྱུར་བས་དགག་རྟགས་དང། སྒྲུབ་རྟགས་ཀྱི་གཞི་མཐུན་ཁས་ལོངས་ཤིག་ཡང་ཁ་ཅིག་ན་རེ། དེ་ལྟ་བུའི་ཡིད་ཆེས་པའི་རྟགས་ནི་ཁས་མི་ལེན་ན། འོན་ཀྱང་ཐུབ་པ་སངས་རྒྱས་
བཅོམ་ལྡན་འདས་ཆོས་ཅན། རང་གི་རྒྱུ་བརྩེ་བ་སྙིང་རྗེ་ཆེན་པོ་སྔོན་དུ་སོང་སྟེ། དོན་གཉིས་མཐར་ཕྱིར་པའི་སྐྱེས་བུ་ཡིན་པའི་ཕྱིར། ཞེས་པ་ལྟ་བུ། ཡིད་ཆེས་པའི་འབྲས་རྟགས་དང། དེ་ཆོས་ཅན། དོན་དམ་པའི་ཚད་མ་ཡིན་ཏེ། དོན་གཉིས་མཐར་ཕྱིན་པའི་སྐྱེས་བུ་ཡིན་པའི་ཕྱིར་
ཞེས་པ་ལྟ་བུ་ཡིད་ཆེས་པའི་རང་བཞིན་གྱི་རྟགས་ཡང་དག་དང། དེ་ཆོས་ཅན། ཉེས་པ་ཆགས་སོགས་མེད་དེ། སྒྲིབ་གཉིས་བག་ཆགས་དང་བཅས་པ་སྤངས་པའི་ཕྱིར། ཞེས་པ་ལྟ་བུ། ཡིད་ཆེས་པའི་མ་དམིགས་པའི་རྟགས་དང་གསུམ་དུ་ཡོད་ཅིང། འདི་དག་
རྟགས་ཡང་དག་ཡིན་ནོ་ཞེས་སྨྲའོ། །འདི་དག་ཀྱང་མི་འཐད་དེ། སྒྲིབ་གཉིས་བག་ཆགས་དང་བཅས་པ་སྤངས་པར་ངེས་ནས། ཉེས་པ་ཆགས་སོགས་སྤངས་མ་སྤངས་ཐེ་ཚོམ་ཟ་བ་མི་སྲིད་པས། ཕྱོགས་ཆོས་གྲུབ་ན་བསྒྲུབ་བྱ་གྲུབ་ཟིན་པར་འགྱུར་བའི་ཕྱིར་

[170B] ཆོས་ཅན་མ་ངེས་ན་རྟགས་སུ་མི་འགྱུར་ཞིང། ཆོས་ཅན་དེས་ན་སངས་རྒྱས་སུ་ངེས་ཟིན་པས། དེ་ལ་ཉེས་པ་ཡོད་མེད་ཐེ་ཚོམ་ཟ་བ་མི་སྲིད་པས། ཆོས་ཅན་གྲུབ་ཟིན་པ་ན། བསྒྲུབ་ཡའང་གྲུབ་ཟིན་པར་འགྱུར་བའི་ཕྱིར་དང། འདི་དག་ཡིད་ཆེས་པའི་རྟགས་ཡང་དག་
ཡིན་ན། འདི་དག་བསྒྲུབ་བྱ་ཤིན་ལྐོག་ཁོ་ན་སྒྲུབ་པར་ཐལ་ཞིང། དེ་འདོད་ན། སངས་རྒྱས་ཀྱི་སྤངས་རྟོགས་ཐམས་ཅད་ཤིན་ལྐོག་ཏུ་ཁས་ལེན་དགོས་པས་ཕོངས་པའི་ཚུལ་ལ་བརྟེན་དགོས་པ་འབྱུང་ནའང། སངས་རྒྱས་ཀྱི་སྤངས་རྟོགས་དངོས་སྟོབས་ཀྱིས་གྲུབ་པའི་
ཚུལ་བཤད་ཟིན་ཏོ།། །།གཉིས་པ་རང་ལུགས་ལ། ཡིད་ཆེས་པའི་རྟགས་ཡང་དག་ཡོད་ན། དེའི་ཚུལ་ཇི་ལྟ་བུ་ཞེ་ན། ཡིད་ཆེས་པའི་རྟགས་ཡང་དག་གི་མཚན་ཉིད། ཚུལ་གསུམ་ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་བསྒྲུབ་བྱ་ཡིན་ན་ཤིན་ལྐོག་
ཡིན་པ། ཞེས་བྱ་ལ། དེ་ཡང་རྟོག་པ་སྔོན་དུ་གཏོང་བའི་སྐྱེས་བུ་དག་ཤིན་ཏུ་ལྐོག་གྱུར་གྱི་དོན་ལ་འཇུག་ལྡོག་བྱས་པས་ཕན་ཡོན་དང་ཉེས་དམིགས་ཆེན་པོ་བཤད་པའང་ཐོས་ལ། དེ་ལྟ་བུ་ལ་འཇུག་ལྡོག་མ་བྱས་ན་དོན་ཆེན་པོ་ལས་ཉམས་པར་འགྱུར་
བ་ཡང་སྲིད་སྙམ་ཞིང། ཐབས་གང་ལ་བརྟེན་ནས་འཇུག་ལྡོག་བྱ་སྙམ་དུ་སེམས་སོ། །དེ་ལྟར་བསམས་པ་ན་ལུང་ལ་མ་བརྟེན་པར་ཚད་མ་གཞན་ལ་བརྟེན་ནས་འཇུག་ལྡོག་བྱ་མི་ནུས་པར་ཤེས་ཤིང། ལུང་དེ་ཉིད་རང་གི་བསྟན་བྱའི་དོན་ལ་ནི་སླུ་པ་ཡིན་
མིན་ཇི་ལྟ་བུ་ཞེས་དཔྱོད་པར་བྱེད་ལ། དཔྱད་པ་ན་ལུང་དེའི་བསྟན་བྱ་དེ་ལྟ་བུ་ཡོད་པ་ལ་མངོན་སུམ་དང། དངོས་པོ་སྟོབས་ཞུགས་ཀྱི་ཚད་མས་གནོད་པ་མེད་ཅིང། ལུང་དེ་ཉིད་ཀྱི་བརྗོད་བྱ་ཤིན་ལྐོག་སྟོན་བྱེད་ཀྱི་ཚིག་རང་ལ་ཡང། སྔ་ཕྱི་དང་དངོས་ཤུགས་འགལ་བ་

[171A]༄༅། །སོགས་ཀྱིས་གནོད་པ་སྟེ། དཔྱད་པ་གསུམ་གྱིས་གྱིས་དག་པར་མཐོང་ནས་དེའི་ཚེ་ལུང་དེ་ཉིད་རང་གི་བསྟན་བྱའི་དོན་ལ་མི་སླུ་བར་ངེས་ཏེ། ལུང་དེས་བསྟན་པ་དང་མཐུན་པར་འཇུག་ལྡོག་བྱེད་པར་འགྱུར་བ་འདི་ནི། ལུང་གི་བརྗོད་བྱ་ལ་ངེས་པར་
ཇི་ལྟར་སྐྱེ་བའི་ཚུལ་ཡིན་ཏེ། དོན་འདི་གཞུང་ལས་ཆེས་གསལ་བར་མང་དུ་བཤད་ཀྱང། འཇིམ་གོང་གླེགས་བམ་གྱི་དྲུང་དུ་བཞག་པ་དང་ཆོས་མཚུངས་འདི་དག་གིས་ཇི་ལྟར་ཁོང་དུ་ཆུད་པར་འགྱུར། དེ་བས་ན་ཡིད་ཆེས་པའི་རྟགས་ཀྱི་སྦྱོར་བ་ནི། ལུང་དོན་ལ་
དཔྱོད་པའི་སྐྱེས་བུ་ངེས། ལུང་དཔྱོད་བྱེད་ཀྱི་རིགས་པར་མི་བྱེད་པར། དཔྱོད་པའི་གཞིར་བྱས་ནས། དཔྱོད་པའི་རིགས་པ་དཔྱད་པ་གསུམ་གྱིས་དག་མ་དག་རྟོག་པའི་རིགས་པས། དཔྱད་བྱ་ལུང་དེ་རང་གི་བསྟན་བྱ་ལ་སླུ་མི་སླུ་གཏན་ལ་འབེབས་པ་དེས་ན། སྦྱིན་པས་
ལོངས་སྤྱོད་ཁྲིམས་ཀྱིས་བདེ། ཞེས་པའི་ལུང་ཆོས་ཅན། ཁྱོད་རང་གི་བསྟན་བྱའི་དོན་ལ་མི་སླུ་སྟེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཞེས་པ་ཉིད་ཁ་ན་མ་ཐོ་བ་མེད་པ་ཡིན་ནོ། །སྦྱོར་བ་འདི་ལྟ་བུ་གཞུང་གང་གིས་བསྟན་ཅེ་ན། འབྲེལ་
པ་དང་ནི་རྗེས་མཐུན་ཐབས། །སྐྱེས་བུའི་དོན་ནི་བརྗོད་བྱེད་དག། ཅེས་པས་ཆོས་ཅན་ངོས་བཟུངས་པ་ཡིན་ཏེ། འདིས་ནི་རྒོལ་བ་རྟོག་ལྡན་ཁྱད་པར་གསུམ་ལྡན་གྱི་ལུང་འདི་ལྟ་བུ་བསྟན་བྱ་ལ་སླུ་མི་སླུ་དཔྱོད་པའི་གཞིར་བྱེད་ཀྱི། ལུང་གང་ཡང་རུང་བ་དཔྱོད་པའི་གཞིར་
མི་བྱེད་ཅེས་བསྟན་ཏོ། །འདི་ནི་མི་སླུ་བའོ། །ཞེས་པས་བསྒྲུབ་བྱའི་ཆོས་བསྟན་ནོ། །མཐོང་དང་མ་མཐོང་དངོས་པོ་ཡི། ཞེས་སོགས་ཀྱིས་རྟགས་བསྟན་ཏེ། །མདོར། ཡིད་ཆེས་ཚིག་ནི་མི་སླུ། ཞེས་པས་དམ་བཅའ་བསྟན། སྤྱི་ལས་རྗེས་སུ་དཔག་པ་ཉིད། ཅེས་པས། དེ་རྟོགས་

[171B] འོ་ན། མི་སླུ་རྒྱུའི། ཡིད་ཆེས་ཀྱི་ལུང་དེ་གང་ཡིན་ཞེ་ན། འབྲེལ་པ་དང་ནི་རྗེས་མཐུན་ཐབས། །སྐྱེས་བུའི་དོན་ནི་བརྗོད་བྱེད་དག་ཡོངས་བརྟག་དབང་དུ་བྱས་ཡིན་གྱི། །དེ་ལས་གཞན་པའི་དབང་བྱས་མིན། ཞེས་པས་ཡིད་ཆེས་ཀྱི་ལུང་ངོས་བཟུང་ངོ། །
མཐོང་དང་མ་མཐོང་དངོས་པོ་ཡི། །དོན་དེ་དག་ལ་མངོན་སུམ་དང། །རྗེས་སུ་དཔག་རྣམ་གཉིས་ཀྱིས་ཀྱང། །གནོད་མེད་འདི་ནི་མི་སླུ་བའོ། །ཞེས་པས་མི་སླུ་པའི་སྒྲུབ་བྱེད་བཀོད་ནས། ཡིད་ཆེས་ཀྱི་རྟགས་ཀྱི་རྟགས་སྦྱོར་གསལ་བར་བསྟན་པ་ཡིན་ནོ། །གང་དག་ཡིད་
ཆེས་ཀྱི་རྟགས་སྦྱོར་ལ་ལུང་དེ་ཉིད་རྟགས་སུ་འགོད་དགོས་པ་དག་གིས་ནི། འབྲེལ་པ་དང་ནི་རྗེས་མཐུན་ཐབས། ཞེས་སོགས་ཀྱིས་ཁྱད་པར་དང་ལྡན་པའི་ལུང་ཡོངས་སུ་བརྟག་པའི་གཞིར་མི་བྱེད་པར། རྟོག་བྱེད་ཀྱི་རིགས་
དོན་ལ་ཕ་རོལ་ཚུ་རོལ་བཞིན་དུ། ཆེས་རིང་དུ་གྱུར་པ་ཡིན་ནོ། །དཔྱད་པ་གསུམ་གྱིས་དག་པའི་ཚུལ་ཀྱང། ལུང་དེའི་བརྗོད་བྱ་མཐོང་པ་མངོན་གྱུར་སྟོན་པའི་ཆ་རྣམས་མངོན་སུམ་ཚད་མས་གྲུབ། མ་མཐོང་པ་ལྐོག་གྱུར་སྟོན་པའི་ཆ་རྣམས་དངོས་སྟོབས་རྗེས་དཔག་
ཚད་མས་གྲུབ། མ་མཐོང་བ་ཤིན་ལྐོག་སྟོན་པའི་ཆ་རྣམས་ལ་རང་ཚིག་འགལ་བ་སོགས་ཀྱིས་གནོད་པ་མེད་པ་རྣམས་ལ་བྱེད་པ་མི་འཐད་དེ། དེ་ལྟ་ན། དཔྱད་པ་གསུམ་གྱིས་དག་པའི་ལུང་ཡིན་ན། ལུང་དེའི་བརྗོད་བྱར་གྱུར་པའི་མངོན་གྱུར་ལྐོག་གྱུར་ཤིན་ཏུ་
ལྐོག་གྱུར་གསུམ་ག་ཡོད་དགོས་པར་འགྱུར་ལ། དེ་ལྟ་ན། ཤིན་ལྐོག་ཁོ་ན་སྟོན་པའི་ལུང་དཔྱད་པ་གསུམ་གྱིས་དག་པ་མེད་པར་འགྱུར་ལ། དེ་འདོད་ན། སྦྱིན་པས་ལོངས་སྤྱོད་ཁྲིམས་ཀྱིས་བདེ། ཞེས་པའི་ལུང་དེ་དཔྱད་པ་གསུམ་གྱིས་དག་པ་མ་ཡིན་

[172A]༄༅། །པར་ཐལ་ལོ། །དེ་བས་ན་དཔྱད་པ་གསུམ་གྱིས་དག་པའི་དོན་ནི། མངོན་རྗེས་གཉིས་དང་རང་ཚིག་སྔ་ཕྱི་འགལ་བ་སོགས་དང་གསུམ་གྱིས་གནོད་པ་མེད་པའི་ལུང་ཡིན་པ་ལ་བྱའོ། །དེའི་ཕྱིར། གནོད་མེད་འདི་ནི་མི་སླུ་བའོ། །ཞེས་གསུངས་སོ། །
དེས་ན། མཐོང་དང་མ་མཐོང་དངོས་པོ་ཡི། ཞེས་སོགས་ཀྱི་དོན་ཀྱང། མཐོང་བ་མངོན་གྱུར་སྟོན་པའི་ཆ་ལ། ཞེས་སོགས་སྦྱོར་བ་མ་ཡིན་གྱི། ཁྱོད་ཀྱི་བརྗོད་བྱ་ལ་མཐོང་བ་མངོན་གྱུར་འཇལ་བའི་མངོན་སུམ་ཚད་མས་ཀྱང་གནོད་པ་མེད། མ་མཐོང་བ་ལྐོག་གྱུར་
འཇལ་བའི་རྗེས་དཔག་ཚད་མས་ཀྱང་གནོད་པ་མེད། རང་ཚིག་འགལ་བ་སོགས་ཀྱིས་ཀྱང་གནོད་པ་མེད་པའི་ལུང་ཡིན་པའི་ཕྱིར། ཞེས་སྦྱར་རྒྱུ་ཡིན་ནོ། །གཞུང་འདི་དག་དཔྱིས་ཕྱིན་པར་བཤད་པའི་འགྲེལ་པ་བྱེད་པ་པོ་ནི། སྔོན་ཆད་གངས་རིའི་ཁྲོད་འདིར་ཁོ་བོ་གཅིག་
བུ་སྟེ། འགྲེལ་བྱེད་གཞན་དག་སྨྱུ་གུའི་རྩོམ་པ་ངལ་བར་མ་གྱུར་པ་ངོ་མཚར་ཏོ། །དེ་ཡང་གཏན་ཚིགས་འདིའི་བསྒྲུབ་བྱ་ནི་ཤིན་ཏུ་ལྐོག་གྱུར་ཡིན་ལ། ཚུལ་གསུམ་ནི་དངོས་པོ་སྟོབས་ཞུགས་ཀྱི་ཚད་མས་གྲུབ་པ་ཡིན་ནོ། །གལ་ཏེ། ཚུལ་གསུམ་དངོས་པོ་སྟོབས་ཞུགས་
ཀྱི་ཚད་མས་གྲུབ་ན། བསྒྲུབ་བྱ་ཤིན་ཏུ་ལྐོག་གྱུར་ཡིན་པ་མི་འགལ་ལམ་ཞེ་ན། མི་འགལ་ཏེ། འདི་ལྟར། རྟགས་ཡང་དག་ལ་དངོས་པོ་སྟོབས་ཞུགས་དང་གྲགས་པ་དང་ཡིད་ཆེས་པའི་རྟགས་ཡང་དག་གསུམ་དུ་དབྱེ་བ་འདི། ཚུལ་གསུམ་དངོས་པོ་སྟོབས་ཞུགས་
དང་གྲགས་པ་དང་ཡིད་ཆེས་པའི་ལུང་གསུམ་གྱིས་གྲུབ་པའི་དབྱེ་བ་ཡོད་ནས་ཕྱེ་བ་མ་ཡིན་གྱི། བསྒྲུབ་བྱ་ལ་དངོས་པོ་སྟོབས་ཞུགས་ཚད་མས་གྲུབ་པ་དང། བསྒྲུབ་བྱ་འདོད་པ་ཙམ་གྱིས་བཞག་པ་དང། སྒྲུབ་བྱ་ཤིན་ཏུ་ལྐོག་ཏུ་གྱུར་པ་ལུང་ཙམ་གྱིས་གྲུབ་པ་

[172B] དེ་ལྟར་ཕྱེ་བ་ཡིན་ལ། བསྒྲུབ་བྱ་ཤིན་ཏུ་ལྐོག་ཏུ་གྱུར་བས་དེ་སྒྲུབ་ཀྱི་ཚུལ་གསུམ་ཡང་ཤིན་ཏུ་ལྐོག་ཏུ་གྱུར་དགོས་པར་འདོད་པ་དང། ཡིད་ཆེས་པའི་རྟགས་སྦྱོར་འགོད་པ་ན། སྦྱིན་སོགས་ཆོས་ཅན། ཁྱོད་ལས་མ་འོངས་པ་ན་རྣམ་སྨིན་བདེ་
བ་འབྱུང་སྟེ། དེ་ལྟར་ལུང་ལས་གསུངས་པའི་ཕྱིར། ཞེས་འགོད་པ་ནི། རྣམ་པར་མ་བརྟགས་པའི་ནང་འགལ་ཆེན་པོ་ཡིན་ཏེ། དེ་ལྟ་བུའི་རྟགས་སྦྱོར་དེའི་རྟགས་སུ་ལུང་འགོད་དམ་ལུང་ལས་གཞན་པ་འགོད་ཀྱང་རུང་སྟེ། གཉིས་ཀ་ཡང་མངོན་སུམ་ཚད་མས་གྲུབ་
པའི་ཕྱིར། རྟགས་དངོས་པོ་སྟོབས་ཞུགས་ཀྱིས་མ་གྲུབ་པའི་ཤིན་ཏུ་ལྐོག་གྱུར་ཏུ་སྨྲ་བ་དངོས་སུ་ཉམས་པར་འགྱུར་རོ། །དེས་ན་རྟགས་འགོད་ཚུལ་འདི་ལྟར་བྱས་ནས། ཕྱོགས་ཆོས་ཤིན་ལྐོག་ཏུ་འདོད་པ་དག་ནི། མཁས་པའི་བཞད་གད་ཀྱི་གནས་ཡིན་ནོ། །གཞན་ཡང་
ཚུལ་གསུམ་དངོས་སྟོབས་ཀྱི་ཚད་མས་གྲུབ་ན། བསྒྲུབ་བྱ་ཤིན་ལྐོག་མ་ཡིན་དགོས་ན། དུ་བས་ལ་ལ་མེ་སྒྲུབ་པའི་ཚུལ་གསུམ་མངོན་སུམ་གྱིས་གྲུབ་པར་ཁྱོད་རང་འདོད་པ་ལའང་མཚུངས་ཏེ། ཤེས་བྱ་ཆོས་ཅན། དེ་སྒྲུབ་ཀྱི་བསྒྲུབ་བྱ་ལྐོག་གྱུར་ཏུ་འགལ་བར་ཐལ་
དེ་སྒྲུབ་ཀྱི་ཚུལ་གསུམ་མངོན་སུམ་གྱིས་གྲུབ་པའི་ཕྱིར། འཁོར་གསུམ་མོ། །འོ་ན། ཚུལ་གསུམ་སྒྲུབ་བྱེད་ཀྱི་ཚད་མ་ཇི་ལྟ་བུ་ཞེ་ན། ལུང་དེ་དཔྱད་པ་གསུམ་གྱིས་དག་པར་མངོན་སུམ་གྱིས་གྲུབ་ལ། དཔྱད་པ་གསུམ་གྱིས་དག་པ་ལ། རང་གི་བརྗོད་བྱ་ལ་མི་སླུ་བའི་ཁྱབ་
པ་རྟགས་ཀྱིས་འགྲུབ་སྟེ། བརྗོད་བྱའི་དོན་ལ་བསླུ་ན། ལུང་དེས་བསྟན་པ་ལྟར་མ་གྲུབ་དགོས་ལ། དེ་ལྟར་ན། ལུང་དེས་བསྟན་པ་ལྟར་བརྗོད་བྱའི་དོན་ལ་ཚད་མས་གནོད་པ་འབབ་དགོས་ལ། དཔྱད་པ་གསུམ་གྱིས་དག་ན། ཚད་མས་གནོད་པ་མེད་དགོས་པའི་ཕྱིར་རོ།། ཞེས་

[173A]༄༅། །པའི་རྟགས་ལས་རྟོགས་པར་འགྱུར་རོ། །གཞན་ཡང་དངོས་པོ་སྟོབས་ཞུགས་ཀྱི་རྟགས་སོགས་གསུམ་དུ་དབྱེ་བ་འདི། བསྒྲུབ་བྱའི་ངོས་ནས་ཕྱེ་བ་མ་ཡིན་པར། སྒྲུབ་བྱེད་ཀྱི་ངོས་ནས་ཕྱེ་བ་ཡིན་ན། དགག་རྟགས་དང་སྒྲུབ་རྟགས་སུ་འཇོག་
པའང། སྒྲུབ་བྱེད་ཀྱི་ངོས་ནས་འཇོག་པར་ཐལ་ལོ། འདོད་ན། འགལ་ཁྱབ་དམིགས་པའི་རྟགས་ལ་སོགས་པ་ཐམས་ཅད་སྒྲུབ་རྟགས་སུ་འདོད་རིགས་པར་ཐལ་ལོ། དེར་མ་ཟད། གནོད་བྱེད་ཀྱི་ཚད་མ་ལ་བཞིར་ཕྱེ་བའི་དགོས་པ། ཡིད་ཆེས་དང་གྲགས་པའི་གནོད་ཡུལ་སོ་སོར་
ངེས་པར་བསྟན་པའི་ཕྱིར་ཡིན་པར་བཤད་པ་འདི་ལ་ཡིད་བརྟན་མེད་པར་ཟད་དེ། ཁྱོད་འདོད་པ་ལྟར་ན། གནོད་ཡུལ་སོ་སོར་ངེས་པའི་དབང་གིས་མ་ཡིན་པར། གནོད་བྱེད་ཚད་མའི་རྟེན་རྟགས་ཀྱི་ཚུལ་དངོས་སྟོབས་ཀྱི་གྲུབ་པ་དང། ལུང་ཙམ་གྱིས་གྲུབ་པ་སོགས་སོ་
སོར་ངེས་པའི་དབང་གིས་ཡིན་པར་འདོད་དགོས་པའི་ཕྱིར་རོ། །དེས་ན་གནོད་ཕྱིར་རྗེས་དཔག་ལས། ཁས་བླངས་ཕྱི་རོལ་གྱུར་མིན་ཡང། །ཡུལ་གྱི་ཁྱད་པར་བསྟན་པ་ཡི། །ཕྱིར་ན་ཐ་དད་བྱས་པ་ཡིན། །ཞེས་པ་སེམས་ད་ལྟའི་རིགས་པ་སྨྲ་བར་ཁས་འཆི་
སྦྱིན་པ་ལས་ལོངས་སྤྱོད་འབྱུང་བ་སྟོན་པའི་ལུང་རྟགས་སུ་བཀོད་ནས། ལུང་དེ་ཉིད་རྣ་བས་ དག་གིས་སྨྲས་བཞིན་དུའང། རྟགས་ཤིན་ཏུ་ལྐོག་གྱུར་ཏུ་སྨྲ་བ་འདི་འང་རིགས་པ་སྨྲ་བར་ཁས་འཆི་ སུ་ཞིག་མི་རིགས་པ་སྨྲ་བར་འགྱུར། རྩོད་པ་སྤང་པ་ནི། འོ་ན་
སྒྲ་མི་རྟག་པར་སྒྲུབ་པ་ལའང། སྒྲ་མི་རྟག་པར་སྟོན་པའི་ལུང་ཆོས་ཅན། ཁྱོད་རང་གི་བསྟན་བྱ་ལ་མི་སླུ་སྟེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཞེས་བཀོད་ན་སྐྱོན་ཅི་ཡོད་ཅེ་ན། དགོས་པ་མེད་པའི་སྐྱོན་ཡོད་དེ། ལུང་དེ་དཔྱད་པ་གསུམ་གྱིས་དག་

[173B] སྒྲ་མི་རྟག་པར་ཚད་མས་གྲུབ་པ་སྒྲུབ་དགོས་ལ། དེ་སྒྲུབ་པ་ལ་སྒྲ་མི་རྟག་པར་སྒྲུབ་པའི་རྟགས་འགོད་དགོས་པའི་ཕྱིར་རོ། །ཡིད་ཆེས་པའི་རྟགས་འདི་ལ་ཤིན་ཏུ་གལ་ཆེ་བར་མཐོང་ནའང། གཞན་དག་ལ་ཡིད་བརྟན་ཅུང་ཟད་ཀྱང་མི་སྣང་བས་དམ་པའི་དགོངས་པ་
བཞིན་རྒྱས་པར་བཀྲལ་པ་ཡིན་ནོ།། །།གྲགས་པའི་རྟགས་ཡང་དག་ལ། དགག་གཞག་གཉིས་ལས། དང་པོ་གཞན་ལུགས་དགག་པ་ནི། ཁ་ཅིག། ཡོད་པས་རི་བོང་ཅན་ཟླ་བའི་སྒྲས་བརྗོད་རུང་དུ་སྒྲུབ་པའི་རྟགས་འདི་དག་རྟགས་ཡང་དག་མ་ཡིན་ཏེ། དེ་ལྟར་
ན། སྒྲ་དོན་ལ་དངོས་སྟོབས་ཀྱི་འབྲེལ་བ་གྲུབ་པར་འགྱུར་བའི་ཕྱིར་རོ། །ཞེས་ཟེར་བ་དང། ཁ་ཅིག་རྟོག་ཡུལ་ན་ཡོད་པ། རི་བོང་ཅན་ཟླ་བའི་སྒྲས་བརྗོད་རུང་དུ་སྒྲུབ་པའི་རྟགས་ཡང་དག་མ་ཡིན་ཏེ། དེ་སྒྲུབ་ཀྱི་ཆོས་ལ་འབྲེལ་པ་རང་བཞིན་གྱིས་མ་གྲུབ་པའི་ཕྱིར་ཏེ། རྟགས་
ཆོས་གཉིས་པོ་དེའི་འབྲེལ་པ་འདོད་པའི་དབང་གིས་གཞག་པའི་ཕྱིར། དེར་ཐལ། སྒྲ་ནི་བརྡ་ལ་བརྟེན་ནས་དོན་གོ་བར་བྱེད་ལ། བརྡ་ཡང་འདོད་པ་ཙམ་ལ་རག་ལས་ཤིང། འདོད་པས་ཅི་ཡང་བརྗོད་པར་འདོད་པའི་རྒྱུ་མཚན་གྱིས། ཡོད་པ་ལ་ཟླ་བའི་སྒྲས་བརྗོད་རུང་གིས་
ཁྱབ་པ་ཡིན་པའི་ཕྱིར། དེས་ན་གྲགས་པའི་རྟགས་ནི་རྟགས་ཡང་དག་མ་ཡིན་ནོ་ཞེས་ཟེར་ཏོ། །གཉིས་ཀ་མི་འཐད་དེ། སྔ་མས་ནི་སྒྲ་དང་སྒྲས་བརྗོད་རུང་ནོར་བའི་ཕྱིར་ཏེ། འདི་ལྟར་ཡོད་པ་ཆོས་ཅན། ཁྱོད་སྒྲས་བརྗོད་རུང་དང་རང་བཞིན་འབྲེལ་པ་གྲུབ་ན། སྒྲ་
དང་རང་བཞིན་འབྲེལ་པ་གྲུབ་དགོས་པར་ཐལ། ཁྱོད་སྒྲས་བརྗོད་རུང་རི་བོང་ཅན་གྱི་སྟེང་དུ་སྒྲུབ་པའི་ཁྱབ་འབྲེལ་གྲུབ་པའི་གཏན་ཚིགས་ཡིན་ན། སྒྲ་དོན་ལ་རང་བཞིན་འབྲེལ་པ་གྲུབ་དགོས་པའི་ཕྱིར། འདོད་ན། ཁྱོད་སྒྲས་བརྗོད་རུང་གི་རང་བཞིན་ཡིན་ན་

[174A]༄༅། །ཁྱོད་སྒྲའི་རང་བཞིན་ཡིན་དགོས་པར་ཐལ་ལོ། །འདོད་ན། ཆོས་ཐམས་ཅད་སྒྲའི་རང་བཞིན་དུ་ཐལ་ལོ། །ལུགས་ཕྱི་མས་ནི། ཆོས་དེ་ལ་ཟླ་བའི་སྒྲ་འདོད་པའི་དབང་ཁོ་ནས་འཇུག་པ་དང། ཆོས་དེ་ལ་ཟླ་བའི་སྒྲ་འཇུག་ཏུ་རུང་བས་ཁྱབ་པའི་
ཁྱབ་པ་འདོད་པའི་དབང་ཁོ་ནས་བཞག་པ་གཉིས་ཀྱི་ཁྱད་པར་མ་ཕྱེད་པར་ཟད་དོ། །གཞན་རྒྱུ་མཚན་འདི་ལ་བརྟེན་ནས། དེ་སྒྲུབ་ཀྱི་རྟགས་ཡང་དག་མ་ཡིན་པར་སྨྲ་བས་ནི། ཁྱབ་འབྲེལ་དེ་འདོད་པའི་དབང་གིས་བཞག་ན། ཚད་མས་མ་གྲུབ་དགོས་པར་འདོད་དགོས་
ལ། དེ་ལྟར་ན། རྟོག་པས་བཏགས་ན་གཞི་མ་གྲུབ་དགོས་པའི་གྲུབ་པའི་མཐའ་ཡོངས་སུ་བཟུང་བར་འགྱུར་བས། ཀུན་རྫོབ་བདེན་པ་ལ་སྐུར་བ་བཏབ་པ་ཡིན་ནོ། །གཞན་དག་ཡོད་པ་རི་བོང་ཅན་ཟླ་བའི་སྒྲས་བརྗོད་རུང་དུ་སྒྲུབ་པའི་དངོས་པོ་སྟོབས་ཞུགས་ཀྱི་རྟགས་ཡིན་ནོ་
ཞེས་སྨྲ་བ་ནི། དེ་སྒྲུབ་ཀྱི་ཚུལ་གསུམ་དངོས་སྟོབས་ཀྱིས་གྲུབ་པའི་ཕྱིར། ཞེས་རྒྱུ་མཚན་དུ་འགོད་པར་བྱེད་མོད་གོང་དུ་བཀག་ཟིན་ཏོ། །ཁ་ཅིག་རི་བོང་ཅན་ཟླ་བའི་སྒྲས་བརྗོད་རུང་ཡིན་པ་དངོས་སྟོབས་ཀྱིས་གྲུབ་པར་སྨྲ་བ་དང། རི་བོང་ཅན་ཆོས་ཅན། ཟླ་བའི་སྒྲས་བརྗོད་དུ་
རུང་སྟེ། དེ་ལྟར་འཇིག་རྟེན་ན་གྲགས་པའི་ཕྱིར་ཞེས་འགོད་ཀྱི། ཡོད་པའི་ཕྱིར་ཞེས་མི་འགོད་ལ། འདི་གྲགས་རྟགས་ཡང་དག་ཏུ་གསུངས་པ་ནི། བཏགས་པའི་དབང་དུ་བྱས་ཏེ། འདོགས་པའི་རྒྱུ་མཚན། དེ་ཉིད་ཀྱང་ཡང་དག་པའི་གནས་ལུགས་རྟོགས་པའི་ཐབས་
ཡིན་པའི་ཕྱིར་གསུངས་ཏེ། ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། ཞེས་གསུངས་པའི་ཕྱིར། དགོས་པ་འཇིག་རྟེན་གཞུག་པའི་ཕྱིར། དངོས་ལ་གནོད་བྱེད་རྟགས་དེ་མཐུན་ཕྱོགས་ལ་ཞུགས་པའི་ཕྱིར། ཞེས་སྨྲ་མོད། ཟླ་བའི་སྒྲས་བརྗོད་

[174B] རྟགས་མི་མཐུན་ཕྱོགས་ལ་ཞུགས་པའང་མ་གྲུབ་ལ། ཐ་སྙད་ལ་ནི་མ་བརྟེན་པར། ཞེས་པའི་ཐ་སྙད་ནི་ཀུན་རྫོབ་བདེན་པ་ཙམ་ལ་ཟེར་བ་ཡིན་པས། དེ་དང་སྐབས་འདིའི་གྲགས་པ་ཕྱོགས་ཙམ་ལ་ཡང་མི་མཚུངས་པའི་ཕྱིར་དང། རྟགས་སྦྱོར་
དེ་འདྲའི་འགོད་ཚུལ་གཞུང་རྩ་འགྲེལ་ཀུན་ལས་ཕྱི་རོལ་ཏུ་གྱུར་པ་ལ་དངོས་སུ་མི་འཛེམ་ བླུན་པོ་ཐམས་ཅད་ཀྱི་འདོད་པའི་མཐའ་འགོག་པའི་ཡི་གེ་འདྲི་བར་སུ་ཞིག་གིས་ནུས། གཉིས་པ་རང་ལུཌ་ལ། གྲགས་རྟགས་ཡང་དག་གི་མཚན་ཉིད། དེ་
སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་བསྒྲུབ་བྱ་ཡིན་ན་འདོད་པས་བཞག་པ་ཙམ་གྱི་ཆོས་ཡིན་པ། དཔེར་ན། རི་བོང་ཅན་ཆོས་ཅན། ཁྱོད་ཟླ་བའི་སྒྲས་བརྗོད་དུ་རུང་སྟེ། ཁྱོད་རྟོག་ཡུལ་ན་ཡོད་པའི་ཕྱིར། །དཔེར་ན་ག་བུར་བཞིན་ཞེས་པ་ལྟ་བུའོ། །
དེ་ཡང། སྤྱིར་གཞལ་བྱ་ཙམ་ལ་མྱོང་སྟོབས་ཀྱིས་རྟོགས་པར་བྱ་བ་དང། རྟོགས་པ་མྱོང་སྟོབས་ལས་གཞན་ལ་རག་ལས་པ་གཉིས། །དང་པོ་ནི། མངོན་སུམ་ཚད་མའི་དངོས་ཀྱི་གཞལ་བྱ་རྣམས་ཡིན་ནོ། །གཉིས་པ་ལ། ཆོས་དེ་རྟོགས་པ་ངེས་པར་ལུང་ལ་ལྟོས་པ་དང་
མི་ལྟོས་པ་གཉིས་དང་པོ་ནི། ཡིད་ཆེས་པའི་རྟགས་ཀྱི་བསྒྲུབ་བྱ་དང། ཡིད་ཆེས་པའི་རྗེས་དཔག་གི་གཞལ་བྱའོ། །ལུང་ལ་མ་ལྟོས་པ་ལ་འདོད་པ་ཙམ་གྱིས་གཞག་མི་ནུས་པ་དང་ནུས་པ་གཉིས། དང་པོ་ནི། དངོས་པོ་སྟོབས་ཞུགས་ཀྱི་རྟགས་ཀྱི་བསྒྲུབ་བྱ་དང། རྗེས་
དཔག་གི་གཞལ་བྱའོ། །འདོད་པ་ཙམ་གྱིས་གཞག་ནུས་པ་ནི། གྲགས་པའི་རྟགས་ཀྱི་བསྒྲུབ་བྱ་དང་རྗེས་དཔག་གི་གཞལ་བྱ་ཡིན་ལ། འོ་ན། འདོད་པ་ཙམ་གྱིས་བཞག་ན་ཚད་མས་གཞལ་བར་མི་འགལ་ལམ་ཞེ་ན། མི་འགལ་ཏེ། འདི་ལྟར། རྟོག་པས་བཏགས་པ་ལ་ཚད་

[175A]༄༅། །མས་མ་གྲུབ་པ། ཐག་ཁྲ་ལ་སྦྲུལ་དུ་བཏགས་པ་ལྟ་བུ་དང། ཚད་མས་གྲུབ་པ་གཉིས་ཡོད་ལ། གྲུབ་པ་ལའང། འདོད་པ་ཙམ་གྱིས་བཞག་མི་ནུས་པ་བྱས་མི་རྟག་གི་ཐ་དད་ལྟ་བུ་དང། གཞག་ནུས་པ་རི་བོང་ཅན་ཟླ་བའི་སྒྲས་བརྗོད་དུ་རུང་བ་ལྟ་བུ་གཉིས་
སུ་ཡོད་དེ། དེ་ཡང་བྱས་མི་རྟག་ཐ་དད་རྟོག་པས་བཏགས་ཀྱང། འདོད་པ་ཙམ་གྱིས་བཞག་མི་ནུས་པའི་རྒྱུ་མཚན། དེ་ནི་འདོད་པས་བརྡ་གང་སྦྱར་གྱི་རྗེས་སུ་བྱེད་པ་མ་ཡིན་གྱི། བྱས་མི་རྟག་ཁོ་ནའི་ཆོས་སུ་ངེས་པའི་ཕྱིར། རི་བོང་ཅན་ཟླ་བའི་སྒྲས་བརྗོད་རུང་ནི། འདོད་པ་ཙམ་གྱིས་
བཞག་ནུས་པ་ཡིན་ཏེ། ཟླ་བའི་སྒྲ་ནི་གང་ལ་བརྡ་སྦྱར་བ་ལ་འཇུག་ལ། བརྡ་ནི་འདོད་པས་སྦྱོར་ཞིང་འདོད་པ་དོན་ཐམས་ཅད་ལ་རང་དགར་འཇུག་པ་ཡིན་པའི་ཕྱིར། དེས་ན། ཟླ་བའི་སྒྲ་ནི་འདོད་པས་གང་ལ་བརྡ་སྦྱར་བ་དེ་ལ་འཇུག་པའི་ཕྱིར། རི་བོང་ཅན་ལ་ཟླ་བའི་སྒྲ་
འཇུག་པའང་འདོད་པས་བརྡ་སྦྱར་བ་ཙམ་གྱིས་ཡིན་ལ། དེའི་ཕྱིར་རི་བོང་ཅན་ཟླ་བའི་སྒྲས་བརྗོད་རུང་ཡིན་པའང་འདོད་པས་བཞག་པ་ཙམ་ཡིན་གྱི། ཡུལ་གྱི་ངོས་ནས་གྲུབ་པ་མ་ཡིན་ནོ། །དེས་ན། རི་བོང་ཅན་ཟླ་བའི་སྒྲས་བརྗོད་རུང་མིན་པ་ཚད་མས་གྲུབ་ཅིང། དངོས་
པོ་སྟོབས་ཞུགས་ཚད་མས་གྲུབ་ན། འདོད་པ་ཙམ་གྱིས་བཞག་པར་འགལ་ཏེ། དངོས་པོའི་སྟོབས་ཀྱིས་ཞུགས་པའི་ཚད་མས་བཞག་པའི་ཕྱིར་རོ། །དེའི་ཕྱིར་འདོད་པ་ནི་ཐ་སྙད་ཐམས་ཅད་སྦྱོར་བ་པོ་ཡིན་པས། བྱེད་པ་པོ་ལ་བརྡ་སྦྱར་ནས་དེ་ལའང་གྲགས་པའི་ཐ་སྙད་
འཇུག་མོད་ཀྱི། འདིར་ནི་བརྗོད་རུང་གྲགས་པ་ལ་གྲགས་པར་བྱས་ནས། བརྗོད་རུང་གི་དོན་སྒྲུབ་པ་ལ་གྲགས་པའི་གཏན་ཚིགས་ཞེས་བྱ་ལ། དེ་ལ་བརྟེན་པའི་རྗེས་དཔག་ཀྱང་ཚད་མ་ཡིན་ཏེ། གཞན་དུ་ན། རི་བོང་ཅན་ཟླ་བའི་སྒྲས་བརྗོད་དུང་དུ་ཚད་མས་མ་གྲུབ་པར་

[175B] གོང་གི་རིགས་པས་དངོས་སྟོབས་ཚད་མའི་གཞལ་བྱ་ཡིན་པ་ཁེགས་པའི་ཕྱིར་དང། ལུང་ཙམ་གྱིས་གྲུབ་པའང་མ་ཡིན་པའི་ཕྱིར་རོ། །རི་བོང་ཅན་ཟླ་བའི་སྒྲས་བརྗོད་རུང་ཡིན་པ་ཚད་མས་མ་གྲུབ་ན། རི་བོང་ཅན་ལ་ཟླ་བའི་སྒྲ་འཇུག་པ་ཚད་མས་མ་
གྲུབ་པར་འགྱུར་ལ། དེ་ལྟར་ན། ཟླ་བའི་སྒྲས་རི་བོང་ཅན་གོ་བར་བྱེད་པ་མངོན་སུམ་གྱིས་གྲུབ་པ་དང་འགལ་ལོ། །དེའི་ཕྱིར་གྲགས་པའི་རྟགས་ཡང་དག་འབད་པ་མེད་པར་གྲུབ་ལ། རི་བོང་ཅན་ཟླ་བའི་སྒྲ་ལ་བརྗོད་རུང་དུ་དངོས་སྟོབས་ཀྱིས་གྲུབ་པར་སྨྲ་བ་སོགས་ལེགས་
པར་ཁེགས་པ་ཡིན་ནོ། །འོ་ན། རྟགས་འདིའི་ཚུལ་གསུམ་ཚང་པ་གང་གིས་འགྲུབ་ཅེ་ན། ཕྱོགས་ཆོས་ནི། རང་རིག་མངོན་སུམ་གྱིས་ཤུགས་ལ་གྲུབ་སྟེ། རི་བོང་ཅན་རྟོགས་པའི་རྟོག་པ་ཉམས་སུ་མྱོང་བའི་རྣག་རིག་མངོན་སུམ་གྱིས་དངོས་སུ་རྟོག་པ་དེ་རི་བོང་ཅན་གྱི་
རྣམ་ལྡན་དུ་མྱོང་བ་ན། རི་བོང་ཅན་རྟོག་པ་དེའི་ཡུལ་ན་ཡོད་པར་ཤུགས་ལ་འགྲུབ་པའི་ཕྱིར་རོ། །ཁྱབ་པ་སྒྲུབ་པ་ནི། གང་འདོད་པ་ཙམ་གྱི་རྗེས་སུ་བྱེད་པ་དེ་ནི། དོན་ཐམས་ཅད་ལ་འཇུག་ཏུ་རུང་བས་ཁྱབ་སྟེ། དཔེར་ན། རྣམ་རྟོག་རང་དགའ་བ་བཞིན། ཟླ་བའི་སྒྲ་ཡང་
འདོད་པ་ཙམ་གྱི་རྗེས་སུ་བྱེད་པ་ཡིན་ནོ། །ཞེས་པའི་རྟགས་ཀྱིས་ཁྱབ་པ་གྲུབ་ལ། རྟགས་དེའི་ཕྱོགས་ཆོས་ནི། རང་རིག་གིས་ཤུགས་ལ་གྲུབ་བོ། །འདིར་འགའ་ཞིག་འདི་ལྟར་དོགས་པར་འགྱུར་ཏེ། ཟླ་བ་ཞེས་པའི་སྒྲ་དེ་རི་བོང་ཅན་ལ་སེལ་འཇུག་མ་ཡིན་པར་ཐལ་
དེས་རི་བོང་ཅན་མ་ཡིན་པ་གཅོད་མི་ནུས་པའི་ཕྱིར་ཏེ། ཤེས་བྱ་མཐའ་དག་ལ་འཇུག་ཏུ་རུང་བས་ཁྱབ་པའི་ཕྱིར། སྔ་མ་ཁྱབ་སྟེ། གལ་ཏེ་འདི་ལ་རྣམ་གཅོད་ཡོད། །སྒྲ་རྣམས་དགོས་པ་དེ་ཙམ་དུ། །ཟད་པ་མིན་ནམ་ཁྱེད་ལ་དེར། །སྤྱི་གཞན་གྱིས་ནི་ཅི་ཞིག་བྱ། ཞེས་

[176A]༄༅། །གསུངས་པས་སོ་ཞེ་ན། སྐྱོན་མེད་དེ། རི་བོང་ཅན་ལ་ཟླ་བའི་སྒྲ་སྦྱར་བ་ན། རི་བོང་ཅན་ཟླ་བ་མ་ཡིན་པ་གཅོད་ཀྱི། ཟླ་བ་མ་ཡིན་པའི་གསལ་བ་མཐའ་དག་མི་གཅོད་ལ། ཟླ་བ་མ་ཡིན་པ་གཅོད་དུ་ཆུག་ཀྱང། དེ་ཙམ་གྱིས་ཟླ་བ་མ་ཡིན་པ་ཐམས་
ཅད་གཅོད་མི་དགོས་སོ། །གྲགས་པའི་རྟགས་ཡང་དག་བཤད་ཟིན་ཏོ།། །།གསུམ་པ་རྟགས་ཡང་དག་ལ་སྒྲུབ་ཚུལ་གྱི་སྒོ་ནས་དབྱེ་བ་ལ། དོན་སྒྲུབ་ཀྱི་རྟགས་ཡང་དག་དང། ཐ་སྙད་སྒྲུབ་ཀྱི་རྟགས་ཡང་དག་གཉིས། དང་པོ་ལ། མཚན་ཉིད་ནི། དེ་སྒྲུབ་ཀྱི་
ཚུལ་གསུམ་ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆེས་ཡིན་ན་མཚན་ཉིད་ཡིན་པ། དཔེར་ན་སྒྲ་སྐད་ཅིག་མར་སྒྲུབ་པ་ལ་བྱས་པ་རྟགས་སུ་བཀོད་པའམ། སྒྲ་རྒྱུ་རྐྱེན་ལས་སྐྱེས་པར་སྒྲུབ་པ་ལ་སྔར་མེད་གསར་བྱུང་རྟགས་སུ་བཀོད་པ་ལྟ་བུའོ། །
གཉིས་པའི་མཚན་ཉིད་དེ་སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་གང་ཞིག་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་ཡིན་ན་མཚོན་བྱ་ཡིན་པ། དཔེར་ན། སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ལྟ་བུའོ། །དེས་ན་འདིར་དོན་སྒྲུབ་དང་ཐ་སྙད་སྒྲུབ་ཀྱི་རྟགས་
ཞེས་པའི་དོན་དང་ཐ་སྙད་ནི། མཚན་ཉིད་ལ་དོན་དང་མཚོན་བྱ་ལ་ཐ་སྙད་དུ་བྱས་པའི་དོན་དང་ཐ་སྙད་ཡིན་གྱི། སྒྲ་བློ་ལུས་གསུམ་གྱི་ཐ་སྙད་དང་དེའི་ཐ་སྙད་ཀྱི་ཡུལ་ལ་ཐ་སྙད་དང་དོན་དུ་བྱས་པ་ནི་མིན་ཏེ། སྒྲ་བློ་ལུས་གསུམ་གྱི་ཐ་སྙད་ཀྱི་ཡུལ་མ་ཡིན་པ་མི་སྲིད་པས་
ཐ་སྙད་འབའ་ཞིག་སྒྲུབ་ཀྱི་རྟགས་མི་སྲིད་པར་ཐལ་བའི་ཕྱིར་དང། སྒྲ་བློ་ལུས་གསུམ་གྱི་ཐ་སྙད་སྒྲུབ་པའི་དོན་ཤེས་བརྗོད་ཀྱི་ཐ་སྙད་བྱར་རུང་ཏེ། ཞེས་དངོས་སུ་སྒྲུབ་པ་ལ་བྱེད་པ་ལྟར་ན། ཐ་སྙད་སྒྲུབ་ཀྱི་གཏན་ཚིགས་ཡིན་ན་སྒྲུབ་རྟགས་ཡིན་དགོས་པས། རྒྱུ་ཁྱབ་

[176B] ཐ་སྙད་སྒྲུབ་ཀྱི་དོན། ཤེས་བརྗོད་ཀྱི་ཐ་སྙད་འཇུག་པའི་ཕྱིར་བསྒྲུབ་པ་ལ་འདོད་པ་ལྟར་ན། རྟགས་ཡང་དག་ཡིན་ན་ཐ་སྙད་སྒྲུབ་ཏུ་ཐལ། ཤེས་བརྗོད་ཀྱི་ཐ་སྙད་འཇུག་པའི་ཕྱིར་དུ་
སྒྲུབ་པས་ཁྱབ་པའི་ཕྱིར་ཏེ། བསྒྲུབ་བྱ་རྟོགས་པའི་རྗེས་དཔག་བསྐྱེད་ཕྱིར་ཏུ་མ་བཀོད་པའི་རྟགས་ཡང་དག་མི་སྲིད་པའི་ཕྱིར། དེས་ན། དེང་སང་ཕལ་ཆེ་བ་དོན་དང་ཐ་སྙད་དེ་ལྟར་འདོད་པ་ནི་རྣམ་པར་འཁྱམས་པ་ཡིན་ནོ། །དེ་ཡང་མི་རྟག་པའི་དོན་ལྡོག་སྐད་ཅིག་མར་ངེས་
ཀྱང། སྒྲའི་སྟེང་དུ་དེ་གཉིས་ཀ་མ་ངེས་པའི་རྒོལ་བའི་དོར་ནི། དོན་བསྒྲུབས་པས་ཐ་སྙད་སྒྲུབ་མི་དགོས་ཤིང། ཐ་སྙད་བསྒྲུབས་པས་དོན་སྒྲུབ་མི་དགོས་ལ། དེའི་ཕྱིར་དོན་སྒྲུབ་དང་ཐ་སྙད་སྒྲུབ་གང་རུང་གཅིག་བཀོད་པས་ཆོག་གོ་མི་རྟག་པའི་དོན་ལྡོག་སྐད་ཅིག་མ་
མ་ངེས་ཤིང། སྒྲ་ལ་གཉིས་ཀ་མ་གྲུབ་པའི་རྒོལ་བའི་ངོར། དང་པོར་དོན་སྒྲུབ་ཀྱི་རྟགས་འགོད་ལ། དེའི་རྗེས་སུ་ཐ་སྙད་སྒྲུབ་དབང་པོ་རྣོན་པོ་ལ་འགོད་མི་དགོས་ཤིང་རྟུལ་པོ་ལ་འགོད་དགོས་སོ། །སྒྲའི་སྟེང་དུ་མི་རྟག་པའི་ཐ་སྙད་ཙམ་གྲུབ་ཀྱང། སྐད་ཅིག་མ་མ་གྲུབ་པ་བྱེ་
བྲག་པ་ལྟ་བུ་ལ་ནི། དོན་སྒྲུབ་ཁོ་ནས་ཆོག་ལ། སྒྲའི་སྟེང་དུ་དོན་སྐད་ཅིག་མ་གྲུབ་ཀྱང། དེ་ལ་མི་རྟག་པའི་ཐ་སྙད་མ་གྲུབ་པའི་རྒོལ་བ་ནི། དབང་པོ་རྟུལ་པོ་མིང་དོན་གྱི་འབྲེལ་བ་ལ་རྨོངས་པ་སྟེ། དེའི་ངོར་མི་རྟག་སྟེ། སྐད་ཅིག་མ་ཡིན་པའི་ཕྱིར། ཞེས་པ་ལྟ་བུ་
མཚན་ཉིད་ཀྱིས་མཚོན་བྱ་སྒྲུབ་པའི་རྟགས་འགོད་དགོས་པ་ཡིན་ལ། འདི་ལ་ཐ་སྙད་འབའ་ཞིག་སྒྲུབ་ཡིན་ཀྱང། ཐ་སྙད་བྱར་རུང་སྟེ། ཞེས་དངོས་སུ་སྦྱར་མི་དགོས་ཀྱི། རྟགས་སྦྱོར་འདི་ལྟར་བཀོད་ནས་དེའི་ཁྱབ་འབྲེལ་སྒྲུབ་པ་ན། མཚན་མཚོན་གྱི་འབྲེལ་

[177A]༄༅། །པ་ཤེས་ནས་སྐད་ཅིག་མ་རྣམས་ལ་མི་རྟག་པ་ཞེས་པའི་ཐ་སྙད་སྦྱོར་ཤེས་པར་འགྱུར་བ་ཡིན་ནོ། །དེ་ལྟ་བུའི་མུ་རྣམས་རྟགས་སྦྱོར་གཞན་དག་ལའང་མཚོན་ཏེ་ཤེས་པར་གྱིས་ཤིག་དོན་སྒྲུབ་ཐ་སྙད་སྒྲུབ་འདི་དག་ལ། གཞན་
དག་གིས་ལོག་པའི་ཐ་སྙད་མང་དུ་སྣང་ནའང། དེ་དག་གི་རྩ་བ་གང་ཡིན་པ་རྣམས་ནི་བཀག་ཟིན་ལ། མཁས་པའི་དགག་སྒྲུབ་ཀྱི་ཡུལ་མིན་པ་གནས་མིན་པ་ལ་ལོག་རྟོག་འཆར་བར་བྱེད་པ་དག་གི་འདོད་པ་རྣམས་ནི་མ་བྲིས་སོ། །དོན་སྒྲུབ་དང་ཐ་སྙད་སྒྲུབ་ཀྱི་
རྟགས་ཀྱི་རྣམ་པར་གཞག་པ་བཤད་ཟིན་ཏོ།། །།ད་ནི་རྟགས་ཡང་དག་གི་སྐབས་སུ་ཉེ་བར་མཁོ་བའི་གནས་འདི་དཔྱད་པར་བྱ་སྟེ། ཅི་སློབ་དཔོན་གྱིས་རྟགས་ཡང་དག་རྣམས་ཀྱི་རྟཌ་འཛིན་གྱི་སེམས་ལས་རྟགས་ཅན་རྗེས་དཔག་གི་བློ་སྐྱེ་པར་གསུངས་ན། རྟགས་
འཛིན་གྱི་སེམས་ཞེས་བྱ་བ་འདི་ལྟ་བུ་ཞིག་ཡིན་པ་བརྗོད་པར་བྱ་དགོས་སོ་ཞེ་ན། འདི་ལ་དགག་གཞག་སྤང་གསུམ་ལས། དང་པོ་གཞན་ལུགས་དགག་པ་ནི། སློབ་དཔོན་རྒྱན་མཁན་པོ་ན་རེ། རང་བཞིན་གྱི་རྟགས་ཀྱི་རྟགས་འཛིན་ནི། རྟགས་ཅན་རྗེས་དཔག་ཉིད་ཡིན་
ཏེ༑ དོན་དམ་པར་རང་བཞིན་གྱི་རྟགས་ཀྱི་རྟགས་དང་རྟགས་ཅན་ཐ་མི་དད་པའི་ཕྱིར། འབྲས་རྟགས་ལ་ནི་དོན་དམ་པར་ཡང་རྟགས་དང་རྟགས་ཅན་ཐ་དད་པའི་ཕྱིར། དེ་དག་གི་བློ་ཡང་ཐ་དད་དོ། །དེ་ཡང་ཤིན་ཏུ་གོམས་པ་དང་ལྡན་པ་ལ་ནི། དུ་བའི་ངོ་བོ་འཛིན་པའི་མངོན་
སུམ་ཉིད་རྟགས་འཛིན་སེམས་ཡིན་ལ། གོམས་པ་དང་མི་ལྡན་པ་ལ་ནི། ཚད་མེད་གི་དུ་བ་དང་ཁྱད་པར་མེད་པའི་རྟགས་ལས་དུ་བར་ངེས་པའི་རྗེས་དཔག་གཉིད་རྟགས་འཛིན་གྱི་སེམས་ཡིན་ནོ་ཞེས་ཟེར་ཏོ། །སློབ་དཔོན་ཆོས་མཆོག་ན་རེ། རྟགས་ནི་དབང་པོ་དང་མར་མེ་

[177B] རང་ལ་དམིགས་པའི་རྣམ་ཤེས་ལ་སྣང་བ་ཙམ་གྱིས་ཀྱང་མ་ཡིན་ཏེ། དེ་དང་བསྒྲུབ་བྱའི་འབྲེལ་པ་མཐོང་བས་ཀྱང་རྟོགས་པར་ཐལ་བའི་ཕྱིར་རོ། །དེའི་ཕྱིར་རྟགས་ཆོས་ཀྱི་འབྲེལ་པ་འཛིན་པ་ཉིད་རྟགས་འཛིན་པ་
ཡིན་ན། །དེས་ན་རྟགས་འཛིན་པའི་སེམས་ནི་གཉིས་ཏེ། གཅིག་ནི་དཔེའི་སྟེང་དུ་རྟགས་ཆོས་ཀྱི་འབྲེལ་བ་འཛིན་པ་ཡིན་ལ། གཞན་ནི་ཆོས་ཅན་གྱི་སྟེང་དུ་རྟགས་ཆོས་ཀྱི་འབྲེལ་བ་འཛིན་པ་ཡིན་ནོ། །སྔ་མ་ནི། རྟགས་འཛིན་ཁོ་ན་ཡིན་ལ། ཕྱི་མ་ནི། རྟགས་ཅན་གྱི་བློ་
ཡང་ཡིན་ནོ་ཞེས་ཟེར་ཏོ། །ཤཱཀྱ་བློ་ན་རེ། རྟགས་ཀྱི་ཡུལ་ཅན་མངོན་སུམ་གྱི་ཕྱིས་འབྱུང་བ་ཅན་གང་ཡིན་པ་དེ་ཡང་ཚད་མར་ཐ་སྙད་བྱས་པ་ཡིན་ཏེ། ཚད་མའི་རྒྱུ་ཉིད་ཡིན་པའི་ཕྱིར་རོ། །ཞེས་པ་ལ་སོགས་པའི་སྒོ་ནས་ཕྱོགས་ཆོས་འཇལ་བའི་ཚད་མས་དྲངས་ནས་སྐྱེས་
པའི་ཕྱོགས་ཆོས་དྲན་པའི་ཚད་མ་ཉིད་རྟགས་འཛིན་སེམས་སུ་སྨྲ་བར་བྱེད་དོ། །བོད་དག་ལ་ཡིད་བརྟན་ཆེར་མ་མཐོང་མོད། འོན་ཀྱང། ཁ་ཅིག་ན་རེ། ཤཱཀྱ་བློ་ལྟར་སྨྲ་བ་ལ། ཁ་ཅིག་ནི། ཚུལ་གསུམ་གང་རུང་དམ་རྟགས་འཇལ་བའི་ཚད་མ་ལ་འདོད་ཅིང། ཁ་ཅིག་རྟཌ་
ཕྱོགས་ཆོས་སྔོན་འགྲོ་ལ་ནི་ཕྱོགས་ཆོས་དྲན་པའི་ཤེས་པ་རྟགས་འཛིན་སེམས་དང། ཁྱབ་པ་དྲན་པའི་ཤེས་པ་བར་དུ་གཅོད་བྱེད་ཡིན་ཅིང། ཁྱབ་པ་སྔོན་འགྲོ་ལ་ནི་ཁྱབ་པ་དྲན་པའི་ཤེས་པ་རྟགས་འཛིན་སེམས་དང། ཕྱོགས་ཆོས་དྲན་པའི་ཤེས་པ་རྟགས་འཛིན་
སེམས་དང་རྗེས་དཔག་གི་བར་དུ་གཅོད་པར་བྱེད་པའི་དྲན་པ་ཡིན་ནོ་ཞེས་ཟེར་ཏོ། །དེ་དག་ཐམས་ཅད་ཀྱང་མི་འཐད་པ་དང་འགལ་བ་དང་གནོད་བྱེད་དང་བཅས་ཤིང། སྒྲུབ་བྱེད་དང་བྲལ་བ་ཁོ་ན་ཡིན་ཏེ། འདི་ལྟར། རང་བཞིན་གྱི་རྟགས་ནི། རྟགས་ཅན་བསྒྲུབ་བྱ་ཉིད་ཡིན་པར་ཐལ་

[178A]༄༅། །དོན་དམ་པར་རང་བཞིན་གྱི་རྟགས་དང། རྟགས་ཅན་ཐ་མི་དད་པའི་ཕྱིར་ཏེ། རྒྱན་ལ་འཁོར་གསུམ་མོ། །ཆོས་མཆོག་གིས་འབྲེལ་པ་ངེས་པའི་བློ་ལ་འདོད་པ་རྒྱན་གྱིས་རྒྱས་པར་བཀག་ཟིན་པའི་ཕྱིར། །སླར་ཡང་འདིར་བཀག་ཅི་དགོས། རོ་ལ་གསོད་
པ་དགོས་པ་མེད་དོ། །འོན་ཀྱང་རྟགས་འཛིན་སེམས་ཚད་མར་འདོད་པའི་རྒྱ་བོད་རྣམས་ལ་འདི་བརྗོད་པར་བྱ་སྟེ། ཅི། རྟགས་འཛིན་གྱི་སེམས་ལ་འབྲས་རྟགས་ཀྱི་ཕྱོགས་ཆོས་སྒྲུབ་བྱེད་ཀྱི་ཚད་མ་ལ་ལ་དུ་བ་མཐོང་བའི་མངོན་སུམ་ལྟ་བུ་དང། བྱས་པས་སྒྲ་མི་རྟག་
སྒྲུབ་ཀྱི་ཕྱོགས་ཆོས་དང་ཁྱབ་པ་འཇལ་བའི་ཚད་མ་ལྟ་བུ་རྗེས་དཔག་ཚད་མ་དང་གཉིས་ཀ་ཡོད་ན། སློབ་དཔོན་ཡབ་སྲས་ཀྱིས་རྟགས་འཛིན་གྱི་སེམས་ཐམས་ཅད་རྟོག་པ་མངོན་སུམ་ལྟར་སྣང་ཡིན་པར་གསུངས་པ་དང། རྗེས་དཔག་རྗེས་སུ་དཔག་ལས་བྱུང། ཞེས་
རྟགས་འཛིན་སེམས་རྗེས་དཔག་ཏུ་བཤད་པ་བརྟགས་པའི་དབང་དུ་བྱས་པ་དང། རྗེས་སུ་དཔག་ལས་བྱུང། ཞེས་པས་རྗེས་དཔག་མཚན་ཉིད་པ་བསྟན་པའི་དབང་དུ་བྱས་ནས་གསུངས་པའི་གཞུང་ཐམས་ཅད་ཁྱེད་དག་ཉིད་ཀྱི་སུག་ལས་ཀྱིས་དབྱི་བར་གྱིས་ཤིག་
དེར་མ་ཟད་རྟགས་འཛིན་སེམས་མངོན་རྗེས་གཉིས་སུ་ངེས་ན། རྟགས་འཛིན་སེམས་ཀྱི་མངོན་སུམ་གྱི་ཆ་རྣམས་མངོན་སུམ་ལྟར་སྣང་མིན་ཞིང། རྗེས་དཔག་གི་ཆ་རྣམས་ནི་མངོན་སུམ་ལྟར་སྣང་དུ་བསྟན་པ་ཉིད་ཀྱིས་ཚོག་པས། རྟགས་འཛིན་སེམས་མངོན་སུམ་ལྟར་
སྣང་གི་སྔ་ཚན་ལོགས་པར་འཇོག་པ་དགོས་པ་མེད་དོ། །རྒྱ་བོད་ཀྱི་རྟགས་འཛིན་སེམས་ཕྱོགས་ཆོས་དྲན་པའི་བློ་ལ་འདོད་པ་དག་ལ་སྐྱོན་འདི་ཡོད་དེ། ཤེས་བྱ་ཆོས་ཅན། དེ་སྒྲུབ་ཀྱི་ཕྱོགས་ཆོས་འཇལ་བའི་ཚད་མས་དྲངས་ནས་སྐྱེས་པའི་ཕྱོགས་ཆོས་དྲེན་པའི་ཤེས་

[178B] དེ་སྒྲུབ་ཀྱི་རྟགས་ཅན་རྗེས་དཔག་གི་རྒྱུར་གྱུར་པའི་རྟགས་འཛིན་སེམས་ཡིན་པས་མ་ཁྱབ་པར་ཐལ། རྟགས་ལྟར་སྣང་འགའ་ཞིག་ལའང་དེ་ལྟ་བུ་ཡོད་པའི་ཕྱིར་ཏེ། ཕྱོགས་ཆོས་ཚད་མས་གྲུབ་པའི་རྟགས་ལྟར་སྣང་ཡོད་པས་སོ། །དེས་ན། ཕྱོགས་ཆོས་རྐྱང་པ་དྲན་
པའི་ཤེས་པ་དང། ཁྱབ་པ་རྐྱང་པ་དྲན་པའི་ཤེས་པ་སོགས་དེ་སྒྲུབ་ཀྱི་རྟགས་འཛིན་སེམས་སུ་སྨྲ་བས་ནི། རྟགས་ལྟར་སྣང་ལའང་རྟགས་ཅན་རྗེས་དཔག་གི་རྒྱུར་གྱུར་པའི་རྟགས་འཛིན་སེམས་ཡོད་པར་ཁས་བླང་དགོས་སོ། །རྟགས་འཛིན་སེམས་ཡིན་པ་ལ་རྟགས་
ཅན་རྗེས་དཔག་གི་རྒྱུ་བྱེད་པས་མ་ཁྱབ་པོ་ཞེ་ན། འོ་ན། རྟགས་ཡང་དག་ཡིན་པ་ལ་བསྒྲུབ་བྱ་སྒྲུབ་ནུས་པས་མ་ཁྱབ་པོ་ཞེས་སྨྲས་ན་ཅི། རྟགས་འཛིན་སེམས་ལ་རྟགས་ཡང་དག་གི་སེམས་ཡིན་པས་མ་ཁྱབ་པོ་ཞེ་ན། འོ་ན། ཚུལ་གསུམ་ཚང་བ་ལ་རྟགས་ཡང་
དག་གི་ཚུལ་གསུམ་ཚང་བས་མ་ཁྱབ་པས། རྟགས་ཡང་དག་མིན་པའི་ཚུལ་གསུམ་ཚང་བའི་རྟགས་ཡོད་དོ་ཞེས་བཅིས་འགོག་ཚུལ་གསུམ་ཚང་བ་རྟགས་ཡང་དག་གི་མཚན་ཉིད་དུ་བཤད་པ་དང་འགལ་ལོ་ཞེ་ན། འོ་ན། རྟགས་འཛིན་སེམས་ལ་རྗེས་དཔག་གིས་
འདོགས་པའི་རྒྱུ་མཚན། རྟགས་འཛིན་སེམས་རྣམས་རྟགས་ཅན་རྗེས་དཔག་གི་རྒྱུ་ཡིན་པས། འབྲས་མིང་རྒྱུ་ལ་བཏགས་པར་བཤད་ཅིང། ཁྱེད་རང་ཡང་དེ་ལྟར་ཁས་ལེན་པ་དང་འགལ་ལོ། །དེ་ནི་རྟགས་འཛིན་སེམས་འགའ་ཞིག་རྗེས་དཔག་གི་རྒྱུ་ཡིན་གྱི། ཐམས་
ཅད་མ་ཡིན་ལ། དེའི་ཕྱིར་རྟགས་འཛིན་སེམས་རྗེས་དཔག་གི་རྒྱུར་ཁས་ལེན་གྱི། རྟགས་འཛིན་ཐམས་ཅད་དེའི་རྒྱུ་ཡིན་པས། བཏགས་པར་མ་བཤད་དོ་ཞེ་ན། འོ་ན། ཀ་པའི་མིང་གིས་དངོས་པོ་ལ་བཏགས་ནའང་འབྲས་མིང་རྒྱུ་ལ་བཏགས་པར་འགྱུར་བར་ཐལ། དངོས་

[179A]༄༅། །པོ་ཡིན་པ་འགའ་ཞིག་ཀ་བའི་རྒྱུ་ཡིན་པའི་ཕྱིར། རྟགས་ཁྱབ་ཁས་སོ། །བརྗོད་པར་བྱ་བ་མེད་ཡང་རེ་ཤིག་བཞག་གོ་གཉིས་པ་རང་ལུགས་ནི། རྟགས་ཡང་དག་གི་དོན་ལྡོག་དེ་སྒྲུབ་ཀྱི་ཚུལ་གསུམ་ཆད་བ་ཡིན་ལ། དེ་སྒྲུབ་ཀྱི་རྟགས་ཡང་དག་གི་དོན་
ལྡོག་ཏུ་འགྲོ་རྒྱུའི། དེ་སྒྲུབ་ཀྱི་ཚུལ་གསུམ་ག་དུས་གཅིག་ཏུ་དྲན་པའི་ཤེས་པ་ཚད་མའི་སྟོབས་ལས་སྐྱེས་པ་ཉིད་རྟགས་འཛིན་སེམས་ཡིན་ལ། དེའི་ཕྱིར། སྒྲ་བཤད་ནི། རྟགས་ཡང་དག་གི་དོན་ལྡོག་ཚུལ་གསུམ་པོ་དེ་དྲན་པའི་སྒོ་ནས་འཛིན་པའི་སེམས་ཡིན་པའི་
ཕྱིར། རྟགས་འཛིན་སེམས་ཞེས་བྱའོ། །མཚན་ཉིད་ནི། དེ་སྒྲུབ་ཀྱི་ཚུལ་གསུམ་འཇལ་བའི་ཚད་མས་དྲངས་ནས་སྐྱེས་པའི་དེ་སྒྲུབ་ཀྱི་ཚུལ་གསུམ་ག་དུས་གཅིག་ཏུ་དྲན་པའི་ཤེས་པ། དེས་ན། ཚུལ་གསུམ་མ་ཤེས་པ་ཤེས་པར་བྱ་བའི་ཕྱིར་ནི། །ཚུལ་གསུམ་
འཇལ་བའི་ཚད་མ་འཇུག་ལ། ཤེས་ཟིན་དུས་གཅིག་ཏུ་དྲན་པའི་རྟགས་འཛིན་སེམས་བསྐྱེད་པའི་ཕྱིར་ནི། སྒྲུབ་ངག་འཇུག་ཅིང་སེམས་དེ་ལས་རྟགས་ཅན་རྗེས་དཔག་སྐྱེ་བ་ཡིན་ནོ། །རྩོད་པ་སྤང་པ་ནི། འོ་ན། ཀུན་ལས་བཏུས་ལས། རྟགས་ཀྱི་ཤེས་པ་ནི་
རྗེས་དཔག་གི་དངོས་ཀྱི་རྒྱུ་མ་ཡིན་ཏེ། དྲན་པས་བར་ཆོད་པའི་ཕྱིར། ཞེས་རྟགས་འཛིན་སེམས་ལས་རྟགས་ཅན་དངོས་སུ་མི་སྐྱེ་བར་བཤད་པ་མ་ཡིན་ནམ་ཞེ་ན། མ་ཡིན་ཏེ། རྟགས་ཀྱི་ཤེས་པ་ཞེས་པ་ནི། རྟགས་ཀྱི་ཚུལ་གསུམ་འཇལ་བའི་ཚད་མ་དང། དྲན་
པའི་སེམས་གཉིས་ཀ་ལ་འཇུག་པ་ལས། སྐབས་དེར་ཚད་མ་ལ་འཇུག་པའི་དབང་དུ་བྱས་ཏེ། ཚུལ་གསུམ་འཇལ་བའི་ཚད་མ་ལས་བསྒྲུབ་བྱ་འཇལ་བའི་ཚད་མ་དངོས་སུ་སྐྱེའམ་ཞེ་ན། མི་སྐྱེ་སྟེ་ཚུལ་གསུམ་དྲན་པའི་ཤེས་པས་བར་དུ་ཆོད་པའི་ཕྱིར་རོ་ཞེས་

[179B] ཕྱོགས་ཆོས་དྲན་པའི་ཤེས་པ་ལས་རྗེས་དཔག་དངོས་སུ་མི་སྐྱེ་སྟེ། ཁྱབ་པ་དྲན་པས་བར་ཆོད་པའི་ཕྱིར། ཞེས་སོགས་སྐབས་དེར་འོད་ །དེས་ན། རི་བོང་ཅལ་གྱི་རྗེས་སུ་འབྲངས་པའི་བཤད་པ་བྲག་ཅ་ལྟ་བུ་དག་ལ་ཡིད་མ་རྟོན་ཅིག་འོ་ན། རྟགས་
རྣམས་དེ་སྒྲུབ་ཀྱི་རྟགས་འཛིན་སེམས་ཀྱི་རྒྱུར་བཤད་པའི་རྒྱུ་དོན་གང་ཞེ་ན། དེ་ནི། དངོས་གང་ཇི་ལྟ་བུར་གྱུར་པ། ཞེས་སོགས་ཀྱི་གཞུང་གི་དོན་དཔྱིས་ཕྱིན་པར་རྟོགས་པ་ལ་རག་ལས་པས། ཁོ་བོས་བྱས་པའི་གཞུང་གི་རྣམ་བཤད་དུ་རྟོགས་པར་བྱའོ། །རྟགས་འཛིན་སེམས་
ཕྱིན་ཅི་མ་ལོག་པར་བཤད་དོ། །དེ་ལྟ་ན། རྟགས་ཡང་དག་གི་རྣམ་པར་གཞག་པ་བཤད་ཟིན་ཏོ། །སྨྲས་པ། གཞུང་ལུགས་རལ་པ་འཐུག་པོས་གཉའ་ཁེབས་ཤིང། །སྒྲུབ་དང་སུན་འབྱིན་རིགས་པའི་གང་རྒྱངས་ཅན། །མཁས་རློམ་གླང་ཆེན་སྟོང་གི་སྤྱི་བོ་ལ། །
འཇིགས་མེད་སྨྲ་བའི་སེངྒེ་གོམ་པ་འགོད། །ལུང་དང་རིགས་པའི་སྒྲོན་མས་ལག་མཛེས་ཤིང། །མཚུངས་མེད་བློ་གྲོས་དག་པའི་མགོ་ལྡན་པ། ཤེས་བྱའི་དཀྱིལ་མཁོར་ལྟ་ལ་ཀུན་མཁྱེན་དང། །དགེ་ལེགས་གང་གིས་གང་ཞིག་མཚོན་པར་བྱ། ཞེས་པ་ནི་བར་
སྐབས་ཀྱི་ཚིགས་སུ་བཅད་པའོ།། །།གཉིས་པ་ལྡོག་ཕྱོགས་གཏན་ཚིགས་ལྟར་སྣང་བཤད་པ་ལ། མཚན་ཉིད་དང། དབྱེ་བ་གཉིས། དང་པོ་ནི། ཚུལ་གསུམ་ཚང་བ་མ་ཡིན་པའི་གཏན་ཚིགས། དབྱེ་ན། མ་གྲུབ་པའི་རྟགས། འགལ་བའི་རྟགས། མ་ངེས་
པའི་རྟགས་དང་གསུམ། དང་པོ་ལ། མཚན་ཉིད་ནི། རྟགས་སུ་བཀོད་ཀྱང་ཕྱོགས་ཆོས་མ་གྲུབ་པ། དེ་ལ་དབྱེ་ན། དོན་ལ་ལྟོས་ནས་མ་གྲུབ། བློ་ལ་ལྟོས་ནས་མ་གྲུབ། རྒོལ་བ་ལ་ལྟོས་ནས་མ་གྲུབ་པའི་རྟགས་དང་གསུམ། དང་པོ་ལ་དབྱེ་ན། རྟགས་ཀྱི་ངོ་བོ་མི་སྲིད་

[180A]༄༅། །ནས་མ་གྲུབ། ཆོས་ཅན་གྱི་ངོ་བོ་མི་སྲིད་ནས་མ་གྲུབ། གཞི་རྟགས་ཀྱི་འབྲེལ་བ་མི་སྲིད་ནས་མ་གྲུབ། རྟགས་ཀྱི་ཕྱོགས་གཅིག་ཆོས་ཅན་ལ་མི་སྲིད་ནས་མ་གྲུབ། ཆོས་ཅན་གྱི་ཕྱོགས་གཅིག་ལ་རྟགས་མི་སྲིད་ནས་མ་གྲུབ་པ་ལྔ། དང་པོ་ནི་
དཔེར་ན་སྐྱེས་བུ་བདག་བཅས་སུ་བསྒྲུབ་པ་ལ། བདག་གི་ཡོན་ཏན་དང་ལྡན་པ་རྟགས་སུ་བཀོད་པ་ལྟ་བུའོ། །གཉིས་པ་ནི། དཔེར་ན། བདག་ཆོས་ཅན། ཐམས་ཅད་ལ་ཁྱབ་སྟེ། ཡོན་ཏན་བདེ་སོགས་ཐམས་ཅད་ལ་དམིགས་པའི་ཕྱིར། ཞེས་བཀོད་པ་ལྟ་བུའོ། །
དེས་ན་རྟགས་གཉིས་པོ་འདི་ལྟ་བུ། བསྒྲུབ་བྱའི་ཆོས་སྒྲུབ་པའི་རྣམ་བཅས་སྒྲུབ་པ་ལ། རྟགས་གཞི་མ་གྲུབ་པ་བཀོད་ན་མ་གྲུབ་པའི་རྟགས་སུ་འགྱུར་པ་ཡིན་གྱི། བསྒྲུབ་བྱའི་ཆོས་དགག་བྱ་བཅད་ཙམ་གྱི་མེད་དགག་སྒྲུབ་པ་ལ་རྟགས་གཞི་མ་གྲུབ་
པ་བཀོད་ཀྱང་སྐྱོན་དུ་མི་འགྱུར་ལ། རྟགས་ཡོངས་གཅོད་ཀྱི་ཆོས་རྟགས་སུ་བཀོད་པ་ལ་ཆོས་ཅན་མ་གྲུབ་ན་མ་གྲུབ་པའི་རྟགས་སུ་འགྱུར་བ་ཡིན་གྱི། རྟགས་རྣམ་བཅད་ཙམ་བཀོད་པ་ལ་ཆོས་ཅན་གཞི་མ་གྲུབ་སྐྱོན་དུ་འགྱུར་བ་མིན་ནོ། །གསུམ་པ་ནི་
དཔེར་ན། སྒྲ་མི་རྟག་པར་སྒྲུབ་པ་ལ་མིག་གིས་བཟུང་བྱ་བཀོད་པ་ལྟ་བུའོ། །བཞི་པ་ནི། དཔེར་ན། ཟླ་བ་གཉིས་སྣང་གི་དབང་ཤེས་མངོན་སུམ་དུ་སྒྲུབ་པ་ལ། རྟོག་བྲལ་མ་འཁྲུལ་བའི་ཤེས་པ་བཀོད་པ་ལྟ་བུའོ། །ལྔ་པ་ནི། དཔེར་ན། དབང་ཤེས་ཀྱི་
རྐྱེན་གསུམ་ཆོས་ཅན། རང་འབྲས་དབང་ཤེས་ཕྱི་མའི་རྒྱུ་ཡིན་ཏེ། མྱོང་བྱར་སྐྱེས་པའི་ཕྱིར། ཞེས་བཀོད་པ་ལྟ་བུའོ། །གཉིས་པ་བློ་ལ་ལྟོས་ཏེ་མ་གྲུབ་པ་ལ་དབྱེ་ན། ཐེ་ཙོམ་ཟ་ནས་མ་གྲུབ་པ་དང། ཤེས་འདོད་ལ་ལྟོས་ནས་མ་གྲུབ་པ་གཉིས། དང་པོ་ལ་དབྱེ་ན་

[180B] རྟགས་ལ་ཐེ་ཙོམ་ཟ་ནས་མ་གྲུབ། དེ་གཉིས་ཀྱི་འབྲེལ་བ་ལ་ཐེ་ཙོམ་ཟ་ནས་མ་གྲུབ་པ་དང་གསུམ། དཔེ་རིམ་བཞིན་མདུན་གྱི་གཞི་འདིར་ཤ་ཟའི་བསྐལ་དོན་དུ་སོང་བའི་ངོར་མདུན་གྱི་ཤ་ཟའི་བུམ་པ་མི་རྟག་པར་སྒྲུབ་
པ་ལ་ཁྱས་པ་བཀོད་པ་ལྟ་བུ་དང། དུ་བ་དང་རླངས་པ་གང་ཡིན་མ་ངེས་པའི་སྔོ་ལོང་པོ་ཡོད་པའི་ས་ཕྱོགས་ན། མེ་ཡོད་པར་སྒྲུབ་པ་ལ་དུ་བ་རྟགས་སུ་བཀོད་པ་ལྟ་བུ་དང། རྨ་བྱའི་སྒྲ་རི་སུ་ལ་གསུམ་པོ་གང་ན་ཡོད་མ་ངེས་པའི་ངོར། རི་སུ་ལ་གསུམ་གྱི་དབུས་མ་ན་ཆོས་ཅན། རྨ་
བྱ་ཡོད་དེ། རྨ་བྱའི་སྒྲ་གྲག་པའི་ཕྱིར། ཞེས་བཀོད་པ་རྣམས་སོ། །ཤེས་འདོད་ལ་ལྟོས་ནས་མ་གྲུབ་པ་ལ་དབྱེ་ན། གཞི་རྟགས་ཐ་དད་མེད་ནས་མ་གྲུབ། གཞི་ཆོས་ཐ་དད་མེད་ནས་མ་གྲུབ། ཆོས་རྟགས་ཐ་དད་མེད་ནས་མ་གྲུབ་པའི་རྟགས་དང་གསུམ། དང་པོ་ནི། དཔེར་ན། སྒྲ་
མི་རྟག་པར་སྒྲུབ་པ་ལ་སྒྲ་རྟགས་སུ་བཀོད་པ་ལྟ་བུའོ། །འདི་མ་གྲུབ་པའི་རྟགས་སུ་འཇོག་པ་ནི། ཕྱོགས་ཆོས་ཡིན་ན། ཤེས་འདོད་ཆོས་ཅན་དང་པོར་ངེས་ནས་དེའི་སྟེང་དུ་རྟགས་ཕྱིས་ངེས་ཏེ་ཆོས་ཅན་དང་རྟགས་ལ་ཁྱད་གཞི་ཁྱད་ཆོས་ལྟ་བུའི་སྤྱི་འཆར་རྒྱུ་དགོས་པ་ལ། སྒྲ་དང་
སྒྲ་ལ་དེ་མེད་པའི་ཕྱིར་རོ། །དེས་ན། འདི་ཤེས་འདོད་མེད་ནས་མ་གྲུབ་པ་དངོས་མིན་ཡང། དབྱེ་བ་བསྡུ་བའི་སྐབས་སུ་བསྡུས་ནས་འདིར་བསྟན་པ་ཙམ་ཡིན་ནོ། །འདི་སྒྲ་ལ་སྒྲ་མ་གྲུབ་པའི་རྒྱུ་མཚན་སོགས་ཀྱིས་ཕྱོགས་ཆོས་མ་གྲུབ་པ་མིན་པས་དོན་ལ་ལྟོས་ནས་མ་གྲུབ་
པའི་རྟགས་སུ་བྱེད་པ་ནི་མི་ཤེས་པའོ། །གཉིས་པ་ནི། དཔེར་ན། སྒྲ་ཆོས་ཅན། སྒྲ་ཡིན་ཏེ། བྱས་པའི་ཕྱིར། ཞེས་བཀོད་པ་ལྟ་བུའོ། །འདི་ནི་ཕྱི་རྒོལ་སྒྲ་སྒྲ་ཡིན་མིན་ཤེས་འདོད་མེད་པས། སྒྲ་དེ་དེ་སྒྲུབ་ཀྱི་ཤེས་འདོད་ཆོས་ཅན་མ་ཡིན་ལ། དེའི་ཕྱིར་བྱས་པ་དེ་སྒྲུབ་ཀྱི་ཤེས་

[181A]༄༅། །འདོད་ཆོས་ཅན་གྱི་ཆོས་སུ་མ་ངེས་བས་ཕྱོགས་ཆོས་མ་གྲུབ་པའི་རྟགས་སུ་བཞག་གི། བྱས་པ་སྒྲ་ལ་མ་གྲུབ་པའི་རྒྱུ་མཚན་གྱིས་མ་ཡིན་པས། འདི་དོན་ལ་ལྟོས་ཏེ་མ་གྲུབ་པར་འདོད་པའང་མ་ཤེས་པའོ། །གསུམ་པ་ནི། དཔེར་ན། སྒྲ་མི་རྟག་པར་སྒྲུབ་པ་ལ་
མི་རྟག་པ་རྟགས་སུ་བཀོད་པ་ལྟ་བུའོ། །འདི་ནི་སྒྲ་མི་རྟག་པར་མ་ཤེས་པ་ཤེས་པར་བྱ་བའི་ཕྱིར་བཀོད་པ་ཡིན་པ་ལ། མི་རྟག་པ་དང་མི་རྟག་པ་ལ་ངེས་དཀའ་སླ་མེད་པས། མི་རྟག་པ་སྒྲའི་སྟེང་དུ་བསྒྲུབ་བྱ་ཡིན་གྱི། སྒྲུབ་བྱེད་མ་ཡིན་པས། མ་གྲུབ་པའི་རྟགས་སུ་བཞག་གི། དོན་སྟེང་
ནས་མི་རྟག་པ་སྒྲ་ལ་མ་གྲུབ་པ་སོགས་ཀྱི་སྒོ་ནས་མ་ཡིན་པའི་ཕྱིར། འདི་དོན་ལ་ལྟོས་ནས་མ་གྲུབ་པར་འདོད་པའང་མ་ཤེས་པའོ། །གསུམ་པ་རྒོལ་བ་ལ་ལྟོས་ཏེ་མ་གྲུབ་པ་ལ་དབྱེ་ན། སྔ་རྒོལ་ལ་ལྟོས་ནས་མ་གྲུབ། ཕྱི་རྒོལ་ལ་ལྟོས་ནས་མ་གྲུབ། གཉིས་ཀ་ལ་ལྟོས་ནས་མ་
གྲུབ་པ་དང་གསུམ། དང་པོ་ནི། དཔེར་ན། གྲངས་ཅན་པས། སངས་རྒྱས་པ་ལ་བློ་བདེ་སེམས་མེད་དུ་སྒྲུབ་པ་ལ། སྐྱེ་འཇིག་བྱེད་པ་རྟགས་སུ་བཀོད་པ་ལྟ་བུ་སྟེ། གྲངས་ཅན་བློ་བདེ་སྔར་ཡོད་གསལ་བ་ལ་སྐྱེ་བ་དང། བག་ལ་ཞི་པ་ལ་འཇིག་པར་ཐ་སྙད་བྱེད་པ་མ་གཏོགས་
སྐྱེ་འཇིག་གི་དོན་སྔར་མེད་གསར་དུ་སྐྱེ་བ་དང། སྔར་ཡོད་རྒྱུན་ཆད་པ་ཞེས་བྱ་བདེ་བློ་བདེ་ལ་མེད་པར་འདོད་པས། སྔ་རྒོལ་གྱི་རྟགས་ཆོས་ཅན་ལ་ཚད་མས་མ་དེས་པའི་ཕྱིར་རོ། །གཉིས་པ་ནི། དཔེར་ན། གཅེར་བུ་པས་སངས་རྒྱས་པ་ལ། ཤིང་སེམས་ལྡན་དུ་སྒྲུབ་པ་ལ་
ཤུན་པ་བཤུས་ན་འཆི་བ་རྟགས་སུ་བཀོད་པ་ལྟ་བུའོ། །ཕྱི་རྒོལ་སངས་རྒྱས་པས། སྲོག་འགག་པ་འཆི་བའི་དོན་དུ་ཚད་མས་ངེས་པས། ཕྱོགས་ཆོས་ཕྱི་རྒོལ་གྱི་ཚད་མས་བསལ་བའི་ཕྱིར། རྟགས་འདི་སྔ་རྒོལ་ལ་ལྟོས་ནས་མ་གྲུབ་པ་མ་ཡིན་པའི་རྒྱུ་མཚན་ཅི་ཞེ་

[181B] འདི་ལ་གཞན་དག་ན་རེ། ཤུན་པ་བཤུས་ན་བསྐམས་འགྲོ་བ་ཉིད། ཤིང་གི་འཆི་བའི་དོན་དུ་སྔ་རྒོལ་རང་གིས་འདོད་ཅིང། དེ་སྔ་རྒོལ་རང་ལུགས་ལ་གྲུབ་པའི་ཕྱིར། ཞེས་ཟེར་ཏོ། འོ་ན། གྲངས་ཅན་གྱིས་བློ་བདེ་སེམས་མེད་དུ་སྒྲུབ་པ་ལ་སྐྱེ་འཇིག་བྱེད་པ་རྟགས་སུ་བཀོད་
པའང་སྔ་རྒོལ་ལ་མ་གྲུབ་པར་ཐལ། སྐྱེ་འཇིག་གི་དོན་སྔར་ཡོད་གསལ་བ་ལ་སྐྱེ་བ་དང། དེ་ཉིད་བག་ལ་ཞ་ནས་མི་གསལ་བར་གྱུར་པ་ལ་འཇིག་པར་འདོད་ཅིང། དེ་གྲངས་ཅན་རང་ལུགས་ལའང་བློ་བདེའི་སྟེང་དུ་གྲུབ་པའི་ཕྱིར་རོ། །འཁོར་གསུམ་མོ། །དེ་ཉིད་ཀྱི་ཕྱིར་རྒྱུ་མཚན་
དེ་ནི་འཁྲུལ་ལ། ཤུན་པ་བཤུས་ན་བསྐམས་པ་ཤིང་གི་འཆི་བའི་དོན་དང། སྔར་ཡིད་གསལ་མི་གསལ་སྐྱེ་འཇིག་གི་དོན་ཡིན་པ་གཉིས་ཀའང་མི་རིགས་པར་མཚུངས་པའི་ཕྱིར། རྟགས་སྔ་ཕྱི་འདི་གཉིས་སྔ་རྒོལ་ལ་ལྟོས་ནས་ཕྱོགས་ཆོས་གྲུབ་མ་གྲུབ་ཀྱི་ཁྱད་པར་ཤིན་
ཏུ་དབྱེ་དཀའ་བར་སྣང་མོད། ཁོ་བོ་ནི་འདི་ལྟར་སྨྲ་སྟེ། ཤུན་པ་བཤུས་ན་འཆི་བའང་མ་གྲུབ། ཤུན་པ་བཤུས་ན་བསྐམས་པ་ཤིང་གི་འཆི་བའི་དོན་དུ་མ་གྲུབ་ཀྱང། ཤིང་གི་འཆི་བའི་དོན་དུ་སྔ་རྒོལ་གྱིས་འདོད་པའི་ཤུན་པ་བཤུས་ན་བསྐམས་པ་ཉིད་ཆོས་ཅན་གྱི་
སྟེང་དུ་སྔ་རྒོལ་གྱིས་ཚད་མས་གྲུབ་ལ། སྐྱེ་འཇིག་གི་དོན་དུ་འདོད་པའི་སྔར་ཡོད་གསལ་མི་གསལ། བློ་བདེའི་སྟེང་དུ་གྲངས་ཅན་རང་གིས་ཁས་ལེན་པ་ཙམ་མ་གཏོགས་གྲངས་ཅན་རང་གི་ཚད་མས་ཀྱང་མ་གྲུབ་སྟེ། དེ་ལྟ་བུ་ཤེས་བྱ་ལ་མི་སྲིད་པའི་ཕྱིར་
དེ་ཙམ་ལ་དགོངས་ནས་རྟགས་སྔ་ཕྱི་ལ་སྔ་རྒོལ་ལ་གྲུབ་མ་གྲུབ་ཀྱི་ཁྱད་པར་བཤད་པ་ཡིན་གྱི། དོན་ལ་དེ་ལྟ་བུའི་ཁྱད་པར་ཡོད་ནས་བཤད་པ་མ་ཡིན་ཏེ། རྟགས་སྔ་མ་ཡང་ཕྱི་རྒོལ་ལ་ལྟོས་ནས་ཀྱང་ཕྱོགས་ཆོས་མ་གྲུབ་པ་ཡིན་པའི་ཕྱིར་ཏེ། རྟགས་དེའི་

[182A]༄༅། །བསྒྲུབ་བྱ་ཕྱི་རྒོལ་སངས་རྒྱས་པའི་ཚད་མས་བསལ་ཅིང། བློ་བདེ་སེམས་ཡོད་དུ་སངས་རྒྱས་པས་དེས་ཟིན་པའི་ཕྱིར་ཆོས་ཅན་ལ་བསྒྲུབ་བྱའི་ཆོས་ཤེས་འདོད་མེད་པའི་ཕྱིར་རོ། །དེས་ན་ཕྱོགས་ཆོས་ཡིན་ན་སྐབས་ཀྱི་ཕྱི་རྒོལ་བསྒྲུབ་བྱ་ལ་ཤེས་འདོད་ཡོད་དགོས་
པ་ཡིན་ལ། འོན་ཀྱང། རྒོལ་བ་དེའི་ངོར། ཕྱོགས་ཆོས་གྲུབ་ན། རྒོལ་བ་དེའི་ངོར་ཤེས་འདོད་ཡོད་མི་དགོས་པས། དེའི་ཁྱད་པར་ཕྱེད་དགོས་སོ། །རྟགས་ཕྱི་མ་ཡང། སྔ་རྒོལ་ལ་ལྟོས་ནས་ཀྱང་ཕྱོགས་ཆོས་མ་གྲུབ་སྟེ། གྲུབ་ན། སྔ་རྒོལ་གྱིས་རྟགས་དེ་ཤེས་འདོད་ཆོས་ཅན་གྱི་
སྟེང་དུ་ཚད་མས་ངེས་དགོས་པ་ལ། ཤིང་འཆི་བར་ངེས་པའི་ཚད་མ་ཤེས་བྱ་ལ་མི་སྲིད་པའི་ཕྱིར་རོ། །གསུམ་པ་གཉིས་ཀ་ལ་ལྟོས་ནས་མ་གྲུབ་པ་ནི། སྔ་རྒོལ་ལ་བྱས་མ་བྱས་གང་དུའང་མ་ངེས་པས། ཕྱི་རྒོལ་སྒྲ་བྱས་མ་བྱས་གང་དུ་ཡང་མ་ངེས་པའི་ངོར། 
པར་སྒྲུབ་པ་ལ། བྱས་པའམ་མ་བྱས་པ་རྟགས་སུ་བཀོད་པ་ལྟ་བུའོ། །གཉིས་པ་འགལ་བའི་རྟགས་ལ། མཚན་ཉིད་དང། དབྱེ་བ་གཉིས། དང་པོ་ནི། དེ་སྒྲུབ་ཀྱི་ཕྱོགས་ཆོས་གྲུབ་ཅིང། ཁྱབ་པ་ཕྱིན་ཅི་ལོག་ཏུ་ཚད་མས་ངེས་པའོ། །དབྱེ་ན། ཆོས་ཀྱི་ངོ་བོ་འགོག་པ་དང་
ཆོས་ཅན་གྱི་ངོ་བོ་འགོག་པ་དང། ཆོས་ཀྱི་ཁྱད་པར་འགོག་པ་དང། ཆོས་ཅན་གྱི་ཁྱད་པར་འགོག་པར་འགྱུར་བ་ལ་ལྟོས་པའི་འགལ་རྟགས་ཀྱི་ཚུལ་བཞིའོ། །འདི་དག་གི་དཔེར་བརྗོད་དང་ངོ་བོ་ཇི་ལྟ་བུ་ཞེ་ན། དང་པོ་ནི། སྒྲ་ཆོས་ཅན། རྟག་སྟེ། བྱས་པའི་ཕྱིར་
ཞེས་བཀོད་པ་ལྟ་བུའོ། །སྦྱོར་བ་གཉིས་པའི་དོན་ལ་དགག་གཞག་གཉིས་ལས། དང་པོ་གཞན་ལུགས་དགག་པ་ནི། ཆོས་ཅན་གྱི་ངོ་བོ་འགོག་པའི་འགལ་རྟགས། དངོས་གྱུར་གྱི་ནམ་མཁའ་རྟག་པར་སྒྲུབ་པ་ལ་དོན་བྱེད་པས་སྟོང་པ་རྟགས་སུ་བཀོད་པ་ལྟ་བུའོ། །

[182B] དངོས་ནི་མ་ཡིན་ཏེ། ཆོས་ཅན་མེད་པའི་ཕྱོགས་ཆོས་ཅན་གྱི་རྟགས་མི་སྲིད་པའི་ཕྱིར། འདི་སྨྲས་ཆོས་ལ་འགལ་རྟགས་མ་ཡིན་ལ། ཞེ་འདོད་ལ་འགལ་རྟགས་སུ་འགྱུར་སྲིད་དེ། འདིའི་ཞེ་འདོད་ཀྱི་སྦྱོར་
པ་ནི་ མཁའ་སོགས་ཆོས་ཅན། རྟག་པ་རྫས་གཅིག་གི་དངོས་པོ་ཡིན་ཏེ། དོན་བྱེད་པས་སྟོང་པའི་ཕྱིར། ཞེས་པ་འདི་ལྟར་འགྱུར་ཏེ། བྱེ་བྲག་པས་མཁའ་སོགས་རྟག་པ་རྫས་གཅིག་གི་དངོས་པོར་སྒྲུབ་པར་འདོད་ནས། སྨྲས་ཆོས་ལ། དཔེར་ན། མཁའ་སོགས་ཆོས་ཅན་གྱི་
ཞེས་སོགས་འགོད་པའི་ཕྱིར། ཞེས་སྨྲས་བ་དང། གཞན་དག་འདི་འགལ་རྟགས་མཚན་ཉིད་པ་ཡིན་ལ། ཕྱོགས་ཆོས་མ་གྲུབ་པའི་སྐྱོན་མེད་དེ། ཆོས་ཅན་གྱི་ངོ་བོར་གཟུང་བའི་དངོས་གྱུར་གྱི་སྟེང་དུ་མ་གྲུབ་ཀྱང། ཆོས་ཅན་གྱི་ཁྱད་པར་ནམ་མཁའི་སྟེང་དུ་གྲུབ་པའི་
ཕྱིར། ཞེས་སོགས་སྣ་ཚོགས་སུ་སྨྲ་བ་འདི་ཐམས་ཅད་ལ་སྙིང་པོ་མེད་དེ། འདི་ལྟར། ཆོས་ཅན་མེད་པའི་ཕྱོགས་ཆོས་ཅན་གྱི་རྟགས་མི་སྲིད་པར་ལེགས་པར་གོང་དུ་བསྒྲུབས་ཟིན་པའི་ཕྱིར་དང། སྨྲས་ཆོས་དང་ཞེ་འདོད་ཀྱི་སྦྱོར་བ་དེ་འདྲ་གཉིས་ཡོད་པ་ལ་
སྒྲུབ་བྱེད་གང་ཡང་མེད་པས་འདོད་པས་བཏགས་པ་ཙམ་ཡིན་པའི་ཕྱིར་དང། རྟག་པ་རྫས་གཅིག་གི་དངོས་པོར་སྒྲུབ་འདོད་ནས་སྦྱོར་བ་དེ་བཀོད་པས། སྦྱོར་བ་དེའི་ཞེ་འདོད་ཀྱི་རྟགས་དེ་ལྟར་འགྱུར་ན། བྱས་པས་སྒྲ་མི་རྟག་པར་སྒྲུབ་པའི་རྟགས་ཀྱི་ལྡོག་ཁྱབ་
སྒྲུབ་པའི་ཕྱིར། རྟག་པ་ཆོས་ཅན། བྱས་པས་སྟོང་སྟེ། དོན་བྱེད་པས་སྟོང་པའི་ཕྱིར། ཞེས་བཀོད་པའི་ཞེ་འདོད་ཀྱི་སྦྱོར་བ་ལའང། སྒྲ་ཆོས་ཅན། མི་རྟག་སྟེ། དོན་བྱེད་པས་སྟོང་པའི་ཕྱིར། ཞེས་པའི་སྦྱོར་བ་འབྱུང་བ་ཐལ། སྒྲ་མི་རྟག་པ་ཞེ་འདོད་ལ་སྒྲུབ་འདོད་

[183A]༄༅། །ནས་སྦྱོར་བ་དེ་བཀོད་པ་ཡིན་པའི་ཕྱིར། ཞེས་པའི་སྐྱོན་བཟློག་མི་ནུས་པའི་ཕྱིར་དང། ལུགས་ཕྱི་མའི་ཆོས་ཅན་གྱི་ངོ་བོ་ལ་མ་གྲུབ་ཀྱང་ཁྱད་པར་ལ་གྲུབ་པས། ཕྱོགས་ཆོས་གྲུབ་པར་འགྱུར་བ་ལྟར་ན། བདག་མེད་པའི་སྒྲ་ཆོས་ཅན་དུ་བཞག་པ་
ལ་རྟགས་སུ་གང་བཀོད་ཀྱང་ཕྱོགས་ཆོས་མ་གྲུབ་པ་མི་སྲིད་པར་ཐལ་ཞིང། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པས། མ་གྲུབ་པའི་རྟགས་སུ་བཤད་པའི་རྣམ་གཞག་ཐམས་ཅད་ཉམས་པར་འགྱུར་རོ། དངོས་གྱུར་གྱི་ནམ་མཁའ་ཆོས་ཅན། ཁྱོད་
རྟག་སྟེ། དོན་བྱེད་པས་སྟོང་པའི་ཕྱིར། ཞེས་པ་འགལ་རྟགས་མཚན་ཉིད་པ་ཡིན་ན། དོན་བྱེད་པས་སྟོང་བས་རྟག་པ་སྒྲུབ་པའི་ཁྱབ་པ་འགལ་བར་ཐལ་ཞིང། དོན་བྱེད་ནུས་སྟོང་དངོས་གྱུར་གྱི་ནམ་མཁའ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ་
བས། འདི་ལྟ་བུ་ཁས་ལེན་པ་ལས་བླུན་པ་སུ་ཞིག་འཇིག་རྟེན་ན་བཙལ་བར་བྱ། དེ་བས་ན། དེ་དག་ཐམས་ཅད་ནི་ནམ་མཁའ་ལ་ལྡན་པར་བྱེད་པ་ཡིན་ཏེ། རྩ་བའི་ཕྱོགས་སུ་མ་ཕྱིན་པར་ཡལ་ག་ཚོལ་པས་ཉོན་མོངས་སོ། །འོ་ན་འཐད་པའི་ཕྱོགས་
གང་ཞེ་ན། གཉིས་པ་རང་ལུགས་ནི། འགལ་རྟགས་ཀྱི་སྦྱོར་བ་ཆོས་ཅན་གྱི་ངོ་བོ་འགོག་པ་དང་ཆོས་ཅན་གྱི་ཁྱད་པར་འགོག་པ་ལ་སོགས་པ་འདི་དག་ཐམས་ཅད་ཀྱང་འགལ་རྟགས་སུ་སོང་བའི་རྟགས་དེ་དང་དེ་ལ་དགག་བྱ་འགོག་ཚུལ་སོགས་རིག་
མི་འདྲ་བའི་ཁྱད་པར་མེད་ཀྱི། ཐམས་ཅད་ཀྱང་འགལ་རྟགས་སུ་སོང་བའི་རྟགས་དེའི་བསྒྲུབ་བྱ་འགོག་པ་དང། དེ་ཡང། ཆོས་ཅན་གྱི་སྟེང་དུ་རང་འགལ་རྟགས་སུ་སོང་བའི་རྟགས་དེའི་ཆོས་ཀྱི་ངོ་བོ་འགོག་པར་ཁྱད་པར་མེད་མོང་འོང་ཀྱང་

[183B] འགོག་ཚུལ་གྱིས་འཕངས་པའི་སྦྱོར་བའི་དབྱེ་བ་ཐ་དད་པ་ཙམ་ཡིན་ནོ། །དེའི་ཕྱིར། དེ་ནི་ལྟོས་ནས་ཆོས་དག་དང། །ཆོས་ཅན་ཁྱད་པར་ཡིན་པས་བརྗོད། ཅེས་དང། རྣམ་ངེས་ལས་ཀྱང། རྣམ་པར་གཞག་པ་ཙམ་ཞིག་ཐ་དད་
པ་ཡིན་གྱི། དོན་ནི་མ་ཡིན་ནོ། །ཞེས་གསུངས་པ་ཡིན་ནོ། །དེ་ལ་ཆོས་ཅན་གྱི་ངོ་བོ་དང་འགལ་བའི་རྟགས་ནི། གཞན་འགོག་ཚུལ་ཇི་ལྟ་བུའི་འཕངས་པའི་སྦྱོར་བ་ཡིན། དེའི་དཔེར་བརྗོད་ནི། ཇི་ལྟ་བུ་ཞེ་ན། བྱེ་བྲག་པས་ནམ་མཁའི་ངོ་བོ་རྫས་གྲུབ་ཏུ་ཁས་བླངས་
ཤིང། སངས་རྒྱས་པ། ཐོགས་བཅས་ཀྱི་གཟུགས་བཀག་ཙམ་གྱི་མེད་དགག་ཏུ་ཁས་ལེན་པས་ན། ནམ་ཁའི་ངོ་བོ་མཐུན་སྣང་དུ་གྲུབ་པའི་སྟེང་དུ། དངོས་པོར་གྱུར་པ་ཁྱད་ཆོས་སུ་ལྡན་མི་ལྡན་རྩོད་བ་མིན་གྱི། ཁྱད་གཞི་ནམ་མཁའི་ངོ་བོ། །ཐོགས་པ་
བཀག་ཙམ་ཡིན་ནམ། འོན་ཏེ། རྫས་སུ་གྲུབ་པ་ཡིན་ཞེས་རྩོད་པར་བྱེད་དོ། །དེའི་ཚེ་སངས་རྒྱས་པས་བྱེ་བྲག་པ་ལ། ནམ་མཁའི་ངོ་བོ་དངོས་པོར་གྱུར་པ་ཡིན་ན། ནམ་མཁའི་དེ་རྟག་པ་ཡིན་ནམ། འོན་ཏེ་མི་རྟག། ཅེས་དྲིས་པས་རྟག་པར་སྨྲའོ། །རྟག་པའི་སྒྲུབ་
བྱེད་ཅི། ཞེས་དྲིས་པས། དོན་བྱེད་པས་སྟོང་པའི་ཕྱིར། ཞེས་སྨྲས་པས་དོན་བྱེད་ནུས་སྟོང་དངོས་གྱུར་གྱི་ནམ་མཁའ་རྟག་པར་སྒྲུབ་པའི་སྒྲུབ་བྱེད་ཡང་དག་ཏུ་ཁས་བླངས་སོ། །དེའི་རྟགས་སྦྱོར་དེ་ལ་སློབ་དཔོན་ཕྱོགས་གླང་གིས། སྐྱོན་བརྗོད་ནས་འགོག་ཚུལ་ནི་
སློབ་དཔོན་གྱིས། འདི་ནི་ཆོས་ཅན་གྱི་ངོ་བོ་ཕྱིན་ཅི་ལོག་ཏུ་སྒྲུབ་པར་བྱེད་པས་འགལ་བ་ཡིན་ནོ། །ཞེས་གསུངས་ཏེ། འདིར་ཆོས་ཅན་ཞེས་པ་ནམ་མཁའ་ལ་བྱ་ཞིང། དེའི་ངོ་བོ་ནི་དངོས་པོ་ལ་བྱ་སྟེ། ནམ་མཁའི་ངོ་བོ་མཐུན་སྣང་དུ་གྲུབ་ནས། དེའི་སྟེང་དུ་དངོས་

[184A]༄༅། །པོ་ཁྱད་ཆོས་སུ་ལྡན་མི་ལྡན་རྩོད་པ། དཔེར་ན། སྒྲའི་ངོ་བོ་མཉན་བྱ་ཡིན་པར་གཉིས་ཀས་གྲུབ་ནས། ཁྱད་གཞི་དེའི་སྟེང་དུ་ཁྱད་ཆོས་མི་རྟག་པ་ཡོད་མེད་རྩོད་པ་དེ་ལྟ་བུ་མ་ཡིན་པར་ཁྱད་གཞི་ནམ་མཁའ་ངོ་བོ་ཐོགས་པ་བཀག་ཙམ་
ཡིན་ནམ། དངོས་པོར་གྱུར་པ་ཡིན། མཐུན་སྣང་དུ་མ་གྲུབ་པའི་སྐབས་སུ་དངོས་པོའི་ངོ་བོ་ཡིན་པར་བསམས་ནས་དངོས་གྱུར་གྱི་ནམ་མཁའ་ཆོས་ཅན། རྟག་སྟེ། དོན་བྱེད་པས་སྟོང་པའི་ཕྱིར་ཞེས་བཀོད་པ་ཡིན་པས་སོ། །དེ་འགོག་ཚུལ་དེའི་དོན་ནི། དོན་བྱེད་ནུས་སྟོང་
ཆོས་ཅན། ཁྱོད་དངོས་གྱུར་གྱི་ནམ་མཁའ་རྟག་པར་སྒྲུབ་པའི་སྒྲུབ་བྱེད་ཡང་དག་མ་ཡིན་པར་ཐལ། དེ་སྒྲུབ་ཀྱི་ཆོས་ཅན་གྱི་ངོ་བོ་འགོག་པའི་རྟགས་ཡིན་པའི་ཕྱིར། དེར་ཐལ། ཆོས་ཅན། ནམ་མཁའི་ངོ་བོ་དངོས་པོར་གྱུར་པ་ལས་ཕྱིན་ཅི་ལོག་ཏུ་སྒྲུབ་པར་བྱེད་པའི་རྟགས་ཡང་
དག་ཡིན་པས། ཆོས་ཅན་ནམ་མཁའ་དེའི་ངོ་བོ་དངོས་པོར་གྱུར་པར་སྒྲུབ་པའི་འགལ་རྟགས་ཡིན་པའི་ཕྱིར། ཞེས་པའོ། །དེས་ན། བྱེ་བྲག་པས་དངོས་གྱུར་གྱི་ནམ་མཁའ་རྟག་པར་སྒྲུབ་པ་ལ་དོན་བྱེད་ནུས་སྟོང་རྟགས་སུ་བཀོད་པ། དེ་སྒྲུབ་ཀྱི་སྒྲུབ་བྱེད་ཡང་དག་ཡིན་པ་
འགོག་བྱེད་དུ་སློབ་དཔོན་གྱིས། འདི་ནི་ཆོས་ཅན་གྱི་ངོ་བོ་ཕྱིན་ཅི་ལོག་ཏུ་སྒྲུབ་པར་བྱེད་པས་འགལ་བ་ཡིན་ནོ། །ཞེས་གསུངས་པའི་དོན་ནི་དེ་ལྟར་ཡིན་པས། བྱེ་བྲག་པའི་རྟགས་དེ་འགོག་ཚུལ་དེ་ལྟར་བྱས་པ་ལ་ལྟོས་པའམ། ངེས་འཕངས་པའི་འགལ་རྟགས་ནི། ནམ་མཁའ་
ཆོས་ཅན། ཁྱོད་ཀྱི་ངོ་བོ་དངོས་པོར་གྱུར་པ་ཡིན་ཏེ། དོན་བྱེད་ནུས་སྟོང་ཡིན་པའི་ཕྱིར། ཞེས་པ་ཡིན་ལ། འདི་ནི། འགལ་བརྟགས་མཚན་ཉིད་པ་ཡིན་མིན་བསྙོན་མེད་ལ། དེས་ན། བྱེ་བྲག་པས་བཀོད་པའི་རྟགས་དེའི་ཆོས་ཅན་གྱི་ངོ་བོ་འགོག་པ་ལ་རྟགས་དེ་བཀོད་ན་

[184B] བྱེ་བྲག་པས་བཀོད་པའི་རྟགས་དེའི་ཆོས་ཅན་གྱི་ངོ་བོ་སྒྲུབ་པ་ལ་རྟགས་དེ་བཀོད་པ་འགལ་རྟགས་སུ་གསུངས་ཀྱི། དངོས་གྱུར་གྱི་ནམ་མཁའ་ཆོས་ཅན་ཞེས་ཆོས་ཅན་དང་དེའི་ངོ་བོ་གཉིས་ཀ་ཆོས་ཅན་དུ་བྱས་པའི་སྟེང་དུ་རྟག་པ་སྒྲུབ་པ་ལ། དོན་བྱེད་
ནུས་སྟོང་རྟགས་སུ་བཀོད་པ་འགལ་རྟགས་སུ་གང་ནས་ཀྱང་བཤད་པ་མེད་ཅིང། འདི་ནི་ཆོས་ཅན་གྱི་ངོ་བོའི་སྟེང་དུ་རྟག་པ་སྒྲུབ་པ་ལ་རྟགས་སུ་བཀོད་པ་ཡིན་གྱི། ཆོས་ཅན་གྱི་ངོ་བོ་སྒྲུབ་པ་ལ་རྟགས་སུ་བཀོད་པ་མེད་པས། ཆོས་ཅན་གྱི་ངོ་བོ་དང་འགལ་བའི་རྟགས་ཡིན་མིན་
རྩོད་པ་འབྱུང་བའི་གོ་སྐབས་ག་ལ་ཡོད། དེས་ན། ནམ་མཁའ་ཆོས་ཅན། ཁྱོད་ཀྱི་ངོ་བོ་དངོས་པོ་ཡིན་ཏེ། དོན་བྱེད་ནུས་སྟོང་ཡིན་པའི་ཕྱིར། ཞེས་པའི་རྟགས་འདི། རྟགས་ཁོ་རང་གི་ཆོས་ཀྱི་ངོ་བོ་དང་འགལ་བའི་འགལ་རྟགས་ཡིན་ལ། བྱེ་བྲག་པས་བཀོད་པའི་རྟགས་དེའི་ཆོས་
ཅན་གྱི་ངོ་བོ་འགོག་བྱེད་ཡིན་པས། གཞན་འགོག་ཚུལ་ལ་ལྟོས་ནས་སྦྱོར་བའི་དབྱེ་བ་ཐ་དད་པ་དང། ཐམས་ཅད་ཀྱང་ཆོས་ཀྱི་ངོ་བོ་འགོག་པའི་འགལ་རྟགས་སུ་དོན་གཅིག་པར་བཤད་པ་ཐམས་ཅད་ལེགས་པར་བཤད་པར་འགྱུར་ཏེ། གངས་རིའི་ཁྲོད་དུ་ཁོ་བོ་འབའ་ཞིག་གི་
ལེགས་པར་བཤད་པ་ཡིན་ནོ། །འགལ་བའི་རྟགས་ཀྱི་སྦྱོར་བའི་དཔེ། ཆོས་ཀྱི་ཁྱད་པར་དད་འགལ་བའི་རྟགས་དང། ཆོས་ཅན་གྱི་ཁྱད་པར་དང་འགལ་པའི་རྟགས་གཉིས་ཀྱི་དོན་བཤད་པ་ལ། འཐད་པའི་ཕྱོགས་དགོང་པ་དང། མི་འཐད་པའི་ཕྱོགས་དགག་པ་གཉིས། དང་
པོ་ནི། རྒོལ་བ་གྲངས་ཅན་གྱིས། ཤེས་བྱ་ཐམས་ཅད་ཉེར་ལྔར་གྲངས་ངེས་པར་སྨྲ་བ་ཡིན་ལ། དེ་ལས་ཀྱང་ཤེས་རིག་གི་སྐྱེས་བུ་ནི། བདག་ཡིན་ཞིང། གཞན་རྣམས་བདག་དེས་ལོངས་སྤྱོད་བྱ་དང་དབང་བསྒྱུར་བྱ་ཡིན་ཞིང། དེ་རྣམས་ཀྱིས་ཀྱང་བདག་གི་དགོས་པ་སྒྲུབ་པར་བྱེད་

[185A]༄༅། །པས་བདག་གི་བར་འདོད་དོ། །དེ་ལ་སྒྲུབ་བྱེད་དང་བྲལ་བའི་དམ་བཅའ་ཙམ་ནི། རིགས་པ་སྨྲས་པ་སུ་ཡང་མི་འདོད་པས། གྲངས་ཅན་གྱིས་འདིར་རིགས་པའི་སྒོ་གཉིས་སྨྲས་ཏེ། ཤེས་རིག་གི་སྐྱེས་བུ་བདག་ཏུ་སྒྲུབ་པའི་རིགས་པ་དང། དབང་སོགས་བདག་
གི་བར་སྒྲུབ་པའི་རིགས་པའོ། །དང་པོ་ནི། སྐྱེས་བུ་ཆོས་ཅན། ཁྱོད་བདག་ཡིན་ཏེ། བཅིང་ཐར་གྱི་རྟེན་ཡིན་པའི་ཕྱིར། ཞེས་པ་ལ་སོགས་པ་སྟེ། དེ་དག་དང་དེ་དག་འགོག་བྱེད་ཀྱི་རིགས་པ་སོགས་ནི་སྐབས་གཞན་དུ་བཤད་དོ། །གཉིས་པ་དབང་སོགས་བདག་གི་བར་སྒྲུབ་
པའི་རིགས་པ་ནི། གྲངས་ཅན་གྱི་སྨྲས་ཆོས་དང་ཞེ་འདོད་གཉིས་ལས། །སྨྲས་ཆོས་ནི། མིག་སོགས་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར། དཔེར་ན། མལ་ཆ་དང་སྟན་བཞིན། ཞེས་སྨྲ་བར་བྱེད་ལ། དེའི་ཞེ་འདོད་ནི། མིག་སོགས་ཆོས་
ཅན། བདག་དོན་བྱེད་དེ། འདུས་ཤིང་བསགས་པའི་ཕྱིར། ཞེས་པ་ཡིན་ནོ། །འོ་ན། དང་པོ་ཉིད་ནས། བདག་དོན་བྱེད་དེ། ཞེས་མི་འགོད་པ་ཅི་ཞེ་ན། སངས་རྒྱས་པས། དཔེ་བསྒྲུབ་བྱའི་ཆོས་ཀྱིས་སྟོང་པའི་ཉིས་པ་བརྗོད་ནས། རྟགས་ཆོས་གཉིས་ལྡན་གྱི་
དཔེ་མ་གྲུབ་པར་འགྱུར་དུ་དོགས་ཏེ། དངོས་སུ་སྨྲས་ཚོད་ལ་དཔེ་ལ་ཆོས་རྗེས་འགྲོ་བྱེད་པར་རྒོལ་བ་གཉིས་ཀས་གྲུབ་ཅིང། ཞེ་འདོད་ལ་དབང་སོགས་བདག་གི་བར་གྲུབ་པ་ཅིག་འདོད་ནས། ཟོལ་སྦྱོར་དེ་ལྟར་སྨྲས་པ་ཡིན་ནོ། །དེ་ཡང་གྲངས་ཅན་གྱིས། མིག་སོགས་
ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར། ཞེས་པའི་རྩ་བའི་སྦྱོར་བ་དེ་ཉིད་འགོད་ཚུལ་གྱི་སྒོ་ནས་གཉིས་སུ་འགྱུར་ཏེ། མིག་སོགས་འདུས་པ་མ་ཡིན་པའི་དོན་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར། ཞེས་

[185B] མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར། ཞེས་པའོ། །དེ་ལ་མིག་སོགས་ཞེས་པ་ནི། གྲངས་ཅན་པས་ཤེས་བྱ་ཉེར་བཞི་པོ་ཐམས་ཅད་བདག་དོན་བྱེད་པར་སྒྲུབ་དགོས་མོད་ཀྱི། འོན་ཀྱང་མིག་
སོགས་དབང་པོ་དང། གཟུགས་སོགས་ཡུལ་རྣམས་བདག་གི་བར་གྲུབ་ན། གཞན་དག་ཀྱང་འབད་མེད་དུ་གྲུབ་པར་འགྱུར་ཞིང། དང་པོ་ནས་ཉེར་བཞི་པོ་ཐམས་ཅད་ཆོས་ཅན་དུ་བྱས་ན། ཆོས་ཅན་ཕྱི་རྒོལ་ལ་མཐུན་སྣང་དུ་མི་འགྲུབ་པས། དེའི་ཕྱིར་རྒོལ་བ་གཉིས་ཀ་ལ་
མཐུན་སྣང་དུ་གྲུབ་པའི་མིག་སོགས་དབང་པོ་དང། གཟུགས་སོགས་ཡུལ་རྣམས་བདག་གི་བར་སྒྲུབ་འདོད་ནས། མིག་སོགས་ཆོས་ཅན། ཞེས་སྨྲོས་པ་ཡིན་པས། ཆོས་ཅན་གྱི་དོན་དེ་ལྟར་དུ་ཤེས་པར་གྱིས་ཤིག། དེ་ཡང། གྲངས་ཅན་པས། ཤེས་རིག་གི་སྐྱེས་བུ་བེམ་པོ་
མིན་གྱི། གཞན་ཐམས་ཅད་བེམ་པོར་འདོད་པས། ཤེས་རིག་གི་སྐྱེས་བུ་ལ་ནི་འདུས་པ་མ་ཡིན་པ་ཞེས་ཟེར་ལ། གཞན་རྣམས་ལ་འདུས་བསགས་ཞེས་ཟེར་ཏོ། །དེ་བས་ན། འདུས་བསགས་ཀྱི་དོན་ཀྱང། རིམ་དང་ཅིག་ཅར་དུ་འདུས་པའི་སྒོ་ནས། རྡུལ་དུ་མ་བསགས་
པ་ལ་རྗོད་ལ། དེ་ལས་བཟློག་པ་ནི། འདུས་པ་མ་ཡིན་པར་འདོད་དེ། འདུས་བསགས་ནི་བེམ་པོའི་དོན་ལྡོག་གོ། ཤེས་རིག་གི་སྐྱེས་བུ་ཁོ་ན། ཤེས་བྱ་ཉེར་བཞི་པོའི་ཡུལ་ཅན་ཡིན་ལ། ཤེས་རིག་གི་སྐྱེས་བུའི་ཡུལ་ཡིན་པར་འདོད་དོ། །ངེས་
ན། མིག་སོགས་ནི། འདུས་པ་མ་ཡིན་པའི་བདག་དེའི་ཡུལ་ཡིན་པས། འདུས་པ་མ་ཡིན་པའི་དོན་ཞེས་བྱ་སྟེ། དེ་ལྟར་ན། མིག་སོགས་འདུས་པ་མ་ཡིན་པའི་དོན་ཆོས་ཅན། ཞེས་པ་ནི། མིག་སོགས་བདག་གི་ཡུལ་ཆོས་ཅན་ཞེས་པའོ། །བདག་ནི་འདུས་པ་མ་ཡིན་

[186A]༄༅། །པ་ཡང་ཡིན་ལ། ཤེས་བྱ་ཉེར་བཞི་པོ་ཐམས་ཅད་ཀྱི་ཡུལ་ཅན་ཡང་ཡིན་པས། འདུས་པ་མ་ཡིན་པའི་ཡུལ་ཅན་ཞེས་བྱ་སྟེ། འདུས་པ་མ་ཡིན་པའི་ཞེས་པ་ནི་གཞི་མཐུན་གྱི་སྒ་ཡིན་གྱི། དྲུག་སྒ་མ་ཡིན་ལ། དེ་ལྟར་ན། འདུས་པ་མིན་པའི་ཡུལ་
ཅན་གཞན་དོན་བྱེད་དེ་ཞེས་པ་ནི། བེམ་པོ་མིན་ཞིང། ཡུལ་ཅན་ཡིན་པ། རང་ལས་གཞན་པའི་བདག་དེའི་དོན་བྱེད་དེ། ཞེས་པ་ཡིན་ནོ། །དོན་བྱེད་དེ། ཞེས་པ་ནི། འདིར་འབྲས་བུ་བསྐྱེད་པ་ལྟ་བུ་ལ་བསམས་པ་མ་ཡིན་ཏེ། མལ་ཆས་སྐྱེས་བུའི་གྲང་བ་སྐྱབ་པ་སོགས་
ཀྱི་དགོས་པ་སྒྲུབ་པ་ལྟར། བདག་དེ་ཉིད་དབང་པོ་ལྔའི་སྒོ་ནས་ཡུལ་ལྔ་ལ་ལོངས་སྤྱོད་པ་ལ་སོགས་པའི་སྒོ་ནས། དབང་སོགས་རྣམས་བདག་གི་དགོས་པ་སྒྲུབ་བྱེད་ཡིན་ལ། དེ་ཉིད་བདག་གི་དོན་བྱེད་པའི་དོན་དུ་འདོད་དོ། །དེ་ལྟར་ན། བདག་གི་དོན་བྱེད་དེ། ཞེས་
པ་ནི། བདག་གི་དགོས་པ་སྒྲུབ་སྟེ་ཞེས་པའི་དོན་ཡིན་ཞིང། བདག་གི་དགོས་པ་སྒྲུབ་བདེ་ཉིད་བདག་གི་པའི་དོན་ལྡོག་ཡིན་པས་དེར་བསྒྲུབས་པས་དབང་སོགས་བདག་གི་པར་བསྒྲུབས་པར་འགྱུར་པ་ཡིན་ནོ། །དེས་ན་གྲངས་ཅན་པས་བཀོད་པའི་སྦྱོར་བའི་དོན་
དང་དགོས་པ་ནི་དེ་ལྟང་ཡིན་ལ། གྲངས་ཅན་གྱིས་དབང་སོགས་བདག་གི་བར་བསྒྲུབ་པའི་ཕྱིར། རྟགས་དངོས་སུ་དེ་ལྟར་བཀོད་པ་དག་ལ་སློབ་དཔོན་གྱིས་སྐྱོན་འདི་ལྟར་བརྗོད་པར་མཛད་དེ། ཁྱོད་ཀྱི་གཞན་དོན་བྱེད་དེ། ཞེས་པའི་གཞན་དེ་བདག་ལ་བསམས་
པ་ཡིན་ནམ། འོན་ཏེ། གཞན་དོན་བྱེད་པ་ཙམ་ཞིག་སྒྲུབ་པར་འདོད་པ་ཡིན། ཕྱི་མ་ལྟར་ན། ཁྱོད་རང་གི་འདོད་པའི་དོན་མི་འགྲུབ་ཅིང། དེད་ཀྱིས་གྲུབ་ཟིན་བསྒྲུབས་ལ། གཞན་དོན་བྱེད་དེ། ཞེས་པ། བདག་གི་དོན་བྱེད་པ་ལ་བསམས་པ་ཡིན་ན། འདུས་བསགས་



