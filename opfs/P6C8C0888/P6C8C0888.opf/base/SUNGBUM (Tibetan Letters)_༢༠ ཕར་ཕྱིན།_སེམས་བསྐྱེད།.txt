[#THE FOLLOWING TEXT IS INCOMPLETE]
[001A]༄༅། །མཁས་མཆོག་སྦྱིན་པ་དར་རྒྱས་དཔལ་བཟང་པོས་མཛད་པའི་སེམས་བསྐྱེད་སྤྱི་དོན་གསལ་བའི་མེ་ལོང་ཞེས་བྱ་བ་བཞུགས་སོ། །

[001B] །ན་མོ་གུ་རུ། རྒྱལ་བའི་གསུང་ལ་རིང་ནས་སྦྱངས་པའི་མཐུས། །རྒྱལ་བའི་དགོངས་པ་ཇི་བཞིན་ཐུགས་སུ་ཆུད། །རྒྱལ་བའི་བསྟན་པ་ཕྱོགས་བཅུར་རྒྱས་
མཛད་པ། །རྒྱལ་བའི་དབང་པོ་འཇམ་དཔལ་སྙིང་པོར་འདུད། །ཅེས་མཆོད་པར་བརྗོད་ནས་འདིར་གང་འཆད་པ་སྐབས་སུ་བབ་པ་ནི། སེམས་བསྐྱེད་པ་ནི་གཞན་དོན་ཕྱིར། །ཞེས་
སོགས་ཀྱི་སྐབས་སུ་གཞུང་གི་འཕྲོས་འགོད་པ། གཞུང་དོན། སྤྱི་དོན་གསུམ་ལས། དང་པོ་ནི། གཞུང་འདི་གང་ལས་འཕྲོས་ན། མདོ་ལས། ཤྭ་རིའི་བུ། འདི་ལ་བྱང་ཆུབ་སེམས་
དཔའ་སེམས་དཔའ་ཆེན་པོ་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །ཞེས་པའི་
མདོ་འདི་ལས་འཕྲོས་པ་ཡིན་ཏེ། འཕྲོས་ཚུལ་མདོ་འདིའི་སྐབས་སུ་ཐེག་ཆེན་སེམས་བསྐེད་དེ་ཉིད་སྦས་དོན་གྱི་སྒོ་ནས་བསྟན་པ་ལ། འོ་ན་དེ་ཉིད་གསལ་བར་སྟོན་
ཚུལ་དེ་ཇི་ལྟ་བུ་ཡིན་ཞེ་ན། དེའི་ལན་སྟོན་པ་ལ་དྲངས་མ་ཐག་པའི་གཞུང་འདི་བྱུང་བ་ཡིན་པའི་ཕྱིར། གཉིས་པ་གཞུང་གི་དོན་ནི། སེམས་བསྐྱེད་པ་ནི། ཞེས་པས་

[002A]༄༅། །མཚོན་བྱ་ཐེག་པ་ཆེན་པོའི་སེམས་བསྐྱེད་དེ་བསྟན་ཞིང། གཞན་དོན་ཕྱིར། ཡང་དག་རྫོགས་པའི་བྱང་ཆུབ་འདོད། །ཅེས་པས་སེམས་བསྐྱེད་ཀྱི་
མཚན་ཉིད་དང་དམིགས་ཡུལ་རྣམས་བསྟན་པ་ཡིན་ཏེ། འཕྲེལ་བ་ལས། སེམས་བསྐྱེད་པ་རང་གི་ངོ་བོ་དམིགས་པ་དང་བཅས་པ། སེམས་བསྐྱེད་པ་ནི་གཞན་དོན་ཕྱིར་
ཡང་དག་རྫོགས་པའི་བྱང་ཆུབ་འདོད། །ཅེས་བྱ་བ་ཡིན་ཏེ། ཞེས་གསུངས་པའི་ཕྱིར། དེ་ཡང་མདོ་ལས་བསྟན་ཚུལ་དང་མི་འདྲ་སྟེ། ཡུམ་བར་མ་ལས་ཐེག་ཆེན་སེམས་
བསྐྱེད་ཀྱི་དམིགས་ཡུལ་གཞན་དོན་དང་བྱང་ཆུབ་གཉིས་དངོས་སུ་བསྟན་ནས་མཚན་ཉིད་ཤུགས་ལ་བསྟན་ལ། འདིར་དེ་ཐམས་ཅད་དངོས་སུ་བསྟན་པའི་ཕྱིར། ཤར་
ཆེན་ནམ་མཁའ་རྒྱལ་མཚན་གྱི་སྤྱི་དོན་ལས། རབ་འབྱོར་གྱི་ལེའུ་ཤྭ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་དུ་མངོན་
པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །ཞེས་པས་ཐེག་ཆེན་སེམས་བསྐྱེད་ཀྱི་དམིགས་ཡུལ་གཞན་དོན་

[002B] སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་
འདོད༑ ༑ཅེས་གསུངས་པའི་ཕྱིར། གཞན་དོན་ཕྱིར་ཞེས་པའི་གཞན་དོན་ནི། བྱང་ཆུབ་སེམས་དཔའ་རང་ལས་གཞན་པའི་གང་ཟག་གི་རྒྱུད་ཀྱི་མྱང་འདས་ལ་བྱེད་པ་ཡིན་ཏེ། རྒྱུད་སྡེ་སྤྱི་རྣམ་
ལས། གཞན་དོན་ནི། གཞན་རྒྱུད་ཀྱི་མྱང་འདས་ཡིན་ལ་ཞེས་གསུངས་པའི་ཕྱིར། དེ་ཡང་གཞུང་འདིར་གཞན་དོན་དོན་གཉེར་གྱི་འདུན་པ་ཐེག་ཆེན་སེམས་བསྐྱེད་ཀྱི་རྒྱུར་དགོས་པ་དང། བྱང་ཆུབ་
དོན་གཉེར་གྱི་འདུན་པ་ཐེག་ཆེན་སེམས་བསྐྱེད་ཀྱི་གྲོགས་སུ་དགོས་པར་ཤེས་པར་བྱ་བའི་ཆེད་དུ་ཐེག་ཆེན་སེམས་བསྐྱེད་ལ་འདུན་པ་དེ་གཉིས་ཀྱི་མིང་གིས་བཏགས་ནས་བསྟན་པ་ཡིན་ལ་
འདུན་པ་དེ་གཉིས་ཀྱི་གོ་རིམ་ཡང་ཡོད་དེ། དང་པོར་རང་ཉིད་ཀྱིས་རྫོགས་པའི་བྱང་ཆུབ་ཐོབ་ནས་དེའི་རྗེས་སུ་གཞན་རྯྡོགྶ་བྱང་ལ་འགོད་པ་འབྱུང་ཡང། འདུན་པ་དེ་གཉིས་ཀྱི་སྐྱེ་རིམ་གྱི་དབང་དུ་
བྱས་ན། དང་པོར་གཞན་དོན་དོན་གཉེར་གྱི་འདུན་པ་སྐྱེས་ནས་དེའི་རྗེས་སུ་བྱང་ཆུབ་དོན་གཉེར་གྱི་འདུན་པ་སྐྱེ་དགོས་པའི་ཕྱིར། རྣམ་བཤད་ལས། གཞན་དོན་དང་བྱང་ཆུབ་གཉིས་ཀྱི་བྱང་ཆུབ་

[003A]༄༅། །སྔོན་ལ་འབྱུང་ཡང་དེ་གཉིས་ཀྱི་དོན་གཉེར་གྱི་བསམ་པ་ནི། གོ་རིམ་ལྡོག་སྟེ་བསྐྱེད་དགོས་པར་ཤེས་པར་བྱའོ། །ཞེས་གསུངས་པའི་ཕྱིར། འོ་ན་འདུན་པ་དེ་གཉིས་
ཀྱིས་རྫོགས་པའི་བྱང་ཆུབ་ལ་དམིགས་པ་མཚུངས་སམ་ཞེ་ན། མི་མཚུངས་ཏེ། ཐེག་ཆེན་སེམས་བསྐྱེད་ཀྱི་གྲོགས་སུ་གྱུར་པའི་འདུན་པ་དེས་རྫོགས་བྱང་ལ་དམིགས་ཀྱང། དེའི་
རྒྱུར་གྱུར་བའི་འདུན་པ་དེས་དེ་ལ་མ་དམིགས་པའི་ཕྱིར་ཏེ། གསེར་ཕྲེང་ལས། དེ་ལྟར་བཏགས་ཆོས་གཉིས་ལས་རྒྱུར་གྱུར་བའི་འདུན་པ་ནི། གཞན་དོན་ལ་དམིགས་པས་གཞན་སྡུག་
བསྔལ་དང་བྲལ་འདོད་ཙམ་ཡིན་ཅིང་བྱང་ཆུབ་ལ་མ་དམིགས་ཏེ། དེ་ནི་སེམས་བསྐྱེད་དང་རྒྱུ་འབྲས་ཡིན་པས་སེམས་བསྐྱེད་ཀྱི་སྔོན་དུ་འབྱུང་དགོས་ཞེས་དང། བཏགས་ཆོས་གཉིས་པ་ནི་
གྲོགས་སུ་གྱུར་པའི་སྨོན་ལམ་སྟེ། དེ་ནི། གཞན་ཆེད་དུ་རྫོགས་བྱང་ལ་དམིགས་པའོ། །ཞེས་གསུངས་པའི་ཕྱིར། ཁ་ཅིག། ཡང་དག་རྫོགས་པའི་བྱང་ཆུབ་འདོད། །ཅེས་པའི་དོན་གཉེར་
གྱི་འདུན་པ་དེ་རྫོགས་བྱང་དོན་གཉེར་གྱི་འདུན་པ་ལ་འདོད་པ་མི་རིགས་ཏེ། དེ་ལྟར་འདོད་པ་ནི། སྤྱིར་ཕར་ཕྱིན་ལམ་རིམ་གྱི་རྣམ་གཞག་ཅུང་ཟད་ཙམ་ཡང་མི་ཤེས་ཤིང། ཁྱད་པར་དུ་

[003B] བཏགས་ཆོས་འདུན་པ་གཉིས་ཀ་གཏན་ལ་ཕབ་པའི་དགོས་པ་ཅི་ཡང་མ་ཤེས་པ་ཡིན་པའི་ཕྱིར་ཏེ། རྣམ་བཤད་སྙིང་པོ་རྒྱན་ལས་
སྐབས་འདིའི་དོན་གཉེར་གྱི་འདུན་པ་བྱང་ཆུབ་དོན་གཉེར་ལ་འདོད་པ་ནི། ཕ་རོལ་ཏུ་ཕྱིན་པའི་ལམ་གྱི་རིམ་པའི་རྣམ་གཞག་ཅུང་ཟད་ཙམ་ཡང་མི་ཤེས་ཤིང་འདིར་གདགས་གཞི་བཏགས་ཆོས་
གཏན་ལ་ཕབ་པས་ཅི་ཕྱེད་མ་ཤེས་པ་ཡིན་ནོ། །གཞན་ཡང་དེ་མི་འཐད་དེ། སྐབས་འདིར་དངོས་བསྟན་གྱི་འདུན་པ་ཡིན་ན། འདུན་པ་མ་ཡིན་དགོས་པའི་ཕྱིར་ཏེ། དེ་ཡིན་ན། ཐེག་ཆེན་སེམས་
བསྐྱེད་ཡིན་དགོས་པའི་ཕྱིར། དེ་ཡང་ཡིན་ཏེ། སྐབས་འདིར་ཐེག་ཆེན་སེམས་བསྐྱེད་ལ་གཞན་དོན་དོན་གཉེར་གྱི་འདུན་པ་དང། རྫོགས་བྱང་དོན་གཉེར་གྱི་འདུན་པ་གཉིས་ཀྱི་མིང་གིས་བཏགས་ནས་
བསྟན་པ་ཙམ་ཡིན་པའི་ཕྱིར། འདོགས་རིགས་ཏེ། འདོགས་པའི་ཆོས་གསུམ་ཚང་བའི་ཕྱིར། དེ་ལ་གཞན་དོན་དོན་གཉེར་གྱི་འདུན་པའི་མིང་གིས་བཏགས་པའི་རྒྱུ་མཚན་ཡོད་དེ། ཐེག་ཆེན་
སེམས་བསྐྱེད་དེ་རང་གི་རྒྱུར་གྱུར་པའི་གཞན་དོན་དོན་གཉེར་གྱི་འདུན་པ་ལས་བྱུང་བས་རྒྱུ་མིང་འབྲས་ལ་བཏགས་པ་ཡིན་པའི་ཕྱིར། དེ་གཉིས་རྒྱུ་འབྲས་སུ་ཡང་འགྱུར་ཏེ། གང་ཟག་དེའི་

[004A]༄༅། །རྒྱུད་ལ་དགེ་བའི་ཆོས་གཞན་དོན་དོན་གཉེར་གྱི་འདུན་པ་ཡོད་ན། དེའི་རྒྱུད་ལ་ངེས་པར་ཐེག་ཆེན་སེམས་བསྐྱེད་ཀྱང་འབྱུང་ལ། དེ་མེད་ན་མི་འབྱུང་བའི་འབྲེལ་པ་གྲུབ་པའི་
ཕྱིར། དེ་ལྟར་བཏགས་པ་ལ་དགོས་པ་ཡོད་དེ། གཞན་དོན་དོན་གཉེར་གྱི་འདུན་པས་བྱང་ཆུབ་སེམས་དཔའི་རྒྱུད་ལ་སྤྱོད་པའི་རྟེན་སེམས་བསྐྱེད་དང། སྤྱོད་པ་ཕར་ཕྱིན་དྲུག་གི་ཉམས་ལེན་རྣམས་གོང་
ནས་གོང་དུ་འཕེལ་བར་འགྱུར་རོ། །ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཐེག་ཆེན་སེམས་བསྐྱེད་ལ་བྱང་ཆུབ་དོན་གཉེར་གྱི་འདུན་པའི་མིང་གིས་བཏགས་ནས་བསྟན་པ་ཡིན་ཏེ། འདོགས་པའི་
ཆོས་གསུམ་ཚང་བའི་ཕྱིར། འདོགས་པའི་རྒྱུ་མཚན་ཡོད་དེ། ཐེག་ཆེན་སེམས་བསྐྱེད་དེ་རང་གི་གེགས་སུ་གྱུར་པའི་བྱང་ཆུབ་དོན་གཉེར་གྱི་འདུན་པ་དང་མཚུངས་ལྡན་རྣམ་པ་ལྔ་མཚུངས་ཡིན་པའི་ཕྱིར། རྣམ་པ་ལྔ་ནི་
རྟེན་མཚུངས་པ། དམིགས་པ་མཚུངས་པ། རྣམ་པ་མཚུངས་པ། དུས་མཚུངས་པ། རྫས་མཚུངས་པ་རྣམས་སོ། །དེ་ལྟར་བཏགས་པ་ལ་དགོས་པ་ཡོད་དེ། འབྲས་བུ་ལ་རེ་བ་འཆའ་བའི་སྨོན་ལམ་ནི། སྤྱིར་དོན་གཉེར་
གྱི་འདུན་པ་ཡིན་ལ། ཡང་དག་བར་རྫོགས་པའི་བྱང་ཆུབ་དོན་གཉེར་གྱི་འདུན་པ་ནི། འབྲས་བུ་བྱང་ཆུབ་ལ་རེ་བ་འཆའ་བའི་སྨོན་ལམ་ཡིན་ཞིང། བྱང་ཆུབ་སེམས་དཔའ་རྣམས་ལ་སྨོན་ལམ་དེ་ལྟ་བུ་དང་ལྡན་པའི་སེམས་

[004B] །ཞེས་ཤེས་པར་བྱ་བའི་ཆེད་ཡིན་པའི་ཕྱིར། གསུམ་པ་དངོས་ལ་གནོད་བྱེད་ཡོད་དེ། ཐེག་ཆེན་སེམས་བསྐྱེད་དེ་གཞན་དོན་དོན་གཉེར་གྱི་འདུན་པ་དང། བྱང་ཆུབ་དོན་གཉེར་གྱི་འདུན་པ་གཉིས་པོ་གང་ཡང་མ་
ཡིན་པའི་ཕྱིར་ཏེ། འདུན་པ་ཡིན་ན། སེམས་བྱུང་ཡིན་དགོས་ཤིང། ཐེག་ཆེན་སེམས་བསྐྱེད་ཡིན་ན། གཙོ་སེམས་ཡིན་དགོས་ལ། སེམས་དང་སེམས་བྱུང་འགལ་བ་ཡིན་པའི་ཕྱིར་རོ། །དང་པོ་གྲུབ་སྟེ། འདུན་པ། མོས་པ། དྲན་
པ། ཏིང་ངེ་འཛིན། ཤེས་རབ་ལྔ་པོ་གང་རུང་ཡིན་ན། སེམས་བྱུང་ཡིན་པས་ཁྱབ་པའི་ཕྱིར། སེམས་བྱུང་ཡུལ་ངེས་ལྔ་ལ་དེ་རྣམས་འདྲེན་དགོས་པའི་ཕྱིར། སེམས་བྱུང་ང་གཅིག་གི་སྡོམ་ཚིག་ལས། འདུན་མོས་དྲན་ཏིང་
ཤེས་རབ་སྟེ། །དེ་དག་ཡུལ་ངེས་ལྔ་ཡིན་ནོ། །ཞེས་གསུངས་པའི་ཕྱིར། གཉིས་པ་དང་གསུམ་པ་སླའོ། །ཁ་ཅིག། །ཚིག་རྐང་དང་པོ་གཉིས་ཀྱི་ཐེག་ཆེན་སེམས་བསྐྱེད་ཀྱི་མཚན་ཉིད་དང། དམིགས་ཡུལ་ཙམ་ཞིག་བསྟན་
ནས་དབྱེ་བ་དེ་ཉིད་འདིར་འཆད་པ་ལ། དེ་ཡང་ས་གསེར་ཟླ་བ་མེ། །ཞེས་སོགས་ཀྱི་གཞུང་འདི་བྱུང་ཟེར་ན། མི་འཐད་དེ། ཚིག་རྐང་དང་པོ་གཉིས་ཀྱིས་ཐེག་ཆེན་སེམས་བསྐྱེད་ཀྱི་དབྱེ་བ་བསྟན་པའི་ཕྱིར། དེའི་སྐབས་སུ་ཐེག་
ཆེན་སེམས་བསྐྱེད་ཀྱི་དབྱེ་བ་ཞར་ལ་བསྟན་པའི་ཕྱིར། དེ་ཡང་ཡིན་ཏེ། དེའི་སྐབས་སུ་ཐེག་ཆེན་སེམས་བསྐྱེད་ཀྱི་མཚན་ཉིད་དང་དམིགས་ཡུལ་གཙོ་བོར་བསྟན་ནས་དབྱེ་བ་ཞར་ལ་བསྟན་པའི་ཕྱིར། འགྲེལ་བ་ལས།།

[005A]༄༅། །དབྱེ་བ་ཞར་ལ་བརྗོད་ནས་ཞེས་དང། དེའི་དོན་འཆད་པ་ན་རྣམ་བཤད་སྙིང་པོ་རྒྱན་ལས། སེམས་བསྐྱེད་ཀྱི་དབྱེ་བ་དཀྱུས་མའི་འཕྲོས་དོན་ཡིན་པས་མཚན་ཉིད་དང། དམིགས་ཡུལ་སྟོ་
བའི་ཞར་ལ་བརྗོད་ནས་ཞེས་གསུངས་པའི་ཕྱིར་ཏེ། དམིགས་ཡུལ་བྱང་ཆུབ་དང། གཞན་དོན་གཉིས་པོ་དེ། ཡུམ་རྒྱས་འབྲིང་བསྡུས་གསུམ་ལས་བསྟན་ཚུལ་ཡོད་དེ། ཡུམ་བར་མ་ཉི་ཁྲི་ལས་རྒྱས་བསྡུས་
གཉིས་ཀྱི་སྒོ་ནས་བསྟན་པ་བཞིན་དུ། རྒྱས་པ་ཡུམ་འབུམ་པ་དང། བསྡུས་པ་བརྒྱད་སྟོང་པ་གཉིས་ལས་ཀྱང་རྒྱས་བསྡུས་ཀྱི་སྒོ་ནས་བསྟན་པའི་ཕྱིར། དེ་དང་དེ་ནི་མདོ་བཞིན་དུ། །བསྡུས་དང་རྒྱས་པའི་སྒོ་ནས་
བརྗོད། །ཅེས་གསུངས་པའི་ཕྱིར། ཁྱབ་སྟེ། དེ་དང་དེ་ནི་ཞེས་པའི་དེ་སྒྲ་དང་པོ་དེ། དམིགས་ཡུལ་བྱང་ཆུབ་དང། དེ་སྒྲ་གཉིས་པ་གཞན་དོན་ལ་འཇུག་པར་བྱ་དགོས་ཤིང། མདོ་བཞིན་དུ་ཞེས་པའི་མདོ་ནི་
ཉི་ཁྲི་ལ་བྱེད་དགོས་པའི་ཕྱིར། སྙིང་པོ་རྒྱན་ལས། དམིགས་ཡུལ་བྱང་ཆུབ་དང་གཞན་དོན་དེ་ནི་ཆོས་ཅན་ཞེས་དང། མདོ་བཞིན་དུ་ཞེས་པ་སྟོང་ཕྲག་ཉི་ཤུ་ལྔ་པ་ལ་ངེས་པར་བཤད་དགོས་པའི་ཕྱིར། ཞེས་
གསུངས་པའི་ཕྱིར། གསུམ་པ་སྤྱི་དོན་ལ། རྟེན། རྒྱུ། ངོ་བོ། །ཕན་ཡོན་བཤད་པ་དང་བཞི་ལས། དང་པོ་ལ་ཁ་ཅིག་གིས། ནང་པའི་གྲུབ་མཐའ་སྨྲ་བ་བཞི་གས་འགྲོ་བ་དྲུག་ཀའི་རྟེན་ལ་ཐེག་ཆེན་སེམས་

[005B] བྱེ་བྲག་སྨྲ་བས་དེ་ལྟར་ཁས་མི་ལེན་པའི་ཕྱིར་ཏེ། དེས་ཐེག་ཆེན་སེམས་བསྐྱེད་ཁས་མི་
ལེན་པའི་ཕྱིར། དེས་ཐེག་པ་ཆེན་པོའི་རྣམ་གཞག་ཁས་མི་ལེན་པའི་ཕྱིར། གཞན་ཡང་བྱེ་བྲག་སྨྲ་བས་ཐེག་ཆེན་སེམས་བསྐྱེད་མི་ལེན་པར་ཐལ། དེས་ཐེག་ཆེན་གྱི་སྡེ་སྣོད་ཁས་མི་ལེན་པའི་ཕྱིར། དེས་
ཐེག་ཆེན་གྱི་བཀའ་ཁས་མི་ལེན་པའི་ཕྱིར། རྒྱུད་སྡེ་སྤྱི་རྣམ་ལས། ཐེག་པ་ཆེན་པོའི་བཀའ་མི་འདོད་དོ། །ཞེས་གསུངས་པའི་ཕྱིར། ཕྱེ་བྲག་སྨྲ་བས་ཐེག་ཆེན་གྱི་བཀའ་ཁས་མི་ལེན་ཀྱང། དེ་ཁས་ལེན་
པའི་བྱེ་བྲག་སྨྲ་བ་ཡོད་དེ། བྱེ་བྲག་སྨྲ་བ་ལ་ཐེག་ཆེན་གྱི་བཀའ་ཁས་ལེན་མི་ལེན་གཉིས་ཡོད་པའི་ཕྱིར། དེ་ལ་ཐེག་ཆེན་གྱི་སྡེ་སྣོད་ཁས་ལེན་མི་ལེན་གཉིས་ཡོད་པའི་ཕྱིར། དེར་ཐལ། དེ་ལ་ཐེག་ཆེན་གྱི་
སྡེ་སྣོད་མེད་ཅེས་སྐུར་བ་འདེབས་མི་འདེབས་གཉིས་ཡོད་པའི་ཕྱིར། གནས་མ་བུ་པའི་སྡེ་པ་དང། ཁ་ཆེ་བྱེ་བྲག་སྨྲ་བ་གཉིས་ཀ་ལ་དེ་འདྲ་གཉིས་གཉིས་ཡོད་པའི་ཕྱིར་ཏེ། རྒྱུད་བླ་མའི་དར་ཊྐ་ལས་
གནས་མ་བུ་པའི་སྡེ་པ་ལ་ཐེག་པ་ཆེན་པོའི་སྡེ་སྣོད་ལ་སྐུར་བ་འདེབས་པ་དང་མི་འདེབས་པ་གཉིས་ཡོད་ལ། ཁ་ཆེ་བྱེ་བྲག་ཏུ་སྨྲ་བ་སོགས་ལ་ཡང་གཉིས་སུ་ཡོད་པར་ཤེས་པར་བྱའོ། །ཞེས་གསུངས་པའི་ཕྱིར། དེ་

[006A]༄༅། །བཞིན་དུ་མདོ་སྡེ་པས་ཐེག་ཆེན་གྱི་བཀའ་ཁས་མི་ལེན་ཀྱང་རིགས་པའི་རྗེས་འབྲང་གི་མདོ་སྡེ་པས་དེ་ལྟར་ཁས་ལེན་ཞིང། ལུང་གི་རྗེས་འབྲང་གི་མདོ་སྡེ་པས་དེ་ལྟར་ཁས་མི་
ལེན་ཏེ། དྲང་ངེས་རྣམ་འབྱེད་ཀྱི་དཀའ་འགྲེལ་ལས། རྒྱལ་ཚབ་ཐམས་ཅད་མཁྱེན་པས་རིགས་པའི་རྗེས་འབྲང་གི་མདོ་སྡེ་པ་རྣམས་ཐེག་ཆེན་གྱི་བཀའ་ཁས་ལེན་པར་བཞེད་ཀྱང་མཁས་གྲུབ་སྨྲ་བའི་ཉི་མས་
ཉན་ཐོས་སྡེ་པ་ཐམས་ཅད་ཀྱིས་ཐེག་ཆེན་གྱི་བཀའ་ཁས་མི་ལེན་པར་བཞེད་ལ། རྗེ་ཉིད་ཀྱི་དགོངས་པ་སྔ་མ་ལྟར་ཡིན་པར་སེམས་སོ། །ཞེས་གསུངས་པའི་ཕྱིར། ཡང་ཁ་ཅིག་ཐེག་ཆེན་སེམས་བསྐྱེད་དངོས་སུ་སྐྱེ་བའི་
ལུས་རྟེན་ཡིན་ན། མི་ཁོམ་པ་བརྒྱད་དང་བྲལ་བས་ཁྱབ་ཟེར་ན་མི་འཐད་དེ། ངན་སོང་གསུམ་གྱི་རྟེན་ལ་དེ་དངོས་སུ་སྐྱེ་བ་ཡོད་པའི་ཕྱིར། ཁྱབ་སྟེ། ངན་སོང་གསུམ་པོ་གང་རུང་ཡིན་ན། མི་ཁོམ་པ་བརྒྱད་པོ་གང་
རུང་ཡིན་དགོས་པའི་ཕྱིར། བརྒྱད་སྟོང་འགྲེལ་ཆེན་གྱི་ལུང་སློབ་དཔོན་ཀླུ་སྒྲུབ་ཀྱིས་ཚིགས་བཅད་དུ་བསྡེབས་པ་སྨོན་ལམ་ཐེམ་སྐས་མ་ལས། དམྱལ་བ་ཡི་དགས་དུད་འགྲོ་དང། །ཚེ་རིང་ལྷ་དང་ཀླ་ཀློ་དང། །ལོག་
ལྟ་སངས་རྒྱས་ཀྱིས་སྟོང་པ། །ལྐུག་པ་འདི་དག་མི་ཁོམ་བརྒྱད། །ཅེས་གསུངས་པའི་ཕྱིར། དམྱལ་བ་ཡི་དགས་དུད་འགྲོ་གསུམ་དང། ལྷ་ཚེ་རིང་པོ་རྣམས་ནི། མི་མ་ཡིན་པའི་མི་ཁོམ་པ་དང། ཀླ་ཀློའི་མི་དང་

[006B] སངས་རྒྱས་མ་བྱོན་པའི་ཡུལ་མཐའ་འཁོབ་ཀྱི་མི་དང། དབང་པོ་མ་ཚང་བའི་མི་དང། ལྐུག་པ་རྣམས་ནི། མིའི་མི་ཁོམ་པའོ། །སྨོན་འཇུག་སོ་སོའི་རྟེན་བཤད་པ་ལ། ཁ་ཅིག་ཐེག་
ཆེན་སེམས་བསྐྱེད་དངོས་སུ་སྐྱེ་བའི་རྟེན་གྱི་གང་ཟག་ཡིན་ན། སྨོན་སེམས་དངོས་སུ་སྐྱེ་བའི་རྟེན་གྱི་གང་ཟག་ཡིན་པས་ཁྱབ་ཟེར་བ་དང། ཐེག་ཆེན་སེམས་བསྐྱེད་དངོས་སུ་སྐྱེ་བའི་རྟེན་གྱི་གང་ཟག་ཡིན་ན་
འཇུག་སེམས་དངོས་སུ་སྐྱེ་བའི་རྟེན་གྱི་གང་ཟག་ཡིན་པས་ཁྱབ་ཟེར་ན། འཇུག་སྡོམ་བཟུང་བའི་ཐེག་ཆེན་གྱི་ཚོགས་ལམ་ཐོབ་ཁ་མའི་ལམ་མ་ཞུགས་ཀྱི་གང་ཟག་ཆོས་ཅན། དེར་ཐལ། དེའི་ཕྱིར། རྟགས་
གྲུབ་སྟེ། ཐེག་ཆེན་ལམ་དུ་ཞུགས་ཁ་མའི་ལམ་མ་ཞུགས་ཀྱི་གང་ཟག་ཡིན་པའི་ཕྱིར། རྩ་བར་འདོད་ན། དང་པོ་ལ། འཇུག་སྡོམ་བཟུང་བའི་ཐེག་ཆེན་གྱི་ཚོགས་ལམ་སྐད་ཅིག་དང་པོ་ལ་གནས་པའི་སེམས་
དཔའ་ཆོས་ཅན། ཁྱོད་ཀྱི་རྒྱུད་ལ་སྨོན་སེམས་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། དེའི་རྒྱུད་ཀྱི་སེམས་བསྐྱེད་ཡིན་ན། འཇུག་སེམས་ཡིན་དགོས་པའི་ཕྱིར། མ་གྲུབ་ན། དེ་ཆོས་ཅན། ཁྱོད་
ཀྱི་རྒྱུད་ཀྱི་སེམས་བསྐྱེད་ཡིན་ན། འཇུག་སེམས་ཡིན་དགོས་པའི་ཕྱིར། དེར་ཐལ། ཁྱོད་འཇུག་སྡོམ་ཐོབ་པའི་རྗེས་ཐོབ་ཡེ་ཤེས་ལ་གནས་པའི་སེམས་དཔའ་ཡིན་པའི་ཕྱིར། གཉིས་པ་ལ་

[007A]༄༅། །འཇུག་སྡོམ་མ་ཐོབ་པའི་ཐེག་ཆེན་གྱི་ཚོགས་ལམ་སྐད་ཅིག་དང་པོ་ཐོབ་ཁ་མའི་ལམ་མ་ཞུགས་ཀྱི་གང་ཟག་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། ཐེག་ཆེན་ལམ་དུ་
ཞུགས་ཁ་མའི་གང་ཟག་ཡིན་པའི་ཕྱིར། རྩ་བར་འདོད་ན། འཇུག་སྡོམ་མ་ཐོབ་པའི་ཚོགས་ལམ་སྐད་ཅིག་དང་པོ་ལ་གནས་པའི་སེམས་དཔའི་རྒྱུད་ལ་འཇུག་སེམས་ཡོད་པར་ཐལ། འདོད་པའི་ཕྱིར། འདོད་
མི་ནུས་ཏེ། དེས་འཇུག་སྡོམ་མ་ཐོབ་པའི་ཕྱིར། ཁྱབ་སྟེ། རྣམ་བཤད་ལས། འཇུག་སྡོམ་དང་འཇུག་སེམས་འགལ་ཡང་དེ་བསྐྱེད་པ་ནི། སྡོམ་པ་བཟུང་བའི་དབང་ཁོ་ན་ལས་ཤེས་པར་བྱའོ། །ཞེས་
གསུངས་པའི་ཕྱིར། ཡང་ཁ་ཅིག་སྨོན་སེམས་དངོས་སུ་སྐྱེ་བའི་རྟེན་གྱི་གང་ཟག་ཡིན་ན། ཐེག་ཆེན་སེམས་བསྐྱེད་དངོས་སུ་སྐྱེ་བའི་རྟེན་གྱི་གང་ཟག་ཡིན་པས་ཁྱབ་ཟེར་བ་དང། འཇུག་སེམས་
དངོས་སུ་སྐྱེ་བའི་རྟེན་གྱི་གང་ཟག་ཡིན་ན། ཐེག་ཆེན་སེམས་བསྐྱེད་དངོས་སུ་སྐྱེ་བའི་རྟེན་གྱི་གང་ཟག་ཡིན་པས་ཁྱབ་ཟེར་ན། སྨོན་སེམས་ཐོབ་ཁ་མའི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་
ཕྱིར༑ རྟགས་གྲུབ་སྟེ། སྨོན་སེམས་ཐོབ་ཁ་མའི་གང་ཟག་ཡིན་པའི་ཕྱིར། དེར་ཐལ། འཇུག་སེམས་ཐོབ་ཅིང་སྨོན་སེམས་ཐོབ་ཁ་མའི་བྱང་སེམས་ཡོད་པའི་ཕྱིར་ཏེ། འཇུག་སེམས་ཐོབ་ལ་སྨོན་

[007B] རྟགས་སླ། རྩ་བར་འདོད་མི་ནུས་ཏེ། བྱང་ཆུབ་སེམས་དཔའ་ཡིན་པའི་ཕྱིར། གཉིས་པ་ལ། འཇུག་སེམས་ཐོབ་ཁ་མའི་བྱང་སེམས་ཚོགས་ལམ་པ་ཆོས་
ཅན༑ དེར་ཐལ། དེའི་ཕྱིར། རྟགས་སླ། འདོད་མི་ནུས་ཏེ། ཐེག་ཆེན་གྱི་གང་ཟག་ཡིན་པའི་ཕྱིར། ཁ་ཅིག་ཐེག་ཆེན་སེམས་བསྐྱེད་དངོས་སུ་སྐྱེ་བའི་སེམས་རྟེན་ཡིན་ན། ཐེག་ཆེན་སེམས་བསྐྱེད་ཀྱི་རྒྱུ་
ཡིན་པས་ཁྱབ་ཟེར་ན། བུམ་པའི་ཆོས་ཉིད་རྟོགས་པའི་ཐེག་ཆེན་ལམ་དུ་འཇུག་ཁ་མའི་གང་ཟག་གི་རྒྱུད་ཀྱི་སྙིང་རྗེ་ཆེན་པོ་ཆོས་ཅན། དེར་ཐལ། དེའི་ཕྱིར། ཁྱབ་སྟེ། དེ་འདྲའི་གང་ཟག་དེ་ཐེག་ཆེན་
སེམས་བསྐྱེད་དངོས་སུ་སྐྱེ་བའི་ལུས་རྟེན་ཅན་གྱི་གང་ཟག་ཡིན་པའི་ཕྱིར་ཏེ། དེ་ཐེག་ཆེན་ལམ་དུ་འཇུག་ཁ་མའི་གང་ཟག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་མེད་ན། ཐེག་ཆེན་སེམས་བསྐྱེད་མེད་དགོས་
པར་ཐལ། ཁྱོད་དེའི་རྒྱུ་ཡིན་པའི་ཕྱིར། རྟགས་ཁས། འདོད་ན། བུམ་པའི་དགག་གཞི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བུམ་པའི་ཆོས་ཉིད་མེད་པའི་ཕྱིར་ཏེ། བུམ་པ་མེད་པའི་ཕྱིར་
རྩ་བར་འདོད་ན་སླ། ཁ་ཅིག་བྱང་སེམས་ཡིན་ན། དང་པོ་ཐེག་ཆེན་སེམས་བསྐྱེད་རང་རྒྱུད་ལ་སྐྱེས་ནས་དེའི་རྗེས་སུ་སྟོང་ཉིད་རྟོགས་པའི་ལྟ་བ་རང་རྒྱུད་ལ་སྐྱེ་བས་ཁྱབ་ཟེར་ན། བྱང་སེམས་དབང་རྣོན་ཆོས་ཅན་

[008A]༄༅། །དེར་ཐལ། དེའི་ཕྱིར། རྟགས་སླ། འདོད་ན། དེས་དང་པོར་བྱང་ཆུབ་མཆོག་ཏུ་སེམས་བསྐྱེད་ནས་དེའི་རྗེས་སུ་སྟོང་ཉིད་རྟོགས་བའི་ལྟ་བ་རང་རྒྱུད་ལ་སྐྱེད་པར་ཐལ། འདོད་པའི་ཕྱིར། འདོད་མི་ནུས་
ཏེ༑ དེས་དང་པོར་སྟོང་ཉིད་རྟོགས་པའི་ལྟ་བ་རང་རྒྱུད་ལ་བསྐྱེད་ནས་དེའི་རྗེས་བྱང་ཆུབ་མཆོག་ཏུ་སེམས་སྐྱེད་པའི་ཕྱིར། མ་གྲུབ་ན། དེར་ཐལ། བྱང་སེམས་དབང་རྣོན་ཡིན་ན། ཐེག་ཆེན་ལམ་དུ་མ་ཞུགས་པའི་སྔོན་དུ་སྟོང་
ཉིད་རྟོགས་པས་ཁྱབ་པའི་ཕྱིར་ཏེ། རྣམ་བཤད་སྙིང་པོ་རྒྱན་ལས། བྱང་ཆུབ་མཆོག་ཏུ་སེམས་བསྐྱེད་པའི་སྔ་རོལ་ཏུ་སྟོང་ཉིད་རྟོགས་པ་འགྲོ་དགོས་པ་ནི། གདུལ་བྱ་གཉིས་ཀྱི་ནང་ནས་དབང་པོ་རྣོན་པོ་ལ་ཡིན་གྱི། རྟུལ་
པོ་ལ་ངེས་པ་མེད་ལ་ཞེས་གསུངས་པའི་ཕྱིར། གཞན་ཡང། བྱང་སེམས་དབང་རྟུལ་ཡིན་ན། དང་པོར་བྱང་ཆུབ་མཆོག་ཏུ་སེམས་བསྐྱེད་ནས་དེའི་རྗེས་སུ་སྟོང་ཉིད་རྟོགས་པའི་ལྟ་བ་རང་རྒྱུད་ལ་སྐྱེད་པས་ཁྱབ་པར་ཐལ་
བྱང་སེམས་ལ་དེ་ལྟར་ཁྱབ་པའི་ཕྱིར། རྟགས་ཁས། འདོད་མི་ནུས་ཏེ། བྱང་སེམས་དབང་རྟུལ་དེ་ལ་དང་པོར་བྱང་ཆུབ་མཆོག་ཏུ་སེམས་བསྐྱེད་ནས་དེའི་རྗེས་སུ་སྟོང་ཉིད་རྟོགས་པའི་ལྟ་བ་རང་རྒྱུད་ལ་སྐྱེད་པ་གཅིག་དང། དང་
པོར་སྟོང་ཉིད་རྟོགས་པ་ལྟ་བ་རང་རྒྱུད་ལ་བསྐྱེད་ནས་དེའི་རྗེས་སུ་བྱང་ཆུབ་མཆོག་ཏུ་སེམས་སྐྱེད་པ་གཉིས་ཡོད་པའི་ཕྱིར་ཏེ། རྣམ་བཤད་ལས། དབང་རྟུལ་ལ་ངེས་པ་མེད་ལ་ཞེས་གསུངས་པའི་ཕྱིར། འོན་ཀྱང་སྤྱིར་

[008B] དབུ་མ་རྒྱན་ལས། ཡང་དག་དད་པའི་རྗེས་འབྲང་བ། །རྫོགས་པའི་བྱང་ཆུབ་སེམས་
བསྐྱེད་ནས། །ཐུབ་པའི་བརྟུལ་ཞུགས་བླངས་བྱས་ཏེ། །དེ་ནི་ཡང་དག་ཤེས་ཚོལ་བརྩོན། །ཞེས་གསུངས་པའི་ཕྱིར། ཡང་ཁ་ཅིག་བྱང་སེམས་དབང་རྣོན་ཡིན་ན། སྟོང་ཉིད་ཚད་མས་རྟོགས་པས་ཁྱབ་ཀྱང་བྱང་སེམས་
ཡིན་ན། དེ་ལྟར་མ་ཁྱབ་སྟེ། བྱང་སེམས་ལ་སྟོང་ཉིད་ཚད་མས་རྟོགས་མ་རྟོགས་གཉིས་ཡོད་པའི་ཕྱིར་ཟེར་ན། དེ་ཡིན་ན། སྟོང་ཉིད་ཚད་མས་རྟོགས་པས་ཁྱབ་པར་ཐལ། བྱང་སེམས་དབང་རྟུལ་ཡིན་ན། སྟོང་ཉིད་
ཚད་མས་རྟོགས་པས་ཁྱབ་པའི་ཕྱིར་ཏེ། སྟོང་ཉིད་ཚད་མས་རྟོགས་ན་སྟོང་ཉིད་རྟོགས་པས་མ་ཁྱབ་པའི་ཕྱིར། མ་གྲུབ་ན། སློབ་དཔོན་དབྱིག་གཉེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། སློབ་དཔོན་དབྱིག་གཉེན་
གྱི་སྟོང་ཉིད་ཆོས་ཅན། མེད་པར་ཐལ། གཞལ་བྱ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཚད་མས་གཞལ་བྱ་ཡིན་པར་ཐལ། གཞལ་བྱ་ཡིན་པའི་ཕྱིར། འདོད་ན། དེ་ཆོས་ཅན། ཚད་མས་གཞལ་བར་ཐལ་
འདོད་པའི་ཕྱིར། འདོད་ན། དེ་ཆོས་ཅན། ཚད་མས་རྟོགས་པར་ཐལ། འདོད་པའི་ཕྱིར། འདོད་ན། དངོས་སུ་འགལ་ལོ། །གོང་དུ་འདོད་ན། སློབ་དཔོན་དབྱིག་གཉེན་ཆོས་ཅན། ཁྱོད་ཀྱི་སྟོང་ཉིད་ཡོད་པར་ཐལ་

[009A]༄༅། །ཁྱོད་གཞི་གྲུབ་པའི་ཕྱིར། རྩ་བར་འདོད་ན། སློབ་དཔོན་དབྱིག་གཉེན་ཆོས་ཅན། ཁྱོད་ཀྱིས་སྟོང་ཉིད་མ་རྟོགས་པར་ཐལ། ཁྱོད་སེམས་ཙམ་པ་ཡིན་པའི་ཕྱིར། ཁྱབ་སྟེ། སྐབས་འདིར་བྱེ་བྲག་སྨྲ་བ། མདོ་སྡེ་
པ། སེམས་ཙམ་པ། ཐལ་འགྱུར་པ་རྣམས་གང་རུང་ཡིན་ན། སྟོང་ཉིད་མ་རྟོགས་པས་ཁྱབ་པའི་ཕྱིར། སྟོང་ཉིད་རྟོགས་པའི་གྲུབ་མཐའ་སྨྲ་བའི་གང་ཟག་ཡིན་ན། རང་རྒྱུད་པ་ཡིན་པས་ཁྱབ་པའི་ཕྱིར། གོང་དུ་མ་གྲུབ་ན་
སློབ་དཔོན་དབྱིག་གཉེན་ཆོས་ཅན། སེམས་ཙམ་པ་ཡིན་པར་ཐལ། སེམས་ཙམ་པར་གྱུར་བའི་བྱང་སེམས་ཚོགས་ལམ་པ་ཡིན་པའི་ཕྱིར། དེ་བཞིན་དུ་ཇོ་བོ་རྗེའི་བླ་མ་ཤའི་ལ་རཀྵཱི་ཏ་བྱེ་བྲག་སྨྲ་བར་གྱུར་པའི་བྱང་སེམས་ཚོགས་
ལམ་པ་དང། དཔལ་ལྡན་ཟླ་བ་གྲགས་པ་དེ་ཐལ་འགྱུར་བར་གྱུར་པའི་བྱང་སེམས་ཚོགས་ལམ་པ་ཡིན་པར་ཡང་ཤེས་པར་བྱའོ། །བྱེ་བྲག་སྨྲ་བ་སོགས་བརྗེད་མ་ཐག་པ་བཞི་པོ་གང་རུང་དུ་གྱུར་པའི་བྱང་སེམས་སྦྱོར་ལམ་
པ་ནི་མེད་དེ། བྱང་སེམས་སྦྱོར་ལམ་པ་ཡིན་ན། སྟོང་ཉིད་རྟོགས་པས་ཁྱབ་པའི་ཕྱིར། རང་རེས་ཐེག་ཆེན་སེམས་བསྐྱེད་ཡིན་ན། རྫོགས་པའི་བྱང་ཆུབ་ཐོབ་པར་འདོད་པའི་སེམས་ཁྱད་པར་ཅན་ཡིན་པས་ཁྱབ་བྱས་
པ་ལ་ཁོ་ན་རེ། བྱང་ཆུབ་སེམས་དཔའ་ཡིན་ན། རྫོགས་པའི་བྱང་ཆུབ་ཐོབ་པར་འདོད་པའི་གང་ཟག་ཡིན་པས་ཁྱབ་པར་ཐལ། ཐེག་ཆེན་སེམས་བསྐྱེད་ལ་དེའི་ཕྱིར། འདོད་ན། བྱང་སེམས་ཚོགས་ལམ་པ་ཆོས་

[009B] དེར་ཐལ། དེའི་ཕྱིར་ཟེར་ན། དེ་གཉིས་ཀ་ལ་འདོད་བྱས་པ་ལ། བྱང་སེམས་ཚོགས་ལམ་པ་ཆོས་ཅན། ཁྱོད་ཀྱིས་རྫོགས་པའི་བྱང་ཆུབ་ཐོབ་པར་འདོད་པར་ཐལ། ཁྱོད་དེ་ཐོབ་པར་འདོད་པའི་གང་ཟག་ཡིན་པའི་
ཕྱིར་ཟེར་ན་མ་ཁྱབ་སྟེ། འདོད་ན། དེ་ཆོས་ཅན། ཁྱོད་ཀྱིས་རྫོགས་པའི་བྱང་ཆུབ་ཐོབ་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་སངས་རྒྱས་པར་ཐལ། འདོད་པའི་ཕྱིར། འདོད་ན། ཁྱོད་ཀྱིས་རྣམ་
མཁྱེན་ཐོབ་པར་ཐལ། འདོད་པའི་ཕྱིར། འདོད་མི་ནུས་ཏེ། ཁྱོད་སེམས་ཅན་ཡིན་པའི་ཕྱིར། གོང་དུ་བྱང་སེམས་ཚོགས་ལམ་པ་ཆོས་ཅན། ཁྱོད་ཀྱིས་རྫོགས་པའི་བྱང་ཆུབ་ཐོབ་པར་ཐལ། ཞེས་འཕངས་པ་ན། བྱང་
སེམས་ཚོགས་ལམ་པས་རྫོགས་པའི་བྱང་ཆུབ་ཐོབ་པ་ཅིའི་ཕྱིར་ཟེར་ན། དེ་ཆོས་ཅན། ཁྱོད་ཀྱིས་རྫོགས་པའི་བྱང་ཆུབ་མ་ཐོབ་པར་ཐལ། ཞེས་འཕངས་པ་ན། དེ་ལ་འདོད་ཟེར་ན། རྩིས་དང་བྱས་པས་བྱང་
སེམས་ཚོགས་ལམ་པས་རྫོགས་པའི་བྱང་ཆུབ་མ་ཐོབ་པར་འདོད་ཟེར་ན། བྱང་སེམས་ཚོགས་ལམ་པས་རྫོགས་པའི་བྱང་ཆུབ་མ་ཐོབ་པར་འདོད་པར་ཐལ། དེས་རྫོགས་པས་བྱང་ཆུབ་ཐོབ་པར་འདོད་
པའི་ཕྱིར་ཞེས་བརྗོད་ན། རྟགས་མ་གྲུབ་ཟེར་ན་དངོས་འགལ་ལོ། །ཞེས་བརྗོད། ཁ་ཅིག་ས་དང་པོ་པའི་རྒྱུད་ཀྱི་སེམས་བསྐྱེད་ཡིན་ན། བྱང་སེམས་མཐོང་ལམ་པའི་རྒྱུད་ཀྱི་སེམས་བསྐྱེད་ཡིན་

[010A]༄༅། །པས་ཁྱབ་ཟེར་ན། ས་དང་པོའི་སྐད་ཅིག་གཉིས་པ་ལ་གནས་པའི་སེམས་དཔའི་རྒྱུད་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། ས་དང་པོའི་སྐད་ཅིག་གཉིས་པ་དེས་དང་པོ་
ཡིན་པའི་ཕྱིར། ས་དང་པོ་ལ་མཐོང་ལམ་དང། སྒོམ་ལམ་གཉིས་ཀ་ཡོད་པའི་ཕྱིར་ཏེ། དེའི་སྐད་ཅིག་དང་པོ་མཐོང་ལམ་དང། དེའི་སྐད་ཅིག་གཉིས་པ་ནས་རྒྱུན་མཐའི་བར་ཆད་མེད་ལམ་གྱི་བར་སྒོམ་ལས་ཡིན་པའི་ཕྱིར་
དེ་ལྟར་ཡང་བརྒྱད་སྟོང་འགྲེལ་ཆེན་ལས། དེ་བས་ན། ས་དང་པོའི་སྐད་ཅིག་མ་དང་པོ་མཐོང་བའི་ལམ་ཡིན་ལ། དེ་ལས་གཞན་སྐད་ཅིག་མ་གཉིས་པ་ལ་སོགས་པ་ནས་རྡོ་རྗེ་ལྟ་བུར་བརྗོད་པ་བར་ཆད་མེད་པའི་ལམ་གང་ལས་
དེ་མ་ཐག་སངས་རྒྱས་ཀྱི་ས་ཀུན་ཏུ་འོད་ཐོབ་པར་འགྱུར་བའི་བར་འདི་དག་ཐམས་ཅད་ཆོས་ཀྱི་དབྱིངས་མཆོག་གི་དོན་ལ་སོགས་པར་སོ་སོར་རྟོགས་པའི་ཕྱིར་སྒོམ་པའི་ལམ་ཡིན་པར་བཤད་དོ། །ཞེས་གསུངས་པའི་
ཕྱིར༑ ཁ་ཅིག་ས་དང་པོའི་སྐད་ཅིག་གཉིས་པ་ལ་གནས་པའི་སེམས་དཔའི་རྒྱུད་ཀྱི་སེམས་བསྐྱེད་དེ་ལ་སྨོན་སེམས་དང། འཇུག་སེམས་གཉིས་ཀ་ཡོད་ཟེར་ན། དེ་མི་འཐད་པར་ཐལ། དེའི་རྒྱུད་ཀྱི་སེམས་བསྐྱེད་
ཡིན་ན། སྨོན་སེམས་ཡིན་དགོས་པའི་ཕྱིར། མ་གྲུབ་ན། དེ་ལ་གནས་པའི་སེམས་དཔའ་ཆོས་ཅན། ཁྱོད་ཀྱི་རྒྱུད་ཀྱི་སེམས་བསྐྱེད་ཡིན་ན། སྨོན་སེམས་ཡིན་དགོས་པར་ཐལ། ཁྱོད་མཉམ་གཞག་ཡེ་ཤེས་ལ་གནས་

[010B] བར་ཆད་མེད་ལམ་ལ་གནས་པའི་སེམས་དཔའ་ཡིན་པའི་ཕྱིར་ཏེ། སྒོམ་ལམ་བར་ཆད་མེད་ལམ་ལ་གནས་པའི་སེམས་དཔའ་ཡིན་པའི་ཕྱིར། དེས་ན་ས་དང་པོའི་སྒོམ་
ལམ་ལ་གནས་པའི་སེམས་དཔའ་ཡིན་ན། སྒོམ་ལམ་བར་ཆད་མེད་ལམ་ལ་གནས་པའི་སེམས་དཔའ་ཡིན་པས་ཁྱབ་ཀྱང་ས་དང་པོའི་སྒོམ་ལམ་ཡིན་ན། སྒོམ་ལམ་བར་ཆད་མེད་ལམ་ཡིན་པས་མ་ཁྱབ་སྟེ་
ས་དང་པོའི་སྒོམ་ལམ་པའི་རྒྱུད་ཀྱི་སྙིང་རྗེ་ཆེན་པོ་དང། ཀུན་རྫོབ་སེམས་བསྐྱེད་དང། གང་ཟག་གི་བདག་མེད་རྟོགས་པའི་མཁྱེན་པ་རྣམས་བར་ཆད་མེད་ལམ་མ་ཡིན་པའི་ཕྱིར་ཏེ། དེ་རྣམས་མཉམ་
གཞག་ཡེ་ཤེས་མ་ཡིན་པའི་ཕྱིར་ཏེ། དེ་རྣམས་མཉམ་གཞག་ཡེ་ཤེས་དང། རྗེས་ཐོབ་ཡེ་ཤེས་གང་ཡང་མ་ཡིན་པའི་ཕྱིར། གོང་དུ་ཁྱབ་སྟེ། བར་ཆད་མེད་ལམ་དང་རྣམ་གྲོལ་ལམ་གང་རུང་ཡིན་
ན༑ མཉམ་གཞག་ཡེ་ཤེས་ཡིན་དགོས་པའི་ཕྱིར། གཞན་ཡང། ཐེག་ཆེན་སེམས་བསྐྱེད་ཡིན་ན། ཐེག་ཆེན་གྱི་རྟོགས་རིགས་ཡིན་པས་ཁྱབ་སྟེ། དེ་ཡིན་ན། ཐེག་ཆེན་གྱི་ཐབས་ཁྱད་པར་ཅན་ཡིན་
དགོས་པའི་ཕྱིར། ཐེག་ཆེན་གྱི་ཐབས་ཤེས་ཀྱི་རྟོགས་རིགས་གཉིས་འགལ་ཡང་ཐེག་ཆེན་གྱི་ཐབས་ཤེས་གཉིས་མི་འགལ་ཏེ། ཐེག་ཆེན་སེམས་བསྐྱེད་ཀྱི་འཁོར་དུ་བྱུང་བའི་ཤེས་རབ་ཐེག་ཆེན་གྱི་

[011A]༄༅། །ཐབས་ཤེས་གཉིས་ཀ་ཡིན་པའི་ཕྱིར། ཐེག་ཆེན་སེམས་བསྐྱེད་ཐོབ་ན། སྙིང་རྗེ་ཆེན་པོ་ཐོབ་པས་ཁྱབ་ཀྱང་སྙིང་རྗེ་ཚད་མེད་ཐོབ་པས་མ་ཁྱབ་སྟེ། བྱང་སེམས་ཡིན་ན། དང་པོ་དེ་ཐོབ་
པས་ཁྱབ་ཀྱང་གཉིས་པ་དེ་ཐོབ་པས་མ་ཁྱབ་པའི་ཕྱིར། བསམ་གཏན་གྱི་དངོས་གཞི་མ་ཐོབ་པའི་བྱང་སེམས་ཚོགས་ལམ་པས་སྙིང་རྗེ་ཚད་མེད་མ་ཐོབ་པའི་ཕྱིར། དེས་ཚབ་མེད་བཞི་པོ་གང་ཡང་མ་ཐོབ་པའི་ཕྱིར། །དེར་ཐལ། ཚད་མེད་བཞི་པོ་གང་རུང་
ཡིན་ན། རང་གི་བདག་རྐྱེན་དུ་གྱུར་པའི་བསམ་གཏན་གྱི་དངོས་གཞི་ལ་བརྟེན་ནས་ཐོབ་པས་ཁྱབ་པའི་ཕྱིར། མངོན་པ་ཀུན་བཏུས་ལས། ཕྱི་རོལ་པའམ། ཉན་ཐོས་སམ། བྱང་ཆུབ་སེམས་དཔའ་ཡང་
རུང་སྟེ། དག་པའི་བསམ་གཏན་བཞི་ལ་བརྟེན་ནས་ཚད་མེད་པ་རྣམས་མངོན་པར་སྒྲུབ་བོ། །ཚད་མེད་པ་རྣམས་ཇི་ལྟ་བར་མངོན་པར་ཤེས་པ་ལྔ་ཡང་དེ་བཞིན་ནོ། །ཞེས་གསུངས་པའི་ཕྱིར། གཞན་
ཡང། སྙིང་རྗེ་ཆེན་པོ་ཡིན་ན། སྙིང་རྗེ་ཚད་མེད་ཡིན་པས་ཁྱབ་པར་ཐལ། ཐེག་ཆེན་སེམས་བསྐྱེད་ཐོབ་ན། སྙིང་རྗེ་ཚད་མེད་ཐོབ་པས་ཁྱབ་པའི་ཕྱིར། རྟགས་མཁས། འདོད་མི་ནུས་ཏེ། སྙིང་རྗེ་ཆེན་
པོ་དང། སྙིང་རྗེ་ཚད་མེད་གཉིས་ལ་མུ་བཞི་ཡོད་པའི་ཕྱིར་ཏེ། སྙིང་རྗེ་ཆེན་པོ་ཡིན་ལ་སྙིང་རྗེ་ཚད་མེད་མ་ཡིན་པའི་མུ། སྙིང་རྗེ་ཚད་མེད་ཡིན་ལ་སྙིང་རྗེ་ཆེན་པོ་མ་ཡིན་པའི་མུ། གཉིས་ཀ་ཡིན་པའི་མུ་

[011B] དང་པོ་ཡོད་དེ། བསམ་གཏན་གྱི་དངོས་གཞི་མ་ཐོབ་པའི་བྱང་སེམས་ཚོགས་ལམ་པའི་རྒྱུད་ཀྱི་སྙིང་རྗེ་ལྟ་བུ་དེ་དེ་ཡིན་པའི་ཕྱིར། གཉིས་པ་ཡོད་དེ་
ཕྱི་རོལ་པ་དང་ཉན་རང་གི་རྒྱུད་ཀྱི་སྙིང་རྗེ་ཚད་མེད་ལྟ་བུ་དེ་ཡིན་པའི་ཕྱིར། གསུམ་པ་ཡོད་དེ། ཐེག་ཆེན་གྱི་ཚོགས་ལམ་ཆེན་པོ་ཡན་ཆད་ཀྱི་གང་ཟག་གི་རྒྱུད་ཀྱི་སྙིང་རྗེ་ལྟ་བུ་དེ་ཡིན་པའི་ཕྱིར། བཞི་
པ་གོ་སླ་ཞིང། རིགས་པ་འདི་ལ་བརྟེན་ནས་བྱམས་པ་ཆེན་པོ་དང། བྱམས་པ་ཚད་མེད་གཉིས་ཀྱི་ཁྱད་པར་ཡང་ཤེས་པར་བྱའོ། །བྱམས་པ་དང་སྙིང་རྗེ་གཉིས་དམིགས་པ་འདྲ་ཡད་རྣམ་པ་མེ་འདྲ་སྟེ་
བྱམས་པ་དེ་སེམས་ཅན་བདེ་བ་དང་ལྡན་འདོད་ཀྱི་རྣམ་པ་ཅན་དང། སྙིང་རྗེ་དེ་སེམས་ཅན་སྡུག་བསྔལ་དང་བྲལ་འདོད་ཀྱི་རྣམ་པ་ཅན་ཡིན་པའི་ཕྱིར། དམིགས་པ་འདྲ་སྟེ། དེ་གཉིས་ཀ་སེམས་ཅན་
ལ་དམིགས་པར་མཚུངས་པའི་ཕྱིར། རང་ལུགས་ནི། སྒྲ་མི་སྙན་པ་དང། ཟ་མ་དང། མ་ནིང་དང། ཆོས་སྤོང་དང། མཚམས་མེད་ཀྱི་ལས་སྟོབས་ཆེན་བསགས་ལ་མ་སྦྱངས་བ་དང། གཟུགས་
མེད་པ་དང། འདུ་ཤེས་མེད་པའི་ལྷ། ཚངས་ཆེན་པ་རྣམས་མ་གཏོགས་པའི་ལྷ་མི་ཀླུ་དང། དམྱལ་བ་ལ་སོགས་པའི་ངན་སོང་གཞན་རྣམས་ཀྱི་རྟེན་ལའང་ཐེག་ཆེན་སེམས་བསྐྱེད་བ་སར་དུ་སྐྱེ་

[012A]༄༅། །བ་ཡོད་དེ། མདོ་ལས། དེ་ཚེ་ལྷ་མི་སྟོང་ཕྲག་བརྒྱས། །བྱང་ཆུབ་ཏུ་ནི་སེམས་བསྐྱེད་དོ། །ཞེས་དང། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུ་ཉི་ཁྲི་ཆིག་སྟོང་གིས་བྱང་ཆུབ་མཆོག་
ཏུ་སེམས་བསྐྱེད་པར་གསུངས་པ་དང། དྲིན་ལན་བསབ་པའི་མདོ་ལས་བདག་ཅག་གི་སྟོན་པ་དམྱལ་བའི་ཤིང་རྟ་འདྲེན་པའི་གྱང་དུ་འཁྲུངས་པའི་ཚེ་བྱང་ཆུབ་མཆོག་ཏུ་སེམས་བསྐྱེད་པར་གསུངས་པའི་
ཕྱིར༑ རྒྱ་ཆེར་རོལ་པ་ལས། ལྷ་དང། ཀླུ་དང། གནོད་སྤྱིན་དང། དྲི་ཟ་དང། ལྷ་མ་ཡིན་དང། ནམ་མཁའ་ལྡིང་དང། མི་འམ་ཅི་དང། ལྟོ་འཕྱེ་ཆེན་པོ་གྲངས་ལས་འདས་པ་དག་གིས་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་མཆོག་ཏུ་སེམས་བསྐྱེད་དོ། །ཞེས་གསུངས་པའི་ཕྱིར་རོ། །འོ་ན། བདག་ཅག་གི་སྟོན་པ་འདིས་རྟེན་གང་ལ་ཐུགས་བསྐྱེད་པ་ཡིན་ཞེ་ན། འདི་ལ་མདོ་ལས་བཤད་ཚུལ་དུ་མ་ཡོད་དེ་
མདོ་སྡེ་བསྐལ་བཟང་ལས་རྫ་མཁན་གྱི་ཁྱེའུ་སྣང་བྱེད་ཀྱི་རྟེན་ལ་དང་པོར་བྱང་ཆུབ་མཆོག་ཏུ་ཐུགས་བསྐྱེད་པར་གསུངས། སྙིང་རྗེ་པདྨ་དཀར་པོའི་མདོ་ལས་བྲམ་ཟེ་རྒྱ་མཚོའི་རྡུལ་གྱི་རྟེན་ལ་དང་པོར་ཐུགས་བསྐྱེད་པར་
གསུངས། ཕུང་པོ་གསུམ་པའི་མདོ་ལས་སྔོན་ཚོང་དཔོན་གྱི་བུ་མངོན་དགའི་རྟེན་ལ་དེ་བཞིན་གཤེགས་པ་མཛེས་ཆེན་གྱི་དྲུང་དུ་དང་པོར་ཐུགས་བསྐྱེད་པར་གསུངས། དྲིན་ལན་བསབ་པའི་མདོ་ལས་དམྱལ་བའི་ཤིང་རྟ་

[012B] དང་པོ་གྲུབ་སྟེ། མདོ་སྡེ་བསྐལ་བཟང་ལས། ང་ནི་སྔོན་ཚེ་དམན་པར་བྱུར་པའི་ཚེ། །དེ་བཞིན་གཤེགས་པ་ཤཱཀྱ་ཐུབ་ཆེན་ལ། །འཇམ་གང་ཞིག་
གི་དབུལ་བ་བྱས་ནས་ཀྱང། །དང་པོར་བྱང་ཆུབ་ཏུ་ནི་སེམས་བསྐྱེད་དོ། །ཞེས་གསུངས་པའི་ཕྱིར། འདུལ་བ་ལུང་དང། མངོན་པ་མཛོད་ལས་ཀྱང་དེ་དང་མཚུངས་པར་གསུངས་སོ། །གཉིས་པ་གྲུབ་སྟེ། བུ་སྟོན་ཆོས་འབྱུང་
ལས། སྙིང་རྗེ་པདྨ་དཀར་པོ་ནས་བྲམ་ཟེ་རྒྱ་མཚོའི་རྡུལ་གྱི་རྟེན་ལ་སེམས་དང་པོར་བསྐྱེད་པར་བཤད་དོ། །ཞེས་དང། བསྟན་པ་སྦྱི་རྣམ་ལས། དེ་ཡང་སྙིང་རྗེ་པད་དཀར་དུ། །སྔོན་ཚེ་སྟོན་བ་བྲམ་ཟེའི་བུ། །རྒྱ་མཚོའི་
རྡུལ་དུ་གྱུར་པའི་ཚེ། །སེམས་བསྐྱེད་པར་ནི་གསུངས་པ་ཡིན། །ཞེས་གསུངས་པའི་ཕྱིར། གསུམ་པ་གྲུབ་སྟེ། བུ་སྟོན་ཆོས་འབྱུང་ལས། ཕུང་པོ་གསུམ་པ་ལྟར་ན། སྟོན་པ་འདི་ཚོང་དཔོན་གྱི་བུ་མངོན་དགར་
གྱུར་ནས་དེ་བཞིན་གཤེགས་པ་མཛེས་ཆེན་ལ་དང་པོར་སེམས་བསྐྱེད་པར་བཤད་དོ། །ཞེས་དང། བསྟན་པ་སྤྱི་རྣམ་ལས། ཕུང་པོ་གསུམ་པའི་མདོ་ལས་ནི། སྔོན་གྱི་དུས་ཀྱི་ཚོང་དཔོན་བུ་མངོན་དགའ་ཞེས་བྱར་གྱུར་
པའི་ཚེ། །སངས་རྒྱས་མཛེས་ཆེན་ཞེས་བྱ་བར། །སེམས་བསྐྱེད་པར་ནི་གསུངས་པ་ཡིན། །ཞེས་གསུངས་པའི་ཕྱིར། བཞི་པ་གྲུབ་སྟེ། དྲིན་ལན་བསབ་པའི་མདོ་ལས། སྟོན་པ་འདི་སྔོན་རིགས་ལ་གནས་པའི་

[013A]༄༅། །དུས་ན་ལས་ཀྱི་ནུས་པས་དམྱལ་བའི་ལྕགས་བསྲེགས་ཀྱི་ས་གཞི་ལ་ཤིང་རྟ་འདྲེན་པའི་གྱད་ཅིག་ཏུ་སྐྱེས་སོ། །དེའི་ཚེ་ཟླ་བོ་སྟོབས་ཆུང་བ་ལ་སྲུང་མ་ཨ་ཝང་གིས་ཡང་ཡང་
བསྣུན་ཤིང་ཞིན་ཏུ་གཙེ་བ་བསྐྱེད་དེ། དེའི་རྐྱེན་གྱིས་བྱང་ཆུབ་ཏུ་སེམས་བསྐྱེད་དོ། །དེ་ནས་ཨ་ཝང་ལ་སྙིང་རྗེའི་སེམས་ཅུང་ཟད་སྐྱེད་ཅིག་ཅེས་སྨྲས་པས། དེ་རབ་ཏུ་ཁྲོས་ནས་མདུང་རྩེ་གསུམ་པ་བསྣུན་
པས་ཚེའི་དུས་བྱས་ཏེ་དམྱལ་བའི་ཤིང་རྟ་འདྲེན་པ་པོ་དམྱལ་བ་ལས་ཐར་ཏེ་བསྐལ་པ་བརྒྱད་ཀྱི་སྡིག་པ་བྱང་བར་གྱུར་ཏོ། །ཞེས་གསུངས་པའི་ཕྱིར། འོ་ན་དེ་དག་ལས་རང་ལུགས་གང་གི་རྗེས་སུ་འབྲངས་
པ་ཡིན་ཞེ་ན། བྱེ་བྲག་སྨྲ་བ་ལ་སོགས་པའི་ཉན་ཐོས་སྡེ་པ་རྣམས་མདོ་སྡེ་བསྐལ་བཟང་གི་རྗེས་སུ་འབྲངས་ཤིང། ཐེག་ཆེན་པ་ཁ་ཅིག་སྙིང་རྗེ་པད་དཀར་དང། ཁ་ཅིག་ཕུང་པོ་གསུམ་པ་ལྟར་ཁས་ལེན་ལ་
རང་རྒྱུད་པ་ནི་དྲིན་ལན་བསབ་པའི་མདོ་ལྟར་ཁས་ལེན་ནོ། །དེས་ན་སྨོན་སེམས་རྒྱུད་ལ་སྐྱེས་རུང་གི་གང་ཟག་ཐམས་ཅད་ཀྱི་རྒྱུད་ལ་འཇུག་སེམས་ཀྱང་སྐྱེ་རུང་བ་ཡིན་ནོ། །བྱས་པ་ལ་ཁོ་ན་རེ། དེ་མི་
འཐད་པར་ཐལ། འཇུག་སེམས་ཐོབ་པ་ལ་འཇུག་སྡོམ་ཐོབ་དགོས། དེ་ཐོབ་པ་ལ་སོ་ཐར་གྱི་སྣོམ་པ་ཐོབ་དགོས་པའི་ཕྱིར། གཉིས་པ་གྲུབ་སྟེ། ལམ་སྒྲོན་ལས། སོ་སོ་ཐར་པ་རིགས་བདུན་གྱི། །རྟག་

[013B] །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་གསུངས་པའི་ཕྱིར་ཟེར་ན་མ་ཁྱབ། དེ་ནི། འཇུག་སྡོམ་རྒྱུད་ལྡན་གྱི་གང་ཟག་ཁྱད་པར་ཅན་དེ་ལ་སོ་ཐར་གྱི་
སྡོམ་པ་དང་ལྡན་པ་ཞིག་དགོས་ཞེས་པའི་དོན་ཡིན་པའི་ཕྱིར། གཉིས་པ་རྒྱུ་ནི། ཐེག་ཆེན་སེམས་བསྐྱེད་དེ་རྒྱུ་བཞི་ལ་བརྟེན་ནས་སྐྱེ་བ་ཡོད་དེ། རྒྱལ་བ་ལ་དམིགས་པའི་དད་པ་དང། རྒྱལ་བའི་བསྟན་པ་ལ་དམིགས་
པའི་དད་པ་དང། རྒྱལ་སྲས་གོང་མའི་སྤྱོད་པ་ལ་དམིགས་པའི་དད་པ་དང། བླ་ན་མེད་པའི་བྱང་ཆུབ་ལ་དམིགས་པའི་དད་པ་རྣམས་ལ་བརྟེན་ནས་སྐྱེ་བ་ཡོད་པའི་ཕྱིར། དཀོན་མཆོག་སྒྲོན་མའི་མདོ་ལས། རྒྱལ་དང་
རྒྱལ་བའི་ཆོས་ལ་དད་བྱེད་ཅིང། །རྒྱལ་སྲས་རྣམས་ཀྱི་སྤྱོད་ལ་དད་བྱེད་པ། །བྱང་ཆུབ་བླ་ན་མེད་ལ་དད་གྱུར་ནས། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །ཞེས་གསུངས་པའི་ཕྱིར། ཐེག་ཆེན་སེམས་བསྐྱེད་
དེ་རྐྱེན་བཞི་ལ་བརྟེན་ནས་སྐྱེ་བ་ཡོད་དེ། སངས་རྒྱས་ཀྱི་སྐུ་གཟུགས་མཐོང་བའི་རྐྱེན་བྱས་ནས་འདི་ལྟ་བུ་ཞིག་ཐོབ་ན་སྙམ་པ་དང། སངས་རྒྱས་དང་བྱང་སེམས་གོང་མ་རྣམས་ཀྱི་ཡོན་ཏན་མཐོང་ཞིང་
ཐོས་པའི་རྐྱེན་བྱས་ནས་འདི་ལྟ་བུ་ཞིག་ཐོབ་ན་སྙམ་པ་དང། སངས་རྒྱས་ཀྱི་བསྟན་པ་ནུབ་པ་ལ་མི་བཟོད་པ་དང། སེམས་ཅན་སྡུག་བསྔལ་གྱིས་མནར་བ་ལ་མི་བཟོད་པ་རྣམས་ལ་བརྟེན་ནས་སྐྱེ་བ་

[014A]༄༅། །ཡོད་པའི་ཕྱིར། དེ་སྟོབས་བཞི་ལ་བརྟེན་ནས་སྐྱེ་བ་ཡོད་དེ། རྒྱུ་རིགས་སད་པ་དང། སྔོན་དགེ་རྩ་མང་དུ་གོམས་པ་དང། སེམས་བསྐྱེད་པའི་ཕན་ཡོན་མཐོང་བ་དང། ཚེ་འདིར་དགེ་རྩ་
མང་དུ་གོམས་པ་རྣམས་ལ་བརྟེན་ནས་སྐྱེ་བ་ཡོད་པའི་ཕྱིར། དེ་ལྟར་རྒྱུ་བཞི་རྐྱེན་བཞི་སྟོབས་བཞི་ལ་བརྟེན་ནས་སྐྱེ་བར་བཤད་པ་རྣམས་ནི། རྒྱུ་རྐྱེན་མཐའ་ཆོད་པའི་དབང་དུ་བྱས་པ་ཡིན་གྱི། མདོར་བསྡུ་ན་
ཐེག་ཆེན་སེམས་བསྐྱེད་དེ་ལ། རང་གི་ཉེ་ལེན་དུ་གྱུར་པའི་སྙིང་རྗེ་ཆེན་པོ་ལས་བྱུང་བ་ཞིག་ངེས་པར་དགོས་ཏེ། མདོ་སྡེ་རྒྱན་ལས། དེ་ཡི་རྩ་བ་སྙིང་རྗེར་འདོད། །ཅེས་གསུངས་པའི་ཕྱིར། གསུམ་པ་ངོ་བོ་ལ་
མཚན་ཉིད། དབྱེ་བ། སྨོན་འཇུག་གི་ཁྱད་པར་བཤད་པའོ། །དང་པོ་ནི། རང་གི་གྲོགས་སུ་གྱུར་པའི་གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་ལྡན་དུ་བྱུང་ཞིང་ཐེག་ཆེན་ལམ་
གྱི་འཇུག་སྒོའི་རིགས་སུ་གནས་པའི་ཐེག་ཆེན་གཙོ་བོ་ཡིད་ཀྱི་རྣམ་རིག་དེ། ཐེག་ཆེན་སེམས་བསྐྱེད་ཀྱི་མཚན་ཉིད། དེའི་མཚན་ཉིད་ཀྱི་ཟུར་དུ་རིགས་གནས་སྨོས་པ་ལ་དགོས་པ་ཡོད་དེ། ཐེག་ཆེན་ཚོགས་ལམ་
འབྲིང་ལན་ཆད་ལ་གནས་པའི་གང་ཟག་གི་རྒྱུད་ཀྱི་སེམས་བསྐྱེད་རྣམས་ཐེག་ཆེན་ལམ་གྱི་འཇུག་སྒོ་མ་ཡིན་ཀྱང་དེ་རྣམས་ཐེག་ཆེན་སེམས་བསྐྱེད་དུ་བསྡུ་བར་བྱ་བའི་ཆེད་ཡིན་པའི་ཕྱིར། དེ་རྣམས་ཐེག་

[014B] དེ་དག་ཐོབ་པ་དང་དུས་མཉམ་དུ་ཐེག་ཆེན་ལམ་དུ་ཞུགས་མ་ཐག་པའི་གང་ཟག་མེད་པའི་ཕྱིར། ཁ་ཅིག། ཐེག་ཆེན་གྱི་ཚོགས་ལམ་ཆུང་ངུ་དེ་ཐེག་ཆེན་ལམ་གྱི་འཇུག་སྒོ་ཡིན་ཟེར་ན་
དེ་མི་འཐད་དེ། ཐེག་ཆེན་ལམ་གྱི་འཇུག་སྒོ་ཡིན་ན། ཐེག་ཆེན་སེམས་བསྐྱེད་ཡིན་དགོས་པའི་ཕྱིར། དེ་ཡིན་ན། བྱང་ཆུབ་ཀྱི་སེམས་ཡིན་དགོས་པའི་ཕྱིར། དེ་ལྟར་བྱང་ཆུབ་ལམ་རིམ་ལས། རྒྱལ་བས་ཕར་ཕྱིན་དང། སྔགས་
ཀྱི་ཐེག་ཆེན་གཉིས་སུ་གསུངས་ཀྱི། དེ་ལས་གཞན་པའི་ཐེག་ཆེན་ནི། མེད་དོ། །དེ་གཉིས་གང་གི་སྒོ་ནས་འཇུག་ཀྱང་འཇུག་སྒོ་ནི། བྱང་ཆུབ་ཀྱི་སེམས་ཁོ་ན་ཡིན་པའི་ཕྱིར་ཏེ། ཞེས་གསུངས་པའི་ཕྱིར། ཁ་ཅིག། །ཐོགས་
མེད་སྐུ་མཆེད་ཀྱིས་སེམས་བསྐྱེད་སེམས་བྱུང་དུ་བཞེད་དེ། མདོ་སྡེ་རྒྱན་ལས། དམ་པ་རྣམས་ཀྱི་སྨོན་ལམ་ནི། །སེམས་པ་འདུན་དང་བཅས་པ་སྟེ། །ཞེས་དང། དེའི་འགྲེལ་བ་ལས། ཡོན་ཏན་གསུམ་དང། གཉིས་ལ་
དམིགས་པ་དང་ལྡན་པའི་སེམས་པ་ནི། སེམས་བསྐྱེད་པ་ཞེས་བྱའོ། །ཞེས་གསུངས་པའི་ཕྱིར་དང། གསེར་ཕྲེང་ལས། བྱང་སར་བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི། སེམས་བསྐྱེད་པའོ། །ཞེས་
འབྱུང་བས། ཐོགས་མེད་སྐུ་མཆེད་ཀྱི་བཞེད་པ་ལ་སྨོན་ལམ་སེམས་ཀྱི་ངོ་བོར་བཞེད་ཅིང་ཞེས་དང། དབྱིག་གཉེན་གྱིས་ངོ་བོ་སེམས་པ་ལ་བཞེད་དེ། ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། ལུང་དེ་རྣམས་

[015A]༄༅། །ཀྱི་དོན་ནི། ཐེག་ཆེན་སེམས་བསྐྱེད་ལ་སྨོན་ལམ་དང་སེམས་པའི་མིང་གིས་བཏགས་ནས་བསྟན་པ་ཙམ་ཡིན་པའི་ཕྱིར། དེ་ལྟར་མ་ཡིན་ན། ཐེག་ཆེན་སེམས་བསྐྱེད་ཆོས་ཅན། སེམས་བྱུང་
ཡིན་པར་ཐལ། ཐོགས་མེད་སྐུ་མཆེད་ཀྱིས་ཁྱོད་སེམས་བྱུང་དུ་ཁས་ལེན་པའི་ཕྱིར། རྟགས་ཁས། མ་གྲུབ་ན། འཕགས་པ་ཐོགས་མེད་ཆོས་ཅན། ཁྱོད་ཀྱིས་ཆོས་དེ་སེམས་བྱུང་དུ་ཁས་ལེན་ན། ཆོས་དེ་སེམས་བྱུང་
ཡིན་པས་ཁྱབ་པར་ཐལ། ཁྱོད་ཚད་མའི་སྐྱེས་བུ་ཡིན་པའི་ཕྱིར་ཏེ། ཤིང་རྟའི་སྲོལ་འབྱེད་ཡིན་པའི་ཕྱིར། འོན་ཀྱང་སློབ་དཔོན་ཤནིཏ་པས་ནི། ཐེག་ཆེན་སེམས་བསྐྱེད་ལ་སེམས་སེམས་བྱུང་གཉིས་ཀ་ཡོད་པར་བཞེད་
དེ༑ ཉི་ཁྲི་དག་ལྡན་ལས། སེམས་བསྐྱེད་པའི་ངོ་བོ་ཞེས་བྱ་བ་ལ། སེམས་ནི། ཡིད་དང། འདུན་པ་སྟེ་ཞེས་གསུངས་པའི་ཕྱིར། དེས་ན་སྐུ་མཆེད་གཉིས་དང་མཐུན་པར་འཕགས་སེང་གཉིས་ཀས་ཀྱང་ཐེག་ཆེན་
སེམས་བསྐྱེད་གཙོ་སེམས་སུ་བཞེད་པ་ཡིན་ཏེ། ཉི་ཁྲི་སྣང་བ་ལས། སེམས་བསྐྱེད་པ་ཞེས་བྱ་བ་ལ། སེམས་ནི། རྣམ་པར་ཤེས་པ་སྟེ། རྣམ་པར་རིག་པའོ། རྣམ་པར་ཤེས་པ་དེ་ཡང་གང་ཞེ་ན། ཡིད་ཀྱི་རྣམ་པར་ཤེས་པ་སྟེ་
དཀར་པོའི་ཆོས་ཐམས་ཅད་ལ་དམིགས་པ་ནི། དེ་ལ་སྲིད་པའི་ཕྱིར་རོ། །ཞེས་དང། འགྲེལ་ཆུང་དོན་གསལ་ལས། བདེན་མོད་ཀྱི་ཞེས་སེམས་བསྐྱེད་ཡིན་ན། སེམས་བྱུང་མ་ཡིན་པས་ཁྱབ་པ་ལ་བདེན་ཁ་གནང་

[015B] གཉིས་པ་དབྱེ་བ་ལ། དཔེའི་སྒོ་ནས་དབྱེ་བ། གྲོགས་ཀྱི་སྒོ་ནས་དབྱེ་བ། ས་མཚམས་ཀྱི་སྒོ་ནས་དབྱེ་བ། བཞེད་ཚུལ་གྱི་སྒོ་ནས་དབྱེ་བ། སྒྲས་བརྗོད་རིགས་ཀྱི་སྒོ་ནས་དབྱེ་བ། ངོ་བོའི་སྒོ་ནས་དབྱེ་བ་དང་དྲུག་ལས་
དང་པོ་ལ། ས་ལྟ་བུའི་སེམས་བསྐྱེད་ནས་སྤྲིན་ལྟ་བུའི་སེམས་བསྐྱེད་ཀྱི་པར་ཉེར་གཉིས་ཡོད་ལ། དེ་ཡང་མདོ་ལས། ཤཱ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གནས་པ་མེད་པའི་ཚུལ་དུ་ཤེས་རབ་
ཀྱི་ཕ་རོལ་ཏུ་ཕྱིན་པ་ལ་གནས་ཏེ་ཞེས་པ་ནས་དེ་བཞིན་གཤེགས་པའི་སྤྱོད་ལམ་སྟོན་པར་འདོད་པ་གླང་པོ་ཆེའི་ལྟ་སྟངས་ཀྱིས་ལྟ་བར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་པའི་བར་
མད་ཚན་ཉེར་གཉིས་ཀྱིས་ས་ལྟ་བུའི་སེམས་བསྐྱེད་ལ་སོགས་པའི་སེམས་བསྐྱེད་ཉེར་གཉིས་སྦས་དོན་གྱི་ཚུལ་དུ་བསྟན་ལ་ཞེས་སྒོམ་སྡེ་སྤྱི་དོན་ལས་བཤད་དོ། རྩ་བར་དེ་རྣམས་དངོས་སུ་བསྟན་ཀྱང་གྲོགས་དང་ཆོས་
མཐུན་གཉིས་ཤུགས་ལ་བསྟན་ཏོ། །གཉིས་པ་ལ། འདུན་པ་དང་མཚུངས་ལྡན་གྱི་སེམས་བསྐྱེད་ནས་ཆོས་སྐུ་དང་མཚུངས་ལྡན་གྱི་སེམས་བསྐྱེད་པར་ཉེར་གཉིས་ཡོད་པའི་ཕྱིར་ཏེ། འགྲེལ་བ་ལས། འདུན་པ་དང་
ཞེས་པ་ནས་ཆོས་ཀྱི་སྐུ་དང་ལྡན་པ་ནི། ཞེས་པའི་བར་གསུང་པའི་ཕྱིར། གསུམ་པ་ལ། མོས་པ་སྤྱོད་པའི་སེམས་བསྐྱེད། ལྷག་བསམ་དག་བའི་སེམས་བསྐྱེད། རྣམ་པར་སྨིན་པའི་སེམས་བསྐྱེད། སྒྲི་

[016A]༄༅། །པ་སྤངས་པའི་སེམས་བསྐྱེད་དང་བཞི་ཡོད་ཅིང། དང་པོ་ཚོགས་སྦྱོར། གཉིས་པ་མ་དག་ས་བདུན། གསུམ་པ་དག་པ་ས་གསུམ། བཞི་པ་སངས་རྒྱས་ཀྱི་སར་འཇོག་པ་ཡིན་
ཏེ༑ མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། །མོས་དང་ལྷག་བསམ་དག་པ་དང། རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་གསུངས་པའི་ཕྱིར། བཞི་པ་ལ་
རྒྱལ་པོ་ལྟ་བུའི་སེམས་བསྐྱེད། རྫི་བོ་ལྟ་བུའི་སེམས་བསྐྱེད། མཉན་པ་ལྟ་བུའི་སེམས་བསྐྱེད་དང་གསུམ་ཡོད་ཅིང། དེ་རྣམས་སོ་སོའི་མཚན་གཞི་ཡོད་དེ། དཔེར་ན། ཡུལ་དེའི་རྒྱལ་པོ་དེས་ཐོག་
མར་རང་ཉིད་བདེ་བར་བྱས་ནས་དེའི་རྗེས་སུ་རང་གི་འབངས་རྣམས་བདེ་བར་འདོད་པ་དེ་བཞིན་དུ། ཐོག་མར་རང་ཉིད་སངས་རྒྱས་ནས་དེའི་རྗེས་སུ་སེམས་ཅན་གཞན་སངས་རྒྱས་པར་འདོད་པའི་བྱང་ཆུབ་
སེམས་དཔའི་རྒྱུད་ཀྱི་སེམས་བསྐྱེད་དེ་རྒྱལ་པོ་ལྟ་བུའི་སེམས་བསྐྱེད་དང། རྫི་བོ་དེས་ཐོག་མར་བ་ལང་ལ་སོགས་པའི་ཕྱུགས་རྣམས་རྩ་ཆུ་འཛོམས་པའི་ས་ཆ་བདེ་བའི་གནས་ལ་བཀོད་ནས་དེའི་རྗེས་
སུ་རང་ཉིད་བདེ་བར་བྱ་སྙམ་དུ་འདོད་པ་བཞིན་དུ་ཐོག་མར་སེམས་ཅན་གཞན་ཐམས་ཅད་སངས་རྒྱས་ཀྱི་སར་བཀོད་ནས་དེའི་རྗེས་སུ་རང་ཉིད་སངས་རྒྱས་པར་འདོད་པའི་བྱང་ཆུབ་སེམས་དཔའི་རྒྱུད་

[016B] གྲུའི་ནང་གི་མཉན་པ་དེ་རང་དང་གྲུའི་ནང་གི་མགྲོན་རྣམས་ལྷན་ཅིག་ཏུ་ཆུའི་ཕ་རོལ་ཏུ་སྒྲོལ་བར་འདོད་པ་ལྟར། རང་དང་སེམས་ཅན་ཐམས་ཅད་ལྷན་ཅིག་ཏུ་སངས་རྒྱས་པར་
འདོད་པའི་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་དེ་མཉན་པ་ལྟ་བུའི་སེམས་བསྐྱེད་ཡིན་པའི་ཕྱིར། དེ་ཡང་སྣར་ཐང་བཅོམ་ལྡན་རིགས་པའི་རལ་གྲིས་དང་པོ་སེམས་བསྐྱེད་དངོས་གནས་པ་ཡིན་ཀྱང། ཐ་མ་གཉིས་
ལོག་ཤེས་ཡིན་ཏེ། སེམས་ཅན་ཐམས་ཅད་རང་ཉིད་ཀྱི་སྔར་དང་དུས་མཉམ་དུ་སངས་རྒྱས་པ་མི་སྲིད་པའི་ཕྱིར་དང། དེ་ལ་དགོས་པ་མེད་པའི་ཕྱིར། དཔེར་ན། སྐྲ་བྲེགས་ནས་ཆོས་གྲངས་རྟོག་པ་བཞིན་ནོ། །ཞེས་བཤད་ཀྱང་
རྗེ་རིན་པོ་ཆེ་ནས་བྱང་ཆུབ་ཀྱི་སེམས་བསྐྱེད་ཚུལ་དང། ཐུགས་སྦྱོང་ཚུལ་བསམ་ལས་འདས་པ་ཡོད་པར་གསུངས་པས་གསུམ་ག་སེམས་བསྐྱེད་མཚན་ཉིད་པ་ཡིན་གསུངས། ལྔ་པ་ལ། དོན་དམ་སེམས་བསྐྱེད་དང། ཀུན་རྫོབ་སེམས་
བསྐྱེད་གཉིས་ལས། དང་པོ་ནི། དོན་དམ་སེམས་བསྐྱེད་དང་ཀུན་རྫོབ་སེམས་བསྐྱེད་གང་རུང་གང་ཞིག་རྫོགས་པའི་བྱང་ཆུབ་ཀྱི་དོན་དམ་པའི་གནས་ལུགས་ལ་གཉིས་སྣང་ནུབ་ཅིང་ཐེག་ཆེན་གྱི་ཤེས་རབ་ཁྱད་པར་ཅན་གྱི་
རྟོགས་རིགས་སུ་གནས་པའི་ཐེག་ཆེན་འཕགས་རྒྱུད་ཀྱི་གཙོ་བོ་ཡིད་ཀྱི་རྣམ་རིག་དེ། དོན་དམ་སེམས་བསྐྱེད་ཀྱི་མཚན་ཉིད། མཚན་གཞི་ནི། ཐེག་ཆེན་འཕགས་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཡིད་ཀྱི་རྣམ་པར་

[017A]༄༅། །ཤེས་པ་དེ་ཡིན་ནོ། །དེ་ལྟར་ཡིན་ཀྱང་དེ་ཡིན་ན། དོན་དམ་སེམས་བསྐྱེད་ཡིན་པས་མ་ཁྱབ་སྟེ། བྱང་སེམས་འཕགས་པའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཡིད་ཀྱི་རྣམ་པར་ཤེས་པ་ཡིན་
ན༑ དོན་དམ་སེམས་བསྐྱེད་ཡིན་པས་ཁྱབ་ཀྱང་སངས་རྒྱས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་ཡིད་ཀྱི་རྣམ་པར་ཤེས་པ་དང། ཀུན་རྫོབ་སེམས་བསྐྱེད་རྣམས་དོན་དམ་སེམས་བསྐྱེད་མ་ཡིན་པའི་ཕྱིར། དོན་
དམ་སེམས་བསྐྱེད་དང། ཀུན་རྫོབ་སེམས་བསྐྱེད་གང་རུང་ཡིན་ན། ཐེག་ཆེན་གྱི་རྟོགས་རིགས་ཡིན་པས་ཁྱབ་སྟེ། དང་པོ་དེ་ཡིན་ན། ཐེག་ཆེན་གྱི་ཤེས་རབ་ཀྱི་རྟོགས་རིགས་ཡིན་དགོས་པ་དང། གཉིས་པ་དེ་ཡིན་ན། ཐེག་
ཆེན་གྱི་ཐབས་ཀྱི་རྟོགས་རིགས་ཡིན་དགོས་པའི་ཕྱིར། དོན་དམ་སེམས་བསྐྱེད་དེ་དམ་པ་གསུམ་དང་ལྡན་པ་ཡིན་ཏེ། ལུང་ནོད་པ་དམ་པ། སྒྲུབ་པ་དམ་པ། ཁོང་དུ་ཆུད་པ་དམ་པ་གསུམ་དང་ལྡན་པའི་ཕྱིར། དང་པོ་གྲུབ་སྟེ་
བསྐལ་ཆེན་གྲངས་མེད་གཅིག་གི་པར་དུ་སངས་རྒྱས་མཉེས་པར་བྱས་ནས་གདམས་ངག་མང་དུ་ཐོས་པ་དང་ལྡན་པའི་ཕྱིར། གཉིས་པ་གྲུབ་སྟེ། བསྐལ་ཆེན་གྲངས་མེད་གཅིག་གི་བར་དུ་ཚོགས་གཉིས་བསགས་པའི་
སྟོབས་ཀྱིས་ཐོབ་པའི་ཕྱིར། གསུམ་པ་གྲུབ་སྟེ། སྟོང་ཉིད་ཆུ་ལ་ཆུ་བཞག་པ་བཞིན་དུ་མངོན་སུམ་དུ་རྟོགས་པའི་ཕྱིར། རྟགས་རིམ་པ་བཞིན་གྲུབ་སྟེ། མདོ་སྡེ་རྒྱན་ལས། རྫོགས་པའི་སངས་རྒྱས་རམ་མཉེས་བྱས་

[017B] །ཆོས་ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་གསུངས་པའི་ཕྱིར། ས་མཚམས་ནི། ཐེག་ཆེན་གྱི་མཐོང་ལམ་ནས་སངས་རྒྱས་ཀྱི་སའི་བར་ན་ཡོད་དོ། །རྣམ་
བཤད་ལས། དེ་ནི། མཐོང་ལམ་ཡན་ཆད་ན་ཡོད་ཀྱི། སོ་སོའི་སྐྱེ་བོ་ལ་ནི། མེད་དོ། །ཞེས་གསུངས་པའི་ཕྱིར། གཉིས་པ་ནི། ཀུན་རྫོབ་སེམས་བསྐྱེད། ཐེག་ཆེན་སེམས་བསྐྱེད། བྱང་ཆུབ་ཀྱི་སེམས་རྣམས་དོན་གཅིག་
གོ་དྲུག་པ་ལ། སྨོན་སེམས་དང། འཇུག་སེམས་གཉིས་ཡོད་དེ། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་
པ་ཉིད་ཡིན་ནོ། །ཞེས་གསུངས་པའི་ཕྱིར། དེ་ཡང་སྨོན་སེམས་ཡིན་ན། འཇུག་སྡོམ་ཐོབ་པས་མ་ཁྱབ་ཀྱང། འཇུག་སེམས་ཡིན་ན། འཇུག་སྡོམ་ཐོབ་པས་ཁྱབ་སྟེ། རྣམ་བཤད་ལས། འཇུག་སྡོམ་དང། འཇུག་
སེམས་གཉིས་འགལ་ཡང་ཞེས་སོགས་གསུངས་པའི་ཕྱིར། དེས་ན། བྱང་སེམས་མཉམ་གཞག་པའི་རྒྱུད་ཀྱི་སེམས་བསྐྱེད་ཡིན་ན། སྨོན་སེམས་ཡིན་པས་ཁྱབ་ཀྱང་བྱང་སེམས་རྗེས་ཐོབ་པའི་རྒྱུད་ཀྱི་སེམས་
བསྐྱེད་ཡིན་ན། འཇུག་སེམས་ཡིན་པས་ཁྱབ་སྟེ། འཇུག་སྡོམ་མ་ཐོབ་པའི་ཐེག་ཆེན་གྱི་ཚོགས་ལམ་སྐད་ཅིག་དང་པོ་ལ་གནས་པའི་སེམས་དཔའི་རྒྱུད་ཀྱི་སེམས་བསྐྱེད་དེ། སྨོན་སེམས་ཡིན་པའི་ཕྱིར། ཐེག་ཆེན་ཚོགས་

[018A]༄༅། །ལམ་སྐད་ཅིག་དང་པོ་ལ་གནས་པའི་སེམས་དཔའི་རྒྱུད་ཀྱི་སེམས་བསྐྱེད་རྗེས་ཐོབ་ཡེ་ཤེས་ཡིན་པའི་ཕྱིར། དེ་ལྟར་རྗེ་བཙུན་གྱི་སྐབས་གཉིས་པའི་ཐལ་ཕྲེང་གི་ཤོག་བུ་གཉིས་པར་
བཤད་དོ། །བྱང་ཕགས་གྱི་རྒྱུད་ཀྱི་སེམས་བསྐྱེད་མངོན་གྱུར་བ་ཡིན་ན། འཇུག་སེམས་ཡིན་པས་ཁྱབ་སྟེ། རྗེ་བཙུན་གྱི་སྤྱི་དོན་ལས། དེས་ན། བྱང་འཕགས་ཀྱི་རྒྱུད་ལ་སྨོན་པ་སེམས་བསྐྱེད་ཡོད་ཀྱང་དེ་མངོན་གྱུར་དུ་
མེད་དེ། བྱང་འཕགས་ཀྱི་རྒྱུད་ཀྱི་སེམས་བསྐྱེད་མངོན་གྱུར་བ་དེ་ཡིན་ན། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པས་ཁྱབ་པའི་ཕྱིར་ཞེས་གསུངས་པའི་ཕྱིར། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པའི་
སེམས་བསྐྱེད་ཡིན་ན། འཇུག་སེམས་ཡིན་པས་ཁྱབ། བྱང་སེམས་རྗེས་ཐོབ་པའི་རྒྱུད་ཀྱི་སེམས་བསྐྱེད་ཡིན་ན། སྤྱོད་པ་ཕར་ཕྱིན་དྲུག་སོགས་གང་རུང་གི་ཉམས་ལེན་གྱི་བྱ་བས་དངོས་སུ་ཟིན་པས་ཁྱབ་སྟེ། སྦྱིན་སོགས་ཕར་
ཕྱིན་དྲུག་པོ་གང་རུང་གི་ཉམས་ལེན་གྱི་བྱ་བས་དངོས་སུ་ཟིན་ཀྱང་རུང། མ་ཟིན་ཀྱང་རུང་འཇུག་སྡོམ་མ་ཐོབ་པའི་སེམས་བསྐྱེད་ཡིན་ན། སྨོན་སེམས་ཡིན་དགོས་པའི་ཕྱིར་ཏེ། ལམ་རིམ་ཆེན་མོ་ལས། སྦྱིན་པ་ལ་
སོགས་པའི་སྤྱོད་པ་ལ་སློབ་ཀྱང་རུང་མི་སློབ་ཀྱང་རུང་ཇི་སྲིད་སྡམ་པ་མ་བཟུང་བ་དེ་སྲིད་དུ་ནི། སེམས་བསྐྱེད་དེ་སྨོན་པའི་སེམས་ཡིན་ལ་ཞེས་གསུངས་པའི་ཕྱིར། དེ་ཡང་སྤྱིར་དང་པོར་སྨོན་སེམས་བསྐྱེད་ནས་དེའི་

[018B] སྤྱོད་འཇུག་ལས། འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་དང་
སྒོམ་རིམ་ལས། འགྲོ་བ་དེ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག་ཅེས་གང་ཐོག་མར་དོན་དུ་གཉེར་བ་དེ་སྨོན་པའི་སེམས་སོ། །གང་ཕན་ཆད་སྡོམ་པ་བཟུང་ནས་ཚོགས་རྣམས་ལ་ཞུགས་པ་ནི། འཇུག་པའི་སེམས་
སོ༑ ༑ཞེས་གསུངས་པའི་ཕྱིར། འོན་ཀྱང་ཁྱབ་པ་མ་ངེས་ཏེ། ལམ་མ་ཞུགས་ནས་འཇུག་སྡོམ་ཐོབ་པའི་ཐེག་ཆེན་ཚོགས་ལམ་སྐད་ཅིག་དང་པོ་ལ་གནས་པའི་སེམས་དཔའི་རྒྱུད་ལ་དང་པོ་འཇུག་སེམས་སྐྱེས་པའི་ཕྱིར། སྤྱོད་
པ་ཉམས་ལེན་གྱི་བྱ་བས་དངོས་སུ་ཟིན་པའི་དོན་ནི། འཇུག་སྡོམ་ཐོབ་པའི་རྗེས་སུ་རྣམ་མཁྱེན་དོན་གཉེར་གྱི་དྲན་འདུན་དུ་རེ་བས་དངོས་སུ་ཟིན་པའི་དོན་ཡིན་ཏེ། རྣམ་བཤད་ལས། གཏོང་བའི་སེམས་པ་སྤེལ་བའི་
རྣམ་པར་ཤར་བའི་དུས་ཉིད་ན་རྣམ་མཁྱེན་དོན་གཉེར་གྱི་དྲན་འདུན་དུ་རེ་བས་དངོས་སུ་ཡོད་པ་ནི། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པའི་དོན་ཡིན་ལ། དེ་ལྟ་བུ་མེད་པའི་དུས་ན་དངོས་སུ་མ་ཟིན་པའོ། །ཞེས་
གསུངས་པའི་ཕྱིར། དེས་ན་སྨོན་སེམས་ནི། ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་དུ་ཡོད་པར་ཁས་བླངས་པ་ལ་ཉེས་པ་མེད་པར་མངོན་ནོ། །རྒྱུན་མཐའི་རྒྱུད་ལ་སྟོང་ཉིད་མངོན་སུམ་དུ་རྟོགས་པའི་བློ་

[019A]༄༅། །མངོན་གྱུར་དུ་ཡོད་ཀྱང་དེའི་རྒྱུད་ལ་ཐེག་ཆེན་སེམས་བསྐྱེད་མངོན་གྱུར་དུ་མེད་པའི་ཕྱིར་ཏེ། དེའི་རྒྱུད་ལ་ཟིན་བྱེད་སྤྱོད་པ་ཉམས་ལེན་གྱི་བྱ་བ་དངོས་སུ་ཡོད་ཀྱང་ཟིན་བྱ་ཐེག་ཆེན་སེམས་
བསྐྱེད་དངོས་སུ་མེད་པའི་ཕྱིར། བྱང་སེམས་མཉམ་གཞག་པའི་རྒྱུད་ལ་ཐེག་ཆེན་སེམས་བསྐྱེད་དང། སྙིང་རྗེ་ཆེན་པོ་སོགས་ཡོད་ཀྱང་མངོན་གྱུར་དུ་ཡོད་མི་དགོས་ཏེ། རྣམ་བཤད་ལས། སྟོང་ཉིད་ལ་རྩེ་གཅིག་ཏུ་མཉམ་
པར་བཞག་བཞིན་པའི་དུས་ཉིད་ན་གང་ཟག་དེའི་རྒྱུད་ལ་ཐེག་ཆེན་སེམས་བསྐྱེད་སོགས་ཡོད་མོད་ཀྱི། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་གྱུར་ཅིག་སྙམ་པའི་བློ་མངོན་གྱུར་དུ་ག་ལ་དགོས་ཞེས་
གསུངས་པའི་ཕྱིར། དེས་ན་བྱང་སེམས་མཉམ་གཞག་པའི་རྒྱུད་ཀྱི་སེམས་བསྐྱེད་རྣམས་སྤྱོད་པ་ཉམས་ལེན་གྱི་བྱ་བ་མངོན་གྱུར་པས་ཟིན་ཀྱང་དེས་དངོས་སུ་མ་ཟིན་བར་ཁས་ལེན་ནོ། །འཇུག་སེམས་ཀྱི་ས་མཚམས་
ཐེག་ཆེན་གྱི་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད། ཡང་ཐེག་ཆེན་སེམས་བསྐྱེད་ལ་དངོས་བཏགས་ཀྱི་སྒོ་ནས་དབྱེ་ན། རགས་པ་བརྡ་ལས་བྱུང་བའི་སེམས་བསྐྱེད་དང། ཕྲ་བ་ཆོས་ཉིད་ཀྱིས་ཐོབ་
པའི་མ་བསྒོམས་སྟོབས་ཀྱིས་སྐྱེས་པ་གཉིས་ལས། དང་པོ་ལ། གྲོགས་དགེ་བའི་བཤེས་གཉེན་གྱི་སྟོབས་ལས་བྱུང་བའི་སེམས་བསྐྱེད་དང། སྔོན་དགེ་བའི་རྩ་བ་དུ་མ་བསགས་པའི་སྟོབས་ལས་བྱུང་བའི་སེམས་

[019B] ཐེག་ཆེན་གྱི་སྡེ་སྣོད་མང་དུ་ཐོས་པའི་སྟོབས་ལས་བྱུང་བའི་སེམས་བསྐྱེད་དང། ཆེ་འདིར་ཐོས་བསམ་གྱི་དགེ་བ་ཡང་ཡང་གོམས་པའི་སྟོབས་ལས་བྱུང་བའི་སེམས་བསྐྱེད་དང་ལྔ་ཡོད་དེ། མདོ་སྡེ་རྒྱན་
ལས༑ གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །མི་བརྟན་པ་དང་བརྟན་འབྱུང་བ། །གཞན་གྱི་བརྟན་པའི་སེམས་བསྐྱེད་བཤད། །ཅེས་གསུངས་པའི་ཕྱིར། བརྟན་མི་བརྟན་
གྱི་ཁྱད་པར་ནི། དང་པོ་མི་བརྟན་པ་དང། ཐ་མ་བཞི་བརྟན་པར་ཁས་ལེན་པའི་ཕྱིར་ཏེ། གསེར་ཕྲེང་ལས། དང་པོ་མི་བརྟན་ལ་ཐ་མ་བཞི་བརྟན་པའོ། །ཞེས་གསུངས་པའི་ཕྱིར། གཉིས་པ་བསྒོམས་སྟོབས་ཀྱིས་
སྐྱེས་པ་ནི། དོན་དམ་སེམས་བསྐྱེད་དོ། །སེམས་བསྐྱེད་བརྟན་པའི་རྒྱུ་ལ་མང་དུ་ཡོད་དེ། ནག་པོའི་ཆོས་བཞི་སྤངས་ཤིང་དཀར་པོའི་ཆོས་བཞི་ལ་སྦྱངས་ན་བརྟན་པར་འགྱུར་བའི་ཕྱིར། དགེ་རྩ་སོགས་རྫོགས་
བྱང་དུ་བསྔོས་ན་ཡང་བརྟན་པར་བློ་གྲོས་རྒྱ་མཚོས་ཞུས་པའི་མདོ་ལས་གསུངས་པའི་ཕྱིར་ཏེ། དེ་ཉིད་ཚིགས་བཅད་དུ་བསྡེབས་པ་ལས། ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྟུང། །རྒྱ་མཚོ་མ་ཟད་བར་དུ་དེ་མི་
འཛད༑ ༑དེ་བཞིན་བྱང་ཆུབ་ཡོངས་བསྔོས་དགེ་བ་ཡང། །བྱང་ཆུབ་མ་ཐོབ་པར་དུ་དེ་མི་འཛད། །ཅེས་གསུངས་པའི་ཕྱིར། གསུམ་པ་སྨོན་འཇུག་གི་ཁྱད་པར་ལ། མཁས་པ་སྔ་མའི་ལུགས་འགོད་པ་དང། རང་

[020A]༄༅། །ལུགས་གཉིས་ལས། དང་པོ་ནི། སློབ་དཔོན་ལྷ་དབང་བློས་ཚོགས་ལམ་ཆུང་ངུ་བའི་རྒྱུད་ཀྱི་སེམས་བསྐྱེད་སྨོན་སེམས་དང། ཚོགས་ལམ་འབྲིང་ནས་སངས་རྒྱས་ཀྱི་སའི་བར་གྱི་
སེམས་བསྐྱེད་རྣམས་འཇུག་སེམས་སུ་བཞེད་པ་ཡིན་ཏེ། དེས་གཞུང་འདིའི་དངོས་བསྟན་གྱི་ས་ལྟ་བུའི་སེམས་བསྐྱེད་དེ་སྨོན་སེམས་དང། དངོས་བསྟན་གཞན་རྣམས་འཇུག་སེམས་སུ་བཞེད་པའི་ཕྱིར། དེས་མཛད་
པའི་ཤེར་ཕྱིན་དོན་སྒོམ་འགྲེལ་བ་ལས། བྱང་ཆུབ་ཀྱི་སེམས་ནི། རྣམ་པ་གཉིས་ཏེ། སྨོན་པ་བྱང་ཆུབ་ཀྱི་སེམས་དང། འཇུག་པ་བྱང་ཆུབ་ཀྱི་སེམས་སོ། །དེ་ལ་སྨོན་པ་བྱང་ཆུབ་ཀྱི་སེམས་ནི། ས་ལྟ་བུའོ། །འཇུག་པ་
བྱང་ཆུབ་ཀྱི་སེམས་ནི། གསེར་ལྟ་བུ་ནས་སྤྲིན་ལྟ་བུའི་བར་ཉི་ཤུ་རྩ་གཅིག་གོ། ཞེས་གསུངས་པའི་ཕྱིར། གསེར་ཕྲེང་ལས་ཀྱང་དེ་དང་མཐུན་པར་གསུངས་སོ། །སློབ་དཔོན་ཡེ་ཤེས་གྲགས་པ་ནི། ཚོགས་ལམ་པའི་
རྒྱུད་ཀྱི་སེམས་བསྐྱེད་རྣམས་སྨོན་སེམས་དང། སྦྱོར་ལམ་ནས་སངས་རྒྱས་ཀྱི་སའི་བར་གྱི་སེམས་བསྐྱེད་རྣམས་འཇུག་སེམས་སུ་བཞེད་པ་ཡིན་ཏེ། དེས་གཞུང་འདེའི་དངོས་བསྟན་གྱི་སེམས་བསྐྱེད་དང་པོ་གསུམ་
སྨོན་སེམས་དང། ལྷག་མ་བཅུ་དགུ་འཇུག་སེམས་སུ་བཞེད་པའི་ཕྱིར་ཏེ། དེས་མཛད་པའི་འགྲེལ་བ་ལས། འདུན་སོགས་གསུམ་གྱི་དབྱེ་བ་ཡིས། །སྨོན་པའི་སེམས་ནི་རྣམ་པ་གསུམ། །འཇུག་པ་ཞེས་བྱའི་སེམས་

[020B] །བཅུ་དགུ་རྣམས་སུ་འདོད་པ་ཡིན། །ཞེས་གསུངས་པའི་ཕྱིར། སློབ་དཔོན་སངས་རྒྱས་ཡེ་ཤེས་ཞབས་ཀྱིས་ནི། ཚོགས་སྦྱོར་བའི་རྒྱུད་ཀྱི་སེམས་བསྐྱེད་སྨོན་སེམས་དང། ཐེག་ཆེན་འཕགས་པའི་རྒྱུད་ཀྱི་སེམས་
བསྐྱེད་རྣམས་འཇུག་སེམས་སུ་བཞད་པ་ཡིན་ཏེ། དེས་མཛད་པའི་སྡུད་པའི་དཀའ་འགྲེལ་ལས། སྨོན་པ་བྱང་ཆུབ་ཀྱི་སེམས་ནི། འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི། རབ་ཏུ་དགའ་
བ་ནས་བརྩམས་ཏེ་ཞེས་གསུངས་པའི་ཕྱིར། སློབ་དཔོན་ཆོས་ཀྱི་བཤེས་གཉེན་ནི། ཚོགས་མ་བླངས་པའི་སེམས་བསྐྱེད་སྨོན་སེམས་དང། ཚོགས་བླངས་པའི་སེམས་བསྐྱེད་འཇུག་སེམས་སུ་བཞེད་པ་ཡིན་ཏེ། དེས་མཛད་
པའི་འགྲེལ་བཤད་ཚིག་གདལ་ལས། སྨོན་པ་ཞེས་པ་ནི། སྨོན་ཙམ་སྟེ། ཚོགས་གསོག་པའི་སེམས་བསྐྱེད་པའི་ཚོགས་བླངས་པར་མ་བྱས་པའོ། །འཇུག་པ་ཞེས་བྱ་བ་ནི། དགེ་བའི་བཤེས་གཉེན་མཉེས་པར་བྱས་ཏེ་ཡང་
དག་པར་བླངས་པ་ལས་བྱུང་བའི་སེམས་བསྐྱེད་པ་ཙམ་སྟེ་ཞེས་གསུངས་པའི་ཕྱིར། གཉིས་པ་རང་ལུགས་ནི། སྨོན་སེམས་དང། འཇུག་སེམས་གང་རུང་གང་ཞིག་སྤྱོད་པ་ཉམས་ལེན་གྱི་བྱ་བས་དངོས་སུ་མ་ཟིན་པའི་རབ་
ཏུ་ཕྱེ་བ། སྨོན་སེམས་ཀྱི་མཚན་ཉིད་དང། དེ་གང་ཞིག། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པས་རབ་ཏུ་ཕྱེ་བ། འཇུག་སེམས་ཀྱི་མཚན་ཉིད། རྗེ་བཙུན་གྱི་སྤྱི་དོན་ལས། འོ་ན། སྤྱོད་པ་ཉམས་ལེན་གྱི་བྱ་བ་

[021A]༄༅། །དེ་ཇི་འདྲ་ཞིག་ལ་འཇོག་པ་ཡིན་སྙམ་ན། འཇུག་སྡོམ་ཐོབ་ཕྱིན་གྱི་བྱ་བ་སོགས་ལ་སྤྱོད་པ་ཉམས་ལེན་གྱི་བྱ་བར་འཇོག་པ་ཡིན་གྱི། སྦྱིན་པ་དང་ཚུལ་ཁྲིམས་ལ་སོགས་པ་ཉམས་ལེན་གྱི་བྱ་བར་མི་འཇོག་སྟེ་
དེ་ཙམ་གྱི་ཉམས་ལེན་ཐེག་དམན་ལའང་ཡོད་པའི་ཕྱིར། ཞེས་གསུངས་པའི་ཕྱིར། རབ་ཏུ་ཕྱེ་བ་ནི། ཁོ་ནའི་དོན་ཡིན་ནོ། །དེ་ཡང་གཞུང་འདིའི་དངོས་བསྟན་གྱི་ས་ལྟ་བུའི་སེམས་བསྐྱེད་ནས་བཀོད་མའི་ཆུ་ལྟ་བུའི་སེམས་
བསྐྱེད་ཀྱི་བར་བཅུ་དགུ་ལ་སྨོན་སེམས་དང། འཇུག་སེམས་གཉིས་ཀའི་ཆ་ཡོད་ཅིང། སྒྲ་སྙན་ལྟ་བུའི་སེམས་བསྐྱེད་སྨོན་སེམས་ཁོ་ན་དང། ཐ་མ་གཉིས་འཇུག་སེམས་ཁོ་ན་ཡིན་ལ། དངོས་བསྟན་ཉེར་གཉིས་པོ་དེ་
བཞིས་བསྡུས་ཚུལ་ཡང་ཡོད་དེ། ས་ལྟ་བུའི་སེམས་བསྐྱེད། གསེར་ལྟ་བུའི་སེམས་བསྐྱེད། ཟླ་བ་ཚེས་པ་ལྟ་བུའི་སེམས་བསྐྱེད། མེ་ལྟ་བུའི་སེམས་བསྐྱེད་དང་བཞི་ནི། མོས་པ་སྤྱོད་པའི་སེམས་བསྐྱེད་དང། གཏེར་
ལྟ་བུའི་སེམས་བསྐྱེད། རིན་པོ་ཆེའི་འབྱུང་གནས་ལྟ་བུའི་སེམས་བསྐྱེད། རྒྱ་མཚོ་ལྟ་བུའི་སེམས་བསྐྱེད། རྡོ་རྗེ་ལྟ་བུའི་སེམས་བསྐྱེད། རིའི་རྒྱལ་པོ་ལྟ་བུའི་སེམས་བསྐྱེད། སྨན་ལྟ་བུའི་སེམས་བསྐྱེད། དགེ་
བའི་བཤེས་གཉེན་ལྟ་བུའི་སེམས་བསྐྱེད་དང་བདུན་ནི། ལྷག་བསམ་དག་པའི་སེམས་བསྐྱེད། ཡིད་བཞིན་གྱི་ནོར་བུ་ལྟ་བུའི་སེམས་བསྐྱེད། ཉི་མ་ལྟ་བུའི་སེམས་བསྐྱེད། ཆོས་ཀྱི་སྒྲ་དབྱངས་སྙན་པ་ལྟ་བུའི་

[021B] རྒྱལ་པོ་ལྟ་བུའི་སེམས་བསྐྱེད། བང་མཛོད་ལྟ་བུའི་སེམས་བསྐྱེད། ལམ་པོ་ཆེ་ལྟ་བུའི་སེམས་བསྐྱེད། བཞོན་པ་ལྟ་བུའི་སེམས་བསྐྱེད། བཀོད་མའི་ཆུ་ལྟ་བུའི་སེམས་བསྐྱེད། སྒྲ་སྙན་ལྟ་བུའི་སེམས་
བསྐྱེད་དང་དགུ་ནི། རྣམ་པར་སྨིན་པའི་སེམས་བསྐྱེད་དང། ཆུ་བོའི་རྒྱུན་ལྟ་བུའི་སེམས་བསྐྱེད་དང། སྤྲིན་ལྟ་བུའི་སེམས་བསྐྱེད་གཉིས་ནི། སྒྲིབ་པ་སྤངས་པའི་སེམས་བསྐྱེད་ཡིན་ནོ། །ཡང་གཞུང་འདིའི་དངོས་བསྟན་གྱི་སེམས་
བསྐྱེད་དང་པོ་གསུམ་ནི། ཐེག་ཆེན་གྱི་ཚོགས་ལམ་ཆུང་ངུ་འབྲིང་ཆེན་པོ་གསུམ་གྱིས་རིམ་པ་བཞིན་དུ་བསྡུས། མེ་ལྟ་བུའི་སེམས་བསྐྱེད་ནི། སྦྱོར་ལམ་གྱིས་བསྡུས། གཏེར་ལྟ་བུའི་སེམས་བསྐྱེད་ནས་ཆོས་ཀྱི་སྒྲ་དབྱངས་
ལྟ་བུའི་སེམས་བསྐྱེད་ཀྱི་བར་བཅུ་ནི། ས་དང་པོ་ནས་བཅུ་པའི་བར་གྱིས་རིམ་པ་བཞིན་དུ་བསྡུས། རྒྱལ་པོ་ལྟ་བུའི་སེམས་བསྐྱེད་ནས་བཀོད་མའི་ཆུ་ལྟ་བུའི་སེམས་བསྐྱེད་ཀྱི་བར་ལྔ་ནི། ཁྱད་པར་གྱི་ལམ་གྱིས་བསྡུས་
ཞེས་འགྲེལ་པ་ལས་བཤད་ལ། འདིའི་ཁྱད་པར་གྱི་ལམ་ནི། སློབ་དཔོན་ཨ་བྷྱ་ཀ་རས་ས་བཅུ་པ་ལ་བཤད་ཀྱང་རང་ལུགས་དག་པ་ས་གསུམ་ལ་བྱེད་པ་ཡིན་ཏེ། རྣམ་བཤད་ལས། དེའི་འོག་ཏུ་མངོན་ཤེས་དྲུག་དང་
ལྡན་པ་སོགས་ལྔ་ནི། ཁྱད་པར་གྱི་ལམ་གྱིས་བསྡུས་ཏེ། དག་པ་ས་གསུམ་གྱིས་བསྡུས་པའི་ཕྱིར་ཞེས་གསུངས་པའི་ཕྱིར། ཕྱི་མ་གསུམ་ལ། ཤར་ཆེན་ནམ་སྒོམ་སྡེ་སྤྱི་དོན་ལས་ཐ་མ་གསུམ་སྦྱོར་དངོས་མཇུག་

[022A]༄༅། །གསུམ་གྱི་སྒོ་ནས་སངས་རྒྱས་ཀྱི་སས་བསྡུས་པར་བཤད་པ་ནི། མཁས་གྲུབ་རྗེས་གསུམ་ག་བྱང་སེམས་ཀྱི་ས་ལ་བཤད་ཀྱང་རང་ལུགས་ཐ་མ་གཉིས་སངས་རྒྱས་ཀྱི་ས་མཚན་ཉིད་པ་དང། དང་པོ་སངས་
རྒྱས་ཀྱི་སའི་སྦྱོར་བ་སྟེ། རྒྱུན་མཐའི་གནས་སྐབས་ཀྱི་སེམས་བསྐྱེད་ལ་བྱའོ། །ཞེས་གསུངས་པའི་ཕྱིར། དེ་ཡང་དངོས་བསྟན་གྱི་དབང་དུ་བྱས་པ་ཡིན་གྱི། སྤྲིན་ལྟ་བུའི་སེམས་བསྐྱེད་རྒྱུད་ལྡན་གྱི་བྱང་སེམས་མེད་པ་མ་
ཡིན་ཏེ། མདོ་སྡེ་རྒྱན་ལས། རྒྱལ་སྲས་རྣམས་ཀྱི་སེམས་བསྐྱེད་པ། །སྤྲིན་དང་འདྲ་བ་ཉིད་དུ་བསྟན། །ཞེས་གསུངས་པའི་ཕྱིར། དེ་ཡང་ཚོགས་ལམ་ཆུང་ངུའི་གནས་སྐབས་སུ་རྫོགས་བྱང་ལ་འདུན་པ་རྒྱ་ཆེ། འབྲིང་
གི་གནས་སྐབས་སུ་རྫོགས་བྱང་སྒྲུབ་པའི་བསམ་པ་རྒྱ་ཆེ། ཆེན་པོའི་གནས་སྐབས་སུ་དེ་ལས་ཀྱང་ལྷག་པའི་བསམ་པ་རྒྱ་ཆེ། སྦྱོར་ལམ་གྱི་གནས་སྐབས་སུ་རྫོགས་བྱང་སྒྲུབ་པའི་སྦྱོར་བ་རྒྱ་ཆེ་བ་སོགས་དེ་དང་དེའི་
གནས་སྐབས་སུ་གྲོགས་དེ་དག་གཙོ་ཆེ་བའི་རྒྱུ་མཚན་གྱིས་དེ་དག་དང་སྦྱར་ནས་རིམ་པ་ལྟར་བཤད་དོ། །ཡང་འདིའི་དངོས་བསྟན་གྱི་སེམས་བསྐྱེད་ཉེར་གཉིས་པོ་དེ་ཐེག་ཆེན་གྱི་ལམ་ལྔར་འདུ་ཚུལ་ཡོད་དེ། འདིའི་དངོས་བསྟན་
གྱི་ས་ལྟ་བུའི་སེམས་བསྐྱེད། གསེར་ལྟ་བུའི་སེམས་བསྐྱེད། ཟླ་བ་ཚེས་པ་ལྟ་བུའི་སེམས་བསྐྱེད་དང་གསུམ་ནི། ཐེག་ཆེན་གྱི་ཚོགས་ལམ་དང། མེ་ལྟ་བུའི་སེམས་བསྐྱེད་ནི། ཐེག་ཆེན་གྱི་སྦྱོར་ལམ་དང། གཏེར་

[022B] རིན་པོ་ཆེའི་འབྱུང་གནས་ལྟ་བུའི་སེམས་བསྐྱེད་སོགས་ལྷག་མ་བཅོ་ལྔ་ཐེག་ཆེན་གྱི་སྒོམ་ལམ་དང། ཐ་མ་གཉིས་ཐེག་ཆེན་གྱི་མི་སློབ་ལམ་ཡིན་
པའི་ཕྱིར། དེ་ཡང་ཡིན་ཏེ། འདིའི་དངོས་བསྟན་གྱི་གཏེར་ལྟ་བུའི་སེམས་བསྐྱེད་ས་དང་པོ་དང། རིན་པོ་ཆེའི་འབྱུང་གནས་ལྟ་བུའི་སེམས་བསྐྱེད་ས་གཉིས་པ་དང། རྒྱ་མཚོ་ལྟ་བུའི་སེམས་བསྐྱེད་ས་གསུམ་པ་དང་
རྡོ་རྗེ་ལྟ་བུའི་སེམས་བསྐྱེད་ས་བཞི་པ་དང། དིའི་རྒྱལ་པོ་ལྟ་བུའི་སེམས་བསྐྱེད་ས་ལྔ་པ་དང། སྨན་ལྟ་བུའི་སེམས་བསྐྱེད་ས་དྲུག་པ་དང། དགེ་བའི་བཤེས་གཉེན་ལྟ་བུའི་སེམས་བསྐྱེད་ས་བདུན་པ་དང། ཡིད་བཞིན་
ནོར་བུ་ལྟ་བུའི་སེམས་བསྐྱེད་ས་བརྒྱད་པ་དང། ཉི་མ་ལྟ་བུའི་སེམས་བསྐྱེད་ས་དགུ་པ་དང། ཆོས་ཀྱི་སྒྲ་དབྱངས་སྙན་པ་ལྟ་བུའི་སེམས་བསྐྱེད་ས་བཅུ་པ་ཡིན་པའི་ཕྱིར་དང། རྒྱལ་པོ་ལྟ་བུའི་སེམས་བསྐྱེད། བང་མཛོད་ལྟ་
བུའི་སེམས་བསྐྱེད། ལམ་པོ་ཆེ་ལྟ་བུའི་སེམས་བསྐྱེད། བཞོན་པ་ལྟ་བུའི་སེམས་བསྐྱེད། བཀོད་མའི་ཆུ་ལྟ་བུའི་སེམས་བསྐྱེད་དང་ལྔ་ལ་ས་བརྒྱད་པ། དགུ་པ། བཅུ་པ་གསུམ་གའི་ཆ་ཡོད། སྒྲ་སྙན་ལྟ་བུའི་སེམས་
བསྐྱེད་ས་བཅུ་པ་དང། ཆུ་བོའི་རྒྱུན་ལྟ་བུའི་སེམས་བསྐྱེད་དང། སྤྲིན་ལྟ་བུའི་སེམས་བསྐྱེད་གཉིས་སངས་རྒྱས་ཀྱི་ས་ཡིན་པའི་ཕྱིར། སྐབས་འདིར་དག་པ་དང་མ་དག་པའི་ཁྱད་པར་ནི། བདེན་འཛིན་མངོན་གྱུར་པ་དག་མ་

[023A]༄༅། །དག་ལ་བྱེད་དོ། །ཁ་ཅིག། འདིའི་དངོས་བསྟན་གྱི་ས་ལྟ་བུའི་སེམས་བསྐྱེད་དེ། ཐེག་ཆེན་གྱི་ཚོགས་ལམ་ཆེན་པོས་བསྡུས་པར་ཐལ། དེ་ཐེག་ཆེན་གྱི་ཚོགས་ལམ་ཆུང་འབྲིང་ཆེ་གསུམ་གྱིས་
བསྡུས་པའི་ཕྱིར་ཟེར་ན་མ་ཁྱབ་སྟེ། མ་གྲུབ་ན། དེར་ཐལ། འདིའི་དངོས་བསྟན་གྱི་སེམས་བསྐྱེད་དང་པོ་གསུམ་པོ་དེ་དེ་གསུམ་གྱིས་བསྡུས་པའི་ཕྱིར། གོང་གི་མ་ཁྱབ་མཚམས་ལ། འདིའི་དངོས་བསྟན་གྱི་སེམས་
བསྐྱེད་དང་པོ་ནི། ཐེག་ཆེན་གྱི་ཚོགས་ལམ་ཆུང་འབྲིང་ཆེ་གསུམ་གྱིས་བསྡུས་ན། དེ་སྡུད་བྱེད་དེ་གསུམ་ག་ཡོད་དགོས་པར་ཐལ། དེ་དེ་གསུམ་གྱིས་བསྡུས་པའི་ཕྱིར། རྟགས་ཁས། འདོད་ན། བུམ་པ་སྡུད་བྱེད་ཀྱི་ཀ་
བུམ་གཉིས་ཀ་ཡོད་པར་ཐལ། བུམ་པ་ཀ་བུམ་གཉིས་ཀྱིས་བསྡུས་པའི་ཕྱིར། ཁྱབ་པ་འགྲིག། མ་གྲུབ་ན། དེར་ཐལ། བུམ་པ་ཀ་བུམ་གཉིས་ཀྱི་ནང་ཚན་ཡིན་པའི་ཕྱིར། རྩ་བར་འདོད་ན། བུམ་པ་སྡུད་བྱེད་ཀྱི་
ཀ་བ་ཡོད་པར་ཐལ། བུམ་པ་སྡུད་བྱེད་ཀྱི་ཀ་བུམ་གཉིས་ཀ་ཡོད་པའི་ཕྱིར། རྟགས་ཁས། འདོད་ན་སླའོ། །རང་ལུགས་ཀྱི་ས་མཚམས་འཇོག་ཚུལ་དེ་ལྟར་ཡིན་ཀྱང་སློབ་དཔོན་བུ་དྷ་ཤྲཱི་ནི། དངོས་བསྟན་གྱི་ཐ་མ་
བརྒྱད་ཀྱི་ནང་ནས་རྒྱལ་པོ་ལྟ་བུའི་སེམས་བསྐྱེད། བང་མཛོད་ལྟ་བུའི་སེམས་བསྐྱེད། ལམ་པོ་ཆེ་ལྟ་བུའི་སེམས་བསྐྱེད། བཞོན་པ་ལྟ་བུའི་སེམས་བསྐྱེད་དང་བཞི་ས་བརྒྱད་པ་དང། བཀོད་མའི་ཆུ་ལྟ་བུའི་སེམས་

[023B] སྒྲ་སྙན་ལྟ་བུའི་སེམས་བསྐྱེད་ས་དགུ་པ་དང། ཆུ་བོའི་རྒྱུན་ལྟ་བུའི་སེམས་བསྐྱེད་དང། སྤྲིན་ལྟ་བུའི་སེམས་བསྐྱེད་ས་བཅུ་པར་བཞེད་པ་ཡིན་ཏེ། གསེར་ཕྲེང་ལས། བུད་ངྷ་ཤྲཱིས་ཐ་མ་བརྒྱད་ལས་དང་པོ་
བཞི་ས་བརྒྱད་པ་དང། དེ་ནས་གཉིས་ས་དགུ་པ་དང། དེ་ནས་གཉིས་ས་བཅུ་པའོ། །ཞེས་འཆད་ཅིང་ཞེས་གསུངས་པའི་ཕྱིར། གོང་དུ་བཀོད་མའི་ཆུ་དང་ནི། །ཞེས་བཤད་ན་བཀོད་མའི་ཆུ་དང། ཆུ་མིག་ལ་ཁྱད་པར་
གང་ཡོད་ཅེ་ན། དེ་ཡོད་དེ། སའི་དངོས་གཞི་ལས། ཆུ་མིག་ནི། གློ་ནས་ཆུ་འབྱུང་བ་གང་ཡིན་པའོ། །བཀོད་མའི་ཆུ་ནི། གྱེན་དུ་འབྱུང་བ་གང་ཡིན་པ་སྟེ། ཞེས་གསུངས་པ་ལྟར་ཡིན་པའི་ཕྱིར། མདོ་ལས། གླང་པོ་
ཆེའི་ལྟ་སྟངས་ཀྱིས་བལྟ་བར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་སོགས་ཀྱིས་གཞུང་དེའི་དངོས་བསྟན་ཀྱི་སྤྲིན་ལྟ་བུའི་སེམས་བསྐྱེད་ཆོས་སྐུ་དང་མཚུངས་ལྡན་གྱི་སེམས་བསྐྱེད་
དུ་བསྟན་ལ། གླང་པོ་ཆེའི་ལྟ་སྟངས་ཀྱིས་བལྟ་བའི་དོན་ཡོད་དེ། ཡུམ་གསུམ་གནོད་འཇོམས་ལས་གསུངས་པ་ལྟར། སྟེང་ན་འདུག་པ་ལ་བཀྱེད་དེ་མི་ལྟ། འོག་ན་འདུག་པ་ལ་སྒུར་ཏེ་མི་ལྟ། གཡས་གྱོན་ན་འདུག་པ་ལ་
མིག་གཟུར་ཏེ་མི་ལྟ། རྒྱབ་ན་འདུག་པ་ལ་འཇིང་པ་བསྒྱུར་ཏེ་མི་ལྟ། ཐག་རིང་པོ་ན་འདུག་པ་ལ་བསྒྲིམས་ཏེ་མི་ལྟ། ཐག་ཉེ་ན་འདུག་པ་ལ་བསྒྲིམས་པ་མེད་པར་ཡང་མི་ལྟ་བར་ཇི་ལྟར་འདུག་པའི་སྤྱོད་ལམ་དང། ཇི་ལྟར་ལྟ་བའི་

[024A]༄༅། །མིག་གིས་འཇིག་རྟེན་གྱི་ཁམས་ཐམས་ཅད་དུ་སེམས་ཅན་དང། ཆོས་ཐམས་ཅད་ལ་ལྟ་བ་ནི། གླང་པོ་ཆེའི་ལྟ་སྟངས་ཀྱིས་བལྟ་བའི་དོན་ཡིན་པའི་ཕྱིར། སེམས་བསྐྱེད་ཉེར་གཉིས་པོ་དེ་ཡང་
སློབ་དཔོན་འཕགས་སེང་གཉིས་ཀྱིས་འདུན་པ་སོགས་ཉེར་གཉིས་དང་སྦྱར་ནས་བཤད་ཀྱང་བློ་གྲོས་མི་ཟད་པའི་མདོ་ལས་མི་ཟད་པ་བརྒྱད་ཅུ་དང་སྦྱར་ནས་བཤད་པ་ཡིན་ལ། མི་ཟད་པ་བརྒྱད་ཅུ་ནི། ཉི་ཁྲི་དག་ལྡན་
ལས། སེམས་བསྐྱེད་བསམ་སྦྱོར་ལྷག་བསམ་དང། །ཕ་རོལ་ཕྱིན་དྲུག་ཚད་མེད་དང། །མངོན་པར་ཤེས་དང་བསྡུ་དངོས་བཞི། །སོ་སོར་རིག་རྟོན་ཚོགས་གཉིས་དང། །བྱང་ཆུབ་ཕྱོགས་མཐུན་ཞི་གནས་སོགས་
གཟུངས་སོགས་ཆོས་ཀྱི་མདོ་བཤད་དང། །བགྲོད་གཅིག་ཐབས་ལ་མཁས་པའོ། །ཞེས་གསུངས་པ་ལྟར། སེམས་བསྐྱེད་པ་དང། བསམ་པ་དང། སྦྱོར་པ་དང། ལྷག་པའི་བསམ་པ་དང། ཕར་ཕྱིན་དྲུག་དང་
ཚད་མེད་པ་བཞི་དང། མངོན་ཤེས་ལྔ་དང། སོ་སོར་ཡང་དག་པར་རིག་པ་བཞི་དང། རྟོན་པ་བཞི་དང། ཚོགས་གཉིས་དང། བྱང་ཕྱོགས་སོ་བདུན་དང། ཞི་གནས་དང་ལྷག་མཐོང་གཉིས་དང། གཟུངས་དང་སྤོབས་
པ་གཉིས་དང། ཆོས་ཀྱི་སྡོམ་བཞི་དང། བགྲོད་པ་གཅིག་པ་དང། ཐབས་ལ་མཁས་པ་རྣམས་སོ། །སེམས་བསྐྱེད་པའི་ཚད་ཀྱང་ཡོད་དེ། སྤྱི་དོན་རོལ་མཚོ་ལས། བྱང་ཆུབ་ཀྱི་སེམས་སྦྱོང་བའི་མན་ངག་བཞིན་

[024B] ཐེག་ཆེན་སེམས་བསྐྱེད་སྐྱེས་པའི་ཚད་ཡིན། དེ་ནི། བུ་རམ་གྱི་ཤུན་པའི་ནང་གི་རོ་མངར་བ་དང་འདྲ་ལ། མྱོང་བ་ཁྱད་པར་ཅན་
མ་སྐྱེས་གོང་གི་གཞན་དོན་དུ་རྫོགས་བྱང་ཐོབ་པར་འདོད་པའི་བསམ་པ་ནི། བུ་རམ་གྱི་ཤུན་བའི་རོ་མངར་བ་ཙམ་དང་འདྲ་སྟེ་ཞེས་གསུངས་པའི་ཕྱིར། ལྷག་བསམ་བསྐུལ་བའི་མདོ་ལས། བུ་རམ་ཤིང་ཤུན་སྙིང་པོ་
ཅི་ཡང་མེད། །དགའ་བར་བྱ་བའི་རོ་ནི་ནང་ན་འདུག། ཤུན་པ་ཟོས་པའི་མིས་ནི་བུ་རམ་རོ། །ཞིམ་པོ་རྙེད་པར་ནུས་པ་མ་ཡིན་ནོ། །ཇི་ལྟར་ཤུན་པ་དེ་བཞིན་སྨྲ་བ་སྟེ། །རོ་ལྟ་བུ་ནི་འདི་ལ་དོན་སེམས་ཡིན། །དེ་ལྟ་བས་ན་སྨྲ་
ལ་དགའ་སྤངས་ཏེ། །རྟག་ཏུ་བག་ཡོད་བྱོས་ལ་དོན་སེམས་ཤིག་ཅེས་གསུངས་པའི་ཕྱིར། སྐབས་འདིར་མཐའ་ཅུང་ཟད་དཔྱད་པ་ལ། ཁ་ཅིག། སེམས་བསྐྱེད་ཡིན་ན། ཐེག་ཆེན་སེམས་བསྐྱེད་ཡིན་པས་མ་ཁྱབ་
སྟེ། ཐེག་དམན་གྱི་སེམས་བསྐྱེད་ཡོད་པའི་ཕྱིར་ཟེར་བ་མི་འཐད་དེ། རྗེ་བཙུན་གྱི་ཐལ་ཕྲེང་ལས། ཁ་ཅིག། ཐེག་དམན་གྱི་ཀུན་རྫོབ་སེམས་བསྐྱེད་ཡོད་ཟེར་ན། ཐེག་དམན་གྱི་བྱང་ཆུབ་ཀྱི་སེམས་ཡོད་པར་ཐལ་
དམ་བཅའ་འཐད་པའི་ཕྱིར། འདོད་ན། ཐེག་དམན་གྱི་བྱང་ཆུབ་སེམས་དཔའ་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། བྱང་ཆུབ་སེམས་དཔའ་ཡིན་ན། ཐེག་ཆེན་གྱི་གང་ཟག་ཡིན་དགོས་པའི་

[025A]༄༅། །ཕྱིར། ཁོ་ན་རེ། ཐེག་དམན་གྱི་ཀུན་རྫོབ་སེམས་བསྐྱེད་ཡོད་པར་ཐལ། ཐེག་དམན་གྱི་སེམས་བསྐྱེད་ཡོད་པའི་ཕྱིར། དེར་ཐལ། ཐེག་དམན་གྱི་བྱང་ཆུབ་ཏུ་སེམས་བསྐྱེད་པ་ཡོད་པའི་ཕྱིར་ན་མ་
ཁྱབ་སྟེ། མ་གྲུབ་ན། དེར་ཐལ། མདོ་ལས། ཆོས་ཀྱི་རྣམ་གྲངས་འདི་བཤད་པ་ན། གང་ཟག་ཁ་ཅིག་གིས་ནི། ཉན་ཐོས་ཀྱི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི། རང་སངས་རྒྱས་ཀྱི་བྱང་ཆུབ་ཏུ་སེམས་
བསྐྱེད་དོ། །ཞེས་གསུངས་པའི་ཕྱིར། ཡང་ཁོ་ན་རེ། ཐེག་དམན་གྱི་སེམས་བསྐྱེད་ཡོད་པར་ཐལ། ཉན་རང་གི་སེམས་བསྐྱེད་ཡོད་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ལ་སྙིང་རྗེ་ཆེན་པ་ཡོད་པའི་ཕྱིར། མ་གྲུབ་
ན། དེར་ཐལ། དེའི་རྒྱུད་ལ་སྙིང་རྗེ་ཚད་མེད་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། དེའི་རྒྱུད་ལ་ཚད་མེད་བཞི་ག་ཡོད་པའི་ཕྱིར། མངོན་པ་ཀུན་བཏུས་ལས། ཕྱི་རོལ་པའམ། ཉན་ཐོས་སམ། བྱང་ཆུབ་སེམས་
དཔའ་ཡང་རུང་སྟེ་ཞེས་སོགས་གསུངས་པའི་ཕྱིར་དང། ལམ་རིམ་ལས་ཀྱང། སེམས་ཅན་བདེ་བ་དང་འཕྲད་པ་དང། སྡུག་བསྔལ་དང་བྲལ་ན་སྙམ་པའི་བྱམས་པ་དང། སྙིང་རྗེ་ཚད་མེད་པ་ནི་ཉན་རང་ལ་ཡོད་ཀྱང་
སེམས་ཅན་ཐམས་ཅད་ལ་བདེ་བ་སྒྲུབ་པ་དང། སྡུག་བསྔལ་སེལ་བ་ཁུར་དུ་བཞེས་པ་ནི། ཐེག་ཆེན་མིན་པ་ལ་མེད་པས་སྙིང་སྟོབས་ཀྱི་བསམ་པ་ལྷག་པའི་ལྷག་བསམ་བསྐྱེད་དགོས་ཏེ་ཞེས་གསུངས་པའི་ཕྱིར་

[025B] དེ་འཆད་པ་ལ་ལམ་རིམ་ལས། སྟོང་ཉིད་རྟོགས་པའི་ཤེས་རབ་ཀྱིས་ཐེག་པ་ཆེ་ཆུང་འབྱེད་པ་མིན་གྱི། བྱང་ཆུབ་ཀྱི་སེམས་དང། སྤྱོད་པ་རླབས་ཆེ་བ་རྣམས་
ཀྱིས་འབྱེད་པ་ཡིན་ཏེ། རིན་ཆེན་ཕྲེང་བ་ལས། ཉན་ཐོས་ཐེག་པ་དེ་ལས་ནི། བྱང་ཆུབ་སེམས་དཔའི་སྨོན་ལམ་དང། །སྤྱོད་པ་ཡོངས་བསྔོ་མ་བཤད་དེས། །བྱང་ཆུབ་སེམས་དཔར་ག་ལ་འགྱུར། །ཞེས་ལྟ་བས་མ་ཕྱེ་ཞིང་སྤྱོད་
པས་ཕྱེ་བར་གསུངས་སོ། །ཞེས་གསུངས་པའི་ཕྱིར། གཞན་ཡང། ཆེན་པོ་བདུན་དང་ལྡན་པས་ཐེག་ཆེན་ཞེས་བརྗོད་པ་ཡིན་ཏེ། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། དེ་བཞིན་སྒྲུབ་པ་གཉིས་དག་དང། །ཡེ་
ཤེས་བརྩོན་འགྲུས་རྩོམ་པ་དང། །ཐབས་ལ་མཁས་པར་གྱུར་པ་དང། །ཡང་དག་འགྲུབ་པ་ཆེན་པོ་དང། །སངས་རྒྱས་འཕྲིན་ལས་ཆེན་པོ་སྟེ། །ཆེན་པོ་བདུན་དག་ན་པའི་ཕྱིར། །ཐེག་ཆེན་ཞེས་ནི་ངེས་པར་བརྗོད། །ཅེས་གསུངས་
པའི་ཕྱིར། ཆེན་པོ་བདུན་ནི། སྟོང་ཕྲག་བརྒྱ་བ་སོགས་ལ་དམིགས་པས་དམིགས་པ་ཆེ་བ་དང། རང་གཞན་དོན་གཉིས་སྒྲུབ་པས་སྒྲུབ་པ་ཆེ་བ་དང། བདག་མེད་གཉིས་ཤེས་པས་ཡེ་ཤེས་ཆེ་བ་དང། གྲངས་མེད་གསུམ་དུ་བརྩོན་
འགྲུས་རྩོམ་པས་རྩོམ་པ་ཆེ་བ་དང། སྙིང་རྗེའི་དབང་གིས་འཁོར་བར་གནས་ཤིང་ཤེས་རབ་ཀྱིས་ཉོན་མོངས་མེད་པར་བྱེད་པས་ཐབས་མཁས་པ་ཆེ་བ་དང། སྟོབས་བཅུ་སོགས་འགྲུབ་པས་འགྲུབ་པ་ཆེ་བ་དང། མཛད་པ་བཅུ་



