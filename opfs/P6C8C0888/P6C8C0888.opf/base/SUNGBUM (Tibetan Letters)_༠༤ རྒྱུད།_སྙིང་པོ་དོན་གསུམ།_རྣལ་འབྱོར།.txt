
[001A]༄༅། །སྙིང་པོ་དོན་གསུམ་མདོར་བསྡུས་ཉམས་སུ་ལེན་ཚུལ་གྲུབ་ཆེན་ཞལ་ལུང་ཞེས་བྱ་བ་བཞུགས།    ༈    འདིར་སྙིང་པོ་དོན་གསུམ་མདོར་བསྡུས་ཉམས་སུ་ལེན་ཚུལ་ནི། གནས་གཙང་མར་རྟེན་མཆོད་བཤམས་ལ་ལེགས་པར་འཁོད་
ནས། མདུན་གྱི་པད་སྡོང་འདབ་བཞིའི་བླ་མ་དང། །སངས་རྒྱས་ཆོས་དང་དགེ་འདུན་སྲུང་མ་ལ། །མི་རྟག་སྡུག་བསྔལ་དྲན་པས་སྐྱབས་སུ་མཆི། །བདག་དང་འགྲོ་རྒྱུད་བྱིན་གྱིས་བརླབ་ཏུ་གསོལ། །ཞེས་སྐྱབས་འགྲོ་དང། དྲིན་ཅན་མ་རྣམས་སྲིད་ཞིའི་རྒྱ་མཚོ་ལས། །བསྒྲལ་
ཕྱིར་བྱང་ཆུབ་མཆོག་ཏུ་སེམས་བསྐྱེད་ནས། །མདོ་སྔགས་ཆོས་ཀྱི་སྙིང་པོ་དོན་གསུམ་དུ། །བསྡུས་པའི་གདམས་པ་ཉམས་སུ་བླང་བར་བགྱི། ཞེས་སེམས་བསྐྱེད་ལན་གསུམ་རེ་བྱ། སྤྱི་བོར་ཤེལ་དཀར་བྱང་ཆུབ་མཆོད་རྟེན་གྱི། །བུམ་ནང་པད་ཟླར་བླ་མ་སྤྱན་རས་གཟིགས། །ཁ་
སརྤཱ་ཎི་བང་རིམ་བཞི་ཡི་སྒོར། །སངས་རྒྱས་སྟོང་ནི་རིགས་ལྔའི་རྣམ་པར་བཞུགས། །རང་སྙིང་པད་དམར་འདབ་སྟོང་ལྟེ་བ་རུ། །ཁ་སརྤཱ་ཎི་འདབ་མར་ཨ་དཀར་སྟོང། །བླ་མ་ལྷ་ཡི་གསང་གསུམ་འོད་ཟེར་གྱིས། །ཡེ་ཤེས་སྤྱན་དྲངས་སྐྱབས་ཀུན་ངོ་བོར་གྱུར། །བླ་མ་ལྷ་
ལ་ཕྱག་འཚལ་མཆོད་ཚོགས་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །ཆོས་འཁོར་བསྐོར་ཕྱིར་རྒྱུན་དུ་བཞུགས་སུ་གསོལ། །འདིས་མཚོན་དགེ་བ་བྱང་ཆུབ་ཆེན་པོར་བསྔོ། །སྤྲོ་ན་མཎྜལ་ཡང་འབུལ། བླ་མ་སངས་རྒྱས་ཚད་མེད་ཐུགས་རྗེ་ཅན། །
བདག་དང་མཁའ་མཉམ་འགྲོ་བ་མ་ལུས་པའི། །སྒྲིབ་གཉིས་བྱང་ཞིང་ཚོགས་གཉིས་རབ་རྫོགས་ཏེ། །མྱུར་དུ་སངས་རྒྱས་ཐོབ་པར་མཛད་དུ་གསོལ། །ལན་གསུམ། དེ་ལྟར་གསོལ་བས་བླ་མ་སངས་རྒྱས་ལས། །བདུད་རྩི་དཀར་པོའི་རྒྱུན་བབས་སྤྱི་བོར་ཞུགས། །སྙིང་གའི་
ཡི་དམ་ཨ་དང་བཅས་ལ་ཐིམ། །དེ་ལས་བྱུང་བའི་བདུད་རྩིས་སྒྲིབ་གཉིས་སྦྱངས། །དག་པ་གཉིས་ལྡན་ཐུགས་རྗེ་ཆེན་པོར་གྱུར། །སྤྱི་བོའི་བླ་མ་སྙིང་གའི་ཡི་དམ་དང། །སངས་རྒྱས་སྟོང་ཡང་ཨ་ཡིག་སྟོང་ལ་ཐིམ། །མཆོད་རྟེན་མཁའ་ལ་འཇའ་ལྟར་ཡལ་བར་

[001B] ༑ཡི་དམ་ཐུགས་ཀར་ཟླ་སྟེང་ཧྲཱི་ཡིག་མཐའི། །ཡི་གེ་དྲུག་པའི་འོད་ཟེར་སྤྲོ་བསྡུ་ཡིས། །སྣོད་བཅུད་སྐྱོན་སྦྱངས་རྒྱལ་བའི་ཐུགས་རྗེ་བསྐུལ། །ཀུན་འདུས་འཁྱེར་སོ་གསུམ་དང་ལྡན་པར་གྱུར། །ཨོཾ་མ་ཎི་པདྨེ་ཧཱུཾ། ཞེས་བཟླ། ཐུགས་ཀའི་འོད་ཀྱིས་སྣོད་བཅུད་རང་གི་ལུས། །
པདྨ་ཨ་ཡིག་ལྷ་སྔགས་ས་བོན་བསྡུས། །རང་སེམས་ལ་སོགས་ཆོས་ཀུན་བདེན་གྲུབ་ཀྱི། །སྐྱེ་མེད་རིགས་པས་བཙལ་ནས་མཉམ་པར་གཞག་ཚེ་འདིའི་ཉམས་ལེན་ནོ།།    ༈    །རླུང་མེ་སྒྱེད་བུ་ལ་གནས་ཀ་པཱ་ལར། །ཕུང་པོ་
རྙིང་པ་སྦྱངས་རྟོགས་སྦར་བྱས་ཏེ། །བདུད་རྩིས་སྲིད་ཞིའི་མགྲོན་ལ་མཆོད་སྦྱིན་བྱ། །མི་རྟག་སྒྱུ་མ་སྟོང་ཉིད་དྲན་བྱས་ལ། །ལུས་དང་ལོངས་སྤྱོད་གཉེན་གྱི་འབྲེལ་ཐག་གཅད། །རང་གི་ལུས་དབུས་དབུ་མའི་སྙིང་ནང་དུ། །རང་སེམས་ཁ་སརྦཱ་ཎི་མཚོན་གང་ཙམ། །སྟེང་ཕྱོགས་དགའ་ལྡན་ཡིད་
དགའ་ཆོས་འཛིན་དུ། །བྱམས་མགོན་གསེར་མདོག་བཟང་པོའི་བཞུགས་སྟངས་ཅན། །འདྲེན་པར་གསོལ་བ་བཏབ་པས་ཐུགས་ཀ་ནས། །འོད་སེར་སྦུབས་བྱུང་རང་གི་སྤྱི་བོར་ཟུག་འདུ་ཤེས་གསུམ་ལྡན་ལྕགས་ཀྱུས་རལ་པ་ལ། །བཏབ་དྲངས་རྗེ་བཙུན་ཐུགས་དང་དབྱེར་མེད་འདྲེས། །སྦྱོང་
དུས་ཕབ་ནས་ཉོང་གྱིས་ཚངས་བུག་འགེགས། །འཆི་དུས་མདུན་གྱི་པདྨོར་སྐྱེ་བ་ལེན། །འཆི་ཁའི་ཉམས་ལེན་ནོ།།    ༈    །རླུང་འདུན་སྨོན་པས་བར་དོ་ངོས་ཟིན་ནས། །སྣོད་སྣང་དག་ཞིང་བཅུད་སྣང་ཡི་དམ་ལྷ། །ཀུན་ཀྱང་བདེན་མེད་སྒྱུ་མ་ལྟ་བུར་
བལྟ༑ ༑སྟོང་ཉིད་སྙིང་རྗེས་ཆགས་སྡང་ཉེར་བཀག་སྟེ། །དག་སྣང་དང་བཅས་བསམ་བཞིན་སྐྱེ་བ་ལེན། །ལྟ་སྒོམ་སྤྱོད་པའི་གནད་དང་ལྡན་པ་ཡི། །གྲུབ་ཆེན་མི་ཏྲའི་གངས་བ་འཁྲུལ་མེད་ཡིན། བར་དོའི་ཉཾས་ལེན་ནོ། །འདིས་མཚོན་དགེ་བས་ཚེ་རབས་ཐཾས་ཅད་དུ། །བླ་མ་ཕྱག་ན་པདྨོས་རྗེས་བཟུང་སྟེ། །འདི་ཕྱི་
བར་དོའི་ཉམས་ལེན་མཐར་ཕྱིན་ནས། །བསྟན་འགྲོ་ཀུན་གྱི་དཔལ་དུ་བདག་གྱུར་ཅིག་སྨྲས་པ། ཚུལ་འདི་རྣམ་དཔྱོད་སྤྱན་ཡངས་སློབ་མའི་ངོར། །བན་གཟུགས་དྷརྨ་བྷ་དྲས་ཡི་གེར་བྲིས། །དགེ་བས་མདོ་རྒྱུད་སྙིང་པོའི་གདམས་པ་འདི། །མི་ཉམས་ཕྱོགས་བརྒྱར་ཡུན་དུ་རྒྱས་གྱུར་ཅིག་སརྦ་ཛ་ག་ཏཾ།། །།



﻿   ༈    སྙིང་པོ་དོན་གསུམ་གྱི་རྩ་ཚིག་ཁྲོ་ལོས་བརྗེད་བྱང་དུ་མཛད་པ་འདི་ལ་གསུམ་
ཀླད་ཀྱི་དོན། གཞུང་གི་དོན། མཇུག་གི་དོན་ནོ། །དང་པོ་ནི། འཕགས་པ་སྤྱན་རས་གཟིགས་ལ་ཕྱག་འཚལ་ལོ། །ཞེས་སོ། །གཉིས་པ་གཞུང་གི་དོན་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་
བའོ༑ ༑དང་པོ་ནི། ཚེ་འདིར་རྒྱུན་གྱི་ཡི་དམ་བསྒོམ། །འཆི་ཁར་འཕོ་བའི་མན་ངག་བསྒོམ། །བར་དོར་བསྲེ་བ་བསྒོམ་བྱ་སྟེ། །རྒྱུན་དུ་གོམས་པ་ཀུན་གྱི་གནད། །ཅེས་སོ། །གཉིས་པ་རྒྱས་པར་བཤད་པ་ལ་
གསུམ། ཚེ་འདིའི་གདམས་ངག་གི་སྙིང་པོ་རྒྱུན་གྱི་ཡི་དམ་དུ་བྱ་བ། འཆི་ཁའི་གདམས་ངག་གི་སྙིང་པོ་འཕོ་བ་བསྒོམ་པ། བར་དོའི་གདམས་ངག་གི་སྙིང་པོ་བསྲེ་བ་བསྒོམ་པའོ། །དང་པོ་ལ་བཞི། རྐྱེན་
བསྐུལ་མ་གདབ་པའི་མན་ངག་རྒྱུ་བྱང་ཆུབ་ཀྱི་སེམས་བསྒོམ་པའི་མན་ངག་ཐབས་བླ་མ་ཡི་དམ་ལ་གསོལ་བ་གདབ་པའི་མན་ངག་ངོ་བོ་རང་སེམས་སྐྱེ་མེད་དུ་བསྒོམ་པའི་མན་ངག་གོ་དང་པོ་ནི། མི་
རྟག་སྡུག་བསྔལ་དྲན་བྱས་ནས། ཞེས་སོ། །གཉིས་པ་ནི། སྙིང་རྗེ་ཆེན་པོ་རབ་བསྐྱེད་དེ། ཞེས་སོ། །གསུམ་པ་ནི། སྤྱི་བོར་བླ་མ་སྙིང་གར་ལྷ། ཞེས་སོ། བཞི་པ་ནི། རང་སེམས་སྐྱེ་མེད་བསྒོམ་པར་བྱ།།

[045A]༄༅། །ཞེས་སོ། །གཉིས་པ་འཆི་ཁའི་གདམས་ངག་གི་སྙིང་པོ་འཕོ་བ་བསྒོམ་པ་ལ་བཞི། སྒྱུ་ལུས་ཚོགས་སུ་འབུལ་བ། ཡིད་ཀྱི་འབྲེལ་ཐག་བཅད་པ། ཐར་པའི་ལམ་ཆེན་དབྱེ་བ། རྣམ་ཤེས་
གྱེན་དུ་འཕང་བའོ། །དང་པོ་ནི། རང་ལུས་མཆོད་སྦྱིན་བྱས་ནས་ནི། ཞེས་སོ། །གཉིས་པ་ནི། ལྟོས་པ་ཐམས་ཅད་རབ་སྤངས་ནས། ཞེས་སོ། །གསུམ་པ་ནི། འོད་ཀྱི་སྦུ་གུའི་སྦྱོར་བ་ཡིས། ཞེས་སོ། བཞི་པ་ནི་
སེམས་ནི་དགའ་ལྡན་གནས་སུ་འཕང། ཞེས་སོ། །གསུམ་པ་བར་དོའི་གདམས་ངག་གི་སྙིང་པོ་བསྲེ་བ་བསྒོམ་པ་ལ་གསུམ། བར་དོ་ངོས་མི་ཟིན་པའི་གཉེན་པོ། བར་དོ་ཐ་མལ་དུ་ཞེན་པའི་གཉེན་པོ། ཆགས་
སྡང་གིས་ཡང་སྲིད་ལེན་པའི་གཉེན་པོའོ། །དང་པོ་ནི། འདི་ཉིད་བར་དོར་ཤེས་བྱས་ཏེ། ཞེས་སོ། །གཉིས་པ་ནི། ཕྱི་ནང་གསང་བ་བསྒྱུར་བྱས་ལ། ཞེས་སོ། །གསུམ་པ་ནི། སྟོང་ཉིད་སྙིང་རྗེའི་རྣལ་འབྱོར་གྱི། །མཁས་
པས་ཉིད་མཚམས་སྦྱར་བར་བྱ། ཞེས་སོ། །གསུམ་པ་དོན་བསྡུ་བ་ནི། གང་ཤར་ངོས་འཛིན་ལྟ་བའི་གནད། །དེ་ལ་མ་ཡེངས་བསྒོམ་པའི་གནད། །དྲན་པ་རོ་སྙོམས་སྤྱོད་པའི་གནད། །གྲུབ་ཐོབ་ཆེན་པོའི་གདམས་པའོ།།
ཞེས་སོ། །གསུམ་པ་མཇུག་གི་དོན་ནི། སྙིང་པོ་དོན་གསུམ་གྱི་གདམས་པ་རྫོགས་སོ། །ཞེས་པའོ།། འདི་དྷརྨ་བྷ་དྲས་བརྗེད་བྱང་དུ་བྲིས། །



﻿
[001A]༄༅། །སྙིང་པོ་དོན་གསུམ་གྱི་ཁྲིད་ཡིག་ཐམས་ཅད་མཁྱེན་པར་བགྲོད་པའི་ཉེ་ལམ་ཞེས་བྱ་བ་བཞུགས།།

[001B] །ན་མོ་གུ་རུ་ཨཱརྱ་ལོ་ཀེ་ཤྭ་རཱ་ཡ། དུས་གསུམ་ཕྱོགས་བཅུའི་རྒྱལ་བ་མ་ལུས་པའི། །ཐུགས་རྗེ་གཅིག་བསྡུས་འཕགས་མཆོག་འཇིག་རྟེན་མགོན། །གང་གིས་
བྱིན་བརླབས་ཐུན་མོང་དང་མཆོག་གི་དངོས་གྲུབ་བརྙེས་པ་མི་ཏྲ་ཛེ་ཀིར་འདུད། དེ་ལ་འདིར་སྐལ་བ་དང་ལྡན་པའི་གདུལ་བྱས་དལ་འབྱོར་གྱི་རྟེན་ལ་སྙིང་པོ་ལེན་པའི་ཐབས་ཁྱད་པར་ཅན་
སྙིང་པོ་དོན་གསུམ་དུ་གྲགས་པ་འཕགས་པ་སྤྱན་རས་གཟིགས་དབང་ཕྱུག་གིས་རྗེས་སུ་བཟུང་བའི་རྣལ་འབྱོར་གྱི་དབང་ཕྱུག་ཆེན་པོ་མི་ཏྲ་ཛོ་ཀིའི་ཞལ་གྱི་གདམས་པ་ཉིད་འཆད་པར་བྱེད་པ་ལ་གསུམ་
གདམས་པ་ཁུངས་བཙུན་པར་བསྟན་པའི་ཕྱིར་མཛད་པ་པོའི་ཆེ་བ་བརྗོད་པ། ཆོས་ལ་གུས་པ་བསྐྱེད་པའ་ཕྱིར་གདམས་ངག་གི་ཆེ་བ་བསྟན་པའི་སྒོ་ནས་མཚན་དོན་བཤད་པ། གདམ་

[002A]༄༅། །པ་དངོས་ཀྱིས་ཇི་ལྟར་འཁྲིད་པའི་ཚུལ་ལོ། །དང་པོ་ལ་དམ་པ་འདིའི་ངོ་མཚར་བའི་རྣམ་ཐར་བསམ་གྱིས་མི་ཁྱབ་པ་ཡོད་པ་ལས། དང་པོ་ནི། འཕགས་ཡུལ་རྡོ་རྗེ་གདན་གྱི་
ལྷོ་ཕྱོགས་ལ་དབང་བསྒྱུར་བའི་བྲམ་ཟེ་དགེ་བའི་སྙིང་པོ་ཞེས་བྱ་བ་དང་ཡུམ་ལྷ་ལྕམ་འོད་ཟེར་ཞེས་བྱ་བའི་སྲས་སུ་རྣལ་འབྱོར་གྱི་དབང་ཕྱུག་འདི་ཉིད་འཁྲུངས་པའི་ཚེ་སྐུ་གཟུགས་མཛེས་ཤིང་ལྟན་སྡུག་པས་ཤིན་
ཏུ་ངོ་མཚར་བར་གྱུར་ཏེ། བླ་མ་ཐུགས་རྗེ་ཆེན་པོའི་གྲུབ་ཐོབ་ཅིག་ཡོད་པར་བསྟན་པས་མཚན་རྟགས་བཟང། ཉན་ཐོས་ཀྱི་སྒོར་ཞུགས་ན་ཚེ་འདི་ཉིད་ལ་དགྲ་བཅོམ་པ་དང། རང་སངས་རྒྱས་ཀྱི་སྒོར་ཞུགས་
ན་མྱང་འདས། གསང་སྔགས་ཀྱི་སྒོར་ཞུགས་ན་སངས་རྒྱས་རྣམས་ཐོབ་ཅེས་ལུང་བསྟན་པ་ལྟར་སྔགས་ཀྱི་སྒོར་ཞུགས་ཏེ་རྒྱུད་སྡེ་བཞི་ལ་མཁས་པར་གྱུར་ནས། ཤིང་ཀུ་བའི་ཕྱེད་ཚལ་གྱི་ལྷུང་བཟེད་དང་
སྨྱུག་མའི་བེར་ཀ་བཟུངས། ཟས་བསོད་སྙོམས་ལ་བརྟེན་ཏེ་ཐུགས་རྗེ་ཆེན་པོ་བསྒྲུབས་པས་མནལ་ལམ་བཟང་བ་ཙམ་ཡང་མ་བྱུང་བ་ལ་ཐུགས་མུག་ནས། ཡུལ་གཞན་དུ་ཕྱག་རྒྱ་ཆེན་པོ་བསྒོམ་པ་ལ་འགྲོ་

[002B] ནང་པར་བྱོན་པས་ཁ་ཆེར་པཎྜི་ཏ་གཅིག་དང་མཇལ་བས་གསེར་ཐིག་པོ་
གཅིག་བྱིན་ནས། ལུང་པ་འདིའི་ཕུན་གསང་བ་ཡེ་ཤེས་ཀྱི་བྲག་རྫོང་བྱ་བ་བྲག་དཀར་པོ་ལྕོག་བཙུགས་པ་འདྲ་བ་ཞིག་ཡོད། དེ་ན་རྣལ་འབྱོར་མ་གཅེར་མོ་ཆུ་འཐུང་ཞེས་བྱ་བ་འབྱུང་བ་ལ་དབང་བསྒྱུར་ཞིང་མངོན་ཤེས་མངའ་བ་ཞིག་ཡོད་པས་
གསེར་ཕུལ་ལ་ལུང་བསྟན་ཞུས་གསུང་བ་ལྟར་མཛད་པས་གསེར་མ་བཞེས་པར། ཡོན་དུ་འགྲོ་བའི་ལམ་ནོར་བུ་དང་མེ་ཏོག་འཚོང་བའི་གྲོང་ཁྱེར་ཆེན་པོ་ཞིག་ཡོད། དེའི་ལྷོ་ན་སྨད་འཚོང་མའི་ཁང་པ་སྒོར་མཚལ་དང་སིནྡྷུ་རས་རི་
མོ་བྲིས་པ་ཞིག་ཡོད། དེ་ན་སྨད་འཚོང་མ་དེ་བ་ཌཱ་ཀི་ཞེས་བྱ་བ་མཚན་ལྡན་ཡེ་ཤེས་ཀྱི་མཁའ་འགྲོ་མ་སྐྱེས་པ་སུ་དང་འགྲོགས་ཀྱང་ལམ་སྣ་ཟིན་པ་ཞིག་ཡོད་པས་དེ་ལ་གསེར་ཕུལ་ལ་གསོལ་བ་ཐོབ་གསུང། དེར་བྱོན་པའི་སྒོ་ནང་དུ་བུ་
མོ་གཞོན་ནུ་མ་སྐྲ་སེར་ཞིང་ཤ་རྒྱས་པ་དཔྲལ་བར་ཤ་མཚན་ཡོད་པ་གོམ་པས་ལ་མི་རེག་ཅིང་སྐུ་ལ་གྲིབ་མ་མི་ཡོང་བ་ལྟ་ན་སྡུག་པ་ཞིག་བྱོན་པ་ལ་ཕྱག་བཙལ་ཏེ་གསེར་ཕུལ་ནས་ཨྱོན་དུ་འགྲོ་བའི་ལམ་བསྟན་དུ་གསོལ་ཞེས་ཞུས་པས་
དེར་འགྲོ་བ་ལ་ཐུན་མོང་གི་དངོས་གྲུབ་ཐོབ་ནས་མཆོག་འདོད་པ་རྣམས་འགྲོ་བ་ཡིན། ཁྱོད་ཀྱིས་ཕྱི་ནང་གི་བརྡ་ཙམ་ཡང་མི་ཤེས་པ་ལ་དེར་ཕྱིན་ན་ཕྲ་མེན་མས་ཚེའི་བར་ཆད་བྱེད། ཁྱོད་དངོས་གྲུབ་འདོད་ན་ནུབ་ཕྱོགས་ཀྱི་རི་བོ་འདིའི་

[003A]༄༅། །ཕ་རོལ་ན་ཨྱོན་གྱི་གླིང་ཕྲན། ཐུགས་རྗེ་ཆེན་པོའི་ཕོ་བྲང། ས་པདྨ་འདབ་བརྒྱད་དང་གནམ་འཁོར་ལོ་རྩིབས་བརྒྱད། ས་གཞི་དང་ལོ་མ་ཐམས་ཅད་བཀྲ་ཤིས་པ། ས་རྡོ་རི་བྲག་ཟམས་ཅད་རྡོ་རྗེ་བསྣོལ་
བའི་ཚུལ་དང། ཆུ་ཐམས་ཅད་དར་ཕྱར་བ་འདྲ་ཞིང། ཤིང་ཐམས་ཅད་ཡེ་ཤེས་ཀྱི་ལྷའི་གཟུགས་སུ་ཡོད་པ་མ་བསྒོམས་ཀྱང་རིག་པ་འཆར་བའི་གླིང། དཔའ་བོ་དཔའ་མོ་ཐམས་ཅད་རང་བཞིན་གྱིས་འདུ་ཞིང། མཁའ་འགྲོ་མས་ཆོས་
དངོས་སུ་འཆད་པའི་ས་དེ་ན། ཁྱོད་རང་གི་ཡི་དམ་ཇོ་བོ་སྤྱན་རས་གཟིགས་ལྷ་བཅུ་ཡབ་ཡུམ་དུ་བཞུགས་ཡོད་པས་དེ་ལ་གསོལ་བ་ཐོབ་གསུང་པ་ལྟར་དེར་བྱོན་ནས་མཎྜལ་ཕུལ་ཏེ་གསོལ་བ་བཏབ་པས། ནམ་མཁའ་ལས་སྒྲ་འུར་
བྱུང་སྟེ། ཀྱེ་གྲོགས་པོ་ཁྱོད་ང་ལས་ཅི་འདོད་པ་ཡིན། ཞེས་རྨི་ལམ་དུ་བྱོན་པ་དང། ཇོ་བོ་ཐུགས་རྗེ་ཆེན་པོ་སྒྲའི་རྣམ་པར་བྱོན་པ་འདི་རང་ཡིན་དགོངས་ཏེ་སླར་ཡང་མཎྜལ་ཕུལ་ཞུ་བ་གཉིས་གསོལ་ཏེ། འཁོར་བ་ཐོག་མ་
མེད་པ་ནས་ད་ལྟའི་བར་དུ་སྡུག་བསྔལ་དཔག་ཏུ་མེད་པ་མྱོང། ལུས་སེམས་ཐང་ཆད་སེམས་ལ་དལ་བ་སྐད་ཅིག་ཀྱང་མ་མཐོང་བས། སེམས་ངལ་བསོ་བའི་གདམས་ངག་གཅིག་ཞུ། སངས་རྒྱས་ཀྱི་བསྟན་པ་འདི་ནུབ་ལ་
ཁད་པས་དར་བའི་གདམས་ངག་གཅིག་ཞུ། ཞེས་གསོལ་བ་བཏབ་པས་མཎྜལ་ཁར་ཇོ་བོ་སྤྱན་རས་གཟིགས་ཡབ་ཡུམ་འཁོར་དཔའ་བོ་བཞི་དཔའ་མོ་བཞི་དང་བཅས་པ་བྱོན་ཏེ། དུབ་པ་དལ་བསོར་དེ་ཁོ་ན་ཉིད་རྣལ་དུ་མཚོན་པ་ཚིགས་

[003B] བསྟན་པ་དར་བར་ཕྱི་ལྟར་ཐུགས་རྗེ་ཆེན་པོ་ཞལ་བཅུ་གཅིག་པ་དང་ཕྱག་བཞི་པ། ནང་ལྟར་ཡབ་ཡུམ་བཅུའི་སྒྲུབ་ཐབས་གསང་བ་མན་ངག་ཚིགས་བཅད་སོ་བཞི་པ་རྣམས་གསུངས་ཤིང། ཁྱོད་ཀྱིས་མ་འོངས་
པའི་སེམས་ཅན་གྱི་དོན་དུ་རྒྱུད་སྡེ་རིན་པོ་ཆེའི་དབང་བསྐུར་གྱིས་གསུངས་ནས་དེ་དག་ཀྱང་གསུངས་པ་ལ་རང་ཉིད་ཀྱིས་ཆོ་ག་བརྒྱ་རྩ་ཡང་མཛད་དེ། བསྐྱེད་རྫོགས་དང་དབང་གི་མན་ངག་དངོས་སུ་གསན་པ་རྣམས་ཀྱང་ཐུགས་ལ་མངོན་དུ་མཛད་
པས་དུས་དེར་གྲུབ་པ་བརྙེས་ནས་གསོལ་བ་བཏབ་ན་ཤིང་སྟན་གྱི་མཎྜལ་གཉིས་ཡོད་པའི་ཁར་དངོས་སུ་བྱོན་ནས་ཆོས་གསུང། གཉིས་པ་ནི། གང་འདོད་དུས་ཤིང་སྟན་སྟེང་དུ་འབྱོན་པ་ལ་དུས་གཅིག་གི་ཚེ་རྡོ་རྗེ་རྣལ་འབྱོར་མ་དངོས་སུ་བྱོན་ཏེ་
དེ་ཁོ་ན་ཉིད་ཀྱི་དབང་མན་ངག་རྡོ་རྗེ་སྦས་པའི་གསང་ལམ་ཞེས་བྱ་བ་གསང་སྔགས་ཀུན་གྱི་སྙིང་པོ་བསྡུས་པའི་མན་ངག་གནང་ཞིང། ཕྱིས་ཀྱང་ཤིང་སྟན་མདུན་དུ་བཞག་ནས་གསོལ་བ་བཏབ་ན་དངོས་སུ་བྱོན་ནས་གང་འདོད་པའི་ཆོས་གསུང་པ་དང་
ལུང་བསྟན་དཔག་མེད་མཛད། གསུམ་པ་ནི། ཨོ་ཏན་ཏ་པུ་རིར་མུ་སྟེགས་ཀྱི་དམག་བྱུང་ཚེ་ཉན་ཐོས་ཀྱི་ཆ་བྱད་མཛད་ནས། རྒྱལ་པོའི་དམག་དཔུང་གླང་པོ་ཆེའི་ཁར་ཡོད་པའི་གཙུག་ཏུ་རྫུ་འཕྲུལ་གྱིས་བྱོན་ནས་གདུགས་ཀྱི་ཡུ་བ་བཅག་པས་
དམག་ཚོགས་སྐྲག་ཅིང་བྱེར་བ་ན་དགེ་འདུན་གྱིས་བསྟོད་པའོ། །བཞི་པ་ནི། མུ་སྟེགས་ཀྱི་རྒྱལ་པོ་གླང་ཆེན་འབུམ་ཕྲག་བཅུ་དྲུག་དང་བཅས་པའི་དམག་ཚོགས་ཀྱིས་ཝ་ར་ཎ་སེ་བསྐོར་ནས་སངས་རྒྱས་ཀྱི་བསྟན་པ་འཇིག་ལ་ཉེ་སྐབས། ཡུལ་

[004A]༄༅། །དེའི་རྒྱལ་པོས་ནང་པའི་མཁས་གྲུབ་ཀུན་བསྡུས་ཏེ་བསྟན་པ་བསྲུང་བར་གསོལ་བས། དེ་དག་གིས་རྩོད་ཅིང་རྫུ་འཕྲུལ་སྣ་ཚོགས་བསྟན་ཀྱང་མ་བཟློག་པས་རྒྱལ་པོ་ཐུགས་ངལ་བ་ལ། བླ་མ་འདིས་སྐུ་གཅེར་བུར་བྱུང་བའི་
གནས་གསུམ་དུ་དྲིའི་ཐིག་ལེ་མཛད། ཤིང་སྟན་མཆན་ཁུང་དུ་བཅུག་ཞབས་གཉིས་བརྐྱངས་བསྐུམས་དང་ཕྱག་སྡིགས་མཛུབ་མཛད། སྤྱན་མཁའ་ལ་གཟིགས་ཞལ་ནས་ཧ་ཧའི་གང་རྒྱངས་བསྒྲགས་པས་དམག་དཔུང་རྟ་གླང་སོགས་
རེངས་པར་མཛད། བཟོད་པར་གསོལ་བ་ན་རེངས་པ་བཀྲོལ་ནས་ནང་པའི་བསྟན་པ་ལ་བཅུག་གོ་ལྔ་པ་ནི། མུ་སྟེགས་ཀྱི་རྒྱལ་པོ་གྲགས་པ་སྡེ་བཞིའི་གནས་སུ་བྱོན། ཤིང་སྟན་མདུན་དུ་བཞག་ནས་འདི་བསྒུལ་ནུས་ན་གསེར་སྲང་སྟོང་
སྟེར་ཞིང་ནང་པ་ཐམས་ཅད་མུ་སྟེགས་ལ་འཇུག་མ་ཐུབ་ན་རྒྱལ་པོ་འཁོར་བཅས་ནང་པ་ལ་འཇུག་དགོས་གསུངས་པས། རྒྱལ་པོ་དང། གྱང་སྟོབས་ཆེན། རྟ་གླང། དམག་སོགས་ཀྱིས་བསྒུལ་བས་ཀྱང་བསྐྱོད་མ་ཐུབ་པ་ཕྱག་ན་རྡོ་
རྗེའི་རྡོ་རྗེ་བརྒྱ་བྱིན་སོགས་ཀྱིས་བསྒུ་ལམ་ནུས་པ་ལྟར་གྱུར་པ་ལ། རྒྱལ་པོ་ཐེ་ཚོམ་སྐྱེས་ཏེ་སྒྱུ་མ་བཤིག་པའི་བྲམ་ཟེ་པོས་ནས་བཤིག་བས་ཀྱང་གླགས་མ་རྙེད་བས་གྲུབ་པ་ཐོབ་པའི་སྙན་གྲགས་ཀྱིས་ས་སྟེང་ཁྱབ་པར་གྱུར་ཏོ། །དྲུག་པ་ནི་
རྒྱལ་པོ་དེ་ལ་ཁྱོད་ང་ལ་མ་དད་པས་སུན་འབྱིན་མང་པོ་བྱས་པས། མ་ག་དྷ་ན་སྤྲེའུ་ནགས་སུ་ཤིང་ཁུར་ལྔ་བརྒྱ་གྲུ་བཞིར་རྩིགས་གསུང་བའི་སྟེང་དུ་སྐྱིལ་ཀྲུང་མཉམ་གཞག་མཛད་ནས་བཞུགས་ཏེ་མེ་ཐོངས་གསུང་པ་ལ་ཞག་གསུམ་མེ་འབར་ཏེ་སྐུ་ལྕགས་

[004B] མེ་ཅུང་ཟད་ཞི་ནས་བལྟས་པས་མ་གནོད་པར་སྤྱན་རས་གཟིགས་ཡབ་ཡུམ་གྱི་སྐུར་བཞུགས་པ་ཀུན་གྱིས་མཐོང་ངོ། །བདུན་པ་ནི། དེ་ནས་གངྒཱའི་འགྲམ་དུ་བྱོན་ནས་སྡིགས་མཛུབ་གཏང་པས་གངྒ་གྱེན་ལ་ལོག་ཁ་རུ་
ཐམས་ཅད་འཁྱིལ་བར་ཀུན་གྱིས་བཟོད་གསོལ་དང་བསྟོད་པ་ཕུལ་ལོ། །བརྒྱད་པ་ནི། དེ་ནས་རྒྱལ་པོས་དབང་བསྐུར་བར་གསོལ་བ་བཏབ་པས། ཚོན་རྩི་བུམ་པ་སོགས་རིན་ཆེན་ལྔ་ལས་གྲུབ་པ་དགོས་གསུངས་པ་ལ་རྒྱལ་པོ་མ་དད་པར་
དེ་མ་ཐག་ནམ་མཁང་སྦྲིན་གསེབ་ཏུ་གཤེགས་པས་རྒྱལ་པོ་འགྱོད་ནས་བསྟོད་པ་མཛད་དོ། །དགུ་པ་ནི། དེ་ནས་རྒྱལ་པོས་ཞག་བདུན་གྱི་བར་དུ་གསོལ་བ་བཏབ་པས་བྱོན་ནས་རྒྱུད་སྡེ་བཞིའི་དབང་བསྐུར། སྨིན་གྲོལ་གྱི་ལམ་ལ་བཀོད་དོ། །
བཅུ་པ་ནི། དེ་ནས་རྒྱལ་པོས་ཞུས་པ་ལྟར་ཕྱག་རྒྱ་ཆེན་པོ་དེ་ཁོ་ན་ཉིད་ཀྱི་བརྡ་ཚིགས་བཅད་ཉེར་ལྔ་པ་གསུངས་པས་ལྷས་མེ་ཏོག་གི་ཆར་དང། ལྷ་བུ་རྣམས་ཀྱིས་བདུད་རྩིའི་བུམ་པ་བསྟེན་པ་སོགས་ལྟས་མང་པོ་བསྟན་ནོ། །བཅུ་གཅིག་
པ་ནི། རྒྱལ་པོས་སྐུའི་དྲིན་གཟོར་གྲོང་ཁྱེར་འབུམ་ཕྲག་བཅུ་དྲུག་འབངས་བཅས་ཕུལ་བས་གཙུག་ལག་ཁང་བརྩིགས་ཏེ་ཕྱོགས་བཅུའི་དགེ་འདུན་དང། དབུལ་ཕོངས་རྣམས་ལ་མཆོད་སྦྱིན་དཔག་མེད་མཛད། གནས་དེར་ཨ་ཤོ་ཀ་ཞེས་པའི་
ཀླུ་གདུག་ཅན་མཛེ་ནད་གཏོང་བ་ཞིག་ཡོད་པ་ཡང་བཏུལ་ལོ། །བཅུ་གཉིས་པ་ནི། ལྷོ་ཕྱོགས་ཀྱི་རྒྱུད་ཀུ་རུ་ཀ་བཧི་ར་ཞེས་བྱ་བའི་ནགས་མཐུག་པོར་གནོད་སྦྱིན་མ་རུངས་པ་གཉིས་ཀྱིས་མཚན་གུང་མི་གཅེས་པ་རེ་ཟ་བ་ལ་དེར་བྱོན་ཏེ་ཞི་བའི་བསམ་

[005A]༄༅། །གཏན་གྱིས་བཏུལ་ནས་ཀུ་བཧེ་ཧ་ར་ཞེས་པ་གནོད་སྦྱིན་བཏུལ་བའི་ལྷ་ཁང་བཞེངས་སོ། །བཅུ་གསུམ་པ་ནི། དེ་ནས་རྡོ་རྗེ་གདན་དང། ནཱ་ལེནྡྲ་བི་ཀ་མ་ལ་ཤཱི་ལང་དུ་རུ་ཀའི་དམག་བྱུང་བ་ལ། དམག་
གི་མདུན་དུ་ཤིང་སྟན་བཙུགས། བེར་ཀ་ཀླང་ལ་བསྐོར་གྱིན་ལྟ་སྟངས་མཛད་པས་མུན་འཐིབས་རྡོ་ཆར་བབས་དམག་ཀུན་རེངས་ནས་བསྒུལ་བསྐྱོད་མ་ཐུབ་པར་བཟློག་བས་དམག་གིས་བཟོད་པར་གསོལ་ནས་བསྟོད་པ་ཕུལ་ལོ། །བཅུ་
བཞི་པ་ནི། བ་རཎ་སེའི་སྐྱེས་བུ་བརྒྱད་ཅུ་རྩ་བ་ཞིར་མི་རྟག་པའི་གཏམ་གསུངས་པས་གདུལ་བར་མ་ནུས་པ་ལ། མི་རྟག་པའི་ཏིང་ངེ་འཛིན་ལ་སྙོམས་པར་ཞུགས་པས་འཆི་བ་དང། ཀེང་རུས། རུས་གོང། འབུས་གཞིག་པའི་འདུ་
ཤེས་རང་དབང་མེད་པ་སྐྱེས་ཏེ། པས་མཐར་སོང་ནས་འཇིག་རྟེན་པའི་ཤེས་པ་ལས་སེམས་རྣམ་པར་གྲོལ་ལོ། །བཅོ་ལྔ་པ་ནི། ཡང་ཡུལ་དེའི་རྒྱལ་པོ་ཛ་ཡ་སེན་དང་པཎྜི་ཏ་ཨཱ་ནནྡ་གཉིས་མ་དང་ནས་སྨོད་པས་ངན་འགྲོར་སྐྱེ་བ་གཟིགས་
ཏེ་བསྐྱབ་པའི་ཕྱིར་མཉམ་པར་བཞག་ནས་ཐུགས་གཏད་བཙམ་གྱིས་དེ་དག་གི་རྒྱུད་ལ་དེ་ཁོ་ན་ཉིད་རྣལ་དུ་མཚོན་པའི་རྟོགས་པ་སྐྱེས་སོ། །བཅུ་དྲུག་པ་ནི། དེ་ནས་དུས་གསུམ་གྱི་དོན་ཐམས་ཅད་མངོན་དུ་འགྱུར་བའི་ཏིང་ངེ་འཛིན་ལ་སྙེམས་པར་
ཞུགས་ཏེ། རྒྱལ་པོ་ཁྱོད་ང་ལ་ཐེ་ཚོམ་ཟོས་ནས་སྡིག་བསགས་པས་ཚེ་འདིར་དངོས་གྲུབ་མི་འཐོབ་ཀྱང་ད་ལྟ་ང་དང་འཕྲད་ནས་བྱིན་གྱིས་བརླབས་པས་བར་དོར་མཆོག་གི་དངོས་གྲུབ་འཐོབ་ཅེས་ལུང་བསྟན་ནོ། །བཅུ་བདུན་པ་ནི། དེ་ནས་རྒྱལ་

[005B] སྐབས་འགར་ཐོགས་པ་མེད་པར་ཕྱིར་བྱོན་ནས་ཕ་བོང་ཁར་རྩེད་མོ་མཛད་ཅིང་བཞུགས་པའི་ཚེ་ནང་དུ་ཕྱིན་ནས་བལྟས་པས་ཀྱང་སྒོ་རྒྱ་མ་ཉམས་པར་སྔར་བཞིན་བཞུགས་པ་མཐོང་བས་
ཡ་མཚན་ནས་བསྟོད་དོ། །བཅོ་བརྒྱད་པ་ནི། ཁ་བ་དེའི་ཤར་གྱི་གཙུག་ལག་ཁང་འགྲོ་སྐྱོབ་ཅེས་བྱ་བར་བྱོན། ལྷ་སྲིན་སྡེ་བརྒྱད་དམ་ལ་བཏགས་ནས་གསང་སྔགས་དགྲ་ལས་རྣམ་པར་རྒྱལ་བའི་རྒྱུད་ཅེས་བྱ་བ་བཀའ་སྩལ་ཏོ། །བཅུ་དགུ་པ་
ནི། བལ་ཡུལ་དུ་བྱོན་པས་དེའི་རྒྱལ་པོས་ཞབས་ནས་བཏེག་ཅིང་འབངས་རྣམས་ཀྱིས་མཆོད་གནས་སུ་བཟུང་བས་འགྲོ་དོན་དཔག་མེད་མཛད། བོད་ཀྱི་འགྲོ་བ་འདུལ་བ་དང་ཇོ་བོ་རྣམ་གཉིས་མཇལ་བར་འབྱོན་བཞེད་ནས་ཡི་དམ་དང་མཁའ་འགྲོར་
གསོལ་བ་བཏབ་པས་ཕན་ཐོགས་ཆེ་སྟེ་ལམ་དུ་བར་ཆད་འོང་བས་བཟློག་གིན་སོངས་གསུངས། དེར་ཕྱི་བའི་པཎྜི་ཏ་ཨ་ཎི་ལ་པ་ཏྲ་བྱ་བ་དང་མང་ཡུལ་བྱ་བར་ཕྲད་དེ་ལྟ་སྒོམ་ལ་བརྩོད་པས་བླ་མ་རྒྱལ་བ་ལ་ཁོ་ན་རེ། ནང་པའི་ལྟ་བ་རྟག་མིན་ཆད་
མིན་དེ་ངས་མ་གོ་རྫུ་འཕྲུལ་འགྲན་ཟེར་ནས་མཚོ་སྟེང་འདུག་སྟེ་གུར་ཕུབ་འདི་ལྟར་འོང་བ་གྱིས་ཟེར་བར། ཏིང་ངེ་འཛིན་ལ་བཞུགས་ཏེ་རླུང་བཏང་བས་ཁོ་གུར་བཅས་ས་སྟེང་བསྐྲད། ཡང་མཁའ་ལ་སྐྱིལ་ཀྲུང་བཅས་ཏེ་འདི་ཤིག་ཟེར་བ་
ཡུང་སྔར་ལྟར་རླུང་གིས་ཕབ། དེ་ནས་ཁོའི་མདུན་དུ་ཤིང་སྟན་བཞག་ནས་འདི་བསྒུལ་བསྐྱོད་ཐུབ་ན་ངས་ཕྱི་པ་བྱ། མ་ཐུ་བ་ན་ཁྱོད་ནང་པ་གྱིས་གསུངས་པས་ཁོས་བསྒུལ་མ་ཐུབ། ཡང་བེར་ཀ་ནམ་མཁར་འཕངས་ནས་སྔར་ལྟར་གསུངས་

[006A]༄༅། །པས་ཀྱང་ཁོས་ས་གཞིར་པེར་ཀ་འབེབས་མ་ཐུབ་ནས་མུ་སྟེགས་ཕམ་མོ། །ཉི་ཤུ་པ་ནི། དེ་ནས་བོད་དུ་བྱོན་ཏེ་ཁྲོ་ཕུ་ལོ་ཙཱ་བས་གདན་དྲངས། དེར་བཞུགས་པའི་དུས་ལྷ་སར་འབྲིང་ཚོའི་དམག་བྱུང་སྟེ། བླ་མ་
ཞིག་པོ་བདུད་རྩི་བྱ་བས་རིན་པོ་ཆེ་འབྲི་ཁུང་པ་ལས་གསེར་དངུལ་མང་པོ་བསླངས། ཁྲོ་ཕུ་ལོ་ཙཱ་པའི་སྤྱན་སྔར་རྣལ་འབྱོར་པ་བདུན་བླ་མ་སྤྱན་འདྲེན་དུ་བཏང་བས། བླ་མ་མཉེས་ནས་འབྱོན་པར་ཞལ་གིས་བཞེས། ལྷ་སའི་རྒྱུས་འཆེ་
ཁྱེད་རྣམས་ཀྱི་ཁྲོད་ན་ལྷ་སའི་རྒྱུས་ཡོད་པ་ཨེ་འདུག་གསུངས་པས་ཡོད་ཞུས་པར་འོ་ན་འཁྲུལ་སྣང་གི་བྱང་ཆུབ་ཆེན་པོའི་དབུའི་གཙུག་ཏོར་ལ་བུག་པ་སྲན་མ་ཤོང་བ་ཡོད། བྱམས་པ་ཆོས་འཁོར་གྱི་འོག་ན་གྱད་སྟག་གི་སྡེར་མོ་ཅན་ཡོད་
ཇོ་བོ་སྤྱན་རས་གཟིགས་ཀྱི་ཕྱག་ཐལ་མོ་སྦྱར་བ་དེ་ཕྲལ་མོར་ཡོད། ནུབ་བྱང་མཚམས་ཀྱི་སེང་གེའི་འགྲམ་ན་སེང་གེ་མིའི་ཐོད་པ་ཅན་ཞིག་ཡོད། ཀླུ་ཁང་ན་ཀླུ་སྦྲུལ་མགོ་ཤེལ་མིག་ཅན་ཞིག་ཡོད། དེ་ཚོའི་རྒྱུ་མཚན་ཁྱེད་ཀྱེས་རྟོགས་སམ་
བསུང་བར་མ་ཤེས་ལ་གས་ཞུས་པས། ང་སྔོན་གྱི་ཐོན་མི་སམྦྷོ་ཊ་ཨར་མི་ཐུང་བྱ་བ་དེ་ཡིན་ཞེས་གསུངས་ཤིང་གཞན་ཅད་མི་གསུང་བར་ལྷན་ནེ་བཞུགས་པའི་སྐབས་དེར། འཕགས་ཡུལ་ནས་ཨ་ཙང་བདུན་བྱ་མ་ཏང་མང་གེས་པ་འབྱོར་
པས། གང་ལོག་གི་དམག་བྱུང་སྟེ་ཨོ་ཏནྟ་པུ་རི་དང་བི་ཀ་མ་ལ་ཤཱི་ལའི་གཙུག་ལག་ཁང་ཀུན་བཤིག་ད་རྡོ་རྗེ་གདན་ལ་འབྱུང་ཉེ་བར་ཡོད་ཟེར་ནས་བླ་མ་སྤྱན་དྲངས། དེ་ནུབ་ཁྲོ་ཕུ་ལོ་ཙཱ་བས་བཟང་ལུང་དུ་ཚོགས་ཀྱི་མཆོད་པ་བླ་ན་

[006B] རྩ་བ་མི་འགྱུར་བའི་དཀྱིལ་འཁོར་དགུ་ལྷན་ཅིག་བསྒོམས་ཏེ་ཏིང་ངེ་འཛིན་གྱི་དབང་བར་ཆད་བཟློག་ཕྱིང་བསྐུར། ཚར་གསུམ་ཁུག་པ་དང་ནམ་མཁའ་སྒོ་འབྱེད། བླ་མ་དང་ཡི་དམ་གྱི་ལྷ་ལས་དབང་བཞི་རང་གིས་བླང་
པ་སོགས་དང། བསྐྱེད་རྫོགས་ཀྱང་དུ་མ་གསུངས་པས་ཁྲོ་པུ་ལོ་ཙཱ་བས། རིགས་བཙུན་མཁས་པའི་སྤྱན་སྔར་བློ་སྦྱངས་ནས། ཐོས་བསམ་སྒོམ་པས་རང་རྒྱུད་སྨིན་མཛད་པ། རྒྱ་བོད་གཉིས་ལ་གྲགས་པའི་པཎྜི་ཏ། འཆི་མེད་རྣལ་
འབྱོར་པ་ལ་ཕྱག་འཚལ་བསྟོད། ཅེས་བསྟོད། དེ་ལྟ་བུའི་རྫུ་འཕྲུལ་དང་མངོན་ཤེས་ཐོགས་མེད་མངའ་པའི་གྲུབ་ཆེན་རེ་ཉིད་གྱི་ཐུགས་སྲས་རྒྱ་གར་པ་དོན་ཡོད་རྡོ་རྗེ་དང། བོད་པ་ཁྲོ་ཕུ་ལོ་ཙཱ་བ་བྱམས་པ་དཔལ་གཉིས་ཡིན་ཞིང། གདམས་
པ་འདི་ཉིད་ཁྲོ་ཕུ་ལོ་ཙཱ་བ་བྱམས་པའི་དཔལ་ལ་མངའ། དེ་ལ་བླ་ཆེན་བསོད་ནམས་དབང་ཕྱུག། ཁྲོ་ཕུ་བ་བསོད་ནམས་སེང་གེ། ཚད་མའི་སྐྱེས་བུ་བསོད་ནམས་མགོན་པོ་གཉིས་ཀ་ལ་ཐམས་ཅད་མཁྱེན་པ་བུ་སྟོན་རིན་པོ་ཆེས་གསན་
དེ་ལ་ཁྱུང་པོ་ལྷས་པ་གཞོན་ནུ་བསོད་ནམས་ཀྱིས་གསན་ཅིང། དེ་ཉིད་ལ་ཁམས་གསུམ་འགྲོ་བའི་མགོན་པོ་ཙོང་ཁ་པ་ཆེན་པོས་གསན། དེས་མཁས་གྲུབ་ཐམས་ཅད་མཁྱེན་པ་ལ་གནང། དེ་ནས་བཟུངས་མཁན་ཆེན་ཐམས་ཅད་མཁྱེན་
པ་ངག་དབང་བློ་བཟང་རྒྱ་མཚོའི་བར་རིམ་པར་འོངས་པ་ཡིན། གཉིས་པ་ཆོས་ལ་གུས་པ་བསྐྱེད་པའི་ཕྱིར་གདམས་ངག་གི་ཆེ་བ་བསྟན་པའི་སྒོ་ནས་མཚན་དོན་བཤད་པ་ནི། རྒྱལ་བས་སེམས་ཅན་ཐམས་ཅད་སྡུག་བསྔལ་ལས་བསྒྲལ་ནས་

[007A]༄༅། །ཐར་པ་དང་ཐམས་ཅད་མཁྱེན་པའི་གནས་སུ་དྲང་བའི་ཕྱིར་དང་པོར་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་མངོན་པར་རྗོགས་པར་སངས་རྒྱས་པས། སྐུ་གསུང་ཐུགས་ཀྱི་
འཕྲིན་ལས་ཐམས་ཅད་མར་གྱུར་འགྲོ་བ་མཐའ་དག་གི་དོན་ལ་གཅིག་ཏུ་གཞོལ་བ་ཡིན། དེས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཐམས་ཅད་ཀྱང། གདུལ་བྱ་རྣམས་ཀྱི་ཉོན་མོངས་པ་བརྒྱད་ཁྲི་བཞི་སྟོང་གཞོམ་ཞིང། ཐེག་པ་
གསུམ་ལ་རིམ་གྱིས་ཁྲིད་ནས་མཐར་ཐུག་བླ་ན་མེད་པ་རྫོགས་པའི་སངས་རྒྱས་ཀྱི་ས་ལ་འགོད་པའི་ཐབས་སྟོན་པ་ཤ་སྟག་ཡིན། དེ་ཡང་ཚེ་འདི་དང། འཆི་ཁ་དང། བར་དོ་གསུམ་དུ་ཉམས་སུ་ལེན་པའི་གདམས་ངག་ཏུ་འདུ་ཞིང། གདམས་
པ་འདིས་གནས་སྐབས་འདི་གསུམ་གྱི་སྙིང་པོའི་དོན་ཐམས་ཅད་ཧྲིལ་གྱིས་དྲིལ་ནས་སྟོན་པས་ན་སྙིང་པོ་དོན་གསུམ་དུ་གྲགས་པ་ཡིན་ནོ། །གསུམ་པ་གདམས་པ་དངོས་ཀྱིས་ཇི་ལྟར་འཁྲིད་པའི་ཚུལ་ལ་གཉིས། གྲུབ་ཆེན་རང་ཉིད་ཀྱིས་
གསུངས་པའི་རྩ་བའི་ཚིག་དགོད་པ། དེའི་དོན་ཉམས་སུ་ལེན་ཚུལ་གྱི་སྒོ་ནས་རྒྱས་པར་བཤད་པའོ། །དང་པོ་ལ་གཉིས། མདོར་བསྟན་པ་དང། དམིགས་པའི་རྐང་གྲངས་རྒྱས་པར་བཤད་བའོ། །དང་པོ་མདོར་བ་སྟན་པ་ནི་
ཚེ་འདིར་རྒྱུན་གྱི་ཡི་དམ་བསྒོམ། །འཆི་ཁར་འཕོ་བའི་རྣལ་འབྱོར་བསྒོམ། །བར་དོར་བསྲེ་བ་བསྒོམ་བྱ་སྟེ། །རྒྱུན་དུ་བསྒོམ་པ་ཀུན་གྱི་གནད། ཅེས་གསུངས་པའི་ཕྱི་མ་གཉིས་འཆི་ཁ་དང་བར་དོའི་གནས་སྐབས་སུ་བསྒོམ་པར་གསུངས་

[007B] འཆི་བའི་ཚེ་གནད་གཅོད་ཀྱི་སྡུག་བསྔལ་དྲག་པོས་གཟིར་བའམ་ཤེས་པ་བྱིང་ཞིང་འཐིབས་པ་སོགས་དང། གཉེན་ཉེ་དུ་ནོར་རྫས་སོགས་ལ་
ཆགས་པའི་དབང་གིས་ལག་ལེན་ལ་ཐེབས་དཀའ། བར་དོའི་གནས་སྐབས་སུ་འཇིགས་སྐྲག་དངངས་གསུམ་སོགས་དང་བྱ་སྤུ་རླུང་གིས་བསྐྱོད་པ་ལྟར་ཡུད་ཡུད་འགྲོ་བས་ལག་ལེན་དུ་ཐེབས་དཀའ་ཞིང་ད་ལྟ་ནས་ལེགས་པར་གོམས་པར་བྱས་ནས་
སེམས་ལ་བརྟན་པ་ཐོབ་པ་ཞིག་དགོས་སོ། །གཉིས་པ་དམིགས་པའི་རྐང་གྲངས་རྒྱས་པར་བཤད་པ་ནི། མི་རྟག་སྡུག་བསྔལ་དྲན་བྱས་ཏེ། ཞེས་སོགས་ཡིན་ཀྱང་སོ་སོའི་སྐབས་སུ་དྲངས་ཏེ་འཆད་པར་འགྱུར་བས་འདིར་མ་སྤྲོས་
གཉིས་པ་དེའི་དོན་ཉམས་སུ་ལེན་ཚུལ་གྱི་སྒོ་ནས་རྒྱས་པར་བཤད་པ་ལ་བཞི། ཚེ་འདིའི་གདམས་ངག་གི་སྙིང་པོ་རྒྱུན་གྱི་ཡི་དམ་དུ་བྱ་བ། འཆི་ཁའི་གདམས་ངག་གི་སྙིང་པོ་འཕོ་བ་བསྒོམ་པ། བར་དོའི་གདམས་ངག་གི་སྙིང་པོ་བསྲེ་
བ་བསྒོམ་པ། ལྟ་སྒོམ་སྤྱོད་པའི་གནད་བསྟན་པའོ། །དང་པོ་ལ་བཞི། རྐྱེན་བསྐུལ་མར་གདམ་བའི་མན་ངག་རྒྱུ་བྱང་ཆུབ་ཀྱི་སེམས་བསྒོམ་པའི་མན་ངག་ཐབས་བླ་མ་ཡི་དམ་ལ་གསོལ་བ་གདབ་པའི་མན་ངག་ངོ་བོ་རང་
སེམས་སྐྱེ་མེད་དུ་བསྒོམ་པའི་མན་ངག་གོ། །དང་པོ་ནི། རྩ་ཚིག། མི་རྟག་ཅེས་པ་དང། སྡུག་བསྔལ་དྲན་བྱས་ནས་ཞེས་པས་སྐྱེས་བུ་ཆུང་འབྲིང་གི་ལམ་གྱི་རིམ་པ་བསྟན་པའི་ཁོངས་སུ་སྐྱབས་འགྲོའི་ཉམས་ལེན་གྱི་རིམ་པའང་བསྟན་ལ་

[008A]༄༅། །དེ་ལ་ཡང་དལ་འབྱོར་རྙེད་དཀའ་བསམ་པ། འཆི་བ་མི་རྟག་པ་བསམ་པ། འཁོར་བའི་ཉེས་དམིགས་བསམ་པ། སྐྱབས་སུ་འགྲོ་བ་དངོས་རྣམས་ལས། དལ་འབྱོར་རྙེད་དཀའ་བསམ་པ་ནི། སྤྱིར་མི་ལུས་ཙམ་ཐོབ་པ་ལ་ཡང་
དགེ་བ་སྣ་གཅིག་ཡན་ཆད་བསྒྲུབ་དགོས། དེ་བསྒྲུབ་པ་ལ། དགེ་བ་བསྒྲུབ་པའི་འདུན་པའི་བློ་ཡོད་པ་དང། སྒྲུབ་པའི་ཐབས་ཤེས་པ་དང། བསྒྲུབ་པར་ནུས་པ་གསུམ་གང་རུང་གཅིག་མ་ཚང་ན་ཡང་དགེ་བ་བསྒྲུབ་མི་སྲིད་ལ། དེ་མ་བསྒྲུབས་
པར་མི་ལུས་ཙམ་ཡང་མི་འཐོབ་སྟེ། ཞི་བ་ལྷས། བདག་གི་སྤྱོད་པ་འདི་འདྲས་ནི། །མི་ཡི་ལུས་ཀྱང་ཐོབ་མི་འགྱུར། །མི་ལུས་ཐོབ་པར་མ་གྱུར་ན། །སྡིག་པ་འབའ་ཞིག་དགེ་བ་མེད། ཅེས་གསུངས་ཤིང། དེ་ཡང་དཔེའི་
སྒོ་ནས་རྙེད་དཀའ་བ་ནི་ཡང་དག་པར་ལྡན་པའི་ལུང་ལས། དཔེར་ན་ས་ཆེན་པོ་འདི་ཆུ་འབའ་ཞིག་ཏུ་གྱུར་ལ། དེའི་ནང་དུ་ཤིང་བུ་ག་གཅིག་པ་ཞིག་བོར་ཏེ། དེ་ཤར་གྱི་རླུང་གྱིས་ནུབ་ཕྱོགས་སུ་ཕུལ། ནུབ་ཀྱི་རླུང་གིས་ཤར་དུ་
བྱང་གི་རླུང་གིས་ལྷོར། ལྷོའི་རླུང་གིས་བྱང་ཕྱོགས་སུ་ཕུལ་ལ། དེ་ན་རུས་སྦལ་ཞར་བ་ཚེ་ལོ་བརྒྱ་ཕྲག་དུ་མཐུབ་པ། ལོ་བརྒྱ་འདས་ཤིང་ལན་ཅིག་སྟེང་དུ་འབྱུང་བ་དེ་ཤིང་བུ་ག་གཅིག་པ་དེར་མགྲིན་པ་ཆུད་ཀྱང་སྲིད་མི་ཆུད་ཀྱང་
སྲིད། དེ་བཞིན་དུ་མིར་གྱུར་བ་ལ་ཡང་རྙེད་པར་དཀའོ་ཞེས་གསུངས། སློབ་དཔོན་རྟ་དབྱངས་ཀྱིས་ཟམ་ཏོག་ལྟ་བུའི་གཏམ་ལས་ཀྱང། རྒྱ་མཚོར་གཉའ་ཤིང་བུ་ག་རུ། །རུས་སྤལ་མགྲིན་པ་ཆུད་པ་བཞིན། །ཡུད་ཙམ་འཛོམ་པ་

[008B] །མི་བརྟན་འདི་ལ་ཡང་དག་སོམས། ཞེས་གསུངས་སོ། །དེར་མ་ཟད་གྲངས་ཀྱི་སྒོ་ནས་ཀྱང་དཔག་ནུས་ཏེ། དམྱལ་བ་ཡི་དྭགས་དུད་འགྲོ་གསུམ་སྔ་མ་སྔ་མ་ལས་ཕྱིམ་ཕྱི་མ་ཉུང། དུད་འགྲོ་ལས་མི་ལུས་ཐོབ་པ་ཉུང་སྟེ་
དབྱར་དུས་རང་ཅག་རྣམས་གནས་པའི་ས་གཅིག་ཏུ་འབུ་སྦྲང་ལ་སོགས་པ་མིག་གི་ཡུལ་དུ་མངོན་སུམ་ལ་སྣང་བའི་གྲངས་ཙམ་ཡང་འཛམ་བུ་གླིང་པའི་མི་ལ་མེད། ཁྱད་པར་དལ་འབྱོར་ཚང་བའི་རྟེན་ཐོབ་པ་ལ། ཚུལ་ཁྲིམས་རྣམ་པར་དག་
པས་གཞི་བཟུང། སྦྱིན་སོགས་ཀྱིས་གྲོགས་བྱས། སྨོན་ལམ་དྲི་མ་མེད་པས་མཚམས་སྦྱར་བ་སོགས་དགོས་ན། དེ་དག་བསྒྲུབ་པ་ཤིན་ཏུ་ཉུང་བས་དལ་འབྱོར་གྱི་རྟེན་རྙེད་དཀའ། སངས་རྒྱས་འབྱུང་བ་རྙེད་པར་དཀའ་བ་བས་ཀྱང་དལ་
འབྱོར་རྙེད་དཀའ་བར་གྲུབ་པ་སྟེ། འཕགས་པ་སྡོང་པོ་བཀོད་པ་ལས། གང་དག་མཐོང་ཞིང་ཐོས་པ་དང། །བསྙེན་བཀུར་བྱས་པ་དོན་ཡོད་པ། །འཇིག་རྟེན་འདྲེན་པ་འཇིག་རྟེན་ན། །བསྐལ་པ་བྱེ་བར་རྙེད་པར་དཀའ། ཞེས་གསུངས་
སོ། །འཆི་བ་མི་རྟག་པ་བསམ་པ་ནི། དེ་ལྟར་ལུས་རྟེན་འདི་ཉིད་ཤིན་ཏུ་རྙེད་ཤིན་ཏུ་རྙེད་དཀའ་བར་མ་ཟད་མཐར་ངེས་པར་འཆི། དེ་ཡང་དེ་བཞིན་གཤེགས་པ་རྡོ་རྗེའི་སྐུ་བརྙེས་པ་རྣམས་ཀྱང་གདུལ་བྱ་རྟག་འཛིན་ཅན་རྣམས་གདུལ་བའི་ཕྱིར་དུ་འཇིག་
རྟེན་གཞན་དུ་གཤེགས་ན། རང་ཅག་རྣམས་ཀྱི་ལུས་ཆུའི་ལྦུ་བ་ལྟར་ཉམ་ཆུང་བ། ཆུ་ཤིང་ལྟར་སྙིང་པོ་མེད་པ་སྟེ་དཔེར་ན། ཆུ་ཤིང་གི་སྡོང་པོ་ལ་ནང་ན་སྙིང་པོ་མེད་པ་ལྟར་ལུས་ཀྱི་ནང་ན་སྲ་ཞིང་བརྟན་པ་རྐྱེན་གྱིས་འཇིག་པར་དཀའ་བའི་

[009A]༄༅། །སྙིང་བོ་ཅི་ཡང་མེད་ཅིང་མི་གཙང་བ་དུ་མ་འདུས་པས་བསླུ་བའི་ཕུང་པོ་ལྟར་རྐྱེན་གྱིས་ནམ་འཇིག་ངེས་པ་མེད་པ། འཆི་རྐྱེན་མང་ཞིང་གསོན་རྐྱེན་ཉུང་བ་འདི་ལ་མི་འཆི་བར་སྡོད་པའི་སྐབས་མེད་དེ། ཇི་སྐད་དུ། ཅི་སྟེ་
སངས་རྒྱས་རྣམས་ཀྱི་སྐུ། །མཚན་དང་དཔེ་བྱད་ཀྱིས་བརྒྱན་པའི། །རྡོ་རྗེའི་སྐུ་ཡང་མི་རྟག་ན། །ཆུ་ཤིང་སྙིང་པོ་འདྲ་བ་ཡི། །ལུས་ཅན་གཞན་རྣམས་སྨོས་ཅི་དགོས། ཞེས་དང། འཕགས་པ་དྲི་མ་མེད་པར་གྲགས་པས་
ཞུས་པའི་མདོ་ལས། གྲོགས་པོ་དག་ལུས་འདི་ནི་དཔྱང་མི་བཟོད་པ་སྟེ་དབུ་བ་རྡོས་པ་ལྟ་བུའི། །ལུས་འདི་ནི་རིང་དུ་མི་གནས་པ་སྟེ། ཆུའི་ལྦུ་བ་ལྟ་བུའོ། །ལུས་འདི་ནི་སྙིང་པོ་མེད་པ་སྟེ། ཆུ་ཤིང་གི་ཕུང་པོ་ལྟ་བུའོ། །
ཞེས་གསུངས། དེ་ཡང་འཛམ་བུ་གླིང་བ་ལས་ཀྱིས་པ་ཡིན་པས་ཚེ་ལ་ངེས་པ་མེད་དེ། མཛོད་ལས། འདི་ན་མ་ངེས་ཐ་མར་ནི། །ལོ་བཅུ་དང་པོ་དཔག་ཏུ་མེད། ཅེས་གསུངས་པ་ལྟར་མངལ་དང། བཙས་མ་ཐག་དང་
གོག་ཙམ་དང། རྒན་གཞོན་དར་བབ་ཀྱི་གནས་སྐབས་གང་དུ་འཆི་ཡི་ངེས་བ་མེད་དེ། ཚོམས་ལས། ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་ཅིག་བཙས་ཙམ་ན། །དེ་བཞིན་ཁ་ཅིག་གོག་ཙམ་ན། །དེ་བཞིན་ཁ་ཅིག་
ཡོངས་རྒྱུག་ན། །ལ་ལ་རྒན་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་པ་ལྷུང་བ་བཞིན། ཞེས་གསུངས། དེ་ཡང་དེ་རིང་སངས་ཙམ་ཡང་མི་འཆི་བའི་ངེས་པ་མེད། སང་

[009B] ཚེ་འདིའི་གཉེན་ཉེ་དུ། གྲོགས་དགའ་མཛའ། འཁོར་ལོངས་སྤྱོད་ཐམས་ཅད་རྨི་ལམ་རྨིས་པ་ལྟར་གར་སོང་ཆ་མེད་དུ་འགྲོ། ཕྱི་བཞིན་འོང་བ་ལས་དཀར་ནག་
གཉིས་ལས་མེད་ན། ཕྱི་མར་ཕན་པའི་ཆོས་མི་སྒྲུབ་པར་གཏན་དུ་སྡོད་པའི་གྲབས་གཤོམ་བྱེད་པ་འདི་ཨ་ཙམ་རང་མགོ་རང་གིས་བསྐོར་བའམ། སྨྱོ་བའམ། སེམས་མེད་པར་ཟད་ཀྱི། དེས་ན་ཚེ་འདིའི་མདུན་མ་ཐམས་ཅད་བློས་
ལིངས་ཀྱིས་བཏང་སྟེ་གློ་བུར་དུ་མགོ་ལ་མེ་ཤོར་བ་གསོད་པའི་ཐབས་ལ་བརྩོན་པ་ལྟར། ཆོས་འབའ་ཞིག་བྱ་སྙམ་པའི་བློ་ཐག་ད་ལྟ་ཉིད་ནས་གཅད་དགོས་ཏེ། ཆོམས་ལས། སང་དང་འཇིག་རྟེན་ཕྱི་མ་གཉིས། །སྔོན་དུ་གང་སྔ་
གཏོལ་མེད་པས། །སང་གི་ཚིགས་ལ་མི་འབད་པར། །ཕྱི་མའི་དོན་ལ་འབད་པར་རིགས། ཞེས་དང། སློབ་སྤྲིངས་ལས། མི་ཡི་དངོས་བོ་ཤིན་ཏུ་རྙེད་དཀའ་རྙེད་གྱུར་ནས། དོན་དུ་བྲང་པ་གང་ཡིན་དེ་ཉིད་བརྟུན་ཏེ་སྒྲུབས། མར་
མེའི་མེ་ལྕེ་ཤུགས་དྲག་རླུང་གིས་བསྐྱོད་བ་ལྟའི། ཚེ་འདི་སྐད་ཅིག་གནས་པའི་གདེངས་ཀྱང་ཡོད་མ་ཡིན། ཞེས་གསུངས། དེ་ལྟར་འཆི་བ་བསམས་པ་ལ་ཕན་ཡོན་ཆེན་པོ་ཡོད་དེ། ཚེ་འདིའི་ལུས་ལོངས་སྤྱོད་དང། གཉེན་
བཤེས་ཐམས་ཅད་ལ་ཆགས་པ་དང་བྲལ་ནས་དེ་དག་གི་ཆེད་དུ་མི་དགེ་བ་ལ་མི་འཇུག་ཅིང། ཕྱི་མ་འབའ་ཞིག་དོན་དུ་གཉེར་བར་འགྱུར་ཏེ། དབུམ་བཞི་བརྒྱ་པ་ལས། བདག་ནི་འཆིའོ་སྙམ་པའི་སེམས། །གང་ལ་ངེས་བར་ཡོད་གྱུར་

[010A]༄༅། །པ། །དེ་ན་ཆགས་པ་ཡོངས་བཏང་ཕྱིར། །འཆི་བདག་ལ་ཡང་ག་ལ་འཇིགས། ཞེས་གསུངས། དེ་ལྟར་འཆི་བ་མ་བསམས་ན་དེ་དག་ལ་ཆགས་པའི་དབང་གིས་སྡིག་པ་འབའ་ཞིག་ལས་མེད་དེ། སྦྱོད་
འཇུག་ལས། ཐམས་ཅད་པོར་ཏེ་ཆ་དགོས་པར། །བདག་གིས་དེ་ལྟར་མ་ཤེས་ནས། །མཛའ་དང་མི་མཛའི་དོན་གྱི་ཕྱིར། །སྡིག་བ་རྣམ་པ་སྣ་ཚོགས་བྱས་ཞེས་གསུངས། དེ་ལྟར་ན་འཆི་བ་བསམས་ནས་ཆོས་བྱ་དགོས་པར་བསྟན་
པ་དང། བསམས་པའི་ཕན་ཡོན། མ་བསམས་པའི་ཉེས་དམིགས་འདི་དག་དྲན་པར་བྱས་ནས། འཆི་བ་ལ་ཆོས་མ་གཏོགས་ཅིས་ཀྱང་མི་ཕན་པས། ལུས་ལོངས་སྤྱོད་དང་གཉེན་བཤེས་ཐམས་ཅད་པས་ཆོས་གཅེས་པར་བཟུང་སྟེ་
གང་གི་ངོར་ཡང་ཆོས་མི་བཞག་པའི་བློ་བརྟན་པོ་བསྐྱེད་དགོས་ཏེ། རྒྱལ་པོ་ལ་གདམས་པའི་མདོ་ལས། ནོར་ནི་གཏང་གི་ལུས་ནི་བསྲུང་བར་བྱ། །ཡན་ལག་བཏང་གི་སྲོག་ཀྱང་བསྲུང་བར་བྱ། །ནོར་དང་ཡན་ལག་རྣམས་དང་དེ་
བཞིན་སྲོག་ཐམས་ཅད་བཏང་གི་འདིར་ན་ཆོས་བསྲུང་ངོ། །ཞེས་གསུངས། །མི་རྟག་པ་གཤའ་མ་ཞིག་དྲན་ན་ཆུ་ཡུར་མགོར་ཚུད་པ་ཡིན་ཞེས་དགེ་བའི་བཤེས་གཉེན་པོ་ཏོ་བ་ཆེན་པོ་གསུང་ཞིང། མི་རྟག་པ་དྲན་པ་འདི་གདམས་
པའི་མཐིལ་དུ་འདུག་པས་ནན་ཏན་དུ་བྱའོ། །འཁོར་བའི་ཉེས་དམིགས་བསམ་པ་ནི། ཤི་བའི་རྗེས་སུ་མར་མེ་ཤི་བ་དང། རྩ་སྦུར་མེས་བསྲེགས་པ་བཞིན་དུ་མེད་དེ་མི་འགྲོ་བར་ཁམས་གསུམ་གྱི་འགྲོ་བ་རིགས་དྲུག་གང་རུང་ཞིག་ཏུ་སྐྱེ་བ་

[010B] དེ་ཡང་ལས་ཀྱི་གཞན་དབང་ཅན་ཡིན་པས། དགེ་བ་སྟོབས་ཆུང་ཞིང་སྡིག་པ་ཤིན་ཏུ་སྟོབས་ཆེ་བ་བསགས་པའི་དབང་གིས་ཕལ་ཆེར་ངན་འགྲོར་སྐྱེ་ལ། དེར་སྐྱེས་ན་དམྱལ་བ་པ་རྣམས་ལ་ཚ་གྲང་དང་དེས་མཚོན་པའི་སྡུག་བསྔལ་
ཡི་དྭགས་རྣམས་ལ་བཀྲེས་སྐོ་མ་དང་དེས་མཚོན་པའི་སྡུག་བསྔལ། དུད་འགྲོ་རྣམས་ལ་གླེན་ཅིང་གཏི་མུག་པ་དང་གཅིག་ལ་གཅིག་ཟ་བའི་སྡུག་བསྔལ་བསམ་གྱིས་མི་ཁྱབ་པ་ཡོད། གལ་ཏེ་བདེ་འགྲོའི་ལམ་གྱི་ལྷ་མི་ཐོབ་ཀྱང་སྡུག་བསྔལ་ལས་
མ་འདས་ཏེ། སློབ་སྦྲིངས་ལས། གང་ཞིག་འཁོར་བའི་འཁོར་ལོ་རྟག་ཏུ་འགྱུར་བ་ཡི། །ནང་དུ་ཞུགས་ནས་བསྟི་བ་ཙམ་ལ་བདེར་སེམས་པ། །དེ་ནི་དབང་མེད་རིམ་གྱིས་བརྒྱ་ཕྲག་ཏུ། །འགྲོ་བ་མཉམ་དང་མི་མཉམ་ཀུན་ཏུ་འཁྱམས་བར་
འགྱུར། ཞེས་གསུངས། བསྟི་བ་ཙམ་ནི་ངལ་བསོ་བཙམ་སྟེ། ཁུར་གྱིས་དུབ་བ་ངལ་བསོ་བ་ན་ཡུད་ཙམ་ངལ་བསོལ་བས་སྡུག་བསྔལ་མེད་ཀྱང་དེ་མ་ཐག་འབྱུང་བ་ལྟར་ལྷ་མིའི་བདེ་བ་ལ་གནས་པ་ན་ངན་སོང་གི་སྡུག་བསྔལ་ཡུད་ཙམ་མེད་ཀྱང་དེ་
མ་ཐག་འབྱུང་བས་དམྱལ་བ་དང་ལྷ་མི་ལ་འཇིགས་མཉམ་དགོས་ཏེ། དབུ་མ་བཞི་བརྒྱ་པ་ལས། མཁས་པ་རྣམས་ལ་མཐོ་རིས་ཀྱང། །དམྱལ་བ་དང་མཚུངས་འཇིགས་བསྐྱེད་འགྱུར། ཞེས་གསུངས། དེས་ན་ལྷ་མིའི་བདེ་བ་ལ་ཆགས་
བ་ནི་འཁོར་བ་ལས་འདའ་མི་སྲིད་པས་དེ་སྤང་བའི་ཕྱིར་འཁོར་བའི་ཉེས་དམིགས་བསམ་དགོས། དེ་ལ་འཁོར་བ་སྤྱིའི་ཉེས་བ་བསམ་བ་དང། འགྲོ་བ་རིགས་དྲུག་སོ་སོར་ངེས་པའི་སྡུག་བསྔས་ཀྱི་ཉེས་པ་བསམ་ཚུལ་གཉིས་ལས། དང་པོ་

[011A]༄༅། །འཁོར་བ་སྤྱིའི་ཉེས་པ་བསམ་ཚུལ་ལ་དྲུག་སྟེ། ངེས་པ་མེད་པའི་ཉེས་པ་དང། ངོམས་མི་ཤེས་པའི་ཉེས་པ་དང། ལུས་ཡང་དང་ཡང་དུ་འདོར་བའི་ཉེས་པ་དང། འདི་གཉིས་མཐའ་ཐུག་པ་མེད་པའི་ཡང་དང་ཡང་
དུ་ཉིང་འཚམས་སྦྱོར་བའི་ཉེས་པ་དང། ཡང་དང་ཡང་དུ་མཐོ་དམན་དུ་འགྱུར་བའི་ཉེས་པ་དང། གྲོགས་མེད་པའི་ཉེས་པའོ། །དེ་ལ་ངེས་པ་མེད་པའི་ཉེས་པ་ནི། བཅོམ་ལྡན་འདས་ཀྱིས་བྲམ་ཟེའི་རྟོགས་པ་བརྗོད་པའི་མདོ་ལས་
ཕ་མ་དེ་བཞིན་ཕུ་ནུ་དང། །དེ་བཞིན་ཉེ་དུ་མཛའ་བ་ཤེས་བུ། །ངེས་མེད་བདག་གིར་འཛིན་བྱེད་པ། །དེ་ནི་འཇིག་རྟེན་ཕྱིན་ཅི་ལོག་མར་གྱུར་པ་ཡང་ཆུང་མར་འགྱུར། །ཆུང་མར་གྱུར་པ་མནའ་མར་འགྱུར། །མནའ་མར་
གྱུར་པ་བྲན་མོར་འགྱུར། །དགྲ་ཡང་ཁྱིམ་གྱི་བདག་མོར་འགྱུར། །ཕར་གྱུར་པ་ཡང་བུ་མོར་འགྱུར། །བུ་ཕོར་གྱུར་པ་དགྲ་བོར་འགྱུར། །དགྲར་གྱུར་པ་ནི་བྲན་འགྱུར་ཏེ། །མངག་གཞུག་ལས་མི་འགྱུར་དེ་བཞིན། །རྒྱལ་
པོར་གྱུར་པ་ཚལ་ཟེར་འགྱུར། །ཚལ་ཟར་གྱུར་པ་བཀྲེན་པ་དང། །གྲོང་མི་ངན་པ་དམན་པ་དང། །འཇིག་རྟེན་རྣམས་ཀྱིས་སྨད་པར་འགྱུར། །བྲམ་ཟེར་གྱུར་པ་རྒྱལ་རིགས་འགྱུར། །རྒྱལ་རིགས་རྗེ་རིགས་ཉིད་དུ་སྟེ། །རྗེའུ་
རིགས་གྱུར་པ་དམངས་རིགས་དང། །དེ་བཞིན་གདོལ་པ་གཡུང་པོར་འགྱུར། །གང་དག་ཁྱོད་ཀྱི་བུར་སྐྱེས་པ། །སྟོང་གི་ཕྲག་དང་བརྒྱ་ཕྲད་དང། །ཁྲག་ཁྲིག་ཕྲག་ནི་དུ་མ་དག་དུས་གཞན་ན་ནི་དགྲ་བོར་འགྱུར། ཞེས་

[011B] ངོམས་མི་ཤེས་པའི་ཉེས་པ་ནི། རྒྱ་ཆེ་རོལ་པའི་མདོ་ལས། རྒྱལ་པོ་ལྷ་ཡི་འདོད་པ་གང་ཡིན་དང། །མི་ཡི་འདོང་པ་བཟང་
པོ་གང་ཡིན་པའི། །འདོད་པ་ཐམས་ཅད་མི་གཅིག་གིས་ཐོབ་ཀྱང། དེ་ལ་ཆོག་མེད་དེ་ཡང་ཡང་འཚོལ་ལོ། །ཞེས་གསུངས་པ་ལྟར་སྤྱད་ཀྱང་ཚིམ་པའི་སྐབས་མེད། ལུས་ཡང་དང་ཡང་དུ་འདོར་བའི་ཉེས་པ་ནི། བཤེས་སྤྲིབ་མ་
ལས། རེ་རེས་བདག་ཉིད་རུས་པའི་ཕུང་པོ་ནི། །ལྷུན་པོ་མཉམ་པ་ཉིད་གཅིག་འདས་གྱུར་ཏེ། ཞེས་གསུངས། དེ་ཡང་སེམས་ཅན་གཅིག་གི་ལུས་སུ་སྐྱེ་བ་བླངས་པའི་རུས་པའི་ཕུང་པོ་ཡང་རི་རབ་པས་གཏོས་ཆེ་བ་འདས། ཡང་
དང་ཡང་དུ་ཉིད་འཚམས་སྦྱོར་བའི་ཉེས་པ་ཡང། དེ་ཉིད་ལས། མ་ཡི་ཐུག་མཐའ་རྒྱ་ཤུག་ཚིག་དགུ་ཙམ། །རི་ལུང་བགྲངས་ཀྱང་ས་ཡིས་ལང་མི་འགྱུར། ཞེས་གསུངས། དེའི་དོན་ནི་མདོ་ལས། དགེ་སློང་དག་དཔེར་སྐྱེས་བུ་
འགའ་ཞིག་གིས་ས་ཆོན་པོ་འདི་ལས་རྒྱ་ཤུག་གི་ཚིག་གུ་ཙམ་གྱི་རི་ལུ་ཐོགས་ཏེ། འདི་བདག་གི་མའོ། །འདི་བདག་གི་མ་དེའི་ཡང་མའོ། །ཞེས་འདོར་བང་བྱེད་ན། དགེ་སློང་དག་ས་ཆེན་པོ་འདིའི་འཇིམ་པ་ནི་ཆེས་སྔར་ཟད་པར་འགྱུར་གྱི་
མི་རྣམས་ཀྱི་མིའི་བརྒྱུད་པ་དེ་དེ་ལྟར་མ་ཡིན་ནོ་ཞེས་ང་སྨྲའོ། །ཞེས་གསུངས་ཤིང། སློབ་དཔོན་རྟ་དབྱངས་ཀྱིས་མྱ་ངན་བསལ་བ་ལས་ཀྱང། ཡང་དང་ཡང་དུ་དམྱལ་བ་ན། །ཟངས་ཞུན་བསྐོལ་བ་གང་འཐུངས་པ། །རྒྱ་

[012A]༄༅། །མཚོའི་ནང་གི་ཆུ་ལ་ཡང། །དེ་ཡི་ཚད་ཙམ་ཡོད་མ་ཡིན། །ཁྱི་དང་ཕག་ཏུ་གྱུར་པ་ན། །མི་གཙང་བ་ནི་གང་ཟོས་པ། །རི་ཡི་རྒྱལ་པོ་ལྷུན་པོ་ཡི། །ཚད་ལས་ཤིན་ཏུ་ལྷག་པར་འགྱུར། །མཛའ་བཤེས་རབ་
ཏུ་བྲལ་བ་ཡི། །འཁོར་བའི་ནང་དུ་གང་དུས་པ། །མིག་གི་མཆི་མའི་ཐིགས་པ་ཡི། །སྣོད་དུ་རྒྱ་མྪོའང་རུང་མ་ཡིན། །ཕན་ཚུན་དག་ཏུ་རྩོད་པའི་ཕྱིར། །མགོ་བོ་བཅད་པ་གང་ཡིན་པ། །སྤུངས་ན་དེ་ལྟར་མཐོ་བ་ནི། །ཚངས་པའི་འཇིག་
རྟེན་ལས་ཀྱང་ཐལ། །སྲིན་བུར་གྱུར་ཅིང་རབ་བཀྲེས་པས། །ས་ལུད་ཟོས་པ་གང་ཡིན་པ། །འོ་མའི་རྒྱ་མཚོ་ཆེ་ནང་དུ། །དེ་ཡིས་བཀངས་ན་ཤིན་ཏུ་འགེངས། ཞེས་གསུངས། ཡང་དང་ཡང་དུ་མཐོ་དམན་དུ་འགྱུར་བའི་ཉེས་པ་ནི་
འདུལ་བ་ལུང་ལས། བསགས་པ་ཀུན་གྱི་མཐའ་འཛད་ཅིང། མཐོན་པོ་རྣམས་ཀྱི་མཐའ་ལྟུང་འགྱུར། །ཕྲད་བའི་མཐའ་ནི་བྲལ་བ་སྟེ། །གསོན་པོའི་མཐའ་ནི་འཆི་བ་ཡིན། ཞེས་གསུངས་པ་ལྟར་འཁོར་བའི་བདེ་བ་ཐམས་ཅད་མཐར་
སྡུག་བསྔལ་གྱིས་མཇུག་སྡུད་ཅིང། མཐོན་པོ་ཐམས་ཅད་ལ་མཐར་དམའ་བར་མི་འགྱུར་བ་མེད་དེ། མགོན་པོ་ཀླུ་སྒྲུབ་ཀྱིས། བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། །ལས་ཀྱི་དབང་གིས་ཕྱིར་ཡང་ས་སྟེང་ལྟུང། །འཁོར་
པོས་བསྒྱུར་བ་ཉིད་དུ་གྱུར་ནས་ཀྱང། །འཁོར་བ་དག་ཏུ་ཡང་བྲན་ཉིད་དུ་འགྱུར། ཞེས་སོགས་གསུངས་པ་ལྟར་ཡིན། གྲོགས་མེད་པའི་ཉེས་པ་ལ་གཉིས་ཏེ། གྲོལ་བ་རྣམས་ནི་བདག་གིར་བྱ་བ་ཡིན་པས་གྲོགས་བྱ་བའི་ཐབས་

[012B] བྱིས་པ་རྣམས་ནི་མིག་རྒྱང་ཐུང་ཞིང་བྱས་པ་མི་གཟོ་བས་གྲོགས་བྱེད་པའི་སྤྲོ་བ་མེད་པའོ། །དང་པོ་ནི། འདུལ་བ་ལུང་ལས། བཅོམ་ལྡན་འདས་ཀྱིས་ཆུ་སྲིན་ཉའི་རིགས་སྐྱེ་བ་དྲན་པར་བྱིན་གྱིས་བརླབས་པས་ངག་གི་ཉེས་
པས་དུང་འགྲོར་སྐྱེས་པ་དང། དེ་ནས་དམྱལ་བར་སྐྱེ་བ་མཐོང་ནས་ངུས་པ་ལས། ཁྱོད་ནི་དུད་འགྲོའི་སྐྱེ་གནས་སྐྱེས། །མི་ཁོམ་ཞུགས་པར་གྱུར་པ་ལ། །ད་ལྟར་ངས་ཀྱང་ཅི་བྱར་མེད། །དོན་མེད་དུས་པས་ཅི་ལ་ཕན། ཞེས་
གསུངས་པ་ལྟར་མི་དགེ་བ་མ་སྤངས་ན་སྡུག་བསྔལ་ལས་སངས་རྒྱས་ཀྱིས་ཀྱང་བསྐྱབ་པར་མི་ནུས་ཤིང། དགེ་བ་མ་བྱས་ན་བདེ་བ་སངས་རྒྱས་ཀྱིས་ཀྱང་སྦྱིན་པར་མི་ནུས་ན་གཞན་གྱིས་ལྟ་ཅི་སྨོས་ཏེ། བཤེས་སྤྲིངས་ལས་ཀྱང་
ཐར་པ་བདག་ལ་རག་ལས་འདི་ལ་ནི། །གཞན་གྱིས་གྲོགས་བགྱིར་ཅི་ཡང་མ་མཆིས་ཀྱིས། །ཐོས་དང་ཚུལ་ཁྲིམས་བསམ་གཏན་ལྡན་པ་ཡིས། །བདེན་པ་རྣམ་པ་བཞི་ལ་འབད་པར་མཇོད། ཅེས་གསུངས། གཉིས་པ་
བྱིས་པ་རྣམས་ནི་མིག་རྒྱང་ཐུང་ཞིང་བྱས་པ་མི་གཟོ་བས་གྲོགས་བྱེད་པའི་སྤྲོ་བ་མེད་པ་ནི། རྒྱ་ཆེ་རོལ་པ་ལས། ན་ཚོད་ཐོག་མར་གཟུགས་མཆོག་འཛིན་པའི་ཚེ། །པངས་ཤིང་སྡུག་འདོད་འདི་ནི་བྱིས་པའི་སྤྱོད། །རྒ་དང་སྡུག་
བསྔལ་གཟི་བརྗིད་ལུས་བཅོམ་ནས། །རྣམ་པར་སྤོང་སྟེ་རི་དྭགས་ཀླུང་སྐམ་བཞིན། །ནོར་འབྲུ་དམ་པ་རྫས་མང་སྟོབས་ལྡན་ཚེ། །ཕངས་ཤིང་སྡུག་འདོད་འདི་ནི་བྱིས་པའི་སྤྱོད། །ནོར་ཉམས་སྡུག་བསྔལ་བར་ནི་འགྱུར་བའི་ཚེ་

[013A]༄༅། །རྣམ་པར་སྤོང་སྟེ་མི་ཡི་འབྲོག་སྟོང་བཞིན། ཞེས་གསུངས། གལ་ཏེ་གཉེན་གྱིས་ཕོངས་པ་ན་ནོར་སྤྱིན་པ་དང། ན་བ་ན་གཡོག་བྱེད་པ་སོགས་མངོན་སུམ་སྣང་བས་ཇི་ལྟར་སྡུག་བསྔལ་ལས་སྐྱོབ་པའི་
གྲོགས་མེད་སྙམ་ན་དེ་ཡང་སྔོན་གྱི་དགེ་བའི་འབྲས་བུ་ཡིན། དགེ་བའི་འབྲས་བུ་ཡོད་པ་ལ་མ་འདྲིས་པའི་སྐྱེ་བོས་ཀྱང་འདོད་རྒུ་སྒྱུབ་ཅིང། དགེ་འབྲས་ཟད་པ་ན་གཉེན་ཡང་དགྲར་འགྱུར་ཏེ། བུས་ཕ་གསོད་པ་ཡང་སྣང་ན་གཞན་
སུ་ཞིག་གྲོགས་ཡིན། དེས་ན་དགེ་བའི་འབྲས་བུ་ལུས་ལོངས་སྤྱོད་འབྱོར་བ་ན་བྱིས་པའི་སྐྱེ་བོ་ཐམས་ཅད་དགའ་བར་བྱེད་ལ། རྒུད་པ་ན་སྤོང་བར་བྱེད་དོ། །གཉིས་པ་འགྲོ་བ་རིགས་དྲུག་སོ་སོར་ངེས་པའི་སྡུག་བསྔལ་གྱི་ཉེས་པ་བསམ་
ཚུལ་ལ། ཐོག་མར་དམྱལ་བའི་སྡུག་བསྔལ་བསམ་པ་ལ་བཞི། ཚ་བའི་དམྱལ་བ། ཉེ་འཁོར་བའི་དམྱལ་བ། གྲང་བའི་དམྱལ་བ། ཉི་ཚེ་བའི་དམྱལ་བའོ། །དང་པོ་ལ་བརྒྱད་ལས་ཡང་གསོས་ནི། ལྕགས་ཀྱི་ས་གཞི་མེ་
རབ་ཏུ་འབར་བའི་སྟེང་དུ་སེམས་ཅན་རྣམས་ཕན་ཚུན་འདུས་ནས་ལས་ལས་གྲུབ་པའི་མཚོན་ཆ་མི་བཟད་པ་སྣ་ཆོགས་ཀྱིས་གཅིག་ལ་གཅིག་བརྡེ་ག་ཅིང་ཡན་ལག་དང་ཉིང་ལག་ལ་སོགས་པ་ཀུན་ཐོ་བ་ལ་སོགས་པས་བརྡུང། རལ་གྲི་ལ་
སོགས་པས་གཅོད་པར་བྱེད་དོ། །དེར་བརྒྱལ་ནས་ས་ལ་འགྱེལ་བ་དང། ནམ་མཁའ་ལས་ཡང་གསོས་བར་གྱུར་ཅི་གཅེས་པའི་སྒྲ་འབྱུང་ངོ། །སྒྲ་བྱུང་བ་དང་ལངས་ནས་སར་བཞིན་སྡུག་བསྔལ་དཔག་ཏུ་མེད་པ་མྱོང་བར་བྱེད་དོ། །

[013B] གཤིན་རྗེའི་སྐྱེས་བུ་འཇིགས་སུ་རུང་བ་དག་གིས་ཟུར་བཞི་ལ་སོགས་པར་ཐིག་ནག་པོ་དུ་མ་བཏབ་ནས་ཤིང་མཁན་གྱིས་ཤིང་ལ་བྱ་བ་ཇི་བཞིན་མཚོན་གྱིས་གཤེག་པ་སོགས་ཀྱི་སྡུག་བསྔལ་དཔག་ཏུ་མེད་པ་མྱོང་ངོ། །དེ་སྐང་དུ་
གང་ཕྱིར་དེ་ནི་ཤིང་བཞིན་དུ། །ཐིག་ནག་བཏབ་ནས་སོག་ལེ་དག་འབར་བ་ཡིས་ནི་གཤེག་བྱེད་དེ། །དེ་ཕྱིར་ཐིག་ནག་ཡིན་པར་བཤད། ཅེས་སོ། །བསྡུས་འཇོམས་ན་ནི། རི་ར་ལུག་ལ་སོགས་པ་སྲོག་ཆགས་སྣ་ཚོགས་ཀྱི་དབྱིབས་
འདྲ་བདག་གི་བར་དུ་སེམས་ཅན་དེ་དག་ཕན་ཚུན་བསྡུས་ནས་འཚིར་བ་སོགས་ཀྱི་སྡུག་བསྔལ་དཔག་ཏུ་མེད་པ་མྱོང་ངོ། །དེ་སྐད་དུ། གང་ཕྱིར་བསྡུས་ནས་དེར་འདོར་དང། །ཡང་དག་སྲེག་པར་བྱེད་བས་ན། །དེ་ཡི་ཕྱིར་ན་བསྡུས་གཞོམ་སྟེ། །
དེ་ལྟར་མིང་ནི་དོན་མཐུན་གྲགས། ཞེས་སོ། །དུ་འབོད་ན་ནི། སེམས་ཅན་འཇིགས་པས་སྐྲག་པ་དག་བྲོས་ཏེ་ཕྱིན་པ་ན་ལྕགས་ཁང་མེ་འབར་བའི་ནང་དུ་བཅུག་ནས་སྲེག་བར་བྱེད་ཅིང། དེར་བསྲེགས་པས་ཉམ་ཐག་པའི་ང་རོས་འོ་དོད་འབོང་
པར་བྱེད་དོ། །དེ་སྐད་དུ། དེར་ནི་དྲག་པོའི་མེ་དག་གིས། །རྒྱུན་མི་འཆད་པར་བསྲེགས་པས་ན། །གང་ཕྱིར་སྐང་ནི་དྲག་འབྱིན་པ། །དེ་ཕྱིར་རེ་ནི་ངུ་འབོད་ཡིན། ཞེས་སོ། །ངུ་འབོད་ཆེན་པོ་ན་ནི། ལྕགས་ཁང་ཉིས་རིམ་མེ་
རབ་ཏུ་འབར་བའི་ནང་དུ་བསྲེག་ཅིང་སྔར་བས་སྡུག་བསྔལ་ལྷག་པར་ཆའོ། །དེ་སྐད་དུ། མེས་བསྲེག་པ་ནི་དྲག་ཕྱིར་དང། །དུ་འབོད་བ་ཡང་ཆེས་ཕྱིར་དང། །ལྕི་ཞིང་ཆེ་བ་ཉིད་ཀྱི་ཕྱིར། །དེ་ནི་ངུ་འབོད་ཆེན་པོ་ཡིན། ཞེས་སོ་

[014A]༄༅། །ཚ་བན་ནི། དམྱལ་བའི་བསྲུང་མས་ལྕགས་ཀྱི་སླ་ང་མེ་རབ་ཏུ་འབར་བའི་ནང་དུ་བསྲེག་པ་དང། མདུང་མེ་རབ་ཏུ་འབར་བས་ལུས་རྒྱབ་ནས་ཕུག་སྟེ་ཀླད་པར་ཐལ་བྱུང་འབྱིན་ཅིང། དེ་ལས་ནང་དུ་མེ་འབར་
བས་དབང་པོའི་སྒོ་དང་བ་སྤུའི་བུ་ག་ཐམས་ཅད་ནས་མེ་འབྱུང་ངོ། །ཡང་ས་གཞི་མེ་འབར་བར་གན་རྐྱལ་དུ་བཞག་ནས་ལྕགས་ཀྱི་ཐོ་བ་མེ་རབ་ཏུ་འབར་བས་རྡུང་བར་བྱེད་དོ། །དེ་སྐད་དུ། གང་ཕྱིར་རྟག་ཏུ་མེའི་གདུང་བ། །དྲག་པོ་སྐྱེ་
བ་དེ་ཡི་ཕྱིར། །འཇིག་རྟེན་དག་ཏུ་ཚ་བའི་མིང། །དོན་དང་མཐུན་པར་གྲགས་པ་ཡིན། ཞེས་སོ། །རབ་ཏུ་ཚ་བ་ན་ནི། གཞན་ཚ་བ་དང་འདྲ་བ་ལ་ཁྱད་པར་མདུང་རྩེ་གསུམ་པ་རྒྱབ་ནས་བཏབ་པ་སྤྱི་བོ་དང་ཕྲག་པ་གཉིས་སུ་
འབྱིན་ཅིང། ལྕགས་ལེང་མེ་འབར་བས་ལུས་ཐམས་ཅད་དཀྲི་བར་བྱེད་པ་དང། ལྕགས་ཀྱི་ཟངས་བོ་ཆེ་མེ་འབར་བ་འཁྲིགས་པར་འདུག་པ་ཚ་སྒོ་ཆུ་བསྐོལ་བས་བཀང་བའི་ནང་དུ་སྤྱིའུ་ཚུགས་སུ་འཚེད་པ་དང། དེ་ན་སྟེང་དང་
འོག་དར་ཐང་ཀར་འགྲོ་བན་ཤ་རུས་བྱེད་ནས་ཀེང་རུས་ཙམ་ལུས་སོ། །ཕྱིར་བྱུང་བ་ན་ཤ་པགས་དང་ཁྲག་དག་སླར་སྐྱེ་བར་འགྱུར་རོ། །དེ་སྐད་དུ། མེ་ནི་རབ་ཏུ་དྲག་པོ་ཡིས། །དེར་འཁོད་སེམས་ཅན་རབ་ཚ་བྱེད། །ཚ་བ་ཕུལ་དུ་
བྱུང་བས་ཏེ། །དེ་ཕྱིར་རབ་ཏུ་ཚ་བར་གསུངས། ཞེས་སོ། །མནར་མེད་པ་ནི། ཕྱོགས་བཞི་དང་སྟེང་འོག་ཐམས་ཅད་ནས་མེ་འབར་བ་འཁྲིགས་ཏེ། དེས་སེམས་ཅན་རྣམས་ཀྱི་པགས་པ་དང་ཤ་རྒྱུས་དང་རུས་པ་ནས་རྐང་གི་བར་ལ་

[014B] སྡུག་བསྔལ་མེད་པའི་སྐབས་ཅུང་ཟད་ཙམ་ཡང་མེད་པས་མནར་མེད་པ་ཞེས་བྱ་སྟེ། དེ་སྐད་དུ། མེ་དྲག་དེར་ནི་ལུས་ཅན་གྱི། །རུས་པ་རྣམས་
ཀྱང་ལྷག་པར་འགྱུར། །དེ་ཕྱིར་བདེ་བའི་སྐབས་མེད་པས། །དེས་ན་མནར་མེད་ཡིན་པར་བཤད། ཅེས་སོ། །གཉིས་པ་ཉེ་འཁོར་བའི་དམྱལ་བ་ནི། ཚ་དམྱལ་བརྒྱད་ཀྱི་སྒོ་བཞིན་ཡོད་ཅིང། དེ་ལ་སྔར་བསྟན་པའི་སྡུག་བསྔལ་
དེ་དག་མྱོང་ནས་ཤར་གྱི་སྒོ་ཕྱེ་སྟེ་བྲོས་པན། མེ་མུར་གྱི་འོབས་པུས་མོ་ནུབ་པ་ཙམ་ལ་རྐང་པ་བྱིངས་ཏེ་པགས་པ་དང་ཤ་ཁྲག་འཇིག་པར་འགྱུར་ལ་བཏེག་པ་ན་སླར་སྐྱེའོ། །དེ་བརྒལ་ནས་ཕྱིན་པ་ན་རོ་མྱགས་ཀྱི་འདམ་ཞེས་བྱ་བ་ཕྱི་སའི་
འདམ་རྫ་བ་རོ་རུལ་པ་མནམ་པར་མགྲིན་པ་མན་བྱིངས་ཏེ་འབུ་མཆུ་རྣོན་ཞེས་བྱ་བ་ལུས་དཀར་ལ་མགོ་གནག་པས་པགས་བ་ནས་རྐང་ལ་ཐུག་གི་བར་འབིགས་ཤིང་ཟ་བར་བྱེད་ཅིང། གཞན་ཡང་ཤ་སྦྲང་སོགས་ཁྲི་ཕྲག་དག་གིས་ཟ་བར་བྱེད་དེ་
སྡུག་བསྔལ་མི་བཟད་པས་ཉེན་ནས་འདྲེ་ལྡོག་བྱེད་ཅིང་སྨྲེ་སྔགས་འདོན་ཏོ། །དེ་འདས་ནས་ཐང་ཡིད་དུ་འོང་བ་ཞིག་མཐོང་སྟེ་ཕྱིན་པ་ན་སྤུ་གྲི་རྣོན་པོ་གཤིབས་པས་གང་བར་གྱུར་ཏེ། ལུས་གཏུབས་ནས་སླར་འཚོའོ། །དེ་འདས་ནས་རྒྱང་རིང་
པོན་རྣགས་ཚལ་སྔོན་པོ་ཡིད་དུ་འོང་བ་མཐོང་སྟེ་ཕྱིན་པ་ན་ཤིང་གི་ལོ་མ་ཐམས་ཅད་མཚོན་ཆ་སྣ་ཚོགས་སུ་གྱུར་བ་རླུང་གིས་བསྐྱོད་ནས་ལུས་ལ་བབས་པས་ཤིན་ཏུ་སྡུག་སྔལ་ཞིང་ཡུན་རིང་པོར་དུ་འབོད་འདོན་བ་ལས་བཤེས་གཞན་མེད་དོ། །དེ་

[015A]༄༅། །འདས་པ་ན་ལྕགས་ཀྱི་ཤལ་མ་ལིའི་སྡོང་པོའི་རྩེ་ན་སྔར་ཆགས་པའི་བུད་མེད་ཡིད་དུ་འོང་བ་ཡོད་པས་འབོད་པ་མཐོང་ནས་འཛེགས་པ་ན་ལྕགས་ཀྱི་ཚེར་མ་སོར་བཅུ་དྲུག་པ་ཁ་འཐུར་དུ་བལྟ་བས་ལུས་འབིགས་ཤིང། བུང་
མེད་ཤིན་ཏུ་འཇིགས་པ་མཆེ་བ་རྣོ་བ་ལུས་ལ་མེ་འབར་བས་འཇུས་ནས་ཟ་བ་དང། ཁྭ་དང་བྱ་རྒོད་ལ་སོགས་བས་མིག་འདྲུ་ཞིང་ཀླད་པ་ཟ་བ་དང་རྒྱུ་ལྟོ་འབྱིན་པར་བྱེད་དོ། །དེ་ནས་དུ་ཞིང་འཐུར་དུ་བབས་པན་ཚེར་མ་ཁ་གྱེན་དུ་བསྟན་པས་
ལུས་འབིགས་ཤིང་སྡུག་བསྔལ་མྱོང་ངོ། །དེ་ཡང་དྲན་པ་ཉེ་བར་གཞག་པའི་ཚིག་ལེའུ་བྱས་པ་ལས། བྱི་བོ་བྱེད་བ་ཤལ་མ་ལི། །ལྕགས་ཀྱི་ཚེར་མ་རྩེ་མོ་འབར། །སོར་ནི་བཅུ་དྲུག་ཡོད་པ་ལ། །ངུ་ཞིང་སྟོབས་ཀྱིས་འཛེགས་
པར་འགྱུར། །བུད་མེད་ཤིན་ཏུ་འཇིགས་འཇིགས་ལྟའི། །མཆེ་རྣོན་ལུས་མེ་འབར་བ་ཡིས། །གཞན་གྱི་བུད་མེད་འཕྲོག་པ་ལས། །འཇུས་ནས་ཟ་བ་ཁོ་ནར་འགྱུར། ཞེས་གསུངས། དེ་འངས་ནས་ཐལ་ཚན་གྱི་ཆུ་བོ་རབས་
མེད་ཅེས་བྱ་བས་དམྱལ་བ་འོབས་བཞིན་བསྐོར་བར་སྐྱབས་འཚོལ་བས་ཕྱིན་ཕན་དེར་བྱིངས་ཏེ་ཤ་ཐམས་ཅད་ཞིག་ནས་རུས་བ་འབའ་ཞིག་ལུས་སོ། །དེ་ལྟར་མེ་མ་མུར་གྱི་འོབས། རོ་མྱགས་ཀྱི་འདམ། སྤུ་གྲི་བལྟམས་པའི་ལམ་
རལ་གྲི་ལོ་མའི་ནགས་ཚལ། ཤལ་མ་ལིའི་སྡོང་པོ། ཐལ་ཚན་གྱི་ཆུ་བོ་རབས་མེད་རྣམས་ཀྱི་ནང་ནས་སྤུ་གྲི་བལྟམས་པའི་ལམ་དང། རལ་གྲི་ལོ་མའི་ནགས་ཚལ་དང། ཤལ་མ་ལིའི་སྡོང་པོ་གསུམ་ནི་མཚོན་ཆའི་འཁོར་ལོ་

[015B] ལྷོ་ལ་སོགས་པའི་སྒོ་ནའང་གནས་པས་བཅུ་དྲུག་ཏུ་འགྱུར་ལ། དེ་ལ་འཁོད་ལྷག་མ་བཅུ་དྲུག་ཅེས་བྱ་སྟེ། མཛོད་ལས། བརྒྱད་པོ་
ཀུན་ལ་ལྷག་བཅུ་དྲུག། ཅེས་གསུངས། གསུམ་པ་གྲང་དམྱལ་ལ་ཡང་བརྒྱད་ལས། ཆུ་བུར་ཅན་གྱི་སྡུག་བསྔལ་ནི། མུན་ནག་གི་ནང་དུ་རླུང་གྲང་མོ་དཔེ་བྱར་མེད་པ་ལངས་ཏེ། རུས་པའང་འཇིག་པའི་གྲང་བས་ཉེན་ནས་ཆུ་
བུར་འབྱུང་བས་ཆུ་བུར་ཅན་ནོ། །ཆུ་བུར་རྡོལ་བ་ནི། དེ་ལས་སྲོག་ཆགས་མཆུ་རལ་གྲི་ལྟར་རྣོ་བ་བྱུང་ནས་ལུས་དབད་དེ་ཞག་དང་ཆུ་སེར་འཛག་པས་ཆུ་བུར་རྡོལ་བ་ཞེས་བྱ། དེ་ནས་གྲང་བས་ཉེན་ནས་སྐང་ཀྱང་འདོན་མ་ནུས་པར་སོ་
ཐམ་ཐམ་བྱེད་བ་དང། ཀྱི་ཧུད་ཟེར་བ་དང། ཨ་ཆུ་ཟེར་བའི་སྨྲེ་སྔགས་ཆེན་པོ་འདོན་མི་ནུས་བཞིན་རྐན་གྱི་ཕུགས་ནས་འདོན་པའི་རིམ་པ་གསུམ་མོ། །ཨུཏྤལ་ལྟར་གས་པ་ནི། ལྷགས་པ་ཆེན་པོ་བཏབ་པས་ལུས་ཁ་དོག་སྔོན་
པོར་གྱུར་པ་ཁ་བཞིར་གས་པས་ཨུཏྤལ་ལྟར་གས་པའོ། །པདྨ་ལྟར་གས་པ་ནི། ཁ་དོག་དམར་པོར་གྱུར་པ་ཁ་བརྒྱད་དུ་གས་པས་པདྨ་ལྟར་གས་པའོ། །པདྨ་ལྟར་ཆེར་གས་པ་ནི། མདོག་དམར་པོ་དེ་ཉིད་ལས་ཁ་བཅུ་དྲུག་གམ་
དེ་ལས་ཀྱང་མང་བར་གས་པས་པདྨ་ལྟར་ཆེར་གས་པའོ། །དེ་སྐད་དུ་ཡང། བྱང་ཆུབ་སེམས་དཔའི་སྐྱེས་རབས་ལས། མེད་པར་ལྟ་བ་ཆོ་རབས་ཕྱི་མ་ལ། །གནས་པ་དེ་ན་མུན་ནག་རླུང་གྲང་ལྡང། །དེས་ནི་རུས་པའང་འཇིག་པའི་

[016A]༄༅། །ནད་སློང་ན། །བདག་ལ་ཕན་འདོད་སུ་ཞིག་དེ་རུ་འཇུག་ཅེས་དང། སློབ་སྤྲིངས་ལས་ཀྱང། ལྷགས་པ་དཔེ་མེད་རུས་པ་ལ་ཡང་ཐིང་བ་ཡིས། །ལུས་སྤྲེབས་འདར་ཞིང་སྒུར་ནས་སྐུམ་སྐུམ་བོར་འདུག་པ། །
ཆུ་བུར་བརྒྱ་བྱུང་རྡོལ་བ་ལས་སྐྱེས་སྲོག་ཆགས་ཀྱིས། །རལ་གྲིས་དབད་ནས་ཞག་དང་ཆུ་སེར་རྐང་བཅས་འཛག་དཀོས་ཐག་སོ་ཐམ་སྐྲ་དང་སྤུ་རྣམས་གཡེངས་གྱུར་པ། །མིག་དང་རྣ་བ་ལྐོག་མ་གནོད་པས་ཀུན་གཟིར་ཞིང། །ལུས་
དང་སེམས་ཀྱི་བར་ངག་རབ་ཏུ་ཀློང་གྱུར་ནས། །གྲང་བའི་དམྱལ་བར་གནས་ཤིང་ཤིན་ཏུ་འོ་དོད་འབོད། ཅེས་གསུངས། སེམས་ཅན་དམྱལ་བ་པ་འདི་དག་གི་གནས་དང་ཚེ་ཚད་ལ་སོགས་པ་ནི་འདིར་ཡི་གེ་མང་བས་འཇིགས་ནས་
མ་སྤྲོས་སོ། །མདོར་ཧྲིལ་གྱིས་དྲིལ་ན་མྱོང་འགྱུར་གྱི་ལས་མ་ཟད་པར་ཚེ་འཕོ་བར་མི་འགྱུར་ཏེ། འཕགས་པ་ཀླུ་སྒྲུབ་ཀྱིས། དེ་ལྟར་སྡུག་བསྔལ་ཤིན་ཏུ་མི་བཟད་ལོ། །བྱེ་བ་ཕྲག་བརྒྱར་ཉམས་སུ་མྱོང་ཡང་ནི། །ཇི་སྲིད་མི་
དགེ་ཟད་པར་མ་གྱུར་པ། །དེ་སྲིད་སྲོག་དང་འབྲལ་བར་མི་འགྱུར་རོ། ཞེས་གསུངས། བཞི་པ་ཉི་ཚེ་བའི་དམྱལ་བ་ནི། མང་པོ་ལྷན་ཅིག་ཏུ་ཚོགས་པ་མེད་ཅིང་ཉུང་བའི་དོན་གྱིས་ན་ཉི་ཚེ་བའོ། །དེ་ཡང་རྒྱལ་བ་འོད་སྲུངས་ཀྱི་དགེ་
སློང་འགའ་ཞིག་གིས་དགེ་འདུན་གྱི་རྙེད་བ་ཆུད་ཟང་བཙུག་པས་དེར་སྐྱེས་ནས་བཟའ་བཏུང་གི་དུས་བཟའ་བཏུང་མེར་འབར་ནས་ལུས་བསྲེགས་པའི་སྡུག་བསྔལ་མྱང་བ་སོགས་གཏམ་རྒྱུད་མཐའ་ཡས་སོ། །དེ་ལྟར་ན་རང་རེ་རྣམས་ཀྱིས་དེ་དག་

[016B] དེ་དག་དང་བཅས་བཞིན་དུ་གློ་བུར་དུ་འཆི་དགོས་བ་བྱུང་ན་སྡུག་བསྔལ་དེ་དག་
ཨེ་བཟོད། མི་བཟོད་ན་ཆོས་ཀྱི་མཐུན་རྐྱེན་སྲོག་འཚོ་བའི་ལྟོ་གོས་ཙམ་མ་གཏོགས་གཞན་ཚེ་འདི་ནང་གི་བྱ་བྱེད་ཐམས་ཅད་བཏང་སྟེ་དེ་དག་སྦྱོང་ཐབས་ཀྱི་རིམ་བ་སྟོབས་བཞི་ཚང་བའི་བཤགས་བསྡམས་སོགས་ལ་ཉིན་མཚན་དུ་འབད་པར་བྱའོ། །
ཡི་དྭགས་ཀྱི་སྡུག་བསྔལ་ནི། མགོན་པོ་ཀླུ་སྒྲུབ་ཀྱིས། ཡི་དྭགས་ན་ཡང་འདོད་པས་ཕོངས་པ་ཡིས། །བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། །བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། །བསྐྱེད་པ་ཤིན་ཏུ་མི་
བཟད་བསྟེན་འཚལ་ལོ། ཞེས་གསུངས་བལྟར། འདོད་པས་ཕོངས་པ་སྟེ་དབུལ་བ་དང། དེས་བསྐྱེད་པའི་སྡུག་བསྔལ་རྒྱུན་ཆགས་པ་སྟེ་བར་མཆད་པ་དང། མི་འཆོས་པ་སྟེ་ལས་མ་ཟད་ཀྱི་བར་དུ་བཅོས་སུ་མེད་པ་རྣམས་སྡུག་བསྔལ་
སྦྱིར་བསྟན་པའོ། །ཁྱད་པར་དུ་བསྟན་པ་ནི། བཀྲེས་པ་དང། སྐོམ་པ་དང། གྲང་བ་དང། ཚ་བ་དང། ངལ་བ་དང། འཇིགས་བའི་སྡུག་བསྔལ་དྲུག་ལས། བཀྲེས་པ་དང་སྐོམ་པའི་སྡུག་བསྔལ་ནི། ཁ་ཅིག་
ལོ་བརྒྱ་སྟོང་དུ་མང་བཟའ་བ་མཆིལ་མའི་ཐལ་བཙམ་ཡང་མི་རྙེད་དཅིང། བཏུང་བ་ཆུའི་སྒྲ་ཙམ་ཡང་མི་ཐོས་པས་སྡུག་བསྔལ་ཞིང་ནག་ལ་ཤ་བསྐམས་པ་བསྲེགས་པའི་རྣམ་བ་ལྟ་བུ་དང། མགྲིན་པ་དང་རྐན་ལྕེ་མཆུ་རྣམས་བསྐམས་ཤིང་

[017A]༄༅། །མིག་དང་རྐང་ལག་ཤ་ཁྲག་རྒྱུ་མ་ནང་ཁྲོལ་རྣམས་ཕྱུང་བ་ལྟ་བུར་བསྐམས་ནས་པགས་རུས་ཙམ་ལུས་ཏེ། སྒལ་བུ་རྣམས་ནང་རོལ་གྱིས་སྟོངས་པས་རིའི་སུལ་ལྟ་བུ། ནང་ཁྲོལ་ཉམས་པས་གཡོ་བ་དང་བྲལ་
བ་དང། ཁ་ཅིག་ཁང་རུལ་ལུང་ཁུང་དང་ངན་སྐྱུགས་ཀྱིས་དང། གཞི་ངན་ནོ་ཅོག་ཏུ་གནས་ཤིང། མཆིལ་སྣབས་བཤང་གཅི་ངན་སྐྱུགས་སོགས་ཟ་བ་དང། ལ་ལ་རང་གི་བུ་ཡང་ཟ་བར་བྱེད། ཁ་ཅིག་ཁ་ཁབ་མིག་ཙམ་ལ་
སྟོ་བ་རི་ཙམ་ཡོད་པས་མི་གཙང་བ་ཅུང་ཟད་རྙེད་ཀྱང་ཁའི་བུ་གར་མི་ཆུང། ནང་གི་སྒྲིབ་པ་ཅན་ངག་གིས་ཟས་ཀྱང་ཁོང་བར་མེ་འབར་ཏེ་སྡུག་བསྔལ་བསྐྱེད། ཕྱིའི་སྒྲིབ་པ་ཅན་རྣམས་ཀྱིས་བཟའ་བཏུང་རྙེད་ཀྱང་སྐྱེས་བུ་མཚོན་ཆ་ཐོགས་
པས་བསྲུང་བར་མཐོང་སྟེ་ཟ་དབང་མེད་ཅིང། དེ་དག་གིས་བལྟས་པ་ཙམ་གྱིས་ཆུ་ཀླུང་ཡང་བསྐམས་པར་འགྱུར་རོ། །ཚ་བ་དང་གྲང་བའི་སྡུག་བསྔལ་ནི། ཚ་བའི་དུས་སུ་ལྷགས་པས་ཀྱང་ཚ་བའི་རྒྱུ་བྱེད་ཅིང། གྲང་བའི་དུས་སུ་མེ་
དང་ཉི་མས་ཀྱང་གྲང་བའི་རྒྱུ་བྱས་ནས་སྡུག་བསྔལ་བསྐྱེད། ངལ་བའི་སྡུག་བསྔལ་ནི། བཀྲེས་སྐོམ་གྱིས་གཟིར་ནས་བཟའ་བཏུང་ཚོལ་ཕྱིར་རྒྱུག་པ་རྣམས་ཏེ། ཚེའི་མཐའ་བསྟན་པའི་མདོ་ལས། གཟུགས་མི་སྡུག་པ་འགྲེང་
ཞིང་ཐོད་པ་ཐོགས། །བཀྲེས་དང་སྐོམ་དང་ངལ་བས་རབ་གཟིར་གང། །ཆོ་ངེས་འདེབས་ཤིང་ཀུན་ཏུ་རྒྱུག་པ་དག་ཉམ་ཐག་སྐང་འབྱིན་སྡུག་བསྔལ་ཚོར་བ་མྱོང། ཞེས་གསུངས། འཇིགས་པའི་སྡུག་བསྔལ་ནི་

[017B] ཟས་ཀྱི་ཕྱིར་ཕྱིན་པ་ན་བསྲུང་བ་རྣམས་ཀྱིས་རལ་གྲི་དང། གཏུན་ཤིང་དང། བོར་བ་དང། དབྱུག་པས་བརྡེག་པ་སོགས་ཀྱི་འཇིགས་སྐྲག་འབྱུང་ངོ། །དེ་ལྟ་བུའི་སྡུག་བསྔལ་མི་བཟོད་ཅིང་
བདག་ལེགས་སུ་འདོད་པ་རྣམས་ཀྱིས་ཆགས་པ་དང། སེར་སྣ་དང་བསྣབ་སེམས་དང། མ་བྱིན་པར་བླངས་པ་སོགས་སྔར་བསགས་སྦྱོང་བ་དང་ཕྱི་མ་སྡོམ་པ་ལ་འབད་པར་བྱའོ། །དུད་འགྲོའི་སྡུག་བསྔལ་ནི། དུད་འགྲོ་སྟོབས་
ཆེ་བ་རྣམས་ཀྱིས་ཆུང་བ་ལྟོར་ཟ་བ་དང། ཆུང་བ་རྣམས་ཀྱིས་ཆེ་བའི་ལུས་ལ་ཟུག་ཅིང་ཟ་བ་དང། མི་རྣམས་ཀྱིས་དབང་མེད་པར་གསོད་པ་དང། བརྡེག་པ་དང། འཆིང་བ་དང། མི་ཐེག་བཞིན་དུ་ཁལ་ཆེན་པོ་འགེལ་བ་དང། བཀྲེས་
སྐོམ་གྱིས་ཉམ་ཐག་པ་དང། དགུན་གྱི་དུས་རླུང་དྲག་པོ་དང་བ་མོ་མི་བཟད་པས་འཇོམས་ཤིང། དབྱར་དུས་ཚ་བ་བཟོད་དཀའ་བས་གདུང་བ་དང། རྔོན་པ་སོགས་ཀྱིས་གཙེས་པའི་སྡུག་བསྔལ་མི་བཟད་པ་མཐའ་ཡས་པ་མྱོང་དགོས་
པས་དེ་དག་མི་བཟོད་ཅིང་མི་འདོད་པ་རྣམས་ཀྱིས། ཆོས་དང་ཆོས་སྨྲ་བ་ལ་མ་གུས་པ་དང། བསྟན་པ་ལ་ཞུགས་པ་ནང་ཕན་ཚུན་སྐྱོན་བརྗོད་བྱས་པ་སོགས་སྔར་བསགས་སྦྱོང་ཞིང་ཕྱི་མ་སྡོམ་པ་ལ་འབད་པར་བྱའོ། །མདོར་ན་ད་ལྟ་མེ་
མདག་ཕྲ་མོ་ཕོག་པའམ་ཚེར་མ་ཟུག་པ་དང། སྦྲང་བུས་སོ་བཏབ་པ་ཙམ་མམ། ཉིན་གཅིག་བཟའ་བཏུང་མ་བྱུང་བའི་སྡུག་བསྔལ་ཙམ་ཡང་མི་བཟོད་ན་ངན་སོང་གསུམ་གྱི་སྡུག་བསྔལ་དེ་དག་ཅི་ལ་བཟོད་སྙམ་དུ་ང་ལྟའི་ཉམས་དང་

[018A]༄༅། །སྦྱར་ནས་འཇིགས་ཤིང་སྐྲག་པའི་བློ་མ་སྐྱེས་བར་དུ་བསམ་དགོས་ཏེ། སྐྱེ་བོ་གསོ་ཐིགས་ལས། རབ་ཏུ་ཚ་ཞིང་གྲང་བ་ཡི། །དམྱལ་བ་ཉི་མ་གཅིག་བཞིན་དྲན། །བཀྲེས་སྐོམ་དག་གི་སྲིད་པ་ཡི། །ཡི་
དྭགས་དག་ཀྱང་དྲན་པར་བྱ། །རྨོངས་པའི་སྡུག་བསྔལ་རབ་མང་བའི། །བྱོལ་སོང་བལྟ་ཞིང་དྲན་པར་བྱ། །དེའི་རྒྱུ་རྣམ་སྤང་བདེ་རྒྱུ་སྤྱད། །ཐོབ་དཀའ་འཛམ་གླིང་མི་ཡི་ལུས། །དེ་ཐོབ་དུས་སུ་ངན་སོང་རྒྱུ། །རབ་ཏུ་བསྒྲིམས་
ཏེ་གཅད་པར་བྱ། ཞེས་གསུངས་ཤིང། དེ་དག་ལ་འཇིགས་པའི་བློ་སྐྱེས་ནས་དེར་སྐྱེ་བའི་རྒྱུ་སྤང་བ་ལ་འབད་དགོས་ཏེ། དེ་ཉིད་ལས། སྲོག་གཅོད་པ་སོགས་ལུས་ཀྱི་ནི། །ཉེས་པ་རྣམ་པར་བསྡམ་པར་བྱ། །རྫུན་སོགས་ངག་
གི་ཉེས་པ་དང། དེ་བཞིན་ཡིད་ཀྱི་ཉེས་པ་ཡང། །མ་ལུས་རབ་ཏུ་བསྡམ་པར་བྱ། །དེ་ནི་སྐྱེས་བུ་དམ་པའི་ཚུལ། ཞེས་གསུངས། གལ་ཏེ་མིར་སྐྱེས་ཀྱང་སྐྱེ་བ་དང། རྒ་བ་དང། ན་བ་དང། འཆི་བ་དང། མི་སྡུག་པ་
དང་ཕྲད་པ་དང། སྡུག་པ་དང་བྲལ་བ་དང། མེད་པ་བཙལ་གྱིས་མ་རྙེད་པ་དང། ཡོད་པ་བསྲུང་གིས་མ་ཐུབ་པ་སོགས་ཀྱི་སྡུག་བསྔལ་དཔག་ཏུ་མེད་པ་ཡོད། ལྷ་མ་ཡིན་ལའང་ལྷའི་དཔལ་འབྱོར་ལ་ཕྲག་དོག་པའི་ཡིད་ཀྱི་སྡུག་
བསྔལ་དང། ལྷ་དང་འཐབ་པའི་སྡུག་བསྔལ་དང། ཤེས་རབ་དང་ལྡན་ཡང་བདེན་པ་མཐོང་བའི་སྣོད་དུ་མི་རུང་བའི་ཉེས་པ་ཡོད་དེ། མགོན་པོ་ཀླུ་སྒྲུབ་ཀྱིས། ལྷ་མིན་དག་ནའང་རང་བཞིན་གྱིས་ལྷ་ཡི། །དཔལ་ལ་སྡང་ཕྱིར་

[018B] །དེ་དག་བློ་དང་ལྡན་ནའང་འགྲོ་བ་ཡི། །སྒྲིབ་པས་བདེན་པ་མཐོང་བ་མ་མཆིས་སོ། །ཞེས་གསུངས། ལྷའི་སྡུག་བསྔལ་ལ། འདོད་ཁམས་ཀྱི་ལྷ་ནི། འདོད་པའི་བདེ་བ་ལ་ཆགས་པས་སེམས་རབ་ཏུ་
གཡེངས་ཏེ། སྐད་ཅིག་ཀྱང་སེམས་མཉམ་པར་འཇོག་པར་མི་ནུས་པས། རབ་ཏུ་ཞི་བའི་བདེ་བས་དབུལ་བ་དེ་དག་ལ་བདེ་བ་ག་ལ་ཡོད། མཐར་འཆི་འཕོ་ལྟུང་བའི་སྡུག་བསྔལ་བཟོད་དཀའ་བ་འབྱུང་སྟེ། འཆི་ཁར་ལྟས་ལྔ་
འབྱུང་བ་ནི། མགོན་པོ་ཀླུ་སྒྲུབ་ཀྱིས། ལུས་ཀྱི་ཁ་དོག་མི་སྡུག་འགྱུར་བ་དང། །སྟན་ལ་མི་དགའ་མེ་ཏོག་འཕྲེང་སྙིངས་དང། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྡུལ་འབྱུང་ཞེས་བགྱི་བ། །མཐོ་རིས་འཆི་
འཕོ་སྤྲོན་བྱེད་འཆི་ལྟས་ལྔ། ཞེས་གསུངས། ལྟས་དེ་དག་བྱུང་བ་ན། ལྷའི་འདོད་པ་ཡིད་དུ་འོང་བ་དང་འབྲལ་བ་དང། དམྱལ་བ་ལ་སོགས་པའི་སྡུག་བསྔལ་མི་བཟད་པ་མྱོང་དགོས་པར་མཐོང་བས་སྡུག་བསྔལ་ཏེ། ཀྱི་ཧུད་དགའ་བའི་
ཚལ། ཀྱི་ཧུད་འདྲས་པའི་ཚལ། ཞེས་སོགས་ལྷའི་འདོད་པ་རྣམས་ཚིག་ཏུ་བརྗོད་ཅིང་སྨྲེས་སྔགས་འདོན་ཞིང་འཆི་ལ། ཤི་ནས་ཕལ་ཆེར་ངན་འགྲོར་ལྟུང་སྟེ། མགོན་པོ་ཀླུ་སྒྲུབ་ཀྱིས། ལྷ་ཡི་འཇིག་རྟེན་དག་ནས་འཕོས་པས། །
གལ་ཏེ་དགེ་བའི་ལྷག་མ་འགལ་མེད་ན། །དེ་ནས་དབང་མེད་དུད་འགྲོ་ཡི་དྭགས་དང། །དམྱལ་བར་གནས་པ་གང་ཡང་རུང་བར་འགྱུར། ཞེས་གསུངས། གཟུགས་ཁམས་དང་གཟུགས་མེད་གཟུགས་མེད་ཁམས་ཀྱི་ལྷ་ལ་རེ་ཞིག་སྡུག་བསྔལ་མངོན་

[019A]༄༅། །གྱུར་བ་མེད་ཀྱང། མདའ་ནམ་མཁའ་ལ་འཕངས་པ་དང། བྱ་ནམ་མཁའ་ལ་འཕུར་བ་དག་རྣམ་ཞིག་ངེས་པར་ས་ལ་ལྟུང་བ་བཞིན་དུ་ཤི་འཕོས་ནས་ངན་སོང་དུ་ལྟུང་ཞིང་སྡུག་བསྔལ་བཟོད་དཀའ་བ་མྱོང་དགོས་
དེ་ལྟར་ན་མགོན་པོ་ཀླ་སྒྲུབ་ཀྱིས། འཁོར་བ་དེ་འདྲ་ལགས་པས་ལྷ་མི་དང། །དམྱལ་བ་ཡི་དྭགས་དུད་འགྲོ་རྣམས་སུ་ནི། །སྐྱེ་བ་བཟང་པོ་མ་ལགས་སྐྱེ་བ་ནི། །གནོད་པ་དུ་མའི་སྣོད་གྱུར་ལེགས་མཁྱེན་མཛོད། ཅེས་གསུངས་པ་
ལྟར་འགྲོ་བ་རིགས་དྲུག་གང་དུ་སྐྱེས་ཀྱང་སྡུག་བསྔལ་འབའ་ཞིག་ལས་མ་འདས། དེས་ན་བདེ་འགྲོ་དང་ངན་འགྲོ་གཉིས་ཀ་ལས་ཡིད་བྱུང་སྟེ། འཁོར་བ་མཐའ་དག་ལས་ཐར་བར་འདོད་པ་ཕྲ་མེན་མའི་བུམ་ལ་ཞེན་པ་ཀོག་པའམ། ཚལ་
ཚིག་པའི་བྱའམ། སྲིན་མོའི་གླིང་གི་ཚོང་བའམ། ཉེས་ཅན་གསོད་པར་ངེས་པའི་བཙོན་ལྟ་བུར་ཐར་འདོད་ཀྱི་བློ་ཤུགས་དྲག་བསྐྱེད་དེ། དེ་ལས་ཐར་པའི་དོན་དུ་མྒོའམ་གོས་ལས་མེ་འབད་པ་གསོད་པ་བས་ལྷག་པའི་བརྩོན་འགྲུས་རྩོམ་
དགོས་ཏེ། མགོན་པོ་ཀླུ་སྒྲུབ་ཀྱིས། མྒོའམ་གོས་ལ་གློ་བུར་མེ་ཤོར་ན། །དེ་དག་ཕྱིར་བཟློག་བགྱི་བ་བཏང་ནས་ཀྱང། །ཡང་སྲིད་མེད་པར་བགྱི་སླད་འབད་འཚལ་ཏེ། །དེ་བ་ཆེས་མཆོག་དགོས་པ་གཞན་མ་མཆིས་
ཞེས་གསུངས་པ་ལྟར་འཁོར་བ་སྤྱི་དང་བྱེ་བྲག་གི་ཉེས་དམིགས་དྲན་པའི་སྒོ་ནས་དེ་དག་ལ་འཇིགས་ཤིང་སྐྲག་པའི་བློ་བཅོས་མ་མིན་པ་མ་སྐྱེས་ཀྱི་བར་དུ་བསམ་པར་བྱའོ། །སྐྱབས་སུ་འགྲོ་བ་དངོས་ནི། རང་ཉིད་འཁོར་བ་དང་ངན་འགྲོའི་སྡུག་

[019B] དེ་ལས་སྐྱོབ་པའི་ནུས་པ་དཀོན་མཆོག་གསུམ་ལ་ཡོད་པར་ཡིད་ཆེས་པའི་བློ་ཤུགས་དྲག་ཅིང་བརྟན་པའི་སྒོ་ནས། རང་གི་མདུན་གྱི་ཐད་དྲང་གི་ནམ་མཁའི་དབུས་སུ་པདྨའི་སྡོང་པོ་ཡངས་ཤིང་རྒྱ་ཆེ་བ་རྩེ་མོར་འདབ་མ་
བཞི་ཁ་ཤག་སྟེ་བྱེ་བ་ཟེའུ་འབྲུ་དང་བཅས་པའི་དབུས་སུ་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བའི་གདན་ལ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་སྤྱན་རས་གཟིགས་ཁ་སརྦཱ་ཎི་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་མཆོག་
སྦྱིན་དང་གཡོར་སྐྱབས་སྦྱིན་གྱི་ཕྱག་རྒྱས་པདྨ་དཀར་པོའི་རྩ་བ་མཐེབ་སྲིན་གྱིས་བཟུང་བའི་འདབ་མ་སྙན་གྱི་ཐད་ཀར་ཁ་བྱེ་བ། ཞབས་གཉིས་མཉམ་པའི་སྟབས་ཀྱིས་བཞེངས་པ། དར་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། ཞི་
ཞིང་ཞལ་འཛུམ་སྒེག་པའི་ཉམས་དང་ལྡན་པ། དྭངས་གསལ་འོད་ཀྱི་ཕུང་པོའི་དབུས་ན་ལྷམ་མེར་བཞུགས་པ། དེའི་མདུན་གྱི་འདབ་མ་ལ་འོག་མིན་ན་བཞུགས་པའི་ངེས་པ་ལྔ་ལྡན་གྱི་ལོངས་སྤྱོད་རྫོགས་པའི་སྐུ་དང། མཉམ་མེད་ཤཱཀྱའི་རྒྱལ་
པོ་ལ་སོགས་པ་དུས་གསུམ་གྱི་སངས་རྒྱས་སྤྲུལ་པའི་སྐུ་རྣམས་བཞུགས་པ། གཡས་ཀྱི་འདབ་མ་ལ་ལོངས་སྤྲུལ་གྱི་སངས་རྒྱས་དེ་དག་གི་ཐུགས་རྒྱུད་ལ་མངའ་བའི་སྤངས་རྟོགས་ཀྱི་ཡོན་ཏན་དོན་དམ་པའི་ཆོས་དཀོན་མཆོག་རྣམས་རྣམ་པ་
ཀུན་རྫོབ་བརྡར་བཏགས་པའི་གླེགས་བམ་གྱི་རྣམ་པ་ཅན་གདོང་དར་ཁྲ་ཆེམ་མེ་ཡོད་པ། རྒྱབ་ཀྱི་འདབ་མ་ལ་བྱམས་འཇམ་དབྱངས་ལ་སོགས་པ་ཐུན་མོང་མ་ཡིན་པའི་དགེ་འདུན་དཀོན་མཆོག་རྣམས་དང། མཆོག་ཟུང་འོད་སྲུངས་ལ་སོགས་

[020A]༄༅། །པ་ཐུན་མོང་བའི་དགེ་འདུན་དཀོན་མཆོག་རྣམས་བཞུགས་པ། གཡོན་གྱི་འདབ་མ་ལ་སེམས་ཅན་མ་རུངས་པ་ཞི་བས་གདུལ་དཀའ་བ་རྣམས་གང་ལ་གང་འཚམ་གྱིས་འདུལ་བའི་ཕྱིར་དུ་སངས་རྒྱས་བྱང་སེམས་དེ་དག་དྲག་
པོའི་སྐུར་བསྟན་པ་མགོན་པོ་ལེགས་ལྡན་ལྕམ་དྲལ་དམ་ཅན་ཆོས་ཀྱི་རྒྱལ་པོ་ལ་སོགས་པ་ཆོས་སྐྱོང་བའི་བསྲུང་མའི་ཚོགས་རྣམས་དང། ཚོགས་ཞིང་དེ་དག་གི་སྟེང་གི་ནམ་མཁའ་ལ་རྩ་བརྒྱད་ཀྱི་དཔལ་ལྡན་བླ་མ་དམ་པ་རྣམས་དགྱེས་པའི་ཚུལ་
གྱིས་བཞུགས་པར་གསལ་བཏབ། སྐྱབས་ཡུལ་དེ་དག་གི་མདུན་དུ་སྐྱབས་སུ་འགྲོ་བ་པོ་རང་ཉིད་ཀྱི་གཡས་སུ་ཕ། གཡོན་དུ་མ། མདུན་དུ་གྲོགས་ལན་ཆགས། རྒྱབ་ཏུ་རིགས་དྲུག་གི་སེམས་ཅན་ཐམས་ཅད་ས་ཆེན་པོའི་དྲེག་
བ་ལྟང་སྨུག་ཤིག་གེ་ཡོད་པར་བསམས་ལ། བདག་དང་མ་སེམས་ཅན་ཐམས་ཅད་འཁོར་བ་སྤྱི་དང་བྱེ་བྲག་ངན་སོང་གསུམ་གྱི་སྡུག་བསྔལ་ལས་གྲོལ་བ་སྐྱབས་ཡུལ་ཁྱེད་རང་མཁྱེན་སྙམ་པའི་སྒོ་ནས། ཐམས་ཅད་ཀྱིས་མགྲིན་གཅིག་
ཏུ་འུར་ཆེམ་ཆེམ་འདོན་པར་མོས་ནས། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུངས་ཏེ་ཇི་སྲིད་སངས་རྒྱས་མ་ཐོབ་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་
སངས་རྒྱས་བཅོམ་ལྡན་འདས་རྣམས་ལ་། དམ་པའི་ཆོས་རྣམས་ལ་། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་པའི་སྐྱབས་འགྲོ་བཞི་སྐོར་དང། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་་

[020B] །ཞེས་པའི་སྐྱབས་འགྲོ་དྲུག་སྐོར་བྱེད་པའི་ལུགས་གཉིས་ཡོད་ཀྱང་ཕྱི་མ་གཉིས་སྔ་མའི་ཁོངས་སུ་འདུ་བས་བཞི་སྐོར་བྱས་ན་འཇུག་པ་བདེ་གསུང། དེ་ལྟར་མོས་
གུས་དྲག་པོའི་སྒོ་ནས་བྲྒྱའམ་ལྔ་བཅུ་ཉེར་གཅིག་སོགས་བརྗོད། འདི་དག་གི་སྐབས་སུ་དམིགས་པ་ནི་སྐྱབས་ཡུལ་རྣམས་ཀྱི་སྐུ་ལས་འོད་ཟེར་དཔག་ཏུ་མེད་པ་འཕྲོས་རང་གཞན་སེམས་ཅན་ཐམས་ཅད་ལ་ཕོག་པས་རང་གཞན་སེམས་
ཐམས་ཅད་ཀྱི་ནད་གདོན་སྡིག་སྒྲིབ་རྣམ་སྨིན་རྡོས་བཅས་རྣམས་དང། ཁྱད་པར་དཀོན་མཆོག་གསུམ་ལ་བརྟེན་པའི་སྡིག་སྒྲིབ་པ་བག་ཆགས་དང་བཅས་པ་ཐམས་ཅད་བྱང་ཞིང་དག་རང་གཞན་སེམས་ཅན་ཐམས་ཅད་བླ་མ་དཀོན་མཆོག་
གསུམ་གྱི་སྐྱབས་འོག་ཏུ་ཆུད་བྱུང་སྙམ་དུ་བསམ། དེ་ནས་བདག་དང་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་འདི་ནས་བཟུངས་ཏེ་སངས་རྒྱས་མ་ཐོབ་ཀྱི་བར་དུ་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་
འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་སོགས་སེམས་ཅན་ཐམས་ཅད་ཀྱི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་གསོལ་བ་བཏབ་པས། སྐྱབས་ཡུལ་རྣམས་ཀྱི་སྐུ་ལས་འོད་ཟེར་འཕྲོས་རང་གི་མཐའ་
སྐོར་གྱི་སེམས་ཅན་རྣམས་ལ་ཕོག་པས་སེམས་ཅན་ཐམས་ཅད་ཀྱི་སྒོ་གསུམ་གྱི་སྡིག་སྒྲིབ་བག་ཆགས་དང་བཅས་པ་དང་རྣམ་སྨིན་རྡོས་བཅས་རྣམས་ཀྱང་སྦྱངས་ཏེ་ལུས་རྡོ་རྗེའི་སྐུ་ཐོགས་པ་མེད་པ་སྤྱན་རས་གཟིགས་ཀྱི་སྐུ་དང། ཡིད་བདག་

[021A]༄༅། །མེད་རྟོགས་པའི་ཡེ་ཤེས་ཆོས་སྐུར་གྱུར་ནས་བྱ་ཁྱུ་ལ་འུར་རྡོ་བརྒྱབ་པ་ལྟར་དག་པའི་ཞིང་དུ་འུར་དི་རི་རི་གཤེགས་པར་བསམ། ཚོགས་ཞིང་རྣམས་འོད་དུ་ཞུ་ནས་རང་གི་སྨིན་མཚམས་སམ་སྤྱི་གཙུག་ནས་ཞུགས་ཏེ་
རྒྱུད་བྱིན་གྱིས་བརླབས་པར་བསམས་ལ་དར་གཅིག་མཉམ་པར་འཇོག་གོ། །གཉིས་པ་རྒྱུ་བྱང་ཆུབ་ཀྱི་སེམས་བསྒོམ་པའི་མན་ངག་ནི། རྩ་ཚིག། སྙིང་རྗེ་ཆེན་པོ་རབ་བསྐྱེད་དེ། ཞེས་པས་སྟོན་ཏེ། རང་དོན་དུ་འཁོར་བ་འདོད་
པ་ཐར་པ་འདོད་པ་གཉིས་ཀ་སྤངས་ཏེ། གཞན་དོན་ཁོ་ནར་རྫོགས་པའི་བྱང་ཆུབ་དོན་དུ་གཉེར་བ་སྐྱེས་བུ་མཆོག་གི་ལམ་ཉིད་ལ་སློབ་པ་ཡིན་ནོ། །དེ་ལ་ཐེག་པ་ཆེན་པོའི་ལམ་གྱི་གཞི་རྩ་ནི་སྙིང་རྗེ་ཆེན་པོ་ཡིན་ཏེ། ཆོས་ཡང་དག་པར་སྡུད་
པའི་མདོ་ལས། བཅོམ་ལྡན་འདས་བྱང་ཆུབ་སེམས་དཔས་ཆོས་རབ་ཏུ་མང་པོ་ལ་བསླབ་པར་མི་བགྱིའོ། །བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་རབ་ཏུ་གཟུང་ཞིང་རབ་ཏུ་རྟོགས་པར་བགྱིས་ན་སངས་རྒྱས་ཀྱི་ཆོས་ཐམས་ཅད་
དེའི་ལག་མཐིལ་དུ་མཆིས་པ་ལགས་སོ། །ཆོས་གཅིག་གང་ཞེ་ན་འདི་ལྟ་སྟེ། སྙིང་རྗེ་ཆེན་པོའོ། །བཅོམ་ལྡན་འདས་འདི་ལྟ་སྟེ། དཔེར་ན་སྲོག་གི་དབང་པོ་མཆིས་ན་དབང་པོ་གཞན་རྣམས་ཀྱང་འབྱུང་བར་འགྱུར་རོ། །བཅོམ་ལྡན་
འདས་དེ་བཞིན་དུ་སྙིང་པོ་མཆིས་ན་བྱང་ཆུབ་པར་བྱེད་པའི་ཆོས་གཞན་རྣམས་ཀྱང་འབྱུང་བར་འགྱུར་རོ། །ཞེས་གསུངས། སྙིང་རྗེ་ཅན་གྱིས་བདག་ཉིད་ལ་བལྟ་བ་བསལ་ནས་གཞན་ལ་ཕན་པ་དོན་དུ་གཉེར་བའི་ཕྱིར་བྱང་ཆུབ་ཏུ་སེམས་སྐྱེད་བར་

[021B] དེས་ཚོགས་གཉིས་རྫོགས་པར་བྱས་ན་ཐམས་ཅད་མཁྱེན་པ་ཉིད་ཐོབ་ཅིང། སངས་རྒྱས་ནས་ཀྱང་འཁོར་བ་ཇི་བོའི་ལམ་དང་འབྲས་བུའི་རྩ་བ་ནི་སྙིང་རྗེ་ཆེན་པོ་ཁོ་ན་ལམ་དང་འབྲས་བུའི་རྩ་བ་ནི་སྙིང་རྗེ་ཆེན་པོ་ཁོ་ན་
ཡིན་ནོ། །དེ་ལ་སྙིང་རྗེ་ནི་གཙོ་བོ་ཡིན་ཏེ། ཚད་མེད་པ་གཞན་རྣམས་ཀྱང་དེ་སྐྱེ་བ་དང་གནས་པའི་རྒྱུ་ཡིན་པས་ངེས་པར་བསྒོམ་དགོས། ཚད་མེད་པ་བཞིའི་ངོ་བོ་ནི་མདོ་སྡེ་རྒྱན་གྱི་འགྲེལ་པ་ལས། བྱམས་པ་ནི་སེམས་ཅན་རྣམས་
ལ་བདེ་བ་དང་ལྡན་པའི་རྣམ་པ་ཡིན་ནོ། །སྙིང་རྗེ་ནི་སྡུག་བསྔལ་དང་བྲལ་བའི་རྣམ་པ་ཡིན་ནོ། །དགའ་བ་ནི་སྡུག་བསྔལ་མེད་པའི་བདེ་བ་དང་མི་འབྲལ་བའི་རྣམ་པ་ཡིན་ནོ། །བཏང་སྙོམས་ནི་ཚོར་བ་དེ་དག་ལ་སེམས་ཅན་རྣམས་ཀྱི་
ཀུན་ནས་ཉོན་མོངས་པ་མེད་པར་བསྒྲུབ་པའི་རྣམ་པ་ཡིན་ནོ། །ཞེས་བཤད་ཅིང། བསྒོམ་པའི་གོ་རིམས་ཀྱང་སློབ་དཔོན་ཀ་མ་ལ་ཤཱི་ལས་དང་པོར་བཏང་སྙོམས་བསྒོམ་པར་བཤད་པ་ནི་ལས་དང་པོ་པ་ལ་གནད་ཆེ་བར་རྟོགས་ཏེ་སེམས་
ཅན་ལ་སེམས་མི་སྙོམས་པ་ལ་བྱམས་པ་དང་སྙིང་རྗེ་རྣམ་དག་མི་སྐྱེ་བའི་ཕྱིར་རོ། །དེས་ན་ཐོག་མར་སེམས་ཅན་ཐམས་ཅད་ལ་སེམས་སྙོམས་པ་བསྒྲུབ་དགོས། དེ་ལ་བཏང་སྙོམས་ཀྱི་དམིགས་པ་དང། རྣམ་པ་དང། བསྒོམ་པའི་
གོ་རིམས་དང། གོམས་པའི་ཚད་བཞི་ལས། དམིགས་པ་ནི་སེམས་ཅན་ཐམས་ཅད་དོ། །རྣམ་པ་ནི་སེམས་སྙོམས་པའོ། །བསྒོམ་པའི་གོ་རིམས་ནི། དང་པོར་རང་ལ་ཕན་གནོད་གང་ཡང་མེད་པའི་བར་མའི་སེམས་ཅན་ཞིག་

[022A]༄༅། །གསལ་བར་དམིགས་ཏེ། འདིའི་ངོས་ནས་བདེ་བ་འདོད་ཅིང་སྡུག་བསྔལ་མི་འདོད་ལ། རང་གི་ངོས་ནས་རེས་འགའ་ཉེ་བར་བཟུངས་ནས་ཕན་འདོགས་པ་དང། རེས་འགའ་རིང་བར་བཟུངས་ནས་གནོད་པ་སྐྱེལ་བའི་
ཆ་གཉིས་མི་བྱ་བར་ཉེ་རིང་ཆགས་སྡང་དང་བྲལ་བའི་སེམས་སྙོམས་པ་ཞིག་བྱའོ་སྙམ་དུ་ཡང་ཡང་བསམ། དེ་ལ་སེམས་སྙོམས་པ་ན། དེ་མདུན་དུ་དམིགས་བཞིན་པའི་ངང་ནས། རང་གི་མ་ལྟ་བུ་གང་ཡིད་དུ་འོང་བ་ཞིག་ལ་དམིགས་
ནས་སེམས་སྙོམས་པ་བསྒོམ༑ དེ་ལ་སེམས་མི་སྙོམས་པ་ནི་ཆགས་པའི་དབང་གིས་ཡིན་པར་འདུག་སྔར་ཡང་ཡིད་དུ་འོང་བ་ལ་ཆགས་པས་འཁོར་བར་འཁྱམས་པ་ཡིན་སྙམ་དུ་ཆགས་པ་སྤངས་ནས་བསྒོམ། དེ་ལ་སེམས་
སྙོམས་པ་ན། ཡིད་དུ་མི་འོང་ངེས་ཤེས་པའི་སེམས་ཅན་ཞིག་ལ་དམིགས་ནས་སེམས་སྙོམས་པ་བསྒོམ། དེ་ལ་སེམས་མི་སྙོམས་པ་ནི་རང་གི་བློས་མཐའ་གཅིག་ཏུ་མི་མཐུན་པར་བཟུང་བས་ཞེ་སྡང་བ་ཡིན། འདི་ལ་སེམས་མ་
སྙོམས་ན་བྱང་ཆུབ་ཀྱི་སེམས་སྐྱེ་བའི་གནས་མེད་སྙམ་དུ་ཞེ་སྡང་བ་སྤངས་ནས་བསྒོམ། དེ་ལ་སེམས་སྙོམས་པ་ན། མ་ལྟ་བུའི་སེམས་ཅན་ཆེས་ཡིད་དུ་འོང་བ་ཞིག་དང། དགྲ་ལྟ་བུའི་སེམས་ཅན་ཆེས་ཡིད་དུ་མི་འོང་བ་ཞིག་སྟེ་
གཉིས་གསལ་བར་དམིགས་ནས། སེམས་ཅན་ཐམས་ཅད་བདེ་བ་འདོད་ཅིང་སྡུག་བསྔལ་མི་འདོད་པར་ཁྱད་པར་མེད་ལ། མཛའ་བཤེས་བདེ་བ་འདོད་ཅིང་སྡུག་བསྔལ་མི་འདོད་པ་ལྟར་དགྲ་ཡང་བདེ་བ་འདོད་ཅིང་སྡུག་བསྔལ་མི་འདོད་

[022B] དོན་དམ་པར་དགྲ་དང་གཉེན་བཤེས་གང་ཡང་གྲུབ་པ་མེད་ཅིང། ཀུན་རྫོབ་ཏུ་སེམས་ཅན་ཐམས་ཅད་གཉེན་བཤེས་ཡིན་པར་མཚུངས་ཏེ། ཐོག་མ་མེད་པ་ཅན་གྱི་འཁོར་བ་ན་སེམས་ཅན་གང་ལན་གྲངས་མེད་པར་བདག་གི་གཉེན་དུ་
མ་གྱུར་པ་གང་ཡང་མེད་ན། ལ་ལ་ལ་ནི་ཆགས་ལ་ལ་ལ་ནི་སྡང་བར་འགྱུར། དེ་ལྟ་བས་ན་བདག་གིས་སེམས་ཅན་ཐམས་ཅད་ལ་སེམས་སྙོམས་པ་ཉིད་དུ་བྱའོ་སྙམ་དུ་ཡིད་ལ་བྱ་ཞིང་འབད་པས་བསྒོམ་མོ། །མཛའ་བཤེས་དང་
དགྲ་ལ་ཡང་སེམས་སྙོམས་པར་འཇུག་པ་དེའི་ཚེ་རིམ་གྱིས་སེམས་ཅན་ཐམས་ཅད་ལ་སེམས་སྙོམས་པ་ཉིད་བསྒོམ། གོམས་པའི་ཚད་ནི་དགྲ་གཉེན་བར་མ་ལ་ཁྱད་པར་མེད་པར་སེམས་སྙོམས་པའོ། །དེ་ལྟར་སེམས་ཅན་ཐམས་ཅད་ལ་སེམས་
སྙོམས་ནས་བྱམས་པ་བསྒོམ་སྟེ། དེ་ལ་ཡང་དམིགས་པ། རྣམ་པ། བསྒོམ་པའི་གོ་རིམས། གོམས་པའི་ཚད་དང་བཞི་ལས། དམིགས་པ་ནི་སེམས་ཅན་ཐམས་ཅད་དོ། །རྣམ་པ་ནི་བདེ་བ་དང་ཕྲད་པར་འདོད་པ་ཆགས་པ་དང་ལན་
རེ་བ་མེད་པ་སྟེ། རིན་ཆེན་འཕྲེང་བའི་འགྲེལ་པ་ལས། བྱམས་པ་ནི་སེམས་ཅན་རྣམས་ལ་ཕན་པ་ཉེ་བར་བསྒྲུབ་པའི་བསམ་པ་འདོད་པའི་འདོད་ཆགས་དང། ལན་དུ་ཕན་འདོགས་སུ་རེ་བ་སྤངས་པའོ། །ཞེས་གསུངས། བསྒོམ་པའི་
གོ་རིམས་ཀྱང་བསླབ་བཏུས་ལས། གང་ཐོག་མར་སྙིང་དུ་སྡུག་པའི་སེམས་ཅན་ལ་ཕན་པ་དེང་བདེ་བ་ཉེ་བར་བསྒྲུབ་པར་བསམ་པ་གོམས་པར་བྱེད་ཅིང། དེ་དང་མཐུན་པའི་བྱམས་པ་ཉེ་བར་བསྒྲུབ་བོ། ཞེས་གསུངས་པས། ཐོག་མར་

[023A]༄༅། །རང་གི་ཚེ་འདིའི་མའི་བྱད་གཟུགས་སོགས་གསལ་བཏབ་ནས་དེ་ལ་སེམས་གཏད་དེ་འདི་ལྟར་བསམ་སྟེ། བདག་ཚེ་སྔ་མའི་ཉེ་འབྲེལ་སོགས་ཐམས་ཅད་དང་བྲལ་ནས་སྲིད་པ་བར་དོར་རང་དབང་མེད་པར་འཁྱམས་ཤིང། མགོན་
སྐྱབས་དཔུང་གཉེན་སོགས་གང་ཡང་མེད་པར་ཉམ་ཐག་པའི་སྐབས་སུ་མ་འདི་དང་ཕྲད་ནས་འདིས་བདག་མངལ་དུ་བཟུང་སྟེ། བདག་གིས་བུ་རྙེད་སྙམ་དགའ་སྤྲོ་དཔག་ཏུ་མེད་པ་བྱས། རང་གི་ལུས་ཀྱི་བཅུད་ཀྱིས་གསོས། བདག་
ལ་གནོད་པའི་བཟའ་བཏུང་སོགས་རང་གི་སྙིང་ལ་འདོད་བཞིན་དུ་སྤངས། རང་གི་ལུས་ལ་ཟུག་རྡུ་སོགས་ཅི་བྱུང་ཡང་ཁྲོ་བ་མེད་པར་བདག་གཅེས་པར་བཟུངས་ཏེ་བདག་འཚོ་བའི་ཐབས་འབའ་ཞིག་ལ་འབད། བཙའ་བའི་ཚེ་ལུས་འགས་
བ་ལྟ་བུའི་སྡུག་བསྔལ་བཟོད་དཀའ་བ་བྱུང་ཡང་བདག་ལ་ཁྲོ་བ་མེད་པར་བདག་གི་ཕྱིར་མ་རང་གི་སྲོག་ཀྱང་གཏོང་ནུས་པའི་བརྩེ་གདུང་ཆེ་བར་བྱས། སྐྱེས་ནས་སྒྲེན་མོ་ལག་སྟོང་འབུ་འདྲ་བ། མིག་གིས་གཟུགས་མི་མཐོང་ཞིང་
ཁས་ཟས་ཟ་མི་ཤེས། ཡན་ལག་བསྒུལ་བསྐྱོད་འགྲོ་འདུག་སོགས་ཅི་ཡང་མི་ཤེས་ཤིང། བཤང་གཅི་འདོར་བ་ཙམ་ཡང་མི་ཡོང་བའི་སྐབས། སོར་མོ་བཅུའི་རྩེ་ལ་བླངས། ཟས་ཁས་སྙད། དྲི་མ་ལག་གིས་
ཕྱིས། ལུས་ཀྱི་དྲོད་ལ་བཅར། འཇམ་པའི་གོས་གཡོགས། ངའི་བུ་ཞེས་སྐད་ཅིག་ཀྱང་མི་བརྗེད་པར་ཡིད་ལ་འཛིན། མ་རང་ཤིར་ངོགས་པ་ལས་བདག་ཤིར་དོགས་པའི་བསམ་པ་ཤུགས་དྲག་པ་བྱས། རང་ལ་མེད་ཀྱང་

[023B] ཆེར་སྐྱེས་ནས་ཀྱང་རང་གིས་སྡིག་སྡུག་གཏམ་ངན་གང་ལའང་འཇོམ་པ་མེད་པར་འབད་པས་བསགས་པའི་ཟས་ནོར་ལོངས་སྤྱོད་རང་གིས་ཟ་བ་དང་གཞན་ལ་སྦྱིན་ཞིང་དགེ་
ཕྱོགས་སུ་གཏོང་བར་མ་ནུས་པ་ཐམས་ཅད་བློས་ལིང་གིས་བཏང་ནས་བདག་ལ་སྦྱིན། བདག་གིས་ཕན་པ་གང་ཡང་མི་བསྒྲུབ་ཀྱང་བུ་ཡོད་སྙམ་པའི་བློ་གདེངས་འཆའ། དེ་ལྟར་དྲིན་གྱིས་བསྐྱངས་ཚུལ་ཡང་ཡང་བསྒོམས་པ་ན་
དེའི་དྲིན་གཟོ་ཞིང་ཡིད་འོང་གི་བསམ་པས་ད་ལྟ་ལག་པས་འཁྱུད་འདོད་པ་འདྲ་བ་མ་དེ་ལ་གཅེས་འཛིན་གྱི་བློ་ཤུགས་དྲག་པོ་འབྱུང། དེ་ནས་ཕ་ལ་སོགས་པའི་གཉེན་གཞན་རྣམས་ལ་བསྒོམ་སྟེ། དེའི་ཚུལ་ནི། དེ་དག་གི་བྱང་
བཞིན་སོགས་ཀྱི་རྣམ་པ་གསལ་བར་མདུན་དུ་དམིགས་ནས། འདི་དག་གིས་ཚེ་རབས་ཐོག་མ་མེད་པ་ནས་བདག་གི་མ་བྱས་པ་ལ་གྲངས་ཀྱིས་མི་ཆོད། མ་ནམ་བྱས་པའི་དུས་ཚེ་འདིའི་མས་དྲིན་གྱིས་བསྐྱངས་པ་བཞིན་དུ་དྲིན་གྱིས་
ལེགས་པར་བསྐྱངས་སྙམ་དུ་དྲིན་བགྲང་ཞིང་དེ་དག་ལ་གཅེས་འཛིན་གྱི་བློ་ཚེ་འདིའི་མ་དང་འདྲ་བ་མ་སྐྱེས་བར་དུ་བསྒོམ། དེ་ལ་གོམས་པ་བརྟན་པོ་རྙེད་པ་ན་བར་མ་རྣམས་དང་དགྲ་དང་སེམས་ཅན་ཐམས་ཅད་ལ་དམིགས་ནས་བསྒོམ་
གོམས་པའི་ཚད་ནི་བུ་གཅིག་པ་ཡིད་དུ་འོང་བ་ལ་ཕན་པ་བསྒྲུབ་པར་འདོད་པའི་བློ་སྐྱེ་བ་ལྟར་སེམས་ཅན་ལ་སྙིང་ཐག་པ་ནས་ཕན་བདེ་བསྒྲུབ་པའི་བློ་སྙོམས་པར་སྐྱེའོ། །དེ་ནས་སྙིང་རྗེ་བསྒོམ་པར་བྱ་སྟེ། དེ་ལ་ཡང་དམིགས་པ་

[024A]༄༅། །རྣམ་པ། བསྒོམ་པའི་གོ་རིམས། གོམས་པའི་ཚང་བཞི་ལས། དམིགས་པ་ནི་སེམས་ཅན་སྡུག་བསྔལ་དང་དེའི་རྒྱུ་ལ་གནས་པ་རྣམས་སོ། །རྣམ་པ་ནི་སྡུག་བསྔལ་རྒྱུ་བཅས་དང་བྲལ་བར་འདོད་བའོ། །
བསྒོམ་པའི་གོ་རིམས་ནི་སེམས་ཅན་གྱི་སྡུག་བསྔལ་མཐའ་དག་སྔར་འཁོར་བའི་ཉེས་དམིགས་བསྒོམ་པའི་སྐབས་སུ་བསྟན་པ་ལྟར་བསམས་ནས་དེ་དག་དང་བྲལ་འདོད་ཀྱི་སྙིང་རྗེ་འོག་ནས་འབྱུང་བ་ལྟར་བསྒོམ། དེ་ལ་གོམས་པ་ན་སྡུག་བསྔལ་
མདོར་བསྡུས་བསམས་ནས་བསྒོམ་པར་བྱ་སྟེ། དེ་ལ་སེམས་ཅན་དམྱལ་བ་པ་དག་ལ་ཚ་གྲང་ལ་སོགས་པའི་སྡུག་བསྔལ་རྒྱུན་མི་འཆད་ཅིང་ཡུན་རིང་ལ་ཤུགས་དྲག་པ་དང། དུད་འགྲོ་རྣམས་ཀྱང་གཅིག་ལ་གཅིག་ཟ་བ་དང། ཁྲོ་བ་
དང། གསོད་པ་དང། རྣམ་པར་འཚེ་བ་ལ་སོགས་པས་སྡུག་བསྔལ། ཡི་དྭགས་རྣམས་ཀྱང་བཀྲེས་སྐོམ་སོགས་སྡུག་བསྔལ་བཟོད་དཀའ་བས་གདུང་བ་དང། མི་རྣམས་ཀྱང་འདོད་པ་ཡོངས་སུ་ཚོལ་བས་ཕོངས་ནས་གཅིག་ལ་
གཅིག་གནོད་པར་བྱེད་པ་དང། གཉེན་སྡུག་པ་དང་བྲལ་བ་དང། དགྲ་མི་སྡུག་པ་དང་ཕྲད་པ་དང། ནད་དང། བཀྲེས་སྐོམ་དང། འཆི་བ་ལ་སོགས་པའི་སྡུག་བསྔལ་དཔག་ཏུ་མེད་པ་དང། ལྷ་ལ་ཡང་འདོད་པའི་ཁམས་
ཀྱི་ལྷ་འདོད་པའི་བདེ་བ་ཤིན་ཏུ་ཆེན་པོ་སྤྱད་ནས་མཐར་འཆི་བ་འབྱུང་བའི་ཚེ་མྱ་ངན་དྲག་པོས་ཡིད་གདུངས་ཤིང་སྨྲེ་སྔགས་འདོན་བཞིན་དུ་ཤི་ནས་དམྱལ་བ་ལ་སོགས་པར་ལྟུང་བའི་སྡུག་བསྔལ་དང། དེ་བཞིན་དུ་གཟུགས་དང་གཟུགས་

[024B] དེ་ལྟར་ན་འཁོར་བ་མཐའ་དག་སྡུག་བསྔལ་གྱི་མེ་ལྕེ་འབར་བའི་ནང་ན་ཞུགས་པ་ཡིན་པར་བལྟས་ལ། ཇི་ལྟར་
བཟོད་དཀའ་བའི་སྡུག་བསྔལ་དེ་དག་བདག་ཉིད་མི་འདོད་པ་ལྟར་གཞན་ཐམས་ཅད་ཀྱང་དེ་དང་འདྲའོ་སྙམ་དུ་བསམ་ཞིང། ཐོག་མར་མ་ལ་སོགས་ཉེ་དུ་སྙིང་དུ་སྡུག་པ་གང་ཡང་རུང་བ་ཞིག་ལ་སྔར་བཤད་པའི་འཁོར་བའི་སྡུག་བསྔལ་དེ་
དག་ཐམས་ཅད་མྱོང་བཞིན་དང་མྱོང་འགྱུར་བསམ་ཞིང་དེ་དག་ཤིན་ཏུ་མི་བཟོད་པས་སྡུག་བསྔལ་རྒྱུ་བཅས་དང་བྲལ་འདོད་སྙིང་ཐག་པ་ནས་བསྒོམ། དེ་ལ་གོམས་པ་ན་མཛད་བཤེས་གཞན་རྣམས་དང་བར་མ་དང་དགྲ་ལ་སོགས་པ་དང་
སེམས་ཅན་ཐམས་ཅད་ལ་གང་སྙིང་དུ་སྡུག་པ་དེ་དང་འདྲ་བར་སྡུག་བསྔལ་རྒྱུ་བཅས་དང་བྲལ་འདོད་ཀྱི་བློ་བཅོས་མིན་མ་སྐྱེས་ཀྱི་བར་དྲན་ཤེས་ནར་མར་བསྟེ་ནས་བསྒོམ་པར་བྱའོ། །གོམས་པའི་ཚད་ནི། ཡིད་དུ་འོང་བའི་བུ་གཅིག་
པུ་སྡུག་བསྔལ་བའི་མ་བཞིན་དུ་སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་བློ་འབད་མེད་དུ་སྐྱེའོ། །དགའ་བ་ནི་བདེ་བ་དང་མི་འབྲལ་བར་འདོད་པ་ཡིན་ཞིང་བདེ་བ་དང་གཏན་དུ་ཕྲད་པར་འདོད་པའི་བྱམས་པ་ཉིད་དུ་འདུ་བས་
ལོགས་སུ་མ་བསྟན་ནོ། །དེས་ན་སེམས་ཅན་ཐམས་ཅད་ཀྱིས་བདག་ཁོ་རང་རྣམས་ལས་ཀྱང་གཅེས་པར་བསྐྱངས་པའི་མ་ཡིན་པས། དེ་རྣམས་སྡུག་བསྔལ་ལས་སྒྲོལ་བ་བདག་ལ་བབ། དེ་རྣམས་སྡུག་བསྔལ་གྱིས་མནར་

[025A]༄༅། །བ་འདི་ཡལ་བར་བོར་ནས་བདག་ཉིད་གཅིག་པུ་གྲོལ་བ་དོན་དུ་གཉེར་ན་དེ་ལས་ཁྲེལ་བོར་བ་མེད་པས། བདག་གིས་མ་སེམས་ཅན་ཐམས་ཅད་སྡུག་བསྔལ་ལས་གྲོལ་བ་ཞིག་ཅིས་ཀྱང་བྱའོ་སྙམ་པའི་བསམ་པ་
བཅོས་མིན་སྐྱེ་བར་འགྱུར་ཏེ་དེ་ནི་ཐེག་ཆེན་གྱི་ལྷག་པའི་བསམ་པ་ཞེས་བྱའོ། །དེ་སྐྱེས་པ་ན་སེམས་ཅན་ཐམས་ཅད་སྡུག་བསྔལ་མཐའ་དག་ལས་སྒྲོལ་བའི་ནུས་པ་རྫོགས་པའི་སངས་རྒྱས་ལས་གཞན་ལ་མེད་པ་དང། དེའི་སྐུ་གསུང་
ཐུགས་ཀྱི་མཛད་པ་སྣ་རེས་ཀྱང་སེམས་ཅན་མཐའ་ཡས་པ་སྨིན་གྲོལ་ལ་འགོད་ནུས་པར་མཐོང་ཞིང། དེ་ཉིད་རང་གིས་བསྒྲུབ་ནུས་པར་ཤེས་ནས། བདག་གིས་མར་གྱུར་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་
བའི་ཕྱིར་རྫོགས་པའི་སངས་རྒྱས་ཅི་ནས་ཀྱང་ཐོབ་པར་བྱ་སྙམ་པའི་བསམ་པ་ཤུགས་དྲག་སྐྱེ་བར་འགྱུར་ལ། དེ་ལྟར་བྱམས་སྙིང་རྗེ་མཚན་ཉིད་ཚང་བ་སྔོན་དུ་སོང་བ་ལ་བརྟེན་ནས་སྐྱེས་པའི་སེམས་དེ་ཉིད་ནི་སྨོན་པ་སེམས་བསྐྱེད་ཀྱི་མྱོང་བ་
མཚན་ཉིད་ཚང་བརྒྱུད་ལ་སྐྱེས་པ་ཞེས་བྱ་ཞིང། དེ་སྐྱེས་པའི་གང་ཟག་དེ་ལ་བྱང་ཆུབ་སེམས་དཔའ་ཞེས་བྱའོ། །བྱམས་སྙིང་རྗེ་མཚན་ཉིད་ཚང་བ་སྔོན་དུ་མ་སོང་བའི་དེ་དག་བློ་བཅོས་པ་ཙམ་གྱི་སྒོ་ནས་རྒྱུད་ལ་བསྐྱེད་དེ། དེས་
ཀུན་ནས་བསླངས་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པ་ཙམ་ནི། བྱང་ཆུབ་ཏུ་སེམས་བསྐྱེད་པ་ཙམ་ཡིན་ཞིང་ཕན་ཡོན་ཆེན་པོ་འབྱུང་ཡང། ཐེག་ཆེན་སེམས་བསྐྱེད་ཀྱི་མྱོང་བ་རྒྱུད་ལ་སྐྱེས་པའི་བྱང་ཆུབ་

[025B] །སྨོན་སེམས་མཚན་ཉིད་ཚང་བ་རྒྱུད་ལ་སྐྱེས་པ་ནས། དེ་ཉིད་སངས་རྒྱས་མ་ཐོབ་ཀྱི་བར་དུ་མི་གཏོང་བར་དམ་འཆའ་ཞིང་ཁས་ལེན་པའི་ཆོ་ག་ཚུལ་བཞིན་དུ་བྱེད་པ་ནི་སྨོན་སེམས་ཆོ་གས་བླངས་པ་ཡིན། དེ་ནས་དེའི་
བསླབ་བྱ་མཐའ་དག་ལ་སློབ་ཅིང་སངས་རྒྱས་ཐོབ་པའི་ཕྱིར་ཐེག་ཆེན་གྱི་ལམ་ལ་སློབ་དགོས། ཐེག་ཆེན་གྱི་ལམ་མཐའ་དག་ལ་སློབ་འདོད་ཀྱི་བློ་ལེགས་པར་སྦྱངས་ནས་བྱང་ཆུབ་སེམས་དཔའི་སྤྱོད་པ་སྤྱད་དཀའ་བ་ཇི་འདྲ་ཞིག་ལའང་སློབ་ནུས་པའི་
བསམ་པ་བརྟན་པོ་སྐྱེས་པ་ན། ཐེག་ཆེན་གྱི་ལམ་མཐའ་དག་ལ་སློབ་པར་ཁས་འཆེ་བའི་འཇུག་སྡོམ་ལེན་པའི་ཆོ་ག་ཚུལ་བཞིན་དུ་བྱ་སྟེ། དེ་ཉིད་ཐེག་ཆེན་གྱིས་དོམ་པ་ཐོབ་པར་འཇོག་གི་སྨོན་སེམས་ཚོགས་བླངས་པ་ནི་བར་མ་དགེ་བར་འགྱུར་གྱི་
ཐེག་ཆེན་གྱི་སྡོམ་པར་མི་འགྱུར་ཞིང། སྨོན་སེམས་དང་ལམ་ལ་སློབ་འདོད་ཀྱི་བསམ་པ་སྔར་བཤད་པ་ལྟ་བུའི་མྱོང་བ་རྒྱུད་ལ་འཁོར་བ་མ་སྐྱེས་པར། བླ་མའི་ཚིག་གིས་ལེགས་པར་བཤད་པ་ན་ཡིད་ཀྱི་འགྱུར་བ་དྲག་པོ་ཐོན་ནས་བྱང་ཆུབ་
མ་ཐོབ་གྱི་བར་དུ་སྨོན་པ་སེམས་བསྐྱེད་དེ་མི་གཏོང་ཞིང་ལམ་ལ་སློབ་པར་དམ་འཆའ་བའི་ཁས་ལེན་ལན་གསུམ་བྱས་པས་སྡོམ་པ་ཐོབ་ཀྱང་བརྟན་པར་མི་འགྱུར་བས། ལམ་ལ་སློབ་པའི་ཚེ་རྒྱུ་འབྲས་མན་ངག་བདུན་གྱི་རིམ་པས་མྱོང་བ་སྔ་
མ་སྔ་མ་སྐྱེས་ནས་ཕྱི་མ་ཕྱི་མ་བསྐྱེད་དགོས་པས་དེ་ལྟར་བསླབ་པར་བྱའོ། །གསུམ་པ་ཐབས་བླ་མ་ཡི་དམ་ལ་གསོལ་བ་གདབ་པའི་མན་ངག་ནི། རྩ་ཚིག། སྤྱི་བོར་བལ་མ་སྙིང་ཁར་ལྷ། ཞེས་པས་སྟོན་ཏེ། སྤྱི་བོར་བླ་མ་

[026A]༄༅། །བསྒོམ་པ་དང་སྙིང་ཁར་ཡི་དམ་གྱི་ལྷ་བསྒོམ་པ་གཉིས་ཕྱོགས་གཅིག་ཏུ་གསུངས་པ་ལས་གསལ་ཀ་མ་བྱུང་ཡང། ཕྱག་ལེན་ལ་བླ་མའི་རྣལ་འབྱོར་བསྒོམ་པ་སྔོན་འགྲོ་དང། ཡི་དམ་གྱི་ལྷ་བསྒོམ་ཞིང་
སྙིང་པོ་བཟླ་བ་དངོས་གཞིར་མཛད་པའི་ལུགས་གཉིས་ལས། དང་པོ་སྔོན་འགྲོ་བླ་མའི་རྣལ་འབྱོར་བསྒོམ་ཚུལ་ནི། རང་ཐ་མལ་དུ་གནས་པའི་སྤྱི་བོར་ཤེལ་དཀར་དྲི་མ་མེད་པའི་བྱང་ཆུབ་ཆེན་པོའི་མཆོད་རྟེན་གདན་སེང་ཁྲི་པདྨ་བང་རིམ་བཞི་
བུམ་པ་བྲེ་ཚེས་འཁོར་གདུགས་ཆར་ཁེབས་ཏོག་དར་དབྱངས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་བང་རིམ་བཞི་ལ་སྒོ་སྟོང་ཡོད་པ། དེ་ཡང་ཞིབ་ཏུ་ཕྱེ་ན་བང་རིམ་དང་པོའི་ཕྱོགས་རེར་སྒོ་དྲུག་ཅུ་རེ་བཞི་རེ་སྟེ་ཉིས་བརྒྱ་
ལྔ་བཅུ་རྩ་དྲུག་གཉིས་པའི་ཕྱོགས་རེར་དྲུག་ཅུ་རེ་གསུམ་རེ་སྟེ་ཉིས་བརྒྱ་ལྔ་བཅུ་རྩ་གཉིས། གསུམ་པའི་ཕྱོགས་རེར་དྲུག་ཅུ་རྩ་གཉིས་རེ་སྟེ་ཉིས་བརྒྱ་ཞེ་བརྒྱད། བཞི་པའི་ཕྱོགས་རེར་དྲུག་ཅུ་རེ་གཅིག་རེ་སྟེ་ཉིས་བརྒྱ་ཞེ་བཞི་ཡོད་པ་
བསྡོམས་པས་སྒོ་སྟོང་ཚང་ཞིང། བུམ་པའི་ལྟེ་བའི་དབུས་སུ་པད་ཟླའི་སྟེང་དུ་ངོ་བོ་རང་གི་བྲིན་ཅན་རྩ་བའི་བླ་མ་དེ་ཉིད་ཡིན་པ་ལ་རྣམ་པ་སྤྱན་རས་གཟིགས་ཁ་སརྦཱ་ཎི་སྐུ་མདོག་དཀར་པོ་ཞེས་པ་ནས། དྭངས་གསལ་འོད་ཀྱི་ཕུང་པོའི་
དབུས་ན་ལྷམ་མེར་བཞུགས་པ། ཞེས་པའི་བར་སྐྱབས་འགྲོའི་ཚོགས་ཞིང་གི་སྐབས་ལྟར་གསལ་བཏབ། དེ་ཉིད་ཀྱི་སྟེང་གི་ནམ་མཁའ་ལ་བརྒྱུད་པའི་བལ་མ་རྣམས་མཐོ་བརྩེགས་སུ་བཞུགས་པ། སྒོ་སྟོང་ལ་བསྐལ་བཟང་གི་

[026B] ལྷོ་ཕྱོགས་པ་རྣམས་རིན་པོ་ཆེའི་རིགས་ཀྱི་རང་བཞིན་སྐུ་མདོག་སེར་པོ་མཆོག་སྦྱིན་དང་
མཉམ་གཞག་གི་ཕྱག་རྒྱ་ཅན། ནུབ་ཕྱོགས་པ་རྣམས་པདྨའི་རིགས་ཀྱི་རང་བཞིན་སྐུ་མདོག་དམར་པོ་ཏིང་ངེ་འཛིན་གྱི་ཕྱག་རྒྱ་ཅན། བྱང་ཕྱོགས་པ་རྣམས་ལས་ཀྱི་རིགས་ཀྱི་རང་བཞིན་སྐུ་མདོག་ལྗང་ཁུ་སྐྱབས་སྦྱིན་དང་མཉམ་གཞག་གི་
ཕྱག་རྒྱ་ཅན། ཐམས་ཅད་ཀྱང་སྤྲུལ་སྐུའི་ཆ་ལུགས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་ཤིང། གཙོ་བོ་དང་ཞལ་བལྟ་ཕྱོགས་མཐུན་པར་ཕྱོགས་གཅིག་ཏུ་གཟིགས་པ། ཕྱི་བལྟས་ནང་གསལ་ཞིང་ནང་བལྟས་ཕྱི་གསལ་བ་
སྣང་ལ་རང་བཞིན་མེད་པ་གསལ་སིང་དེ་ཁྲ་ཧྲམ་མེ་བཞུགས་པ། རང་གི་སྙིང་ཁར་པདྨ་འདབ་མ་སྟོང་དང་ལྡན་པ་ཁ་བྱེ་ཞིང་རྒྱས་པར་གྱུར་པའི་ལྟེ་བར་རྗེ་བཙུན་ཁ་སརྤཱ་ཎི་སྤྱི་བོར་བསྒོམ་པ་དང་འདྲ་བ་བསྐྱེད། འདབ་མ་སྟོང་ལ་ཨ་
དཀར་པོ་ཤེལ་དཀར་དྲི་མ་མེད་པ་ལྟར་དྭངས་ཤིང་འཚེར་བ་རེ་གསལ་བཏབ། དེ་ལྟར་གསལ་ལེགས་པར་ཐབས་པ་ན། སྤྱི་བོའི་བླ་མ་བསྐལ་བཟང་གི་རྣམ་འདྲེན་སྟོང་དང་བཅས་པ་དང། སྙིང་ཁའི་ཡི་དམ་ལྷའི་སྐུ་ལས་འོད་ཟེར་
འཕྲོས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་སྦྶྟིམྶ་ལ། ཡན་ལག་བདུན་པ་རྒྱས་བསྡུས་སྐབས་བསྟུན་ཕུལ། མར་གྱུར་སེམས་ཅན་ཐམས་ཅད་སྔར་བཞིན་གསལ་བཏབ་ནས་དེ་དག་སྡུག་བསྔལ་གྱི་ཚོར་བར་དྲག་པོས་མནར་བ་

[027A]༄༅། །ལ་མི་བཟོད་པའི་སྙིང་རྗེ་དྲག་པོ་བསྐྱེད་དེ་འདི་དག་སྡུག་བསྔལ་ལས་ད་ལྟ་ཉིད་དུ་བསྐྱབ་ཏུ་གསོལ་སྙམ་པའི་སྒོ་ནས་ཐལ་མོ་སྙིང་ཁར་སྦྱར་ཏེ་གདུ་ཤུགས་དྲག་པོས། དཔལ་ལྡན་རྩ་བའི་བླ་མ་ཡི་དམ་ལྷ། །བདག་གི་
སྤྱི་བོ་སྙིང་ཁར་བད་ཟླའི་སྟེང། །དགྱེས་ཤིང་རྟག་བཞུགས་ཐུགས་བརྩེས་ཉེར་དགོངས་ལ། །མཆོག་དང་ཐུན་མོང་དངོས་གྲུབ་སྩལ་དུ་གསོལ། །འགྲོ་ཀུན་བུ་གཅིག་ལྟར་གཟིགས་པད་དཀར་འཆང། །ལྟ་ངན་མུན་འཇོམས་མི་ཏྲ་ཛོ་ཀྱི་
དང། །འཇིག་རྟེན་མིག་མཆོག་བྱམས་པ་དཔལ་ཞབས་ལ། །གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། །ཟབ་མོའི་མཛོད་འཛིན་བསོད་ནམས་དབང་ཕྱུག་དང། །མཁྱེན་བརྩེའི་མངའ་བདག་པུ་ཎྱ་སིདྷིའི་ཞབས། །
མཁས་ཤིང་གྲུབ་པའི་དབང་ཕྱུག་ཡང་རྩེ་པར། །གསོལ་བ་  ྾ ། མདོ་སྔགས་བསྟན་པའི་མངའ་བདག་བུ་སྟོན་རྗེ། །དམིགས་མེད་འགྲོར་བརྩེ་གཞོན་ནུ་བསོད་ནམས་དང། །ཁམས་གསུམ་འགྲོ་བའི་བླ་མ་ཙོང་ཁ་པར། །གསོལ་
བ་  ྾ ། གཞུང་ལུགས་སྒོ་བརྒྱ་འབྱེད་མཁས་དགེ་ལེགས་དཔལ། །སྙན་བརྒྱུད་ཟབ་དོན་གཏེར་མངའ་བ་སོ་རྗེ། །མཁས་པའི་མཆོག་གྱུར་ལེགས་པ་ཆོས་འབྱོར་ལ། །གསོལ་བ་  ྾ ། པད་དཀར་འཛིན་པ་དགེ་འདུན་རྒྱ་མཚོའི་
དཔལ། །མདོ་སྔགས་དགོངས་དོན་འབྱེད་མཁས་བསོད་ནམས་གྲགས། །ཐམས་ཅད་མཁྱེན་པ་པུ་ཎྱ་སཱ་གར་ར། །གསོལ་བ་  ྾ ། མཁས་མཆོག་ལྷ་བཙུན་བསོད་ནམས་དཔལ་བཟང་དང། །མདོ་སྔགས་བསྟན་པའི་འབྱུང་

[027B] །འཁོན་རིགས་མཁས་དབང་དཔལ་འབྱོར་ལྷུན་གྲུབ་ལ། །གསོལ་བ་  ྾ ། གསང་སྔགས་ཟབ་དོན་ཀུན་གཟིགས་ཨཱ་ནནྟ། །རིགས་ཀུན་བདག་པོ་བློ་བཟང་རྒྱ་མཚོའི་སྡེ། །བཀའ་དྲིན་མཚུངས་མེད་རྩ་
བའི་བླ་མ་ལ། །གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། བླ་མ་སྤྱན་རས་གཟིགས་བསྐལ་བཟང་གི་སངས་རྒྱས་སྟོང་དང་བཅས་པ་དང་ཡི་དམ་ཐུགས་རྗེ་ཆེན་པོ་བདག་ལ་དགོངས་སུ་གསོལ། བདག་དང་མ་སེམས་ཅན་
ཐམས་ཅད་ཀྱི་རྒྱུད་ལ་རྟོགས་པ་ཁྱད་པར་ཅན་སྐྱེ་བར་བྱིན་གྱིས་བརླབ་ཏུ་གསོལ། བདག་གི་ཕ་མ་རིགས་དྲུག་གི་སེམས་ཅན་མགོན་སྐྱབས་དང་དཔུང་གཉེན་མེད་པ། ལས་དང་ཉོན་མོངས་པའི་ཆུ་སྲིན་དྲག་པོས་ཟིན་ནས་འཁོར་བསྡུག་བསྔལ་གྱི་རྒྱ་
མཚོར་གཏན་དུ་བྱིང་བ་འདི་དག་ད་ལྟ་ཉིད་དུ་བསྒྲལ་དུ་གསོལ། མྱུར་བ་ཉིད་དུ་བསྒྲལ་དུ་གསོལ། ཞེས་གདུང་ཤུགས་དྲག་པོས་གསོལ་བ་ཅི་མང་བཏབ་པས། སྤྱི་བོའི་བླ་མ་སྤྱན་རས་གཟིགས་བསྐལ་བཟང་གི་རྣམ་འདྲེན་སྟོང་དང་
བཅས་པའི་ཐུགས་རྒྱུད་བསྐུལ་ནས། དེ་རྣམས་ཀྱི་ཐུགས་ཀ་ནས་བདུད་རྩི་དཀར་པོའི་རྒྱུན་འོ་རྐྱལ་མདུང་གིས་ཕུག་པ་བཞིན་སྐྱ་ནར་གྱིས་བྱུང། སྙིང་ཁའི་ཡི་དམ་ཐུགས་རྗེ་ཆེན་པོ་ཨ་སྟོང་དང་བཅས་པ་ལ་ཐིམ། དེ་རྣམས་ལས་
ངོ་བོ་སྣང་སྟོང་གཉིས་སུ་མེད་པའི་ཡེ་ཤེས་ཡིན་པ་ལ་རྣམ་པ་ཟག་མེད་ཀྱི་བདུད་རྩིའི་རྒྱུན་དཀར་པོ་དཔག་ཏུ་མེད་པ་བྱུང་བ་ཇེ་འཕེལ་དུ་སོགས་རང་གི་ལུས་ཀྱི་ནང་ཐམས་ཅད་སྐྱ་མེར་གྱིས་གང་བས་རང་རྒྱུད་ཀྱི་ཉོན་མོངས་བདུག་གསུམ་དང་

[028A]༄༅། །དེའི་དབང་གིས་བསགས་པའི་ལས་སྒྲིབ། དེ་དག་གི་རྩ་བར་གྱུར་པ་བདེན་འཛིན་གྱི་མ་རིག་པ་དང་བཅས་པ་ཐམས་ཅད་དུད་ཁུ་དང་སོལ་ཁུ་དང་རང་ཁྲག་ལ་སོགས་པའི་རྣམ་པར་བ་སྤུའི་བུ་ག་ཐམས་ཅད་
དང་ཁྱད་པར་རྐང་མཐིལ་དང་འོག་སྒོ་གཉིས་ནས་ནག་འདུར་གྱིས་ཐོན་ཏེ་དབང་ཆེན་གསེར་གྱིས་གཞིའི་འོག་ཏུ་སོང་བས་ལུས་ཤེལ་གོང་དྲི་མ་མེད་པ་ལྟར་དག་རང་གི་ལུས་ངག་ཡིད་གསུམ་ཡི་དམ་ཐུགས་རྗེ་ཆེན་པོའི་སྐུ་གསུངས་ཐུགས་
སུ་གྱུར། སླར་ཡང་ཟག་མེད་ཀྱི་བདུད་རྩིའི་རྒྱུན་སྔར་བཞིན་བྱུང་བ་རང་གི་ལུས་ཀྱི་ནང་ནས་ཐོགས་པ་མེད་པར་ཐོན། དམྱལ་བ་སོགས་རིགས་དྲུག་སོ་སོའི་གནས་སུ་སོང་ནས་དེ་དག་ལ་རེག་པ་ཙམ་གྱིས་ཚ་གྲང། བཀྲེས་སྐོམ་
བཀོལ་སྤྱོད། སྐྱེ་རྒ་ན་འཆི། འཐབ་རྩོད། འཆི་འཕོ་ལྟུང་བྱེད་སོགས་རིགས་དྲུག་སོ་སོའི་སྡུག་བསྔལ་རྒྱུ་བཅས་ཐམས་ཅད་སྦྱངས་ནས་འཕགས་པ་སྤྱན་རས་གཟིགས་ཀྱི་གོ་འཕང་ལ་བཀོད། སྣོད་ཀྱི་འཇིག་རྟེན་ཐམས་ཅད་ཀྱང་
ཟག་མེད་ཀྱི་བདུད་རྩིས་གང་བས་དག་པའི་ཞིང་དུ་གྱུར་པར་བསམ་ཞིང་དེ་ལ་རྩེ་གཅིག་ཏུ་མཉམ་པར་འཇོག་དེའི་ངང་ནས་བདག་གིས་སེམས་ཅན་ཐམས་ཅད་སྡུག་བསྔལ་རྒྱུ་བཅས་ལས་བསྒྲལ། བདེ་བ་རྒྱུ་བཅས་དང་སྦྲད་སྙམ་པའི་
དགའ་སྦྲོ་དཔག་མེད་བསྒོམ་ཞིང་དགེ་རྩ་བྱང་ཆུབ་ཏུ་བསྔོ། མཐར་རང་གི་སྙིང་ཁའི་སྦྱན་རས་གཟིགས་ཨ་དང་བཅས་པ་ལས་འོད་ཟེར་འཕྲོས། སྣོད་བཅུད་ཐམས་ཅད་ལ་ཕོག་པས་དེ་རྣམས་འོད་དུ་ཞུ་སྟེ་སྙིང་ཁའི་སྤྱན་རས་གཟིགས་ཨ་

[028B] སྤྱི་བོའི་བླ་མ་སྦྱན་རས་གཟིགས་སངས་རྒྱས་སྟོང་དང་བཅས་པ་ཡང་སྙིང་ཁའི་སྤྱན་རས་གཟིགས་ཨ་དང་བཅས་པ་ལ་ཐིམ། ཨ་ཡིག་རྣམས་ཀྱང་སྙིང་ཁའི་སྤྱན་རས་གཟིགས་ལ་ཐིམ། སྤྱན་རས་གཟིགས་དང་སྤྱི་
བོའི་མཆོད་རྟེན་ཡང་མི་དམིགས་པའི་དང་དུ་ནམ་མཁའ་ལ་འཇའ་ཡལ་བ་ལྟར་སོང་བའི་ཏིང་ངེ་འཛིན་ལ་མཉམ་པར་འཇོག་ལུགས་འདི་བྱིན་རླབས་འཇུག་པ་བླ་མའི་རྣལ་འབྱོར་དངོས་དང། རྒྱུད་སྡེ་གཞན་ལས་འགལ་རྐྱེན་སྡིག་སྒྲིབ་སྦྱོང་བ་རྡོ་རྗེ་
སེམས་དཔའི་བསྒོམ་བཟླས་གསུངས་པའི་གནང་ཀྱང་འདི་ཉིད་ལ་ཚང་གསུང། གཉིས་པ་དངོས་གཞི་ཡི་དམ་གྱི་ལྷ་བསྒོམ་ཞིང་སྙིང་པོ་བཟླ་བའི་ཚུལ་ནི། རང་ཐ་མལ་དུ་གནས་པའི་སྤྱི་བོར་ཤེལ་གྱི་མཆོད་རྟེན་བསྒོམ་པ་ནས་
སྙིང་ཁར་ཡི་དམ་ཐུགས་རྗེ་ཆེན་པོ་གསལ་འདེབས་པའི་བར་སྔར་བཞིན་ལ་ཁྱད་པར་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ས་བོན་སྔགས་འཕྲེང་དང་བཅས་པ་གསལ་འདེབས་ཤིང། སྐབས་འདིར་ཡི་དམ་གྱི་ལྷ་བསྒོམ་པ་ལ་གསལ་
སྣང་འདོན་པ་གཙོ་བོར་བྱེད། དེ་ནས་གདུང་ཤུགས་དྲག་པོས། བླ་མ་ཡི་དམ་ཐུགས་རྗེ་ཅན་བདག་དང་རིགས་དྲུག་གི་སེམས་ཅན་ཐམས་ཅད་ཀྱི་རྒྱུར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། སྦྱི་བོའི་བླ་མ་བསྐལ་
བཟང་གི་སངས་རྒྱས་སྟོང་དང་བཅས་པའི་ཐུགས་ཀ་ནས་འོད་ཟེར་འཕྲོས། སྙིང་ཁའི་ཡི་དམ་ཨ་སྟོང་དང་བཅས་པ་ལ་ཐིམ། དེ་དག་ལས་འོད་ཟེར་དཔག་ཏུ་མེད་པ་བྱུང་བ་དམྱལ་བ་ལ་སོགས་རིགས་དྲུག་སོ་སོའི་གནས་སུ་སོང་བས་སྣོད་

[029A]༄༅། །ཀྱི་མ་དག་པའི་སྐྱོན་ཐམས་ཅད་སྦྱངས་ནས་དག་པའི་ཞིང་ཁམས་བདེ་བ་ཅན་ལྟ་བུར་བསྒྱུར། བཅུད་ཀྱི་སེམས་ཅན་རྣམས་ཀྱི་སྡིག་སྒྲིབ་བག་ཆགས་དང་བཅས་པ་ཐམས་ཅད་ཀྱང་བྱང་ཞིང་དག་སྟེ་འཕགས་
མཆོག་སྤྱན་རས་གཟིགས་ཀྱི་སྐུར་གྱུར། དེ་ལྟར་རང་དང་རིགས་དྲུག་གི་སེམས་ཅན་སྤྱན་རས་གཟིགས་སུ་གྱུར་པ་ཐམས་ཅད་ཀྱིས་སྙིང་པོ་འདུར་དིར་དིར་ས་གཡོ་ཞིང་འཇིག་རྟེན་གྱི་ཁམས་ཀུན་གང་བ་ཙམ་དུ་སྒྲོགས་པར་མོས་ནས་ཅི་ནུས་
སུ་བཟླ། མཐར་སྙིང་ཁའི་ཡི་དམ་གྱི་ཐུགས་ཀ་ནས་འོད་ཟེར་འཕྲོས། སྣོད་བཅུད་ཐམས་ཅད་ལ་ཕོག་པས་དེ་རྣམས་འོད་དུ་ཞུ་བ་རང་གི་ལུས་ལ་ཐིམ། སྤྱི་བོའི་བླ་མ་བསྐལ་བཟང་གི་སངས་རྒྱས་མཆོད་རྟེན་དང་བཅས་པ་
ཡང་སྙིང་ཁའི་ཡི་དམ་ལ་ཐིམ། པད་འདབ་ཀྱི་ཨ་སྟོང་ཡང་ཡི་དམ་ལ་ཐིམ། ཡི་དམ་ཡང་མེ་ལོང་ལ་ཧ་བཏབ་པ་ལྟར་བསྡུས་ནས་ཐུགས་ཀའི་སྔགས་འཕྲེང་ལ་ཐིམ། སྔགས་འཕྲེང་ཧྲཱིཡིག་ལ། དེའི་ར་བཏགས་
ཁོག་པ་ལ། ཁོག་པ་གི་གུ་ལ། གི་གུ་ཐིག་ལེ་ལ། དེ་ནཱ་ད་ལ། ནཱ་ད་ཡང་མི་དམིགས་པར་ཡལ་བའི་སྟོང་པའི་ངང་དུ་མཉམ་པར་འཇོག་བཞི་པ་རང་སེམས་སྐྱེ་མེད་དུ་བསྒོམ་པའི་མན་ངག་ནི་རྩ་ཚིག་རང་སེམས་
སྐྱེ་མེད་བསྒོམ་པར་བྱ། ཞེས་པས་སྟོན་ཏེ། དེ་ལ་ཡང་གང་ཟག་གི་བདག་མེད་བསྒོམ་ཚུལ་དང། ཆོས་ཀྱི་བདག་མེད་བསྒོམ་ཚུལ་གཉིས་ལས། དང་པོ་ནི། སྔར་རང་དང་སྣོད་བཅུད་ཐམས་ཅད་འོད་གསལ་དུ་བསྡུས་པའི་ངང་

[029B] སེམས་ཅན་ཐམས་ཅད་ཀྱི་རྒྱུད་ལ་ངའོ་སྙམ་པའི་བཅོས་མིན་གྱི་བློ་ཤུགས་དམ་སྦྲིང་དེ་བ་ཞིག་ལྷན་
སྐྱེས་སུ་འཆར་ལ། དེ་གང་གི་སྟེང་དུ་ཚུལ་ཇི་ལྟར་འཆར་དཔྱད་པ་ན། ཕུང་པོ་ལྔའི་སྟེང་དུ་བཞེས་ཕར་བཏགས་པ་ལ་མ་ལྟོས་པར་ཡུལ་སྟེང་ནས་གྲུབ་པ་ལྟར་འཆར་ཞིང། དེ་ལྟར་ཤར་བ་བཞིན་བློས་བཟུང་བའི་ང་དེ་ཕུང་པོ་ལྔ་དང་
གཅིག་ཏུ་གྲུབ་ན་ང་གཅིག་ཡིན་པ་བཞིན་ཕུང་པོ་ལྔ་ཡང་གཅིག་ཏུ་འགྱུར་ལ། ཕུང་པོ་ལྔ་དང་ཐ་དད་དུ་གྲུབ་ན། ཕུང་པོ་ལྔ་ཡོད་པ་བཞིན་ང་ཡང་ལྔར་འགྱུར་ཞིང་གཅིག་དང་དུ་མ་གཉིས་ཕན་ཚུན་སྤངས་ཏེ་གནས་པའི་དངོས་འགལ་ཡིན་
པས་གཉིས་ཀ་ཡིན་པ་མི་སྲིད། དེ་འདྲའི་ང་དེ་ཕུང་པོ་ལྔ་ཚོགས་ཙམ་གྱི་སྟེང་དུ་གྲུབ་ན་ཕུང་པོ་ལྔ་རེ་རེ་ནས་བསལ་བའི་རྗེས་སུ་ང་དེ་འདིའོ་ཞེས་ངོས་གཟུང་རྒྱུ་ཡོད་དགོས་པ་ལ། དེ་ལྟར་གཏན་ནས་མེད་པས་ང་དེ་གདགས་གཞི་ཕུང་པོ་
ལྔའི་སྟེང་དུ་ཕར་བཏགས་ནས་བཞག་པ་ཙམ་མ་གཏོགས་རང་ངོས་ནས་གྲུབ་པ་ཅི་ཡང་མེད་སྙམ་དུ་བློ་ཐག་བཅད་ནས་དེའི་རྒྱུན་ལ་རྩེ་གཅིག་ཏུ་མཉམ་པར་འཇོག་པ་ནི་མཉམ་གཞག་ནམ་མཁའ་ལྟ་བུའི་སྐྱོང་ཚུལ་ཡིན། མཉམ་གཞག་དེ་ལས་
ལངས་པ་ན་སྒྱུ་མ་མཁན་གྱིས་རྡེ་ཤིང་རྟ་གླང་སོགས་སུ་སྤྲུལ་པའི་ཚེ་དེར་སྣང་ཡང། རྟ་གླང་དུ་མ་གྲུབ་པ་བཞིན། ཀུན་རྫོབ་ཏུ་བཟའ་བཏུང་སོགས་བྱ་བྱེད་སྣ་ཚོགས་བྱེད་པའི་ང་ཙམ་ཞིག་སྣང་ཡང་སྣང་བ་ལྟར་བདེན་པར་མ་གྲུབ་པས་

[030A]༄༅། །སྣང་ལ་རང་བཞིན་མེད་པ་སྣང་སྟོང་ཚོགས་པ་ཙམ་དུ་མོས་ནས་སྐྱོང་བ་ནི་རྗེས་ཐོབ་སྒྱུ་མ་ལྟ་བུའི་སྐྱོང་ཚུལ་ཡིན། གཉིས་པ་ཆོས་ཀྱི་བདག་མེད་བསྒོམ་ཚུལ་ནི། གསེར་དངུལ་རྫ་འདམ་སོགས་རིལ་པོར་ཡོད་
པའི་དུས་ན་དེ་ལ་བུམ་པའོ་སྙམ་པའི་བློ་མི་འབྱུང་ཞིང། བྱེད་པོས་བུམ་པའི་དབྱིབས་བཅོས་ནས་ཆུ་སྐྱོར་བ་སོགས་དོན་བྱེད་ནུས་པར་གྱུར་པ་ན། དེ་ལ་བུམ་པའོ་སྙམ་པའི་བློ་འབྱུང་ལ། དེ་ཡང་ཆ་ཤས་རེ་རེ་ནས་བསལ་བའི་རྗེས་སུ་
འདི་བུམ་པའོ་ཞེས་ངོས་གཟུང་རྒྱུ་གཏན་ནས་མེད་པས། ཆུ་སྐྱོར་སོགས་བྱེད་པའི་བུམ་པའི་དབྱིབས་དེ་ལ་བུམ་པ་ཞེས་རྟོག་པས་ཕར་བཏགས་ནས་བཞག་པ་ཙམ་མ་གཏོགས་ཁོ་རང་གི་ངོས་ནས་བུམ་པར་མ་གྲུབ་སྟེ། བྱིས་པ་བཙས་མ་
ཐག་པ་ཞིག་ལ་མིང་ཀུན་དགའ་ཞེས་མ་བཏགས་པར་དེ་ལ་འདི་ཀུན་དགའོ་སྙམ་པའི་བློ་མི་འབྱུང། དེ་ལ་མིང་དེ་བཏགས་པའི་རྗེས་སུ་དེ་མཐོང་བན་ཀུན་དགའོ་སྙམ་པའི་བློ་འབྱུང་བས། དེ་ལ་མིང་གིས་བཏགས་བ་ཙམ་མ་གཏོགས་ཁོ་
རང་གི་ངོས་ནས་ཀུན་དགར་མ་གྲུབ་བས་མཚོན་ཏེ། གཟུགས་ནས་རྣམ་ཤེས་ཀྱི་བར་གྱི་ཆོས་ཐམས་ཅད་རྟོག་པས་བཏགས་ནས་བཞག་པ་ཙམ་མ་གཏོགས་རང་ངོས་ནས་གྲུབ་པ་རྡུལ་ཙམ་ཡང་མེད་ཅིང། དེ་ལྟར་མེད་པར་ངེས་པའི་ངེས་
ཤེས་ཀྱི་རྒྱུན་སྐྱོང་བ་ནི་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། རྗེས་ཐོབ་ཀྱི་གནས་སྐབས་སུ་སྒྱུ་མ་མཁན་གྱིས་རྡེ་ཤིང་རྟ་གླང་སོགས་སུ་སྤྲུལ་བའི་ཚེ་ཁོ་རང་ལ་དེ་དག་ཏུ་སྣང་ཡང་ཞེན་པ་མེད་པ་ལྟར་ཀུན་རྫོབ་ཀྱི་ཆོས་ཐམས་

[030B] གཉིས་པ་འཆི་ཁའི་གདམས་ངག་གི་སྙིང་པོ་འཕོ་བ་བསྒོམ་པ་ནི། རྩ་ཚིག། རང་ལུས་མཆོད་སྦྱིན་བྱས་ནས་ནི། །ལྟོས་པ་
ཐམས་ཅད་རབ་སྤངས་ཏེ། །འོད་ཀྱི་སྦུ་གུའི་སྦྱོར་བ་ཡིས། །སེམས་ནི་དགའ་ལྡན་གནས་སུ་འཕངས། ཞེས་བས་བསྟན་ཅིང། དེའི་དོན་ཉམས་སུ་ལེན་ཚུལ་ལ་སྒྱུ་ལུས་ཚོགས་སུ་དབུལ་བ། ཡིད་ཀྱི་འབྲེལ་ཐག་བཅད་བ། ཐར་
པའི་ལམ་ཆེན་དབྱེ་བ། རྣམ་ཤེས་གྱེན་དུ་འཕར་བ་དང་བཞི་ལས། དང་པོ་ནི། རང་ཉིད་འཁོར་བ་ཐོག་མ་མེད་པ་ནས་འདིར་མ་སྐྱེས་བྱ་བ་དང་ལུས་འདི་མ་བླངས་བྱ་བ་གཅིག་ཀྱང་མེད། དེ་དག་ཏུ་སྐྱེས་ནས་ཀྱང་རང་གི་ལུས་འཚོ་བའི་ཕྱིར་
སྡིག་སྡུག་དཀའ་བ་སྣ་ཚོགས་སྦྱད། ད་ལེན་གྱི་སྐྱེ་བ་འདི་ལའང་ལུས་འདི་འཚོ་ཐབས་ཁོ་ནའི་ཕྱིར་སྡིག་བ་སྣ་ཚོགས་བྱས། དེའི་འབྲས་བུ་ལས་ངན་པ་བསགས་པ་རྣམས་ཆུ་དང་ཆུ་རླབས་བཞིན་དུ་འབྲལ་མེད་ཕྱིར་འཁྱེར་དགོས། ལུས་འདི་
རང་དབང་མེད་པར་བོར་ནས་འཇིག་རྟེན་ཕ་རོལ་ཏུ་འགྲོ་དགོས་ན། འདི་དོན་མེད་དུ་གཏོང་བ་ཤིན་ཏུ་བླུན། དེས་ན་འདི་ལ་བརྟེན་ནས་ཚོགས་རྒྱ་ཆེན་པོ་བསགས་ཏེ། ཕྱི་མར་བདེ་བའི་ཐབས་ཤིག་ཅེས་ཀྱང་བྱ་དགོས་སྙམ་པའི་སྒོ་ནས་ཐོག་མར་
ཚོགས་ཞིང་གསལ་གདབ་པ་ནི། རང་གི་མདུན་གྱི་ཐད་དྲང་གི་ནམ་མཁར་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཅེའི་ཁྲི་མཐོ་ཞིང་ཡངས་པའི་སྟེང་དུ། ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་སྦྱན་རས་གཟིགས་ཁ་སརྦཱ་ཎི་སྐུ་

[031A]༄༅། །མདོག་དཀར་པོ། ཞེས་པ་ནས། དྭངས་གསལ་འོད་ཀྱི་ཕུང་པོའི་དབུས་ན་ལྷམ་མེར་བཞུགས་པ། ཞེས་པའི་བར་སྔར་ལྟར་ལ། དེའི་སྟེང་ཕྱོགས་ཀྱི་ནམ་མཁའ་ལ་རྩ་བརྒྱུད་ཀྱི་དཔལ་ལྡན་བླ་མ་དམ་པ་
རྣམས་དང་སངས་རྒྱས་དང་བྱང་ཆུབ་སེམས་དཔའི་ཚོགས་ནམ་མཁའི་ཁམས་གང་བ། ཐུགས་ཀའི་ཐད་ཀྱི་ཆ་ལ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་དང། ལྟེ་བའི་ཐད་ཀྱི་ནམ་མཁར་གནས་གསུམ་གྱི་མཁའ་འགྲོ་དཔའ་བོ་དཔའ་
མོ་ཆོས་སྲུངས་དམ་ཅན་རྒྱ་མཚོའི་ཚོགས་དང་བཅས་པ་བཞུགས་པ། ཁྲིའི་འོག་ཐད་དུ་རང་ལ་ཚེ་འཁོར་བ་ཐོག་མ་མེད་པ་ནས་ལན་ཆགས་བུ་ལོན་ཤ་འཁོར་གཉེར་བའི་གདོན་བགེགས་རྣམས་དང། གཞན་ཡང་རིགས་དྲུག་གི་སེམས་ཅན་
ཐམས་ཅད་སའི་དྲེག་པ་བཞིན་སྨུག་ཤིག་གི་ཡོད་པ་གསལ་བཏབ། རང་གི་རྣམ་པར་ཤེས་པ་ཐུགས་རྗེ་ཆེན་པོའི་སྐུ་མཚོན་གང་པ་ཞིག་ཏུ་གྱུར་ནས་སྙིང་ཁར་ཡོད་པ་དེ་ཕཊ་ཅེས་བརྗོད་པ་དང་མཉམ་དུ་སྦྱི་བོ་ནས་རྒྱངས་ཀྱིས་ཐོན་ཏེ་ཡི་དམ་
ཐུགས་རྗེ་ཆེན་པོའི་མདུན་གྱི་བར་སྣང་ལ་ཡེ་རེ་འཁོད་པ་དེས་ཐལ་མོ་སྦྱར་ཏེ། བླ་མ་དང་ཡི་དམ་ཐ་མི་དད་པ་ལ་མོས་གུས་རྩེ་གཅིག་པའི་སྒོ་ནས། བླ་མ་ཡི་དམ་ཐུགས་རྗེ་ཅན་བདག་གི་ལུས་འདི་ལ་བརྟེན་ནས་ཚོགས་རྒྱ་ཆེན་པོ་བདེ་
བླག་ཏུ་རྫོགས་པར་མཛད་དུ་གསོལ། ཞེས་གསོལ་བ་བཏབ་པས་རང་གི་ལུས་དེ་ཆེ་ལ་བཟང་ཞིང་ཚོ་བ་བཀྲག་མདངས་དང་ལྡན་པ་ཞིག་ཏུ་གྱུར། དེ་ནས་ཡི་དམ་ཐུགས་རྗེ་ཆེན་པོའི་ཞལ་ནས་ཨོཾ་ཨཱ་ཧཱུཾ། ཞེས་ལན་གསུམ་བརྗོད་ལས་

[031B] དེ་རྗེས་ཡི་དམ་གྱི་ཐུགས་ཀ་ནས་མཁའ་འགྲོ་མ་དམར་མོ་གྲི་ཐོད་འཛིན་བ་ཞིག་རྒྱངས་ཀྱིས་ཐོན་ནས་རང་གི་
མགོ་ཕྱི་མ་སྐྱེས་པའི་ཐོད་པ་སྨིན་མཚམས་ནས་ཕྲལ་ཏེ་སྒྱེད་བུ་གསུམ་གྱི་སྟེང་དུ་བཀལ་བས་ཐོད་པ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བ་སྟོང་གསུམ་འཇིག་རྟེན་གྱི་ཁམས་དང་མཉམ་པར་གྱུར། མཁའ་འགྲོ་མ་དེ་ཉིད་ལས་རང་
འདྲ་དཔག་ཏུ་མེད་པ་ཆད་པས་རང་གི་ལུས་དེ་དུམ་བུར་བཅད་ཅིང་གཏུབས་ནས་ཐོད་པའི་ནང་དུ་བླུག་པ་ཤ་ཁྲག་གི་རྒྱ་མཚོར་གྱུར་ནས་ཐོད་པ་མེར་གྱིས་གང་བ་ལ། ཡི་དམ་གྱིས་ཨོཾ་ཨཱཧཱུཾ་ཞེས་གསུང་ཞིང་བྱིན་གྱིས་བརླབས་པས་ཟག་པ་
མེད་པའི་བདུད་རྩི་ཁ་དོག་དམར་སེར་དྲི་རོ་ཕུན་སུམ་ཚོགས་པ་ཞིག་ཏུ་གྱུར་པ་དེ་ལས་མཁའ་འགྲོ་མ་རྣམས་ཀྱིས་ཕྱག་གི་ཐོད་པས་འཛད་མེད་དུ་ལུམ་གྱིས་བཅུས་ནས། ཐོག་མར་ཡི་དམ་ཐུགས་རྗེ་ཆེན་པོ་ལ་འབྲུ་གསུམ་ལན་ཉེར་གཅིག་སོགས་
བརྗོད་ཅིང་མཆོད་པ་ལྗགས་འོད་ཟེར་གྱི་སྦུ་གུས་དྲངས་ཏེ་གསོལ་བས་ཐུགས་རྒྱུད་ཟག་མེད་ཀྱི་བདེ་བས་ནྨྱེས་ཤིང་རང་གི་ཚོགས་བདེ་བླག་ཏུ་རྫོགས་པར་བསམ། དེ་བཞིན་དུ་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས་
གནས་གསུམ་གྱི་མཁའ་འགྲོ། །ཆོས་སྐྱོང་བསྲུང་མའི་ཚོགས་ལ་མཆོད་པས་ཀྱང་ཐུགས་རྒྱུད་ཟག་མེད་ཀྱི་བདེ་བས་མཉེས་ཤིང་རང་གི་ཚོགས་བདེ་བླག་ཏུ་རྫོགས་པར་བསམ། དེ་ནས་གནོད་བྱེད་གདོན་བགེགས་ལན་ཆགས་ཤ་འཁོན་བ་

[032A]༄༅། །ཡོན་ཡོད་པ་རྣམས་དང་རིགས་དྲུག་གི་སེམས་ཅན་ཐམས་ཅད་ལ་བྱིན་པས་དེ་དག་གི་རྒྱུད་མ་རུངས་པའི་གདུག་རྩུབ་ཐམས་ཅད་ཞི་ཞིང། ལན་ཆགས་བུ་ལོན་ཤ་འཁོན་གཉེར་བ་རྣམས་དང་རིགས་དྲུག་སོ་སོའི་
མ་དག་པ་ཐམས་ཅད་བྱང་ཞིང་དག་ནས་ཤེས་རྒྱུད་ཟག་མེད་ཀྱི་བདེ་བས་ཚིམས་ནས་ཐུགས་རྗེ་ཆེན་པོའི་སྐུར་གྱུར་ཏེ་ཐམས་ཅད་དག་པའི་ཞིང་དུ་སོང། ལས་དང་ཉོན་མོངས་པའི་དབང་གིས་གྲུབ་པའི་སྣོད་ཀྱི་འཇིག་རྟེན་ཡང་སྦྱངས་ནས་དག་པའི་
ཞིང་ཁམས་སུ་གྱུར། རང་གི་ལུས་འདི་ལ་བརྟེན་ནས་ཞིང་མཆོག་རྣམས་མཉེས་པར་བྱས། རིགས་དྲུག་གིས་བསྡུས་པའི་སེམས་ཅན་ཐམས་ཅད་བདེ་བ་བླ་ན་མེད་པ་ལ་བཀོད་པས་ཚོགས་རྒྱ་ཆེན་པོ་རྫོགས་ཤིང་དོན་རླབས་པོ་ཆེ་གྲུབ་སྙམ་
དུ་དགའ་བ་བསྒོམ། མཐར་མདུན་གྱི་ཚོགས་ཞིང་རྣམས་ཀྱང་མཐའ་ནས་རིམ་བཞིན་ཡི་དམ་ཐུགས་རྗེ་ཆེན་པོ་ལ་ཐིམ། ཐུགས་རྗེ་ཆེན་པོ་ཡང་རང་གི་རྣམ་ཤེས་ཀྱི་ངོ་བོ་ཐུགས་རྗེ་ཆེན་པོའི་སྐུར་གསལ་བ་ལ་ཐིམ། དེ་ཡང་མི་དམིགས་
པའི་ངང་དུ་མཉམ་པར་བཞག་བདག་གིས་སྐྱེ་བ་འདི་ཉིད་ཀྱི་སྔ་རོལ་ཏུ་ལུས་གྲངས་མེད་པ་ཞིག་བླངས་སུ་ཟིན་ཀྱང་རང་དབང་མེད་པར་བོར་ནས། རྣམ་པར་ཤེས་པ་གཅིག་པུ་འདིར་འོངས་པ་ཡིན། ད་རེས་ཀྱི་ལུས་འདི་ཡང་གཡར་
ཁང་གོག་པོ་ལྟར་བོར་ནས་རྣམ་པར་ཤེས་པ་གཅིག་བུ་རང་དབང་མེད་པར་འགྲོ་དགོས་ན་ཅིའི་ཕྱིར་ལུས་འདི་ལ་ཆགས་པར་བྱེད་སྙམ་དུ་འབྲེལ་ཐག་བཅད་དོ། །གཉིས་པ་ཡིད་ཀྱི་འབྲེལ་ཐག་བཅད་པ་ནི། བདག་གིས་ཚེ་འཁོར་བ་ཐོག་མ་མེད་

[032B] ནོར་ལོངས་སྤྱོད་སོགས་ལ་ཆགས་ཤིང་ཞེན་ནས་མི་དགེ་བ་མཐའ་ཡས་པ་ཞིག་བསགས། དེ་ལ་བརྟེན་ནས་ངན་སོང་གསུམ་དུ་ཡང་ཡང་སྐྱེས་ཏེ་སྡུག་བསྔལ་དཔག་ཏུ་མེད་པ་མྱོང། འདིར་ཡང་གཉེན་བཤེས་
གྲོགས་དགའ་མཛའ་འདི་རྣམས་ཚེ་སྔ་མའི་ལས་འབྲེལ་དབང་གིས་རྩྭ་རྡུལ་རླུང་གིས་སྤུངས་པ་ལྟར་ཡུང་ཙམ་ཞིག་འདུས་པ་ཡིན། མཐར་ཡང་དེ་ཉིད་རང་དབང་མེད་པར་རླུང་གིས་འཁྱེར་བ་བཞིན་ལས་ཀྱི་འཕྲོ་རྫོགས་ནས་བདག་གིས་འདི་དག་
འདོར། འདི་དག་གིས་ཀྱང་བདག་དོར་ནས་སོ་སོར་གྱེས་འགྲོ་འདི་དག་གི་ཆེད་དུ་བསགས་པའི་སྡིག་པའི་ཁུར་ཤིན་ཏུ་ལྕི་བ་དེ་བདག་ཉིད་གཅིག་པུས་ཁུར་ཏེ་འགྲོ་བ་ལས་སུ་ལའང་སྐལ་བ་བགོར་མེད་ཅིང། འཆི་བའི་ནང་བར་སུས་ཀྱང་
ཕན་པ་མེད་ན་ཅིའི་ཕྱིར་ཆགས་པར་བྱེད་སྙམ་དུ་ཡིད་ཀྱི་འབྲེལ་ཐག་བཅད། ནོར་ལོངས་སྤྱོད་གནས་ཁང་ལ་སོགས་པ་འདི་དག་ཀྱང་དང་པོར་མེད་པ་ཚོལ་བ། ཡོད་པ་ཉམས་ཀྱིས་དོགས་ནས་བསྲུང་བ། ཆོག་མ་ཤེས་ནས་མཆོག་
གསུམ་དམ་པའི་དཀོར་ལ་འབགས་པ། གཞན་གྱི་ནོར་ལ་བརྣབ་སེམས་དང་མ་བྱིན་པར་ལེན་པ་སོགས་དེ་དག་གི་དོན་དུ་སྲོག་བློས་བཏང་ནས་མི་དགེ་བ་སྣ་ཚོགས་ཤིག་བསགས་ཤིང། དཀའ་སྤྱད་དཔག་ཏུ་མེད་པས་ལུས་སེམས་སྡུག་
བསྔལ་དུ་བཅུག་ཀྱང་འཆི་བའི་ནང་པར་སྤུ་ཙམ་འཁྱེར་དབང་ནི་མེད། ལས་ངན་པའི་ཁུར་ཤིན་ཏུ་ལྕི་བ་དེ་ཁྱེར་ནས་དེ་དག་བློས་མི་ཐོངས་བཞིན་བཞག་སྟེ་སྒྲེན་མོ་ལག་སྟོང་དུ་བར་དོའི་འཕྲང་ལ་འཇིགས་སྐྲག་དངགས་གསུམ་གྱི་སྡུག་བསྔལ་

[033A]༄༅། །དང་བཅས་འགྲོ་དགོས་ན། ད་ལྟ་ཉིད་དུ་དཀོན་མཆོག་མཆོད་པ་ལ་སོགས་པ་ཚོགས་རྒྱ་ཆེན་པོ་བསགས་ཏེ་འདི་དག་ལ་སྙིང་པོ་ཞིག་བླང་བར་བྱའོ་སྙམ་པའི་སྒོ་ནས་ཐམས་ཅད་དགེ་ཕྱོགས་སུ་བཏང་ནས་དེ་དོན་
ཅན་དུ་སོང་སྙམ་པའི་དགའ་པ་བསྒོམ། བདག་གི་ཚེ་སྔ་མ་རྣམས་སུ་ཡང་ལུས་ལོངས་སྤྱོད་གཉེན་འཁོར་སོགས་འདི་བས་ལྷག་པ་དུ་མ་བྱུང་ཡོད་པར་མཆིས་ཏེ་ཐམས་ཅད་དུཁ་མི་བཟད་པའི་རྒྱུ་འབའ་ཞིག་ཏུ་སོང་བ་ལས་སྙིང་པོ་ཅི་ཡང་མ་
ལོན། ད་རེས་ཐམས་ཅད་དགེ་བའི་ཕྱོགས་སུ་སོང་བས་ད་ནི་ཅི་ལའང་མི་ཆགས་སྙམ་དུ་ཡིད་ཀྱི་འབྲེལ་ཐག་བཅད། འདི་དག་ལ་སྙིང་ཐག་པ་ནས་བློ་ཐག་ཆོད་པ་ཞིག་མ་བྱུང་ན་བྱ་ནམ་མཁའ་ལ་འཕུར་པའི་རྐང་པ་རྡོ་ལ་བཏགས་པ་དང་
འདྲ་བས་ཅིས་ཀྱང་བློ་ཐག་ཆོད་པ་བྱའོ། །གསུམ་པ་ཐར་པའི་ལམ་ཆེན་དབྱེ་བ་ནི། དེ་ལྟར་ཚེ་འདིའི་གཉེན་འཁོར་ལུས་ལོངས་སྤྱོད་སོགས་ལ་ཞེན་ཆགས་གཏན་ནས་སྤངས་ཏེ། དགའ་ལྡན་གྱི་གནས་ན་རྗེ་བཙུན་མ་ཕམ་མགོན་པོ་
འཁོར་བྱང་ཆུབ་སེམས་དཔའི་ཚོགས་ལ་ཐེག་པ་ཆེན་པོའི་ཆོས་ཀྱི་དགའ་སྟོན་སྩོལ་བཞིན་པའི་ཡོན་ཏན་གྱི་ཚོགས་ལ་མོས་གུས་དང། བདག་ཀྱང་དེར་ཅིས་ཀྱང་འཕོ་སྙམ་པའི་བསམ་པ་ཤུགས་དྲག་པོ་དང་ལྡན་པས་འདི་ལྟར་གསལ་གདབ་སྟེ་
དགའ་ལྡན་ཆོས་ཀྱི་ཕོ་བྲང་ཞེས་བྱ་བ་རིན་པོ་ཆེའི་ཁང་བཟང་གིས་ཡོངས་སུ་བསྐོར་བའི་དབུས་ན་ཆོས་ཀྱིས་མཐོ་བའི་ཕོ་བྲང་རྒྱལ་མཚན་མཐོན་པོ་ཞེས་བྱ་བ་ཡོད། དེའི་མདུན་ངོས་ན་རྗེ་བཙུན་བྱམས་པ་མགོན་པོ་ཆོས་ཀྱི་འཁོར་ལོ་

[033B]
ལྟ་བུ་ལྷུན་པོ་ལྟར་ཆེ་ཞིང་བརྗིད་ཆགས་པ། ཉི་འོད་འབུམ་གྱིས་སྤུད་པ་ལྟ་བུའི་གཟི་མདངས་ཅན། བཟང་པོའི་བཞུགས་སྟངས་ཀྱིས་རང་ཅག་འཛམ་བུ་གླིང་པ་རྣམས་ལ་ཞལ་གཟིགས་པ། བྱང་ཆུབ་སེམས་དཔའི་འཁོར་ཚོགས་ལ་ཤེས་
རབ་ཀྱི་ཕ་རོལ་ཏུ་ཕྱིན་པ་ལས་བརྩམས་པའི་ཐེག་པ་ཆེན་པོའི་ཆོས་ལྷང་ལྷང་གསུང་པ་རང་གིས་མངོན་སུམ་དུ་མཐོང་ཞིང་ཐོས་པ་ལྟ་བུའི་སྣང་བ་མ་ཤར་གྱི་བར་དུ་བསྒོམ། དེ་ནས་རང་ཐ་མལ་དུ་གནས་པའི་སྙིང་ཁར་རང་གི་སེམས་རྗེ་བཙུན་ཁ་
སརྦཱ་ཎཱི་སྐུ་མཚོན་གང་ཙམ་ཞིག་ཏུ་གསལ་བཏབ། དེ་ཉིད་ཀྱིས་རྒྱལ་བ་མ་པམ་མགོན་པོ་ལ་དད་མོས་དྲག་པོ་དང་ལྡན་པས། མགོན་པོ་ཐུགས་རྗེའི་བདག་ཉིད་ཅན་བདག་འཁོར་བ་སྦྱི་དང་བྱེ་བྲག་ངན་སོང་གསུམ་གྱི་འཇིགས་པ་མི་བཟད་པ་
ལས་ད་ལྟ་ཉིད་དུ་བསྐྱབས་ཏེ་དགའ་ལྡན་གྱི་གནས་སུ་དྲང་དུ་གསོལ། ཐེག་པ་ཆེན་པོའི་ཆོས་ཀྱི་བདུད་རྩིས་ཚིམ་པར་མཛད་དུ་གསོལ། ཞེས་གདུང་ཤུགས་དྲག་པོས་གསོལ་བ་བཏབ་པས་རྗེ་བཙུན་གྱི་ཐུགས་ཀ་ནས་འོད་ཟེར་སེར་པོ་སྦུ་གུ་
ཅན་ཕུ་དུང་བརྐྱངས་པ་ལྟར་ནར་ཏེ་བྱུང། རང་གི་རྩ་དབུ་མ་ཚངས་བུག་ལ་ཟུག་པ་རྒྱ་མཐོང་ཁ་ཕྱེ་བ་ལྟར་ཡོད་པ་ལ་ཟུག་ནས་ཕུ་དུང་སྣ་སྦྲད་པ་ལྟར་ཡོད་པར། རང་སེམས་ཐུགས་རྗེ་ཆེན་པོར་གསལ་བ་དེས་དབུ་མའི་ནང་ནས་འོད་ཀྱི་སྦུ་གུའི་ནང་

[034A]༄༅། །ལ་ཡར་བལྟས་པས་རྗེ་བཙུན་བྱམས་མགོན་གྱི་ཐུགས་ཀ་གསེར་གྱི་མེ་ལོང་ཕྱིས་པ་ལ་ཉི་འོད་ཕོག་པ་ལྟར་སེར་ལྷག་གེ་ཡོད་པ་མཐོང་བས་མི་ཕྱེད་པའི་དད་པ་དང། འོད་ཀྱི་སྦུ་གུ་ལ་རང་གང་ནས་འགྲོ་བའི་ལམ་གྱི་འདུ་ཤེས་དང་
ལམ་དེ་ནས་རྗེ་བཙུན་གྱི་ཐུགས་ཀར་འཕོ་སྙམ་པའི་འདུ་ཤེས་དང་ལྡན་པ་བྱའོ། །བཞི་པ་རྣམ་ཤེས་གྱེན་དུ་འཕང་བ་ནི། མགོན་པོ་ཐུགས་རྗེའི་བདག་ཉིད་ཅན་བདག་ལམ་འདི་ཉིད་ནས་ད་ལྟ་ཉིད་དུ་དྲང་དུ་གསོལ། མྱུར་བ་ཉིད་དུ་དྲང་དུ་
གསོལ། འདུག་ས་འདི་ཉིད་དུ་དྲང་དུ་གསོལ། ཞེས་གསོལ་བ་བཏབ་པས་རྗེ་བཙུན་གྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་ཕུ་བྱུང་བས་རང་སེམས་སྦྱན་རས་གཟིགས་སུ་གསལ་བ་དེ་བཟུངས་ནས། དབུ་མའི་ནང་ནས་ཡར་འོད་ཀྱི་
སྦུ་གུའི་ནང་བརྒྱུད་གྱེན་དུ་དྲངས་ནས་རྗེ་བཅུན་གྱི་ཐུགས་ཀར་སླེབས་པ་དང། སླར་ཡང་རིམ་གྱིས་ཕབ་ནས་རང་གི་སྙིང་ཁར་འགོད། དེ་ལྟ་བུའི་ཚུལ་གྱིས་ཡང་ཡང་སྦྱངས་ཏེ། ཐུན་འཇོག་འདོད་པ་ན། རྗེ་བཙུན་གྱི་ཐུགས་ཀ་
ནས་འོད་ཀྱི་སྦུ་གུ་ཕུ་དུང་གི་རྣམ་པ་ཅན་དེ་རྦད་ཀྱིས་ཆད་ནས། གསེར་ལུགས་སུ་བླུག་པ་ལྟར་རང་གི་ཚངས་བུ་གསེར་ཁྱིལ་ལེ་བཀག་པར་བསམ་པ་ནི་ཚེ་རིང་བའི་རྟེན་འབྲེལ་དུ་འགྱུར་ཞེས་གསུང། ཚུལ་དེ་ལྟར་ཡང་ཡང་སྦྱངས་པས་
འབྱོངས་རྟགས་སུ་སྦྱི་བོ་སྐྲངས་བ་དང། ཟ་བ་དང། འཁྲིག་པ་དང། ཆུ་སེར་འབྱུང་བ་སོགས་འོང་ལ། དེ་ལྟར་མ་བྱུང་བར་དུ་སྦྱང་ཞིང་བྱུང་ནས་ཀྱང་སྦྱངས་ན་འཕོ་ཚད་ལས་ཐལ་བའི་ཉེས་པ་འབྱུང་བས། རིན་པོ་ཆེའི་གཏོར་

[034B] གལ་ཏེ་བ་ཆི་ལྟས་ཀྱིས་ཟིན་ནའང་ཐོག་མར་འཆི་བླུ་སོགས་ཀྱིས་བཟློག་ཅི་ཐུབ་བྱ་དགོས་ལ། དེ་ལྟར་མ་བྱས་པར་དུས་མིན་དུ་སྦར་བ་སོགས་བྱས་ན་རང་གིས་རང་
བསད་པ་དང་འདྲ་བའི་ཉེས་དམིགས་ཆེ། འཆི་བླུ་སོགས་ཀྱིས་ཀྱང་བཟློག་མི་ཐུབ་པའི་མཚན་མ་བརྟན་པོ་ཤར་བ་ན། ས་ཆུ་ལ་ཐིམ་པ་ཙམ་གྱི་སྐབས་སུ་གོང་གི་དམིགས་པ་རྣམས་གསལ་ལེགས་པར་བཏབ་སྟེ། ཚེ་འདིའི་ལུས་ལོངས་སྤྱོད་གཉེན་
འཁོར་གང་ལའང་ཆགས་ཞེན་མེད་པར་ཐག་རྦད་ཀྱིས་བཅད་དེ། རྗེ་བཙུན་གྱི་ཐུགས་ཀར་འཕོ་སྙམ་པའི་བསམ་པ་དང་ལྡན་པས་རང་སེམས་ཐུགས་རྗེ་ཆེན་པོར་གསལ་བ་དེ་ཉིད་འོད་ཀྱི་སྦུ་གུའི་ནང་བརྒྱུད་རྗེ་བཙུན་གྱི་ཐུགས་ཀར་འཕོ་ཞིང་འོད་ཀྱི་སྦུ་གུ་ཡང་
དེ་ཉིད་དུ་བསྡུ། རང་སེམས་ཐུགས་རྗེ་ཆེན་པོར་གསལ་བ་དང་རྗེ་བཙུན་གྱི་ཐུགས་དབྱེར་མེད་དུ་གྱུར་པར་བསམ། སླར་ཡང་རང་སེམས་རྗེ་བཙུན་གྱི་ཐུགས་ཀ་ནས་འཐོན་ཏེ། རྗེ་བཙུན་གྱིས་ཆོས་སྟོན་པའི་མདུན་ས་དེ་ཉིད་དུ་པདྨ་འདབ་མ་སྟོང་ལྡན་
ཞིག་གི་དབུས་སུ། ལྷའི་བུ་རྣམ་དཔྱོད་དང་བློ་གྲོས་མཆོག་ཏུ་གྱུར་པ་ཐེག་པ་ཆེན་པོའི་ཆོས་ལ་འདོད་དགུར་ལོངས་སྤྱོད་པའི་སྐལ་བ་ཅན་ཞིག་ཏུ་སྐྱེ་བ་བླངས་ནས་གསུང་གི་བདུད་རྩི་ངོམས་མེད་དུ་འཐུང་བར་བསམ། གསུམ་པ་བར་དོའི་གདམས་
ངག་གི་སྙིང་པོ་བསྲེ་བ་བསྒོམ་ཚུལ་ནི། རྩ་ཚིག། འདི་ཉིད་བར་དོར་ཤེས་བྱས་ནས། །ཕྱི་ནང་གསང་བ་བསྒྱུར་བྱས་ཏེ། །སྟོང་ཉིད་སྙིང་རྗེའི་རྣལ་འབྱོར་གྱིས། །མཁས་པས་ཉིད་མཚམས་སྦྱར་བར་བྱ། ཞེས་བས་སྟོན་ལ་དེ་ཡང་

[035A]༄༅། །ཆ་ཚིག་ལས་བར་དོ་སྦྱོང་བ་ཙམ་ལས་མ་གསུངས་ཀྱང། ཕྱག་ལེན་ལ་ཐོག་མར་རྨི་ལམ་སྦྱོང་བ་ཡིན་གསུང་བས་དེས་ན་རྨི་ལམ་སྦྱོང་བ་དང། བར་དོ་སྤྱོང་བ་གཉིས། དང་པོ་ནི། ཉིན་པར་གཉིད་དུ་མ་སོང་བའི་
དུས་སུ་སྣང་བའི་རི་རབ་ཁང་ཁྱིམ་ལ་སོགས་པ་སྣོད་དང། མི་བྱ་ཁྱི་གཅན་གཞན་སོགས་བཅུད་ཐམས་ཅད་རྨི་ལམ་ཡིན། བདེན་པར་གྲུབ་པ་རྡུལ་ཙམ་ཡང་མེད། རྨི་ལམ་ལ་རྨི་ལམ་དུ་ངོ་ཤེས་པར་བྱ་སྙམ་དུ་ཡང་ཡང་སྦྱོང་ཞིང་
གཉིད་དུ་འགྲོ་ཁར་གློ་གཡས་པ་ཕབ་སྟེ་སེང་གེའི་ཉལ་སྟབས་ཀྱིས་ཉལ་ནས། རང་ཉིད་ཐུགས་རྗེ་ཆེན་པོར་བསྒོམས་པའི་སྦྱི་བོར་བླ་མ་བསྒོམས་ཏེ་རྨི་ལམ་གསལ་ཞིང་བཟང་བ་ཟིན་པ་དང་ཟིན་ནས་ཀྱང་དགེ་སྦྱོར་རྒྱུད་ལ་སྐྱེ་བའི་མཐུན་རྐྱེན་ཚང་ཞིང་
འགལ་རྐྱེན་ཞི་བའི་གསོལ་བ་གང་མང་བཏབ། མགྲིན་པར་པདྨ་དམར་པོ་འདབ་མ་བཞི་པ་ཞིག་གི་ལྟེ་བའི་དྷཱུ་ཏིའི་ནང་དུ་ཨཱཨྨ་ཨོཾ་དམར་པོ་ཞིག་གསུང་རྡོ་རྗེའི་བོ་བོར་བསམ། དེ་ལ་ཤེས་པ་གཏད་དེ་གཞན་དུ་མི་འགྲོ་བར་བྱས་ནས་སེམས་
གཟུང་བའི་ངང་ནས་གཉིད་དུ་འགྲོ་བར་བྱའོ། །དེ་ལྟར་དམིགས་པ་གཟུང་བ་དེས་ཀྱང་མ་ཟིན་ན། སྔར་བཞིན་ཡང་ཡང་བསྐྱར་ནས་གཟུང། དེས་ཀྱང་མ་ཟན་ན་ཟིན་ཐབས་ཀྱི་དམིགས་པ་སྦོ་ཚུལ་སོགས་གཞན་ལས་ཤེས་པར་བྱས་ཏེ་རྨི་
ལམ་ཟིན་པར་བྱ། རྨི་ལམ་བྱུང་དུས་སུའང་རྨི་ལམ་དུ་ངོ་ཤེས་པར་བྱས་ནས་རྨི་ལམ་གྱི་དགེ་སྦྱོར་བསྐྱང་བར་བྱའོ་སྙམ་པའི་འཕེན་པ་དྲག་པོ་གཏོང། རྨི་ལམ་གྱི་སྐབས་སུ་མི་དང་ཁྱི་སོགས་ཀྱིས་གཙོ་བ། མུན་ནག་འཐིབས་པའི་ནང་དུ་འགྲོ་

[035B] དེ་ལྟར་ཡང་ཡང་སྦྱངས་བས་རྨི་ལམ་ངོས་ཟིན་པ་ན། ཕྱི་ནང་གསང་བ་བསྒྱུར་བྱས་སྟེ། ཞེས་གསུངས་པ་ལྟར་ཕྱི་བསྒྱུར་བ་དང་
ནང་བསྒྱུར་བ་དང། གསང་བ་བསྒྱུར་པ་གསུམ་ལས། དང་པོ་ནི། ད་ལྟའི་དུས་ཀྱི་སྣང་པ་འདི་ཐམས་ཅད་རྨི་ལམ་གྱི་སྣང་བ་ཡིན་པས། བཟང་པོ་ངན་པར་བསྒྱུར་བ་དང། ངན་པ་བཟང་པོར་བསྒྱུར་བ་ལྟ་བུ་གང་འདོད་དུ་བསྒྱུར་བདེ་
དེས་ན་མ་དག་པའི་སྣང་བ་འདི་ཐམས་ཅད་དག་པའི་སྣང་བར་བསྒྱུར་བར་བྱའོ་སྙམ་པས་རི་རབ་ཁང་ཁྱིམ་ལ་སོགས་པ་ཕྱི་སྣོད་ཀྱི་འཇིག་རྟེན་ཐ་མལ་གྱི་སྣང་བར་ཤར་བ་འདི་ཐམས་ཅད་རྨི་ལམ་གྱི་སྣང་བ་འཁྲུལ་པ་ཡིན། འདི་ལྟར་དུ་གྲུབ་པ་མེད་སྙམ་དུ་
བསམས་ནས། ད་དག་གི་རྗེས་སུ་མི་འཇུག་པར་དག་པའི་ཞིང་ཁམས་བདེ་བ་ཅན་ལྟ་བུར་བསྒྱུར་ནས་བསྒོམ། གཉིས་པ་ནང་བསྒྱུར་བ་ནི། མི་དང་དུད་འགྲོ་ལ་སོགས་པ་བཅུད་ཀྱི་སེམས་ཅན་ཡིད་དུ་འོང་མི་འོང་གང་སྣང་ཡང་རྨི་ལམ་འཁྲུལ་
པའི་སྣང་བ་ཡིན། འདི་ལྟར་དུ་གྲུབ་པ་མེད་སྙམ་དུ་བསམས་ནས། བཅུད་ཀྱི་སེམས་ཅན་ཐམས་ཅད་ཡི་དམ་གྱི་སྐུར་བསྒྱུར་ནས་བསྒོམ་མོ། །གསུམ་པ་གསང་བ་བསྒྱུར་བ་ནི། དེ་ལྟར་དུ་སྣང་བའི་དག་པའི་རྟེན་བརྟེན་པ་ཐམས་ཅད་ཀྱང་
རྟོག་པས་བཏགས་པ་ཙམ་མ་གཏོགས་ཡུལ་ཁོ་རང་གི་ངོས་ནས་གྲུབ་པ་མེད་སྙམ་དུ་ཐག་བཅད་ནས། ཆོས་ཐམས་ཅད་རང་ངོས་ནས་གྲུབ་པས་སྟོང་པའི་སྟོང་པ་ཉིད་ཀྱི་དོན་ལ་རྩེ་གཅིག་ཏུ་གཞག་པར་བྱའོ། །གཉིས་པ་པར་དོ་སྦྱོང་བ་ནི། དང་

[036A]༄༅། །པོར་ད་ལྟའི་སྣང་བ་འདི་ཐམས་ཅད་བར་དོའི་སྣང་བ་ཡིན། བར་དོ་ལ་བར་དོར་ངོ་ཤེས་པར་བྱ་སྙམ་དུ་ཡང་ཡང་སྦྱོང་ཞིང། དེ་ནས་ཕྱི་ནང་གསང་བ་བསྒྱུར་བ་སོགས་བྱ་སྟེ། རྨི་ལམ་དང་བར་དོ་ཞེས་པའི་ཁྱད་པར་ཙམ་མ་
གཏོགས་སྦྱོང་ཚུལ་གོང་དང་ཁྱད་པར་མེད་པས་གོམས་པ་བརྟན་པོ་མ་རྙེད་བར་དུ་སྦྱོང། དེ་ལྟར་ཉམས་འོག་ཏུ་ལེགས་པར་ཆུད་ནད་གཟོད་བར་དོའི་སྐབས་སུ་གང་སྣང་ཐམས་ཅད་བར་དོར་ངོ་ཤེས་ནས་དག་པའི་སྣོད་བཅུད་དུ་བསྒྱུར་ཐུབ་པ་འབྱུང་ཞིང་
བར་དོའི་འཇིགས་སྐྲག་ཡ་ང་བ་ཐམས་ཅད་ལས་གྲོལ་བར་འགྱུར་རོ། །སྔར་འཆི་དུས་སུ་འཕོ་བའི་སྟོབས་ཀྱིས་འཕོ་མ་ཐུབ་ན་འདིར་ཡང་ཕྱི་ནང་གསང་བ་བསྒྱུར་བ་བྱས་ཏེ་འཕོ་ཞིང། དེས་མ་གྲོལ་པའམ། གཞན་དོན་དང་ལམ་ལྷག་མར་སློབ་
འདོད་ཀྱི་བསམ་པས་སྐྱེ་པ་ལེན་པར་རྩོམ་པ་ན། ཕོར་སྐྱེན་ཕ་ལ་སྡང་ཞིང་མ་ལ་ཆགས་པ་དང། མོར་སྐྱེན་ཕ་ལ་ཆགས་ཤིང་མ་ལ་སྡང་བའི་བློ་སྐྱེ་ལ། དེ་ལྟར་ཆགས་སྡང་གི་དབང་དུ་སོང་ན་སྐྱེ་གནས་དམན་པར་ཉིན་འཚམས་སྦྱོར་བར་འགྱུར་
བས་དེའི་གཉེན་པོར། སྟོང་ཉིད་སྙིང་རྗེའི་རྣལ་འབྱོར་གྱིས། །མཁས་པས་ཉིད་འཚམས་སྦྱར་བར་བྱ། ཞེས་གསུངས་པ་ལྟར། ཆགས་པ་སྐྱེ་བའི་ཡུལ་དེ་ཡང་སྣང་ལ་རང་བཞིན་མེད་པ་བདེན་མེད་སྒྱུ་མ་ལྟ་བུ་ཡིན་པ་ལ་ཅིའི་ཕྱིར་ཆགས་
བར་བྱེད་སྙམ་དུ་བསམ་ཞིང་དེ་ལ་ཆགས་པ་བཀག་སྡང་བ་སྐྱེ་བའི་ཡུལ་དེ་ལ་ཡང་འདིས་ཚེ་རབས་མང་པོར་བདག་གི་ཕ་མ་བྱས་ནས་དྲིན་གྱིས་བསྐྱངས་བ་ལ་འཁོར་ཐབས་མེད་ན། ཅིའི་ཕྱིར་སྡང་བར་བྱེད་སྙམ་དུ་སྡང་བ་བཀག་ནས་

[036B]
ཞལ་ནས་ཞུགས་ཏེ་སྐྱེ་བ་ལེན་པར་བྱེད་པ་ཡིན་ནོ། །བཞི་པ་ལྟ་སྒོམ་སྤྱོད་པའི་གནད་བསྟན་པ་ནི། རྩ་ཚིག། གང་ཤར་ངོས་འཛིན་ལྟ་བའི་གནད། །དེ་ལ་མ་ཡེངས་སྒོམ་པའི་གནད། །དྲན་པ་རོ་སྙོམས་སྤྱོད་པའི་གནད། ཅེས་པས་
སྟོན་ཏེ། དེ་ཡང། བདེན་མེད་བསྒོམ་པའི་ཚེ་རང་གི་བློ་ལྷན་སྐྱེས་ལ་ཡུལ་གང་སྣང་ཐམས་ཅད་རང་ངོས་ནས་གྲུབ་པར་ཤར་བ་དེ་དགག་བྱ་ཡིན་ལ། དེ་ངོས་ཟིན་པར་བྱས་ནས་རང་གི་སེམས་ལ་དེ་ལྟར་དུ་སྣང་ཡང། སྣང་བ་ལྟར་རང་ངོས་
ནས་གྲུབ་བཅུང་ཟད་ཀྱང་མེད་པར་རྟོགས་པར་བྱས་ཏེ་བདེན་འཛིན་འགོག་པ་ནི། ལྟ་བ་བསྒོམ་པ་ལ་གལ་ཆེ་བའི་གནད་ཡིན། དེ་མེད་ན་རྟག་ཆད་གང་རུང་གི་མཐར་ལྟུང་བར་འགྱུར་རོ། །དེ་ལྟར་སྣང་བ་ཐམས་ཅད་བདེན་མེད་དུ་ངེས་པ་དེའི་
འཛིན་སྟངས་མ་ཉམས་བར་རྩེ་གཅིག་ཏུ་མཉམ་པར་འཇོག་པ་ནི་སྒོམ་པའི་གནད་ཡིན། དེའི་འཛིན་སྟངས་ཉམས་ན་ཇི་ཙམ་འབད་དེ་བསྒོམས་ཀྱང་སྟོང་ཉིད་བསྒོམ་པར་མི་འགྱུར་རོ། །རྗེས་ཀྱི་སྤྱོད་ལམ་ཐམས་ཅད་ཀྱི་གནས་སྐབས་སུ་ཡང་
བདེན་མེད་ཀྱི་འཛིན་སྟངས་དེ་ཉིད་མ་ཉམས་པའི་ངང་ནས། ཡུལ་ཡིད་དུ་འོང་མི་འོང་སོགས་ཅི་ཤར་ཡང་སྟོང་པ་ཉིད་དུ་རོ་སྙོམས་པའི་སྒོ་ནས་སྣང་སྟོང་ཚོགས་པ་སྒྱུ་མ་བཞིན་དུ་ལྟ་བ་ནི་སྤྱོད་པའི་གནད་ཡིན། རྗེས་ཐོབ་ཏུ་ཡང་བདེན་མེད་རྟོག་

[037A]༄༅། །པའི་འཛིན་སྟངས་ཉམས་ན་ལྟ་བ་ལ་བོགས་མི་ཐོན་ཞིང། རྗེས་ཀྱི་སྤྱོད་ལམ་ཐམས་ཅད་ཐེག་པ་ཆེན་པོའི་ཐབས་ཤེས་ཁྱད་པར་ཅན་གྱིས་ཟིན་པའི་ལམ་དུ་མི་འགྱུར་རོ། །གྲུབ་ཐོབ་ཆེན་པོའི་གདམས་པའོ། ཞེས་
བྱ་བ། དེ་ལྟར་རྒྱལ་བས་ཆོས་ཀྱི་ཕུང་པོ་ཇི་སྙེད་ཅིག་གསུངས་པ་ཐམས་ཅད་ཀྱི་སྙིང་པོའི་དོན་གནད་གསུམ་དུ་དྲིལ་ནས་བསྟན་པ་འདི་ནི། གང་ཟག་གང་རུང་ཞིག་གིས་གྱ་ཚོམ་དུ་བསྟན་པ་མིན་གྱི། ཡི་དམ་ལྷའི་ཞལ་མངོན་སུམ་དུ་གཟིགས་
ཤིང་གསུང་རབ་ཀྱི་དོན་ལ་མི་འཁྲུལ་པའི་སྤོབས་བ་བརྙེས་ལ་གྲུབ་ཐོབ་ཆེན་པོའི་གདམས་པ་ཡིན་པས་ཡིད་ཆེས་པའི་སྒོ་ནས་ཉམས་སུ་བླང་བར་བྱའོ། །ཞེས་གདམས་པའོ། །སྨྲས་པ། གང་གི་བློ་གྲོས་བཻ་ཌཱུར་འཕང་འགྲོའི་རྒྱུད། །
དོན་གཉེར་བརྩོན་པའི་སོར་མོས་བསྣུན་པའི་སྒྲ། །ཐར་འདོད་སྐལ་ལྡན་སྐྱེ་དགུའི་ཐོས་འཛིན་དུ། །ལྷུང་ཚེ་དགའ་སྤྲོའི་ཟློས་གར་ཅི་ཡང་འཕེལ། །རབ་འབྱམས་མདོ་རྒྱུད་གཞུང་ལ་མི་འཇིགས་པའི། །སྤོབས་པ་མཆོག་བརྙེས་མི་ཏྲ་
ཛོ་ཀི་ཡིས། །ཡི་དམ་ཕྱག་ན་པདྨོའི་ཞིལ་གཟིགས་ཏེ། །གདམས་པ་འདི་ཉིད་དངོས་སུ་གསན་པ་ལགས། །ཕྱག་ན་པདྨ་དུར་སྨྲིག་གར་རོལ་ལས། །གདམས་པ་འདི་ཡི་ཟབ་ཁྲིད་བདག་གིས་ཐོབ། །བླ་མ་ལྷ་ལས་དངོས་སུ་ཐོབ་
བོ་ཞེས། །སྨྲས་ཀྱང་ཤེས་ལྡན་སུ་ཞིག་ཀླན་ཀ་ཚོལ། །དྲི་བྲལ་རི་བོང་འཛིན་པའི་ཟེར་འཕྲེང་ལས། །ཚ་བའི་རེག་བྱ་མི་སྲིད་དེ་བཞིན་དུ། །ཐམས་ཅད་མཁྱེན་པ་བློ་བཟང་རྒྱ་མཚོའི་སྡེའི། །གསུང་ལམ་དག་འཁྲུལ་དྲི་ཅི་ཕྱིར་མཆིས། །

[037B] །མ་རྟོགས་ལོག་བཤད་བྱུང་བའི་ནོངས་ཚོགས་ཀུན། །བླ་མ་ལྷ་དང་ཆོས་སྲུངས་མཁས་ཚོགས་ལ། །བསམ་པ་ཐག་པའི་སྒོ་ནས་བཟོད་གསོལ་བགྱི། །འདི་ལས་བྱུང་བའི་དགེ་ཚོགས་ཆུ་སྐྱེས་
ཚལ། །རྒྱས་པའི་ལང་ཚོར་སྤྱོད་པའི་བྷ་མ་རས། །རྒྱ་མཚོའི་གོས་ཅན་ཁྱོན་ཀུན་ཡོངས་གང་སྟེ། །ཐེག་ཆེན་ཆོས་ཀྱི་གླུ་དབྱངས་ལེན་གྱུར་ཅིག་གཞན་ཡང་འདི་ཡི་དགེ་ཚོགས་འོད་དཀར་གྱིས། །མཁའ་མཉམ་འགྲོ་བའི་སྒྲིབ་གཉིས་མུན་བསལ་
ནས། །འཕགས་པ་ཕྱག་ན་པདྨོའི་གོ་འཕང་མཆོག་བདེ་བླག་ཉིད་དུ་ཐོབ་པའི་རྒྱུར་གྱུར་ཅིག་ཅེས་སྙིང་པོ་དོན་གསུམ་གྱི་ཁྲིད་ཡིག་ཐམས་ཅད་མཁྱེན་པར་བགྲོད་པའི་ཉེ་ལམ་ཞེས་བྱ་བ་འདི་ནི་བ་སོ་བ་དགེ་སློང་བློ་བཟང་ཚེ་དབང་གིས་ཡང་
ཡང་ནན་ཏན་ཆེན་པོས་བསྐུལ་བ་དང། གཞན་ཡང་དོན་གཉེར་ཅན་འགའ་ལ་ཕན་རེའི་བསམ་པས་ཀུན་ནས་བསླངས་ཏེ་མཁན་ཆེན་རྒྱལ་བའི་དབང་པོའི་ཞལ་གྱི་བུམ་བཟང་ལས་བྱུང་བ་གཞིར་བཞག་དམ་པ་གོང་མ་རྣམས་ཀྱི་ལེགས་བཤད་ཀྱིས་
ཀྱང་བརྒྱན་ཏེ་གོ་བདེ་བར་ཤཱཀྱའི་བཙུན་པ་བློ་བཟང་ཡེ་ཤེས་ཀྱིས་བཀའ་གདམས་ཕོ་བྲང་དུ་བགྱིས་པ་དགེ་ལེགས་འཕེལ།། །། །།



﻿༄༅། །སྙིང་པོ་དོན་གསུམ་གྱི་དམིགས་རིམ་བདུད་རྩིའི་ཆུ་རྒྱུན་བཞུགས་སོ། ། ༄༅། །ན་མོ་གུ་རུ། །དུས་གསུམ་རྒྱལ་བའི་མཁྱེན་བརྩེ་ནུས་པ་ཀུན། །གཅིག་བསྡུས་འགྲོ་མགོན་ཕྱག་ན་པདྨོའི་ཞབས། །དུར་སྨྲིག་འཛིན་
པའི་གར་བསྒྱུར་དྲིན་ཅན་རྗེ། །ངག་དབང་བློ་བཟང་རྒྱ་མཚོར་སྙིང་ནས་བདུད། །རྙེད་དཀའ་དོན་ཆེད་ལ་བའི་རྟེན་བཟང་འདི། །དེ་རིང་ཙམ་ཡང་མི་འདོར་ཆ་མ་མཆིས། །ལས་ངན་དབང་གིས་ངན་འགྲོར་སྐྱེས་པའི་
ཚེ༑ །ཚ་གྲང་བཀྲེས་སྐོམ་གླེན་སྐུགས་སོགས་ཀྱིས་གཟིར། །མཐོ་རིས་ན་ཡང་ན་རྒ་རྒུད་པ་དང། །འཆི་འཕོ་ལྷུང་བ་སོགས་ཀྱིས་ཀུན་ནས་མནར། །འཇིགས་ཆེན་དེ་ལས་སྐྱོབ་ཕྱིར་དཀོན་མཆོག་གསུམ་
བསམ་པ་ཐག་པས་སྐྱབས་སུ་བསྟེན་པར་རིགས། །དཀོན་མཆོག་ཐུགས་རྗེ་བདག་གི་དད་མོས་མཐུས། །མདུན་གྱི་ནམ་མཁར་པདྨ་འདབ་བཞི་པའི། །ལྟེ་བར་རིན་ཆེན་ཁྲི་དང་པད་ཟླའི་སྟེང། །རྩ་བའི་བླ་
མ་མགོན་པོ་སྤྱན་རས་གཟིགས། །དེ་ཡི་མདུན་དུ་ལོངས་སྤྲུལ་བདེ་བར་གཤེགས། །གཡས་སུ་ལུང་རྟོགས་བདག་ཉིད་བུ་སྟ་ཀ་རྒྱབ་ཏུ་རྒྱལ་སྲས་ཉན་རང་འཕགས་པར་བཅས། །གཡོན་དུ་བསྟན་

[099B] །རང་གི་གཡས་གཡོན་མདུན་རྒྱབ་རྣམས་སུ་ནི། །ཕམ་གནོད་བྱེད་རིགས་དྲུག་སེམས་ཅན་རྣམས། །རང་ཉིད་འཇིགས་ཤིང་དཀོན་མཆོག་ནུས་ལྡན་དུ། །
མཐོང་ནས་དཔུང་གཉེན་མཆོག་ཏུ་གཟུར་འདོད་ཀྱིས། །དཔལ་ལྡན་བླ་མ་རྣམས་ལ་སྐྱབས་སུ་མཆི། །རྫོགས་པའི་སངས་རྒྱས་རྣམས་ལ་སྐྱབས་སུ་མཆི། །ལུང་རྟོགས་དམ་ཆོས་རྣམས་ལ་སྐྱབས་སུ་མཆི། །
འཕགས་པའི་དགེ་འདུན་རྣམས་ལ་སྐྱབས་སུ་མཆི། །སྐྱབས་འགྲོ་བཞི་སྐོར་གང་མང་བརྗོད་རྗེས་སུ། །ཡི་དམ་ལྷ་ཚོགས་རྣམས་ལ་སྐྱབས་སུ་མཆི། །ཆོས་སྐྱོང་སྲུངས་མ་རྣམས་ལ་སྐྱབས་སུ་མཆི། །ཞེས་པ་
བཏགས་པའི་དྲུག་སྐོར་གང་འགྲུབ་བརྗོད། །བདག་དང་མཁའ་མཉམ་སེམས་ཅན་མ་ལུས་པ། །བླ་མ་དཀོན་མཆོག་རིན་ཆེན་རྣམས་གསུམ་ལ། །སྒོ་གསུམ་གུས་པས་ཕྱག་འཚལ་སྐྱབས་སུ་མཆི། །བརྩེ་བས་
བདག་རྒྱུད་བྱིན་གྱིས་བརླབ་ཏུ་གསོལ། །སྐྱབས་ཡུལ་རྣམས་ལས་འོད་ཟེར་དཔག་མེད་འཕྲོས། །རིགས་དྲུག་ཀུན་ལ་ཕོག་པས་སྡིག་སྒྲིབ་དག་ལུས་ནི་ཐུགས་རྗེ་ཆེན་པོའི་གཟུགས་སྐུ་དང། །ཡིད་ནི་ཆོས་
སྐུར་གྱུར་ཏེ་དག་ཞིང་གཤེགས། །སྐྱབས་ཡུལ་རྣམས་ནི་དགྱེས་བཞིན་འོད་དུ་ཞུ། །རང་ལ་ཐིམ་པས་བྱིན་གྱིས་བརླབས་པར་གྱུར། །ཐོག་མེད་དུས་ནས་དྲིན་གྱིས་བསྐྱངས་བའི་མ། །འགྲོ་ཀུན་སྡུག་བསྔལ་
མཚོ་ལས་སྒྲོལ་བའི་ཕྱིར། །རྣམ་འདྲེན་གོ་འཕང་མྱུར་དུ་འཐོབ་སླད་དུ། །སྙིང་པོ་གསུམ་གྱི་གདམས་པ་ཉམས་སུ་བླངས། །རང་གི་སྤྱི་བོར་ཤེལ་དཀར་དྲི་མེད་ཀྱི། །བྱང་ཆེན་མཆོད་རྟེན་མཚན་ཉིད་
ཡོངས་རྫོགས་པ། །བང་རིམ་བཞི་ལ་སྒོ་སྟོང་ལྡན་པ་ཡི། །བུམ་དབུས་རིན་ཆེན་ཁྲི་དང་པད་ཟླའི་སྟེང། །རྩ་རྒྱུད་བླ་མ་ཡི་དམ་དཀོན་མཆོག་གསུམ། །ཀུན་འདུས་བླ་མ་འཕགས་མཆོག་སྤྱན་རས་

[100A]༄༅། །གཟིགས། །དྲི་མས་ཡོངས་དག་གངས་རི་ལྟ་བུར་དཀར། །ཉ་རྒྱས་ལྟ་བུའི་ཞལ་གྱི་དཀྱིལ་འཁོར་རྒྱས། །མཉེན་ལྡེམ་འཁྲི་ཤིང་ལྟ་བུའི་ཕྱག་བཞི་པ། །དུས་གསུམ་
རྒྱལ་བའི་ཐུགས་རྗེ་བསྐུལ་བའི་ཆེད། །རྩ་བའི་ཕྱག་གཉིས་ཐུགས་ཀར་ཐལ་མོ་སྦྱར། །རིགས་དྲུག་སྲིད་མཚོ་ཆེ་ལས་འདྲེན་པ་དང། །འཁོར་བའི་སྐྱོན་གྱིས་གོས་པ་མེད་པའི་བརྡར། །གཡས་གཡོན་
འོག་མས་ཤེལ་དཀར་འཕྲེང་བ་དང། །པད་དཀར་འདབ་སྟོང་རྣམ་པར་བཞད་པ་འཛིན། །སྙིང་རྗེ་ཆེན་པོས་འགྲོ་ལ་རྗེས་ཆགས་པས། །ཐོན་མཐིང་རལ་བའི་ཐོར་ཅོག་ལྷག་མ་ནི། །སིལ་ཐུར་འཕྱང་བས་སྐུ་རྐེད་
ཡན་ཆད་ཁེབ། །འགྲོ་བའི་རེ་འདོད་ཡིད་བཞིན་སྐོར་བ་ཡིས། །དབུ་རྒྱན་སྙན་རྒྱན་མདུལ་རྒྱན་སེ་མོ་དོ། །དོ་ཤལ་ཕྱག་ཞབས་གདུབ་བུ་འོག་པགས་ཏེ། །སྣ་ཚོགས་རིན་ཆེན་རྒྱན་གྱིས་རྣམ་པར་བརྒྱན། །
མཆོག་ཏུ་དུལ་ཞིང་ཞི་བ་མཚོན་པ་ཡི། །ཀྲི་ཥྞཱི་པགས་པས་ནུ་མ་གཡོན་པ་བཀབ། །ངོ་ཚ་ཁྲེལ་དང་བག་ཡོད་ལ་གནས་པས། །བཟང་པོའི་དར་གྱི་སྟོང་གཡོགས་ཤམ་ཐབས་གསོལ། །འགྲོ་བའི་
དོན་ལས་གཞན་དུ་མི་བྱེད་པས། །ཞབས་གཉིས་རྡོ་རྗེ་སྐྱིལ་ཀྲུང་ཚུལ་གྱིས་བཞུགས། །གསལ་རྫོགས་མཚན་དཔེ་མཐོང་ན་མི་མཐུན་མེད། །དྲུག་བཅུའི་དབྱངས་ལྡན་ཐོས་པས་ངོམས་མི་འགྱུར་
ཟབ་ཡངས་མཁྱེན་པས་ཆོས་ཀུན་གསལ་བར་གཟིགས། །རྒྱ་ཆེན་བརྩེ་བས་འགྲོ་ཀུན་རྗེས་སུ་འཛིན། །དཔག་ཡས་ནུས་པས་སྲིད་ཞིའི་འཇིགས་ལས་སྐྱོབས། །ལེགས་ཚོགས་ཡོན་ཏན་ཀུན་གྱི་གཏེར་དུ་
གྱུར། །སྒོ་སྟོང་དག་ལ་བསྐལ་བཟང་སངས་རྒྱས་སྟོང། །ཤར་ནས་གཡས་སུ་བསྐོར་ཏེ་རིམ་པ་བཞིན། །རྣམ་སྣང་རིན་འབྱུང་སྣང་མཐའ་དོན་གྲུབ་ཀྱི། །ཕྱག་རྒྱ་ཅན་ཏེ་འོད་ཕུང་དབུས་ན་བཞུགས། །

[100B] །ལྟེ་བར་ཟླ་སྟེང་སེམས་དང་དབྱེར་མེད་པའི། །ཀུན་འདུས་ཡི་དམ་འཕགས་མཆོག་ཐུགས་རྗེའི་ལྷ། །སྤྱི་བོའི་བླ་མ་ཇི་བཞིན་གསལ་ལ་རྫོགས། །འདབ་མ་རྣམས་
ལ་ཨ་ཡིག་དཀར་པོ་རེ། །དངས་ཤིང་གསལ་ལ་འོད་ཟེར་རབ་ཏུ་འབར། །བླ་མ་ཡི་དམ་སོགས་ཀྱི་གནས་གསུམ་དུ། །རྡོ་རྗེ་གསུམ་མཚན་ཧཱུཾ་ཡིག་འོད་ཟེར་གྱིས། །བླ་མ་ཡི་དམ་མཆོག་གསུམ་སྲུངས་
མར་བཅས། །སྐྱབས་དང་མཆོད་པའི་ཡུལ་དུ་གྱུར་རོ་ཅོག་སྤྱན་དྲངས་ཐིམ་པས་གཉིས་སུ་མེད་པར་གྱུར། །བཟང་པོ་སྤྱོད་པའི་ཡན་ལག་བདུན་པ་སོགས། །རྒྱས་བསྡུས་སྐབས་སྦྱར་དབུལ་ཞིང་
མདོར་བསྡུ་ན། །གྲངས་མེད་ལུས་སུ་སྤྲུལ་ནས་ཕྱག་འཚལ་ཞིང། །བདག་པོས་བཟུང་དང་མ་བཟུང་དངོས་ཀུན་འབུལ། །སྔར་བསགས་སྡིག་ལྟུང་སྟོབས་བཞིའི་སྒོ་ནས་བཤགས། །རྣམ་དཀར་
བགྱིས་སོ་ཅོག་ལ་བདག་ཡི་རང། །རྒྱལ་སྲས་སློབ་བཅས་ཆོས་འཁོར་བསྐོར་བར་བསྐུལ། །འགྲོ་བའི་དོན་དུ་བསྐལ་བརྒྱར་མི་འདར་གསོལ། །སྟོན་བླ་ལྟར་དཀར་བསྐྲུན་པའི་དགེ་བ་ཡི། །ཕུང་པོ་
བྱང་ཆེན་འཐོབ་པའི་རྒྱུ་རུ་བ་སྔོ། །བླ་མ་ཡི་དམ་ཚད་མེད་ཐུགས་རྗེ་ཅན། །ཉམ་ཐག་བདག་ལ་ཐུགས་རྗེས་གཟིགས་སུ་གསོལ། །ལས་ངན་ཉེས་ལྟུང་སྡིག་སྒྲིབ་སྦྱང་དུ་གསོལ། །རླབས་ཆེན་ཚོགས་
གཉིས་རྫོགས་པར་མཛད་དུ་གསོལ། །དེ་ལྟར་གསོལ་བས་བླ་མ་སངས་རྒྱས་ལས། །བདུད་རྩི་དཀར་པོའི་རྒྱུན་བབས་སྤྱི་བོར་ཞུགས། །སྙིང་ཁའི་ཡི་དམ་ཨ་དང་བཅས་ལ་ཐིམ། །དེ་ལས་བདུད་
རྩི་དཀར་པོའི་རྒྱུན་བབས་པས། །ལུས་ཀྱི་ནང་གང་ལས་ངན་ཉེས་ལྟུང་དང། །སྡིག་སྒྲིབ་བག་ཆགས་བཅས་པ་ཀུན་སྦྱངས་ཏེ། །དུད་ཁུའི་རྣམ་པར་འོག་སྒོ་རྐང་མཐིལ་ནུས། །ཐོན་ཏེ་གསེར་གྱིས་

[101A]༄༅། །གཞིའི་འོག་ཏུ་སོང། །རང་ལུས་ཤེལ་གོང་ཕྱིས་ལྟར་དག་གྱུར་ཏེ། །ཐུགས་རྗེ་ཆེན་པོའི་སྐུ་རུ་གསལ་བར་གྱུར། །གསོལ་འདེབས་དམིགས་པ་དང་བཅས་གང་མང་མཐར། །བླ་མ་
སངས་རྒྱས་ཡི་དམ་ཨ་དང་བཅས། །དགྱེས་བཞིན་རང་ལ་ཐིམ་པས་བྱིན་གྱིས་བརླབས། །མཆོད་རྟེན་མི་དམིགས་པར་བསམ་དར་ཅིག་བཞག་སྤྱི་བོའི་མཆོད་རྟེན་བླ་མ་སངས་རྒྱས་དང། །སྙིང་
ཁར་ཡི་དམ་ཨ་ཡིག་སྔར་བཞིན་ལ། །ཡི་དམ་ཐུགས་ཀར་ཟླ་བར་ཧྲཱི་ཡིག་མཐར། །ཡི་གེ་དྲུག་པས་བསྐོར་བ་གསལ་བཏབ་སྟེ། །བླ་མ་ཡི་དམ་ཚད་མེད་ཐུགས་རྗེ་ཅན། །བདག་གི་ཕ་མ་རིགས་དྲུག་
སྲིད་མཚོར་བྱིང། །མགོན་སྐྱབས་དང་བྲལ་འཕོངས་ཤིང་ཉམ་ཐག་རྣམས། །སྡུག་བསྔལ་མཚོ་ལས་མྱུར་དུ་བསྒྲལ་དུ་གསོལ། །ལས་ཉོན་སྒྲིབ་པ་མཐའ་དག་སྦྱང་དུ་གསོལ། །འཕགས་པའི་གོ་
འཕང་ཐོབ་པར་མཛད་དུ་གསོལ། །དེ་ལྟར་གསོལ་བས་བླ་མ་སངས་རྒྱས་ལས། །འོད་ཟེར་དཀར་པོ་དཔག་ཏུ་མེད་པ་འཕྲོས། །སྙིང་ཁའི་ཡི་དམ་ཨ་དང་བཅས་ལ་ཐིམ། །དེ་ལས་འོད་འཕྲོས་ལུས་
ཀྱི་ཆ་ཀུན་ཁྱབ། །མུན་པའི་ཁུང་བུར་སྒྲོན་མེ་བཏེགས་པ་བཞིན། །སྡིག་སྒྲིབ་གར་སོང་ཆ་མེད་ངང་དུ་ཡལ། །དྲི་མ་ཡོངས་དག་ཚོགས་གཉིས་ཀུན་རྫོགས་ཏེ། །ཐུགས་རྗེ་ཆེན་པོའི་གོ་འཕང་མངོན་
དུ་གྱུར། །འོད་ཟེར་བསྤུའི་སྒོ་ནས་ཕྱིར་འཕྲོས་ཏེ། །དམྱལ་བ་ཡི་དྭགས་དུད་འགྲོ་ལྷ་མིན་དང། །མི་དང་ལྷ་ཡི་གནས་སུ་རིམ་བཞིན་སོང། །དེ་ཡི་སྣོད་བཅུད་ཀུན་ལ་ཁྱབ་པར་ཕོག་ལས་ཉོན་
རྣམ་སྨིན་སྡུག་བསྔལ་དྲི་མ་སྦྱང། །སྣོད་རྣམས་དག་ཞིང་བཅུད་རྣམས་འཕགས་པར་གྱུར། །རང་དང་འགྲོ་ཀུན་འཕགས་པར་གྱུར་རྣམས་ཀྱིས། །མགྲིན་གཅིག་ཟློ་བར་མོས་ཏེ་ཡིག་དྲུག་བགྲང། །

[101B] །སྣོད་བཅུད་ཐམས་ཅད་བཞུས་ཏེ་རང་ལ་ཐིམ། །བླ་མ་སངས་རྒྱས་ལྷ་དང་ཨ་ལ་ཐིམ། །མཆོག་རྟེན་སྔར་བཞིན་དམིགས་པ་མེད་པར་གྱུར། །
རང་ཉིད་སྙིང་ཁའི་པད་གདན་ཨ་ལ་ཐིམ། །དེ་ཡང་ཡི་དམ་དེ་ཡང་སྔགས་འཁོར་ལ། །དེ་ཡང་ཧྲཱི་ཡིག་དེ་ཡང་ཇེ་ཕྲར་གྱུར། །རང་བཞིན་སྟོང་པ་ཉིད་ལ་མཉམ་པར་བཞག་འཁོར་བར་འཆད་བྱེད་པར་
འཛིན་ལྷན་སྐྱེས་ཀྱིས། །གདགས་གཞི་ཕུང་པོ་ལྔ་ལ་ངའོ་ཞེས། །མིང་བརྔས་བཞག་པར་མ་ལྟོས་རང་ངོས་ནས། །ཚུགས་ཐུབ་གྲུབ་པའི་ང་ཅིག་ཡོད་སྙམ་དུ། །ལོག་པར་བཟུང་བས་ཉེས་བསྐྱེད་
བློ་དེ་ཡིས། །བཟུང་བ་ལྟར་གྱི་ང་ནི་ཡོད་མིན་ཏེ། །ཡོད་ན་ཕུང་པོ་ལྔ་དང་གཅིག་ཐ་དང། །གང་རུང་ཡིན་དགོས་གཞན་དུ་ཡོད་མི་སྲིད། །གཅིག་ནང་དང་ང་ཡི་ཕུང་པོ་ཞེས། །ལེན་པོ་བླང་
བྱར་བཞག་ཏུ་མེད་པ་དང། །ཕུང་ལྔ་གཅིག་དང་ང་དེ་ལྟར་འགྱུར་ཏེ། །ཐ་དང་ཆ་མེད་རང་བཞིན་གཅིག་ཡིན་ཕྱིར། །ཐ་དད་ན་ནི་ཕུང་ལྔ་བསལ་རྗེས་སུ། །ང་དེ་འདི་ཞེས་གཟུང་དུ་ཡོད་པ་དང། །
ཡན་ལག་ན་བས་ང་ནི་ན་བ་དང། །གཟུགས་ཕུང་བདེ་བས་ང་ནི་བདེ་ཞེས་པའི། །ཐ་སྙད་གཉིས་པོ་བཞག་ཏུ་མེད་འགྱུར་ཏེ། །ཕན་ཚུན་ལྟོས་འབྲེལ་མེད་པའི་དོན་གཞན་ཕྱིར། །དེས་ན་དེ་འདྲའི་ང་དེ་
མེད་སྙམ་དུ། །ངེས་པའི་ནམ་མཁའ་ལྟ་བུའི་རྣལ་འབྱོར་བསྐྱང། །རྗེས་ཀྱི་ཚེ་ན་དེ་འདྲའི་ང་མེད་ཀྱང། །ལས་འབྲས་རྟེན་གཞི་བཏགས་ཡོད་མིད་རྐྱང་གི་ང་ཞིག་སྒྱུ་མའི་རྟ་གླང་ལྟར་ཡོད་ཅེས། །
སྒྱུ་མ་ལྟ་བུའི་རྣལ་འབྱོར་བསྐྱང་བར་བྱ། །དེ་ཡིས་མཚོན་ཏེ་འཁོར་འདས་ཆོས་གཞན་ཀུན། །རང་གི་ངོས་ནས་ཅིར་ཡང་མ་གྲུབ་ཅིང། །མིང་བརྫས་བཞག་པའི་ཐ་སྙང་བ་སྙོན་མེད་དུ། །གྲུབ་པའི་
[102A]༄༅། །ཚུལ་ལ་ངེས་ཤེས་དྲངས་ཏེ་བསྐྱང། །ཆེ་འདིར་རྒྱུན་གྱི་ཡིད་མ་བསྒོམ་པ་ཡི། །སྙིད་པོའི་རྣལ་འབྱོར་ཉམས་སུ་ལེན་ཚུལ་ལོ། །སྐྱེས་ཆེན་འདེགས་ཚོ་གཅེས་པའི་ལུས་འདི་
ཡང༑ ༑ཁང་སྟོང་གོགས་པོ་བཞིན་དུ་ཤུལ་དུ་ལུས། །མེ་ཡིས་བསྲེག་གམ་ཆུ་ལ་བསྒྱུར་བའམ། །དོང་དུ་སྦ་བའམ་བྱ་ཁྱིས་ཟ་བར་གྱུར། །ཆགས་ཤིང་ཞེན་བ་དོན་མེད་ངན་འགྲོའི་རྒྱུ། །ཆགས་
མེད་མཆོད་སྦྱིན་བྱས་ཏེ་སྙིང་པོ་བླང། །མདུན་གྱི་ནམ་མཁར་བླ་མ་ཡི་དམ་དང། །སངས་རྒྱས་བྱང་སེམས་ཉན་རང་སྲུངས་མའི་ཚོགས། །ལན་ཆག་གཉེར་བའི་གནོད་བྱེད་རིགས་དྲུག་རྣམས། །སྟེང་ནས་
རིམ་བཞིན་སྤྲིན་ཕུང་བཞིན་དུ་དཀྲིག། །རང་གི་རྣམ་ཤེས་འཕགས་པ་ཚོན་གང་བ། །སྤྱི་བོ་ནས་ཐོན་གཙོ་བོའི་མདུན་དུ་འཁོད། །ཕུང་པོ་རྙིང་པར་བལྟས་པས་ཆེ་ཞིང་ཚོ། །དཀར་སྣུམ་བཀྲག་མདངས་ལྡན་
པའི་ཕུང་པོར་གྱུར། །བླམ་ཡི་དམ་ཚད་མེད་ཐུགས་རྗེ་ཅན། །ལུགས་འདིས་ཚོགས་ཆེན་རྫོགས་པར་མཛད་དུ་གསོལ། །དེ་ལྟར་གསོལ་བས་གཙོ་བོས་ཨོཾ་ཨཱ་ཧཱུཾ། །གསུངས་པས་ཕུང་པོའི་མགོ་བོ་
ལན་གསུམ་ཆད། །སྐྱེད་བུ་རི་ར་བཙམ་པ་གསུམ་དུ་གྱིར། །གྲི་གུག་ཐོས་པའི་མཁའ་འགྲོམ་སྤྲོས་ཏེ། །སྔམ་ཆད་ཤུལ་ཕྱིམ་སྐྱེས་པ་ཡིས། །ཐོས་པ་བགོ་གནས་སྐྱེང་བུའི་སྟེང་དུ་བཀལ། །སྟོང་
གསུམ་ཁྱོན་ལྟར་ཡངས་ཤིང་རྒྱ་ཆེར་གྱུར། །ཤ་རུས་ནང་ཁྲོལ་ལ་སོགས་དུམ་བུར་གཏུ་པ། །ཐོད་པའི་ནང་དུ་བླུག་པས་བྱུར་གྱིས་ཁེངས། །གཙོ་བོས་འབྲུ་གསུམ་ལན་གསུམ་བརྗོད་པ་ཡིས། །ཁ་
ཏོག་དྲི་རོ་ཕུན་སུམ་ཚོགས་པ་ཡི། །ཟག་མེད་བདུད་རྩིའི་རྒྱ་མཚོ་ཆེན་པོར་གྱུར། །རང་ཉིད་འཕགས་པར་གསལ་བའི་ཐུགས་ཁ་ནས། །རིན་ཆེན་སྣོད་དང་ཐོད་པ་ཐོགས་པ་ཡི། །ཡིད་འཕྲོག་ལང་

[102B] །དཔག་མེད་སྤྲོས་ཏེ་བདུད་རྩི་ནས་བཅུས་ཏེ། །མཆོད་སྦྱིན་ཡུལ་ལ་བསྟབས་པས་གསོལ་ཞིང་སྤྱད། །ཟག་མེད་བདེ་བསམ་ཉེས་ཤིང་རབ་ཏུ་ཚིམ། །མཆོད་ཡུལ་རང་ལ་
ཐིམ་པས་བྱིན་གྱིས་བརླབ། །སྤྱིན་གནས་སྡུག་བསྔལ་ལས་གྲོལ་སྡིག་སྒྲི་བདག་ཚོགས་གཉིས་རྫོགས་ཏེ་འཕགས་པའི་གོ་འཕང་ཐོབ། །དག་པའི་ཞིང་དུ་གཤེགས་ཤིད་སྣོད་རྣམས་ཀྱང། །བདེ་
ཅན་ལྟ་བུའི་དག་པའི་ཞིང་དུ་གྱུར། །ལུས་ཀྱིས་ཚོགས་ཆེན་བསགས་པས་དགའ་བ་བསྒོམ། །གཉེན་ཤེས་རྣམས་ཀྱི་ད་ལྟ་ཕན་ཚུན་ལ། །བྱམས་བརྩེ་གདུང་སེམས་ཆེ་ཆེ་ལྟར་སྣང་ཡང། །
ཆེ་རབས་མང་པོར་ཕན་ཚུན་གཤེད་མར་གྱུར། །ད་དུང་དེ་ལྟར་མི་འགྱུར་ཆམ་མཆིས། །འཆི་ཚེ་རྗེས་སུ་འབྲང་བ་གཅིག་ཀྱང་མེད། །ཆགས་ཞེན་དབང་གིས་བསགས་པའི་ལས་ངན་འབྲས། །
མི་ཟད་སྡུག་བསྔལ་རང་ཉིད་ཁོ་ནས་མྱོང། །དེས་ན་ཆགས་ཞེན་ཕུང་ཁྲོལ་ཁོ་ནའི་རྒྱུ། །ལོངས་སྤྱོད་ལ་ཡང་སྙིང་པོ་མ་མཆིས་ཏེ། །ཚེ་རབས་མང་པོར་ཚངས་དང་འཁོར་བསྒྱུར་གྱི། །དཔལ་ལ་
སྤྱད་ཀྱང་ངོམས་པར་ཡོངས་མ་གྱུར། །ད་ལྟ་སྡིག་སྡུག་ཁྱད་བསད་ཤ་ཐང་དུ། །འབད་པས་བསྒྲུབ་ཀྱང་སྔོན་གྱི་སྦྱིན་པའི་ཤུགས། །མེད་ན་ངལ་དུ་བཙམ་ཞིག་འབྲས་བུར་ཟད། །ཅུང་ཟད་འབྱོར་
ནའང་ཇི་ལྟར་འདོད་བ་བཞིན། །སྤྱད་དུ་བཏུབ་པའི་གདེང་ནི་ཡོད་མིན་ཏེ། །འགའ་ཞིག་རྐུ་འཕྲོག་སོགས་ཀྱིས་དབང་མེད་འཁྱེར། །འགའ་ཞིག་སྟོང་ཞིང་འགའ་ཞིག་ཆུད་ཀྱང་ཟ། །འགའ་ཞིག་
འཆི་ཚེ་འཕྲེང་བཞིན་ཤུལ་དུ་ལུས། །དེ་ལ་ཆགས་པས་ཡི་དྭགས་འགྲོ་བར་འགྱུར། །སོག་རུམ་སོགས་ལ་གཡོ་ཁྲམ་བསླུ་བྲེང་དང། །འཐབས་རྩོད་སོགས་ཀྱི་བསམ་སྦྱོར་ངན་པ་ཡི། །འབྲས་བུ་

[103A]༄༅། །བསྐལ་བར་བཟོད་དཀའི་སྡུག་བསྔལ་དང། །ད་ལྟ་ངལ་དུ་བ་ངོ་ཚ་གཏམ་ངན་སོགས། །འདི་ཕྱི་ཀུན་ཏུ་འཕོང་བའི་རྒྱུ་འདི་ལ། །ཤེས་ལྡན་སུ་ཞིག་ཡིད་ནི་ཆགས་པར་བྱེད། །
འདི་དག་འཕོ་བའི་འགལ་རྐྱེན་བསལ་བ་སྟེ། །མཐུན་རྐྱེན་ཚོགས་བསགས་སྡིག་བཤགས་སྨོན་འདུན་སྦྱང། །དགའ་ལྡན་ཆོས་ཀྱི་ཕོ་བྲང་ཞེས་བྱ་བ། །རིན་ཆེན་ཁང་བཟང་འཕྲེང་པས་ཡོངས་བསྐོར་
བའི། །དབུས་སུ་ཕོ་བྲང་རྒྱལ་མཚན་མཐོན་པོ་སྟེ། །དེ་ཡི་མདུན་ན་ཡིད་དགའ་ཆོས་འཛིན་ཞེས། །ཆོས་སྟོན་མདུན་ས་ཡངས་ཤིང་ཉམས་དགའ་བའི། །དབུས་སུ་ཁྲི་སྟེང་རྒྱལ་བ་མ་
ཕམ་བ། །གསེར་གྱི་ལྷུན་པོ་ལྟ་བུར་བརྗིད་ཆགས་ཤིང། །ཉི་མ་འབུམ་གྱི་མདངས་ལྡན་རབ་ཏུ་མཛེས། །མཚན་དང་དཔེ་བྱད་གསལ་ལ་ཡོང་སུ་རྫོགས། །ཚེ་འཁོར་ཕྱག་རྒྱ་བཟང་པོའི་
བཞུགས་སྟང་ཅན། །དབག་ཡས་ཡོན་ཏན་ཀུན་གྱི་གཏེར་གྱུར་པ། །དཀྱེས་འཛུམ་ཞལ་ནས་རབ་སྙན་ཚངས་དབྱངས་ཀྱིས། །གྲངས་མེད་རྒྱལ་སྲས་འཁོར་ལ་ཤེར་ཕྱིན་ཆོས། །ལེགས་
སྟོན་འཛམ་གླིང་ངོས་ལ་ཕྱོགས་ཏེ་བཞུགས། །རྒྱལ་བ་བྱམས་མགོན་ཚད་མེད་ཐུགས་རྗེ་ཅན། །ཉམ་ཐག་བདག་ནི་སྐྱོབས་པའི་དུས་ལ་བབས། །ངན་འགྲོའི་འཇིགས་ལས་མྱུར་དུ་བསྐྱབ་དུ་གསོལ། །
བར་དོའི་ཕྲང་ལས་མྱུར་དུ་བསྒྲལ་དུ་གསོལ། །གནད་གཅོད་སྡུག་བསྔལ་མྱུར་དུ་བསལ་དུ་གསོལ། །དགའ་ལྡན་གཞལ་མེད་ཁང་དེར་དྲངས་དུ་གསོལ། །དེ་ལྟར་གསོལ་བས་བྱམས་མགོན་ཐུགས་
ཁ་ནས། །འོད་ཀྱི་སྦུ་གུ་སེར་པོ་ནོར་གྱི་བྱུང། །སྤྱི་གཙུག་རྒྱ་མཐོང་ལྟ་བུར་ཐལ་གྱིས་ཟུག་ལུས་ཀྱི་གཞུང་ཤིང་ལྟ་བུའི་དབུ་མ་ཡི། །སྙིང་དབུས་རང་སེམས་འཕགས་པ་ཚོན་གང་བས། །

[103B] །ཐུགས་ཁ་གསེར་གྱི་མཎྚལ་ལྟ་བུ་མཐོང། །སྔར་བཞིན་གསོལ་བས་རྗེ་བཙུན་ཐུགས་ཁ་ནས། །འོད་ཟེར་སེར་པོ་ལྕགས་ཀྱུ་ལྟ་བུ་ཞིག་སྦུ་གུའི་ལམ་
ནས་རང་གི་རལ་བར་བཏབ། །འོད་ལ་ལམ་དང་ལམ་དེར་འགྲོ་བ་དང། །ཐུགས་ཀར་འཕོ་བའི་འདུ་ཤེས་གསུམ་བཞག་སྟེ། །སྔར་ལྟར་གསོལ་བས་འོད་ཀྱི་ལྕགས་ཀྱུས་དྲངས། །ཐུགས་ཀར་
རེག་ཙམ་བྱས་ཏེ་རང་གནས་འཁོད། །དེ་ལྟར་ཡང་ཡང་བསྐྱང་བའི་ཐུན་འཇུག་ཏུ། །འོད་ཀྱི་སྦུ་གུ་ལྕགས་ཀྱུ་གཉིས་པོ་ཏེ། །ཐུགས་ཁ་ནས་ཆད་ཚངས་བུག་བཀག་པར་བསམ། །ལས་བྱོར་ཚེ་
ན་ལྕགས་ཀྱུས་དྲངས་པ་དང། །འདུན་བའི་སྟོབས་ཀྱིས་སྐར་མདའ་འཕངས་བ་བཞིན། །འོད་ཟེར་དང་བཅས་ཐོགས་མེད་ཐུགས་ཀར་ཐིམ། །སླར་ཐོན་ཆོས་ཀྱི་བདུན་སར་པདྨོ་ལ། །རྫུས་ཏེ་
སྐྱེས་ནས་ཆོས་ལ་སྤྱོད་པར་བསམ། །འཆི་ཁར་འཕོ་བའི་མན་ངག་བསྒོམ་པ་ཡི། །སྙིང་པོའི་རྣལ་འབྱོར་ཉམས་སུ་ལེན་ཚུལ་ལོ། །ཉིན་བར་གང་སྣང་ཐམས་ཅད་རྨི་ལམ་གྱི། །སྣང་བར་
འདུག་ཅིང་དེ་ལ་དེར་ཤེས་བྱ། །སྙམ་པའི་འདུན་པ་ཡང་དང་ཡང་དུ་སྦྱང། །ཁྱད་པར་གཉིད་དུ་འགྲོ་ཁར་དཀོན་མཆོག་ལ། །རྨི་ལམ་གསལ་དང་ཟིན་པར་གསོལ་བ་གདབ། །རྨི་ལམ་འཛིན་
བའི་གདམས་པ་གཞན་གྱིས་ཀྱང། །ཟིན་པའི་ཐབས་བྱ་འཛིན་པའི་འདུན་པ་བཏང། །དེ་ལྟར་སྦྱངས་པས་རྨི་ལམ་ངོས་ཟིན་ན། །སྣོད་ཀྱི་སྣང་བ་གང་ཤར་དག་པའི་ཞིང། །བཅུད་ཀྱི་གང་སྣང་
ཐུགས་རྗེ་ཆེན་པོའི་སྐུ། །ཐམས་ཅད་རང་བཞིན་མེད་པ་སྒྱུ་མ་ལྟར། །བསྒོམ་པའི་ཕྱི་ནང་གསང་བ་བསྒྱུར་ལ་སྦྱང། །དེ་ལྟར་ཉིན་པར་ཡང་ཡང་གོམས་པ་ཡིས། །རྨི་ལམ་ན་ཡང་བསྒྱུར་

[104A]༄༅། །དུ་བཏུབ་པར་བསླབ། །དེ་ལ་ལོབ་ནས་གང་སྣང་བར་དོ་ཡི། །སྣང་བར་འདུག་ཅིང་དེ་ལ་དེར་ཤེས་བྱ། །སྙམ་པའི་འདུན་པ་ཤུགས་དྲགས་བྱོང་བ་སོགས། །རྨི་ལམ་བར་དོན་སྤོས་ཏེ་སྔར་བཞིན་བསྒོམ། །དེ་ལྟར་ད་ལྟ་
ཉིད་ནས་ལེགས་སྦྱངས་པས། །གོམས་པའི་སྟོབས་ཀྱི་བར་དོར་འཆར་བར་བསླབ། །ཁྱད་པར་བར་དོའི་སྐབས་སུ་ཕམ་གཉིས། །ཉལ་བོ་བྱེད་པ་མཐོང་ནས་མ་ལ་ཆགས། །ཕ་ལ་སྡང་བ་སྐྱེ་བའི་གཉེན་པོ་རུ། །ཕ་ལ་སྙིང་རྗེ་མ་
ནི་བདེན་མེད་དུ། །བསྒོམ་ནས་ཆགས་སྡང་བཀག་སྟེ་ཡི་དམ་ལྷ། །ཡབ་ཡུམ་ཟུང་དུ་བསྒོམ་པའི་ཡུམ་གྱི་ནི། །པདྨར་སྐྱེས་ཏེ་ལམ་གྱི་ལྷག་མ་ལ། །བསླབས་ཤིང་གཞན་དོན་རྒྱ་ཆེན་བསྒྲུབ་པར་བྱ། །སྙམ་བའི་འཕེན་པ་ཤུགས་
དྲག་ཡང་ཡང་བཏང། །དེའི་རྒྱུར་ཚོགས་བསགས་སྒྲིབ་སྦྱང་སྨེན་ལམ་གདབ། །འདི་ནི་བར་དོར་བསྲེ་བ་སྒོམ་པ་ཡི། །སྙིང་པོའི་རྣལ་འབྱོར་ཉམས་སུ་ལེན་ཚུལ་ལོ། །གོང་གི་ཉམས་ལེན་དེ་དག་ཐམས་ཅད་ཀྱང། །རང་བཞིན་
མེད་རྟོགས་རྩིས་ཟིན་ལྟ་བའི་གནད། །བྱིང་རྒོད་རྣམ་གཡེང་དབང་དུ་མི་བཏང་བར། །དྲན་ཤེས་བརྟན་པོས་སྐྱོང་བསྒོམ་པའི་གནད། །རྗེས་ཀྱི་སྐབས་སུ་གང་སྣང་ཐམས་ཅད་ཀྱང། །བདེན་སྟོང་རྒྱུ་མ་ལྟ་བུར་རོ་སྙོམ་པའི། །སྒོ་ནས་
རྒྱལ་སྲས་སྦྱོད་བརླབས་ཆེན་ལ། །སློབ་པ་སྤྱོད་པའི་གནད་ཡིན་དེ་ལྟར་བསླབ། །འདིས་མཚོན་དགེ་བས་ཚེ་རབས་ཐམས་ཅད་དུ། །བླ་མ་ཕྱག་ན་པདྨོས་རྗེས་བཟུང་སྟེ། །ཐོས་བསམ་བསྒོམ་པས་རང་རྒྱུད་ལེགས་སྤྱང་ནས། །བསྟན་འགྲོ་
ཀུན་གྱི་དཔལ་དུ་འགྱུར་བར་ཤོག་གནས་སྐབས་ཉེར་འཚེ་དང་བྲལ་མཐུན་རྐྱེན་འབྱོར། །ལོང་མེད་ངེས་འབྱུང་སེམས་མཆོག་རྣམ་དག་ལྟ། །བླ་མ་ཡི་དམ་སྣོད་བཅུད་སྦྱང་བསྒྱུར་གྱི། །དམིགས་རྣམ་ཡིད་ལ་འབྲལ་མེད་འཆར་བར་ཤོག་
འཆི་ཚེ་ལུས་དང་གཉེན་བཤེས་ལོངས་སྤྱོད་སོགས། །གང་ལའང་ཆགས་ཞེན་སེར་སྣའི་ཀུན་འཛིན་གྱི། །འཁྲི་བ་བཅད་ནས་འོད་ཀྱི་སྦུ་གུ་ཡི། །ལམ་ནས་བྱམས་མགོན་ཐུགས་ཁར་འཕོ་བར་ཤོག་བར་དོ་གྲུབ་ཚེ་འཁྲུལ་མེད་ངོ་ཤེས་

[104B] ༑སྣོད་བཅུད་ཆོས་ཀུན་དག་པ་འབའ་ཞིག་ཏུ། །ཤར་ནས་ལམ་བཟང་སྒྲུབ་བའི་རྟེན་མཆོག་གི་སྲིད་པ་འཛིན་ལ་རང་དབང་ཐོབ་པར་ཤོག་ཡོན་ཏན་བདུན་དང་ལྡན་པའི་རྟེན་ཐོབ་ནས། །ཚངས་སྤྱོད་ཚུལ་ཁྲིམས་རྒྱ་ཆེན་ཐོས་པ་
དང༑ ༑སྙིང་པོའི་གདམས་བ་ཉམས་སུ་ལེན་པ་ལ། །གཅིག་ཏུ་བརྩོན་པས་ཉིན་མཚན་འདའ་བར་ཤོག་ཐོས་བསམ་སྒོམ་དང་འཆད་རྩོད་རྩོམ་པ་ཡིས། །དྲི་མེད་ཐུབ་བསྟན་སྙིང་པོའི་བཤད་སྒྲུབ་དང། །འགྲོ་བའི་ཕན་བདེ་ལེགས་
ཚོགས་སྤེལ་བ་ལ། །རྒྱལ་དབང་ཙོང་ཁ་པ་དང་མཚུངས་པར་ཤོག་རྒྱལ་བ་སྲས་བཅས་ཀུན་གྱི་བགྲོད་གཅིག་ལམ། །སྐྱེས་བུ་གསུམ་གྱི་ལམ་གྱི་རིམ་པ་དང། །ཉེ་ལམ་རིམ་གཉིས་ཟབ་མོའི་རྣལ་འབྱོར་གྱིས། །རྡོ་རྗེ་འཆང་གི་
གོ་འཕང་མྱུར་ཐོབ་ཤོག་ཅེས་སྙིད་པོ་དོན་གསུམ་གྱི་དམིགས་རིམ་བདྲད་རྩིའི་ཆུ་རྒྱུན་ཞེས་བྱ་བ་འདི་ནི་ཡུལ་བྱང་ཕྱོགས་ཀྱི་མཐར་སྐྱེས་པའི་སྤྲང་བཙུན་སྙོམས་ལས་པ་ངག་དབང་བློ་བཟང་ཆོས་ལྡན་ཞེས་བྱ་བས་དུས་གསུམ་
རྒྱལ་བའི་དབང་པོ་ཐམས་ཅད་མཁྱེན་གཟིགས་ཆེན་པོ་ངག་དབང་བློ་བཟང་རྒྱ་མཚོའི་གསུངས་རྒྱུན་ཇི་ལྟ་བ་བཞིན་རང་ཉིད་ཀྱིས་བཤར་སྦྱང་བྱ་བ་དང་སྐལ་མཉམ་གཞན་ལའང་ཕན་འདོད་ཀྱི་བསམ་པས་འཁྱེར་བདེ་ཚིགས་བཅད་
དུ་སྦྱར་བ་འདིས་ཀྱང་རྒྱལ་བ་བློ་བཟང་གྲགས་པའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་ །།



﻿༄༅། །སྙིང་པོ་དོན་གསུམ་གྱི་ཁྲིང་ཡིག་ ། ༄༅། །རྒྱལ་ཀུན་ཐུགས་རྗེའི་བདག་ཉིད་
པད་དཀར་ཅན། །ངུར་སྨྲིག་གར་གྱིས་རྣམ་རོལ་ངག་གི་དབང། །བློ་གསལ་སྐལ་བཟང་རྒྱ་མཚོའི་མགོན་གྱུར་པ། །བཀའ་དྲིན་མཉམ་མེད་ཞབས་ལ་གུས་པས་འདུད། །འདིར་འཕགས་པ་འཇིག་རྟེན་དབང་ཕྱུག་
གིས་གྲུབ་ཆེན་མི་ཏྲ་ཇཽ་ཀི་ལ་གནང་བའི་གདམས་པ་ཟབ་མོ་སྙིང་པོ་དོན་གསུམ་དུ་གྲགས་པའི་དམིགས་རིམ་དཔལ་ལྡན་བླ་མ་དམ་པའི་ཞལ་གྱི་བུམ་བཟང་ལས་འོང་བ་མདོ་ཙམ་འགོད་པ་ལ་གཉིས། ཉམས་སུ་བླང་བྱའི་
ཁུངས་དགོད་པ་དང། དེའི་དོན་ཉམས་སུ་ལེན་ཚུལ་ལོ། །དང་པོ་ནི། ཚེ་འདིར་རྒྱུན་གྱི་ཡིད་དམ་སྒོམ། །འཆི་ཁར་འཕོ་བའི་མན་ངག་སྒོམ། །བར་དོར་བསྲེ་བསྒོམ་བྱ་སྟེ། །རྒྱུན་དུ་སྒོམ་པ་ཀུན་གྱི་གནད་

[091B] །སྙིང་རྗེ་ཆེན་པོར་རབ་བསྐྱེད་དེ། །སྤྱི་བོར་བླ་མ་སྙིང་ཁར་ལྷ། །རང་སེམས་སྐྱེ་མེད་སྒོམ་པར་བྱ། །རང་ལུས་མཆོད་སྦྱིན་བྱས་ནས་ནི། །ལྟོས་པ་ཐམས་ཅད་རབ་སྤངས་ཏེ་
འོད་ཀྱི་སྤུ་གུའི་སྦྱོར་བ་ཡིས། །སེམས་ནི་དགའ་ལྡན་གནས་སུ་འཕང། །འདི་ཉིད་བར་དོར་ཤེས་བྱས་ལ། །ཕྱི་ནང་གསང་བ་བསྒྱུར་བྱས་ཏེ། །སྟོང་ཉིད་སྙིང་རྗེའི་རྣལ་འབྱོར་གྱིས། །མཁས་པས་ཉིད་
འཚམས་སྦྱར་བར་བྱ། །གང་ཤར་ངོས་ཟིན་ལྟ་བའི་གནད། །དེ་ལམ་ཡེངས་སྒོམ་བའི་གནད། །དྲན་པ་རོ་སྙོམས་སྤྱོད་པའི་གནད། །གྲུབ་ཐོབ་ཆེན་པོའི་གདམས་ངག་གོ་ཅེས་པ་སྟེ་ཤོ་ལོ་ཀ་དང་པོའི་
རྐང་པ་དང་པོས་ཚེ་འདི། གཉིས་པས་འཆི་ཁ། གསུམ་པས་བར་དོའི་ཉམས་ལེན་སྟོན་ཅིང། རྗེ་བསོ་བས་འང་ཉིད་བར་ངོར་ཞེས་སོགས་འདྲེན་པ་ན་གྲུབ་ཆེན་གྱི་རྩ་ཚིག་ལས་ཞེས་དྲངས་ཤིང་རྗེ་དགེ་འདུན་རྒྱ་མཚོས་ཤོ་ལོ་ཀ་ཐ་མ་གྲུབ་ཆེན་གྱི་གསུང་མིན་པར་བཤད་ལ་
བདག་གི་དཔལ་ལྡན་བླ་མ་དམ་པས་ཤོ་ལོ་ག་དང་པོ་གྲུབ་ཆེན་གྱི་གསུང་དང་ལྷག་མ་ལོ་ཙྪ་བའི་གསུང་དུ་བཞེད་དོ།། བཞི་བས་འཕོ་བ་དང་བསྲེ་བ་གཉིས་འཆི་ཁ་དང་བར་དོར་དགོས་པའི་ཉམས་ལེན་ཡིན་ཡང། །དེར་ཇི་ལྟར་འདོད་པ་བཞིན་ཕན་ཐོགས་པ་ལ་
ད་ལྟ་ནས་ཉམས་སུ་ལེན་དགོས་པས་གསུམ་ཆར་ཡང་ད་ལྷ་ནས་རྒྱུན་དུ་སྒོམ་པ་གནད་ཆེ་བར་སྟོན་ལ། ལྷག་མ་རྣམས་ཤོ་ལོ་ཀ་དང་པོའི་རྒྱས་བཤད་དོ། །གཉིས་པ་ལ་བཞི། ཚེ་འདིའི་གདམས་ངག་གི་སྙིང་པོ་
རྒྱུན་གྱི་ཡི་དམ། འཆི་ཁའི་གདམས་ངག་གི་སྙིང་པོ་འཕོ་བ། བར་དེའི་གདམས་ངག་གི་སྙིང་པོ་བསྲེ་བ། དེ་གསུམ་ཀ་ལ་དགོས་པ་ལྟ་སྒོམ་སྤྱོད་པའི་གནད་ཉམས་སུ་ལེན་ཚུལ་ལོ། །དང་པོ་ནི། མི་རྟག་
སྡུག་བསྔལ་དྲན་བྱས་ནས། ཞེས་སོགས་ཤོ་ལོ་ཀ་གཅིག་གིས་བསྟན་ཏེ་འདིའི་དོན་ཉམས་སུ་ལེན་པ་ལ། ཁྲོ་ཐུ་ལོ་ཙྪ་བས་བསྡུས་དོན་མཛད་པ་དང་བྱང་སེམས་ཀུན་བཟང་བརྗེ་བ་སོ་བརྫེད་དགེ་རྒྱམ་བ་རྣམས་ཀྱི་ཁྲིད་ཡིག་ཏུ། རྐྱེན་བསྐུལ་ལམ་གདབ་བའི་མན་ངག་རྒྱུ་བྱང་
[092A]༄༅། །ཆུབ་ཀྱི་སེམས་སྒོམ་པའི་མན་ངག་ཐབས་བླ་མ་ཡི་དམ་ལ་གསོལ་བ་འདེབས་པའི་མན་ངག་ངོ་བོ་རང་སེམས་སྐྱེ་མེད་སྒོམ་པའི་མན་ངག་ཅེས་པའི་ས་བཅད་བཞི་མཛད་ལ། བདག་གིས་བླ་མས་འདི་ལྟར་གསུང་ངོ། །སྔོན་འགྲོ། དངོས་གཞི་
རྗེས་གསུམ། དང་པོ་ལ། སྔོན་འགྲོ་ཐུན་མོངས་པ་དང། ཐུན་མོངས་མ་ཡིན་པ་གཉིས། དང་པོ་ལ། སྐྱབས་འགྲོ་དང་སེམས་བསྐྱེད་གཉིས་ལས། དང་པོ་ནི། མི་རྟག་སྡུག་བསྔལ་དྲན་བྱས་ནས། ཞེས་པས་བསྟན་
ཏེ༑ དེ་ཡང་འཆི་བ་མི་རྟག་པ་སྒོམ་པས་མཚོན་པའི་སྐྱེས་བུ་ཆུང་ངུ་དང་ཐུན་མོང་བའི་ལམ་རིམ་དང། འཁོར་བའི་སྡུག་བསྔལ་སྒོམ་པས་མཚོན་པའི་སྐྱེས་བུ་འབྲིང་དང་ཐུན་མོང་བའི་ལམ་རིམ་རྣམས་འདིར་སྒོམ་དགོས་པས་
དལ་འབྱོར་དོན་ཆེ་ཞིང་རྙེད་དཀའ་བ། འཆི་བ་ངེས་པར་འོང་ཞིང་ནམ་འཆི་ཆ་མེད་པ། འཁོར་བ་སྤྱི་དང་སོ་སོའི་སྡུག་བསྔལ་བཟོད་དཀའ་བ་རྣམས་ལམ་རིམ་ཆེ་ཆུང་སོགས་ལས་འབྱུང་བ་ལྟར་བསམ་ནས་ཚེ་འདི་དང་འཁོར་བའི་ཕུན་
ཚོགས་ལས་བློ་བཟློག་ཅིང་ཐར་པ་དོན་གཉེར་ལ་ཡིད་བསྐུལ་ཏེ་འཁོར་བའི་སྡུག་བསྔལ་ལས་ཐར་བའི་ཕྱིར་གོང་དུ་སྨོས་པའི་བླ་མ་སྔ་མ་གཉིས་ཀྱིས་ཐོག་མར་ཕྱོགས་བཅུའི་སངས་རྒྱས་ལ་ཕྱག་མཆོད་སོགས་བྱས་ནས་འདི་དག་སྒོམ་པར་གསུངས་དཀོན་མཆོག་གསུམ་ལ་
སྐྱབས་སུ་འགྲོ་བ་ལ་སྐྱབས་ཡུལ་གསལ་གདབ་པ་ནི། རང་གི་མདུན་གྱི་ནམ་མཁར་པདྨ་འདབ་མ་བཞི་པ་ཁ་ཤག་གིས་ཕྱེ་བ་ཡངས་ཤིང་རྒྱ་ཆེ་བའི་ལྟེ་བར་རིན་པོ་ཆེའི་ཁྲི་དང་པད་ཟླའི་སྟེང་དུ། རང་གི་རྩ་བའི་བླ་མ་སྤྱན་རས་གཟིགས་ཕྱག་བཞི་པ་
འམ་ཁ་སར་པ་ཎི་གང་རུང་གི་རྣམ་པ་ཅན། དེའི་མདུན་གྱི་འདབ་མ་ལ་ཕྱོགས་བཅུའི་སངས་རྒྱས་ལོངས་སྤྲུལ་གྱི་རྣམ་པ་ཅན། གཡས་ཀྱི་འདབ་མ་ལ་ལུང་རྟོགས་ཀྱི་ཆོས་དཀོན་མཆོག་གླེགས་པ་མ་སྙིན་རྩི་ཐད་བུ་བ་ཕྱེ་བ་དར་དང་རིན་པོ་ཆེའི་རྒྱན་ཅན་བསྒོམ་པར་རྗེ་བསོ་བས་བཤད་
གྱི་རྣམ་པ་ཅན། རྒྱབ་ཀྱི་འདབ་མ་ལ་བྱམས་འཇམ་དབྱངས་སོགས་ཕྱག་བཞི་པ་འོག་ནས་འབྱུང་བ་ལྟར་དང། ཁ་དབ་ཎི་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཞབས་གཉིས་མཉམ་པའི་སྟབས་ཀྱིས་བཞེངས་པ། ཕྱག་གཡས་མཆོག་སྦྱིན་དང། གཡོན་པད་དཀར་གྱི་ཡུབ་འཐེབ་སྲིན་གྱིས་ཐུགས་

[092B] བྱང་སེམས་དང་མཆོག་ཟུང་འོད་སྲུང་སོགས་ཐེག་དམན་གྱི་དགེ་འདུན་ལྷའི་བུ་གཞོན་ནུ་དང་རབ་བྱུང་སོགས་ཀྱི་རྣམ་པ་ཅན། གཡོན་གྱི་འདབ་མ་ལ་སངས་རྒྱས་བྱང་སེམས་གདུལ་བྱ་མ་རུང་པའི་ངོ་བོར་དྲག་པོའི་སྐུར་
བསྟན་པ་ཁྲོ་བོའི་རྣམ་པ་ཅན། སངས་རྒྱས་བྱང་སེམས་ཁྲོ་བོ་སོགས་ཀྱི་མདུན་དང་གླེགས་བམ་གྱི་གདོང་དར་རང་ལ་བསྟན་ནས་ཡོད་པར་གསལ་ལེགས་པར་གདབ། དེ་དག་གི་མདུན་གྱི་དབུས་སུ་རང་ཉིད་གཡས་སུ་ཕ། གཡོན་དུ་མ་
མདུན་དུ་གནོད་བྱེད། རྒྱབ་ཏུ་རིགས་དྲུག་གི་སེམས་ཅན་རྣམས་འཁོད་ནས། ཐམས་ཅད་འཁོར་བའི་སྡུག་བསྔལ་གྱིས་འཇིགས་ཤིང་དཀོན་མཆོག་ལ་ཡིད་ཆེས་པ་གཉིས་ཚོགས་ཀྱི་སྒོ་ནས་དཀོན་མཆོག་གསུམ་དཔུང་
གཉེན་དུ་འཛིན་འདོད་དྲག་པོས་མགྲིན་གཅིག་ཏུ་བརྗོད་པར་བསམ་ལ། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་
མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་སོགས་
སྐབས་བསྟུན་བརྗོད། དེ་ནས་བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། །བདག་སོགས་ཀྱི་རྒྱུད་བྱིན་གྱིས་
བརླབ་ཏུ་གསོལ། ཞེས་གསོལ་བ་ལན་གསུམ་བཏབ་པས། སྐྱབས་ཡུལ་རྣམས་ཀྱི་ཐུགས་ཁ་ནས་འོད་ཟེར་འཕྲོས། སེམས་ཅན་ཐམས་ཅད་ལ་ཕོག་སེམས་ཅན་རྣམས་ཀྱི་སྡིག་སྒྲིབ་དག་ལུས་ཐུགས་རྗེ་
ཆེན་པོའི་སྐུ་དང། ཡིད་ཆོས་ཀྱི་སྐུར་གྱུར་ནས་བྱ་ཁྱུ་ལ་འུར་རྡོ་འཕངས་པ་བཞིན་འུར་ཏིང་ངེ་དག་པའི་ཞིང་དུ་གཤེགས། སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པས་བྱིན་གྱིས་བརླབས་བྱུང་སྙམ་དུ་བསམ་ལ་དར་ཅིག་

[093A]༄༅། །མཉམ་པར་བཞག་གཉིས་པ་སེམས་སྐྱེད་ནི། སྙིང་རྗེ་ཆེན་པོ་རབ་བསྐྱེད་དེ། ཞེས་པས་བསྟན་ལ། དེ་ཡང་སྙིང་རྗེ་ཆེན་པོས་མཚོན་པའི་སྐྱེས་བུ་ཆེན་པོའི་ལམ་རིམ་འདིར་བསྒོམ་དགོས་
པས། བཏང་སྙོམས། མར་ཤེས། དྲིན་དྲན་སོགས་ལམ་རིམ་ལས་འབྱུང་བ་ལྟར་ལེགས་པར་བསམ་ལ་སེམས་ཅན་ཐམས་ཅད་སྡུག་བསྔལ་ལས་སྒྲོལ་འདོད་ཀྱི་སྙིང་རྗེ་ཆེན་པོས་ཀུན་ནས་བསླང་སྟེ་བླ་ན་མེད་པའི་བྱང་ཆུབ་
འཐོབ་བྱེད་ཀྱི་རྒྱུའི་གཙོ་བོ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་རིན་པོ་ཆེ་བསྐྱེད། དག་ཏུ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་གྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་
པར་བྱ། དེའི་ཕྱིར་དུ་སྙིང་པོ་དོན་གསུམ་གྱི་དམར་ཁྲིད་ཟབ་མོ་ཉམས་སུ་བླང་བར་བགྱིའོ། །ཞེས་པ་སྐབས་བསྟུན་བརྗོད། གཉིས་པ་སྔོན་འགྲོ་ཐུན་མོང་མ་ཡིན་པ་བླ་མའི་རྣལ་འབྱོར་ནི་སྤྱི་བོར་བླ་མ་ཞེས་པས་བསྟན་ཅིང་
སྙམ་པ་སྨོན་སེམས་བསྐྱེད་ཚུལ་དང། སྙམ་པ་འཇུག་སེམས་བསྐྱེད་ཚུལ་ཡིན་གསུངས། སྔར་སྨོས་པའི་བླ་མ་རྣམས་ཀྱི་སྤྱི་བོར་བླ་མ་སྙིང་ཁར་ལྷ་ཞེས་པའི་དོན་ཐབས་བླ་མ་ཡི་དམ་ལ་གསོལ་བ་བདབ་པའི་མན་ངག་གཅེས་ས་ཁོངས་གཅིག་ཏུ་བསྡུས་ནས་སྔོན་འགྲོ་དང་དངོས་གཞིའི་
དབྱེ་བ་མ་མཛད་ཀྱང་བདག་གི་བླ་མ་དམ་པ་སོ་སོར་བྱེ་གསུངས་དེ་ཡང་རང་གི་སྤྱི་བོར་ཤེལ། དཀར་དྲི་མེད་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་མཚན་ཉིད་ཚང་བ། ཕྱོགས་བཞིའི་བང་རིམ་འོག་མ་བཞི་ལ་སྒོ་དྲུག་ཅུ་རེ་བཞི་རེ་
དེར་སྟེང་མ་རྣམས་ལ་སྒོ་དྲུག་ཅུ་རེ་གཉིས་རེ་བཅས་པའི་སྒོ་སྟོང་ཡོད་པ། སས་རིམ་བཞིན་སེང་ཁྲི་རྨད་དགེ་བ་བཅུ་བང་རིམ་བཞི་བུམ་སྙན་བུམ་པ་བྲེ་སྟན་བྲོ་གདུགས་འདོགས་ཆོས་འཁོར་བཅུ་གསུམ་ཐུགས་རྗེའི་མདོ་གཟུང་གདུགས་ཆར་ཁེ་བ་ཟླ་ཉི་ཏོ་རྣམས་དང་བཅས་པ། དེའི་བུམ་
པའི་དབུས་སུ་པད་ཟླའི་གདན་ལ། རང་གི་རྩ་བའི་བླ་མ་སྤྱན་རས་གཟིགས་སྐུ་མདོག་དཀར་པོ། །ལོ་ཙྪ་བ་དང་བྱང་སེམས་པ་གཉིས་ཀྱིས་བླ་མའི་རྣམ་པའི་གསལ་ཁ་མ་གསུངས་ཤིང། རྗེ་བསོ་བས་སར་བ་ཎིའི་རྣམ་པ་ཅན་དུ་བཤད་ལ་རྗེ་དགེ་རྒྱས་པ་དང་བདག་གི་བླ་མས་འདི་ལྟར་གསུངས། ཞལ་གཅིག་

[093B] ཕྱག་དང་པོ་གཉིས་ཐུགས་ཁར་ཐལ་མོ་སྦྱར་ཞིང། འོག་མ་གཉིས་ཀྱིས་ཤེལ་ཕྲེང་དང་པད་དཀར་བསྣམས་པ། རལ་པའི་ཐོར་ཚུགས་དང་ལྡན་ཞིང་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། རི་དྭགས་ཀྱི་པགས་
པས་ནུ་མ་གཡོན་པ་བཀབ་ཅིང། དར་བཟང་པོའི་སྟོད་གཡོགས་དང་ཤམ་ཐབས་གསོལ་བ། ཞབས་རྡོ་རྗེ་དཀྱིལ་ཀྲུང་གིས་བཞུགས་པའི་རྣམ་པ་ཅན། སྒོ་སྟོང་ལ་སངས་རྒྱས་སྟོང་བཞུགས་པའི་ཤར་ཕྱོགས་པ་རྣམས་རྣམ་
སྣང༑ ལྷོ་ཕྱོགས་པ་རྣམས་རིན་འབྱུང། ནུབ་ཕྱོགས་པ་རྣམས་འོད་དཔག་མེད། བྱང་ཕྱོགས་པ་རྣམས་དོན་གྲུབ་ཀྱི་རྣམ་པ་ཅན། ཐམས་ཅད་ཀྱང་སྣང་ལ་རང་བཞིན་མེད་པ་འཇའ་ཚོན་ལྟ་བུ་འོད་ཀྱི་ཕུང་པོའི་དབུས་ན་བཞུགས་པ་
རང་གི་སྙིང་ཁར་པདྨ་དམར་པོ་འདབ་མ་བརྒྱད་པའི་ལྟེ་བར་རང་གི་སེམས་དང་དབྱེར་མེད་པའི་ཡིད་མ་ཁྲུགས་རྗེ་ཆེན་པོ་སྤྱི་བོའི་བླ་མ་ལྟ་བུའི་རྣམ་པ་ཅན། འདབ་མ་རེ་ལ་ཨ་དཀར་པོ། །ཐམས་ཅད་ཀྱི་ཞལ་གཟིགས་ཕྱོགས་གཙོ་བོ་དང་མཐུན་གསུངས་
བླ་མ་སྡམ་རྣམས་ཀྱིས་འདབ་མ་སྟོང་ལྡན་གྱི་ལྟེ་བར་ཡི་དམ་དང་འདབ་མ་རེ་ལ་ཨ་རེ་བསྒོམ་པར་གསུངས་ཀྱང་བདག་གི་བླ་མ་དམ་པ་དོན་ལ་རག་ལ་ཞིང་འཁྱེར་བདེ་བས་འདི་ལྟར་བྱ་གསུངས། རྗེ་བསོ་བས་སོར་གང་ཙམ་གསུངས། གསལ་ཞིང་འོད་འཕྲོ་བ་རེགས་ལ་ལེགས་པར་གདབ། བླ་མ་
ཡི་དམ་སངས་རྒྱས་སྟོང་དང་བཅས་པ་ལ་དམིགས་ནས་དད་གུས་གདུང་ཤུགས་དྲག་པོས་བླ་མ་ཡི་དམ་ཐུགས་རྗེ་ཅན། ལོ་ཙཚ་བ་དང་བྱང་སེམས་པ་གཉིས་ཀྱིས་ཡེ་ཤེས་པ་སྤྱན་དྲངས་ནས་བསྟིམ་པར་བཤད་ལ། རྒྱུད་འདེབས་དུས་གསུམ་རྒྱལ་ཁམས་ལས་ཡིན་ལག་བདུན་པའི་འབུལ་བར་ཡང་བནད་
སེམས་ཅན་ཐམས་ཅད་ཀྱི་དོན་དུ་བདག་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་སྟེ་མི་གནས་པའི་མྱ་ངན་ལས་འདས་པའི་ས་ལ་མྱུར་བ་ཉིད་དུ་བཞག་ཏུ་གསོལ། འདུགས་འདི་ཉིད་དུ། ད་ལྟ་ཉིད་དུ། ཞེས་
གསོལ་བ་རྩེ་གཅིག་ཏུ་བཏབ་པས་སྤྱི་བོའི་བླ་མ་སངས་རྒྱས་སྟོང་དང་བཅས་པ་ལས་བདུད་རྩི་དཀར་པོའོ་རྒྱལ་ཕུག་པ་ལྟར་སྤྱན་རེ་བབས། སྙིང་ཁའི་ཡི་དམ་ཨ་དང་བཅས་པ་ལ་ཐིམ། དེ་ལས་བདུད་རྩི་བབས་པས་སྣོད་འོ་མས་

[094A]༄༅། །ཁེངས་པ་ལྟར་ལུས་ཀྱི་ནང་གང། ཐོག་མ་མེད་པ་ནས་བསགས་པའི་ལས་ངན་སྡིག་སྒྲིབ་བག་ཆགས་དང་བཅས་པ་བ་སྤུའི་སོག་ཐམས་ཅད་དང་ཁྱད་པར་དུ་རྐང་མཐིལ་གཉིས་དང་འོག་སྒོ་གཉིས་ནས་ནག་
འདུར་གྱིས་ཐོན་ཏེ་དབང་ཆེན་གསེར་གྱིས་གཞིའི་འོག་ཏུ་སོང། རང་ལུས་ཤེལ་གོང་ཕྱིས་བ་ལྟར་གྱུར་བར་བསམ། དེ་ལྟ་བུའི་གསོལ་འདེབས་དམིགས་པ་དང་སྤྲག་པ་སྐབས་བསྟུན་བྱས་རྗེས། བླ་མ་སངས་རྒྱས་ཡིད་དམ་ཨ་དང་
བཅས་པ་རང་ལ་ཐིམ། མཆོད་རྟེན་འཇའ་ཡལ་བ་བཞིན་སོང་བར་བསམ་ལ་དར་གཅིག་མཉམ་པར་བཞག་གཉིས་པ་དངོས་གཞི་ནི། སྙིང་ཁར་ལྷ་ཞེས་པས་བསྟན་ལ། དེ་ཡང་སྤྱི་བོར་མཆོད་རྟེན། བླ་མ་
སངས་རྒྱས་སྟོང་སྙིང་ཁར་པདྨ། ཡི་དམ། ཨ་རྣམས་བསྒོམ་ཚུལ་སྔར་འདི་ལ་བྱིན་རླབས་འཇུག་པ་བླ་མའི་རྣལ་འབྱོར་དང་སྡིག་སྒྲིབ་སྦྱོར་བ་རྡོར་སེམས་བསྒོམ་བཟླས་གཉིས་ཀའི་གནས་ཚང་གསུངས། བཞིན་ལ་ཡི་དམ་གྱི་ཐུགས་ཁར་ཟླ་གདན་ལ་ཧྲཱི་འི་མཐར་ཡི་གེ་དྲུག་
ལོ་ཙྪ་ཤསས་ རྗེ་དགེ་ མའི་སྔགས་འཕྲེང་
གིས་བསྐོར་བ་ལེགས་པར་གསལ་གདབ། སེམས་ཅན་སྡུག་བསྔལ་གྱིས་མནར་བ་སྐད་ཅིག་ཙམ་ཡང་མི་བཟོད་པར་འདུག་པས་སྡུག་བསྔལ་ལས་ཐར་བའི་ཐབས་སུ་བླ་མ་ཡི་དམ་ལ་རམ་མདའ་སྤྲན་པའི་ཚུལ་གྱིས་གསོལ་བ་གདབ་
པོ་སྙམ་པས། བླ་མ་ཡི་དམ་ཐུགས་རྗེ་ཅན། བདག་གི་ཕམ་རིགས་དྲུག་གི་སེམས་ཅན་འཁོར་བ་སྡུག་བསྔལ་གྱི་རྒྱ་མཚོར་བྱིང་བ། མདོན་དང་སྐྱབས་མེད་པ། འཕོངས་ཤིང་ཉམ་ཐག་པ་འདི་རྣམས་སྡུག་བསྔལ་གྱི་རྒྱ་མཚོ་ལས་
མྱུར་བ་ཉིད་དུ་བསྒྲལ་དུ་གསོལ། འདུགས་འདི་ཉིད་དུ། ད་ལྟ་ཉིད་དུ། ཞེས་གདུང་ཤུགས་དྲག་པོས་གསོལ་བ་རྩེ་གཅིག་ཏུ་བཏབ་པས། སྤྱི་བོའི་བླ་མ་དང་སངས་རྒྱས་རྣམས་ལས་འོད་ཟེར་འཕྲོས། སྙིང་

[094B]དེ་རྣམས་ལས་འོད་ཟེར་འཕྲོས་རང་གི་ལུས་གང། མུན་ཁུང་དུ་སྒྲོན་མེ་བཏེགས་པ་ལྟར་སྡིག་སྒྲིབ་རྣམས་གར་སོང་ཆ་མེད་དུ་ཡ་ལ། ལུས་ཤེལ་གོང་གཡའ་དག་པ་ལྟ་བུར་དག་སྟེ་སྤྱན་རས་
གཟིགས་ཀྱི་སྐུར་གྱུར། འོད་ཟེར་བ་སྤུའི་སྒོ་ནས་ཕྱིར་འཕྲོས། དམྱལ་བ་ལ་སོགས་པའི་རིགས་དྲུག་སོ་སོའི་གནས་སུ་རིམ་པ་བཞིན་སོང། དེ་དག་གི་སྣོད་པ་ཅུད་ཐམས་ཅད་ལ་ཁྱབ་པར་ཕོག་ལས་ཉོན། རྣམ་སྨིན་
སྡུག་བསྔལ་རྣམས་སྤྱངས། སྣོད་དག་པའི་ཞིང་བདེ་བ་ཅན་ལྟ་བུ་དང། བཅུད་ཐུགས་རྗེ་ཆེན་པོའི་སྐུར་གྱུར་བར་བསམ། དེ་ལྟར་གསོལ་འདེབས་དམིགས་པ་དང་སྤྲག་པ་སྐབས་བསྟུན་བྱས་པའི་མཐར། རང་དང་སེམས་
ཅན་ཐམས་ཅད་སྤྱན་རས་གཟིགས་སུ་གསལ་བ་རྣམས་ཀྱིས་མགྲིན་གཅིག་ཏུ་བཟླས་པར་མོས་ལ་ཡིག་དྲུག་བགྲང། ཐུན་འཇོག་ཁར་ཡི་དམ་གྱི་ཐུགས་ཁའི་ཧྲིཿ་ལས་འོད་ཟེར་འཕྲོས། སྣོད་པ་ཅུད་ཐམས་ཅད་དག་པ་འབའ་ཞིག་ཏུ་
ལོ་ཙྪ་བ་དང་བྱང་སེམས་བས་ཨོཾ་ཨཱ་ཧྲི་ཧཱུཾ་བཟླ་བར་བཤད། ལོ་ཙྪ་བ་དང་བསོ་བས་རང་གཞན་སེམས་ཅན་ཐམས་ཅད་ཐུགས་རྗེ་ཆེན་པོའི་གོ་འཕང་ལ་བཀོད་པས་ལེགས་བྱུང་སྙམ་དུ་དགའ་བ་སྒོམ་གསུངས། གསལ་བ་ལ་ཕོག་དེ་རྣམས་འོང་ཏུ་ཞུ་ནས་རང་ལ་ཐིམ། སྤྱི་བོའི་བླ་མ་སངས་རྒྱས་
རྣམས་སྙིང་ཁའི་ཡི་དམ་ཨ་དང་བཅས་པ་ལ་ཐིམ། མཆོད་རྟེན་འཇའ་བཞིན་ཡལ། རང་སྙིང་ཁའི་བདག་གདན་ཨ་དང་བཅས་པ་ལ་ཐིམ། དེ་སྙིང་ཁའི་ཡི་དམ་ལ། དེ་ཐུགས་ཁའི་སྔགས་འཁོར་ལ། དེ་དབུས་ཀྱི་ཧྲིཿ་ལ་
དེ་ཡང་རིམ་གྱིས་མི་དམིགས་པར་བསམ། གསུམ་པ་རྗེས་ནི། རང་སེམས་སྐྱེ་མེད་བསྒོམ་པར་བྱ། ཞེས་པས་བསྟན་ཅིང། དེ་ཡང་རང་གཞན་སེམས་ཅན་ཐམས་ཅད་འཁོར་བའི་འཆིང་བྱེད་ཀྱི་གཙོ་བོ་ནི་བདག་འཛིན་ལྷན་
དེ་དག་ནི་བསོད་ནམས་ཀྱི་ཚོགས་ཉམས་སུ་ལེན་ཚུལ་ལོ། །སྐྱེས་དང། འཁོར་བ་ལས་སྒྲོལ་བྱེད་ཀྱི་གཙོ་བོ་ནི་བདག་མེད་རྟོགས་པའི་ཤེས་རབ་ཡིན་པས་ཤེས་རབ་དེ་ཉམས་སུ་ལེན་ཚུལ་ནི། ཆོས་གང་ཡང་མིང་བརྡས་ཕར་བཞག་པ་ལམ་བལྟོས་

[095A]༄༅། །པར་ཁོ་རང་གི་ངོས་ནས་ཚུགས་ཐུབ་ཏུ་གྲུབ་པར་འཛིན་པ་ནི་བདག་འཛིན་ལྷན་སྐྱེས་ཀྱི་འཛིན་ཚུལ་ཡིན་ལ། མི་བརྡས་ཕར་བཞག་པ་ལམ་བལྟོས་པར་ཁོ་རང་གི་ངོས་ནས་མ་གྲུབ་ལུགས་ནི། དཔེར་ན་
བཀྲ་ཤིས་ཞེས་པའི་བྱིས་པ་ཞིག་ལ་བཀྲ་ཤིས་ཞེས་མ་བཏགས་གོང་དུ་དེ་ལ་བཀྲ་ཤིས་སོ་སྙམ་པའི་བློ་ལ་མི་འབྱུང་ཞིང། བཀྲ་ཤིས་ཞེས་པའི་མིང་བཏགས་རྗེས་སུ་དེ་མཐོང་བ་ན་འདི་བཀྲ་ཤེས་སོ་སྙམ་པའི་བློ་རང་གིས་འབྱུང་
བ་ནི་བྱིས་པར་དེ་བཀྲ་ཤིས་སུ་གྲུབ་པ་མིང་བརྡས་བཞག་པ་ལ་བལྟོས་ལུགས་དང། སླར་བྱིས་པ་དེའི་མིང་བརྗེས་ནས་ཕུན་ཚོགས་ཞེས་བཏགས་པ་ནི་དེ་ལ་བཀྲ་ཤེས་སོ་སྙམ་པའི་བློ་དོར་ནས་ཕུན་ཚོགས་སོ་སྙམ་པའི་བློ་སྐྱེ་བ་ནི་
བྱིས་པ་དེ་བཀྲ་ཤིས་སུ་རང་ངོས་ནས་མ་གྲུབ་ལུགས་ཡིན་པས་དེས་མཚོན་ཏེ་ཆོས་ཐམས་ཅད་མིང་བརྡས་བཞག་ལུགས་དར་རང་ངོས་ནས་མ་གྲུབ་ལུགས་ལ་ངེས་པ་དྲངས་ནས་རང་བཞིན་མེད་རྟོགས་ཀྱི་ཤེས་རབ་བསྒོམ་པར་བྱ་ཞིང། ཞིབ་
པར་ལྷག་མཐོང་ཆེ་ཆུང་སོགས་ལས་ཤེས་པར་བྱའོ། །གཉིས་པ་འཆི་ཁའི་མན་ངག་གི་སྙིང་པོ་འཕོ་བ་ནི། རང་ལུས་མཆོད་སྦྱིན་བྱས་ནས་ནི། ཞེས་སོགས་རྐང་པ་བཞིས་བསྟན་ཏེ། དེ་ཉམས་སུ་ལེན་པ་ལ་འཕོ་བའི་
དེ་ནི་ཡེ་ཤེས་ཀྱི་ཚོགས་ཉམས་སུ་ལེན་ཚུལ་ཏེ་དེ་ཡན་ཆད་ནི་ཐེག་པ་ཆེན་པོའི་ལམ་ཚོགས་གཉིས་ཟུང་འབྲེལ་དུ་ཉམས་སུ་ལེན་ཚུལ་ཚེ་འདིའི་རྒྱུད་ཀྱི་ཡི་དམ་དུ་བྱ་བའི་མན་ངག་གི་སྙིང་པོ་གདུལ་བྱ་དབང་པོ་རབ་ཀྱིས་དེ་ལ་འབད་ན་ཆེ་འདིར་མཆོག་ཐོབ་གསུང། ལོ་ཙཚ་བ་དང་བྱང་སེམས་པ་དང་བ་སོ་བ་གསུམ་གྱིས་
སྒྱུ་ལུས་ཚོགས་སུ་འབུལ་བ་ཡིད་ཀྱི་འབྲེལ་ཐག་བཅད་པ། ཐར་བའི་ལམ་ཆེན་དབྱེ་བ། རྣམ་ཤེས་ཆེན་དུ་འཕངས་པ་ཞེས་པའི་ས་བཅད་བཞི་མཛད་རྗེ་དགེ་རྒྱམ་པ་དང་བདག་གི་བླ་མ་དམ་པ་འདི་ལྟར་མཛད་དོ། །འགལ་རྐྱེན་སེལ་བ། མཐུན་རྐྱེན་བསྒྲུབ་པ། འཕོ་བའི་དམིགས་
པ་དངོས་དང་གསུམ། དང་པོ་ནི། ཚེ་འདིར་ཐེག་པ་ཆེན་པོའི་ལམ་ཚོགས་གཉིས་ཉམས་སུ་ལེན་པ་ལ་འབད་ཀྱང་དབང་པོ་རབ་ཏུ་མ་གྱུར་པས་མཆོག་མ་ཐོབ་པར་སྐྱེ་བ་བརྒྱུད་དགོས་བྱུང་ན་རྟེན་ཁྱད་པར་ཅན་གྱི་ཕྱིར་དུ་འཆི་ཁར་

[095B] དེ་ཡང་ཚེ་འདིའི་ལུས། གཉེན་བཤེས། ལོངས་སྤྱོད་སོགས་ལ་ཆགས་ན་བྱ་ནམ་མཁར་འཕུར་འདོད་ཀྱི་གཤོག་པ་རྡོལ་བཏགས་པ་བཞིན་གོང་དུ་འཕོ་མི་ནུས་པས་འདི་དག་ལ་ཆགས་
ཞེན་གྱི་འབྲེལ་ཐག་བཅད་དགོས། དེ་ལ་དང་པོ་ལུས་ལ་འབྲེལ་ཐག་བཅད་པ་ནི། བདག་གིས་ཐོག་མ་མེད་པ་ནས་ལུས་གྲངས་མེད་པས་བླངས་ཏེ། དེ་ལ་ཆགས་ཤིང་ཞེན་ནས་འཚོ་བའི་ཐབས་ལ་འབད་ཀྱང་མཐར་དོན་མེད་
དུ་པོར་བ་མ་གཏོགས་དོན་ལྡན་དུ་བྱས་པ་གཅིག་ཀྱང་མེད། ད་ལན་ཀྱང་ལུས་འདི་ལ་ཆགས་ཤིང་ཞེན་པས་འཚོ་ཐབས་ཅི་ཙམ་གྱིས་བསྐྱངས་ཀྱང་མཐར་ཁང་སྟོང་གོག་པོ་བཞིན་ཤུལ་དུ་བོར་ནས་འགྲོད་གོས། དེས་ན་འདི་ལ་
ཆགས་ཞེན་མི་བྱ་བར་བླ་མ་ཡི་དམ་སོགས་ལ་ཚོགས་སུ་ཕུལ་ཏེ་དོན་ཆེན་པོ་བསྒྲུབ་པར་བྱའོ་སྙམ་དུ་བསམ་ལ། མདུན་གྱི་ནམ་མཁར་རིན་པོ་ཆེའི་ཁྲི་དང་པད་ཟླའི་སྟེང་དུ་རྩ་བའི་བླ་མ་དང་དབྱེར་མེད་པའི་ཡིད་མཐུགས་རྗེ་ཆེན་པོ་
སྔར་བསྒོམ་པ་ཇི་ལྟ་བའི་རྣམ་པ་ཅན། དེའི་དབུའི་ཐད་དུ་རྩ་བརྒྱུད་ཀྱི་བླ་མ། ཐུགས་ཁའི་ཐད་དུ་ཡི་དམ་སངས་རྒྱས་བྱང་སེམས། ལྟེ་བའི་ཐད་དུ་ཉན་རང་ཆོས་སྐྱོང་སྲུངས་མ། ཁྲིའི་འོག་ཟུར་དུ་ལན་ཆགས་བུ་ལོན་
ཤ་འཁོན་གཉེར་བའི་གནོད་བྱེད། འོག་ན་མར་རིགས་དྲུག་སེམས་ཅན་རྣམས་ཏེ་མགྲོན་རྣམས་ཀྱིས་ས་དང་བར་སྣང་ནམ་མཁའི་ཁྱོན་ཐམས་ཅད་གང་ནས་ཡོད་པ་གསལ་བཏབ། རང་གི་རྣམ་ཤེས་སྤྱན་
རས་གཟིགས་ཀྱི་སྐུ་ཚོན་གང་བ་ཞིག་ཏུ་གྱུར་བ་སྙིང་ཁ་ནས་ཡར་རྒྱབ་སྟེ་ཐོན་ནས་ཡི་དམ་གྱི་མདུན་དུ་འཁོད། རང་གི་ཕུང་པོ་ལ་བལྟས་པས་ཆེ་བ་ཚོ་བ་དཀའ་སྣུམ་པ་བཀྲག་མདངས་དང་ལྡན་པར་གྱུར་བར་བསམ་ནས་
བླ་མ་དང་ཡི་དམ་ལ་མོས་གུས་ཆེན་པོས། བླ་མ་ཡི་དམ་ཐུགས་རྗེ་ཅན། བདག་གི་ལུས་འདི་ལ་བརྟེན་ནས་ཚོགས་རྒྱ་ཆེན་པོར་རྫོགས་པར་མཛད་དུ་གསོལ། ཞེས་གསོལ་བ་དྲག་ཏུ་བཏབ་པས་ཡིད་མ་གྱིས་ཨོཾ་ཨཱ་ཧཱུཾ་ཞེས་

[096A]༄༅། །གསུངས་པས་རང་གི་ཕུང་པོ་རྙིད་པའི་མགོ་ཆད་པ་ལས་མི་མགོའི་སྐྱེད་བུ་རི་རབ་ཙམ་པ་གསུམ་བྱུང། དེ་ནས་ཡི་དམ་གྱི་ཐུགས་ཁ་ནས་མཁའ་འགྲོ་མགྲི་གུག་ཐོགས་བ་ཞིག་སྤྲོས་ཏེ་རང་གི་ཕུང་པོ་རྙིང་བའི་ཐོད་
པ་བཀོག་ནས་སྐྱེད་བུའི་སྟེང་དུ་ཁ་གྱེན་དུ་བསྟན་ནས་བཞག་པ་སྟོང་གསུམ་གྱི་ཁྱོན་སྔ་མ་ཚད་པའི་ཤུལ་དུ་ཕྱི་མ་སྐྱེས་པར་བསམ་གསུངས་ཙམ་དུ་གྱུར། སླར་མཁའ་འགྲོ་མ་དུ་མ་སྤྲོས་པ་རྣམས་ཀྱིས་གྲི་གུག་གིས་ལུས་རྙིང་བ་དུམ་བུར་གཏུབས་ནས་
ཐོད་པའི་ནང་དུ་བླུག་པས་བྱུར་གྱིས་ཁེངས། ཡི་དམ་གྱིས་ཨོཾ་ཨཱ་ཧཱུཾ་ལན་གསུམ་གྱིས་བྱིན་གྱིས་བརླབས་པས་ཁ་དོག་དྲི་རོ་ཕུན་སུམ་ཚོགས་པའི་ཟག་མེད་ཀྱི་བདུད་རྩིའི་རྒྱ་མཚོར་གྱུར། རང་གི་ཐུགས་ཁ་ནས་མཁའ་འགྲོ་
ཀྱི་ལྟེ་བ་ནས་མེ་བྱུང་བས་ཕུ་ཨོཾ་ཨ་ཧྲིཿ་ཧཱུཾ་བདུན་བརྗོད་པས་བདུད་རྩིར་བརླབ་པར་ལོ་ཙཚ་བས་གསུངས། མཐོད་པ་ཐོགས་པ་དཔག་ཏུ་མེད་པ་སྤྲོས་པ་རྣམས་ཀྱིས་ཡི་དམ་གྱི་ཐུགས་ཁ་ནས་མཁའ་འགྲོ་མ་ཐོད་པ་དང་རིན་པོ་ཆེའི་སྣོད་ཐོགས་པ་སྤྲོས་ཏེ་མཆོད་པར་བསོ་བས་བཤད། ཐོད་པས་ལུམས་
ལུམས་བཅུས་ནས་བླ་མ་ཡི་དམ། སོགས་ལ་མཆོད་པས་ཟག་མེད་ཀྱི་བདེ་བས་མཉེས། གནོད་བྱེད་རྣམས་ལ་བྱིན་པས་དེ་ཐམས་ཅད་ཚིམ་ནས་ལན་ཆགས་ཁྱེར། བུ་ལོན་དག་ཤ་ཁོན་བྱང། རིགས་དྲུག་ལ་བྱིན་པས་ཐམས་ཅད་ཚིམ་ནས་སོ་སོའི་
ཡི་དམ་ཐུགས་རྗེ་ཅན་གྱི་ཞལ་དུ་ཨོཾ་ཨཱ་ཧཱུཾ། རྩ་རྒྱུད་ཀྱི་བླ་མ་རྣམས་ཀྱི་ཞལ་དུ་ཨོཾ་ཨཱ་ཧཱུཾ། ཡི་དམ་སངས་རྒྱས་བྱང་སེམས་རྣམས་ཀྱི་ཞལ་དུ་ཨོཾ་ཨཱ་ཧཱུཾ། ཉན་རང་ཆོས་སྐྱོངས་བསྲུང་མ་རྣམས་ཀྱི་ཞལ་དུ་ཨོཾ་ཨཱ་ཧཱུཾ། ཞེས་བརྗོད་ཅིང་འབུལ་བར་བྱང་སེམས་
པ་དང་བདག་གི་བླ་མ་དམ་པ་གསུངས། སྡུག་བསྔལ་ལས་གྲོལ། སྡིག་སྒྲིབ་རྣམས་དག་གནོད་བྱེད་དང་རིགས་དྲུག་ཐམས་ཅད་ཀྱིས་ཐུགས་རྗེ་ཆེན་པོའི་གོ་འཕང་ཐོབ། ལོ་ཙཚ་བས་བདུད་རྩི་སྣོད་ལ་གཏོང་བས་དག་ཞིང་དུ། སྣོད་རྣམས་ཀྱང་དག་
ཞིང་དུ་གྱུར། རྗེ་བསོ་བས་བདག་གི་ཞུས་ལ་བརྟེན་ནས་ཚོགས་རྒྱ་ཆེན་པོ་རྫོགས་པས་དོན་ལྡན་དུ་ཐུགས་དུ་དགའ་བ་བསྒོམ་པ་བཤད། དེ་ནས་མཆོད་ཡུལ་རྣམས་རང་ལ་ཐིམ། སེམས་ཅན་ལྷར་གྱུར་བ་རྣམས་དག་རྗེ་དགེ་རྒྱ་མ་ ཞིང་སོ་

[096B] གཉེན་བཤེས་ལ་འབྲེལ་ཐག་བཅད་པ་ནི། བདག་གི་གཉེན་བཤེས་འདི་དག་ལས་དབང་གིས་ཚེ་འདིར་ཡུད་ཙམ་ཞིག་འཕྲད་ནས་ཕན་ཚུན་བརྩེ་གདུང་ཆེ་ཆེ་ལྟར་སྣང་ཡང། ཚེ་རབས་སྔ་མ་མང་
པོར་ཕན་ཚུན་གཅིག་གིས་གཅིག་གསོད་རེས་བྱེད་པའི་དགྲ་བོར་ཡང་ལན་གྲངས་དུ་མར་གྱུར། མཐར་གཅིག་གིས་གཅིག་པོར་ནས་མཐོང་ཐོས་ཀྱིས་ཡུལ་དུ་མེ་འགྱུར་བ་ཡང་འབྱུང། འདི་དག་ལ་ཆགས་ཤིང་ཞེན་པའི་
དབང་གིས་བསགས་པའི་ལས་ངན་གྱི་རྣམ་སྨིན་བདག་གཅིག་པུས་མྱོང་དགོས། དེས་ན་འདི་ལ་ཆགས་དོན་མི་འདུག་སྙམ་དུ་བསམ། ལོངས་སྤྱོད་ལ་འབྲེལ་ཐག་བཅད་པ་ནི། བདག་ཚངས་པ་དང་འཁོར་སྒྱུར་སོགས་
སུ་སྐྱེས་ནས་ལྷ་མིའི་ལོངས་སྤྱོད་ཅི་ཙམ་ལ་སྦྱར་ཀྱང་མདོམས་ཤིང་ལོངས་སྤྱོད་ཅི་ཙམ་ཆེ་ཡང་འཆི་ཁར་ཏིལ་འབྲུ་ཙམ་ཡང་འཁྱེར་ས་མེད་པར་ཐམས་ཅད་བཞག་དགོས་པ་ཤ་སྟག་བྱུང། ད་ལྟའི་ལོངས་སྤྱོད་འདི་དག་ལ་
ཆགས་ཞེན་གྱི་སོགས་རུ་མལ་འབད་ཀྱང་གསོན་པོར་ལོངས་སྤྱོད་ཐུབ་པའི་ཆ་ཡང་མེད། འཆི་བའི་ཚེ་འཁྱེར་དབང་ནི་ག་ལ་འོང། ད་ལྟའི་ཆགས་ཞེན་དྲག་པོའི་བག་ཆགས་ཀྱིས་འཆི་ཁར་འཕྲན་བུ་ཞིག་ལ་ཆགས་པའི་དབང་
གིས་ཡི་དྭགས་རྒྱལ་འགོང་ཞིག་ཏུ་སྐྱེ་བའི་རྐྱེན་བྱེད་ཉེན་ཆེ་བས་འདི་དག་ལ་ཆགས་ཞེན་མི་བྱ་བར་དཀོན་མཆོག་ལ་མཆོད་པ་དང་དབུལ་འཕོངས་ལ་སྦྱིན་གཏོང་སོགས་དགེ་ཕྱོགས་ལ་བཏང་བར་བྱའོ་སྙམ་དུ་བསམ་ཞིང་ལག་ཏུ་བླང་
གཉིས་པ་མཐུན་རྐྱེན་ནི། བདག་འདི་ནས་ཤི་འཕོས་མ་ཐག་དགའ་ལྡན་དུ་སྐྱེས་ནས་མ་ཕམ་པ་ལས་ཐེག་པ་ཆེན་པོའི་ཆོས་ཉན་ནས་ཉམས་སུ་བླང་བར་བྱའོ་སྙམ་པའི་འཕེན་པ་ཡང་ཡང་གཏོང་བ། དེའི་རྒྱུར་ཚོགས་
བསོག་ཅིང་དགེ་རྩ་བསྔོ་བ། སྡིག་བཤགས་བྱེད་ཅིང་སྨོན་ལམ་འདེབས་པ་རྣམས་ཡིན་པས་དེ་དག་ལ་འབད་དོ། །གསུམ་པ་འཕོ་བའི་དམིགས་པ་དངོས་ལ་སྦྱོང་བ་དང། ལས་ལ་སྦྱར་བ་གཉིས། དང་པོ་ནི་
[097A]༄༅། །དགའ་ལྡན་ཆོས་ཀྱི་ཕོ་བྲང་ཞེས་བྱ་བ་རིན་པོ་ཆེའི་ཁང་བཟང་གི་ཕྲེང་བས་བསྒོར་བའི་དབུས་སུ་རིན་པོ་ཆེའི་ཕོ་བྲང་ཕུན་སུམ་ཚོགས་པ་རྒྱལ་མཚན་མཐོན་བོ་ཞེས་བྱ་བ་དེའི་མདུན་ན་རྗེ་བཙུན་གྱིས་
ཆོས་སྟོན་པའི་མདུན་ས་ཡིད་དགའ་ཚེས་འཛིན་ཞེས་བྱ་བ་ཡངས་ཤིང་ཉམས་དགའ་བའི་དབུས་སུ་སེང་གེའི་ཁྲིའི་སྟེང་དུ་རྒྱལ་བ་མ་ཕམ་པ་སྐུ་གསེར་གྱི་ལྷུན་པོ་ལྟར་བརྗིད་ཆགས་ཤིང་ཉི་མ་འབུམ་གྱི་མདངས་དང་ལྡན་པ་
རང་རེ་འཛམ་བུ་གླིང་པ་ངོས་ལ་ཞལ་ཕྱོགས་ཏེ་བཞུགས་ནས་འཁོར་བྱང་སེམས་གྲངས་མེད་པ་ལ་ཐེག་པ་ཆེན་པོའི་ཆོས་གསུང་ལྷང་ལྷང་འདོམས་པར་མཛད་པ། རང་གིས་མངོན་གསུམ་དུ་མཐོང་བ་ལྟ་བུ་གསལ་གད་བ་
ལ་མོས་གུས་དྲག་པོས། རྒྱལ་བ་བྱམས་མགོན་ཐུགས་རྗེ་ཅན། བདག་འཁོར་བ་དང་ངན་སོང་གི་འཇིགས་པ་ལས་སྐྱབས་ཏེ་དགའ་ལྡན་གྱི་གནས་སུ་མྱུར་བ་ཉིད་དུ་དྲངས་དུ་གསོལ། འདུགས་འདི་ཉིད་དུ་དྲངས་དུ་གསོལ་
ད་ལྟ་ཉིད་དུ། དྲངས་དུ་གསོལ། ཞེས་གསོལ་བ་བཏབ་བས་རྗེ་བཙུན་ཐུགས་ཁ་ནས་འོད་ཀྱི་སྤུ་གུ་སེར་པོ་དར་གྱི་ཕུ་དུང་བརྐྱང་པ་ལྟར་ནར་གྱིས་བྱུང། རང་གི་སྦྱི་བོའི་ཚངས་བུག་རྒྱ་མཐོང་ཁ་ཕྱེ་བ་འདྲ་བ་ལ་ཐལ་གྱིས་ཟུག་
རང་གི་སེམས་ཉིད་སྙིང་ཁར་སྤྱན་རས་གཟིགས་ཚོན་གང་བ་གཅིག་ཏུ་གྱུར་བ་དེས་སྦུ་གུའི་ལམ་ནས་ཡར་བལྟས་པས་རྗེ་བཙུན་གྱི་ཐུགས་ཁ་གསེར་གྱི་མཎྜལ་ཕྱིས་པ་ལ་ཉི་འོད་ཕོག་པ་ལྟར་སེར་ལྷག་གེ་མཐོང་ནས་སྔར་
རྗེ་བསོ་བས་རང་ཉིད་སྤྱན་རས་གཟིགས་སུ་གསལ་བའི་རང་གི་ལུས་ཀྱི་དབུས་དྲང་པོ་ལས་ཅུང་ཟད་སྒལ་ཚིག་ལ་ཉེ་བར་རྩང་བུམ་གཞུང་ཤིང་ལྟར་ཡོད་པའི་ཡར་སྣ་འོད་ཀྱི་སྤུ་གུ་དང་བར་འཚམས་མེད་པར་འབྲེལ་བའི་སྙིད་ཁའི་དབུ་མའི་ནང་དུ་རང་གི་སེམས་ཉིད་སྤྱན་རས་གཟིགས་ཁ་སར་བ་ཎི་ཆེན་གང་བ་ཙམ་
ཡེ་ཤེས་བའི་ཚུལ་དུ་གསལ་འདེབས་པར་བཤད། བཞིན་གསོལ་བ་བཏབ་པས་རྗེ་བཙུན་གྱི་ཐུགས་ཁ་ནས་འོད་ཟེར་སེར་པོ་ལགས་ཀྱུ་ལྟ་བུ་ཞིག་འོད་ཀྱི་སྤུ་གུའི་ལམ་ནས་མར་ནར་གྱིས་བྱུང། རང་སེམས་སྤྱན་རས་གཟིགས་སུ་གསལ་

[097B] འོད་དེ་ལ་ལམ་གྱི་འདུ་ཤེས། རང་ཉིད་ལམ་དེ་ལ་འགྲོ་བའི་འདུ་ཤེས། རྗེ་བཙུན་གྱི་ཐུགས་ཁར་འཕོ་བའི་འདུ་ཤེས་ཏེ་འདུ་ཤེས་གསུམ་བཞག་ནས་
སྔར་ལྟར་གསོལ་བ་བཏབ་པས། འཕུར་ཁར་འཕར་ འོད་ཀྱི་ལྕགས་ཀྱུས་རང་སེམས་སྤྱན་རས་གཟིགས་སུ་གསལ་བ་དེ་ཁྲིལ་གྱིས་དྲངས་ཏེ་རྗེ་བཙུན་གྱི་ཐུགས་ཁར་རེག་ཙམ་བྱས་ནས་སླར་ཡང་སྙིང་ཁའི་གནས་
སུ་འཁོད་པར་བསམ། ལོ་ཙཚ་བས་བྱམས་པའི་ཐུགས་ཁར་ཐིམ་སླར་ཐོན་ཏེ་མདུན་དུ་པདྨ་ལས་རྫུས་ཏེ་སྐྱེས་པར་བསམ་པ་དང། རྗེ་བསོ་བས་རྗེ་བཙུན་གྱི་ཐུགས་ཁར་ཐིམ་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་འདྲེས་པར་མོས་ནས་སྟོང་བ་ཉིད་ལམ་ཉམ་པར་བཞག་དེ་ནས་ཐུགས་ཁ་ནས་ལྷའི་བུའི་གཟུགས་
ཀྱི་རྣམ་པར་བྱུང་སྟེ་པདྨའི་སྟེང་དུ་འཁོད་ནས་ཆོས་ཀྱི་དགའ་སྟོན་ལ་ལོངས་སྤྱོད་པར་བསམ་པ་དང། རྗེ་དགེ་རྒྱམ་པས་ཐུགས་ཁར་ཐིམ་ཐུགས་དང་རང་སེམས་འདྲེས་པར་མོས་ལ་དར་གཅིག་བཞག་ཐུགས་ཁ་ནས་ཐོན་མདུན་ས་དེ་ཉིད་དུ་པདྨའི་དབུས་སུ་ལྷའི་བུ་རྣམ་དཔྱོད་དང་བློ་གྲོས་མཆོག་ཏུ་གྱུར་བ་ཞིག་ཏུ་སྐྱེས་ཏེ། རྗེ་
བཙུན་གྱི་གསུང་གི་བདུད་རྩི་འཐུང་བར་བསམ་གསུངས། དེ་ལྟར་ཡང་ཡང་བསམ་པའི་ཐུན་འཇོག་ཁར་འོད་ཀྱི་སྦུ་གུ་དང་ལྕགས་ཀྱུ་རྣམས་རྗེ་བཙུན་གྱི་ཐུགས་ཁ་ནས་རྦད་དེ་ཆད་ནས་གསེར་ལུགས་སུ་བླུག་པ་བཞིན་རང་གི་ཚངས་བུག་སེར་ཁྱིལ་
ལེ་བཀག་པར་བསམ། རྗེ་བསོ་བས་ད་ལྟ་སྤྱོད་དུས་སུ་དེ་ལྟར་བསྒོམ་པའི་རྗེས་ལ་རང་སྤྱན་རས་གཟིགས་སུ་གསལ་བའི་ཐུགས་ཁའི་ཡེ་ཤེས་སེམས་དཔའ་ལ་སེམས་བཟུང་ནས་ཅུང་ཟད་མཉམ་པར་བཞག་ན་རླུང་སྟོད་དུ་འཆུགས་པའི་གེགས་མ་འབྱུང་བར་བཤད། གཉིས་པ་ལས་ལ་སྦྱར་བ་ནི་
ཚེ་བ་སྲིད་བའི་རྟེན་འབྲེལ་ཁྱད་པར་ཅན་ཡོད་གསུངས། འཆི་བའི་དུས་ལ་བབས་པའི་ཚེ་དམིགས་པ་སྔར་བཞིན་གསལ་བཏབ། འོད་ཀྱི་ལྕགས་ཀྱུས་རང་སེམས་སྤྱན་རས་གཟིགས་སུ་གསལ་བ་ཡར་འདྲེན་པ་ན་འོད་ཀྱི་སྤུ་གུ་ཡང་ཡང་བསྔོགས་
རང་རྗེ་བཙུན་གྱི་ཐུགས་ཁར་ཐིན་པ་ན་འོད་ཀྱི་སྤུ་གུ་ཡང་ཐིམ། རང་གི་སེམས་དང་རྗེ་བཙུན་གྱི་ཐུགས་དབྱེར་མེད་དུ་འདྲེས་པར་བསམ་ལ་མཉམ་པར་བཞག་དེ་དག་ནི་འཆི་བའི་མན་ངག་གི་སྙིང་པོ་སྟེ་གདུལ་བྱ་དབང་པོ་འབྲེང་དེ་ལ་འབད་པས་དག་པའི་ཞིང་དུ་འཕོ་གསུངས་

[098A]༄༅། །གསུམ་པ་བར་དོའི་མན་ངག་གི་སྙིང་པོ་བསྲེ་བ་ནི། འདི་ཉིད་བར་དོར་ཤེས་བྱས་ནས་ཞེས་སོགས་རྐང་པ་བཞིས་བསྟན་ལ། དེ་ཡང་འཕོ་བའི་མན་ངག་བསྒོམ་ཀྱང་འཕོ་བ་མ་འབྱོངས་པའམ་རྐྱེན་
དབང་གིས་འཕོ་བ་མ་ཐེབས་ན་རྟེན་ཁྱད་པར་ཅན་འཐོག་པ་ལ་བར་དེའི་ཉམས་ལེན་དགོས་པས་དེ་ལ་རྨི་ལམ་སྦྱང་བ་དང། བར་དོ་སྦྱང་བ་གཉིས་དང་པོ་ནི། ཉིན་པར་གྱི་སྣང་བ་ཐམས་ཅད་ལ་འདི་རྨི་ལམ་གྱི་སྣང་བར་འདུག་
རྨི་ལམ་ལ་རྨི་ལམ་དུ་ངོ་ཤེས་པར་བྱ་སྙམ་དུ་ཡང་ཡང་སྦྱང། ལོ་ཙཚ་བས་བར་དོལ་བར་དོར་དོ་མི་ཤེས་པའི་གཉེན་པོ་བར་དོ་ཐ་མལ་དུ་ཞེན་པའི་གཉེན་པོ་ཆགས་སྔར་གིས་ཡང་སྲིད་ལེན་པའི་གཉེན་པོ་བསྒོམ་པ་ཞེས་དང། རྗེ་བསོ་བས་བར་དོ་ལ་བར་དོར་དོ་ཤེས་པའི་ཐབས་བར་བགོང་
བཞིན་ལ་དེའི་སྒོ་ནས་ཉིད་འཚམས་སྦྱོར་ཚུལ་ཞེས་པའི་ས་བཅད་མཛད་ཅིང་རྗེ་དགེ་རྩམ་པ་རྐང་པ་དང་པོ་བར་དོ་ངོ་ཤེས་པའི་ཐབས། གཉིས་པས་བར་དོའི་གཉེན་པོ་དངོས་ཐ་མ་གཉིས་ཀྱི་བསམ་བཞིན་དུ་སྲིད་པར་སྐྱེ་བ་ལེན་ཚུལ་བསྟན་པར་བཤད་བདག་གི་བླ་མ་དམ་པས་དེ་དག་གི་དོན་ཁྲིད་དམིགས་ལ་ཚང་
བར་མཛད་ནས་ས་བཅད་མ་བཀོད་པར་རྨི་ལམ་སྦྱོར་བ་ཙ་ཚིག་དང་ཁྲིད་ཡིག་སྔ་མ་ཕལ་ཆེར་ལ་མི་གསལ་ཡང་བར་དོའི་ཚད་འཛིན་ཡིན་པས་འདིར་སྦྱར་བ་ལེགས་གསུངས་སོ། །གཉིད་དུ་འགྲོ་ཁར་རྨི་ལམ་འཛིན་པའི་གདམས་པ་གཞན་ནས་ཀྱང་ཁབ་སྐང་སྟེ་རྨི་ལམ་ངོས་
ཟིན་པའི་ཐབས་བྱ། དེ་ལྟར་བྱས་པས་རྨི་ལམ་ངོས་ཟིན་པ་ན་ཐ་མལ་དུ་ཞེན་པའི་གཉེན་པོར། ཕྱི་བསྒྱུར་བ་སྣོད་ཀྱི་སྣང་བ་གང་ཤར་བ་ཐམས་ཅད་དག་བའི་ཞིང་དང། ནང་བསྒྱུར་བ་བཅུད་ཀྱི་སྣང་བ་གང་ཤར་ཐམས་ཅད་
ཐུགས་རྗེ་ཆེན་པོའི་སྐུ་དང། གསང་བ་བསྒྱུར་བདེ་དག་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམ་པ་ཉིན་པར་གྱི་དུས་སུ་ཡང་ཡང་སྦྱང་ནས་རྨི་ལམ་གྱི་དུས་སུ་བསྒོམ་ནུས་པ་ལ་བསླབ། གཉིས་པ་ནི་
དེ་ལྟར་བསླབ་པས་རྨི་ལམ་བཟུང་བསྒྱུར་ལ་གོམས་པན་རྨི་ལམ་བར་དོར་ཁ་སྦོས་ཏེ་སྔར་ལྟར་བསྒོམ། དེ་ལྟར་ད་ལྟ་ཡང་ཡང་གོམས་པས་བར་དོའི་སྐབས་སུ་བར་དོ་ངོས་ཟིན་པ་དང་སྣང་བ་བསྒྱུར་ནུས་པ་རྣམས་འབྱུང་

[098B] དེས་བར་དེའི་སྐབས་སུ་དལ་འབྱོར་གྱི་མི་ལུས་རྣམ་དག་དང་ལྡན་པའི་སྐྱེ་སྲིད་ལེན་པ་ལ་ཕྱོགས་པ་ན་ཕ་མ་ཉལ་པོ་བྱེད་པ་མཐོང་ནས་ཕོར་སྐྱེ་འགྱུར་གྱི་དབང་དུ་བྱས་ན་ཕ་ལ་སྡང་བ་
དང་མ་ལ་ཆགས་པ་སྐྱེ་ལ། དེའི་གཉེན་པོར་ཕལ་སྙིང་རྗེ་དང་མ་ལ་སྣང་ལ་རང་བཞིན་མེད་པར་བསྒོམ་ནས་ཆགས་སྡང་བཀག་སྟེ་དེ་གཉིས་ཐུགས་རྗེ་ཆེན་པོ་ཡབ་ཡུམ་དུ་བསྒོམ། དེ་ནས་མ་དེའི་མངའ་དུ་སྐྱེ་བ་བླངས་ལ་
ལམ་ལྷག་མ་རྣམས་ལ་བསླབས་ཤིང་སེམས་ཅན་གྱི་དོན་རྒྱ་ཆེན་པོ་བསྒྲུབ་པར་བྱའོ་སྙམ་པའི་སྒོ་ནས་སྐྱེ་བ་འཛིན་དགོས་པས་དེ་ལྟ་བུའི་དམིགས་པ་དང་འཕེན་པ་ལ་ད་ལྟ་ནས་བསླབ་པོ། །བཞི་བ་དེ་གསུམ་ཀ་ལ་ཐུན་མོང་དུ་དགོས་
པ་ནི༑ གང་ཤར་ངོས་ཟིན་ལྟ་བའི་གནད་ཅེས་སོགས་ཀྱིས་བསྟན་ཅིང། དེ་དག་ནི་བར་དོའི་མན་ངག་གི་སྙིང་པོ་སྟེ་གདུལ་བྱ་དབང་པོ་ཐམས་ཀྱང་དེ་ལ་འབད་ན་རྟེན་ཁྱད་པར་ཅན་ཐོབ་གསུངས། རྗེ་བསོ་བས་རང་གི་བློ་ལྷན་སྐྱེས་ལ་ཡུལ་གང་སྣང་ཐམས་ཅད་རང་ངོས་ནས་
གྲུབ་པར་ཤར་བ་ངོས་ཟིན་པ་བྱས་ནས་འགོག་པ་ལྟ་བ་བསྒོམ་པ་ལ་གལ་ཆེ་བའི་གནད་དེ་ལྟར་བཤད་པའི་འཛིན་སྟངས་ལ་རྩེ་གཅིག་ཏུ་མཉམ་པར་འཇོག་པ་ནི་བསྒོམ་པའི་གནད་རྗེས་ཀྱི་སྤྱོད་ལམ་ཐམས་ཅད་ཀྱི་སྐབས་སུ་ཡང་བདེན་མེད་ཀྱི་འཛིན་པ་དེ་ཉིད་མ་བརྗེད་པའི་དྲན་པ་དང་ལྡན་པའི་ངང་ནས་སྣང་བ་
སྣ་ཚོགས་པ་ཐམས་ཅད་ཀྱང་སྟོང་པ་ཉིད་དུ་རོ་མཉམ་པའི་སྒོ་ནས་སྣང་སྟོང་ཚོགས་བ་སྒྱུ་མ་བཞིན་དུ་ལྟ་བ་ནི་སྤྱོད་པའི་གནང་དུ་བཤད་ཅིང་རྗེ་དགེ་བདུན་རྒྱ་མཚོས་ཀྱང་དེ་འདྲ་བར་བཤད་དོ། །དེ་ཡང་གོང་གི་ཉམས་ལེན་དེ་ཐམས་ཅད་ཀྱི་སྐབས་སུ་བསྒོམ་བྱ་ཐམས་ཅད་
བདག་མེད་ཀྱི་ལྟ་བའི་རྩིས་ཟིན་པར་བྱས་ན་སྒོམ་པ་ལྟ་བའི་གནད། དེ་ལ་བྱིར་རྒོད་ཀྱི་དབང་དུ་མི་གཏོང་བར་དྲན་ཤེས་བརྟན་པོས་རྩེ་གཅིག་ཏུ་འཇོག་སྒོམྗ་པའི་གནད། རྗེས་ཐོབ་ཏུ་གང་སྣང་ཐམས་ཅད་སྣང་ལ་རང་བཞིན་
མེད་པ་སྒྱུ་མ་ལྟ་བུར་རོ་སྙོམ་པའི་སྒོ་ནས་རྒྱལ་སྲས་ཀྱི་སྤྱོད་བརླབས་པོ་ཆེ་ལ་སློབ་པ་ནི་སྤྱོད་པའི་གནད་ཡིན་པས་དེ་ལ་བསླབ་པར་བྱའོ།། །།ཅེས་སྙིང་པོ་དོན་གསུམ་གྱི་ཁྲིད་ཀྱི་དམིགས་རིམས་སྲིད་ཞིའི་ཚ་

[099A]༄༅། །གདུང་སེལ་བའི་གདུང་ཆུ་རྒྱུན་ཞེས་བྱ་བ་འདི་ནི་དུས་གསུམ་རྒྱལ་བའི་དབང་པོ་དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོ་རིན་པོ་ཆེ་ངག་དབང་བློ་བཟང་རྒྱ་མཚོ་དཔལ་བཟང་པོའི་ཞལ་
སྔ་ནས་ཀྱིས་པཎ་ཆེན་ཆོས་ཀྱི་རྒྱལ་པོའི་མཆོག་སྤྲུལ་རིན་པོ་ཆེས་གཅོས་པའི་སྐྱེས་ཆེན་དམ་པ་དུ་མ་ལ་བཀའ་དྲིན་དུ་བསྩལ་བའི་ཚེ་གྱིན་པ་ངག་དབང་བློ་བཟང་ཆོས་ལྡན་དཔལ་བཟང་པོས་སྐལ་བ་ཅུང་ཟད་ནོད་པ་ཡིད་ཀྱི་ཡོལ་
གོར་ཆུད་མི་ཟ་བར་བྱས་ཏེ་ཕྱིས་དམ་པ་དུ་མའི་ལེགས་བཤད་ཀྱི་ཟུར་རྒྱན་དང་བཅས་བརྗེད་བྱང་དུ་བཀོད་པའོ། །འདིས་ཀྱང་རྒྱལ་བ་བློ་བཟང་གྲགས་པའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག།། །།



﻿༄༅། །སྙིང་པོ་དོན་གསུམ་ལས་བར་དོའི་ཉམས་ལེན་ཀྱི་སྟོང་མཐུན་བཞུགས།།

[002A]༄༅། །ཉམས་ལེན་ཧ་ཅང་བསྡུས་དྲགས་པས་གོ་དཀའ་བར་སྣང་བས་འདི་འཆད་པ་ལ་གཉིས། བར་དོའི་ཚོད་འཛིན་རྨི་ལམ་བཤད་པ་དང། བར་དོའི་ཉམས་
ལེན་དངོས་བཤད་པའོ། །དང་པོ་ལ་གཉིས། རྨི་ལམ་ངོས་ཟིན་པའི་ཐབས་བཤད་པ་དང། ངོས་ཟིན་ནས་ཕྱི་ནང་གསང་བསྒྱུར་བྱ་ཚུལ་བཤད་པའོ། །དང་པོ་ནི། ཉེན་བར་སྣང་བ་
ཐམས་ཅད་རྨི་ལམ་གྱི། ཞེས་སོགས་ཚིག་རྐང་གསུམ་སྟེ། རྨི་ལམ་ཟིན་པའི་ཐབས་ནི། ཉིན་མོའི་སྣང་བ་ཐམས་ཅད་རྨི་ལམ་ཡིན་སྙམ་དུ་དྲན་ཤེས་བསྟེན་པ་དང། ཉལ་ཁར་བླ་མ་
ལྷ་ཚོགས་ལ་རྨི་ལམ་གསལ་བ་དང་ཟིན་པ་དང་བསྒྱུར་ནུས་པར་བྱིན་གྱིས་བརླབ་ཏུ་གསོལ་ཞེས་གསོལ་བ་འདེབས་པ་དང། རྨི་ལམ་ཤར་བ་རྣམས་ངོས་ཟིན་ནས་བསྒྱུར་བར་བྱའོ་

[001A] །ན་མོ་གུ་རུ་མྙྫུ་གྷོ་ཥཱ་ཡ། བླ་མ་མཆོག་དང་ཕྱག་ན་པད་དཀར་འཆང། །དབྱེར་མེད་ཞབས་ལ་བཏུད་ནས་དེ་ཉིད་ཀྱིས། །རྗེས་བཟུང་གྲུབ་དབང་
མི་ཏྲའི་གདམས་པ་མཆོག་ཆ་ཤས་ཙམ་ཞིག་མདོར་བསྡུས་ཚིག་གིས་བཤད། །དེ་ཡང་རྗེ་བཙུན་སྤྱན་རས་གཟིགས་ཀྱིས་གྲུབ་ཆེན་མི་ཏྲ་ཛོ་ཀི་ལ་གནང་བའི་སྙིང་པོ་དོན་
གསུམ་དུ་གྲགས་པའི་གདམས་པ་འདི་ཉིད་ལ་འཁྲིད་ཀྱི་གཞུང་མཐའ་ཡས་པ་ཞིག་ཡོད་པའི་ནང་ནས་བདག་གི་དཔལ་ལྡན་བླ་མ་དམ་པ་རྗེ་བཙུན་བདེ་ཆེན་པ་ཆེན་པོས་མཛད་
པའི་འཁྲིད་ཡིག་བྱང་ཆུབ་ཉེ་ལམ་འདི་ཉིད་སྤྱིར་རྒྱས་བསྡུས་འཚམས་ཤིང་ཚིགས་བཅད་དུ་ཡོད་པས་དག་ཏུ་འདོན་བདེ་བ་བཅས་ཁྱད་པར་དུ་འཕགས་མོད་ནའང། བར་དོའི་

[001B] རང་ཉིད་ཁ་སརྦའ་ཎིར་གསལ་བའི་མགྲིན་པར་པདྨ་དམར་པོ་འདབ་མ་བཞི་པའི་ལྟེ་བར་ཨོཾ་ཡིག་དམར་པོ་འོད་ཟེར་འཕྲོ་བ་ཞིག་ལ་སེམས་བཟུང་ནས་གཉིད་དུ་འགྲོ་བར་བྱེད་པ་རྣམས་སོ།།
གཉིས་པ་ངོས་ཟིན་ནས་ཕྱི་ནང་གསང་བསྒྱུར་བྱ་ཚུལ་བཤད་པ་ནི། རྨི་ལམ་ཟིན་ནས་ཡུལ་སྣང་དག་པའི་ཞིང། ཞེས་སོགས་ཚིགས་བཅད་གཅིག་ཏེ། དེ་ཡང་ཚིག་རྐང་དང་པོས་ཕྱི་སྣོད་ཀྱི་འཇིག་རྟེན་དག་པའི་
ཞིང་དུ་བསྒྱུར་ཚུལ་དང། གཉིས་པས་ནང་བཅུད་ཀྱི་སེམས་ཅན་ཡི་དམ་གྱི་ལྷར་བསྒྱུར་ཚུལ་དང། གསུམ་པ་དང་བཞི་པས་དག་མ་དག་གི་སྣོད་བཅུད་ཐམས་ཅད་སྣང་ལ་རང་བཞིན་མེད་པར་བསྒོམས་ཏེ་གསང་བར་
བསྒྱུར་ཚུལ་ནམས་བསྟན་ཏོ། །དེ་ལྟར་རྨི་ལམ་འཕྱུག་མེད་དུ་ཟིན་ནས་བསྒྱུར་ནུས་ན་བར་དོ་ཡང་ངོས་ཟིན་ནས་བསྒྱུར་ངེས་པར་ནུས་པས། གཉིས་པ་བར་དོའི་ཉམས་ལེན་དངོས་བཤད་པ་ལ་གསུམ། བར་དོ་
ངོས་ཟིན་པའི་ཐབས་བཤད་པ། ངོས་ཟིན་ནས་ཕྱི་ནང་གསང་བསྒྱུར་བྱ་ཚུལ་བཤད་པ། སྐྱེ་སྲིད་དུ་ཉིད་མཚམས་སྦྱོར་ཚུལ་བཤད་པའོ། །དང་པོ་ནི། གཞུང་འདིར་སྔར་རྨི་ལམ་གྱི་སྐབས་སུ་བཤད་པ་དང་
འདྲ་བ་ལ་དགོངས་ནས་གསལ་བར་མ་བཤད་ཀྱང། རྩ་ཚིག་ལས། འདི་ཉིད་བར་དོར་ཤེས་བྱས་ནས། ཞེས་གསུངས་པ་ལྟར། ཚེ་འདིའི་སྣང་བ་ཐམས་ཅད་བར་དོ་ཡི། །འཁྲུལ་སྣང་ཡིན་སྙམ་རྒྱུན་ཆགས་
[003A]༄༅། །དྲན་པ་བསྟེན། །འཆི་ཁར་བར་དོ་ཟིན་པའི་ཐབས་ལ་འབད། །ཅེས་བསྒྱུར་རྒྱུ་ཡིན་ལ། དེ་ཡང་བར་དོ་ངོས་ཟིན་པའི་ཐབས་ནི། ཚེ་འདིའི་སྣང་བ་ཐམས་ཅད་བར་དོ་ཡིན་སྙམ་དུ་
དྲན་ཤེས་བསྟེན་པ་དང། འཆི་ཁར་བླ་མ་ལྷ་ཚོགས་ལ་བར་དོ་ཟིན་པ་དང། ཕྱི་ནང་གསང་བསྒྱུར་ནུས་པ་དང། བསམ་བཞིན་དུ་ཉིད་མཚམས་སྦྱོར་ནུས་པར་བྱིན་ཀྱིས་བརླབ་ཏུ་གསོལ། ཞེས་གསོལ་
བ་འདེབས་པ་དང། ཚུལ་དེ་ལྟར་དུ་ངེས་པར་བྱའོ་སྙམ་དུ་འཕེན་པ་དག་པོ་ཡང་ཡང་གཏོང་བ་རྣམས། །གཉིས་པ་ངོས་ཟིན་ནས་ཕྱི་ནང་གསང་བསྒྱུར་བྱ་ཚུལ་བཤད་པ་ནི། རྩ་ཚིག་ལས། ཕྱི་ནང་གསང་
བ་བསྒྱུར་བྱས་ཏེ། ཞེས་གསུངས་པ་ལྟར། བར་དོ་ཟིན་ནས་ཡུལ་སྣང་དག་པའི་ཞིང། ཞེས་སོགས་ཚིགས་བཅད་གཅིག་གི་དོན་སྔར་རྨི་ལམ་གྱི་སྐབས་སུ་བཤད་པ་ལྟར་ལ་ཚིག་ཕྲད་བསྒྱུར་བ་ཡིན་ནོ།།
གསུམ་པ་སྐྱེ་སྲིད་དུ་ཉིང་མཚམས་སྦྱོར་ཚུལ་བཤད་པ་ནི། རྩ་ཚིག་ལས། སྟོང་ཉིད་སྙིང་རྗེའི་རྣལ་འབྱོར་གྱིས། །མཁས་པས་ཉིད་མཚམས་སྦྱར་བ་བྱ། །ཞེས་གསུངས་པ་ལྟར་ཏེ། དེ་ཡང་ནམ་ཞིག་
བར་དོའི་སྣང་བ་ཤར་བའི་ཚེ། ཞེས་སོགས་ཚིག་རྐང་གཉིས་ཀྱིས་དགའ་ལྡན་སོགས་དག་ཞིང་དུ་འཕོ་ཚུལ་བསྟན་པ་ནི་ཕལ་ཆེར་འཆི་ཁའི་ཉམས་ལེན་གྱི་སྐབས་སུ་རྒྱས་པར་བཤད་པ་ལྟར་ཡིན་ལ། ཡང་

[003B] ཞེས་སོགས་ཚིག་རྐང་དྲུག་གི་དོན་ནི། སྔགས་སྤྱོད་པའི་རྟེན་ཁྱད་པར་ཅན་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་དུ་སྐྱེ་བ་ལེན་པར་འདོད་ན། རིགས་རུས་སྟོབས་
འབྱོར་དང་ལྡན་པའི་ཕ་མ་བཙལ་ཏེ། དེ་གཉིས་ཉལ་པོ་བྱེད་པ་སྟེ་འཁྲིག་པ་སྤྱོད་པའི་དུས་སུ་ལས་དབང་གིས་རང་ཉིད་ཕོར་སྐྱེ་ན་མ་ལ་ཆགས་ཤིང་ཕ་ལ་སྡང་བ་དང། མོར་སྐྱེ་ན་ཕ་ལ་ཆགས་ཤིང་མ་ལ་སྡང་བ་
འབྱུང་ལ་དེ་འདྲའི་ཐ་མལ་གྱི་སྣང་ཞེན་དང་ཆགས་སྡང་གིས་རྐྱེན་བྱས་ནས་ཉིང་མཚམས་སྦྱར་ན་རྟེན་དམན་པ་ཞིག་ལས་མི་འབྱུང་བས། དེས་ན་ཆགས་ཡུལ་རང་བཞིན་གྱིས་མ་གྲུབ་པའི་སྟོང་ཉིད་དང། སྡང་
ཡུལ་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་འདོད་ཀྱི་སྙིང་རྗེ་བསྒོམས་ལ་ཆགས་སྡང་བཀག་ནས། དེ་གཉིས་ཀ་ལ་ཐ་མལ་གྱི་སྣང་ཞེན་སྦྱངས་ནས། ཕ་ཡི་དམ་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་མ་
མཁའ་འགྲོ་མ་གསང་བ་ཡེ་ཤེས་སུ་བསྒོམས་ནས། བདག་གིས་ཡུམ་འདིའི་མངལ་དུ་ཉིང་མཚམས་སྦྱར་ནས་དལ་འབྱོར་གྱི་རྟེན་བཟང་པོ་བཟུང་སྟེ། རྟེན་དེ་ལ་སྔར་བསྒོམས་པའི་ལམ་གྱི་འཕྲོ་རྣམས་ཉམས་སུ་
བླང་བར་བྱའོ་སྙམ་པའོ། །  ཚུལ་འདི་ལུགས་གཉིས་འཇལ་བའི་འདྲེན་བྱེད་དཀྱུས། །ཀུན་གསལ་ཕ་མཐར་རྙེག་པའི་དགུང་བློན་དེས། །བསྐུལ་ཚེ་མཐོན་པོའི་རི་ར་གནས་བན་གཟུགས་ཀྱིས། །སྨིན་དྲུག་ཟླ་བའི་གྲལ་ཚེས་བཟང་པོར་བྲིས།། །།།



