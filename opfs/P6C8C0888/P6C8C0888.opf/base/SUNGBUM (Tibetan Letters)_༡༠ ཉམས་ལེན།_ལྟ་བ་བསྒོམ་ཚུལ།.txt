༄༅། །བླ་མ་དང་ཡི་དམ་འཇམ་པའི་དབྱངས་དབྱེར་མ་མཆིས་པ་ལ་ཕྱག་འཚལ་ལོ། །རྗེ་བཙུན་འཇམ་པའི་
དབྱངས་ཀྱིས་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ལ་དངོས་སུ་སྩལ་བའི་ཟབ་མོ་དབུ་མའི་ལྟ་བ་ཉམས་སུ་ལེན་པའི་ཚུལ་ལ་གཉིས། སྔོན་འགྲོ་དང། དངོས་གཞིའོ། །དང་པོ་སྐྱབས་འགྲོ་སེམས་བསྐྱེད་ཚད་མེད་བཞི་
བསྒོམ་པ་སྔོན་དུ་བཏང། རང་ཉིད་རྗེ་བཙུན་འཇམ་པའི་དབྱངས་སུ་གསལ་བའི་སྤྱི་གཙུག་ཏུ་བྱིན་རླབས་ཉེ་བརྒྱུད་ཀྱི་བླ་མ་རྣམས་མཐོ་བརྩེགས་སུ་བསྒོམས་པ་ལ་ཡེ་ཤེས་པ་བཅུག་བསག་སྦྱང་གི་གནད་བསྡུས་པའི་

[215A]༄༅། །ཡན་ལག་བདུན་པ་ཕུལ། བྱིན་རླབས་ཉེ་བརྒྱུད་ནས་འབྱུང་བ་བཞིན་གསོལ་བ་འདེབས་པ་གདུང་ཤུགས་དྲག་པོས་རྒྱུད་དང་འདྲེས་ངེས་པ་བྱའོ། །གཉིས་པ་ནི། གསུང་རབ་ཚད་ལྡན་
རྣམས་སུ་བཤད་པའི་རིམ་པའི་དབང་དུ་བྱས་ན། ཐོག་མར་ཆོས་ཀྱི་བདག་མེད་གཏན་ལ་ཕབ། དེ་རྗེས་གང་ཟག་གི་བདག་མེད་གཏན་ལ་ཕབ་ཀྱང། བསྒོམ་པའི་ཚེ། དང་པོར་གང་ཟག་གི་བདག་མེད་བསྒོམ། དེ་
རྗེས་ཆོས་ཀྱི་བདག་མེད་བསྒོམ་དགོས་ཏེ། ཏིང་ངེ་འཛིན་གྱི་རྒྱལ་པོར། ཇི་ལྟར་ཁྱོད་ཀྱིས་བདག་གི་འདུ་ཤེས་ནི། །ཤེས་པ་དེ་བཞིན་ཀུན་ལ་བློས་སྦྱར་བྱ། ཞེས་གསུངས་པའི་ཕྱིར། དེས་ན་དེ་ལ་གཉིས། གང་ཟག་
གི་བདག་མེད་བསྒོམ་ཚུལ་དང། ཆོས་ཀྱི་བདག་མེད་བསྒོམ་ཚུལ་ལོ་།དང་པོ་ནི། རྒྱལ་བའི་གསུང་རབ་རྣམས་སུ་རིགས་པའི་རྣམ་གྲངས་མཐའ་ཡས་པའི་སྒོ་ནས་བདག་མེད་གཉིས་བསྒོམ་ཚུལ་གསུངས་ཀྱང་
རྗེ་བླ་མས་ལམ་རིམ་ཆེ་ཆུང་དུ། གཅིག་དུ་བྲལ་གྱི་སྒོ་ནས་གཏན་ལ་འབེབས་པར་གསུངས་པ་ཡིན་ཏེ། དེ་ལྟར་གཏན་ལ་ཕབ་པས་ལས་དང་པོ་བ་རྣམས་ཀྱི་བློ་ཡུལ་དུ་འཆར་སླ་བ་ཡིན་པའི་ཕྱིར། དེ་ལ་གནད་བཞི་སྟེ་
དགག་བྱའི་སྣང་ཚུལ་ངེས་པའི་གནད། ཁྱབ་པ་ངེས་པའི་གནད་བདེན་པའི་གཅིག་བྲལ་ངེས་པའི་གནད། བདེན་པའི་དུ་བྲལ་ངེས་པའི་གནད་དོ། །དང་པོ་ནི། དགག་བྱའི་སྣང་ཚུལ་ངེས་དགོས་ཏེ། ཆོས་གང་དང་གང་

[215B]ན། ཆོས་དེ་དང་དེ་བདེན་པར་གྲུབ་པས་སྟོངས་པའི་དོན་སྤྱི་བློ་ཡུལ་དུ་མི་འཆར་བའི་ཕྱིར་ཏེ། སྤྱོད་འཇུག་ལས། བཏགས་པའི་དངོས་ལ་མ་རེག་པར། །དེ་ཡི་དངོས་མེད་འཛིན་
མ་ཡིན། ཞེས་གསུངས་པའི་ཕྱིར། དེས་ན་ཐོག་མར་ངའོ་སྙམ་དུ་འཛིན་པའི་བློ་ལ་གསུམ་ཡོད་དེ། མིང་ཙམ་བརྡའ་ཙམ་རྟོག་པས་བཏགས་ཙམ་གྱིས་ཁྱད་པར་དུ་བྱས་པའི་ངའོ་སྙམ་དུ་འཛིན་པའི་བློ་ཞིག་དང། རང་བཞིན་གྱིས་
གྲུབ་པས་ཁྱད་པར་དུ་བྱས་པའི་ངའོ་སྙམ་དུ་འཛིན་པའི་བློ་ཞིག་དང། དེ་གཉིས་གང་གིས་ཀྱང་ཁྱད་པར་དུ་མ་བྱས་པའི་ངའོ་སྙམ་དུ་འཛིན་པའི་བློ་ཞིག་དང་གསུམ་ཡོད། དང་པོ་ནི་དབུ་མའི་ལྟ་བ་རྙེད་པའི་གང་ཟག་མ་གཏོགས་
གཞན་གྱི་རྒྱུད་ལ་མི་འབྱུང། གཉིས་པ་ནི་ངར་འཛིན་ལྷན་སྐྱེས་ངའི་འཛིན་ཚུལ་ཡིན་ཞིང། གསུམ་པ་ནི་སོ་སོ་སྐྱེ་བོ་ཐ་མལ་པའི་རྒྱུད་ཀྱི་ང་འཇོག་བྱེད་ཀྱི་ཐ་སྙད་པའི་ཚད་མ་ཞིག་ལ་བྱེད། དེའི་ནང་ནས་ངར་འཛིན་ལྷན་
སྐྱེས་ཀྱིས་ངའི་འཛིན་ཚུལ་གསལ་བར་བཤད་ན། རང་ཅག་རྣམས་གཉིད་མཐུག་པོ་ལོག་བཞིན་པའི་གནས་སྐབས་ཚུན་ཆད་ན། ང་ང་སྙམ་དུ་སྙིང་གི་དཀྱིལ་ན་ལྷང་ལྷང་འཆར་བ་ཡོད་ཅིང། ཁྱད་པར་དུ་རང་གིས་
ཉེས་པ་མ་བྱས་པ་ལ། གཞན་གྱིས་ཁྱོད་ཀྱིས་ཉེས་པ་འདི་དང་འདི་ལྟ་བུ་ཞིག་བྱས་སོ་ཞེས་བསྙོན་བཙུགས་པ་ན། ངས་ཉེས་པ་དེ་ལྟ་བུ་མ་བྱས་པ་ལ། འདིས་ང་ལ་བསྙོན་འདི་ལྟ་བུ་འཛུགས་པ། ང་ང་སྙམ་དུ་འཛིན་

[216A]༄༅། །པ་སྙིང་གི་དཀྱིལ་ན་ལྷང་ལྷང་འཆར་བ་ཡོད་པས། དེ་ལྟ་བུའི་ཚེ། ངར་འཛིན་ལྷན་སྐྱེས་ཀྱིས་ངའི་འཛིན་ཚུལ་གསལ་བར་ཡོད་པས། བློ་མ་མོ་ངར་འཛིན་ལྷན་སྐྱེས་ཀྱི་སྟེང་དུ་རྒྱུན་ཆགས་སུ་བཞག་
བློའི་ཆ་ཤས་ཕྲ་མོ་ཞིག་གིས་ངར་འཛིན་ལྷན་སྐྱེས་ཀྱིས་ང་གང་དུ་བཟུང། ཚུལ་ཇི་ལྟར་བཟུང་སྙམ་དུ་བརྟག་པར་བྱའོ།།དེའི་ཚེ་ངར་འཛིན་ལྷན་སྐྱེས་ཀྱིས་ང་གང་དུ་བཟུང་ན། རང་གི་ལུས་སེམས་གཉིས་སམ་
ཕུང་པོ་ལྔ་ལས་དོན་གཞན་དུ་གྱུར་པར་མིན་ལ། ལུས་སེམས་གཉིས་རེ་རེ་བ་དང། གཟུགས་ཀྱི་ཕུང་པོ་ལ་སོགས་པའི་ཕུང་པོ་ལྔ་རེ་རེ་བའི་སྟེང་དུ་མིན་ཀྱང། ལུས་སེམས་གཉིས་ཚོགས་ཙམ་པའམ་ཕུང་པོ་ལྔ་
ཚོགས་ཙམ་པའི་སྤམ་མེ་བ་དེའི་སྟེང་དུ་རྟོག་པས་བཏགས་ཙམ་མིན་པར། དང་པོ་ཉིད་ནས་གྲུབ་གྲུབ་པར་བཟུང་བ་དེ། ངར་འཛིན་ལྷན་སྐྱེས་ཀྱིས་ངའི་འཛིན་ཚུལ་ཡིན་པས། ཚུལ་འདི་ཉིད་གཞན་གྱིས་བཤད་པའི་
ཚིག་སྤྱི་ཙམ་མིན་པར། རང་རྒྱུད་ལ་བཀར་ཏེ་རྗེན་ཅེར་གྱིས་ངེས་པར་བྱེད་པ་ནི། གནད་དང་པོ་དགག་བྱའི་སྣང་ཚུལ་ངེས་པའི་གནད་དོ།། གཉིས་པ་ཁྱབ་པ་ངེས་པའི་གནད་ནི་ཚིག་གསལ་ལས་བདག་ཏུ་བཟུང་བའི་ཡུལ་
དེ་ཡང་ཕུང་པོའི་རང་བཞིན་ཅན་ནམ། ཕུང་པོ་ལས་དོན་གཞན་དུ་གྱུར་གྲང། ཞེས་ཁྱབ་པ་ངེས་པའི་གནད་གསུངས་པ་འདི་ཉིད་རང་རྒྱུད་ལ་བཀར་ནས་ངེས་པར་བྱེད་པ་སྟེ། ང་ཡང་ངའོ་སྙམ་དུ་སྙིང་གི་དཀྱིལ་ནས་

[216B] ཕུང་པོ་ལྔའི་སྟེང་དུ་གྲུབ་ན། ཕུང་པོ་ལྔའི་སྟེང་དུ་དེ་དང་གཅིག་ཏུ་གྲུབ་བམ། དེའི་སྟེང་དུ་དེ་དང་ཐ་དད་དུ་གྲུབ། གྲུབ་ཚུལ་དེ་ལས་གཞན་པའི་ཕུང་པོ་ལྔའི་སྟེང་དུ་གྲུབ་ཚུལ་ཕུང་གསུམ་
པ་གཏན་ནས་མི་སྲིད་པར་ཐག་ཆོད་པར་ངེས་པ་ནི། ཁྱབ་པ་ངེས་པའི་གནད་དོ།། གསུམ་པ་ནི། ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་ང་དེ་ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་གྲུབ་བོ་སྙམ་ན། དེ་ལྟར་མ་གྲུབ་སྟེ། དེ་ལྟ་
གྲུབ་ན་བདག་ཁས་ལེན་པ་དོན་མེད་དུ་ཐལ་བ་དང། བདག་དུ་མར་ཐལ་བ་དང། བདག་སྐྱེ་འཇིག་བྱེད་པར་ཐལ་བའི་ཉེས་པ་རྣམས་སུ་འགྱུར་བའི་ཕྱིར། དང་པོ་མ་གྲུབ་ན། ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་ང་དེ་
ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་གྲུབ་ན་བདག་ཁས་བླངས་པ་དོན་མེད་དུ་ཐལ་བའི་སྐྱོན་ཡོད་དེ། སྤྱིར་ན་ངའམ་བདག་དེ་ཕུང་པོ་ལྔའི་ཉེ་བར་ལེན་པ་པོ་དང། ཕུང་པོ་ལྔ་པོ་དེ་བདག་གི་ཉེ་བར་བླང་བྱ་ཡིན་ལ་
ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་ང་དེ་ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་གྲུབ་ན། དེ་རང་བཞིན་གྱིས་གྲུབ་པའི་གཅིག་ཏུ་འགྱུར། དེ་ལྟར་ན་དེ་ཆ་མེད་ཀྱི་གཅིག་ཏུ་འགྱུར་པས། དེས་ན་ཆ་མེད་ལ་ཉེ་བ་
ལེན་པ་པོ་དང། ཉེ་བར་བླང་བྱའི་རྣམ་གཞག་མི་འཐད་པའི་ཕྱིར། དེའི་ཕྱིར་ན་དེ་ལྟར་བཟུང་བ་ལྟར་གྱི་ང་དེ་ཕུང་པོ་ལྔའི་སྟེང་དུ་གཅིག་ཏུ་མ་གྲུབ་སྙམ་དུ་བསམ་མོ།། རྟགས་གཉིས་པ་མ་གྲུབ་ན། ངར་འཛིན་ལྷན་སྐྱེས་

[217A]༄༅། །ཀྱིས་བཟུང་བ་ལྟར་གྱི་ང་དེ་ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་གྲུབ་ན། བདག་དུ་མར་ཐལ་བའི་སྐྱོན་ཡོད་དེ། གང་ཟག་གཅིག་ལ་ཕུང་པོ་རིགས་མི་འདྲ་བ་ལྔ་ཡོད་པ་ལྟར་དུ། ང་ཡང་རྒྱུད་
ཐ་དད་པ་ལྔར་ཐལ་བ་དང། ཡང་ན་གང་ཟག་གཅིག་གི་རྒྱུད་ཀྱིས་བསྡུས་པའི་ང་གཅིག་ཡིན་པ་བཞིན་དུ་ཕུང་པོ་ལྔ་ཡང་གཅིག་ཏུ་ཐལ་བར་འགྱུར་བའི་ཕྱིར། དེས་ན། དེ་ལྟར་བཟུང་བ་ལྟར་གྱི་ང་དེ་ཕུང་པོ་ལྔའི་
སྟེང་དུ་ཕུང་པོ་ལྔ་དང་གཅིག་ཏུ་མ་གྲུབ་སྙམ་དུ་བསམ་མོ།།རྟགས་གསུམ་པ་མ་གྲུབ་ན། ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་ང་དེ་སྐྱེ་འཇིག་བྱེད་པར་ཐལ། དེ་ཕུང་པོ་ལྔ་དང་གཅིག་གང་ཞིག་ཕུང་
པོ་ལྔ་པོ་དེ་སྐྱེ་འཇིག་བྱེད་པའི་ཕྱིར། འདོད་ན་ང་ཙམ་སྐྱེ་འཇིག་བྱེད་པ་ལ་ཉེས་པ་མེད་ཀྱང། ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་ང་དེ་སྐྱེ་འཇིག་བྱེད་ན། དེ་རང་བཞིན་གྱིས་གྲུབ་པའི་སྐྱེ་འཇིག་བྱེད་པར་
སོང་བས། དེས་ན་དེ་ལྟར་བཟུང་བ་ལྟར་གྱི་ང་དེ་སྐྱེ་འཇིག་བྱེད་པའི། སྐད་ཅིག་སྔ་ཕྱིའི་ཆ་སོ་སོ་བ་དེ་རྣམས་གཅིག་ཡིན་ནམ་ཐ་དད་ཡིན། དང་པོ་ལྟར་ན་ཚེ་སྔ་ཕྱིའི་ང་དང་ཚེ་འདིའི་ང་གསུམ་པོ་ཆ་མེད་གཅིག་
ཡིན་པར་ཐལ། དེ་གསུམ་རང་བཞིན་གྱིས་གྲུབ་པའི་གཅིག་ཡིན་པའི་ཕྱིར། གཉིས་པ་ལྟར་ན། སྤྱིར་ཐ་དད་ཙམ་ལ་འབྲེལ་མེད་ཐ་དད་ཀྱིས་མ་ཁྱབ་ཀྱང། དེ་ལྟར་བཟུང་བ་ལྟར་གྱི་ང་དེ་སྐྱེ་འཇིག་བྱེད་པའི་སྐད་

[217B]འབྲེལ་མེད་ཐ་དད་དུ་སོང་བས། ང་དེའི་ཚེ་དེའི་དུས་ན་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ།། ཞེས་སྐྱེ་བ་དྲན་པའི་རྣམ་གཞག་གསུངས་པ་མི་འཐད་པར་ཐལ། ཚེ་སྔ་ཕྱིའི་
ང་དང་ཚེ་འདིའི་ང་གསུམ་འབྲེལ་མེད་ཐ་དད་ཡིན་པའི་ཕྱིར་དཔེར་ན་ལྷས་བྱིན་གྱི་རྒྱུད་ལ་ང་དེའི་ཚེ་དེའི་དུས་ན་མཆོད་སྦྱིན་དུ་གྱུར་ཏོ། ཞེས་སྐྱེ་བ་དྲན་པ་མི་འབྱུང་བ་བཞིན་ནོ།།གཞན་ཡང། དེ་ལྟར་བཟུང་བ་ལྟར་
གྱི་ང་དེ་སྐྱེ་འཇིག་བྱེད་པའི་སྐད་ཅིག་སྔ་ཕྱིའི་ཆ་སོ་སོ་བ་དེ་རྣམས་ཐ་དད་ཡིན་ན། རང་བཞིན་གྱིས་གྲུབ་པའི་ཐ་དད་དུ་འགྱུར་བས། དེ་ལྟར་ན་འབྲེལ་མེད་ཐ་དད་དུ་འགྱུར། དེ་ལྟར་ན་ལས་མ་བྱས་པ་དང་ཕྲད་པ་དང་
བྱས་པ་ཆུད་ཟོས་པའི་ཉེས་པ་རྣམས་སུ་འགྱུར་བའི་ཕྱིར། དེས་ན་དེ་ལྟར་བཟུང་བ་ལྟར་གྱི་ང་དེ་ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་མ་གྲུབ་སྙམ་དུ་བསམ་མོ།། བཞི་པ་ནི། ངར་འཛིན་ལྷན་སྐྱེས་ཀྱིས་བཟུན་
བ་ལྟར་གྱི་ང་དེ་ཕུང་པོ་ལྔའི་སྟེང་དུ་ཕུང་པོ་ལྔ་དང་གཅིག་ཏུ་མ་གྲུབ་ཀྱང། དེའི་སྟེང་དུ་དེ་དང་ཐ་དད་དུ་གྲུབ་བོ་སྙམ་ན། དེ་ལྟར་བཟུང་བ་ལྟར་གྱི་ང་དེ་ཕུང་པོ་ལྔ་དང་འབྲེལ་མེད་དོན་གཞན་ཡིན་པར་ཐལ། དེ་ཕུང་པོ་ལྔའི་
སྟེང་དུ་ཕུང་པོ་ལྔ་དང་རང་བཞིན་གྱིས་གྲུབ་པའི་ཐ་དད་ཡིན་པའི་ཕྱིར། འདོད་མི་ནུས་ཏེ། གཟུགས་ཀྱི་ཕུང་པོ་ལ་སོགས་པའི་ཕུང་པོ་ལྔ་རེ་རེ་ནས་བསལ་བའི་འོག་ཏུ་དེ་འདྲའི་ང་དེ་བསྟན་དུ་ཡོད་དགོས་པ་ལས་དེ་ལྟར་

[218A]༄༅། །དུ་མེད་པའི་ཕྱིར། གཞན་ཡང། ང་ཙམ་ཕུང་པོ་ལྔ་འདུས་བྱས་སུ་མཚོན་པའི་མཚན་ཉིད་མ་ཡིན་པར་ཐལ། ང་ཕུང་གཉིས་འབྲེལ་མེད་ཐ་དད་ཡིན་པའི་ཕྱིར། འདོད་ན། དེ་འདུས་བྱས་མ་ཡིན་པར་
ཐལ། འདོད་པའི་ཕྱིར། འདོད་མི་ནུས་ཏེ། ང་ཙམ་ཞིག་སྐྱེ་བ་ཐམས་ཅད་དུ་འཇུག་པར་གསུངས་པའི་ཕྱིར། གཞན་ཡང་ཕུང་པོ་ལྔ་ཚོགས་ཙམ་པ་ལ་བརྟེན་ནས་ངའོ་སྙམ་པའི་བློ་སྐྱེ་བ་མི་འཐད་པར་ཐལ། ང་ཕུང་གཉིས་
འབྲེལ་མེད་ཐ་དད་ཡིན་པའི་ཕྱིར། དེས་ན། དེ་ལྟར་བཟུང་བ་ལྟར་གྱི་ང་ཕུང་པོ་ལྔའི་སྟེང་དུ་ཕུང་པོ་ལྔ་དང་ཐ་དད་དུ་མ་གྲུབ་སྙམ་དུ་བསམ་མོ། དེ་ལྟར་གནད་བཞིས་དཔྱད་པ་བྱས་པ་ལ་བརྟེན་ནས། དེ་ལྟར་བཟུང་བ་
ལྟར་གྱི་ང་དེ་རྡུལ་ཙམ་ཡང་མེད་པར་ངེས་པ་ན། དབུ་མའི་ལྟ་བ་དང་པོར་རྙེད་པ་དང། རིག་ཤེས་རྗེས་དཔག་གིས་སྟོང་ཉིད་རྟོགས་པ་ཞེས་བྱ་ཞིང། དེ་ཡང་ཚེ་རབས་སྔ་མ་རྣམས་སུ་སྟོང་ཉིད་བསྒོམ་པའི་དགེ་རྩ་
སྨན་པ་ཞིག་ཡིན་ན། དེ་ལྟ་བུའི་སྟོང་ཉིད་རྟོགས་པ་ན་དབུལ་པོས་གཏེར་རྙེད་ལྟ་བུའི་དགའ་སྤྲོ་དཔག་ཏུ་མེད་པ་སྐྱེ་བར་འགྱུར་ཏེ་འཇུག་པ་ལས། སོ་སོའི་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་
དགའ་བ་ཡང་དང་ཡང་དུ་འབྱུང། ཞེས་གསུངས་པའི་ཕྱིར། ཚེ་རབས་སྔ་མ་ནས་སྟོང་ཉིད་བསྒོམ་པ་ལ་མ་འདྲིས་པ་ཞིག་ཡིན་ན་སྐྲག་པ་སྐྱེ་བར་འགྱུར་ཏེ། ཚེ་རབས་དཔག་ཏུ་མེད་པ་ནས་ངར་འཛིན་ལྷན་སྐྱེས་ཀྱིས་

[218B]ནས་གྲུབ་གྲུབ་པར་བཟུང་བ་དེ་བཀག་པ་ན་སྐྲག་པ་ཆེན་པོ་སྐྱེ་བ་ཡིན་པའི་ཕྱིར། དེ་ལྟར་གནད་བཞིའི་དཔྱད་པ་བྱས་པ་ལ་བརྟེན་ནས། ངར་འཛིན་ལྷན་སྐྱེས་ཀྱིས་བཟུང་བ་ལྟར་
གྱི་ང་བཀག་ཙམ་གྱི་མེད་དགག་དེ་ཉིད་ངེས་པའི་ངེས་ཤེས་རྒྱུན་སྐྱོང་བ་ནི། མཉམ་གཞག་ནམ་མཁའ་ལྟ་བུའི་ལྟ་བ་སྐྱོང་ཚུལ་དང། མཉམ་གཞག་དེ་ལས་ལངས་ནས་བལྟས་པ་ན། མིང་ཙམ་བརྡའ་
ཙམ་གྱིས་ཁྱད་པར་དུ་བྱས་པའི་ཕུང་པོ་ལྔའི་སྟེང་དུ་ང་བསྙོན་མེད་དུ་འཆར་ཞིང། དེས་མཚོན་ནས་འཁོར་འདས་ཀྱིས་བསྡུས་པའི་ཆོས་ཐམས་ཅད་སྒྱུ་མ་ལྟ་བུའི་རྣམ་རོལ་ཏུ་བལྟ་བ་ནི་རྗེས་ཐོབ་སྒྱུ་མ་ལྟ་བུའི་རྣལ་
འབྱོར་ཡིན་ནོ།། གཉིས་པ་ནི། ཤིང་རྟའི་ཡན་ལག་ཚོགས་ཙམ་གྱི་སྟེང་དུ་རྟོག་པས་བཏགས་ཙམ་མ་ཡིན་པར། ཤིང་རྟ་འཛིན་པའི་རྟོག་པ་ལ། གང་ལ་ཡང་བལྟོས་མེད་ཀྱི་ཤིང་རྟ་ཞིག་ཡོད་པར་སྣང་ཞིང་འཛིན་པ་
དེ། ཤིང་རྟ་རང་བཞིན་གྱིས་གྲུབ་པའི་སྣང་ཚུལ་དང་འཛིན་ཚུལ་ཡིན་ལ། དེས་ན་དེ་འདྲའི་བློས་བཟུང་བ་ལྟར་གྱི་ཤིང་རྟ་དེ་ཆོས་ཅན། ཤིང་རྟའི་ཡན་ལག་ཚོགས་ཙམ་གྱི་སྟེང་དུ་མ་གྲུབ་པར་ཐལ། དེའི་སྟེང་དུ་གཅིག་ཏུ་
ཡང་མ་གྲུབ། དེའི་སྟེང་དུ་དུ་མར་ཡང་མ་གྲུབ་པའི་ཕྱིར་ཁྱབ་སྟེ། གྲུབ་ན་གཅིག་དང་དུ་མ་གང་རུང་དུ་གྲུབ་དགོས་པའི་ཕྱིར་སྙམ་དུ་བདེན་མེད་ལ་ངེས་ཤེས་འདྲེན་ཅིང། དེས་མཚོན་ནས་འདུས་བྱས་དང་འདུས་མ་བྱས་ཀྱི་ཆོས་

[219A]༄༅། །ཐམས་ཅད་དང། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་གཅིག་དུ་བྲལ་གྱི་སྒོ་ནས་བདེན་མེད་དུ་ངེས་པར་བྱ་ཞིང། དེ་ལྟར་ངེས་པར་བྱས་པ་ལ་བརྟེན་ནས། རང་བཞིན་གྱིས་
གྲུབ་པ་བཀག་ཙམ་གྱི་མེད་དགག་དེ་ཉིད་ལ་མཉམ་པར་བཞག་པའི་མཉམ་གཞག་ནམ་མཁའ་ལྟ་བུའི་རྣལ་འབྱོར་དང། དེ་ལས་ལངས་པའི་རྗེས་ཐོབ་ཏུ་འདུས་བྱས་འདུས་མ་བྱས་ལ་སོགས་པ་འཁོར་འདས་ཀྱི་
ཆོས་རྣམས་མིང་རྐྱང་བཏགས་ཡོད་བརྫུན་པ་བདེན་སྟོང་སྒྱུ་མ་ལྟ་བུའི་རྣམ་རོལ་དུ་བལྟ་བའི་རྗེས་ཐོབ་སྒྱུ་མའི་རྣལ་འབྱོར་གཉིས། རེས་འཇོག་ཏུ་ཉམས་སུ་བླངས་པ་ལ་བརྟེན་ནས་ཐར་པའི་ས་བོན་བརྟན་པར་བྱེད་ཅིང་
དེ་ཉིད་ཐབས་བྱང་ཆུབ་ཀྱི་སེམས་ཀྱིས་ཟིན་པར་བྱས་ནས་ཟུང་འབྲེལ་དུ་བསྒོམས་པས། མྱུར་དུ་རྫོགས་པའི་སངས་རྒྱས་ཀྱི་གོ་འཕང་དམ་པ་ཐོབ་པར་འགྱུར་རོ།། ཞེས་པ་སྡེ་སྣོད་འཛིན་པ་འགའ་ལ་ཟིན་ཐུན་དུ་བཤད་པ་
སླར་རང་གི་མིག་སྔར་ཕབ་སྟེ་དག་པར་བགྱིས་པ་འདི་ཡང་ཆོས་སྨྲ་བའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།﻿༄༅། །སསྟི། རྒྱལ་བ་ཀུན་གྱི་བདག་པོ་རྡོ་རྗེ་འཆང། །ངུར་སྨྲིག་འཛིན་པའི་གར་གྱིས་རྣམ་
རོལ་ཏེ། །རྒྱལ་བའི་མཛད་པ་མཐའ་དག་བསྒྲུབ་མཛད་པའི། །བཀའ་དྲིན་མཉམ་མེད་དེ་ལ་ཕྱག་འཚལ་ཏེ། །བླ་མེད་བྱང་ཆུབ་བསྒྲུབ་པར་མ་ཟད་ཀྱི། །འཁོར་བའི་སྡུག་བསྔལ་ཙམ་ལས་ཐར་འདོད་ཀྱང། །མེད་དུ་མི་རུང་
ཞི་བའི་སྒོ་གཅིག་པུ། །ཟབ་མོའི་ལྟ་བ་མདོར་བསྡུས་བཤད་པར་བྱ། །འདིར་ཟབ་མོ་དབུ་མའི་ལྟ་བ་ཉམས་སུ་ལེན་པར་འདོད་པས། སྟན་བདེ་བ་ལ་འདུག་སྟེ། མདུན་གྱི་ནམ་མཁར། རྗེ་བཙུན་འཇམ་དབྱངས་དང། རྗེ་
བླ་མ་ངོ་བོ་དབྱེར་མེད་པར་གསལ་བ་ལ། ལྟ་ཁྲིད་བརྒྱུད་པའི་བླ་མ་དང། སངས་རྒྱས་བྱང་སེམས་ཐམས་ཅད་བསྟིམ། ཡན་ལག་བདུན་པའི་སྒོ་ནས་ཚོགས་བསག་དབུ་མའི་ལྟ་བ་རྣམ་པར་དག་པ་རྒྱུད་ལ་སྐྱེ་
བའི་གསོལ་བ་ཤུགས་དྲག་ཏུ་འདེབས། དལ་འབྱོར་དོན་ཆེ་ཞིང་རྙེད་དཀའ་བའི་ཚུལ་བསམས་ཏེ། དལ་འབྱོར་ལ་སྙིང་པོ་ལེན་འདོད་བསྐྱེད། དེ་ཡང་རང་དོན་ཙམ་བསྒྲུབ་པ་ནི་དུད་འགྲོ་ལ་ཡང་ཡོད་པས། མར་གྱུར་
སེམས་ཅན་ཐམས་ཅད་ཀྱི་དོན་བསྒྲུབ། དེ་རྣམས་ཀྱི་དོན་ཡང་ཉི་ཚེ་བ་ཙམ་མ་ཡིན་པར། བླ་ན་མེད་པའི་བྱང་ཆུབ་ཀྱི་གོ་འཕང་ལ་དགོད། དེ་ལ་ཐོག་མར་རང་ཉིད་ཀྱིས་སངས་རྒྱས་ཀྱི་གོ་འཕང་མ་ཐོབ་ན། སེམས་ཅན་

[225B] སངས་རྒྱས་ཐོབ་པར་བྱ། དེའི་ཕྱིར་དུ་ཟབ་མོ་དབུ་མའི་ལྟ་བ་ཉམས་སུ་བླང་བར་བྱའོ་སྙམ་དུ་བསམ། དེས་ན་འདི་ལ་གསུམ། དགག་བྱ་ངོས་བཟུང། དེ་རིགས་པས་
འགོག་ཚུལ། བཀག་པའི་དོན་བསྒོམ་ཚུལ་ལོ། །དང་པོ་ནི། དཔེར་ན། རྨི་ལམ་དུ་རྟ་དང་གླང་པོ་དོན་ལ་མ་གྲུབ་བཞིན་དུ་བློའི་སྣང་བ་ཙམ་ཡིན་པའི་སྣང་བ་མི་འཆར་བར། རྟ་དང་གླང་པོ་དང་པོ་ནས་གོ་ས་མནན་ནས་
ཡོད་ཡོད་པ་ཞིག་རང་གི་བློ་ལ་ཚུར་སྣང་བྱུང་བའི་ཉམས་སྣང་འཆར་བ་བཞིན་དུ། སད་དུས་སུ་ཡང་ཆོས་ཅི་འདྲ་ཞིག་བློ་ལ་འཆར་ཡང། ཐ་མལ་པའི་གཉིད་ཀྱིས་མ་བསླད་ཅིང། གཉིད་སང་བའི་སྐབས་ཡིན་
ཡང། ཐོག་མ་མེད་པ་ནས་རྗེས་སུ་ཞུགས་པའི་མ་རིག་པའི་གཉིད་ལོག་བཞིན་པའི་སྐབས་ཡིན་པས། བློའི་སྣང་བ་ཙམ་ཡིན་པའི་སྣང་བ་མི་འཆར་བར། དང་པོ་ནས་དོན་གྱི་སྟེང་ན་ཡོད་ཡོད་པ་འདྲ་བ་ཞིག་བློ་ལ་
འཆར་བ་ནི། དགག་བྱའི་འཆར་ཚུལ་ཡིན་ཞིང། བློའི་ངོར་སྣང་ཙམ་མ་ཡིན་པར་དོན་གྱི་སྟེང་ནས་གྲུབ་པ་ཞིག་བྱུང་ན་དེ་དགག་བྱའི་ཚད་ཀྱང་ཡིན་ནོ། །འོ་ན་དབུ་མ་རང་རྒྱུད་པ་རྣམས་ཀྱིས་ཀྱང། བློའི་དབང་གིས་བཞག་
པ་མ་ཡིན་པའི་ཡོད་པ་ལ་དགག་བྱའི་ཚད་དུ་བྱེད་པས། དགག་བྱ་ལ་ཕྲ་རགས་མེད་པར་འགྱུར་རོ་ཞེ་ན། མི་འགྱུར་ཏེ། ཁོ་བོ་ཅག་ནི། ཡིད་ཀྱི་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། རྣམ་པར་ཤེས་

[226A]༄༅། །པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ། །ཞེས་སྤྱིར་གང་ཟག་ལ་གདགས་གཞི་ཕུང་པོ་ལྔ་ཡོད་ཀྱང། བདག་ཁས་བླངས་པའི་དགོས་པ་སྐྱེ་བ་སྔ་མ་ནས་འདིར་འོང་བ་དང་འདི་ནས་ཕྱི་
མར་འགྲོ་བ་སོགས་ཡིད་ཀྱི་རྣམ་པར་ཤེས་པས་བྱེད་པས་ཡིད་ཀྱི་རྣམ་ཤེས་བདག་གི་མཚན་གཞི་ཡིན་ཅེས་གདགས་གཞིའི་ངོས་ནས་འཇོག་དེ་བཞིན་དུ་བུམ་པ་ལ་གདགས་གཞི་རྡུལ་རྫས་བརྒྱད་ཡོད་ཀྱང་
ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པའི་ཁྱད་ཆོས་དེ་བུམ་པའི་གཟུགས་ལ་ཚང་བས། བུམ་པའི་གཟུགས་ལ་བུམ་པ་ཞེས་གདགས་གཞིའི་གསེབ་ནས་བུམ་པར་འཇོག་དབུ་མ་ཐལ་འགྱུར་བ་
གདགས་གཞིའི་གསེབ་ནས་ཡ་གྱལ་དང། ཚོགས་པ་གང་ཡང་བུམ་པར་འཇོག་རྒྱུ་མེད་ཅིང། རྨི་ལམ་ན་རྟ་གླང་བློ་ལ་སྣང་ཙམ་མ་གཏོགས་ཡུལ་སྟེང་ནས་མེད་པར་མ་ཟད། རྟ་གླང་གི་གདགས་གཞི་ཡན་
ལག་ལྔ་ལ་སོགས་པའང་བློ་ལ་སྣང་བ་ཁོ་ན་ཡིན་གྱི། ཡུལ་གྱི་སྟེང་ནས་མེད་པ་བཞིན་དུ། སད་དུས་ཀྱི་གང་ཟག་དང། བུམ་པ་སོགས་ཀྱང་བློ་ལ་སྣང་ཙམ་རྐྱང་པ་མ་གཏོགས་ཡུལ་གྱི་སྟེང་ནས་མེད་པ་
ལྟར། དེ་རྣམས་ཀྱི་གདགས་གཞི་ཡན་ལག་ལྔ་དང། རྡུལ་རྫས་བརྒྱད་ལ་སོགས་པའང། བློ་ལ་སྣང་ཙམ་ཁོ་ན་མ་གཏོགས་ཡུལ་གྱི་སྟེང་ནས་གྲུབ་པ་ཅུང་ཟད་ཀྱང་མེད་པར་བཞེད་པའི་ཕྱིར། ཁོ་ན་རེ་

[226B] སད་དུས་གཉིས་རྣམ་པ་ཐམས་ཅད་དུ་མཚུངས་པར་བཤད་པ་མི་འཐད་དེ། རྨི་ལམ་གྱི་རྟ་གླང་སོགས་ཀྱིས་རྟ་གླང་གི་གོ་མི་ཆོད། སང་དུས་ཀྱི་རྟ་གླང་གིས་དེའི་གོ་ཆོད་པའི་ཕྱིར། ཞེ་ན་སྐྱོན་
མེད་དེ། དེ་ལྟར་འབྱུང་བ་ནི། དེ་གཉིས་ལ་ཡུལ་སྟེང་ནས་རྟ་གླང་ཡོད་མེད་ཀྱི་ཁྱད་ཡོད་པའི་དབང་གིས་མ་ཡིན་གྱི། གང་ཕྱིར་ཐུབ་དབང་དེ་ནི་འཇིག་རྟེན་ལྷན་ཅིག་རྩོད་མི་མཛད་ཕྱིར་རོ། །ཞེས་དབུ་མ་ཐལ་འགྱུར་
བའི་ཐ་སྙད་ཀྱི་འཇོག་ལུགས། འཇིག་རྟེན་གྱི་ཐ་སྙད་ལ་རྨི་ལམ་གྱི་རྟ་གླང་ལ་རྟ་གླང་དུ་མ་གྲགས། སད་དུས་ཀྱི་རྟ་གླང་ལ་རྟ་གླང་དུ་གྲགས་པའི་དབང་གིས་ཡིན་པའི་ཕྱིར། གཉིས་པ་དགག་བྱ་དེ་རིགས་པས་འགོག་
ཚུལ་ལ། གཅིག་དུ་བྲལ་ལ་བརྟེན་ནས་འགོག་ཚུལ་དང། རྟེན་འབྲེལ་གྱི་རིགས་པ་ལ་བརྟེན་ནས་འགོག་ཚུལ་གཉིས་བརྗོད་པར་བྱ་སྟེ། དབུ་མ་འཇུག་པར་ཆོས་ཀྱི་བདག་མེད་བསྒྲུབ་པ་ལ། མཐའ་བཞི་སྐྱེ་
འགོག་གི་རིགས་པ་དང། གང་ཟག་གི་བདག་མེད་བསྒྲུབ་པ་ལ་རྣམ་བདུན་གྱི་རིགས་པ་གཙོ་བོར་གསུངས་ཤིང། དེ་གཉིས་ཀའི་རྩ་བ་གཅིག་དུ་བྲལ་གྱི་རིགས་པ་ལ་ཐུག་པ་དང། དེ་ཡང་རྟེན་འབྲེལ་གྱི་རིགས་
པ་ལ་ཐུག་པར་གསུངས་པའི་ཕྱིར། དེའི་དང་པོ་ལ། སྤྱིར་བུམ་པ་ལྟ་བུ་བློ་ཡུལ་དུ་འཆར་བ་ན། གཅིག་དང་དུ་མ་གང་རུང་དུ་འཆར་བའི་ངེས་པ་མེད་ཀྱང། བུམ་པ་ལྟ་བུ་བློ་ཡུལ་དུ་ཤར་བའི་རྗེས་སུ། ཟླ་བོ་ཡོད་

[227A]༄༅། །དམ་མེད་སྙམ་དུ་དཔྱད་པའི་ཚེ། ཟླ་བཅས་བློ་ངོར་གྲུབ་ན་བླ་མེད་བློ་དོར་ཁེགས་དགོས་པར་མ་ཟད། དེ་གཉིས་པོ་གཅིག་བློ་ངོར་ཁེགས་ན། ཅིག་ཤོས་བློ་ངོར་གྲུབ་དགོས་པས། དོན་
དང་བློ་ངོ་གང་ལ་བལྟོས་ཀྱང་ཡོད་ན་གཅིག་དང་དུ་མ་གང་རུང་ཡིན་པས་ཁྱབ་ལ། དེ་ཁྱབ་ན། བདེན་པར་གྲུབ་ན་བདེན་གྲུབ་ཀྱི་གཅིག་དང་དུ་མ་གང་རུང་ཡིན་པས་ཁྱབ་དགོས་པས། ངའམ་གང་ཟག་ལྟ་བུ་
གདགས་གཞི་ཕུང་པོ་ལྔའམ། ཁམས་དྲུག་ལྟ་བུའི་སྟེང་དུ་བདེན་པར་གྲུབ་ན། གདགས་གཞི་ཚན་པ་གཉིས་པོ་དེ་དང། ཡང་ན་བདེན་གྲུབ་ཀྱི་གཅིག་ཡང་ན་བདེན་གྲུབ་ཀྱི་ཐ་དད་གང་རུང་ལས་མི་འདའ་ལ་
ཚན་པ་གཉིས་པོ་དེ་དང་བདེན་གྲུབ་ཀྱི་གཅིག་ཡིན་ན། ཕུང་པོ་ལྔ་དང། ཁམས་དྲུག་ང་འམ་བདག་ཡིན་དགོས། དེ་ཡིན་ན། ཕུང་པོ་ལྔ་ཡོད་པ་བཞིན་དུ་བདག་ལྔ་དང། ཁམས་དྲུག་ཡོད་པ་བཞིན་དུ་བདག་ཀྱང་
དྲུག་ཡོད་པར་འགྱུར་བ་སོགས་དང། བདེན་གྲུབ་ཀྱི་ཐ་དད་ཡིན་ན། དཔེར་ན། བྱམས་པ་དང་ཉེར་སྦས་ངོ་བོ་ཐ་དད་ཡིན་པས་བྱམས་པ་ལས་ལོགས་སུ་ཉེར་སྦས་བློས་བཟུང་དུ་ཡོད་པ་བཞིན་དུ། ཕུང་པོ་ལྔ་དང་
ཁམས་དྲུག་སོ་སོར་བསལ་བའི་རྗེས་སུ་ཡང། ངའམ་གང་ཟག་བློས་བཟུང་དུ་ཡོད་པར་འགྱུར་དགོས་པ་ལས། དེ་ལྟར་བློས་བཟུང་དུ་མི་འདུག་པས། ང་འམ་བདག་ཅེས་པ་གདགས་གཞི་ཕུང་པོ་ལྔ་དང། ཁམས་

[227B] རྟོག་པའམ་བློས་བཏགས་པ་ཁོ་ན་ཡིན་གྱི། ཡུལ་གྱི་སྟེང་ནས་གྲུབ་པ་ཅུང་ཟད་ཀྱང་མེད་དོ་སྙམ་དུ་བསམ་མོ། །ཁོ་ན་རེ། དེ་ལྟར་གདགས་གཞི་ཕུང་པོ་དང་ཁམས་ཀྱི་སྟེང་དུ་ང་འམ་
བདག་རང་བཞིན་གྱིས་གྲུབ་པ་བཀག་མོད། ད་དུང་གདགས་གཞི་ཕུང་པོ་དང་ཁམས་རྣམས་རང་བཞིན་གྱིས་གྲུབ་པ་བློ་ངོ་ན་མ་ཡལ་བར་འདུག་པས། ཁྱོད་ཀྱི་ལྟ་བ་དེ་བློས་བྱས་ཀྱི་དགག་བྱ་བཀག་པ་ཙམ་དུ་སོང་གི་ལྷན་
སྐྱེས་ཀྱི་འཛིན་ཚུལ་ལ་ཅུང་ཟད་ཀྱང་མི་གནོད་དོ། །ཞེ་ན་སྐྱོན་མེད་དེ། གང་ཟག་ཕུང་པོ་དང་ཁམས་ཚོགས་ཙམ་ལ་བཏགས་པ་བཞིན་དུ། ཕུང་པོ་དང་ཁམས་དེ་རྣམས་ཀྱང་རང་རང་གི་ཆ་ཤས་ཚོགས་ཙམ་ལ་
བཏགས། ཆ་ཤས་དེ་རྣམས་ཀྱང་རང་རང་གི་ཆ་ཤས་ཚོགས་ཙམ་ལ་བཏགས་པ་ཡིན་པས། རང་རང་གི་ཆ་ཤས་དེ་རྣམས་ཀྱི་སྟེང་དུ་བདེན་པར་གྲུབ་ན། དེ་རྣམས་ཀྱང་བདེན་གྲུབ་ཀྱི་གཅིག་དང་ཐ་དད་གང་རུང་
ལས་མ་འདའ། དེ་གཉིས་གང་ཡིན་ཡང་སྔར་བཤད་པ་ལྟར་གྱི་སྐྱོན་དུ་འགྱུར་བའི་རིགས་པས་ཁེགས་པའི་ཕྱིར་ཏེ། རིན་ཆེན་ཕྲེང་བ་ལས། སྐྱེས་བུ་ས་མིན་ཆུ་མ་ཡིན། །མེ་མིན་རླུང་མིན་ནམ་མཁའ་མིན། །རྣམ་
ཤེས་མ་ཡིན་ཀུན་མིན་ན། །དེ་ལས་གཞན་ན་སྐྱེས་བུ་གང། ཞེས་པས་གང་ཟག་རང་བཞིན་གྱིས་གྲུབ་པ་འགོག་ཚུལ་དང། སྐྱེས་བུ་ཁམས་དྲུག་འདུས་པའི་ཕྱིར། །ཡང་དག་མ་ཡིན་ཇི་ལྟ་བར། །དེ་བཞིན་ཁམས་

[228A]༄༅། །ནི་རེ་རེ་ཡང། །འདུས་ཕྱིར་ཡང་དག་ཉིད་དུ་མིན། ཞེས་པས། སྔར་གྱི་རིགས་པ་གདགས་གཞི་ཕུང་ཁམས་ཀྱི་སྟེང་དུ་ཁ་སྤོ་ཚུལ་བསྟན་པ་ལྟར་བསམ་པར་བྱ་བ་ཡིན་པའི་ཕྱིར། འདིར་
ཡང། རྨི་ལམ་ན་གདགས་གཞི་བཏགས་ཆོས་སྣང་བའི་ཚེ། བཏགས་ཆོས་ཡུལ་གྱི་སྟེང་ནས་མ་གྲུབ་པ་བཞིན་དུ། གདགས་གཞི་ཡང་ཡུལ་སྟེང་ནས་མ་གྲུབ་པ་དཔེར་བླངས་ཏེ། དཔེའི་སྟེང་ནས་བསྒོམ་
པ་ཉིད་ལས་དང་པོ་པ་ལ་གནད་ཆེའོ། །གཉིས་པ་རྟེན་འབྲེལ་གྱི་རིགས་པ་ལ་བརྟེན་ནས་འགོག་པ་ལ། དོགས་པ་ཅུང་ཟད་བཅད་པ་དང། འགོག་ཚུལ་དངོས་གཉིས་ཀྱི་དང་པོ་ནི། མཁས་གྲུབ་ནོར་བཟང་རྒྱ་
མཚོ་གཞི་གྲུབ་ན་འདུས་བྱས་ཡིན་པས་ཁྱབ་པར་བཞེད་ལ། དེ་ལ་ད་ལྟའི་མཚན་ཉིད་པ་རྒན་གཞོན་ཐམས་ཅད་ཀྱིས་དགག་བཞག་བྱེད་མོད། ཁོང་གི་བཞེད་པ་ནི། གཞི་གྲུབ་ན་འདུས་བྱས་ཡིན་པས་
ཁྱབ་པར་ཐལ། གཞི་གྲུབ་ན་རྟེན་འབྲེལ་ཡིན་པས་ཁྱབ། རྟེན་འབྲེལ་ཡིན་ན་འདུས་བྱས་ཡིན་པས་ཁྱབ་པའི་ཕྱིར། རྟགས་དང་པོ་གྲུབ་སྟེ། རྩ་ཤེ་ལས། གང་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་
མ་ཡིན་པ། ཞེས་སོགས་གསུངས་པའི་ཕྱིར། རྟགས་གཉིས་པ་གྲུབ་སྟེ། མདོ་ལས། མཁས་པས་རྟེན་འབྱུང་ཆོས་རྣམས་ཡོངས་ཤེས་ནས། །མཐར་ལྟ་བ་ལ་བརྟེན་པར་ཡང་མི་བྱེད། །རྒྱུ་དང་བཅས་ཤིང་

[228B] །རྒྱུ་མེད་རྐྱེན་མེད་ཆོས་ནི་ཡོད་མ་ཡིན། ཞེས་པའི་རྐང་པ་ཕྱི་མ་གཉིས་ཀྱི་དོན་གྲུབ་པའི་ཕྱིར། འོ་ན་ཆོས་ཐམས་ཅད་རྒྱུ་རྐྱེན་ལ་བརྟེན་ནས་འབྱུང་བའི་དོན། མྱུ་གུ་དེ་ས་བོན་དང་ཆུ་ལུད་
སོགས་ལས་འབྱུང་བ་ལྟ་བུ་ལ་བྱེད་དམ་ཞེ་ན། དེ་ཡང། གྲུབ་མཐའ་སྨྲ་བ་ཐམས་ཅད་ཀྱི་ཐུན་མོང་བའི་རྟེན་འབྲེལ་གྱི་དོན་ཡིན་མོད་ཀྱི། ཐལ་འགྱུར་བའི་ཐུན་མོང་མ་ཡིན་པའི་དོན་ནི། རང་འདོགས་བྱེད་ཀྱི་རྟོག་པ་ལྟ་
བུའི་བློ་ལ་བརྟེན་ནས་འབྱུང་བ་ཡིན་ཏེ། མདོ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང། །གསེར་གྱི་ཁང་མཆོག་འབར་བ་ཡིད་འོང་བ། །འདི་ན་དེ་ལའང་བྱེད་པོ་འགའ་མེད་དེ། །དེ་དག་རྟོག་པའི་དབང་གིས་
བཞག་པ་ཡིན། ཞེས་ཆོས་ཐམས་ཅད་རྟོག་པས་བཞག་པའམ། རྟོག་པས་བསྐྱེད་པ་ཡིན་གྱི། རྟོག་པ་ལས་གཞན་པའི་བྱེད་པོའམ། རྒྱུ་གཞན་མེད་པར་གསུངས་པའི་ཕྱིར་དང། བཞི་བརྒྱ་པའི་འགྲེལ་པ་ལས་
ཀྱང། རྟོག་པ་ཡོད་པ་ཁོ་ནས་ཡོད་པ་ཉིད་དང། རྟོག་པ་མེད་པར་ཡོད་པ་ཉིད་མེད་པ་དེ་དག་ནི། ཞེས་ཆོས་ཐམས་ཅད་རྟོག་པས་མཚོན་པའི་རང་འདོགས་བྱེད་ཀྱི་བློ་ཡོད་ན་ཡོད་ལ། མེད་ན་མེད་པའི་རྗེས་སུ་འགྲོ་ལྡོག་
བྱེད་པར་གསུངས་པའི་ཕྱིར། རྟགས་ཕྱི་མ་དེ་ལ་བརྟེན་པའི་ཐལ་འགྱུར་ལ་ཁྱབ་པ་ཡོད་པར་ཐལ། རྣམ་འགྲེལ་ལས། གང་ཡོད་ཉིད་ན་གང་སྐྱེ་བའམ། །གང་འགྱུར་ན་ཡང་རྣམ་འགྱུར་བ། །དེ་ནི་དེ་རྒྱུར་རབ་ཏུ་བརྗོད་

[229A]༄༅། །ཅེས་གསུངས་པའི་ཕྱིར། དེ་ལ་ཁོ་ན་རེ། འདི་ན་དེ་ལའང་བྱེད་པོ་འགའ་མེད་དེ། ཞེས་རྟོག་པ་ལས་གཞན་པའི་རྒྱུ་མེད་པར་བཤད་པ་མི་འཐད་པར་ཐལ། ས་བོན་དང་ཆུ་ལུད་སོགས་མྱུ་
གུའི་རྒྱུ་ཡིན་པའི་ཕྱིར་ཞེ་ན། སྐྱོན་མེད་དེ། དེ་ནི་ས་བོན་དང་ཆུ་ལུད་འཛིན་པའི་རྟོག་པ་ལས། མྱུ་གུ་འཛིན་པའི་རྟོག་པ་སྐྱེ་བའི་སྒོ་ནས་ས་བོན་དང་ཆུ་ལུད་འཛིན་པའི་རྟོག་པ་དེ། ས་བོན་དང་ཆུ་ལུད་དངོས་སུ་སྤྲུལ་
བྱེད་དང། མྱུ་གུ་རྒྱུད་ནས་སྤྲུལ་བྱེད་དུ་སོང་བ་ཙམ་ལ་འཇོག་པའི་ཕྱིར་ཏེ། དཔེར་ན། ཚད་མའི་གཞུང་ལས། དེ་ལའང་དུ་བར་སྣང་བའི་བློས། །བག་ཆགས་གསལ་བར་སད་པ་ཅན། །མར་མེ་སྣང་བའི་བློ་ཉིད་ནི།།
རྟོགས་ཀྱི་མེ་ཉིད་མ་ཡིན་ནོ། །ཞེས་སེམས་ཙམ་པའི་ལུགས་ལ། །དུ་བའི་རྟགས་ཀྱིས་དུ་ལྡན་གྱི་ལ་ལ་མེ་ཡོད་པར་རྟོགས་པ་ནི། དུར་སྣང་གི་བློས་བག་ཆགས་སད་བྱེད་ཀྱི་རྐྱེན་བྱས་པ་ལ་བརྟེན་ནས། མེར་སྣང་གི་
བློ་སྐྱེས་པ་ཙམ་ལ་བྱེད་པ་ཡིན་གྱི། ཕྱི་རོལ་དོན་དུ་གྱུར་པའི་དུ་བའི་རྟགས་ལས། ཕྱི་རོལ་དོན་དུ་གྱུར་པའི་མེ་རྟོགས་པ་མ་ཡིན་པར་བཞེད་པ་དང་དོན་འདྲ་ཞིང། རྩ་ཤེ་ལས། དཔེར་ན་སྤྲུལ་པས་སྤྲུལ་གཞན་ཞིག་སྤྲུལ་
པར་མཛད་པ་དེ་བཞིན་ནོ། །ཞེས་པའི་དོན་ཡིན་པར་བཞེད་པས། ཕྱོགས་སྔ་མའི་འབེམ་མ་མཐོང་བར། དགག་བཞག་གི་མདའ་མ་འཕེན་ཅིག་གཉིས་པ་འགོག་ཚུལ་དངོས་ནི། ད་ལྟ་འཇིག་རྟེན་ན་རྟ་གླང་གི་བུ་ནི་དང་

[229B] ཕྱིས་རྒྱུ་རྐྱེན་གཞན་ལ་བརྟེན་ནས་རྟ་གླང་དུ་སྣང་བ་མིན་པས། དེའི་སྟེང་དུ་རྟ་གླང་ངོ་བོ་ཉིད་ཀྱིས་གྲུབ། སྒྱུ་མའི་རྟ་གླང་སོགས་ནི་སྔགས་དང་རྫས་ལ་སོགས་པའི་རྐྱེན་གཞན་ལ་བརྟེན་ནས་སྣང་
བ་ཙམ་ཡིན་པས། སྒྱུ་མའི་རྟ་གླང་ངོ་བོ་ཉིད་ཀྱིས་མ་གྲུབ་ཅེས་འདོད་པའི་གཞན་གྲགས་ཀྱི་དཔེ་ལ་བརྟེན་ནས་ངོ་བོ་ཉིད་ཀྱིས་གྲུབ་ན། རྒྱུ་རྐྱེན་གཞན་ལ་བལྟོས་པ་མི་འཐད་ཅེས། ཁྱབ་པ་ངེས་པར་བྱས་ཏེ། ཕྱོགས་
ཆོས་ཕྱི་ནང་གི་དངོས་པོ་རྣམས་རྒྱུ་རྐྱེན་གཞན་ལ་བརྟེན་ནས་སྐྱེས་པ་ལྟ་བུར་ཡོད་པ་དྲན་པར་བྱས་ཏེ། ཚུལ་གསུམ་ཅིག་ཅར་དུ་དྲན་པའི་ནུས་པ་ལ་བརྟེན་ནས། ཕྱི་ནང་གི་དངོས་པོ་རྣམས་ནི། རྨི་ལམ་གྱི་ཡུལ་ལྟར་བློ་
ལ་སྣང་ཙམ་ཁོ་ན་ཡིན་གྱི། ཡུལ་སྟེང་ནས་གྲུབ་པ་ཅུང་ཟད་ཀྱང་མེད་སྙམ་དུ་དྲན་པར་བྱའོ། །འོ་ན་རྒྱུ་རྐྱེན་ལ་བལྟོས་པའི་རྟགས་ལས། དངོས་པོ་བདེན་མེད་དུ་བསྒྲུབ་པའི་ཚེ། རྒྱུ་རྐྱེན་ལ་བལྟོས་ཚུལ་ཐུན་མོང་བ་
དེ་རྟགས་སུ་འགོད་པ་ཡིན་ནམ། ཐལ་འགྱུར་བའི་ཐུན་མོང་མ་ཡིན་པའི་བལྟོས་ཚུལ་དེ་རྟགས་སུ་འགོད་པ་ཡིན་ཞེ་ན། འདི་ལ་སྐབས་གཉིས་ཡོད་དེ། དངོས་སྨྲ་བའི་གྲུབ་མཐའ་ལས་མ་ལོག་ཅིང། གྲུབ་མཐའ་
དེ་བདེན་ཞེན་གྱིས་ཁས་ལེན་པའི་ཚེ། ཐུན་མོང་བའི་རྟེན་འབྲེལ་རྟགས་སུ་འགོད། དངོས་སྨྲ་བའི་གྲུབ་མཐའ་དོར་ཏེ། ཕྱི་རྒོལ་ཡང་དག་ཏུ་གྱུར་པའི་སྐབས་སུ་ཐུན་མོང་མ་ཡིན་པའི་རྟེན་འབྲེལ་ཏེ། རྟགས་སུ་འགོད་པའི་

[230A]༄༅། །ཕྱིར། འོ་ན་དེ་འདྲ་བའི་ཕྱི་རྒོལ་ཡང་དག་དེས། ཐུན་མོང་མ་ཡིན་པའི་རྟེན་འབྲེལ་གྱི་དོན་བློས་བཏགས་ཙམ་དང། བློས་བསྐྱེད་ཙམ་ཞེས་པའི་ཙམ་སྒྲའི་དོན་གོ་ཟིན་པས། ཡུལ་གྱི་སྟེང་
ནས་མེད་པའང་གོ་ཟིན་པ་དེ་ལ། རྟགས་འགོད་མི་དགོས་པར་འགྱུར་རོ། །ཞེ་ན་སྐྱོན་མེད་དེ། དོན་གྲུབ་ཟིན་ཡང། ཐ་སྙད་བསྒྲུབ་དགོས་པའི་ཕྱིར་ཏེ། དཔེར་ན་གཅིག་དུ་བྲལ་གྱི་རྟགས་ལ་བརྟེན་ནས། མྱུ་གུ་
བདེན་མེད་དུ་བསྒྲུབ་པ་དེ། ཐ་སྙད་འབའ་ཞིག་བསྒྲུབ་པ་ཡིན་པར་དབུ་མ་རྒྱན་གྱི་རང་འགྲེལ་ལས་བཤད་པ་ཡིན་པའི་ཕྱིར། གསུམ་པ་བཀག་པའི་དོན་བསྒོམ་པའི་ཚུལ་ནི། དེ་ལྟར་ཐོས་བསམ་གྱིས་ལེགས་པར་
གཏན་ལ་ཕེབས་ཟིན་པའི་རྗེས་སུ། དངོས་གཞི་ལས་ཀྱང་སྔོན་འགྲོ་ཟབ་པས། སྔོན་འགྲོའི་ཆོས་སྐོར་རྣམས་བཤར་བསྒོམ་གྱི་ཚུལ་དུ་སྔོན་དུ་བཏང། ཁྱད་པར་རྩ་བའི་བླ་མ་ངོ་བོ་རྗེ་བཙུན་འཇམ་པའི་དབྱངས་
དེའི་རིགས་བདག་གི་ཚུལ་དུ་རྒྱལ་བ་རྡོ་རྗེ་འཆང། འཇམ་དབྱངས་ཀྱི་ཐུགས་ཀར་རྗེ་བླ་མ་ཡེ་ཤེས་སེམས་དཔའི་ཚུལ་དུ་གསལ་བཏབ། དེ་སྐྱབས་གསུམ་ཀུན་འདུས་སུ་བསྒོམས་ནས་གསོལ་བ་འདེབས་པ་
སོགས་བྱ། དེའི་རྗེས་སུ་དགག་བྱའི་ཚད་གསལ་གདབ། ཡོད་ན་གཅིག་དང་དུ་མ་གང་རུང་ཡིན་དགོས་པའི་སྤྱི་ཁྱབ་ལ་བརྟེན་ནས་བདེན་པར་གྲུབ་ནའང། བདེན་གྲུབ་ཀྱི་གཅིག་དང། དུ་མ་གང་རུང་ཡིན་དགོས་

[230B] བདག་རང་བཞིན་གྱིས་གྲུབ་ན། རང་གི་གདགས་གཞི་ཕུང་པོ་དང། བདེན་གྲུབ་ཀྱི་གཅིག་དང་ཐ་དད་གང་རུང་ཡིན་དགོས། བདེན་གྲུབ་ཀྱི་གཅིག་ཡིན་ན། ཕུང་པོ་ལྔ་ཡོད་པ་བཞིན་དུ་བདག་
ཀྱང་མང་པོར་འགྱུར། བདེན་གྲུབ་ཀྱི་ཐ་དད་ཡིན་ན། འབྲེལ་མེད་དོན་གཞན་གྱི་ཐ་དད་དུ་འགྱུར་བས། ཕུང་པོ་རེ་རེ་ནས་གསལ་བའི་འོག་ཏུ་ཡང། གང་ཟག་དམིགས་དགོས་པར་འགྱུར་ལ། དེ་གཉིས་ཀའང་མི་རིགས་
པའི་ཕྱིར་ན། བདག་ཡུལ་གྱི་སྟེང་ནས་གྲུབ་པ་མེད་ཅེས་དང། ཕུང་པོ་རྣམས་ཀྱང་བདེན་པར་གྲུབ་ན། རང་རང་གི་ཆ་ཤས་རྣམས་དང། བདེན་གྲུབ་ཀྱི་གཅིག་དང་ཐ་དད་གང་རུང་ལས་མི་འདའ་བའི་སྔ་མའི་རིགས་
འགྲོས་ཀྱི་སྐྱོན་ཡོད་པས་དེ་རྣམས་ཀྱང་རྨི་ལམ་གྱི་སྐབས་ཀྱི་གདགས་གཞིའི་ཆོས་རྣམས་དང་འདྲ་བར་ཡུལ་གྱི་སྟེང་ནས་གྲུབ་པ་མེད་ཅེས། གསལ་བཏབ་ནས། ད་ནི་འདི་ལས་མ་ཡེངས་པར་བྱའོ་སྙམ་དུ་འཕེན་
པ་ཤུགས་ཅན་ཞིག་བཏང་སྟེ། བར་སྐབས་སུ་རིགས་པས་དཔྱད་པ་མི་བྱེད་པར་དེ་ཉིད་ལ་རྩེ་གཅིག་ཏུ་འཇོག་པ་ནི། སྟོང་ཉིད་ལ་དམིགས་པའི་ཞི་གནས་བསྒོམ་ཚུལ་དང། གནས་ཆ་ཅུང་ཟད་རྙེད་པའི་མཚམས་ནས་
སེམས་བྱིངས་གནས་ཆ་ལས་མ་གཡོས་བཞིན་པའི་ངང་ནས། བློའི་ཟུར་ཞིག་གིས་བར་སྐབས་བར་སྐབས་སུ་ཅུང་ཟད་དཔྱོད་པ་སྤེལ་གྱིན་བསྒོམ་པ་ལྷག་མཐོང་བསྒོམ་ཚུལ་ཡིན་ལ། དེ་ཡང་སྔ་མ་ལ་རྩེ་

[231A]༄༅། །གཅིག་ཏུ་གནས་སྟོབས་ཀྱིས་ཤིན་སྦྱངས་དྲངས་པ་ན། ཞི་གནས་མཚན་ཉིད་པ་དང། ཕྱི་མ་ལ་དཔྱད་སྟོབས་ཀྱིས་ཤིན་སྦྱངས་དྲངས་པ་ན། ལྷག་མཐོང་དང་ཟུང་འབྲེལ་སོགས་སུ་འགྱུར་
ཞིང། ཤིན་སྦྱངས་མ་ཐོབ་གོང་དུ་ནི། སྔ་མ་ཞི་གནས་རྗེས་མཐུན་པ་དང། ཕྱི་མ་ལྷག་མཐོང་རྗེས་མཐུན་པའི་སྐྱོང་ཚུལ་ཙམ་དུ་འགྱུར་རོ། །སྒོམ་ཅི་འདྲ་ཞིག་ལ་ཡང་དམིགས་པ་དེ་དམ་སྦྲིང་གིས་འཛིན་པའི་
དྲན་པ་དང། བློའི་ཟུར་ཞིག་གིས་དམིགས་པ་དེ་བློའི་ཡུལ་ནས་ཤོར་མ་ཤོར་སོགས་བལྟ་བའི་ཤེས་བཞིན་སྐྱོང་ཚུལ་གལ་ཆེ་ཞིང། ད་ལྟ་གང་དག་བྱིང་བ་ཕྲ་མོ་བསགས་པ་ལའང། སྒོམ་རྣམ་དག་ཏུ་འཁྲུལ་
ཞིང། ལྷག་པར་ང་ལྟ་བུ་དེ་དབུ་མའི་ལྟ་བ་མཐར་ཐུག་ཏུ་འདོད་པ་དང། སྔགས་བླ་མེད་ཀྱི་རྫོགས་རིམ་གྱི་བདེ་སྟོང་དུ་འདོད་པ་སོགས་སྒོམ་ལ་འཁྲུལ་གཞི་ཤིན་ཏུ་ཆེ་བས། དེ་དག་གི་གེགས་སེལ་ཚུལ་སོགས་
ཞིབ་པར་ནི་བྱང་ཆུབ་ལམ་གྱི་རིམ་པ་ལས་ཤེས་པར་བྱའོ། །དེ་ལྟར་འབད་ལས་བྱུང་བའི་དགེ་བ་དེས། །ཀུན་གྱིས་ཟབ་མོའི་དོན་འདི་རྟོགས་གྱུར་ཏེ། །འཁོར་བའི་རྒྱ་མཚོ་ཆེ་ལས་མྱུར་ཐར་ནས། །བླ་མེད་བྱང་ཆུབ་
གོ་འཕང་ཐོབ་པར་ཤོག་ཅེས་པ་འདི་ནི་རང་གི་སློབ་མ་སྡེ་སྣོད་འཛིན་པ་མང་པོ་ཞིག་གིས། འཕྲལ་མར་བཤར་བསྒོམ་དུ་བསྐྱངས་ཆོག་པའི་ལྟ་བའི་འཁྲིད་ཡིག་ཉུང་དུ་ཞིག་དགོས་ཅེས་བསྐུལ་བའི་དོན་དུ་

[231B]། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། ཟབ་ལམ་དབུ་
མའི་ལྟ་བ་བསྒོམ་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང། བླ་མ་དང་འཇམ་དབྱངས་དབྱེར་མེད་དུ་བྱས་ཏེ། ཡན་ལག་བདུན་པ་ཕུལ། སྲིད་པའི་རྩ་བ་གཅོད་པར་

[219B] མཐར་བླ་མ་དགྱེས་བཞིན་དུ་རང་ལ་ཐིམ་པས། རང་ཉིད་རྗེ་བཙུན་འཇམ་པའི་དབྱངས་སྣང་ལ་རང་བཞིན་
མེད་པ། ནམ་མཁའི་འཇའ་ཚོན་ལྟ་བུར་གསལ་བ་ལ་རྩེ་གཅིག་ཏུ་མཉམ་པར་འཇོག་གོ་དེ་ནས་རང་ཅག་སོ་སྐྱེ་རྣམས་ཀྱི་ཚོགས་དྲུག་གི་ཡུལ་དུ་ང་སོགས་འཁོར་འདས་ཀྱི་སྣང་བ་ཅི་ཤར་ཡང། གང་ལ་ཡང་བལྟོས་
མེད་དུ་ཡུལ་ཁོ་རང་གི་ངོས་ནས་གྲུབ་པ་ལྟར་སྣང་ཞིང། སྣང་བ་ལྟར་ཡོད་པར་འཛིན་པ་ནི། དགག་བྱའི་སྣང་ཚུལ་དང། འཛིན་ཚུལ་ཡིན་པས། དེ་ཉིད་ངེས་པར་བྱས་ནས། གང་ཤར་སྤྱི་དང། ཁྱད་པར་ཡིད་ཀྱི་ཡུལ་དུ་
གང་སྣང་ཐམས་ཅད་ཆ་ཤས་ཚོགས་པའི་རྟེན་ཅིང་འབྲེལ་པར་འབྱུང་བ་ཡིན་པའི་རྒྱུ་མཚན་བསམས་པས། སྣང་ཞེན་དེ་དག་བདེན་མེད་དུ་ངེས་ཙམ་དེ་གའི་རྒྱུན་དྲན་ཤེས་དང་ལྡན་པས་སྐྱོང་བར་བྱེད་པ་གདམས་པའི་
སྙིང་པོ་ཡིན། དེ་ལས་ལངས་ཚེ་སྒྱུ་མ་སྨིག་རྒྱུ་དང། །མིག་འཕྲུལ་ཆུ་ནང་ཟླ་བའི་གཟུགས་བརྙན་བཞིན། །སྣང་ཡང་བདེན་པར་མེད་པའི་ཚུལ་རྟོགས་ནས། །སྒྱུ་མ་ལྟ་བུའི་རྣལ་འབྱོར་རྫོགས་པར་བྱ། །བཟང་ངན་སྣང་བ་
གང་དང་གང་ཤར་ཡང། །དེ་དང་དེ་ཡི་རྗེས་སུ་མི་འབྲང་བར། །སྣང་ཡང་ངོ་བོས་རྡུལ་ཙམ་མ་གྲུབ་པའི། །ཟབ་མོའི་དབྱིངས་སུ་རྩེ་གཅིག་མཉམ་པར་ཞོག་ཅེས་པ་འདི་ཡང་ཆོས་རྗེ་བློ་བཟང་ཆོས་འཕེལ་བས། ལྟ་

[220A]༄༅། །ཁྲིད་སྙིང་པོར་དྲིལ་བཞག་ཉམས་ལེན་དུ་ཅིས་ཀྱང་དགོས་ཅེས་ནན་གྱིས་གསོལ་བ་བཏབ་པའི་ངོར། དབུ་མ་པ་བློ་བཟང་ཆོས་ཀྱི་རྒྱལ་མཚན་གྱིས་བཀོད་པའོ།། །།



﻿
[001A]༄༅། །མཐའ་བྲལ་སྒྲུབ་པའི་གཏེར་མཛོད་ཅེས་པ་ཁྱབ་བདག་དམ་པ་འཇམ་དབྱངས་བཞད་པའི་རྡོ་རྗེའི་གསུང་རྒྱུན་འཁྲུལ་མེད་བཞུགས་སོ།། །།

[001B] །ལྷ་མིའི་འདྲེན་མཆོག་ཤཱཀྱའི་རྒྱལ་པོ་དང། །རྒྱལ་ཀུན་མཁྱེན་པའི་གཏེར་གྱུར་འཇམ་དཔལ་དབྱངས། །མཐའ་བྲལ་དོན་གཟིགས་འཕགས་
མཆོག་ཀླུ་སྒྲུབ་ཞབས། །དབྱེར་མེད་བཀའ་དྲིན་མཉམ་མེད་ཙོང་ཁ་པ། །རྣམས་དང་ཁྱད་པར་ངག་གི་དབང་ཕྱུག་སྡེ། །བརྩོན་འགྲུས་ལྕགས་ཀྱིས་སྐལ་ལྡན་བསྐུལ་ཕྱིར་
དུ༑ ༑ངུར་སྨྲིག་ཚུལ་བཟུང་འཇམ་མགོན་ཐུགས་རྗེ་ཅན། །སྙིང་ནས་འདུད་དོ་འབྲལ་མེད་ཐུགས་རྗེས་ཟུངས། །དེ་ལ་འདིར་ཟབ་མོ་དབུ་མའི་ལྟ་བ་ཉམས་སུ་ལེན་པའི་ཚུལ་ལ་
སྔོན་འགྲོ། དངོས་གཞི། རྗེས་ཀྱི་བྱ་བ་དང་གསུམ། དང་པོ་སྔོན་འགྲོ་བླ་མའི་རྣལ་འབྱོར་ཤེས་རབ་སེང་གེ་ནས་བརྒྱུད་པའི་ཕྱག་ལེན་ལ་ཡོད་པ་ལྟར་བསྒོམ་པར་བྱ་ལ། གཉིས་

[002A]༄༅། །པ་དངོས་གཞི་ལ། བདག་མེད་གཉིས་ཐོས་བསམ་གྱིས་གཏན་ལ་དབབ་པ་དང། དབབ་ནས་ཉམས་སུ་ལེན་པའི་ཚུལ་གཉིས། དང་པོ་ལ་གང་ཟག་གི་བདག་
མེད་གཏན་ལ་དབབ་པ་དང། ཆོས་ཀྱི་བདག་མེད་གཏན་ལ་དབབ་པ་གཉིས། དང་པོ་ལ་དགག་བྱ་ངེས་པའི་གནད་སོགས་བཞི་ལས། དགག་བྱ་ངེས་པའི་གནད་ནི། ཐོག་མར་ངའོ་སྙམ་
པའི་བློ་དེས་བཟུང་བའི་ང་དེ་ལ་གྲུབ་མཐའ་འོག་མས་འདོད་པ་ལྟར་གྱི་རྟག་གཅིག་རང་དབང་ཅན་གྱི་བདག་གཅིག་དང། ཕུང་པོ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་རྫས་ཡོད་ཀྱི་
བདག་དང། ཕུང་པོ་དང་མཚན་ཉིད་མཐུན་ཀྱང་རྗེ་ཁོལ་ལྟ་བུའི་རང་སྐྱ་ཐུབ་པའི་རྫས་ཡོད་དེ་རྫས་ཡོད་གསུམ་གྱི་འཆར་ཚུལ་བལྟ་ཞིང། དེ་ནས་བློ་གནོད་མེད་ལ་སྣང་བའི་དབང་གིས་

[002B] ཡུལ་རང་གི་སྡོང་ལུགས་ཀྱི་ངོས་ནས་གྲུབ་པའི་བདག་གི་འཆར་ཚུལ་ལ་བལྟ། དེ་རྗེས་གཞན་གྱིས་རང་ལ་དོན་མེད་པར་རྐུ་ཁག་བཙུག་པ་ལྟ་བུའི་ཚེ་ངས་རྐུ་སྙམ་པ་ཡིད་ཀྱི་རྒུ་ལའང་མེད་པ་ལ། ཁོས་ང་ལ་
འདི་ལྟ་བུའི་སྙོན་འཛུག་པ་སྙམ་པའི་ཚེ་ང་དེའི་འཆར་ཚུལ་ལ་བལྟ་ཞིང། དེ་ལྟར་བལྟས་པ་ན་ང་དེ་ཕུང་པོའི་ནང་དུ་ཡོད་པའི་སྣང་བ་འཆར་ན་དེ་མིན་ཏེ། ངར་འཛིན་ལྷན་སྐྱེས་ཀྱིས་ང་འཛིན་ཚུལ་ལ་ཕུང་པོ་དེ་ཕྱིའི་ཁང་པ་ལྟ་བུ་
ང་དེའི་ནང་དུ་ཡོད་པའི་སྣང་བ་མི་འཆར་བའི་ཕྱིར་དང། ང་ཆུས་ཁྱེར་བ་དང། ཁྱིས་རྨུག་པ་ལ་སོགས་པའི་འཇིགས་སྐྲག་བྱུང་བ་ན། ང་དེ་ཕུང་པོའི་ནང་ན་ཡོད་པའི་སྣང་བ་མི་འཆར་བའི་ཕྱིར་སྙམ་དུ་བསམ། ཡང་ཕུང་པོ་དང་ཐ་
དད་དུ་གྲུབ་སྙམ་ན་དེ་ཡང་མིན་ཏེ། ཕུང་པོ་མ་གཏོགས་དེ་འཛིན་མ་གྲུབ་ཕྱིར། །ཞེས་གསུངས་པ་ལྟར། ཕུང་པོ་ལ་མ་ལྟོས་པའི་ང་མ་གྲུབ་པའི་ཕྱིར་སྙམ་དུ་བསམ། སེམས་ཁོ་ནའི་སྟེང་དུ་འདུག་སྙམ་ན་དེ་ཡང་མིན་ཏེ། སེམས་ཙམ་ལ་མི་
ཞེས་པའི་ཐ་སྙད་མི་འཐད་པའི་ཕྱིར་སྙམ་དུ་བསམ། ལུས་ཁོ་ནའི་སྟེང་དུ་འདུག་སྙམ་ན་དེ་ཡང་མིན་ཏེ། ང་སྐྱེ་བ་སྔ་མ་ནས་འདིར་འོངས། འདི་ནས་ཕྱི་མར་སྐྱེ་བ་ལེན་པའི་ཕྱིར་ཁྱིལ་
བ༑ ལང་ན་ཧྲེང་ཧྲེང་པད་ཀར་ཤམ་ལ་སོགས་པའི་རྣམ་པར་འཆར་ལ། དེ་ཡང་གདགས་གཞིའི་ཕུང་པོ་མ་རྙེད་པར་དེའི་སྟེང་གི་གདགས་ཆོས་ང་མི་རྙེད། དེའི་སྟེང་གི་གདགས་ཆོས་ང་མ་རྙེད་པར་དེའི་སྟེང་གི་དགགས་བྱའི་ཁྱད་ཆོས་ཀྱི་བདག་མི་རྙེད་པའི་ཕྱིར་སྙམ་དུ་བསམ།།
[003A]༄༅། །མདོར་ན་དེ་ལྟར་ཡང་ཡང་བཙལ་བའི་ཚེ་ང་དེ་རེས་འགའ་སེམས་ཀྱི་སྟེང་དུ་ཡོད་པ་འདྲ་བ། རེས་འགའ་ལུས་ཀྱི་སྟེང་དུ་ཡོད་པ་འདྲ་བ། རེས་འགའ་ལུས་ཀྱི་སྟོད་སྨད་དང་ཕྱི་ནང་སྣ་ཚོགས་ན་ཡོད་པ་
ལྟ་བུའི་སྣང་བ་འཆར་ཞིང། དེའི་མཐར་ལུས་སེམས་འོ་ཆུ་འདྲེས་པ་བཞིན་དབྱེར་མི་ཕྱེད་པའི་ཕུང་པོ་འདི་ལ་ངའོ་སྙམ་པའི་ཕོབ་ཕོབ་པ་མིང་དང་རྟོག་པས་ཕར་བཏགས་པ་ལ་མ་ལྟོས་པར་གདོད་མ་ནས་གྲུབ་པའམ་ཚུགས་
སེ་བའི་སྣང་བ་འཆར་ལ་དེ་བྱུང་ན་དགག་བྱ་ངེས་པའི་ཚད་ཡིན་ནོ། །དེ་ཡང་རང་གི་ཕུང་པོ་ལ་ང་ཞེས་བཏགས་པ་དང། གོས་ལ་ང་ཞེས་བཏགས་པ་གཉིས་ཀ་གདགས་གཞིའི་སྟེང་ནས་ཚུར་ང་ཞེས་རྙེད་མི་རྙེད་ལ་
ཁྱད་པར་མ་བྱུང་ན་དགག་བྱ་ངེས་པའི་ཚད་ཡིན་ལ། དེ་ཡང་ལུས་སེམས་གཉིས་འོ་ཆུ་འདྲེས་པ་བཞིན་དུ་དབྱེར་མི་ཕྱེད་པའི་སྟེང་དུ་ཚུགས་ཐུབ་ཀྱི་ང་དེ་ཡོད་ན་གཅིག་དང་ཐ་དད་གང་རུང་དུ་ཡོད་དགོས། གཅིག་དང་ཐ་
དད་གང་རུང་དུ་མེད་ན་མེད་དགོས་པས་གཅིག་དང་ཐ་དད་གང་རུང་ལས་མ་འདས་ལ། གཅིག་ཏུ་ཡོད་ན་ཕུང་པོ་དང་གཅིག་ཏུ་ཡོད་དམ་སེམས་དང་གཅིག་ཏུ་ཡོད། ཕུང་པོ་དང་གཅིག་ཏུ་ཡོད་ན་ཕུང་པོ་ལ་ལྔ་ཡོད་པ་བཞིན་
དུ༑ བདག་ཀྱང་ལྔར་ཐལ་བ་དང། གཅིག་ཡིན་ན་ང་གཅིག་ཡིན་པ་བཞིན་དུ་ཕུང་པོ་ལྔ་ཡང་གཅིག་ཏུ་ཐལ་བ་དང། ཕུང་པོ་སྐྱེ་འཇིག་བྱེད་པ་བཞིན་དུ་བདག་ཀྱང་སྐྱེ་འཇིག་བྱེད་པར་ཐལ་བ་དང། བདག་ཐོག་མེད་ནས་མེད་

[003B]ཕུང་པོ་དང་གཅིག་ཏུ་མ་གྲུབ་བམ་སྙམ་དུ་བསམ། སེམས་དང་གཅིག་ཏུ་གྲུབ་ན་ང་འཁྱག་པ་ལྟོགས་པ་སོགས་ཀྱི་སྣང་བ་མི་འབྱུང་བར་ཐལ་བ་དང། ང་གཟུགས་མེད་དུ་སྐྱེས་
པའི་ཚེ་ང་གྲང་བ་སོགས་འབྱུང་དགོས་པར་ཐལ་བའི་ཕྱིར་སེམས་དང་གཅིག་ཏུ་མ་གྲུབ་སྙམ་དུ་བསམ། དེ་འདྲ་བའི་ང་ཕུང་པོ་དང་ཐ་དད་དུ་གྲུབ་ན་ཚུགས་ཐུབ་ཀྱི་ཐ་དད་དུ་སོང་བས་ལྟོས་མེད་དུ་གྲུབ་དགོས་ལ། ལྟོས་མེད་དུ་གྲུབ་ན་
ཕུང་པོ་ལ་གནོད་པ་བྱུང་བའི་ཚེ་ང་ལ་མི་གནོད་པ་དང། ང་ལ་གནོད་པ་བྱུང་བའི་ཚེ་ཕུང་པོ་ལ་མི་གནོད་པ་སོགས་སུ་འགྱུར་དགོས་པ་ལ་དེ་ལྟར་མི་འགྱུར་བའི་ཕྱིར་ཐ་དད་དུ་མ་གྲུབ་སྙམ་དུ་བསམ་མོ། །དེ་ལྟར་དཔྱད་པས་སྔར་གྱི་
ཚུགས་ཐུབ་ཀྱི་ང་དེ་མེད་པར་ལྷང་སེ་ངེས་ནས། དགའ་འཇིགས་ཀྱི་བློ་གང་རུང་བྱུང་ན་རིགས་ཤེས་རྗེས་དཔག་གིས་ཆོས་ཉིད་གྲུབ་ཚུལ་རྟོགས་པ་དང་དབུ་མའི་ལྟ་བ་དང་པོར་རྙེད་པ་ཞེས་བྱའོ་།གཞན་ཡང་ཕུང་པོ་ཕོབ་
ཕོབ་པ་འདིའི་སྟེང་དུ་ང་ཞེས་མིང་ཕར་བཏགས་ཙམ་མ་ཡིན་པར་གྲུབ་པ་ནི་ཚུགས་ཐུབ་དང་རང་ངོས་ནས་གྲུབ་པ་དང་དགག་བྱ་ཡིན། དེ་ལྟར་གྲུབ་པ་དེ་ལྟོས་མེད་དམ་རྟེན་འབྲེལ་མ་ཡིན་པར་གྲུབ་པའི་དོན་ཡིན་སྙམ་དུ་
བསམ། གཞན་ཡང་དེ་ལྟར་མ་གྲུབ་སྟེ། དེ་ལྟར་གྲུབ་ན་མི་དེའི་རྣམ་པ་ཤར་བའི་ཚེ། མི་དེའི་མིང་ཡང་འདིའོ་སྙམ་པའི་བློ་སྐྱེ་དགོས་པ་ལ་དེ་མི་སྐྱེ་བའི་ཕྱིར། དེ་ལ་བཏགས་པའམ་ལྟོས་།ཙམ་ཡིན་པའི་ཕྱིར་སྙམ་དུ་

[004A]༄༅། །བསམ། དེའི་རྒྱུ་མཚན་གྱིས་དགྲ་གཉེན་འཁོར་འདས་ཕ་རི་ཚུ་རི་རིང་ཐུང་རྣམས་མིང་གིས་བཏགས་པ་ཙམ་མ་གཏོགས་རང་ངོས་ནས་གྲུབ་པ་མེད་སྙམ་དུ་བསམ། ཡང་ང་ཚུགས་ཐུབ་དེ་
ཕུང་པོ་དང་འོག་ནས་བཤད་པའི་གནད་བདུན་པོ་གང་རུང་དུ་མ་གྲུབ་པས་ན་མེད་དགོས་ཏེ། འཇུག་པ་ལས། ཤིང་རྟ་རང་ཡན་ལག་ལས་གཞན་འདོད་མིན། །ཞེས་སོགས་ལྟར་བདག་དེར་ཕུང་པོ་དང་གཞན་མ་ཡིན་པ་སྟེ་གཅིག་
ཡིན་ན། དེ་ཉིད་གདགས་གཞི་དང་གདགས་ཆོས་སུ་འགྱུར་བས་ཕུང་པོ་ལྔ་ཉེ་བར་ལེན་བྱ་དང། ང་ཉེ་བར་ལེན་པ་པོ་མིན་པའི་སྐྱོན་དུ་འགྱུར་བའི་ཕྱིར་སྙམ་དུ་དགག། ཐ་དད་ཡིན་ན་ང་ལ་ཕུང་པོའི་མཚན་ཉིད་མི་ཚང་བས་ང་འདུས་མ་
བྱས་ཀྱི་ནམ་མཁའ་འམ། མྱང་འདས་ལྟ་བུར་འགྱུར་བའི་ཕྱིར་སྙམ་དུ་བསམ། ཕན་ཚུན་རྟེན་བརྟེན་པར་གྲུབ་ན་ཕུང་པོ་རྟེན་གཞི་དང་ང་དེ་ལ་བརྟེན་པ་ལྷས་བྱིན་རེ་ལྡེ་ལ་བརྟེན་པ་བཞིན་ང་ལ་ཕུང་པོའི་མཚན་ཉིད་མི་ཚང་བར་
ཐལ་བར་འགྱུར་བའི་ཕྱིར་ཏེ། ལྷས་བྱིན་ལ་རེ་ལྡེའི་མཚན་ཉིད་མ་ཚང་པ་བཞིན་ནོ་སྙམ་དུ་དགག། བདག་རྟེན་གཞི་དང་ཕུང་པོའི་ཡན་ལག་དེ་བརྟེན་པ་མཁར་གཞོང་ནང་གི་རྒྱ་ཤུག་བཞིན་སྙམ་ན་དེ་མིན་ཏེ། མིང་གིས་བཏགས་
ཙམ་ལ་རྟེན་བརྟེན་པར་གྲུབ་ཀྱང། ཚུགས་ཐུབ་ལ་མཁར་གཞོང་རྒྱ་ཤུག་གི་གདགས་གཞིར་མི་རུང་བ་བཞིན། བདག་ཀྱང་ཕུང་པོའི་གདགས་ཆོས་སུ་མི་རུང་བའི་ཕྱིར་སྙམ་དུ་དགག། ཕུང་པོ་དང་ལྡན་པའམ་ཡོད་པར་འཐད་

[004B] ངོ་བོ་ཐ་མི་དད་པའི་ཚུལ་གྱིས་ལྡན། ངོ་བོ་ཐ་དད་པའི་ཚུལ་གྱིས་ལྡན་ན། ལྷས་བྱིན་བ་གླང་དང་ལྡན་པ་བཞིན་བ་གླང་གཞན་དུ་སོང་བའི་ཤུལ་དུ་ལྷས་བྱིན་འཇོག་རྒྱུ་ཡོད་པ་
ལྟར་ཕུང་པོ་ལས་གཞན་དུ་བདག་འཇོག་རྒྱུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། ངོ་བོ་གཅིག་པའི་ཚུལ་གྱིས་ལྡན་ན་ཚུགས་ཐུབ་ཀྱི་གཅིག་ཡིན་དགོས་པས་དེ་ལྟར་ན་དབྱེར་མེད་དུ་འགྱུར་བས་ལྡན་བྱ་ལྡན་བྱེད་ཀྱི་
ཐ་སྙད་མི་འཐད་སྙམ་དུ་དགག། ཕུང་པོ་ཚོགས་པའམ་ཁམས་དྲུག་ཚོགས་པ་བདག་ཏུ་འཇོག་སྙམ་ན་མིའི་མངལ་དུ་ཕུང་པོ་ལྔ་གྲུབ་ཅིང་མིའི་རྣམ་པ་མ་དོད་པའི་ཚེ་མིར་བཞག་ཏུ་མི་རུང་བའི་ཕྱིར་ཏེ། དཔེར་ན་ལྗོན་ཤིང་
གི་མྱུ་གུ་ལ་ལྗོན་ཤིང་ཞེས་མི་བརྗོད་ཅིང་ལྗོན་པའི་མྱུ་གུ་ཞེས་བརྗོད་པ་བཞིན་ཡིན་སྙམ་དུ་དགག། ཕུང་པོ་ཚོགས་པའི་དབྱིབས་ཁྱད་པར་པ་ལ་བདག་ཏུ་འཇོག་སྙམ་ན་དེ་མི་འཐད་དེ། དེ་ལྟ་བུའི་དབྱིབས་དེ་ཡན་ལག་རེ་རེ་བའི་དུས་
ཀྱི་དབྱིབས་དེ་ལས་གཞན་དུ་མེད་པའི་ཕྱིར་སྙམ་དུ་དགག། དེ་འདྲ་བའི་བདག་དེ་རྣམ་པ་བདུན་དུ་བཙལ་བས་མ་རྙེད་པ་ན་དེ་ནི་མེད་པའོ་སྙམ་དུ་བསམ།།    ༈    །།གཉིས་པ་ཆོས་ཀྱི་བདག་མེད་གཏན་ལ་ཕབ་པ་ནི། རང་གི་
ལུས་འདི་ལ་མི་གཙང་བའི་རྫས་སུམ་ཅུ་རྩ་དྲུག་ལུས་ཟུང་བཅུ་དྲུག་ཤ་རུས་ཁྲག་གསུམ་ཕོབ་ཕོབ་པ་འདིའི་སྟེང་དུ་ངའི་ལུས་སོ་ཞེས་མིང་ཕར་བཏགས་པ་མ་གཏོགས་གཞི་དེའི་སྟེང་ནས་ཚུར་གྲུབ་པར་སྣང་བ་ནི་དགག་བྱ་ངེས་

[005A]༄༅། །པ་དང། དེ་ལྟར་གྲུབ་པ་མེད་དེ་གྲུབ་ན་དེ་དག་དང་གཅིག་དང་ཐ་དད་གང་རུང་ཡིན་དགོས་ལ་གཅིག་ཡིན་ན་ལུས་ཀྱང་སུམ་ཅུ་རྩ་དྲུག་དང་བཅུ་དྲུག་དང། གསུམ་སོགས་སུ་ཐལ་བ་དང་ཡང་ན་ལུས་
གཅིག་ཡིན་པ་བཞིན་དུ་གདགས་གཞི་དེ་དག་ཀྱང་གཅིག་ཏུ་ཐལ་བའི་ཕྱིར་དང། ཐ་དད་དུ་གྲུབ་ན་གདགས་གཞི་དེ་དག་རེ་རེ་ནས་བསལ་བའི་འོག་ཏུ་ལུས་འདིའོ་ཞེས་འཇོག་རྒྱུ་ཡོད་དགོས་པ་ལ་མེད་པའི་ཕྱིར་དང། ལུས་ལ་
ཤ་རུས་རྔོས་བཅས་ཀྱི་མཚན་ཉིད་མི་ཚད་པར་ཐལ་བའི་ཕྱིར་སྙམ་དུ་དགག། ཚོར་བ་བདེན་པར་མེད་ཚུལ་ནི། ཚོར་བ་པོ་འདིས་བྱེད་པ་འདི་ལ་བརྟེན་ནས་ཡུལ་འདི་ཚོར་ཞེས་པའི་ཚེ་ཚོར་བ་པོ་ནི་གང་ཟག་དང། བྱེད་པ་ཚོར་བ་
དངོས་དང། ཡུལ་ཚོར་བ་ལས་སུ་བྱ་བ་ཡིན་ལ། བྱེད་པ་ཚོར་བ་ནི་ལས་དང་བྱེད་པ་པོ་ལ་ལྟོས་པའམ། མིང་གིས་བཏགས་པ་ཙམ་མ་ཡིན་པར་ཚུར་གྲུབ་ན་ཚོར་ཡུལ་དང་ཚོར་བ་པོ་ལ་མ་ལྟོས་པར་བྱེད་པ་ཁོ་ནས་མྱོང་དགོས་
ལ༑ ཡུལ་ཚོར་བ་ལ་མ་ལྟོས་པར་བྱེད་པ་ཚོར་བ་དང། ཡུལ་ཚོར་བ་མི་འཐད་པའི་ཕྱིར་སྙམ་དུ་དགག། རིགས་པ་འདི་རེག་པ་ལ་སྦྱར་ན། རེག་པ་པོ་འདི་བྱེད་པ་འདི་ལ་བརྟེན་ནས་ཡུལ་འདི་ལ་རེག་ཅིང་བཟུང་ཞེས་པ་ཡང་
རེག་པ་བདེན་པར་མེད་ཚུལ་བསམས་ལ། རྣམ་ཤེས་ལ་སྦྱར་ན་ཤེས་པ་པོ་འདི་བྱེད་པ་འདི་ལ་བརྟེན་ནས་ཡུལ་འདི་ཤེས་པ་ཡང་བྱེད་པ་ཤེས་པ་ལ་བརྟེན་པ་མིང་གིས་བཏགས་པ་ཙམ་མ་ཡིན་པར་ཚུར་གྲུབ་ན་བྱ་བྱེད་ལས་

[005B] གཟུགས་ཀྱི་དབང་དུ་བྱས་ན་རི་རབ་ཁང་ཁྱིམ་རྣམས་རང་གི་གདགས་གཞི་ས་རྔོ་ཤིང་སོགས་ཚོགས་པ་ལ་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་ན་དེ་དག་དང་གཅིག་དང་ཐ་དད་གང་
རུང་ཡིན་སྙམ་དགོས་ལ་དེ་ལྟར་ན་གདགས་གཞི་དུ་མ་ཡིན་པ་བཞིན་དུ་གདགས་ཆོས་རང་ཉིད་ཀྱང་དུ་མར་ཐལ་བ་དང། ཡང་ན་གདགས་ཆོས་དེ་དག་གཅིག་ཡིན་པ་བཞིན་དུ། གདགས་གཞི་དེ་དག་ཀྱང་གཅིག་ཏུ་ཐལ་བའི་ཕྱིར་དང། ཐ་དད་
དུ་གྲུབ་ན་གདགས་གཞི་དེ་དག་རེ་རེ་ནས་བསལ་བའི་འོག་ཏུ་གདགས་ཆོས་འཇོག་རྒྱུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། དཔེར་ན་ཀ་བ་ལྟ་བུ་ལ་མཚོན་ན་གདགས་གཞི་ཤིང་ཧྲེང་ཧྲེང་པོ་འདི་ལ་ཀ་བ་ཞེས་ཕར་མིང་གིས་བཏགས་
པ་མ་གཏོགས་གདགས་གཞི་ཁོ་རང་གི་ངོས་ནས་ཚུར་གྲུབ་པ་ཡོད་ན་ཤིང་འདི་ར་བ་ན་ཡལ་ག་དང་ལོ་མ་དང་ལྡན་པའི་དུས་ཀ་བའོ་སྙམ་པའི་བློ་སྐྱེ་དགོས་པ་ལ་མི་སྐྱེ་བ་དང། ཡལ་ག་དང་ལོ་མ་བཅད་དེ་ར་བ་ན་ཡོད་པའི་ཚེ་འདི་སྡོང་དུམ་
མོ་སྙམ་པའི་བློ་སྐྱེ་བ་མ་གཏོགས་ཀ་བའོ་སྙམ་པའི་བློ་དང་དོན་གང་ཡང་མེད་པའི་ཕྱིར་དང། གདུང་འདེགས་པའི་ཚེ་ཀ་བའོ་སྙམ་པའི་བློ་སྐྱེ་ལ། གལ་ཏེ་དེས་གདུང་འདེགས་ཕྱིན་ཆད་ན་ཀ་བར་འཇོག་སྙམ་ན་དེ་ཡང་མི་རུང་སྟེ་
སླར་ཡང་དེ་བཅོས་ཏེ་ཤིང་ཧྲེང་ཧྲེང་གཞན་གྱིས་ཀ་བ་བྱས་ཏེ་བཏེག་པ་ན་གདུང་ཞེས་པ་མ་གཏོགས་ཀ་བའོ་སྙམ་པའི་བློ་མི་སྐྱེ། ཡང་དེ་གདུང་གི་སྟེང་དུ་བཞག་སྟེ་ལྕམ་བྱེད་པ་ན་ལྕམ་ཞེས་པ་མ་གཏོགས་ཀ་གདུང་གང་གི་ཡང་

[006A]༄༅། །བློ་མི་སྐྱེ་བའི་ཕྱིར་སྙམ་དུ་དགག། ལྡན་མིན་འདུ་བྱེད་ཀྱི་དབང་དུ་བྱས་ན་ལོ་ཞེས་པ་ཟླ་བ་དང་ཞག་རྣམས་ཚོགས་པ་ལ་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་ན་དེ་དག་དང་གཅིག་དང་ཐ་དད་གང་
རུང་ཡིན་དགོས་པས་གཅིག་ཡིན་ན་གདགས་གཞི་དུ་མ་ཡོད་པ་བཞིན་དུ་གདགས་ཆོས་ལོ་ཡང་དུ་མར་ཐལ་བ་དང། ཡང་ན་ལོ་གཅིག་ཡིན་པ་བཞིན་དུ་གདགས་གཞི་དེ་དག་ཀྱང་གཅིག་ཏུ་ཐལ་བ་དང་ཐ་དད་དུ་གྲུབ་ན་ཞག་དང་ཟླ་བ་
རྣམས་རེ་རེ་ནས་བསལ་བའི་འོག་ཏུ་ལོ་བཞག་ཏུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། འདུ་མ་བྱས་ཀྱི་དབང་དུ་བྱས་ན་སྤྱིར་འདུས་མ་བྱས་འདུ་བྱས་བཀག་ཙམ་ལ་འཇོག་ལ། འདུས་མ་བྱས་ཀྱི་ནམ་མཁའ་ལྟ་བུ་ལ་མཚོན་ན་
ཐོགས་རེག་བཀག་ཙམ་ལ་ནམ་མཁའ་ཞེས་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་པ་མེད་དེ། དེ་གྲུབ་ན་འབྱུང་བཞིའི་ཐོགས་པ་དང་རེག་པ་བཀག་པ་ལ་མི་ལྟོས་པར་ནམ་མཁའ་འཇོག་རྒྱུ་ཡོད་དགོས་པ་ལ་དེ་མེད་པའི་ཕྱིར་སྙམ་དུ་
དགག། འོ་ན་ད་ལྟ་རང་ཅག་རྣམས་ལ་བཏགས་ཡོད་མིང་རྐྱང་གི་སྣང་བ་མི་འབྱུང་བ་ཅི་ཡིན་སྙམ་ན་རང་ལ་སྣང་བ་ཐམས་ཅད་དེ་ལྟར་མི་སྣང་བར་ཐམས་ཅད་ཚུགས་ཐུབ་ཏུ་སྣང་སྟེ། དཔེར་ན་ཆུ་དུག་ལངས་པ་དང། ཆང་གིས་མྱོས་པའི་མི་ལ་ས་
གཞི་བར་སྣང་ཐམས་ཅད་འཁོར་བར་སྣང་གི་ཁོ་རང་ཇི་ལྟ་བ་བཞིན་དུ་མི་སྣང་བ་དང་ཁྱད་པར་མེད་པའོ་སྙམ་དུ་བསམས་གཉིས་པ་ཉམས་སུ་ལེན་བའི་ཚུལ་ལ། མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། རྗེས་ཐོབ་སྒྱུ་མ་ལྟ་

[006B] དང་པོ་ལ། ལས་དང་པོ་བས་སྟོང་ཉིད་ལ་ཐོས་བསམ་གྱི་མྱོང་བ་འདོན་པའམ། བསམ་བྱུང་གི་ཤེས་རབ་ཀྱི་སྟེང་ནས་མཉམ་བཞག་ནམ་མཁའ་ལྟ་བུའི་སྐྱོང་ཚུལ་དང། ཞི་གནས་རྗེས་མཐུན་པ་ལ་བརྟེན་ནས་
ལྷག་མཐོང་རྗེས་མཐུན་པ་སྒོམ་པས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། ཞི་གནས་དངོས་གཞི་ལ་བརྟེན་ནས་ལྷག་མཐོང་དངོས་སྒོམ་ནས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། སྔགས་བླ་མེད་ཀྱི་བདེ་སྟོང་སྦྱར་ཏེ་སྐྱོང་
ཚུལ་དང་བཞི་ལས། དང་པོ་ནི། རྣལ་འབྱོར་པ་སྔར་བཤད་པའི་རིགས་པའི་གནད་དྒུའམ་བཞི་དང་གསུམ་གྱིས་དཔྱད་པའི་མཐར་སྟོང་ཆམ་གྱིས་སོང་བ་ན་ངས་སྟོང་ཉིད་རྟོགས་སྙམ་པ་དང། ཨ་ཙི་སྙམ་པ་སོགས་གཅིག་ཀྱང་ཡིད་ལ་མི་བྱེད་པར་སྔར་ཀྱི་ང་
ཚུགས་སེ་བྲ་དེ་ཉིད་འཛིན་པར་མེད་པ་ངེས་ཡུལ་དུ་བྱེད་པ་དེ་དང། སྟོང་ཆམ་གྱིས་སོང་བའི་སྟོང་པའི་སྣང་བ་གཉིས་ཚོགས་པས་སྣང་སྟོང་གཉིས་ཚོགས་ཀྱི་སྒོ་ནས་སྐྱོང་བ་ཡིན་ལ། དེའི་ཚེ་སྔར་གྱི་འཛིན་སྟངས་དེ་ཤུགས་ཆུང་དུ་འགྲོར་བྱུང་
ན་དཔྱད་པ་རྒྱས་པར་མི་བྱ་བར་རྟེན་འབྲེལ་ལྟ་བུའི་རིགས་པ་མདོར་བསྡུས་པ་གཅིག་གིས་ཅུང་ཟད་དཔྱད་ནས་ངེས་ཤེས་དེའི་ཤུགས་སོར་ཆུད་པ་ན་དེའི་སྟེང་དུ་བཞག་ལ་སྐྱོང་ངོ། །འདི་ལ་ལས་དང་པོ་པས་སྟོང་ཉིད་ལ་ཐོས་བསམ་གྱི་མྱོང་བ་
འདོན་པའམ། བསམ་བྱུང་གི་ཤེས་རབ་ཀྱི་སྟེང་ནས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་ཞེས་བྱ་ལ། གཉིས་པ་ནི་ཞི་གནས་ཐོབ་པའི་གང་ཟག་གཅིག་གིས་སྔར་ལྟར་དཔྱད་དེ་སྒོམ་བས་ང་དེ་མེད་པར་སྟོང་ཆམ་གྱིས་སོང་བ་ན། ང་ཚུགས་
[007A]༄༅། །སེ་བ་དེ་ཉིད་བདེན་པར་མེད་པར་འཛིན་སྟངས་ཀྱི་ཡུལ་དུ་བྱས་ཏེ་བདེན་པར་མེད་པར་ངེས་པ་དང། སྟོང་པར་སྣང་བ་གཉིས་ཚོགས་པས་སྣང་སྟོང་གཉིས་ཚོགས་ཀྱི་སྒོ་ནས་སྐྱོང་ཞིང། དེ་ཡང་འཇོག་སྒོམ་བྱེད་པ་ན་
དཔྱད་མི་འདོད་པའི་ཚེ་དཔྱོད་པ་དང། དཔྱད་པ་མང་བས་ཞི་གནས་ཀྱི་རྩི་ཡལ་འགྲོ་གྲབ་བྱུང་བ་ན་མཉམ་པར་འཇོག་པ་དང། དེ་ནས་ཡང་དཔྱོད་པ་སོགས་དཔྱད་འཇོག་སྤེལ་མར་བསྒོམ་པའི་མཐུས་ཤིན་སྦྱངས་ཀྱི་བདེ་བ་ཁྱད་པར་ཅན་འདྲེན་
ཐུབ་པ་ན་སེམས་གནས་དགུའི་གནས་སྐབས་ཀྱི་བསྒྲིམས་ཏེ་འཇུག་པ་དང། ཆད་ཅིང་འཇུག་པ་དང། ཆད་པ་མེད་པར་འཇུག་པ་དང། ལྷུན་གྱིས་གྲུབ་པའི་ཡིད་བྱེད་བཞི་འབྱུང་བ་བཞིན་དུ་འབྱུང་ལ། འདི་ལ་ཞི་གནས་རྗེས་མཐུན་པ་ལ་
བརྟེན་ནས་ལྷག་མཐོང་རྗེས་མཐུན་བསྒོམ་པས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། གསུམ་པ་ནི། དེ་འདྲ་བའི་རྣལ་འབྱོར་པ་དེས་སྟོང་ཉིད་ལ་དམིགས་པའི་ལྷག་མཐོང་ཐོབ་པ་ཞི་ལྷག་ཟུང་འབྲེལ་ཐོབ་པ་སྟོང་ཉིད་ལ་དམིགས་
པའི་བསམ་གཏན་དང་པོའི་ཉེར་བསྡོགས་མོས་པ་ཡིད་བྱེད་ཐོབ་པ་སྦྱོར་ལམ་དྲོད་ཐོབ་པ་རྣམས་དུས་མཉམ་པ་ཡིན་ལ། དེ་འདྲ་བའི་གང་ཟག་དེས་ཡང་རྩེ་གཅིག་ཏུ་བསྒོམས་པས་རང་གི་སྣང་ངོར་གཉིས་སྣང་ཅུང་ཟད་ཞི་བས་གསལ་སྣང་
ཆུང་ངུའམ་སྣང་བ་གསལ་བ་ཤར་བའི་ཚེ། སྦྱོར་ལམ་རྩེ་མོ་ཐོབ་པ་ཡིན་ནོ། །དེ་ནས་རྩེ་གཅིག་ཏུ་བསྒོམས་པས་སྟོང་ཉིད་ལ་སྐྲག་པ་རགས་པ་སོགས་ཞི་བས་བཟོད་པ་ཆུང་ངུ་ཐོབ་པ་ན་གཟུངས་བཞི་ཐོབ་ཅིང་འདི་ནས་བཟུང་སྟེ་

[007B]བྱང་སེམས་དབང་རྣོན་གྱིས་མི་བརྗེད་པ་ཐོབ་པ་དེའོ། །དེ་ནས་ཡང་རྩེ་གཅིག་ཏུ་བསྒོམས་པས་གང་ཟག་དེས་རང་གི་སྣང་ངོར་གཉིས་སྣང་ཐམས་ཅད་ཟད་པའི་སྣང་བ་བྱུང་ཡང་ཅུང་ཟད་
མ་ཟད་པས། དེའི་ཚེ་སྦྱོར་ལམ་ཆོས་མཆོག་ཐོབ་པ་ཡིན་ལ། མཉམ་གཞག་དེའི་ངང་ནས་རྩེ་གཅིག་ཏུ་བསྒོམ་པས་གཉིས་སྣང་འགགས་ཏེ། ཡུལ་སྟོང་པ་ཉིད་དང་ཡུལ་ཅན་ཡེ་ཤེས་གཉིས་ཆུལ་ཆུ་བཞག་པ་ལྟ་བུ་དབྱེར་མི་ཕྱེད་པར་
གོམས་བྱ་གོམས་བྱེད་དང་བྲལ་བའི་སྟོང་སངས་གཅིག་ཏུ་གྱུར་པའི་ཚེ་སྟོང་ཉིད་མངོན་སུམ་དུ་རྟོགས་པ་དང། སྟོང་ཉིད་རྟོགས་པའི་མཐོང་ལམ་མཉམ་གཞག་ཡེ་ཤེས་ཐོབ་པ་དུས་མཉམ་ལ། དེ་ལྟ་བུའི་མཉམ་གཞག་དེ་ལས་
གཉིས་སྣང་དག་ཏུ་འགྲོ་བ་སངས་རྒྱས་ཀྱིས་ནའང་མེད་དེ། དེ་ཡང་མཉམ་གཞག་དེ་དག་གི་ཡིན་ཀྱང་རུང། ངར་འཛིན་གྱི་བློ་སྔ་མ་ཞིག་ཕྱི་མ་མ་ཤར་བས་སྟོང་ཆམ་དང། རང་གི་བློ་ངོར་ཆོས་དེ་མ་ཤར་བས་སྟོང་ཆམ་དང་ནམ་མཁའ་སྟོང་པ་ལྟ་བུའི་
སྟོང་ཆམ་ལྟ་བུ་མ་ཡིན་པར། གདགས་གཞི་དེའི་སྟེང་ནས་གདགས་ཆོས་སུ་གྲུབ་པ་རྡུལ་ཙམ་མེད་པར་གཏན་ལ་ཕབ་སྟེ། རྗེས་ཐོབ་ཏུ་ལངས་ནས་བལྟས་པར་རང་གི་ཕུང་པོ་འདིའི་སྟེང་དུ་ང་སྙམ་པའི་བློ་མི་འབྱར་ཀྱང། བཏགས་ཡོད་མིང་རྐྱང་ཙམ་དུ་ལས་རྒྱུ་འབྲས་སོགས་བྱ་བྱེད་
ཐམས་ཅད་འཐད་པ་ཡིན་ནོ།།    ༈    །།གཉིས་པ་རྗེས་ཐོབ་སྒྱུ་མ་ལྟ་བུའི་བསྒོམ་ཚུལ་ལ། དོན་དམ་སྒྱུ་མ་ལྟ་བུའི་བསྒོམ་ཚུལ་དང་ཀུན་རྫོབ་སྒྱུ་མ་ལྟ་བུའི་བསྒོམ་ཚུལ་གཉིས་ལས། དང་པོ་ནི་སྒྱུ་མའི་རྟ་གླང་སེང་གེ་སོགས་དེར་སྣང་

[008A]༄༅། །ཡང་རྟ་གླང་སོགས་དངོས་གནས་པར་མེད་པ་བཞིན་ཡུལ་འདི་ཡང་རང་ངོས་ནས་གྲུབ་པར་ཤར་ན་དེ་ལྟར་གྲུབ་པ་མེད་སྙམ་དུ་བསྒོམས། རྫུན་པ་སྒྱུ་མ་ལྟ་བུ་ནི། སྒྱུ་མའི་རྟ་གླང་སེང་གེ་སོགས་དངོས་སུ་གླང་པོ་
དང་སེང་གེ་དང་སྟག་ལ་སོགས་པ་ལྟ་བུས་སྟོང་ཡང། ཐ་སྙད་དུ་ཕམ་རྒྱལ་ལ་མངོན་སུམ་གྱིས་བསྙོན་པར་མི་ནུས་པ་དང། མེ་ལོང་ནང་གི་བྱད་བཞིན་གྱི་གཟུགས་བརྙན་དེ་བྱད་བཞིན་དངོས་མིན་ཡང། ཐ་སྙད་དུ་བྱད་བཞིན་དུ་སྣང་བ་
བཞིན་ཆོས་ཐམས་ཅད་རང་ངོས་ནས་གྲུབ་པ་རྡུལ་ཙམ་ཡང་མེད་ཀྱང་ཐ་སྙད་དུ་ལས་དགེ་བ་བྱས་པ་ལས་འབྲས་བུ་བདེ་བ་འབྱུང་བ་དང། ལས་མི་དགེ་བ་བྱས་པ་ལས་འབྲས་བུ་སྡུག་བསྔལ་འབྱུང་བ་སོགས་ནམ་ཡང་བསླུ་བ་མེད་
སྙམ་དུ་བསྒོམས། འོ་ན་དེ་ལྟར་མིང་གིས་བཏགས་པ་ཙམ་མ་གཏོགས་རང་ངོས་ནས་གྲུབ་པ་མེད་ན། སྒྱུ་མའི་རྟ་དང་སྤྱིར་བཏང་གི་རྟ་གཉིས་ལ་ཁྱད་པར་ཅུང་ཟད་ཀྱང་མེད་དོ་སྙམ་པ་ནི། ཟླ་བ་གྲགས་པའི་ལུགས་ལས་ཕྱི་རོལ་ཏུ་
གྱུར་པ་ཡིན་ཏེ། དབུ་མ་པ་རང་ལུགས་ལ་དོན་དམ་དཔྱོད་བྱེད་ཀྱི་རིགས་ངོར་དེ་གཉིས་ལ་བདེན་རྫུན་གྱི་ཁྱད་པར་མེད་ཀྱང་ཐ་སྙད་དུ་དཔལ་ལྡན་ཟླ་བ་གྲགས་པས་འཇིག་རྟེན་ཤེས་ངོ་ལ་ལྟོས་ཏེ་ཀུན་རྫོབ་ལ་ཡང་ལོག་གཉིས་སུ་བཞག་
པའི་ཕྱིར། འཇིག་རྟེན་པའི་ཐ་སྙད་ཙམ་ལ་བྱ་བྱེད་ལས་གསུམ་གྱི་རྣམ་གཞག་འཐད་པ་ཡིན་ཏེ། ཤ་ཁོག་གི་གཟུག་བཞི་དེའི་ཚོགས་ཙམ་དང། དབྱིབས་གང་ཡང་ཤ་ཁོག་མིན་ཀྱང་མ་བརྟགས་མ་དཔྱད་པའི་ཆེ་ཐ་སྙད་དུ་ཤ་ཁོག་ཏུ་འཇོག་

[008B] དཔེར་ན་པི་ཝང་གི་སྒྲ་དེ་ལག་པ་དང་ཤིང་བུ་དང་པགས་པ་དང་རྒྱུད་རེ་རེ་ལ་མི་གནས་ཀྱང་དེ་ཐམས་ཅད་ཚོགས་པ་ལ་བརྟེན་ནས་འཇོག་པ་བཞིན་དུ་ཀ་བ་དང་གཞན་ཡང་ཁང་པ་ལ་སོགས་པ་ལ་དེ་བཞིན་དུ་ཤེས་པར་བྱ་ལ་
འཇིག་རྟེན་པའི་ཐ་སྙད་གནོད་མེད་ཐམས་ཅད་ཐ་སྙད་དུ་ཁས་ལེན་ཀྱང། འཇིག་རྟེན་གྱི་ཐ་སྙད་དུ་བཞག་ཚད་ཁས་མི་ལེན་ཏེ་དཔེར་ན་ཁ་སང་གི་རི་དང་དེ་རིང་གི་རིག་གཉིས་གཅིག་དང་སྐྱེ་བ་སྔ་མའི་བདག་དང་འདིའི་བདག་གཉིས་གཅིག་དང་རང་
གི་མཚན་ཉིད་ཀྱིས་གྲུབ་པ་སོགས་འཇིག་རྟེན་པས་ཐ་སྙད་བྱེད་ཀྱང་ཁས་ལེན་མི་རུང་བར་ལམ་རིམ་ནས་གསུངས་པའི་ཕྱིར། འདིས་འབྲོག་པ་སངས་རྒྱས་ཡིན་ཞེས་བཤད་པའི་དོགས་པ་ཡང་སེལ་ཏེ་དེ་ལ་སངས་རྒྱས་དང་འདྲ་ཆོས་མཚུངས་པས་
སངས་རྒྱས་སུ་བཏགས་པའམ་ཡང་ན་མ་ཤེས་པར་སྙིང་ཐག་པ་ནས་སངས་རྒྱས་ཞེས་བཏགས་ཀྱང་སངས་རྒྱས་ཡིན་ཞེས་ཐ་སྙད་མི་འཐད་པའི་ཕྱིར་སྙམ་དུ་བསམ། གཞན་ཡང་སྒྱུ་མའི་རྟ་དང་རྨི་ལམ་གྱི་རྟ་དང་སྤྱིར་བཏང་གི་རྟ་ལ་བདེན་རྫུན་གྱི་ཁྱད་པར་
ཅུང་ཟད་ཀྱང་མེད་དེ། སྲིད་ཞི་མཉམ་ཉིད་ཀྱི་སྦྱོར་བའི་སྐབས་སུ་དེ་དག་བསད་པ་ལ་སྡིག་ལྟུང་འབྱུང་མི་འབྱུང་དྲིས་པ་ན། རྨི་ལམ་དུ་བཅས་པ་མཛད་མ་མཛད་ཙམ་མ་གཏོགས་བདེན་རྫུན་གྱི་ལན་མ་བཏབ་པའི་ཕྱིར་སྙམ་ན། རྣམ་བཤད་སྙིང་པོ་
རྒྱན་ལྟར་དུས་གསུམ་གྱི་སངས་རྒྱས་འབྱུང་བ་ལ་དགོས་པ་ཡོད་པ་ལ་དགོང་པ་ཡིན་ཀྱི་རྗེ་བཙུན་གྱིས་ལན་མ་ཐེབས་པ་ཡང་མིན་ཏེ་སྤྱོད་འཇུག་ལས། སྤྱིར་བཏང་གི་མི་རྣམ་ཤེས་དང་ལྡན་པས་བསད་པ་ལ་སྡིག་པ་འབྱུང། སྒྱུ་མའི་མི་དེ་རྣམ་ཤེས་དང་

[009A]༄༅། །མི་ལྡན་པས་བསད་པ་ལ་སྡིག་པ་མི་འབྱུང་བར་གསུངས་པའི་ཕྱིར། དེ་གཉིས་ལ་རྣམ་ཤེས་ཡོད་མེད་ཀྱི་ཁྱད་པར་ཡོད་དེ་སྒྱུ་མའི་སྔགས་རྫས་སོགས་ཀྱིས་རྣམ་ཤེས་སྐྱེད་མི་ནུས་ལ། ལས་ཉོན་གྱིས་རྣམ་
ཤེས་སྐྱེད་ནུས་པའི་ཕྱིར་རོ། །སྤྱིར་སངས་རྒྱས་ཀྱི་སྤྲུལ་པ་ཡིན་ན་སངས་རྒྱས་ཡིན་མི་དགོས་ཀྱང་སངས་རྒྱས་རང་ཉིད་འབྱུང་བྮིའམ་ཆུ་ལ་སོགས་པར་སྤྲུལ་བ་ན་དེས་ཆུའི་དོན་བྱེད་ནུས་པ་ལ་ཐེ་ཚོམ་མེད་ཅིང། ལོངས་སྤྱོད་པ་པོ་
རྣམས་ཀྱིས་ཀྱང་ཆུར་འདུ་ཤེས་ཏེ་ལོངས་སྤྱོད་པ་ན་འཇིག་རྟེན་པའི་ཐ་སྙད་པའི་ཚད་མས་གནོད་པ་མེད་དམ་སྙམ་ན་འབྱུང་བཞི་རྡུལ་དུ་གྲུབ་པའི་བེམ་པོ་དང། སངས་འཕགས་ཀྱི་གཞི་མཐུན་ཡོད་པར་འདོད་དགོས་ལ། དེ་ལྟར་
ན་སངས་རྒྱས་ཀྱི་ས་ན་བེམ་པོ་ཡོད་པར་འདོད་དགོས་པས། ཐེག་ཆེན་གྱི་མདོ་སྔགས་ཐམས་ཅད་དང་འགལ་ཏེ་སེམས་ཙམ་པ་མ་གཏོགས་ཐེག་ཆེན་གྱི་གྲུབ་མཐའ་སྨྲ་བ་ཐམས་ཅད་ཀྱིས་འབྱུང་བཞི་རྡུལ་དུ་གྲུབ་པར་འདོད་པའི་ཕྱིར་ཏེ་
དེ་ལ་སངས་རྒྱས་ཀྱིས་དེར་སྤྲུལ་པར་ཤེས་པའི་ཐ་སྙད་པའི་ཚད་མ་འཕགས་པའི་རྗེས་ཐོབ་ཡེ་ཤེས་ཀྱིས་གནོད་པའི་ཕྱིར་སངས་རྒྱས་ཀྱིས་ན་དེ་ལྟར་ཡིན་ཀྱང་ད་དུང་ཐེག་པ་ལྟ་བུའི་དམྱལ་བ་དང། རྡོ་ཁག་ལྟ་བུའི་དམྱལ་བ་དང། ལྗོན་
ཤིང་ལྟ་བུའི་དམྱལ་བ་པ་རྣམས་ལ་ཐག་པ་ལ་སོགས་པའི་རྣམ་པར་སྣང་ཞིང་འཇིག་རྟེན་དུ་ཡང་ཐ་སྙད་དེ་ལྟར་བརྗོད་ལ་དེས་ན་དེ་དག་དང་བེམ་པོའི་གཞི་མཐུན་ཡོད་པ་ལ་འགལ་བ་མེད་པས་དེ་ལ་འཇིག་རྟེན་པའི་ཐ་སྙད་པའི་ཚད་

[009B] དེ་ལ་འཇིག་རྟེན་པའི་སྣོད་བཅུད་གཉིས་སུ་འབྱེད་པའི་ཚད་མས་གནོད་པའི་ཕྱིར་ཏེ། འཇིག་རྟེན་ན་ཤིང་ལ་སོགས་པ་ནི་སྣོད་དུ་འདུས་ལ་དེ་རྣམས་བཅུད་ཡིན་པའི་ཕྱིར། དེས་མཚོན་ནས་ཉེ་བར་
བླངས་བྱ་དང། ཉེ་བར་ལེན་པ་པོ་དང་ཡན་ལག་དང་ཡན་ལག་ཅན་གཞན་རྣམས་ཀྱང་གདགས་གཞི། གདགས་ཆོས་མ་ཡིན་པ་ལ་གནོད་པ་ཡོད་ཚུལ་དུ་མ་ཤེས་པར་བྱའོ།། །།