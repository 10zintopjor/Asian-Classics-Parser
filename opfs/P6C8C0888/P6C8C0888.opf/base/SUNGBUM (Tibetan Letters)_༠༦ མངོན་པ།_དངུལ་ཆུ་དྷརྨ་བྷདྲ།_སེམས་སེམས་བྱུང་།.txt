༄༅། །སེམས་དང་སེམས་བྱུང་གི་ངོས་འཛིན་མདོར་བསྡུས་ཏེ་བརྗོད་པ་ཆོས་མངོན་རྒྱ་མཚོའི་ཡང་སྙིང་ཞེས་བྱ་བ་བཞུགས།། །།

[001A] །ན་མོ་གུ་རུ་མཉྫུ་གྷོ་ཥཱ་ཡ། ལྷག་པའི་ལྷ་དང་དབྱེར་མེད་བླ་མ་ལ། །གུས་པས་བཏུད་ནས་སེམས་དང་སེམས་བྱུང་གི་ངོས་འཛིན་མདོར་
བསྡུས་ཚིག་གིས་རབ་བརྗོད་དེ། །ཆོས་མངོན་རྒྱ་མཚོའི་ཡང་སྙིང་བཤད་པར་བྱ། །ཡུལ་གྱི་ངོ་བོ་ཙམ་ཞིག་རིག་པ་སེམས། །ཡུལ་དེ་ཉིད་ལ་དམིགས་པ་གཞིར་
བྱས་ནས། །བྱེད་ལས་ལ་སོགས་ཁྱད་ཆོས་གཞན་གྱི་ནི། །ལྡོག་པས་ཡུལ་ལ་འཇུག་པ་སེམས་བྱུང་ཡིན། །སེམས་ལ་མིག་དང་རྣ་བ་སྣ་དང་ལྕེ། །ལུས་དང་ཡིད་ཀྱི་
འཇུག་ཤེས་རྣམ་དྲུག་དང། །སེམས་བྱུང་ཀུན་འགྲོ་ཡུལ་དེས་དགེ་བ་དང། །རྩ་ཉོན་ཉེ་ཉོན་གཞན་འགྱུར་དྲུག་ཏུ་ཡོང། །ཀུན་འགྲོར་ཚོར་བ་འདུ་ཤེས་སེམས་པ་དང་

[002A]༄༅། །རེག་པ་ཡིད་ལ་བྱེད་དང་རྣམ་ལྔ་སྟེ། །ཚོར་བ་ལས་ཀྱི་རྣམ་སྨིན་བདེ་སྡུག་དང། །བཏང་སྙོམས་སོ་སོར་མྱོང་བར་བྱེད་པའོ། །འདུ་ཤེས་ཡུལ་དབང་
རྣམ་ཤེས་གསུམ་འདུས་ནས། །ཡུལ་གྱི་སྤུ་རིས་སོ་སོར་བྱེད་པའོ། །སེམས་པ་རང་དང་མཚུངས་པར་ལྡན་པའི་སེམས། །ཡུལ་ལ་དབང་མེད་འཇུག་པར་བྱེད་པའོ། །
རེག་པ་ཡུལ་དབང་རྣམ་ཤེས་གསུམ་འདུས་ནས། །ཡུལ་གསུམ་ཡོངས་སུ་གཅོད་བྱེད་ཚོར་བའི་རྟེན། །ཡིད་བྱེད་རང་དང་མཚུངས་པར་ལྡན་པའི་སེམས། །དམིགས་
པ་བྱེ་བྲག་པ་ལ་འཛིན་པའོ། །སེམས་རྣམས་ཀུན་ལ་རྗེས་སུ་འགྲོ་བས་ན། །དེ་དག་རྣམས་ལ་ཀུན་འགྲོར་བརྗོད་པ་ཡིན། །ཡུལ་དེས་ལ་ཡང་འདུན་པ་མོས་པ་དང། །
དྲན་པ་ཏིང་འཛིན་ཤེས་རབ་རྣམ་ལྔ་སྟེ། །འདུན་པ་བསམ་པའི་དངོས་པོ་ལ་དམིགས་ནས། །དོན་གཉེར་བརྩོན་འགྲུས་རྟེན་དུ་གྱུར་པའོ། །མོས་པ་ཚད་མས་ངེས་པའི་

[002B] །དེ་བཞིན་འཛིན་ཅིང་གཞན་དུ་མི་འབྱུང་བའོ། །དྲན་པ་འདྲིས་པའི་དམིགས་ཡུལ་མ་བརྗེད་ཅིང། །རྣམ་གཡེང་མེད་པར་བྱེད་པའི་ལས་ཅན་ནོ། །ཏིང་འཛིན་
བཏགས་པའི་དངོས་པོར་རྒྱུན་ལྡན་དུ། །འཇོག་པའི་རྩེ་གཅིག་སེམས་ཏེ་ཤེས་པའི་རྟེན། །ཤེས་རབ་བརྟག་བྱའི་དངོས་པོའི་སྐྱོན་ཡོན་རྣམས། །སོ་སོར་འབྱེད་པ་སོམ་ཉི་བཟློག་
ལས་ཅན། །དེ་དག་རྣམས་ཀྱིས་ཡུལ་གྱི་ཁྱད་པར་དེ། །བཟུང་ནས་འཛིན་པར་བྱེད་པས་ཡུལ་ངེས་སོ། །དགེ་བར་དད་དང་ངོ་ཚ་ཤེས་པ་དང། །ཁྲེལ་ཡོད་མ་ཆགས་མི་སྡང་གཏི་
མུག་མེད། །བརྩོན་འགྲུས་ཤིན་སྦྱངས་བག་ཡོད་བཏང་སྙོམས་དང། །རྣམ་པར་མི་འཚེབ་དང་བཅུ་གཅིག་སྟེ། །དད་པ་ཡིད་ཆེས་དྭང་དང་འདོད་པ་གསུམ། །གང་རུང་མ་དང་གཉེན་
པོ་འདུན་པའི་རྟེན། །ངོ་ཚ་ཤེས་པ་རང་ཉིད་རྒྱུ་མཚན་དུ། །བྱས་ནས་ཁ་ན་མ་ཐོབ་འཛེམ་པའོ། །ཁྲེལ་ཡོད་གཞན་རྣམས་རྒྱུ་མཚན་དུ་བྱས་ནས། །ཉེས་འཛེམ་གཉིས་ཀ་ཉེས་སྤྱོད་སྡོམ་
པའི་རྟེན། །མ་ཆགས་སྲིད་དང་སྲིད་པའི་ཡ་བྱད་ལ། །ཡིད་རབ་འབྱུང་ཞིང་ཆགས་པ་མེད་པའོ། །མི་སྡང་ཞེ་སྡང་སྐྱེ་ཡུལ་རྣམ་གསུམ་ལ། །གནོད་པ་བྱེད་འདོད་མནར་སེམས་

[003A]༄༅། །མེད་པའོ། །གཏི་མུག་མེད་པ་སྐྱེས་སྦྱངས་ལས་བྱུང་བའི། །གཏི་མུག་གཉེན་པོའི་སོར་རྟོག་ཤེས་རབ་བོ། །བརྩོན་འགྲུས་དགེ་བར་མངོན་པར་སྤྲོ་བ་སྟེ། །དེ་ཉིད་
ཡོངས་སུ་རྫོགས་པའི་ལས་ཅན་ནོ། །ཤིན་སྦྱངས་ལུས་སེམས་ལས་སུ་རུང་བ་སྟེ། །སྒྲིབ་པ་ཐམས་ཅད་སོལ་བའི་ལས་ཅན་ནོ། །བག་ཡོད་དུག་གསུམ་མེད་པར་བརྩོན་འགྲུས་ཀྱིས། །དགེ་
བ་སྒྲུབ་ཅིང་ཟག་ལས་སྲུང་པའོ། །བཏང་སྙོམས་སེམས་གནས་དགུ་པ་ཐོབ་པའི་ཚེ། །བྱིང་རྒོད་གཉེན་པོའི་འདུ་བྱེད་བསླང་པའོ། །མི་འཚེ་ཞེ་སྡང་མེད་པའི་ཆར་གཏོགས་པ། །བརྩེ་སེམས་
མཐོ་མི་འཚམ་པའི་ལས་ཅན་ནོ། །དེ་རྣམས་ཀུན་སློང་སོགས་ལ་མི་ལྟོས་པར། །གྲུབ་ཙམ་ཉིད་ནས་དགེ་བས་དགེ་བར་བརྗོད། །རྩ་ཉོན་འདོད་ཆགས་ཁོང་ཁྲོ་ང་རྒྱལ་དང། །མ་རིག་ཐེ་ཚོམ་
འཇིག་ལྟ་མཐར་ལྟ་དང། །ལྟ་བ་མཆོག་འཛིན་ཚུལ་ཁྲིམས་བརྟུལ་ཞུགས་ནི། །མཆོག་འཛིན་ལོག་ལྟ་དང་བཅས་རྣམ་བཅུ་སྟེ། །འདོད་ཆགས་ཟག་བཅས་དངོས་ལ་ཡིད་འོང་དུ། །
མཐོང་ནས་དོན་དུ་གཉེར་བར་བྱེད་པའོ། །ཁོང་ཁྲོ་ཡུལ་གསུམ་ལ་དམིགས་མི་བཟོད་ཅིང། །གནོད་པ་བྱེད་འདོད་ཀུན་ནས་མནར་སེམས་སོ། །ང་རྒྱལ་ཕྱི་ནང་མཐོ་དམའ་ལ་དམིགས་

[003B] །ཁེངས་ཤིང་མཐོ་བའི་རྣམ་པ་ཅན་གྱི་སེམས། །མ་རིག་ཆོས་ཀུན་གནས་ལུགས་ལ་རྨོངས་པའི། །མི་ཤེས་བློ་སྟེ་ཉེས་བརྒྱ་འབྱུང་བའི་རྟེན། །ཐེ་ཚོམ་བདེན་པར་ཡིད་གཉིས་ཟ་བ་སྟེ། །དགེ་བའི་
བར་དུ་གཅོད་པའི་ལས་ཅན་ནོ། །འཇིག་ལྟ་ཉེར་ལེན་ཕུང་པོ་ལ་དམིགས་ནས། །ང་དང་ང་ཡིར་འཛིན་བློ་ཉོན་མོངས་ཅན། །མཐར་ལྟ་བདག་ལ་དམིགས་ནས་རྟག་པའམ། །ཆད་པར་ལྟ་བའི་ཤེས་རབ་ཉོན་
མོངས་ཅན། །ལྟ་བ་མཆོག་འཛིན་ལྟ་ཕུང་ལ་དམིགས་ནས། །མཆོག་ཏུ་འཛིན་པའི་ཤེས་རབ་ཉོན་མོངས་ཅན། །ཚུལ་བརྟུལ་མཆོག་འཛིན་ཚུལ་ཁྲིམས་བརྟུལ་ཞུགས་སོགས། །ངན་པས་གྲོལ་
བར་ལྟ་བློ་ཉོན་མོངས་ཅན། །ལོག་ལྟ་རྒྱུ་འབྲས་སྐྱེ་བ་སྔ་ཕྱི་སོགས། །མེད་པར་ལྟ་བའི་ཤེས་རབ་ཉོན་མོངས་ཅན། །དེ་རྣམས་སྐྱོས་ཙམ་ཉིད་ནས་སེམས་ཀྱི་རྒྱུད། །རབ་ཏུ་མ་ཞིར་བྱེད་པས་ཉོན་མོངས་
ཡིན། །ཉེ་ཉོན་ཁྲོ་བ་ཁོ་ན་འཛིན་འཆབ་པ་དང། །འཚིག་དང་ཕྲག་དོག་སེར་སྣ་སྒྱུ་དང་གཡོ། །རྒྱགས་དང་རྣམ་འཚེ་ངོ་ཚ་ཁྲེལ་མེད་དང། །རྨུགས་དང་རྒོད་པ་མ་རང་ལེ་ལོ་དང། །བག་མེད་བརྗེད་ངས་
ཤེས་བཞིན་མ་ཡིན་དང། །རྣམ་གཡེང་དང་བཅས་ཉི་ཤུ་ཐམ་པ་སྟེ། །ཁྲོ་བ་གནོད་རྒྱུ་ཉེ་བར་གནས་པ་ན། །བརྡེག་སོགས་གནོད་པ་བྱེད་འདོད་མནར་སེམས་སོ། །ཁོ་ན་འཛིན་ཁོང་ཁྲོའི་རྒྱུན་ཉིད་མི་

[004A]༄༅། །གཏོང་བར། །གནོད་དང་གནོད་ལན་བྱ་བར་འདོད་པའོ། །འཆབ་པ་གཞན་གྱིས་ཉེས་པ་གླེངས་པ་ན། །རྨོངས་པས་ཉེས་པ་སྦ་བར་འདོད་པའོ། །འཚིག་པ་གཞན་གྱིས་ཉེས་
པ་གླེངས་པ་ན། །ཞེ་འགྲས་བསམ་པས་ཚིག་རྩབ་སྨྲ་འདོད་དོ། །ཕྲག་དོག་གཞན་གྱི་ཕུན་ཚོགས་མི་བཟོད་པར། །རྙེད་བཀུར་ལ་ཞེན་སེམས་རྒྱུད་འཁྲུག་པའོ། །སེར་སྣ་རྙེད་བཀུར་ལ་ཞེན་ཡོ་བྱད་
རྣམས། །གཏོང་མི་ནུས་པའི་དམ་དུ་འཛིན་པའོ། །སྒྱུ་ནི་རྙེད་བཀུར་ལ་ཞེན་རང་ཉིད་ལ། །ཡོན་ཏན་མེད་ཀྱང་ཡོད་ལྟར་སྟོན་པའོ། །གཡོ་ནི་རྙེད་བཀུར་ལ་ཞེན་རང་ཉིད་ཀྱི། །ཉེས་པ་གཞན་ལ་སླ་བར་འདོད་
པའོ། །རྒྱགས་པ་ཟག་བཅས་ཕུན་ཚོགས་ཐོབ་པ་ལ། །དགའ་ཞིང་བདེ་བས་སེམས་རྒྱུད་ཁེངས་པའོ། །རྣམ་འཚེ་འགྲོ་ལ་སྙིང་བརྩེའི་སེམས་མེད་པར། །མཐོ་འཚམ་འདོད་པ་ཁོང་ཁྲོའི་ཆར་
གཏོགས་སོ། །ངོ་ཚ་མེད་པ་རང་ཉིད་རྒྱུ་མཚན་དུ། །བྱས་ནས་ཉེས་པར་འཛེམ་པ་མེད་པའོ། །ཁྲེལ་མེད་གང་ཟག་གཞན་རྣམས་རྒྱུ་མཚན་དུ། །བྱས་ནས་ཉེས་པར་འཛེམ་པ་མེད་པའོ། །རྨུགས་པ། །
གཏི་མུག་ཆར་གཏོགས་ལུས་དང་སེམས། །ལྕི་ཞིང་ལས་སུ་རུང་བ་མེད་པའོ། །རྒོད་པ་སྔར་མྱངས་འདོད་ཡོན་ལ་དམིགས་ནས། །སེམས་ཕྱིར་འགྲོ་ཞིང་སྲེད་པས་འཇུག་པའོ། །མ་དད་གཏི་མུག་

[004B] །དད་པའི་མི་མཐུན་ཕྱོགས་སུ་གྱུར་པའོ། །ལེ་ལོ་ཉལ་སོགས་བདེ་ལ་མངོན་ཞེན་ནས། །དགེ་བའི་ཕྱོགས་ལ་སྤྲོ་བ་མེད་པའོ། །བག་མེད་ཉོན་མོངས་ཉེས་ཚོགས་མཐའ་དག་
ལས། །སེམས་མི་སྲུང་བར་བག་ཡངས་བྱེད་པའོ། །བརྗེད་ངས་ཉོན་མོངས་དམིགས་པའི་དབང་སོང་ནས། །དགེ་བའི་ཕྱོགས་ལ་སེམས་མི་གསལ་བའོ། །ཤེས་བཞིན་མིན་པ་སྒོ་གསུམ་སྤྱོད་པ་ལ། །
མི་ཤེས་བཞིན་དུ་འཇུག་བློ་ཉོན་མོངས་ཅན། །རྣམ་གཡེང་ཉོན་མོངས་དབང་གིས་དམིགས་པ་ལས། །སེམས་གཡེང་འདོད་ཆགས་འབུལ་བའི་བར་གཅོད་ཅན། །དེ་རྣམས་རྩ་ཉོན་རྣམས་དང་ཉེ་བའམ། །
དེ་ཡི་ཆར་གཏོགས་ཡིན་པས་ཉེ་ཉོན་ནོ། །གཞན་འགྱུར་གཉེར་དང་འགྱོད་པ་རྟོག་པ་དང། །དཔྱོད་པ་དང་བཅས་རྣམ་པ་བཞི་ཡོད་དེ། །གཉིད་ནི་དབང་ཤེས་ཡུལ་ལ་འཇུག་པ་ལས། །རང་དབང་མེད་
པར་ནང་དུ་སྡུད་པའོ། །འགྱོད་པ་སྔར་བྱས་ལས་ལ་མ་འདོད་བཞིན། །ཡིད་ལ་བཅགས་པ་སེམས་གནས་པར་གཅོད་ཅན། །རྟོག་པ་མིང་དོན་ངོ་བོ་རགས་རིམ་ཙམ། །ཀུན་ཏུ་འཚོལ་བའི་ཡིད་ཀྱིས་
བརྗོད་པའོ། །དཔྱོད་པ་མིང་དོན་ངོ་བོ་ཞིབ་ཕྱེ་ནས། །སོ་སོར་རྟོག་པའི་ཡིད་ཀྱིས་བརྗོད་པའོ། །དེ་རྣམས་དགེ་སྡིག་བར་མ་ཅི་རིགས་སུ། །འབྱུང་བས་གཞན་འགྱུར་ཞེས་སུ་བརྗོད་པ་ཡིན། །འདི་

[005A]༄༅། །དག་གཞན་གྱི་ཐུགས་ལ་མི་འབབ་ཀྱང། །རང་གི་ཡིད་ལ་གོམས་ཕྱིར་བརྟགས་ཏེ་བྲིས། །དགེ་བས་མཁའ་མཉམ་འགྲོ་ལ་ཕན་པའི་ཕྱིར། །རྣམ་མཁྱེན་རྒྱལ་བའི་གོ་
འཕང་མྱུར་ཐོབ་ཤོག་ཅེས་སེམས་དང་སེམས་བྱུང་གི་ངོས་འཛིན་མདོར་བསྡུས་ཏེ་བརྗོད་པ་ཆོས་མངོན་རྒྱ་མཚོའི་ཡང་སྙིང་ཞེས་བྱ་བ་འདི་ཡང་དགེ་སློང་དྷ་རྨ་བྷ་དྲས་བྲིས།། །།སྡེ་དགེ་པར་བསྟན་པ་དར་རྒྱས་ཀྱིས་
ལྷ་བསམ་རྣམས་དག་བསྒོ་ནས་པར་དུ་སྒྲུབ་པ་དགེ་འོ། །སྲབ་མངྒལཾ།། །།



