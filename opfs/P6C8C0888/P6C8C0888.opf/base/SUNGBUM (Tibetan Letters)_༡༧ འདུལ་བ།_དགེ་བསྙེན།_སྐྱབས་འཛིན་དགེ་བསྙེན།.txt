
[001A]༄༅།  །སྐྱབས་གསུམ་འཛིན་པའི་དགེ་བསྙེན་དུ་བསྒྲུབ་པའི་ཆོ་ག།  ན་མོ་གུ་རུ་མུ་ནཱི་ནྡྲ་ཡ།  འདིར་སྐྱབས་གསུམ་འཛིན་པའི་དགེ་བསྙེན་དུ་བསྒྲུབ་པ་ལ། ་ཀུན་མཁྱེན་རྒྱལ་བའི་དབང་པོའི་གསུང་ལས། སྐྱབས་གསུམ་དགེ་བསྙེན་ནི་བསྟན་པར་འཇུག་
པའི་སྒོ་ཡིན་པས་ལེགས་ལ། ད་ལྟ་ཡོངས་རྫོགས་དགེ་བསྙེན་བླངས་པར་ཁས་འཆེ་བའི་རྟགས་སུ་གཟན་གྱོན་པ་རེ་ཡོང་འདུག་པ་སྲོག་གཅོད་ལོག་གཡེམ་མི་འཛེམ་པ་ཤས་ཆེ་བར་གདའ་བས་སྡིག་པའི་རྒྱུའོ་ཞེས་གསུངས་པ་ལྟར་ཁས་ལེན་ཆེ་ལ་བསྲུང་སྡོམ་ལ་གཡེལ་བའི་དུས་སུ་སྐྱབས་
འགྲོའི་དགེ་བསྙེན་ཉིད་འཐད་པས། ཐོག་མར་གནས་ཁང་བྱི་དོར་བྱས་ལ་སྟོན་པའི་སྐུ་བརྙན་བཞུགས་སུ་གསོལ་ཞིང། ཉེར་སྤྱོད་ལྔ་སོགས་མཆོད་པ་རྒྱ་ཆེར་བཤམ། བསྒྲུབ་བྱ་ལྷམ་བུད་ནས་སྟན་སྲབ་པ་ལ་ཙོག་པུར་འདུག་ཏུ་བཅུག་སྟེ་སློབ་དཔོན་གྱིས་འདི་སྐད་ཅེས།  འོ་ཁྱེད་སྐྱབས་
གསུམ་འཛིན་པའི་དགེ་བསྙེན་སྒྲུབ་པར་མོས་པ་དེ་ནི་མི་ལུས་རིན་པོ་ཆེ་ཐོབ་པའི་དགོས་པ་མཆོག་ཏུ་ཆེ་བ་ཡིན་པས་ཤིན་ཏུ་ལེགས། དེའི་རྒྱུ་མཚན་གང་ཡིན་ན་སྐྱབས་གསུམ་འཛིན་པའི་དགེ་བསྙེན་ཞེས་པ་དེ་ནི་དཀོན་མཆོག་གསུམ་
ལ་སྐྱབས་གནས་ཞུས་པས་ནང་པ་སངས་རྒྱས་པའི་གྲལ་དུ་ཆུད་པ། སྡོམ་པ་ཐམས་ཅད་སྐྱེ་བའི་རྟེན་དུ་རུང་བ། སྒྲིབ་པ་ཟད་པ། བསོད་ནམས་ཚད་མེད་གསོག་པ། ངན་འགྲོར་མི་ལྟུང་བ། མི་དང་མི་མ་ཡིན་གྱི་གནོད་པས་མི་
ཚུགས་པ། ཅི་བསམ་འགྲུབ་པ། མྱུར་དུ་འཚང་རྒྱ་པ་སོགས་ཕན་ཡོན་དཔག་ཏུ་མེད་པ་ཡོད།  ད་ལྟ་བདག་ཅག་གི་སྟོན་པ་འདི་ཉིད་ཀྱི་བསྟན་པ་ལ་ཉིན་ཞག་གཅིག་ལ་བསྙེན་གནས་ལན་ཅིག་བསྲུངས་པ་ཡན་ཆད་ཀྱི་དགེ་བ་བསགས་པ་རྣམས་བྱམས་པའི་བསྟན་པར་ལྷགས་ཏེ་དོན་མཆོག་དང་ལྡན་པར་འགྱུར་པ་དང།  ལྷག་ཏུ་སྐྱེ་བ་ཕྱི་མར་ངན་སོང་གི་སྡུག་བསྔལ་ལས་ཐར་པའི་ཐབས་དམ་པ་ཡིན། དེ་ཇི་ལྟར་ཡིན་སྙམ་ན། བདག་ཅག་གི་སྟོན་པ་

[001B]
སངས་རྒྱས་ཀྱི་དྲུང་དུ་ཕྱིན་ནས། སངས་རྒྱས་ལ་ཕྱག་བཙལ་ཞིང་སྐྱབས་འགྲོ་བྱས་པས། ལྷའི་བུ་དེ་ངན་འགྲོར་སྐྱེ་བ་ལས་ཐར་ནས་ཚོང་དཔོན་གྱི་བུ་ལྟ་ན་སྡུག་པ་ཡིད་དུ་འོང་བ་ཞིག་ཏུ་སྐྱེས་པར་སྟོན་པ་སངས་རྒྱས་ཀྱིས་ངོ་
མཚར་བར་གཟིགས་ཏེ། གང་ཞིག་སངས་རྒྱས་ལ་ནི་སྐྱབས་སུ་སོང། །དེ་ནི་ངན་འགྲོ་དེར་ནི་མི་འགྲོ་སྟེ། །མི་ཡི་བདག་ཉིད་དངོས་པོ་སྤངས་ནས་སུ། །ལྷ་ཡི་བདག་ཉིད་དངོས་པོ་ཐོབ་པར་གྱུར། ཅེས་གསུངས་པ་བཞིན་ནོ།།
དེས་ན་ཁྱེད་རང་ ཞེས་པ་བསྒྲུབ་བྱ་མང་ཉུང་གི་ཁྱད་པར་གྱི་ཚིག་བསྒྱུར།  སྟོན་པའི་སྐུ་བརྙན་འདི་ལ་སངས་རྒྱས་དངོས་ཡིན་སྙམ་པ་བགྱི་ལ་ཕྱག་གསུམ་ཚོལ།  ཞེས་བརྡ་སྤྲད། དེ་ནས།  ཁོ་བོ་ལ་སློབ་དཔོན་ཞུ་སྙམ་པ་བགྱི་ལ་ཕྱག་གསུམ་
ཚོལ༑  ཞེས་བརྡ་སྤྲད། དེ་ནས་འདི་སྐད་ཅེས།  ད་ཁྱེད་རང་དུས་ད་ནས་བཟུང་སྟེ་ཇི་སྲིད་འཚོའི་བར་དུ། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུས་ནས་དཀོན་མཆོག་གསུམ་སྐྱབས་གནས་སུ་
འཛིན་ཅིང། སྐྱབས་འགྲོའི་བསླབ་བྱ་ལ་བསླབ་སྙམ་པའི་འདུན་པས་འདིའི་ལད་མོ་བགྱི།  ཞེས་བརྡ་སྤྲད་ལ་ཆོས་འབྲེལ་མེད་ན།  བཙུན་པ་ ཞེས་དང། ཡོད་ན།  སློབ་དཔོན་དགོངས་སུ་གསོལ། བདག་ མིང་འདི་  ཞེས་བགྱི་བ་དུས་འདི་ནས་

[002A]༄༅། །བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་
སྐྱབས་སུ་མཆིའོ། །བདག་ཇི་སྲིད་འཚོའི་བར་དུ་སྐྱབས་གསུམ་འཛིན་པའི་དགེ་བསྙེན་དུ་བཙུན་པས་གཟུང་དུ་གསོལ།  ཞེས་རྗེས་ཟློས་བྱེད་དུ་བཅུག་  །ལྷག་པོར་མ་གཏོགས་པའི་རང་གི་དོན་གྱི་སྔགས་བརྗོད་པ་ཡང་ངོ། །ཞེས་ལན་
གསུམ་བཟླ་དགོས་པར་གསུངས་པས་གཉིས་པའི་ཡང་རྗེས་ཟློས་གྱིས་ ཞེས་བརྗོད་ལ་རྗེས་ཟློས་བྱེད་དུ་བཅུག་གཉིས་པ་སོང་བའི་རྗེས་སུ།  ཆོ་གའི་ཚིག་འདི་ལ་དུམ་བུ་གསུམ་ཡོད་པའི། དགེ་འདུན་ལ་སྐྱབས་སུ་མཆིའོ་ཡན་ཆད་སྐྱབས་བརྗོད་
པ༑ བདག་ཇི་སྲིད་འཚོའི་བར་དུ་སྐྱབས་གསུམ་འཛིན་པའི་དགེ་བསྙེན་དུ་ཞེས་པ་བདག་བརྗོད་པ། བཙུན་པས་གཟུང་དུ་གསོལ་ཞེས་པ་གཞན་བརྗོད་པ་ཡིན་པས། བདག་བརྗོད་རྫོགས་པ་སྐྱབས་གསུམ་འཛིན་པའི་དགེ་བསྙེན་དུ་ཞེས་
པའི་ཚིག་རྫོགས་པ་དང། ཁྱེད་ཀྱི་རྒྱུད་ལ་སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་སྐྱེ། ངེད་ཁྱེད་ཀྱི་སློབ་དཔོན་དུ་གྱུར་པ་ཡིན་པས། སྐྱབས་གསུམ་འཛིན་པའི་དགེ་བསྙེན་དུ་ཞེས་པའི་སྐབས་སུ་ངེད་ཀྱིས་སྐད་གཟེངས་
མཐོ་པ་དང་སེ་གོལ་གྱི་བརྡ་སྤྲོད་པས། བདག་གི་རྒྱུད་ལ་སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་ཐོབ་པའི་དུས་འདི་ཡིན་སྙམ་པའི་ཐོབ་བློ་སྐྱེས་པ་ཤིན་ཏུ་གལ་ཆེ་བས། དེ་དུས་སྡོམ་པ་ཐོབ་པར་ཤེས་པ་དང། སློབ་

[002B] ཞེས་བརྗོད་དགོས་པས། དེ་རྣམས་ཡིད་ལ་ཞོག་ལ་གསུམ་པའི་རྗེས་ཟློས་གྱིས།  ཞེས་བརྗོད་ལ་གསུམ་པའི་རྗེས་ཟློས་བྱེད་དུ་བཅུག་  །དེའང་སེ་གོལ་གཏོགས་པ་དང་ལྷན་དུ་སྡོམ་པ་ཐོབ་
པོ་ ཞེས་སློབ་དཔོན་གྱི་ཞལ་ནས་ཀྱང་བརྡ་སྤྲོད། གསུམ་པ་ཟིན་པ་དང་སློབ་དཔོན་གྱིས།  དེས་སྐྱབས་གསུམ་འཛིན་པའི་དགེ་བསྙེན་དུ་བསྒྲུབ་པས་ཐབས་ཡིན་ནོ། །ཁྱོད་རང་ལེགས་སོ་གྱིས་ བྱས་ལ། བསྒྲུབ་བྱས་  ལེགས་སོ་ ཞེས་བརྗོད། དེ་ནས་བསླབ་
བརྗོད་ནི།  སྐྱབས་གསུམ་འཛིན་པའི་དགེ་བསྙེན་ནམ་སྐྱབས་འགྲོའི་སྡོམ་པ་ལེན་པའི་རྗེས་ནས་སྐྱབས་འགྲོའི་བསླབ་བྱ་ལ་སློབ་དགོས། དེ་ཇི་ལྟར་ཡིན་ཞེ་ན། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་ཕྱག་མཆོད་
མི་བྱ༑ ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤང། དགེ་འདུན་ལ་སྐྱབས་སུ་སོང་ནས་དཀོན་མཆོག་ལ་ཡིད་མི་ཆེས་པ་རྣམས་དང་མི་འགྲོགས་པ་སྟེ་དགག་པའི་བསླབ་བྱ་གསུམ་ཡིན། ཡང་སངས་རྒྱས་
ལ་སྐྱབས་སུ་སོང་ནས་ཕྱག་ཚྭའི་དུམ་བུ་ཙམ་ལའང་སངས་རྒྱས་དངོས་ཀྱི་འདུ་ཤེས་བཞག་ནས་དད་པས་ཕྱག་མཆོད་བྱེད། ཆོས་ལ་སྐྱབས་སུ་སོང་ནས་ཡི་གེ་སྣ་གཅིག་ཙམ་ཡན་ཆད་ལ་ཆོས་དངོས་སུ་མོས་ནས་མི་གཙང་བའི་
ཁྲོད་དུ་འཁྱེར་བ་ཡན་ཆད་འོ་མི་བརྒྱལ་བའི་ས་གཙང་མར་འཇོག་དགེ་འདུན་ལ་སྐྱབས་སུ་སོང་ནས་གོས་དུར་སྨྲིག་གི་ཚལ་བུ་གྱོན་པ་ཙམ་ལའང་དགེ་འདུན་དངོས་སུ་མོས་ནས་ཕྱག་མཆོད་བྱེད་པ་སྟེ་འདི་ནི་སྒྲུབ་པའི་བསླབ་བྱ་

[003A]༄༅། །གསུམ་ཡིན། རྒྱས་པར་འདིར་མ་བཀོད་པས་ཁོ་བོས་སྔར་བྲིས་པའི་སྐྱབས་འགྲོའི་བསླབ་བྱ་ཚིགས་བཅད་མ་བློ་ལ་བཟུང་སྟེ་སྐྱོར་སྦྱང་བྱེད་ནས་ཕྱག་ལེན་ལ་ཐེབས་པ་ཅི་ནས་གལ་ཆེ།  ཞེས་སློབ།  དེས་སྐྱབས་
གསུམ་འཛིན་པའི་དགེ་བསྙེན་དུ་བསྒྲུབས་པ་ཡིན་པས་ངོས་ལ་ཕྱག་གསུམ་ཚོལ་ལ་བཀའ་དྲིན་ཆེ་ཞེས་ བརྗོད་དུ་བཅུག་ལ་རང་གནས་སུ་བཏང། ཞེས་པའང་་བཀས་བསྔགས་དགེ་འཕེལ་དགའ་ལྡན་ཆོས་མཛོད་གླིང་གི་ཚོགས་ཆེན་དགེ་བསྐོས་
རབ་འབྱམས་པ་ཡེ་ཤེས་བསམ་གྲུབ་ཀྱི་ངོར་་ལྕང་ལུང་བཧུ་སུ་ཀུ་པས་ལྕགས་བྱི་ཟླ་་ཚེས་་ལ་སྤེལ་བའོ།། །།།

[003B][BLANK PAGE]



