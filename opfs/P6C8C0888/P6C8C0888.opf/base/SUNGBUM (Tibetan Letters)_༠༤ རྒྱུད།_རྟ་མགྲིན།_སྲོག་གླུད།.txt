༄༅། །ནད་པའི་དོན་དུ་སྲོག་གླུད་གཏོང་ཚུལ་མདོར་བསྡུས་བཞུགས་སོ། །

[001A] །དཔལ་རྟ་མགྲིན་ལ་ཕྱག་འཚལ་ལོ། ། འདིར་ནད་པའི་དོན་དུ་སྲོག་གླུད་གཏོང་ཚུལ་མདོར་བསྡུས་ནི། ནད་པའི་ལུས་ཀྱི་དྲི་མ་དང་ཁྲུས་ཆུས་ཁུ་བ་བྱས་པའི་གླུད་གཟུགས་སྐྱེ་མཆེད་དོད་པ་
མཐོ་གང་ལས་མི་ཆུང་བ་དང། དེའི་མཐར་གླུད་ཆུང་གང་མང། ར་ལུག་གི་གཟུགས་སྣ་ཚོགས། གླུད་རྫས་སྣ་ཚོགས་བཅས་བཤམས་ལ། ཡི་དམ་རྟ་མགྲིན་གྱི་རྣལ་འབྱོར་རྒྱས་བསྡུས་གང་རིགས་སྔོན་དུ་བཏང་སྟེ། གླུད་བྱིན་གྱིས་
བརླབ་པ་ནི།  རང་ཉིད་ལྷ་ཡི་ཐུགས་ཀ་ནས། །རཾ་ཡཾ་ཁཾ་ལས་མེ་རླུང་ཆུས། །ཡས་ཀྱི་དངོས་འཛིན་བསྲེག་གཏོར་བཀྲུས། །རང་མིང་ཐིག་ལེས་བརྒྱན་པ་ལས། །རིན་ཆེན་རང་བཞིན་མི་བོ་
ཆེ༑ ༑སྣ་ཚོགས་རྒྱན་བཀོད་བཀྲ་བ་དང། །ཤ་རྒྱས་མཛེས་པའི་ར་ལུག་ཚོགས། །དབང་པོ་ཚང་ཞིང་བཀྲག་མདངས་རྒྱས། །འདོད་པའི་ཡོན་ཏན་ལྔ་ལྡན་པས། །ས་གཞིའི་ཁྱོན་ཀུན་

[002A] །གང་བར་གྱུར། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝ་རྟ་ཡ་ཨཱ་ཝ་རྟ་ཡ་ཧོཿ་བཛྲ་སྥ་ར་ཎ་ཁཾ།  ལན་གསུམ།  ཨོཾ་སྭ་བྷཱ་ཝ་བི་ཤུདྡྷེ་ སོགས་
སྔགས་དྲུག་དང། ཕྱག་རྒྱ་དྲུག་གིས་བྱིན་བརླབས།  བདག་གི་བསམ་པའི་ ཞེས་སོགས་བདེན་སྟོབས་བརྗོད། མགྲོན་འགུགས་པ་ནི།  ན་མོ། རྩ་བརྒྱུད་བླ་མ་ཡི་དམ་དཀོན་མཆོག་གསུམ། །ཁྱད་པར་རྟ་མཆོག་
རོལ་པའི་ལྷ་ཚོགས་དང། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས། །སྔགས་དང་ཏིང་འཛིན་སླུ་མེད་རྟེན་འབྱུང་གི་བདེན་པའི་མཐུ་ཡིས་ནད་པ་འདི་ཉིད་ཀྱི། །ཚེ་སྲོག་ལུས་ལ་
གནོད་ཅིང་འཚེ་བྱེད་པའི། །ནད་བདག་འདྲེ་གདོན་ལན་ཆགས་གཉེར་བ་ཀུན། །སྐད་ཅིག་ཉིད་ལ་གནས་འདིར་མཆིས་པར་གྱུར། ། ཅེས་ལན་བདུན་ནམ་གསུམ་སོགས་བརྗོད། གླུད་བསྔོ་བ་ནི།།

[002B] ངར་གྱི་གླུད་བཟང་རིན་ཆེན་འདི། །ལུས་ངག་ཡིད་གསུམ་འདི་ལ་ཚང། །དབང་པོའི་སྒོ་ལྔ་འདི་ལ་ཚང། །སྐྱེ་མཆེད་བཅུ་གཉིས་འདི་ལ་ཚང། །ཕུང་པོ་རྣམ་ལྔ་འདི་ལ་ཚང། །རྣམ་ཤེས་ཚོགས་
བརྒྱད་འདི་ལ་ཚང། །མི་བས་གླུད་བཟང་ཡ་ལ་ལ། །བཟའ་བས་ཁ་དྲོ་ཐིབས་སེ་ཐིབས། །ཟ་འོག་གོས་ལ་རིན་ཆེན་རྒྱན། །མཁོ་རྒུའི་ལོངས་སྤྱོད་བསམ་མི་ཁྱབ། །ཁམ་སའི་ལུག་ནི་བལ་རེ་བཟང། །
ཁམ་སའི་ར་ནི་འོ་རྒྱུན་བཟང། །ཕྱི་ནས་བལྟས་ན་ཁམ་ལགས་ཀྱང། །ནང་ནི་རིན་ཆེན་སྣ་དགུ་ཉིད། །འདོད་ཡོན་རྣམ་ལྔ་ལྷུན་གྱིས་གྲུབ། །འདི་འདྲའི་གླུད་བཟང་ཡ་མཚན་ཅན། །ནམ་མཁའ་མཛོད་
ཀྱི་རང་བཞིན་ཆེ། །སྤྱད་པས་ཟད་མི་ཤེས་པ་འདི། །ལྷ་བདུད་ཆེན་པོའི་ཕྱག་ཏུ་འབུལ། །བཙན་དང་རྒྱལ་པོའི་་སྨན་དང་མ་མོའི་་ཀླུ་དང་ས་བདག་་གཤིན་རྗེ་ཡི་དྭགས་་ཐེ་བྲང་འགོང་
པོའི་་ཤི་འདྲེ་གསོན་འདྲེའི་་གནོད་བྱེད་ལྷ་འདྲེ་ཡོངས་ལ་འབུལ། །བསད་པ་ལུས་ཀྱི་གླུད་དུ་འབུལ། །འཕྲོག་པ་ནོར་གྱི་གླུད་དུ་འབུལ། །ན་མི་ཕོད་ཀྱི་གླུད་དུ་་འཆི་མི་ཕོད་ཀྱི་་ཐུགས་ལ་
གནག་པ་ཡོད་སྲིད་ན། །གླུད་འདི་ལོང་ལ་བཟོད་པ་བཞེས། །བུ་ལོན་ཆགས་པ་ཡོད་སྲིད་ན། །མི་ལས་ལྷག་པའི་གླུད་ཀྱིས་འཇལ། །ལྷ་འདྲེའི་ཟ་རེས་བབས་སྲིད་ན། །གླུད་འདི་ལོང་ལ་ཟ་ཁ་སྤོས། །

[003A]༄༅། །ཤྭོ་དང་རྒྱན་ལ་བབས་སྲིད་ན། །ཤྭ་རྡེ་གཏོར་ལ་རྒྱན་ཁ་བསྒྱུར། །ཁྲམ་ལ་བབས་ན་ཁྲམ་ཁ་ཕྱིས། །མི་འདི་ནད་ལས་གྲོལ་བར་མཛོད།  །ཅེས་བརྗོད་ལ་གླུད་བསྔོ། གླུད་གྲངས་གསོག་བྱེད་ཚེ།།
ཀྱཻ༑ ངར་གྱི་གླུད་བཟང་རིན་ཆེན་འདི། ། ཞེས་པ་ནས་འདིའི་བར་གྲངས་གསོག་དེ་ནས།  སྡིག་པ་ཅི་ཡང་མི་བྱ་ཞིང། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་དུལ། །འདི་ནི་སངས་རྒྱས་བསྟན་པ་ཡིན། །
དཀོན་མཆོག་གསུམ་གྱི་བདེན་པ་དང། །ཆོས་སྐྱོང་སྲུང་མའི་མཐུ་སྟོབས་དང། །ལས་འབྲས་རྟེན་འབྲེལ་བདེན་པའི་སྟོབས། །མཆོད་སྦྱིན་འདི་ཡི་ནུས་པ་ཡིས། །དམིགས་ཡུལ་ནད་པ་འདི་ཉིད་ཀྱི། །ནད་གདོན་བར་ཆད་ཞི་གྱུར་ཅིག་
གནོད་བྱེད་ལྷ་འདྲེ་ཐམས་ཅད་རྣམས། །གླུད་བཟང་དཀོར་ཆ་འདི་ཁྱེར་ལ། །མི་འདིར་གནོད་འཚེ་མ་བྱེད་པར། །རང་རང་གནས་སུ་ད་སོངས་ཤིག་སུམྦྷ་ནི་ སོགས་དྲག་ཏུ་བརྗོད། གླུད་གཏོར་རྣམས་དོགས་པ་ཡོད་ཕྱོགས་སམ། གནོད་ཕྱོགས་བཏང་ལ་བསྲུང་
འཁོར་བསྒོམ།  འབྱུང་པོ་གང་དག་ཕྱོགས་འདིར་ལྷགས་གྱུར་ཏམ། །སའམ་་སྐྱེ་རྒུ་་ཉིན་དང་་སྤྱོད་པར་ཤོག་ ཅེས་བསྔོ་བ་བྱའོ། །ཞེས་པ་འདི་ཡང་ལ་ཧོར་སྤི་ཏིའི་ཡུལ་དུ་ནད་པ་ཚབས་ཆེན་གྱི་དོན་དུ་ར་ལུག་སོགས་བསད་དེ་ལྷ་འདྲེར་སྲོག་ཚབ་ཏུ་གཏོང་སྲོལ་ཡོད་པ་
ཕྱིན་ཆད་གླུད་གཏོར་བསྔོས་འཐུས་པ་བྱེད་རྒྱུའི་གླུད་ཆོག་ཏུ་ཁྲི་བྱང་སྤྲུལ་མིང་པས་གླུད་ཆོག་གཞན་དག་ལ་ཚིག་ཟུར་འཕྲི་སྣོན་གྱིས་བཀོད་པའོ།།  དགེ་ལེགས་འཕེལ།། །།



