
[001A]༄༅། །སྐྲ་ཆོག་རུས་ཆོག་འཇིམ་པ་བྱིན་རླབས་སོགས་བཞུགས།    ༈    །ན་མོ་གུ་ར་ཝེ། འདིར་སྐྲའམ་རུས་ཆོག་བྱ་ཚུལ་མདོར་བསྡུས་ནི། སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་
དུ་སྐྱབས་སུ་མཆི། །བདག་དང་གཞན་དོན་བསྒྲུབ་སླད་དུ། །བདག་གིས་བྱང་ཆུབ་སེམས་བསྐྱེད་དོ། །ཞེས་སྐྱབས་སེམས་ལན་གསུམ་བྱ། རང་ཉིད་སྐད་ཅིག་གིས་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་
སྔོན་པོ་ཞལ་གཅིག་ཕྱག་གཉིས་པ་ས་གནོན་དང་མཉམ་གཞག་གི་སྟེང་ན་རྡོ་རྗེ་བསྣམས་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པར་གྱུར། ཅེས་བསྐྱེད། དེ་ནས་མདུན་
དུ་མེ་སྦར་བ་ལ། རུས་བུ་འཇིམ་པས་བསྟུམས་པ་བཅུགས། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བཅོམ་ལྡན་འདས་རྡོ་རྗེ་མི་འཁྲུགས་པའི་ཐུགས་གཉིས་སུ་མེད་པའི་ཡེ་ཤེས་རཾ་ལས་མེར་
ཤར་བ་ལ། ཆེ་གེ་མོའི་སྡིག་སྒྲིབ་དང་རུས་བུ་ལྷན་ཅིག་ཏུ་བསྲེགས་པར་གྱུར། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་རཱ་ཎི་མེ་སརྦ་སྟྭ་
ནཉྩ་ཆེ་གེ་མོ་ཞེས་བྱ་བའི་སྡིག་པ་དང་སྒྲིབ་པ་ཐམས་ཅད་ཤཱིནྟཾ་ཀུ་རུ་སཱ་ཧཱ། ཞེས་རུས་བུ་མ་ཚིག་བར་དུ་བཟླའོ། །ཚིག་པ་དང། མདུན་དུ་སྟགས་ཀྱི་ཁར་ལས་བུམ་བུམ་རྫས་དྲི་བཟང་གི་ཆུ་དང་འོ་མས་བཀང་བ་དང་

[001B]དེ་དག་གི་མདུན་དུ་ཆུ་གཉིས་ཉེར་སྤྱོད་ཀྱི་མཆོད་པ་བཤམས་པ། མཆོད་པ་རྣམས་ཕུལ་དུ་བྱུང་བའི་ལྷ་རྫས་སུ་གྱུར། ཨོཾ་ཨཱ་ཧཱུཾ་
ལན་གསུམ་གྱིས་བྱིན་གྱིས་བརླབས། བུམ་པ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་ཐམས་ཅད་དང་ལྡན་པའི་ནང་དུ་པད་ཟླའི་གདན་ལ་ཧཱུཾ་ལས་
བཅོམ་ལྡན་འདས་རྡོ་རྗེ་མི་འཁྲུགས་པ་་ཞབས་རྡོ་རྗེ་སྐྱིལ་ཀྲུང་གིས་བཞུགས་པའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། དེ་ལས་འོད་ཟེར་འཕྲོས་པས། ཡེ་ཤེས་པ་དང་དབང་ལྷ་སྤྱན་དྲངས། ཛྲ་ཧཱུཾ་བཾ་ཧཾ་གཉིས་
སུ་མེད་པར་གྱུར། དབང་ལྷས་དབང་བསྐུར། རྡོ་རྗེ་སེམས་དཔས་དབུ་བརྒྱན་པར་གྱུར། ཅེས་བསྐྱེད་ལ། ཨོཾ་བཛྲ་ཨ་ཀློ་དྷྱ་ཨ་རྒྱ་ནས། ཤཔྟ་པྲ་ཏཱི་ཙྪ་སཱ་ཧཱའི་བར་གྱིས་མཆོད། ཐུགས་རྗེ་ཆེ་ལྡན་མཚན་ཙམ་ཞིག་ཐོས་པས་མནར་
མེད་འབར་བའི་མེ། །མཚོ་ལྟར་བསིལ་མཛད་བཅོམ་ལྡན་འདས། །མི་འཁྲུགས་རྒྱལ་པོ་ལ་ཕྱག་འཚལ། །ཞེས་བསྟོད། བུམ་ལྷའི་ཐུགས་ཀའི་ཟླ་བ་ལ་གནས་པའི་ཧཱུཾ་ཡིག་སྔགས་འཕྲེང་དང་བཅས་པ་ལས་བདུད་རྩིའི་
རྒྱུན་བབས་པས་བུམ་པ་གང་བར་བསམ་ལ། ཀཾ་ཀ་ནི་བཟླས་རྗེས། བུམ་ལྷའི་ཡེ་ཤེས་པ་རང་གནས་སུ་གཤེགས་ཤིང། དམ་ཚིག་པ་བུམ་ཆུ་དང་རོ་གཅིག་ཏུ་གྱུར་ཅེས་བསྒྲུབ། དེ་ནས་སྐྲཱམ་རུས་བུ་རྣམས་ཀྱི་སྟེང་དུ་ཟླ་བ་ལ་

[002A]༄༅། །གནས་པའི་ཧཱུཾ་ཡིག་སྔགས་འཕྲེང་དང་བཅས་པ་ལས་བདུད་རྩིའི་རྒྱུན་བབས་པས། ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་དུད་ཁུ་དང་སོལ་ཁུའི་རྣམ་པར་བྱང་ཞིང་དག་པར་གྱུར། ན་མོ་རཏྣ་ཏྲ་ཡཱ་
ཡ་་ཤཱནྟིཾ་ཀུ་རུ་སཱ་ཧཱ། ཞེས་བརྗོད་ལ་བུམ་ཆུས་བཀྲུའོ། །དེ་ནས་སྤྲོ་ན་ཁྲུས་གསོལ་དུག་དབྱུང་ཤིས་བརྗོད་བཅས་སྦྱང་ཆོག་ལྟར་བྱེད་ཅིང། བསྡུ་ན་མི་དགོས། ཧཱུཾ་ཡིག་སྔགས་འཕྲེང་དང་བཅས་པ་ཡོངས་སུ་གྱུར་པ་ལས་
བཅོམ་ལྡན་འདས་རྡོ་རྗེ་མི་འཁྲུགས་པ་ཞེས་པ་ནས། མི་འཁྲུགས་རྒྱལ་པོ་ལ་ཕྱག་འཚལ། །ཞེས་པའི་བར་བུམ་བསྒྲུབ་ལྟར་བྱ། བཅོམ་ལྡན་འདས་རྡོ་རྗེ་མི་འཁྲུགས་པས་ཆེ་གེ་མོས་ཐོག་དྲངས་སེམས་ཅན་ཐམས་ཅད་ཀྱི་སྒྲིབ་
གཉིས་བྱང་ཚོགས་གཉིས་རྫོགས་ཏེ་མྱུར་དུ་མངོན་པར་རྫོགས་པར་འཚང་རྒྱ་བར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། ཐུགས་ཀ་ནས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་སྒྲིབ་གཉིས་
སྦྱངས་ཏེ་མི་འཁྲུགས་པའི་གོ་འཕང་ལ་བཀོད་པ་དང། སངས་རྒྱས་བྱང་སེམས་ཐམས་ཅད་སྤྱན་དྲངས་ཏེ། བཅོམ་ལྡན་འདས་ལ་ཐིམ་པ་འོད་དུ་ཞུ་ནས་སྐྲའམ་རུས་བུ་རྣམས་ལ་ཐིམ་པས། དེ་ཉིད་དེ་བཞིན་གཤེགས་
པ་ཐམས་ཅད་ཀྱི་འབྱུང་གནས་རིན་པོ་ཆེའི་ཕུང་པོར་གྱུར་པར་བསམ་མོ། །དེ་ནས་སྐྲའམ་རུས་བུ་རྣམས་བསྐམ་ཞིང་བཏགས་ནས་འཇིམ་པ་ལ་བསྲེས་ཏེ་སཱ་ཙྪ་འདེབས་པའམ། ཆུ་བོ་ཆེན་པོ་ལ་

[002B] རིའི་རྩེ་ནས་རླུང་ལ་བསྐུར་བ་གང་རུང་བྱ་བར་གསུངས་སོ། །ཞེས་སྐྲའམ་རུས་ཆོག་བྱ་ཚུལ་མདོར་བསྡུས་འདི་ནི། རྡོ་རྗེ་འཛིན་པ་དཀོན་མཆོག་རྒྱལ་མཚན། ལྕང་སྐྱ་ངག་དབང་བློ་བཟང་ཆོས་ལྡན། རྗེ་བཙུན་དམ་
པ་ངག་དབང་རྡོ་རྗེའི་ཞལ་སྔ་ནས་རྣམས་ཀྱི་མན་ངག་ལྟར་བན་གཟུགས་དྷརྨ་བྷ་དྲས་སྦྱར་བའོ།།    ༈    །།སྲ་སྟི་པྲ་ཛཱ་བྷྱ་འཇིམ་པ་བྱིན་རླབས་ནི། ལག་པ་གཡོན་པའི་མཐེ་པོས་མཐེའུ་ཆུང་མནན་པ་ཁ་ཡར་བསྟན། གཡས་
པའང་དེ་བཞིན་དུ་བྱས་པ་ཁ་ཕུབ་པའི་བར་དུ་འཇིམ་པ་བཞག་ལ། རང་ལྷར་གསལ་བའི་ངང་ནས། སྭ་བྷཱ་ཝས་འཇིམ་པ་སྟོང་པར་སྦྱངས། སྟོང་པའི་ངང་ལས་པད་ཟླའི་སྟེང་དུ་བྷྲཱུཾ་ལས་འཇིམ་པ་རིན་པོ་ཆེའི་ཕུང་པོར་
གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས། འོག་མིན་རྣམ་པར་སྣང་མཛད་ཀྱི་ཐུགས་རྒྱུད་བསྐུལ་ཏེ། དེའི་ཐུགས་ཀ་ནས་འོད་ཟེར་དཔག་ཏུ་མེད་པ་བྱུང་འཇིམ་པ་ལ་ཐིམ་པས་དེ་ཉིད་སངས་རྒྱས་ཐམས་ཅད་
ཀྱི་རང་བཞིན་དུ་གྱུར་པར་བསམ་ལ། ཨོཾ་ན་མོ་བྷ་ག་ཝ་ཏེ། བཻ་རོ་ཙ་ནཱ་ཡ། པྲ་བྷ་རཱ་ཛཱ་ཡ། ཏ་ཐཱ་ག་ཏཱ་ཡ། ཨྲྷ་ཏཻ་ས་མྱ་ཀཾས་བུདྡྷ་ཡ། ཏ་དྱ་ཐའ། ཨོཾ་སུ་ཀྵམེ། ས་མེ་ས་མ་ཡེ། ཤཱནྟི་དཱ་ནྟེ། ཨ་ས་མཱ་རོ་བེ། ཨ་ན་ལ་བཧེ། ཏ་ར་བཧེ། ཡ་
ཤོ་ཝ་ཏི། མཧཱ་ཏེ་ཛ། ནི་ར་ཀཱུ་ལེ། ནི་རི་ཝ་ཎི། སརྦ་བུདྡྷ་ཨ་དཧི་ཥྚཱ་ན་ཨ་དཧི་ཥྛི་ཏེ་སཱ་ཧཱ། ཞེས་ལན་ཉེར་གཅིག་བཟླའོ། །དྷ་རྨ་བྷ་དྲས་བྲིས།།    ༈    །།   ན་མོ་གུ་རུ་མཉྫུ་གྷོ་ཥཱ་ཡ། མཆོག་གསུམ་

[003A]༄༅། །གྱི་ཤིས་བརྗོད་ཀྱི་དོན་ནི། མཚན་དང་དཔེ་བྱད་ཀྱི་དཔལ་ཕུན་སུམ་ཚོགས་པ་གང་ལ་མངའ་བ་དེའི་སྐུ་ནི། ཁ་དོག་བཟང་ཞིང་བརྟན་ལ་གཟི་བརྗིད་དང་ལྡན་པས་གསེར་གྱི་རི་བོ་དང་འདྲ་
ལ། ས་འོགས་སྟེང་ས་བླའི་འཇིག་རྟེན་གསུམ་གྱི་འགྲོ་བ་སྡུག་བསྔལ་གྱིས་མནར་བ་རྣམས་ཐུགས་རྗེ་ཆེན་པོས་སྐྱོབ་པའི་མགོན་པོ། ཉོན་མོངས་དང་ཤེས་བྱ་དང་སྙོམས་འཇུག་གི་སྒྲིབ་པའི་དྲི་མ་གསུམ་སྤངས་
པས་སྐྱེས་བུ་གཉིད་སད་པ་དང་འདྲ་བར་སངས་པ་དང། རྒྱས་པ་ནི། པདྨ་འདབ་མ་རྒྱས་པ་དང་འདྲ་བར་ཤེས་བྱ་ཐམས་ཅད་ལ་མཁྱེན་པའི་ཡེ་ཤེས་རྣམ་པར་རྒྱས་པའི་སྤྱན་མངའ་བ། འདི་ནི་འཇིག་རྟེན་རྣམས་ལ་དགེ་
ལེགས་སྟེར་བའི་བཀྲ་ཤིས་དཀོན་མཆོག་གསུམ་གྱི་དང་པོ་སངས་རྒྱས་སོ། །སངས་རྒྱས་དེ་ཡིས་ཉེ་བར་བསྟན་པའི་མན་ངག་ལུང་གི་ཆོས་ནི། མུ་སྟེངས་ཀྱི་གཞུང་ལས་མཆོག་དང། ཐེག་དམན་ལས་རབ་ཏུ་
གྱུར་ཅིང། ཕས་ཀྱི་རྒོལ་བའི་ངན་རྟོག་གིས་མི་གཡོ་བ་དང། ས་འོག་ཀླུའི་འཇིག་རྟེན། ས་སྟེང་མིའི་འཇིག་རྟེན། ས་བླ་ལྷའི་འཇིག་རྟེན་གསུམ་ན་སྙན་པར་གྲགས་ཤིང། འགྲོ་བ་རྣམས་ཀྱི་ནང་ནས་བློ་གྲོས་དང་
བསོད་ནམས་ཀྱིས་མཆོག་ཏུ་འཕགས་པའི་བརྒྱ་བྱིན་ལ་སོགས་པའི་ལྷ་དང། འཁོར་ལོས་བསྒྱུར་བ་ལ་སོགས་པའི་མི་སྐལ་བ་དང་ལྡན་པ་རྣམས་ཀྱིས་མཆོད་ཅིང་བསྔགས་པའི་གནས་སུ་གྱུར་པ། ཆོས་ཐམས་

[003B] སྐྱེ་རྒུ་སྟེ་སྐྱེ་བ་བླངས་སོ་ཅོག་རྣམས་ལ། སྒྲིབ་གཉིས་བག་ཆགས་དང་བཅས་པ་ཞི་བའི་གོ་འཕང་སྟེར་བར་བྱེད་པའི་བསྒྲུབ་པའི་ཆོས་ལམ་གྱི་བདེན་པ་
དང་བཅས་པ། འདི་ནི་འཇིག་རྟེན་རྣམས་ལ་དགེ་ལེགས་སྟེར་བའི་བཀྲ་ཤིས་དཀོན་མཆོག་གསུམ་གྱི་གཉིས་པ་ཆོས་སོ། །དགེ་བའི་འདུན་མ་ལ་ཚོགས་པའི་དགེ་འདུན་ནི། དམ་པ་སངས་རྒྱས་ཀྱིས་བསྟན་པའི་
བསྒྲུབ་པའི་ཆོས་ལམ་བདེན་རྒྱུད་ལ་ལྡན་པ། ལུང་གི་ཆོས་མང་དུ་ཐོས་པའི་བཀྲ་ཤིས་ཀྱི་ནོར་གྱིས་རྒྱུད་ཕྱུག་པ། ས་སྟེང་གི་མི་དང། ས་བླའི་ལྷ་དང། ས་འོག་གི་ལྷ་མ་ཡིན་ལ་སོགས་པ་རྣམས་ཀྱི་ཕྱག་དང་མཆོད་པའི་
གནས་སུ་གྱུར་པ། སྲིད་པའི་གནས་ཀྱི་ཚོགས་ཤིང་འདུས་པ་ཐམས་ཅད་ཀྱི་མཆོག་དང་རབ་ཏུ་གྱུར་ཅིང། ངོ་ཚ་ཤེས་པ་དང་ཁྲེལ་ཡོད་སྐྱེ་བ་སོགས། དཔལ་དང་ལེགས་ཚོགས་ཐམས་ཅད་ཀྱི་གཞི་དང་རྟེན་དུ་གྱུར་པ་
འདི་ནི་འཇིག་རྟེན་རྣམས་ལ་དགེ་ལེགས་སྟེར་བའི་བཀྲ་ཤིས་དཀོན་མཆོག་གསུམ་གྱི་གསུམ་པ་དགེ་འདུན་ནོ། །ཞེས་པ་འདི་ཡང་འདུལ་འཛིན་གྲགས་པ་རྒྱལ་མཚན་དང། རྗེ་ཏཱ་ར་ནཱ་ཐའི་གསུང་ལ་བརྟེན་ནས་དྷ་རྨ་
བྷ་དྲས་བྲིས་པའོ།། སརྦ་ཛ་ག་ཏཾ།། །།



