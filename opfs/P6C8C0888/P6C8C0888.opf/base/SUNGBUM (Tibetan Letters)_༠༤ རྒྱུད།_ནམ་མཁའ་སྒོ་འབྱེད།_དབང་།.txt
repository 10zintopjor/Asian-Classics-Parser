 ༄༅། །ནམ་མཁའ་སྒོ་འབྱེད་ཀྱི་དབང་གི་བཤད་པའི་ཟིན་བྲིས་ཐོར་བུ་བཞུགས་སོ་ །། །།
༄༅། །ནམ་མཁའ་སྒོ་འབྱེད་ཀྱི་དབང་གི་སྐབས་སུ། བླ་མ་ཡུམ་ཆེན་མོར་གསལ་བ་ལ་གསོལ་བ་གདབ། དལ་འབྱོར་རྙེད་དཀའ་ནས་བྱང་ཆུབ་ཀྱི་སེམས་ཀྱི་པར་
བླ་མས་བརྡའ་སྤྲད་པ་ལྟར་བསམ། གནས་ཁང་བདེ་བ་ཅན་ལྟ་བུའི་དག་པའི་ཞིང་དུ་མོས་ཤིང། གཏོར་མ་མཁའ་འགྲོ་སྡེ་ལྔ་དང་སྟེང་གི་ནམ་མཁར་རྩ་རྒྱུད་ཀྱི་བླ་མ་བཞུགས་
གནས་དང་བཅས་པ་གསལ་གདབ་ལ། བྱད་སྡོམ་བཟུང། དབང་དངོས་ལ་གསུམ་ལས། དང་པོ་ལུས་ལ་རྒྱན་དྲུག་རུས་པའི་དབང་བསྐུར་བ་ལ་རང་ལབ་སྒྲོན་དུ་བསྐྱེད་པ་ལ་
མགུལ་རྒྱན། རྣ་རྒྱན་ཕྱག་གདུབ་དང་ཞབས་གདུབ། དབུ་རྒྱན། སེར་ལ་ཁའམ་ཚངས་སྐུད་དམ་མཆོད་ཕྱིར་ཐོགས། རྐེད་རྒྱན་ནམ་འོག་བག་སྟེ་རྒྱན་དྲུག་པོ་རིམ་པ་བཞིན་
དཔའ་བོ་དང་རྣལ་འབྱོར་མ་ཐམས་ཅད་ཀྱི་སྦྱིན་སོགས་ཕར་ཕྱིན་རེའི་ངོ་བོར་མོས་པ་གཏད་དེ་རྒྱན་འདི་ཐོག་ལ་བདག་འཛིན་ཆོད་ཅིག་པར་པ་དབང་བསྐུར་བའོ། །དེའི་ཡན་ལག་ཊ་མ་རུ་དང་
མི་རྐང་གླིང་བུའི་ཕྱག་འཚན་གཉིས་གཏད་དེ་སྟོང་པ་ཉིད་ཀྱི་རང་སྒྲ་སྒྲོགས་པ་འདི་འཆང་ནས་དཀྲོལ་ཞིང་སྐུར་ལ་བདག་འཛིན་ཆོད་ཅིག་པར་དབང་བསྐུར་བའོ། །གཉིས་པ་ངག་ལ་གསུང་སྐད་
ཕཊ་ཀྱི་དབང་བསྐུར་བ་ལ། གཅོད་དར་ཞི་བྱེད་གཉིས་དགོངས་པ་གཅིག་པས་ཕ་དམ་པས་ཞི་བྱེད་མགུར་དུ་བླངས་བ་ལས། གདོན་གནོད་སྦྱིན་ཕོ་མོ་འདུལ་ཙ་ན། རྟུལ་ཞུགས་འཁྲུལ་

[213B] ཞེས་གཉན་ཁྲོད་འགྲིན་པའི་ཚེ་གཅོང་ཡུལ་བ་ལ་ལྷོད་དུ་གྲགས་པའི་གདོན་བགེགས་ཀྱི་བར་ཆད་བྱུང་བའི་ཚེ་རང་གིས་དེ་ཐམས་ཅད་བར་དུ་གཅོད་པ་པོ་འམ་བར་ཆད་གྱི་
དེ་བོ་ལ་བརྟགས་ཤིང་དཔྱང་དེ་རང་བཞིན་གྱིས་མ་གྲུབ་པར་སྒོམ་པའི་རིག་པ་རྟུལ་ཞུགས་ཀྱི་འཁྲུལ་འཁོར་འཆའ་བར་གསུངས་བ་ལྟར་རིག་པ་རྟུལ་ཞུགས་ཀྱི་འཁྲུལ་འཁོར་བྱས་ཏེ་ལྟ་བའི་
གདེངས་དང་ལྡན་པས་ཕཊ་ཀྱི་སྒྲ་དྲག་པོ་སྒྲོགས་དགོས་པས་སེམས་ལྟ་ཐོག་ཏུ་བཞག་པའི་དང་ནས་བླ་མས་ཕཊ་སྒྲ་བསྒྲོགས་པའི་རྗེས་ཟློས་བྱེད་པའོ། །དེའི་ཡན་ལག་ཏུ་རང་ཡུམ་
ཆེན་མོར་བསྐྱེད་པ་ལ། ཏ་དྱ་ཐཱ་ག་ཏེ་ག་ཏེ་སོགས་ཀྱིས་བཟླས་ལུང་འབོག་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། ཞེས་པ་ཡན་གྱིས་རྒྱལ་སྲས་ཀྱི་སྤྱད་པ་སྤྱོད་ཚུལ་
རྒྱས་པར་བསྟན་པས། དེ་མདོར་བསྡུས་ཏེ་ཉམས་སུ་ལེན་ཚུལ་ཇི་ལྟར་ཡིན་ཞི་ན། འདི་ལྟ་སྟེ། སོངས་ཤིག་སོངས་ཤིག། ཕ་རོལ་ཏུ་སོངས་ཤིག་ཕ་རོལ་ཏུ་ཡང་དག་
པར་སོངས་ཤིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སོངས་ཤིག་ཅེས་དང་དོན་འགྱུར་གྱི་དབྱང་དུ་བྱས་ན། ཆོས་ཐམས་ཅད་རང་བཞིན་མེད་པར་སྒོམ་པའི་
སྒོས་ཚོགས་ལམ་དུ་སོངས་ཤིག་དེ་ནས་སྦྱོར་ལམ་དུ་སོངས་ཤིག་དེ་ནས་ཕ་རོལ་མཐོད་ལམ་དུ་སོངས་ཤིག་དེ་ནས་ཕ་རོལ་སྒོམ་ལམ་དུ་ཡང་དག་པར་སོངས་ཤིག་དེ་ནས་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སོངས་ཤིག་ཅེས་པའི་དོན་ཡིད་ལ་དྲན་པར་བྱས་ཏེ་སེམས་ལྟ་ཐོག་ཏུ་བཞག་པའི་དང་ནས། བླ་མའི་ཕྱག་ལེན་ལྟར་ཉི་ཤུ་རྩ་གཅིག་

[214A]༄༅། །བྱེད་པའོ། །གསུམ་པ་སེམས་ལ་ཆོས་ཉིད་དོན་གྱི་དབང་བསྐུར་བ་ནི། མདོ་ལས་འདི་ཡོད་པས་འདི་འབྱུང། འདི་སྐྱེས་པའི་ཕྱིར་འདི་སྐྱེ་སྟེ། གང་འདི་མ་རིག་པའི་
རྐྱེན་གྱིས་འདུ་བྱེད་དེ། ཞེས་སོགས་དང། མགོན་པོ་ཀླུས། ལམ་གསུམ་ཐོག་མཐའ་དབུས་མེད་པ། ཞེས་སོགས་དང། ཟླ་བས། ཉོན་མོངས་སྐྱོན་རྣམས་མ་ལུས་
འཇིགས་ཚོགས་ལ། ཞེས་སོགས་གསུངས་པ་ལྟར། སེམས་ཅན་རྣམས་འཁོར་བར་བར་འཚམས་མེད་པར་འཁོར་བ་ནི་ཡན་ལག་གཅུ་གཉིས་ཀྱི་ཐོག་མའི་མ་རིག་པའམ་བདག་
ཏུ་འཛིན་པའི་བློ་མི་རྟག་པའི་དབང་གིས་ཡིན་ཞིང་འཁོར་པའི་རྒྱུར་རམ་རྩ་བར་གྱུར་པའི་བདག་འཛིན་དེ་ལ་ཡང་གང་ཟག་གིས་བདག་འཛིན་དང་ཆོས་ཀྱི་བདག་འཛིན་གཉིས་ཡོད་དོ། །
དེ་ཡང་རང་ཅག་རྣམས་ལ་སྣང་ཙམ་གྱི་གང་ཟག་སྐྱེ་འཕགས་སོགས་གང་ཟག་གི་བདག་འཛིན་གྱི་དམིགས་ཡུལ་གང་ཟག་དང། སྣང་བ་ལྟར་གྱི་རང་གཞན་སྐྱེ་འཕགས་ཀྱི་གང་ཟག་
རྣམས་དགག་བྱའི་གང་ཟག་གི་བདག་གང་ཟག་ལས་གཞན་པའི་སྣང་ཙམ་གྱི་རྒྱུད་ཀྱིས་བསྡུས་པ་དང་མ་བསྡུས་པའི་ཆོས་ཐམས་ཅད་ཆོས་ཀྱི་བདག་འཛིན་གྱི་དམིགས་ཡུལ་ཆོས་
དང། གང་ཟག་ལས་གཞན་པའི་སྣང་བ་ལྟར་གྱི་ཆོས་རྣམས་ནི་དགག་བྱ་ཆོས་ཀྱི་བདག་གོ་དེ་ལྟར་ན་འཁོར་བ་ལས་གྲོལ་བ་ལ་བདག་ཏུ་འཛིན་པའི་བློ་མི་རྟག་པ་དང་འཛིན་སྟང་ངམ། །
དཔེར་ན་མི་ལས་བྱེད་ཅིག་གིས་བྱ་བ་བྱེད་ལུགས་ལ་བལྟས་ནས་མི་འདིའི་བྱེད་སྟང་ལ་ཟེར་བ་ལྟར་འཛིན་སྡང་ཞེས་པ་ཡང་འཛིན་ལུགས་སམ་འཛིན་ཚུལ་ལ་ཟེར་གསུངས། །འཛིན་ལུགས་

[214B] །དེའི་ཚུལ་ནི་གཅོད་ཡུལ་བས་སྐབས་ལ་ལར་དབྱིངས་རིག་བསྲེས་ནས་སྒོམ་པར་བྱ་དགོས་ལ། དེ་ཡང་རང་
གི་རྣམ་ཤེས་ཕུང་པོ་དང་ཕྲལ་ནས་སེམས་བདེ་སྟོང་ནམ་མཁའི་དབྱིངས་དང་དབྱེར་མེད་དུ་བསྲེས་ཏེ་རང་ལ་སྣང་བ་ལྟར་གྱིད་ཡོད་ན་ལུས་སེམས་གཉིས་དང་གཅིག་གམ་ཐ་དད་གང་རུང་
དུ་ཡོད་དགོས། གཅིག་ཏུ་ཡོད་ན་ལུས་སེམས་གཉིས་ཡོད་པ་ལྟར་ང་གཉིས་ཡོད་པའམ་ང་གཅིག་ལས་མེད་པ་ལྟར་ལུས་སེམས་ཡང་གཉིས་མེད་པར་འགྱུར་ན་དེ་ཡང་མི་
འཐད། ཐ་དང་དུ་ཀུན་ནས་ལུས་སེམས་གཉིས་ཕྲལ་བའི་རྗེས་སུ་ང་འདིའོ་ཞེས་གཟུང་དུ་ཡོད་དགོས་པ་ལ་དེ་ཡང་མེད་པས་ཐ་དད་དུ་མ་གྲུབ་སྙམ་པ་སོགས་དཔྱད་པ་
བཞིའི་སྒོ་ནས་དབྱད་དེ་རང་བཞིན་མེད་པ་ལ་མཉམ་པར་གཞག་དགོས་ཤིང་དེ་ལྟར་བྱང་ཆུབ་ཀྱི་སེམས་གྱིས་ཟིན་པའི་སྒོས་ཉམས་སུ་ལེན་པ་ལ་ཐབས་ཤེས་ཀྱི་སྤྱོད་ཡུལ་དང་
བདག་འཛིན་གྱི་ཞེན་ཡུལ་སུན་ཕྱུང་སྟེ་འཁོར་བའི་རྩ་བ་གཅོད་པར་བྱེད་པས་ན་ཟབ་མོ་བདུད་ཀྱི་གཅོད་དུ་གཅོད་ཡུལ་གྱི་ཡུལ་ཞེས་པ་བས་མཚོང་ཙམ་ལ་གཅོད་པ་སྔ་མ་ཕལ་ཆེར་གཉན་ཁྲོད་
འགྲིམ་པར་མཛད་པས་གཉེན་ཁྲོད་པ་ཞེས་ཀྱང་ཟེར་བས་ཡུལ་གཉན་ཁྲོད་འགྲེམ་པའི་ཆ་ནས་ཡིན་ནམ་སྙམ་གསུངས། ཞེས་ཀྱང་བྱའོ། །དེས་ན་དེ་ལྟ་བུའི་དམིགས་པ་
འབོག་པའི་ཚུལ་ནི་འགྲེང་སྟེ་ཐལ་མོ་སྤྱི་བོར་སྦྱར་བའི་སྤྱི་གཙུག་ནས་ལྟེ་འོག་གི་བར་དུ་དབུ་མ་མདའ་སྨྱུག་ཙམ་གྱི་ཡར་སྣ་སྤྱི་བོར་ཐལ་ལོ་ཡོད་པ་མར་སྣ་སུམ་མདོ་ནས་གཡས་

[215A]༄༅། །གཡོན་དུ་གྱིས་ཏེ་རྐང་མཐིལ་དང་ཁ་ད་ཆད་དུ་ཡོད་པའི་འོག་ཏུ་རྣམ་ཤེས་ཀྱི་ངོ་བོ་འོད་དཀར་པོ་གཉིས་བསམ། མདུན་གྱི་ནམ་མཁར་ཡུམ་ཆེན་ན་མོ་བཞུགས་
པའི་ཞལ་ནས། རིགས་ཀྱི་བུ་ཡར་ལ་ཤོག་སྐྱིད་པར་འོད། བདེ་བར་འོང། ཞེས་སོགས་ཀྱི་གསུང་ལྷང་ལྷང་འབྱོན་པའི་མོས་པ་ཡང་བྱ། བླ་མས་ཊ་མ་རུ་དང་དྲིལ་བུའི་
སྒྲ་དང་བཅས་ཏེ་ཕཊ་བརྗོད་པ་དང་རྣམ་ཤེས་ཀྱི་ངོ་བོ་འོད་དཀར་པོ་དེ་ལྟེ་བར་སླེབ་ཏེ་གཅིག་ཏུ་འདེས། ཡང་ཕཊ་བརྗོད་པ་དང་སྙིང་ཀར། ཡང་ཕཊ་བརྗོད་པ་དང་མགྲིན་པར་
ཡང་ཕཊ་བརྗོད་པ་དང་སྤྱི་བོར། དེ་ནས་ཕཊ་བརྗོད་པ་དང་རང་གི་བློའི་འཁྱུད་ཙམ་གྱི་ནམ་མཁའི་མཐོང་གི་ཐག་རིང་པོར་སྐར་མདའ་འཕངས་པ་བདེ་སྟོང་ཆོས་སྐུའི་དབྱིངས་དང་རེ་
གཅིག་ཏུ་སོང་བར་བསམ་ལ་ལྟ་ཐོག་ཏུ་བཞག་པའོ། །འདི་ལ་སྤྱི་གཙུག་རྣམ་པར་ལྟ་བའི་ཏིང་ངེ་འཛིན་ཞེས་ཀྱང་བྱ་ལ། མདོ་ལས་ནམ་མཁའ་རྣམ་པར་དག་པའི་ཏིང་ངེ་འཛིན་
ཞེས་ཀྱང་གསུངས་སོ། །དེ་ནས་གཏོར་མ་མཁའ་འགྲོ་མ་ལྟར་གསལ་བ་དེ་མགོར་བཞག་པ་ལས་བྱིན་རླབས་ཞུ། དེ་ནས་རང་གི་སྤྱི་བོར་མཁའ་འགྲོ་མ་ལྔ་དང་སྟེང་གི་ནམ་མཁར་
རྩ་རྒྱུད་ཀྱི་བླ་མ་ཐམས་ཅད་རང་རང་གི་བཞུགས་གནས་དང་བཅས་པ་རང་དང་ཁ་ལྟ་ཕྱོགས་མཐུན་པར་བཞུགས་ཡོད་པར་བསམ་ལ་གསོལ་འདེབས་བྱ། དམིགས་པ་ནི་
མཁའ་འགྲོ་རིགས་ལྔ་རྩ་རྒྱུད་ཀྱི་བླ་མ་དང་བཅས་པ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ་རྣམས་གསལ་བཏབ་ལ་དེ་ལས་བདུད་

[215B]
ཅད་དག་བུམ་པའི་དབང་ཐོབ། སྤྲུལ་པའི་སྐུ་འགྲུབ་པའི་ནུས་པ་ཁྱད་པར་ཅན་བཞག་དེ་ནས་སྙིང་ཀར་སླེབ་པ་ན་ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་
དག་གསང་བའི་དབང་ཐོབ། ལོངས་སྐུ་་དེ་ནས་ལྟེ་བར་སླེབ་པ་ན་ཡིད་ཀྱི་སྒོ་ནས་་ཤེས་རབ་ཡེ་ཤེས་ཀྱི་་ཆོས་སྐུ་་དེ་ནས་ལུས་ཀྱི་ཆ་ཐམས་ཅད་ལ་ཁྱབ་པས་
ལུས་ངག་ཡིད་གསུམ་གྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དག་ཚིག་དབང་རིན་པོ་ཆེ་ཐོབ། ཟུང་འཇུག་རྡོ་རྗེ་འཆང་གི་གོ་འཕང་མདོན་དུ་བྱེད་པའི་ནུས་པ་ཁྱད་
པར་ཅན་བཞག་པར་བསམ་ཞིང། འདི་ནི་བདུད་རྩི་ཆུ་རྒྱུན་གཅིག་པའི་ཏིང་ངེ་འཛིན་གྱི་དབང་བཞི་བླང་ཚུལ་ཡིན་ནོ་སོགས་རྒྱས་པར་ཐུགས་ལ་བཏགས་སོ། །འདི་ནི་ཁྱབ་བདག་
འཁོར་ལོའི་མགོན་པོ་རྡོ་རྗེ་འཛིན་པ་ཆེན་པོ་དཀོན་མཆོག་མཚན་ཅན་གྱི་དྲུང་དུ་ནམ་མཁའ་སྒོ་འབྱེད་ཀྱི་དབང་ཞུ་བའི་སྐབས་སུ་གསུང་བཤད་དང་ཕྱག་ལེན་རང་གི་བློ་ཆོད་ལ་དཔག་པའི་
གོ་ཚོང་ཕྲན་བུ་ཙམ་ཞིག་བརྗེད་བྱད་བྱ་བའི་ཕྱིར་ཡི་གེར་བཀོད་པ་ཡིན་བས་འགལ་འཁྲུལ་སོགས་ནོངས་པའི་ཚོགས་ཅི་མཆིས་པ་ཐམས་ཅད་བླ་མ་དང་མཁས་པའི་ཚོགས་ལ་འཆགས་
པས་བཟོད་པར་མཛད་པ་ཞུ་ལགས། གཞན་ལ་དབང་བྱེད་པའི་ཚེ་རང་ཞེས་པ་རྣམས་སློབ་མ་ཞེས་པར་འདོན་པ་བསྒྱུར་དགོས་པ་སོགས་ཤེས་པར་བྱའོ། །ཅེས་པ་འདི་ཡང་

[216A]༄༅། །རྡོ་རྗེ་འཆང་ངག་དབང་བློ་བཟང་ཆོས་ལྡན་དཔལ་བཟང་པོས་ཟིན་བྲིས་སུ་བགྱིས་པའོ། །



﻿༄༅། །ནམ་མཁའ་སྒོ་འབྱེད་ཀྱི་དབང་བྱེད་ཚུལ་བཞུགས། །

[001A] །ཨོཾ་སསྟི། གནས་གསུམ་མཁའ་འགྲོ་ཀུན་གྱི་གཙོ། །རྒྱལ་བའི་ཡུམ་ལ་གུས་བཏུད་ནས། །ནམ་མཁའ་སྒོ་འབྱེད་དབང་བསྐུར་ཚུལ། །དམ་པའི་
གསུང་བཞིན་བྲི་བར་བྱ། །ནམ་མཁའ་སྒོ་འབྱེད་ཀྱི་དབང་བྱེད་པར་འདོད་པས། གཏོར་མའི་ཚོ་མ་བུ་མཆོད་གཏོར་དང་བཅས་པ་ཕྱག་ལེན་ལྟར་བཤམས། བདག་མདུན་ཚུལ་
བཞིན་བསྒྲུབས། སློབ་མ་རྣམས་ཁྲུས་བྱས། དུས་གསུམ་རྒྱལ་བ་སྐྱེད་མཛད་མ། །བཅོམ་ལྡན་ཤེས་རབ་ཕ་རོལ་ཕྱིན། །ཐུགས་རྗེས་སྣ་ཚོགས་སྐུར་སྤྲུལ་པ། །ཡུམ་ཆེན་བདག་
ལ་བྱིན་གྱིས་རློབས། ཞེས་ལན་གསུམ་གྱིས་གསོལ་བ་གདབ། སྤྱི་དང་བྱེ་བྲག་གི་ཆོས་བཤད་ནས་བྱང་སྡོམ་བཟུང། དངོས་གཞི་ལ་མདུན་བསྐྱེད་གནས་སུ་པདྨའི་སྡོང་པོ་ཡངས་

[002A]༄༅། །ཤིང་རྒྱ་ཆེ་བ། ལྟེ་བ་འདབ་མ་བཞི་དང་བཅས་པའི་དབུས་སུ་ཟླ་གདན་ལ་ངོ་བོ་རྩ་བའི་བླ་མ་དང་དབྱེར་མེད་པའི་ཡུམ་ཆེན་མོ་ཡིན་པ་ལ། རྣམ་པ་སངས་རྒྱས་
རིགས་ཀྱི་མཁའ་འགྲོ་མ་མ་གཅིག་ལབས་ཀྱི་སྒྲོན་མ་སྐུ་མདོག་དཀར་མོ། ཕྱག་གཡས་ཌཱ་མ་རུ་འཁྲོལ་ཞིང། གཡོན་དངུལ་དཀར་གྱི་དྲིལ་བུ་གསིལ་བ། མདུན་ནས་གཡས་བསྐོར་
གྱིས་རྡོ་རྗེའི་རིགས་ལ་སོགས་པའི་མཁའ་འགྲོ་མ་རིགས་བཞི། ཕྱག་གཡས་རྣམས་རང་རིགས་ཀྱི་ཕྱག་མཚན་དང། གཡོན་པ་རྣམས་དྲིལ་བུ་འཛིན་པ། ཐམས་ཅད་ཞལ་
གཅིག་ཕྱག་གཉིས་མ། ལང་ཚོ་བཅུ་དྲུག་ལོན་པའི་ཉམས་ཅན། དབུ་སྐྲ་རལ་པའི་ཐོར་ཅོག་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་བརྐྱངས་ཤིང་གཡོན་བསྐུམས་པ་སྐྱིལ་
ཀྲུང་ཕྱེད་པའི་གར་སྟབས་ཀྱིས་བཞུགས་པ། སྟེང་དུ་རྩ་བརྒྱུད་ཀྱི་བླ་མ་རྣམས་བཞུགས་གནས་དང་བཅས་པ་སྤྲིན་གཏིབས་པ་ལྟ་བུར་ཡོད་པར་གསལ་བཏབ། དངོས་གཞི་ལ་གསུམ་ལས་

[002B] རྒྱན་དྲུག་ཕར་ཕྱིན་དྲུག་རྣམ་པར་དག་པའི་བདག་ཉིད་དུ་བསམས་ལ། འདི་ནི་དཔའ་བོ་ཐམས་ཅད་དང། །གནས་གསུམ་མཁའ་འགྲོ་ཐམས་ཅད་ཀྱི། །ཕ་རོལ་
ཕྱིན་དྲུག་དག་པའི་རྒྱན། །རྒྱན་འདི་ཐོགས་ལ་བདག་འཛིན་ཆོད། །རྒྱན་དྲུག་རུས་པའི་དབང་བསྐུར་རོ། །ཞེས་རྒྱན་དྲུག་གིས་བརྒྱན་པར་མོས་ལ། བྱིན་རླབས་བྱེད། ཡང་ཌཱ་མ་རུས་ཤེས་རབ་ཀྱི་རང་སྒྲ་སྒྲོག་པར་
དཔོན་སློབ་གཉིས་ཀས་བསམས་ཏེ། འདི་ནི་དཔའ་བོ་ཐམས་ཅད་དང། །གནས་གསུམ་། སྐྱེ་མེད་རང་སྒྲ་སྒྲོག་པའི་སྒྲ། །སྒྲ་འདི་སྒྲགས་ལ་། ཌཱ་མ་རུ་ཡི་། ཌཱ་མ་རུ་གཏད་ནས་འཁྲོལ་དུ་གཞུག་ཡང་ཅིར་
སྣང་བདེན་མེད་དུ་མོས་ནས། འདི་ནི་། གནས་གསུམ་། སྣང་བ་བདེ་ཆེན་བསྒྱུར་བའི་སྐད། །སྐད་འདི་བསྒྱུར་ལ་། མི་རྐང་གླིང་བུའི་། ཞེས་བརྗོད་ནས། མི་རྐང་འབུད་དུ་གཞུག་གཉིས་པ་ངག་ལ་གསུང་
སྐད་ཕཿཊ་ཀྱི་དབང་བསྐུར་བ་ནི། འདི་ནི་། གནས་གསུམ་། བདག་འཛིན་རྩད་ནས་གཅོད་པའི་སྐད། །སྐད་འདི་ཐོན་ལ་། གསུང་སྐད་ཕཿཊ་ཀྱི་དབང་། ཕཿཊ་དྲག་ཏུ་བརྗོད་ལ་བདག་འཛིན་ལྷན་སྐྱེས་ཀྱི་ཞེན་
ཡུལ་བཀག་ནས་བསྒོམ་དུ་གཞུག་ཏདྱ་ཐཱ་ག་ཏེ་ག་ཏེ་སོགས་ཀྱི་བཟླས་ལུང་སྦྱིན་ནོ། །གསུམ་པ། སེམས་ལ་ཆོས་ཉིད་དོན་གྱི་དབང་བསྐུར་བ་ནི། སློབ་མ་རྣམས་རྐང་པ་གཤིབས་ནས་ལངས། ཐལ་

[003A]༄༅། །མོ་སྤྱི་བོར་སྦྱར་ཏེ་འདུག་པ་ལ། འདི་ལྟར་བརྡའ་སྤྲད། ཁྱེད་རང་རྣམས་ཀྱི་ལུས་ཀྱི་དབུས་དྲང་པོར་རྩ་དབུ་མ་ཁོག་སྟོང་མདའ་སྨྱུག་ཙམ། ཡར་སྣ་སྤྱི་བོར་ཐལ་གྱིས་ཟུག་ཅིང། མར་སྣ་ལྟེ་འོག་
ཙམ་ནས་སོ་སོར་གྱེས་ཏེ་རྐང་མཐིལ་དུ་སླེབས་པའི་འོག་ཏུ་རང་རང་གི་རྣམ་ཤེས་འོད་དཀར་པོ་སྲན་མ་ཙམ་རེ་རེ་ཡོད་པ་དེས་ཨ་ཝ་དྷཱུ་ཏཱི་ནས་ཡར་བལྟས་པས། སྟེང་གི་ནམ་མཁའ་ལ་ཡུམ་ཆེན་མོ་བཞུགས་པ་
མངོན་སུམ་དུ་མཐོང། ཡུམ་ཆེན་མོའི་གསུང་ནས། རིགས་ཀྱི་བུ་ཡར་ལ་ཤོག་སྐྱིད་པར་འོང། བདེ་བར་འོང། མཐར་ཐུག་གཏན་གྱི་བྱང་ཆུབ་ལ་ཁོ་མོས་དགོད་དོ། །ཞེས་གསུངས་ཞིང། ཌཱ་མ་རུ་དཀྲོལ་དཔོན་སློབ་
གཉིས་ཀས་ཕཿཊ་རེ་རེ་བརྗོད། སློབ་མའི་རྣམ་ཤེས་རྐང་མཐིལ་ནས་ལྟེ་བར་གཅིག་ཏུ་འདྲེས། སྙིང་གར་སླེབས་། མགྲིན་པར་། སྤྱི་བོར་། ཕཿཊ་སྤྱི་བོ་ནས་ནམ་མཁའི་དབྱིངས་སུ་སོང། རང་སེམས་བདེན་སྟོང་ནམ་
མཁའི་དབྱིངས་དང་རོ་གཅིག་ཏུ་སོང་བར་བསམས་ནས་མཉམ་པར་འཇོག་ཏུ་བཅུག་ལ། མདོ་ལས་ནམ་མཁའ་རྣམ་པར་བལྟ་བའི་ཏིང་ངེ་འཛིན་དང། གཙུག་ཏོར་རྣམ་པར་བལྟ་བའི་ཏིང་ངེ་འཛིན་ཞེས་གསུངས་པའི་དོན་
དུ་ངོ་སྤྲད། དེ་ནས་མཉམ་གཞག་དེ་ལས་ལངས་པའི་སློབ་མའི་སྤྱི་བོར་ལྷར་བསྐྱེད་པའི་ཚོམ་བུའམ། གཏོར་མ་བཞག་རྩ་རྒྱུད་ཀྱི་བླ་མ། མ་གཅིག་མཁའ་འགྲོའི་ཚོགས་དང་བཅས་པ་ལ་གསོལ་བ་བཏབ་པས་

[003B] སྤྲོ་ན༑ བྱ་རྒོད་ཕུང་པོའི་རི་བོ་ན། ཞེས་སོགས་རྒྱས་པའམ། མདོར་བསྡུས་ཉེ་བརྒྱུད་ཙམ་བྱེད་ན།    ༈    །འོག་མིན་ཆོས་ཀྱི་ཕོ་བྲང་དུ། །རྡོ་རྗེ་འཆང་ཆེན་བྱིན་རླབས་ཅན། །བྱིན་
རླབས་ཅན་ལ་གསོལ་བ་འདེབས། །རྒྱ་ནག་རི་བོ་རྩེ་ལྔ་རུ། །རྗེ་བཙུན་འཇམ་དབྱངས་། བྱིན་རླབས་། འཇམ་དཔལ་གྲུབ་པའི་དཀྱིལ་འཁོར་དུ། །དཔའ་བོ་རྡོ་རྗེ་། བྱིན་རླབས་། འབྲོག་རི་ཆེན་པོ་དགེ་ལྡན་དུ། །བློ་བཟང་
གྲགས་པ་། བྱིན་། མལ་དྲོ་སྤང་སའི་དགོན་པ་རུ། །འཇམ་དཔལ་རྒྱ་མཚོ་། བྱིན་རླབས་། བ་སོ་ལྷུན་གྲུབ་བདེ་ཆེན་དུ། །ཆོས་ཀྱི་རྒྱལ་མཚན་། བྱིན་། པདྨ་འོད་ཀྱི་གཞལ་ཡས་སུ། །ཆོས་ཀྱི་རྡོ་རྗེ་། བྱིན་། དབེན་ས་
ཆོས་ཀྱི་ཕོ་བྲང་དུ། །བློ་བཟང་དོན་གྲུབ་། བྱིན་། སྤྱི་གཙུག་ཉི་ཟླའི་གདན་སྟེང་དུ། །སངས་རྒྱས་ཡེ་ཤེས་། བྱིན་། བདེ་སྟོང་ཆོས་སྐུའི་གཞལ་ཡས་སུ། །ཡུམ་ཆེན་ཤེར་ཕྱིན་། བྱིན་། སྙིང་ག་ཆོས་ཀྱི་ཕོ་བྲང་དུ། །ཡི་དམ་
ལྷ་ཚོགས་། བྱིན་། ཉི་ཤུ་རྩ་བཞིའི་གནས་མཆོག་ཏུ། །དཔའ་བོ་མཁའ་འགྲོ་། བྱིན་། དུར་ཁྲོད་ཆེན་པོའི་གནས་བརྒྱད་དུ། །ཆོས་སྐྱོང་བསྲུང་མ་། བྱིན་། དམ་ཚིག་གཙང་མའི་ཚོགས་བྲལ་དུ། །རྡོ་རྗེ་སྤུན་ཚོགས་་
བྱིན་། དལ་འབྱོར་རྙེད་དཀར་ཤེས་པ་དང། །དོན་ཆེན་སྙིང་པོ་ལེན་པ་རུ། །གསོལ་བ་འདེབས་སོ་བྱིན་གྱིས་རློབས། །མི་རྟག་འཆི་བ་དྲན་པ་དང། །ལོང་མེད་རྒྱུད་ལ་སྐྱེ་བ་རུ་། ཚེ་འདི་བློ་ཡིས་ཐོངས་པ་དང། །ཕུང་པོ་ཟད་དུ་བསྐྱུར་

[004A]༄༅། །བ་རུ་། གཉན་ས་རི་ཁྲོད་ཟིན་པ་དང། །བྱམས་དང་སྙིང་རྗེ་འབྱོངས་པ་རུ་། བདག་མེད་གནས་ལུགས་རྟོགས་པ་དང། །བདག་འཛིན་རྩད་ནས་ཆོད་པ་རུ་། བདུད་བཞི་རང་སར་ཞི་བ་དང། །སྐུ་གསུམ་
མངོན་དུ་འགྱུར་བ་རུ་། སྣང་སྲིད་དབང་དུ་འདུ་བ་དང། །འབྲེལ་ཚད་དོན་དང་ལྡན་པ་རུ་། ཞེས་རྗེས་ཟློས་ཀྱི་སྒོ་ནས་གསོལ་བ་བཏབ་པས་བྱིན་གྱིས་བརླབས་པར་བསམ། རྒྱས་པར་ན་ཚོགས་ལ་ལོངས་སྤྱད། མཇུག་ཆོག་
སྤྱི་འགྲོ་ལྟར་བྱའོ།།    ༈    །སྨྲས་པ། ཟབ་ལམ་ནམ་མཁའ་སྒོ་འབྱེད་བྱིན་རླབས་ཚུལ། །ཡང་དག་ལྟར་སྣང་འདྲེས་པའི་ལུགས་མང་ཡང། །རྣམ་དག་དམ་པའི་གསུང་བཞིན་རིན་ཆེན་ཕྲེང། །མདོར་བསྡུས་ཚིག་གི་སྲད་
བུར་སྤེལ་བ་འདི། །སྡེ་སྣོད་འཛིན་པ་དུ་མས་བསྐུལ་བའི་ངོར། །མང་དུ་ཐོས་པའི་དགེ་སློང་རྒྱལ་ཁམས་པ། །བློ་བཟང་ཆོས་ཀྱི་རྒྱལ་མཚན་ཞེས་བྱས་བཀོད། །དགེ་བས་འགྲོ་ཀུན་བདུད་བཞི་ལས་རྒྱལ་ཏེ། །སྐུ་གསུམ་དབང་
གི་རྒྱལ་པོ་ཐོབ་གྱུར་ཅིག་ཅེས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།། །།    ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་
འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ། །།



