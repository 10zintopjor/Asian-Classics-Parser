
[001A]༄༅། །དྲང་ངེས་རྣམ་འབྱེད་ཀྱི་དཀའ་གནད་གསལ་བར་བྱེད་པ་བསྡུས་དོན་ལེགས་བཤད་གསལ་བའི་མེ་ལོང་ཞེས་བྱ་བ་བཞུགས་སོ། །

[001B] །ན་མོ་གུ་རུ། སྐུ་གསུང་ཐུགས་དང་རྫུ་འཕྲུལ་ཀུན་འགྲོ་དང། །ཅི་འདོད་སྐྱེད་དང་ཡོན་ཏན་དབང་ཕྱུག་སྟེ། །དབང་ཕྱུག་བརྒྱད་ལྡན་རྡོ་རྗེ་འཆང་དབང་གི་
ངོ་བོ་དཔལ་ལྡན་བླ་མའི་ཞབས་ལ་འདུད། །སྙིགས་མས་ཆེར་སྦགས་རྒྱལ་བ་ཐམས་ཅད་ཀྱིས། །སྤངས་པའི་འགྲོ་ལ་ཐར་བའི་ལམ་སྟོན་པར། །གཅིག་ཏུ་དཔའ་བ་འཇམ་མགོན་ཆོས་
ཀྱི་རྗེ། །དོན་ཡོང་རྡོ་རྗེ་རྒྱལ་བའི་དབང་པོར་འདུད། །མགོན་དེའི་ཆོས་ཀྱི་སྙིང་པོ་ཡིད་བཞིན་ནོར། །ལུང་རིགས་རྒྱལ་མཚན་རྩེ་ལ་རབ་བཀོད་ནས། །ལེགས་བཤད་འདོད་དགུའི་
དངོས་གྲུབ་ཆར་འབེབས་པའི། །དཔལ་ལྡན་འཕྲིན་ལས་བཟང་པོའི་ཞབས་ལ་འདུད། །ཅེས་མཆོད་པར་བརྗོད་པ་སྔོན་དུ་བཏང་ནས། འདིར་གང་བཤད་པར་བྱ་བ་ནི། དྲང་བ་དང་ངེས་
པའི་དོན་རྣམ་པར་འབྱེད་པའི་བསྟན་བཅོས་ལེགས་བཤད་སྙིང་པོ་འཆད་པ་ལ་གཉིས། བསྟན་བཅོས་རྩོམ་པ་ལ་འཇུག་པའི་སྔོན་དུ་མཆོད་པར་བརྗོད་ཅིང་རྩོམ་པར་དམ་བཅའ་བ་

[002A] །དང༑ བརྩམས་པའི་བསྟན་བཅོས་ཀྱི་ལུས་དངོས་བཤད་པའོ། །དང་པོ་ལ་གཉིས། མཆོད་པར་བརྗོད་པ་དང། བཤད་པར་དམ་བཅས་ཏེ་མཉན་པར་བསྐུལ་
བའོ༑ ༑དང་པོ་ལ་བསྟན་བཅོས་གཞན་གྱི་འགྱུར་ཕྱག་དང་མཐུན་པའི་མཆོད་བརྗོད་དང། བསྟན་བཅོས་ལུས་ཀྱི་མཆོད་བརྗོད་གཉིས་ལས། དང་པོ་ནི། ན་མོ་གུ་རུ་མྙྫུ་གྷོ་ཥ་ཡ་ཞེས་པ་སྟེ་
དེ་ཡང་ན་མོ་ནི་ཕྱག་འཚལ་ཞེས་པའོ། །གུ་རུ་ནི་བླ་མ་དང། མྙྫུ་གྷོ་ཥ་ཡ་ནི་འཇམ་དབྱངས་དང། ཡ་ཞེས་པ་ལའི་དོན་ནོ། །དེ་ལྟར་ན་བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །
ཞེས་པ་སྟེ། དེ་ཡང་བསྟན་བཅོས་འདི་བསུང་རབ་ཀྱི་དྲང་ངེས་ཀྱི་ཁྱད་པར་ཕྱེ་སྟེ་དངོས་པོའི་དེ་ཁོ་ན་ཉིད་གཏན་ལ་འབེབས་པའི་བསྟན་བཅོས་ཡིན་ཞིང། མངོན་པའི་སྡེ་སྣོད་དུ་གཏོགས་
པས་འཇམ་དབྱངས་ལ་བཀས་བཅད་པ་དང་མཐུན་པའི་ཆེད་དུ་མཛད་པའོ། །ཡང་ན་འཇམ་དབྱངས་དེ་རྗེ་རང་ཉིད་ཀྱི་ལྷག་པའི་ལྷ་ཡིན་པས་རྩོམ་པ་ཕལ་ཆེར་ལ་དེ་ལྟར་འབྱུང་ཞིང་

[002B] འཇམ་མགོན་བླ་མའི་དྲིན་གྱིས་ལེགས་མཐོང་ནས། །ཞེས་འཇམ་དབྱངས་ཀྱི་བཀའ་དྲིན་ལ་བརྟེན་ནས་དྲང་ངེས་ཀྱི་དགོངས་པ་ཕྱིན་ཅི་མ་ལོག་པར་རྟོགས་ཞེས་གསུངས་པས། བསྟན་བཅོས་འདིའི་ཐོག་
མར་བསྟོད་དམ་སྙམ་མོ། །གཉིས་པ་ལ་བསྟན་པའི་བདག་པོ་ལ་མཆོད་པར་བརྗོད་དང། བསྟན་འཛིན་ལ་མཆོད་པར་བརྗོད་པའོ། །དང་པོ་ནི། བདེ་འབྱུང་སྤྲིན་ལ་ཞོན་དང་གསེར་གྱི་མངལ། །ལུས་མེད་བདག་པོ་ཐ་གུའི་ལྟོ་ལ་
སོགས། །སྲིད་ན་དྲེགས་པའི་ང་རོ་ཆེར་སྒྲོགས་པའི། །རློམ་པས་འགྱིད་རྣམས་ཀྱིས་ཀྱང་གང་གི་སྐུ། །མཐོང་བའི་མོད་ལ་ཉི་མས་མེ་ཁྱེར་བཞིན། །མཛད་པར་གྱུར་ཚེ་མཛེས་པའི་ཅོད་པན་གྱིས། །གང་གི་ཞབས་པད་གུས་
པས་བསྟེན་བྱེད་པ། །ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། །ཞེས་པས་འཆད། དེ་རྣམས་ཀྱི་དོན་ཅུང་ཟད་བཤད་ན། མཆོག་ཏུ་དགའ་བའི་གཟུགས་འཆང་བས་ན་བདེ་འབྱུང་ཞེས་པ་ལྷ་དབང་ཕྱུག་ཆེན་པོ་དང། སྤྲིན་དང་
འདྲ་བའི་གླང་པོ་ཆེ་ས་ལ་རབ་བརྟན་ལ་ཞོན་པས། སྤྲིན་ལ་ཞོན་ཞེས་པ་བརྒྱ་བྱིན་དང། གྲངས་ཅན་པའི་གཞུང་ལས། གསེར་གྱི་མདོག་ཅན་རབ་མཛེས་པའི། །སྒོ་ང་ཆུ་ལས་བྱུང་གྱུར་ཏེ། །ཞེས་ཚངས་པ་གསེར་གྱི་མདོག་ཅན་གྱི་སྒོ་ང་
ལས་སྐྱེས་པར་བཤད་པས། གསེར་གྱི་མངལ་ནི་ཚངས་པ་དང། དབང་ཕྱུག་ལྷ་མོ་ཧུ་མས་མཆོད་ཅིད་དཀའ་ཐུབ་ལ་གནས་པ་ན་དགའ་རབ་དབང་ཕྱུག་གིས། དཔལ་ལྡན་ཟླ་བས་འགྲེལ་པ་སྒྲོན་གསལ་ལས། དྲེགས་པར་བྱེད་པ་དང་
རྨོངས་པར་བྱེད་པ་དང། ཀུན་ཏུ་ཐོམས་པར་བྱེད་པ་དང། བརྒྱལ་བར་བྱེད་པ་དང། སེམས་མེད་པར་བྱེད་པ་སྟེ་མདའ་ལྔའོ། །ཞེས་གསུངས་པ་ལྟར་གྱི་མདའ་ལྔ་འཕངས་པས། དབང་ཕྱུག་གི་དཀའ་ཐུབ་ཉམས་པས། དེས་རིག་སྟེ་

[003A]༄༅། །མིག་གསུམ་ལས་མེ་སྦར་ནས་དགའ་རབ་དབང་ཕྱུག་བསྲེགས་ཏེ་ལུས་མེད་པར་བྱས་སོ། །ཞེས་མངོན་བརྗོད་ལས་འབྱུང་པས། ལུས་མེད་བདག་པོ་ནི་དགའ་རབ་དབང་ཕྱུག་དང། བྱིས་པའི་དུས་ཐ་གུ་ལྟོ་བ་
ལ་བཅིངས་ན། ཐ་གུའི་ལྟོ་ནི་ཁྱབ་འཇུག་དང། ལ་སོགས་པ་ཚོགས་བདག་དང། གཞིན་ནུ་གདོང་དྲུག་དང་ཉི་མ་དང་ཟླ་བ་ལ་སོགས་པ་སྲིད་པ་གསུམ་ན་སྟོབས་ཀྱིས་དྲེགས་པའི་ང་རོ་ཆེས་ཆེར་སྒྲོགས་པའི་རློམ་པ་སྟེ་ང་
རྒྱལ་གྱིས་འགྱིང་པ་རྣམས་ཀྱིས་ཀྱང། བཅོམ་ལྡན་འདས་གང་གི་སྐུ་མཐོང་བའི་མོད་ལ་ཉི་མས་སྲིན་བུ་མེ་ཁྱེར་ཟིལ་གྱིས་གནོན་པ་བཞིན་དུ། དེ་ཐམས་ཅད་ཟིལ་གྱིས་གནོན་པར་མཛད་པར་གྱུར་པའི་ཚེ། ལྷ་དེ་དག་གི་
མཛེས་པའི་ཅོད་པན་གྱིས་བཅོམ་ལྡན་འདས་གང་གི་ཞབས་པད་གུས་པས་བསྟེན་པའི་ལྷའི་ལྷར་གྱུར་པ་ཐུབ་པའི་དབང་པོ་ལ་ཕྱག་འཚལ་ལོ། །ཞེས་པའོ། །ཡང་ན་ལྷ་དབང་ཕྱུག་ཆེན་པོ་ལ་བདེ་འབྱུང་ཞེས་བྱ་སྟེ། དེ་
ཉིད་གཟུགས་མཆོག་དང་ལྡན་པས་སྐྱེ་བོ་གཞན་གྱིས་མཐོང་བ་ན་ཡིད་ལ་བདེ་བ་འབྱུང་བའི་ཕྱིར། བརྒྱ་བྱིན་ལ་སྤྲིན་ལ་ཞིན་ཞེས་བརྗོད་པའི་རྒྱུ་མཚན་ཡོད་དེ། སྤྲིན་གྱི་ཤུགས་འཆང་བའི་གླང་པོ་ཆེ་ལ་བཞིན་པས་ན་དེ་
ལྟར་བརྗོད་པའི་ཕྱིར། ཚངས་པ་ལ་གསེར་གྱི་མངལ་ཞེས་བརྗོད་པའི་རྒྱུ་མཚན་ཡོད་དེ། གསེར་གྱི་མདོག་ཅན་གྱི་སྒོ་ང་ལས་སྐྱེས་པར་ཕྱི་རོལ་པའི་གཏམ་རྒྱུད་ལ་གྲགས་པས་དེ་ལྟར་བརྗོད་པའི་ཕྱིར། དགའ་རབ་
དབང་ཕྱུག་ལ་ལུས་མེད་བདག་པོ་ཞེས་བྱ་སྟེ། གཟུགས་ཁམས་པ་རྣམས་གཟུགས་ཤིན་ཏུ་ཆེ་བས། འདོད་ཁམས་པ་དེ་གཟུགས་ཁམས་པ་ལ་ལྟོས་ཏེ་ལུས་མེད་པ་ལྟ་བུ་ཡིན་པས། དགའ་རབ་དབང་ཕྱུག་དེ་འདོད་

[003B] ཁྱབ་འཇུག་ལ་ཐ་གུའི་ལྟོ་ཞེས་བྱ་སྟེ། བྱིས་པའི་ཚེ་ཐ་གུས་ལྟོ་བ་བཅིང་པར་མངོན་བརྗོད་ལས་བཤད་པའི་ཕྱིར་ཏེ། དེ་ཉིད་ལས། ཐ་གུའི་ལྟོ་ནི་བྱིས་པའི་ཚེ་ཐ་གུའི་
སྐེ་རག་བཅིང་བའོ། །ཞེས་འབྱུང་བའི་ཕྱིར། དྲེགས་པའི་ལྷ་བརྒྱད་བསྟན་ཚུལ་ཡོད་དེ། དང་པོ་ལྔ་དངོས་སུ་བསྟན་ནས་སོགས་སྒྲས་ཕྱི་མ་གསུམ་ཤུགས་ལ་བསྟན་པའི་ཕྱིར། དེ་ཡང་ལྷའི་བུ་ཉི་ཟླ་གཉིས་གཅིག་ཏུ་འདྲེན་ནོ། །
གཉིས་པ་བསྟན་འཛིན་ལ་མཆོད་པར་མརྗོད་པ་ལ་གསུམ། སྲས་ཀྱི་ཐུ་བོ་གཉིས་ལ་མཆོད་པར་བརྗོད་པ། ཤིང་རྟའི་སྲོལ་འབྱེད་གཉིས་ལ་མཆོད་པར་བརྗོད་པ། ཤིང་རྟའི་སྲོལ་འཛིན་རྣམས་ལ་མཆོད་པར་
བརྗོད་པའོ། །དང་པོ་ནི། མཁྱེན་བརྩེའི་གཏིང་མཐའ་ཤིན་ཏུ་དཔག་པར་དཀའ། །བྱང་ཆུབ་སྤྱོད་པའི་རླབས་ཆེན་ཆལ་ཆིལ་གཡོ། །ལེགས་བཤད་རིན་ཆེན་གཏེར་གྱུར་འཇམ་པའི་དབྱངས། །རྒྱལ་ཚབ་རྒྱ་མཚོ་ཆེ་
ལ་གུས་ཕྱག་འཚལ། །ཞེས་པས་འཆད། དོན་ནི། གུས་ཕྱག་འཚལ། གང་ལ་ནི། རྗེ་བཙུན་འཇམ་པའི་དབྱངས་དང་རྒྱལ་ཚབ་བྱམས་མགོན་གཉིས་ལའོ། །འོ་ན་དེ་གཉིས་ཡོན་ཏན་ཇི་ལྟ་བུ་དང་ལྡན་ཞེ་ན། དེ་
གཉིས་རྒྱ་མཚོ་ཆེན་པོ་དང་ཆོས་མཚུགས་པའི་ཡོན་ཏན་དང་ལྡན་ཏེ། རྒྱ་མཚོ་ཆེན་པོའི་གཏིང་དང་མཐའ་དཔག་པར་དཀའ་བ་དེ་བཞིན་དུ། དེ་གཉིས་ཀྱི་མཁྱེན་བརྩེ་དེས་ཀྱང་ཡུལ་འདི་ཙམ་ཞིག་རྟོགས་ལ་
འདི་ཕན་ཆད་མ་རྟོགས་ཞེས་པའི་མཐའ་དང་སེམས་ཅན་འདི་ཙམ་ཞིག་གི་དོན་དུས་འདི་ཙམ་ཞིག་མཛད། ཞེས་པའི་མཐའ་དང་གཏིང་དཔག་པར་དཀའ་ཞིང། རྒྱ་མཚོ་ཆེན་པོ་ལས་རྦ་རླབས་ཆིལ་ཆིལ་

[004A]༄༅། །གཡོ་བ་དེ་བཞིན་དུ། དེ་གཉིས་ཀྱིས་ཀྱང་བྱང་ཆུབ་ཀྱི་ཕྱིར་དུ་སྦྱིན་སོགས་སྤྱོད་པའི་རྦ་རླབས་ཆེན་པོ་ཆལ་ཆིལ་དུ་གྱོ་ཞིང། རྒྱ་མཚོ་ཆེན་པོ་དེ་རིན་པོ་ཆེ་རྣམས་ཀྱི་གཏེར་རམ་འབྱུང་གནས་
ཡིན་པ་བཞིན་དུ། དེ་གཉིས་ཀྱང་ལེགས་པར་བཤད་པ་ཐམས་ཅད་ཀྱི་གཏེར་རབ་འབྱུང་ཁུངས་ཡིན་པའི་ཕྱིར། གཉིས་པ་ནི། བདེ་གཤེགས་གསུང་རབ་ཚུལ་གཉིས་ཤིང་རྟའི་སྲོལ། །ལེགས་པར་ཕྱེ་བས་རྒྱལ་
བའི་བསྟན་པ་མཆོག། །ས་གསུམ་འགྲོ་ན་ཉི་ལྟར་གསལ་མཛད་པ། །ཀླུ་སྒྲུབ་ཐོགས་མེད་ཞབས་ལ་སྤྱི་བོས་འདུད། ཅེས་པས་འཆད། དོན་ནི། ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ཆོས་ཅན། རྗེ་
བཙུན་བློ་བཟང་གྲགས་པས་བསྟན་བཅོས་རྩོམ་པའི་ཐོབ་མར་ཁྱེད་གཉིས་ཀྱི་ཞབས་ལ་སྤྱི་བོས་འདུད་པའི་རྒྱུ་མཚན་ཡོད་དེ། ཁྱེད་གཉིས་ཀྱིས་བདེ་བར་བཤེགས་པའི་གསུང་རབ་འཁོར་ལོ་གསུམ་ལ་དྲང་ངེས་
འབྱེད་པའི་ཚུལ། དབུ་སེམས་གཉིས་ཀྱི་ལུགས་ཀྱི་ཤིང་རྟའི་སྲོལ་ལེགས་པར་ཕྱེ་བའི་སྒོ་ནས་རྒྱལ་བའི་ལུང་གི་བསྟན་པའི་མཆོག་ཐེག་ཆེན་གྱི་བསྟན་པ། ས་འོག་ས་སྟེང་ས་བླའི་སྲིད་པ་གསུམ་ན་ཡོད་པའི་རྣམ་
གྲོལ་དོན་གཉེར་གྱི་འགྲོ་བ་རྣམས་ཀྱི་རྣ་བའི་ལམ་ན་ཉི་མ་ལྟར་གསལ་བར་མཛད་པས་བཀའ་དྲིན་ཤིན་ཏུ་ཆེ་བ་ཡིན་པའི་ཕྱིར། གསུམ་པ་ནི། ཤིང་རྟ་ཆེན་པོའི་སྲོལ་གཉིས་ལེགས་བཟུང་ནས། །འཛམ་གླིང་བློ་གསལ་
བྱེ་བའི་མིག་འབྱེད་པ། །འཕགས་པ་ལྷ་དང་དཔའ་བོ་སངས་རྒྱས་བསྐྱངས། །ལེགས་ལྡན་འབྱེད་དང་ཟླ་བ་གྲགས་པའི་ཞབས། །དབྱིག་གཉེན་ཞབས་དང་བློ་བརྟན་ཕྱོགས་གླང་དང། །ཆོས་ཀྱི་གྲགས་པའི་ཞབས་

[004B] །ཐུབ་བསྟན་མི་ནུས་རྒྱལ་མཚན་འཛིན་པའི་མཆོག། །མཁས་པའི་དབང་པོ་རྣམས་ལ་གུས་པས་འདུད། །ཅེས་པས་འཆད། དོན་ནི། འཕགས་པ་ལྷ་དང། སློབ་དཔོན་དཔའ་པོ་དང། སངས་རྒྱས་
བསྐྱངས་དང། ལེགས་ལྡན་འབྱེད་དང། ཟླ་བ་གྲགས་པའི་ཞབས་ལ་སོགས་པ་ཀླུ་སྒྲུབ་ཀྱི་རྗེས་འབྲང་རྣམས་དང། དབྱིག་གཉེན་ཞབས་དང། བློ་གྲོས་བརྟན་པ་དང། ཕྱོགས་ཀྱི་གླང་པོ་དང། དཔལ་ཆོས་ཀྱི་གྲགས་
པའི་ཞབས་ལ་སོགས་པ་ཐོགས་མེད་ཀྱི་རྗེས་འབྲང་འཛམ་གླིང་མཛེས་པར་བྱེད་པའི་རྒྱན། ཐུབ་བསྟན་བཤད་སྒྲུབ་ཀྱི་སྒོ་ནས་མི་ནུབ་པའི་རྒྱལ་མཚན་འཛིན་པའི་མཆོག་ཏུ་གྱུར་པའི་མཁས་པའི་དབང་པོ་རྣམས་
ཆོས་ཅན། རྗེ་བཙུན་བློ་བཟང་གྲགས་པས་བསྟན་བཅོས་འདི་རྩོམ་པའི་ཐོག་མར་ཁྱེད་རྣམས་ལ་གུས་པས་འདུད་པའི་རྒྱུ་མཚན་ཡོད་དེ། ཁྱེད་རྣམས་གོང་དུ་བཤད་པའི་ཤིང་རྟ་ཆེན་པོའི་སྲོལ་དབུ་སེམས་གཉིས་
ཀྱི་ལུགས་སོ་སོར་ལེགས་པར་བཟུང་ནས། འཛམ་བུ་གླིང་གི་བློ་གསལ་བྱེ་བ་སྟེ། གྲངས་མེད་པས་གསུང་རབ་ཀྱི་དོན་ཕྱིན་ཅི་མ་ལོག་པར་རྟོགས་པའི་ཤེས་རབ་ཀྱི་མིག་འབྱེད་པའི་མཁས་མཆོག་ཡིན་པའི་ཕྱིར། སྐབས་
འདིར་ཤིང་རྟའི་སྲོལ་འབྱེད་དང། སྲོལ་འཛིན་བཤད་པ་ནི། སྤྱིར་ཤིང་རྟའི་སྲོལ་འབྱེད་དེ་ལ་སེམས་ཙམ་པ་དང། ངོ་བོ་ཉིད་མེད་པར་སྨྲ་བའི་ཤིང་རྟའི་སྲོལ་འབྱེད་གཉིས་སུ་ངེས་ཀྱང། ཀླུ་སྒྲུབ་དང་ཐོགས་མེད་གཉིས་སུ་མ་ངེས་
ཏེ༑ སངས་རྒྱས་འཁོར་བ་འཇིག་གི་བསྟན་པའི་དུས་ཀྱི་ཞིང་རྟའི་སྲོལ་འབྱེད་ཡོད་པའི་ཕྱིར་དང། རྗེ་བཙུན་བྱམས་པ་ཡང་ཤིང་རྟའི་སྲོལ་འབྱེད་ཡིན་པའི་ཕྱིར་ཏེ། དེ་བསྟན་པ་འདིའི་དབང་དུ་བྱས་པའི་ལྷའི་རྟེན་

[005A]༄༅། །ཅན་གྱི་ངོ་བོ་ཉིད་མེད་པར་སྨྲ་བའི་ཤིང་རྟའི་སྲོལ་འབྱེད་ཡིན་པའི་ཕྱིར་ཏེ། གསེར་འཕྲེང་ལས། དངོས་བསྟན་སྟོང་ཉིད་ཀྱི་དོན་རིགས་ཚོགས་དང། ཤུགས་བསྟན་སྟོང་ཉིད་བཤད་པ་ན་གདུལ་བྱའི་
རྒྱུད་ལ་མངོན་རྟོགས་སྐྱེ་བའི་རིམ་པ་རྣམས་རྒྱན་གྱིས་བཀྲལ་བས། རྗེ་བཙུན་དང་ཀླུ་སྒྲུབ་ཞབས་གཉིས་ཀྱིས་ཤེར་ཕྱིན་འགྲེལ་ཚུལ་གཉིས་སུ་བྱུང་ངོ་ཞེས་བྱ་བར་ཡང་གནས་སོ། །ཞེས་གསུངས་པའི་ཕྱིར། རྗེ་བཙུན་བྱམས་
པ་ནི་ཤིང་རྟའི་སྲོལ་འབྱེད་དུ་རྒྱལ་བ་འཀྱ་ཐུབ་པའི་ལུང་གིས་དངོས་སུ་མ་ཟིན་ཀྱང། གསེར་འཕྲེང་གི་ལུང་དེ་ལ་བརྟེན་ནས་ཁས་བླངས་པ་ཡིན་ལ། ཀླུ་སྒྲུབ་དང་ཐོགས་མེད་གཉིས་ནི་མིའི་རྟེན་ཅན་གྱི་འགྲེལ་བྱེད་
གཞན་ལ་མ་ལྟོས་པར་མདོ་དོན་འབྱེད་པར་རྒྱལ་བ་འཀྱ་ཐུབ་པ་རང་ཉིད་ཀྱིས་ལུང་བསྟན་པས། ཤིང་རྟའི་སྲོལ་འབྱེད་དུ་བཞག་གོ། གང་དུ་ལུང་བསྟན་ན། ཀླུ་སྒྲུབ་ལུང་བསྟན་ཚུལ་ཡོད་དེ། ལང་ཀར་བཤེགས་པ་ལས་
ལྷོ་ཕྱོགས་བེཧ་ཏའི་ཡུལ་དུ་ནི། །དགེ་སློང་དཔལ་ལྡན་ཞེས་གྲགས་པ། །དེ་མིང་ཀླུ་ཞེས་འབོད་པ་སྟེ། །ཡོད་དང་མེད་པའི་ཕྱོགས་འཇིག་པ། །ང་ཡི་ཐེག་པ་འཇིག་རྟེན་དུ། །བླ་མེད་ཐེག་ཆེན་རབ་བཤད་ནས། །རབ་ཏུ་
དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། །ཞེས་པ་དང། འཇམ་དཔལ་རྩ་རྒྱུད་ལས། དེ་བཞིན་གཤེགས་པ་ང་འདས་ནས། །ལོ་ནི་བཞི་བརྒྱ་ལོན་པ་ན། །དགེ་སློང་ཀླུ་ཞེས་དེ་འབོད་འབྱུང། །བསྟན་པ་ལ་
ནི་དད་ཅིང་ཕན། །རབ་ཏུ་དགའ་བའི་ས་ཐོབ་པ། །ལོ་ནི་དྲུག་བརྒྱ་དག་ཏུ་འཚོ། །རིག་པ་རྨ་བྱ་ཆེན་མོ་ནི། །བདག་ཉིད་ཆེན་པོ་དེས་ཀྱང་འགྲུབ། །བསྟན་བཅོས་སྣ་ཚོགས་དོན་དང་ནི། །དངོས་པོ་མེད་པའི་དོན་དེ་རིག་

[005B] །བདེ་བ་ཅན་དུ་སྐྱེ་བར་འགྱུར། །དེ་ནི་མཐར་གྱིས་སངས་རྒྱས་ཉིད། །ངེས་པ་ཁོ་ནར་ཡང་དག་འཐོབ། །ཅེས་གསུངས་པའི་ཕྱིར། ཐོགས་མེད་ལུང་བསྟན་ཚུལ་ཡོད་དེ། འཇམ་དཔལ་རྩ་རྒྱུད་
རྒྱ་ནག་འགྱུར་ལས། ང་ནི་མྱ་ངན་འདས་འོག་ཏུ། །ལོ་ནི་དགུ་བརྒྱ་ལོན་པ་ན། །ཐོགས་མེད་ཅེས་བྱའི་དགེ་སློང་ནི། །བསྟན་བཅོས་དེ་ནི་དོན་ལ་མཁས། །མདོ་སྡེ་ངེས་དོན་དྲད་པའི་དོན། །རྣམ་པ་མང་པོ་རབ་ཏུ་འབྱེད། །འཇིག་
རྟེན་རིག་མ་སྟོན་བདག་ཉིད། །གཞུང་འབྱེད་ངང་ཚུལ་ཅན་དུ་འགྱུར། །དེ་ཡི་རིག་པ་གྲུབ་པ་ནི། །ས་ལའི་ཕོ་ཉ་མོ་ཞེས་བརྗོད། །དེ་ཡི་སྔགས་ཀྱི་མཐུ་ཡིས་ནི། །བློ་ནི་བཟང་པོ་སྐྱེ་བར་འགྱུར། །བསྟན་པ་ཡུན་རིང་གནས་
བྱའི་ཕྱིར། །མདོ་ཡི་དེ་ཉིད་དོན་བསྡུས་བྱེད། །ལོ་ནི་བརྒྱ་དང་ལྔ་བཅུར་འཚོ། །དེ་ལུས་ཞིག་ནས་ལྷ་ཡུལ་འགྲོ། འཁོར་བ་རྣམས་སུ་འཁོར་བ་ན། །ཡུན་རིང་བདེ་བ་རྗེས་མྱོང་ནས། །བདག་ཉིད་ཆེན་པོ་མཐར་གྱིས་
ཏེ༑ ༑བྱང་ཆུབ་ཐོབ་པར་འགྱུར་པ་ཡིན། །ཞེས་ལུང་བསྟན་ཅིང། སྤྱི་དོན་རོལ་མཚོ་ལས་ཀྱང། ཐུབ་པ་ཆེན་པོ་ཆོས་ཀྱི་དབྱིངས་སུ་སྙོམས་པར་ཞུགས་པའི་ཚུལ་བསྟན་ནས་ལོ་དགུ་བརྒྱ་ལོན་པ་ན། ཐོགས་མེད་སྐུ་མཆེད་
འཇིག་རྟེན་དུ་བྱོན་ལ། ཞེས་གསུངས་པའི་ཕྱིར། དེ་ཡང་རྗེ་བཙུན་བྱམས་མགོན་དང། མགོན་པོ་ཀླུ་སྒྲུབ་གཉིས་དབུ་མ་པའི་ཤིང་རྟའི་སྲོལ་འབྱེད་དང། འཕགས་པ་ཐོགས་མེད་ནི་སེམས་ཙམ་པའི་ཤིང་རྟའི་སྲོལ་
འབྱེད་ཡིན་ལ། དབུ་མ་པའི་ཤིང་རྟའི་སྲོལ་འབྱེད་ཡིན་ན་དབུ་མ་ཐལ་རང་གང་རུང་གི་ཤིང་རྟའི་སྲོལ་འབྱེད་མ་ཡིན་དགོས་ཏེ། མགོན་པོ་ཀླུ་སྒྲུབ་དེ་དབུ་མ་པའི་ཤིང་རྟའི་སྲོལ་འབྱེད་ཡིན་ཀྱང་ཐལ་རང་གང་རུང་གི་

[006A]༄༅། །དེ་མིན་ཞིང། སློབ་དཔོན་སངས་རྒྱས་བསྐྱངས་དང་སློབ་དཔོན་ཟླ་བ་གྲགས་པ་གཉིས་ཐལ་འགྱུར་བའི་ཤིང་རྟའི་སྲོལ་འབྱེད་ཡིན་ཀྱང། དབུ་མ་པའི་དེ་མ་ཡིན་པའི་ཕྱིར་དང། སློབ་དཔོན་ལེགས་
ལྡན་འབྱེད་དེ་རང་རྒྱུད་པའི་ཤིང་རྟའི་སྲོལ་འབྱེད་ཡིན་ཀྱང། དེ་དབུ་མ་པའི་ཤིང་རྟའི་སྲོལ་འབྱེད་མ་ཡིན་པའི་ཕྱིར་ཏེ། དེ་དབུ་མ་པའི་ཤིང་རྟའི་སྲོལ་འཛིན་ཡིན་པའི་ཕྱིར། དེ་ཡང་ཡིན་ཏེ། སློབ་དཔོན་འཕགས་པ་ལྷ་
དང༑ སློབ་དཔོན་དཔའ་བོ། སློབ་དཔོན་སངས་རྒྱས་བསྐྱངས། ལེགས་ལྡན་འབྱེད། ཟླ་བ་གྲགས་པ་རྣམས་དབུ་མ་པའི་ཤིང་རྟའི་སྲོལ་འཛིན་དང། སློབ་དཔོན་དབྱིག་གཉེན། བློ་བརྟན། ཕྱོགས་གླང། ཆོས་གྲགས་
རྣམས་སེམས་ཙམ་པའི་ཤིང་རྟའི་སྲོལ་འཛིན་ཡིན་པའི་ཕྱིར། དེས་ན་དཔལ་ལྡན་ཟླ་བ་གྲགས་པ་ཡན་ཆད་དུ་དབུ་མ་ཐལ་འགྱུར་བ་ཞེས་ཡོངས་སུ་མ་གྲགས་པ་ལ། སློབ་དཔོན་འདིས་ཐལ་འགྱུར་འཐད་རང་རྒྱུད་མི་འཐད་
ཅེས་ཐལ་རང་སོ་སོར་ཕྱེ་ནས་ཐལ་འགྱུར་བའི་ཤིང་རྟའི་སྲོལ་ཡོངས་གྲགས་ལ་བཏོད་པ་ཡིན་ཏེ། ལེགས་བཤད་སྙིང་པོ་ལས། རང་སྡེ་གཞུང་འགྱུར་བ་རྣམས་ལས་ཐལ་རང་གང་འདོད་བརྟགས་ནས་རང་རྒྱུད་མི་
འཐད་ཐལ་འགྱུར་འཐད་ཅེས་པ་ནི། ཟླ་བའི་གཞུང་རྗེས་འབྲང་དང་བཅས་པ་མིན་པ་ནས་དངོས་སུ་མ་བྱུང་ངོ། །ཞེས་པ་དང། སངས་རྒྱས་བསྐྱངས་རང་རྒྱུད་མི་བཞེད་པ་དང། དབུ་མ་པས་རང་རྒྱུད་བྱ་མི་རིགས་པའི་སྒྲུབ་
བྱེད་དང། བཟློག་ཕྱོགས་ལ་གནོད་བྱེད་མང་དུ་བསྟན་ནས་ཤིང་རྟའི་སྲོལ་ཕྱེ་ལ། སློབ་དཔོན་ལེགས་ལྡན་འབྱེད་ཀྱིས་ཀླུ་སྒྲུབ་ཀྱི་དགོངས་པ་རང་རྒྱུད་དུ་བཀྲལ་ཡང། དེ་ཀླུ་སྒྲུབ་ཀྱི་དགོངས་པ་རང་རྒྱུད་དུ་འགྲེལ་

[006B] དེའི་གོང་དུ་སློབ་དཔོན་དེ་བ་ཤར་མས་ཀླུ་སྒྲུབ་ཀྱི་དགོངས་པ་རང་རྒྱུད་དུ་བཀྲལ་བར་སློབ་དཔོན་སྤྱན་རས་གཟིགས་བརྟུལ་ཞུགས་ཀྱིས་བཤད་པའི་ཕྱིར་ཏེ། ལེགས་བཤད་སྙིང་པོ་ལས། ལེགས་
ལྡན་འབྱེད་ནི་དེ་བ་ཤར་མའི་འགྲེལ་བ་དཀར་པོ་རྣམ་པར་འཆར་བའི་རྗེས་སུ་འབྲང་བར་སྤྱན་རས་གཟིགས་བརྟུལ་ཞུགས་ཀྱིས་བཤད་དོ། །ཞེས་གསུངས་པའི་ཕྱིར། དེ་ཡང་སློབ་དཔོན་ལེགས་ལྡན་འབྱེད་དེ་མདོ་སྡེ་སྤྱོད་པའི་
དབུ་མ་རང་རྒྱུད་པའི་ཤིང་རྟའི་སྲོལ་འབྱེད་དང། ཞི་བ་འཚོ་ནི་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ཤིང་རྟའི་སྲོལ་འབྱེད་ཡིན་ཏེ། ལེགས་བཤད་སྙིང་པོ་ལས། དེས་ན་སྔར་འདི་འདྲ་བའི་ལུགས་རེ་རེ་ཙམ་བྱུང་མོད་
ཀྱང༑ གཞུང་རྒྱས་པར་བརྩམས་ནས་ཐ་སྙད་དུ་ཕྱི་རོལ་འགོག་པའི་གྲུབ་མཐའི་སྲོལ་ནི་སློབ་དཔོན་ཞི་བ་འཚོས་ཕྱེ་བར་སློབ་དཔོན་ཡེ་ཤེས་སྡེས་བཞེད་པ་ལྟར་ལེགས་སོ། །ཞེས་དང། སྟོང་ཐུན་སྐལ་བཟང་མིག་འབྱེད་
ལས༑ སློབ་དཔོན་ཞི་བ་འཚོས་ཐ་སྙད་དུ་ཕྱི་དོན་མེད་ཅིང་རང་རིག་ཡོད་པ་དང། ཤེས་པ་བདེན་པར་མ་གྲུབ་པའི་དབུ་མའི་ལུགས་ཀྱི་སྲོལ་ཐོག་མར་བྱེ་ནས་དབུ་མ་རྒྱན་མཛད་ཅིང། ཀ་མ་ལ་ཤི་ལའི་དབུ་མ་སྣང་བ་དང་སྒོམ་
རིམ་གསུམ་དང། འཕགས་སེང་དང། སངས་རྒྱས་ཡེ་ཤེས་ཞབས་དང། ཨ་བྷཡ་ཀ་ར་ལ་སོགས་པའི་གཞུང་རྣམས་ཀྱང་ལྟ་བ་གཏན་ལ་འབེབས་པའི་ཚུལ་ཞི་བ་འཚོའི་ལུགས་ཀྱི་རྗེས་སུ་འབྲང་བའོ། །ཞེས་གསུངས་པའི་
ཕྱིར༑ དེ་བཞིན་དུ་རྒྱལ་བ་འབྲོམ་སྟོན་པ་དེ་བཀའ་གདམས་པའི་ཤིང་རྟའི་སྲོལ་འབྱེད་ཡིན་ཀྱང། སྤྱིར་ཤིང་རྟའི་སྲོལ་འབྱེད་མ་ཡིན། རྒྱལ་བ་ཙོང་ཁ་པ་ཆེན་པོ་དེ་བོད་གངས་ཅན་གྱི་ཤིང་རྟའི་སྲོལ་འབྱེད་ཡིན་ཀྱང་

[007A]༄༅། །སྤྱིར་དེ་མ་ཡིན་པ་སོགས་གཞན་ཡང་ཤེས་པར་བྱའོ། །གཉིས་པ་བཤད་པར་དམ་བཅས་ཏེ་ཉན་པར་བསྐུལ་བ་ལ་གཉིས། བསྟན་བཅོས་ཀྱི་ཆེ་བ་བསྟན་ཏེ་བཤད་པར་དམ་བཅའ་བ་དང། བློ་གྲོས་
དང་ལྡན་ཞིང་དོན་དུ་གཉེར་བའི་ཉན་པ་པོ་ལ་མཉན་པར་བསྐུལ་བའོ། །དང་པོ་ནི། གཞུང་ལུགས་མང་ཐོས་རིགས་པའི་ལམ་དུའང། །ངལ་བ་མང་བསྟེན་མངོན་པར་རྟོགས་པ་ཡི། །ཡོན་ཏན་ཚོགས་ཀྱིས་མི་དམན་དུ་མས་ཀྱང་
འབད་ཀྱང་རྟོགས་པར་མ་གྱུར་གནས་དེ་ནི། །འཇམ་མགོན་བླ་མའི་དྲིན་གྱིས་ལེགས་མཐོང་ནས། །ཤིན་ཏུ་བརྩེ་བའི་བསམ་པས་བདག་གིས་བཤད། །ཅེས་པས་འཆད། དོན་ནི། རྗེ་བཙུན་བློ་བཟང་གྲགས་པ་ཆོས་
ཅན་དྲང་ངེས་རྣམ་པར་འབྱེད་པའི་བསྟན་བཅོས་འདི་བདག་གིས་བཤད་པར་བྱའོ་ཞེས་དམ་བཅའ་བའི་རྒྱུ་མཚན་ཡོད་དེ། ཤིང་རྟ་ཆེན་པོའི་ལུགས་གཉིས་ཀྱི་འཁོར་ལོ་གསུམ་ལ་དྲང་ངེས་འབྱེད་ཚུལ་མི་འདྲ་བའི་
གནས་སམ་ཁྱད་པར་དེ་ནི། གཞུང་ལུགས་མང་དུ་ཐོས་ཤིང། རིགས་པའི་ལམ་དུའང་ངལ་བ་མང་དུ་བསྟེན་པ་དང། ནང་གི་མངོན་པར་རྟོགས་པའི་ཡོན་ཏན་གྱི་ཚོགས་ཀྱིས་ཡིད་མི་དམན་ཞིང། ཕྱུག་པའི་གངས་རིའི་
ཁྲོད་ཀྱི་མཁས་གྲུབ་དུ་མས་འབད་པ་ཅི་ཙམ་བྱས་ཀྱང་ཇི་ལྟ་བ་བཞིན་དུ་རྟོགས་པར་མ་གྱུར་ཅིང། རང་ཉིད་ཀྱིས་བླ་མ་མགོན་པོ་འཇམ་པའི་དབྱངས་ཀྱི་བཀའ་དྲིན་གྱིས་ལེགས་པར་མཐོང་ནས། དགོས་པ་རྙེད་
པ་དང་གྲགས་པ་སྒྲུབ་པ་ལྟ་བུ་མ་ཡིན་པར། ཤིན་ཏུ་རྟོགས་དཀའ་བའི་དྲང་ངེས་ཀྱི་ཁྱད་པར་འདི་གདུལ་བྱ་རྣམས་ཀྱིས་རྟོགས་ན་ཅི་མ་རུང་སྙམ་པའི་ཤིན་ཏུ་བརྩེ་བའི་བསམ་པས་ཀུན་ནས་བླངས་ཏེ་རྩོམ་པ་

[007B] ཁ་ཅིག། གཞུང་ལུགས་མང་དུ་ཐོས་པ་བུ་སྟོན་དང། རིགས་པའི་ལམ་དུ་ངལ་བ་མང་དུ་བསྟེན་པ་ཆ་བ་ཆོས་སེང་ཞེས་སོ་སོར་འཆད་ཀྱང། ཡོན་ཏན་གཉིས་ཀ་དང་ལྡན་པའི་མཁས་པ་དུ་མས་ཀྱང་འབད་
ཀྱང་མ་རྟོགས་ན། ཡོན་ཏན་རེ་རེ་དང་ལྡན་པ་ཙམ་གྱིས་རྟོགས་མི་ནུས་པ་ལྟ་སྨོས་ཀྱང་ཅི་དགོས་ཞེས་པའི་དོན་ཡིན་ནམ་སྙམ་མོ། །གཉིས་པ་ནི། བསྟན་པའི་དེ་ཉིད་རྟོགས་པའི་རྣམ་དཔྱོད་ཀྱིས། །སྨྲ་བ་ཟླ་མེད་འདོད་རྣམས་
གུས་པས་ཉོན། །ཞེས་པས་འཆད། དོན་ནི། ལུང་གི་བསྟན་པའི་དེ་ཉིད་དེ། གནས་ཚུལ་དྲང་ངེས་ལ་སོགས་པའི་ཁྱད་པར་ཕྱིན་ཅི་མ་ལོག་པར་རྟོགས་པར་འདོད་ཅིང། རང་ཉིད་ཀྱིས་ཇི་ལྟར་རྟོགས་པའི་རྣམ་དཔྱོད་ཀྱིས་གདུལ་བྱ་
གཞན་ལ་སྨྲ་བ་ལ་འགྲན་ཟླ་མེད་པར་འདོད་པའི་གདུལ་བྱ་རྣམས་ལ་བསྟན་བཅོས་འདི་གུས་པས་ཉོན་ཅིག་ཅེས་མཉན་པར་བསྐུལ་རིགས་ཏེ། དེ་ལྟ་བུའི་སྨྲ་བ་ཟླ་མེད་དུ་བྱེད་པ་ལ་བསྟན་བཅོས་འདི་ནས་བཤད་པ་ལྟར་རྟོགས་
ནས་སྨྲ་བ་ཞིག་དགོས་པའི་ཕྱིར། དགོས་དོན་ནི། དྲང་ངེས་རྣམ་འབྱེད་ཀྱི་དཀའ་འགྲེལ་ལས། དེས་ན་འབད་ཀྱང་རྟོགས་པར་མ་གྱུར་གནས་དེ་ནི། ཞེས་པ་དང། བསྟན་པའི་དེ་ཉིད་རྟོགས་པའི་རྣམ་དཔྱོད་ཀྱིས། །ཞེས་པའི་གཞུང་
སྔ་ཕྱི་སྦྲེལ་བས། བསྟན་བཅོས་ཀྱི་དགོས་སོགས་ཆོས་བཞི་བསྟན་པ་ཡིན་ཏེ། སྔ་མས་བརྗོད་བྱ་དང། དེའི་ཁྱད་པར་དངོས་སུ་བསྟན། ཕྱི་མས་ཉིང་དགོས་དངོས་སུ་བསྟན་ནས། གནས་སྐབས་ཀྱི་དགོས་པ་དང། འབྲེལ་
པ་གཉིས་ཤུགས་ལ་བསྟན་པའི་ཕྱིར། བསྟན་བཅོས་འདིའི་དགོས་སོགས་ཆོས་བཞི་ཡོད་དེ། གསུང་རབ་ཀྱི་དྲང་ངེས་ཀྱི་ཁྱད་པར་ནི། འདིའི་བརྗོད་བྱ་དང། འདི་ལ་བརྟེན་ནས་དྲང་ངེས་ཀྱི་ཁྱད་པར་ཕྱིན་ཅི་མ་ལོག་

[008A]༄༅། །པར་རྟོགས་པ་འདིའི་དགོས་པ་དང། དེ་ལ་བརྟེན་ནས་གསུང་རབ་ཀྱི་དོན་སྨྲ་བ་ལ་འགྲན་ཟླ་དང་བྲལ་བའི་མཆོག་ཐོབ་པ་དེ། འདིའི་ཉིང་དགོས་དང། འདིའི་ཉིང་དགོས་སུ་གྱུར་པའི་དངོས་
པོ་འདིའི་དགོས་པར་གྱུར་པའི་དངོས་པོ་ལ་འབྲེལ། དེ་བསྟན་བཅོས་འདི་ལ་འབྲེལ་བའི་འབྲེལ་བ་དེ། འདིའི་དགོས་སོགས་ཆོས་བཞིའི་ནང་ཚན་དུ་གྱུར་པའི་འབྲེལ་བ་ཡིན་པའི་ཕྱིར་རོ། །ཞེས་གསུངས་པ་ལྟར་
ཡིན་ནོ། །གཉིས་པ་བརྩམས་པའི་བསྟན་བཅོས་ཀྱི་ལུས་དངོས་བཤད་པ་ལ། བསྟན་བཅོས་འདིར་དྲང་ངེས་འབྱེད་དགོས་པའི་རྒྱུ་མཚན་བཤད་པ་དང། མདོ་སྡེ་སོ་སོ་ལ་བརྟེན་ནས་དྲང་ངེས་འབྱེད་ཚུལ་
སོ་སོར་བཤད་པའོ། །དང་པོ་ནི། ཇི་སྐད་དུ་ཞེས་པ་ནས། རག་ལས་ཤིང་ཞེས་པའི་བར་གྱིས་འཆད། དོན་ནི། རྣམ་གྲོལ་དོན་དུ་གཉེར་བའི་རྣམ་དཔྱོད་དང་ལྡན་པ་བདག་གིས། ཆོས་རྣམས་ཀྱི་དེ་ཁོ་ན་ཉིད་
ཇི་ལྟར་ཡིན་ཁོང་དུ་ཆུད་པའི་ཐབས་ལ་འབད་དགོས་ཏེ། ཆོས་རྣམས་ཀྱི་དེ་བཞིན་ཉིད་ནི་ཤིན་ཏུ་རྟོགས་དཀའ་བ་དང། དེ་མ་རྟོགས་ན་འཁོར་བ་ལས་མི་གྲོལ་བ་སྟེ། གྲོལ་མི་ནུས་པར་གཟིགས་ནས་ཐུགས་རྗེ་ཅན་
བདག་ཅག་གི་སྟོན་པས་སྦྱིན་སོགས་ཐབས་ཀྱི་ཚུལ་དང། རྟེན་འབྲེལ་དང། གཅིག་དང་དུ་བྲལ་ལ་སོགས་པའི་རིགས་པའི་སྒོ་དུ་མ་ཞིག་གིས་གདུལ་བྱ་རྣམས་དེ་ཁོ་ན་ཉིད་ཁོང་དུ་ཆུད་པ་ལ་འཛུད་པར་གསུངས་
པ་དེའི་ཕྱིར། གང་དུ་གསུངས་ན། འཕགས་པ་ཡུལ་འཁོར་སྐྱོང་གིས་ཞུས་པ་ལས། སྟོང་པ་ཞི་བ་སྐྱེ་བ་མེད་པའི་ཚུལ། །མི་ཤེས་པས་ནི་འགྲོ་བ་འཁྱམས་གྱུར་པ། །དེ་དག་ཐུགས་རྗེ་མངའ་བས་ཐབས་

[008B] །རིགས་པ་བརྒྱ་དག་གིས་ནི་འཛུད་པར་མཛད། །ཅེས་པས་འཆད། མདོ་དེའི་དོན་ནི། ཆོས་རྣམས་ཀྱི་ངོ་བོ་བདེན་པས་སྟོང་བ། རྒྱུ་བདེན་པར་གྲུབ་པའི་མཚན་མ་མེད་པ་ཞི་བ། འབྲས་བུ་བདེན་པས་
སྐྱེ་བ་མེད་པའི་ཚུལ་ཏེ། མདོར་ན་ཆོས་རྣམས་ཀྱི་དེ་ཁོ་ན་ཉིད་མི་ཤེས་པས་གནས་ཚུལ་དེ་ལ་རྨོངས་པའི་མ་རིག་པའི་དབང་གིས་ནི། འགྲོ་བ་རྣམས་འཁོར་བར་འཁྱམས་པར་གྱུར་པ་ཡིན་ལ། འགྲོ་བ་དེ་དག་
འཁོར་བ་ལས་གྲོལ་བར་བྱ་བའི་ཕྱིར་དུ་སེམས་ཅན་ཐམས་ཅད་ལ་བུ་གཅིག་པ་ལྟ་བུའི་ཐུགས་རྗེ་མངའ་བའི་སྟོན་པས་ཐབས་ཀྱི་ཚུལ་དང། རིགས་པའི་རྣམ་གྲངས་བརྒྱ་ཕྲག་དག་སྟེ། གྲངས་མེད་དག་གི་སྒོ་ནས་ནི་གདུལ་བྱ་
རྣམས་དེ་ཁོ་ན་ཉིད་ཁོང་དུ་ཆུད་པ་ལ་འཛུད་པར་མཛད་ཅེས་པའི་དོན་ནོ། །སྟོང་ཉིད་ཕྱིན་ཅི་མ་ལོག་པར་རྟོགས་པ་དེ་ཡང་རྒྱལ་བའི་གསུང་རབ་ཀྱི་དྲང་བ་དང་ངེས་པའི་དོན་རྣམ་པར་འབྱེད་པ་ལ་རག་ལས་ཏེ། ངེས་དོན་གྱི་
གསུང་རབ་ཟབ་མོ་ཞིག་གི་རྗེས་སུ་མ་འབྲང་བར་དྲང་བའི་དོན་གྱི་གསུང་རབ་ཙམ་ལ་བརྟེན་ནས་དེ་ཁོ་ན་ཉིད་རྟོགས་མི་ནུས་ཤིང། དེ་ལ་ངེས་དོན་གྱི་གསུང་རབ་ངོས་འཛིན་དགོས། དེ་ངོས་ཟིན་པ་ལ་གསུང་རབ་ཀྱི་དྲང་
ངེས་ཚུལ་བཞིན་དུ་ཕྱེད་པ་ལ་རག་ལས་པའི་ཕྱིར་རོ། །འོ་ན་གསུང་རབ་ལ་དྲང་ངེས་གང་གིས་འབྱེད་སྙམ་ན། དེ་ཡང་ཤིང་རྟའི་སྲོལ་འབྱེད་ཆེན་པོ་དག་གི་རྗེས་སུ་འབྲང་བའི་རིགས་པ་དྲི་མ་མེད་པ་ཞིག་གིས་འབྱེད་དགོས་ཏེ་
འདི་ནི་དྲང་བའི་དོན་ནོ། །འདི་ནི་ངེས་པའི་དོན་ནོ། །ཞེས་པའི་ཚིག་ཙམ་གྱིས་དྲང་ངེས་འབྱེད་པར་མི་ནུས་པའི་ཕྱིར་དང། བཅོམ་ལྡན་འདས་ཀྱི་ལུང་ལས་ཀྱང་དྲང་ངེས་འབྱེད་ཚུལ་མི་འདྲ་བ་གཉིས་གསུངས་ཤིང། ལུང་ལས་

[009A]༄༅། །དྲང་དོན་གྱི་མདོར་གསུངས་ན་དྲང་དོན་གྱི་མདོ་ཡིན་པས་ཀྱང་མ་ཁྱབ། ངེས་དོན་གྱི་མདོར་གསུངས་ན་ངེས་དོན་གྱི་མདོ་ཡིན་པས་ཀྱང་མ་ཁྱབ་པའི་ཕྱིར་རོ། །དང་པོ་གྲུབ་སྟེ། དགོངས་འགྲེལ་ལས་
འཁོར་ལོ་བར་པ་དྲང་དོན་གྱི་མདོར་གསུངས་ཀྱང། ངེས་དོན་གྱི་མདོ་ཡིན་པའི་ཕྱིར་རོ། །གཉིས་པ་གྲུབ་སྟེ། དགོངས་འགྲེལ་ལས་འཁོར་ལོ་ཐ་མ་ངེས་དོན་གྱི་མདོར་གསུངས་ཀྱང་དྲང་དོན་གྱི་མདོ་ཡིན་པའི་ཕྱིར། འདི་
ནི་དབུ་མ་ཐལ་འགྱུར་བའི་ལུགས་ཡིན་ལ། སེམས་ཙམ་པའི་ལུགས་ལ་ཡང་མ་ཁྱབ་སྟེ། བློ་གྲོས་མི་ཟད་པའི་མདོ་ལས་འཁོར་ལོ་ཐ་མ་དྲང་དོན་གྱི་མདོར་གསུངས་ཀྱང་ངེས་དོན་གྱི་མདོ་ཡིན་པའི་ཕྱིར་དང། བློ་གྲོས་མི་ཟད་
བའི་མདོ་ལས། འཁོར་ལོ་བར་པ་ངེས་དོན་གྱི་མདོ་ཡིན་པར་གསུངས་ཀྱང། དྲང་དོན་གྱི་མདོ་ཡིན་པའི་ཕྱིར། འདིས་ནི་རང་རྒྱུད་པའི་ལུགས་ཀྱང་ཤེས་པར་བྱ་ཞིང། ལུང་ལས་ངེས་དོན་དུ་གསུངས་ན། ངེས་དོན་
ཡིན་པས་མ་ཁྱབ་ཅིང། དྲང་དོན་དུ་གསུངས་ན་དྲང་དོན་ཡིན་པས་མ་ཁྱབ་སྟེ། གཞན་དབང་དང་ཡོངས་གྲུབ་གཉིས་བདེན་པར་མེད་པ་དེ། བློ་གྲོས་མི་ཟད་པའི་མདོ་ལས་ངེས་དོན་དུ་གསུངས་ཀྱང། ངེས་
དོན་མ་ཡིན་པའི་ཕྱིར། དེར་ཐལ། ངེས་དོན་ཡིན་ན་སྟོང་ཉིད་ཡིན་དགོས་པའི་ཕྱིར། དེ་ལྟར་ཡང་ཡེ་ཤེས་སྣང་བ་རྒྱན་གྱི་མདོ་ལས། ངེས་པའི་དོན་གང་ཡིན་པ་དེ་ནི་དོན་དམ་པའོ། །ཞེས་གསུངས་པའི་ཕྱིར་
ལུང་ལས་དྲང་དོན་དུ་གསུངས་ན་ཡང་དྲང་དོན་ཡིན་པས་མ་ཁྱབ་སྟེ། གཟུགས་དང་གཟུགས་འཛིན་ཚད་མ་རྫས་གཞན་གྱིས་སྟོང་བ་དེ། འཁོར་ལོ་བར་པ་ལས་དྲང་དོན་དུ་གསུངས་ཀྱང་ངེས་དོན་ཡིན་པའི་

[009B] དེ་ཆོས་ཀྱི་བདག་མེད་ཕྲ་མོ་ཡིན་པའི་ཕྱིར། འདི་ནི་སེམས་ཙམ་པའི་ལུགས་ཡིན་ལ། རང་རྒྱུད་པ་སོགས་ཀྱི་ལུགས་ལ་ཡང་རིགས་འགྲོས་ཤེས་པར་བྱའོ། །ལུང་ཙམ་གྱིས་དྲང་ངེས་འབྱེད་མི་ནུས་ཤིང། རིགས་པས་
དྲང་ངེས་འབྱེད་དགོས་པའི་དོན་གྱི་དབང་འདི་གཟིགས་ནས་བཅོམ་ལྡན་འདས་ཀྱིས། དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བརྡར་བའི་གསེར་བཞིན་དུ། །ལེགས་པར་བརྟགས་ལ་ང་ཡི་བཀའ་
བླང་བར་བྱ་ཡི་གུས་ཕྱིར་མིན། །ཞེས་དཔེར་ན་གསེར་གྱི་ཁྱད་པར་འགའ་ཞིག་གསེར་རྣམ་དག་ཏུ་ངེས་པ་ལ། མེར་བསྲེགས་པ་དང། མཚོན་གྱིས་གཅོད་པ་དང། བརྡར་བ་གསུམ་གྱིས་གསེར་རྣམ་དག་ཏུ་
ངེས་པར་བྱེད་དགོས་པ་ལྟར་དུ། སངས་རྒྱས་ཀྱི་ལུང་དེས། གཟུགས་སྒྲ་སོགས་མངོན་གྱུར་བསྟན་པ་ལ་མངོན་སུམ་གྱིས་གནོད་པ་མེད་ཅིང་གྲུབ། སྒྲ་མི་རྟག་པ་སོགས་ཅུང་ཟད་ལྐོག་གྱུར་བསྟན་པ་ལ། དངོས་
སྟོབས་རྗེས་དཔག་གིས་གནོད་པ་མེད་ཅིང་གྲུབ། སྦྱིན་པ་བཏང་བ་ལས་ལོངས་སྤྱོད་འབྱུང་བ་སོགས་ཤིན་ཏུ་ལྐོག་གྱུར་བསྟན་པ་ལ། ཁས་བླང་སྔ་ཕྱི་འགལ་བ་མེད་པ་དང། རང་ཚིག་དངོས་ཤུགས་ལ་འགལ་
བའི་སྐྱོན་མེད་གསུམ་བསྟན་པའི་ཕྱིར། རིག་ཐིག་ཕྱོགས་སྔ་མ་མདོར་བསྡུས་པ་ལས། དེ་ལ་བསྲེག་པ་ནི་མངོན་སུམ་དང་ཆོས་མཐུན་པར་བསྟན་པའི་ཕྱིར། བཅད་པ་ནི་རྗེས་སུ་དཔག་པ་དང་ཆོས་མཐུན་པར་བསྟན་
པའི་ཕྱིར། བརྡར་བ་ནི་ཡིད་ཆེས་པ་དང་ཆོས་མཐུན་པར་བསྟན་པའི་ཕྱིར་རོ། །ཞེས་གསུངས་པའི་ཕྱིར། འོ་ན་དྲི་མ་མེད་པའི་རིགས་པ་ལ་བརྟེན་ནས་དྲང་ངེས་ཀྱི་ཚུལ་འབྱེད་དགོས་ན། དྲང་ངེས་འབྱེད་པའི་བཤད་

[010A]༄༅། །བྱ་རྩ་བའི་མདོ་དེ་གང་ཞེ་ན། བཤད་དུ་ཡོད་དེ། སེམས་ཙམ་པ་ལྟར་ན་མདོ་སྡེ་དགོངས་འགྲེལ་དང། དབུ་མ་པ་ལྟར་ན་བློ་གྲོས་མི་ཟད་པའི་མདོ་དང། ཏིང་ངེ་འཛིན་རྒྱལ་པོས་ཞུས་པའི་
མདོ་རྣམས་དེ་ཡིན་པའི་ཕྱིར། དེ་ལྟར་ཡིན་ན་བསྟན་བཅོས་གང་གི་རྗེས་སུ་འབྲང་ནས་དྲང་ངེས་འབྱེད་པ་ཡིན་ཞེ་ན། བཤད་དུ་ཡོད་དེ། སའི་དངོས་གཞི་སོགས་སུ། གང་ཟག་ལ་མི་རྟོན་ཆོས་ལ་རྟོན། ཚིག་ལ་མི་རྟོན་དོན་ལ་
རྟོན། དྲང་དོན་ལ་མི་རྟོན་ངེས་དོན་ལ་རྟོན། རྣམ་ཤེས་ལ་མི་རྟོན་ཡེ་ཤེས་ལ་རྟོན། ཅེས་སོགས་ཀྱི་རྗེས་སུ་འབྲང་ནས་འཆད་པའི་ཕྱིར། འོ་ན། རྟོན་པ་བཞིའི་དོན་ཅི་ཇི་ལྟ་བུ་ཞེ་ན། བཤད་དུ་ཡོད་དེ། ཀར་ལན་ཀླུ་སྒྲུབ་དགོངས་
རྒྱན་ལས། རྣམ་ཤེས་ལ་མི་རྟོན་ཡེ་ཤེས་ལ་རྟོན་ཞེས་སོགས་ཀྱི་དོན་ན། རྣམ་ཤེས་འཁྲུལ་བ་ལ་སྣང་ཙམ་གནས་ལུགས་སུ་མི་འཇོག། །ཡེ་ཤེས་མ་འཁྲུལ་བ་འཕགས་པའི་མཉམ་གཞག་ཡེ་ཤེས་ལ་སྣང་བ་
དེ་ཉིད། གནས་ལུགས་སུ་འཇོག་ཅེས་པའི་དོན་ཡིན། དྲང་དོན་གྱི་མདོའི་དངོས་ཀྱི་བསྟན་བྱའི་གཙོ་བོ་དེ་གནས་ལུགས་མཐར་ཐུག་མ་ཡིན་ཞིང། ངེས་དོན་གྱི་མདོའི་དངོས་ཀྱི་བསྟན་བྱའི་གཙོ་བོ་དེ་གནས་ལུགས་
མཐར་ཐུག་ཡིན་པ་ནི། དྲང་དོན་ལ་མི་རྟོན་ངེས་དོན་ལ་རྟོན་ཞེས་པའི་དོན་ཡིན། གང་ཟག་ཁྱད་པར་ཅན་དུ་གྲགས་པ་ཞིག་གིས་གསུངས་པ་རྒྱུ་མཚན་དུ་བྱས་ནས་འདི་འཐད་ཅེས་སྨྲ་བར་མི་བྱ་ཡི། གང་ཟག་དེའི་
གསུང་ལ་རིགས་པས་བརྟགས་དཔྱད་བྱས་ནས། མཐར་གོམ་པ་ན་གང་ཟག་དེའི་རྗེས་སུ་འཇུག་པ་ནི་གང་ཟག་ལ་མི་རྟོན་ཆོས་ལ་རྟོན་པའི་དོན་ཡིན། ཤེས་རབ་སྙིང་པོ་ལྟ་བུར། གཟུགས་མེད་སྒྲ་མེད་ཅེས་པ་

[010B] སྙིང་པོ་མེད་ལ་སྙིང་པོར་ཞེས། །ཕྱིན་ཅི་ལོག་ལ་ལེགས་པར་གནས། །ཞེས་པ་སྒྲ་ངན་པ་ལྟ་བུར་སྣང་ཡང་དོན་ཟབ་མོ་སྟོན་པའི་རྗེས་སུ་འཇུག་པ་ནི་ཚིག་ལ་མི་རྟོན་དོན་ལ་
རྟོན་ཞེས་པའི་དོན་ཡིན། ཞེས་གསུངས་པའི་ཕྱིར། གཉིས་པ་མདོ་སོ་སོ་ལ་བརྟེན་ནས་དྲང་ངེས་འབྱེད་ཚུལ་སོ་སོར་བཤད་པ་ལ་གཉིས། མདོ་སྡེ་དགོངས་འགྲེལ་ལ་བརྟེན་ལ་བརྟེན་པའི་ཕྱོགས་དང། བློ་གྲོས་མི་ཟད་པའི་
མདོ་ལ་བརྟེན་པའི་ཕྱོགས་སོ། །དང་པོ་ནི། སྤྱིར་མདོ་སྡེ་དགོངས་འགྲེལ་ལ་ལེའུ་བཅུ་ཡོད་དེ། གླེང་གཞིའི་ལེའུ་ནས་འཇམ་དབྱངས་ཀྱིས་ཞུས་པའི་ལེའུ་བར་བཅུ་ཡོད་པའི་ཕྱིར། ལེའུ་བཅུ་པོ་དེས་བརྗོད་བྱ་བསྟན་ཚུལ་གང་
ཞེ་ན། བཤད་དུ་ཡོད་དེ། དོན་ཟབ་དགོངས་པ་ངེས་འགྲེལ་དང། ཚུལ་བཞིན་ཀུན་ཏུ་དྲི་བས་ཞུས་པའི་ལེའུ་དོན་དམ་བདེན་པ་མཚན་ཉིད་ལྔ་ལྡན་གྱི་སྒོ་ནས་འཆད་པར་བྱེད། བྱང་ཆུབ་སེམས་དཔའ་ཆོས་འཕགས་ཀྱིས་
ཞུས་པའི་ལེའུ་བདེན་གཉིས་ངོ་བོ་གཅིག་ལ་ལྡོག་པ་ཐ་དད་པའི་སྒོ་ནས་འཆད་པར་བྱེད། བློ་གྲོས་རྣམ་དག་གིས་ཞུས་པའི་ལེའུ་དོན་དམ་པ་རྟོག་གེའི་བློས་མངོན་སུམ་གྱི་ཡུལ་དུ་བྱེད་མི་ནུས་པའི་ཚུལ་འཆད་
པར་བྱེད། བློ་གྲོས་ཡངས་པས་ཞུས་པའི་ལེའུ་གུན་གའི་དང་ཉོན་ཡིད་གཉིས་འཆད་པར་བྱེད། ཡོན་ཏན་འབྱུང་གནས་ཀྱིས་ཞུས་པའི་ལེའུ་མཚན་ཉིད་གསུམ་གྱི་རྣམ་བཞག་འཆད་པར་བྱེད། དོན་དམ་ཡང་དག་
འཕགས་ཀྱིས་ཞུས་པའི་ལེའུ་དྲང་ངེས་ཀྱི་ཚུལ་འཆད་པར་བྱེད། བྱམས་པས་ཞུས་པའི་ལེའུ་གཞི་གནས་དང་ལྷག་མཐོང་གི་རྣམ་གཞག་འཆད་པར་བྱེད། སྤྱན་རས་གཟིགས་ཀྱིས་ཞུས་པའི་ལེའུ་ས་བཅུའི་

[011A]༄༅། །རྣམ་བཞག་འཆད་པར་བྱེད། འཇམ་དབྱངས་ཀྱིས་ཞུར་བའི་ལེའུ་འབྲས་དུ་སངས་རྒྱས་ཀྱི་སའི་སྐུ་གསུམ་གྱི་རྣམ་བཞག་འཆད་པར་བྱེད་པའི་ཕྱིར། མདོར་ན་དྲི་ལན་བཅུ་པོ་དེས་སེམས་ཙམ་པའི་ལུགས་ཀྱི་
གཞི་ལམ་འབྲས་གསུམ་གྱི་རྣམ་བཞག་ཆ་ཚང་བར་གཏན་ལ་འབེབས་སོ་ཞེས་ཤེས་པར་བྱ་སྟེ། ཐེག་བསྡུས་ལས། ཤེས་བྱའི་གནས་དང་མཚན་ཉིད་དེར་འཇུག་དང། །རྒྱུ་དང་འབྲས་སུ་དེ་བར་བྱེད་བ་དང། །བསླབ་པ་གསུམ་
དད་དེ་འབྲས་སྤུངས་པ་དང། །ཡི་ཤེས་ཐེག་པ་མཆོག་གྱུར་ཁྱད་པར་འཕགས། །ཞེས་གསུངས་པ་དང་ཁོག་གཅིག་པར་སྣང་ངོ། །ཀུན་གཞི་དང་ཉོན་ཡིད་ཀྱི་རྣམ་བཞག་དང། སེམས་ཙམ་པའི་ལུགས་ཀྱི་གཞི་ལམ་
འབྲས་བུ་གསུམ་གྱི་རམ་བཞག་རྣམས་འོག་ཏུ་འཆད་དོ། །གོང་དུ་བཞད་པ་དེ་རྣམས་ཀྱི་ནང་ནས། དོན་དམ་ཡང་དག་འཕགས་ཞུས་ཀྱི་ལེའུ་རྗེས་སུ། འབྲང་ནས་འཆད་པར་བྱེད་པ་ལ། མདོ་སྡེ་ནས་ཇི་ལྟར་གསུངས་
པ་འགོག་པ་དང། དེའི་དོན་ཇི་ལྟར་བཀྲལ་བའི་ཚུལ་ལོ། །དང་པོ་ལ་བཞི། མདོ་སྡེ་ལ་འགལ་སྤོང་གི་དྲི་བ། འགལ་བ་དེ་སྤོང་གི་ལན། ངོ་བོ་ཉིད་གསུམ་གྱི་ངོ་བོ་ངོས་གཟུང་བ། དེ་དག་གི་གྲུབ་དོན་ཞུས་པའོ། །དང་པོ་ནི་
དགོགས་འགྲེལ་ལས། བཅོམ་ལྡན་འདས་ཀྱིས་རྣམ་གྲངས་དུ་མ་ཕུང་པོ་རྣམས་ཀྱི་རང་གི་མཚན་ཉིད་ཀྱང་བཀའ་བསྩལ། ཞེས་པ་ནས། བདག་ཡོངས་ཞུ་ལགས་སོ། །ཞེས་པའི་བར་གྱིས་འཆད། འོ་ན། འདིར་རང་གི་མཚན་
ཀྱང་བཀའ་བསྩལ་ཅེས་གསུངས་པའི་རང་གི་མཚན་ཉིད་དེ་གང་ལ་བྱེད་པ་ཡིན་ཞེ་ན། འདི་ལ་རྒྱ་ནག་འགྲེལ་ཆེན་ལས། ཆོས་རྣམས་ཀྱི་རང་རང་གི་ཐུན་མོང་མ་ཡིན་པའི་མཚན་ཡིད་ལ་བྱེད་པ་ཡིན། ཞེས་གསུངས་

[011B] ཀུན་བཏགས་ངོས་འཛིན་པའི་མདོ་འདི་ཉིད་ལས་རང་གི་མཚན་ཉིད་ཀྱིས་གྲུབ་པ་ལ་གསལ་བར་གསུངས་པའི་ཕྱིར་དང། ཀུན་བཏགས་ལ་ཡང་ཐུན་མོང་མ་ཡིན་པའི་མཚོན་བྱེད་ཡོད་པས། མཚན་ཉིད་ངོ་བོ་
ཉིད་མེད་པ་ཀུན་བཏགས་ལ་བཤད་དུ་མི་རུང་བའི་སྐྱོན་དུ་འགྱུར་པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། འདིར་རང་གི་མཚན་ཉིད་ཅེས་པ། རྒྱ་ནག་གི་འགྲེལ་ཆེན་ལས། ཐུན་མོང་མ་ཡིན་པའི་མཚན་ཉིད་ལ་བཤད་པ་ནི་རིགས་
པ་མ་ཡིན་ཏེ། མདོ་ཉིད་ལས་ཀུན་བཏགས་ཀྱི་སྐབས་སུ་རང་གི་ཚན་ཉིད་ཀྱིས་གྲབ་པ་ལ་གསལ་བར་གསུངས་པའི་ཕྱིར་དང། ཀུན་བཏགས་ལའང་ཐུན་མོང་མ་ཡིན་པའི་མཚོན་བྱེད་ཡོད་པས། མཚན་ཉིད་ངོ་བོ་ཉིད་མེད་
པ་ཀུན་བཏགས་ལ་བཤད་དུ་མི་རུང་བའི་སྐྱོན་དུ་འགྱུར་པའི་ཕྱིར་རོ། །ཞེས་གསུངས་པའི་ཕྱིར། སྐབས་འདིའི་ཁམས་སྣ་ཚོགས་པ་ནི་ཁམས་བཅོ་བརྒྱད་དང། ཁམས་དུ་མ་ནི་ཁམས་དྲུག་ལ་བྱེད་པ་ཡིན་ཏེ། དེ་
ཉིད་ལས། ཁམས་སྣ་ཚོགས་པ་དང་ཁམས་དུ་མ་འགྲེལ་བ་རྣམས་ཀྱིས་གཞན་དུ་བཤད་ཀྱང། འོག་ནས་འབྱུང་བའི་མདོ་དང་སྦྱར་ན། ཁམས་བཅོ་རྒྱད་དང། ཁས་དྲུག་ལ་བྱའོ། །ཞེས་གསུངས་པའི་ཕྱིར་
བྱང་ཕྱོགས་སོ་བདུན་གྱི་སྐབས་ཀྱི་མི་བསྐྱུད་པ་དེ་གང་ལ་བྱེད་ཅེ་ན། བརྡ་རྙིང་པ་ལས་བསྐྱུད་པ་ཞེས་པ་བརྡ་གསར་གསར་བ་ལས་མི་བརྗེད་པ་ལ་བརྗོད་པ་ལྟར་མི་བརྗེད་པ་ལ་བྱེད་རིགས་པའི་ཕྱིར་ཏེ། ཡང་དེ་ཉིད་ལས་
མི་བསྐྱུད་པ་ནི་མི་བརྗེད་པའོ། །ཞེས་གསུངས་པའི་ཕྱིར། འདིའི་སྐབས་སུ་མདོ་སྡེ་ལ་འགལ་སྤོང་གི་དྲི་བ་ཞུས་ཚུལ་ཡོད་དེ། འཁོར་ལོ་དང་པོར་གཟིགས་ནས་བྱང་ཕྱོགས་སོ་བདུན་གྱི་པར་གྱི་འགྲིས་རྒང་བདུན་རང་གི་

[012A]༄༅། །མཚན་ཉིད་ཀྱི་གྲུབ་པར་གསུངས་པ་དང། འཁོར་ལོ་བར་པར་གཟུགས་ནས་རྣམ་མཁྱེན་གྱི་བར་གྱི་འགྲེས་རྐང་བརྒྱ་རྩ་བརྒྱད་རང་གི་མཚན་ཉིད་ཀྱིས་མ་གྲུབ་པར་གསུངས་པ་གཉིས། སྒྲས་ཟིན་
ལྟར་ན་འགལ་བ་ལྟར་སྣང་ཡང་བཅོམ་ལྡན་འདས་ལ་འགལ་བ་མི་མངའ་བས། འཁོར་ལོ་བར་པར་དེ་ལྟར་གསུངས་པ་གང་ལ་དགོངས་ནས་གསུངས་པ་ཡིན་ཞེས་དངོས་སུ་ཞུས་ནས། ཁོར་ལོ་དང་པོར་དེ་ལྟར་
གསུངས་པ་ཅི་ལ་དགོངས་ནས་གསུངས་པ་ཡིན་ཞེས་དོན་གྱིས་ཞུས་པའི་ཕྱིར་རོ། །དྲི་མཁན་དང་དྲིས་པའི་དགོས་པ་ཡོད་དེ། ཐམས་ཅད་མཁྱེན་པ་དགེ་འདུན་རྒྱ་མཚོའི་དཀའ་འགྲེལ་ལས། དྲི་ལམ་འཛད་པ་པོ་ནི་དོན་
དེ་ཡང་དག་འཕགས་ཡིན་ལ། དེ་ཡང་ཁོ་རང་གིས་དོགས་པ་མ་ཆོད་ནས་དྲིས་པ་མ་ཡིན་གྱི། ཐེག་ཆེན་རིགས་ཅན་རྣམ་པར་རིག་པ་ཙམ་བསྟན་ནས་རྗེས་སུ་བཞུང་དགོས་པ་རྣམས་ལ་ཕན་གདགས་པའི་ཕྱིར་དུ། རང་ཉིད་ལ་
དོགས་པ་ཡོད་པ་ལྟར་དུ་བྱས་ནས་དྲིས་པ་ཡིན་ལ། ཞེས་གསུངས་པའི་ཕྱིར། འཁོར་ལོ་དང་པོར་གསུངས་པའི་འགྲེས་རྐང་བདུན་ཡོད་དེ། གཟུགས་སོགས་ཕུང་པོ་ལྔ། ནང་གི་སྐྱེ་མཆེད་དྲུག་དང། ཕྱིའི་སྐྱེ་མཆེད་
དྲུག་སྟེ་སྐྱེ་མཆེད་བཅུ་གཉིས་དང། རྟེན་འབྲེལ་བཅུ་གཉིས་དང། ཟས་བཞི་དང། བདེན་པ་བཞི་དང། གཟུགས་ཅན་གྱི་ཁམས་ཅུ་དང། ཆོས་ཁམས་ཏེ་ཁམས་བཅོ་བརྒྱད། ཁམས་དྲུག་
དང་བྱང་ཕྱོགས་སོ་བདུན་རྣམས་སུ་ཡོད་པའི་ཕྱིར། དེ་ཡང་ཁམས་ཀྱི་ཟས་ནི་འདོད་ཁམས་ཁོ་ན་དང། ཕྱི་མ་གསུམ་ནི་ཁམས་གསུམ་ག་ན་ཡོད་དེ། མཛོད་ལས། ཁམས་ཀྱི་ཟས་ནི་འདོད་པ་ན། །སྐྱེ་མཆེད་གསུམ་གྱི་

[012B] །ཞེས་དང། རེར་དང་སེམས་པ་རྣམ་ཤེས་ནི། །ཟག་བཅས་ཟས་ཡིན་གསུམ་དག་ན། །ཞེས་གསུངས་པའི་ཕྱིར། གཟུགས་ཅན་གྱི་ཁམས་བཅུ་ཡོད་དེ། གཟུགས་ཀྱི་ཁམས་ནས་རེག་བྱའི་ཁམས་ཀྱི་བར་ལྔ་
དང། མིག་གི་ཁམས་ནས་ལུས་ཀྱི་ཁམས་ཀྱི་བར་ལྔ་ཡོད་པའི་ཕྱིར། སེམས་ཁམས་བདུན་ཡོད་དེ། མིག་གི་རྣམ་ཤེས་ཀྱི་ཁམས་ནས་ཡོད་ཀྱི་རྣམ་ཤེས་ཀྱི་བར་དྲུག་དང་ཡིད་ཀྱི་ཁམས་རྣམས་སུ་ཡོད་པའི་ཕྱིར། དེ་རྣམས་
ཀྱི་ནང་ནས་འཁོར་ལོ་དང་པོར་ཆོས་ཀྱི་སྐྱེ་མཆེད་དང། འགོག་བདེན་དང། ཆོས་ཁམས་དང། ནམ་མཁའ་ཁམས་སྟེ་ཉུང་ཤས་ཤིག་བདེན་མེད་དུ་སྟན་ནས། གཞན་ཕལ་ཆེར་བདེན་གྲུབ་ཏུ་གསུངས་ཏེ། ལེགས་བཤད་སྙིང་
པོ་ལས། ཕུང་པོ་ལ་སོགས་པའི་ཆོས་ལ་ཉུང་ཤས་ཤིག་མ་གཏོགས་པ་བདེན་པར་གྲུབ་པ་མ་བཀག་ཅིང། བདེན་པར་ཡོད་པ་མང་དུ་གསུངས་པའི་སྐད་ཅིག་གོ། །ཞེས་གསུངས་པའི་ཕྱིར། འདི་དག་གི་སྐབས་སུ་ཁ་ཅིག་
གིས། རྗེ་རིན་པོ་ཆེ་དེ་ཉི་ཐལ་འགྱུར་པའི་གྲུབ་མཐའ་ཤམ་ཤོར་བ་ཡིན་གྱི། སེམས་ཙམ་པའི་སྐབས་སུ་འཁོར་ལོ་དང་པོས་ཆོས་ཁམས་སོགས་འདུས་མ་བྱས་ཀྱི་ཆོས་རྣམས་བདེན་དུ་མ་བསྟན་ཞེས་ཟེར། དེ་ནི་མི་འཐད་དེ། རྗེ་
རིན་པོ་ཆེ་དེ་ཉིད་གྲུབ་མཐའ་རྣམ་དབྱེ་ཕྱིན་མི་ལོག་པར་མཁྱེན་པའི་གང་ཟག་ན་ཡིན་པར་ཐལ། དེས་སེམས་ཙམ་པའི་སྐབས་སུ་ཐའ་འགྱུར་པའི་ཤམ་ཤོར་ནས་གཞུང་འདི་གསུངས་པའི་ཕྱིར། རྟགས་ཁས། འདོད་ན། ཁྱོད་ནི་
རྗེ་ཉིད་ཀྱི་བསྟན་པ་ལས་ཕྱི་རོལ་ཏུ་གྱུར་པ་ཡིན་པས། ཁོ་བོ་ནི་ཁྱོད་དང་ལྷན་ཅིག་རྩོད་པར་མི་བྱེད་དོ། །ཞེས་་ཆེན་བདེ་ལེགས་ཉི་མ་དང། འཇམ་དབྱངས་བཞད་པའི་རྡོ་རྗེ་སོགས་གསུང་ངོ། །གཟུགས་ནས་རྣམ་མཁྱེན་གྱི་

[013A]༄༅། །འགྲེས་རྐང་བརྒྱ་རྩ་བརྒྱད་ཡོད་དེ། དགུ་ནས་ཉོན་མོངས་ཕྱོགས་ཀྱི་འགྲེས་རྐང་ལྔ་བཅུ་ང་གསུམ་དང། རྣམ་བྱང་ཕྱོགས་ཀྱི་འགྲེས་རྐང་ལྔ་བཅུ་ང་ལྔ་ཡོད་པའི་ཕྱིར། དང་པོ་གྲུབ་སྟེ། གཟུགས་སོགས་
ཕུང་པོ་ལྔ། མིག་སོགས་དབང་པོ་དྲུག། མིག་གི་རྣམ་ཤེས་སོགས་རྣམ་ཤེས་དྲུག། གཟུགས་སོགས་ཡུལ་དྲུག། སའི་ཁམས་སོགས་ཁམས་དྲུག། མིག་གི་འདུས་ཏེ་རེག་པ་སོགས་རེག་པ་དྲུག། མིག་གི་འདུས་ཏེ་རེག་པའི་རྐྱེན་གྱི་ཚོར་བ་
སོགས་ཚོར་དྲུག། མ་རིག་པའི་རྟེན་འབྲེལ་སོགས་རྟེན་འབྲེལ་བཅུ་གཉིས་རྣམས་སུ་ཡོད་པའི་ཕྱིར། གཉིས་པ་གྲུབ་སྟེ། སྤྱོད་པའི་ལམ་ཕར་ཕྱིན་དྲུག། ལྟ་བའི་ལམ་གྱི་མིང་གིས་བཏགས་པ་སྟོང་ཉིད་བཅོ་བརྒྱད། རྣལ་འབྱོར་གྱི་
ལམ་བྱང་ཕྱོགས་སོ་བདུན། འཕགས་པའི་བདེན་པ་བཞིཀ་བསམ་གཏན་བཞི། གཟུགས་མེད་པའི་སྙོམས་པར་འཇུག་པ་བཞི། རྣམ་པར་ཐར་པ་བརྒྱད། མཐར་གྱིས་གནས་པའི་སྙོམས་པར་འཇུག་པ་
དགུ། རྣམ་པར་ཐར་པའི་སྒོ་གསུམ། མངོན་པར་ཤེས་པ། ཏིང་ངེ་འཛིན། གཟུངས་ཀྱི་སྒོ། འབྲས་བུའི་ལམ་སྟོབས་བཅུ། མི་འཇིག་པ་བཞི། སོ་སོ་ཡང་དག་པ་རིག་པ་བཞི། བྱམས་པ་ཆེན་པོ། སྙིང་རྗེ་ཆེན་པོ་
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། རྒྱུན་ཞུགས། ལན་ཅིག་ཕྱིར་འོང། ཕྱི་མི་འོང། དགྲ་བཅོམ་པ། རང་སངས་རྒྱས། ཐམས་ཅད་ཤེས་པ་ཉིད། ལམ་གྱི་རྣམ་པ་ཤེས་པ་ཉིད། རྣམ་པ་ཐམས་ཅད་མཁྱེན་པ་ཉིད་
རྣམས་སུ་ཡོད་པའི་ཕྱིར། འགྲེས་རྐང་བརྒྱ་རྩ་བརྒྱད་ནི་འཁོར་ལོ་བར་བའི་བརྗོད་བྱ་ཡིན་ཞིང། དེ་ཐམས་ཅད་འཁོར་ལོ་དང་པོའི་བརྗོད་བྱ་མིན་ཏེ། འཁོར་ལོ་དང་པོ་ལམ་ཕར་ཕྱིན་དྲུག་དང་སྟོང་ཉིད་བཅོ་བརྒྱད་ལ་སོགས་པ་

[013B] འཁོར་ལོ་དང་པོ་ལས་སྟོང་ཉིད་རིགས་པ་མདོར་བསྡུས་ཙམ་གྱི་སྒོ་ནས་བསྟན་པ་མ་གཏོགས། རིགས་པའི་རྣམ་གྲངས་མཐའ་ཡས་པའི་སྒོ་ནས་མ་བསྟན་པའི་ཕྱིར་ཏེ། དེ་ཐེག་དམན་ཐུན་མོང་མ་ཡིན་
པའི་མདོ་ཡིན་པའི་ཕྱིར། སྤྱིར་སྟོང་ཉིད་བཅུ་དྲུག་ལ་གང་ཟག་གི་བདག་མེད་ཕྲ་མོ་དང། ཆོས་ཀྱི་བདག་མེད་ཕྲ་མོ་གཉིས་ཡོད་པར་མ་ཟད། སྟོང་ཉིད་བཅོ་བརྒྱད་ལ་ཡང་དེ་གཉིས་ཡོད་དེ། དབུས་མཐའ་ལས། གང་ཟག་དང་ནི་
ཆོས་རྣམས་གྱི། །དངོས་པོ་མེད་པ་སྟོང་པ་ཉིད། །ཞེས་དང། སྦུས་མཐའི་དགྲེལ་པ་ལས་ཀྱང། གང་ཟག་དང་ཆོས་ཀྱི་དངོས་པོ་མེད་པ་ནི་སྟོང་པ་ཉིད་དོ། །ཞེས་གསུངས་པའི་ཕྱིར། ཁྱབ་སྟེ། ལེགས་བཤད་གསེར་འཕྲེང་
ལས། དབུས་མཐའ་ལས་ཀྱང། གང་ཟག་རང་ནི་ཆོས་རྣམས་ཀྱི། །དངོས་པོ་མེད་པ་སྟོང་པ་ཉིད། །ཅེས་སྟོང་སྙིད་བཅུ་དྲུག་ལ་གང་ཟག་བདག་མེད་ངང་ཆོས་ཀྱི་བདག་མེད་ཀྱི་སྟོང་ཉིད་གཉིས་བཤད་པ་དང། ཞེས་གསུངས་
པ་གང་ཞིག། མཚུངས་པའི་ཕྱིར། གཞན་ཡང་འཁོར་ལོ་དང་པོ་ལས་ཆོས་ཀྱི་བདག་མེད་ཕྲ་མོ་དང། ཐེག་པ་ཆེན་པོའི་རྣམ་བཞག་སོགས་མ་བསྟན་ཏེ། དེའི་ཆེད་དུ་བྱ་འི་གདུལ་བྱ་བྱེ་མདོ་གཉིས་ཀྱིས་ཆོས་ཀྱི་བདག་མེད་དང་
ཐེག་པ་ཆེན་པོ་ཁས་མི་ལེན་པའི་ཕྱིར། བྱེ་མདོ་གཉིས་ཀྱིས་ཏེག་པ་ཆེན་པོ་ཁས་མི་ལེན་ཀྱང། དེ་ཁས་ལེན་པའི་བྱེ་མདོ་གཉིས་ཡོད་དེ། བྱང་སེམས་ཚོགས་ལམ་པར་གྱུར་པའི་བྱེ་མདོ་གཉིས་ཡོད་པའི་ཕྱིར། དེ་བཞིན་དུ་
རང་སྟེ་སྣལ་མ་བུ་ཡི་སྡེ་བ་དང་ཁ་ཆེ་བྱེ་བྲལ་སྨྲ་བ་ལ་ཐེག་པ་ཆེན་པོའི་སྡེ་སྣོད་ལ་སྐུར་པ་འདེབས་མི་འདེབས་གཉིས་གཉིས་ཡོད་དེ། རྒྱུད་བླ་མའི་དར་ཊྐ་ལས། སྣལ་མ་བུ་ཡི་སྡེ་པ་ཐེག་པ་ཆེན་པོའི་སྡེ་སྣོད་ལ་

[014A]༄༅། །སྐུར་བ་འདེབས་མི་འདེབས་གཉིས་ཡོད་ལ། ཁ་ཆེ་བྱེ་བྲག་སྨྲ་བ་སོགས་ལ་ཡང་གཉིས་སུ་ཡོད་པར་ཤེས་པར་བྱའོ། །ཞེས་གསུངས་པའི་ཕྱིར་རོ། །དེ་ཡང་ལམ་དུ་མ་ཞུགས་པའི་ཉན་ཐོས་སྡེ་པ་ཁ་
ཅིག་ཐེག་ཆེན་གྱི་སྡེ་སྣོད་བཀར་མི་འདོད་པ་ཡིན་ཀྱི། ལམ་དུ་ཞུགས་པ་རྣམས་ནི་མིན་ཏེ། སྐལ་བཟང་མིག་འབྱེད་ལས། བྱེ་བྲག་སྨྲ་བ་དང་མདོ་སྡེ་པ་ལ་སོགས་པ་མི་ཉན་ཐོས་སྡེ་གཉིས་ཀྱི་ས་ཉན་ཐོས་ཀྱི་སྡེ་སྣོད་ཙམ་
ཞིག་ཚད་མར་ཁས་ལེན་པས་ན་ཉན་ཐོས་ཞེས་ཐ་སྙད་བྱས་པ་དག་ཐེག་ཆེན་བཀར་མི་འདོད་པ་ཡིན་གྱི། ཉན་ཐོས་ཀྱི་བྱང་ཆུབ་དོན་དུ་གཉེར་བས་ཉན་ཐོས་བཞག་ལ་སྒྲོགས་ཀྱི་སྒར་འཇུག་པའི་གཞིར་གྱུར་
པའི་ཉན་ཐོས་ཀྱི་ཐེག་པ་པ་དང་ཐེག་ཆེན་བཀའ་མ་ཡིན་ནོ་ཞེ་སྐུར་བ་འདེབས་པར་ག་ལ་འགྱུར་ཏེ། གལ་ཏེ་དེ་དག་རྐྱང་དེ་ལྟར་སྐུར་བ་འདེབས་ན། དགྲ་བཅོམ་པ་ཉོན་མོངས་པ་མ་ལུས་པར་སྤངས་པ་དག་ཀྱང་ཉོན་
མོངས་པ་ཅན་གྱི་མི་ཤེས་པས་ཀུན་ནས་བསླངས་པའི་ཆོས་སྤོང་གི་ལས་གསོག་པ་ཡོད་པར་ཐལ་ལོ། །དེ་བས་ན་བོད་དག་གིས། ཉན་ཐོས་ཀྱི་ཐེག་པ་པ་དང་གྲུབ་མཐའ་སྨྲ་བ་མ་ཕྱེད་པར་ནོར་བ་ཤིན་ཏུ་མང་པོ་བྱས་
སྣང་ངོ། །ཞེས་གསུངས་པའི་ཕྱིར། གཞན་ཡང། ཐེག་ཆེན་ཁས་ལེན་པའི་མདོ་སྡེ་པ་ཡོད་དེ། རིགས་པའི་རྗེས་འབྲང་གི་མདོ་སྡེ་པས་ཐེག་ཆེན་གྱི་བཀའ་ཁས་ལེན་པའི་ཕྱིར་ཏེ། ཐམས་ཅད་མཁྱེན་པ་དགེ་འདུན་
རྒྱ་མཐོའི་དཀའ་འགྲེལ་ལས། རྒྱལ་ཚབ་ཐམས་ཅད་མཁྱེན་པ་ནི་རིགས་པའི་རྗེས་འབྲང་གི་མདོ་སྡེ་པ་རྣམས་ཐེག་ཆེན་གྱི་བཀའ་ཁས་ལེན་པར་བཞེད་ཅིང། མཁས་གྲུབ་སྨྲ་བའི་ཉི་མ་ནི་ཉན་ཐོས་སྡེ་པ་ཐམས་ཅད་ཀྱིས་

[014B] རྗེ་ཉིད་ཀྱི་དགོངས་པ་སྔ་མ་ལྟ་ཡིན་པར་སེམྶཱོ། །ཞེས་གསུངས་པའི་ཕྱིར། ཁོ་ན་རེ། འཁོར་ལོ་དང་པོ་ལས་ཆོས་ཀྱི་བདག་མེད་བསྟན་པར་ཐལ། དེ་ལས་ཆོས་ཁམས་སོགས་
འདུས་མ་བྱས་ཀྱི་ཆོས་རྣམས། བདེན་མེད་དུ་བསྟན་པ་གང་ཞིག། དེ་རྣམས་བདེན་པར་མེད་པ་ཆོས་ཀྱི་བདག་མེད་ཕྲ་མོ་ཡིན་པའི་ཕྱིར། ཕྱི་མ་གྲུབ་སྟེ། དེ་རྣམས་བདེན་པར་མེད་པ་དང། དེ་རྣམས་རང་གོ་མཚན་ཉིད་ཀྱིས་མ་
གྲུབ་པ་གཉིས་ཀ་ཆོས་ཀྱི་དབག་མེད་ཕྲ་མོ་ཡིན་པའི་ཕྱིར་ཏེ། དེ་རྣམས་རང་གི་མཚན་ཉིད་ཀྱིས་རྒུབ་པར་འཛིན་པའི་བློ་དེ་ཆོས་ཀྱི་བདག་འཛིན་ཡིན་པའི་ཕྱིར། མ་གྲུབ་ན། དེར་ཐལ། ངོ་བོ་དང་མཁྱད་པར་ལ་ཀུན་བཏགས་
པའི་ཀུན་བཏགས་རང་གི་མཚན་ཉིད་ཀྱིས་གྲུབ་པའི་འཛིན་པའི་བློ་དེ་ཆོས་ཀྱི་བདག་འཛིན་ཡིན་པའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། ལེགས་བཤད་སྙིང་པོ་ལས། ཀུན་བཏགས་རང་གི་མཚན་ཉིད་ཀྱིས་གྲུབ་པར་
འཛིན་པ་ཆོས་ཀྱི་བདག་འཛིན་དུ་འདོད་པའི་ཀུན་བཏགས་ནི་ཕུང་པོ་ལ་སོགས་པ་ལ། འདི་གཟུགས་སོ་ཞེས་ངོ་བོ་དང། འདི་གཟུགས་ཀྱི་སྐྱེ་བོའི་ཞེས་ཁྱད་པར་དུ་མིང་དང་བརྡར་བཏགས་པའི་ངོ་བོའོ། །ཞེས་གསུངས་པའི་
ཕྱིར། ཡང་ཁ་ཅིག། སེམས་ཙམ་པའི་ལུགས་བཞིར་བཞག་པ་ལ། དོན་སྨྲ་གཉིས་ཀྱིས་ཆོས་ཐམས་ཅད་རང་གི་ཚན་ཉིད་ཀྱིས་གྲུབ་པར་ཁས་ལེན་ཀྱང། དོན་སྨྲ་གཉིས་ཀྱི་རང་ལུགས་ལ་དེ་ལྟར་ཁས་མི་ལེན་ཏེ། སྟོང་
ཐུན་སྐལ་བཟང་མིག་འབྱེད་ལས། ནམ་མཁའ་དང་མྱང་འདས་སོགས་རྣམ་མཁའ་དང་ཟག་པ་ཟད་པ་སོགས་ཀྱི་མིང་གང་ལ་འཇུག་པའི་གནས་སུ། ནམ་མཁའ་དང་མྱང་འདས་སོགས་རང་གི་གནས་ཚོད་ཀྱི་དབང་གིས་གྲུབ་པར་མདོ་

[015A]༄༅། །སྡེ་བས་འདོད་པ་དེ་ལ། མདོ་སྡེ་པ་རང་གིས་རང་མཚན་གྱི་མིང་མ་བཏགས་ཀྱང། སེམས་ཙམ་པ་ལྟར་ན་མདོ་སྡེ་པས་དེ་ལ་རང་མཚན་གྱི་དོན་ཁས་བླངས་པར་སོང་བའི་དོན་ཏེ། འདི་རྟོགས་པ་ཤིན་
ཏུ་གནས་ཆེ་བར་ཡོད་ངོ། །ཞེས་གསུངས་པའི་ཕྱིར་ཞེ་ན། སྐྱོན་མེད་དེ། དེའི་དོན་ནི། མདོ་སྡེ་པས་ནམ་མཁའ་དང་མྱང་འདས་སོགས་རང་གི་མཚན་ཉིད་གྱིས་གྲུབ་ལེན་པས། མདོ་སྡེ་པས་དེ་རྣམས་རང་མཚན་དུ་
ཁས་བླང་ངར་སོང་ཞེས་སེམས་ཙམ་པས་འཕུལ་མཚམས་བྱས་ཞེས་པའི་དོན་ཡིན་པའི་ཕྱིར། གཞན་ཡང། མདོ་སྡེ་པས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་ལེན་པར་ཐལ། ཤཀ་ཁན་མུན་སེལ་
སྒྲོན་མི་ལས། དེས་ན་རྗེ་ཙོང་ཁ་པའི་དགོངས་པ་རྣམ་པར་དག་པ་ནི་འདི་ཡིན་ཏེ། འཁོར་ལོ་དང་པོར་གྲུབ་སོགས་ཀྱི་ཆོས་རྣམས་རང་གི་མཚན་ཉིད་ཀྱི་གྲུབ་པར་གསུངས་པའི་དོན་སྨྲ་གཉིས་ཀྱིས་སྒྲ་ཇི་བཞིན་པར་
འདོད་ཅིང། དེའི་རྒྱུན་མཚན་གྱི་ཉན་ཐོས་སྡེ་གཉིས་ཀྱི་ལུགས་ལ་བཞི་གྲུབ་ན་རང་གི་མཚན་ཉིད་ཀྱིས་གྲུབ་པས་ཁྱབ་བོ་ཞེས་ཁས་ལེན་དགོས་པ་ཡིན་ནོ། །ཞེས་གསུངས་པའི་ཕྱིར། གཉིས་པ་འགལ་བ་དེ་སྐུང་གི་
ལན་ལ་གཉིས། གང་ལ་དགོངས་ནས་ངོ་བོ་ཉིད་མེད་པར་གསུངས་པ་བཤད་པ་དང། གང་ལ་དགོངས་ནས་མ་སྐྱེ་པ་སོགས་སུ་གསུངས་པ་བཤད་པའོ། །དང་པོ་ལ་གསུམ། །མདོར་བསྟན་པ། རྒྱས་པར་བཤད་པ་
དེ་དག་གི་དགེ་བསྟན་པའོ། །དང་པོ་འཆད་པ་ལ། དགོངས་འགྲེལ་ལས། དོན་དམ་ཡང་དག་འཕགས། ང་ཆོས་རྣམས་གྱི་ངོ་བོ་ཉིས་མེད་པ་རྣམ་པ་གསུམ་པོ་འདི་ལྟ་སྟེ། མཚན་ཉིད་ངོ་བོ་ཉིད་མེད་པ་ཉིད་དང་

[015B] དོན་དམ་པ་ངོ་བོ་ཉིད་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པའོ་ཞེས་བསྟན་ཏོ། །ཞེས་གསུངས། དོན་ནི། ཤེར་ཕྱིན་གྱི་མདོར་ཆོས་ཐམས་ཅད་ངོ་བོ་ཉི་མེད་པར་གསུངས་པའི་དེ་ངོ་བོ་ཉིད་
མེད་པ་གསུམ་ག་ལ་དགོངས་ནས་གསུངས་པ་ཡིན་ཏེ། བསྡུ་བ་ལས། བཅོམ་ལྡན་འདས་ཀྱིས་ཅི་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པ་ཞེས་བྱ་ཞེ་ན། སྨྲས་པ། འདུལ་བའི་དབང་གིས་དེ་དང་དེར་ངོ་བོ་ཉིད་
མེད་པ་ཉིད་རྣམ་པ་གསུམ་ལ་དགོངས་ནས་གསུངས་ཏེ། ཞེས་གསུངས་ཤིང། སུམ་ཅུ་པ་ལས་ཀྱང། ངོ་བོ་ཉིད་ནི་རྣམ་གསུམ་གྱི། །ངོ་བོ་ཉིད་མེད་པ་རྒྱས་པར་བཤད་པ། དོན་དམ་པ་ངོ་བོ་ཉིད་མེད་པ་རྒྱས་
པར་བཤད་པའོ། །དང་པོ་འཆད་པ་ལ། དགོངས་འགྲེལ་ལས། དེ་ལ་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཀུན་བཏགས་པའི་མཚན་ཉིད་གང་ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་མིང་དང་
བརྡས་རྣམ་པར་བཞག་པའི་མཚན་ཉིད་ཡིན་གྱི། རང་གི་མཚན་ཉིད་ཀྱིས་རྣམ་པར་གནས་པ་ནི་མ་ཡིན་པས། དེའི་ཕྱིར་མཚན་ཉིད་མེད་པ་ཅེས་བྱའོ། །ཞེས་གསུངས། དོན་ནི། ཀུན་བཏགས་ཆོས་ཅན། ཁྱོ་ལ་མཚན་
ཉིད་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། དགག་ཕྱོགས་ནས་རང་གི་མཚན་ཉིད་ཀྱིས་མ་གྲུབ་ཅིང། དེ་ན་སྒྲུབ་ཕྱོགས་ནས་མིང་བརྡས་བཞག་ཙམ་ཡིན་པ་རྒྱུ་ཚན་གྱི་དེ་ལྟར་བརྗོད་པའི་ཕྱིར། དེས་ན་

[016A]༄༅། །འདིའི་དྲང་ངེས་བསྟན་གྱི་ཀུན་བཏགས་ཡིན་ན། ངོ་བོ་དང་ཁྱད་པར་གང་རུང་ལ་ཀུན་བཏགས་པའི་ཀུན་བཏགས་ཡིན་པས་ཁྱབ་སྟེ། དྲང་ངེས་རྣམ་འབྱེད་ལས། གང་གིས་སྟོང་པའི་ཀུན་བཏགས་ན་
མདོ་འདིའི་ཀུན་བཏགས་ངོས་བཟུང་བའི་སྐབས་གཉིས་ཀར་ངོ་བོ་དང་ཁྱད་པར་དུ་བཏགས་པ་ཙམ་མ་ཡིན་པའི་ཀུན་བཏགས་གཞན་མ་གསུངས་པའི་རྒྱུ་མཚན་ནི་འཆད་པར་འགྱུར་རོ་ཞེས་གསུངས་པའི་ཕྱིར། དེ་
བཞིན་དུ་འདིའི་དངོས་བསྟན་གྱི་ཀུན་བཏགས་ཡིན་ན། ཀུན་བཏགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་ཉེ་བར་མཁོ་བའི་ཀུན་བཏགས་ཡིན་པས་ཁྱབ་སྟེ། སྤྱི་མཚན་དང་ནམ་མཁའ་སོགས་དགོངས་
འགྲེལ་གྱི་དངོས་བསྟན་གྱི་ཀུན་བཏགས་མ་ཡིན་པར་གསུངས་པ་ལ་རྒྱུ་མཚན་ཡོད་པའི་ཕྱིར། དེ་ཉིད་ལས། སྤྱིར་ཀུན་བཏགས་ལ་སྤྱི་མཚན་ཐམས་ཅད་དང་ནམ་མཁའ་ལ་སོགས་པ་དུ་མ་ཞིག་ཡོད་ཀྱང་དགོངས་
འགྲེལ་ལས་མ་གསུངས་པ་ནི། ཀུན་བཏགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་དེ་དག་མི་མཁོ་བས་སོ། །ཞེས་གསུངས་པའི་ཕྱིར། དེ་ཡིན་ན་རང་འདོགས་བྱེད་ཀྱི་མིང་བརྡས་བཞག་ཙམ་ཡིན་
པས་ཁྱབ་ཀྱང། སྤྱིར་མིང་བརྡས་བཞག་ཙམ་ཡིན་པས་མ་ཁྱབ་སྟེ། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དེ་མིང་བརྡས་བཞག་ཙམ་མ་ཡིན་པའི་ཕྱིར་ཏེ། དེ་རྟོག་པས་
བཏགས་ཙམ་མ་ཡིན་པའི་ཕྱིར་ཏེ། དེ་རྟོག་པའི་ཡུལ་མ་ཡིན་པའི་ཕྱིར། རྟོག་པས་བཏགས་ཙམ་ཡིན་ན་མིང་བརྡས་བཞག་པས་ཁྱབ་ཀྱང། མིང་བརྡས་བཞག་ཙམ་ཡིན་པས་མ་ཁྱབ་སྟེ། འདུས་མ་བྱས་ཀྱི་ནམ་

[016B] དེ་མིང་བརྡས་བཞག་པ་ཡིན་ཏེ། གཞི་གྲུབ་ན་མིང་བརྡས་བཞག་པས་ཁྱབ་པའི་ཕྱིར། འོ་ན། དྲང་ངེས་རྣམ་འབྱེད་ལས། དེ་དག་གི་མང་པོ་ཞིག་
མིང་དང་བརྡས་འཇོག་མི་ནུས་པའི་ཡོད་པ་ཡིན་ཡང། རང་གི་མཚན་ཉིད་ཀྱིས་གྲུབ་པ་མ་ཡིན་ཏེ། རྟོག་པས་བཏགས་པ་ཙམ་ཡིན་པའི་ཕྱིར། ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། དེའི་དོན་ནི། ནམ་མཁའ་
དང་སྒྲ་རྟག་སྟོང་སོགས་ཀུན་བཏགས་མང་པོ་ཞིག་མིང་དང་བརྡ་ཙམ་གྱིས་འཇོག་མི་ནུས་པའི་ཡོད་པ་ཡིན་ཡང། རང་གི་མཚན་ཉིད་ཀྱིས་གྲུབ་པའི་ཡོད་པ་མིན་ཏེ། རྟོག་པས་བཏགས་པ་ཙམ་ཡིན་པའི་ཕྱིར་
ཞེས་པའི་དོན་ཡིན་པའི་ཕྱིར། ནམ་མཁའ་མིང་བརྡས་བཞག་ཙམ་མ་ཡིན་ཏེ། ནམ་མཁའ་བློ་ཡུལ་དུ་འཆར་བ་ལ་མི་ལྟོས་པའི་ཕྱིར་ཏེ། ནམ་མཁའི་མིང་བརྡ་བློ་ཡུལ་དུ་མ་ཤར་བར་ནམ་མཁའ་བློ་ཡུལ་དུ་ཤར་བ་ཡོད་པའི་ཕྱིར་
སྒྲ་རྟག་སྟོང་མིང་བརྡས་བཞག་པ་མ་ཡིན་ཏེ། བུམ་པ་དེ་སྒྲ་རྟག་སྟོང་དུ་བསྒྲུབ་པའི་གྲགས་པའི་རྟགས་ཡང་དག་མ་ཡིན་པའི་ཕྱིར། འཇིག་རྟེན་ན་སྒྲ་རྟག་པས་སྟོང་བར་མ་གྲགས་པའི་ཕྱིར། ཁྱབ་སྟེ། སྤྱིར་བཏང་ལ་ཕལ་ཆེར་མིང་བརྡས་བཞག་ཙམ་ཞེས་པའི་མིང་དེ་བརྗོད་བྱེད་ཀྱི་སྒྲ་དང། བརྡ་དེ་རྟོག་པ་ལ་བྱེད་ཀྱང། སྒྲ་རྟག་སྟོང་མིང་བརྡས་བཞག་ཙམ་ཡིན་མིན་དཔྱོད་པའི་བརྡ་དེ་འཇིག་རྟེན་གྱི་གྲགས་པ་ལ་བྱེད་རིགས་པའི་
ཕྱིར༑ ཁོ་ན་རེ། མཚན་ཉིད་ཡོངས་སུ་འཆད་པའི་ཀུན་བཏགས་ཡིན་ན། ནམ་མཁའི་མིང་བརྡ་བློ་ཡུལ་དུ་འཆར་བ་ལ་མིང་བརྡས་བཞག་ཙམ་མ་ཡིན་པས་ཁྱབ་ན། དྲང་ངེས་རྣམ་འབྱེད་ལས། མིང་དང་བརྡས་བཞག་པ་ལ་ཚད་མས་གྲུབ་མ་གྲུབ་གཉིས་ཡོད་དོ་

[017A]༄༅། །ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། ལུང་དེ་ནི་རང་འདོགས་བྱེད་ཀྱི་མིང་བརྡས་བཞག་པ་ལ་ཚད་མས་གྲུབ་མ་གྲུབ་གཉིས་འབྱེད་ཅེས་པའི་དོན་ཡིན་པའི་ཕྱིར། མཚན་ཉིད་
ངོ་བོ་ཉིད་ཡོད་མེད་ཀྱི་དོན་ནི། རང་གི་མཚན་ཉིད་ཀྱིས་གྲུབ་མ་གྲུབ་ལ་བྱེད་པ་ཡིན་ཏེ། དྲང་ངེས་རྣམ་འབྱེད་ལས། ཀུན་བཏགས་ལ་མེད་རྒྱུའི་མཚན་ཉིད་ཀྱི་ངོ་བོ་ཉིད་ནི། རང་གི་མཚན་ཉིད་ཀྱིས་གྲུབ་པའམ་གནས་
པ་ལ་བྱའོ། །ཞེས་གསུངས་པའི་ཕྱིར། རང་གི་མཚན་ཉིད་ཀྱིས་ཡོད་མེད་ཀྱི་དོན་ཡང་ཡོད་དེ། རང་འདོགས་བྱེད་ཀྱི་མིང་དང་བརྡས་བཞག་ཙམ་མ་ཡིན་པར་རང་གི་ཐུན་མོང་མ་ཡིན་པའི་སྡོད་ལུགས་
ཀྱི་ངོས་ནས་གྲུབ་པ་དེ། རང་གི་མཚན་ཉིད་ཀྱིས་གྲུབ་པའི་དོན་དང། རང་འདོགས་བྱེད་ཀྱི་མིང་དང་བརྡས་བཞག་པ་ཙམ་དེ། རང་གི་མཚན་ཉིད་ཀྱིས་མ་གྲུབ་པའི་དོན་ཡིན་པའི་ཕྱིར། དྲང་ངེས་རྣམ་འབྱེད་
ལས། འདིར་རང་གི་མཚན་ཉིད་ཀྱིས་ཡོད་མེད་བསྟན་ཚོད་ནི་མིང་དང་ལྟོས་ནས་བཞག་མ་བཞག་ཡིན་ལ། ཞེས་དང། ཐམས་ཅད་མཁྱེན་པ་དགེ་འདུན་རྒྱ་མཚོའི་དཀའ་འགྲེལ་ལས། རང་གི་མཚན་ཉིད་
ཀྱིས་ཡོད་མེད་ནི་མིང་དང་བརྡ་ཙམ་ལ་ལྟོས་ནས་བཞག་མ་བཞག་ལ་བྱེད་པ་སྤྱིར་བཏང་ལ་ཡིན་ཡང། ཞེས་གསུངས་པའི་ཕྱིར། དེ་ལྟར་ཡིན་ཀྱང་མཚན་ཉིད་ཀྱིས་མ་གྲུབ་ན་རང་འདོགས་བྱེད་ཀྱི་མིང་བརྡས་
བཞག་ཙམ་ཡིན་པས་མ་ཁྱབ་སྟེ། འདུས་མ་བྱས་ཀྱི་ནམ་མཁའ་དེ་དེ་མ་ཡིན་པའི་ཕྱིར། རྟགས་གོང་དུ་བསྒྲུབས་ཟིན། རང་འདོགས་བྱེད་ཀྱི་མིང་བརྡས་བཞག་ན་ཡོད་པས་མ་ཁྱབ་སྟེ། ནམ་མཁའི་མེ་ཏོག་

[017B] །བརྡས་འཇོག་ལུགས་ཀྱང་ཐལ་འགྱུར་པ་དང་ཆེས་མི་མཐུན་ཏེ། འདི་པའི་ལུགས་ལ་མིང་བརྡས་འཇོག་ཙམ་དང། ཐ་སྙད་བཏགས་པའི་བཏགས་
དོན་བཙལ་བའི་ཚེ་རྙེད་པའི་གཞི་མཐུན་ཡོད། ཐལ་འགྱུར་པས་བརྡ་ཙམ་གྱི་ས་བཞག་པ་ཞེས་པའི་ཙམ་སྒྲས་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པ་གཅོད་པར་འདོད་པའི་ཕྱིར་
དེས་ན་ཐལ་འགྱུར་པ་དང་རྣམ་རིག་པ་གཉིས་རང་གི་མཚན་ཉིད་ཀྱི་ཡོད་མེད་ཀྱི་དོན་ཡང་མི་མཐུན་ཏེ། ཐལ་འགྱུར་པས་ཐ་སྙད་བཏགས་པའི་བཏགས་དོན་བཙལ་བའི་ཚེ་ཡོད་ན། རང་གི་མཚན་ཉིད་ཀྱིས་
གྲུབ་པར་འདོད། རྣམ་རིག་པས་ཐ་སྙད་ཀྱི་དབང་གིས་བཞག་པ་མ་ཡིན་པར་རང་ངོས་ནས་ཡོད་པ་ལ་རང་གི་མཚན་ཉིད་ཀྱིས་གྲུབ་པར་འདོད་པའི་ཕྱིར། འོན་ཀྱང་གཞི་དེ་སེམས་ཙམ་པའི་འདོད་པ་ལྟར་
གྱི་རང་གི་མཚན་ཉིད་ཀྱིས་གྲུབ་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་ན། གཞི་དེ་ཐལ་འགྱུར་བའི་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་
ཡིན་པས་ཁྱབ་སྟེ། གཞི་དེ་ཐ་སྙད་ཀྱི་དབང་གིས་བཞག་པ་མ་ཡིན་པར་རང་ངོས་ནས་གྲུབ་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་ན། གཞི་དེ་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་
རྙེད་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་དགོས་པའི་ཕྱིར། མདོ་སེམས་གཉིས་དང་རང་རྒྱུད་པ་རྣམས་ཀྱིས། ཀུན་བཏགས་སེམས་ཙམ་པའི་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་

[018A]༄༅། །པར་མི་འཛིན་ཀྱང། དེ་རྣམས་ཀྱིས་ཀུན་བཏགས་ཐལ་འགྱུར་པའི་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་འཛིན་པ་ཡིན་ཏེ། དེ་རྣམས་ཀྱིས་དེ་ཐ་སྙད་ཀྱི་དབང་གིས་
བཞག་པ་མ་ཡིན་པར་རང་ངོས་ནས་གྲུབ་པར་མི་འཛིན་ཀྱང། དེ་རྣམས་ཀྱིས་དེ་ཐ་སྙད་བཏགས་པའི་བཏགས་དོན་བཙལ་བའི་ཚེ་རྙེད་པར་འཛིན་པའི་ཕྱིར་ཏེ། གཞན་སྡེ་ནས་རང་རྒྱུད་པའི་བར་གྱིས་
གཞི་གྲུབ་ན་ཐ་སྙད་བཏགས་པའི་བཏགས་དོན་བཙལ་བའི་ཚེ་རྙེད་པས་ཁྱབ་པ་ཁས་ལེན་པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། བཞག་པ་ལ་ཡང་ཡོད་པས་མ་ཁྱབ་ཅིང། འཇོག་ལུགས་
ཀྱང་ཐལ་འགྱུར་བས་ཡོད་པ་རྣམས་མིང་གི་ཐ་སྙད་ཀྱི་དབང་གིས་བཞག་པ་དང་ཆེས་མི་མཐུན་པས་རང་གི་མཚན་ཉིད་ཀྱིས་ཡོད་མེད་ཀྱི་དོན་ཡང་མི་མཐུན་ནོ། །འོན་ཀྱང་འདིའི་རང་མཚན་གྱིས་ཡོད་
པར་འཛིན་པ་ཡོད་ན། ཐལ་འགྱུར་པའི་རང་མཚན་གྱིས་གྲུབ་པར་འཛིན་པ་ཡང་ཡོད་ལ། གཞི་འགའ་ཞིག་སྔ་མ་ལྟར་མི་འཛིན་ཀྱང། ཕྱི་མ་ལྟར་འཛིན་པ་ནི་ཡོད་དོ། །ཞེས་གསུངས་པའི་ཕྱིར། ཁོ་ན་རེ་
གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དེ། དགོངས་འགྲེལ་དངོས་བསྟན་གྱི་ཀུན་བཏགས་ཡིན་པར་ཐལ། དེའི་དངོས་བསྟན་གྱི་ཀུན་བཏགས་ལ་ཚད་མས་གྲུབ་མ་
གྲུབ་གཉིས་སུ་འབྱེད་རིགས་པའི་ཕྱིར། འདོད་ན། དགོངས་འགྲེལ་ལས་དེ་དངོས་སུ་བསྟན་པར་ཐལ། འདོད་པའི་ཕྱིར་ཟེར་ན་མ་ཁྱབ། འདོད་མི་ནུས་ཏེ། དགོངས་འགྲེལ་ལས་དེ་ལྟར་མ་གྲུབ་པར་

[018B] གཉིས་པ་སྐྱེ་བ་ངོ་བོ་ཉིད་མེད་པ་རྒྱས་པར་འཆད་པ་ལ། དགོངས་འགྲེལ་ལས། ཆོས་རྣམས་ཀྱི་སྐྱེ་བ་ངོ་བོ་ཉིད་མེད་པ་ཉིད་གང་ཞེ་ན། ཆོས་རྣམས་ཀྱི་གཞན་གྱི་དབང་གི་མཚན་ཉིད་གང་
ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་རྐྱེན་གཞན་གྱི་སྟོབས་ཀྱིས་བྱུང་བ་ཡིན་གྱི། བདག་ཉིད་ཀྱིས་མ་ཡིན་པས་དེའི་ཕྱིར། དེ་ནི་སྐྱེ་བ་ངོ་བོ་ཉིད་མེད་པ་ཉིད་ཅེས་བྱའོ། །ཞེས་གསུངས། དོན་ནི། གཞན་
དབང་ཆོས་ཅན། ཁྱོད་ལ་སྐྱེ་བ་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། རང་གི་རྒྱུ་རྐྱེན་ལ་བརྟེན་ནས་སྐྱེ་བ་ཡིན་གྱི། རྒྱུ་རྐྱེན་གཞན་ལ་ལྟོས་མེད་དུ་རང་དབང་དུ་མི་སྐྱེ་བའི་རྒྱུ་མཚན་གྱིས་དེ་ལྟར་
བརྗོད་པའི་ཕྱིར། འོ་ན་སྐྱེ་བ་ངོ་བོ་ཉིད་མེད་པ་ཡིན་ན་གཞན་དབང་ཡིན་དགོས་སམ་ཞེ་ན། མི་དགོས་ཏེ། སྐྱེ་བ་ངོ་བོ་ཉིད་མེད་ཅེས་པའི་མེད་རྒྱུའི་སྐྱེ་བའི་ངོ་བོ་ནི། རྒྱུ་རྐྱེན་གཞན་ལ་ལྟོས་མེད་དུ་
རང་དབང་གིས་སྐྱེ་བའམ། བདག་ཉིད་ཀྱི་སྐྱེ་བ་ལ་བྱེད་པ་ཡིན་ལ། དེ་ནི་ཆོས་གང་གི་ཡང་རྟེན་དུ་མེད་པས། ཆོས་ཐམས་ཅད་སྐྱེ་བ་ངོ་བོ་ཉིད་མེད་པར་འཇོག་པའི་ཕྱིར། དེ་ལྟར་ཡང་ལེགས་བཤད་སྙིང་
པོ་ལས། གཞན་དབང་ལ་མེད་རྒྱུའི་སྐྱེ་བའི་ངོ་བོ་འམ། ངོ་བོ་ཉིད་ཀྱིས་སྐྱེ་བ་ནི། བདག་ཉིད་ཀྱིས་མ་ཡིན་པས་ཞེས་གསུངས་པས། བདག་ཉིད་ཀྱི་སྐྱེ་བའོ། །དེ་ནི་རང་དབང་གིས་སྐྱེ་བ་ཡིན་ཏེ། ཞེས་གསུངས་
པའི་ཕྱིར། གསུམ་པ་དོན་དམ་པ་ངོ་བོ་ཉིད་མེད་པ་ལ་འཇོག་ཚུལ་གཉིས་ལས། གཞན་དབང་དོན་དམ་པ་ངོ་བོ་ཉིད་མེད་པར་བཞག་པ་ནི། དགོངས་འགྲེལ་ལས། ཆོས་རྣམས་ཀྱི་དོན་དམ་པ་ངོ་བོ་

[019A]༄༅། །ཉིད་གང་ཞེ་ན། རྟེན་ཅིང་འབྲེལ་བར་འབྱུང་བའི་ཆོས་གང་དག་སྐྱེ་བ་ངོ་བོ་ཉིད་མེད་པ་ཉིད་ཀྱི་ངོ་བོ་ཉིད་མེད་པ་དེ་དག་ནི། དོན་དམ་པ་ངོ་བོ་ཉིད་མེད་པ་ཉིད་ཀྱི་ངོ་བོ་ཉིད་མེད་པ་ཡང་ཡིན་ནོ་
དེ་ཅིའི་ཕྱིར་ཞེ་ན། དོན་དམ་ཡང་དག་འཕགས། ཆོས་རྣམས་ལ་རྣམ་པར་དག་པའི་དམིགས་པ་གང་ཡིན་པ་དེ་ནི་དོན་དམ་པ་ཡིན་པར་ཡོངས་སུ་བསྟན་ལ། གཞན་གྱི་དབང་གི་མཚན་ཉིད་དེ་རྣམ་པར་དག་པའི་དམིགས་
པ་མ་ཡིན་པས། དེའི་ཕྱིར་དོན་དམ་པ་ངོ་བོ་ཉིད་མེད་པ་ཉིད་ཅེས་བྱའོ། །ཞེས་གསུངས། ཡོངས་གྲུབ་དོན་དམ་པ་ངོ་བོ་ཉིད་མེད་པར་བཞག་པ་ནི། དགོངས་འགྲེལ་ལས། གཞན་ཡང། ཆོས་རྣམས་ཀྱི་ཡོངས་སུ་
གྲུབ་པའི་མཚན་ཉིད་གང་ཡིན་པ་དེ་ཡང་དོན་དམ་པ་ངོ་བོ་ཉིད་མེད་པ་ཉིད་ཅེས་བྱའོ། །དེ་ཅིའི་ཕྱིར་ཞེ་ན། དོན་དམ་ཡང་དག་འཕགས། ཆོས་རྣམས་ཀྱི་ཆོས་བདག་མེད་པ་གང་ཡིན་པ་དེ་ནི་དོན་དེ་དག་གི་ངོ་བོ་ཉིད་མེད་
པ་ཉིད་ཅེས་བྱ་སྟེ། དེ་ནི་དོན་དམ་པ་ཡིན་ལ་དོན་དམ་པ་ནི་ཆོས་ཐམས་ཅད་ཀྱི་ངོ་བོ་ཉིད་མེད་པ་ཉིད་ཀྱིས་རབ་ཏུ་ཕྱེ་བ་ཡིན་པས། དེའི་ཕྱིར་དོན་དམ་པ་ངོ་བོ་ཉིད་མེད་པ་ཉིད་ཅེས་བྱའོ། །ཅེས་གསུངས། དེ་རྣམས་ཀྱི་
དོན་ཕྱོགས་གཅིག་ཏུ་བཤད་ན། གཞན་དབང་དང་ཡོངས་གྲུབ་ཆོས་ཅན། ཁྱོད་ལ་དོན་དམ་པ་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། དོན་དམ་པར་ཆོས་བདག་གི་ངོ་བོར་མ་གྲུབ་པའི་རྒྱུ་མཚན་གྱིས་དེ་
ལྟར་བརྗོད་པའི་ཕྱིར། འོ་ན། ཀུན་བཏགས་ཀྱང་དོན་དམ་པ་ངོ་བོ་ཉིད་མེད་པ་ཡིན་ན་མ་ཞེ་ན། དེ་ལྟར་ཡིན་ཀྱང། དགོངས་འགྲེལ་ལས། ཀུན་བཏགས་དོན་དམ་པ་ངོ་བོ་ཉིད་མེད་པར་དངོས་སུ་མི་འཆད་པའི་རྒྱུ་མཚན་

[019B] གཞན་དབང་དོན་དམ་པར་གྲུབ་པས་རང་འཛིན་རྟོགས་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་སྟོང་བ་རྣམ་དག་ལམ་གྱི་དམིགས་པ་མཐར་ཐུག་ཏུ་བསྟན་པ་ན། གཞན་དབང་ཡང་རྣམ་དག་ལམ་གྱི་དམིགས་
པ་མཐར་ཐུག་ཏུ་འགྱུར་དམ་སྙམ་པའི་དོགས་བ་ཤས་ཆེར་འབྱུང་ལ། ཀུན་བཏགས་དོན་དམ་པར་མ་གྲུབ་པས་ན་དེ་འདྲའི་དོགས་པ་ཆེན་པོ་མི་འབྱུང་བའི་ཕྱིར། གསུམ་པ་དེ་དག་གི་དཔེ་བསྟན་པ་ནི། དགོངས་འགྲེལ་ལས་
དེ་ལ་འདི་ལྟ་སྟེ། དཔེར་ན་ནམ་མཁའི་མེ་ཏོག་ཇི་ལྟ་བ་དེ་ལྟ་བུར་ནི་མཚན་ཉིད་ངོ་བོ་ཉིད་མེད་པ་ཉིད་བལྟ་བར་བྱའོ། །དོན་དམ་ཡང་དག་འཕགས། དེ་ལ་འདི་ལྟ་སྟེ། དཔེར་ན་སྒྱུ་མ་བྱས་པ་ཇི་ལྟ་བ་དེ་ལྟ་བུར་ནི་སྐྱེ་བ་ངོ་བོ་ཉིད་
མེད་པ་ཉིད་བལྟ་བར་བྱའོ། །དོན་དམ་པ་ངོ་བོ་ཉིད་མེད་པ་ཉིད་དེ་ལས་ཀྱང་གཅིག་ཀྱང་བལྟ་བར་བྱ་སྟེ། །དོན་དམ་ཡང་དག་འཕགས། དེ་ལ་འདི་ལྟ་སྟེ། དཔེར་ན་ནམ་མཁའ་ནི་གཟུགས་ཀྱི་ངོ་བོ་ཉིད་མེད་པ་ཙམ་གྱིས་རབ་ཏུ་
ཕྱེ་བ་དང། ཐམས་ཅད་དུ་སོང་བ་ཇི་ལྟ་དེ་ལྟ་བུར་ནི་དོན་དམ་པ་ངོ་བོ་ཉིད་མེད་པ་དེ་ཡང་ཆོས་བདག་མེད་པས་རབ་ཏུ་ཕྱེ་བ་དང། ཐམས་ཅད་དུ་སོང་བ་གཅིག་བལྟ་བར་བྱ་སྟེ། ཞེས་གསུངས། དོན་ནི། ཀུན་བཏགས་ནམ་
མཁའི་མེ་ཏོག་གི་དཔེས་སྟོན་པའི་རྒྱུ་མཚན་ཡོད་དེ། ནམ་མཁའི་མེ་ཏོག་དེ་རང་འཛིན་རྟོག་པས་སྒྲོ་བཏགས་པ་ཙམ་ཡིན་གྱི། རང་གི་མཚན་ཉིད་ཀྱིས་མ་གྲུབ་པ་བཞིན་དུ། ཀུན་བཏགས་ཀྱང་རྟོག་པས་བཏགས་པ་ཙམ་
ཡིན་གྱི། རང་གི་མཚན་ཉིད་ཀྱིས་མ་གྲུབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། ནམ་མཁའི་མེ་རྟོག་དེ་ཀུན་བཏགས་ཤེས་བྱ་ལ་མི་སྲིད་པའི་དཔེ་ཡང་དག་མ་ཡིན་ཏེ། དེ་གཉིས་ཡོད་མེད་མི་མཚུངས་པའི་

[020A]༄༅། །ཕྱིར༑ དེ་ལྟར་ཡང། དྲང་ངེས་རྣམ་འབྱེད་ལས། ཀུན་བཏགས་ནམ་མཁའི་མེ་རྟོག་དང་འདྲ་བ་ནི་རྟོག་པས་བཏགས་ཙམ་གྱི་དཔེ་ཡིན་གྱི། ཤེས་བྱ་ལ་མི་སྲིད་པའི་དཔེ་ནི་མ་ཡིན་ནོ། །ཞེས་
གསུངས་པའི་ཕྱིར། གཞན་དབང་སྒྱུ་མའི་དཔེས་སྟོན་པའི་རྒྱུ་མཚན་ཡོད་དེ། སྒྱུ་མའི་སྤྲུལ་གཞིའི་རྡེའུ་ཤིང་རྟ་གླང་དུ་མེད་ཀྱང། སྔགས་རྫས་ཀྱིས་མིག་བསླད་པའི་ཤེས་པའི་ངོ་བོར་སྤྲུལ་གཞིའི་རྡེའུ་ཤིང་རྟ་གླང་དུ་
སྣང་བ་བཞིན་དུ། གཞན་དབང་ཕྱི་རོལ་དོན་དུ་མེད་ཀྱང། མ་རིག་བག་ཆགས་ཀྱིས་བསླད་པའི་ཤེས་པའི་ངོ་བོར་ཕྱི་རོལ་དོན་དུ་སྣང་བའི་རྒྱུ་མཚན་གྱིས་དེ་ལྟར་དུ་བརྗོད་པའི་ཕྱིར། ཡོངས་གྲུབ་རྣམ་མཁའི་དཔེས་སྟོན་པའི་
རྒྱུ་མཚན་ཡོད་དེ། ནམ་མཁའ་ནི་ཐོབས་བཅས་ཀྱི་རེག་བྱ་བཀག་ཙམ་གྱི་མེད་དགག་དང། ཕྱོགས་ཐམས་ཅད་ལ་ཁྱབ་པ་བཞིན་དུ་བདག་མེད་གཉིས་ཀྱི་ཡོངས་གྲུབ་དེ་ཡང། དགག་བྱའི་བདག་བཀག་ཙམ་གྱི་མེད་
དགག་དང། ཆོས་ཐམས་ཅད་ལ་ཁྱབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། གཉིས་པ་གང་ལ་དགོངས་ནས་མ་སྐྱེས་པ་སོགས་སུ་གསུངས་པ་བཤད་པ་ལ། དགོངས་འགྲེལ་ལས་བཤད་ཚུལ་དང། ཀུན་བཏུས་
ལས་བཤད་ཚུལ་གཉིས། དང་པོ་ནི། དགོངས་འགྲེལ་ལས། དེ་ལ་མཚན་ཉིད་ངོ་བོ་ཉིད་མེད་པ་ཉིད་ལ་དགོངས་ནས། ཞེས་པ་ནས། རང་བཞིན་གྱི་ཡོངས་སུ་མྱ་ངན་ལས་འདས་པ་ཡིན་ཏེ། ཞེས་པའི་བར་གྱིས་འཆད་
དོན་ནི། ཤེར་ཕྱིན་གྱི་མདོར་ཆོས་ཐམས་ཅད་མ་སྐྱེས་བ། མ་འགག་པ་སོགས་སུ་གསུངས་པའི་དགོངས་གཞི་ཡོད་དེ། ཀུན་བཏགས་དང་ཡོངས་གྲུབ་ལ་དགོངས་ནས་གསུངས་པའི་ཕྱིར། ཀུན་བཏགས་ཆོས་ཅན་

[020B] རང་གི་མཚན་ཉིད་ཀྱིས་མ་གྲུབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཆོས་ཅན། ཁྱོད་ལ་གཟོད་མ་ནས་ཞིང་དང། རང་བཞིན་གྱི་མྱ་ངན་
ལས་འདས་པ་ཞེས་བརྗོད་པའི་རྒྱུ་མཚན་ཡོད་དེ། ཀུན་ནས་ཉོན་མོངས་ཕྱོགས་ཀྱིས་བསྡུས་པ་མ་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། ཡོངས་གྲུབ་ཆོས་ཅན། ཁྱོད་ལ་མ་སྐྱེས་པ། མ་འགག་པ་ཞེས་བརྗོད་པའི་
རྒྱུ་མཚན་ཡོད་དེ། འདུས་མ་བྱས་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཆོས་ཅན། ཁྱོད་ལ་གཟོད་མ་ནས་ཞི་བ་དང། རང་བཞིན་གྱི་མྱ་ངན་ལས་འདས་པ་ཞེས་བརྗོད་པའི་རྒྱུ་མཚན་ཡོད་དེ། ཀུན་ནས་ཉོན་མོངས་
ཕྱོགས་ཀྱིས་བསྡུས་པ་མ་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཆོས་ཅན། ཀུན་ནས་ཉོན་མོངས་ཕྱོགས་ཀྱིས་བསྡུས་པ་མ་ཡིན་ཏེ། སྐྱེ་འགག་དང་བྲལ་བའི་ཕྱིར་ཏེ། འདུས་མ་བྱས་ཡིན་པའི་ཕྱིར། ཁྱབ་སྟེ་
དྲང་ངེས་རྣམ་འབྱེད་ལས། སྐྱེ་འགག་དང་བྲལ་བ་ནི་འདུས་མ་བྱས་ཡིན་པས་ཀུན་ནས་ཉོན་མོངས་ཀྱི་ཆོས་སུ་མི་རུང་བའི་ཕྱིར་གཟོད་མ་ནས་ཞི་བ་དང་རང་བཞིན་གྱི་ཡོངས་སུ་མྱ་ངན་ལས་འདས་པར་བསྟན་ཏེ། མྱ་ངན་ནི་འདིར་
ཀུན་ཉོན་ཡིན་དགོས་པའི་ཕྱིར། ཞེས་གསུངས་པའི་ཕྱིར། ཡོངས་གྲུབ་ཆོས་ཅན། འདུས་མ་བྱས་ཡིན་ཏེ། རྟག་པ་རྟག་པའི་དུས་ཏེ་སྔ་མ་སྔ་མའི་དུས་དང། ཐེར་ཟུག་ཐེར་ཟུག་གི་དུས་ཏེ་ཕྱི་མའི་དུས་ཀུན་ཏུ་རྟག་པར་གནད་
བ་ཡིན་པའི་ཕྱིར། དེ་ལྟར་ཡང་འཆད་རིགས་སྟེ། སྐབས་འདིའི་རྟག་པ་རྟག་པའི་དུས་ནི་སྔ་མ་སྔ་མའི་དུས་དང། ཐེར་ཟུག་ཐེར་ཟུག་གི་དུས་ནི་ཕྱི་མའི་ཕྱི་མའི་དུས་ལ་བྱེད་པར་རྒྱ་ནག་འགྲེལ་ཆེན་ལས་བཤད་པའི་ཕྱིར་

[021A]༄༅། །ཏེ༑ དྲང་ངེས་རྣམ་འབྱེད་ལས། རྟག་པ་རྟག་པའི་དུས་ནི་སྔ་མ་སྔ་མའི་དུས་དང། ཐེར་ཟུག་ཐེར་ཟུག་གི་དུས་ནི་ཕྱི་མ་ཕྱི་མའི་དུས་ལ་རྒྱ་ནག་འགྲེལ་ཆེན་ལས་བཤད་དོ། །ཞེས་གསུངས་པའི་
ཕྱིར༑ དགོངས་འགྲེལ་ལས་གཞན་དབང་དེ་འཁོར་ལོ་བར་པར་ཆོས་ཐམས་ཅད་མ་སྐྱེས་པ་ཞེས་སོགས་ཀྱི་དགོངས་གཞིར་དངོས་སུ་མི་འཆད་པའི་རྒྱུ་མཚན་ཡོད་དེ། གཞན་དབང་ལ་རང་གི་མཚན་ཉིད་ཀྱིས་གྲུབ་པའི་
སྐྱེ་འགག་ཡོད་པར་བསྟན་པའི་ཆེད་ཡིན་པའི་ཕྱིར། གཞན་དབང་དེ་གཟོད་མ་ནས་ཞི་བ་ཞེས་སོགས་ཀྱི་དགོངས་གཞིར་དངོས་སུ་མི་འཆད་པའི་རྒྱུ་མཚན་ཡོད་དེ། གཞན་དབང་ཕལ་ཆེར་ཀུན་ནས་ཉོན་མོངས་ཕྱོགས་
ཀྱིས་བསྡུས་པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། གཞན་དབང་ལ་རང་གི་མཚན་ཉིད་ཀྱིས་སྐྱེ་བ་དང་འགག་པ་ཡོད་པས། སྐྱེ་འགག་མེད་པར་གསུངས་པ་གཞན་དབང་ལ་དགོངས་པ་མིན་ལ། གཞན་
དབང་ཕལ་ཆེར་ཀུན་ཉོན་གྱིས་བསྡུས་པས་ཚེག་ཕྱི་མ་གཉིས་ཀྱི་གཞིར་མ་མཛད་པ་ནི་མདོ་འདིའི་དགོངས་པའོ། །ཞེས་གསུངས་པའི་ཕྱིར། གཉིས་པ་ཀུན་བཏུས་ལས་བཤད་ཚུལ་སྟོན་པ་ལ། མངོན་པ་ཀུན་
བཏུས་ལས། ཀུན་བཏགས་པའི་ངོ་བོ་ཉིད་ལ། མཚན་ཉིད་ངོ་བོ་ཉིད་མེད་པ་དང། གཞན་གྱི་དབང་ལ་སྐྱེ་བ་ངོ་བོ་ཉིད་མེད་པ་དང། ཡོངས་སུ་གྲུབ་པ་ལ་དོན་དམ་པ་ངོ་བོ་ཉིད་མེད་པའི་ཕྱིར་རོ། །མ་སྐྱེས་པ། མ་
འགག་པ། གཟོད་མ་ནས་ཞི་བ་དང་རང་བཞིན་གྱི་མྱ་ངན་ལས་འདས་པ་ཞེས་འབྱུང་བའི་དགོངས་པ་གང་ཡིན་ཞེ་ན། ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་སོ། ཇི་ལྟར་མ་སྐྱེས་པ་དེ་ལྟར་མ་འགགས་སོ་

[021B] མ་འགགས་པ་དེ་ལྟར་གཟོད་མ་ནས་ཞི་བའོ། །དེ་ལྟར་རང་བཞིན་གྱི་ཡོངས་སུ་མྱ་ངན་ལས་འདས་པའོ། །ཞེས་གསུངས། དོན་ནི། ཤེར་ཕྱིན་གྱི་མདོར་ཆོས་ཐམས་ཅད་མ་སྐྱེས་པ་སོགས་སུ་གསུངས་
པའི་དགོངས་གཞི་ཡོད་དེ། ངོ་བོ་ཉིད་གསུམ་ཀ་ལ་དགོངས་ནས་གསུངས་པའི་ཕྱིར། ཀུན་བཏགས་ལ་མ་སྐྱེས་བ་ཞེས་སོགས་བརྗོད་པའི་རྒྱུ་མཚན་ཡོད་དེ། རང་གི་མཚན་ཉིད་ཀྱིས་མ་སྐྱེས་ཤིང་མ་འགག་ལ། ཀུན་ནས་
ཉོན་མོངས་ཕྱོགས་ཀྱི་བསྡུས་པ་མ་ཡིན་ཡིན་པའི་ཕྱིར། གཞན་དབང་ལ་མ་སྐྱེས་པ་ཞེས་སོགས་བརྗོད་པའི་རྒྱུ་མཚན་ཡོད་དེ། རང་གི་རྒྱུ་རྐྱེན་ལ་ལྟོས་མེད་དུ་རང་དབང་དུ་མ་སྐེས་ཤིང། མ་འགག་ལ། རང་དབང་
དུ་སྐྱེ་བའི་གཟོད་མ་ནས་ཞི་བ་དང། རང་དབང་དུ་གྲུབ་པའི་མྱ་ངན་ལས་འདས་པའི་ཕྱིར། ཡོངས་གྲུབ་ལ་མ་སྐྱེས་པ་ཞེས་སོགས་བརྗོད་པའི་རྒྱུ་མཚན་ཡོད་དེ། དེ་ལ་ཆོས་བདག་གི་ངོ་བོར་གྱུར་པའི་སྐྱེ་འགག་མེད་
ཅིང། ཆོས་བདག་གི་ངོ་བོར་གྱུར་བའི་ཉོན་མོངས་མེད་པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། ངོ་བོ་ཉིད་གསུམ་གྱི་རང་རང་གི་སྐབས་ཀྱི་ངོ་བོ་མེད་རྒྱུའི་དབང་དུ་བྱས་ནས་ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་བ་དང། མ་འགག་པ། བཟོད་མ་ནས་ཞི་བ་དང། གདོད་ནས་མྱ་ངན་ལས་འདས་པ་ཡང་ཡིན་པ་ལ་དགོངས་ནས་ཀུན་བཏུས་ལས་དེ་ལྟར་བཤད་དོ། །ཞེས་གསུངས་པའི་ཕྱིར། དེ་ནི་རྗེ་བཙུན་མི་ཕམ་པའི་བཞེད་པ་
ཡང་ཡིན་ཏེ། ཇི་སྐད་དུ། མདོ་སྡེ་རྒྱན་ལས། ཕྱི་མ་ཕྱི་མའི་རྟེན་ཡིན་པས། །ངོ་བོ་ཉིད་ནི་མེད་པ་ཡིན། །སྐྱེ་མེད་འགག་མེད་གཟོད་ནས་ཞི། །རང་བཞིན་མྱ་ངན་འདས་པ་གྲུབ། །ཞེས་གསུངས་པའི་ཕྱིར་

[022A]༄༅། །གསུམ་པ་ངོ་བོ་ཉིད་གསུམ་གྱི་ངོ་བོ་ངོས་བཟུང་པ་ནི། ཀུན་བཏགས་མཚན་ཉིད་ངོ་བོ་ཉིད་མེད་པ་ཡིན་ན། ཀུན་བཏགས་ཉིད་གང་ཡིན་སྙམ་ན། དེ་ནི་དགོངས་འགྲེལ་ལས། རྣམ་པར་རྟོག་པའི་སྤྱོད་
ཡུལ་ཀུན་བཏགས་པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་ལ་གཟུགས་ཀྱི་ཕུང་པོ་ཞེས་ངོ་བོ་ཞེས་ངོ་བོ་ཉིད་དམ། བྱེ་བྲག་གི་མཚན་ཉིད་དུ་མིང་དང་བརྡས་རྣམ་པར་བཞག་བ་དང། གཟུགས་ཀྱི་ཕུང་པོ་སྐྱེའོ་ཞེའམ་
འགག་པ་ཞེའམ་གཟུགས་ཀྱི་ཕུང་པོ་སྤང་བ་དང་ཡོངས་སུ་ཤེས་པ་ཞེས་ངོ་བོ་ཉིད་ཀྱི་མཚན་ཉིད་དམ། བྱེ་བྲག་གི་མཚན་ཉིད་དུ་མེད་དང་བརྡས་རྣམ་པར་བཞག་པ་གང་ལགས་པ་དེ་ནི་ཀུན་བཏགས་པའི་མཚན་ཉིད་
ལགས་ཏེ། ཞེས་གསུངས། འདིའི་བསྟན་ཚུལ་ནི། དྲང་ངེས་རྣམ་འབྱེད་ལས། དེ་ལ་ཚིག་དང་པོ་གསུམ་གྱིས་ནི་ཀུན་བཏགས་འདོགས་པའི་གཞི་བསྟན་ལ། དེ་མན་ཆད་ཀྱིས་ཀུན་ཏུ་བཏགས་ཚུལ་སྟོན་ཏེ། ཞེས་གསུངས་པ་ལྟར་རོ། གཞན་དབང་སྐྱེ་བ་ངོ་བོ་ཉིད་མེད་པ་ཡིན་ན་གཞན་དབང་གང་ཡིན་སྙམ་ན། དེ་ནི་དགོངས་འགྲེལ་ལས། རྣམ་པར་རྟོག་པའི་སྤྱོད་ཡུལ་ཀུན་བཏགས་པའི་མཚན་ཉིད་ཀྱི་གནས། འདུ་བྱེད་ཀྱི་
མཚན་མ་གང་ལགས་པ་དེ་ནི། གཞན་གྱི་དབང་གི་མཚན་ཉིད་ལགས་ཏེ། ཞེས་གསུངས། འདིའི་བསྟན་ཚུལ་ནི། དྲང་ངེས་རྣམ་འབྱེད་ལས། དང་པོས་གང་གིས་ཡུལ་ཡིན་པ་དང། གཉིས་པས་ཀུན་བཏགས་
ཀྱི་གདག་གཞི་དང། གསུམ་པས་རང་གི་ངོ་བོ་བསྟན་ཏོ། །ཞེས་གསུངས་པ་ལྟར་རོ། ཡོངས་གྲུབ་དོན་དམ་པ་ངོ་བོ་ཉིད་མེད་པ་ཡིན་ན། དེ་ཉིད་གང་ཡིན་སྙམ་ན། དེ་ནི་དགོངས་འགྲེལ་ལས། རྣམ་པར་རྟོག་

[022B] ཀུན་བཏགས་པའི་མཚན་ཉིད་དེར་མ་གྱུར་ཅིང། ངོ་བོ་ཉིད་དེ་ཁོ་ནས་ངོ་བོ་ཉིད་མ་མཆིས་པ་ཉིད། ཆོས་ལ་བདག་མ་མཅིས་པ་
དེ་བཞིན་ཉིད་རྣམ་པར་དག་པའི་དམིགས་པ་གང་ལགས་པ་དེ་ནི་ཡོངས་སུ་གྲུབ་པའི་མཚན་ཉིད་ལགས་ཏེ། ཞེས་གསུངས་སོ། དེ་རྣམས་ཀྱི་དོན་ཕྱོགས་གཅིག་ཏུ་བཤད་ན། ངོ་བོ་ཉིད་གསུམ་ཡོད་དེ། ཀུན་བཏགས་
པའི་ངོ་བོ་ཉིད། གཞན་གྱི་དབང་གི་ངོ་བོ་ཉིད། ཡོངས་སུ་གྲུབ་པའི་ངོ་བོ་ཉིད་གསུམ་ལ་བྱེད་པའི་ཕྱིར། ངོ་བོ་ཉིད་མེད་པ་གསུམ་ཡོད་དེ། མཚན་ཉིད་ངོ་བོ་ཉིད་མེད་པ། སྐྱེ་བ་ངོ་བོ་ཉིད་མེད་པ། དོན་དམ་པ་ངོ་བོ་ཉིད་མེད་
པ་གསུམ་ལ་བྱེད་པའི་ཕྱིར། དེ་ཡང་རང་འཛིན་རྟོག་པས་བཏགས་ཙམ་ཀུན་བཏགས་ཀྱི་མཚན་ཉིད། དབྱེ་ན་མཚན་ཉིད་ཡོངས་སུ་ཆད་པའི་ཀུན་བཏགས་དང། རྣམ་གྲངས་པའི་ཀུན་བཏགས་གཉིས། དང་པོ་ནི་
གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ལྟ་བུ་དང། གཉིས་པ་ནི། གཟུགས་གཟུགས་འཛིན་རྟོག་པའི་ཞེན་གཞི་ཡིན་པ་ལྟ་བུའོ། །ཡང་དེ་ལ་དབྱེ་ན། ངོ་བོ་ལ་ཀུན་བཏགས་
པའི་ཀུན་བཏགས་དང། ཁྱད་པར་ལ་ཀུན་བཏགས་པའི་ཀུན་བཏགས་གཉིས། མཚན་གཞི་ནི། གཞི་ལ་སྦྱར་ན། གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞི་ཡིན་པ་དེ། གཟུགས་ཀྱི་ངོ་བོ་ལ་ཀུན་
བཏགས་པའི་ཀུན་བཏགས་དང། གཟུགས་ཀྱི་སྐྱེ་བ་གཟུགས་ཀྱི་སྐྱེ་བ་ཞེས་པའི་སྒྲ་འཇུག་པའི་འཇུག་གཞི་ཡིན་པ་དེ། གཟུགས་ཀྱི་ཁྱད་བར་ལ་ཀུན་བཏགས་པའི་ཀུན་བཏགས་ཡིན་པ་བཞིན་དུ་གཞན་ལ་

[023A]༄༅། །ཡང་ཤེས་པར་བྱའོ། །རང་གི་རྒྱུ་རྐྱེན་ལ་བརྟེན་ནས་སྐྱེས་པ། རང་ཉིད་གཞན་དབང་ཡིན་པའི་མཚན་ཉིད། གཞན་དབང་ཆོས་ཅན། ཁྱད་ཆོས་གསུམ་དང་ལྡན་པ་ཡིན་ཏེ། ཕྱི་རོལ་དོན་གྱིས་གཟུང་བ་མེད་
པར་འབྱུང་བ་དང། རང་བཞིན་གྱིས་ཡོད་པ་དང། དོན་དམ་པར་སྒྲ་རྟོག་གི་སྤྲོས་པ་ཀུན་གྱི་ཡུལ་མ་ཡིན་པའི་རང་བཞིན་དུ་ཡོད་པའི་ཁྱད་པར་དང་ལྡན་པའི་ཕྱིར། ཞེས་འཆད་པ་ལ། སེམས་ཙམ་པའི་ལུགས་བརྣོད་པ་ན་
དབུ་མ་འཇུག་པ་ལས། ཕྱི་རོལ་གཟུང་བ་མེད་པར་འབྱུང་འགྱུར་ལ། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། །ཞེས་གསུངས་པའི་ཕྱིར། གཞན་དབང་ལ་དབྱེ་ན། དག་མ་དག་གི་གཞན་དབང་གཉིས་ལས། དང་པོ་ནི་
དག་པའི་སྣོད་ཀྱི་འཇིག་རྟེན་ལྟ་བུ་དང། གཉིས་པ་ནི། མ་དག་པའི་སྣོད་ཀྱི་འཇིག་རྟེན་ལྟ་བུའོ། །གཞན་དབང་དང་འདུས་བྱས། རྟེན་འབྲེལ་རྣམས་དོན་གཅིག། རྣམ་དག་ལམ་གྱི་དམིགས་པ་མཐར་ཐུག་དེ་ཡོངས་གྲུབ་ཀྱི་
མཚན་ཉིད། དེ་དང། སྟོང་ཉིད། དེ་བཞིན་ཉིད། ཡང་དག་མཐའ། མཚན་མ་མེད་པའི་དབྱིངས། དོན་དམ་བདེན་པ། ཆོས་ཀྱི་དབྱིངས་རྣམས་དོན་གཅིག་མིང་གི་རྣམ་གྲངས་ཡིན་ཏེ། དབུས་མཐའ་ལས། སྟོང་པ་ཉིད་ནི་
མདོར་བསྡུ་ན། དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་བདེན། ཆོས་ཀྱི་དབྱིངས་རྣམས་རྣམ་གྲངས་སོ། །ཞེས་གསུངས་པའི་ཕྱིར། ཡོངས་གྲུབ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། འགྱུར་མེད་
ཡོངས་གྲུབ་དང། ཕྱིན་ཅི་མ་ལོག་པའི་ཡོངས་གྲུབ་གཉིས་ཡོད་དེ། དབུས་མཐའ་ལས། འགྱུར་མེད་ཕྱིན་ཅི་མ་ལོག་པ། །ཡོངས་སུ་གྲུབ་པ་རྣམ་པ་གཉིས། །ཞེས་གསུངས་པའི་ཕྱིར། དང་པོ་དང་ཡོངས་གྲུབ་དོན་གཅིག་

[023B] སྟོང་ཉིད་མངོན་སུམ་དུ་རྟོགས་པའི་འཕགས་པའི་མཉམ་བཞག་ཡེ་ཤེས་ལྟ་བུའོ། །ཁ་ཅིག་གཞི་གྲུབ་ན། མཚན་ཉིད་གསུམ་པོ་གང་རུང་ཡིན་པས་ཁྱབ་ཟེར་ན། མི་འཐད་དེ། རང་མཚན་དེ་ཀུན་བཏགས་
ཀྱང་མ་ཡིན། གཞན་དབང་ཡང་མ་ཡིན། ཡོངས་གྲུབ་ཀྱང་མ་ཡིན་པའི་ཕྱིར། དང་པོ་གྲུབ་སྟེ། དེ་རང་གི་མཚན་ཉིད་ཀྱིས་གྲུབ་པའི་ཕྱིར། གཉིས་པ་གྲུབ་སྟེ། ཡོངས་གྲུབ་ཀྱང་རང་མཚན་ཡིན་པའི་ཕྱིར་ཏེ། སྤྱི་དོན་རིགས་
རྒྱན་ལས། སེམས་ཙམ་པའི་ལུགས་ལ། དངོས་པོ་ཡིན་ན་རང་མཚན་ཡིན་པས་ཁྱབ་ཀྱང། རང་མཚན་ཡིན་ན། དངོས་པོ་ཡིན་པས་མ་ཁྱབ་སྟེ། གཟུགས་དང་གཟུགས་འཛིན་ཚད་མས་གཞན་གྱིས་སྟོང་པའི་
སྟོང་ཉིད་དེ་རང་མཚན་ཡིན་པའི་ཕྱིར། ཞེས་གསུངས་པའི་ཕྱིར། གསུམ་པ་གྲུབ་སྟེ། རང་མཚན་སྟོང་ཉིད་མ་ཡིན་པའི་ཕྱིར་རོ། །དེ་ཡང་ཆོས་ཐམས་ཅད་ཀྱི་སྟོང་དུ་དགོངས་འགྲེལ་ལས་གསུངས་པའི་མཚན་ཉིད་
གསུམ་གསུམ་གྱི་རྣམ་བཞག་འཐད་ཀྱང། ཉིད་ཁྲི་བྱམས་ཞུས་ཀྱི་ལེའུ་ལས་གསུངས་པའི་མཚན་ཉིད་གསུམ་གསུམ་གྱི་རྣམ་བཞག་མི་འཐད་དེ། རྒྱུ། འབྲས་བུ། མཚན་ཉིད། མཚོན་བྱ་སོགས་ཀྱི་སྟེང་དུ་དེ་
ལྟར་མི་འཐད་པའི་ཕྱིར། འགྲེས་རྐང་བརྒྱ་རྩ་བརྒྱད་ཀྱི་སྟེང་དུ་དེ་ལྟར་འཐད་དེ། གཟུགས་ཀྱི་སྟེང་དུ་ཀུན་བཏགས་ཀྱི་གཟུགས། རྣམ་བཏགས་ཀྱི་གཟུགས། ཆོས་ཉིད་ཀྱི་གཟུགས་གསུམ་ཡོད་པ་བཞིན་དུ་
ཚོར་བའི་སྟེང་དུ་ཀུན་བཏགས་ཀྱི་ཚོར་བ་སོགས་གསུམ་ཡོད་ལ། །ཕྱི་མ་རྣམས་ལ་ཡང་དེ་ལྟར་ཡོད་པའི་ཕྱིར། དེ་ཡང་ཀུན་བཏགས་ཀྱི་གཟུགས་དང། གཟུགས་ཀྱི་ཀུན་བཏགས་དོན་གཅིག། རྣམ་བཏགས་ཀྱི་

[024A]༄༅། །གཟུགས་དང། གཟུགས་ཀྱི་གཞན་དབང་དོན་གཅིག། ཆོས་ཉིད་ཀྱི་གཟུགས་དང། གཟུགས་ཀྱི་ཆོས་ཉིད་དོན་གཅིག་པ་བཞིན་དུ། གཞན་རྣམས་ཀྱང་ཤེས་པར་བྱའོ། །ཆོས་ཐམས་ཅད་ཀྱི་
སྟོང་དུ་དགོངས་འགྲེལ་ལས་གསུངས་བའི་མཚན་ཉིད་གསུམ་གསུམ་གྱི་རྣམ་བཞག་བཤད་པ་ཡིན་ཏེ། ཆོས་ཐམས་ཅད་ཀྱི་སྟེང་དུ་ཀུན་བཏགས་གཞན་དབང་ཡོངས་གྲུབ་གསུམ་གསུམ་གྱི་རྣམ་བཞག་འཐད་པའི་ཕྱིར་
ཞིབ་ཏུ་ངག་ལས་ཤེས་པར་བྱའོ།    ༈    །བཞི་པ་དེ་དག་གི་གྲུབ་པའི་དོན་ཞུས་པ་ལ། མདོ་འགོད་པ་དང། དེའི་དོན་ཅུང་ཟད་བཤད་པའོ། དང་པོ་ནི། དགོངས་འགྲེལ་ལས། བཅོམ་ལྡན་འདས་ཀྱི་ས་དང་པོར་
ཡུལ་ཝ་ར་ཎ་སེར་དྲང་སྲོང་སྨ་བ་རི་དགས་ཀྱི་ནགས་སུ། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་རྣམ་པ་བསྟན་པས། ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་
ལྷར་གྱུར་པའམ་མིར་གྱི་པ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་ཅིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་གཞིའི་
གནས་སུ་གྱུར་བ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་ན་མཆིས་ལ་ཉིད་ལས་བརྩམས། སྐྱེ་བ་མ་མཆིས་པ་དང། འགག་པ་མ་མཆིས་པ་དང། གཟོད་མ་ནས་ཞི་བ་དང། རང་བཞིན་གྱི་
ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་བ་ཉིད་སྨོས་པའི་རྣམ་པས། ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་སྐོར་ཏེ་

[024B] སྐབས་མཆིས་པ། དྲང་བའི་དོན། རྩོད་པའི་གཞིའི་གནས་སུ་གྱུར་བ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་
མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང། འགག་པ་མ་མཆིས་པ་དང། གཟོད་མ་ནས་ཞི་བ་དང། རང་བཞིན་གྱི་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཐམས་ཅད་ལ་ཡང་དག་པ་
ཞུགས་པ་རྣམས་པ་ལེགས་པར་རྣམ་པར་ཕྱེ་བ་དང་ལྡན་པ། ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་
མཆིས་པ། ངེས་པའི་དོན། རྩོད་པའི་གཞིའི་གནས་སུ་གྱུར་པ་མ་ལགས་སོ། །ཞེས་གསུངས། གཉིས་པ་དེའི་དོན་ཅུང་ཟད་བཤད་པ་ནི། བཅོམ་ལྡན་འདས་ཀྱིས་དང་པོར་ཞེས་པས་འཁོར་ལོ་དང་པོ་བསྐོར་བའི་རྟེན་གྱི་
གང་ཐག་དང་དུས་དེ་བསྟན། ཡུལ་ཝ་ར་ཎ་སིར་ཞེས་པས་ཡུལ་སྤྱི་དང་དྲང་སྲོང་སྨྲ་བ་རི་དགས་ཀྱི་ནགས་ཞེས་པས་ཡུལ་བྱེ་བྲག་པ་དེ་བསྟན། དེ་ཡང་དྲང་སྲོང་སྨྲ་བ་དང་དྲང་སྲོང་ལྷུང་བ་ཞེས་པའི་འགྱུར་གཉིས་ཡོད་པ་ལས། དང་པོ་
ནི༑ ནམ་མཁའ་ནས་ལྷ་རྣམས་ཀྱིས་འཛམ་བུའི་གླིང་དུ་སངས་རྒྱས་འབྱུང་བའི་སྒྲ་བསྒྲགས་པ་ན། རང་སངས་རྒྱས་ལྔ་བརྒྱས། དེ་ནི་འཛམ་བུའི་གླིང་དུ་སངས་རྒྱས་འབྱུང་བར་འགྱུར་རོ་ཞེས་སྨས་ནས་འགྲན་ཟླ་མི་འདོད་པས། མྱ་
ངན་ལས་འདས་པའི་གནས་ཡིན་པས་ན་དྲང་སྲོང་སྨྲ་བ་ཞེས་བྱ་ལ། གཉིས་པ་ནི། དེ་ལྟ་བུའི་རང་སངས་རྒྱས་རྣམས་སྐུ་ལུས་ལ་རྫུ་འཕྲུལ་གྱི་མི་སྦར་ཏེ་མྱ་ངན་ལས་འདས་པའི་རིང་བསྲེལ་གྱི་ནང་བུ་ལྷུང་བས་དྲང་སྲོང་ལྷུང་ངོ་ཞེས་བསྒྲགས་པས་ན་དྲང་སྲོང་ལྷུང་བ་ཞེས་བྱ་ཞིང། རྒྱལ་བོ་ཚང་

[025A]༄༅། །གྱིན་གྱིས་རི་འདི་ལ་གནས་པའི་རི་དགས་རྣམས་བསད་པར་མི་བྱའོ་ཞེས་ཁྲིམས་བཅས་ཏེ་རི་དགས་རྣམས་ལ་མི་འཇིགས་པ་སྤྱིན་པས། ཕྱོགས་གཞན་ནས་ཀྱང་རི་དགས་མང་པོ་འདུས་
པས་ན་རི་དགས་ཀྱི་ནགས་ཞེས་བྱའོ། དེ་ཡང་མདོ་ཚན་དང་པོས་འཁོར་ལོ་དང་པོ་ཁྱད་པར་བརྒྱད་ཀྱི་སྒོ་ནས་དྲང་དོན་གྱི་མདོར་བསྟན། བཅོམ་ལྡན་འདས་ཀྱིས་ཆོས་རྣམས་ཀྱི་ཞེས་པ་ནས་རྩོད་པའི་གཞིའི་གནས་སུ་གྱུར་
བ་ལགས་ཀྱི་ཞེས་པའི་བར་གྱིས་འཁོར་ལོ་གཉིས་པ་ཁྱད་པར་བདུན་གྱིས་དྲང་དོན་གྱི་མདོར་བསྟན། བཅོམ་ལྡན་འདས་ཀྱིས་ཞེས་པ་ནས། རྩོད་པའི་གཞིའི་གནས་སུ་གྱུར་པ་མ་ལགས་སོ། །ཞེས་པའི་བར་གྱིས་འཁོར་ལོ་གསུམ་
པ་ཁྱད་པར་བདུན་གྱིས་ངེས་དོན་གྱི་མདོར་བསྟན། དེ་རྣམས་ཀྱི་ནང་ནས་བཅོམ་ལྡན་འདས་ཀྱིས་དང་པོར་ཞེས་པ་ནས་རྩོད་པའི་གཞིའི་གནས་སུ་གྱུར་པ་མ་ལགས་ཞེས་པའི་བར་གྱིས་འཁོར་ལོ་དང་པོ་ཁྱད་པར་
བརྒྱད་ཀྱིས་དྲང་དོན་གྱི་མདོར་བསྟན་ན། བསྟན་ཚུལ་དེ་ཇི་ལྟ་བུ་སྙམ་ན། དེ་ཡང་བཅོམ་ལྡན་འདས་ཀྱིས་དང་པོར་ཞེས་པ་ནས། རི་དགས་ཀྱི་ནགས་སུ་ཞེས་པའི་བར་གྱིས་འཁོར་ལོ་དང་པོ་བསྐོར་བའི་གནས་དང། ཉན་
ཐོས་ཀྱི་ཐེག་པ་ལ་ཡང་དག་པར་ཞུགས་པ་ཞེས་པས། དེའི་ཆེད་དུ་བྱ་བའི་གདུལ་བྱ་དེ་བསྟན། འཕགས་པའི་ཞེས་པ་ནས་བསྐོར་ཏེ་ཞེས་པའི་བར་གྱིས་འཁོར་ལོ་དང་པོའི་ངོ་བོ་དེ་བསྟན། འཕགས་པའི་བདེན་པ་བཞིའི་
རྣམ་པ་བསྟན་པས། ཞེས་པས་བརྗོད་བྱ་གང་ལས་བརྩམས་ནས་གསུངས་པ་དེ་བསྟན། ངོ་མཚར་རྨད་དུ་བྱུང་བ་ཞེས་སོགས་ཀྱིས་དེའི་བསྔགས་པ་དེ་བསྟན། དེ་ཡང་བླ་ན་མཆིས་པ། ཞེས་པས་འདིའི་གོང་

[025B] སྐབས་མཆིས་པ། ཞེས་པས་འདིའི་དོན་ཇི་ལྟར་བསྟན་པ་ལྟར་སྒྲ་ཇི་བཞིན་པར་ཁས་བླངས་པ་ལ་རྒོལ་བ་གཞན་གྱི་སྐྱོན་གྱི་སྐབས་མཆིས་པ་དེ་བསྟན། དྲང་བའི་དོན་
ཞེས་པས་འདིའི་སྒྲ་ཇི་བཞིན་པའི་དོན་གཞན་དུ་དྲང་དགོས་པ་དེ་བསྟན། རྩོད་པའི་གཞིའི་གནས་སུ་གྱུར་པ་ཞེས་པས། འདིའི་དོན་འདི་ལྟར་ཡིན་ཞེས་སྟོན་པས་གསལ་པོར་མ་ཕྱེ་པས་དོན་ལ་མི་མཐུན་པའི་
རྩོད་པ་ཡོད་པ་དེ་བསྟན་པ་ཡིན་ཏེ། དེ་སྐད་དུ་ཡང། དྲང་ངེས་རྣམ་འབྱེད་ལས། དང་པོ་ནི། བླ་ན་སྟེ་འདིའི་གོང་ན་ངེས་དོན་གཞན་ཡོད་པའོ། གཉིས་པ་ནི། འདིའི་དོན་ཇི་ལྟར་བསྟན་པ་ལྟར་ཁས་བླངས་པ་ལ་རྒོལ་བ་
གཞན་གྱི་སྐྱོན་གྱི་སྐབས་མཆིས་པའོ། །ཞེས་དང། གསུམ་པ་ནི། འདིའི་དོན་གཞན་དུ་དྲང་དགོས་པའོ། །བཞི་པ་ནི། དོན་འདི་ལྟར་ཡིན་སྟོན་པས་གསལ་བོར་མ་ཕྱེ་བས་དོན་ལ་མི་མཐུན་པར་རྩོད་པའོ། །ཞེས་
གསུངས་པའི་ཕྱིར། མདོ་ཚན་གཉིས་པས་འཁོར་ལོ་གཉིས་པ་ཁྱད་པར་འདུན་གྱིས་དྲང་དོན་གྱི་མདོར་བསྟན་ཚུལ་ནི། བཅོམ་ལྡན་འདས་ཀྱིས་ཆོས་རྣམས་ཀྱི་ཞེས་པ་ནས། བརྩམས་ནས་ཞེས་པའི་བར་གྱིས་བརྗོད་
བྱ་གང་ལས་བརྩམས་པ་དེ་བསྟན། ཐེག་པ་ཞེས་སོགས་ཀྱིས། ཆེད་དུ་བྱ་བའི་གདུལ་བྱ་དེ་བསྟན། དེ་ཡང་ཞེས་སོགས་ཀྱི་དོན་འཁོར་ལོ་དང་པོའི་སྐབས་དང་འདྲ། དེ་རྣམས་ཀྱི་ནང་ནས་སྟོང་པ་ཉིད་སྨོས་པའི་
རྣམ་པས། ཞེས་པའི་དོན་གང་ཡིན་ཞེ་ན། འདི་ལ་རྒྱ་ནག་འགྲེལ་ཆེན་ལས་མི་མངོན་པའི་རྣམ་པས་ཞེས་འབྱུང་ལ། དེ་ཡང་འགྱུར་སྔ་མ་ལས་འགྱུར་ཕྱི་མ་འདི་ལེགས་པ་ཡིན་ཏེ། འདིའི་དོན་འཁོར་ལོ་ཕྱི་མ་

[026A]༄༅། །གཉིས་བརྗོད་བྱ་ངོ་བོ་ཉིད་མེད་པ་ལས་བརྩམས་ནས་སྟོན་པར་འདྲ་བ་ཡིན་པ་ལ་སྟོན་ཚུལ་གྱི་ཁྱད་པར་ནི། འཁོར་ལོ་བར་པས་ངོ་བོ་ཉིད་ཡོད་མེད་སྔར་བཤད་པ་ལྟར་མ་ཕྱེ་བས་མི་མངོན་པའི་
རྣམ་པས་ཞེས་བྱ་ལ། འཁོར་ལོ་ཐ་མས་ངོ་བོ་ཉིད་ཡོད་མེད་སྔར་བཤད་པ་ལྟར་ལེགས་པར་ཕྱེ་བས་ལེགས་པར་རྣམ་པར་ཕྱེ་བའི་འཁོར་ལོ་ཞེས་བྱ་བ་ཡིན་པའི་ཕྱིར། དེ་སྐད་དུ་ཡང། ལེགས་བཤད་སྙིང་པོ་ལས་
རྒྱ་ནག་གི་འགྲེལ་ཆེན་ལས། མི་མངོན་པའི་རྣམ་པས་ཞེས་འབྱུང་ལ། དེའི་དོན་ཡོད་པ་འཁྱུད་པ་ལ་བཤད་དེ། འགྱུར་ནི་དེ་ལེགས་ལ། དོན་ནི་འཁོར་ལོ་ཕྱི་མ་གཉིས་བརྗོད་བྱ་ངོ་བོ་ཉིད་མེད་པ་ལས་བརྩམས་ནས་
སྟོན་པར་འདྲ་བ་ལ། སྟོན་ཚུལ་གྱི་ཁྱད་པར་ནི། བར་བས་ངོ་བོ་ཉིད་ཡོད་མེད་སྔར་ལྟར་མ་ཕྱེ་བས་མི་མངོན་པའི་རྣམ་པས་ཞེས་བྱ་ལ། ཐ་མས་ཕྱེ་བས་ལེགས་པར་རྣམ་པར་ཕྱེ་པ་ཞེས་བྱའོ། ཞེས་གསུངས་པའི་
ཕྱིར༑ དྲང་ངེས་རྣམ་འབྱེད་ལས་དེའི་དོན་ཡོད་པ་འཁྱུད་པ་ལ་བཤད་དོ། །ཞེས་གསུངས་པའི་དོན་ནི། འཁོར་ལོ་བར་པའི་བརྗོད་བྱ་ལ་ངོ་བོ་ཉིད་གསུམ་ལ་རང་གི་མཚན་ཉིད་ཀྱིས་གྲུབ་པ་གྲུབ་ཀྱི་ཁྱད་པར་ཕྱེ་ནས་
བསྟན་པ་ཡོད་ཀྱང། ཡོད་པ་འཁྱད་པ་སྟེ་དེ་འདྲའི་རྣམ་བཞག་གསལ་བར་མ་ཕྱེ་བས་སྦས་པའི་ཚུལ་གྱིས་བསྟན་པ་ཡིན་ཏེ། འཁོར་ལོ་བར་པས་ངོ་བོ་ཉིད་གསུམ་གྱི་རྣམ་བཞག་བསྟན་པ་གང་ཞིག་དེ་འདྲའི་རྣམ་
བཞག་སྒྲས་ཟིན་ལམ་བསྟན་པའི་ཕྱིར། མདོ་ཚན་གསུམ་པས་འཁོར་ལོ་ཐ་མ་ཁྱད་པར་བདུན་གྱིས་ངེས་དོན་གྱི་མདོར་བསྟན་ཚུལ་ནི། བཅོམ་ལྡན་འདས་ཀྱིས་ཞེས་པ་ནས་བརྩམས། ཞེས་པའི་བར་གྱི་དོན་ནི་

[026B] ཐེག་པ་ཐམས་ཅད་ཡང་དག་པར་ཞུགས་པ་ཞེས་པས་ཆེད་དུ་བྱ་བའི་གདུལ་བྱ་དེ་བསྟན། ལེགས་པར་རྣམ་པར་ཕྱེ་བ། ཞེས་པ་ནས། བསྐོར་ཏེ་ཞེས་པའི་བར་གྱིས་འཁོར་ལོ་ཐ་མའི་ངོ་བོ་
བརྗོད་བྱ་སྟོན་ཚུལ་གྱི་ཁྱད་པར་ཆེ་བརྗོད་རྣམས་བསྟན། ཆོས་ཀྱི་འཁོར་ལོ་བསྐོར་བ་འདི་ནི་ཞེས་པ་ནས། རྩོད་པའི་གནས་སུ་གྱུར་པ་མ་ལགས་སོ། །ཞེས་བའི་བར་གྱིས་སྔར་གོང་དུ་བླ་ན་མཆིས་པ་སོགས་ལས་བཟློག་སྟེ་
ངེས་དོན་གྱི་མདོར་བསྟན། དེ་རྣམས་ཀྱི་ནང་ནས་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ལ། ཐེག་པ་ཐམས་ཅད་ལ་ཡང་དག་པར་ཞུགས་པ་ཞེས་བརྗོད་པའི་རྒྱུ་མཚན་ཡོད་དེ། དེ་ལ་ཐེག་ཆེན་གྱི་རིགས་ཅན་དང། ཐེག་དམན་
གྱི་རིགས་ཅན་གཉིས་ཀ་ཡོད་པས་དེ་ལྟར་བརྗོད་པའི་ཕྱིར། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ལ་ཐེག་པ་ཆེ་ཆུང་གི་རིགས་ཅན་གཉིས་ཀ་ཡོད་དེ། དེ་ལ་ཐེག་དམན་ལ་ཞུགས་པའི་ཐེག་དམན་གྱི་རིགས་ཅན་དང། ཐེག་
ཆེན་ལ་ཞུགས་པའི་ཐེག་ཆེན་གྱི་རིགས་ཅན་གཉིས་ཀ་ཡོད་པའི་ཕྱིར་ཏེ། འཁོར་ལོ་དང་པོ་ཐེག་དམན་ཐུན་མོང་མ་ཡིན་པའི་མདོ་ཡིན་པས། དེའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཁོ་ནར་ངེས་
པ་དང། འཁོར་ལོ་བར་བ་ནི་ཐེག་ཆེན་ཐུན་མོང་མ་ཡིན་པའི་མདོ་ཡིན་པས། དེའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་ཁོ་ནར་ངེས་པས་འཁོར་ལོ་དང་པོ་གཉིས་ཐེག་པ་ཆེ་ཆུང་སོ་སོ་བའི་དབང་དུ་བྱས་པ་ཡིན་ལ་
འཁོར་ལོ་ཐ་མ་ནི་རང་གི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་དང། ཐེག་ཆེན་གྱི་རིགས་ཅན་གཉིས་ཀ་ཡོད་པའི་དབང་དུ་བྱས་ནས་གསུངས་པའི་ཕྱིར་ཏེ། ལེགས་བཤད་སྙིང་པོ་ལས། གདུལ་བྱ་ནི་ཐེག་པ་

[027A]༄༅། །ཐམས་ཅད་ལ་ཡང་དག་པར་ཞུགས་པ་སྟེ། སྔ་མ་གཉིས་ནི་ཐེག་པ་ཆེ་ཆུང་སོ་སོ་བ་ཡིན་ལ། འདི་ནི་གཉིས་ཀའི་དབང་དུ་བྱས་པའོ། ཞེས་གསུངས་པའི་ཕྱིར། འཁོར་ལོ་ཐ་མའི་ཆེད་དུ་བྱ་བའི་
གདུལ་བྱ་རང་རྒྱལ་གྱི་རིགས་ཅན་ཡང་ཡོད་དེ། དཀའ་འགྲེལ་བསྟན་པའི་སྒྲོན་མེ་ལས། སྟོན་པས་དུས་གསུམ་པར་གནས་ཡངས་པ་ཅན་དུ། ཆེད་དུ་བྱ་བའི་གདུལ་བྱ་རིགས་ཅན་གསུམ་ཀ་རྗེས་སུ་བཟུང་བའི་ཆེད་དུ་
བརྗོད་བྱ་ངོ་བོ་ཉིད་མེད་པ་སོགས་ལས་བརྩམས་ནས། ཀུན་བཏགས། གཞན་དབང། ཡོངས་གྲུབ་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་ལེགས་པར་ཕྱེ་བའི་མདོ་སྡེ་དགོངས་འགྲེལ་དང། དེ་བཞིན་དུ་ཕྱེ་བའི་
མདོ་སྡེ་རྣམས་གསུམ་པ་ལེགས་པར་ཕྱེ་བའི་ཆོས་འཁོར་ཡིན་ནོ། །ཞེས་པ་དང། རྗེ་དོན་ཡོད་མཁས་གྲུབ་པས་བཀའ་འགྱུར་པར་བྱང་ལས། དེ་བཞིན་ཡངས་པ་ཅན་གྱི་གྲོང་ཁྱེར་དུ། །འཁོར་ཡང་ཐེག་པ་གཉིས་ཀ་ཚང་
བ་ལ། །མཚན་ཉིད་གསུམ་གྱི་དབྱེ་བ་ཕྱེ་ནས་སུ། །ལེགས་པར་རྣམ་པར་ཕྱེ་བའི་ཆོས་འཁོར་བསྐོར། །ཞེས་གསུངས་པའི་ཕྱིར། ཁོ་ན་རེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་རང་རྒྱལ་ཡོད་ན། སྔགས་རིམ་
ཆེན་མོ་ལས། རང་སངས་རྒྱས་ནི་གྲུབ་མཐའ་སྨྲ་བ་བཞི་བོ་གང་གི་ཡང་ནང་དུ་མི་གཏོགས་པའི་ཕྱིར་རོ། །ཞེས་གསུངས་པའི་དོན་གང་ཡིན་སྙམ་ན། ཡོད་དེ། གྲུབ་མཐའ་སྨྲ་བའི་གང་ཟག་ཏུ་གྱུར་བའི་རང་རྒྱལ་ཡོད་ཀྱང་
དེ་འདྲའི་གང་ཟག་ཏུ་གྱུར་བའི་རང་རྒྱལ་དགྲ་བཅོམ་པ་དང། སྲིད་པ་ཐ་མའི་རང་རྒྱལ་གང་རུང་མེད་པ་དེ། དེའི་དོན་ཡིན་པའི་ཕྱིར། གྲུབ་དོན་གྱི་མདོ་ཚན་དང་པོའི་སྐབས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་

[027B] གཉིས་པའི་སྐབས་སུ་ཐེག་པ་ཆེན་པོ་ལ་ཡང་དག་པར་ཞུགས་པ། ཞེས་དང། གསུམ་པའི་སྐབས་སུ། ཐེག་པ་ཐམས་ཅད་ལ་ཡང་དག་པར་ཞུགས་པ། ཞེས་པའི་ཐེག་པ་ནི། ཁ་ཅིག་ཐེག་པ་ལ་སྒྲས་བརྗོད་རིགས་
ཀྱི་སྒོ་ནས་དབྱེ་ན། བརྗོད་བྱེད་ཚིག་གི་ཐེག་པ་དང། བརྗོད་བྱ་དོན་གྱི་ཐེག་པ་གཉིས་ཡོད་པའི་བརྗོད་བྱེད་ཚིག་གི་ཐེག་པ་ལ་བྱེད་པར་འདོད་ཀྱང། རང་ལུགས་ནི་བརྗོད་བྱ་དོན་གྱི་ཐེག་པ་ལ་བྱེད་པ་ཡིན་ནོ། །དེས་ན་འཁོར་ལོ་
བར་པའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་དང། ཐ་མའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་གཉིས་པོ་ལ་དབང་པོ་རྣོ་རྟུལ་གྱི་ཁྱད་པར་ཡོད་དེ། བར་པའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་
རིགས་ཅན་དེས་འཁོར་ལོ་བར་པའི་དགོངས་པ་མདོ་སྡེ་གཞན་གྱིས་བཀྲལ་བ་ལ་ལྟོས་མི་དགོས་པར་འཁོར་ལོ་བར་བའི་དགོངས་པ་རྫོགས་པར་རྟོགས་ནུས་ལ། ཐ་མའི་ཆེད་དུ་བྱ་བའི་གདུལ་བྱ་དེས་དེ་ལྟར་རྟོགས་མི་
ནས་པའི་ཕྱིར་ཏེ། རྣམ་བཤད་སྙིང་པོ་རྒྱན་ལས། དེའི་ཆེད་དུ་བྱ་བའི་གདུལ་བྱ་ནི་མདོ་སྡེ་གཞན་གྱིས་དགོངས་པ་བཀྲལ་བ་ལ་ལྟོས་མི་དགོས་བར། དགོངས་པ་རྫོགས་པར་རྟོགས་ཤིང། སྒྲ་ཇི་བཞིན་པར་མི་
འཇོན་ཏོ། །མདོ་སྡེ་དགོངས་འགྲེལ་ལྟ་བུས་དེའི་དགོངས་པ་གསལ་བར་གྱི་ནས་སྟོན་དགོས་པའི་རིགས་ཅན་རྣམས་ནི་ཐེག་པ་ཆེན་པོའི་རིགས་ཅན་ཡིན་ཡང་སྔ་མ་ལས་དབང་པོ་དམན་པ་ཡིན་ལ། ཞེས་གསུངས་
པའི་ཕྱིར། འོ་ན། གྲུབ་དོན་གྱི་མདོ་ཚན་རྣམས་ཀྱིས་འཁོར་ལོ་གསུམ་གྱི་ངོ་བོ་བསྟན་ན། འཁོར་ལོ་གསུམ་གྱི་ངོ་བོ་དེ་ཇི་ལྟ་བུ་ཞེ་ན། བཤད་དུ་ཡོད་དེ། པཎ་ཆེན་བདེ་ལེགས་ཉི་མའི་སྤྱི་དོན་ལས། དེ་ཡང་

[028A]༄༅། །བདེན་བཞི་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་ཐེག་དམན་ཐུན་མོང་མ་ཡིན་པའི་མདོ། འཁོར་ལོ་དང་པོའི་མཚན་ཉིད། མཚན་གཞི་ནི། མར་མེའི་མདོ་དང། ཆོས་ཀྱི་འཁོར་ལོའི་མདོ་
ལྟ་བུའོ། །ཀུན་བཏགས་རང་གི་མཚན་ཉིད་ཀྱིས་མ་གྲུབ་ཅིང། ངོ་བོ་ཉིད་གཞན་གཉིས་རང་གི་མཚན་ཉིད་ཀྱིས་གྲུབ་པའི་ཁྱད་པར་ཕྱེ་ནས་སྟོན་པ་རང་གི་བསྟན་དོན་ལ་ཡོད་ཀྱང། དེ་འདྲའི་རྣམ་བཞག་སྒྲས་ཟིན་ལ་མི་སྟོན་
པའི་ཐེག་ཆེན་ཐུན་མོང་མ་ཡིན་པའི་མདོ་དེ། འཁོར་ལོ་བར་པའི་མཚན་ཉིད། མཚན་གཞི་ནི། ཡུམ་རྒྱས་འབྲིང་བསྡུས་གསུམ་ལྟ་བུའོ། །ཀུན་བཏགས་རང་གི་མཚན་ཉིད་ཀྱིས་མ་གྲུབ་ཅིང། ངོ་བོ་ཉིད་གཞན་གཉིས་
རང་གི་མཚན་ཉིད་ཀྱིས་གྲུབ་པའི་ཁྱད་པར་གསལ་བར་ཕྱེ་ནས་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་ཐེག་པ་ཐུན་མོང་བའི་མདོ་དེ། འཁོར་ལོ་ཐ་མའི་མཚན་ཉིད། མཚན་གཞི་ནི། དོན་དམ་ཡང་དག་འཕགས་
ཞུས་ལེའུ་ལྟ་བུའོ། །ཞེས་གསུངས་པའི་ཕྱིར། དེས་ན་འཁོར་ལོ་གསུམ་གྱི་ཁྱད་པར་ནི། དུས་སྔ་ཕྱིའི་རིམ་པ་དང། སྟོན་པའི་སྐུ་ཚེའི་སྟོད་སྨད་ལ་གསུངས་པའི་སྒོ་ནས་འཇོག་པར་བོད་སྔ་རབས་པ་རྣམས་ཀྱིས་
བཞེད་ཀྱང། རང་ལུགས་ལ་དེ་ལྟར་མི་འཇོག་པར་བརྗོད་བྱའི་ངོས་ནས་འཇོག་པ་ཡིན་ལ། བརྗོད་བྱ་དེ་ཡང་གང་ཡང་རུང་བ་མ་ཡིན་པར་བརྗོད་བྱ་བདག་མེད་ཕྲ་རག་གཉིས་སྟོན་ཚུལ་གྱི་སྒོ་ནས་འཇོག་པ་ཡིན་ཏེ་
དྲང་ངེས་རྣམ་འབྱེད་ལས། དགོངས་འགྲེལ་ལས་འཁོར་ལོ་རིམ་པ་གསུམ་གསུངས་པ་ནི། འཁོར་གྱི་འདུ་ཐེབས་དང་སྟོན་པའི་སྐུ་ཚེའི་ཚིགས་ལ་སོགས་པའི་སྒོ་ནས་མིན་གྱི། བརྗོད་བྱའི་ངོས་ནས་ཡིན་ལ་

[028B] ཞེས་གསུངས་པའི་ཕྱིར། མདོ་སྡེ་དགོངས་འགྲེལ་འཁོར་ལོ་ཐ་མའི་མཚན་གཞི་ཡིན་ཀྱང། མདོ་སྡེ་དགོངས་འགྲེལ་རིལ་པོ་འཁོར་ལོ་ཐ་མའི་
མཚན་གཞིར་འཛིན་པ་མི་འཐད་དེ། མདོ་དེར་དོན་ཟབ་དགོངས་པ་ངེས་འགྲེལ་ལ་སོགས་པའི་འཕགས་པ་བཅུས། སྟོན་པ་ལ་དྲི་བ་ཞུས་པའི་ལེའུ་བཅུ་ཡོད་ཅིང། དེ་རྣམས་ཀྱི་ནང་ནས་དོན་དམ་ཡང་དག་འཕགས་ཞུས་
ཀྱི་ལེའུ་དེ་ཉིད་འཁོར་ལོ་ཐ་མའི་མཚན་གཞི་ཡིན་གྱི། ལེའུ་གཞན་རྣམས་དེའི་མཚན་གཞི་མ་ཡིན་པའི་ཕྱིར། དོན་དམ་ཡང་དག་འཕགས་ཞུས་ཀྱི་ལེའུ། ཀུན་བཏགས་རང་གི་མཚན་ཉིད་ཀྱིས་མ་གྲུབ་ཅིང། ངོ་བོ་
ཉིད་གཞན་གཉིས་རང་གི་མཚན་ཉིད་ཀྱིས་གྲུབ་པའི་ཁྱད་པར་གསལ་བར་ཕྱེ་ནས་ཚིག་ཟིན་ལ་བསྟན་ལ། ལེའུ་གཞན་དགུས་དེ་ལྟར་མ་བསྟན་པའི་ཕྱིར། དེ་སྐད་དུ་ཡང། རྣམ་བཤད་སྙིང་པོ་རྒྱན་ལས། འདི་ནི་བླ་ན་མ་
མཆིས་པ་ཞེས་ཉེ་ཚིག་སྨོས་པའི་མཚན་གཞིར་མདོ་སྡེ་དགོངས་འགྲེལ་རིལ་བོར་འཛིན་པ་མི་འཐད་དེ། དེར་ས་བཅུའི་དབང་ཕྱུག་གི་བྱང་ཆུབ་སེམས་དཔའ་བཅུས། སྟོན་པ་ལ་དྲི་བ་མི་འདྲ་བ་རེ་རེ་མཛད་པའི་དྲིས་ལན་གཞན་
རྣམས་འདིའི་མཚན་གཞིར་འབྲེལ་མེད་པའི་ཕྱིར། ཞེས་གསུངས་པའི་ཕྱིར། གཉིས་པ་དེའི་དོན་ཇི་ལྟར་བཀྲལ་བའི་ཚུལ་ལ། སློབ་དཔོན་ཐོགས་མེད་ཀྱིས་གཙོ་བོར་དགོངས་འགྲེལ་ལ་བརྟེན་ཚུལ་དང། དེ་ལ་བརྟེན་ནས་
དེ་ཁོ་ན་ཉིད་ཇི་ལྟར་གཏན་ལ་ཕབ་པའི་ཚུལ་ལོ། །དང་པོ་ནི། སེམས་ཙམ་པ་རྣམས་ཀྱིས་གསུང་རབ་ཀྱི་དྲང་ངེས་འབྱེད་པ་དང། དེ་ཁོ་ན་ཉིད་ཀྱི་དོན་གཏན་ལ་འབེབས་པ་རྣམས་གཙོ་བོར་དགོངས་འགྲེལ་ལ་བརྟེན་

[029A]༄༅། །ནས་མཛད་པ་ཡིན་ཏེ། ཐོགས་མེད་སྐུ་མཆེད་ཀྱིས་ས་སྡེ་སོགས་སུ་གསུང་རབ་ཀྱི་དྲང་ངེས་འབྱེད་ཚུལ་ལ་དགོངས་འགྲེལ་ཇི་ལྟ་བ་བཞིན་དུ་མཛད་པ་ཡིན་ཏེ། སྟོང་ཐུན་སྐལ་བཟང་མིག་
འབྱེད་ལས། ཐོགས་མེ་སྐུ་མཆེད་ཀྱིས་ཀྱང་ས་སྡེ། ཐེག་བསྡུས། ཀུན་ལས་བཏུས། རྣམ་བཤད་རིག་པ། ཉི་ཤུ་པ། སུམ་ཅུ་པ། དེ་དག་གི་འགྲེལ་བ་དང་བཅས་པ་རྣམས་སུ་དགོངས་པ་ངེས་འགྲེལ་ཇི་ལྟ་བ་བཞིན་དུ་འཁོར་ལོ་
བར་པ་དང། དང་པོ་དྲང་དོན་དང། ཐ་མ་ངེས་དོན་དུ་འགྲེལ་བའི་ལུགས་གསལ་བར་མཛད་ལ། ཞེས་གསུངས་པའི་ཕྱིར། འོ་ན། དྲང་དོན་གྱི་མདོ་དང་ངེས་དོན་གྱི་མདོའི་མཚན་ཉིད་ཇི་ལྟ་བུ་ཞེ་ན། ཡོད་དེ། སྤྱི་དོན་དེ་ཉིད་ལས་
རང་གི་བསྟན་དོན་སྒྲ་ཇི་བཞིན་དུ་ཁས་བླང་དུ་རུང་བའི་མདོ་ངེས་དོན་གྱི་མདོའི་མཚན་ཉིད། མཚན་གཞི་ནི་འཁོར་ལོ་ཐ་མ་ལྟ་བུའོ། །རང་གི་བསྟན་དོན་དེ་ལྟར་དུ་ཁས་ལེན་དུ་མི་རུང་བའི་མདོ་དྲང་དོན་གྱི་མདོའི་མཚན་ཉིད་
མཚན་གཞི་ནི། ཡུམ་རྒྱས་འབྲིང་བསྡུས་གསུམ་ལྟ་བུའོ། །ཞེས་གསུངས་པའི་ཕྱིར། གཉིས་པ་ལ། མཐའ་གཉིས་སྤོང་ཚུལ་སྤྱིར་བསྟན་པ། སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ། དེས་གསུང་རབ་ཀྱི་དྲང་ངེས་
འབྱེད་པའི་ཚུལ་ལོ། །དང་པོ་ལ་གསུམ། བྱང་ས་ནས་བཤད་པའི་ཚུལ་དང། བསྡུ་བ་ནས་བཤད་པའི་ཚུལ་དང། དེ་དག་ལས་གཞན་པའི་གཞུང་ནས་བཤད་ཚུལ་ལོ། །དང་པོ་ལ་གཉིས། སྒྲོ་སྐར་དུ་ལྟ་བའི་ཚུལ་
དང། དེ་གཉིས་འགོག་པའི་ཚུལ་ལོ། །དང་པོ་ནི། བྱང་ས་ལས། ཇི་ལྟར་ཡོད་ཅེ་ན། ཡོད་པ་མིན་པ་ལ་སྒྲོ་བཏགས་པའི་ལེགས་པར་མ་ཟིན་པ་སྤངས་བ་དང། ཡང་དག་པ་ལ་སྐུར་བ་བཏབ་པའི་ལེགས་པར་མ་ཟིན་

[029B] ཞེས་སྒྲོ་འདོགས་དང་སྐུར་འདེབས་གཉིས་མདོར་བསྟན་ནས། དེ་གཉིས་རྒྱས་པར་འཆད་པ་ལ། དེ་ཉིད་ལས། གཟུགས་ལ་སོགས་པའི་ཆོས་རྣམས་དང། གཟུགས་ལ་སོགས་པའི་དངོས་པོ་ལ་འདོགས་
པའི་ཚིག་གི་ངོ་བོ་ཉིད་ཀྱིས་རང་གི་མཚན་ཉིད་ཀྱིས་ཡོད་པ་མིན་པ་ལ་སྒྲོ་བཏགས་ནས་མངོན་པར་ཞེན་པ་གང་ཡིན་པ་དང། བཏགས་པའི་ཚིག་གི་མཚན་མའི་གཞི། བཏགས་པའི་ཚིག་གི་མཚན་མའི་རྟེན་དུ་གྱུར་བ་
བརྗོད་དུ་མེད་པའི་བདག་ཉིད་ཀྱིས་དོན་དམ་པར་ཡོད་པ། ཡང་དག་པའི་དངོས་པོ་ལ་ཐམས་ཅད་ཀྱི་ཐམས་ཅད་དུ་མེད་དོ་ཞེས་སྐུར་བ་འདེབས་ལ་ཤིང་ཆུང་གཟོན་པར་བྱེད་པ་གང་ཡིན་པ་འདི་གཉིས་ནི་ཆོས་འདུལ་བ་འདི་ལས་རབ་
ཏུ་ཉམས་པ་ཡིན་པར་རིག་པར་བྱའོ། །ཞེས་གསུངས། དེ་ཡང་གཟུགས་ཞེས་པ་ནས་དངོས་པོ་ལ་ཞེས་པའི་བར་གྱིས་ཀུན་བཏགས་འདོགས་པའི་གཞི་བསྟན་ཅིང། འདོགས་པའི་ཚིག་གི་ངོ་བོ་ཉིད་ཅེས་པ་ནི་ཚིག་གིས་
བཏགས་པའི་ཀུན་བཏགས་ལ་བྱ་མི། འདོགས་བྱེད་ཀྱི་ཚིག་ལ་མི་བྱ་སྟེ། དྲང་ངེས་རྣམ་འབྱེད་ལས། གཟུགས་ཞེས་པ་ནས་དངོས་པོ་མ་ཞེས་པའི་བར་གིས་ཀུན་བཏགས་འདོགས་པའི་གཞི་བསྟན་ཏེ། དེ་ལ་འདོགས་
པའི་ཚིག་གི་ངོ་བོ་ཉིད་ཅེས་པ་ནི། ཚིག་གིས་བཏགས་པའི་ངོ་བོ་ཉིད་ལ་བྱ་ཡི། འདོགས་བྱེད་ཀྱི་ཚིག་ལ་མི་བྱ་སྟེ། བསྡུ་བ་ལ་སོགས་པ་ནས་གསལ་བར་བཤད་དོ། །ཞེས་གསུངས་པའི་ཕྱིར། གཉིས་པ་དེ་གཉིས་
འགོག་པའི་ཚུལ་བཤད་པ་ལ། ཁ་ཅིག་སྐབས་འདིའི་དངོས་བསྟན་གྱི་སྒྲོ་འདོགས་འགོག་པའི་ཕྱོགས་སྔ་སྨྲ་བ་བོ་ཡིན་ན། ཉན་ཐོས་སྡེ་པ་ཡིན་པས་ཁྱབ་སྟེ། དེ་ཡིན་ན་རང་སྡེ་ཡིན་པས་ཁྱབ་ཅིང། སེམས་

[030A]༄༅། །ཙམ་པ་ཡན་ཆད་ལ་འགོག་མི་རུང་པའི་ཕྱིར་ཏེ། བྱང་ས་ལས་ལུང་གསུམ་གྱི་སྒོ་ནས་སྒྲོ་འདོགས་བཤད་ཅིང། གཞན་སྡེ་ལ་ལུང་དེ་གསུམ་འདྲེན་མི་རིགས་པའི་ཕྱིར་ཟེར་ན། མ་ཁྱབ། ཁོ་ན་རེ་
ཁྱབ་སྟེ། ལེགས་བཤད་སྙིང་པོ་ལས། འདི་ལྟར་འདི་འགོག་པ་ན་བྱང་ས་ལས་ལུང་གིས་ཀྱང་བཀག་གཅིང། གཞན་སྡེ་ལ་རང་གི་སྟོན་པའི་ལུང་གིས་འགོག་ཏུ་མི་རུང་བས། དགག་པའི་ཡུལ་ལ་རང་སྡེ་ཡང་ཡོད་ལ་
ངོ་བོ་ཉིད་མེད་པར་སྨྲ་བ་དང། རྣལ་འབྱོར་སྤྱོད་པའི་ཁྱད་པར་ལ་འགོག་པ་མིན་པས། ཉན་ཐོས་སྡེ་པའོ། །ཞེས་གསུངས་པའི་ཕྱིར་ཟེར་ན། མ་ཁྱབ་སྟེ། བྱང་སར་ལུང་རིགས་གཉིས་ཀྱི་སྒོ་ནས་སྒྲོ་འདོགས་བཀག་བ་
ལས༑ ལུང་གིས་དགོག་ཡུལ་ལ་རང་སྡེས་ཁྱབ་ཅིང། དེ་ཡང་སེམས་ཙམ་པ་ཡན་ཆད་ལ་འགོག་པ་མི་ནུས་པས། ཉན་ཐོས་སྡེ་བས་ཁྱབ་ཅེས་པའི་དོན་ཡིན་པའི་ཕྱིར། གཞན་ཡང། བྱང་སའི་དངོས་བསྟན་གྱི་སྒྲོ་
འདོགས་འགོག་ཡུལ་ལ། ཉན་ཐོས་སྡེ་པས་མ་ཁྱབ་པར་ཐལ། དེ་ལ་གཞན་སྡོ་ཡོད་པའི་ཕྱིར། དེར་ཐལ། དེར་ཡོད་པར་མ་ཟད། དེ་ལ་རང་སྡེ་ཉན་ཐོས་སྡེ་པ་ཡང་ཡོད་པའི་ཕྱིར། དགག་པའི་ཡུལ་རང་སྡེ་ཡང་ཡོད་ལ་
ཞེས་གསུངས་པའི་ཕྱིར། ཁ་ཅིག་ཡོངས་གྲུབ་དོན་དམ་པར་མེད་པར་ཁས་ལེན་པའི་གང་ཟག་ཡིན་ན། བྱང་སའི་དངོས་བསྟན་གྱི་སྐུར་འདེབས་འགོག་བའི་ཕྱོགས་སྔ་སྨྲ་བ་པོ་ཡིན་པས་ཁྱབ་ཟེར་ན། མདོ་སྡེ་པ་ཆོས་
ཅན༑ དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། བདེན་གྲུབ་ལ་འདུས་བྱས་ཀྱིས་ཁྱབ་པ་ཁས་ལེན་པའི་གང་ཟག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་གྲུབ་མཐའ་སྨྲ་བའི་གང་ཟག་ཡིན་

[030B] སྐབས་འདིའི་དངོས་བསྟན་གྱི་སྐུར་འདེབས་སྨྲ་བ་པོ་ཡིན་པའི་ཕྱིར། ཁྱབ་སྟེ། དེ་ཡིན་ན། ཆོས་ཐམས་ཅད་དོན་དམ་པར་རང་གི་མཚན་ཉིད་ཀྱིས་མ་གྲུབ་བར་སྨྲ་བའི་ངོ་བོ་ཉིད་མེད་པར་སྨྲ་བ་ཡིན་དགོས་པའི་ཕྱིར་
ཏེ༑ ལེགས་བཤད་སྙིང་པོ་ལས། དེ་ལ་འདིར་སྐུར་འདེབས་འགོག་པའི་ཕྱོགས་སྔ་ཁས་ལེན་མཁན་ནི། གཞན་སྡེ་རོང་དོན་མེད་ལ། རང་ཡང་ཉན་ཐོས་སྡེ་པ་ལ་མིང་དང་བརྡས་ཐ་སྙད་འདོགས་པའི་གཞིའི་གཟུགས་
སོགས་ཀྱི་དངོས་པོ་རང་གི་མཚན་ཉིད་ཀྱིས་མེད་ཅེས་ཁས་ལེན་པ་ཡང་མེད་དོ། དེས་ན་བསྡུ་བ་ལས་བཤད་པ་ལྟར་ཐེག་པ་ཆེན་པོའི་གྲུབ་མཐའ་སྨྲ་བ་ཡིན་ལ། དེ་ཡང་ཆོས་རྣམས་རང་གི་མཚན་ཉིད་ཀྱིས་མ་གྲུབ་ཅེས་
སྨྲ་བའི་ངོ་བོ་ཉིད་མེད་པར་སྨྲ་བ་རྣམས་སོ། །ཞེས་གསུངས་པའི་ཕྱིར། ཁོ་ན་རེ། བྱང་སའི་དངོས་བསྟན་གྱི་སྐུར་འདེབས་འགོག་ཡུལ་གྱི་གང་ཟག་ཡིན་ན། ཐལ་འགྱུར་པ་ཡིན་དགོས་པར་ཐལ། དེ་ཡིན་ན། ཆོས་ཐམས་ཅད་རང་
གི་མཚན་ཉིད་ཀྱིས་མ་གྲུབ་པར་ཁས་ལེན་པའི་ངོ་བོ་ཉིད་མེད་པར་སྨྲ་བ་ཡིན་དགོས་པའི་ཕྱིར་ཏེ། དེ་ཉིད་ལས། དེ་ཡང་ཆོས་རྣམས་རང་གི་མཚན་ཉིད་ཀྱིས་མ་གྲུབ་ཅེས་སྨྲ་བའི་ངོ་བོ་ཉིད་མེད་པར་སྨྲ་བ་རྣམས་སོ་
ཞེས་གསུངས་པའི་ཕྱིར་ཟེར་ན། མ་ཁྱབ་སྟེ། དེ་འདྲའི་གང་ཟག་ཡིན་ན། ཆོས་ཐམས་ཅད་དོན་དམ་པར་རང་གི་མཚན་ཉིད་ཀྱིས་མ་གྲུབ་པར་ཁས་ལེན་པའི་ངོ་བོ་ཉིད་མེད་པར་སྨྲ་བ་ཡིན་དགོས་པ་ལུང་དེའི་དོན་ཡིན་པའི་
ཕྱིར༑ དེ་ལྟ་མ་ཡིན་ན། དབུ་མ་རང་རྒྱུད་པ་ཆོས་ཅན། ཐལ་འགྱུར་པ་ཡིན་པར་ཐལ། བྱང་སའི་དངོས་བསྟན་གྱི་སྐུར་འདེབས་འགོག་ཡུལ་གྱི་གང་ཟག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། གཞན་

[031A]༄༅། །དབང་དོན་དམ་པར་མ་གྲུབ་པར་ཁས་ལེན་པའི་གང་ཟག་ཡིན་པའི་ཕྱིར། ཁྱབ་སྟེ། གཞན་དབང་དོན་དམ་པར་མ་གྲུབ་པར་འཛིན་པའི་བློ་དེ་བྱང་སའི་དངོས་བསྟན་གྱི་སྐུར་འདེབས་ཡིན་པའི་
ཕྱིར༑ རྟགས་འོག་ཏུ་སྒྲུབས། དེ་ཡང་ཀུན་བཏགས་རང་གི་མཚན་ཉིད་ཀྱིས་ཡོད་པར་འཛིན་པའི་བློ་དེ་སྐབས་འདིའི་དངོས་བསྟན་གྱི་སྒྲོ་འདོགས་དང། ཀུན་བཏགས་དོན་དམ་དུ་ཡོད་པར་འཛིན་པའི་བློ་དེ། སྐབས་འདིའི་
ཤུགས་བསྟན་གྱི་སྒྲོ་འདོགས་ཡིན་ཏེ། ཀུན་བཏགས་རང་གིས་མཚན་ཉིད་ཀྱིས་ཡོད་ན། དེ་དོན་དམ་པར་ཡོད་དགོས་པ་སེམས་ཙམ་པའི་གཞུང་གི་དགོངས་པ་ཡིན་པའི་ཕྱིར། དེ་ལྟར་ཡང། ལེགས་བཤད་སྙིང་པོ་ལས་
སྐབས་འདིར་ཀུན་བཏགས་རང་གི་མཚན་ཉིད་ཀྱིས་ཡོད་པ་ན་འཛིན་པ་ལ་སྒྲོ་འདོགས་སུ་གསུངས་ཀྱི། དེ་དོན་དམ་པར་ཡོད་པར་འཛིན་པ་ཚིག་གིས་གསལ་བར་མ་བསྟན་ཀྱང། རང་གི་མཚན་ཉིད་ཀྱིས་ཡོད་ན། དོན་
དམ་པར་ཡོད་པ་གཞུང་གི་དོན་ཡིན་པས། ཀུན་བཏགས་དོན་དམ་པར་ཡོད་པ་སྒྲོ་འདོགས་སུ་འགྲོ་བའི་ཕྱོགས་སོ། །ཞེས་གསུངས་པའི་ཕྱིར། དེ་བཞིན་དུ་གཞན་དབང་དོན་དམ་པར་མེད་པར་འཛིན་པའི་བློ་དེ་
སྐབས་འདིའི་དངོས་བསྟན་གྱི་སྐུར་འདེབས་དང། ཡོངས་གྲུབ་དོན་དམ་པར་མེད་པར་འཛིན་པའི་བློ་དེ། སྐབས་འདིའི་ཤུགས་བསྟན་གྱི་སྐུར་འདེབས་ཡིན་ཏེ། གཞུང་འདིའི་དངོས་བསྟན་གྱི་གང་ལ་སྐུར་བ་འདེབས་
པའི་ཡུལ་དེ་ཡིན་ན་གཞན་དབང་ཡིན་དགོས་པའི་ཕྱིར་ཏེ། དེ་ཉིད་ལས། གཞུང་འདིས་བཏགས་པའི་ཚིག་གིས་མཚན་མའི་གཞི་དོན་དམ་པར་ཡོད་པ་ལ་མེད་ཅེས་བྱ་བའི་དངོས་བསྟན་གཞན་དབང་ཡིན་

[031B] དེ་དོན་དམ་པར་མེད་ན་ཡོངས་གྲུབ་ཀྱང་དོན་དམ་དུ་མེད་པར་འགྱུར་བས། གཉིས་ཀ་ལ་བཤད་པ་ལ་སྐྱོན་མེད་དེ། ཞེས་གསུངས་པའི་ཕྱིར། རང་ལུགས་ནི། ཡོད་མཐའ། རྟག་མཐའ། སྒྲོ་འདོགས་ཀྱི་
མཐའ་རྣམས་དོན་གཅིག། དེ་རྣམས་གང་རུང་ཡིན་ན་མེད་པས་ཁྱབ། ཡོད་པའི་མཐར་འཛིན། རྟག་པའི་མཐར་འཛིན། སྒྲོ་འདོགས་ཀྱི་མཐར་འཛིན། སྒྲོ་འདོགས་རྣམས་དོན་གཅིག་མེད་མཐའ། ཆད་མཐའ། སྐུར་
འདེབས་ཀྱི་མཐའ་རྣམས་དོན་གཅིག་དེ་རྣམས་གང་རུང་ཡིན་ན་མེད་པས་ཁྱབ། མེད་པའི་མཐར་འཛིན། ཆད་པའི་མཐར་འཛིན། སྐུར་འདེབས་ཀྱི་མཐར་འཛིན། །སྐུར་འདེབས་རྣམས་དོན་གཅིག་དེས་ན། རྟག་
མཐའ་དེ་ཆད་མཐའ་སོགས་མེད་ཀྱང། དེ་དག་ལ་གནས་པའི་གང་ཟག་ཡོད་དེ། ཐལ་འགྱུར་བ་དེ་དེ་གཉིས་ཀ་ལ་གནས་པའི་ཕྱིར་ཏེ། དེ་རྟག་མཐའ་ལ་གནས་པ་གང་ཞིག་ཆད་མཐའ་ལ་གནས་པའི་ཕྱིར། དང་པོ་
གྲུབ་སྟེ། ཕྱི་དོན་མེད་པ་གང་ཞིག་དེ་ཕྱི་དོན་ཡོད་པར་ཁས་ལེན་པའི་ཕྱིར། གོང་གི་རྟགས་གཉིས་པ་གྲུབ་སྟེ། གཞན་དབང་དོན་དམ་པར་ཡོད་པ་གང་ཞིག་དེས་གཞན་དབང་དོན་དམ་པར་མེད་པར་ཁས་ལེན་པའི་ཕྱིར་
ཐལ་འགྱུར་གཉིས་ཀར་ཁྱབ་སྟེ། རྩ་བ་ཤེས་རབ་ལས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་མེད་གཉིས་ཀ་ལ། །མཁས་པས་གནས་པར་མི་བྱའོ། །ཞེས་གསུངས་པའི་ཕྱིར་
ཁོ་ན་རེ། ལས་འབྲས་མེད་པ་ཆོས་ཅན། མེད་པར་ཐལ། མེད་མཐའ་ཡིན་པའི་ཕྱིར་ཟེར་ན། སྐྱོན་ཅན་གྱི་ལན་འདེབས་ཤིང། ཁོ་རང་གིས་འདོད་ན། ལས་འབྲས་ཆོས་ཅན། ཁྱོད་མེད་པ་ཡོད་པར་ཐལ། ཁྱོད་

[032A]༄༅། །མེད་པ་སྲིད་པའི་ཕྱིར། དེར་ཐལ། ཁྱོད་འདུས་བྱས་ཡིན་པའི་ཕྱིར། ཁྱབ་སྟེ། བྱང་ཆུབ་སེམས་འགྲེལ་གྱི་རྣམ་བཤད་ནོར་བུའི་འཕྲེང་བ་ལས། ཁྱོད་འདུས་བྱས་ཡིན་ན། ཁྱོད་མེད་
པ་སྲིད་པས་ཁྱབ་པ་ནི། འདུས་བྱས་སྐད་ཅིག་གིས་འཇིག་པའི་ངང་ཚུལ་ཅན་ཡིན་པ་ལས་གྲུབ་བོ། །ཞེས་གསུངས་པའི་ཕྱིར། སྒྲོ་འདོགས་དང་སྐུར་འདེབས་འགལ་ལམ་མི་འགལ་ཞེ་ན་
ཁ་ཅིག་འགལ་ཟེར་བ་མི་འཐད་དེ། སྐུར་འདེབས་ཡིན་ན་སྒྲོ་འདོགས་ཡིན་དགོས་པའི་ཕྱིར་ཏེ། ལས་འབྲས་མེད་པར་འཛིན་པའི་བློ་དེ་སྒྲོ་འདོགས་གང་ཞིག་གཞན་ལ་ཡང་ཚུངས་པའི་ཕྱིར། དང་པོ་གྲུབ་སྟེ། དེ་ལོག་
རྟོག་ཡིན་པའི་ཕྱིར། དེར་ཐལ། དེ་རྟོག་པ་ལོག་ཤེས་ཡིན་པའི་ཕྱིར། ཁྱབ་སྟེ། ལོག་རྟོག་དང་རྟོག་པ་ལོག་ཤེས་དང་སྒྲོ་འདོགས་རྣམས་དོན་གཅིག་ཡིན་པའི་ཕྱིར་ཏེ། སྡེ་བདུན་ཡིད་ཀྱི་མུན་སེལ་ལས། ལོག་རྟོག་
དང་ཐེ་ཚོམ་གཉིས་ལས། དང་པོ་དང་རྟོག་པ་ལོག་ཤེས་དོན་གཅིག་ཅིང། དེའི་མཚན་ཉིད། རང་གི་ཞེན་སྟངས་གྱི་ཡུལ་ཐ་སྙད་དུ་ཡང་མ་གྲུབ་པའི་རྟོག་པ་འདི་དང་སྒྲོ་འདོགས་ཀྱང་དོན་གཅིག་ཅེས་གསུངས་པའི་
ཕྱིར༑ ཁོ་ན་རེ། ལས་འབྲས་མེད་པར་འཛིན་པའི་བློ་ཆོས་ཅན། ཁྱོད་ཀྱི་ཞེན་ཡུལ་མེད་པར་ཐལ། ཁྱོད་ལོག་ཤེས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་ཞེན་ཡུལ་ཡོད་པར་ཐལ། ལས་འབྲས་
མེད་པ་དེ། ཁྱོད་ཀྱི་ཞེན་ཡུལ་ཡིན་པའི་ཕྱིར་ཟེར་ན། རྟགས་མ་གྲུབ་སྟེ། དེ་འདྲའི་བློ་དེ། ལས་འབྲས་མེད་པར་འཛིན་པའི་བློ་ཡིན་གྱི། ལས་འབྲས་མེད་པ་འཛིན་པའི་བློ་མ་ཡིན་པའི་ཕྱིར། དེས་ན་

[032B] དེ་འདྲའི་བློའི་ཞེན་ཡུལ་ཡིན་ཅིང། དེ་ཉིད་ཐ་སྙད་དུ་ཡང་མེད་པ་ཡིན་ནོ། །མེད་པ་ལ་ཡོད་པར་འཛིན་པའི་བློ་སྒྲོ་འདོགས་དང། ཡོད་པ་ལ་མེད་པར་འཛིན་པའི་བློ་སྐུར་འདེབས་སུ་
འཇོག་པ་ནི་མཚོན་པ་ཙམ་ཡིན་གྱི། དེ་ཁོ་ནར་ཟད་པ་ནི་མ་ཡིན་ཏེ། མ་ཡིན་པ་ལ་ཡིན་པར་འཛིན་པའི་བློ་སྒྲོ་འདོགས་དང། ཡིན་པ་ལ་མ་ཡིན་པར་འཛིན་པའི་བློ་སྐུར་འདེབས་སུ་འཇོག་པ་ཡང་ལུང་ཚད་མས་གྲུབ་པའི་
ཕྱིར་ཏེ། ལེགས་བཤད་གསེར་འཕྲེང་ལས། དེ་ཉིད་ནི་རིགས་ཏེ། མེད་པ་དང། མ་ཡིན་པ་ལ་ནི་དེ་ལས་བཟློག་པ་སྒྲོ་འདོགས་དང། ཡོད་པ་དང། ཡིན་པ་ལ་དེ་ལས་བཟློག་པ་སྐུར་འདེབས་ཡིན་པས་སོ། །ཞེས་གསུངས་པའི་
ཕྱིར༑ དེས་ན། མདོ་སྡེ་རྒྱན། དབུས་མཐའ་རྩ་འགྲེལ། བསྡུ་བ་རྣམས་སུ་དོན་དམ་དང་ཀུན་རྫོག་ཏུ་ཡོད་ཅེས་པ་ལ། འཇོག་ཚུལ་གཉིས་གསུངས་ཏེ། ཐ་སྙད་ཀྱི་དབང་གིས་བཞག་པ་ཙམ་གྱི་ཡོད་པ་དེ། འཇོག་ཚུལ་
དང་པོའི་དབང་དུ་བྱས་པའི་ཀུན་རྫོབ་ཏུ་ཡོད་པའི་དོན་དང། ཐ་སྙད་ཀྱིས་དབང་གིས་བཞག་པ་ཙམ་མ་ཡིན་པར་རང་གི་མཚན་ཉིད་ཀྱིས་ཡོད་པ་དེ། འཇོག་ཚུལ་དང་པོའི་དབང་དུ་བྱས་པའི་དོན་དམ་དུ་ཡོད་པའི་དོན་ཡིན་
ཞིང༑ དེ་ཡང་དབུ་མ་པ་དང། དངོས་སྨྲ་བ་རྣམས་དོན་དམ་དང་ཐ་སྙད་དུ་ཡོད་མེད་རྩོད་པའི་གཞིར་གྱུར་པ་ལ་འཇོག་རྣམ་དག་ལམ་གྱི་དམིགས་པ་མཐར་ཐུག་ཏུ་མ་གྲུབ་པའི་ཡོད་པ་དེ། འཇོག་ཚུལ་གཉིས་
པའི་དབང་དུ་བྱས་པའི་ཀུན་རྫོབ་ཏུ་ཡོད་པའི་དོན་དང། རྣམ་དག་ལམ་གྱི་དམིགས་པ་མཐར་ཐུག་ཏུ་གྲུབ་པ་དེ། འཇོག་ཚུལ་གཉིས་པའི་དབང་དུ་བྱས་པའི་དོན་དམ་དུ་ཡོད་པའི་དོན་ཡིན་ཞིང། དེ་ཡང་བདེན་གཉིས་

[033A]༄༅། །ཀྱི་རྣམ་བཞག་མཁས་པ་ལ་གྲགས་པ་དེ་ཡིན་པའི་ཕྱིར། རྟགས་གྲུབ་སྟེ། ལེགས་བཤད་སྙིང་པོ་ལས། འདི་ལྟར་ཀུན་རྫོབ་དང་དོན་དམ་པར་ཡོད་པ་ལ་འཇོག་ཚུལ་གཉིས་ཡོད་དེ། དང་པོ་ནི་
ཐ་སྙད་ཀྱི་དབང་གིས་བཞག་པའི་ཡོད་པ་ལ་ཐ་སྙད་དུ་ཡོད་པ་དང། དེའི་དབང་གིས་བཞག་པ་མ་ཡིན་གྱི་རང་གི་མཚན་ཉིད་ཀྱིས་ཡོད་པ་ལ་དོན་དམ་པར་ཡོད་པར་བཞག་པ་སྟེ། ཞེས་པ་དང། འདི་ནི་དབུ་མ་པ་དང། རང་
བཞན་གྱི་སྡེ་པ་དངོས་པོར་སྨྲ་བ་རྣམས་དོན་དམ་པ་དང། ཐ་སྙད་དུ་ཡོད་མེད་རྩོད་པའི་གཞིར་གྱུར་པའོ། །ཞེས་གསུངས་ཕྱིར། གཉིས་པ་གྲུབ་སྟེ། དབུས་མཐའི་འགྲེལ་བ་ལས། དོན་དམ་པ་ནི། དེ་བཞིན་
ཉིད་དེ། ཡེ་ཤེས་དམ་པའི་དོན་ཡིན་པའི་ཕྱིར་རོ། །ཞེས་པ་དང། དེའི་ཐད་ཀྱི་ལེགས་བཤད་སྙིང་པོ་ལས། དེ་ནི་ངོ་བོ་ཉིད་གཞན་གཉིས་མེད་ཀྱི་ཡོངས་གྲུབ་གཅིག་ཏུ་ཡིན་པས་དེ་ལྟར་གསུངས་ཏེ་
ཞེས་གསུངས་པའི་ཕྱིར། དེ་ཡང་འཇོག་ཚུལ་དང་པོའི་དབང་དུ་བྱས་པའི་ཀུན་རྫོབ་ཏུ་གྲུབ་པ་དང། ཀུན་རྫོབ་ཏུ་གྲུབ་པ་དོན་གཅིག་འཇོག་ཚུལ་དང་པོའི་དབང་དུ་བྱས་པའི་དོན་དམ་དུ་གྲུབ་པ་དང། དོན་དམ་དུ་གྲུབ་
པ་ཡང་དོན་གཅིག་འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་གྲུབ་ན། ཀུན་རྫོབ་ཏུ་གྲུབ་པས་མ་ཁྱབ་སྟེ། གཞན་དབང་དེ། འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་གྲུབ་ཀྱང་
ཀུན་རྫོབ་ཏུ་མ་གྲུབ་པའི་ཕྱིར། དང་པོ་གྲུབ་སྟེ། ཀུན་རྫོབ་བདེན་པ་ཡིན་པའི་ཕྱིར། ཁྱབ་སྟེ། འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་གྲུབ་པ་དང། ཀུན་རྫོབ་བདེན་པ་དོན་གཅིག་དེའི་དབང་དུ་བྱས་

[033B] དོན་དམ་བདེན་པ་དོན་གཅིག་པའི་ཕྱིར། འོ་ན། བསྡུ་བ་ལས། རྒྱུ་མཚན་ཀུན་རྫོབ་ཏུ་ཡོད་པར་བརྗོད་པར་བྱའམ། དོན་དམ་དུ་ཡོད་པར་བརྗོད་པར་བྱ་ཞེ་ན། སྨྲས་པ། ཀུན་རྫོབ་ཏུ་ཡོད་
པར་བརྗོད་པར་བྱའོ། །རྣམ་པར་རྟོག་པ་ཀུན་རྫོབ་ཏུ་ཡོད་པར་བརྗོད་པར་བྱའམ། དོན་དམ་པར་ཡོད་པར་བརྗོད་པར་བྱ་ཞེ་ན། སྨྲས་པ། ཀུན་རྫོབ་ཏུ་ཡོད་པར་བརྗོད་པར་བྱའོ། །ཞེས་གསུངས་པ་དང་འགལ་ལོ་
ཞེ་ན། སྐྱོན་མེད་དེ། དེ་ནི་རྒྱུ་མཚན་དང། རྣམ་རྟོག་འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་ཡོད་པའི་དོན་ཡིན་ཞིང། འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་ཡོད་ན། ཀུན་རྫོབ་ཏུ་
ཡོད་པས་མ་ཁྱབ་པའི་ཕྱིར། སྐབས་འདིའི་རྒྱུ་མཚན་ནི། ལེགས་བཤད་སྙིང་པོ་ལས། རྒྱུ་མཚན་ནི། མངོན་པར་བརྗོད་པའི་ཚིག་གི་གནས་སུ་གྱུར་པའི་དངོས་པོ་ལ་བཤད་དོ། །ཞེས་གསུངས་པ་ལྟར་རོ་
ཀུན་རྫོབ་ཏུ་གྲུབ་ན། འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་གྲུབ་པས་ཁྱབ་ཀྱང། དོན་དམ་དུ་གྲུབ་ན། འཇོག་ཚུལ་གཉིས་པའི་དབང་དུ་བྱས་པའི་དོན་དམ་དུ་གྲུབ་པས་མ་ཁྱབ་སྟེ། གཞན་དབང་
དེ་དོན་དམ་དུ་གྲུབ་ཀྱང། འཇོག་ཚུལ་གཉིས་པའི་དབང་དུ་བྱས་པས་དོན་དམ་དུ་མ་གྲུབ་པའི་ཕྱིར་ཏེ། དེར་གྲུབ་ན། ཡོངས་གྲུབ་ཡིན་དགོས་པའི་ཕྱིར། དེར་ནི་ངོ་བོ་ཉིད་གཞན་གཉིས་མེད་ཀྱི་ཡོངས་གྲུབ་གཅིག་པུ་ཡིན་
ལས་དེ་ལྟར་གསུངས་ཏེ། ཞེས་གསུངས་པའི་ཕྱིར། གཞན་དབང་དང། ཡོངས་གྲུབ་གཉིས་དོན་དམ་པར་གྲུབ་ཀྱང། དོན་དམ་པར་བརྗོད་བྱེད་ཀྱི་སྒྲའི་བརྗོད་བྱར་མ་གྲུབ་སྟེ། དེ་གཉིས་དོན་དམ་པར་རྟོག་པའི་

[034A]༄༅། །ཡུལ་དུ་མ་གྲུབ་པའི་ཕྱིར། དེར་ཐལ། དེ་རྟོག་པ་ལ་གསལ་བར་མི་སྣང་བའི་ཕྱིར་ཏེ། རྟོག་པ་དེ། རང་ཡུལ་གསལ་བར་སྣང་བའི་རིག་པ་མ་ཡིན་པའི་ཕྱིར། དེར་ཐལ། རང་ཡུལ་གསལ་
བར་སྣང་བའི་རིག་པ་ཡིན་ན། རྟོག་མེད་ཀྱི་ཤེས་པ་ཡིན་དགོས་པའི་ཕྱིར་ཏེ། རྣམ་འགྲེལ་ལས། གཉིད་ལོག་པའམ་སད་པ་ན། །གསལ་བར་སྣང་བ་ཅན་བློ་གང། །དེ་ནི་རྟོག་མེད་གཉིས་ཀར་ཡང། །དེ་ལྟར་མིན་ན་རྟོག་
པ་ཡིན། །ཞེས་གསུངས་པའི་ཕྱིར། དོན་དམ་པར་རྗོད་བྱེད་ཀྱི་སྒྲའི་ཡུལ་དུ་མེད་ན། དོན་དམ་པར་རྟོག་པའི་ཡུལ་དུ་མེད་དགོས་ཏེ། སྒྲ་རྟོག་ཡུལ་ལ་འཇུག་ཚུལ་མཚུངས་པའི་ཕྱིར་ཏེ། རྣམ་འགྲེལ་ལས། ཅི་བརྗོད་
ངང་ཚུལ་ཅན་སྒྲ་དང། །རྟོག་པའང་དེ་དང་དོན་གཅིག་ན། །ཞེས་གསུངས་པའི་ཕྱིར། ཁོ་ན་རེ། གཟུགས་ཆོས་ཅན། དོན་དམ་པར་མེད་པར་ཐལ། དོན་དམ་པར་བརྗོད་དུ་མེད་པའི་ཕྱིར། ཟེར་ན། མ་ཁྱབ་སྟེ། དོན་
དམ་པར་རྗོད་བྱེད་ཀྱི་སྒྲའི་བརྗོད་བྱར་མེད་པའི་ཕྱིར་ཏེ། དོན་དམ་པར་རྗོད་བྱེད་ཀྱི་སྒྲའི་བརྗོད་བྱ་མ་ཡིན་པའི་ཕྱིར། མ་གྲུབ་ན། གཟུགས་དེ་ཆོས་ཅན། ཕྱི་རོལ་གྱི་དངོས་པོ་མ་ཡིན་པར་ཐལ། དོན་དམ་པར་རྗོད་
བྱེད་ཀྱི་སྒྲའི་བརྗོད་བྱ་ཉིད་ཡིན་པའི་ཕྱིར། ཁྱབ་སྟེ། མིག་གི་དབང་པོ་སོགས་རང་འབྲས་དབང་ཤེས་ཀྱི་འབྲས་བུ་དང་བཅས་པ་ཉིད་ཡིན་པའི་ཕྱིར། དེ་ལྟར་ཡང་རྣམ་འགྲེལ་ལས། བརྗོད་བྱ་ཉིད་ཕྱིར་དེ་དངོས་མིན་
དབང་སོགས་འབྲས་བཅས་ཉིད་ཕྱིར་རོ། །ཞེས་གསུངས་པའི་ཕྱིར། དེས་ཡང་ཁྱབ་པ་ཡོད་དེ། རྣམ་བཤད་ཐར་ལམ་གསལ་བྱེད་ལས། ཚིག་རྐང་གཉིས་པོ་དེའི་དོན་འགྲེལ་བ་ན་

[034B] ཐལ་པ་དེ་འཕངས་པ་ནི། དོན་དམ་པར་བརྗོད་བྱེད་ཀྱི་སྒྲའི་བརྗོད་བྱ་མེད་དེ། དེ་ཡོད་ན། སྒྲས་བརྗོད་ཙམ་གྱིས་ཕྱི་རོལ་གསལ་བར་སྣང་བར་འགྱུར་ལ། དེ་
ལྟར་ན་དབང་ཤེས་དོན་མེད་དུ་འགྱུར་རོ། །ཞེས་གསུངས་པའི་ཕྱིར། ཁོ་ན་རེ། གཞན་དབང་དོན་དམ་པར་ཡོད་པར་བརྗོད་མི་ནུས་པར་ཐལ། དེ་དོན་དམ་པར་སྒྲས་བརྗོད་མི་ནུས་པའི་ཕྱིར་ཟེར་ན། མ་ཁྱབ། མ་གྲུབ་ན་
དེར་ཐལ། དེ་རྗོད་བྱེད་ཀྱི་སྒྲའི་ཡུལ་དུ་དོན་དམ་པར་མ་གྲུབ་པའི་ཕྱིར་ཏེ། དེ་རྟོག་པའི་ཡུལ་ཏུ་དོན་དམ་པར་མ་གྲུབ་པའི་ཕྱིར། ཁོ་ན་རེ། གཞན་དབང་ཆོས་ཅན། ཚད་མའི་ཡུལ་དུ་དོན་དམ་པར་མ་གྲུབ་པར་ཐལ། རྟོག་
པའི་ཡུལ་དུ་དོན་དམ་པར་མ་གྲུབ་པའི་ཕྱིར་ཟེར་ན། མ་ཁྱབ་བོ། སྤྱིར་ཀུན་རྫོབ་དང། དོན་དམ་གྱི་རྣམ་བཞག་ལ། བྱེ་བྲག་སྨྲ་བའི་ལུགས་བཤད་པ། མདོ་སྡེ་བའི་ལུགས་བཤད་པ། སེམས་ཙམ་པའི་ལུགས་བཤད་
པ་དང་གསུམ་ལས། དང་པོ་ནི། བཅོམ་པའམ་བློས་རང་གི་ཆ་ཤས་སོ་སོར་བསལ་པ་ན། རང་འཛིན་པའི་བློས་འདོད་པའི་ཆོས་སུ་དམིགས་པ་དེ། ཀུན་རྫོབ་བདེན་པའི་མཚན་ཉིད་དང། དེ་ལྟར་མི་འདོར་པའི་ཆོས་སུ་
དམིགས་པ་དེ། དོན་དམ་བདེན་པའི་མཚན་ཉིད་ཡིན་ཏེ། མངོན་པ་མཛོད་ལས། གང་ལ་བཅོམ་དང་བློ་ཡིས་གཞན། །བསལ་ན་དེ་བློ་མི་འཇུག་གི་བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་
ནོ༑ ༑ཞེས་གསུངས་པའི་ཕྱིར། མཚན་གཞི་ནི། བུམ་པ་དང་སྣམ་བུ་ལྟ་བུ་ཀུན་རྫོབ་བདེན་པ་དང། རྡུལ་ཕྲན་ཆ་མེད་དང། ཤེས་པ་སྐད་ཅིག་ཆ་མེད་དང། འདུས་མ་བྱས་ཀྱི་ནམ་མཁའ། སོ་སོར་བརྟག་

[035A]༄༅། །འགོག་རྣམས་དོན་དམ་བདེན་པའི་མཚན་གཞི་ཡིན་ཏེ། བུམ་པ་ཐོ་བས་བཅོམ་པ་ན། བུམ་འཛིན་གྱི་བློས་འདོར་བའི་ཕྱིར་དང། སྣམ་བུའི་སྣལ་མ་སོ་སོར་བསལ་བ་ན། སྣམ་བུ་འཛིན་
པའི་བློས་འདོར་པའི་ཕྱིར། གཉིས་པ་མདོ་སྡེ་པའི་ལུགས་ནི། དོན་དམ་པར་དོན་བྱེད་མི་ནུས་པའི་ཆོས་དེ། ཀུན་རྫོབ་བདེན་པའི་མཚན་ཉིད། དོན་དམ་པར་དོན་བྱེད་ནུས་པའི་ཆོས་དེ། དོན་དམ་བདེན་པའི་མཚན་
ཉིད་ཡིན་ཏེ། རྣམ་འགྲེལ་ལས། དོན་དམ་དོན་བྱེད་ནུས་པ་གང། །དེ་འདིར་དོན་དམ་ཡོད་པ་ཡིན། །གཞན་ནི་ཀུན་རྫོབ་ཡོད་པ་སྟེ། །དེ་དག་རང་སྤྱིའི་མཚན་ཉིད་བཤད། །ཅེས་གསུངས་པའི་ཕྱིར། དེ་ཡང་རྟོག་
པའི་སྣང་ཡུལ་དང། སྤྱི་མཚན། དངོས་མེད་ཀྱི་ཆོས་ཀུན་རྫོབ་བདེན་པ་རྣམས་ཡིན་ཁྱབ་མཉམ། མངོན་སུམ་གྱི་སྣང་ཡུལ་དང། རང་མཚན། དངོས་པོ། དོན་དམ་བདེན་པ་རྣམས་ཡིན་ཁྱབ་མཉམ་དུ་འདོད་
པ་ཡིན་ཏེ། མདོ་སྡེ་པའི་ལུགས་འཆད་པ་ན། གྲུབ་མཐའ་རྒྱ་མཚོར་འཇུག་པའི་གྲུབ་རྫིངས་ལས། རྟོག་པའི་སྣང་ཡུལ་ལ་སྤྱི་མཚན་གྱིས་ཁྱབ་པ་དང། སྤྱི་མཚན་དང་དངོས་མེད་ཀྱི་ཆོས་དང། ཀུན་རྫོབ་བདེན་
ལ་རྣམས་ཡིན་ཁྱབ་མཉམ་ཡིན་ལ། མངོན་སུམ་གྱི་སྣང་ཡུལ་ལ་རང་མཚན་གྱིས་ཁྱབ་པ་དང། རང་མཚན་དང། དངོས་པོ་དང། དོན་དམ་བདེན་པ་རྣམས་ཡིན་ཁྱབ་མཉམ་དུ་འདོད་དོ། །ཞེས་གསུངས་པའི་ཕྱིར་
གསུམ་པ་སེམས་ཙམ་པའི་ལུགས་ནི། སོ་སོའི་མཚན་ཉིད་རང་རྒྱུད་པ་དང་འདྲ་ཞིང། ཀུན་རྫོབ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། རྟག་པའི་ཀུན་རྫོབ། ཤེས་པའི་ཀུན་རྫོབ། བརྗོད་པའི་ཀུན་རྫོབ་དང་གསུམ་ཡོད་དེ་

[035B] རྟག་པ་དང་ནི་ཤེས་པ་དང། །དེ་བཞིན་བརྗོད་པ་རགས་པ་ཡིན། །ཞེས་གསུངས་པའི་ཕྱིར། དང་པོ་དང། རྣམ་གྲངས་པའི་ཀུན་བཏགས་དོན་གཅིག་གཉིས་པ་དང་གཞན་དབང་དོན་གཅིག་
གསུམ་པ་དང་ཡོངས་གྲུབ་དོན་གཅིག་ཅིང། དེ་བཞིན་ཉིད་ལ་བརྗོད་པའི་ཀུན་རྫོབ་ཞེས་བརྗོད་པའི་རྒྱུ་མཚན་ཡོད་དེ། བརྗོད་པ་དེ་ཀུན་རྫོབ་ཡིན་པ། དེ་བརྗོད་པ་འཇུག་པའི་གཞིར་ཡོད་པའི་ཕྱིར། ཡང་ཀུན་རྫོབ་ལ་
དབྱེ་ན། ཡང་དག་ཀུན་རྫོབ་དང། ལོག་པའི་ཀུན་རྫོབ་གཉིས་ལས། རང་གི་མཚན་ཉིད་ཀྱིས་གྲུབ་པའི་ཀུན་རྫོབ་དང་པོའི་མཚན་ཉིད། རང་གི་མཚན་ཉིད་ཀྱིས་མ་གྲུབ་པའི་ཀུན་རྫོབ་གཉིས་པའི་མཚན་ཉིད་
མཚན་གཞི་ནི། གཞན་དབང་རྣམས་དང་པོ་དང། རྣམ་གྲངས་པའི་ཀུན་བཏགས་རྣམས་གཉིས་པ་ཡིན་ནོ། །དོན་དམ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། དོན་དོན་དམ། ཐོབ་པ་དོན་དམ། སྒྲུབ་པ་དོན་མདམ་
དང་གསུམ་ཡོད་དེ། དབུས་མཐའ་ལས། དོན་དང་ཐོབ་དང་སྒྲུབ་པ་ནི། །དོན་དམ་རྣམ་པ་གསུམ་དུ་འདོད། །ཅེས་གསུངས་པའི་ཕྱིར། དང་པོ་དང། དོན་དམ་དོན་གཅིག་གཉིས་པ་དང། འགོག་བདེན་དོན་གཅིག་
གསུམ་པ་དང་ལམ་བདེན་དོན་གཅིག་ཅིང། དོན་དམ་བདེན་པ་དེ་མཚན་ཉིད་ལྔ་ལྡན་ཡིན་ཏེ། མདོ་སྡེ་རྒྱན་ལས། ཡོད་མིན་མེད་མིན་དེ་བཞིན་མིན་གཞན་མིན། །སྐྱེ་དང་འཇིག་མེད་འབྲི་བར་མི་འགྱུར་ཏེ། འཕེལ་
པ་མེད་ཅིང་རྣམ་པར་དག་པའང་མེད། །རྣམ་པར་དག་འགྱུར་དེ་ནི་དོན་དམ་མཚན། །ཞེས་གསུངས་པའི་ཕྱིར། མཚན་ཉིད་ལྔ་ནི། ཀུན་བཏགས་དང་གཞན་དབང་གིས་ཡོད་པ་མ་ཡིན་ཞིང་

[036A]༄༅། །ཡོངས་གྲུབ་ཀྱི་མེད་པ་མ་ཡིན་པ། ཀུན་རྫོབ་དང་གཅིག་མ་ཡིན་ཞིང། ངོ་བོ་གཞན་མ་ཡིན་པ། སྐྱེ་འཇིག་མེད་པ། འཕེལ་འགྲིབ་མེད་པ། སེམས་ཅན་གྱི་དུས་ན་སྒྲིབ་པ་རྣམ་པར་མ་དག་ཅིང་
རང་ལ་དམིགས་ཏེ་བསྒོམས་པས་སྒྲིབ་པ་དག་པར་འགྱུར་བ་དང་ལྔའོ། །རྫས་བཏགས་ཀྱི་ཁྱད་པར་ལ། བྱེ་བྲག་སྨྲ་བའི་ལུགས། མདོ་སྡེ་བའི་ལུགས། སེམས་ཙམ་པའི་ལུགས། ངོ་བོ་ཉིད་མེད་པར་སྨྲ་བའི་ལུགས་དང་
བཞི་ལས། དང་པོ་ནི། གྲུབ་མཐའ་རྒྱ་མཚོར་འཇུག་པའི་གྲུ་བརྫིངས་ལས། ཀུན་རྫོབ་བདེན་པ་དང། བཏགས་ཡོད་དོན་གཅིག་པར་འདོད། དོན་དམ་བདེན་པ་དང། རྫས་ཡོད་དོན་གཅིག་པར་འདོད་དོ། །ཞེས་གསུངས་
པ་ལྟར་ཡིན་ལ། །གཉིས་པ་མདོ་སྡེ་པའི་ལུགས་ནི། དོན་བྱེད་ནུས་པ་དང་རྫས་ཡོད་དོན་གཅིག་དང། དོན་བྱེད་མི་ནུས་པའི་ཆོས་དང། བཏགས་ཡོད་དོན་གཅིག་ཏུ་འདོད་པ་ཡིན་ཏེ། དཀའ་འགྲེལ་བསྟན་པའི་སྒྲོན་མེ་
ལས༑ མདོ་སྡེ་བས་ནི། དོན་བྱེད་ནུས་པ་རྣམས་དོན་དམ་དུ་ཡོད་པ་དང། རྫས་ཡོད་དུ་འདོད། དོན་བྱེད་མི་ནུས་པའི་ཆོས་རྣམས་ཀུན་རྫོབ་ཏུ་ཡོད་པ་དང། དངོས་པོ་སོགས་མཚོན་བྱ་ཐམས་ཅད་བཏགས་ཡོད་དུ་འདོད་དོ། །
ཞེས་གསུངས་པའི་ཕྱིར། དེ་ཡང་དངོས་པོ་སོགས་མཚོན་བྱ་ཐམས་ཅད་བཏགས་ཡོད་ཆོས་གསུམ་ཚང་བའི་བཏགས་ཡོད་ཡིན་ཀྱང། དེའི་བཏགས་ཡོད་ལ་བཏགས་ཡོད་ཀྱིས་མི་ཁྱབ་བོ། །གསུམ་པ་སེམས་ཙམ་
བའི་ལུགས་བཤད་པ་ལ། སོ་སོའི་ངོ་བོ་དང། དབྱེ་བ་གཉིས་ལས། དང་པོ་ནི། ཚུགས་ཐུབ་ཀྱི་དངོས་པོ་དེ། རྫས་ཡོད་ཀྱི་མཚན་ཉིད་དང། ཚུགས་མི་ཐུབ་པ་ཡིན་པའི་ཆོས་སུ་དམིགས་པ་དེ། བཏགས་ཡོད་

[036B] གཉིས་པ་ནི། རྫས་ཡོད་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། རིགས་པས་གྲུབ་པའི་རྫས་ཡོད། བརྟན་པ་མི་འགྱུར་བའི་རྫས་ཡོད། དོན་བྱེད་ནུས་པའི་རྫས་ཡོད། རང་རྐྱ་ཐུབ་པའི་
རྫས་ཡོད་དང་བཞི་ཡོད་ཅིང། ཤེས་བྱ་ཡིན་ཚད་དང་པོ་དང། ཡོངས་གྲུབ་དང། འདུས་མ་བྱས་ཀྱི་ནམ་མཁའ། འགོག་བདེན་རྣམ་པ་གཉིས་པ་ཡིན། དངོས་པོ་ཡིན་ཚད་གསུམ་པ་དང། གཙོ་སེམས་ཐམས་ཅད་བཞི་བར་
འཇོག་དང་པོ་གསུམ་གྱི་རང་ལྡོག་བཏགས་ཡོད་ཡིན་ཞིང། ཕྱི་མ་ལ་རྫས་ཡོད་ཀྱིས་ཁྱབ་སྟེ། མངོན་པ་ཀུན་བཏུས་ལས། གཅིག་ནི་རྫས་སུ་ཡོད་ལ། གཞན་ནི་བཏགས་པར་ཡོད་པར་ཤེས་པར་བྱའོ། །ཞེས་གསུངས་བའི་
ཕྱིར། ཡང་རྫས་ཡོད་ལ་དབྱེ་ན། གཟུགས་དང་ཤེས་པ། ལྡན་མིན་འདུ་བྱེད་གསུམ་ལས། ཚུགས་ཐུབ་ཀྱི་གཟུགས་རུང་དེ། རྫས་ཡོད་ཀྱི་གཟུགས་ཀྱི་མཚན་ཉིད། དེ་ལ་དབྱེ་ན། ཁ་དོག་གི་གཟུགས་དང། དབྱིབས་ཀྱི་གཟུགས་གཉིས་ཡོད་
ཚུགས་ཐུབ་ཀྱི་གསལ་ཞིང་རིག་པ་དེ། རྫས་ཡོད་ཀྱི་ཤེས་པའི་མཚན་ཉིད། དེ་ལ་དབྱེ་ན། སེམས་དང། སེམས་བྱུང་གཉིས་ཡོད། གསུམ་པ་རྫས་ཡོད་དུ་གྱུར་པའི་ལྡན་མིན་འདུ་བྱེད་ནི་རྣམ་སྨིན་ལྟ་བུའོ། །བཏགས་ཡོད་
ལ་དབྱེ་ན། གཟུགས་དང་ལྡན་མིན་འདུ་བྱེད། རྣམ་གྲངས་བའི་ཀུན་བཏགས། ཡོངས་གྲུབ་དང་བཞིར་ཡོད། བྱས་པ་ལ། ཁོ་ན་རེ། ཡོངས་གྲུབ་ཆོས་ཅན། བཏགས་ཡོད་མ་ཡིན་པར་ཐལ། རྫས་ཡོད་ཡིན་པའི་ཕྱིར་ཏེ། དོན་དམ་
པར་གྲུབ་པའི་ཕྱིར། ཟེར་ན་མ་ཁྱབ། མ་གྲུབ་ན། དེར་ཐལ། རང་བཞིན་གྱིས་གྲུབ་པའི་ཕྱིར། ཁྱབ་སྟེ། སྐབས་འདིར་རང་བཞིན་གྱིས་གྲུབ་པ། རང་གི་མཚན་ཉིས་ཀྱིས་གྲུབ་པ། བདེན་པར་གྲུབ་པ། དོན་དམ་པར་གྲུབ་བ་རྣམས་

[037A]༄༅། །དོན་གཅིག་ཡིན་པའི་ཕྱིར། ཡང་བཏགས་ཡོད་ལ་དབྱེ་ན། རང་ཉིད་བཟུང་བ་ཆོས་གཞན་བཟུང་བ་ལ་ལྟོས་དགོས་པའི་བཏགས་ཡོད། གདགས་གཞི་གཞན་ལ་བརྟེན་ནས་བཏགས་པའི་བཏགས་ཡོད། རྟོག་པས་བཏགས་ཙམ་གྱི་བཏགས་
ཡོད་དང་གསུམ་ཡོད་ཅིང། ཀུན་གཞིའི་བག་ཆགས་ལྟ་བུ་དང་པོ་ཡིན་ཏེ། ཀུན་གཞིའི་བག་ཆགས་བཟུང་བ་ཀུན་གཞི་བཟུང་བ་ལ་ལྟོས་དགོས་པའི་ཕྱིར། གང་ཟག་ལྟ་བུ་གཉིས་པ་ཡིན་ཏེ། དེ་གདགས་གཞི་ཕུང་པོ་ལ་བརྟེན་ནས་བཏགས་
དགོས་པའི་ཕྱིར། ཐལ་འགྱུར་གཉིས་ཀ་ལ་ཁྱབ་པ་ཡོད་དེ། བསྡུ་བ་ལས། གང་ཅི་ཡང་རུང་སྟེ། དེ་ལས་གཞན་པ་དག་ལ་མི་ལྟོས་ཤིང། དེ་ལས་གཞན་པ་དག་ལ་མི་བརྟེན་པར། རང་གི་མཚན་ཉིད་ལྡོག་པར་བྱེད་པ་དེ་ནི་མདོར་ན་རྫས་
སུ་ཡོད་པ་ཡིན་པར་རིག་པར་བྱའོ། །གང་ཅི་ཡང་རུང་སྟེ། དེ་ལས་གཞན་པ་དག་ལ་ལྟོས་ཤིང། དེ་ལས་གཞན་པ་དག་ལ་བརྟེན་ནས། རང་གི་མཚན་ཉིད་ལྡོག་པར་བྱེད་པ་དེ་ནི་མདོར་ན་བཏགས་པའི་ཡོད་པ་ཡིན་གྱི། རྫས་སུ་ཡོད་པ་མ་ཡིན་
ཏེ༑ ཞེས་གསུངས་པའི་ཕྱིར། རྟོག་པས་བཏགས་ཙམ་གྱི་བཏགས་ཡོད་དང། སྤྱི་མཚན་དང། རྣམ་གྲངས་པའི་ཀུན་བཏགས་རྣམས་དོན་གཅིག། གང་ཟག་བཏགས་ཡོད་ཡིན་ཀྱང། གང་ཟག་ཡིན་ན་བཏགས་ཡོད་ཡིན་པས་མ་ཁྱབ་སྟེ། ཡིད་ཀྱི་རྣམ་ཤེས་དང། ཀུན་
གཞིའི་རྣམ་ཤེས་གཉིས་རྫས་ཡོད་ཡིན་པའི་ཕྱིར་ཏེ། རྣམ་བཤད་དགོངས་པར་རབ་གསལ་ལས། ཉན་རང་གིས་གང་ཟག་རྫས་ཡོད་དུ་མེད་པར་རྟོགས་པར་འདོད་ཀྱང། རྣམ་ཤེས་གཉིས་པོ་རྫས་ཡོད་དུ་མེད་པར་རྟོགས་པ་མི་འདོད་པས། ཞེས་གསུངས་
པའི་ཕྱིར་དེ་བཞིན་དུ་གང་ཟག་རང་རྐྱ་ཐུབ་པའི་རྫས་ཡོད་དུ་མ་གྲུབ་ཀྱང། གང་ཟག་ཡིན་ན་རང་རྐྱ་ཐུབ་པའི་རྫས་ཡོད་དུ་མ་གྲུབ་པས་མ་ཁྱབ་སྟེ། སྔར་བཤད་པའི་རྣམ་ཤེས་གཉིས་པོ་དེ། རང་རྐྱ་ཐུབ་པའི་རྫས་ཡོད་དུ་གྲུབ་པའི་ཕྱིར་ཏེ། རྣམ་བཤད་དགོངས་པ་རབ་གསལ་ལས། གང་

[037B] གང་ཟག་རང་གི་ལྡོག་པ་ནས་འདོད་པ་ཡིན་གྱི། གང་ཟག་གི་མཚན་གཞི་རྣམ་ཤེས་ལ་དེ་ལྟར་འདོད་པ་མིན་ནོ། །ཞེས་གསུངས་པའི་ཕྱིར། དེ་ཡང་མཁས་གྲུབ་དགེ་འདུན་བློ་
བཟང་གིས། གཙོ་སེམས་རྣམས་རྫས་ཡོད་དང། སེམས་བྱུང་ཐམས་ཅད་བཏགས་ཡོད་དུ་བཤད་ཀྱང། ཀུན་བཏུས་ལས། སེམས་བྱུང་རྫས་བཏགས་གཉིས་བཤད་པ་དང། རྣམ་བཤད་རིག་པ་ལས། ལས་དང་རྣམ་སྨིན་
ཡོད་ལ་བྱེད་པ་པོ་ནི་མི་དམིགས་སོ། །ཞེས་ལས་དང་རྣམ་སྨིན་རྫས་ཡོད་དང། གང་ཟག་བཏགས་ཡོད་དུ་བཤད་དོ། །དེས་ན། ལས་ལྟ་བུ་སེམས་བྱུང་ཡིན་ཀྱང་རྫས་ཡོད་ཡིན་བས་སེམས་བྱུང་ལ་རྫས་བཏགས་གཉིས་ཡོད་ཀྱང༑ གཙོ་སེམས་ཡིན་ན། རྫས་ཡོད་ཡིན་པས་ཁྱབ། རྫས་ཡོད་ཡིན་ན། རང་རྐྱ་ཐུབ་པའི་རྫས་ཡོད་ཡིན་པས་ཁྱབ་བོ། །ཞེས་ཁས་ལེན་དགོས་པ་འདུ་སྟེ། བློ་གྲོས་དང་ལྡན་པ་རྣམས་ཀྱིས་དཔྱད་བར་བྱའོ། །སེམས་བྱུང་
ལ་རྫས་བཏགས་གཉིས་ཡོད་དེ། སེམས་བྱུང་ལ་ང་གཅིག་ཡོད་པ་ལས། ཀུན་འགྲོ་ལྔ་དང། ཡུལ་ངེས་ལྔ་དང། གཏི་མུག་མེད་པའི་སེམས་བྱུང། བག་ཡོད། འདུ་བྱེད་བཏང་སྙོམས། རྣམ་པར་མི་འཚེ་བ་མ་གཏོགས་པའི་
དགེ་བ་བདུན་དང། ཉོན་མོངས་ཅན་གྱི་ལྟ་བ་མ་གཏོགས་པའི་རྫ་ཉོན་ལྔ་སྟེ། ཉི་ཤུ་རྩ་གཉིས་རྫས་ཡོད་དང། ལྷག་མ་ཉེར་དགུ་བཏགས་ཡོད་ཡིན་པའི་ཕྱིར་ཏེ། སྤྱི་དོན་རིགས་རྒྱན་ལས། དེས་ན་ཀུན་འགྲོ་ལྔ་དང། ཡུལ་
ངེས་ལྔ་དང། བག་ཡོད་དང། བཏང་སྙོམས་དང། རྣམ་པར་མི་འཚེ་བ་མ་གཏོགས་པའི་དགེ་བ་བདུན་དང། ལྟ་བ་མ་གཏོགས་པའི་རྩ་ཉོན་ལྔ་སྟེ། ཉི་ཤུ་རྩ་གཉིས་ནི་རྫས་ཡོད་དང། ལྷག་མ་རྣམས་ནི་བཏགས་ཡོད་མིན་ནོ་

[038A]༄༅། །ཞེས་གསུངས་པའི་ཕྱིར། རང་སྡེ་གྲུབ་མཐའ་སྨྲ་བ་བཞི་ཀས། གང་ཟག་རང་རྐྱ་ཐུབ་པའི་རྫས་ཡོད་དུ་མ་གྲུབ་པར་ཁས་ལེན་ཀྱང། བྱེ་བྲག་སྨྲ་བའི་ནང་ཚན་སྣལ་མ་བུ་པ་སོགས་སྡེ་བ་ལྔས། གང་ཟག་རང་རྐྱ་
ཐུབ་པའི་རྫས་ཡོད་དུ་གྲུབ་པར་ཁས་ལེན་པ་ཡིན་ཏེ། དེ་རྣམས་ཀྱིས་གང་ཟག་རྟག་མི་རྟག་གང་དུ་ཡང་བརྗོད་དུ་མེད་པའི་རང་རྐྱ་ཐུབ་པའི་རྫས་ཡོད་དུ་གྲུབ་པར་ཁས་ལེན་པའི་ཕྱིར། ཁོ་ན་རེ། དེ་རྣམས་ཀྱིས་གང་ཟག་གིས་བདག་ཁས་ལེན་པར་ཐལ། རྒྱུད་སྡེ་སྤྱི་རྣམ་ལས། ཉན་ཐོས་སྡེབ་བཅོ་བརྒྱད་ཀྱི་ནང་ནས། མང་པོས་བཀུར་བ་དང། སྣལ་བུ་མ་བུ་མ་དང། བླ་མ་པ་དང། ཅོས་སྤས་པ་དང། བཟང་པོའི་ལམ་པ་རྣམས་བརྗོད་དུ་མེད་པའི་གང་ཟག་གི་བདག་
ཁས་ལེན་པའི་ཕྱིར། ཁྱབ་སྟེ། གང་ཟག་གི་བདག་དང། ཆོས་བདག་གཉིས་ཀ་རང་ལུགས་ལ་ཁས་ལེན་པའི་ནང་བ་སངས་རྒྱས་པ་ཞིག་མེད་པའི་ཕྱིར་ཏེ། སྡེ་བདུན་ཡིད་ཀྱི་མུན་སེལ་ལས། གང་ཟག་གི་བདག་དང། ཆོས་
བདག་གཉིས་ཀ་རང་ལུགས་ལ་ཡོད་ངེས་སུ་ཁས་ལེན་པ་ལ། སངས་རྒྱས་པའི་དྲི་ཙམ་ཡང་ལྟ་བྲོ་རེ་སྒན། ཞེས་གསུངས་པའི་ཕྱིར། གོང་དུ་འཕྲུལ་མཚམས་བྱས་ཚུལ་དེ་ལྟ་ཡིན་ཏེ། དཔེར་ན། ཐལ་འགྱུར་པའི་སྐབས་སུ་

[038B] གང་ཟག་རང་བཞིན་གྱིས་གྲུབ་པར་ཁས་ལེན་པས་དེས་གང་ཟག་གི་བདག་ཁས་བླང་བར་སོང་ཞེས་འཕུལ་མཚམས་བྱེད་པ་བཞིན་ནོ། །གོང་དུ་མ་གྲུབ་ན། དེ་རྣམས་
ཆོས་ཅན། ཁྱོད་ཀྱིས་ཆོས་བདག་ཁས་ལེན་པར་ཐལ། ཁྱོད་ཀྱིས་གཞི་གྲུབ་ན། ཆོས་བདག་ཡིན་པས་ཁྱབ་པ་ཁས་ཡིན་པའི་ཕྱིར་ཏེ། ཁྱོད་ཉན་ཐོས་སྡེ་བ་ཡིན་པའི་ཕྱིར། དེ་རྣམས་ཀྱིས་གང་ཟག་རང་རྐྱ་ཐུབ་པའི་རྫས་ཡོད་
ཀྱིས་སྟོང་བར་རྟོགས་པའི་ནང་པ་སངས་རྒྱས་པའི་ལྟ་བ་ཁས་མེ་སེན་ཀྱང། དེ་རྣམས་ཀྱིས་ནང་པ་སངས་རྒྱས་པའི་ལྟ་བ་ཁས་ལེན་ཏེ། དེ་རྣམས་ནང་པ་སངས་རྒྱས་པ་ཡིན་པའི་ཕྱིར། དེ་རྣམས་ཀྱིས་གང་ཟག་རྟག་གཅིག་
རང་དབང་ཅན་དུ་ཁས་མི་ལེན་ཀྱང། རང་རྐྱ་ཐུབ་པའི་རྫས་ཡོད་དུ་ཁས་ལེན་པ་ཡིན་ཏེ། དེ་རྣམས་ཀྱིས་གང་ཟག་ཕུང་པོ་དང་ངོ་བོ་གཅིག་དང་ངོ་བོ་ཐ་དད་གང་རུང་དུ་མེད་པར་མ་ཟད། རྟག་མི་རྟག་གང་དུ་ཡང་བརྗོད་དུ་མེད་
པའི་རང་རྐྱ་ཐུབ་པའི་རྫས་ཡོད་དུ་ཁས་ལེན་པའི་ཕྱིར་ཏེ། འཇུག་པ་ལས། ཁ་ཅིག་དེ་ཉིད་གཞན་ཉིད་རྟག་མི་རྟག། ལ་སོགས་བརྗོད་མེད་གང་ཟག་རྫས་ཡོད་འདོད། །ཅེས་དང། གསེར་འཕྲེང་ལས། ནང་གི་མུ་སྟེགས་
བདག་ཁས་ལེན་པ་སྣལ་མ་བུ་སོགས་ནི། རྟག་མི་རྟག་གང་དུ་ཡང་བརྗོད་བྲལ་དུ་འདོད་པས་དེ་ལ་ཡང་སྐྱེ་འཇིག་མི་རུང་ངོ། །ཞེས་གསུངས་པའི་ཕྱིར། བཞི་བ་ལ། རང་རྒྱུད་པའི་ལུགས་དང་ཐལ་འགྱུར་བའི་ལུགས་
གཉིས་ལས། དང་པོ་ནི། ཕལ་ཆེར་སེམས་ཙམ་པའི་སྐབས་དང་འདྲ་བས་འདིར་མི་བརྗོད་ལ། གཉིས་པ་ཐལ་འགྱུར་བའི་ལུགས་ནི། གཞི་གྲུབ་ན། བཏགས་ཡོད་ཡིན་པས་ཁྱབ་ཅིང། རྫས་ཡོད་ཁས་མི་ལེན་ཏེ་

[039A]༄༅། །རྫས་སུ་གྲུབ་པ་ཁས་མི་ལེན་པའི་ཕྱིར་ཏེ། ཐལ་འགྱུར་བས་རྫས་སུ་གྲུབ་ན་བདེན་པར་གྲུབ་པས་ཁྱབ་པ་ཁས་ལེན་པའི་ཕྱིར། གཉིས་པ་བསྡུ་བ་ནས་བཤད་ཚུལ་འཆད་པ་ལ། བསྡུ་བ་ནས་ཞེས་
པ་ནས། བྱ་དགོས་པའི་ཕྱིར་རོ། །ཞེས་པའི་བར་གསུངས། དོན་ནི། དབུ་མ་ཐལ་རང་རྣམས་ནི། ཆོས་ཅམས་ཀུན་རྫོ་བཏུ་ཡོད་ཅིང། དོན་དམ་དུ་མེད་དོ། །ཞེས་ཟེར་རོ། །འོ་ན། དོན་དམ་གང་ཡིན། ཀུན་རྫོབ་གང་ཡིན་ཞེས་
དྲིས་པས། ཆོས་རྣམས་བདེན་མེད་དོན་དམ་དང། བདེན་འཛིན་ཀུན་རྫོབ་ཡིན་ཞེས་ཟེར་རོ། །དེ་ཡང་དོན་དམ་གང་ཡིན་དྲིས་པ་ནི། དོན་དམ་བདེན་པ་གང་ཡིན་དྲིས་པ་ཡིན་གྱི། དོན་དམ་དུ་མེད་ཅེས་པའི་མེད་པ་དྲིས་ས་
མ་ཡིན་ཏེ། ཆོས་ཀྱི་བདག་མེད་དུ་ཡོད་ན། དོན་དམ་དུ་ཡོད་པས་ཁྱབ་པ་དབུ་མ་པས་ཁས་མི་ལེན་པའི་ཕྱིར། གཞན་དུ་ན། དོན་དམ་གང་ཡིན་དྲིས་པའི་ལན་དུ། ཆོས་ཀྱི་བདག་མེད་དོན་དམ་ཡིན་ནོ། །ཞེས་པའི་ལན་
དབུ་མ་པས་བདེ་བས་མི་རིགས་པའི་ཕྱིར། ཀུན་རྫོབ་གང་ཡིན་དྲིས་པ་ཡང། ཀུན་རྫོབ་བདེན་པ་ཞེས་པའི་ཀུན་རྫོབ་དྲིས་པ་ཡིན་གྱི། ཀུན་རྫོབ་ཏུ་ཡོད་ཅེས་པའི་ཀུན་རྫོབ་དྲིས་པ་མ་ཡིན་ཏེ། བདེན་འཛིན་གྱི་དོར་ཡོད་
ན༑ ཀུན་རྫོབ་ཏུ་ཡོད་པས་ཁྱབ་པ་དབུ་མ་པས་ཁས་མི་ལེན་པའི་ཕྱིར་དང། ཀུན་རྫོབ་གང་ཡིན་དྲིས་པའི་ལན་དུ། བདེན་འཛིན་ཀུན་རྫོབ་བོ། །ཞེས་ངོ་བོ་ཉིད་མེད་པར་སྨྲ་བས་ལན་བཏབ་པའི་ཕྱིར། གསུམ་པ་དེ་དག་
ལས་གཞན་པའི་གཞུང་ནས་བཤད་ཚུལ་ལ། མདོ་སྡེ་རྒྱན་ལས་བཤད་ཚུལ་དང། དབུས་མཐའ་ལས་བཤད་ཚུལ་ལོ། །དང་པོ་ལ། ངོ་བོ་ཉིད་མེད་པར་སྟོན་པའི་མདོ་དོན་བཤད་པ། སྐྱེ་མེད་སོགས་སྟོན་པའི་མདོ་

[039B] སྐྱེ་བ་མེད་པའི་ཆོས་ལ་བཟོད་པའི་མདོ་དོན་བཤད་པའོ། །དང་པོ་ནི། མདོ་སྡེ་རྒྱན་ལས། རང་དང་རང་གི་ངོ་བོ་ལ། །མི་གནས་ཕྱིར་དང་འཛིན་བཞིན་ཏེ། །མེད་ཕྱིར་ངོ་བོ་
ཉིད་མེད་འདོད། །ཅེས་གསུངས། དོན་ནི། རྣམ་བཤད་བསྟན་པའི་སྒྲོན་མེ་ལས། །འཁོར་ལོ་བར་བར་གཟུགས་མེད་ཅེས་པའི་མདོ་དེའི་བསྟན་དོན་ནམ་དགོངས་གཞི་ལ་བཅུ་གཅིག་ཡོད་དེ། གཟུགས་གཟུགས་ཞེས་
པའི་སྒྲའི་འཇུག་གཞིར་རང་གི་མཚན་ཉིད་ཀྱིས་མེད་པ་དང། གཟུགས་རྐྱེན་ལ་ལྟོས་མེད་དུ་རང་དབང་དུ་སྐྱེ་བ་མེད་པ་དང། གཟུགས་ཀྱི་ཆོས་ཉིད་ཆོས་བདག་གི་ངོ་བོར་མེད་པ་དང་གསུམ། མ་འོངས་པའི་གཟུགས་རྐྱེན་
ལ་ལྟོས་མེད་དུ་མེད་པ་དང། གཟུགས་འདས་པ་སླར་ཡང་གཟུགས་སུ་མེད་པ་དང། གཟུགས་ད་ལྟར་བ་རང་གྲུབ་དུས་ཀྱི་དུས་གཉིས་པར་མེད་པ་དང། གཟུགས་གཙང་པ་དེ་རྟག་བདག་ཏུ་མེད་པ་དང། གཟུགས་ཕྱི་རོལ་
དོན་དུ་མེད་པ་རྣམས། མདོ་དེའི་བསྟན་དོན་ཡང་ཡིན། དགོངས་གཞི་ཡང་ཡིན་པའི་ཕྱིར། དེ་ཡང་དགོངས་འགྲེལ་ལས་དང་པོ་གསུམ་དངོས་བསྟན་དང། ལྷག་མ་བརྒྱད་ཤུགས་ལ་བསྟན་ལ། དེ་ཉིད་རྗེ་བཙུན་གྱིས་
འདིར་དངོས་སུ་བསྟན་ནོ། །ཞེས་དང། དེ་ཉིད་ལས། བཅུ་གཅིག་གི་ནང་ནས་དང་པོ་དང། གསུམ་པ་དང། བཅུ་གཅིག་པ་གསུམ་ཉན་རང་གིས་ཐོས་བསམ་སྒོམ་གསུམ་གྱི་སྒོ་ནས་མ་རྟོགས་ཏེ། ལུགས་འདི་ལ་ཉམ་
རང་གིས་ཆོས་ཀྱི་བདག་མེད་མ་རྟོགས་པའི་ཕྱིར། ཞེས་དང། མདོ་ལས། གཟུགས་མེད་ཅེས་པའི་གཟུགས་ལ། ཀུན་བཏགས་པའི་གཟུགས། རྣམ་པར་བཏགས་པའི་གཟུགས། ཆོས་ཉིད་ཀྱི་གཟུགས་གསུམ་

[040A]༄༅། །དུ་ཕྱེ་ཞིང། མེད་ཅེས་པ་ལ་ཡང། མཚན་ཉིད་ངོ་བོ་ཉིད་མེད་པ། སྐྱེ་བ་ངོ་བོ་ཉིད་མེད་པ། དོན་དམ་པ་ངོ་བོ་ཉིད་མེད་པ་གསུམ་དུ་ཕྱེ་ནས། ཀུན་བཏགས་པའི་གཟུགས་མཚན་ཉིད་ངོ་བོ་ཉིད་མེད་
རྣམ་པར་བཏགས་པའི་གཟུགས་སྐྱེ་བ་ངོ་བོ་ཉིད་མེད། ཆོས་ཉིད་ཀྱི་གཟུགས་དོན་དམ་པ་ངོ་བོ་ཉིད་མེད་ཞེས་སྦྱར་རོ། །ཞེས་གསུངས། གཉིས་པ་ནི། ཤེར་ཕྱིན་གྱི་དམོ་ལས་སྐྱེ་མེད་སྟོན་པ་སོགས་ཀྱི་མདོ་དོན་
ལ་ཡང་བཅུ་གཅིག་ཡོད་དེ། གཟུགས་གཟུགས་ཞེས་པའི་སྒྲའི་འཇུག་གཞིར་རང་གི་མཚན་ཉིད་ཀྱིས་སྐྱེ་མེད་ནས། གཟུགས་ཕྱི་རོལ་དོན་དུ་སྐྱེ་བ་མེད་བའི་བར་བཅུ་གཅིག་པོ་རེ། མདོ་དེའི་བསྟན་དོན་ནམ་དགོངས་
གཞི་ཡིན་པའི་ཕྱིར། གསུམ་པ་ནི། མདོ་སྡེ་རྒྱན་ལས། ཐོག་མ་དང་ནི་དེ་ཉིད་གཞན་ཉིད་དང། །རང་གི་མཚན་ཉིད་རང་དང་གཞན་དུ་འགྱུར། །ཀུན་ནས་ཉོན་མོངས་པ་དང་ཁྱད་པར་ལ། །སྐྱེ་བ་
མེད་པའི་ཆོས་ལ་བཟོད་བར་བཤད། །ཅེས་པས་སྟོན། དོན་ནི། རྣམ་བཤད་བསྟན་པའི་སྒྲོན་མེ་ལས། མདོ་ལས། སྦྱོར་ལམ་བཟོད་བ་དང། སྡུག་བསྔལ་ཆོས་བཟོད་དང། ས་བརྒྱད་པར་མི་སྐྱེ་བའི་
ཆོས་ལ་བཟོད་ལ་ཆུང་འབྲིང་ཆེ་གསུམ་རིམ་བཞིན་ཐོབ་པར་བཤད་པའི་མི་སྐྱེ་བའི་ཆོས་དེ་ལ་བརྒྱད་ཡོད་དེ། འཁོར་བ་ལ་ཐོག་མའི་སྐྱེ་བ་མེད་པ་དང། དངོས་པོ་སྔར་སྐྱེ་བ་དེ་ཉིད་སླར་ཡང་སྐྱེ་བ་མེད་
པ་དང། སེམས་ཅན་རིགས་འདྲ་སྔར་མེད་གསར་དུ་སྐྱེ་བ་མེད་པ་དང། ཀུན་བཏགས་རང་གི་མཚན་ཉིད་ཀྱིས་སྐྱེ་བ་མེད་པ་དང། །གཞན་དབང་རང་གི་རྐྱེན་ལ་ལྟོས་མེད་དུ་རང་དབང་

[040B] ཡོངས་གྲུབ་ལ་གཞན་འགྱུར་གྱི་སྐྱེ་བ་མེད་པ་དང། དགྲ་བཅོམ་པ་ལ་ཉོན་མོངས་སྐྱེ་བ་མེད་པ་དང། སངས་རྒྱས་ཀྱི་ཆོས་སྐུ་ལ་སླར་ཡང་ཕུལ་དུ་བྱུང་བའི་ཁྱད་
པར་སྐྱེ་བ་མེད་པ་བརྒྱད་ཡོད་པའི་ཕྱིར། དེ་བརྒྱད་ལ་དགོངས་ནས་མདོ་ལས་མི་སྐྱེ་བའི་ཆོས་ལ་བཟོད་པ་ཐོབ་ཅེས་གསུངས་སོ། ཞེས་གསུངས། གཉིས་པ་དབུས་མཐའ་ལས་བཤད་
ཚུལ་ནི། དབུས་མཐའ་ལས། ཡང་དག་མ་ཡིན་ཀུན་རྟོག་ཡོད། །དེ་ལ་གཉིས་པོ་ཡོད་མ་ཡིན། །སྟོང་པ་ཉིད་ནི་འདི་ལ་ཡོད། །དེ་ལ་ཡང་ནི་དེ་ཡོད་དེ། །སྟོང་པ་མ་ཡིན་
མི་སྟོང་མིན། །དེ་ལྟ་བས་ན་ཐམས་ཅད་བཤད། །ཡོད་པས་མེད་པས་ཡོད་པས་ན། །དེ་ནི་དབུ་མའི་ལམ་ཡིན་ནོ། །ཞེས་པས་འཆད། དོན་ནི། དྲང་ངེས་རྣམ་
འབྱེད་ཀྱི་དཀའ་འགྲེལ་ལས། །ཚིག་དང་པོས་ཡང་དག་པ་མ་ཡིན་པའི་ཀུན་རྟོག་རང་བཞིན་གྱིས་ཡོད་པར་བསྟན། གཉིས་པས་གཟུང་འཛིན་རྫས་
གཞན་མེད་པར་བསྟན། གསུམ་པས་གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཡོད་པར་བསྟན། བཞི་བས་དེ་

[041A]༄༅། །འདྲ་བའི་སྟོང་ཉིད་ལ་རང་གི་སྟོང་གཞི་ཆོས་ཅན་དུ་གྱུར་བའི་གཞན་དབང་ཡོད་པ་དེ་བསྟན། སྟོང་བ་མ་ཡིན་མི་སྟོང་མིན། ཞེས་པས། གཞན་དབང་དང། ཡོངས་གྲུབ་གཉིས། རང་འཛིན་
རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་མི་སྟོང་པ་མིན། ཞེས་བསྟན། དེ་ལྟ་བས་ཐམས་ཅད་བཤད། ཞེས་པས། རྒྱུ་མཚན་དེ་ལྟ་བས་ན་ཤེར་ཕྱིན་གྱི་མདོར་ཆོས་ཐམས་ཅད་ངོ་བོ་
ཉིད་མེད་པར་བཤད། ཅེས་བསྟན། ཡོད་པས་མེད་པས་ཡོད་པས་ན། །ཞེས་པས་གཞན་དབང་རང་བཞིན་གྱིས་ཡོད། གཞན་དབང་དང། དེ་འཛིན་པའི་ཚད་མ་གཉིས་རྫས་གཞན་དུ་མེད། གཞན་དབང་དང་
ཡོངས་གྲུབ་ངོ་བོ་གཅིག་ཏུ་ཡོད་ཅེས་བསྟན། དེ་ནི་དབུ་མའི་ལ་མ་ཡིན་ནོ། །ཞེས་པས། ཡོད་མཐའ་དང་མེད་མཐའ་གཉིས་སྤངས་པའི་ལམ་དེ་ནི་དབུ་མའི་ལམ་ཡིན་ནོ། །ཞེས་སྟོན་ནོ། །ཞེས་གསུངས་
གཉིས་པ་སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ་ལ། དགག་བྱ་སྒྲོ་འདོགས་ངོས་བཟུང་བ་དང། དེ་ཇི་ལྟར་འགོག་པའི་ཚུལ་ལོ། །དང་པོ་ནི། སྤྱིར་རིགས་པའི་དགག་བྱ་ལ་གཉིས་ཡོད་པའི། སྐུར་འདེབས་
ནི་སྤང་བྱ་ཀུན་བཏགས་ཁོ་ན་ཡིན་ཡིན་ཏེ། གྲུབ་མཐའ་ཀུན་བཏགས་པ་ཁོ་ན་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས། སྐུར་འདེབས་ནི་གྲུབ་མཐའ་བཞག་པ་ཁོ་ན་དང། དེ་ཡང་རང་སྡེ་ངོ་བོ་
ཉིད་མེད་པར་སྨྲ་བའི་ལུགས་སུ་སྔར་བཤད་པ་བཞིན་ནོ། །སྒྲོ་འདོགས་པ་ནི་ཀུན་བཏགས་དང་ལྷན་སྐྱེས་གཉིས་ཡོད་ལ། ཀུན་བཏགས་ནི། གཞན་སྡེ་དང། རང་སྡེ་དོན་སྨྲ་གཉིས་ཀྱི་ལུགས་སོ། །ཞེས་གསུངས་

[041B] །སྒྲོ་འདོགས་ཀུན་བཏགས་ལ་གཉིས་ལས། གྲུབ་མཐའ་བློ་བསྒྱུར་པ་ལ་བརྟེན་ནས། གང་ཟག་རང་རྐྱ་ཐུབ་པའི་རྫས་སུ་ཡོད་པ་འཐད་དོ་སྙམ་དུ་འཛིན་པ་ནི། གང་ཟག་གི་བདག་འཛིན་ཀུན་
བཏགས་དང། དེ་ལ་བརྟེན་ནས་ཕྱི་དོན་ཡོད་པ་འཐད་དོ་སྙམ་དུ་འཛིན་པ་དང། དེ་ལ་བརྟེན་ནས། གཟུགས་དེ་ངོ་བོ་དང་ཁྱད་པར་དུ་ཀུན་བཏགས་པ་ལྟར་དུ་རང་གི་མཚན་ཉིད་ཀྱིས་གྲུབ་པ་འཐད་
དོ་སྙམ་དུ་འཛིན་པ་ནི། ཆོས་ཀྱི་བདག་འཛིན་ཀུན་བཏགས་སོ། །ལྷན་སྐྱེས་ལ་ཡང་གཉིས་ལས། གྲུབ་མཐས་རྒྱུད་བསླད་པ་ལ་ལྟོས་མེད་དུ་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་ནི། གང་
ཟག་གི་བདག་འཛིན་ལྷན་སྐྱེས་དང། དེས་བ་སླད་པ་ལ་ལྟོས་མེད་དུ་གཟུགས་འཛིན་རྫས་གཞན་དུ་འཛིན་པ་དང། ངོ་བོ་དང་ཁྱད་པར་དུ་ཀུན་བཏགས་པའི་ཀུན་བཏགས་རང་གི་མཚན་ཉིད་ཀྱིས་
གྲུབ་པར་འཛིན་པ་ཆོས་ཀྱི་བདག་འཛིན་ལྷན་སྐྱེས་སོ། །དེ་ལྟར་ཡང་འཆད་རིགས་ཏེ། ལེགས་བཤད་གསེར་འཕྲེང་ལས། མཐོང་སྤང་དང། སྒོམ་སྤང་ལ་ཀུན་བཏགས་དང་ལྷན་སྐྱེས་ཞེས་པའི་དོན་ནི། ཕྱི་
རོལ་པའི་གྲུབ་མཐས་བློ་བསྒྱུར་བ་དང། མ་བསྒྱུར་བ་ལ་བྱ་ཡི། མངོན་གྱུར་དང་བག་ལ་ཉལ་ལ་མི་བྱའོ། །ཞེས་གསུངས་པའི་ཕྱིར། གཉིས་པ་དེ་ཇི་ལྟར་འགོག་པའི་ཚུལ་ལ། ལུང་གིས་འགོག་
ཚུལ་དང། རིགས་པས་འགོག་ཚུལ་གཉིས། དང་པོ་ནི། བྱང་སར་གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པའི་འགོག་པ་ན། དགོངས་འགྲེལ་གྱི་ལུང་

[042A]༄༅། །མ་དྲངས་པར། སྲིད་པ་འཕོ་བའི་མདོ་ལས། མིང་ནི་གང་དང་གང་གིས་སུ། །ཆོས་རྣམས་གང་དང་གང་བརྗོད་པ། །དེ་ལ་དེ་ནི་ཡོད་མ་ཡིན། །འདི་ནི་ཆོས་རྣམས་ཆོས་ཉིད་དོ། །ཞེས་པ་
དང། དོན་གྱི་སྡེ་ཚན་གྱི་མདོ་ལས། འཇིག་རྟེན་དག་ན་ཀུན་རྫོབ་གང་ཅི་ཡོད། །དེ་ཀུན་ཐུབ་པས་ཞལ་གྱིས་མི་བཞེས་ཏེ། །གཟིགས་དང་གསན་ལ་བཞེད་པ་མི་མཛད་པས། །དེ་ནི་ཞལ་མི་བཞེས་གང་
གིས་འཛིན། །ཞེས་དང། སྡུམ་བྱེད་ཀ་ཏའི་བུ་ལས་བརྩམས་ཏེ་སྟོན་པའི་མདོ་ལས། འདི་ན་དགེ་སློང་སྡུམ་བྱེད་ནི། ས་ལ་བརྟེན་ནས་བསམ་གཏན་མི་བྱེད་དོ། །ཞེས་པའི་ལུང་གསུམ་གྱིས་འགོག་པའི་
རྒྱུ་མཚན་ཡོད་དེ། ལུང་དེ་གསུམ་ཉན་ཐོས་སྡེ་གཉིས་དང། སེམས་ཙམ་པ་གསུམ་གྱི་ཐུན་མོང་པའི་མདོ་ཡིན་པས། དེ་གསུམ་ཀས་སྒྲ་ཇི་བཞིན་པར་ཁས་ལེན་རིགས་པའི་ཕྱིར། དགོངས་འགྲེལ་གྱི་
ལུང་དྲངས་ནས་མི་འགོག་པའི་རྒྱུ་མཚན་ཡོད་དེ། མདོ་སྡེ་དགོངས་འགྲེལ་དེ། སེམས་ཙམ་པའི་ཐུན་མོང་མ་ཡིན་པའི་མདོ་ཡིན་པས། ཉན་ཐོས་སྡེ་གཉིས་ཀྱིས་སྒྲ་ཇི་བཞིན་པར་ཁས་མི་ལེན་
པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། དེའི་ཕྱིར་དགོངས་འགྲེལ་ཀྱི་ལུང་མ་དྲང་བར་དེ་དག་ལ་གྲུབ་པའི་ལུང་གསུམ་གྱིས་བཀག་གོ། །ཞེས་གསུངས་པའི་ཕྱིར། མདོ་དོན་འཆད་ཚུལ་ནི་
གཟུགས་གཟུགས་ཞེས་པའི་མིང་གི་དངོས་ཀྱི་བརྗོད་བྱ་ཡིན་པ་གཟུགས་ཀྱི་ངོ་བོར་རང་གི་མཚན་ཉིད་ཀྱིས་མེད་པ་དེ། གཟུགས་ཀྱི་ཆོས་ཉིད་ཡིན་པ། མདོ་འདིའི་བསྟན་དོན་དུ་ཉན་ཐོས་སྡེ་བས་འདོད་ཅིང་

[042B] གཟུགས་ཀྱི་མཚན་ཉིད་ཡིན་པ། མདོ་འདིའི་བསྟན་དོན་དུ་རྣམ་རིག་པས་འདོད་ལ། དོན་གྱི་སྡེ་ཚན་
གྱི་མདོ་དོན་ནི། གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་དེ་ལ་བློ་ཀུན་རྫོབ་པ་ཞེས་བྱ་སྟེ། དེ་ནི་གཟུགས་ཀྱི་རང་བཞིན་ནམ་
གནས་ལུགས་མཐོང་བ་ལ་སྒྲིབ་བྱེད་ཡིན་པའི་ཕྱིར། ཁྱབ་སྟེ། དབུ་མ་འཇུག་པ་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་གསུངས་པའི་ཕྱིར། རྟོག་པ་དེས་བཟུང་ཞིང་ཞེན་པ་ལྟར་སྟོན་
པས་ཞལ་གྱིས་མི་བཞེས་ཏེ། དེ་ལྟར་གྲུབ་པར་འཛིན་པའི་རྟོག་པ་དེ་སྒྲོ་འདོགས་དང། གཟུགས་རང་གི་མཚན་ཉིད་ཀྱིས་མ་གྲུབ་པར་འཛིན་པའི་རྟོག་པ་དེ། སྐུར་འདེབས་གང་ཞིག། །སྟོན་པ་སངས་རྒྱས་
ལ་སྒྲོ་འདོགས་དང་སྐུར་འདེབས་མི་མངའ་བའི་ཕྱིར། ཞེས་པའི་དོན་ནོ། ཀ་ཏའི་བུའི་མདོ་དོན་ནི། ས་ལ་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་སྟེ། དེ་ལྟར་གྲུབ་ན་
དགེ་སློང་སྡུ་མ་བྱེད་གྱིས། ས་ས་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པ་བསྒོམ་པའམ་དེ་ལ་བསམ་བཏན་བྱེད་དགོས་པ་ལ་དེ་མི་བྱེད་པའི་ཕྱིར། ཞེས་པའི་དོན་ནོ་
དེས་ན་ཉན་ཐོས་སྡེ་པས་ནི། གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞི་ཡིན་པ་གཟུགས་ཀྱི་ངོ་བོར་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་དེ་ཀུན་རྫོབ་དང། དེས་བཟུང་

[043A]༄༅། །ཞིང་ཞེན་པ་ལྟར་དུ་སྟོན་པས་མི་བཞེད་པ། དོན་གྱི་སྡེ་ཚན་གྱི་མདོ་དོན་དུ་འཆད། ས་ས་ཞེས་པའི་སྒྲ་འཇུག་པའི་འཇུག་གཞི་ཡིན་པ་སའི་ངོ་བོར་རང་གི་མཚན་ཉིད་ཀྱིས་གྲུབ་པ་
ལ༑ དགེ་སློང་སྡུམ་བྱེད་ཀྱིས་བསམ་གཏན་མི་བྱེད་པ། ཀ་ཏའི་བུའི་མདོ་དོན་དུ་འཆད་པས། རྣམ་རིག་པ་དང་མདོ་དོན་འཆད་ཚུལ་ལ་ཕྲ་རགས་ཀྱི་ཁྱད་པར་ཆེའོ། འདི་ཡང་དེ་ལྟར་འཆད་རིགས་
ཏེ༑ ལེགས་བཤད་སྙིང་པོ་ལས། གང་ལ་བརྡ་འདོགས་པའི་དངོས་ཀྱི་ཡུལ་དེ་དོན་དེའི་ངོ་བོར་རང་མཚན་གྱིས་གྲུབ་ན། བརྡ་འབྲེལ་བྱས་པ་ལ་མི་ལྟོས་པར་མིང་གི་བློ་སྐྱེ་བ་སོགས་ཀྱི་སྐྱོན་ཡོད་
མོད་ཀྱང། གཟུགས་སོགས་བརྡ་འདོགས་པའི་གནས་དང། རྟོག་པའི་ཞེན་གཞི་ཡིན་པ་དེ་རང་གི་མཚན་ཉིད་ཀྱིས་གྲུབ་པ་ལ་སྐྱོན་དེར་མི་འགྱུར་རོ། །ཞེས་ཉན་ཐོས་སྡེ་བ་དག་སྨྲ་མོད་ཀྱང་འདྲའོ་
ཞེས་པ་དང། དེ་ཉིད་ལས། དོན་སྨྲ་གཉིས་ཀྱིས་གཟུགས་སོགས་རྟོག་པའི་ཞེན་གཞི་དང། བརྡ་འདོགས་པའི་གནས་སུ་རང་མཚན་གྱིས་གྲུབ་པ་ཁེགས་ན་དེ་དག་ཡོད་པར་འཇོག་མི་ཤེས་ཏེ། ཚད་
མ་པ་ལ་གྲགས་པའི་རང་མཚན་ནི་མིན་ནོ། །ཞེས་གསུངས་ཤིང། པཎ་ཆེན་བདེ་ལེགས་ཉི་མའི་སྤྱི་དོན་ལས། དེས་ན་ཉན་ཐོས་སྡེ་གཉིས་ཀྱི་ལུགས་ལ། གཞི་གྲུབ་ན། རང་གི་མཚན་ཉིད་
ཀྱིས་གྲུབ་པས་ཁྱབ་སྟེ། དེ་གཉིས་ཀྱིས་གཞི་གྲུབ་ན། རང་གི་མཚན་ཉིད་ཀྱིས་གྲུབ་པས་ཁྱབ་པ་ཁས་ལེན་པའི་ཕྱིར་ཏེ། དེ་གཉིས་ཀྱིས་གཟུགས་གཟུགས་འཛིན་པའི་རྟོག་པའི་ཞེན་གཞི་ཡིན་པ་དང་

[043B] དེ་གཉིས་ཀྱིས་གཟུགས་གཟུགས་འཛིན་རྟོག་པའི་ཞེན་གཞི་སོགས་སུ་རང་མཚན་གྱིས་
གྲུབ་པ་ཁེགས་ན་དེ་དག་ཡོད་པར་འཇོག་མི་ཤེས་པའི་ཕྱིར་ཏེ། དེ་ལྟར་ཡིན་ཀྱང། ཉན་ཐོས་སྡེ་གཉིས་ཀྱིས་གཟུགས་གཟུགས་འཛིན་རྟོག་པའི་ཞེན་གཞི་ཡིན་པ་དེ། ཚད་མ་ཀུན་བཏུས་དང་
ཚད་མ་སྡེ་བདུན་གྱི་རྗེས་སུ་འབྲང་བའི་ཚད་མ་པ་ལ་གྲགས་པའི་རང་མཚན་དུ་ཁས་ལེན་པ་ནི་མ་ཡིན་ཏེ། དེ་རྣམས་ལ་གྲགས་པའི་རང་མཚན་དང། དོན་བྱེད་ནུས་པ་དོན་གཅིག་པའི་ཕྱིར་
ཞེས་གསུངས་པའི་ཕྱིར། ཁོ་ན་རེ། དེ་མི་འཐད་པར་ཐལ། མདོ་སྡེ་བས་སྔོན་པོ་གཟུགས་སོ་སྙམ་དུ་ཞེན་པའི་རྟོག་པའི་ཞེན་ཡུལ་ཡིན་པ་རང་གི་མཚན་ཉིད་ཀྱིས་མ་གྲུབ་པར་ཁས་ལེན་
པའི་ཕྱིར་ཏེ། སྟོང་ཐུན་སྐལ་བཟང་མིག་འབྱེད་ལས། དེ་ཡང་མདོ་སྡེ་བ་དག་གི་ལུགས་ལ་སྔོན་པོ་གཟུགས་ཡིན་པར་རང་གི་མཚན་ཉིད་ཀྱིས་གྲུབ་ཅིང། སྔོན་པོ་གཟུགས་ཡིན་པ་དེ་ཉིད་སྔོན་
པོ་གཟུགས་སོ་སྙམ་དུ་ཞེན་པའི་རྟོག་པའི་ཞེན་ཡུལ་ཡིན་ཀྱང། དེ་དེ་འདྲ་བའི་རྟོག་པའི་ཞེན་ཡུལ་ཡིན་པ་རང་གི་མཚན་ཉིད་ཀྱིས་མ་གྲུབ་ཅིང་སྒྲོ་བཏགས་ཡིན་ལ། ཞེས་གསུངས་པའི་ཕྱིར་ཟེར་
ན༑ མ་ཁྱབ་སྟེ། མདོ་སྡེ་བའི་ལུགས་ལ་སྔོན་པོ་དེ། དེ་འདྲ་བའི་རྟོག་པའི་ཞེན་ཡུལ་ཡིན་པ་དོན་དམ་པར་རང་གི་མཚན་ཉིད་ཀྱིས་མ་གྲུབ་ཅིང། དེ་ལྟར་གྲུབ་པར་འཛིན་པའི་བློ་དེ་སྒྲོ་བཏགས་

[044A]༄༅། །ཡིན། ཞེས་པའི་དོན་ཡིན་པའི་ཕྱིར། ཞེས་རྗེ་བཙུན་ཡབ་སྲས་གསུང་ངོ།    ༈    །གཉིས་པ་རིགས་པས་འགོག་ཚུལ་ནི། ཐེག་བསྡུས་ལས། མིང་གི་སྔར་རོལ་བློ་མེད་ཕྱིར་
མང་བའི་ཕྱིར་དང་མ་ངེས་ཕྱིར། །དེ་ཡི་བདག་ཉིད་བདག་མང་དང། །བདག་འདྲེས་འགལ་བས་འགྲུབ་པར་འགྱུར། །ཞེས་པའི་རིག་པ་གསུམ་གྱིས་འགོག་ལ། རིག་པ་གསུམ་པོ་དེ་ཡང་ཡོད་
དེ༑ སྔོན་པོ་གཟུགས་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་སྟེ། དེ་ལྟར་གྲུབ་ན། གཟུགས་ཞེས་པའི་མིང་གི་སྔ་རོལ་དུ་སྔོན་པོ་ལ་དམིགས་ནས། འདི་ནི་གཟུགས་
སོ་སྙམ་པ་དེ་བློ་དོན་མཐུན་སྐྱེ་དགོས་པ་ལ། དེ་སྐྱེ་བ་མེད་པའི་ཕྱིར། ཞེས་པ་ནི་རིགས་པ་དང་པོ་དང། ལྷའི་དབང་པོ་དེ་བརྒྱ་བྱིན་དང། དབང་པོ་དང། གྲོང་འཇོམས་ལ་སོགས་པའི་མིང་དུ་མ་
འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་སྟེ། དེ་ལྟར་གྲུབ་ན་ཡང་དེ་ལྷའི་དབང་པོ་ལ་མིང་དུ་མ་ཡོད་པ་བཞིན་དུ། ལྷའི་དབང་པོ་དེ་ཡང་དུ་མར་འགྱུར་དགོས་པ་ལ། དེ་གཅིག་
ཡིན་པའི་ཕྱིར། ཞེས་པ་ནི་རིགས་པ་གཉིས་པ་དང། ཤར་ནུབ་ཀྱི་ཉེར་སྦས་གཉིས། ཉེར་སྦས་ཞེས་པའི་མིང་གཅིག་འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་སྟེ། དེ་ལྟར་གྲུབ་ན་
མིང་གཅིག་ཡིན་པ་བཞིན་དུ་ཉེར་སྤས་གཉིས་པོ་དེ་ཡང་གཅིག་ཏུ་འགྱུར་དགོས་པ་ལ། དེ་དུ་མ་ཡིན་པའི་ཕྱིར། ཞེས་པ་ནི། རིགས་པ་གསུམ་པའོ། །རྩོད་པ་སྤོང་བ་ལ། ཁོ་ན་རེ། གཟུགས་

[044B] དེ་དེར་རང་གི་མཚན་ཉིད་ཀྱིས་མ་གྲུབ་པའི་ཕྱིར། འདོད་ན། གཟུགས་གཟུགས་འཛིན་རྟོག་པའི་ཞེན་གཞིར་རྟག་པ་ཡིན་པར་ཐལ། དེ་དེར་
ཡོད་པ་གང་ཞིག་འདོད་པའི་ཕྱིར། འདོད་ན། གཟུགས་གཟུགས་འཛིན་རྟོག་པའི་ཞེན་གཞིར་རྟག་པ་དང་རྟག་པ་གཉིས་ཀ་ཡིན་པར་ཐལ། འདོད་པའི་ཕྱིར། འདོད་ན། གཟུགས་གཟུགས་འཛིན་རྟོག་པའི་
ཞེན་གཞིར་རྟག་པ་དང་རྟག་པའི་གཞི་མཐུན་ཡིན་པར་ཐལ། འདོད་པའི་ཕྱིར་ཟེར་ན། དེ་གཉིས་ཀ་ལ། འདོད་བྱས་པ་ལ། ཁོ་ན་རེ། དེ་མ་ཡིན་པར་ཐལ། གཟུགས་གཟུགས་འཛིན་རྟོག་པའི་ཞེན་གཞིར་
རྟག་པ་དང་དངོས་པོའི་གཞིར་མཐུན་ཡིན་པའི་ཕྱིར་ཏེ། གཟུགས་གཟུགས་འཛིན་རྟོག་པའི་ཞེན་གཞིར་རྟག་པ་ཡིན་པ་གང་ཞིག། གཟུགས་དེ་དངོས་པོ་ཡིན་པའི་ཕྱིར། ཟེར་ན་མ་ཁྱབ་སྟེ་
གཟུགས་འཛིན་རྟོག་པའི་ཞེན་གཞིར་རྟག་པ་དང་དངོས་པོའི་གཞི་མཐུན་མེད་པའི་ཕྱིར་ཏེ། གཞི་གང་དུ་ཡང་རྟག་པ་དང་དངོས་པོའི་གཞི་མཐུན་མེད་པའི་ཕྱིར། མ་གྲུབ་ན། མདུན་གྱི་གཞི་
འདིར་མེད་པ་དང་ཡོད་པ་གཞི་མཐུན་ཡོད་པར་ཐལ། རྒྱ་གར་རྡོ་རྗེ་གདན་དེ་དེ་ཡིན་པའི་ཕྱིར་ཏེ། དེ་མདུན་གྱི་གཞི་འདིར་མེད་པ་གང་ཞིག། དེ་ཡོད་པ་ཡིན་པའི་ཕྱིར། ཁྱབ་པ་དོན་གྱི་ཁས་བླངས་
འདོད་ན། ཧ་ཅང་ཐལ་ལོ། །འོ་ན། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་སྟོང་པ་དང། གཟུགས་དང་གཟུགས་འཛིན་པའི་ཚད་མ་རྫས་གཞན་གྱིས་སྟོང་པ་

[045A]༄༅། །གཉིས་ཀ་ཆོས་ཀྱི་བདག་མེད་ཕྲ་མོ་ཡིན་ན། དེ་གཉིས་ཀ་རྟོགས་དཀའ་སླའི་ཁྱད་པར་མེད་དམ་ཞེ་ན། ཡོད་དེ། སྔ་མ་དེ་ཕྱི་མ་ལས་རྟོགས་སླ་ཞིང། ཕྱི་མ་དེ་དེ་ལས་རྟོགས་དཀའ་བའི་ཕྱིར་
ཏེ༑ གཟུགས་གཟུགས་འཛིན་རྟོག་པའི་ཞེན་གཞིར་རང་མཚན་གྱིས་མེད་པར་རྟོགས་པ་ལ་བརྟེན་ནས། གཟུགས་དང་གཟུགས་འཛིན་མཚན་མ་རྫས་གཞན་གྱིས་སྟོང་པར་རྟོགས་དགོས་པའི་ཕྱིར། དེ་ལྟར་
ཡང༑ ལེགས་བཤད་སྙིང་པོ་ལས། ཆོས་རྣམས་མིང་གི་ཐ་སྙད་འདོགས་པའི་གནས་དང། རྣམ་རྟོག་གི་ཞེན་པའི་གཞི་ཡིན་པ་དེ། དོན་དམ་པར་གྲུབ་པ་ཁེགས་པ་ན། རྗོད་བྱེད་ཀྱི་མིང་དང་
བརྗོད་བྱའི་དོན་དང། མིང་དོན་འབྲེལ་བ་ལ་བརྟེན་ནས་བརྗོད་བྱའི་དོན་གྱི་ངོ་བོ་དང། ཁྱད་པར་དུ་སྣང་བའི་ཡིད་ཀྱི་རྟོག་པ་ནི། ཇི་ལྟར་སྣང་བ་ལྟར་གྱི་ཞེན་པའི་དོན་མེད་པས། དེ་ལྟར་འཛིན་
པ་མ་འཁྲུལ་བ་ཡང་མེད་དོ་སྙམ་ནས་གཟུང་འཛིན་གཉིས་མེད་ཀྱི་རྣམ་རིག་ཙམ་ལ་འཇུག་སྟེ། ཞེས་གཟུགས་གཟུགས་འཛིན་རྟོག་པའི་ཞེན་གཞིར་རང་མཚན་གྱིས་མེད་པར་རྟོགས་པ་ལ་བརྟེན་ནས་
གཟུགས་དང་གཟུགས་འཛིན་ཚད་མ་རྫས་གཞན་དུ་མེད་པར་རྟོག་པའི་རྣམ་རིག་ཙམ་ལ་འཇུག་པར་གསུངས་པའི་ཕྱིར། འཇུག་ཚུལ་ཡོད་དེ། ཚོལ་བ་བཞི་དང། ཤེས་པ་བཞིའི་སྒོ་ནས་འཇུག་པའི་
ཕྱིར༑ ཚོལ་བ་ཡིན་ཡོད་དེ། བུམ་པ་ཞེས་པའི་མིང་དེ། བུམ་པ་ཞེས་པའི་མིང་འཇུག་པའི་འཇུག་གཞིར། ལྟོ་ལྡིང་བའི་མིང་དུ་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་རིག་པ་དེ་

[045B] ལྟོ་ལྡིར་པ་དེ། བུམ་པ་ཞེས་པའི་མིང་འཇུག་པའི་འཇུག་གཞིར་བའི་གནས་ལུགས་ཀྱི་དབང་གིས་གྲུབ་པར་རྟོགས་པའི་རིགས་པ་དེ། དོན་ཚོལ་བའི་རིགས་པ་དང་
ལྟོ་ལྡིར་བ་དེ་བུམ་པའི་ངོ་བོ་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་རིག་པ་དེ། ངོ་བོར་འདོགས་པ་ཚོལ་བའི་རིགས་པ་དང། ལྟོ་ལྡིར་བ་དེ་བུམ་པའི་
སྐྱེ་བ་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་རིགས་པ་དེ། ཁྱད་པར་དུ་འདོགས་པ་ཚོལ་བའི་རིགས་པ་ཡིན་པའི་ཕྱིར། དེ་སྐད་དུ་མདོ་སྡེ་རྒྱན་
ལས༑ མིང་དང་དོན་དང་ཕན་ཚུན་དུ། །གློ་བུར་བ་ནི་ཉིད་དུ་བཙལ། །འདོགས་པ་རྣམ་པ་གཉིས་པོ་དག། དེ་ཙམ་ཉིད་དུ་ཚོལ་བའོ། །ཞེས་གསུངས་པའི་ཕྱིར། ཤེས་པ་བཞི་ཡོད་དེ་
བུམ་པ་ཞེས་པའི་སྒྲ་དེ། ལྟོ་ལྡིར་བའི་མིང་དུ་གློ་བུར་དུ་ཡིད་རྟོག་ལ་སྣང་བའི་དབང་གིས་བཏགས་ཙམ་ཡིན་གྱི། དེ་མ་ཡིན་པར་ལྟོ་ལྡིར་བའི་མིང་དུ་ཕྱི་རོལ་དོན་དུ་མ་གྲུབ་པར་མངོན་སུམ་
དུ་ཤེས་པའི་རིགས་པ་དེ། མིང་ཤེས་པའི་རིགས་པ་དང། ལྟོ་ལྡིར་བ་དེ་བུམ་པ་ཞེས་པའི་སྒྲ་འཇུག་པའི་ཡུལ་དུ་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་རིགས་པ་དེ། དོན་ཤེས་
པའི་རིགས་པ་དང། ལྟོ་ལྡིར་བ་དེ་བུམ་པའི་ངོ་བོར་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་རིགས་པ་དེ། ངོ་བོར་འདོགས་པ་ཤེས་པའི་རིགས་པ་དང། ལྟོ་ལྡིར་པ་དེ་བུམ་པའི་སྐྱེ་འྒ་

[046A]༄༅། །ཏུ་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་རིགས་པ་དེ། ཁྱད་པར་དུ་འདོགས་པ་ཤེས་པའི་རིགས་པ་ཡིན་པའི་ཕྱིར། དེ་ཡང་ཚོལ་བ་བཞི་པོ་དེས་ཚོགས་སྦྱོར་གྱི་གནས་སྐབས་སུ་རང་ཡུལ་དོན་
སྤྱིའི་ཚུལ་དུ་ཚོལ་བར་བྱེད་ཅིང། ཤེས་པ་བཞི་པོ་དེས་མཐོང་ལམ་གྱི་གནས་སྐབས་སུ་མངོན་སུམ་དུ་ཤེས་པར་བྱེད་པ་ཡིན་ཏེ། མདོ་སྡེ་རྒྱན་ལས། ཐམས་ཅད་དམིགས་སུ་མེད་པར་ནི། །ཡང་དག་ཡེ་ཤེས་བླ་ན་མེད། ཅེས་གསུངས་པའི་ཕྱིར་
ཁ་ཅིག། གཟུང་འཛིན་རྫས་གཞན་གྱིས་སྟོང་བ་ཆོས་ཀྱི་བདག་མེད་ཕྲ་མོ་ཡིན་ཟེར་བ་འཐད་དེ། མདོ་སྡེ་བས་དེ་རྟོགས་པའི་ཕྱིར། མདོ་སྡེ་བས་ཤེས་བྱ་དང་ཤེས་བྱ་འཛིན་པའི་ཚད་མ་རྫས་གཞན་ཀྱིས་སྟོང་བར་རྟོགས་པའི་ཕྱིར། ཁྱབ་
སྟེ༑ ཤེས་བྱ་དང་ཤེས་བྱ་འཛིན་པའི་ཚད་མ་རྫས་གཞན་དུ་མ་གྲུབ་པ་བཞིན་དུ། གཟུང་འཛིན་ཡང་རྫས་གཞན་དུ་མ་གྲུབ་པའི་ཕྱིར་ཏེ། དེ་རྫས་སུ་མ་གྲུབ་པའི་ཕྱིར། མ་གྲུབ་ན། དེར་ཐལ། དེ་འདུས་མ་བྱས་ཡིན་པའི་ཕྱིར་ཏེ་
གཟུང་བ་འདུས་མ་བྱས་ཡིན་ཕྱིར། དེས་ན་སྐབས་འདིར་གཟུགས་དང་གཟུགས་འཛིན་པའི་ཚད་མ་རྫས་གཞན་གྱིས་སྟོང་བ། ཆོས་ཀྱི་བདག་མེད་ཕྲ་མོ་ཡིན་ཞིང། དེ་གངས་ཅན་གྱི་མཁས་པ་ཕལ་ཆེ་བས་འཇོག་ཀྱང། ངོ་བོ་དང་
ཁྱད་པར་ལ་ཀུན་བཏགས་པའི་ཀུན་བཏགས་རང་མཚན་གྱིས་གྲུབ་པས་སྟོང་བ་ཆོས་ཀྱི་བདག་མེད་ཕྲ་མོར་རྗེ་ཐམས་ཅད་མཁྱེན་པ་མ་བྱོན་གོང་གི་གངས་ཅན་གྱི་མཁས་པ་སུས་ཀྱང་འཇོག་མ་ནུས་པ་ཡིན་ཏེ། སྟོང་ཐུན་སྐལ་བཟང་མིག་འབྱེད་ལས་
གངས་རིའི་ཁྲོད་འདིར་བདག་ཅག་གི་རྗེ་ཐམས་ཅད་མཁྱེན་པ་གཅིག་པུས་གསལ་བར་མཛད་དུ་ཟད་ཀྱི། མཁས་པར་ཁས་འཆེ་བ་གཞན་མཐའ་དག་གིས་ནི། དབང་ཤེས་རང་གི་སྣང་ཡུལ་སྔོན་པོ་ལ་

[046B] ངོ་བོ་དང་ཁྱད་པར་དུ་ཀུན་བཏགས་པའི་ཀུན་བཏགས་དང། དེ་རང་གི་མཚན་ཉིད་ཀྱིས་གྲུབ་པ་བཀག་པའི་ཆོས་ཀྱི་བདག་མེད་
འཇོག་པའི་ཚུལ་གྱི་ཐ་སྙད་ཙམ་ཡང་སྨྲ་མ་ནུས་ཏེ། ཞེས་གསུངས་པའི་ཕྱིར། འོ་ན། སྐབས་འདིར། གཟུགས་དེ། གཟུགས་འཛིན་ཚད་མའི་རྒྱུར་ཁས་ལེན་ནམ་ཞེ་ན། མི་ལེན་ཏེ། དེ་གཉིས་དུས་མཉམ་
ཡིན་པའི་ཕྱིར་ཏེ། སྔོན་པོ་དང་སྔོན་འཛིན་ཚད་མ་གཉིས་དུས་མཉམ་ཡིན་པའི་ཕྱིར། དེར་ཐལ། དེ་གཉིས་དུས་གཅིག་ཡིན་པའི་ཕྱིར་ཏེ། དེ་གཉིས་ལྷན་ཅིག་ཏུ་གྲུབ་པའི་ཕྱིར། རྟགས་གྲུབ་སྟེ། ལྷན་
ཅིག་དམིགས་ངེས་དེ། སྔོན་པོ་དང་སྔོན་འཛིན་ཚད་མ་གཉིས་རྫས་གཞན་མ་ཡིན་པར་སྒྲུབ་པའི་རྟགས་ཡང་དག་ཡིན་པའི་ཕྱིར། དེ་ལྟར་ཡང། ཚད་མ་རྣམ་འགྲེལ་ལས། ངེས་པར་བློ་དང་ལྷན་ཅིག་ཏུ། །
ཅིག་ཆད་དུ་ནི་འབྱུང་འགྱུར་བས། །ཡུལ་ནི་དེ་ལས་གཞན་ཉིད་དུ། །རྣམ་པ་གང་གིས་འགྲུབ་པ་འགྱུར། །ཞེས་དང། ཚད་མ་རྣམ་ངེས་ལས། ལྷན་ཅིག་དམིགས་པ་ངེས་པའི་ཕྱིར། །སྔོ་དང་དེ་བློ་གཞན་
མ་ཡིན། །ཞེས་གསུངས་པའི་ཕྱིར། འདི་ནི་ཕར་ཕྱིན་འགྲེལ་ཆུང་དོན་གསལ་ལས། སྔོན་པོ་དང་དེའི་བློ་དག་ལྷན་ཅིག་དམིགས་པ་ངེས་པའི་ཕྱིར། འདི་ནི་སེམས་ཙམ་ཁོ་ན་ཡིན་ཀྱི། ཕྱི་རོལ་གྱི་དོན་ནི་
མེད་དོ། །ཞེས་གསུངས་པ་དང་ཁོག་གཅིག་པར་སྣང་ངོ། །ལྷན་ཅིག་དམིགས་ངེས་ཞེས་པའི་དོན་ཡང་ཡོད་དེ། སྔོན་པོ་དང་སྔོན་འཛིན་ཚད་མ་གཉིས་དུས་གཅིག་པ་ནི་ལྷན་གཅིག་པའི་དོན་

[047A]༄༅། །དང། སྔོན་འཛིན་ཚད་མ་དེས་སྔོན་པོ་དེ་རང་དང་དུས་མཉམ་དུ་རྟོགས་པ་ནི། དམིགས་པའི་དོན་དང། སྔོན་པོ་གྲུབ་པའི་དུས་དང་སྔོན་འཛིན་ཚད་མ་གྲུབ་པའི་དུས་གཉིས་ཡིན་ཁྱབ་
མཉམ་ཡིན་པ་ནི། སྐབས་འདིའི་ངེས་པའི་དོན་ཡིན་པའི་ཕྱིར་ཏེ། པཎ་ཆེན་ཆོས་མཆོག་གིས། ལྷན་ཅིག་པ་ནི་དུས་གཅིག་པའོ། །དམིགས་པ་ནི་རྟོགས་པའོ། །ངེས་པ་ནི་ཁྱབ་པའོ། །ཞེས་
གསུངས་པའི་ཕྱིར། འོ་ན། སྐབས་འདིར་ཉན་རང་ལ་ཆོས་ཀྱི་བདག་མེད་ཕྲ་མོ་རྟོགས་པ་ཡོད་དམ་ཞེ་ན། ཡོད་དེ་ཆོས་ཀྱི་བདག་མེད་ཕྲ་མོ་རྟོགས་པའི་བྱང་སེམས་ཚོགས་ལམ་པ་ཐེག་དམན་
ལམ་དུ་ལྷུང་པ་ཡོད་པའི་ཕྱིར། འོ་ན། རྣམ་བཤད་ཐར་ལམ་གསལ་བྱེད་ལས། ཉན་ཐོས་དང་རང་སངས་རྒྱས་རྣམས་ཀྱི་སྤྱོད་ཡུལ་དུ་མ་གྱུར་བའི་གཉིས་སྟོང་གི་དེ་ཁོ་ན་ཉིད་ནི་ཟབ་མོ་ཡིན་ལ། ཞེས་
གསུངས་པ་དང་འགལ་ལོ་ཞེ་ན། སྐྱོན་མེད་དེ། ལུང་དེ་ནི། དང་པོ་ཉིད་ནས་ཐེག་དམན་ལམ་དུ་རིགས་ངེས་པའི་ཉན་རང་ལ་གཉིས་སྟོང་གི་དེ་ཁོ་ན་ཉིད་རྟོགས་པ་མེད་པའི་དོན་ཡིན་པའི་ཕྱིར། དཔེར་
ན་ལེགས་ལྡན་འབྱེད་ཀྱི་ལུགས་འཆད་དུས་སུ། ལེགས་བཤད་སྙིང་པོ་ལས། ཆོས་ཀྱི་བདག་འཛིན་གྱིས་གང་ཟག་གི་བདག་འཛིན་གྱི་གཞི་བྱེད་པ་ནི། ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་
འདོད་པའི་དབུ་མ་པ་རྣམས་ཀྱིས་བཞེད་དོ། །ཞེས་གསུངས་ཤིང། གྲུབ་མཐའ་རྒྱ་མཚོར་འཇུག་པའི་གྲུ་རྫིངས་ལས། ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་ཅིང་

[047B] ཞེས་གསུངས་ཀྱང། ཐེག་དམན་རིགས་ངེས་ཀྱི་ཉན་རང་ལ་དེ་རྟོགས་པ་མེད་པའི་དོན་དུ་འཆད་དགོས་པའི་ཕྱིར། དེ་ལྟར་
ཡང༑ སྟོང་ཐུན་སྐལ་བཟང་མིག་འབྱེད་ལས། དེ་ལྟར་ལམ་གཞན་དུ་མ་ཞུགས་པར་རང་ལམ་གྱིས་དགྲ་བཅོམ་ཐོབ་པའི་ཐེག་དམན་དགྲ་བཅོམ་ལ། ཆོས་ཀྱི་བདག་མེད་རྟོགས་པ་མེད་པར་བཞེད་
པའི་ལེགས་ལྡན་འབྱེད་ལ་སོགས་རང་རྒྱུད་པ་གཞན་རྣམས་ཀྱི་ལུགས་ལའང་ཉན་རང་འཕགས་པ་ཡིན་ན། ཆོས་ཀྱི་བདག་མེད་མ་རྟོགས་པས་ཁྱབ་པར་ཁས་བླང་དུ་མི་རུང་སྟེ། དེ་དག་ཐམས་ཅད་
ཀྱི་ལུགས་ལ། མ་ངེས་པའི་རིགས་ཅན་ཐེག་ཆེན་ལམ་དུ་ཞུགས་པའི་བྱང་སེམས་ཆོས་ཀྱི་བདག་མེད་ཐོས་བསམ་གྱིས་གཏན་ལ་ཕབས་ནས་སྒོམ་པར་བྱེད་བཞིན་པ། རང་ལ་མ་ལས་ལོག་ནས་
ཉན་རང་གི་ལམ་དུ་ཞུགས་པ་འདོད་པའི་ཕྱིར། ཞེས་གསུངས་པའི་ཕྱིར། སེམས་ཙམ་པའི་ལུགས་སོ། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་ཀྱང། ཆོས་ཀྱི་བདག་འཛིན་སྤངས་པའི་ཐེག་
དམན་དགྲ་མེད་དེ། གཟུགས་ཕྱི་རོལ་དོན་འཛིན་གྱི་རྟོགས་པ་ཀུན་བྲགས་སྤངས་པའི་ཐེག་དམན་མཐོང་ལམ་པ་མེད་པའི་ཕྱིར། དེ་ཡང་ཡིན་ཏེ། ཉན་རང་སློབ་པ་འཕགས་པའི་བསྒོམ་བྱའི་
གཙོ་བོར་གྱུར་བའི་བདག་མེད་ལ་ཕྲ་རགས་མེད་ཅིང། དེ་གཉིས་ཀའི་སྤང་བྱའི་གཙོ་བོ་ལ་ཡང་ཁྱད་པར་མེད་པའི་ཕྱིར་ཏེ། གྲུབ་མཐའ་རྒྱ་མཚོར་འཇུག་པའི་གྲུ་རྫིངས་ལས། ཉན་རང་གཉིས་ཀྱི་བསྒོམ་

[048A]༄༅། །བྱའི་བདག་མེད་དང། སྤང་བྱའི་སྒྲིབ་པ་ལ་ཁྱད་པར་ཅུང་ཟད་ཀྱང་མེད་པས། ཉན་རང་གཉིས་ཀ་ལ་ཞུགས་གནས་བརྒྱད་ཀྱི་རྣམ་གཞག་ཙམ་ཞིག་སྟོན་པར་བྱེད་ལ། ཞེས་གསུངས་པའི་ཕྱིར་
གཟུགས་ཕྱི་རོལ་དོན་འཛིན་གྱི་རྟོག་པ་ཀུན་བཏགས་སྤངས་པའི་རང་རྒྱལ་མཐོང་ལམ་པ་མེད་ཀྱང། སྤང་བྱ་ཅིག་ཅར་པའི་རྒྱུན་ཞུགས་རང་རྒྱལ་ལམ་དུ་འཇུག་པ་ཡོད་དེ། མངོན་པ་ཀུན་བཏུས་ལས་
སངས་རྒྱས་འབྱུང་བ་མེད་ན་རང་རྒྱལ་བར་འགྱུར་རོ། །ཞེས་པ་འདི་སྐབས་འདིར་སྒྲ་ཇི་བཞིན་པར་ཁས་ལེན་རིགས་པའི་ཕྱིར། འོན་ཀྱང་དེ་རང་རྒྱལ་གྱི་མཐོང་ལམ་བར་ཆད་མེད་ལམ་དུ་འཇུག་
པ་མེད་དེ། བར་ཆད་མེད་ལམ་ཡིན་ན་རང་གི་ངོས་སྐལ་གྱི་སྤང་བྱར་གྱུར་པའི་སྒྲིབ་པ་ཡོད་དགོས་ལ། དེས་གང་ཟག་གི་བདག་འཛིན་ཀུན་བཏགས་ནི་ཉན་ཐོས་ཀྱི་མཐོང་ལམ་གྱི་སྐབས་སུ་སྤངས་ཟིན་ཅིང་
ཆོས་ཀྱི་བདག་འཛིན་ཀུན་བཏགས་སྤངས་པའི་རང་རྒྱལ་གྱི་མཐོང་ལམ་རྣམ་གྲོལ་ལམ་མེད་པའི་ཕྱིར། འོ་ན་དེ་རང་རྒྱལ་གྱི་མཐོང་ལམ་གང་དུ་འཇུག་ཅེ་ན། དེས་རང་རྒྱལ་གྱི་ཚོགས་ལམ་དང་སྦྱོར་ལམ་
གཉིས་རིམ་གྱིས་འགྲོད་ནས། རང་རྒྱལ་གྱི་མཐོང་ལམ་བར་ཆད་མེད་ལམ་དང། རྣམ་གྲོལ་ལམ་གང་རུང་མ་ཡིན་པའི་མཉམ་བཞག་ཞིག་ཏུ་འཇུག་ཅེས་ཁས་ལེན་ནོ། །འོ་ན། སེམས་ཙམ་པའི་ལུགས་
ཀྱི་གཞི་ལམ་འབྲས་གསུམ་གྱི་རྣམ་གཞག་གང་ཞེ་ན། དེ་བཤད་པ་ལ། བཤད་བྱའི་ལུང་བཀོད་པ་དང། ལུང་དོན་བཤད་པ་གཉིས། དང་པོ་ནི། ཐེག་བསྡུས་ལས། ཤེས་བྱའི་གནས་དང་མཚན་ཉིད་

[048B] །རྒྱུ་དང་འབྲས་བུ་དེ་རབ་དབྱེ་བ་དང། བསླབ་པ་གསུམ་དང་དེ་འབྲས་སྤངས་པ་དང། །ཡེ་ཤེས་ཐེག་པ་མཆོག་གྱུར་ཁྱད་པར་འཕགས། །ཞེས་སོ། །གཉིས་པ་ལ། གཞི་དངོས་པོའི་གནས་ལུགས་
ལམ་འགྲོད་པའི་རིམ་པ། འབྲས་བུ་མངོན་དུ་བྱེད་ཚུལ་ལོ། །དང་པོ་ནི། ཤེས་བྱའི་གནས་དང་མཚན་ཉིད་ཅེས་པས་སྟོན། ཤེས་བྱའི་གནས་ལ་ཀུན་གཞི་དང། ཉོན་ཡིད་གཉིས་ལས། དང་པོ་ཀུན་གཞི་ནི་
ཁྱད་ཆོས་བཞི་དང་ལྡན་པ་ཡིན་ཏེ། དམིགས་པའི་ཁྱད་པར། རྣམ་པའི་ཁྱད་པར། ངོ་བོའི་ཁྱད་པར། གྲོགས་ཀྱི་ཁྱད་པར། བཞི་དང་ལྡན་པའི་ཕྱིར། དང་པོ་གྲུབ་སྟེ། གཟུགས་སོགས་དོན་ལྔ་དང། ནང་
གི་བག་ཆགས་དང། སྣོད་བཅུད་ཀྱི་འཇིག་རྟེན་ཐམས་ཅད་ལ་དམིགས་པའི་ཕྱིར། རྣམ་པའི་ཁྱད་པར་ཡོད་དེ། གཟུགས་སོགས་དོན་ལྔ་སོགས་ཐམས་ཅད་ལ་རིས་སུ་མ་བཅད་པར་དེ་ཐམས་ཅད་ཀྱི་རྣམ་
པ་ཅན་ཡིན་པའི་ཕྱིར། ངོ་བོའི་ཁྱད་པར་ཡོད་དེ། དེ་མ་བསྒྲིབས་ལུང་མ་བསྟན་དུ་གྱུར་པའི་ཡིད་ཀྱི་རྣམ་པར་ཤེས་པ་ཡིན་པའི་ཕྱིར། གྲོགས་ཀྱི་ཁྱད་པར་ཡོད་དེ། སེམས་བྱུང་ཀུན་འགྲོ་ལྔ་ཁོ་ན་དང་
ལྷན་ཅིག་ཏུ་འབྱུང་བ་ཡིན་པའི་ཕྱིར་ཏེ། འཇམ་མགོན་བླ་མས། ཡིད་ཀུན་རྩ་བ་ལས། ལུང་དུ་མ་བསྟན་རེག་ལ་སོགས། །ལྔ་ཉིད་དང་ལྡན་ཞེས་དང། དེའི་དཀའ་འགྲེལ་ལས། ངོ་བོ་མ་བསྒྲིབ་པ། ལུང་དུ་
མ་བསྟན་པ། འཁོར་ཚོར་བ། འདུ་ཤེས། སེམས་པ། རེག་པ། ཡིད་ལ་བྱེད་པ་སྟེ། སེམས་བྱུང་ལྔ་ཁོ་ན་དང་མཚུངས་པར་ལྡན་པའོ། །ཞེས་གསུངས་པའི་ཕྱིར། ཀུན་གཞིའི་སྒྲས་བསྟན་པའི་རྣམ་ཤེས་

[049A]༄༅། །ཀྱི་མཚན་ཉིད་ཡོད་དེ། མ་བསྒྲིབས་ལུང་མ་བསྟན་ཡིན་ཞིང། དགེ་མི་དགེ་ཀུན་གྱི་བག་ཞགས་བསྒོ་གཞིར་གྱུར་པའི་བརྟན་པའི་གཙོ་བོའི་ཡིད་ཀྱི་རྣམ་རིག་དེ་དེ་ཡིན་པའི་ཕྱིར། ཀུན་གཞིའི་རྣམ་བྱེས་
དེ་ཡིད་ཀྱི་རྣམ་ཤེས་ཡིན་ཀྱང། རྣམ་ཤེས་ཚོགས་དྲུག་ཏུ་ཕྱེ་བའི་ཡིད་ཀྱི་རྣམ་ཤེས་མ་ཡིན་ཏེ། དཔེར་ན། བླ་མེད་ཀྱི་རྒྱུད་དེ་རྣལ་འབྱོར་ཀྱི་རྒྱུད་ཡིན་ཀྱང། རྒྱུད་སྡེ་བཞིར་ཕྱེ་བའི་རྣལ་འབྱོར་གྱི་རྒྱུད་མ་ཡིན་པ་བཞིན་ནོ། །
འཇུག་པའི་ཁྱད་པར་ཡོད་དེ། འཁོར་བའི་གནས་སྐབས་མཉམ་རྗེས་ཐམས་ཅད་དུ་འཇུག་པའི་ཕྱིར། ལྡོག་པའི་ཁྱད་པར་ཡོད་དེ། ཐེག་དམན་གྱི་དགྲ་བཅོམ་ཐོབ་པ་དང། ཐེག་ཆེན་གྱི་དབང་དུ་བྱས་ན་ས་བརྒྱད་པ་
ནས་ལྡོག་པའི་ཕྱིར་ཏེ། ཡིད་ཀུན་རྩ་བ་ལས། དེ་ཕྱིར་དབང་ཐོབ་དགྲ་བཅོམ་ལ། །ཀུན་གཞི་ཡོད་པ་མ་ཡིན་ཏེ། །འཇོག་བྱེད་གཉིས་པོ་མེད་ཕྱིར་རོ། །ཞེས་དང། དེའི་དཀའ་འགྲེལ་ལས། དབང་ཐོབ་པ་ས་བརྒྱད་པ་
ཡན་ཆད་དང། ཉན་ཐོས་དང་རང་སངས་རྒྱས་དགྲ་བཅོམ་པ་རྣམས་ལ། བྱེ་བྲག་ཏུ་ཀུན་གཞི་ས་བོན་གྱི་ཆ་མེད་ལ། སྤྱིར་ཀུན་གཞིའི་རྣམ་ཤེས་མེད་དེ། ཉོན་མོངས་མ་ལུས་པར་སྤངས་པས། ཀུན་གཞིར་འཇོག་བྱེད་
གཉིས་པོ་གང་ཡང་མེད་པའི་ཕྱིར་རོ། །ཞེས་གསུངས་པའི་ཕྱིར། འོ་ན། དགྲ་བཅོམ་པའི་རྒྱུད་ལ་ཀུན་གཞི་མེད་ན། གྲུབ་མཐའ་རྒྱ་མཚོར་འཇུག་པའི་གྲུ་རྫིངས་ལས། ཀུན་གཞི་དེ་དགྲ་བཅོམ་པའི་རྒྱུད་ལ་ཡང་ཡོད་
པས། བསྒྲིབ་ལུང་མ་བསྟན་མ་ཡིན། ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། དེའི་དོན་ནི། ཀུན་གཞིའི་རྣམ་ཤེས་ལ་སྒྲས་རིགས་ཀྱི་སྒོ་ནས་དབྱེ་ན། བརྟེན་པ་ས་བོན་གྱི་ཀུན་གཞི་དང། རྟེན་དུ་གྱུར་

[049B] དང་པོ་ནི། ཀུན་གཞིའི་ས་བོན་ཡིན་པས་ཀུན་གཞི་བཏགས་པ་ཁོ་ན་ཡིན་ལ། ཕྱི་མ་ལ་དངོས་བཏགས་གཉིས་ལས། བཏགས་པ་པ་དེ་དགྲ་བཅོམ་པའི་རྒྱུད་ལ་ཡོད་ཞེས་
པའི་དོན་ཡིན་པའི་ཕྱིར། གཞན་ཡང། དགྲ་བཅོམ་པའི་རྒྱུད་ལ་ཀུན་གཞི་མེད་པར་ཐལ། རྣམ་སྨིན་གྱི་རྣམ་ཤེས་ལ་ཀུན་གཞིས་མ་ཁྱབ་པའི་ཕྱིར་ཏེ། ཡིད་ཀུན་དཀའ་འགྲེལ་ལས། ཀུན་གཞིའི་རྣམ་ཤེས་ལ་རྣམ་སྨིན་
གྱི་རྣམ་ཤེས་ཀྱིས་ཁྱབ་ཀྱང། རྣམ་སྨིན་གྱི་རྣམ་ཤེས་ལ་ཀུན་གཞིས་མ་ཁྱབ་སྟེ། དབང་ཐོབ་པ་དང་དགྲ་བཅོམ་པའི་རྒྱུད་ལ་རྣམ་སྨིན་གྱི་རྣམ་ཤེས་ཡོད་ཀྱང། ཀུན་གཞིའི་དོན་མེད་པའི་ཕྱིར་རོ། ཞེས་དང། ཡང་དེ་ཉིད་
ལས༑ དེས་ན། དབང་ཐོབ་པའི་བྱང་ཆུབ་སེམས་དཔའ་དང། དགྲ་བཅོམ་པའི་རྒྱུད་ཀྱི་རྣམ་ཤེས་བརྒྱད་པ་དེ་ལ་རྣམ་སྨིན་གྱི་རྣམ་ཤེས་དང། བསམ་གྱིས་མི་ཁྱབ་པའི་འཆི་འཕོ་བ་ཡོད་པས། ལེན་པའི་རྣམ་ཤེས་
ཞེས་ཟེར་གྱི་ཀུན་གཞི་ཞེས་མི་བརྗོད་དོ། །ཞེས་གསུངས་པའི་ཕྱིར། གཞན་ཡང། དེའི་རྒྱུད་ལ་དེ་མེད་པར་ཐལ། དེ་ཉིད་ལས། སུམ་ཅུ་པར་ཡང། དགྲ་བཅོམ་ཉིད་ནས་དེ་ལྡག་གོ། །གཞེས་གསུངས་པས་ན། སྔར་
ཁོ་བོས་བསྟན་པའི་ཀུན་གཞི་མེད་པའི་ས་མཚམས་རྨ་མེད་པར་གཟུང་བར་བྱའོ། །ཞེས་གསུངས་པའི་ཕྱིར། འོ་ན། དགྲ་བཅོམ་པའི་རྒྱུད་ལ་རྣམ་ཤེས་བརྒྱད་པ་ཡོད་ན། དེའི་རྒྱུད་ལ་ཀུན་གཞི་ཡོད་དགོས་སོ་་
ན༑ དེ་མི་དགོས་ཏེ། དེའི་རྒྱུད་ལ་ཀུན་གཞིའི་སྒྲས་བསྟན་པའི་རྣམ་ཤེས་ཡོད་པས། དེ་རྣམ་ཤེས་བརྒྱད་པ་ཡིན་ལ། དེ་ཀུན་གཞི་དངོས་གནས་པ་ཡིན་ཞེས་མི་བརྗོད་པ་ནི། ཀུན་གཞི་ཞེས་མི་བརྗོད་དོ། ཞེས་

[050A]༄༅། །པའི་དོན་ཡིན་པའི་ཕྱིར། རྟེན་དུ་གྱུར་བ་རྣམ་སྨིན་གྱི་རྣམ་ཤེས་ནི་དགྲ་བཅོམ་པའི་རྒྱུད་ལ་ཡོད་དེ། ཡིད་ཀུན་རྩ་བ་ལས། ལྷག་མ་མིང་དང་རྡོ་རྗེ་ལྟའི། །བར་དུ་རྒྱུན་མི་འཆད་དུ་འཇུག། །ཅེས་
དང༑ དེའི་དཀའ་འགྲེལ་ལས། ཐེག་དམན་གྱི་ལྷག་མེད་ཀྱི་མྱང་འདས་དང། ཐེག་ཆེན་གྱི་རྡོ་རྗེ་ལྟ་བུའི་ཏེང་ངེ་འཛིན་གྱི་རྗེས་སུ་ལྡོག་ཅིང། དེའི་སྔོན་དུ་རྒྱུན་མི་འཆད་དུ་འཇུག་གོ། །ཞེས་གསུངས་པའི་ཕྱིར། འོན་ཀྱང་
སངས་རྒྱས་འཕགས་པའི་རྒྱུད་ལ་དེ་མེད་དེ། སངས་རྒྱས་པ་ན་དེ་མེ་ལོང་ལྟ་བུའི་ཡེ་ཤེས་སུ་གནས་འགྱུར་པའི་ཕྱིར་ཏེ། སློབ་དཔོན་ཙན་ཏྲ་གོ་མིའི་གཞུང་ཐུབ་པ་དགོངས་རྒྱན་དུ་དྲངས་པ་ལས། གང་ཡང་ཀུན་གཞི་
རྣམ་པར་ཤེས། །མེ་ལོང་ཡེ་ཤེས་ཉིད་གྱུར་པ། །དེ་ཡང་ཆོས་ཀྱི་དབྱིངས་ཀྱི་ནི། །ངོ་བོ་ཉིད་དུ་འགའ་ཞིག་འདོད། །ཅེས་གསུངས་པའི་ཕྱིར། གཉིས་པ་ཉོན་ཡིད་ནི། ངོ་བོ་བསྒྲིབ་ལུང་མ་བསྟན་ཡིན་ལ་
གྲོགས་ནི་ཀུན་འགྲོ་ལྔ་དང། འདོད་ཆགས། ང་རྒྱལ། ཉོན་མོངས་ཅན་གྱི་མ་རིག་པ། བདག་ལྟ་དང་བཞི་སྟེ། དགུ་ཁོ་ན་དང་འགྲོགས་པ་ཡིན་ཏེ། ཡིད་ཀུན་རྩ་བ་ལས། ཉོན་མོངས་ཅན་ཡིད་མཚན་ཉིད་ནི། །ཀུན་
གཞི་རྣམ་སྨིན་ཆ་ཉིད་ལ། །བདག་ལྟ་བསྒྲིབ་ལ་ལུང་མ་བསྟན། །རེག་དང་ཆགས་སོགས་དགུ་ཁོ་ན། །ཞེས་དང། དེའི་དཀའ་འགྲེལ་ལས། འཁོར་ནི་རེག་པ་ལ་སོགས་པ་ལྔ་དང། འདོད་ཆགས། མ་
རིག་པ། ང་རྒྱལ། བདག་ལྟ་བཞི་སྟེ། དགུ་ཁོ་ན་འབྱུང་སྟེ། ཞེས་གསུངས་པའི་ཕྱིར་རོ། །ཁ་ཅིག། དམིགས་པ་ཀུན་གཞི་ལ་དམིགས་ནས། ཀུན་གཞི་བདག་ཏུ་འཛིན་པའི་བསྒྲིབ་ལུང་མ་བསྟན་

[050B] ཉོན་ཡིད་ཀྱི་མཚན་ཉིད་ཟེར་བ་མི་འཐད་དེ། ཡིད་ཀུན་དཀའ་འགྲེལ་ལས། ཉོན་ཡིད་འདི་ནི་བདག་ལྟ་ལྷན་སྐྱེས་དང་མཚུངས་ལྡན་ཡིན་པས། འདི་གཉེན་པོའི་མཐུས་ལྡོག་པ་ལ་
ཟག་མེད་ཀྱི་ཤེས་རབ་བསྐྱེད་དགོས་པ་ཡིན་པའི་ཕྱིར་རོ། །ཞེས་གསུངས་པས། ཉོན་ཡིད་ཡིན་ན། བློ་ལོག་ཤེས་ཡིན་པས་ཁྱབ། དམིགས་པ་ཀུན་གཞི་ལ་དམིགས་ནས་རྣམ་པ་ངར་སེམས་པའི་གཙོ་བོའི་
ཡིད་ཀྱི་རྣམ་རིག་དང། ཀུན་གཞི་བདག་ཏུ་འཛིན་པའི་ཤེས་པ་རྣམས་ཤེས་པ་དོན་མཐུན་ཡིན་པའི་ཕྱིར་ཏེ། ཀུན་གཞིའི་རྣམ་ཤེས་དེ་གང་ཟག་ཡིན་པའི་ཕྱིར། མ་གྲུབ་ན། དེར་ཐལ། སྐབས་འདིར་ཀུན་
གཞིའི་རྣམ་ཤེས་ཁས་ལེན་པའི་ཕྱིར། ཁྱབ་སྟེ། རྣམ་བཤད་དགོངས་པར་རབ་གསལ་ལས། ཀུན་གཞི་འདོད་པས་ཀུན་གཞིའི་རྣམ་ཤེས་ཉིད་གང་ཟག་གི་མཚན་གཞིར་སྨྲའོ། །ཞེས་གསུངས་པའི་ཕྱིར་
རང་ལུགས་ནི། དམིགས་པ་ཀུན་གཞི་ལ་དམིགས་ནས། རྣམ་པ་རང་དབང་ཅན་གྱི་ནར་སེམས་པའི་ཉོན་མོངས་ཅན་གྱི་བརྟན་པའི་གཙོ་བོའི་ཡིད་ཀྱི་རྣམ་རིག་དེ། ཉོན་ཡིད་ཀྱི་མཚན་ཉིད་ཡིན་ཏེ་
ཡིད་ཀུན་རྩ་བ་ལས། ཉོན་མོངས་ཅན་ཡིད་མཚན་ཉིད་ནི། །ཞེས་སོགས་གསུངས་པའི་ཕྱིར། དེས་ན་ཀུན་གཞི་དང་ཉོན་ཡིད་གང་རུང་ཡིན་ན་ལས་ངོ་བོ་ཚོག་དྲུག་གང་རུང་ཐ་དད་པའི་ཡིད་ཀྱི་རྣམ་ཤེས་ཡིན་པས་ཁྱབ་སྟེ། ཡིད་ཀུན་རྩ་
པ་ལས། ཡིད་ཆེས་ལུང་དང་རིགས་པ་ཡིས། །རྣམ་ཤེས་དྲུག་ལས་ཐ་དད་པའི། །ཡིད་དང་ཀུན་གཞིའི་རྣམ་པར་ཤེས། །ཡོད་པར་ཆུད་པར་བྱ། །ཞེས་གསུངས་པའི་ཕྱིར། ཉོན་ཡིད་དེ་ཁྱད་

[051A]༄༅། །ཆོས་བདུན་དང་ལྡན་པ་ཡིན་ཏེ། དམིགས་པའི་ཁྱད་པར་ཀུན་གཞི་ལ་དམིགས་པ་དང། རྣམ་པའི་ཁྱད་པར་རང་དབང་ཅན་གྱི་ངར་སེམས་པའི་རྣམ་པ་ཅན་ཡིན་པ་དང། ངོ་བོའི་
ཁྱད་པར་བསྒྲིབ་ལུང་མ་བསྟན་ཡིན་པ་དང། གྲོགས་ཀྱི་ཁྱད་པར་སེམས་བྱུང་དགུ་ཁོ་ན་དང་ལྷན་ཅིག་འགྲོགས་པ་དང། འཇུག་པའི་ཁྱད་པར་དགྲ་བཅོམ་པའི་གནས་སྐབས་དང། འགོག་སྙོམས་ལ་སྙོམས་པར་
འཇུག་པའི་གནས་སྐབས་དང། ཆོས་ཉིད་ལ་མཉམ་པར་བཞག་པའི་གནས་སྐབས་དང། འཇིག་རྟེན་ལས་འདས་པའི་ལམ་རྒྱུད་ལ་ལྡན་པའི་གནས་སྐབས་ན་མངོན་གྱུར་དུ་མེད་ཅིང། གནས་སྐབས་གཞན་ཐམས་ཅད་
དུ་འཇུག་པ་དང། ལྡོག་པའི་ཁྱད་པར། ཐེག་དམན་དགྲ་བཅོམ་དང། ས་བརྒྱད་པ་ཐོབ་ནས་ལྡོག་ཅིང། སའི་ཁྱད་པར། རང་རྒྱུད་ལ་ལྡན་པའི་གང་ཟག་ས་གང་དུ་སྐྱེས་པའི་ས་དེས་བསྡུས་པའི་ཁྱད་པར་དང་ལྡན་པའི་ཕྱིར་
ཏེ༑ སུམ་བཅུ་པ་ལས། གང་དུ་སྐྱེས་པ་དེ་ཡིའོ། །བསྒྲིབ་ལ་ལུང་དུ་མ་བསྟན་པའི། །ཉོན་མོངས་བཞི་དང་རྟག་ཏུ་འགྲོགས། །བདག་ཏུ་ལྟ་དང་བདག་ཏུ་རྨོངས། །བདག་རྒྱལ་བདག་ཏུ་ཆགས་པ་སྟེ། །རེག་སོགས་
ཀྱང་སྟེ་དགྲ་བཅོམ་མེད། །འགོག་པའི་སྙོམས་པར་འཇུག་པའང་མེད། །འཇིག་རྟེན་འདས་པའི་ལམ་ལ་མེད། །ཅེས་གསུངས་པའི་ཕྱིར། ཀུན་གཞི་དང་ཉོན་ཡིད་ཡོད་པའི་ལུང་གི་སྒྲུབ་བྱེད་ཡོད་དེ། མངོན་པའི་མདོ་
ལས༑ ཐོག་མ་མེད་པའི་དུས་ཀྱི་ཁམས། །ཆོས་རྣམས་ཀུན་གྱི་གནས་ཡིན་ཏེ། །འདི་ཡོད་པས་ན་འགྲོ་ཀུན་རྣམས། །མྱ་ངན་འདས་པའང་ཐོབ་པར་འགྱུར། །ཞེས་དང། ལང་གཤེགས་ལས། དེ་བཞིན་གཤེགས་

[051B] །རྣམ་ཤེས་བདུན་དང་ལྷན་ཅིག་གནས། །ཞེས་དང། རྒྱན་སྟུག་པོ་བཀོད་པ་ལས། ཇི་ལྟར་ཟླ་བ་སྐར་ཚོགས་དང། །ལྷན་ཅིག་མཁའ་ལ་གནས་པ་ལྟར། །དེ་བཞིན་ཀུན་གཞིའི་རྣམ་ཤེས་ཀྱང། །རྣམ་
ཤེས་བདུན་དང་ལྷན་ཅིག་གནས། །ཞེས་དང། དགོངས་འགྲེལ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་བཞིན་འབབ། །བདག་ཏུ་རྟོག་པར་གྱུར་ན་མི་རུང་ཞེས། །བྱིས་པ་རྣམས་
ལ་ངས་ནི་དེ་མ་བསྟན། །ཞེས་པས་ཀུན་གཞི་དང། ལང་གཤེགས་ལས། ཆོས་ལྔ་དག་ན་རང་བཞིན་གསུམ། །རྣམ་པར་ཤེས་པ་བརྒྱད་ཉིད་དང། །བདག་མེད་རྣམ་པ་གཉིས་པོ་ལས། །ཐེག་པ་ཆེན་པོ་བསྡུས་
པ་ཡིན། །ཞེས་དང། ཤེར་ཕྱིན་གྱི་མདོ་ལས། སེམས་དང་ཡིད་དང་རྣམ་པར་ཤེས་པས་ཉོན་ཡིད་ཡོད་པར་སྟོན་པའི་ཕྱིར་ཏེ། རྣམ་བཤད་བསྟན་པའི་སྒྲོན་མེ་ལས། དེ་ཡང་སེམས་ཞེས་པས་ཀུན་གཞི་དང་
ཡིད་ཞེས་པས་ཉོན་ཡིད་དང། རྣམ་ཤེས་ཞེས་པས་ཚོགས་དྲུག་བསྟན་པར་མངོན་པ་ཀུན་བཏུས་ལས་གསུངས་པའི་ཕྱིར། ཞེས་བཤད་དོ། །ཆོས་ལྔ་ནི་མིང་དང། རྒྱུ་མཚན་དང། རྣམ་རྟོག་དང། ཡང་
དག་པའི་ཡེ་ཤེས་དང། དེ་བཞིན་ཉིད་ལྔའོ། །རང་བཞིན་གསུམ་ནི། ཀུན་བཏགས་པའི་རང་བཞིན། གཞན་གྱི་དབང་གི་རང་བཞིན། ཡོངས་སུ་གྲུབ་པའི་རང་བཞིན་དང་གསུམ་མོ། །རྣམ་པར་ཤེས་པ་བརྒྱད་ནི་
ད་ལྟ་བཤད་བཞིན་པ་རྣམས་སོ། །ཡིད་ཀུན་རྩ་བ་ལས། དགུ་དང་གཅིག་པུར་འདོད་པ་དགག་ཅེས་བཤད་ན། རྣམ་ཤེས་ཚོགས་དགུར་འདོད་པ་དེ་གང། གཅིག་པུར་འདོད་པ་དེ་གང་ཞེ་ན། དེ་ཡང་ཡོད་དེ། རྒྱ་

[052A]༄༅། །གར་གྱི་མཁན་པོ་ཡང་དག་བདེན་པས། མིག་གི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་བར་དྲུག་དང། ཉོན་ཡིད་དང། ཀུན་གཞིའི་སྒྲས་བསྟན་པའི་རྣམ་ཤེས་ཏེ་བརྒྱུད་ཀྱི་སྟེང་དུ་ཟག་མེད་ཀྱི་རྣམ་
ཤེས་བསྣན་ཏེ། རྣམ་ཤེས་ཚོགས་དགུར་འདོད་ཅིང། བྱེ་བྲག་སྨྲ་བའི་ནང་ཚན་གྱིའི་བྱ་བ་སེམས་གཅིག་པུར་སྨྲ་བའི་སྡེ་བས། རྣམ་ཤེས་ཐམས་ཅད་ཡིད་ཀྱི་རྣམ་ཤེས་གཅིག་པུར་འདོད་པའི་ཕྱིར་ཏེ། དེས་ཤེས་
པ་ཡིན་ན། ཡིད་ཤེས་ཡིན་པས་ཁྱབ་པ་ཁས་ལེན་པའི་ཕྱིར། དང་པོ་གྲུབ་སྟེ། ཡིད་ཀུན་རྩ་བ་ལས། དགུ་པ་དྲི་མེད་རྣམ་ཤེས་སུ། །འདོད་པ་ཡང་དག་བདེན་པའི་ལུགས། །ཞེས་དང། དེའི་དཀའ་འགྲེལ་ལས་
དགུར་ཡང་དག་བདེན་པ་འདོད་ལ། ཞེས་གསུངས་པའི་ཕྱིར། གཉིས་པ་གྲུབ་སྟེ། ཡིད་ཀུན་རྩ་བ་ལས། ཤེས་ཀུན་ཡིད་ཤེས་གཅིག་པུ་ལོ། ཞེས་དང། དེའི་དཀའ་འགྲེལ་ལས། འདི་བྱང་སེམས་གཅིག་པུར་
སྨྲ་བའི་འདོད་སྦྱར་དུ་བཤད་དོ། །ཞེས་གསུངས་པའི་ཕྱིར། ཀུན་གཞི་ཁས་ལེན་པའི་ཐལ་འགྱུར་བ་མེད་ཀྱང། དེ་ཁས་ལེན་པའི་རང་རྒྱུད་པ་ཡོད་དེ། སློབ་དཔོན་ལཱ་བ་པ་དང། ཙན་ཏྲ་གོ་མིས་ཀུན་གཞི་
ཁས་ལེན་པའི་ཕྱིར། དེ་ལྟ་ན་ཡང་སློབ་དཔོན་ལེགས་ལྡན་འབྱེད་དང། ཡེ་ཤེས་སྙིང་པོ་ལ་སོགས་པའི་མདོ་སྡེ་སྤྱོད་པའི་དབུ་མ་རང་རྒྱུད་པ་རྣམས་ཀྱིས་ཀུན་གཞི་ཁས་མི་ལེན་ཏེ། དེ་རྣམས་ཀྱིས་ཕྱི་དོན་
ཁས་ལེན་པའི་ཕྱིར། ཁྱབ་སྟེ། རྣམ་བཤད་དགོངས་པ་རབ་གསལ་ལས། སློབ་དཔོན་ཡེ་ཤེས་སྙིང་པོ་ཡང། ཕྱི་རོལ་བཞེད་པས་ཀུན་གཞི་མི་བཞེད་དོ། ཞེས་དང། དེའི་ལུགས་འཆད་པ་ན། ལེགས་བཤད་

[052B] དེའི་ཕྱིར་ཀུན་གཞིའི་རྣམ་པར་ཤེས་པ་ཡང་མི་བཞེད་དོ། །ཞེས་དང། དེ་མི་འདོད་ན་ཉོན་ཡིད་ཀྱང་མི་འཇོག་གོ་ཞེས་གསུངས་པའི་ཕྱིར། ཞི་བ་འཚོ་ཡབ་སྲས་ལ་སོགས་པའི་རྣལ་འབྱོར་སྤྱོད་
པའི་རང་རྒྱུད་པ་རྣམས་ཀྱིས་ཀྱང་ཀུན་གཞི་མི་བཞེད་དེ། དེའི་ལུགས་འཆད་པ་ན། རྣམ་བཤད་དགོངས་པ་རབ་གསལ་ལས། སློབ་དཔོན་ཆེན་པོ་ཞི་བ་འཚོ་ཡང་ཀུན་གཞིའི་རྣམ་ཤེས་མི་བཞེད་པར་གསལ་
ལོ༑ ༑ཨ་བྷྱ་ཀ་ར་ཡང་དེ་དང་འདྲའོ། །ཞེས་དང། ལེགས་བཤད་སྙིང་པོ་ལས། རང་རིག་ཐ་སྙད་དུ་འཇོག་ལ། ཀུན་གཞི་འཇོག་མི་འཇོག་གི་ཚུལ་གསལ་བར་མ་བཤད་ཀྱང་མི་བཞེད་པའི་ཕྱོགས་སུ་མངོན་ནོ་
ཞེས་གསུངས་པའི་ཕྱིར། གཞན་ཡང་ཀུན་གཞི་ཁས་ལེན་པའི་དབུ་མ་པ་ཡོད་དེ། གང་ཟག་གི་བདག་འཛིན་ཀྱི་དམིགས་པ་འཆད་པ་ན། བྱང་ཆུབ་ལམ་རིམ་ལས། སེམས་ཙམ་པ་དང། དབུ་མ་བ་ཀུན་གཞིའི་
རྣམ་ཤེས་འདོད་པ་ཁ་ཅིག་ཀུན་གཞིའི་རྣམ་ཤེས་དང། དེ་མི་འདོད་པའི་ལེགས་ལྡན་འབྱེད་ལ་སོགས་པའི་དབུ་མ་བ་ཁ་ཅིག་དང། ཉན་ཐོས་སྡེ་བ་མང་པོ་ཡིད་ཀྱི་རྣམ་ཤེས་དམིགས་པར་འདོད་པ་ཡོད་ལ། ཞེས་གསུངས་
པའི་ཕྱིར། ཁ་ཅིག། ཐ་སྙད་ཀྱི་རྣམ་གཞག་ཕལ་ཆེར་མདོ་སྡེ་བ་དང་སྒོ་བསྟུན་ནས་སྨྲ་བའི་དབུ་མ་པ་དེ། མདོ་སྡེ་སྤྱོད་པའི་དབུ་མ་རང་རྒྱུད་པ་དང། ཐ་སྙད་ཀྱི་རྣམ་གཞག་ཕལ་ཆེར་སེམས་ཙམ་པ་དང་སྒོ་བསྟུན་
ནས་སྨྲ་བའི་དབུ་མ་པ་དེ། རྣལ་འབྱོར་སྤྱོད་པའི་དབུ་མ་རང་རྒྱུད་པའི་མཚན་ཉིད་དུ་སྨྲ་བ་མི་འཐད་དེ། སྟོན་ཐུན་སྐལ་བཟང་མིག་འབྱེད་ལས། ལེགས་ལྡན་འབྱེད་དང་ཡེ་ཤེས་སྙིང་པོ་གཉིས་ཀ་ཡང་ཐ་སྙད་

[053A]༄༅། །ཀྱི་རྣམ་བཞག་མདོ་སྡེ་བ་དང་མཐུན་པ་མ་ཡིན་ཏེ། རང་རིག་ཐ་སྙད་དུ་ཡང་ཁས་མི་ལེན་པ་སོགས་ཆོས་མི་མཐུན་པ་དུ་མ་ཡོད་པའི་ཕྱིར་དང། ཕྱོགས་གཅིག་མཐུན་པས་མཐུན་པའི་
འཇོག་ན། ཐམས་ཅད་ཐམས་ཅད་དང་གྲུབ་མཐའ་མཐུན་པར་ཐལ་བའི་སྐྱོན་ཡོད་པའི་ཕྱིར་རོ། །ཞེས་གསུངས་པ་དང་འགལ་བའི་ཕྱིར། དེས་ན་རང་ལུགས་ནི། རྣམ་བཤད་བསྟན་པའི་སྒྲོན་མེ་ལས་
དབུ་མ་རང་རྒྱུད་པའི་ནང་ཚན་གང་ཞིག་རང་རིག་མི་འདོད་ཅིང། ཕྱི་དོན་ཁས་ལེན་པ་དེ། མདོ་སྡེ་སྤྱོད་པའི་དབུ་མ་རང་རྒྱུད་པའི་མཚན་ཉིད་ཡིན། དཔེར་ན་སློབ་དཔོན་ལེགས་ལྡན་འབྱེད་དང། ཡེ་ཤེས་
སྙིང་པོ་ལྟ་བུ། དབུ་མ་རང་རྒྱུད་པའི་ནང་ཚན་གང་ཞིག་ཕྱི་དོན་ཁས་མི་ལེན་ཅིང་རང་རིག་ཡོད་པར་བཞེད་པ་དེ། རྣལ་འབྱོར་སྤྱོད་པའི་དབུ་མ་རང་རྒྱུད་པའི་མཚན་ཉིད་ཡིན། དཔེར་ན་སློབ་དཔོན་ཞི་
འཚོ་ཡབ་སྲས་དང། འཕགས་པ་གྲོལ་སྡེ་དང། སློབ་དཔོན་སེང་གེ་བཟང་པོ་ལྟ་བུའོ། །ཞེས་གསུངས་པ་ལྟར་འཇོག་གོ་འོ་ན་དེ་དག་གིས་ཕྱི་དོན་དང་རང་རིག་སོགས་འདོད་དམ་ཞེ་ན། དེ་འཆད་པ་ལ། སྟོན་ཐུན་
སྐལ་བཟང་མིག་འབྱེད་ལས། སློབ་དཔོན་ཡེ་ཤེས་སྙིང་པོས་རང་རྒྱུད་ཀྱི་གཞུང་དབུ་མ་བདེན་གཉིས་མཛད་དེ། འདི་དང་ལེགས་ལྡན་འབྱེད་གཉིས་དང་ཐ་སྙད་དུ་ཕྱི་དོན་ཞལ་གྱིས་བཞེས་ཤིང། རང་རིག་ཞལ་གྱི་
མི་བཞེས་པའི་ལུགས་སོ། །དེ་ནས་སློབ་དཔོན་ཞི་བ་འཚོའི་ཐ་སྙད་དུ་ཕྱི་དོན་མེད་ཅིང། རང་རིག་ཡོད་པ་དང། ཞེས་སོགས་གསུངས། དེ་ཡང་དོན་སྨྲ་གཉིས་དང་ཐལ་འགྱུར་བ་གསུམ་གྱིས་ཕྱི་དོན་ཁས་ལེན་

[053B] མདོ་སྡེ་བས་རང་རིག་ཁས་ལེན་ཅིང། བྱེ་བྲག་སྨྲ་བ་དང་ཐལ་འགྱུར་པས་ཁས་མི་ལེན་ནོ། །སེམས་ཙམ་པས་ཕྱི་དོན་ཁས་མི་ལེན་ཀྱང། ཀུན་གཞི་ཁས་ལེན་མི་ལེན་གཉིས་ཡོད་དེ། རྣམ་བདེན་པས་ཁས་ལེན་
ཀྱང༑ རྣམ་རྫུན་པས་ཁས་མི་ལེན་པའི་ཕྱིར། སེམས་ཙམ་པས་ཕྱི་དོན་མི་བཞེད་པ་ནི། ས་བཅུ་པ་ལས། ཁམས་གསུམ་པོ་འདི་ནི་སེམས་ཙམ་མོ། །ཞེས་པ་དང། ལང་ཀར་གཤེགས་པ་ལས། ཕྱི་རོལ་སྣང་
བ་ཡོད་མིན་ཏེ། །སེམས་ནི་སྣ་ཚོགས་རྣམས་སུ་སྣང། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་པའི་ལུང་ལ་བརྟེན་ནས་ཁས་བླངས་པ་ཡིན་ལ། མདོ་དེ་གཉིས་ཀྱི་དོན་འཆད་
ཚུལ་ཡང། དཔལ་ལྡན་ཟླ་བ་གྲགས་པ་དང། སློབ་དཔོན་ལེགས་ལྡན་འབྱེད་གཉིས་ཀས་ས་བཅུ་པའི་མདོ་དེས་ཕྱི་དོན་མ་བཀག་པར་སེམས་ལས་གཞན་པའི་འཇིག་རྟེན་གྱི་བྱེད་པ་པོའི་གཙོ་བོ་བཀག་པར་བཞེད་པ་
མཐུན་ཞིང། སློབ་དཔོན་དེ་གཉིས་ལང་གཤེགས་ཀྱི་མདོ་དོན་འཆད་ཚུལ་མི་འདྲ་སྟེ། ལེགས་བཤད་སྙིང་པོ་ལས། ས་བཅུ་པ་ལས་ཁམས་གསུམ་པོ་འདི་ནི་སེམས་ཙམ་མོ་གསུངས་པའི་ཙམ་ཀྱི་སྒྲས་དེ་དག་འགོག་
པ་ནི་མདོ་དེའི་དོན་མ་ཡིན་ཏེ། སེམས་ལས་གཞན་པའི་འཇིག་རྟེན་གྱི་བྱེད་པ་པོ་བཀག་པར་མདོ་ལས་གསལ་བར་གསུངས་པ་ལེགས་ལྡན་དང་འདྲའོ། །ཕྱི་རོལ་སྣང་བ་ཡོད་མིན་ཏེ། །ཞེས་སོགས་ནི། ལུང་དེས་
ཕྱི་རོལ་མ་བཀག་ཅེས་ལེགས་ལྡན་གྱིས་འཆད་པ་ལྟར་ཟླ་བ་མི་བཞེད་ཀྱི། མདོ་དེས་དེ་ལྟར་བསྟན་ཀྱང་དེ་དྲང་དོན་ཡིན་ཞེས་འགྲེལ་ལོ། །ཞེས་གསུངས་པའི་ཕྱིར་དང། རྣམ་བཤད་བསྟན་པའི་སྒྲོན་མེ་ལས། ཕྱི་དོན་

[054A]༄༅། །མེད་པ་མདོ་གང་གིས་ཀྱང་བསྟན་དོན་མིན་པ་ལེགས་ལྡན་གྱིས་བཞེད་མི་བཞེད་བློ་གྲོས་དང་ལྡན་པ་རྣམས་ཀྱིས་དཔྱད་པར་བྱ་བ་ཡིན་ཏེ། ས་བཅུ་པ་དང་ལང་གཤེགས་ཀྱི་ལུང་འདི་གཉིས་ཀྱིས་ནི་
ཕྱི་དོན་མེད་པར་མ་བསྟན་པར་ལེགས་ལྡན་བཞེད་ཅིང། ཕྱི་དོན་མེད་པར་བསྟན་པའི་མདོ་དྲང་དོན་དུ་འཆད་པའི་ལེགས་ལྡན་གྱི་གཞུང་བོད་དུ་མ་འགྱུར་བའི་ཕྱིར། ཞེས་གསུངས་པའི་ཕྱིར། ལས་ཀྱང་འཇིག་
རྟེན་གྱི་བྱེད་པ་པོ་ཡིན་ཏེ། སྟོང་ཐུན་ལས། ཁམས་གསུམ་པོ་མཐའ་དག་ཀྱང། ལས་ལས་འཇིག་རྟེན་སྣ་ཚོགས་སྐྱེས། །ཞེས་པ་དང་མཐུན་པར་ལས་ཀྱིས་བྱས་ལ། ཞེས་གསུངས་པའི་ཕྱིར། རྒྱུ་མཚན་དེའི་ཕྱིར་
སེམས་ལས་གཞན་པའི་འཇིག་རྟེན་གྱི་བྱེད་པ་པོའི་གཙོ་བོ་བཀག་ཞེས་སྨོས་དགོས་སོ། །ས་བཅུ་པའི་མདོ་དོན་འཆད་ཚུལ་དང། ལང་གཤེགས་ཀྱི་མདོ་དོན་འཆད་ཚུལ་ཡང། དབུ་མ་འཇུག་པ་ལས། མདོ་
ལས་སེམས་ཙམ་ཞེས་གསུངས་གཟུགས་ནི་འདིར། །འགོག་པ་དེ་ལྟར་མདོ་ཡི་དོན་མ་ཡིན། །ཞེས་པ་དང། མདོ་སྡེ་གང་ལས་ཕྱི་རོལ་སྣང་ཡོད་མིན། །སེམས་ནི་སྣང་ཚོགས་སྣང་དོ་ཞེས་གསུངས་པ་
གཟུགས་ལ་ཤིན་ཏུ་ཆགས་གང་དེ་དག་ལ། །གཟུགས་བཟློག་པ་སྟེ་དེ་ཡང་དྲང་དོན་ཉིད། །འདི་ནི་སྟོན་པས་དྲང་དོན་ཉིད་གསུངས་ཤིང། །འདི་ནི་དྲང་དོན་ཉིད་དུ་རིག་པས་འཐད། །ཞེས་གསུངས་ཤིང། ལང་གཤེགས་
ཀྱི་ལུས་དང་ལོངས་སྤྱོད་སོགས་ཀྱང། རྣམ་བཤད་དགོངས་པ་རབ་གསལ་ལས། དེ་ལ་ལུས་ནི་མིག་ལ་སོགས་པའི་སྐྱེ་མཆད་གཟུགས་ཅན་རྣམས་སོ། །ལོངས་སྤྱོད་ནི་གཟུགས་སྒྲ་སོགས་ཡུལ་ལྔའོ། །གནས་

[054B] །ཞེས་གསུངས་པ་ལྟར་ཡིན་ནོ། །འོ་ན་དབུ་སེམས་ཀྱི་མཁས་པ་དེ་དག་གིས། གཅིག་གིས་གཅིག་ལ་ཕན་ཚུན་རྒོལ་ནུས་སམ་ཞེ་ན། དེ་འཆད་པ་ལ། སྟོན་ཐུན་སྐལ་བཟང་མིག་འབྱེད་ལས་
ཤན་ཏི་པས་རང་གི་ལྟ་བ་སེམས་ཙམ་ཡིན་ཀྱང། འཕགས་པ་ཀླུ་སྒྲུབ་དབུ་མ་པར་བྱས་ནས་མི་འགོག་གི་ཀླུ་སྒྲུབ་དང་ཐོགས་མེད་གཉིས་ཀ་ལྟ་བ་སེམས་ཙམ་དུ་མཐུན་པར་སེམས་ཙམ་རྒྱན་དུ་བཤད་ལ། སྔོན་
གྱི་གནས་བརྟན་ཆོས་སྐྱོང་ལྟ་བུས་ཆེན་པོ་དག་གིས་ཀྱང་འཕགས་པ་ཀླུ་སྒྲུབ་དང་འཕགས་པ་ལྷ་གཉིས་གའི་དགོངས་པ་སེམས་ཙམ་དུ་བྱས་ནས། བཞི་བརྒྱ་པ་ཡང་སེམས་ཙམ་དུ་བཀྲལ་བར་ཟླ་བའི་ཞབས་ཀྱིས་
བཞི་བརྒྱ་པའི་འགྲེལ་བ་ལས་གསུངས་སོ། །འོན་ཀྱང་ཤན་ཏི་བས་འཕགས་སེང་སོགས་ནི་དངོས་སུ་མིང་ནས་སྨོས་ཏེ་འགོག་ལ། ཨ་བྷྱ་ཀ་ར་ལ་སོགས་པས་ནི། སེང་བཟང་དངོས་སུ་མིང་ནས་སྨོས་ཏེ་འགོག་
ཀྱང་འཕགས་གྲོལ་ལ་ཅུང་ཟད་ཀྱང་རྒོལ་བར་མི་ནུས་ཤིང། ལྟ་བ་གཏན་ལ་འབེབས་པའི་སྐབས་སུ་ཡང་ཟླ་བའི་ལུང་ཁུངས་སུ་འདྲེན་པར་སྣང་ངོ། །དེ་ལྟར་རིམ་པ་མང་དུ་ཡོད་ཀྱང། ཟླ་བ་གྲགས་པ་དང་ཞི་བ་ལྷ་
གཉིས་ལ་ནི་མཚན་ནས་དངོས་སུ་སྨོས་ནས་འགོག་པའི་རྒྱ་གར་བ་སུ་ཡང་མེད་ཅིང། རྒྱ་གར་མཁས་པའི་གཞུང་གང་ན་ཡང་དེ་ལྟར་བྱས་ནས་བཀག་པ་མེད་དོ། །ཞེས་གསུངས། །གཉིས་པ་ལ། རྣལ་འབྱོར་གྱིས་
བཞི་དང། ས་བཞི་པ་ཉིད་ལ་ས་བཅུ་དང། ཕར་ཕྱིན་བཅུ་དང། བསླབ་པ་གསུམ་དུ་ཕྱེ་བའོ། །དང་པོ་ལ། གང་ཟག་གི་བདག་མེད་རྟོགས་པའི་རྣལ་འབྱོར་ཀྱིས། སེམས་ཙམ་ལ་དམིགས་པའི་རྣལ་འབྱོར་

[055A]༄༅། །གྱིས། དེ་བཞིན་ཉིད་མ་དམིགས་པའི་རྣལ་འབྱོར་གྱི་ས། སྣང་མེད་ལ་གནས་པའི་རྣལ་འབྱོར་གྱི་ས་དང་བཞིའོ། །དེ་ཡང། ལེང་གཤེགས་ལས། སེམས་ཙམ་ལ་ནི་དམིགས་ནས་ནི། །ཕྱི་
རོལ་དོན་ལ་མི་རྟོག་གོ་དེ་བཞིན་ཉིད་ལ་དམིགས་ནས་ནི། །སེམས་ཙམ་ལས་ཀྱང་འདའ་བར་བྱ། །སེམས་ཙམ་ལས་ནི་འདས་ནས་ནི། །སྣང་བ་མེད་ལས་འདའ་བར་བྱ། །སྣང་མེད་གནས་པའི་
རྣལ་འབྱོར་པ། །དེ་ཡིས་ཐེག་པ་ཆེན་པོ་མཐོང། །ཞེས་པས་རྣལ་འབྱོར་གྱིས་ཕྱི་མ་གསུམ་དངོས་སུ་བསྟན་ནས། དང་པོ་ཤུགས་ལ་བསྟན་པ་དེ་ཉིད། ཐེག་བསྡུས། སྒོམ་རིམ། ཤེར་ཕྱིན་མན་ངག་
འགྲེལ་བ་དོན་གསལ་རྣམས་སུ་དངོས་སུ་བསྟན་ནོ། །རྣལ་འབྱོར་གྱི་ས་བཞིའི་སྐྱེ་རིམ་ནི། བྱང་ཆུབ་སེམས་དཔའ་རྣམས་ཀྱི་ས་དང་པོར་ཚོགས་ལམ་གྱི་སྐབས་སུ་ཕུང་པོའི་ཚོགས་རྒྱུན་གང་ལ་ཡང་
རག་ལས་པ་མ་ཡིན་པའི་རང་སྐྱ་ཐུབ་པའི་གང་ཟག་མེད་དོ་སྙམ་དུ་གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས་དེ་བསྒོམ་པར་བྱེད། དེ་ཉིད་དེར་འཇུག་ཞེས་པས་ཤུགས་ལ་བསྟན། དེ་ནས་སྦྱོར་
ལམ་དྲོད་ཀྱི་ཚེ། ཁམས་གསུམ་པོ་འདི་ནི་སེམས་ཙམ་གྱི་བདག་ཉིད་ཡིན་གྱི། ཕྱི་དོན་མེད་དོ་སྙམ་དུ་ཡིད་ལ་བྱས་པས། ཕྱི་དོན་མེད་པའི་སྣང་བ་དང། ཤེས་པའི་བདག་ཉིད་ཀྱི་སྣང་བ་ཅུང་ཟད་ཐོབ་པས་
དྲོད་ཀྱི་ཏིང་ངེ་འཛིན་དེ་ལ་སྣང་པ་ཐོབ་པའི་ཏིང་ངེ་འཛིན་ཞེས་བྱའོ། །དེ་ནས་སྦྱོར་ལམ་རྩེ་མོའི་ཚེ་མཉམ་བཞག་ཏུ་ཕྱི་དོན་གྱི་སྣང་བ་ཅུང་ཟད་ཡོད་ཀྱང། ཕྱི་དོན་མེད་པའི་སྣང་བ་དང། ཤེས་པའི་བདག་ཉིད་ཀྱི་

[055B] རྩེ་མོའི་ཏིང་ངེ་འཛིན་དེ་ལ་སྣང་བ་མཆེད་བའི་ཏིང་ངེ་འཛིན་ཞེས་བྱའོ། །དེས་ན་དེ་ལྟ་བུའི་དྲོད་རྩེའི་ཏིང་ངེ་འཛིན་གཉིས་ནི། སེམས་ཙམ་ལ་དམིགས་པའི་རྣལ་འབྱོར་གྱི་ས་ཡིན་ནོ། །དེའི་
རྗེས་སུ་སྦྱོར་ལམ་བཟོད་པའི་ཚེ་མཉམ་བཞག་ཏུ་ཕྱི་དོན་ཀྱི་སྣང་བ་ནུབ་ཅིང། ཤེས་པའི་བདག་ཉིད་ཀྱི་སྣང་བ་དང། ཕྱི་དོན་མེད་པའི་སྣང་བ་ཆེར་འཕེལ་བས། བཟོད་པའི་ཏིང་ངེ་འཛིན་དེ་ལ་དེ་ཁོ་ན་ཉིད་ཀྱི་ཕྱོགས་གཅིག་
ལ་ཞུགས་པའི་ཏིང་ངེ་འཛིན་ཞེས་བྱའོ། །དྲོད་རྩེ་གཉིས་ཀྱི་སྐབས་སུ་ཕྱི་དོན་གྱི་སྣང་བ་དང། ཤེས་པའི་བདག་ཉིད་ཀྱི་སྣང་བ་དང། ཕྱི་དོན་མེད་པའི་སྣང་བ་གསུམ་གཅིག་ཅར་མི་འབྱུང་ཡང་རིམ་ཅན་དུ་འབྱུང་སྲིད་ལ་
བཟོད་པ་ཐོབ་ནས་མཉམ་བཞག་ཏུ་ཕྱི་དོན་གྱི་སྣང་བ་འབྱུང་མི་སྲིད་དོ། །དེ་ནས་གཟུང་བ་དོན་གཞན་མེད་ན་དེར་སྣང་གི་འཛིན་པ་མ་འཁྲུལ་བ་ཡང་མེད་དོ། །སྙམ་དུ་ཡིད་ལ་བྱས་པས། ཆོས་མཆོག་གི་ཚེ་མཉམ་
བཞག་ཏུ་ཕྱི་དོན་གྱི་སྣང་བ་ནུབ་ཅིང། ཤེས་པའི་བདག་ཉིད་ཀྱི་སྣང་བ་ཡང་ཤིན་ཏུ་ཕྲ་བར་སོང་ཞིང་མཐོང་ལམ་དེ་མ་ཐག་བསྐྱེད་པས། ཆོས་མཆོག་གི་ཏིང་ངེ་འཛིན་དེ་ལ་དེ་མ་ཐག་པའི་ཏིང་ངེ་འཛིན་ཞེས་བྱའོ་
དེ་ལྟ་བུའི་བཟོད་མཆོག་གི་ཏིང་ངེ་འཛིན་གཉིས་ནི་དེ་བཞིན་ཉིད་ལ་དམིགས་པའི་རྣལ་འབྱོར་གྱི་ས་ཡིན་ནོ། །སྣང་བ་མེད་ལས་འདའ་བར་བྱ། །ཞེས་པས་ནི། ཕྱི་དོན་གྱི་སྣང་བ་མེད་ཙམ་དང། ཤེས་པའི་བདག་ཉིད་ཀྱི་སྣང་
བ་ཕྲ་མོ་ལས་ཀྱང་འདའ་དགོས་པར་བསྟན་ནོ། །སྦྱོར་ལམ་ཆོས་མཆོག་ཆེན་པོའི་མཇུག་ཐོགས་དེ་མ་ཐག་ཏུ་མཐོང་ལམ་བར་ཆད་མེད་ལམ་གྱི་སྣང་ངོར་དགག་བྱ་ཕྱི་དོན་གྱི་སྣང་བ་ཡང་མེད། ཆོས་ཅན་ཤེས་པའ་

[056A]༄༅། །བདག་ཉིད་ཀྱི་སྣང་བ་ཡང་མེད་པར་ཕྱི་དོན་གྱིས་སྟོང་པའི་སྟོང་ཉིད་གཉིས་སྣང་ཕྲ་མོས་ཀྱང་མ་ཆོད་པར་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་ཏིང་ངེ་འཛིན་
དེ་ལ་སྣང་མེད་ལ་གནས་པའི་རྣལ་འབྱོར་གྱིས་ཞེས་བྱ་སྟེ། དེ་གཉིས་སྣང་མེད་པ་ལ་གནས་པའི་ཏིང་ངེ་འཛིན་ཡིན་པའི་ཕྱིར། དེ་ཡང་དེར་འཇུག་ཅེས་པ་ལ་གསུམ་ཡོད་པ་ལས། དྲོད་རྩེའི་སྐབས་སུ་ཀུན་བཏགས་
ལ་འཇུག་པ་ཞེས་བྱ་སྟེ། དེར་ཕྱི་དོན་གྱི་སྣང་བ་དང་བཅས་པའི་ཕྱིར། བཟོད་མཆོག་གི་ཚེ་གཞན་དབང་ལ་འཇུག་པ་ཞེས་བྱ་སྟེ། དེའི་ཚེ་ཤེས་པའི་བདག་ཉིད་ཀྱི་སྣང་བ་ཆེར་འཕེལ་ཞིང་ཤེས་པ་གཞན་དབང་ཡིན་པའི་
ཕྱིར༑ མཐོང་སྒོམ་གཉིས་ཀྱི་ཚེ་ཡོངས་གྲུབ་ལ་འཇུག་པ་ཞེས་བྱ་སྟེ། །དེ་གཉིས་ཀྱིས་ཆོས་ཉིད་མངོན་སུམ་དུ་རྟོགས་པའི་ཕྱིར། དེ་དག་ལུང་གིས་སྟོན་ཚུལ་ནི། མདོ་ལས། སེམས་ཙམ་ལ་ནི་དམིགས་ནས་ནི་
ཕྱི་རོལ་དོན་ལ་མི་རྟོག་གོ། །ཞེས་དང། འགྲེལ་བ་དོན་གསལ་ལས། འདི་ནི་སེམས་ཙམ་ཁོ་ན་ཡིན་གྱི། ཕྱི་རོལ་གྱི་དོན་ནི་མེད་དོ། །ཅེས་པས། སེམས་ཙམ་ལ་དམིགས་པའི་རྣལ་འབྱོར་གྱིས་དེ་སྟོན། དེ་བཞིན་ཉིད་
ལ་དམིགས་ནས་ནི། །སེམས་ཙམ་ལས་ཀྱང་འདའ་བར་བྱ། །ཞེས་དང། གཟུང་བ་མེད་ན་འཛིན་པ་མེད་དོ། །ཞེས་སོགས་ཀྱིས་དེ་བཞིན་ཉིད་ལ་དམིགས་པའི་རྣལ་འབྱོར་གྱིས་དེ་སྟོན། སེམས་ཙམ་ལས་ཀྱང་
འདའ་བར་བྱ། །ཞེས་པས་ཆོས་མཆོག་གི་དུས་ཤེས་པའི་བདག་ཉིད་ཀྱི་སྣང་བ་ཆུང་ངུ་ལས་ཀྱང་འདའ་དགོས་པར་བསྟན་ནོ། །སེམས་ཙམ་ལས་ནི་འདས་ནས་ནི། །ཞེས་པས་ནི། མཐོང་ལམ་བར་ཆད་

[056B] །སྣང་བ་མེད་ལས་འདའ་བར་བྱ། །ཞེས་པས་ནི། ཤེས་པའི་བདག་ཉིད་ཀྱི་སྣང་བ་བཟད་མཆོག་གི་མཉལ་བཞག་གི་ངོ་བོར་ཡོད་ཅིང། ཕྱི་དོན་
གྱི་སྣང་བ་དེའི་ངོར་མེད་ཙམ་དེ་ལས་འདས་ནས་མཐོང་ལམ་བར་ཆད་མེད་ལམ་དེ་ཤེས་པའི་བདག་ཉིད་དང། ཕྱི་དོན་གྱི་སྣང་བ་མེད་པ་ལ་གནས་ནས་ཤེས་སྒྲིབ་ཀུན་བཏགས་སྤོང་བར་བྱེད་དོ། །འདིར་གྲེལ་
བ་དོན་གསལ་དང་སྦྱར་བ་ནི། ཚུལ་དེ་ཙམ་ཞིག་སེམས་ཙམ་པ་དང། རྣལ་འབྱོར་སྤྱོད་པའི་དབུ་མ་པས་ཐུང་མོན་དུ་འདོད་པའི་དབང་བྱས་ཀྱི། ཆ་ཐམས་ཅད་ནས་མཚུངས་པ་མ་ཡིན་ནོ། །རྣལ་འབྱོར་
གྱིས་བཞི་པ་དེ་ཉིད་ལ་ཡང། རྒྱུའི་ས་དགུ་དང། འབྲས་བུའི་ས་བཅུ་པ་གཉིས། དེ་གཉིས་ལ་སོ་སོར་ཕྱེ་ནས་ས་བཅུ་དང། ཕར་ཕྱིན་བཅུར་དབྱེ་བ་དང། དེ་ཉིད་བསླབ་པ་གསུམ་དུ་བསྡུས་ནས་བསྒོམ་པར་
བྱེད་དོ། །གསུམ་པ་འབྲས་བུ་མངོན་དུ་བྱེད་ཚུལ་ནི། དེ་འབྲས་སྤངས་པ་དང། ཞེས་པས་སྟོན། བྱང་ཆུབ་སེམས་དཔའ་རྣམས་ཀྱིས་ཚོགས་སྦྱོར་དང་ས་བཅུ་རིམས་ཀྱིས་བགྲོད་ནས། ས་བཅུ་པའི་ཁྱད་
པར་གྱི་ལམ་རྡོ་རྗེ་ལྟ་བུའི་ཏིང་ངེ་འཛིན་གྱི་རྗེས་ཐོག་དེ་མ་ཐག་ཏུ་ཆོས་ཉིད་ལ་མཉམ་པར་བཞག་བཞིན་པའི་ངང་ནས་ཇི་སྙེད་པ་མཐའ་དག་མངོན་སུམ་དུ་རྟོགས་པའི་ཚེ། རང་དོན་སྤངས་པ་ཕུན་ཚོགས་དང་
རྟོགས་པ་ཕུན་ཚོགས་ཀྱི་ཆོས་སྐུ་དང། གཞན་དོན་འཕྲིན་ལས་ཕུན་ཚོགས་ཀྱི་གཟུགས་སྐུ་གཉིས་གཅིག་ཅར་དུ་མངོན་དུ་བྱས་པ་ཡིན་ནོ། །ལེགས་པར་བཤད་དོ། །གསུམ་པ་དེས་གསུང་

[057A]༄༅། །རབ་ཀྱི་དང་ངེས་འབྱེད་ཚུལ་ནི། དངོས་པོའི་དེ་ཁོ་ན་ཉིད་ཅེས་སོགས་ཀྱིས་སྟོན། དོན་ནི། སྐབས་འདིར་འཁོར་ལོ་དང་པོ་གཉིས་པོ་གང་རུང་ཡིན་ན་དྲང་དོན་གྱི་མདོ་ཡིན་པས་ཁྱབ་ཅིང་
འཁོར་ལོ་ཐ་མ་ཡིན་ན་ངེས་དོན་གྱི་མདོ་ཡིན་པས་ཁྱབ་སྟེ། འཁོར་ལོ་དང་པོ་གཉིས་ལ་དགོངས་གཞི། དགོས་པ། དངོས་ལ་གནོད་བྱེད་གསུམ་ཡོད་ཅིང། འཁོར་ལོ་ཐ་མ་དེ་སྒྲ་ཇི་བཞིན་པ་ཡིན་པའི་ཕྱིར་
དེས་དོན་གྱི་མདོ་ཡིན་ན་འཁོར་ལོ་ཐ་མ་ཡིན་པས་མ་ཁྱབ་སྟེ། དགོངས་འགྲེལ་གྱི་ལེའུ་བཅུ་ག་སེམས་ཙམ་པའི་ཐུན་མོང་མ་ཡིན་པའི་མདོ་ཡིན་པས། ངེས་དོན་གྱི་མདོ་ཡིན་ཀྱང་འཁོར་ལོ་ཐ་མ་
མ་ཡིན་པར་གོང་དུ་བསྒྲུབས་ཟིན་པའི་ཕྱིར། འོ་ན། ལེགས་བཤད་སྙིང་པོ་ལས། མདོ་འདིས་དྲང་ངེས་སུ་འཇོག་པའི་ཚུལ་ནི་ལེགས་པར་ཕྱེ་མ་ཕྱེ་གཉིས་ཡིན་ལ། ཞེས་གསུངས་པ་མི་འཐད་
པར་ཐལ། དྲང་ངེས་ཀྱི་མདོའི་ཁྱད་པར་མཚན་ཉིད་གསུམ་ལ་བདེན་པར་ཡོད་མེད་ཀྱི་ཁྱད་པར་ལེགས་པར་ཕྱེ་མ་ཕྱེའི་སྒོ་ནས་མི་འཇོག་པར། སྒྲ་ཇི་བཞིན་དུ་ཁས་བླང་དུ་རུང་མི་རུང་གི་སྒོ་ནས་
འཇོག་པའི་ཕྱིར་ཞེ་ན། སྐྱོན་མེད་དེ། ལུང་དེ་ནི་གྲུབ་དོན་གྱི་མདོའི་དངོས་བསྟན་གྱི་དྲང་ངེས་ཀྱི་མདོའི་ཁྱད་པར་ལེགས་པར་ཕྱེ་མ་ཕྱེའི་སྒོ་ནས་འཇོག་པའི་དོན་ཡིན་པའི་ཕྱིར། འཁོར་ལོ་དང་པོར་ཕྱི་
དོན་ཡོད་པར་གསུངས་པའི་དགོངས་གཞི་ཡོད་དེ། ཕྱི་རོལ་དོན་སྣང་གི་བག་ཆགས་སྨིན་པའི་དབང་གིས་མིག་སོགས་ནང་གི་སྐྱེ་མཆེད་དྲུག་དང། གཟུགས་སོགས་ཕྱིའི་སྐྱེ་མཆེད་དྲུག་ཕྱི་རོལ་

[057B] ཉི་ཤུ་པ་ལས། རང་གི་ས་བོན་གང་ལས་སུ། །རྣམ་རིག་སྣང་བ་གང་འབྱུང་བ། །དེ་དང་དེ་ཡི་སྐྱེ་མཆེད་ནི། །རྣམ་པ་གཉིས་སུ་ཐུབ་པས་གསུངས། །
ཞེས་གསུངས་པའི་ཕྱིར། དགོས་པ་ཡོད་དེ། དེ་ལྟར་བསྟན་དགོས་ཀྱི་ཉན་ཐོས་སྡེ་བ་ལྟ་བུ་རྗེས་སུ་བཟུང་བའི་ཆེད་ཡིན་པའི་ཕྱིར་ཏེ། ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པར་ནི། །
དེ་འདུལ་བ་ཡི་སྐྱེ་བོ་ལ། །དགོངས་པའི་དབང་གིས་གསུངས་པ་སྟེ། །བརྫུས་ཏེ་འབྱུང་བའི་སེམས་ཅན་བཞིན། །ཞེས་གསུངས་པའི་ཕྱིར། དངོས་ལ་གནོད་བྱེད་ཡོད་དེ། གཟུགས་ཆོས་ཅན། ཕྱི་
དོན་མ་ཡིན་ཏེ། རང་སྣང་བའི་ཤེས་པའི་བདག་ཉིད་ཡིན་པའི་ཕྱིར། དཔེར་ན། སྐྱེ་བ་སྔ་ཕྱི་མེད་པར་ལྟ་བའི་རྒྱང་འཕེན་པ་འདུལ་བའི་ཕྱིར་དུ། བར་སྲིད་ཀྱི་སེམས་ཅན་ལ་དགོངས་ནས། རྫུས་ཏེ་སྐྱེ་བའི་
སེམས་ཅན་མདོ་ལས་གསུངས་པ་བཞིན་ནོ། །འཁོར་ལོ་བར་བའི་དགོངས་གཞི་སོགས་སླ་ཞིང། འཁོར་ལོ་དང་པོ་གཉིས་དྲང་དོན་དུ་འགྲེལ་བར་མཚུངས་ཀྱང། འགྲེལ་ཚུལ་མི་མཚུངས་ཏེ། དེ་གཉིས་ལ་
དགོངས་གཞི་བསྟན་དོན་ཡིན་མིན་གྱི་ཁྱད་པར་ཡང་ཡོད་དེ། སྒྲ་ཇི་བཞིན་པ་བསྟན་དོན་ཡིན་མིན་གྱི་ཁྱད་པར་ཡང་ཡོད་པའི་ཕྱིར། དང་པོ་གྲུབ་སྟེ། ཀུན་གཞིའི་སྟེང་གི་མིག་གི་རྣམ་ཤེས་ཀྱི་རྟེན་དུ་གྱུར་བའི་
ནུས་པ་དེ་འཁོར་ལོ་དང་པོར་ཕྱི་དོན་ཡོད་པར་གསུངས་པའི་དགོངས་གཞི་ཡིན་ཀྱང་བསྟན་དོན་མ་ཡིན་ཞིང། ཀུན་བཏགས་རང་གི་མཚན་ཉིད་ཀྱིས་མ་གྲུབ་པ་དང། གཞན་དབང་རྐྱེན་ལ་ལྟོས་མེད་དུ་རང་

[058A]༄༅། །དབང་དུ་སྐྱེ་བ་མེད་པ་དང། ཡོངས་གྲུབ་དོན་དམ་ཡིན་ཀྱང། ཆོས་བདག་གི་ངོར་མེད་པ་གསུམ་པོ་དེ། འཁོར་ལོ་བར་བར་ཆོས་རྣམས་ངོ་བོ་ཉིད་མེད་པར་གསུངས་པའི་དགོངས་གཞི་དང་
བསྟན་དོན་གཉིས་ཀ་ཡིན་པའི་ཕྱིར། རྟགས་གཉིས་པ་སླའོ། །འདི་ནི་སེམས་ཙམ་པའི་ལུགས་ཀྱི་དྲང་ངེས་ཀྱི་མདོའི་ཁྱད་པར་ཡིན་ལ། ཐལ་རང་གི་ལུགས་ཀྱི་དྲང་ངེས་ཀྱི་མདོའི་ཁྱད་པར་ནི་གཞན་དུ་བཤད་
ཟིན་པས་འདིར་མ་སྤྲོས་སོ། །འོ་ན། དྲང་ངེས་འབྱེད་ཚུལ་སོགས་དེ་ལྟར་ཡིན་ན། སེམས་ཙམ་པ་རང་གི་ངོ་བོ་དེ་གང་ཞེ་ན། འདི་ལ། མཚན་ཉིད། དབྱེ་བ། མིང་གི་རྣམ་གྲངས། སྒྲ་བཤད་པ་
དང་བཞི། དང་པོ་ནི། ཕྱི་དོན་མི་འདོད་ཅིང། རང་རིག་བདེན་གྲུབ་ཏུ་འདོད་པའི་ཐེག་ཆེན་གྱི་གྲུབ་མཐའ་སྨྲ་བའི་གང་ཟག་དེ་སེམས་ཙམ་པའི་མཚན་ཉིད། གཉིས་པ་ནི། དེ་ལ་དབྱེ་ན། རྣམ་བདེན་པ་དང་
རྣམ་རྫུན་པ་གཉིས་སུ་ཡོད། དང་པོ་དང་ལུང་གི་རྗེས་འབྲང་འབྲང་གི་སེམས་ཙམ་པ་དོན་གཅིག། །ཁྱད་པར་ནི། གྲུབ་མཐའ་འབྲང་གི་སེམས་ཙམ་པ་དོན་གཅིག། །ཁྱད་པར་ནི། གྲུབ་མཐའ་རྒྱ་མཚོར་
འཇུག་པའི་གྲུ་རྫིངས་ལས། ཚུར་མཐོང་གི་རྒྱུད་ཀྱི་གཟུགས་འཛིན་དབང་པོའི་མངོན་སུམ་ལ། གཟུགས་རག་པར་སྣང་བ་ནི། རྣམ་བདེན་རྫུན་གཉིས་ཀྱི་རྩོད་པའི་གཞི་དང། དེ་ལྟར་སྣང་བ་དེ་སྣང་བ་ལྟར་
ཏུ་གྲུབ་མ་གྲུབ་ཏུ་འདོད་པའི་སྒོ་ནས་རྣམ་བདེན་རྫུན་གཉིས་སོ་སོར་འབྱེད་ལ་ཡིན་ཏེ། རྣམ་བདེན་པས་དེ་ལྟར་སྣང་བ་དེ་སྣང་བ་ལྟར་དུ་གྲུབ་པར་འདོད། རྣམ་རྫུན་པས་དེ་ལྟར་སྣང་བ་དེ་སྣང་བ་ལྟར་མ་

[058B] ཞེས་གསུངས་པ་ལྟར་ཡིན་ཏེ། རྣམ་བདེན་པ་ལྟར་ན་གཟུགས་སོགས་དོན་ལྔ་པོ་དེ། ཕྱི་དོན་མ་ཡིན་ཀྱང་རགས་པར་གྲུབ་པར་ཁས་ལེན། རྣམ་རྫུན་པ་ལྟར་ན་དེ་རགས་པ་མ་
ཡིན་ཏེ། རགས་པར་གྲུབ་ན། ཕྱི་དོན་དུ་གྲུབ་དགོས་པའི་ཕྱིར། རྣམ་བདེན་པ་ལ་དབྱེ་ན། གཟུགས་འཛིན་གྲངས་མཉམ་པ། སྒོང་ཕྱེད་ཚལ་བ། སྣང་ཚོགས་གཉིས་མེད་པ་དང་གསུམ་ཡོད། དེ་རྣམས་སོ་
སོའི་འདོད་ཚུལ་ཡོད་དེ། ཕྱེ་མ་ལེབ་ཀྱི་གཤོག་སྟེང་གི་ཁྲ་བོ་འཛིན་པའི་མིག་ཤེས་ཀྱིས་ཁྲ་བོ་འཛིན་པའི་ཚེ། ཡུལ་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་གཏད་ཅིང། ཡུལ་ཅན་གྱི་ངོས་
ནས་ཀྱང་སྔོ་སེར་སོགས་མི་འདྲ་བ་རེ་རེའི་རྣམ་ལ་རྣམ་ལྡན་དུ་སྐྱེ་བར་འདོད་པས་ན། གཟུགས་འཛིན་གྲངས་མཉམ་པ་དང། དེ་ལྟར་འཛིན་པའི་ཚེ་ཡུལ་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་
རྣམ་པ་གཏད་ཅིང། ཡུལ་ཅན་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་མེད་དུ་སྐྱེ་བར་འདོད་པས་ན། སྒོད་ཕྱེད་ཚལ་བ་དང། དེ་ལྟར་འཛིན་པའི་ཚེ་ཡུལ་གྱི་ངོས་ནས་སྔོ་སེར་སོགས་མི་འདྲ་
བ་རེ་རེའི་རྣམ་པ་གཏད་ཅིང། ཁྲ་ཙམ་གྱི་རྣམ་པ་གཏད། ཡུལ་ཅན་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་རྣམ་མེད་དུ་མ་སྐྱེས་པར། ཁྲ་ཙམ་གྱི་རྣམ་པ་རྣམ་མེད་དུ་སྐྱེ་བར་འདོད་
པས་ན་སྣ་ཚོགས་གཉིས་མེད་པ་ཞེས་བརྗོད་པ་ཡིན་པའི་ཕྱིར། གཉིས་པ་རྣམ་རྫུན་པ་ལ་དབྱེ་ན། དྲི་བཅས་རྣམ་རྫུན་པ་དང། དྲི་མེད་རྣམ་རྫུན་པ་གཉིས་སུ་ཡོད། དེ་གཉིས་ཀྱིས་འདོད་ཚུལ་ནི་

[059A]༄༅། །དང་པོས་སངས་རྒྱས་ཀྱིས་ན་གཉིས་སྣང་ཡོད་པར་འདོད་ལ། གཉིས་པས་དེ་མེད་པར་འདོད་དོ། །གསུམ་པ་ནི། སེམས་ཙམ་པ། རྣམ་རིག་པ། རྣལ་འབྱོར་སྤྱོད་པ་པ་རྣམས་
དོན་གཅིག་མིང་གི་རྣམ་གྲངས་ཡིན་ཏེ། བསྟན་པ་སྤྱི་རྣམ་ལས། སེམས་ཙམ་པ་དང། རྣམ་རིག་པ། རྣལ་འབྱོར་སྤྱོད་པ་ཞེས་པ་རྣམས། །སེམས་ཙམ་པ་ལི་སྤྱི་མིང་ཡིན། །ཞེས་གསུངས་
པའི་ཕྱིར། བཞི་པ་ནི། ཆོས་ཐམས་ཅད་སེམས་ཙམ་གྱི་བདག་ཉིད་དུ་འདོད་པས་ན་སེམས་ཙམ་པ་དང། ཆོས་ཐམས་ཅད་རྣམ་པར་རིག་པ་ཙམ་གྱི་བདག་ཉིད་དུ་འདོད་པས་ན་རྣམ་
རིག་པ་དང། རྣལ་འབྱོར་གྱིས་བཞིའི་ལམ་དང། གཞན་དབང་ཡོངས་གྲུབ་རྣམས་བདེན་གྲུབ་ཏུ་འདོད་པས་ན་རྣལ་འབྱོར་སྤྱོད་པ་པ་ཞེས་བྱའོ།། །།སྨྲས་པ།། རྒྱལ་བ་གཉིས་
པའི་ལེགས་བཤད་སྙིང་པོ་ཡི། །དཀའ་བའི་གནད་ཀུན་དྲི་མེད་རིག་པ་ཡིས། །གཏན་ལ་ཕབ་ཅིང་མདོ་དང་བསྟན་བཅོས་ཀྱི། །ཚད་ལྡན་གཞུང་དང་སྦྱར་ཏེ་ལེགས་པར་བཤད་
བསྟན་བཅོས་རྩོམ་པའི་རྒྱུ་གསུམ་མ་ཚང་བས། །འདིར་འཕད་ནོངས་པ་མཁས་པ་རྣམས་ལ་བཤགས། །ལེགས་ཆ་ཇི་སྙིད་མཆིས་པས་རང་གཞན་གྱིས། །དྲང་ངེས་ཇི་བཞིན་ཁོང་དུ་ཆུད་
པར་ཤོག་དགོངས་འགྲེལ་ལུགས་ཀྱི་དྲང་ངེས་འབྱེད་ཚུལ་རྫོགས། །བློ་གྲོས་མི་ཟད་མདོ་དོན་འབྱེད་ཚུལ་ནི། །བརྗོད་པར་འདོད་མོད་མངས་སུ་འགྱུར་དོགས་ནས། །འདིར་ནི་མ་སྤྲོས་

[059B]། །།ཅེས་པ་འདི་ནི་བློ་གྲོས་མཁའ་ལྟར་ཡངས་པའི་སྐྱེས་བུ་དང། ཕྱོགས་ལྷུང་བློ་གྲོས་སྐྱོན་གྱིས་མིག་བསྒྲིབས་པའི་སྐྱེ་བོ་རྣམས་ལ་ཕན་པ་ཆེད་མེད་ཀྱང། རང་ཉིད་དྲན་པ་གསལ་
ཕྱིར་དང། གཟུར་གནས་བློ་གྲོས་དམན་པ་ལེགས་བཤད་དོན་དུ་གཉེར་བ་རྣམས་ལ་ཕན་འདོད་ཀྱི་བསམ་པའི་ཀུན་ནས་བསླང་སྟེ། གྱིན་བ་དཱ་ནའི་མིང་ཅན་གྱིས་དགའ་ལྡན་རྣམ་པར་རྒྱལ་བའི་གླིང་དུ་བསྒྲིགས་པའོ།། །།
   ༈    ཕ་མ་རྣམ་གཉིས་ཀྱི་གཙོས་རང་གཞན་
ཀུན་གྱི་འདི་ཕྱིའི་རྣམ་དཀར་དགེ་ཚོགས་དུ་མའི་ཆད་དྲང་ངེས་སྤྱི་དོན་དཔེ་དྲངས་བཞི་བརྒྱ་ཐམ་པར་བསྐྲུན་ཞུས་པའི་འགྲོ་གྲོན་གནང་བའི་འདིས། སྒྲིབ་གཉིས་སྤངས་ཚོགས་གཉིས་རྫོགས་མྱུར་དུ་མངོན་པར་རྫོགས་
པ་སངས་རྒྱས་པའི་རྒྱུར་གྱུར་ཅིག། དགེའོ།།

[060A]༄༅། །བསམ་ནོར་གླིང་གྲྭ་ཚང་གི་ཡིག་ཆ་མཁས་ཤིང་གྲུབ་པའི་དབང་ཕྱུག་ཆེན་པོ་མཁས་སྒྲུབ་སྦྱིན་པ་དར་གྱས་ཀྱིས་མཛད་པའི་དྲང་ངེས་སྤྱི་དོན་འདི་བཞིན་དཔེ་གྲངས་གསུམ་རྒྱ་ཐམ་པ་དཔར་
བསྐྲུན་ཞུས་པའི་འགྲོ་གྲོན་གྱི་ཡོན་སྦྱར་གནང་བའི་སྨོན་ཚིག་ཏུ།།    ༈    རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །གཞོལ་བའི་མཐའ་ཡས་ཆོས་ཚུལ་དལ་འབབ་ཀླུང། །ཚིག་གི་གཟེགས་
མ་རེས་ཀྱང་དུག་གསུམ་གྱི། །དྲི་མ་ཡོངས་འཁྲུད་ལེགས་བཤད་བདུད་རྩི་འདི། །དཔར་དུ་བསྐྲུན་པའི་རྣམ་དཀར་ཕུང་པོའི་མཐུས། །ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །གདངས་ཏེ་རྒྱུད་ལྔའི་འགྲོ་བ་མ་
ལུས་པ། །ངེས་ལེགས་ནོར་བུའི་མཛོད་ལ་དབང་འབྱོར་ཤོག། །།ཅེས་དགེ་བསྔོའི་སྨོན་ཚིག་འདི་བཞིན་་གོང་ས་སྐྱབས་མགོན་རྒྱལ་དབང་ཐམས་ཅད་མཁྱེན་ཅིང་གཟིགས་པ་ཆེན་པོ་སྐུ་འཕྲེང་
བཅུ་བཞི་པ་རྗེ་བཙུན་འཇམ་དཔལ་ངག་དབང་བློ་བཟང་ཡེ་ཤེས་བསྟན་འཛིན་རྒྱ་མཚོ་སྲིད་གསུམ་དབང་བསྒྱུར་མཚུངས་པ་མེད་པའི་སྡེ་དཔལ་བཟང་པོ་མཆོག་གིས་མཛད་པའོ།། །



