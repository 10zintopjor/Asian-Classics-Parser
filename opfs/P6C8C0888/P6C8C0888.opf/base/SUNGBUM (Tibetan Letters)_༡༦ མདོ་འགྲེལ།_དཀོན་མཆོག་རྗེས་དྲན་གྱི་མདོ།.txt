༄༅། །དཀོན་མཆོག་རྗེས་དྲན་གྱི་མདོ་འགྲེལ་དད་པའི་ལྕགས་ཀྱུ་ཞེས་བྱ་བ་བཞུགས་སོ།།

[001A] །ན་མོ་གུ་ར་ཝེ། སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ལ་གུས་བཏུད་ནས། །དེ་རྣམས་རྗེས་སུ་དྲན་པ་ཡི། །མདོ་དོན་མདོར་བསྡུས་
བཤད་པར་བྱ། །འདི་ལ་གསུམ། སངས་རྒྱས་དང། ཆོས་དང། དགེ་འདུན་རྗེས་སུ་དྲན་ཚུལ་ལོ། །དང་པོ་ལ་གསུམ། །མདོར་བསྟན་པ། རྒྱས་པར་བཤད་པ། དོན་བསྡུ་བའོ། །
དང་པོ་ལ་གཉིས། ཁྱད་ཆོས་དང། ཁྱད་གཞིའོ། །དང་པོ་ལ། །བགེགས་བཅོམ་པ་དང་བཤད་པ་དང། །སྤངས་དང་ཡེ་ཤེས་ཕུན་ཚོགས་དང། །རྒྱུ་དང་ཇི་ལྟར་གཤེགས་པ་དང། །འཇིག་
རྟེན་ལ་གཟིགས་སྐལ་ལྡན་འདུལ། །སྟོན་པ་ཉིད་དེ་ཡོན་ཏན་དགུ། །ཞེས་པ་ལྟར། དགུ་ལས། དང་པོ་བགེགས་བཅོམ་པ་ནི། འདི་ལྟར་བཅོམ་ལྡན་འདས་དེ་ནི། ཞེས་པ་སྟེ། འོག་ནས་

[002A]༄༅། །འཆད་འགྱུར་གྱི་ཡོན་ཏན་འདི་ལྟར་བདུད་བཞི་བཅོམ་ཞིང་སྐལ་བ་དྲུག་དང་ལྡན་ལ་འཇིག་རྟེན་ལས་འདས་པ་དེ་ནིའོ། །གཉིས་པ་བཤད་པ་ཕུན་ཚོགས་ནི། དེ་བཞིན་
གཤེགས་པ་སྟེ། རང་གིས་ཤེས་བྱའི་དེ་ཁོ་ན་ཉིད་ཇི་ལྟ་བ་བཞིན་དུ་གཤེགས་པ་སྟེ་རྟོགས་ནས་གཞན་ལ་སྟོན་པའོ། །གསུམ་པ་སྤངས་པ་ཕུན་ཚོགས་ནི། དགྲ་བཅོམ་པ་སྟེ། སྒྲིབ་གཉིས་ཀྱི་
དགྲ་བག་ཆགས་དང་བཅས་པ་བཅོམ་ཞིང་སྤངས་པའོ། །བཞི་པ་ཡེ་ཤེས་ཕུན་ཚོགས་ནི། ཡང་དག་པར་རྫོགས་པའི་སངས་རྒྱས་ཏེ། ཡང་དག་པ་ཕྱིན་ཅི་མ་ལོག་པར་ཤེས་བྱའི་དཀྱིལ་
འཁོར་ཡོངས་སུ་རྫོགས་པ་ལ་མི་ཤེས་པའི་གཉིད་སངས་ནས་བློ་གྲོས་ཀྱི་སྣང་བ་རྒྱས་པའོ། །ལྔ་པ་ཕུན་ཚོགས་གསུམ་ལྡན་གྱི་རྒྱུ་ནི། རིག་པ་དང་ཞབས་སུ་ལྡན་པ་སྟེ། ཤེས་རབ་
ཀྱི་བསླབ་པའི་རིག་པ་དང། ཏིང་ངེ་འཛིན་དང་ཚུལ་ཁྲིམས་ཀྱི་བསླབ་པའི་ཞབས་གཉིས་སུ་ལྡན་པའོ། །དྲུག་པ་ཇི་ལྟར་གཤེགས་པ་ནི། །བདེ་བར་གཤེགས་པ་སྟེ། ལམ་

[002B] །དེ་ལ་སྤངས་པའི་ཁྱད་པར་གསུམ་ནི། ལེགས་པར་སྤངས། མི་ལྡོག་པར་སྤངས། མ་ལུས་པར་
སྤངས་པའོ། །རྟོགས་པའི་ཁྱད་པར་གསུམ་ནི། དེ་ཉིད་མཁྱེན། མཁྱེན་པ་བརྟན། མ་ལུས་པར་མཁྱེན་པའོ། །བདུན་པ་འཇིག་རྟེན་ལ་གཟིགས་པ་ནི། འཇིག་རྟེན་མཁྱེན་པ་སྟེ། ཉིན་མཚན་དུས་
དྲུག་ཏུ་གདུལ་བྱའི་འཇིག་རྟེན་ལ་གཟིགས་ནས་སྐལ་པ་དང་ལྡན་མིན་མཁྱེན་པར་མཛད་པའོ། །བརྒྱད་པ་སྐལ་ལྡན་འདུལ་བ་ནི། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་སྟེ། སྐལ་ལྡན་གྱི་སྐྱེས་བུ་
རྣམས་འདུལ་བའི་ཚེ། ཐེག་པ་གསུམ་གྱི་ལམ་བསྟན་ནས་ཁ་ལོ་ཐར་པའི་ཕྱོགས་སུ་སྒྱུར་བ་ལ་ཐབས་མཁས་བླ་ན་མེད་པ་དང་ལྡན་པའོ། །དགུ་པ་འཕྲིན་ལས་ཀྱི་རྟེན་སྟོན་པ་ཉིད་ནི། ལྷ་
དང་མི་རྣམས་ཀྱི་སྟོན་པ་སྟེ། སེམས་ཅན་ཐམས་ཅད་ཀྱི་སྟོན་པ་ཡིན་ཡང་ལྷ་དང་མི་སྨོས་པ་ནི། གདུལ་བྱའི་གཙོ་བོ་སྟེ་རྟེན་དེ་གཉིས་ཁོ་ན་ལ་བདེན་པ་གསར་མཐོང་དང་འབྲས་བུ་བཞི་གསར་
དུ་འཐོབ་པ་ཡོད་པས་སོ། །གཉིས་པ་ཁྱད་གཞི་ནི། སངས་རྒྱས་བཅོམ་ལྡན་འདས་སོ་སྟེ། ཚིག་དོན་གང་དུ་བཤད་ཟིན་ལ་བསྐྱར་ཏེ་སྨོས་པ་ནི། གོང་གི་ཁྱད་ཆོས་དེ་རྣམས་གང་ལ་

[003A]༄༅། །མངའ་བའི་ཁྱད་གཞི་སྟོན་པའོ། །སོ་ཞེས་རྫོགས་ཚིག་སྨོས་པ་ནི་ཐེག་པ་ཆེ་ཆུང་ཐུན་མོང་གི་ཡོན་ཏན་དྲན་ཚུལ་བཤད་ཟིན་པའོ།།    ༈   
པ་ལ། གཏན་དུ་བཞུགས་དང་སྐུའི་རང་བཞིན། །གང་ལ་བརྟེན་དང་བྱ་བ་ཐབས། །གནས་དང་མ་ཆགས་ཇི་ལྟས་མཛད། །དོན་བསྡུ་རྣམས་སུ་ངེས་པར་བྱ། །ཞེས་པ་ལྟར་དགུ་ལས། དང་པོ་
གཏན་དུ་བཞུགས་པའི་རྒྱུ་ནི། དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ། དགེ་བའི་རྩ་བ་རྣམས་ཆུད་མི་ཟ་བ་སྟེ། དེ་བཞིན་གཤེགས་པ་དེ་ལ་ནི། མཐུན་མོང་གི་ཡོན་ཏན་
དེ་རྣམས་སུ་མ་ཟད་ཐེག་ཆེན་མཐུན་མོང་མིན་པའི་ཡོན་ཏན་གཞན་ཡང་ཡོད་དེ། སྔོན་སློབ་ལམ་དུ་སྦྱིན་སོགས་བསོད་ནམས་གང་བསགས་ཐམས་ཅད་ལོངས་སྤྱོད་སོགས་ཀྱི་རྒྱུར་མ་བསྔོས་
པར་སྦྱིན་སོགས་བསོད་ནམས་རྒྱུན་མི་འཆད་པའི་རྒྱུར་བསྔོས་པས་ན་རྒྱུ་དང་མཐུན་པའི་འབྲས་བུ་རྟག་ཏུ་འབྱུང་ལ། དེས་ན་དགེ་བའི་རྩ་བ་རྣམས་འབྲས་བུ་བྱུང་བ་དང་ལྷག་མེད་ཀྱི་དབྱིངས་སུ་ཆུད་མི་ཟ་བར་གཏན་དུ་རྒྱུན་མི་འཆད་པའོ། །གཉིས་པ་སྐུའི་རང་བཞིན་ལ། རྩ་བར་དབྱེ་ངོ་བོ་དང། །གནས་སྐབས་བྱེད་ལས་ཕུན་སུམ་ཚོགས། །ཞེས་པ་ལྟར་ལྔ་ལས་

[003B] བཟོད་པས་བརྒྱན་པ་སྟེ། བཟོད་པའི་འབྲས་བུར་གྱུར་པའི་སྐུ་མཛེས་པས་བརྒྱན་པར་གྱུར་པའོ། །གཉིས་པ་སྐུའི་རབ་དབྱེའི་རྒྱུ་ནི། བསོད་ནམས་ཀྱི་གཏེར་རྣམས་ཀྱི་གཞི་སྟེ། སྐུའི་བ་སྤུ་
རེ་རེ་ཡང་བསོད་ནམས་ཀྱི་ཚོགས་གཏེར་ལྟར་ཟད་མི་ཤེས་པའི་གཞི་སྟེ་རྒྱུ་ལས་བྱུང་བའོ། །གསུམ་པ་སྐུའི་ངོ་བོ་ནི། དཔེ་བྱད་བཟང་པོ་རྣམས་ཀྱི་སྤྲས་པ། མཚན་རྣམས་ཀྱི་མེ་ཏོག་རྒྱས་པ་སྟེ། དཔེ་བྱད་བཟང་
པོ་བརྒྱད་ཅུའི་གྲངས་དང་ལྡན་པ་རྣམས་ཀྱིས་སྤྲས་པ་སྟེ་བརྒྱན་ནོ། །གང་ན་མཚན་བཟང་པོ་སུམ་ཅུ་རྩ་གཉིས་ཀྱི་གྲངས་དང་ལྡན་པ་མེ་ཏོག་རབ་ཏུ་རྒྱས་པ་ལྟར་ཡིད་དུ་འོང་བ་རྣམས་ཀྱི་ཆ་ཤས་སོ། །བཞི་པ་སྐུའི་
གནས་སྐབས་ནི། སྤྱོད་ཡུལ་རན་པར་མཐུན་པ་སྟེ། སྤྱོད་ལམ་རྣམ་པ་བཞི་པོ་དལ་མར་སོགས་ཡུལ་སེམས་ཅན་རྣམས་ཀྱི་བློ་དང་རན་པར་མཛད་པས་ཡིད་དང་མཐུན་པའོ། །ལྔ་པ་སྐུའི་བྱེད་ལས་ནི། མཐོང་
ན་མི་མཐུན་པ་མེད་པ་སྟེ། རྒྱལ་བའི་སྐུ་མཐོང་བ་ན་དེ་ལ་སྡུག་བསྔལ་དང་ཉོན་མོངས་སོགས་མི་མཐུན་ཕྱོགས་གང་ཡང་བསྐྱེད་པ་མེད་ཅིང་མཐུན་ཕྱོགས་བདེ་བ་དང་དད་གུས་སོགས་བསྐྱེད་པའོ། །གསུམ་པ་གང་
ལ་བརྟེན་ནས་གཞན་དོན་མཛད་པ་ལ་གཉིས། དད་ལྡན་རྗེས་སུ་འཛིན་པ་དང། འགྲན་འདོད་ཚར་གཅོད་པའོ། །དང་པོ་ནི། དད་པས་མོས་པ་རྣམས་ལ་མངོན་པར་དགའ་བ་སྟེ། དད་པས་ཀུན་ནས་བསླངས་

[004A]༄༅། །ཏེ་ཆོས་ཐོབ་པར་མོས་ནས་འོངས་པའི་སེམས་ཅན་རྣམས་ལ་སྐུ་མཐོང་བ་ཙམ་གྱིས་མངོན་པར་དགའ་བ་རྒྱ་ཆེན་པོ་སྐྱེའོ། །གཉིས་པ་འགྲན་འདོད་ཚར་གཅོད་པ་ལ་གཉིས། ཤེས་རབ་འགྲན་
འདོད་ཚར་གཅོད་པ་དང། སྟོབས་འགྲན་འདོད་ཚར་གཅོད་པའོ། །དང་པོ་ནི། ཤེས་རབ་ཟིལ་གྱིས་མི་ནོན་པ་སྟེ། ཤེས་བྱ་ཐམས་ཅད་མཁྱེན་པ་སངས་རྒྱས་ཁོ་ན་ཡིན་པས་དེའི་ཤེས་རབ་གང་ཟག་འགྲན་པར་འདོད་པ་
སུས་ཀྱང་ཟིལ་གྱིས་གནོན་མི་ནུས་པའོ། །གཉིས་པ་སྟོབས་འགྲན་འདོད་ཚར་གཅོད་པ་ནི། སྟོབས་རྣམས་ལ་བརྫི་བ་མེད་པ་སྟེ། སངས་རྒྱས་ལ་ལུས་སྟོབས་འགྲན་པར་འདོད་པ་རྣམས་ཀྱིས་རྒྱལ་བའི་སྐུའི་ཚིགས་རེ་རེ་
ལ་སྲེད་མེད་ཀྱི་བུའི་སྟོབས་མངའ་བ་རྣམས་ལ་བརྫི་བར་མི་ནུས་པའོ། །དེ་ཡང་གླང་ཆེན་ཕལ་པ་དང། སྤོས་ཀྱི་གླང་པོ་དང། ཚན་པོ་ཆེ་ཆེན་པོ་དང། རབ་གནོན་དང། ཡན་ལག་མཆོག་དང། སྟོབས་མཆོག་དང་
སྲེད་མེད་ཀྱི་བུ་རྣམས་བཅུ་འགྱུར་རོ། །བཞི་པ་བྱ་བ་གང་ཡིན་པ་ལ་གཉིས། །སྤྱིར་མཛད་པ་དང། བྱེ་བྲག་ཏུ་མཛད་པའོ། །དང་པོ་ནི། སེམས་ཅན་ཐམས་ཅད་ཀྱི་སྟོན་པ་སྟེ། སེམས་ཅན་ལ་བདེ་སྐྱིད་འབྱུང་བ་
ལས་འབྲས་ཀྱི་བླང་དོར་ལ་བལྟོས་ཤིང་བླང་དོར་སངས་རྒྱས་ཀྱིས་སྟོན་དགོས་པས་སེམས་ཅན་ཐམས་ཅད་ཀྱི་སྟོན་པའོ། །གཉིས་པ་བྱེ་བྲག་ཏུ་མཛད་པ་ལ་གཉིས། ལམ་ཞུགས་ཀྱི་དོན་མཛད་པ་དང། ལམ་མ་

[004B] །དང་པོ་ལ་གཉིས། ཐེག་ཆེན་པའི་དོན་མཛད་པ་དང། ཐེག་དམན་པའི་དོན་མཛད་པའོ། །དང་པོ་ནི། བྱང་ཆུབ་སེམས་དཔའ་རྣམས་ཀྱི་ཡབ་སྟེ། བྱང་ཆུབ་སེམས་དཔའ་རྣམས་ལ་སངས་
རྒྱས་ཀྱི་རིགས་ཡོད་པས་རྒྱལ་བའི་སྲས་དང། སངས་རྒྱས་རྣམས་བྱང་སེམས་ཀྱི་ཡོན་ཏན་གང་ལས་འབྱུང་བའི་གཞི་ཡིན་པས་ཡབ་བོ། །གཉིས་པ་ཐེག་དམན་པའི་དོན་མཛད་པ་ནི། འཕགས་པའི་གང་ཟག་རྣམས་ཀྱི་
རྒྱལ་པོ་སྟེ། ཉན་རང་འཕགས་པ་རྣམས་འབངས་ཕལ་བ་དང་འདྲ་ཞིང་སངས་རྒྱས་ཀྱིས་དེ་དག་ལ་བཀས་དབང་བསྒྱུར་བས་ན་རྒྱལ་པོའོ། །གཉིས་པ་ལམ་མ་ཞུགས་ཀྱི་དོན་མཛད་པ་ནི། མྱ་ངན་ལས་འདས་པའི་
གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན་ཏེ། རིགས་མ་ངེས་པའི་གང་ཟག་རྣམས་ལ་བློ་དང་འཚམ་པའི་ལམ་བསྟན་ནས་མྱང་འདས་གསུམ་པོ་གང་རུང་དུ་འཁྲིད་པས་རིན་པོ་ཆེའི་གླིང་དུ་འཁྲིད་པའི་དེད་དཔོན་དང་འདྲ་
བའོ། །ལྔ་པ་ཐབས་གང་ཡིན་པ་ལ་གསུམ། ཐུགས་ཀྱི་ཐབས། གསུང་གི་ཐབས། སྐུའི་ཐབས་སོ། །དང་པོ་ནི། ཡེ་ཤེས་དཔག་ཏུ་མེད་པ་སྟེ། སེམས་ཅན་མཐའ་ཡས་པའི་རིགས་དང། མོས་པ་དང། དབང་
པོ་དང། །བག་ལ་ཉལ་ཇི་ལྟ་བ་བཞིན་དུ་མཁྱེན་པའི་ཡེ་ཤེས་དཔག་ཏུ་མེད་པ་མངའ་བའོ། །གཉིས་པ་གསུང་གི་ཐབས་ལ་གསུམ། སྤོབས་པ་ཆེ་བ། སྐྱོན་དང་བྲལ་བ། ཡོན་ཏན་དང་ལྡན་པའོ། །དང་

[005A]༄༅། །པོ་ནི། སྤོབས་པ་བསམ་གྱི་མི་ཁྱབ་པ་སྟེ། གདུལ་བྱ་ལ་ཆོས་སྟོན་པའི་སྤོབས་པ་ཟད་པ་མེད་ཅིང་ངོ་མཚར་བས་བསམ་གྱིས་མི་ཁྱབ་པའོ། །གཉིས་པ་སྐྱོན་དང་བྲལ་བ་ནི། གསུང་རྣམ་
པར་དག་པ་སྟེ། གསུང་ལ་བརྫུན་སྨྲ་བ་དང། སྐད་འཛེར་བ་དང། ཡིད་གདུང་བ་དང། ཧ་ཅང་མྱུར་བུལ་སོགས་སྐྱོན་མཐའ་དག་གིས་རྣམ་པར་དག་པའོ། །གསུམ་པ་ཡོན་ཏན་དང་ལྡན་པ་ནི། དབྱངས་སྙན་པ་སྟེ་
གསུང་དབྱངས་ཡན་ལག་ལྔའམ་དྲུག་ཅུ་རྩ་བཞི་དང་ལྡན་པས་ཤིན་ཏུ་སྙན་པའོ། །གསུམ་པ་སྐུའི་ཐབས་ལ་གཉིས། རྟེན་གྱི་ཁྱད་པར་དང། ངོ་བོའི་ཁྱད་པར་རོ། །དང་པོ་ནི། སྐུ་བྱད་ལྟ་བས་ཆོག་མི་ཤེས་པ་སྟེ། སྐུའི་
ཆ་བྱད་ལ་ཇི་ཙམ་བལྟས་ཀྱང་ཚིམ་པ་དང་ཆོག་ཤེས་པ་མེད་པའོ། །གཉིས་པ་ངོ་བོའི་ཁྱད་པར་ནི། སྐུ་མཚུངས་པ་མེད་པ་སྟེ། ལྷ་དང་བཅས་པའི་འཇིག་རྟེན་འདིར་རྒྱལ་བའི་སྐུ་ལས་ལྷག་པ་ལྟ་ཅི་སྨོས་ཆ་ཤས་
མཚུངས་པ་ཙམ་ཡང་མེད་པའོ། །དྲུག་པ་གནས་གང་དུ་བཞུགས་པ་ནི། འདོད་པ་དག་གིས་མ་གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ་སྟེ། འདོད་ཁམས་ན་
གཞན་དོན་མཛད་པའི་ཚེ་འདོད་པའི་སས་བསྡུས་ཀྱི་ཉོན་མོངས་དང། ལོག་སྒྲུབ་ཀྱི་གནོད་པ་དག་གིས་མ་གོས་པ་དང། གཟུགས་ཁམས་ན་མཛད་པའི་ཚེ། སྙོམས་འཇུག་དང་སྐྱེ་བའི་བསམ་གཏན་གྱི་བདེ་

[005B] གཟུགས་མེད་ཁམས་ན་ལུས་ངག་གི་བྱ་བ་མེད་པས། དེར་བཞུགས་ནས་ཆོས་སྟོན་པ་མི་སྲིད་པས་ནི་གཟུག་མེད་ཀྱི་ལུས་ངག་གི་བྱ་བ་ངག་དང་མ་
འདྲེས་པའོ། །འདིར་སྡུག་བསྔལ་ལས་རྣམ་པར་གྲོལ་བ། ཞེས་བ་གཞུང་ཁུངས་མ་རྣམས་སུ་མི་འབྱུང་ངོ། །བདུན་པ་མ་ཆགས་པར་གཞན་དོན་མཛད་པ་ནི། ཕུང་པོ་དག་ལས་རབ་ཏུ་རྣམ་པར་གྲོལ་བ། ཁམས་རྣམས་
དང་མི་ལྡན་པ། སྐྱེ་མཆེད་རྣམས་བསྡམས་པ་སྟེ། ཟག་བཅས་ཀྱི་ཕུང་པོ་ལྔ་པོ་དག་ནི་ཡང་སྐྱེ་བས་ཚོགས་པའི་གནས་ཡིན་ཀྱང་རྒྱལ་བས་སྐྱེ་འཆི་སྤངས་པས་དེའི་སྐྱོན་ལས་རབ་ཏུ་རྣམ་པར་གྲོལ་བ་དང། ཉོན་མོངས་
འདྲེན་པར་བྱེད་པའི་ཟག་བཅས་ཀྱི་ཁམས་བཅོ་བརྒྱད་པོ་རྣམས་དང་མི་ལྡན་པ་དང། ཉོན་མོངས་སྐྱེ་ཞིང་མཆེད་པའི་སྒོར་གྱུར་པས་ཟག་བཅས་ཀྱི་སྐྱེ་མཆེད་བཅུ་གཉིས་པོ་རྣམས་བསྡམས་ཤིང་སྤངས་པའོ། །བརྒྱད་པ་
ཡོན་ཏན་ཇི་ལྟ་བུས་འགྲོད་ན་མཛད་པ་ལ་གཉིས། སྤངས་པའི་ཡོན་ཏན་དང། རྟོགས་པའི་ཡོན་ཏན་ནོ། །དང་པོ་ནི། མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བདག་ལས་རྣམ་པར་གྲོལ་བ། སྲེད་པ་
ལས་གྲོལ་བ། ཆུ་བོ་ལས་བརྒལ་བ་སྟེ། བརྣབ་སེམས་དང། གནོད་སེམས་དང། ཚུལ་ཁྲིམས་བརྟུལ་ཞུགས་མཆོག་འཛིན་དང། ལྟ་ངན་མཆོག་འཛིན་ཏེ་མཉམ་གཞག་རྒྱུན་ཆགས་ལ་བར་དུ་གཅོད་པའི་

[006A]༄༅། །མདུད་པ་རྣམས་ཤིན་ཏུ་རྒྱུན་བཅད་པ་དང། འདོད་ཆགས་དང་ཞེ་སྡང་དང་གཏི་མུག་སྟེ་ལུས་སེམས་ཡོངས་སུ་གདུང་བར་བྱེད་པ་དག་ལས་རྣམ་པར་གྲོལ་བ་དང། འདོད་སྲེད་དང་འཇིག་སྲེད་
དང། སྲིད་སྲེད་དེ་འབྲལ་བར་དཀའ་བའི་སྲེད་པ་རྣམས་ལས་གྲོལ་བ་དང། འདོད་པ་དང། སྲིད་པ་དང། ལྟ་བ་དང། མ་རིག་པ་སྟེ་སྡུག་བསྔལ་གྱི་རྒྱན་ཕྱོགས་འཁྱེར་བའི་ཆུ་བོ་རྣམས་ལས་བརྒལ་བའོ། །
གཉིས་པ་རྟོགས་པའི་ཡོན་ཏན་ནི། ཡེ་ཤེས་ཡོངས་སུ་རྫོགས་པ། འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་
གནས་པ། ཡང་དག་པ་ཉིད་ཀྱི་མཐའ་ལ་གནས་པ་སྟེ། རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་ཤེས་བྱ་ཡོངས་སུ་རྫོགས་པ་ལ་ཁྱབ་པ་དང། དུས་གསུམ་གྱི་སངས་རྒྱས་རྣམས་ཀྱི་སྐུ་ཚེ་དང་འཕྲིན་ལས་
དང་ཞིང་ཁམས་སོགས་ལ་ཁྱད་པར་ཡོད་ཀྱང་ཡེ་ཤེས་ཆོས་ཀྱི་སྐུ་ལ་མཆོག་དམན་མེད་པར་མཉམ་པ་ཉིད་བརྙས་པས་སངས་རྒྱས་ཐམས་ཅད་ཀྱི་ཡེ་ཤེས་ལ་གནས་པ་དང། སྙིང་རྗེ་ཆེན་པོས་དམན་པའི་མྱ་ངན་ལས་འདས་
པའི་མཐའ་ལ་མི་གནས་པ་དང། མཁྱེན་རབ་ཆེན་པོས་སྲིད་མཐའ་སྤངས་ནས་ཡང་དག་པའི་མཐའ་ཆོས་སྐུ་སྟོང་པ་ཉིད་ལ་སླར་མི་ལྡང་བའི་ཚུལ་གྱིས་གནས་པའོ། །དགུ་པ་ཡོན་ཏན་གྱི་དོན་བསྡུ་བ་ནི། སེམས་

[006B] ཞེས་པ་སྟེ། སེམས་ཅན་ཐམས་ཅད་ལ་གཟིགས་པའི་ས་ནི་སྐུ་གསུམ་མོ། །དེའི་གོ་འཕང་མངོན་དུ་མཛད་ནས་ལོངས་སྤྲུལ་གཉིས་ཀྱི་དག་མ་དག་གི་སེམས་ཅན་ལ་
གཟིགས་ནས་དོན་མཛད་ལ། ཆོས་སྐུ་ནི་སྐུ་གཞན་གཉིས་ཀྱི་གཞི་ཡིན་པས་ན་གཟིགས་པའི་གཙོ་བོའི་རྒྱུའོ། །གསུམ་པ་དོན་བསྡུ་བ་ནི། འདི་དག་ནི་སངས་རྒྱས་བཅོམ་ལྡན་འདས་ཀྱི་སྐུ་ཆེ་བའི་ཡོན་ཏན་ཡང་དག་པ་རྣམས་
སོ་སྟེ། ཐེག་པ་མཐུན་མོང་དང་མཐུན་མོང་མ་ཡིན་པའི་ཡོན་ཏན་གོང་དུ་སོ་སོར་བཤད་པ་འདི་དག་ནི། སངས་རྒྱས་བཅོམ་ལྡན་འདས་ཁོ་ནའི་སྐུ་ཆེ་བའི་ཡོན་ཏན་ཡང་དག་པ་སྟེ་ཕྱིན་ཅི་མ་ལོག་པ་རྣམས་ཡིན་ནོ་ཞེས་པའོ། །
   ༈    ལུང་གི་ཆོས་རྗེས་སུ་དྲན་ཚུལ་དང། རྟོགས་པའི་ཆོས་རྗེས་སུ་དྲན་ཚུལ་ལོ། །དང་པོ་ནི། དམ་པའི་ཆོས་ནི་ཞེས་སོགས་ཏེ། བསླབ་པ་གསུམ་སྟོན་པ་དང། ཐོས་
བསམ་སྒོམ་གསུམ་གྱི་ཤེས་རབ་བརྗོད་པས་སམ། ཡང་དམ་པ་སངས་རྒྱས་ཀྱིས་གསུངས་པའི་ལུང་གི་ཆོས་ནི། གླེང་གཞི་ཐོག་མར་དགེ་བ། མདོ་དངོས་བར་དུ་དགེ་བ། མཐུན་འགྱུར་ཡི་རང་ཐ་མར་དགེ་བ། བདེན་གཉིས་
བརྗོད་བྱར་སྟོན་པས་དོན་བཟང་པོ། གོ་བདེ་ཞིང་གཟུང་སླ་ལ་བརྗོད་བདེ་ཞིང་སྙན་པས་ཚིག་འབྲུ་བཟང་པོ། ཕྱག་རྒྱ་བཞི་སྟོན་པས་མུ་སྟེགས་ཀྱི་ལུགས་དང་མ་འདྲེས་པ། ཁམས་གསུམ་གའི་ཉོན་མོངས་པ་རྩ་བ་ནས་

[007A]༄༅། །སྤོང་བའི་གཉེན་པོ་ཡོངས་སུ་རྫོགས་པ། རང་བཞིན་རྣམ་དག་གི་ཆོས་དབྱིངས་བརྗོད་བྱར་སྟོན་པས་ཡོངས་སུ་དག་པ། དུག་གསུམ་གྱི་དྲི་མ་གློ་བུར་བ་སྦྱོང་ཐབས་སྟོན་པས་ཡོངས་སུ་བྱང་བ། མུ་
སྟེགས་བྱེད་ཀྱི་བསྟན་པ་ནི་ཕྱིན་ཅི་ལོག་ཏུ་སྟོན་པས་ཉེས་པར་བཤད་པ་ཡིན་ལ། བཅོམ་ལྡན་འདས་ཀྱིས་ཆོས་ཡང་དག་པར་བསྟན་པ་ནི་ལེགས་པར་གསུངས་པའོ། །གཉིས་པ་རྟོགས་པའི་ཆོས་རྗེས་སུ་དྲན་ཚུལ་ནི། ཡང་
དག་པར་མཐོང་བ་ཞེས་སོགས་ཏེ། མཉམ་གཞག་ཡེ་ཤེས་ཀྱིས་དེ་ཁོ་ན་ཉིད་ཡང་དག་པར་མཐར་བ། ཉོན་མོངས་བག་ཆགས་དང་བཅས་པའི་ནད་མེད་པ། ཉོན་མོངས་རེ་ཞིག་ཙམ་སྤངས་པ་མིན་པར་དུས་ཐམས་ཅད་
དུ་སྤངས་པས་ན་དུས་རྒྱུན་ཆད་པ་མེད་པ། འཕགས་པའི་ལམ་གྱིས་རང་རྒྱུད་ལྡན་མྱང་འདས་ལ་སྦྱོར་བས་ཉེ་བར་གཏོད་པ། བདེན་པ་མངོན་སུམ་དུ་མཐོང་བ་ལ་བརྟེན་ནས་ས་ལམ་གྱི་ཡོན་ཏན་འཐོབ་པས་འདི་མཐོང་བ་
ལ་དོན་ཡོད་པ། ཨཱརྱ་སྟེ་འཕགས་པ་རྣམས་ཀྱི་མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱིས་དེ་བཞིན་ཉིད་ཇི་ལྟར་རྟོགས་པ་དེ་འཕགས་པ་རྣམས་ནང་ཕན་ཚུན་སོ་སོ་རང་གིས་རིག་པར་བྱ་བ་ཁོ་ན་ཡིན་གྱི། སོ་སྐྱེས་
སྒྲ་རྟོག་ལ་བརྟེན་ནས་རྟོགས་མི་ནུས་པས་མཁས་པ་རྣམས་ཀྱིས་སོ་སོ་རང་གིས་རིག་པར་བྱ་བ། རྒྱལ་བའི་གསུང་རྣམས་སེམས་རྒྱུད་འདུལ་བའི་ཐབས་སུ་འཁྱེར་དགོས་པས་བཅོམ་ལྡན་འདས་ཀྱིས་གསུངས་པའི་ཆོས་

[007B] འཁོར་བ་མཐའ་དག་ལས་ངེས་པར་འབྱུང་བ། འབྱུངས་ཡང་ལྷག་མེད་མྱང་འདས་ཙམ་ལ་མ་བཞག་པར་མཐར་རིགས་ཅན་གསུམ་ག་ཡང་རྫོགས་པའི་བྱང་ཆུབ་ཏུ་འགྲོ་བར་བྱེད་པ། འཕགས་
པའི་གང་ཟག་གཅིག་གི་རྒྱུད་ཀྱི་ཡེ་ཤེས་ཐ་དད་པ་རྣམས་ཕན་ཚུན་གེགས་མི་བྱེད་ཅིང་གྲོགས་བྱེད་པས་མི་མཐུན་པ་མེད་ཅིང་འདུས་པ་དང་ལྡན་པ། སེམས་ཀྱི་ཆོས་ཉིད་བདེ་གཤེགས་སྙིང་པོ་ལ་དམིགས་པས་བརྟེན་པ་
ཡོད་པ། མཉམ་གཞག་ཏུ་རྣམ་རྟོག་གི་རྒྱུ་བ་འགགས་པའམ། འཕགས་པའི་མཉམ་གཞག་ཡེ་ཤེས་ལས་ཆོས་ཀྱི་ངོ་བོ་རྟོགས་ཚུལ་མཆོག་ཏུ་འགྲོར་མེད་པས་རྒྱུ་བ་བཅད་པའོ། །    ༈   
ཚུལ་ནི། ཐེག་པ་ཆེན་པོའི་དགེ་འདུན་ནི། ཞེས་སོགས་ཏེ། ཁྱད་པར་གྱི་གཞིས་བཅུ་ལ་གནས་པའི་ཐེག་པ་ཆེན་པོའི་དགེ་འདུན་རྣམས་ནི། ཚུལ་ཁྲིམས་ཀྱི་བསླབ་པ་ལ་གནས་པས་ལེགས་པར་ཞུགས་པ། ཏིང་ངེ་འཛིན་
གྱི་བསླབ་པ་ལ་གནས་པས་རིག་པ་ཞུགས་པ། ཤེས་རབ་ཀྱི་བསླབ་པ་ལ་གནས་པས་དྲང་པོར་ཞུགས་པ། ལོངས་སྤྱོད་དང་ཚུལ་ཁྲིམས་དང། ལྟ་བ་དང། ཆོ་ག་མཐུན་པར་ཞུགས་པ། ཆོས་ཉིད་ཟབ་མོ་མངོན་སུམ་
དུ་མཐོང་བས་ལུས་ཀྱིས་ཐལ་མོ་སྦྱར་བའི་འོས་སུ་གྱུར་པ། བདག་པས་གཞན་གཅེས་དང་ལྡན་པས་ངག་དང་ཡིད་ཀྱིས་ཕྱག་བྱ་བའི་འོས་སུ་གྱུར་པ། བསོད་ནམས་ཀྱང་ཡིན་ལ་དཔལ་ཡང་ཡིན་པའི་ཚོགས་ཆེན་

[008A]༄༅། །པོ་གསོག་པའི་ཞིང་དམ་པར་གྱུར་བ། རང་ཉིད་ལ་བུ་ལོན་དུ་མི་འགྱུར་ཞིང་དབུལ་བ་པོ་ལ་བསོད་ནམས་ཆེན་པོ་འཐོབ་པས་ཡོན་ཡོངས་སུ་སྦྱོང་བ་ཆེན་པོ། མཐོང་སྤང་སྤངས་པས་སམ། སྤྱིར་བྱང་
འཕགས་རྣམས་སྦྱིན་པའི་གནས་སུ་གྱུར་བ། སྒོམ་སྤང་སྤངས་བས་སམ། བྱེ་བྲག་ཏུ་བྱང་འཕགས་རབ་བྱུང་རྣམས་གནས་སྐབས་ཀུན་ཏུ་ཡང་སྦྱིན་པའི་གནས་སུ་གྱུར་པ་ཆེན་པོའོ། །སྨྲས་པ། གང་གི་ཡིད་ཀྱི་མེ་ལོང་དུ། །སྐྱབས་
གསུམ་ཡོན་ཏན་གཟུགས་ཤར་བའི། །བསོད་ནམས་ནམ་མཁའི་ཕ་རོལ་མཐའ། །རྒྱལ་བའི་སྣང་བྱེད་ཡུལ་ལས་བརྒལ། །གསུངས་ཕྱིར་ཐོགས་མེད་སྐུ་མཆེད་དང། །ཏཱ་རནཱ་ཐ་ཡོངས་འཛིན་རྗེ། །དཀོན་མཆོག་འཇིགས་
མེད་དབང་པོ་ཡི། །གཞུང་བཞིན་དྷརྨ་བྷ་དྲས་སྦྱར། །དགེ་ཚོགས་ཆུ་འཛིན་དཀར་པོའི་བཅུད། །བླ་མེད་རོ་ལྡན་ཨཀྵ་ཏ། །རིས་མེད་སྐྱེ་འགྲོ་མཐའ་དག་གི་ཕན་བདེའི་གསོས་སུ་སྤྱོད་གྱུར་ཅིག་མངྒ་ལཾ་བྷ་ཝནྟུ།། །།



