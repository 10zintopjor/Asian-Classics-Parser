༄༅། །ཨཱ་དྱཱ་ཏ་ཛྙཱ་ན་སྱ་སཱུ་ཏྲ་ཊཱི་ཀ་བྷཱི་ཏ་བི་དྷ་མ་ཏྱ་ལྱ་ཏི་ནཱ་མ་བི་ཧ་ར།།
༄༅། །འཕགས་པ་འདའ་ག་ཡེ་ཤེས་ཀྱི་མདོ་འགྲེལ་འཇིགས་སེལ་སྐྱེས་མ་ཞེས་བྱ་བ་བཞུགས། །

[001A] །སྭ་སྟི་པྲ་ཛཱ་བྷྱ་མཚན་དཔེའི་རི་དྭགས་མཚན་མས་མཛེས། །དྲུག་ཅུའི་བསིལ་ཟེར་ཕྱོགས་བཅུར་འཕྲོ། །མཁྱེན་བརྩེའི་ཆ་ཤས་རྫོགས་ལྡན་པ། །སྟོན་མཆོག་ཤཱཀྱ་
སེང་གེར་འདུད། །དེ་ཡི་ཞལ་གྱི་སྤྲིན་ཀློང་ནས། །བསྒྲགས་པའི་ཟབ་རྒྱས་གདམས་པའི་རྔ། །ཐོས་པའི་བན་རྒན་གཙུག་ཕུད་ཅན། །རྣམ་བཤད་གར་གྱི་རྩེད་འཇོ་བགྱིད། །གཟིགས་མོར་
མཛོད་ཅིག་སྙིང་བྲལ་གྱི། །བྱ་བྱེད་རིན་ལ་མ་ཞེན་པའི། །ཕྱོགས་ལྷུང་ལིང་ཐོག་གིས་སྟོངས་ཤིང། །རྣམ་དཔྱོད་འདྲེན་བྱེད་གསལ་ལྡན་དག་དེ་ཡང་འདིར་འཕགས་པ་འདའ་ག་ཡེ་ཤེས་
ཀྱི་མདོ་དོན་འཆད་པ་ལ་བཞི། མཚན་གྱི་དོན། འགྱུར་གྱི་ཕྱག་གཞུང་གི་དོན། མཇུག་གི་དོན་ནོ། །དང་པོ་མཚན་གྱི་དོན་ནི། རྒྱ་གར་སྐད་དུ། ཨཱརྱ་ཨཱ་ཏ་ཛྙཱ་ན་ནཱ་མ་མྷཱ་ཡ་ན་སཱུ་ཏྲ་

[002A]༄༅། །བོད་སྐད་དུ། འཕགས་པ་འདའ་ག་ཡེ་ཤེས་ཞེས་བྱ་བ་ཐེག་པ་ཆེན་པོའི་མདོ། ཞེས་པ་སྟེ། རྒྱ་གར་ན་སྐད་རིགས་བཞི་ལས་ལེགས་སྦྱར་གྱི་སྐད་དུ་ཡོད་པ། བོད་སྐད་
དུ་བསྒྱུར་ན། ཨཱརྱ་ནི་འཕགས་པ། ཨཱ་ཏ་ནི་འདའ་ག་ཛྙ་ན་ནི་ཡེ་ཤེས། ནཱ་མ་ནི་ཞེས་བྱ་བ། མྷཱ་ཡ་ན་ནི་ཐེག་པ་ཆེན་པོ། སཱུ་ཏྲ་ནི་མདོ་སྟེ། གཙོ་བོར་འཕགས་པའི་གང་ཟག་གི་ཉམས་
ལེན་ཡིན་པས་འཕགས་པ། གཙོ་བོར་འཚི་གར་དགོས་པས་འདའ་ག་དེ་ཉིད་རྟོགས་པའི་ཡེ་ཤེས་བརྗོད་བྱའི་གཙོ་བོར་སྟོན་པས་ཡེ་ཤེས་ཞེས་བྱ་བར་མཚན་ཐོགས་ཤིང། སྙིང་རྗེ་
སེམས་བསྐྱེད་སོགས་སྟོན་པས་ཐེག་པ་ཆེན་པོ། དོན་གྱི་གནད་ཚིག་ཉུང་དུས་སྟོན་པས་མདོའོ། །གཉིས་པ་འགྱུར་གྱི་ཕྱག་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་

[002B] །ཞེས་པ་སྟེ། ཚིག་དོན་སླ་ཞིང། འདི་ཏིང་ངེ་འཛིན་གྱི་བསླབ་པ་སྟོན་པའི་མདོ་སྡེའི་སྡེ་སྣོད་དུ་གཏོགས་པས་སྔོན་གྱི་བཀས་བཅད་དང་མཐུན་པར་ལོ་ཙཱ་བས་འགྱུར་ཕྱག་མཛད་པའོ། །
གསུམ་པ་གཞུང་གི་དོན་ལ་གཉིས། གླེང་གཞིའི་དོན་བཤད་པ་དང། མདོ་དངོས་ཀྱི་དོན་བཤད་པའོ། །དང་པོ་གླེང་གཞིའི་དོན་བཤད་པ་ནི། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་
འོག་མིན་ལྷའི་རྒྱལ་པོའི་ཁང་བཟང་ན་བཞུགས་ཏེ། འཁོར་ཐམས་ཅད་ལ་ཆོས་སྟོན་པ་དང། ཞེས་པ་སྟེ། འོག་ནས་འབྱུང་བའི་ཆོས་ཕུན་སུམ་ཚོགས་པ་འདི་སྐད་ཅེས་སྡུད་པ་པོ་ཕུན་སུམ་ཚོགས་
པ་ཀུན་དགའ་བོའམ་ཕྱག་ན་རྡོ་རྗེ་བདག་གིས། བརྒྱུད་ནས་མིན་པར་དངོས་སུ་ཐོས་པའི་དུས་ཕུན་སུམ་ཚོགས་པ་གཅིག་གི་ཚེན། སྟོན་པ་ཕུན་སུམ་ཚོགས་པ་བདུད་བཞི་བཅོམ་ཞིང་སྐལ་བ་དྲུག་
དང་ལྡན་ལ་སྲིད་ཞིའི་མཐའ་ལས་འདས་པ་དེ་ཉིད། གནས་ཕུན་སུམ་ཚོགས་པ་གཙང་རིས་ཀྱི་འོག་མིན་ལས་གྲོང་ལས་དགོན་པའི་ཚུལ་དུ་འཕགས་པ་སྟུག་པ་བཀོད་པའི་འོག་མིན་ལྷའི་རྒྱལ་
པོ་དབང་ཕྱུག་ཆེན་པོའི་ཁང་བཟང་ན་བཞུགས་ཏེ། འཁོར་ཕུན་སུམ་ཚོགས་པ་ས་ལ་གནས་པའི་བྱང་ཆུབ་སེམས་དཔའ་ཐམས་ཅད་དེ་འབའ་ཞིག་ལ་ཆོས་སྟོན་པ་དང་སྟེ་ཚེ་ནའོ། །གཉིས་པ་

[003A]༄༅། །མདོ་དངོས་ཀྱི་དོན་ལ་གསུམ། ནམ་མཁའི་སྙིང་པོས་དྲི་པ་ཞུས་པ། བཅོམ་ལྡན་འདས་ཀྱིས་ལན་གསུངས་པ། འཁོར་རྣམས་ཀྱིས་འཛིན་པར་དམ་བཅས་པའོ། །དང་པོ་ནམ་མཁའི་སྙིང་པོས་དྲི་
བ་ཞུས་པ་ནི། བྱང་ཆུབ་སེམས་དཔའ་ནམ་མཁའི་སྙིང་པོས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་ནམ་འཆི་ག་མའི་སེམས་ཇི་ལྟར་བལྟ་བར་བགྱི་
ཞེས་པ་སྟེ། གཞན་དོན་དུ་བྱང་ཆུབ་ཐོབ་པར་སེམས་ཤིང་རྒྱལ་སྲས་ཀྱི་སྤྱོད་པ་ལ་དཔའ་བ། ནམ་མཁའ་ལྟ་བུའི་ཆོས་ཉིད་རྟོགས་པའི་ཡེ་ཤེས་དང་ལྡན་པའི་ནམ་མཁའི་སྙིང་པོས་བཅོམ་ལྡན་འདས་ལ་སྒོ་གསུམ་
གུས་པས་ཕྱག་བཙལ་ནས་ཚིག་འདི་སྐད་ཅེས་སྙན་ལ་གསོལ་ཏོ། །ཚིག་ཇི་ལྟར་ཞེ་ན། ཀྱེ་བཅོམ་ལྡན་འདས་ཞེས་བོས་ནས། བྱང་ཆུབ་སེམས་དཔའ་དུས་ནམ་ཞིག་འཆི་ག་མའི་ཚེ་རང་གི་སེམས་ཇི་ལྟར་
བལྟ་བར་བགྱི། །ཞེས་སྤྱིར་བསྡུས་ནས་ཞུས་པའོ། །གཉིས་པ་བཅོམ་ལྡན་འདས་ཀྱིས་ལན་གསུངས་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། །དང་པོ་མདོར་བསྟན་པ་ནི་
དེ་ནས་བཅོམ་ལྡན་འདས་ཀྱིས་བཀའ་བསྩལ་པ། ནམ་མཁའི་སྙིང་པོ། བྱང་ཆུབ་སེམས་དཔའ་ནམ་འཆི་བའི་ཚེ། འདའ་ག་ཡེ་ཤེས་བསྒོམ་པར་བྱའོ། །ཞེས་པ་སྟེ། དེ་ནས་བཅོམ་ལྡན་འདས་ཀྱིས་

[003B] ནམ་མཁའི་སྙིང་པོ་ཞེས་བོས་ནས། བྱང་ཆུབ་སེམས་དཔའ་དུས་ནམ་ཞིག་འཆི་ག་མའི་དུས་ལ་བབ་པའི་ཚེ། འདའ་ག་མའི་ཡེ་ཤེས་བསྒོམ་པར་བྱའོ། །ཞེས་མིང་གི་སྒོ་ནས་བསྡུས་
ཏེ་བསྟན་ཏོ། །དེ་ཡང་འདའ་ག་ཡེ་ཤེས་ནི། མྱ་ངན་ལས་འདས་པ་ལ་ཁད་ཉེ་བར་བྱེད་པའི་ཡེ་ཤེས་སམ། ཡང་ན་འཆི་ག་ལ་བསྒོམ་པའི་ཡེ་ཤེས་སོ། །ཕྱི་མ་ལའང། ཀླུ་སྒྲུབ་ཀྱིས། དེ་བས་སྐྱེས་པ་ཁོ་ན་ནས། །
འཆི་བདག་ཁ་ན་གནས་པ་ཡིན། །ཞེས་གསུངས་པ་ལྟར། སྐྱེས་ཙམ་ནས་འཆི་ག་མར་བྱས་པ་ཞིག་དང། ཡང་མཛོད་འགྲེལ་དུ་དྲངས་པ་ལས། ལས་ཀྱིས་འཁོར་བར་ལྕི་གང་དང། ཉེ་བ་གང་དང་གོམས་པ་
གང། །ཞེས་སོགས་གསུངས་པ་ལྟར། ལས་ལྕི་བ་དང། འཆི་གར་ཉེ་བ་དང། གོམས་པ་ཆེ་བ་དང། སྔར་བྱས་པ་རྣམས་རིམ་པས་སྨིན་པས། འཆི་གར་དགེ་སེམས་སྟོབས་ལྡན་གལ་ཤིན་ཏུ་ཆེ་བའི་གནད་
ཀྱིས་ཡིན་པར་གསུངས་སོ། །གཉིས་པ་རྒྱས་པར་བཤད་པ་ལ་བཞི། དངོས་པོ་མེད་པའི་འདུ་ཤེས་བསྒོམ་པ། སྙིང་རྗེ་ཆེན་པོའི་འདུ་ཤེས་བསྒོམ་པ། ཅི་ལ་ཡང་མ་ཆགས་པའི་འདུ་ཤེས་བསྒོམ་པ། སངས་
རྒྱས་གཞན་ལས་མི་འཚོལ་བའི་འདུ་ཤེས་བསྒོམ་པའོ། །དང་པོ་དངོས་པོ་མེད་པའི་འདུ་ཤེས་བསྒོམ་པ་ནི། དེ་ལ་འདའ་ག་ཡེ་ཤེས་ནི། ཆོས་ཐམས་ཅད་རང་བཞིན་གྱིས་རྣམ་པར་དག་པས་ན། དངོས་པོ་

[004A]༄༅། །མེད་པའི་འདུ་ཤེས་རབ་ཏུ་བསྒོམ་པར་བྱའོ། །ཞེས་པ་སྟེ། དེ་ལ་བསྒོམ་པར་བྱ་བའི་འདའ་ག་ཡེ་ཤེས་ནི། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་རང་རང་གི་གདགས་
གཞི་ལ་བརྟེན་ནས་རྟོག་པས་བཏགས་པ་ཙམ་མ་གཏོགས་རང་བཞིན་གྱིས་གྲུབ་པས་རྣམ་པར་དག་པ་སྟེ་རང་བཞིན་གྱིས་མ་གྲུབ་པས་ན། དོན་དམ་པར་བདེན་པར་གྲུབ་པའི་དངོས་པོ་རྡུལ་ཙམ་ཡང་མེད་
པའི་འདུ་ཤེས་རབ་ཏུ་བསྒོམ་པར་བྱའོ། །ཞེས་སོ། །གཉིས་པ་སྙིང་རྗེ་ཆེན་པོའི་འདུ་ཤེས་བསྒོམ་པ་ནི། ཆོས་ཐམས་ཅད་བྱང་ཆུབ་ཀྱི་སེམས་སུ་འདུས་པས་ན། སྙིང་རྗེ་ཆེན་པོའི་འདུ་ཤེས་རབ་ཏུ་བསྒོཾ་
པར་བྱའོ། །ཞེས་པ་སྟེ། དོན་དམ་དུ་བདེན་པར་གྲུབ་པ་མེད་ཀྱང། མ་བརྟགས་མ་དཔྱད་པའི་ཐ་སྙད་ཙམ་དུ་བྱ་བྱེད་ཀྱི་རྣམ་གཞག་ཐམས་ཅད་འཐད་པས་ན། ཐེག་ཆེན་གྱི་ཆོས་ཐམས་ཅད་ཀྱི་རྩ་བ་
སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་བྱང་ཆུབ་ཀྱི་སེམས་སུ་འདུས་པ་ཡིན་པའི་ཕྱིར་ན། སེམས་དེ་འབད་པ་ཆེན་པོས་བསྐྱེད་དགོས་ལ། དེ་ཡང་ལྷག་བསམ་འདྲེན་ནུས་ཀྱི་སྙིང་
རྗེ་ཆེན་པོ་ལས་འབྱུང་བས། མར་ཤེས་དྲིན་དྲན་དྲིན་གཟོ་གསུམ་སྔོན་དུ་བཏང་ནས། སེམས་ཅན་ཐམས་ཅད་སྡུག་བསྔལ་རྒྱུ་བཅས་དང་བྲལ་བར་འདོད་པའི་སྙིང་རྗེ་ཆེན་པོའི་འདུ་ཤེས་བསྒོམ་པར་

[004B] །ཞེས་སོ། །གསུམ་པ་ཅི་ལ་ཡང་མ་ཆགས་པའི་འདུ་ཤེས་བསྒོམ་པ་ནི། ཆོས་ཐམས་ཅད་རང་བཞན་གྱིས་མ་དམིགས་ཤིང་འོད་གསལ་བས་ན། དངོས་པོ་ཅི་ལ་ཡང་མ་ཆགས་པའི་འདུ་ཤེས་
རབ་ཏུ་བསྒོམ་པར་བྱའོ། །ཞེས་པ་སྟེ། དོན་དམ་པར་རང་གི་སེམས་ཀྱིས་མཚོན་པའི་ཆོས་ཐམས་ཅད་རང་བཞིན་གྱིས་མི་དམིགས་ཤིང་འོད་གསལ་བ་སྟེ་སྟོང་པ་ཉིད་ཡིན་པ་དང། ཀུན་རྫོབ་ཏུ་འདུས་
བྱས་ཐམས་ཅད་སྐད་ཅིག་གིས་འཇིག་པས་མི་རྟག་པ་དང། ཟག་བཅས་ཐམས་ཅད་སྡུག་བསྔལ་སྐྱེད་བའི་རང་བཞིན་ཅན་ཡིན་པས་ན། གནས་ལུས་ལོངས་སྤྱོད་སོགས་ཟག་བཅས་ཀྱི་དངོས་པོ་ཅི་
ལ་ཡང་མ་ཆགས་པའི་ངེས་འབྱུང་སྐྱོ་ཤས་ཀྱི་འདུ་ཤེས་རབ་ཏུ་བསྒོམ་པར་བྱའོ། །ཞེས་སོ། །འོད་གསལ་བ་ལ་སེམས་གསལ་རིག་གི་ཆ་ལ་འོད་གསལ་དུ་བཞག་པ་དང། བདེན་སྟོང་གི་ཆ་ལ་འོད་
གསལ་དུ་བཞག་པ་གཉིས་ཡོད་ཀྱང་འདིར་ཕྱི་མ་ཡིན་གསུངས། བཞི་པ་སངས་རྒྱས་གཞན་ལས་མི་འཚོལ་བའི་འདུ་ཤེས་བསྒོམ་པ་ནི། སེམས་རྟོགས་ན་སངས་རྒྱས་ཡིན་པས་ན། སངས་རྒྱས་
གཞན་དུ་ནི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། །ཞེས་པ་སྟེ། དེ་ལྟར་ངེས་འབྱུང་སྙིང་རྗེ་སེམས་བསྐྱེད་སོགས་ཐབས་དང། སེམས་ཀྱི་རང་བཞིན་བདེན་སྟོང་མངོན་སུམ་དུ་རྟོགས་

[005A]༄༅། །པའི་ཤེས་རབ་ཟུང་འབྲེལ་དུ་བསྒོམས་པས་སྒྲིབ་གཉིས་ལས་གྲོལ་བ་ན་སངས་རྒྱས་ཀྱི་ཡེ་ཤེས་ཆོས་སྐུ་འཐོབ་པ་ཡིན་པས་ན། སངས་རྒྱས་རང་ལས་རྒྱུད་གཞན་དུ་མི་བཙལ་
བར། རང་གི་སེམས་རྒྱུད་ཀྱི་དྲི་མ་སྦྱང་བའི་ཕྱིར་དུ་ཐབས་ཤེས་ཟུང་འབྲེལ་གྱི་ལམ་ལ་སློབ་པའི་འདུ་ཤེས་རབ་ཏུ་སྤྲོ་བས་བསྒོམ་པར་བྱའོ། །ཞེས་སོ། །དེ་ཡང་སེམས་ཅན་ཐམས་ཅད་ཀྱི་
རྒྱུད་ལ། ངེས་ལེགས་ཀྱི་འཕྲིན་ལས་འཇུག་རུང་གི་ཆ་དང། སེམས་ཀྱི་ཆོས་ཉིད་ཀྱི་ཆ་དང། སྐུ་གསུམ་གྱི་ཉེར་ལེན་ས་བོན་གྱི་ཆ་སྟེ་གསུམ་ཡོད་ཅིང། དེ་གསུམ་ག་ལ་བདེ་གཤེགས་སྙིང་
པོའི་སྒྲ་འཇུག་པར་གསུངས། གསུམ་པ་དོན་བསྡུ་པ་ནི། བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་བསྩལ་པ། ཆོས་རྣམས་རང་བཞིན་རྣམ་དག་པས། །དངོས་པོ་མེད་པའི་འདུ་
ཤེས་བསྒོམ། །བྱང་ཆུབ་སེམས་དང་རབ་ལྡན་པས། །སྙིང་རྗེ་ཆེན་པོའི་འདུ་ཤེས་བསྒོམ། །རང་བཞིན་མི་དམིགས་འོད་གསལ་བས། །དངོས་པོ་ཅི་ལའང་མི་ཆགས་བསྒོམ། །སེམས་ནི་སངས་
རྒྱས་འབྱུང་བའི་རྒྱུ། །སངས་རྒྱས་གཞན་དུ་མ་འཚོལ་ཅིག་ཅེས་པ་སྟེ། དེ་ལྟར་བཅོམ་ལྡན་འདས་ཀྱིས་འདའ་ག་ཡེ་ཤེས་ཚིག་ལྷུག་ཏུ་རྒྱས་པར་གསུངས་ནས་སླར་ཡང་མདོར་བསྡུས་

[005B] དོན་དམ་པར་འཁོར་འདས་ཀྱི་ཆོས་རྣམས་རང་བཞིན་གྱིས་རྣམ་པར་དག་པ་ཡིན་པས་ན། བདེན་གྲུབ་ཀྱི་དངོས་པོ་རྡུལ་ཙམ་ཡང་མེད་པའི་འདུ་ཤེས་བསྒོ་
བར་བྱའོ། །སངས་རྒྱས་ཐོབ་པ་ལ་བྱང་ཆུབ་ཀྱི་སེམས་དང་རབ་ཏུ་ལྡན་དགོས་པས་ན། དེའི་རྩ་བ་སེམས་ཅན་ཐམས་ཅད་སྡུག་བསྔལ་ལས་སྒྲོལ་འདོད་ཀྱི་སྙིང་རྗེ་ཆེན་པོའི་འདུ་ཤེས་བསྒོམ་པར་
བྱའོ། །ཆོས་ཐམས་ཅད་རིགས་པས་དཔྱད་ན་རང་བཞིན་གྱིས་གྲུབ་པ་ཅུང་ཟད་ཀྱང་མ་དམིགས་པའི་འོད་གསལ་བ་སྟོང་པ་ཉིད་ཡིན་པས་ན། རྨི་ལམ་གྱི་རྟ་གླང་ལྟ་བུའི་ཟག་བཅས་ཀྱི་དངོས་པོ་
ཅི་ལའང་མ་ཆགས་པའི་འདུ་ཤེས་བསྒོམ་པར་བྱའོ། །རང་གི་སེམས་ནི་འབྲས་བུ་སངས་རྒྱས་གང་ལས་འབྱུང་བའི་རྒྱུ་ཡིན་པས་ན། འབྲས་བུ་སངས་རྒྱས་འབྱུང་བའི་རྒྱུ་རང་གི་སེམས་ལས་
གཞན་དུ་མ་འཚོལ་ཅིག་ཅེས་སོ། །གསུམ་པ་འཁོར་རྣམས་ཀྱིས་འཛིན་པར་དམ་བཅས་པ་ནི། བཅོམ་ལྡན་འདས་ཀྱིས་དེ་སྐད་ཅེས་བཀའ་བསྩལ་བ་དང། བྱང་ཆུབ་སེམས་དཔའ་ནམ་
མཁའི་སྙིང་པོ་ལ་སོགས་པའི་འཁོར་ཐམས་ཅད་རབ་ཏུ་དགའ་སྟེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་པ་སྟེ། བཅོམ་ལྡན་འདས་ཀྱིས་སྔར་བཤད་པ་དེ་

[006A]༄༅། །སྐད་ཅེས་ཚིག་ལྷུག་པ་དང་བཅད་པའི་སྒོ་ནས་བཀའ་བསྩལ་པ་དང། བྱང་ཆུབ་སེམས་དཔའ་ནམ་མཁའི་སྙིང་པོ་ལ་སོགས་པའི་འཁོར་ཕུན་སུམ་ཚོགས་པ་ཐམས་
ཅད་དྲི་བ་ཞུས་པའི་ལན་གསུང་རབ་ཀྱི་སྙིང་པོ་བསྡུས་ནས་བསྟན་པས་ཐེ་ཚོམ་ཆོད་ཅིང་རབ་ཏུ་དགའ་སྟེ། བཅོམ་ལྡན་འདས་ཀྱིས་ཇི་ལྟར་གསུངས་པ་ལ་མངོན་པར་བསྟོད་པ་སྟེ། བཤད་
སྒྲུབ་ཀྱི་སྒོ་ནས་འཛིན་པར་དམ་འཆའོ། །ཞེས་པའོ། །བཞི་པ་མཇུག་གི་དོན་ནི། འཕགས་པ་འདའ་ག་ཡེ་ཤེས་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ། །ཞེས་པ་སྟེ། དོན་གོང་དུ་བསྟན་
ཟིན་ཅིང་འགྱུར་བྱང་གསལ་བར་མི་སྣང་ངོ། །སྨྲས་པ། རྒྱལ་བས་གསུངས་པའི་མདོ་ཡི་དོན། །འཕགས་བོད་མཁས་པས་བཀྲལ་བ་བཞིན། །རྒྱས་བསྡུས་འཚམ་ཞིང་གོ་སླ་བར། །དགེ་
བྱེད་ཆུ་ཟླའི་ཡར་ཚེས་ལ། །དབེན་གནས་དངུལ་ཆུའི་རི་ཕུག་ཏུ། །ན་ཚོད་མཐོ་ཡང་བློ་དམའ་བའི། །དགེ་སློང་དྷརྨའི་མིང་ཅན་གྱིས། །དཀར་འཇམ་ཤོག་བུའི་ངོས་སུ་བྲིས། །དགེ་བས་འཇིག་
རྟེན་ཕ་རོལ་ཏུ། །སྐྱེས་ཆེན་འདེགས་པའི་དུས་ཀྱི་ཚེ། །ཐབས་ཤེས་ལམ་བཟང་མངོན་གྱུར་ཏེ། །མཁའ་སྤྱོད་ཞིང་དུ་ཕྱིན་གྱུར་ཅིག་མང་ག་ལཾ།། །།



