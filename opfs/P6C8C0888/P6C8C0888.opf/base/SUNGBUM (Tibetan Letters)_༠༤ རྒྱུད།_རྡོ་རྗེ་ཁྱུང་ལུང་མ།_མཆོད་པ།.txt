།།རྡོ་རྗེ་ཁྱུང་ལུང་མའི་མཆོད་འཕྲིན་འཕྲིན་ལས་ཀྱི་ཕོ་ཉ་ཞེས་བྱ་བ་བཞུགས།    ༈    འདིར་དཔལ་ལྡན་རྡོ་རྗེ་ཁྱུང་ལུང་
མ་ལ་གསོལ་མཆོད་འཕྲིན་འཆོལ་བྱ་ཚུལ་ནི། རང་བླ་མེད་ཀྱི་ཡི་དམ་གང་རུང་དུ་གསལ་བས། ཧཱུཾ༑ མ་དག་འཁྲུལ་སྣང་དབྱིངས་སུ་དག་ཨཱ༑ ཡེ་ཤེས་ལས་གྲུབ་བདུད་རྩི་ཆེ། །ཨོཾ་འདོད་
རྒུའི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུཾ། ལན་གསུམ་གྱིས་མཆོད་གཏོར་སྤྱན་གཟིགས་རྣམས་བྱིན་གྱིས་བརླབས་ལ། བྷྱཽ་རང་གི་མདུན་དུ་ཡིད་འོང་སྨན་ལྗོངས་དབུས། །ནོར་བུའི་རྒྱན་
ལྡན་སྨུག་ནག་འབྲི་རྒོང་སྟེང། །བྷྱཽ་ལས་དཔལ་ལྡན་རྡོ་རྗེ་ཁྱུང་ལུང་མ། །སྐུ་མདོག་སྨུག་ནག་ཞལ་གཅིག་ཕྱག་གཉིས་ཀྱི། །གཡས་པས་མི་ལྤགས་རློན་པའི་གཡབ་མོ་འདེབས། །གཡོན་
པས་ཐོད་སྐམ་ལྔ་བཅུའི་འཕྲེང་བ་འདྲེན། །ཁྲོས་པའི་ཞལ་གདངས་ལྗགས་འདྲིལ་མཆེ་བ་གཅིགས། །དཔལ་བའི་དབྱིངས་སུ་སྤྱན་གཅིག་གློག་ལྟར་འཁྱུག། རུས་པའི་རྒྱན་འཆང་གཡག་
ལྤགས་ན་བཟས་ཀླུབས། །ཞབས་གཉིས་གཡས་བསྐུམས་གཡོན་བརྐྱངས་གར་སྟབས་ཀྱིས། །ཡེ་ཤེས་མེ་དཔུང་འབར་བའི་དབུས་བཞུགས་པའི། །ཐུགས་ཀར་པད་དཀར་ཟླ་བའི་དཀྱིལ་

[021A]༄༅། །འཁོར་སྟེང། །བྷྱཽ་ལས་རབ་མཛེས་ལྷ་མོ་གངས་རིའི་མདོག་ཞལ་གཅིག་ཕྱག་གཉིས་མདའ་དར་མེ་ལོང་བསྣམས། །དབུ་སྐྲ་ཕྱེད་བཅིངས་ལྷག་མས་སྐུ་
སྟོད་ཁེབས། །རིན་ཆེན་རྒྱན་སྤྲས་ལྷ་རྫས་ན་བཟའ་གསོལ། །ཞབས་གཉིས་སྐྱིལ་ཀྲུང་ཕྱེད་པའི་ཚུལ་དག་གིས། །རབ་མཛེས་འཇའ་ཚོན་ལྡིང་ཁང་དབུས་ན་བཞུགས། །གཡས་གཡོན་
མདུན་རྒྱབ་བརྒྱ་ཕྲག་གྲངས་ལྡན་པའི། །བཙན་དམར་རྟ་པ་བུད་མེད་ནག་མོ་དང། །བདུད་གཡག་རོག་པོ་བྱང་འབྲོག་གར་མཁན་གྱི། །འཁོར་བཅས་གནས་གསུམ་རྡོ་རྗེ་གསུམ་གྱིས་
མཚན། །ཐུགས་ཀའི་འོད་ཀྱིས་ལྔ་འདུས་རི་བོའི་རྩེ། །བསམ་ཡས་མངའ་རིས་ཁྱུང་ལུང་དངུལ་གྱིས་ཁར། །སྨུ་རྫིང་བཀྲས་འབུམ་ལ་སོགས་གར་བཞུགས་ནས། །ཞི་དྲག་འཁོར་
བཅས་སྤྱན་འདྲེན་གནས་འདིར་གཤེགས། །ཨོཾ་ཨེ་ཧྱེ་ཧི། བྫྲ་ས་མཱ་ཛཿ་ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། ཅེས་བསྐྱེད་ཅིང་སྤྱན་དྲངས་ལ། དེ་ནས། བྷྱཽ་བདེ་སྟོང་ལྷན་
སྐྱེས་རབ་ཡངས་ནམ་མཁའི་ངོས། །དམ་རྫས་སྤྱན་གཟིགས་མཆོད་སྤྲིན་ལང་ལོང་དཀྲིགས། །དད་གདུང་དམར་འོད་གློག་ཕྲན་སྟོང་འཁྱུག་ཅིང། །སྙན་འགྱུར་འབྲུག་སྒྲར་

[021B] །དངས་བསིལ་ཁྲག་གི་མཆོད་ཡོན་རྦ་ཀློང་འཁྲུག། ཆུ་སྐྱེས་དབང་ལྔའི་མེ་ཏོག་མགོ་ལྕོགས་ལྡེམ། །དྲི་ཞིམ་ཤ་ཆེན་སྤོས་དུང་མཁའ་ལ་འཕྱོ། །རྩི་བཅུད་ཞུན་
ཆེན་རབ་འབར་སྒྲོན་མེ་འདིས། །རྡོ་རྗེ་ཁྱུང་ལུང་ཞི་དྲག་ཐུགས་དམ་བསྐང། །འཁོར་ཚོགས་རུ་འདྲེན་སྡེ་བཞིའི་ཐུགས་དམ་བསྐང། །ཐུགས་དམ་སྐོངས་ཤིང་ཉམས་ཆགས་
གསོས་གྱུར་ནས། །འགལ་རྐྱེན་ཀུན་སོལ་མཐུན་རྐྱེན་དངོས་གྲུབ་སྩོལ། །དག་བྱེད་མཁྲིས་པའི་དྲི་ཆབ་མཚོ་ལྟར་བསྐྱིལ། །ལྷ་རྫས་ཤ་རུས་ཞལ་ཟས་རི་ལྟར་སྤུངས། །སྙན་འགྱུར་
རབ་བརྗིད་རོལ་མོ་འབྲུག་ལྟར་ལྡིར། །ཕྱི་ནང་འདོད་ཡོན་རྒྱལ་སྲིད་སྣ་བདུན་གྱིས། །རྡོ་རྗེ་། འཁོར་ཚོགས་། ཐུགས་དམ་། འགལ་རྐྱེན་། རྟ་དྲེལ་འབྲི་གཡག་ར་ལུག་བྱ་དང་
ཁྱི༑ ༑ཕྱག་མཚན་གོ་མཚོན་རྒྱན་གོས་བཟའ་བཅའ་དང། །བསངས་དུད་གསེར་སྐྱེམས་སྨན་རག་གཏོར་མ་སོགས། །ཕྱི་ནང་གསང་བའི་རྟེན་རྫས་མཚོག་རྣམས་ཀྱིས། །རྡོ་རྗེ་། འཁོར་
ཚོགས་། ཐུགས་དམ་། འགལ་རྐྱེན་ཀུན་སོལ་མཐུན་རྐྱེན་དངོས་གྲུབ་སྩོལ། །ཞེས་པས་མཆོད། དེ་ནས། བྷྱཽ་ཆར་སྤྲིན་མདོག་ཅན་འཇིགས་རུང་བདུད་མོའི་གཟུགས་

[022A]༄༅། །འབྲི་རྒོད་ལ་ཆིབས་པགས་རློན་ཐོད་འཕྲེང་འཛིན། །དགྲ་བགེགས་ཐལ་བར་རློག་པའི་དྲག་ཤུལ་ཅན། །དཔལ་ལྡན་རྡོ་རྗེ་ཁྱུང་ལུང་བསྟོད་པར་བགྱི། །འཛུམ་
ཞིང་དགྱེས་པའི་ཉམས་ལྡན་གངས་རིའི་མདོག་མདའ་དར་མེ་ལོང་སྙེམས་པའི་ཆོས་དང་ལྡན། །རྣལ་འབྱོར་ཚེ་བསོད་སྤེལ་བའི་ལས་མཛད་མ། །ཞི་བའི་གར་བསྒྱུར་ལྷ་མོ་མཆོག་
ལ་བསྟོད། །བཙན་དམར་བུད་མེད་གཡག་རོག་བྱང་འབྲོག་ཚུལ། །གཡས་གཡོན་མདུན་རྒྱབ་ཕྱོགས་བཞིའི་རུ་འདྲེན་ཅིང། །ཞི་རྒྱས་དབང་དྲག་ལས་བཞི་སྒྲུབ་པའི་འཁོར། །གངྒའི་
ཀླུང་རྡུལ་གྲངས་དང་འགྲན་ལ་བསྟོད། །བདག་ཅག་དཔོན་སློབ་ཡོན་བདག་འཁོར་བཅས་ཀྱི། །ནད་གདོན་དགྲ་ཇག་ཆོམ་རྐུན་ཞི་བ་དང། །ཚེ་བསོད་སྙན་གྲགས་ལུང་རྟོགས་ཡོན་ཏན་
རྣམས། །དབྱར་གྱི་མཚོ་ལྟར་རྒྱས་པའི་འཕྲིན་ལས་མཛོད། །ཁམས་གསུམ་སྐྱེ་རྒུ་སྤྱི་དང་ཆོས་མཐུན་རྐྱེན། །མི་ནོར་ཟས་གསུམ་དབང་དུ་འདུ་བ་དང། །སྔང་དགྲ་གནོད་བགེགས་
ཕྱི་ནང་གང་འདུག་ཀྱང། །སྲོག་རྩ་ཆོང་ལ་སྙིང་ཁྲག་ཞལ་དུ་གསོལ། །ཁྱད་པར་གནས་འདིར་དྲི་མེད་རྒྱལ་བའི་བསྟན། ཞྭ་སེར་རིང་ལུགས་ཉིན་བྱེད་འོད་པོ་ཆེ། །ཤར་བས་ལོག་

[022B] །ལུག་ཅན་ཕན་བདེའི་པད་ཚལ་བཞད་པར་མཛོད། །ཅེས་བསྟོད་པ་དང་འཕྲིན་ལས་བཅོལ་ནས། མགྲོན་རྣམས་མི་དམིགས་པར་བསམས་ལ། ཡིད་
བཞིན་ནོར་དང་བུམ་བཟང་འདོད་འཇོའི་བ། དཔག་བསམ་ཤིང་ལྟར་འདོད་པའི་རེ་བ་ཀུན། །འབད་མེད་སྩོལ་བཛད་བླ་མ་ཡི་དམ་དང། །མཁའ་འགྲོ་ཆོས་སྐྱོང་སྲུང་མའི་བཀྲ་ཤིས་ཤོག་
ཅེས་ཤིས་པ་བརྗོད་པར་བྱའོ། །ཞེས་པ་འདི་ཡང་དད་དང་དམ་ཚིག་གཙང་མའི་རྒྱན་ལྡན་དགེ་ཚུལ་མ་བསྐལ་བཟང་ཆོས་སྐྱིད་ཀྱིས་བསྐུལ་བ་ལྟར་ཡིག་རྙིང་དང་ཡོངས་འཛིན་ཆོས་ཀྱི་
རྗེ་ཡབ་སྲས་ཀྱི་གསུང་ལ་བརྟེན་ནས་བན་གཟུགས་དྷརྨ་བྷ་དྲས་སྦྱར་བའོ།།



