༄༅། །ན་མོ་གུ་རུ་ལོ་ཀེ་ཤྭ་རཱ་ཡ་

[141A]༄༅། །མར་མེ་མཛད་དཔལ་རྒྱལ་བ་འབྲོམ། །སྲས་བཅས་ཞབས་པད་གུས་མཆོད་ནས། །ལྷ་ཆོས་བདུན་ལྡན་ཟབ་ཁྲིད་ཀྱི། །གསལ་བྱེད་ཟླ་ཤེལ་མེ་ལོང་བྲི། འདིར་ཇོ་བོ་ཡབ་སྲས་ཀྱི་གསང་བའི་
གདམས་པ་ཐིག་ལེ་བཅུ་དྲུག་གི་ཁྲིད་ཟབ་མོ་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་རྒྱུད་དང་འདྲེས་ངེས་པ་སྔོན་དུ་བཏང། སེམས་ཅན་ཐམས་ཅད་ཀྱི་དོན་དུ་མྱུར་བ་
མྱུར་བར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་ཟབ་ལམ་ཐིག་ལེ་བཅུ་དྲུག་གི་རྣལ་འབྱོར་ཉམས་སུ་ལེན་སྙམ་པ་ལན་གསུམ་སོགས་བྱས་ཏེ། སབྷཱ་ཝས་སྟོང་པར་སྦྱངས། ཆོས་
རྣམས་ཀུན་གྱི་རང་བཞིན་གདོད་མའི་གཤིས། །ལྷུན་གྲུབ་སྤྲོས་དང་བྲལ་བ་འཆི་མེད་ལམ། །ཀུན་ཏུ་བཟང་པོའི་མཆོད་སྤྲིན་འཁྲིགས་པའི་དབུས། །བཾ་ལས་ཆུ་སྐྱེས་ཨ་ལས་ཟླ་བའི་སྟེང། །བཀོད་པ་བསམ་གྱིས་
མི་ཁྱབ་ཐིག་ལེ་མཆོག་ཧྲཱི་ལས་འཁྲུངས་པའི་འཕགས་མཆོག་བཅུ་གཅིག་ཞལ། །ཕྱག་སྤྱན་སྟོང་མངའ་མཚན་དཔེའི་གཟི་འོད་འབར། །རིན་ཆེན་རྒྱན་མཛེས་ལྷ་རྫས་ན་བཟས་བཀླུབས། །ཞབས་གཉིས་
བསྙམས་བཞེངས་སྐྱབས་གསུམ་ཀུན་འདུས་པའི། །ངོ་བོར་མོས་ནས་ཡན་ལག་བདུན་པ་འབུལ། །ཕྱག་དང་ཕྱག་ཡུལ་གཉིས་སྟོངས་པའི། །རྣམ་དག་སྐུ་ལ་ཡེ་ཕྱག་འཚལ། །སྐྱེ་གནས་འཇིག་པས་མ་གོས་པའི།།

[141B] །སྒོ་གསུམ་སྐྱེ་གནས་འཇིག་བྲལ་བའི། །ཉེས་པའི་གཡང་ས་མཐོལ་ལོ་བཤགས། །སྟོང་ཡང་སྣ་ཚོགས་སྐུར་སྟོན་པའི། །གྲངས་མེད་འདྲེན་ལ་རྗེས་ཡི་རང། །སྨོན་དང་མཚན་
མས་སྟོངས་པ་ཡི། །འཁོར་ལོ་དབྱིངས་སུ་བསྐོར་དུ་གསོལ། །སྐྱེ་བས་སྟོངས་པའི་ཆོས་སྐུ་ཁྱེད། །ལྷུན་གྲུབ་གནས་པའི་རང་བཞིན་ལས། །གང་དུའང་འདའ་བར་མ་མཛད་ཅིག་དགེ་བ་འདི་ཡིས་འཁོར་བ་རྣམས། །
འདི་འདྲར་རྟོགས་ཏེ་འདི་འདྲ་བའི། །གཞལ་ཡས་ཁང་དུ་འདྲོངས་གྱུར་ཏེ། །གསང་སྔགས་འདི་བཞིན་སྤྱོད་པར་བསྔོ། །དེ་ལྟར་རྩེ་གཅིག་མོས་པའི་དད་པ་ཡིས། །མཆོད་བསྟོད་བསྐོར་བ་ཡིག་དྲུག་བཟླས་བརྗོད་ལ། །
བརྩོན་པར་བྱས་པས་ཐུགས་རྗེ་ཆེ་དགྱེས་ཏེ། །ཐུགས་མཛོད་གསང་བའི་སྒོ་ནི་བྱེ་བར་གྱུར། །རང་ཉིད་ཁ་སརྦ་ཎིར་གསལ་བ་ཡིས། །སྣ་དྲངས་ཁམས་གསུམ་སེམས་ཅན་མ་ལུས་པ། །འཕགས་པའི་ཐུགས་
ཀའི་སྒོ་ཡི་ནང་དུ་ཞུགས། །དེ་ནི་བྱང་ཆུབ་ཕྱོགས་ཆོས་སོ་བདུན་གྱི། །ཡེ་ཤེས་རང་བཞིན་རྣམ་པ་གཞལ་ཡས་ཁང། །སྟེང་རང་ཤར་ལྷོ་ནུབ་བྱང་འོག་གི་གཞི། །རིམ་བཞིན་ཨོཾ་སོགས་ཡི་གེ་དྲུག་པ་ཡི། །རྣམ་
ལྡན་དུང་དང་གསེར་སྦྱངས་མུ་ཏིག་དང། །མུ་མེན་མརྒད་བཻ་ཌཱུརྱ་ཡི་མདོག་དྭངས་གསལ་འོད་ཟེར་སྟོང་འབར་ཕོ་བྲང་དབུས། །མི་མཇེད་ཞིང་གི་ཐིག་ལེ་བསྟན་པའི་གཙོ། །གསེར་མདོག་ཕྱག་གཉིས་ས་གནོན་མཉམ་

[142A]༄༅། །གཞག་མཛད། །མཚན་དཔེས་བརྒྱན་ཅིང་དམར་སེར་ཆོས་གོས་གསོལ། །པད་ཟླར་རྡོ་རྗེའི་སྐྱིལ་ཀྲུང་གིས་བཞུགས་པ། །མཐོང་མ་ཐག་ཏུ་དགའ་དང་མོས་པ་ཡིས། །བསྐོར་ཞིང་མཆོད་བསྟོད་
མུ་ནི་བཟླས་བྱས་པས། །བཅོམ་ལྡན་དགྱེས་པས་ཐུགས་ཀའི་སྒོ་བྱེ་བའི། །ནང་ཞུགས་སྔོན་འདྲའི་གཞལ་མེད་ཁང་གི་དབུས། །པད་ཟླའི་སྟེང་ན་རྗེ་བཙུན་གངས་རིའི་མདོག་ཞལ་གཅིག་ཕྱག་བཞི་དང་པོ་ཐལ་
མོ་སྦྱར། །འོག་གཉིས་ཤེལ་ཕྲེང་པདྨ་དཀར་པོ་བསྣམས། །རིན་ཆེན་རྒྱན་ཕྲེང་ལྷ་རྫས་གོས་ཀྱིས་བཀླུབས། །སྐྱིལ་ཀྲུང་བཞུགས་མཐོང་བསྐོར་མཆོད་ཡིག་དྲུག་བཟླས། །མགོན་དེ་དགྱེས་ནས་རྣམ་ཐར་སྒོ་བྱེ་སྟེ། །
ཁ་བ་ཅན་གྱི་ཐིག་ལེའི་ནང་དུ་ཞུགས། །དེར་ཡང་གཞལ་མེད་ཁང་དབུས་པད་ཟླའི་སྟེང། །གནས་ཁང་ངོ་བོ་ཟླ་ཤེལ་ལྟར་དཀར་བའི། །ཁ་སརྦ་ཎི་ཞལ་གཅིག་ཕྱག་གཉིས་པ། །མཆོག་སྦྱིན་གཡོན་པ་ཤེལ་གྱི་
འཁར་བའི་སྟེང། །པད་དཀར་སྟོང་ལྡན་ལྟེ་བར་རྒྱལ་བའི་ཡུམ། །གཡས་གཡོན་ཤཱཀྱའི་རྒྱལ་པོ་མར་མེ་མཛད། །མཐའ་སྐོར་སངས་རྒྱས་སྟོང་གིས་བརྒྱན་པ་བསྣམས། །འཛུམ་སྒེག་རྒྱན་ལྡན་འགྱིང་བའི་ཚུལ་
གྱིས་བཞུགས། །སྔར་བཞིན་མཆོད་བསྟོད་བསྐོར་བ་བཟླས་བརྗོད་ཀྱིས། །དགྱེས་པའི་ཐུགས་མཛོད་བྱེ་བའི་ནང་དུ་ཞུགས། །གཞལ་མེད་ཁང་དབུས་པད་ཟླར་ཤེར་ཕྱིན་ཡུམ། །བཙོ་མའི་གསེར་འདྲ་ཞལ་གཅིག་

[142B] །གཡས་གཉིས་སྐྱབས་སྦྱིན་རྡོ་རྗེ་གཡོན་པ་གཉིས། །མཉམ་གཞག་གླེགས་བམ་བསྣམས་ཤིང་རྒྱན་མང་མཛེས། །ལྷ་རྫས་ན་བཟས་ཀླུབས་ཤིང་སྐྱིལ་ཀྲུང་བཞུགས། །བསྐོར་ཞིང་ཡན་ལག་བདུན་
པ་ག་ཏེ་ཡི། །བཟླས་པས་མཉེས་ཤིང་བྱིན་བརླབས་ཐུགས་ཀའི་སྒོ། །བྱེ་བའི་ནང་གི་གཞལ་ཡས་ཁང་དུ་ཕྱིན། །དེ་དབུས་ཐུབ་པའི་དབང་པོ་བཞུགས་པ་ཡི། །མངོན་སུམ་ཞལ་མཐོང་མཆོད་བསྟོད་བཟླས་སོགས་ཀྱིས།།
མཆོག་ཏུ་དགྱེས་ནས་རྣམ་ཐར་སྒོ་བྱེ་སྟེ། །ཡེ་ཤེས་ཕོ་བྲང་ཆེན་པོའི་ནང་དུ་སོན། །གཙོ་བོ་བཅུ་གཅིག་ཞལ་མངའ་ཕྱག་སྟོང་ལྡན། །སྔོན་བཞིན་མཉེས་བྱས་སྒོ་བྱེ་ཕྱིན་པའི་ནང། །གཞལ་མེད་ཁང་དབུས་སེང་ལྡེང་ནགས་
སྒྲོལ་གྱི། །ཞལ་མཐོང་མཆོད་བསྟོད་ཏཱ་རེའི་བཟླས་སོགས་ཀྱིས། །དགྱེས་པའི་ཐུགས་ཀའི་སྒོར་སོང་གཞལ་མེད་དབུས། །སྒྲོལ་མ་དྲག་མོ་ལྗང་ནག་ཁྲོས་པའི་ཞལ། །ཕྱག་བཞི་གཡས་གཉིས་གྲི་གུག་ཅང་ཏེའུ་འཁྲོལ།།
གཡོན་གཉིས་ཐོད་པ་ཁ་ཊྲཱཾ་ག་ཡིས་བྲེལ། །མི་ལྤགས་སྟོད་གཡོགས་སྟག་ཤམ་རུས་རྒྱན་གསོལ། །མེ་དཔུང་འབར་བའི་དབུས་ན་གཡས་བསྐུམས་ཀྱིས། །པད་ཉིར་བཞུགས་ལ་བདུན་དང་ཡི་གེ་བཅུའི། །བཟླས་པས་
མཉེས་བྱས་ཐུགས་ཀའི་སྒོར་ཞུགས་ཏེ། །ཕོ་བྲང་དབུས་སུ་པད་ཉི་བགེགས་ཆེན་ཁྲིར། །མི་གཡོ་མཐིང་ནག་ལྗགས་འདྲིལ་མཆེ་བ་གཙིགས། །ཕྱག་གཉིས་རལ་གྲི་ཞགས་པ་ལྷ་རྫས་ཀྱི། །སྟོད་གཡོགས་སྟག་ཤམ་

[143A]༄༅། །གསོལ་ཞིང་བརྐྱངས་བསྐུམས་བཞུགས། །མཆོད་སོགས་ཡི་གེ་བཅུ་པའི་བཟླས་པས་དགྱེས། །ཁྲོ་རྒྱལ་ཐུགས་ཀྱི་སྒོར་ཞུགས་གཞལ་ཡས་དབུས། །འདབ་སྟོང་པད་ཟླའི་ལྟེ་བར་མར་མེ་
མཛད། །རང་བཞིན་ཐུབ་དབང་ངོ་བོ་ཆོས་ཀྱི་སྐུ། །རྣམ་པ་ལོངས་སྐུ་ཆོས་འཆད་རྡོར་དྲིལ་འཛིན། །ཕྱོགས་བཞིར་ལྷ་བཞི་མཚམས་བཞིར་ཡབ་སྲས་བཞི། །སྟེང་དུ་རྩ་བརྒྱུད་བླ་མ་སྤྲིན་ལྟར་གཏིབས། །དེར་ནི་
བསྐོར་མཆོད་ལྷ་བཞིའི་བསྙེན་པ་ཡིས། །མགོན་པོ་མཆོག་ཏུ་དགྱེས་ མདུན་དུ་བདག་ཅག་གི་སྟོན་པ། གཡས་སུ་སྤྱན་རས་གཟིགས། གཡོན་དུ་སྒྲོལ་མ། རྒྱབ་ཏུ་མི་གཡོ་བ་སྟེ། ཤར་ལྷོར་ཇོ་བོ་པཎྜིཏའི་རྣམ་པ། ལྷོ་ནུབ་ཏུ་འབྲོམ། ནུབ་བྱང་དུ་རྔོག་བྱང་ཤར་དུ་ཁུ་སྟེ།  པས་
གསང་མཛོད་བྱེ། །རང་གིས་སྣ་དྲངས་གཞལ་ཡས་ཁང་ཕྱིན་པའི། །པདྨ་འདབ་སྟོང་བསིལ་ཟེར་ཅན་གྱི་སྟེང། །འབྲོམ་སྟོན་བཅུ་དྲུག་ལང་ཚོ་མཐོན་མཐིང་གི་དབུ་སྐྲས་དཔུང་ཟིན་ནོར་བུའི་ཕྲེང་བ་དང། །ཤེལ་དཀར་ཆུ་
སྐྱེས་རྒྱལ་བས་མཚན་པ་འཛིན། །ཕྱོགས་མཚམས་རང་འདྲའི་ཁྱེའུ་བཅུ་དྲུག་བཅས། །སྐྱེས་རབས་ཟབ་མོའི་ཆོས་སྒྲ་སྒྲོག་ཅིང་བཞུགས། །སྔར་བཞིན་བསགས་སྦྱངས་རིགས་གསུམ་སྙིང་པོ་བཟླས། །རྒྱལ་བ་འབྲོམ་
དགྱེས་རྣམ་ཐར་སྒོ་བྱེ་བའི། །གཞལ་མེད་ཁང་ཕྱིན་དབུས་ཀྱི་རིན་ཆེན་ཁྲིར། །བྱམས་མགོན་གསེར་མདོག་ཆོས་གོས་དམར་པོ་གསོལ། །ཆོས་འཆད་ཕྱག་གིས་རིལ་མཚན་ཀླུ་ཤིང་བསྣམས། །གཙུག་ཏོར་མཆོད་

[143B] །གཡས་གཡོན་ལྡེམ་དུ་ཇོ་འབྲོམ་དགེ་སློང་ཚུལ། །སྟེང་ཕྱོགས་རྒྱ་ཆེན་བརྒྱུད་པའི་བླ་མ་འཁྲིགས། །ཤེར་ཕྱིན་ཟབ་མོའི་ཆོས་སྒྲ་སྒྲོག་པའི་དྲུང། །ཡན་ལག་བདུན་པ་མཻ་ཏྲི་
བཟླས་སོགས་ཀྱིས། །རྗེ་བཙུན་མཉེས་པས་སྒོར་དྲངས་ཕོ་བྲང་དབུས། །འཕགས་མཆོག་ཀླུ་སྒྲུབ་གཙུག་ཏོར་གདེངས་ཀས་བརྗིད། །དམར་སེར་ཆོས་གོས་གསུམ་གསོལ་མཚན་དཔེ་འབར། །རྟེན་འབྱུང་ཆེས་སྟོན་
ཆོས་འཆད་ཕྱག་རྒྱས་མཛེས། །གཡས་གཡོན་ཇོ་འབྲོམ་དགེ་སློང་ཚུལ་གྱིས་བཞེངས། །སྟེང་ཕྱོགས་ཟབ་མོ་ལྟ་བརྒྱུད་བླ་མས་གང། །མཆོད་བསྟོད་བསྐོར་བ་ཨ་ཡིག་བཟླས་བྱས་པས། །མགོན་པོའི་གསུང་ནས་ད་
ནི་བུ་ཁྱོད་ཀྱི། །ཚོགས་གཉིས་ཕལ་ཆེར་རྫོགས་ཤིང་སྒྲིབ་གཉིས་བྱང། །འོག་མིན་རྡོ་རྗེ་འཆང་གི་ཞལ་བལྟ་འམ། །གསུང་ཞིང་དགྱེས་ནས་ཐུགས་ཀའི་སྒོ་མོ་བྱེ། །རང་གིས་སྣ་དྲངས་སེམས་ཅན་ཐམས་ཅད་ཞུགས། །སྟོབས་
དང་མི་འཇིགས་རང་བཞིན་ཕོ་བྲང་དབུས། །རྡོ་རྗེ་འཆང་དབང་ཨིནྡྲ་ནཱི་ལའི་མདོག་ཞལ་གཅིག་ཕྱག་གཉིས་ཐུགས་ཀར་རྡོར་དྲིལ་འཛིན། །མཚན་དཔེའི་དཔལ་འབར་ལྷ་རྫས་ན་བཟས་བཀླུབས། །སྐྱིལ་ཀྲུང་གཡས་ངོས་
ནམ་མཁའ་དྲི་མ་མེད། །གཡོན་ཕྱོགས་སྤྱན་རས་གཟིགས་དབང་སྟེང་གི་ཆར། །བྱིན་རླབས་བརྒྱུད་པའི་བླ་མ་སྤྲིན་ལྟར་གཏིབས། །གསང་སྔགས་ཟབ་མོའི་ཆོས་སྒྲ་རྒྱུན་མི་འཆད། །སྔོན་བཞིན་མཆོད་བསྟོད་བསྐོར་བ་

[144A]༄༅། །འབྲུ་གསུམ་བཟླས། །ཏིང་འཛིན་དབང་བསྐུར་མཉེས་ནས་ཐུགས་མཛོད་བྱེ། །ཡེ་ཤེས་འཇའ་འོད་འཁྲིགས་པའི་གཞལ་མེད་དབུས། །འཁོར་འདས་བརྟེན་གཡོ་ཀུན་གྱི་རང་བཞིན་དང། །དབྱེར་མེད་སྒྲིབ་བྲལ་
ཡེ་ཤེས་ཆོས་ཀྱི་སྐུ། །རྣམ་པ་ལོངས་སྐུ་ཞལ་གཅིག་ཕྱག་གཉིས་པ། །ཏིང་འཛིན་ཕྱག་རྒྱ་རྡོ་རྗེའི་སྐྱིལ་ཀྲུང་བཞུགས། །ཐུགས་ཀར་ཤིན་ཏུ་ཕྲ་བའི་རླུང་སེམས་ཀྱི། །ངོ་བོ་རྟེན་དང་བརྟེན་པའི་ཐིག་ལེའི་ཚུལ། །སྣོད་ཀྱི་
ཐིག་ལེ་དཀར་སེར་སྲན་མ་ནི། །ཕྱེད་གཤགས་ཙམ་སྟེང་བཅུད་ཀྱི་ཐིག་ལེ་མཆོག་གསེར་མདོག་ཡུངས་ཀར་སྦོམ་པོའི་འབྲུ་ཚད་ཙམ། །ཐབས་ཤེས་སྟོང་ཉིད་སྙིང་རྗེའི་སྙིང་པོ་ཆེ། །རིགས་བརྒྱའི་ཁྱབ་བདག་དྭངས་
གསལ་འོད་འབར་བ། །ཆེར་མཆེད་མཁའ་མཉམ་བརྟན་གཡོ་ཀུན་ལ་ཁྱབ། །ཅིར་ཡང་འཆར་ཞིང་སྣང་བའི་སྒྱུ་འཕྲུལ་མཁན། །འོད་གསལ་བདེ་སྟོང་ངང་དུ་མཉམ་པར་བཞག་སླར་ཡང་ཕྱི་ཡི་བཀོད་པའི་ཐིག་ལེ་
ནས༑ ༑བྱིན་རླབས་བར་གྱི་ཐིག་ལེ་རང་མདོག་གི་རྣམ་པར་བསྡུས་པའི་ཐིག་ལེ་ཡུངས་འབྲུ་ཙམ། །སྤྱི་བོའི་ཨོཾ་ངང་དེ་ཡང་མགྲིན་པའི་ཨཱ། །ཨཱ་ཡང་སྙིང་གའི་ཧཱུཾ་བསྡུ་དེ་ཉིད་ཀྱང། །སྟོང་ཉིད་སྙིང་རྗེའི་བདག་ཉིད་གཞིའི་
ཐིག་ལེ། །བདེན་སྟོང་ནམ་མཁའ་ལྟ་བུའི་རྣལ་འབྱོར་སྐྱོང། །སླར་ཡང་ཆུ་ལས་ཆུ་སྦུར་ཇི་བཞིན་དུ། །བསམ་གྱིས་མི་ཁྱབ་ཐིག་ལེའི་བར་དག་ཏུ། །སྤྲོ་ཞིང་བསྡུ་བའི་རིག་རྩལ་ཡང་ཡང་སྦྱོང། །མདོར་ན་བྱང་ཆུབ་

[144B] །ལྷ་བཞིས་ལུས་དང་སྡེ་སྣོད་གསུམ་གྱིས་ངག་བསླབ་པ་གསུམ་གྱིས་སེམས་ཉིད་མཛེས་བྱས་ཏེ། །ཟབ་གསལ་དབྱེར་མེད་སྣང་སྟོང་ཟུང་འབྲེལ་བའི། །ཐིག་ལེའི་རྣལ་འབྱོར་མཆོག་ལས་
མི་གཡེལ་བ། །བཀའ་གདམས་སྐྱེས་བུ་ཆེན་པོའི་རྣམ་ཐར་ཡིན། །འདི་ནི་རྣམ་དཔྱོད་ཅན་ལ་བསྡོམས་ཡིན་གཞན། །སངས་རྒྱས་བྱང་སེམས་ཞི་དྲག་དེ་དང་དེའི། །ཐིག་ལེའི་སྐབས་སུ་ཅི་འདོད་ལྷག་པའི་ལྷ། །དེ་དང་
དེ་ཡི་སྒྲུབ་ཐབས་བཟླས་བརྗོད་སོགས། །ཏིང་འཛིན་སྒོ་བརྒྱ་འབྱེད་ཅེས་ཕུལ་བྱུང་བཞེད། །དེ་དག་སྐབས་སུ་གང་ལ་གང་འདུལ་དང། །མཆོད་སྤྲིན་བཀོད་པ་ཀུན་ཏུ་བཟང་པོ་ཡི། །རྣམ་ཐར་ཇི་བཞིན་བློ་ཡིས་ལེགས་པར་
སྦྱངས། །མཇུག་ཏུ་བྱང་ཆེན་ཕྱིར་བསྔོ་ཤིས་པས་བརྒྱན། །ཚུལ་འདི་སྡེ་སྣོད་བསླབ་པ་གསུམ་འཛིན་པ། །དབེན་པར་གཞོལ་བ་སྙིང་སྟོབས་རྒྱ་མཚོ་ཡིས། །ལེགས་པར་བསྐུལ་ཚེ་བཀའ་གདམས་ཐ་ཤལ་བ། །ཆོས་ཀྱི་
རྒྱལ་མཚན་ཞེས་བྱས་འཕྲལ་དུ་སྦྱར། །ཞེས་པ་འདི་ཡང་བཀྲ་ཤིས་ལྷུན་པོའི་གཟིམས་ཁང་རྒྱལ་མཚན་མཐོན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བའི་ཡི་གེ་པ་ནི་དགེ་ཚུལ་བློ་བཟང་དར་རྒྱས་སོ།། །།



