
[001A]༄༅། །དགེ་འདུན་ཉི་ཤུའི་སྤྱི་དོན་ལེགས་པར་བཤད་པའི་སྙིང་པོ་པད་མ་དཀར་པོའི་འཕྲེང་བ་ཞེས་བྱ་བ་བཞུགས་སོ། །

[001B]༄༅། །དབང་པོ་རྟུལ་དང་རྣོན་པོ་དག་ཅེས་སོགས་ཀྱི་སྐབས་སུ། མཐའ་དཔྱད་པ་ལ། མཚོན་བྱེད་དཔེའི་དགེ་འདུན་བཤད་པ་དང། མཚོན་བྱ་དོན་གྱི་དགེ་འདུན་བཤད་པ་གཉིས། དང་པོ་ལ། འབྲས་བུའི་རྣམ་གཞག་དང། གང་ཟག་གི་
རྣམ་གཞག་གཉིས། དང་པོ་ལ། དགེ་སྦྱོང་གི་ཚུལ་བཤད་པ། དེའི་འབྲས་བུ་བཤད་པ། དེ་དག་ས་གང་ལ་བརྟེན་ནས་ཐོབ་པ་སོགས་བཤད་པ་དང་གསུམ། དང་པོ་ལ། ཉན་ཐོས་ཀྱི་ཟག་མེད་བར་ཆད་མེད་ལམ་རྣམས་དགེ་སྦྱོང་གི་ཚུལ་ཡིན་ལ། གཉིས་པ་འབྲས་
བུ་ནི། རང་འཐོབ་བྱེད་ཀྱི་ཐབས་སུ་གྱུར་པའི་དགེ་སྦྱོང་ཚུལ་གྱི་སྟོབས་ཀྱིས་ཐོབ་པའི་ཉན་ཐོས་ཀྱི་རྣམ་བྱང་བདེན་པ། ཉན་ཐོས་ཀྱི་དགེ་སྦྱོང་ཚུལ་གྱི་འབྲས་བུའི་མཚན་ཉིད། དེ་ལ་ཆེ་ལོང་རགས་པའི་སྒོ་ནས་དབྱེ་ན། རྒྱུན་ཞུགས་ཀྱི་འབྲས་བུ་སོགས་བཞི་ཡོད། ཞིབ་མོ་
རྣམ་དག་གི་སྒོ་ནས་དབྱེ་ན། དེར་གྱུར་པའི་ཁམས་གོང་འོག་གི་མཐོང་སྤངས་ཉོན་མོངས་བརྒྱད། ཁམས་གསུམ་ས་དགུའི་སྒོམ་སྤངས་ཉོན་མོངས་གྱ་གཅིག་སྤངས་པའི་འདུས་བྱས་རྣམ་གྲོལ་ལམ་གྱ་དགུ་འདུས་མ་བྱས་འགོག་བདེན་གྱ་དགུ་དང་བཅས་པ་ཡོད་དེ། མཛོད་
ལས༑ དགེ་སྦྱོང་ཚུལ་ནི་དྲི་མེད་ལམ། །འབྲས་བུ་འདུས་བྱས་འདུས་མ་བྱས། །གྲོལ་ལམ་ཟད་པ་རྣམས་དང་བཅས། །དེ་དག་བརྒྱད་ཅུ་རྩ་དགུའོ། །ཞེས་གསུངས་པའི་ཕྱིར། མདོ་ལས། དགེ་སྦྱོང་ཚུལ་གྱི་འབྲས་བུ་ལ་བཞིར་འཇོག་པའི་རྒྱུ་མཚན་ཡོད་དེ། ཐར་པ་
ཐོབ་པའི་གེགས་ཀྱི་གཙོ་བོ་ལ་མཐོང་སྤངས་ཀུན་སྦྱོར་གསུམ། ཐ་མའི་ཆ་མཐུན་ལྔ། གོང་མའི་ཆ་མཐུན་ལྔ་དང་བཅས་པ་ཡོད་པ་ལས། དང་པོ་གསུམ་པོ་སྤངས་པའི་ཆ་ནས་རྒྱུན་ཞུགས་ཀྱི་འབྲས་བུ་བཞག་བར་པ་ལྔ་པོ་ཕལ་ཆེར་སྤངས་པའི་ཆ་ནས་ཕྱིར་འོང་གི་
འབྲས་བུ་བཞག་མ་ལུས་པ་ལ་ཆགས་བྲལ་བྱས་པའི་ཆ་ནས་ཕྱིར་མི་འོང་གི་འབྲས་བུ་བཞག་གོང་མའི་ཆ་མཐུན་ལྔ་སྤངས་པའི་ཆ་ནས་དགྲ་བཅོམ་གྱི་འབྲས་བུ་བཞག་པའི་ཕྱིར། འོ་ན་བར་པ་ལྔ་པོ་དེ་སྤངས་པའི་སྐབས་ལ་འབྲས་བུ་གསར་ཐོབ་གཉིས་བཞག་དང་མཐའ་

[002A]༄༅། །གཉིས་ལ་འབྲས་བུ་གསར་ཐོབ་གཉིས་གཉིས་མི་འཇོག་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། ཐ་མའི་ཆ་མཐུན་ལྔ་པོ་དེ་ཉེས་དམིགས་ཤིན་ཏུ་ཆེ་བས་དེ་སྤོང་བའི་སྐབས་ལ་འབྲས་བུ་གསར་ཐོབ་གཉིས་བཞག་པ་ན་སྤྲོ་བ་སྐྱེས་ནས་ལྔ་པོ་དེ་
སྤོང་བ་ལ་ཤིན་ཏུ་གུས་པར་འགྱུར་བའི་དགོས་པ་ཡོད་པའི་ཕྱིར། བཞི་པོ་དེ་དགེ་སྦྱོང་ཚུལ་གྱི་འབྲས་བུར་འཇོག་པའི་རྒྱུ་མཚན་དེ་ལ་ཡང་རྣམ་པ་ལྔ་ཡོད་དེ། ཞུགས་ལམ་སྔོན་དུ་བཏང་བ་དང། དེ་ལས་གཞན་འབྲས་གནས་ཀྱི་ལམ་ཐོབ་པ་དང། མཐོང་སྤངས་སྤངས་པའི་ཟད་པ་
སྡོམ་པ་ཉེར་གཅིག་རྙེད་པ་དང། ཤེས་པ་བརྒྱད་ཚང་བར་ཐོབ་པ་དང། མི་རྟག་སོགས་བཅུ་དྲུག་རྟོགས་པ་སྔོན་དུ་སོང་བ་དང་བཅས་པའི་རྣམ་པ་ལྔ་ཡོད་པའི་ཕྱིར། མཛོད་ལས། འབྲས་ལ་སྔོན་ལམ་བཏང་བ་དང། །གཞན་ཐོབ་པ་དང་ཟད་སྡོམ་དང། །ཤེས་པ་བརྒྱད་ཚན་ཐོབ་པ་དང།།
རྣམ་པ་བཅུ་དྲུག་རྟོགས་པའོ། །ཞེས་གསུངས་པའི་ཕྱིར། གསུམ་པ་ས་གང་ལ་བརྟེན་ནས་ཐོབ་པ་སོགས་བཤད་པ་ལ། བཞི་པོ་དེ་བསམ་གཏན་ས་དྲུག་གང་རུང་ལ་བརྟེན་ནས་ཐོབ་པ་ཡིན་གྱི། འདོད་སེམས་དང། གཟུགས་མེད་ཀྱི་སེམས་ལ་བརྟེན་ནས་མི་ཐོབ་སྟེ། འདོད་སེམས་
ཤིན་ཏུ་རགས། གཟུགས་མེད་ཀྱི་སྙོམས་འཇུག་རྣམས་ཞི་གནས་ཤས་ཆེ་བས་ཉན་ཐོས་རྣམས་ཀྱིས་དེ་དག་ལ་ལམ་ཟག་མེད་བརྟེན་མི་ནུས། བསམ་གཏན་ས་དྲུག་ཅི་རིགས་ལ་བརྟེན་ནས་ཐོབ་པ་ཡིན་ཏེ། འབྲས་བུ་དང་པོ་གཉིས། རིམ་བརྒྱུད་པའི་ཕྱིར་མི་འོང་གི་འབྲས་བུ། སྤང་བྱ་
ཅིག་ཅར་བའི་དགྲ་བཅོམ་གྱི་འབྲས་བུ་དང་བཅས་པ་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་ནས་ཐོབ། ཆགས་བྲལ་མངོན་སོང་གི་ཕྱིར་མི་འོང་གི་འབྲས་བུ་དང། སྤང་བྱ་རིམ་གྱིས་པའི་དགྲ་བཅོམ་གྱི་འབྲས་བུ་དང་གཉིས་ནི་བསམ་གཏན་གྱི་དངོས་གཞི་ཅི་
རིགས་ལ་བརྟེན་ནས་ཐོབ་པ་ཡིན་པའི་ཕྱིར། དང་པོ་དེ་ལྟར་ཡིན་ཏེ། འབྲས་བུ་རིམ་བརྒྱུད་པའི་ཕྱིར་མི་འོང་གི་འབྲས་བུ་ཐོབ་ཁ་མའི་ཞུགས་པ་ལ་ཕྱིར་འོང་གིས་ཁྱབ། ཅིག་ཅར་བའི་དགྲ་བཅོམ་གྱི་འབྲས་བུ་ཐོབ་ཁ་མའི་ཞུགས་པ་ལ་རྒྱུན་ཞུགས་ཀྱིས་ཁྱབ། རྒྱུན་ཞུགས་དང་ཕྱིར་

[002B] ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ཐོབ་ཁ་མའི་ཞུགས་པ་དང། སྤང་བྱ་རིམ་གྱིས་པའི་དགྲ་བཅོམ་གྱི་འབྲས་བུ་ཐོབ་ཁ་མའི་ཞུགས་པ་ཡིན་ན་བསམ་གཏན་གྱི་དངོས་གཞི་ཐོབ་ལ་མ་ཉམས་པ་ཡིན་དགོས་པའི་ཕྱིར། འབྲས་བུ་
བཞི་པོ་དེ་མཐོང་སྒོམ་གྱི་ལམ་གང་ལ་བརྟེན་ནས་ཐོབ་པའི་ཁྱད་པར་ཡོད་དེ། རྒྱུན་ཞུགས་ཀྱི་འབྲས་བུ། ཆགས་བྲལ་སྔོན་སོང་གི་འབྲས་བུ་གཉིས་དང་བཅས་པ་ནི་མཐོང་ལམ་ཁོ་ན་ལ་བརྟེན་ནས་ཐོབ། བར་པ་གཉིས་ཀྱི་རིམ་བརྒྱུད་པའི་འབྲས་བུ་དང་དགྲ་བཅོམ་གྱི་འབྲས་བུ་རྣམས་སྒོམ་ལམ་ཁོ་ན་ལ་བརྟེན་ནས་ཐོབ་པ་ཡིན་
པའི་ཕྱིར། དང་པོ་དེ་ལྟར་ཡིན་ཏེ། འབྲས་བུ་དེ་གསུམ་གང་རུང་ཐོབ་ཁ་མའི་ལམ་ཡིན་ན། ཉན་ཐོས་ཀྱི་མཐོང་ལམ་བར་ཆད་མེད་ལམ་ཡིན་དགོས་པའི་ཕྱིར། གཉིས་པ་དེར་ཐལ། འབྲས་བུ་གསུམ་པོ་དེ་གང་རུང་ཐོབ་ཁ་མའི་ལམ་ཡིན་ན་སྒོམ་ལམ་ཡིན་དགོས་པའི་ཕྱིར། རྟགས་རྣམས་རིམ་བཞིན་དུ་འབུད། །འཇིག་རྟེན་
ཞི་རགས་ཀྱི་རྣམ་པ་ཅན་དང། ཟག་མེད་བདེན་པའི་རྣམ་པ་ཅན་གྱི་ལམ་གང་ལ་བརྟེན་ནས་ཐོབ་ཚུལ་ཡོད་དེ། རྒྱུན་ཞུགས་ཀྱི་འབྲས་བུ། ཆགས་བྲལ་སྔོན་སོང་གི་འབྲས་བུ་གཉིས། དགྲ་བཅོམ་གྱི་འབྲས་བུ་དང་བཅས་པ་རྣམས་ནི་ཟག་མེད་བདེན་པའི་རྣམ་པ་ཅན་གྱི་ལམ་ལ་བརྟེན་ནས་ཐོབ། བར་པ་གཉིས་ཀྱི་རིམ་
བརྒྱུད་པའི་འབྲས་བུ་ནི་འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་དང་ཟག་མེད་བདེན་པའི་རྣམ་པ་ཅན་གྱི་ལམ་ཅི་རིགས་ལ་བརྟེན་ནས་ཐོབ་པའི་ཕྱིར། དང་པོ་དེ་ལྟར་ཡིན་ཏེ། དང་པོ་གསུམ་པོ་དེ་གང་རུང་ཐོབ་ཁ་མའི་ལམ་ཡིན་ན། མཐོང་ལམ་བར་ཆད་མེད་ལམ་ཡིན་པས་ཁྱབ། ཕྱི་མ་ཐོབ་ཁ་མའི་ལམ་ཡིན་ན་
ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ཡིན་དགོས་པའི་ཕྱིར། རྟགས་རྣམས་རིམ་པ་བཞིན་འབུད། རྩ་རྟགས་གཉིས་པ་དེར་ཐལ། བར་པ་གཉིས་ཀྱི་ཞུགས་པ་དེ་གཉིས་སྔོན་འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་ལ་གོམས་པ་ཤས་ཆེ་བ་ཡིན་ན། དེ་ལ་བརྟེན་ནས་འབྲས་བུ་གཉིས་མངོན་དུ་བྱེད་
བདག་མེད་པའི་རྣམ་པ་ཅན་གྱི་ལྷག་མཐོང་ལ་གོམས་པ་ཤས་ཆེ་བ་ཞིག་ཡིན་ན། ཟག་མེད་བདེན་པའི་རྣམ་པ་ཅན་གྱི་ལམ་ལ་བརྟེན་ནས་འབྲས་བུ་དེ་གཉིས་སྔོན་དུ་བྱེད་པའི་ཕྱིར། ཞུགས་པ་དེ་གཉིས་ཀྱི་རྒྱུད་ཀྱི་ཞི་རགས་ཀྱི་རྣམ་པ་ཅན་གྱི་ལམ་དེ་འཇིག་རྟེན་པའི་ལམ་དང། དམིགས་རྣམ་མཐུན་པ་ཙམ་ལ་དགོངས་

[003A]༄༅། །ནས་འཇིག་རྟེན་པའི་ལམ་ལ་བརྟེན་ནས་ཐོབ་ཅེས་པའི་ཐ་སྙད་མཛད་ཀྱི། འཐོབ་བྱེད་ཀྱི་ཞི་རགས་ཀྱི་རྣམ་པ་ཅན་གྱི་ལམ་དེ་འཇིག་རྟེན་པའི་ལམ་མ་ཡིན་ཏེ། འདས་ལམ་ཡིན་པའི་ཕྱིར། དེར་ཐལ། འཕགས་རྒྱུད་ཀྱི་མཁྱེན་པ་ཡིན་པའི་ཕྱིར། འབྲས་བུ་བཞི་པོ་དེ་ཁམས་གང་ལ་བརྟེན་
ནས་ཐོབ་པའི་ཁྱད་པར་ཡོད་དེ། འབྲས་བུ་དང་པོ་གསུམ་པོ་དེ་འདོད་ཁམས་ཁོ་ནར་ཐོབ། བཞི་པ་ཁམས་གསུམ་གར་ཐོབ་པ་ཡིན་པའི་ཕྱིར། དང་པོ་དེ་ལྟར་ཡིན་ཏེ། འབྲས་གནས་དང་པོ་གཉིས་པོ་གང་རུང་ལ་འདོད་རྟེན་པས་ཁྱབ། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་གསར་ཐོབ་ཀྱི་ལུས་རྟེན་དང། ཉན་
ཐོས་ཀྱི་མཐོང་ལམ་གསར་དུ་ཐོབ་པའི་ལུས་རྟེན་གཉིས་མཚུངས་པའི་ཕྱིར། རྩ་རྟགས་གཉིས་པ་དེར་ཐལ། སྤང་བྱ་ཅིག་ཅར་བའི་དགྲ་བཅོམ་གྱི་འབྲས་བུ་འདོད་ཁམས་སུ་ཐོབ། གཟུགས་ཉེར་འགྲོའི་ཕྱིར་མི་འོང་གི་འདའ་བ་བཞི་པོ་ལྟ་བུ་ནི་གཟུགས་ཁམས་སུ་ཐོབ། གཟུགས་མེད་ཉེར་འགྲོའི་ཕྱིར་མི་འོང་གི་
གཟུགས་མེད་ཁམས་སུ་མྱང་འདས་མངོན་དུ་བྱེད་བའི་ཕྱིར། མཛོད་ལས། འདོད་པར་གསུམ་ཐོབ་ཐ་མ་ནི། །གསུམ་དུའོ། །ཞེས་གསུངས་པའི་ཕྱིར། གཉིས་པ་གང་ཟག་གི་རྣམ་གཞག་ལ་དགེ་འདུན་གྱི་བརྡ་སྦྱོར་ཚུལ་དང། སོ་སོའི་རྣམ་གཞག་བཤད་པ་གཉིས། དང་པོ་ལ། མཚོན་བྱེད་དཔེའི་དགེ་འདུན་ལ་
སྐྱེས་བུ་ཟུང་བཞི་གང་ཟག་ཡ་བརྒྱད་ཡོད་པ་ལས། འབྲས་གནས་ལ། འབྲས་བུ་ཐོད་བརྒལ་བ་དང། འབྲས་བུ་རིམ་བརྒྱུད་པ་གཉིས། སྤང་བྱ་ཅིག་ཅར་བ་དང། སྤང་བྱ་རིམ་གྱིས་པ་གཉིས་ཏེ་བཞི་ལས། ཆགས་བྲལ་སྔོན་སོང་དང། འབྲས་བུ་ཐོད་བརྒལ་བ་དོན་གཅིག་ཅིང། དེ་གཉིས་ནི་འབྲས་གནས་
བར་པ་གཉིས་ཁོ་ན་ལ་བཞག་ཏུ་ཡོད་ཅིང། དང་མཐའ་གཉིས་ལ་བཞག་ཏུ་མེད་དེ། དང་པོ་ལ་བཞག་ཏུ་མེད་པ་གང་ཞིག་ཐ་མ་ལ་བཞག་ཏུ་མེད་པའི་ཕྱིར། དང་པོ་དེར་ཐལ། དེ་ལ་མཐོང་ལམ་གྱི་སྔ་རོལ་དུ་མཐོང་སྤངས་ཀུན་སྦྱོར་གསུམ་སྤངས་པ་མེད་པས། ཆགས་བྲལ་སྔོན་སོང་བཞག་ཏུ་མེད། རྒྱུན་
ཞུགས་ཀྱི་འབྲས་བུའི་གོང་དུ་ཐོད་བརྒལ་རྒྱུའི་འབྲས་བུ་མེད་པས་འབྲས་བུ་ཐོད་བརྒལ་བ་བཞག་ཏུ་མེད་པའི་ཕྱིར། འོ་ན། མཛོད་འགྲེལ་དུ་ཆགས་བྲལ་སྔོན་སོང་གི་ཞུགས་པ་འཆད་པའི་སྐབས་སུ་རྒྱུན་ཞུགས་ཞུགས་པ་བཤད། ཀུན་བཏུས་སུ་ཐོད་བརྒལ་བའི་འབྲས་གནས་གཉིས་ཀྱི་སྐབས་སུ་རྒྱུན་ཞུགས་

[003B] དེའི་སྐྱོན་མེད་དེ། དང་པོ་ནི་དེ་གཉིས་དང་རྟོགས་པ་མཚུངས་པས་བཤད། ཕྱི་མ་ནི་ཐོབ་དུས་མཚུངས་པས་དེ་ལྟར་བཤད་པའི་ཕྱིར། བར་པ་གཉིས་ལ་བཞག་ཏུ་ཡོད་དེ། ཕྱིར་འོང་ལ་མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདུན་སྲེད་མངོན་གྱུར་བ་དྲུག་པ་ལ་ཆགས་བྲལ་བྱས་པ་
ཡོད་པས་ཆགས་བྲལ་སྔོན་སོང་བཞག་ཏུ་ཡོད། འབྲས་བུ་དང་པོ་སྔོན་དུ་མ་བྱས་པར་གཉིས་པ་སྔོན་དུ་བྱས་པ་ཡོད་པས་འབྲས་བུ་ཐོད་བརྒལ་བ་བཞག་ཏུ་ཡོད་པའི་ཕྱིར། ཕྱིར་མི་འོང་ལ་དེ་གཉིས་བཞག་ཏུ་ཡོད་དེ། མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་
བྱས་པ་ཡོད་པས་ཆགས་བྲལ་སྔོན་སོང་བཞག་ཏུ་ཡོད། འབྲས་བུ་དང་པོ་གཉིས་མངོན་དུ་མ་བྱས་པར་ཕྱིར་མི་འོང་གི་འབྲས་བུ་མངོན་དུ་བྱས་པ་ཡོད་པས་འབྲས་བུ་ཐོད་བརྒལ་བ་ཡང་བཞག་ཏུ་ཡོད་པའི་ཕྱིར། ཁ་ཅིག་ཕྱིར་འོང་ལ་མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ལ་
ཆགས་བྲལ་བྱས་པ་ཡོད་ཀྱང། དེ་ཙམ་གྱིས་ཆགས་བྲལ་སྔོན་སོང་དུ་འཇོག་མི་ནུས་ཟེར་ན། དེ་མི་འཐད་དེ། འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་དེ་གང་ལ་ཆགས་བྲལ་བྱས་པས་ཕྱིར་འོང་དུ་བཞག་དགོས་པའི་སྤང་བྱའི་གཙོ་བོ་ཡིན་པ་གང་ཞིག་མཐོང་ལམ་གྱི་སྔ་རོལ་དུ་དེ་ལ་ཆགས་བྲལ་བྱས་པའི་
ཕྱིར་འོང་ལ་ཆགས་བྲལ་སྔོན་སོང་གི་ཕྱིར་འོང་གིས་མ་ཁྱབ་ན། ཕྱིར་མི་འོང་ལ་ཡང་རྣམ་པ་ཀུན་ཏུ་མཚུངས་པའི་ཕྱིར། གཞན་ཡང། ཕྱིར་འོང་ལ་དེ་ཡོད་པར་ཐལ། ཐོད་བརྒལ་བའི་དགེ་འདུན་བཤད་ཟིན་པའི་མཚམས་སྦྱར་དུ། མཛོད་འགྲེལ་ལས། ཕལ་ཆེར་ལས་དང་འདོད་པ་ལ་འདོད་ཆགས་སོགས་དང་བྲལ་བ་རྣམས་
ཀྱི་ངེས་པར་འཇུག་པའི་གང་ཟག་རྣམ་པར་གཞག་པ་ནི་དེ་ལྟ་བུ་ཡིན་ནོ། །ཞེས་གསུངས་པའི་ཕྱིར། ཁོ་ན་རེ། ཕྱིར་འོང་ལ་ཆགས་བྲལ་སྔོན་སོང་བཞག་ཏུ་མེད་པར་ཐལ། ཆོས་མངོན་རྒྱ་མཚོའི་སྙིང་པོ་ལས། འདི་ལ་ཡང་ཕལ་ཆེར་ལ་ཆགས་པ་དང་བྲལ་བ་སྔོན་དུ་སོང་བ་དང། སྒོམ་ལམ་གྱི་སྟོབས་ཀྱིས་ཐོབ་པ་གཉིས་
ལས་སྔ་མ་ཆགས་བྲལ་སྔོན་སོང་དུ་འདོད་པ་ནི་ཧ་ཅང་ཐལ་བའོ། །ཞེས་གསུངས་པའི་ཕྱིར་ཞེ་ན། སྐྱོན་མེད་དེ། དེའི་དོན་ནི། ཕྱིར་མི་འོང་གི་ཞུགས་པ་འདི་ལ་ཡང་ཆགས་བྲལ་སྔོན་སོང་གི་ཕྱིར་འོང་འབྲས་གནས་ཁྱད་པར་ཅན་གཅིག་དང། སྒོམ་ལམ་གྱི་སྟོབས་ཀྱིས་ཕྱིར་འོང་གི་འབྲས་བུ་ཐོབ་པའི་ཕྱིར་འོང་འབྲས་གནས་ཁྱད་

[004A]༄༅། །པར་ཅན་གཉིས་ལས། སྔ་མ་ཆགས་བྲལ་སྔོན་སོང་གི་ཕྱིར་མི་འོང་གི་ཞུགས་པར་འདོད་པ་ཧ་ཅང་ཐལ་ཞེས་པའི་དོན་ཡིན་པའི་ཕྱིར། དེ་ལྟར་འདོད་ན་ཧ་ཅང་ཐལ་ཏེ། དེའི་སྟོབས་ཀྱིས་ཐོབ་པའི་ཕྱིར་མི་འོང་དེ་ཆགས་བྲལ་སྔོན་སོང་གི་ཕྱིར་མི་འོང་ཡིན་དགོས་པ་ལས་དེ་དེ་མ་ཡིན་
པའི་ཕྱིར། ལུང་དང་པོ་དེ་ལྟར་འཐད་དེ། འདི་ཕྱིར་མི་འོང་གི་ཞུགས་པ་འཆད་པའི་སྐབས་ཡིན་པའི་ཕྱིར། སྤང་བྱ་ཅིག་ཅར་བ་འབྲས་བུ་དང་མཐའ་གཉིས་ལ་བཞག་ཏུ་ཡོད་ཅིང་བར་པ་གཉིས་ལ་བཞག་ཏུ་མེད་དེ། ཁམས་གསུམ་ས་དགུ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ཅིག་ཅར་དུ་སྤངས་པའི་ཕྱིར་འོང་
མེད་པའི་ཕྱིར་དང། དེ་དགུ་པ་ཅིག་ཅར་དུ་སྤངས་པའི་ཕྱིར་མི་འོང་མེད་པའི་ཕྱིར་ཏེ། སྲིད་རྩེའི་ཉོན་མོངས་དྲུག་སྤངས་པའི་ཕྱིར་འོང་དང། སྲིད་རྩེའི་ཉོན་མོངས་དགུ་པ་སྤངས་པའི་ཕྱིར་མི་འོང་ཡང་མེད་པའི་ཕྱིར། རྟགས་སླ། སྤང་བྱ་ཅིག་ཅར་བ་འབྲས་བུ་དང་མཐའ་གཉིས་ལ་བཞག་ཏུ་ཡོད་དེ། རྒྱུན་ཞུགས་ལ་ཁམས་
གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བ་ནས་ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བ་ཡང་ཡོད། དགྲ་བཅོམ་པ་ལ་དེ་ལྟར་སྤངས་པ་ཡོད་པའི་ཕྱིར། འབྲས་བུ་རིམ་བརྒྱུད་པ་དང། སྤང་བྱ་རིམ་གྱིས་པ་གཉིས་ནི། འབྲས་གནས་བཞི་ཀ་ལ་བཞག་ཏུ་རུང་སྟེ་
དང་པོ་རྒྱུན་ཞུགས་ལ་འདོད་ཉོན་མ་ལུས་པར་སྤངས་རྗེས་སུ་བསམ་གཏན་དང་པོའི་ཉོན་མོངས་སྤངས་པའི་སྤང་བྱ་རིམ་གྱིས་པ་ཡོད། དེ་ལ་འབྲས་བུ་ཕྱི་མ་གསུམ་རིམ་གྱིས་མངོན་དུ་བྱེད་པའི་འབྲས་བུ་རིམ་གྱིས་པ་ཡང་ཡོད་པའི་ཕྱིར། དེ་ལ་ཁ་ཅིག་སྤང་བྱ་ཅིག་ཅར་བ་དང་རིམ་གྱིས་པའི་ཁྱད་པར་ཁམས་
གསུམ་ས་དགུ་ལ་འདུན་པའི་འདོད་སྲེད་མངོན་གྱུར་བ་རྣམས་ཀྱི་ཆེན་པོའི་ཆེན་པོ་དགུ་ལ་ཅིག་ཅར་དུ་ཆགས་བྲལ་བྱེད་པ་ནས་ཆུང་ངུའི་ཆུང་ངུ་དགུ་ལ་ཅིག་ཅར་དུ་ཆགས་བྲལ་བྱེད་པ་དང། དེ་རྣམས་ཆུང་ངུའི་ཆུང་ངུ་མངོན་གྱུར་བ་དགུ་ལ་རིམ་གྱིས་ཆགས་བྲལ་བྱེད་པ་ལ་འཇོག་པ་ཡིན་གྱི། ས་བོན་སྤོང་ཚུལ་གྱི་སྒོ་
ནས་འཇོག་པ་མ་ཡིན་ཏེ། དེ་ལྟར་ན་སྤང་བྱ་རིམ་གྱིས་པའི་རྒྱུན་ཞུགས་ཀྱི་རྒྱུད་ཀྱི་འདོད་པའི་སས་བསྡུས་ཀྱི་གང་ཟག་གི་བདག་འཛིན་ཆེན་པོའི་ཆེན་པོའི་དངོས་གཉེན་བར་ཆད་མེད་ལམ་དེས། བསམ་གཏན་དང་པོའི་སས་བསྡུས་ཀྱི་གང་ཟག་གི་བདག་འཛིན་ཆེན་པོའི་ཆེན་པོའི་ཞེན་ཡུལ་མེད་པར་མངོན་སུམ་དུ་རྟོགས་

[004B] དང་པོ་ལྟར་ན། དེས་བསམ་གཏན་དང་པོའི་གང་ཟག་གི་བདག་འཛིན་ཆེན་པོའི་ཆེན་པོ་སྤངས་པར་ཐལ། དེ་འདྲ་བའི་སྤང་བྱ་རིམ་གྱིས་པ་དེ་ཁམས་གསུམ་གྱི་ཉོན་མོངས་མ་ལུས་པར་སྤོང་འདོད་པའི་གང་ཟག་གང་ཞིག་དེས་བསམ་གཏན་དང་པོའི་སས་བསྡུས་ཀྱི་གང་ཟག་གི་བདག་འཛིན་ཆེན་པོའི་ཆེན་
པོའི་ཞེན་ཡུལ་མེད་པར་མངོན་སུམ་དུ་རྟོགས་པའི་ཕྱིར་ཟེར་ན། འོ་ན། དེའི་རྒྱུད་ཀྱི་བར་ཆད་མེད་ལམ་དེས་འདོད་པའི་སས་བསྡུས་ཀྱི་གང་ཟག་གི་བདག་འཛིན་ཆུང་ངུ་ཆུང་ངུའི་ས་བོན་སྤངས་པར་ཐལ། དེས་དེའི་ཞེན་ཡུལ་མེད་པར་མངོན་སུམ་དུ་རྟོགས་པ་གང་ཞིག་དེ་འདྲ་བའི་རྒྱུན་ཞུགས་དེ་འདོད་པའི་སས་བསྡུས་ཀྱི་
གང་ཟག་གི་བདག་འཛིན་ཆུང་ངུའི་ཆུང་ངུ་སྤོང་བར་འདོད་པའི་གང་ཟག་ཡིན་པའི་ཕྱིར། འཁོར་གསུམ་ཁས་བླངས་སོང། ཁོ་ན་རེ། ཉན་ཐོས་ཀྱི་སྒོམ་ལམ་བར་ཆད་མེད་ལམ་ཆེན་པོའི་ཆེན་པོ་རང་རྒྱུད་ལ་སྐྱེས་ན་དེ་ཆུང་ངུའི་ཆུང་ངུ་རང་རྒྱུད་ལ་སྐྱེ་དགོས་ཀྱི་རྒྱུན་ཞུགས་ཡོད་པར་ཐལ། འདོད་པའི་སས་བསྡུས་ཀྱི་གང་ཟག་
གི་བདག་འཛིན་ཆུང་ངུ་ཆུང་ངུའི་དངོས་གཉེན་བར་ཆད་མེད་ལམ་རང་རྒྱུད་ལ་བསྐྱེད་རྗེས་སུ། བསམ་གཏན་དང་པོའི་གང་ཟག་གི་བདག་འཛིན་ཆེན་པོའི་ཆེན་པོའི་དངོས་གཉེན་བར་ཆད་མེད་ལམ་རྒྱུད་ལ་སྐྱེ་དགོས་ཀྱི་རྒྱུན་ཞུགས་ཡོད་པའི་ཕྱིར། འདོད་ན་རྒྱུན་ཞུགས་ཟག་མེད་ཀྱི་རྟོགས་པ་ལས་ཉམས་པ་ཡོད་པར་ཐལ་
འདོད་པ་དེའི་ཕྱིར། ཟེར་ན་མ་ཁྱབ་ཅིང། ཁོ་རང་གི་མངོན་གྱུར་བ་ལ་ཅིག་ཅར་དང་རིམ་གྱིས་ཆགས་བྲལ་བྱེད་ཚུལ་གྱི་སྒོ་ནས་དེ་གཉིས་ཀྱི་ཁྱད་པར་འཇོག་ཚུལ་ལ་སྦྱར་ནས་འཁོར་གསུམ་བྱའོ། །མི་མཚུངས་ཟེར་ན། འདོད་པ་ལ་འདུན་པའི་འདོད་སྲེད་མངོན་གྱུར་བ་ཆེན་པོའི་ཆེན་པོ་འདོད་ཉོན་ཆེན་པོའི་ཆེན་པོ་
ཡིན་མིན་ལ་རག་ལས་སོ། །ཁོ་ན་རེ། སྤང་བྱ་རིམ་གྱིས་པའི་རྒྱུན་ཞུགས་རྣམས་ཀྱིས་ཀྱང་ཁམས་གསུམ་ས་དགུའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུའི་ས་བོན་ཅིག་ཅར་དུ་སྤོང་བ་ཡིན་པར་ཐལ། རྒྱུན་ཞུགས་ཞུགས་པ་རྣམས་ཀྱིས་ཁམས་གསུམ་གྱི་མཐོང་སྤངས་ཉོན་མོངས་རྣམས་ཀྱི་ས་བོན་ཅིག་ཅར་
དུ་སྤོང་བའི་ཕྱིར། ཟེར་ན། འོ་ན། ཉན་ཐོས་སློབ་པ་རྣམས་ཀྱིས་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་རྣམས་ཅིག་ཅར་དུ་སྤོང་བར་ཐལ། རྒྱུན་ཞུགས་ཞུགས་པས་ཁམས་གསུམ་གྱི་མཐོང་སྤངས་ཉོན་མོངས་ཐམས་ཅད་ཅིག་ཅར་དུ་སྤང་བའི་ཕྱིར། ཁྱབ་པ་ཁས། གཞན་ཡང། སྤང་བྱ་

[005A]༄༅། །རིམ་གྱིས་པ་རྣམས་ཀྱིས་ཀྱང་སྦྱོར་བའི་དུས་སུ། ཁམས་དང། ས་སོ་སོར་མ་ཕྱེ་བར་ཁམས་གསུམ་གྱི་འདུས་བྱས་ཐམས་ཅད་མི་རྟག་ཟག་བཅས་ཐམས་ཅད་སྡུག་བསྔལ། ཆོས་ཐམས་ཅད་སྟོང་ཞིང་བདག་མེད་སྙམ་པའི་སྒོམ་ཚུལ་ཅིག་ཅར་བ་དང་ཁྱད་པར་མེད་པར་ཐལ། དེ་
གཉིས་ཀྱི་སྒོམ་སྤངས་ཉོན་མོངས་ཀྱི་ས་བོན་སྤོང་ཚུལ་ལ་ཁྱད་པར་མེད་པའི་ཕྱིར། འདོད་མི་ནུས་ཏེ། དེ་གཉིས་ལ་དབང་པོ་རྣོ་རྟུལ་གྱི་ཁྱད་པར་ཡོད་པའི་ཕྱིར། ཁ་ཅིག་ཉན་ཐོས་ཀྱི་སྒོམ་ལམ་ཆེན་པོའི་ཆེན་པོ་རྒྱུད་ལ་བསྐྱེད་རྗེས་སུ་ཆུང་ངུའི་ཆུང་ངུ་རྒྱུད་ལ་བསྐྱེད་པ་འཇིགས་ནས་རིམ་བརྒྱུད་པ་རྣམས་ཀྱི་འདོད་པ་
ནས༑ སྲིད་རྩེའི་བར་གྱི་ཆེན་པོའི་ཆེན་པོ་རྣམས་རིམ་གྱིས་སྤོང། དེ་ནས་དེའི་བར་གྱིས་འབྲིང་རྣམས་རིམ་གྱིས་སྤོང་བར་འདོད་པ་ལ་ནི་འཇིགས་པ་དེ་མི་སེལ་ཞིང། དེ་ལྟ་ན་གཟུགས་ཀྱི་འཆིང་བ་ཀུན་ལྡན་གྱི་ཕྱིར་མི་འོང་མི་སྲིད་པས་ཕྱིར་མི་འོང་ཁྲི་དྲུག་སྟོང་གྲངས་འདྲེན་མི་ཐུབ་པ་སོགས་ཀྱི་སྐྱོན་ཡོད་དོ། །རང་
ལུགས་ལ། རིམ་བརྒྱུད་པ་རྣམས་ཀྱིས་ཟག་མེད་བདེན་པའི་རྣམ་པ་ཅན་གྱིས་ཉོན་མོངས་སྤང་བའི་ཚུལ། འདོད་པའི་སས་བསྡུས་ཀྱི་ཉོན་མོངས་ཀྱི་ས་བོན་མ་ལུས་པར་སྤངས་རྗེས་སུ་བསམ་གཏན་དང་པོ་སོགས་ཀྱི་ཉོན་མོངས་ཀྱི་ས་བོན་སྤོང་བར་བྱེད་དོ། །དེ་ལྟ་ན་ཐལ་འགྱུར་བའི་སྐབས་སུ་ཡང་འདོད་པའི་སས་
བསྡུས་ཀྱི་བདེན་འཛིན་མ་ལུས་པར་སྤངས་རྗེས་སུ་བསམ་གཏན་དང་པོ་སོགས་ཀྱི་སས་བསྡུས་ཀྱི་བདེན་འཛིན་གྱི་ས་བོན་སྤོང་བར་ཁས་ལེན་རུང་བས། འདིའི་ལུགས་ཀྱི་དགེ་འདུན་ཉི་ཤུའི་རྣམ་གཞག་ཀྱང་མི་དཀའོ། །གཉིས་པ་ཞུགས་གནས་ཀྱི་རྣམ་གཞག་བཤད་པ་ལ། རྒྱུན་ཞུགས་ཞུགས་འབྲས་བཤད་
པ་སོགས་བཞི། དང་པོ་ལ་ཞུགས་པ་བཤད་པ། འབྲས་གནས་བཤད་པ་གཉིས། དང་པོ་ལ་མཚན་ཉིད། དབྱེ་བ། ཕྱེ་བ་སོ་སོའི་དོན། སྤངས་རྟོགས་ཀྱི་ཁྱད་པར། ས་མཚམས་དང་ལྔ། དང་པོ་ལ། མཐོང་སྤངས་ཀུན་སྦྱོར་གསུམ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་
པའི་རབ་ཏུ་ཕྱེ་བའི་ཞུགས་པའི་གང་ཟག་རྒྱུན་ཞུགས་ཞུགས་པའི་མཚན་ཉིད། གཉིས་པ་ལ། དེ་ལ་དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་པའི་རྗེས་འབྲང་དང། དབང་རྣོན་ཆོས་ཀྱི་རྗེས་འབྲང་གཉིས། སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་ཅིག་ཅར་བའི་རྒྱུན་ཞུགས་པ་དང། སྤང་

[005B] གསུམ་པ་ལ། དབང་པོ་རྣོ་རྟུལ་དེ་གཉིས་ཀྱི་ཁྱད་པར་ཡོད་དེ། བདེན་བཞིའི་གནས་ཚུལ་གཙོ་བོར་དེ་བཞིན་གཤེགས་པ་ལ་དད་སྟོབས་ཀྱིས་རྟོགས་པའི་རྒྱུན་ཞུགས་ཞུགས་པ་དང་པོ་དང། དེ་གཙོ་བོར་ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱིས་སྒོ་ནས་རྟོགས་པའི་
རྒྱུན་ཞུགས་ཞུགས་པ་གཉིས་པ་ཡིན་པའི་ཕྱིར། འདོད་ཉོན་སྤངས་རྗེས་སུ་གཟུགས་ཀྱི་ཉོན་མོངས་སྤངས་པའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་ཞུགས་པ། སྤང་བྱ་རིམ་གྱིས་པའི་དེའི་མཚན་ཉིད། ཁམས་གསུམ་ས་དགུ་པོ་དེའི་ཉོན་མོངས་ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བའི་རྒྱུན་
ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་ཞུགས་པ། གཉིས་པའི་མཚན་ཉིད། སྤང་བྱ་ཅིག་ཅར་བ་རྒྱུན་ཞུགས་ཞུགས་པ་མེད་ཟེར་ན། དེ་མི་འཐད་དེ། རྗེ་རིན་པོ་ཆེའི་གསུང་ལས། དེ་འཚོལ་བའི་བརྩོན་པ་མ་བྱས་གསུང་བ་རྙེད་སླ་བའི་དོན་ཡིན་གྱི་མེད་པའི་དོན་མ་ཡིན་པའི་ཕྱིར་དང། འབྲས་
ལ་སྔོན་ལམ་བཏང་བ་དང། ཞེས་པ་དང་ཡང་འགལ་བའི་ཕྱིར། བཞི་པ་ལ། དེའི་སྤང་རྟོགས་ཀྱི་ཁྱད་པར་ཡོད་དེ། འདོད་ཉོན་ལྔ་པ་སྤངས་ཀྱང་རུང་མ་སྤངས་ཀྱང་རུང། དྲུག་པ་མ་སྤངས་པ་དགོས། རྟོགས་པའི་ཁྱད་པར་ནི་འདོད་ཉོན་དང་པོ་ནས་ལྔ་པའི་བར་གྱི་གཉེན་པོ་ཐོབ་མ་ཐོབ་ཅི་རིགས་པ་ཡོད་དོ། །ལྔ་པ་ལ་
ས་མཚམས་ཉན་ཐོས་ཀྱི་སྦྱོར་ལམ་སྟན་གཅིག་པ་ནས་ལམ་རྗེས་བཟོད་ལ་གནས་ཀྱི་བར་དུ་ཡོད། སྦྱོར་ལམ་སྟན་གཅིག་པ་དྲོད་ནས་ཆོས་མཆོག་གི་བར་དུ་ཡོད་ཅིང། དེའི་དོན་ཡང་མཉམ་གཞག་མཐུན་གཅིག་པ་སོགས་ནི་མ་ཡིན་ཏེ། སྟན་ཐོག་དེ་ལ་འདུག་བཞིན་དུ་ཉན་ཐོས་ཀྱི་མཐོང་ལམ་སྐྱེ་ནུས་པ་ཞིག་ལ་
བྱེད་པའི་ཕྱིར་ཏེ། ཀུན་བཏུས་ལས། རྒྱུན་དུ་ཞུགས་པའི་འབྲས་བུ་ལ་ཞུགས་པ་གང་ཞེ་ན། གང་ངེས་པར་འབྱེད་པའི་ཆ་དང་མཐུན་པ་སྟན་གཅིག་ནས་བཟུང་སྟེ། མཐོང་བའི་ལམ་གྱི་སྐད་ཅིག་བཅོ་ལྔ་ལ་གནས་པའི་བར་དག་གོ་ཞེས་དང། དེ་དང་མཐུན་པར་དེའི་འགྲེལ་པ་ལས་ཀྱང་གསུངས་པའི་ཕྱིར། ཁ་ཅིག་
དེ་ལྟར་འཇོག་པར་མི་རིགས་ཏེ། དེ་ལ་ཉན་ཐོས་མཐོང་ལམ་པས་ཁྱབ་པའི་ཕྱིར། དེར་ཐལ། མཚོན་བྱ་དོན་གྱི་རྒྱུན་ཞུགས་ཞུགས་པ་ལ་ཐེག་ཆེན་མཐོང་ལམ་པས་ཁྱབ་པའི་ཕྱིར་ཏེ། འགྲེལ་ཆུང་ལས། འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པ་མཐོང་བའི་ལམ། ཞེས་གསུངས་པའི་ཕྱིར། ཟེར་ན་

[006A]༄༅། །གོང་དུ་མ་ཁྱབ། ཁོ་ན་རེ། དེ་ལ་འཕགས་པས་ཁྱབ་པར་ཐལ། དམན་པས་བརྒྱད་འཆད་པ་ན་ཉན་ཐོས་ཀྱི་རིགས་ཀྱི་ས་ལས་ལོགས་སུ་བརྒྱད་པའི་ས་ཞེས་གསུངས་པའི་ཕྱིར། ཟེར་ན་ཡང་མ་ཁྱབ། དེའི་ཁྱབ་པ་མ་ངེས་པའི་རྒྱུ་མཚན་ཡོད་དེ། ཐེག་ཆེན་གྱི་དགེ་འདུན་དཀོན་
མཆོག་འཆད་པའི་སྐབས་ཡིན་པའི་ཕྱིར། ཕྱི་མ་ལ་ཁྱབ་པ་མ་ངེས་ཏེ། ཉན་ཐོས་ཀྱི་ས་དེ་དང་པོ་དྲུག་ལས་ལོགས་སུ་གསུངས་ཀྱང་དང་པོ་དྲུག་པོ་གང་རུང་དང་ཉན་ཐོས་ཀྱི་ས་མི་འགལ་བ་ལྟ་བུ་ཡིན་པའི་ཕྱིར་དང། རྣམ་བཤད་ལས་ཀྱང། སྦྱོར་ལམ་སྟན་གཅིག་པ་ནས་རྒྱུན་ཞུགས་ཀྱི་འབྲས་བུས་བསྡུས་
པ་ཚུན་ཆད། ཅེས་གསུངས་པའི་ཕྱིར། དེ་ཀུན་ལས་བཏུས་ཀྱི་བཞེད་པ་སྐྱར་བ་ཡིན་ཟེར་ན། འོ་ན། རྣམ་བཤད་རང་ལུགས་ཀྱི་རྒྱུན་ཞུགས་སོགས་ཀྱི་ས་མཚམས་མ་བསྟན་པར་ཐལ། རང་ལུགས་ཀྱི་རྒྱུན་ཞུགས་ཞུགས་པའི་ས་མཚམས་མ་བསྟན་པའི་ཕྱིར། གཉིས་པ་འབྲས་གནས་བཤད་པ་ལ་
མཚན་ཉིད། དབྱེ་བ། ཕྱེ་བ་སོ་སོའི་དོན། ས་མཚམས་དང་བཞི་ལས། དང་པོ་ནི། མཐོང་སྤངས་ཀུན་སྦྱོར་གསུམ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་རྒྱུན་ཞུགས་འབྲས་གནས་ཀྱི་མཚན་ཉིད། མཐོང་སྤངས་ཀུན་སྦྱོར་གསུམ་གྱི་ཁྱད་པར་ཡོད་དེ། འཇིག་ལྟ་
ཀུན་བཏགས་[*BRTAGS ETC THROUGHOUT]དང། ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ། ཐེ་ཚོམ་ཉོན་མོངས་ཅན་དང་བཅས་པའི་གསུམ་ཡོད་པའི་ཕྱིར། གསུམ་པོ་དེ་རྒྱུན་ཞུགས་ཀྱི་འབྲས་བུ་ཐོབ་པའི་གེགས་ཀྱི་གཙོ་བོར་འཇོག་པའི་རྒྱུ་མཚན་ཡོད་དེ། དང་པོས། ཐར་ལམ་ལ་འགྲོ་མི་འདོད་པར་བྱེད། གཉིས་པས་
ལམ་ལོག་པར་འཁྲིད། གསུམ་པས་ཐར་ལམ་ལ་ཡིད་གཉིས་ཟ་བར་བྱེད་པའི་ཕྱིར། མཛོད་ལས། འགྲོ་མི་འདོད་དང་ལམ་ནོར་དང། །ལམ་ལ་ཐེ་ཚོམ་དེ་སྙེད་ཅིག་ཅེས་གསུངས་པའི་ཕྱིར། རབ་ཕྱེའི་དོན་ཡང་མཐོང་སྤངས་ཀུན་སྦྱོར་གསུམ་སྤངས་པ་ཙམ་དང། དེ་ལས་ལྷག་པ་མ་སྤངས་པ་ལ་བྱེད་
པ་གཉིས་ཀ་མི་འཐད་དེ། དང་པོ་ལྟར་ན་དགྲ་བཅོམ་འབྲས་གནས་ཀྱང་དེར་འགྱུར་བ་དང། གཉིས་པ་ལྟར་ན་ཡང་མི་རིགས་ཏེ། དེས་མཐོང་སྤངས་མཐའ་དག་སྤངས་པའི་ཕྱིར། རང་ལུགས་རབ་ཕྱེའི་དོན་ཡོད་དེ། རྒྱུན་ཞུགས་ཀྱི་འབྲས་བུ་ཐོབ་པ་ལ་གསུམ་པོ་དེ་ངེས་པར་སྤངས་དགོས། མ་སྤངས་ན་མི་

[006B] གཉིས་པ་ལ། དབང་པོའི་སྒོ་ནས་དབྱེ་ན་དེར་གྱུར་པའི་དབང་རྟུལ་དད་མོས་པ་དང། དབང་རྣོན་མཐོང་ཐོབ་པ་གཉིས། དེ་གཉིས་ཀྱི་ཁྱད་པར་ཡོད་དེ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་གི་སྟོབས་ཀྱིས་ཐོབ་པའི་འབྲས་གནས་
དབང་རྟུལ་དེ་དང་པོ་དང། ཞུགས་པ་དབང་རྣོན་ཆོས་ཀྱི་རྗེས་འབྲང་གི་སྟོབས་ཀྱིས་ཐོབ་པའི་འབྲས་གནས་དབང་རྣོན་དེ་གཉིས་པ་ཡིན་པའི་ཕྱིར། སྦྱོར་བའི་སྒོ་ནས་དབྱེ་ན། དེ་ལ་ཙམ་ཁྱད་གཉིས་ཡོད། དེ་གཉིས་ཀྱི་ཁྱད་པར་ཡོད་དེ། འབྲས་བུ་གོང་མ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་འབྲས་གནས་དང་པོ་
དང༑ དེ་ལྟར་མ་བརྩོན་པའི་རྒྱུན་ཞུགས་འབྲས་གནས་གཉིས་པ་ཡིན་པའི་ཕྱིར་ཏེ། མཛོད་ལས། འབྲས་ཐོབ་འབྲས་བུའི་ཁྱད་པར་གྱིས། །ལམ་ཐོབ་མེད་པ་དེ་ཡི་ཕྱིར། །མི་བརྩོན་པ་ནི་ཞུགས་མ་ཡིན། །ཞེས་གསུངས་པའི་ཕྱིར། སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་རིམ་གྱིས་པ་དང། སྤང་
བྱ་ཅིག་ཅར་བའི་རྒྱུན་ཞུགས་གཉིས་ཡོད། གསུམ་པ་ཕྱེ་བ་སོ་སོའི་དོན་བཤད་པ་ལ། ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་པོ་རིམ་གྱིས་སྤོང་བའི་རྒྱུན་ཞུགས་འབྲས་གནས། སྤང་བྱ་རིམ་གྱིས་པའི་རྒྱུན་ཞུགས་འབྲས་གནས་ཀྱི་མཚན་ཉིད། དེ་
རྣམས་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། དང་པོ་ལ། སྤང་བྱ་ཅིག་ཅར་བའི་རྒྱུན་ཞུགས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེ་རྣམས་ཆེན་པོའི་ཆེན་པོ་དགུ་ནས་ཆུང་ངུའི་ཆུང་ངུ་དགུ་རིམ་ཅན་དུ་སྤོང་བའི་
རྒྱུན་ཞུགས་ཡིན་པའི་ཕྱིར་ཏེ། ཆེན་པོའི་ཆེན་པོ་དགུ་སྤངས་རྗེས་སུ་ཆུང་ངུའི་ཆུང་ངུ་དགུ་སྤོང་བའི་ཕྱིར། གཉིས་པ་མི་འཐད་དེ། དེ་འདྲ་བའི་རྒྱུན་ཞུགས་མི་སྲིད་པའི་ཕྱིར། དེར་ཐལ། ཉན་ཐོས་ཀྱི་སྒོམ་ལམ་ཆུང་ངུ་འབྲིང་ཆེན་པོ་དགུ་ཅིག་ཅར་ཏུ་རྒྱུད་ལ་བསྐྱེད་པའི་རྒྱུན་ཞུགས་མི་སྲིད་པའི་ཕྱིར། ཡང་ཁ་ཅིག་དེ་
རྣམས་རྣམ་པས་རིམ་ཅན་དུ་སྤོང་བ་དང། རྣམ་པས་ཅིག་ཅར་དུ་ཞེས་སྦྱོར་བ་ལ་ཡང་སྐྱོན་སྔ་མ་སོ་ན་གནས། ཡང་ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོར་དགུ་རིམ་ཅན་དུ་སྤོང་བ་ནས། དེ་རྣམས་ཆུང་ངུའི་ཆུང་ངུ་དགུ་རིམ་གྱིས་སྤོང་བའི་རྒྱུན་ཞུགས། སྤང་བྱ་རིམ་

[007A]༄༅། །གྱིས་པའི་རྒྱུན་ཞུགས་ཀྱི་མཚན་ཉིད། དེ་རྣམས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བ་ནས། ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བའི་རྒྱུན་ཞུགས། སྤང་བྱ་ཅིག་ཅར་བའི་རྒྱུན་ཞུགས་ཀྱི་མཚན་ཉིད་ཟེར་ན། འདོད་ཉོན་ཆེན་པོའི་འབྲིང་གི་དངོས་གཉེན་བར་ཆད་མེད་ལམ་ལ་
གནས་པའི་སྤང་བྱ་རིམ་གྱིས་པའི་རྒྱུན་ཞུགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་མི་ནུས་ཏེ། འདོད་ཉོན་ཆེན་པོའི་ཆེན་པོ་སྤངས་ཟིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། མཚན་ཉིད་གཉིས་པ་ལ། འདོད་ཉོན་ཆེན་པོའི་འབྲིང་གི་དངོས་གཉེན་བར་ཆད་མེད་ལམ་ལ་གནས་པའི་
སྤང་བྱ་ཅིག་ཅར་བའི་རྒྱུན་ཞུགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རྟགས་བསལ་སླའོ། །རང་ལུགས་ལ་ཅི་ཡང་མེད་ཀྱི་སས་བསྡུས་ཀྱི་ཉོན་མོངས་ཆུང་ངུ་སྤངས་རྗེས་སུ་སྲིད་ཉོན་དགུ་པ་སྤོང་བའི་རྒྱུན་ཞུགས་སྤང་བྱ་རིམ་གྱིས་པའི་རྒྱུན་ཞུགས་ཀྱི་མཚན་ཉིད། ཅི་ཡང་མེད་ཀྱི་སས་
བསྡུས་ཀྱི་ཉོན་མོངས་དང་སྲིད་རྩེའི་སས་བསྡུས་ཀྱི་ཉོན་མོངས་ཅིག་ཅར་དུ་སྤོང་བའི་རྒྱུན་ཞུགས། སྤང་བྱ་ཅིག་ཅར་བའི་རྒྱུན་ཞུགས་ཀྱི་མཚན་ཉིད། སྤང་བྱ་རིམ་གྱིས་པ་ལ་དབྱེ་ན། སྲིད་པ་ལན་བདུན་པ་དང། རིགས་ནས་རིགས་སྐྱེས་གཉིས། དང་པོ་ལ། མཚན་ཉིད། དབྱེ་བ། ཕྱེ་བ་སོ་སོའི་དོན་བཤད་པ་
གསུམ། དང་པོ་ལ། འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་རིགས་ཅན་གྱི་སྤང་བྱ་རིམ་གྱིས་པའི་རྒྱུན་ཞུགས། རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད། དེ་ལ་དབྱེ་ན་ངེས་པའི་རྒྱུན་ཞུགས་སྲིད་པ་ལན་བདུན་པ་དང། མ་ངེས་པའི་སྲིད་པ་ལན་བདུན་པ་གཉིས། དང་པོ་ལ་མཚན་ཉིད་
དབྱེ་བ། སྐྱེ་བ་ལེན་ཚུལ་གྱི་ཁྱད་པར་རྣམས་ལས། དང་པོ་ལ་འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་དང་པོ་ཙམ་ལ་ཡང་ཆགས་བྲལ་མ་བྱས་ཤིང། འདོད་པར་ལྷ་མིའི་རིགས་མཐུན་གྱི་སྐྱེ་སྲིད་བདུན་བདུན་དང། དེའི་བར་སྲིད་བདུན་བདུན་ཏེ་སྲིད་པ་ཉེར་བརྒྱད་ལེན་ངེས་ཀྱི་སྤང་བྱ་རིམ་གྱིས་
པའི་རྒྱུན་ཞུགས་འབྲས་གནས་ཙམ་པོ་བ། ངེས་པའི་རྒྱུན་ཞུགས་སྲིད་པ་ལན་བདུན་པའི་མཚན་ཉིད། དེ་ལྟར་ཡང་མཛོད་ལས། འབྲས་གནས་སྒོམ་སྤངས་བྱ་མ་ཟད། །རེ་ལྟར་ཐོགས་ན་ལན་བདུན་པ། །ཞེས་དང། རང་འགྲེལ་ལས། འབྲས་བུ་ལ་གནས་པ་གང་ཞིག་སྒོམ་པས་སྤང་བར་བྱ་བའི་ཉོན་མོངས་པ་

[007B] དེ་ཡང་ཚེ་བདུན་གྱི་བར་དུ་སྐྱེ་བས་ན་ལན་བདུན་པའོ། །ཐམས་ཅད་ནི་མ་ཡིན་ཏེ་རེ་ལྟར་ཐོགས་ན་ཞེས་བྱ་བ་ནི་ཐམས་ཅད་ཀྱི་ཐ་ཤལ་བའོ། །ཞེས་གསུངས་པའི་ཕྱིར། རྟེན་གྱི་སྒོ་ནས་དབྱེ་ན་འདོད་ལྷའི་རྟེན་ཅན་དང། མིའི་རྟེན་ཅན་གཉིས་ཡོད། གསུམ་
པ་སྐྱེ་བ་ལེན་ཚུལ་གྱི་ཁྱད་པར་ལ། དེས་འདོད་པའི་ལྷ་མིའི་རིགས་མཐུན་གྱི་སྐྱེ་སྲིད་བཅུ་བཞི་ལེན་ཡང་སྲིད་པ་ལན་བདུན་པ་བར་མི་འགལ་ཏེ། སྐྱེ་བ་ལེན་ཚུལ་བདུན་ཚན་དུ་མཚུངས་པའི་ཕྱིར། དཔེར་ན། གནས་བདུན་ལ་མཁས་པའི་དགེ་སློང་གི་མཁས་བྱའི་གནས་ལ་སོ་ལྔ་ཡོད་ཀྱང་བདུན་ཚན་དུ་མཚུངས་
པས་གནས་བདུན་ལ་མཁས་པ་དང། ཤིང་འདབ་མ་བདུན་པ་ལ་འདབ་མ་བརྒྱ་ཕྲག་དུ་མ་ཡོད་ཀྱང། ཡལ་ག་རེ་རེ་ལ་ཡོད་པ་བདུན་ཚན་དུ་མཚུངས་པས་ཤིང་འདབ་མ་བདུན་པ་ཞེས་བྱ་བ་ལྟ་བུ་ཡིན་པའི་ཕྱིར། སྐྱེ་བ་ལེན་ཚུལ་ལ་ཁ་ཅིག་དེས་ལྷའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་ལྷར་རིགས་
མཐུན་གྱི་སྐྱེ་སྲིད་དྲུག་དེའི་རྗེས་མིའི་སྐྱེ་སྲིད་བདུན། དེའི་རྗེས་ལྷའི་སྐྱེ་སྲིད་གཅིག་བླངས་ནས་རྟེན་དེ་ལ་མྱང་འདས་མངོན་དུ་བྱེད། མིའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་མིའི་རིགས་མཐུན་གྱི་སྐྱེ་སྲིད་དྲུག་དེ་རྗེས་ལྷའི་རིགས་མཐུན་གྱི་སྐྱེ་སྲིད་བདུན། དེ་རྗེས་མིར་སྐྱེ་སྲིད་གཅིག་བླངས་ནས་རྟེན་དེ་ལ་མྱང་འདས་
མངོན་དུ་བྱེད་པ་ཡིན་ཟེར་ན། དེ་མི་འཐད་དེ། ཀུན་བཏུས་ལས། ལྷ་དང་མི་དག་གི་ནང་དུ་ཡན་མན་དུ་ལན་བདུན་འཁོར་ཏེ། ཞེས་གསུངས་པའི་ཕྱིར། རང་ལུགས་ལ། ལྷའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་དང་པོར་མིར་སྐྱེ་བ་བླངས་ནས་དེ་ནས་ལྷའི་སྐྱེ་བ་བླངས་པའི་སྤེལ་མར་བྱས་ཏེ། མཐར་ལྷའི་རྟེན་ལ་
མྱང་འདས་མངོན་དུ་བྱེད། མིའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་དེ་ལས་བཟློག་སྟེ་མྱང་འདས་མངོན་དུ་བྱེད་པའི་ཕྱིར། ཁ་ཅིག་དེ་མི་འཐད་དེ། ལྷ་མིའི་རིགས་མི་མཐུན་པས་རིགས་ནས་རིགས་སུ་སྐྱེ་བ་མིན་པར་འགྱུར་བའི་ཕྱིར། ཟེར་ན། དེ་ནི་ཁྱོད་རང་ལ་ཡང་མཚུངས་ཏེ། ལྷ་མིའི་སྐྱེ་བ་འཕོ་མཚམས་
སུ་རིགས་ནས་རིགས་སུ་སྐྱེ་བ་མ་ཡིན་པར་འགྱུར་བའི་ཕྱིར། ལྷའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་མཐར་ལྷའི་རྟེན་དེ་ལ་མྱང་འདས་མངོན་དུ་བྱེད། མིའི་རྟེན་ལ་རྒྱུན་ཞུགས་ཀྱི་འབྲས་བུ་ཐོབ་ན་དེ་ལས་བཟློག་སྟེ། མྱང་འདས་མངོན་དུ་བྱེད་པ་འཐད་དེ། མཛོད་རང་འགྲེལ་ལས། གང་ལྷ་དག་གི་ནང་དུ་རྒྱུན་དུ་

[008A]༄༅། །ཞུགས་པ་དེ་ནི་དེ་ཁོ་ན་རེ་འོངས་ནས་ཡོངས་སུ་མྱ་ངན་ལས་འདའོ། །གང་དག་མི་རྣམས་ཀྱི་ནང་དུ་རྒྱུན་དུ་ཞུགས་པ་དེ་ཁོ་ནར་འོངས་ནས་ཡོངས་སུ་མྱ་ངན་ལས་འདའོ། །ཞེས་གསུངས་པའི་ཕྱིར། འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་རིགས་ཅན་ཡིན་ཀྱང་ལེན་
པར་མ་ངེས་པའི་རྒྱུན་ཞུགས་སྲིད་པ་ལན་བདུན་པ་བ། མ་ངེས་པའི་རྒྱུན་ཞུགས་སྲིད་པ་ལན་བདུན་པའི་མཚན་ཉིད། དེ་སྐད་དུ་ཡང། མཛོད་འགྲེལ་ལས། མཆོག་ཏུ་ཐོགས་ན་ལན་བདུན་པ་བ་གཞན་ཡང་ཡོད་མོད་ཀྱི་འདིར་མ་ངེས་པས་མ་བརྗོད་དོ། །ཞེས་གསུངས་པའི་ཕྱིར། ཁ་ཅིག་རྒྱུན་ཞུགས་སྲིད་
པ་ལན་བདུན་པ་བ་ལ་ངེས་པའི་རྒྱུན་ཞུགས་སྲིད་པ་ལན་བདུན་པས་ཁྱབ་གསུངས་པ་ནི་བཤད་མ་ཐག་པའི་མཛོད་འགྲེལ་དང་འགལ་ཞིང། འོག་མིན་མཐར་ཐུག་འགྲོ་དང། སྲིད་རྩེའི་མཐར་ཐུག་འགྲོ་གཉིས་ལ་འོག་མིན་དང། སྲིད་རྩེའི་རྟེན་ལ་མྱང་འདས་མངོན་དུ་བྱེད་ངེས་ཀྱིས་ཁྱབ་པར་ཐལ། མཛོད་
འགྲེལ་ལས། འོག་མིན་དང་སྲིད་རྩེའི་མཐར་ཐུག་པར་འགྲོ་བ་ནི་དེ་ཕན་ཆད་དུ་འགྲོ་བར་མེད་པའི་ཕྱིར། དཔེར་ན། རྒྱུན་དུ་ཞུགས་པ་མཆོག་ཏུ་ཐོགས་ན་ལན་བདུན་པ་བ་ཉིད་བཞིན་ནོ། །ཞེས་གསུངས་པ་གང་ཞིག་རྒྱུན་ཞུགས་སྲིད་པ་ལན་བདུན་པ་བ་ལ་ངེས་པའི་རྒྱུན་ཞུགས་སྲིད་པ་ལན་བདུན་པས་
ཁྱབ་པའི་ཕྱིར། རྩ་བར་འདོད་ན། ཕྱིར་མི་འོང་གནས་ཐམས་ཅད་དུ་འཆི་འཕོ་བ་ལ་གཟུགས་ཁམས་གནས་རིགས་བཅུ་བདུན་པོ་ཐམས་ཅད་དུ་སྐྱེ་བས་ཁྱབ་པར་ཐལ་ལོ། །ཁོ་ན་རེ། རྒྱུན་ཞུགས་སྲིད་པ་ལན་བདུན་པ་དང། མཆོག་ཏུ་ཐོགས་ན་ལན་བདུན་པ་གཉིས་ལ་ཁྱད་ཡོད་པས་ལུང་དེས་མི་གནོད་ཟེར་
ན༑ མི་འཐད་པར་ཐལ། དེ་འདྲ་བའི་ཁྱད་པར་ཚད་ལྡན་གྱི་གཞུང་ལས་མ་གསུངས་པའི་ཕྱིར། རྒྱུན་ཞུགས་སྲིད་པ་ལན་བདུན་པ་ལ་ངེས་པའི་རྒྱུན་ཞུགས་སྲིད་པ་ལན་བདུན་པས་ཁྱབ་པར་ཐལ། འབྲས་གནས་སྒོམ་སྤངས་བྱ་མ་ཟད། །ཅེས་པའི་སྐབས་ནས་དངོས་བསྟན་གྱི་རྒྱུན་ཞུགས་ལ་ངེས་པའི་རྒྱུན་
ཞུགས་སྲིད་པ་ལན་བདུན་པ་བ་ཡིན་པས་ཁྱབ་པའི་ཕྱིར། ཟེར་ན། མ་ཁྱབ་བོ། ཁ་ཅིག་རྒྱུན་ཞུགས་སྲིད་པ་ལན་བདུན་པ་ལ་འབྲས་གནས་ཙམ་པོས་ཁྱབ་ཅིང། རིགས་མཐུན་གྱི་སྐྱེ་སྲིད་བཞི་ལེན་པ་དགོས་གསུངས་པ་སྣང་བས་དཔྱད་པར་བྱའོ། །ཉན་ཐོས་སྲིད་པ་ལན་བདུན་པ་ལ་སྐྱེ་འཕགས་

[008B] དགེ་འདུན་ཉི་ཤུ་ཆེན་མོ་ལས། ལན་བདུན་པ་ལ་སྐྱེ་འཕགས་གཉིས། །འཕགས་པ་ལ་ཡང་ངེས་མ་ངེས། །རྣམ་གཉིས་ཉེར་བརྒྱད་ལེན་ནི་ཡང། །བདུན་ཚན་འདྲ་ཕྱིར་བདུན་ཞེས་དང། །དང་པོར་
ཐོབ་པའི་རྟེན་དེ་ལ། །མྱང་འདས་མངོན་དུ་བྱེད་པ་དེ། །གོང་འོག་གཉིས་ཀྱི་གཞུང་རྣམས་སུ། །སྐུ་མཆེད་གཉིས་ཀྱི་དགོངས་པར་འགྲུབ། །ཅེས་གསུངས་པའི་ཕྱིར། གཉིས་པ་རིགས་ནས་རིགས་སྐྱེ་ལ་མཚན་ཉིད། དབྱེ་བ། སྤང་རྟོགས་ཀྱི་ཁྱད་པར་རོ། །དང་པོ་ནི། འདོད་པའི་སས་བསྡུས་ཀྱི་སྒོམ་སྤངས་ཉོན་
མོངས་གསུམ་པ་སྤངས་ཤིང། འདོད་པར་རིགས་མཐུན་གྱི་སྐྱེ་སྲིད་གཉིས་ངེས་པར་ལེན་པའི་སྤང་བྱ་རིམ་གྱིས་པའི་རྒྱུན་ཞུགས་འབྲས་གནས་ཁྱད་པར་ཅན། རྒྱུན་ཞུགས་རིགས་ནས་རིགས་སྐྱེའི་མཚན་ཉིད། གཉིས་པ་དེ་ལ་དབྱེ་ན། ལྷའི་རིགས་ནས་རིགས་སྐྱེ་དང། མིའི་རིགས་ནས་རིགས་སྐྱེ་གཉིས་
ཡོད༑ གསུམ་པ་ལ། དེ་དག་གི་སྤངས་རྟོགས་ཀྱི་ཁྱད་པར་ཡོད་དེ། འདོད་ཉོན་གསུམ་པ་ངེས་པར་སྤངས། བཞི་པ་སྤངས་ཀྱང་རུང་མ་སྤངས་ཀྱང་རུང། ལྔ་པ་ངེས་པར་མ་སྤངས་པ་དགོས། རྟོགས་པའི་ཁྱད་པར་སྤང་བྱ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་པ་ཡོད་པའི་ཕྱིར། ལྔ་པ་ངེས་
པར་མ་སྤངས་པ་དགོས་པའི་རྒྱུ་མཚན་ཡོད་དེ། དེ་སྤངས་ན་དྲུག་པ་སྤོང་བ་ལ་ཁམས་ལས་འདའ་མི་དགོས་ཤིང། འབྲས་བུ་ཁྱད་པར་ཅན་གསར་ཐོབ་ཡོད་པས་དྲུག་པ་སྤོང་བ་ལ་བརྩོན་པར་འགྱུར། དེ་སྤངས་ན་ཕྱིར་མི་འོང་དུ་འགྱུར་བས་འདོད་པར་རིགས་མཐུན་གྱི་སྐྱེ་སྲིད་གཉིས་ལེན་པར་འགལ་བའི་ཕྱིར། ཀུན་
བཏུས་ལས། ལྔ་པ་སྤངས་པའི་ཕྱིར་མ་ཡིན་ནོ་ཞེ་ན་དེ་སྤངས་ན་དྲུག་པ་ཡང་ངེས་པར་སྤང་བར་འགྱུར་ཏེ། ཁམས་ལས་མི་འདའ་བའི་ཕྱིར་དང་འབྲས་བུ་ཁྱད་པར་ཅན་བཞག་ཏུ་ཡོད་པའི་ཕྱིར། ཞེས་གསུངས་པའི་ཕྱིར། སྐྱེ་བ་ལེན་ཚུལ་ལ་རིགས་མཐུན་གྱི་སྐྱེ་སྲིད་བཞི་མི་ལེན་པ་ཡིན་གྱི་ལྷ་མི་རིགས་མི་མཐུན་པ་བཞི་
ལེན་པ་ཡོད་གསུང་བ་ཡོད་དོ། རིགས་ནས་རིགས་སྐྱེའི་རྣམ་གཞག་གོང་དུ་བཤད་པ་འཐད་པ་ཡིན་ཏེ། མཛོད་ལས། རྣམ་གསུམ་རྣམ་བཞི་ལས་གྲོལ་ཞིང། །ཆ་གཉིས་གསུམ་དུ་རིགས་ནས་རིགས། །ཞེས་གསུངས་པའི་ཕྱིར་དང། བློ་གསལ་འཇུག་པའི་ཐེམ་སྐས་ལས། །ཉོན་མོངས་གསུམ་དང་སྐྱེ་བ་གཉིས། །རིམ་

[009A]༄༅། །བཞིན་ངེས་སྤངས་ངེས་པར་ལེན། །བཞི་པ་སྤངས་དང་སྐྱེ་བ་ནི། །གསུམ་པ་བླངས་དང་མ་བླངས་འདྲ། །སྤང་བྱ་ལྔ་པ་སྐྱེ་བ་བཞི། །ངེས་པར་མ་སྤངས་མ་བླངས་པར། །རིགས་ནས་རིགས་སྐྱེའི་ཁྱད་ཆོས་སུ། །མཁས་པ་རྣམས་ཀྱིས་ཤེས་པར་བྱ། །ཞེས་གསུངས་པའི་ཕྱིར། སྤང་
བྱ་ཅིག་ཅར་བའི་རྒྱུན་ཞུགས་བཤད་པ་ལ་མཚན་ཉིད། གཞུང་གིས་བསྟན་ཚུལ་རྣམས་ལས་མཚན་ཉིད་གོང་དུ་བཤད་ཟིན། གཞུང་གིས་བསྟན་ཚུལ་ལ། ཀུན་བཏུས་ལས། སྤང་བྱ་ཅིག་ཅར་བའི་རྒྱུན་ཞུགས་དེ་དུས་བདེན་པ་མངོན་རྟོགས་ཐོབ་རྗེས་སུ་ས་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་
བརྟེན་ནས། ལམ་འཇིག་རྟེན་ལས་འདས་པའི་ལམ་གྱིས་སྤང་བྱ་ཁམས་གསུམ་ན་སྤྱོད་པའི་ཉོན་མོངས་པ་རྣམས་སྤོང་ཚུལ་ཆེན་པོའི་ཆེན་པོ་དགུ་རྣམ་པས་ཅིག་ཅར་ཏུ་སྤོང་བ་ནས་ཆུང་ངུའི་ཆུང་ངུ་དགུ་ཅིག་ཅར་དུ་སྤང་བ་དང། སྤང་བྱ་ཅིག་ཅར་བ་འབྲས་གནས་དང་མཐའ་གཉིས་ལ་འཇོག་པ་དང། དེ་ཡང་ཅིག་ཅར་
བའི་རྒྱུན་ཞུགས་ཀྱི་ཕལ་ཆེར་འཆི་ཁ་མ་ཚུན་ཆོད་དུ་མཐོང་ཆོས་ཀྱི་རྟེན་ལ་མྱང་འདས་མངོན་དུ་བྱེད། དེ་ལ་མི་ནུས་ན་ཕྱི་མ་བར་དོའི་རྟེན་ལ་བྱེད། དེ་ལ་མི་ནུས་ན། སྨོན་ལམ་གྱི་སྟོབས་ཅན་ཡིན་པར་མྱང་འདས་ཐོབ་པའི་རྟེན་ཁྱད་པར་ཅན་དུ་སྨོན་ལམ་གྱི་དབང་གིས་སྐྱེས་ཏེ། སངས་རྒྱས་འཇིག་རྟེན་དུ་བྱོན་པ་དང་
འདོམ་ན་ཉན་ཐོས་ཀྱི་བྱང་ཆུབ་མངོན་དུ་བྱེད། མ་འདོམ་ན་རང་རྒྱལ་གྱི་ལམ་དུ་ཞུགས་ནས་རང་རྒྱལ་གྱི་བྱང་ཆུབ་མངོན་དུ་བྱེད་པའི་ཁྱད་ཆོས་རྣམ་པ་བདུན་བསྟན་པ་ཡིན་ཏེ། ཀུན་བཏུས་ལས། ཅིག་ཅར་ངེས་པར་འབྱིན་པ་གང་ཞེ་ན། གང་བདེན་པ་རྣམས་མངོན་པར་རྟོགས་པར་བྱས་ནས། མི་ལྕོགས་མེད་ལ་
བརྟེན་ནས་འཇིག་རྟེན་ལས་འདས་པའི་ལམ་གྱིས་ཁམས་གསུམ་ན་སྤྱོད་པའི་ཉོན་མོངས་པ་རྣམས་རྣམ་པས་ཅིག་ཅར་དུ་སྤངས་པ་གང་ཡིན་པ་དེ་ནི་རྒྱུན་དུ་ཞུགས་པ་དང་དགྲ་བཅོམ་པའི་འབྲས་བུ་སྟེ་འབྲས་བུ་གཉིས་ལ་གདགས་སོ། །ཕལ་ཆེར་ནི་མཐོང་བའི་ཆོས་སམ་འཆི་བའི་ཚེ་ཀུན་ཤེས་པ་ཉིད་ཐོབ་པར་
བྱེད་ལ། གལ་ཏེ་མི་བྱེད་ན་སྨོན་ལམ་གྱི་སྟོབས་ཅན་ཡིན་པས་སངས་རྒྱས་འབྱུང་བ་མེད་པ་ན་རང་རྒྱལ་བར་འགྱུར་རོ། །ཞེས་གསུངས་པའི་ཕྱིར། བར་དོའི་རྟེན་ལ་མྱང་འདས་མངོན་དུ་བྱེད་པ་ལ་འཆི་བའི་ཚེ་ཞེས་འཆད་པའི་རྒྱུ་མཚན་ཡོད་དེ། བར་དོ་ཚེ་ཐུང་བའི་རྒྱུ་མཚན་གྱིས་དེ་ལྟར་བཤད་པའི་ཕྱིར། ཀུན་ལས་བཏུས་

[009B] ཅིག་ཅར་བའི་རྒྱུན་ཞུགས་ཀྱིས་དུས་ནམ་གྱི་ཚེ་སྤང་བྱ་སྤོང། ས་གང་ལ་བརྟེན་ནས་སྤོང། ལམ་གང་གིས་སྤོང། སྤང་བྱ་གང་སྤོང། ཚུལ་ཇི་ལྟར་དུ་སྤོང། སྤངས་པའི་འབྲས་བུ་གང་ལ་བཞག་མྱང་འདས་མངོན་དུ་བྱེད་ཚུལ་དང་བདུན་དུ་འདུ་ལ། ཁ་ཅིག་ཅིག་ཅར་བ་རང་རྒྱལ་
དགྲ་བཅོམ་དུ་འཇུག་པ་ན་སློབ་ལམ་གྱི་ཚེ་ཉན་ཐོས་དང་དགྲ་བཅོམ་གྱི་ཚེ་རང་རྒྱལ་དུ་འགྱུར་བ་ཡིན་ཟེར་ན། མི་འཐད་དེ། ཀུན་ལས་བཏུས་པའི་ལུགས་ལ་ཉན་རང་གཉིས་སྤང་བྱ་ལ་ཁྱད་པར་མེད་ཀྱང། ཁྱད་ཆོས་དུ་མ་ཡོད་པ་སྲིད་པ་ཐ་མ་པའི་ཚེ་སློབ་དཔོན་གཞན་གྱི་གདམས་ངག་ལ་མ་བལྟོས་པར་རང་
ཉིད་ཀྱིས་བྱང་ཆུབ་མངོན་དུ་བྱེད་པ་ཙམ་གྱི། རང་རྒྱལ་དགྲ་བཅོམ་དུ་འགྱུར་ན་གཟུགས་མེད་ཉེར་འགྲོ་རྣམས་ཀྱང་རང་རྒྱལ་དགྲ་བཅོམ་དུ་འགྱུར་བའི་སྐྱོན་ཡོད་པའི་ཕྱིར། དེས་ན་རང་ལུགས་ནི། རང་རྒྱལ་ལམ་དུ་འཇུག་པའི་ཚེ་རང་རྒྱལ་གྱི་ཚོགས་ལམ་ནས་འཇུག་ཅིང། དགྲ་བཅོམ་མ་ཐོབ་ཀྱི་བར་དུ་སྤང་བྱ་ཅིག་
ཅར་བའི་རྒྱུན་ཞུགས་སུ་བཞག་ན། དགེ་འདུན་ཉི་ཤུ་ཆེན་མོ་དང། ཆོས་མངོན་རྒྱ་མཚོའི་སྙིང་པོ་སོགས་དང་མཐུན་པར་འདྲའོ། །ཁ་ཅིག་སྤང་བྱ་ཅིག་ཅར་བའི་རྒྱུན་ཞུགས་མངོན་པ་གོང་མ་བ་ཁོ་ནའི་ལུགས་ཡིན་གྱི། འོག་མ་པ་ལ་མ་གྲགས་ཟེར་ན། དེ་མི་འཐད་དེ། མཛོད་ལས། ཉེར་བསྡོགས་མི་ལྕོགས་མེད་
པ་ཡི༑ ༑ཐམས་ཅད་ལ་ནི་འདོད་ཆགས་བྲལ། །ཞེས་པའི་གཞུང་གིས་གྲུབ་པའི་ཕྱིར་ཏེ། ཉེར་བསྡོགས་མི་ལྕོགས་མེད་ལ་བརྟེན་ནས་ཁམས་གསུམ་པོ་ཐམས་ཅད་ལ་ཆགས་བྲལ་བྱེད་པ་དང་བྱས་པ་བར་པ་གཉིས་ལ་མེད་པའི་ཕྱིར། སྤང་བྱ་ཅིག་ཅར་བའི་རྒྱུན་ཞུགས་ནི་རྒྱུན་ཞུགས་ཐམས་ཅད་ཀྱི་ནང་ནས་
དབང་པོ་ཤིན་ཏུ་རྣོ་བས། ཁམས་དང་ས་སོ་སོར་མ་ཕྱེ་བར་ཁམས་གསུམ་གྱི་འདུས་བྱས་ཐམས་ཅད་མི་རྟག་ཟག་བཅས་ཐམས་ཅད་སྡུག་བསྔལ། ཆོས་ཐམས་ཅད་སྟོང་ཞིང་བདག་མེད་སྙམ་དུ་ཡུན་རིང་དུ་བསྲིངས་ནས་བསྒོམ་བྱའི་གཙོ་བོར་བྱས་ནས་བསྒོམས་པས་ཁམས་གསུམ་གྱི་ཉོན་མོངས་ཆེན་
པོའི་ཆེན་པོ་དགུ་ཅིག་ཅར་དུ་སྤོང་བ་སོགས་ནུས་པ་ཡིན་པའི་ཕྱིར་ཏེ། དཔེར་ན། གོམ་པ་ཤས་ཆེ་ཆུང་གི་དབང་གིས་མཐོང་སྤངས་ཉོན་མོངས་དང་སྒོམ་སྤངས་ཉོན་མོངས་སྤོང་ནུས་མི་ནུས་ཀྱི་ཁྱད་པར་བྱུང་བ་དེ། བདག་མེད་མངོན་སུམ་དུ་རྟོགས་མ་རྟོགས་ཀྱི་ཁྱད་པར་གྱིས་མ་ཡིན་པ་ལྟ་བུ་ཡིན་པའི་ཕྱིར་

[010A]༄༅། །གཉིས་པ། ཕྱིར་འོང་ཞུགས་འབྲས་བཤད་པ་ལ། ཞུགས་པ་བཤད་པ། འབྲས་གནས་བཤད་པ་དང་གཉིས། དང་པོ། །མཚན་ཉིད། དབྱེ་བ། ཕྱེ་བ་སོ་སོའི་དོན། སྤངས་རྟོགས་ཀྱི་ཁྱད་པར། ས་མཚམས་ཀྱི་ཁྱད་པར་བཤད་པའོ། །དང་པོ་ལ། འདོད་པ་ལ་འདུན་པའི་འདོད་སྲེད་
དྲུག་པ་མངོན་གྱུར་བ་ལ་ཆགས་བྲལ་བྱས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཞུགས་པའི་གང་ཟག་ཕྱིར་འོང་ཞུགས་པའི་མཚན་ཉིད། གཉིས་པ་ལ་དབང་པོའི་དབྱེ་བ་སླ། སྤང་བྱ་སྤོང་ཚུལ་གྱི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་འོང་ཞུགས་པ། འབྲས་
བུ་རིམ་བརྒྱུད་པའི་ཕྱིར་འོང་ཞུགས་པ་གཉིས། དང་པོའི་མཚན་ཉིད། མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཞུགས་པ། ཆགས་བྲལ་སྔོན་སོང་གི་ཕྱིར་འོང་ཞུགས་པའི་མཚན་ཉིད། དེས་མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་ལ་ཆགས་པ་དང་བྲལ་
བ་ཙམ་གྱི་ཕྱིར་འོང་གི་འབྲས་བུ་ཐོབ་ནུས་པ་མ་ཡིན་ཏེ། དེའི་སྟེང་དུ་མཐོང་སྤངས་ཀུན་སྦྱོར་གསུམ་སྤངས་པ་དགོས་པའི་ཕྱིར། མཛོད་ལས། འཇིག་རྟེན་པ་ཡི་ཐོབ་འབྲས་ནི། །བསྲེས་ནས་ཟག་མེད་ཐོབ་འཛིན་ཕྱིར། །ཞེས་གསུངས་པའི་ཕྱིར། གཉིས་པའི་མཚན་ཉིད། ཕྱིར་འོང་གི་འབྲས་བུ་ཐོབ་ཕྱིར་དུ་
བརྩོན་བཞིན་པའི་རྒྱུན་ཞུགས་འབྲས་གནས་ཁྱད་པར་ཅན་ནོ། །གསུམ་པ། དེའི་སྤངས་རྟོགས་ཀྱི་ཁྱད་པར་ཡོད་དེ། འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་མ་སྤངས་ཅི་རིགས་ཡོད། དགུ་པ་ངེས་པར་མ་སྤངས་དགོས། རྟོགས་པའི་ཁྱད་པར་དེ་དག་གི་དངོས་ཀྱི་གཉེན་པོ་ཟག་མེད་ཀྱི་དབང་པོ་
ཐོབ་མ་ཐོབ་ཅི་རིགས་ཡོད། ལྔ་པ་ལ། དང་པོའི་ས་མཚམས་རྒྱུན་ཞུགས་ཞུགས་པ་དང་མཚུངས། གཉིས་པའི་ས་མཚམས་རྒྱུན་ཞུགས་འབྲས་གནས་ཁྱད་པར་ཅན་གྱི་རྟོགས་པ་ཐོབ་པ་ནས་འདོད་ཉོན་དྲུག་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད། མངོན་པ་གོང་འོག་གཉིས་ལ། ཇི་ཙམ་ནས་
ཕྱིར་འོང་གི་ཞུགས་པར་འཇོག་མི་འཇོག་གི་ཁྱད་པར་ཡོད་དེ། བློ་གསལ་འཇུག་པའི་ཐེམ་སྐས་ལས། དྲུག་པའི་བར་སྤོང་བརྩོན་པ་དང། །ངེས་པར་དྲུག་པ་སྤོང་བརྩོན་པ། །ཕྱིར་འོང་ཞུགས་ཡིན་ཞེས་པ་ནི། །གོང་འོག་གཉིས་ཀྱི་ཁྱད་པར་རོ། །ཞེས་གསུངས་པ་ལྟར་ཡིན་པའི་ཕྱིར། གཉིས་པ་ཕྱིར་འོང་

[010B] ཕྱིར་འོང་བར་ཆད་གཅིག་པ་བྱེ་བྲག་ཏུ་བཤད་པ་གཉིས། དང་པོ་ལ་མཚན་ཉིད། དབྱེ་བ། དང་པོ་ལ། འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་འོང་འབྲས་གནས་ཀྱི་མཚན་ཉིད། དབང་པོའི་སྒོ་
ནས་དབྱེ་བ་སོགས་སླ། སྤང་བྱ་སྤང་ཚུལ་གྱི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་འོང་འབྲས་གནས། འབྲས་བུ་རིམ་བརྒྱུད་པའི་ཕྱིར་འོང་འབྲས་གནས་དང་གཉིས། དང་པོ་ལ། མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པའི་ཕྱིར་འོང། དང་པོའི་མཚན་ཉིད། རྒྱུན་
ཞུགས་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་ཕྱིར་འོང། གཉིས་པའི་མཚན་ཉིད། ཕྱིར་འོང་གི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པས་ཁྱབ། བརྒྱད་པའི་བར་སྤངས་མ་སྤངས་ཅི་རིགས་ཡོད། དགུ་པ་མ་སྤངས་པས་
ཁྱབ༑ རྟོགས་པའི་ཁྱད་པར་དེ་དག་མངོན་གྱུར་བའི་གཉེན་པོ་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད་པའི་ཕྱིར་ཏེ། མཛོད་ལས་ཀྱང། རྣམ་པ་དྲུག་པ་ཟད་གྱུར་པ། །དེ་ནི་ལན་ཅིག་ཕྱིར་འོང་ཡིན། །ཞེས་གསུངས་པའི་ཕྱིར། ས་མཚམས་ཉན་ཐོས་ཀྱི་མཐོང་ལམ་རྗེས་ཤེས་ནས། འདོད་ཉོན་དགུ་པའི་བར་
ཆད་མེད་ལམ་ལ་གནས་ཀྱི་བར་དུ་ཡོད། གཉིས་པ་ཕྱིར་འོང་ཚེ་གཅིག་བར་ཆད་གཅིག་པ་བྱེ་བྲག་ཏུ་བཤད་པ་ལ། འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་བདུན་པ་སྤངས། དགུ་པ་མངོན་གྱུར་བ་མ་སྤངས་པའི་འདོད་པར་རིགས་མཐུན་གྱི་སྐྱེ་སྲིད་གཅིག་ཁོ་ན་བླངས། འདོད་ལྷའི་རྟེན་ལ་མྱང་འདས་མངོན་དུ་
བྱེད་པའི་ཕྱིར་འོང་འབྲས་གནས་ཁྱད་པར་ཅན། ཕྱིར་འོང་ཚེ་གཅིག་བར་ཆད་གཅིག་པའི་མཚན་ཉིད། དེ་ལ་དབྱེ་ན། ལྷ་དང་མིའི་རྟེན་ཅན་གཉིས་ཡོད། དེ་ལ་ཚེ་གཅིག་བར་ཆད་གཅིག་པ་ཞེས་འཆད་པའི་རྒྱུ་མཚན་ཡོད་དེ། ཕྱིར་མི་འོང་གི་འབྲས་བུ་ཐོབ་པ་ལ་འདོད་ཉོན་དགུ་པས་བར་དུ་ཆོད། མྱང་འདས་ཐོབ་པ་ལ་
རིགས་མཐུན་གྱི་ཚེ་གཅིག་གིས་བར་དུ་ཆོད་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར། དེའི་སྤངས་རྟོགས་ཀྱི་ཁྱད་པར་ཡོད་དེ། འདོད་ཉོན་བདུན་པ་ནས་བརྒྱད་པའི་བར་སྤངས་མ་སྤངས་ཅི་རིགས་ཡོད། དགུ་པ་མ་སྤངས་པས་ཁྱབ། རྟོགས་པའི་ཁྱད་པར་སྤང་བྱ་དེ་དག་གི་དངོས་ཀྱི་གཉེན་པོ་ཟག་མེད་ཀྱི་དབང་པོ་ཐོབ་མ་

[011A]༄༅། །ཐོབ་ཅི་རིགས་ཡོད་པའི་ཕྱིར། དེས་ན་ཚེ་གཅིག་བར་ཆད་གཅིག་པའི་རྣམ་གཞག་དེ་ལྟར་འཐད་དེ། མཛོད་ལས། ཉེས་ཆ་བདུན་ནམ་བརྒྱད་ཟད་པ། །ཚེ་གཅིག་བར་ཆད་གཅིག་པ་དང། །གསུམ་པ་ལ་ནི་ཞུགས་པའང་ཡིན། །ཞེས་དང། བློ་གསལ་འཇུག་པའི་ཐེམ་སྐས་ལས། །ཕྱིར་འོང་
བར་ཆད་གཅིག་པ་ནི། །ཉོན་མོངས་བདུན་ནམ་བརྒྱད་སྤངས་ཤིང། །ཚེ་འཕོས་འདོད་ལྷའི་རྟེན་དེ་ལ། །མྱང་འདས་མངོན་དུ་བྱེད་བར་ངེས། །ཞེས་གསུངས་པའི་ཕྱིར། དེ་ལ་ཡང་ཆགས་བྲལ་སྔོན་སོང་ཡོད་དེ། མཛོད་འགྲེལ་ལས། སྔོན་རྣམ་པ་གསུམ་དང་བཞི་སྤངས་པ་འམ་བདུན་ནམ་བརྒྱད་སྤངས་པ་ཇི་སྲིད་དུ་
འབྲས་བུ་ཁྱད་པར་ཅན་གྱི་ལམ་མ་ཐོབ་པ་དེ་སྲིད་དུ་རིགས་ནས་རིགས་སུ་སྐྱེ་བ་དང། གཞན་བར་ཆད་གཅིག་པ་མ་ཡིན་ནོ། །ཞེས་གསུངས་པའི་ཤུགས་ལ་འགྲུབ་པའི་ཕྱིར། གསུམ་པ་ཕྱིར་མི་འོང་ལ་ཞུགས་པ་བཤད་པ་དང། འབྲས་གནས་བཤད་པ་གཉིས། དང་པོ་ལ། མཚན་ཉིད། དབྱེ་བ། སྤངས་
རྟོགས་ཀྱི་ཁྱད་པར། ས་མཚམས་རྣམས་ལས། དང་པོ་ནི། འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཞུགས་པའི་གང་ཟག་ཕྱིར་མི་འོང་ཞུགས་པའི་མཚན་ཉིད། སྤང་བྱ་སྤོང་ཚུལ་གྱི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་མི་
འོང་ཞུགས་པ་དང། འབྲས་བུ་རིམ་བརྒྱུད་པའི་ཕྱིར་མི་འོང་གི་ཞུགས་པ་གཉིས། མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་མི་འོང་ཞུགས་པ། དང་པོའི་མཚན་ཉིད། ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པའི་འབྲས་བུ་རིམ་བརྒྱུད་པའི་ཕྱིར་
འོང་འབྲས་གནས་ཁྱད་པར་ཅན། གཉིས་པའི་མཚན་ཉིད། དེ་ལ་ཁ་ཅིག་ཆགས་བྲལ་སྔོན་སོང་གི་ཕྱིར་འོང་འབྲས་གནས་ཁྱད་པར་ཅན་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་དང་པོ་དེའི་ཕྱིར། དེར་ཐལ། ཆགས་བྲལ་སྔོན་སོང་གང་ཞིག་ཕྱིར་མི་འོང་ཞུགས་པ་ཡིན་པའི་ཕྱིར་ཟེར་ན་མ་ཁྱབ་
རྟགས་བསལ་ཆོས་ཅན་གྱིས་སྒྲུབ་ཟེར་ན། འོ་ན། དེ་ཆོས་ཅན། ཕྱིར་འོང་ཞུགས་བ་ཡིན་པར་ཐལ། ཕྱིར་འོང་གང་ཞིག་ཞུགས་པ་ཡིན་པའི་ཕྱིར། འཁོར་གསུམ་དོན་ལ་ཁས། གཞན་ཡང་དེ་ཆོས་ཅན། མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་

[011B] ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཡིན་པའི་ཕྱིར། མ་ཁྱབ་ན། རྒྱུན་ཞུགས་ལ་ཡང་ཆགས་བྲལ་སྔོན་སོང་ཡོད་པར་ཐལ། མཐོང་ལམ་གྱི་སྔ་རོལ་དུ་འདོད་ཉོན་གསུམ་པ་དང་བཞི་པ་ལ་ཆགས་བྲལ་བྱས་པའི་རྒྱུན་ཞུགས་ཡོད་པ་གང་ཞིག་མ་ཁྱབ་པ་དེའི་ཕྱིར། གཞན་ཡང་
དེའི་སྟོབས་ཀྱིས་ཐོབ་པའི་ཕྱིར་མི་འོང་དེ་ཆགས་བྲལ་སྔོན་སོང་གི་ཕྱིར་མི་འོང་ཡིན་པར་ཐལ། དམ་བཅའ་དེའི་ཕྱིར། འདོད་ན། ཁྱོད་དང་རྒྱུད་གཅིག་ཏུ་གྱུར་པའི་ཕྱིར་འོང་མེད་པར་ཐལ། འདོད་པ་དེའི་ཕྱིར། འདོད་མི་ནུས་སོ། །ཕྱིར་མི་འོང་ཞུགས་པའི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་འདོད་པ་ལ་འདུན་
པའི་འདོད་སྲེད་མངོན་གྱུར་བ་དང་པོ་ནས་བརྒྱད་པའི་བར་ལ་ཆགས་བྲལ་བྱས་ཀྱང་རུང་མ་བྱས་ཀྱང་རུང། འདོད་ཉོན་དགུ་པ་མ་སྤངས་པ་དགོས། རྟོགས་པའི་ཁྱད་པར་དེ་རྣམས་ཀྱི་དངོས་ཀྱི་གཉེན་པོ་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད་པའི་ཕྱིར། དང་པོའི་ས་མཚམས་ཆགས་བྲལ་སྔོན་སོང་གི་ཕྱིར་འོང་ཞུགས་
པ་དང་མཚུངས། འབྲས་བུ་རིམ་བརྒྱུད་པའི་ཞུགས་པའི་ས་མཚམས་ཕྱིར་འོང་འབྲས་གནས་ཁྱད་པར་ཅན་གྱི་རྟོགས་པ་ཐོབ་པ་ནས་འདོད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད། གཉིས་པ་འབྲས་གནས་བཤད་པ་ལ། མཚན་ཉིད། དབྱེ་བ། ཕྱེ་བ་སོ་སོའི་དོན་དང་གསུམ། དང་པོ་ལ། ཐ་
མའི་ཆ་མཐུན་ལྔ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་མི་འོང་འབྲས་གནས་ཀྱི་མཚན་ཉིད། ཐ་མའི་ཆ་མཐུན་ལྔའི་ཁྱད་པར་ཡོད་དེ། ཀུན་སྦྱོར་གསུམ། འདོད་པ་ལ་འདུན་པ། གནོད་སེམས་དང་ལྔ་ཡིན་པའི་ཕྱིར། ལྔ་པོ་དེ་ལ་ཐ་མའི་ཆ་མཐུན་ཞེས་འཆད་པའི་རྒྱུ་མཚན་
ཡོད་དེ། ཕྱི་མ་གཉིས་ཀྱི་ཁམས་ཀྱི་ཐ་མ་འདོད་པ་ལས་འདའ་བར་མི་བྱེད། ཀུན་སྦྱོར་གསུམ་གྱི་འགྲོ་བའི་ཐ་མ་སོ་སྐྱེ་ལ་སྦྱོར་པར་བྱེད་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར་ཏེ། མཛོད་ལས། གཉིས་ཀྱི་འདོད་ལས་མི་འདའ་ཞིང། །གསུམ་པོ་ཡིས་ནི་ཕྱིར་ལོག་བྱེད། །ཅེས་གསུངས་པའི་ཕྱིར། གཉིས་པ་ལ་
སྤང་བྱའི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་མི་འོང་དང། འབྲས་བུ་རིམ་གྱིས་པའི་ཕྱིར་མི་འོང་གཉིས། འཕགས་ཆོས་རྟེན་ཚུལ་གྱི་སྒོ་ནས་དབྱེ་ན་འདོད་པར་ཚེ་ཡོངས་གྱུར་གྱིས་ཕྱིར་མི་འོང་དང། འདོད་པར་ཚེ་ཡོངས་སུ་མ་གྱུར་པའི་ཕྱིར་མི་འོང་གཉིས། དབང་པོ་དང། སྦྱོར་བའི་དབྱེ་བ་གོང་དུ་བཤད་

[012A]༄༅། །པས་ཤེས། གསུམ་པ་ཕྱེ་བ་སོ་སོའི་དོན་ལ། མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདུན་སྲེད་མངོན་གྱུར་བ་དགུ་པ་ལ་ཆགས་བྲལ་བྱས་པའི་ཕྱིར་མི་འོང་འབྲས་གནས། ཆགས་བྲལ་སྔོན་སོང་གི་ཕྱིར་མི་འོང་གི་མཚན་ཉིད། ཁ་ཅིག་རང་དང་རྒྱུད་གཅིག་ཏུ་གྱུར་པའི་ཕྱིར་འོང་
འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་ཕྱིར་མི་འོང། འབྲས་བུ་རིམ་གྱིས་པའི་ཕྱིར་མི་འོང་གི་མཚན་ཉིད་ཟེར་ན། ཐོད་བརྒལ་བའི་ཕྱིར་འོང་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་བའི་ཕྱིར་མི་འོང་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེའི་ཕྱིར། འདོད་ན། རང་དང་རྒྱུད་
གཅིག་ཏུ་གྱུར་པའི་རྒྱུན་ཞུགས་འབྲས་གནས་སྔོན་དུ་སོང་བར་ཐལ། འདོད་པའི་ཕྱིར། འདོད་མི་ནུས་སོ། །ཁོ་ན་རེ། དེ་འདྲའི་ཕྱིར་མི་འོང་ཆོས་ཅན། འབྲས་བུ་རིམ་གྱིས་པའི་ཕྱིར་མི་འོང་ཡིན་པར་ཐལ། ཕྱིར་འོང་དང་ཕྱིར་མི་འོང་གི་འབྲས་བུ་རིམ་གྱིས་བརྒྱུད་པའི་ཕྱིར་མི་འོང་ཡིན་པའི་ཕྱིར། ཟེར་ན། མ་ཁྱབ། འདོད་ན། དེ་ཆོས་
ཅན། འབྲས་བུ་རིམ་གྱིས་པའི་ཕྱིར་མི་འོང་མ་ཡིན་པར་ཐལ། འབྲས་བུ་ཐོད་བརྒལ་བའི་ཕྱིར་མི་འོང་ཡིན་པའི་ཕྱིར། དེར་ཐལ། རྒྱུན་ཞུགས་ཀྱི་འབྲས་བུ་ལས་ཐོད་བརྒལ་ཏེ། ཕྱིར་འོང་གི་འབྲས་བུ་མངོན་དུ་བྱས་པའི་ཕྱིར་མི་འོང་ཡིན་པའི་ཕྱིར། འཁོར་གསུམ། གཞན་ཡང། དེ་ཆོས་ཅན། ཆགས་བྲལ་སྔོན་
སོང་གི་དེ་ཡིན་པར་ཐལ། མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་ལ་ཆགས་བྲལ་བྱས་པའི་དེ་ཡིན་པའི་ཕྱིར། ཁྱབ་པ་ཁས་སོ། །རང་ལུགས་ལ། རང་དང་རྒྱུད་གཅིག་ཏུ་གྱུར་པའི་འབྲས་བུ་རིམ་གྱིས་པའི་ཕྱིར་འོང་གི་སྟོབས་ཀྱིས་ཐོབ་པའི་ཕྱིར་མི་འོང། འབྲས་བུ་རིམ་གྱིས་པའི་ཕྱིར་མི་འོང་གི་མཚན་ཉིད། འདོད་
པར་འཕགས་ཆོས་སྐྱེ་བ་བརྒྱུད་མར་བརྟེན་ནས་འདོད་པའི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང། འདོད་པར་ཚེ་ཡོངས་གྱུར་གྱི་ཕྱིར་མི་འོང་གི་མཚན་ཉིད། དཔེར་ན། རྒྱུན་ཞུགས་རིགས་ནས་རིགས་སྐྱེ་དང་རྒྱུད་གཅིག་ཏུ་གྱུར་པའི་ཕྱིར་མི་འོང་ལྟ་བུའོ། །མཐོང་ལམ་ཐོབ་པའི་ཚེ་དེ་ལ་ཕྱིར་མི་འོང་གི་འབྲས་བུ་
གསར་དུ་ཐོབ་པའི་ཕྱིར་མི་འོང། འདོད་པར་ཚེ་ཡོངས་སུ་མ་གྱུར་པའི་ཕྱིར་མི་འོང་གི་མཚན་ཉིད། དེ་གཉིས་ཀྱི་དང་པོ་ཁམས་གོང་དུ་སྐྱེ་བ་མི་ལེན་ཏེ། མཛོད་ལས། འདོད་པར་ཚེ་ཡོངས་གྱུར་པའི་འཕགས། །ཁམས་གཞན་དུ་ནི་འགྲོ་བ་མེད། །ཅེས་གསུངས་པའི་ཕྱིར། འདོད་པར་ཚེ་ཡོངས་སུ་མ་གྱུར་པའི་ཕྱིར་མི་

[012B] གཟུགས་ཉེར་འགྲོའི་ཕྱིར་མི་འོང་དང། གཟུགས་མེད་ཉེར་འགྲོའི་ཕྱིར་མི་འོང། ཕྱིར་མི་འོང་མཐོང་ཆོས་ཞི། ལུས་མངོན་བྱེད་དང་བཞི། དང་པོ་ལ། འདོད་པ་ནས་ཤི་འཕོས་ཏེ་གཟུགས་ཁམས་སུ་ཉིང་འཚམས་སྦྱར་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་གཟུགས་
ཉེར་འགྲོའི་ཕྱིར་མི་འོང་གི་མཚན་ཉིད། དེ་ལ་དབྱེ་ན། གཟུགས་ཉེར་འགྲོའི་ཕྱིར་མི་འོང་བར་འདའ་བ། སྐྱེ་འདའ་བ། གོང་འཕོ་བ་དང་གསུམ། དང་པོ་ལ། འདོད་པ་ནས་ཤི་འཕོས་ཏེ་གཟུགས་ཀྱི་བར་སྲིད་དུ་སྐྱེ་བ་གཅིག་ཁོ་ན་བླངས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་
མི་འོང་བར་འདའ་བའི་མཚན་ཉིད། དེ་ལ་དབྱེ་ན། མྱུར་བར་འདའ་བ། མྱུར་བ་མ་ཡིན་པར་འདའ་བ། དུས་ཡུན་རིང་མོ་ཞིག་ནས་འདའ་བ་དང་གསུམ། ཁ་ཅིག་དང་པོ་འདིས་གཟུགས་ཀྱི་བར་སྲིད་གྲུབ་མ་ཐག་ཏུ་མྱང་འདས་མངོན་དུ་བྱེད་པ་ཡིན་ཟེར་ན། འོ་ན། ལས་ཉོན་གྱི་དབང་གིས་འཆི་འཕོ་བཞིན་པའི་ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་
ངེ་འཛིན་ལ་མཉམ་པར་གཞག་པའི་ཕྱིར་མི་འོང་ཡོད་པར་ཐལ། འཆི་སྲིད་འགགས་པ་དང། བར་སྲིད་གྲུབ་པ་དུས་མཉམ་པ་གང་ཞིག་ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། འཆི་སྲིད་སྲིད་པ་ཉོན་མོངས་ཅན་ཡིན་པའི་ཕྱིར་དང། འཆི་བའི་ཚེ་ཀུན་ཤེས་པ་ཉིད་ཅེས་སོགས་ཀྱིས་དོན་བར་དོའི་རྟེན་ལ་མཛད་པའི་ཕྱིར། རང་
ལུགས་དེ་གསུམ་གྱི་ཁྱད་པར་ཡོད་དེ། བར་སྲིད་གྲུབ་པའི་དུས་སྐད་ཅིག་གཉིས་པའི་དུས་སུ་མྱང་འདས་མངོན་དུ་བྱེད་པ་དང་པོ་དང། དེའི་ཚེའི་དཀྱིལ་ཏུ་མྱང་འདས་མངོན་དུ་བྱེད་པ་གཉིས་པ་དང། དེའི་ཚེ་འཇུག་ཏུ་མྱང་འདས་མངོན་དུ་བྱེད་པ་གསུམ་པ་ཡིན་པའི་ཕྱིར་ཏེ། དེ་གསུམ་ཞོག་མའི་མེ་སོགས་དཔེ་གསུམ་གྱིས་བསྟན་ནས་ཤེས་ནུས་
པའི་ཕྱིར། འདོད་པ་ནས་ཤི་འཕོས་ནས་གཟུགས་ཁམས་སུ་སྐྱེ་སྲིད་གཅིག་ཁོ་ན་བླངས་ཏེ་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བའི་མཚན་ཉིད། དེ་ལ་དབྱེ་ན། སྐྱེས་ཙམ་ནས་འདའ་བ་དང་མངོན་པར་འདུ་བྱེད་མེད་པར་འདའ་བ། མངོན་པར་འདུ་
བྱེད་དང་བཅས་ཏེ་འདའ་བ་དང་གསུམ། དེ་གསུམ་གྱི་ཁྱད་པར་ཡོད་དེ། གཟུགས་ཀྱི་སྐྱེ་སྲིད་གྲུབ་པའི་སྐད་ཅིག་གཉིས་པའི་དུས་སུ་མྱང་འདས་མངོན་དུ་བྱེད་པའི་སྐྱེ་འདའ་བ་དེ་དང་པོ་དང། སྐྱེ་སྲིད་གྲུབ་ནས་འབད་རྩོལ་རགས་པ་ལ་མི་བལྟོས་པར་མྱང་འདས་མངོན་དུ་བྱེད་བའི་སྐྱེ་འདའ་བ་གཉིས་པ། འབད་རྩོལ་རགས་པ་

[013A]༄༅། །དང་བཅས་ཏེ་གཟུགས་ཀྱི་སྐྱེ་སྲིད་ཀྱི་རྟེན་ལ་མྱང་འདས་མངོན་དུ་བྱེད་པའི་སྐྱེ་འདའ་བ་གསུམ་པ་ཡིན། ཁ་ཅིག་བར་འདའ་བས་ཐོག་མ་ནས་ལྷག་མེད་མྱང་འདས་མངོན་དུ་བྱེད་པ་ཡིན་ཟེར་ན། འོ་ན། མྱང་འདས་མངོན་དུ་བྱེད་ཁ་མའི་བར་དོའི་ལུས་དེ་ཟག་བཅས་ཉེར་ལེན་གྱི་ཕུང་པོ་ཡིན་ནམ་
མ་ཡིན། ཡིན་ན་དེ་དང་བཅས་བཞིན་དུ་མྱང་འདས་མངོན་དུ་བྱེད་པས་མྱང་འདས་དེ་ལྷག་མེད་མྱང་འདས་སུ་འགལ། མ་ཡིན་ན་མ་རིག་བག་ཆགས་ཀྱིས་དང་ཟག་མེད་ཀྱི་ལས་དབང་གིས་སྐྱེ་བ་ལེན་ནུས་ཀྱི་ཕྱིར་མི་འོང་ཡོད་པར་འགྱུར། བར་དོའི་ལུས་དེ་དོར་བ་དང་མྱང་འདས་མངོན་དུ་བྱེད་པ་དུས་མཉམ་པ་ཡིན་ཟེར་
ན། དེ་ཤི་མ་འཕོས་པར་ལུས་འདོར་མི་ནུས་པས་བར་དོའི་རྟེན་ལ་མྱང་འདས་མངོན་དུ་བྱེད་པ་དང་འགལ་ཞིང། བར་དོ་ནས་འཆི་བཞིན་པའི་རྡོ་རྗེ་ལྟ་བུའི་ཏིང་ངེ་འཛིན་ལ་གནས་པའི་གང་ཟག་ཡོད་པར་འགྱུར་རོ། །གོང་འཕོ་ལ་མཚན་ཉིད། དབྱེ་བ། ཕྱེ་བ་སོ་སོའི་དོན་རྣམས་དང། གནས་གཙང་དུ་སྐྱེ་བ་ལེན་
པའི་རྒྱུ་བསམ་གཏན་སྤེལ་སྒོམ་བཤད་པ་དང་བཞི། དང་པོ་ལ། གཟུགས་ཁམས་སུ་སྐྱེ་བ་གཉིས་བརྒྱུད་མར་བླངས་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གོང་འཕོ་བའི་མཚན་ཉིད། དེ་ལ་དབྱེ་ན། གོང་འཕོ་འོག་མིན་མཐར་ཐུག་
འགྲོ་དང། སྲིད་རྩེའི་མཐར་ཐུག་འགྲོ་གཉིས་ཡོད། འདོད་པ་ནས་ཤི་འཕོས་ནས་གཟུགས་ཁམས་སུ་སྐྱེ་སྲིད་གཉིས་ཡན་ཆད་འཕར་མར་བླངས་ནས་གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོའི་
མཚན་ཉིད། དེ་ལ་དབྱེ་ན། གོང་འཕོ་འོག་མིན་མཐར་ཐུག་འགྲོ་འཕར་བ། ཕྱེད་དུ་འཕར་བ། གནས་ཐམས་ཅད་དུ་འཆི་འཕོ་བ་དང་གསུམ། དེ་གསུམ་གྱི་མཚན་གཞི་ཡོད་དེ། འདོད་པ་ནས་ཤི་འཕོས་ནས་ཚངས་རིས་སུ་སྐྱེས། དེ་ནས་ཤི་འཕོས་ནས་མི་ཆེ་བར་སྐྱེས་རྟེན་དེ་ལ་མྱང་འདས་མངོན་དུ་བྱེད་པ་ལྟ་བུ་དང་པོ་
དང༑ འདོད་པ་ནས་ཤི་འཕོས་ཚངས་རིས་སུ་སྐྱེས་དེ་ནས་ཤི་འཕོས་ནས་མི་ཆེ་བར་སྐྱེས། དེ་ནས་ཤི་འཕོས་ནས་འོག་མིན་དུ་སྐྱེས་དེར་མྱང་འདས་མངོན་དུ་བྱེད་པ་ལྟ་བུ་གཉིས་པ་དང། འདོད་པ་ནས་ཤི་འཕོས་ནས་ཚངས་ཆེན་མ་གཏོགས་པའི་གཟུགས་ཁམས་གནས་རིགས་བཅུ་དྲུག་གི་ནང་ནས་གཅིག་ལ་འཕར་ནས་

[013B] དེ་ཡང་གནས་གཅིག་ལས་འཕར་དགོས་ཏེ། འཕར་གསུམ་ཞེས་གསུངས་པའི་ཕྱིར། ཕྱིར་མི་འོང་ཚངས་ཆེན་དུ་མི་སྐྱེ་སྟེ། ཚངས་ཆེན་ལོག་ལྟའི་གནས་ཡིན་པས་ལམ་གྱི་ནུས་པས་དེར་སྐྱེ་སྒོ་གཅོད་ནུས་པ་དང་
ཚངས་པ་ཆེན་པོས་འགྲན་ཟླ་མེད་པའི་ལས་བསགས་པས་འདིར་གཙོ་བོ་གཅིག་ཏུ་ཟད་པའི་ཕྱིར། གོང་འཕོ་དགུ་པོ་དེ་ལ་ལམ་དབང་ཉོན་མོངས་གསུམ་གྱི་ཁྱད་པར་ཡོད་དེ། འདའ་བ་དང་པོ་གསུམ་པོ་དེ་མངོན་པར་འགྲུབ་བྱེད་ཀྱི་ལས་དང་ལྡན། ལས་གཞན་གཉིས་དང་མི་ལྡན། འདའ་བ་བར་པ་གསུམ་པོ་དེ་མངོན་པར་
འགྲུབ་བྱེད་ཀྱི་ལས་དང། སྐྱེས་ནས་མྱོང་འགྱུར་གྱི་ལས་གཉིས་དང་ལྡན། ལན་གྲངས་གཞན་ལ་མྱོང་འགྱུར་གྱི་ལས་དང་མི་ལྡན། འཕར་བ་གསུམ་པོ་ལས་གསུམ་ག་དང་ལྡན་པའི་ཕྱིར། དེ་རྣམས་དབང་པོ་རྣོ་རྟུལ་གྱི་ཁྱད་པར་ཡོད་དེ། དང་པོ་གསུམ་དབང་པོ་རྣོ། །བར་པ་གསུམ་དབང་པོ་འབྲིང། ཐ་མ་གསུམ་
དབང་པོ་རྟུལ་བ་ཡིན་པའི་ཕྱིར། དེ་གསུམ་ལ་ཉོན་མོངས་ཤས་ཆེ་ཆུང་གི་ཁྱད་པར་ཡོད་དེ། དང་པོ་གསུམ་ཉོན་མོངས་ཤས་ཆུང། བར་པ་གསུམ་ཤས་འབྲིང། ཐ་མ་གསུམ་ཤས་ཆེ་བ་ཡིན་པའི་ཕྱིར། མཛོད་ལས། གཟུགས་སུ་ཉེ་བར་འགྲོ་བ་དགུ་བཤད་དོ་དེ་དག་ཁྱད་པར་རྣམས། །ལས་དབང་ཉོན་མོངས་བྱེ་བྲག་
ལས༑ ༑ཞེས་གསུངས་པའི་ཕྱིར། འདོད་པ་ནས་ཤི་འཕོས་ཏེ་གཟུགས་སུ་ཉིང་འཚམས་སྦྱར། དེ་ནས་ཤི་འཕོས་ཏེ། གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་སྲིད་རྩེའི་མཐར་ཐུག་འགྲོའི་མཚན་ཉིད། འོག་མིན་མཐར་ཐུག་འགྲོ་དང། སྲིད་
རྩེའི་མཐར་ཐུག་འགྲོ་གཉིས་ལ་འོག་མིན་དང། སྲིད་རྩེའི་རྟེན་ལ་མྱང་འདས་མངོན་དུ་བྱེད་པས་མ་ཁྱབ་སྟེ། གཟུགས་ཀྱི་ཕ་མཐའ་འོག་མིན་དང། གཟུགས་མེད་ཀྱི་ཕ་མཐའ་སྲིད་རྩེ་ཡིན་པས། གོང་མར་སྐྱེས་པའི་ཕ་མཐའ་འཛིན་པའི་དབང་དུ་བྱས་པ་ཡིན་པའི་ཕྱིར་ཏེ། མཛོད་འགྲེལ་ལས་
བར་སྐབས་སུ་ཡོངས་སུ་མྱ་ངན་ལས་འདའ་བར་རུང་བར་བལྟའོ། །འོག་མིན་དང་སྲིད་པའི་རྩེ་མོའི་མཐར་ཐུག་པར་འགྲོ་བ་ནི། དེ་ཕན་ཆད་དུ་འགྲོ་བར་མེད་པའི་ཕྱིར། དཔེར་ན། རྒྱུན་དུ་ཞུགས་པ་མཆོག་ཏུ་ཐོགས་ན་ལན་བདུན་པ་བ་ཉིད་བཞིན་ནོ། །ཞེས་གསུངས་པའི་ཕྱིར། བཞི་པ་གནས་གཙང་དུ་སྐྱེ་བ་ལེན་པའི་རྒྱུ་

[014A]༄༅། །བསམ་གཏན་སྤེལ་སྒོམ་བཤད་པ་ལ། རྟེན་གྱི་གང་ཟག་གང་གི་ཁམས་གང་དུ། དགོས་པ་ཅིའི་ཕྱིར། གཞི་གང་ལ་སྤེལ་བ། ཚུལ་ཇི་ལྟར་སྤེལ་བ། འབྲས་བུ་སྐྱེ་བ་ལེན་ཚུལ་རྣམས་ལས། བསམ་གཏན་སྤེལ་སྒོམ་བྱེད་པའི་རྟེན་གྱི་ཁྱད་པར་ཡོད་དེ། ཕྱིར་མི་འོང་དབང་རྟུལ་རྣམས་
གནས་གཙང་དུ་སྐྱེ་བ་ལེན་པའི་ཕྱིར་དུ་སྙོམས་པར་འཇུག་དབང་རྣོན་རྣམས་མཐོང་ཆོས་ལ་བདེ་བར་གནས་པའི་ཕྱིར་དུ་སྙོམས་པར་འཇུག་དགྲ་བཅོམ་དབང་རྟུལ་རྣམས་ཏིང་ངེ་འཛིན་ལ་རོ་མྱང་གི་བདེ་བ་ཐག་སྲིང་བའི་ཕྱིར་དུ་སྙོམས་པར་འཇུག་དབང་རྣོན་རྣམས་མཐོང་ཆོས་ལ་བདེ་བར་གནས་པའི་ཕྱིར་དུ་སྙོམས་པར་
འཇུག་པའི་ཕྱིར་ཏེ། མཛོད་ལས། སྐྱེ་དང་གནས་པ་བྱ་ཕྱིར་དང། །ཉོན་མོངས་པས་ནི་འཇིགས་ཕྱིར་ཡང། །ཞེས་གསུངས་པའི་ཕྱིར། གཉིས་པ་ཁམས་གང་དུ་སྙོམས་པར་འཇུག་ཚུལ་ཡོད་དེ། དང་པོར་འདོད་པའི་ཁམས་སུ་སྤེལ། ཕྱིས་དེ་ལས་ཉམས་པས་ནི་གཟུགས་ཁམས་སུ་སྤེལ་བ་ཡང་ཡོད་པའི་ཕྱིར། དེར་
ཐལ། མཛོད་འགྲེལ་ལས། དང་པོར་འདོད་པའི་ཁམས་སུ་གླིང་གསུམ་དག་ཏུ་སྤེལ་བར་བྱེད་ལ། ཕྱིས་སྔར་ཡོངས་སུ་ཉམས་པ་གཟུགས་ཁམས་སུ་ཡང་སྤེལ་བར་བྱེད་དོ། །ཞེས་གསུངས་པའི་ཕྱིར། གསུམ་པ་རྟེན་གྱི་སྐབས་སུ་བཤད་པས་ཤེས། བཞི་པ་ནི། དང་པོར་བསམ་གཏན་བཞི་པའི་དངོས་
གཞི་ལ་སྤེལ་བ་ཡིན་ཏེ། དེ་སྐྱོན་བརྒྱད་ལས་གྲོལ་བས་སྤེལ་སླ་བའི་ཕྱིར། ཕྱིས་ནི་ངེས་པ་མེད་དེ། བསམ་གཏན་དང་པོ་གསུམ་གྱི་དངོས་གཞི་ལ་སྤེལ་བ་ཡོད་པའི་ཕྱིར་ཏེ། མཛོད་ལས། དང་པོར་བཞི་པ་སྤེལ་བར་བྱ། །སྐྱོན་བརྒྱད་ལས་ནི་གྲོལ་ཕྱིར་དང། །བཞི་པ་གཡོ་བ་མེད་པ་ཡིན། །ཕྱིས་ནི་གསུམ་
ཆར་ལ་ཡང་ཡོད། །ཅེས་གསུངས་པའི་ཕྱིར། ལྔ་པ་ལ་སྦྱོར་བ་དང། དངོས་གཞི་གྲུབ་ཚད། སྤེལ་ཚུལ་དངོས་སོ། །དང་པོ་སྦྱོར་བའི་ཁྱད་པར་ཡོད་དེ། བསམ་གཏན་བཞི་པའི་དངོས་གཞི་ཟག་མེད་རྒྱུན་ལྡན་ལ་མཉམ་པར་འཇོག་དེ་རྗེས་ཟག་བཅས་རྒྱུན་ལྡན་ལ། དེ་རྗེས་ཟག་མེད་རྒྱུན་ལྡན་ལ་འཇུག་
པའི་རིང་སྦྱོར། དེ་ནས་རྒྱུན་ཕྱི་མ་ནས་དེ་ཟག་མེད། ཟག་བཅས། ཟག་མེད། སྐད་ཅིག་མ་གཉིས་གཉིས་ལ་འཇུག་པ་ཉེ་སྦྱོར་ཡིན་པའི་ཕྱིར། གཉིས་པ་གྲུབ་ཚད་ལ། བྱེ་བྲག་སྨྲ་བ་རྣམས་ནི། དུས་ཀྱི་ཐུང་མཐའི་སྐད་ཅིག་མ་གཅིག་ལ་དེ་ཟག་མེད། ཟག་བཅས། ཟག་མེད་སྤེལ་ནུས་པ་ནི་དེ་གྲུབ་པར་འདོད་པ་ཡིན་

[014B] མཛོད་ལས། སྐད་ཅིག་མ་ལ་བསྲེས་པས་འགྲུབ། །ཅེས་གསུངས་པའི་ཕྱིར། ཞེས་ཟེར། དེ་མི་རིགས་ཏེ། སངས་རྒྱས་མ་གཏོགས་པས་དེ་ལྟར་སྤེལ་མི་ནུས་པའི་ཕྱིར། དེས་ན་སངས་རྒྱས་མ་གཏོགས་པ་སྐད་ཅིག་མ་སྤེལ་ནུས་པ་མ་ཡིན་ནོ། །དེའི་ཕྱིར་རྒྱུན་ཆགས་པ་གསུམ་ལ་ཇི་ལྟར་འདོད་པར་སྙོམས་པར་
འཇུག་པའི་སྒོ་ནས་རྫོགས་པ་ཡིན་ནོ། །ཞེས་གསུངས་པས་ན། རང་ལུགས་ཀྱི་གྲུབ་ཚད། སྦྱོར་བ་གཅིག་གི་བྱེད་པ་ལ་བརྟེན་ནས་བྱ་རྫོགས་ཀྱི་དུས་ཐུང་ངུའི་སྐད་ཅིག་མ་གཅིག་ལ་ཟག་མེད། ཟག་བཅས། ཟག་མེད་གསུམ་སྤེལ་ནུས་པ་ན་ཆུང་ངུ་གསུམ་སྤེལ་གྲུབ་པ་ཡིན་ཞིང། དེས་འབྲིང་དྲུག་སྤེལ་སོགས་ལ་
ཡང་ཤེས་པར་བྱའོ། །ལྔ་པ་ཚུལ་ཇི་ལྟར་སྤེལ་བ་ལ་ཁ་ཅིག་ འབྲིང་དྲུག་སྤེལ་གྱི་ཚེ་དང་པོར་ཟག་མེད་གཉིས། དེ་རྗེས་ཟག་བཅས་གཉིས། དེ་ནས་ཟག་མེད་གཉིས་སྤེལ་བ་ཡིན་ཟེར་ན། མི་འཐད་དེ། དེ་རྣམས་རེ་རེ་ནས་སྤེལ་བ་ཡིན་པའི་ཕྱིར་ཏེ། དོན་གསང་ལས། ཟག་མེད་དང། ཟག་བཅས་རེ་རེ་ནས་སྤེལ་བ་གསུངས་
པའི་ཕྱིར། ཁོ་ན་རེ། ཆུང་ངུ་གསུམ་སྤེལ་ནུས་ན་འབྲིང་དྲུག་སྤེལ་ནུས་པས་ཁྱབ་པར་ཐལ། དེ་གཉིས་ལ་གྲངས་མང་ཉུང་ཙམ་མ་གཏོགས་སྤེལ་ཚུལ་ཁྱད་པར་མེད་པའི་ཕྱིར། ཟེར་ན་མ་ཁྱབ་སྟེ། སྤེལ་ཚུལ་ཁྱད་པར་མེད་ཀྱང་སྦྱོར་བ་གཅིག་གི་བྱེད་པ་ལ་བརྟེན་ནས་ཆུང་ངུ་གསུམ་སྤེལ་ནུས་ཀྱང་འབྲིང་དྲུག་སྤེལ་
མི་ནུས་པ་སོགས་ཡོད་པའི་ཕྱིར། མཛོད་འགྲེལ་ལས། དང་པོ་ལ་ནི་གསུམ་པོ་ཞེས་བྱ་བ་ནི་གང་ཟག་དེ་ལ་ནུས་པ་དེ་ཙམ་ཡོད་པ་སྟེ། ཞེས་འོག་མ་རྣམས་ལ་ཡང་སྦྱར་བར་བྱའོ། །ཞེས་གསུངས་པའི་ཕྱིར། སྤེལ་སྒོམ་ལ་ཡང་རྣམ་པ་ལྔ་ཡོད་དེ། སྤེལ་ཚུལ་རེ་རེ་ནས་སྤེལ་བའི་ཆུང་ངུ་གསུམ་སྤེལ། འབྲིང་
དྲུག་སྤེལ། ཆེན་པོ་དགུ་སྤེལ། ཤིན་ཏུ་ཆེན་པོ་བཅུ་གཉིས་སྤེལ། ཆེས་ཤིན་ཏུ་ཆེན་པོ་བཅོ་ལྔ་སྤེལ་དང་བཅས་པ་རྣམས་སུ་ཡོད་པའི་ཕྱིར། འདིའི་སྐབས་ཀྱི་ཟག་བཅས་གང་ལ་བྱེད་པ་ལ། ཁ་ཅིག་དངོས་གཞི་ཞི་རགས་ཀྱི་རྣམ་པ་ཅན་མེད་པས་རྗེས་ཐོབ་དག་པ་འཇིག་རྟེན་པའི་ལམ་ཞིག་ལ་བྱེད་པ་ཡིན་
ཞེ་ན༑ དེ་མི་འཐད་དེ། རྗེས་ཐོབ་དག་པ་འཇིག་རྟེན་པའི་ལམ་དུ་གྱུར་པའི་གཟུགས་མེད་ཀྱི་དངོས་གཞི་ཡང་ཡོད། ཚད་མེད་ཀྱི་ངོ་བོར་གྱུར་པའི་རྗེས་ཐོབ་དག་པ་བའི་བསམ་གཏན་གྱི་དངོས་གཞི་ཡང་ཡོད་པས། དེ་དག་ཕྱིར་མི་འོང་གནས་གཙང་དུ་སྐྱེ་བའི་ཆ་རྐྱེན་དུ་འབྲེལ་བ་མེད་པའི་ཕྱིར། དེ་འདྲའི་སྤེལ་སྒོམ་གྱི་

[015A]༄༅། །ངོས་འཛིན་བྱེད་དགོས་པ་སོགས་ནི་ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་གཞི་ཁས་མ་བླངས་པའི་ཉེས་པ་ཡིན་པ་སྙིང་པོ་རྒྱན་དུ་བཤད་པ་དང། རིགས་པ་དུ་མ་ཞིག་གིས་ཀྱང་འགྲུབ་པས་ཞི་རགས་ཀྱི་རྣམ་པ་ཅན་གྱི་བསམ་གཏན་བཞི་པའི་དངོས་གཞི་ཁས་བླངས་
ནས༑ དེ་ལྟ་བུའི་ཟག་མེད་སྤེལ་བའི་སྙོམས་འཇུག་ཟག་བཅས་སུ་མཛོད་ཅིག་དངོས་གཞི་ལ་ཞི་རགས་ཀྱི་རྣམ་པ་ཅན་མེད་པའི་རྒྱུ་མཚན་དུ་ཉེར་བསྡོགས་ཀྱི་འོག་ས་ལ་ཆགས་བྲལ་བྱས་ཟིན་པ་འགོད་པ་མི་རིགས་ཏེ། དེ་ལྟར་ན་བར་ཆད་མེད་ལམ་གྱི་རང་གི་ངོས་སྐལ་གྱི་སྤང་བྱ་སྤངས་ཟིན་པས་རྣམ་གྲོལ་ལམ་
སྒོམ་པ་མི་འཐད་པ་དང། འཇིག་རྟེན་པའི་ལམ་ལ་ཐག་སྲིང་གི་གཉེན་པོ་མེད་པ་སོགས་ཀྱི་སྐྱོན་སོགས་དཔག་ཏུ་མེད་པ་འབྱུང་བའི་ཕྱིར། དྲུག་པ་འབྲས་བུ་སྐྱེ་བ་འགྲུབ་ཚུལ་ལ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་ཆ་རྐྱེན་དུ་འགྱུར་བ་ལ་ནི་བསམ་གཏན་བཞི་པའི་དངོས་གཞི་ལ་སྤེལ་སྒོམ་དགོས་
ཀྱི༑ འོག་མ་རྣམས་ཀྱི་སྤེལ་སྒོམ་གྱིས་དེར་སྐྱེ་བའི་ཆ་རྐྱེན་དུ་མི་འགྱུར་ཏེ། དེ་རྣམས་ས་སོ་སོ་བ་ཡིན་པའི་ཕྱིར། བཞི་པའི་སྤེལ་སྒོམ་གྱི་དངོས་གཞི་ཟག་བཅས་ཀྱིས་སྐྱེ་བ་ལེན་པའི་ཆ་རྐྱེན་བྱེད་པ་ཡིན་གྱི་ཟག་མེད་ཀྱི་མ་ཡིན་ཏེ། དེ་འཁོར་བའི་སྐྱེ་བ་རྒྱུན་གཅོད་བྱེད་ཡིན་པའི་ཕྱིར། དེ་ཡང་དངོས་གཞི་ཟག་
བཅས་དེ་ཉིད་གནས་གཙང་དུ་སྐྱེ་བ་ལེན་པའི་འཕེན་བྱེད་ཀྱི་ལས་གསར་དུ་བསགས་པ་མ་ཡིན་ཏེ། འཕགས་པས་འཕེན་བྱེད་ཀྱི་ལས་གསར་དུ་བསོག་པ་མེད་པའི་ཕྱིར། དེས་ན་དངོས་གཞི་ཟག་བཅས་སྐྱེ་བ་ལེན་པའི་ཆ་རྐྱེན་དུ་འགྱུར་ཚུལ་ཡོད་དེ། སྔོན་སོ་སྐྱེའི་རྟེན་ལ་བསམ་གཏན་བཞི་པའི་སོ་སྐྱེའི་རྣམ་སྨིན་
གྱི་ཕུང་པོ་འཕེན་བྱེད་ཀྱི་ལས་བསག་པ་དེ་ཉིད། ཕྱིར་མི་འོང་གི་རྟེན་ལ་བསམ་གཏན་སྤེལ་སྒོམ་བྱས་པས་དངོས་གཞི་ཟག་བཅས་ཀྱི་གསོས་བཏབ་སྟེ། སྔར་གྱི་འཕེན་བྱེད་ཀྱི་ལས་དེ་ཉིད་ཕྱིས་གནས་གཙང་གི་ཕུང་པོ་འགྲུབ་བྱེད་ཀྱི་རྒྱུར་བསྒྱུར་བའི་སྒོ་ནས་སྐྱེ་བ་ལེན་པའི་ཆ་རྐྱེན་དུ་སོང་བའི་ཕྱིར། ཁ་ཅིག་
དངོས་གཞི་ཟག་བཅས་དེ་ག་རང་འགྲུབ་བྱེད་ཀྱི་ལས་སུ་བྱས་ནས་ལམ་བདེན་དང་ཀུན་འབྱུང་བདེན་པ་བཞིན་དུ་ཁས་ལེན་པ་ནི་མི་རིགས་ཏེ། འཕགས་རྒྱུད་ཀྱི་དགེ་བ་ལ་ལམ་བདེན་གྱིས་མ་ཁྱབ་ཅིང་ཀུན་ནས་ཉོན་མོངས་ཀྱི་བདེན་པ་དང་རྣམ་བྱང་བདེན་པ་འགལ་བའི་ཕྱིར། འཕར་བ་གསུམ་གྱི་འཕར་ནས་

[015B] བསམ་གཏན་གྱི་དངོས་གཞི་བཞི་པ་ཐོབ་པའི་ཕྱིར་མི་འོང་གི་འདོད་རྟེན་ལ། བསམ་གཏན་དང་པོའི་དངོས་གཞིའི་སྤེལ་སྒོམ་བྱས་པས་དངོས་གཞིའི་རོ་མྱངས་པའི་དབང་གིས་བསམ་གཏན་དང་པོར་སྐྱེས། རྟེན་དེ་ལ་བཞི་པའི་སྤེལ་སྒོམ་བྱས་པས་དེའི་དངོས་གཞི་
ཟག་བཅས་ཀྱི་དབང་གིས་གནས་གཙང་དུ་སྐྱེ་བ་འཕར་བས་ཚུལ་དེ་ཉིད་ཕྱི་མ་གཉིས་ཀྱི་འཕར་ཚུལ་ལ་ཡང་ཤེས་པར་བྱ་བ་ཡིན་པའི་ཕྱིར། གནས་གཙང་དུ་སྐྱེ་བ་ལེན་པའི་ཆ་རྐྱེན་གྱི་སྤེལ་སྒོམ་ལ་ལྔར་ངེས་ཏེ། སྐྱེ་སའི་གནས་གཙང་ལ་ལྔར་ངེས་པའི་ཕྱིར། མཛོད་ལས། དེ་ནི་རྣམ་པ་ལྔ་ཡི་ཕྱིར། །གནས་གཙང་
སྐྱེ་བ་ལྔ་ཁོ་ན། །ཞེས་གསུངས་པའི་ཕྱིར། གཉིས་པ་གཟུགས་མེད་ཉེར་འགྲོའི་ཕྱིར་མི་འོང་བཤད་པ་ལ། འདོད་པ་ནས་ཤི་འཕོས་ནས་གཟུགས་མེད་དུ་ཉིང་འཚམས་སྦྱར་ཏེ། གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་མེད་ཉེར་འགྲོའི་ཕྱིར་མི་འོང་གི་མཚན་
ཉིད། དེ་ལ་དབྱེ་ན། དེར་གྱུར་པའི་སྐྱེ་འདའ་བ་གསུམ། གོང་འཕོ་བ་དང་བཅས་པ་རྣམ་པ་བཞི་ཡོད་དེ། མཛོད་ལས། གཞན་ནི་གཟུགས་མེད་འགྲོ་རྣམས་བཞི། །ཞེས་གསུངས་པའི་ཕྱིར། བཞི་པོ་དེའི་ཁྱད་པར་ཡོད་དེ། གཟུགས་མེད་ཀྱི་ཚེའི་འགོ་དང། ཚེའི་དཀྱིལ་དང། ཚེའི་མཇུག་ཏུ་མྱང་འདས་མངོན་དུ་བྱེད་
པ་སྐྱེ་འདའ་བ་གསུམ་གྱི་ཁྱད་པར་དང། གཟུགས་མེད་དུ་གོང་ནས་གོང་དུ་སྐྱེ་སྲིད་གཉིས་བརྒྱུད་མར་བླངས་ནས་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་གཟུགས་མེད་ཉེར་འགྲོ་དེ་བཞི་པ་ཡིན་པའི་ཕྱིར། དེ་ལ་བར་འདའ་བ་མེད་དེ། གཟུགས་མེད་ལ་བར་དོ་མེད་པའི་ཕྱིར། མཐོང་ལམ་ཐོབ་པའི་ཚེ་
དེ་ལ་མྱང་འདས་མངོན་དུ་བྱེད་པའི་ཕྱིར་མི་འོང། ཕྱིར་མི་འོང་མཐོང་ཆོས་བཞིའི་མཚན་ཉིད། མཛོད་ལས། གཞན་ནི་འདི་ལ་མྱ་ངན་འདའ། །ཞེས་གསུངས་པའི་ཕྱིར། འགོག་སྙོམས་ཐོབ་ལ་མ་ཉམས་པའི་ཕྱིར་མི་འོང། ཕྱིར་མི་འོང་ལུས་མངོན་བྱེད་ཀྱི་མཚན་ཉིད། མཛོད་ལས། འགོག་པ་ཐོབ་པའི་ཕྱིར་མི་
འོང༑ ༑ལུས་ཀྱི་མངོན་དུ་བྱེད་པར་འདོད། །ཅེས་གསུངས་པའི་ཕྱིར། གོང་དུ་བཤད་པ་དེ་དག་ལ་དོགས་པ་ཅུང་ཟད་དཔྱད་ན། གཟུགས་གཟུགས་མེད་ཀྱི་ཉེར་འགྲོ་གཉིས་པོ་དེ། འབྲས་བུ་རིམ་གྱིས་པ་ལ་བཞག་ཏུ་ཡོད་མོད། ཆགས་བྲལ་སྔོན་སོང་ལ་ཡོད་དམ་མེད་ཅེས་ན། ཡོད་པར་མངོན་ཏེ། མཐོང་ལམ་གྱི་སྔ་རོལ་དུ་སྲིད་

[016A]༄༅། །རྩེའི་དངོས་གཞི་ཐོབ་པའི་ཆགས་བྲལ་སྔོན་སོང་གི་ཕྱིར་མི་འོང་འདོད་རྟེན་པ་དེ་གཟུགས་མེད་དུ་སྐྱེ་བ་བླངས་ནས་རྟེན་དེ་ལ་མྱང་འདས་མངོན་དུ་བྱེད་པ་ཡང་ཡོད། བསམ་གཏན་བཞི་པའི་དངོས་གཞི་ཐོབ་ནས་གསུམ་པ་མན་ཆད་དུ་མི་སྐྱེ་ཡང་བཞི་པར་སྐྱེས་ཏེ་རྟེན་དེ་ལ་མྱང་
འདས་མངོན་དུ་བྱེད་པ་ཡོད་པའི་ཕྱིར། ཚངས་རིས་ཀྱི་རྟེན་ཅན་གྱིས་གཟུགས་ཁམས་སུ་བར་སྲིད་གཅིག་ཁོ་ན་བླངས་ཏེ་མྱང་འདས་མངོན་དུ་བྱེད་པ་དང། ཡང་དེའི་རྟེན་ཅན་གྱིས་གཟུགས་ཁམས་སུ་སྐྱེ་སྲིད་གཅིག་ཁོ་ན་བླངས་ཏེ་གཟུགས་ཀྱི་རྟེན་ལ་མྱང་འདས་མངོན་དུ་བྱེད་པ་དང། ཡང་དེའི་རྟེན་ཅན་གྱིས་
གཟུགས་ཁམས་སུ་སྐྱེ་སྲིད་གཉིས་བརྒྱུད་མར་བླངས་ནས་གཟུགས་ཀྱི་རྟེན་ལ་མྱང་འདས་མངོན་དུ་བྱེད་པ་རྣམས་ནི་གཟུགས་ཉེར་འགྲོའི་ཕྱིར་མི་འོང་བར་འདའ་བ་སོགས་མ་ཡིན་པར་མ་ཟད། བར་འདའ་བ་དང། སྐྱེ་འདའ་བ་དང། གོང་འཕོ་ཙམ་ཡང་མ་ཡིན་པར་མངོན་ཏེ། བར་འདའ་བ་མངོན་པར་འགྲུབ་བྱེད་ཀྱི་ལས་ཙམ་
དང་ལྡན་པ་དང། སྐྱེ་འདའ་བ་སྐྱེས་ནས་མྱོང་འགྱུར་གྱི་ལས་ཙམ་དང་ལྡན་པར་གསུངས་པས་བར་སྲིད་གཅིག་བླངས་ནས་འགྲུབ་བྱེད་ཀྱི་ལས་དེ་ཟད་པར་ནུས། སྐྱེ་སྲིད་གཅིག་བླངས་ནས་སྐྱེས་གནས་མྱོང་འགྱུར་གྱི་ལས་དེ་ཟད་པར་ནུས་པ་སོགས་ཡིན་པའི་ཕྱིར། ཕྱིར་མི་འོང་ལུས་མངོན་བྱེད་འདོད་པར་ཚེ་
ཡོངས་སུ་མ་གྱུར་པའི་ཕྱིར་མི་འོང་གི་ནང་དུ་གྲངས་ཀྱང། འདོད་པར་ཚེ་ཡོངས་གྱུར་ལ་དེ་ཡོད་དེ། ཚེ་དེ་ལ་མྱང་འདས་མངོན་དུ་བྱེད་ངེས་ཀྱི་འཛམ་བུ་གླིང་པའི་རྟེན་ཅན་གྱི་ཕྱིར་མི་འོང་གི་རྟེན་དེ་ལ་འགོག་སྙོམས་ཐོབ་པ་ཡོད་པའི་ཕྱིར། དཔྱད་པར་བྱའོ། །བཞི་པ་དགྲ་བཅོམ་ཞུགས་འབྲས་བཤད་པ་ལ་
ཞུགས་པ་བཤད་པ། འབྲས་གནས་བཤད་པ་གཉིས། དང་པོ་ལ། མཚན་ཉིད། དབྱེ་བ། ཕྱེ་བ་སོ་སོའི་དོན། སྤངས་རྟོགས་ཀྱི་ཁྱད་པར། ས་མཚམས་རྣམས་ལས། དང་པོ་ནི། གོང་མའི་ཆ་མཐུན་ལྔ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཞུགས་པའི་གང་ཟག་
དགྲ་བཅོམ་ཞུགས་པའི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། དབང་པོ་རྣོ་རྟུལ་གཉིས། སྤང་བྱ་སྤོང་ཚུལ་གྱི་སྒོ་ནས་དབྱེ་ན་སྤང་བྱ་རིམ་བརྒྱུད་པའི་དགྲ་བཅོམ་ཞུགས་པ་དང། ཅིག་ཅར་བའི་དགྲ་བཅོམ་ཞུགས་པ་གཉིས། ཕྱེ་བ་སོ་སོའི་དོན་ལ། ཁམས་གསུམ་ས་དགུའི་སྒོམ་སྤངས་ཉོན་མོངས་ཆུང་

[016B] ཅིག་ཅར་བའི་དགྲ་བཅོམ་ཞུགས་པའི་མཚན་ཉིད། དེ་རིམ་གྱིས་སྤངས་པའི་དགྲ་བཅོམ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་དགྲ་བཅོམ་ཞུགས་པ། གཉིས་པའི་མཚན་ཉིད། དགྲ་བཅོམ་གྱི་
འབྲས་བུ་ཐོབ་ཕྱིར་དུ་བརྩོན་བཞིན་པའི་འབྲས་བུ་རིམ་གྱིས་པའི་ཕྱིར་མི་འོང། འབྲས་བུ་རིམ་གྱིས་པའི་དགྲ་བཅོམ་ཞུགས་པའི་མཚན་ཉིད། དེ་དག་གི་སྤངས་རྟོགས་ཀྱི་ཁྱད་པར་ཡོད་དེ། མཐོང་སྤངས་ཀུན་སྦྱོར་གསུམ་ངེས་པར་སྤངས་པས་ཁྱབ། འདོད་ཉོན་དང་པོ་ནས་སྲིད་ཉོན་བརྒྱད་པའི་བར་སྤངས་མ་སྤངས་ཅི་རིགས་
སུ་ཡོད། དགུ་པ་ངེས་པར་མ་སྤངས་པས་ཁྱབ། རྟོགས་པའི་ཁྱད་པར་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད་པའི་ཕྱིར། ས་མཚམས་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཁྱད་པར་ཅན་ཐོབ་པ་ནས་སྲིད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད་
གཉིས་པ་དགྲ་བཅོམ་འབྲས་གནས་ལ་མཚན་ཉིད། དབྱེ་བ། ཕྱེ་བ་སོ་སོའི་དོན་བཤད་པ། དང་པོ་ལ། གོང་མའི་ཆ་མཐུན་ལྔ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་དགྲ་བཅོམ་འབྲས་གནས་ཀྱི་མཚན་ཉིད། གོང་མའི་ཆ་མཐུན་ལྔའི་ཁྱད་པར་ཡོད་དེ། གཟུགས་གཟུགས་
མེད་ཀྱི་འདོད་ཆགས་གཉིས། ང་རྒྱལ། རྒོད་པ། མ་རིག་པའོ། །གཉིས་པ་ལ། སྤང་བྱ་སྤོང་ཚུལ་གྱི་དབྱེ་བ། ཡོན་ཏན་ཐོབ་ཚུལ་གྱི་དབྱེ་བ། དབང་པོའི་སྒོ་ནས་དབྱེ་བ་རྣམས་ལས། དང་པོ་ལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤངས་པ་ནས་ཆུང་ངུའི་
ཆུང་ངུ་དགུ་ཅིག་ཅར་དུ་སྤངས་པའི་དགྲ་བཅོམ་འབྲས་གནས། སྤང་བྱ་ཅིག་ཅར་བའི་དགྲ་བཅོམ་འབྲས་གནས་ཀྱི་མཚན་ཉིད། ཅི་ཡང་མེད་ཀྱི་ཉོན་མོངས་དགུ་པ་སྤངས་རྗེས་སུ་སྲིད་རྩེའི་དགུ་པ་སྤངས་པའི་དགྲ་བཅོམ་འབྲས་གནས། སྤང་བྱ་རིམ་གྱིས་པའི་དགྲ་བཅོམ་འབྲས་གནས་ཀྱི་མཚན་ཉིད། རང་དང་རྒྱུད་གཅིག་
དུ་གྱུར་པའི་འབྲས་བུ་རིམ་གྱིས་པའི་ཕྱིར་མི་འོང་གི་སྟོབས་ཀྱིས་ཐོབ་པའི་དགྲ་བཅོམ་འབྲས་གནས། འབྲས་བུ་རིམ་གྱིས་པའི་དགྲ་བཅོམ་འབྲས་གནས་ཀྱི་མཚན་ཉིད། གཉིས་པ་ལ། མངོན་ཤེས་ཐོབ་མ་ཐོབ་ཀྱི་སྒོ་ནས་དགྲ་བཅོམ་རྒྱན་བཅས་རྒྱན་མེད་གཉིས། འགོག་སྙོམས་ཐོབ་མ་ཐོབ་ཀྱི་སྒོ་ནས་གཉིས་ཀའི་ཆ་

[017A]༄༅། །ལས་རྣམ་གྲོལ་གྱི་དགྲ་བཅོམ་འབྲས་གནས། ཤེས་རབ་རྐྱང་པས་རྣམ་གྲོལ་གྱི་དགྲ་བཅོམ་འབྲས་གནས་གཉིས་ཡོད། མཛོད་ལས། འགོག་ཐོབ་གཉིས་ཀ་ལས་རྣམ་གྲོལ། །ཤེས་རབ་ཀྱིས་ནི་ཅིག་ཤོས་སོ། །ཞེས་གསུངས་པའི་ཕྱིར། གསུམ་པ་ལ་དབང་པོ་རྣོ་རྟུལ་གྱི་སྒོ་ནས་
དབྱེ་ན། དབང་རྟུལ་དུས་སྦྱོར་བ་དང། དབང་རྣོན་དུས་མི་སྦྱོར་དང་གཉིས། དང་པོ་ལ། དགྲ་བཅོམ་པ་ཉམས་པའི་ཆོས་ཅན། འཆི་བ་སེམས་པ་བ། རྗེས་སུ་བསྲུང་བ་པ། གནས་པ་ལས་མི་བསྐྱོད་པ། རྟོགས་པའི་འོས་སུ་གྱུར་པ་དང་ལྔ། དགྲ་བཅོམ་པ་མི་གཡོ་བའི་ཆོས་ཅན་དྲུག་པ་དང་དོན་གཅིག་པ་
ཡིན་ཏེ། མཛོད་ལས། དགྲ་བཅོམ་དྲུག་འདོད་དེ་དག་ལས། །ལྔ་ནི་དད་པས་མོས་ལས་བྱུང། །དེ་དག་རྣམ་གྲོལ་དུས་དང་སྦྱོར། །མི་གཡོ་ཆོས་ཅན་མི་གཡོ་བ། །ཞེས་གསུངས་པའི་ཕྱིར། དང་པོ་ལྔའི་ཁྱད་པར། ཀུན་བཏུས་དང་ཉན་ཐོས་སྡེ་པའི་གཞུང་ལས་བཤད་ཚུལ་ཡོད་དེ། བདག་བསད་ཀྱང་རུང་མ་བསད་
ཀྱང་རུང་དགྲ་བཅོམ་གྱི་རྟོགས་པ་ལས་ཉམས་པར་འགྱུར་བའི་དགྲ་བཅོམ་དང་པོ། །བདག་བསད་ན་མི་ཉམས་མ་བསད་ན་ཉམས་པར་འགྱུར་བའི་དགྲ་བཅོམ་གཉིས་པ། བདག་བསོད་མི་དགོས་ཤིང་འདོད་ཡོན་ལས་སེམས་བསྲུངས་ན་མི་ཉམས་མི་བསྲུངས་ན་ཉམས་པར་འགྱུར་བའི་དགྲ་བཅོམ་གསུམ་པ་
དང༑ དགྲ་བཅོམ་གྱི་རྟོགས་པ་ལས་མི་ཉམས་ཀྱང་ཚེ་འདིར་དབང་རྣོན་དུ་འཕོ་མི་ནུས་པ་བཞི་པ་དང། དབང་རྣོན་དུ་འཕོ་ནུས་པ་ལྔ་པར་བཤད་པའི་ཕྱིར། དབུ་མ་པའི་ལུགས་ལ་དེ་ལྟར་མི་འདོད་དེ། དགྲ་བཅོམ་གྱི་སྤངས་རྟོགས་ལས་ཉམས་པ་མེད་པའི་ཕྱིར། འོན་ཀྱང་མཐོང་ཆོས་ལ་བདེ་གནས་ཀྱི་རྟོགས་པ་ལས་
ཉམས་མི་ཉམས་ཀྱི་སྒོ་ནས་སྦྱར་ན་བཤད་དུ་རུང་བར་མངོན་ནོ། །དེ་ལྟར་བྱས་ན་དགྲ་བཅོམ་སྤངས་རྟོགས་ལས་ཉམས་པ་མེད་ཀྱང། དགྲ་བཅོམ་གྱི་རྟོགས་པ་ཡིན་ན་རང་ཉིད་ལས་མི་ཉམས་པས་མ་ཁྱབ་སྟེ། དགྲ་བཅོམ་པ་མཐོང་ཆོས་ལ་བདེ་གནས་ཀྱི་རྟོགས་པ་ལས་ཉམས་པ་ཡོད་པའི་ཕྱིར།    ༈    །མཚོན་བྱ་
དོན་གྱི་དགེ་འདུན་བཤད་པ་ལ། དགེ་འདུན་གྱི་གྲངས་འདྲེན་ཚུལ། ཐེག་ཆེན་འཕགས་པ་ལ་རྒྱུན་ཞུགས་སོགས་ཀྱི་ཐ་སྙད་གསུངས་པའི་དགོས་པ་སོགས་བཤད་པ་གཉིས་ལས། དང་པོ་ལ། དགེ་འདུན་དཀོན་མཆོག་གི་སྐབས་སུ་དགེ་འདུན་གྱི་དབྱེ་བ་མང་དུ་གསུངས་པ་རྣམས་བསྟན་བཅོས་འདིར་ཉི་ཤུར་

[017B] རྩ་བའི་སྒྲས་ཟིན་ལྟར་བཞེད་དེ། དེ་ཡང་རྒྱུན་ཞུགས་ཞུགས་པ་དབང་པོ་རྣོ་རྟུལ་གཉིས། བར་པ་གཉིས་ཀྱི་ཞུགས་པ་གཉིས། རྒྱུན་ཞུགས་རིགས་ནས་རིགས་སྐྱེ་ཕྱིར་འོང་ཚེ་གཅིག་བར་ཆད་གཅིག་པ། འདའ་བ་བཞི། འོག་མིན་མཐར་ཐུག་འགྲོ་
འཕར་བ་གསུམ། སྲིད་རྩེའི་མཐར་ཐུག་འགྲོ་གཟུགས་མེད་ཉེར་འགྲོ་མཐོང་ཆོས་ཞི། ལུས་མངོན་བྱེད། བསེ་རུ་རང་སངས་རྒྱས་དང་ཉི་ཤུའོ། །འཕགས་གྲོལ་གྱི་རྩ་བའི་སྒྲས་ཟིན་བཅུ་དྲུག་ཁ་བསྐང་བ་བཞི་དང་བཅས་པའི་ཉི་ཤུར་བཞེད་དེ། དེ་ཡང་བཞན་རྣམས་སྔར་དང་འདྲ་བ་ལ་འོག་མིན་མཐར་ཐུག་
འགྲོ༑ འཕར་བ་གསུམ། སྲིད་རྩེའི་མཐར་ཐུག་འགྲོ་རྣམས་ལ་གོང་འཕོ་ཞེས་གཅིག་ཏུ་བྱེད། ཁ་བསྐང་བ་བཞི་ནི་རྒྱུན་ཞུགས་ཞུགས་པ། འབྲས་གནས་བར་པ་གཉིས། དགྲ་བཅོམ་ཞུགས་པ་དང་བཞིས་ཁ་བསྐང་ནས་དེ་ལྟར་འདྲེན་པའི་ཕྱིར། སློབ་དཔོན་གྱི་ལུགས་ལ། རྩ་བའི་སྒྲས་ཟིན་བཅུ་བདུན་ཁ་
བསྐོང་གསུམ་དང་བཅས་པའི་ཉི་ཤུར་བྱེད་པ་ཡིན་ཏེ། རྒྱུན་ཞུགས་ཞུགས་པ་དབང་པོ་རྣོ་རྟུལ་གཉིས་བར་པ་གཉིས་ཀྱི་ཞུགས་པ་གཉིས། རྒྱུན་ཞུགས་འབྲས་གནས་ཙམ་པོ་བ་ཁ་བསྐང། རྒྱུན་ཞུགས་རིགས་སྐྱེ་གཉིས་ཕྱིར་འོང་ཚེ་གཅིག་བར་ཆད་གཅིག་པ། ཤུགས་བསྟན་ཕྱིར་འོང་འབྲས་གནས་ཙམ་པོ། །
བར་འདའ་བ་སྐྱེ་འདའ་བ་གསུམ། འོག་མིན་འགྲོ་དབྱེ་གཞིར་བྱས་ནས་འཕར་བ་གསུམ། སྲིད་རྩེའི་མཐར་ཐུག་འགྲོའི་མིང་ཅན་གྱི་ཆགས་བཅོམ་དབྱེ་གཞིར་བྱས་པའི་མཐོང་ཆོས་ཞི་ལུས་མངོན་བྱེད་གཉིས། དགྲ་བཅོམ་འབྲས་གནས་ཁ་བསྐང། བསེ་རུ་རང་སངས་རྒྱས་དང་ཉི་ཤུར་བཞེད་པའི་ཕྱིར། གཉིས་པ་རྒྱུན་
ཞུགས་སོགས་ཀྱི་མིང་གིས་བཏགས་པའི་དགོས་པ་སོགས་ལ། མདོ་ལས་ཐེག་ཆེན་འཕགས་པ་ལ་རྒྱུན་ཞུགས་སོགས་ཀྱི་མིང་གིས་བཏགས་པའི་རྒྱུ་མཚན་ཡོད་དེ། དེ་དང་མཐོང་སྤངས་ཀུན་སྦྱོར་གསུམ་སྤངས་པའི་ངོས་ནས་སྤངས་རྟོགས་ཆོས་མཚུངས་ཅུང་ཟད་རྩི་རུང་བ་ལ་དགོངས་པའི་ཕྱིར། དགོས་པ་ཡོད་དེ། སྒྲུབ་
ཕྱོགས་ནས་ཉན་ཐོས་རིགས་མ་ངེས་པ་འགའ་ཞིག་ཐེག་ཆེན་ལམ་ལ་དཀྲི་བ་དང། ཐེག་པ་ཆེ་ཆུང་གང་གི་དབང་དུ་བྱས་ཀྱང་དགེ་འདུན་དཀོན་མཆོག་ལ་མཆོད་པ་སོགས་ཀྱི་བྱ་བ་བྱེད་པ་ལ་མོས་པའི་དགོས་པ་ཡོད། དགག་ཕྱོགས་ནས་སྐྱེས་བུ་ཟུང་བཞི་དང་གང་ཟག་ཡ་བརྒྱད་ལ་སོགས་པའི་རྣམ་གཞག་མ་བསྟན་

[018A]༄༅། །ན་ལམ་སྒྲུབ་པའི་ཟླ་གྲོགས་མ་བསྟན་པས་སངས་རྒྱས་ཀྱི་བཀའ་མ་ཡིན་ནམ་སྙམ་པའི་ལོག་རྟོགས་དགག་པའི་ཆེད་ཡིན་པའི་ཕྱིར་ཏེ། མཚོན་བྱེད་དཔེའི་དགེ་འདུན་ཉི་ཤུས་མཚོན་ཏེ་ཐེག་ཆེན་གྱི་དགེ་འདུན་ལ་ཡང་དགེ་བདུན་ཉི་ཤུའི་མིང་གི་ཐ་སྙད་ཀྱིས་བསྟན་པའི་ཕྱིར། དངོས་
ལ་གནོད་བྱེད་ཡོད་དེ། བྱང་འཕགས་ལས་ཉོན་གྱི་དབང་གིས་ལྷ་མིའི་རིགས་ནས་རིགས་སུ་སྐྱེ་བ་སོགས་མེད་པའི་ཕྱིར། མཚོན་བྱེད་དཔེའི་དགེ་འདུན་དང། མཚོན་བྱ་དོན་གྱི་དགེ་འདུན་གཉིས་ཀའི་རྣམ་གཞག་རྒྱས་པར་གཞན་ལས་ཤེས་པར་བྱའོ།།
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་རྩ་འགྲེལ་གྱི་སྤྱི་དོན་རྣམ་བཤད་སྙིང་པོ་རྒྱན་གྱི་སྣང་བ་ཞེས་བྱ་བ་མཁས་ཤིང་གྲུབ་པ་བརྙེས་པའི་དགེ་སློང་དགེ་འདུན་བསྟན་པ་དར་རྒྱས་ཀྱིས་སྦྱར་བའི་དགེ་འདུན་ཉི་ཤུའི་སྤྱི་དོན་བཤད་ཟིན་ཏོ་



