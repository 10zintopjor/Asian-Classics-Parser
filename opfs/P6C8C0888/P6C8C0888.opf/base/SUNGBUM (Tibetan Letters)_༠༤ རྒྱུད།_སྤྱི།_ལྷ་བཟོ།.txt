༄༅། །བྲིས་སྐུ་བཞེངས་ཚུལ་ངོ་མཚར་མཐོང་བ་དོན་ལྡན་ཞེས་བྱ་བ་བཞུགས་སོ། །

[001A] །ན་མོ་བཛྲ་བཧཻ་ར་ཝཱ་ཡ། རྒྱལ་ཀུན་མཁྱེན་པའི་ཡེ་ཤེས་གཅིག་བསྡུས་པ། །འཇམ་དཔལ་ཁྲོ་བའི་གར་མཛད་གཤིན་རྗེ་གཤེད། །
མ་རུངས་བདུད་སྡེ་རྨེག་མེད་འཇོམས་མཛད་པའི། །བླ་མ་འཇམ་དཔལ་ཞི་ཁྲོ་གཏན་གྱི་སྐྱབས། །རིམ་གཉིས་རྣལ་འབྱོར་གཞོལ་བའི་སྐལ་ལྡན་དག་དམིགས་
པའི་རྟེན་དང་ཚོགས་ཆེན་བསོག་པའི་ཞིང། །ཡི་དམ་ལྷ་དང་བརྒྱུད་པའི་བླ་རབས་རྣམས། །བཞེངས་ཚུལ་མན་ངག་གསལ་བར་དགོད་པར་བྱ། །དེ་ཡང་སྤྱིར་བདག་
ཅག་གི་སྟོན་པ་ཐུགས་རྗེ་ཅན་གྱིས་མདོ་རྒྱུད་དུ་མར་སྐུ་གསུང་ཐུགས་རྟེན་བཞེངས་པ་དང་དེ་ལ་མཆོད་པའི་ཕན་ཡོན་བསམ་གྱིས་མི་ཁྱབ་པ་གསུང་ལ་བྱེ་བྲག་ཏུ་རྒྱུད་

[002A] །རྟོག་བདུན་ལས། གལ་ཏེ་དངོས་གྲུབ་འདོད་པའི་དཔའ་བོའི་ཡོན་སྦྱིན་ནོ། །ཞེས་བསྔགས་པ་ལས་དང་པོ་པས་རང་གི་ཡི་དམ་གྱི་ལྷའི་བྲིས་
སྐུ་སོགས་ཚད་དང་ལྡན་པར་སྒྲུབ་ནས་དམ་ཚིག་གི་རྟེན་དུ་བཟུང་ན་དངོས་གྲུབ་རྒྱ་ཆེན་པོ་མྱུར་དུ་འགྲུབ་པར་གསུངས་ཤིང་དེ་བཞིན་དུ་རྒྱུད་སྡེ་བཞི་ཀ་ནས་ལྷག་པའི་
ལྷ་གང་དང་གང་སྒྲུབ་ཀྱང་དེ་དང་དེའི་ཐང་སྐུ་ཚད་ལྡན་རེ་རང་གི་དད་རྟེན་དུ་འཆང་དགོས་པར་ནན་ཏན་ཏུ་གསུངས་སོ། །དེས་ན་འདིར་བཅོམ་ལྡན་འདས་དཔལ་རྡོ་རྗེ་འཇིགས་
བྱེད་ཡི་དམ་དུ་བྱེད་པའི་རྣལ་འབྱོར་བ་དག་གིས་ལྷག་པའི་ལྷའི་དམ་ཚིག་གི་བྲིས་སྐུ་ཇི་ལྟར་སྒྲུབ་པའི་ཚུལ་བཤད་པར་བྱ་སྟེ། འདི་ལ་བཞི། བཟོ་བོ་དང་ཡོན་

[002B] ཆ་ཚད་ཀྱི་རབ་དབྱེ། བཞེངས་ཚུལ་དངོས། ལག་ལེན། བཞེངས་པའི་ཕན་ཡོན་བཅས་བཤད་པའོ། །དང་པོ་ནི། རྒྱུད་རྟོགས་བདུན་ལས། འདིར་དངོས་པོ་ཀུན་གྱི་མོས་པ་རྣམ་པར་རྟོག་པ་
མེད་པ་མི་ཁྲོ་བ། གཙང་བ། མཁས་པ། གཞུངས་པ། དད་པ་དང་ལྡན་པ། བརྩེ་བ་ཅན། སྲེད་པ་དང་བྲལ་བ། འདི་ལྟར་ཡོན་ཏན་དང་ལྡན་པ། ཤིན་ཏུ་རི་མོ་མཁས་པའི་ལག་པས་བྲི་བར་བྱའོ། །ཞེས་
གསུངས་པའི་མཚན་ཉིད་དང་ལྡན་པ་དང། རྟེན་ཇི་ལྟ་བུ་དགོས་པ་ཡང། མི་གཡོ་བའི་རྒྱུད་ལས། རི་མོ་མཁན་ཁྲུས་དག་པར་བྱས་ཏེ། བྲམ་ཟེའི་རིགས་སམ། གཙང་སྤྲ་དང་ལྡན་པ། རབ་དགེ་སློང། འབྲིང་དགེ་
བསྙེན། ཐ་མ་མི་སྐྱ་ཡིན་ནའང་བསྙེན་གནས་འབོག་ལ་བྱའོ། །ཞེས་གསུངས། བཟོ་བོ་མི་འོས་པའི་མཚན་ཉིད་ནི། ཡོན་ཏན་མི་མཁས་ང་རྒྱལ་ཆེ། །འགྲོགས་པ་མི་བདེ་བཀུར་སྟི་འདོད། །འཕྲལ་དུ་ཚིག་རྩུབ་ཕུགས་
འདོད་ཆེ། །ཡོན་བདག་གླ་ཐང་ཚད་མེད་འབེབས། །དེས་ཀྱང་མ་ཚིམ་རྒྱུ་ཆ་རྐུ། །ཅུང་ཟད་ཙམ་ལ་བཟོ་འཕྲོ་འཇོག་འགྲོ་སྡིག་བྱེད་ཅིང་ཆང་ནག་འཚོལ། །རྙེད་པས་རང་བཞིན་སྡིག་པ་སྤེལ། །ཡོན་བདག་དད་པ་
དབང་མེད་ལྡོག་དགེ་ལས་སྡིག་པར་བསྒྱུར་མཁན་ཡིན། །ཞེས་པ་ལྟ་བུའི་སྐྱོན་དང་མི་ལྡན་ཞིང། ལྷ་དང་གདམས་ངག་ལ་ལོག་ལྟ་མེད་པའི་དད་པ་དང་ལྡན་པ། བསྙེན་གནས་སམ། ཐེག་ཆེན་གསོ་སྦྱོང་

[003A]༄༅། །གི་སྡོམ་པ་ཙམ་ཡན་ཆད་ལ་གནས་པ་ཞིག་ངེས་པར་དགོས་པར་གསུངས་སོ། །ཡོན་བདག་གི་མཚན་ཉིད་ཀྱང། སྡིག་ལ་མི་འཛེམ་དད་ལྡན་ཆུང། །ཚེ་འདིའི་ཁེ་འདོད་གྲགས་འདོད་ལོ། །
ངང་ཐུང་ཐེག་ཆུང་འགྱོད་སེམས་ཅན། །མི་འགྲུབ་འདོད་འཕྲོར་འཇོག་པ་དང། །ཕན་ཡོན་དག་ལ་ཐེ་ཚོམ་དང། །ལྷ་དང་བཟོ་བོར་སྨོད་པའོ། །ཞེས་པ་ལྟར་མ་ཡིན་པ་ཞིག་དགོས་ཏེ། དད་འདུན་བརྩོན་འགྲུས་
སྙིང་རྗེར་ལྡན། །དགེ་ལ་མངོན་སྤྲོ་གཏོང་ཕོད་ཅན། །བརྟན་ཅིང་ངང་རིང་གཡོ་རྒྱུ་མེད། །ལྷ་དང་ལྷ་བཟོ་ལ་གུས་པའི། །ཞེས་པ་ལ་གནས་པ་ཞིག་དགོས་སོ། །ཁྱད་པར་སྒྲུབ་པ་པོའི་རང་གི་དམ་ཚིག་གི་
རྟེན་དུ་སྣང་བརྙན་བཞེངས་པ་ལ། སྔོན་དུ་བསྙེན་པ་བྱས་ཏེ། དད་འདུན་རྩེ་གཅིག་པ་དང། བྱང་ཆུབ་ཀྱི་སེམས་ཀྱིས་ཀུན་ནས་བསླང་སྟེ་བཞེངས་པ་གལ་ཆེ་སྟེ། འཇམ་དཔལ་རྩ་རྒྱུད་ལས། ཅི་རྙེད་པའི་
རས་ཀྱི་དུམ་བུ། ཞེས་པ་ནས། སྒྲུབ་པ་པོས་ངེས་པར་སྔོན་དུ་བསྙེན་པ་བྱས་པ་དང། དད་པ་དང་བྱང་ཆུབ་ཏུ་སེམས་བསྐྱེད་པ་ནི་ངེས་པར་བྱའོ། །དེ་ལྟར་བྱས་ན་སྔགས་འགྲུབ་པར་འགྱུར་གྱི། གཞན་
དུ་སྡིག་པའི་ལས་ཅན་གྱིས་ནི་མི་འགྱུར་ཏེ། ཞེས་སོགས་མང་དུ་གསུངས་སོ། །གཉིས་པ་ཆ་ཚད་ཀྱི་རབ་དབྱེ་ལ་གཉིས། ཆ་ཚད་དང་ལྡན་མིན་གྱི་ཕན་ཡོན་དང་ཉེས་དམིགས་བཤད་པའོ། །དང་པོ་ནི་

[003B] དཔལ་འཁོར་ལོ་སྡོམ་པ་ལས། ཁྲོ་བོ་ཁྲོ་མོ་དབང་ཕྱུག་མ། །བྲན་ཕོ་བྲན་མོ་ཅི་བགྱི་མ། །དྲག་ཅིང་འཇིགས་པའི་གཟུགས་རྣམས་ནི། །ཐལ་མོ་བཅུ་པ་རྣམ་པར་འབྲི། །ཞེས་
ཞབས་ཀྱི་གདན་དང་དབུ་སྐྲ་ཞལ་རེ་དང་བཅས་པའི་ཞལ་བཅུ་དང། སྐུའི་ངོ་བོ་ནི་ཞལ་བརྒྱད་དེ་འགྲེལ་བར། སྦོམ་ཐུང་གསུས་པ་འཕྱང་བའི་གཤིན་རྗེ་གཤེད་ལ་སོགས་པའི་ཁྲོ་བོ་རྣམས་ནི་མཐོ་བརྒྱད་པོའོ། །ཞེས་
སོ༑ ༑ཐལ་མོ་བརྒྱད་པའི་ཚད་ནི། ཞལ་མཐོ་ཐལ་མོ་དོན་གཅིག་ཅིང། །ཞལ་གང་སོར་མོ་བཅུ་གཉིས་ལ། །ཞལ་གདངས་ཕྱིར་ན་སོར་བཅུ་གཉིས། །མགྲིན་པ་སོར་བཞིའི་ཕྱེད་ནི་གབ། །ཐུགས་ཀ་ལྟེ་བ་གསང་
གནས་ལ། །ཞལ་ནི་རེ་རེའི་ཚད་དུ་བྱ། །བརླ་དང་བྱིན་པ་སོ་སོར་ནི། །སོར་ནི་བཅོ་བརྒྱད་ལྟོ་བ་ཡིས། །བརླ་ཡི་སུམ་ཆ་གཉིས་ནི་འགེབས། །ཞབས་བོལ་བུས་མོ་སོར་བཞི་རེ། །དེ་ལྟར་ལྟོ་བས་བརླ་ལ་ནི། །གབ་
པའི་ཆ་བཅས་ཞལ་བརྒྱད་དོ། །ཐོད་ཁྱིམ་དབུ་སྐྲར་བཅས་པའི་དབངས། །ཞལ་གང་དག་ཏུ་བྱའོ་ཟེར། །ཁྲོས་ཤིང་ཁྲོས་གཉེར་དང་ལྡན་པ། །ཞལ་གདངས་ཤངས་བརྫེས་སྤྱན་དག་ནི། །དམར་ཞིང་ཟླུམ་པར་བྱ་བའོ། །
བྲང་ཞེང་སོར་མོ་ཉི་ཤུ་སྟེ། །དཔུང་བ་སོར་མོ་བཅུ་བཞི་དང། །ཕྱག་ངར་ཕྱག་མགོ་ཞལ་ཚད་རེ། །ཞེང་དུའང་དེ་ལྟར་ཆ་ཆེན་བརྒྱད། །ཞབས་མགོ་སོར་མོ་བཅུ་བཞི་ལ། །བགྲད་པའི་རྟིང་བར་ཞལ་ཚད་གསུམ། །རིན་

[004A]༄༅། །ཆེན་ཅོད་པཎ་སོར་དྲུག་པ། །རིགས་ཀྱི་བདག་པོ་སོར་མོ་བཞི། །མིག་ནི་མཐེ་བོང་གང་ཙམ་དང། །རྣ་བ་ལ་ནི་སོར་མོ་གཉིས། །ཞལ་གདངས་མཆུ་ནི་སོར་མོ་རེ། །འབྲས་བུ་འཕྱང་བ་སོར་མོ་
བཞི༑ ༑ལྟེ་བ་སོར་གཅིག་ཟབ་པའོ། །གཡས་གཡོན་ཞལ་གྱི་ཞེང་ལ་ནི། །སོར་མོ་བཅུ་རེ་འབུར་བ་སྟེ། །བྲིས་བྱ་སོར་མོ་བཞི་རེའོ། །རག་དང་རོལ་དང་གྲིམ་པ་སོགས། །ཉམས་ནི་མཁས་པའི་ལུགས་བཞིན་
འདོན། །ཚངས་དང་གཡས་གཡོན་ཐིག་བརྒྱད་དང། །འཕྲེད་ཐིག་བཅུ་ཡི་སྐུ་བྱིང་དང། །ཆ་ཤས་རྣམས་ཀྱི་ཚད་རྟོགས་ཤིང། །གསེག་ཐིག་ལ་བརྟེན་འགྱིད་ཚད་དང། །ཕྱག་ཞབས་བརྐྱང་བསྐུམས་ཞལ་ཁྱིམ་
གྱི༑ ༑ཐིག་ཁང་གྲུ་བཞི་འབྱུང་ཚུལ་སོགས། །མན་ངག་མཐོང་བརྒྱུད་བཞིན་དུ་བྱ། །ཞེས་པ་ལྟར་རོ། །བྲིས་སྐུ་ལ་ཐང་ཀའི་ངོས་བཞི་དྲང་བོ་ཡོང་བའི་ཐིག་ནི། ཐང་ཀའི་ཚད་ལ་སྲིད་དུ་ནི། །ཅི་ཙམ་ཡོད་པ་དེ་
ཉིད་ཀྱི། །ཆ་གསུམ་བགོས་པའི་ཆ་གཅིག་ནི། །ཞེང་གི་ཚད་དུ་བྱ་བ་ཡིན། །དེ་ཡང་ངོས་བཞི་མཉམ་པའི་ཆེད། །དང་པོར་ཚངས་ཐིག་དྲང་བར་གདབ། །དེ་ཡི་དབུས་བཙལ་མཚན་མ་བྱ། །དེ་སྟེང་སྐོར་རུའི་ལྟེ་བ་
བཙུགས། །སྟེང་འོག་ཚངས་མའི་ཐིག་ཉིད་ལ། །སྐོར་སྙུག་གིས་ནི་མཚན་མ་བྲི། །དེ་ནས་སྟེང་འོག་གཉིས་ཀ་ཡི། །མཚན་མའི་སྟེང་དུ་སྐོར་རུ་ཡི། །ལྟེ་བ་བཙུགས་ནས་སྐོར་སྙུག་རྩེས། །སྔར་ལས་ཅུང་ཟད་

[004B] །འཕྲེད་ལ་ཉ་ཡི་མཚན་མ་འབྱུང། །དེ་ཡི་མགོ་མཇུག་སྟེང་ཉིད་དུ། །ཚངས་ཐིག་གཉིས་པ་གདབ་པར་བྱ། །ཐང་ཀའི་ཞེང་ཚད་མ་ནོར་བར། །ཐིག་ཤིང་དྲང་བོ་གཅིག་ལ་བཀོད། །ཚངས་ཐིག་གཉིས་
པའི་ཕྱོགས་གཉིས་སུའང། །མཚན་མ་མཉམ་པར་བཀོད་བྱས་ལ། །སྐོར་རུའི་ལྟེ་བཙུགས་སྙུག་རྩེ་ནི། །སྔར་ལས་ཤིན་ཏུ་ཆེ་བར་བསྐོར། །དེ་ཡི་ཟུར་ཐིག་བྱ་རྗེས་བཙལ། །བྱ་རྗེས་སྟེང་འོག་བཞི་པོ་དེའང། །ཐིག་
ཤིང་ལ་བཀོད་བཞེངས་ཚད་དེར། །འཇོལ་མེད་ཤིན་ཏུ་འགྲིག་པར་བྱ། །དེ་ལྟར་བྱས་པས་ཐང་ཀའི། །ངོས་བཞི་ཤིན་ཏུ་མཉམ་པ་འབྱུང། །འདི་ཡིས་གྲུ་བཞི་ནར་སྟབས་ཅན། །ཀུན་ལ་རིག་འགྲེས་སྦྱར་བར་བྱ། །
ཞེས་གསུངས་སོ། །གཉིས་པ་ནི། སྡོམ་འབྱུང་ལས། རིང་བ་གསུམ་ནི་སྐྱོན་ཆེན་ཏེ། །ཀོས་ཀོ་མགྲིན་པ་བྱིན་པའོ། །ངེས་པར་སྔགས་པ་རང་ཉིད་ནི། །གནས་ལས་ཉམས་ཤིང་སྐྲོད་པར་བྱེད། །ཤངས་དང་
སྙན་དང་ཕྱག་སོར་རྣམས། །གསུམ་པོ་ཐུང་ན་སྐྱོན་ཆེན་པོ། །དངོས་གྲུབ་ངེས་པར་འཇོམས་པ་དང། །དེ་ནི་དཔལ་ཡང་ཉམས་པར་འགྱུར། །བྱིན་པ་ཞལ་དང་ཁུར་ཚོས་ཏེ། །གསུམ་པོ་སྦོམ་པ་སྐྱོན་ཆེན་པོ། །སྒྲུབ་
པོ་བདག་ཉིད་ངེས་པར་ཡང། །དཔལ་ལས་རིང་ཞིང་བདུད་བགེགས་འབྱུང། །འགྲམ་པ་བྲང་དང་རྩིབས་ལོགས་ཏེ། །གསུམ་པོ་ཞོམ་ན་སྐྱོན་ཆེན་པོ། །དོན་རྣམས་ཉམས་པར་འགྱུར་བ་དང། །འདིར་ནི་

[005A]༄༅། །བགེགས་འབྱུང་ཐེ་ཚོམ་མེད། །ནུ་མ་ཤངས་དང་དབྲལ་བ་སྟེ། །གསུམ་པོ་ཡོན་སྐྱོན་ཆེན་པོ། །སྒྲུབ་པོ་དེ་དག་མྱུར་བར་ནི། །དགྲ་ཡི་རྩོད་པས་གདུང་བར་གྱུར། །བརླ་དང་དཀུ་དང་ནམ་
ཚོམ་སྟེ། །གསུམ་པོ་ཉམས་ན་སྐྱོན་ཆེན་ཡིན། །ཆོམ་རྐུན་སོགས་ཀྱིས་འཇོམས་པའམ། །འཆི་བར་འགྱུར་བར་ཐེ་ཚོམ་མེད། །སྙན་དང་མཆུ་དང་དཔྲལ་བ་དང། །ཤངས་བྷ་མས་སྤྱན་ནི་ཡོ་བ་སྐྱོན། །ངེས་
པར་སྔགས་པ་བདག་ཉིད་ལ། །སྣ་ཚོགས་བགེགས་འབྱུང་འཆི་བར་འགྱུར། །གྱེན་དུ་གཟིགས་ཤིང་དབུགས་བསྐྱོད་ཚུལ། །གདན་ལས་ཡོ་ཞིང་བསྐྱོད་ལྟ་བུས། །རང་གི་གནས་ལས་ངེས་འཕོ་ཞིང། །དོན་
རྣམས་འཇོམས་པ་ཉིད་དུ་འགྱུར། །མགྲིན་པ་ན་མ་ཚོམ་ལ་སོགས་སྐུའི། །སྐྱོན་ནི་གྲངས་མེད་གཅིག་ཏུ་གྲགས། །འདིར་ནི་སྤྱན་སོགས་ཡོ་བ་དང། །ཕྱག་རྒྱ་ཕྱག་མཚན་ནོར་གྱུར་ན། །མྱ་ངན་སྡུག་བསྔལ་
གྱིས་རབ་གདུང། །རྒྱབ་ཡོལ་གདུགས་དང་གདན་རྣམས་ཏེ། །གསུམ་པོ་ཆུང་ཞིང་དོག་པ་སྐྱོན། །མཛའ་བོས་མི་སྙན་བརྗོད་པ་དང། །དཔལ་ཉམས་འཆི་བར་འགྱུར་བ་ཡིན། །སྐྱོན་འདི་དག་ནི་སྐྱོན་ཆེན་པོ། །
མཁས་པས་ལེགས་པར་བརྟག་པར་བྱ། །ཞེས་སྐུ་གཟུགས་ཀྱི་ཕྱག་ཚད་འཕྱུགས་པའི་སྐྱོན་མང་དུ་གསུངས། ཆ་ཚད་དང་ལྡན་པར་བཞེངས་པ་ལ་ཡེ་ཤེས་པ་འཇུག་པ་དང་ལྷ་ཉེ་བ་དང་དངོས་གྲུབ་མྱུར་དུ་འཐོབ་

[005B] །མཚན་ཉིད་རྣམ་ལྡན་སྐུ་གཟུགས་ནི། །ཞེས་པ་ནས། དེ་ལྟ་བུ་ལ་རབ་གནས་འགྱུར། །ཞེས་དང། དེ་ལ་ལྷ་ནི་ཉེ་བར་འགྱུར། །ཞེས་དང། མཚན་ཉིད་ཐམས་ཅད་ཡང་དག་རྫོགས། །ཞེས་པ་ནས་
དངོས་གྲུབ་མྱུར་དུ་ཐོབ་པར་འགྱུར། །ཞེས་སོགས་རྒྱ་ཆེར་གསུངས་པས་བློ་གྲོས་དང་ལྡན་པས་གཟབ་པར་བྱའོ། །གསུམ་པ་སྣང་བརྙན་དངོས་བཞེངས་ཚུལ་ལ་གསུམ། བྲིས་སྐུ་དང། འབུར་སྐུ་དང། ཞར་ལ་
དམ་ཚིག་གི་གླེགས་བམ་བཞེངས་ཚུལ་ལོ། །དང་པོ་ནི། རྒྱུད་རྟོག་བདུན་ལས། དེ་ནས་དཔལ་རྡོ་རྗེ་འཇིགས་བྱེད་ཆེན་པོས་གསུངས་པའི་བྲིས་སྐུ་ཆོ་ག་རབ་ཏུ་བཤད་པ། དཔའ་བོའི་རས་སམ། ཞིང་ལ་བཀབ་པའི་
རས་སམ། མེ་ཏོག་ཅན་གྱི་རས་སམ། རབ་ཏུ་འཛག་པའི་རས་སམ། བུ་བཙས་པའི་རས་སམ། དེ་མ་རྙེད་ན་རས་གཞན་གང་ཡང་རུང་བ་བླང་ལ། ཞེས་བྲིས་གཞི་རྒྱུད་ནས་བཤད་པ་ལྟ་བུའམ། བླ་མ་དགེ་བའི་བཤེས་
གཉེན་ཁྱད་པར་ཅན་ཀྱི་པུར་རས་བྱུང་ན་ལེགས་ལ། གལ་ཏེ་མ་རྙེད་ན། སྦྱིན་བདག་གམ་ཚོང་བ་དད་པ་ཅན་གྱི་ལག་ནས་བྱུང་བའི་རས་བཟང་པོ་ལ། གནས་ཆེན་བྱིན་རླབས་ཅན་དང། བླ་མ་དགེ་བའི་བཤེས་གཉེན་
གྱི་སྒྲུབ་གནས་དང། རྣལ་འབྱོར་བ་ཚད་ལྡན་གྱི་དཀྱིལ་འཁོར་སྒྲུབ་པའི་ས་དང། སྐྱེས་བུ་དམ་པ་ཁྱད་པར་ཅན་གྱི་ཞབས་རྗེས་ཀྱི་ས་དང། གཞན་ཡང་བཀྲ་ཤིས་ཤིང་བྱིན་ཆགས་པའི་ས་སྣ་གང་རྙེད་ས་དཀར་དང་
[006A]༄༅། །བསྲེས་པ་ལ་མི་རུས་ཀྱི་ཕྱི་མ་ཞིབ་མོ་ཅུང་ཟད་ཀྱང་བསྲེས་ཏེ། ཟླ་བ་གང་ཡང་རུང་བའི་མར་ངོའི་ཅུ་བཞི་སོགས་གཟའ་སྐར་བཟང་པོའི་ཉིན་རས་ལ་འདུལ་སྦྱོང་ལེགས་པར་བྱའོ། །དེ་ནས་
ག་བུར་ཙནྡན་གུར་གུམ་སོགས་དྲི་བཟང་དང། བདུད་རྩི་རིལ་བུ། དམ་པ་ཚད་ལྡན་གྱི་ཤངས་ཁྲག་གཞན་ཡང་དམ་རྫས་བྱིན་ཅན་གང་འོས་རྣམས་སྣག་ཚ་དང་ཚོན་ལ་བསྲེས་ཤིང་སྒྲུབ་ན་སྐྱེས་བུའི་ཐོད་པའི་ཚོན་
རྐོང་དུ་བླུགས། ཤི་སྐྲའི་པིར་རམ། དེའི་སྐྲ་ཉག་བསྲེས་པའི་པིར་གྱིས་ཀྱང་རུང་གསུངས། བྲིས་འབུར་གྱི་སྐུ་གང་བཞེངས་ཀྱང་སྐུ་རྒྱུ་དང་ཚོན་དང་ཐིག་སྐུད་ལག་ཆ་སོགས་བྱིན་གྱིས་བརླབས་ན་ལེགས། རྗེ་ཐམས་
ཅད་མཁྱེན་པས་བདེ་མཆོག་བསྐྱེད་རིམ་འདོད་འཇོར་བྲིས་སྐུ་བཞེངས་ནའང་ཐིག་ཚོན་བྱིན་གྱིས་བརླབས་པ་དང་ཐིག་བཤད་ཚོད་བཞིན་བཏབ་ན་ཁྱད་ཆེ་ལ་ཞེས་གསུངས་མོད་དེང་སང་དེ་འདྲའི་ཕྱག་ལེན་དེ་རྣ་བར་
སོན་པའང་ཤིན་ཏུ་དཀའ་བས་རེ་ཞིག་བཏང་སྙོམས་སུ་བཞག་དེ་ལྟར་བྱེད་པར་འདོད་ན་དམ་པ་གཞན་གྱི་གསུང་ལས་ཤེས་པར་བྱའོ། །སྐྱ་རིས་བཏབ་ཟིན་པ་ན། སྤྱི་བོར་ཨོཾ། མགྲིན་པར་ཨཱ་ཐུགས་ཀར་
ཧཱུཾ༑ ལྟེ་བར་སཱ། གསང་བར་ཧཱ་རྣམས་བྲིས། ཐུགས་ཀའི་ཧཱུཾ་ཡིག་གི་མཐར། ཉེ་སྙིང། སྙིང་པོ། རྩ་སྔགས་ཀྱི་མཇུག་ཏུ་བཅོམ་ལྡན་འདས་འཇམ་དཔལ་གཤིན་རྗེ་གཤེད་ཀྱིས་བདག་ཆེ་གེ་མོ་ལ་བྱིན་གྱིས་

[006B] མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཞེས་པ་ཡིག་མགོ་ཕྱིར་བསྟན་ཕྲེང་གཅིག་གམ་སྤྲུལ་འཁྱིལ་དུ་རྫོགས་པར་བྲི། སྔགས་རྣམས་ནོར་འཁྲུལ་ལྷག་ཆད་བྲིས་བསུབ་ཡིག་སྤུངས་མེད་
པར་དག་པར་བྲིས་ལ་དྲི་བཟང་དང་བདུད་རྩི་ཁུངས་ཐུབ་སྦྱར་བས་ལེགས་པར་བྱུགས། སྦྱང་ཁྲུས་རབ་གནས་མདོར་བསྡུས་ཞིག་བགྱིས་ལ། མེ་ཏོག་འཐོར། དངོས་གཞི། རྟོག་བདུན་ལས། དེ་ལ་ཆོ་ག་ནི་
གསང་བ་གནས་སུ་གནས་ལ་ཤིང་ཏུ་མཉམ་པར་བཞག་པས་བྲི་བར་བྱ་སྟེ། རི་མོ་མཁན་དང། སྒྲུབ་པ་པོས་མཐོང་བ་ལས་འཇིག་རྟེན་པ་གཞན་གྱིས་མི་མཐོང་བར་བྲི་བར་བྱ་སྟེ། ཞབས་བཅུ་དྲུག་པ། ཕྱག་སུམ་
ཅུ་རྩ་བཞི་པ། ཞལ་དགུ་པ། གཅེར་བུ་ཁ་དོག་ནག་པོ། གཡོན་བརྐྱང་བ། འཇིགས་པ་ཆེན་པོ་ཡང་འཇིགས་པར་བྱེད་པའི་རྣམ་པ་ཅན། མཚན་མ་གྱེན་དུ་འགྲེང་བའི་རྣམ་པ་ཅན་གྱི་ཐང་ཀ་བྲི་བར་བྱའོ། །ཞལ་དང་
པོ་མ་ཧེ། རྭའི་གཡས་སུ་ཞལ་གསུམ་སྟེ། སྔོན་པོ་དང། དམར་པོ་དང། སེར་པོ་ཤིན་ཏུ་ཁྲོས་པ་བྲི་བར་བྱའོ། །གཡོན་དུ་དཀར་པོ་དང། དུད་ཁ་དང། ནག་པོའོ། །དེ་གཉིས་ཀྱི་དབུས་སུ་རབ་ཏུ་དམར་བ་བྲི་
བར་བྱ། དེའི་སྟེང་དུ་འཇམ་དཔལ་གྱི་ཞལ་སེར་པོ་ཅུང་ཟད་ཁྲོས་པ་བྲི་བར་བྱའོ། །ཕྱག་གཡས་པ་རྡོ་རྗེ་གྲི་གུག་དང། མཚོན་རྩེ་གཅིག་པ་དང། གཏུན་ཤིང་དང། ཆུ་གྲི་དང། རྡོ་རྗེ་རྩེ་གཅིག་པ་དང། སྟ་

[007A]༄༅། །རེ་དང། མདུང་དང། མདའ་དང། ལྕགས་ཀྱུ་དང། དབྱུག་ཐོ་དང། ཁ་ཊཱཾ་ཀ་དང། འཁོར་ལོ་དང། རྡོ་རྗེ་དང། རྡོ་རྗེ་ཐོ་བ་དང། རལ་གྲི་དང། ཅང་ཏེའུ། །ཕྱག་གཡོན་པ་ན་ཐོད་
པ་དང། མགོ་བོ་དང། ཕུབ་དང། རྐང་པ་དང། ཞགས་པ་དང། གཞུ་དང། རྒྱུ་མ་དང། དྲིལ་བུ་དང། ལག་པ་དང། དུར་ཁྲོད་ཀྱི་རས་དང། སྐྱེས་བུ་གསལ་ཤིང་ལ་བཙུགས་པ་དང། མེ་ཐབ་དང་
ཐོད་ཚལ་དང། སྡིག་མཛུབ་དང། འཕན་རྩེ་གསུམ་པ་དང། རླུང་གིས་བསྐྱོད་པའི་རས་སོ། །ཕྱག་གཉིས་ཀྱིས་གླང་པོ་ཆེའི་པགས་པ་རློན་པ་འཛིན་པ་བྲིའོ། །ཞབས་གཡས་པས་མི་དང། མ་ཧེ་དང་
གླང་དང། བོང་བུ་དང། རྔ་མོང་དང། ཁྱི་དང། ལུག་དང། ལྕེ་སྤྱང་རྣམས་སོ། །ཞབས་གཡོན་པས་བྱ་རྒོད་དང། འུག་པ་དང། བྱ་རོག་དང། ནེ་ཙོ་དང། ཁྲ་དང། ཁྱུང་ཆེན་དང། རི་སྐེགས་དང་
བཞད་རྣམས་སོ། །འདི་ལྟ་བུར་འདུག་པའི་རྡོ་རྗེ་འཇིགས་བྱེད་ཆེན་པོ་བྲི་པར་བྱའོ། །ཞེས་གསུངས་པ་ལྟར་བྲི། དེ་ཡང་ཞལ་འཁོར་ཚུལ་ནི། རྩ་ཞལ་ནག་པོ་མ་ཧེའི་གདོང་ཅན་རིལ་བོ། དེའི་སྟེང་སྲིན་
ཞལ་དམར་པོ་ཁྲག་འཛག་པ། དེ་སྟེང་འཇམ་དཔལ་གྱི་ཞལ་སེར་པོ་ཡིད་ཙམ་ཁྲོས་པ། རྭའི་རྩ་བའི་གཡས་ཞལ་གསུམ་གྱི་དབུས་མཐིང། གཡས་དམར་གཡོན་སེར། གཡོན་ཞལ་གསུམ་གྱི་དབུས་

[007B] གཡས་དུད་ཁ་གཡོན་ནག་པོ། དབུ་དགུ་གའི་ལྟོ་མགྲིན་གཅིག་ཀྱང་གདོང་རྣམས་འབུར་དུ་དོད་པ། དབུ་འོག་མ་བརྒྱད་ཀྱི་སྤྱི་བོར་རུས་པའི་འཁོར་ལོ་རྩིབས་བརྒྱད་པ། རྩིབས་གསུམ་མདུན། གསུམ་
རྒྱབ༑ སྙན་གཉིས་ཀྱི་ཐད་དུ་རེ་རེ་སྟེ་བརྒྱད་ཡོད་པའི་མཐར་མུ་ཁྱུད་ཀྱིས་བསྐོར་བ། མདུན་གྱི་རྩིབས་ལྔའི་མུ་ཁྱུད་ཀྱི་སྟེང་དུ་དེ་བཞིན་གཤེགས་པ་ལྔའི་ངོ་བོར་གྱུར་བའི་དྲག་པོའི་ཐོད་སྐམ་སོར་ལྔ་པ། ལྔའི་རྩེ་
མོར་རྒྱལ་བ་རིགས་ལྔའི་སྐུ་འབུར་དུ་དོད་པའི་མཐའ་བ་ཏྲས་བསྐོར་བའི་རྩེ་ཕྲན། ཐོད་སྐམ་གཅིག་གི་ཁ་ནས་གཅིག་གི་ཁར་རུས་པའི་དྲ་བ་གཉིས་གཤིབས་སུ་འཕྱང་པ། ཐོད་སྐམ་རྣམས་ཀྱི་ཁའི་དབུས་ནས་
རུས་པའི་དྲ་ཕྱེད་གསུམ་གཤིབས་སུ་འཕྱང་བའི་སྣེ་མོར་ནོར་བུ་སྦོམ་པོ་གསེར་གྱིས་བསྡམ་པ། རྔ་ཡབ་ནོར་བུའི་ཡུ་བ་ཅན་དང། དྲིལ་ཆུང་སྤེལ་མར་འཕྱང་བའི་སྣེ་མོ་སྤྱན་དབུས་མའི་ཐད་ཙམ་དུ་སླེབ་པ་
འཁོར་ལོའི་ལྟེ་བར་རྡོ་རྗེ་སྔོན་པོ་རྩེ་ལྔ་པ་ཕྱེད་པའི་ཏོག་དང། འཁོར་ལོའི་རྩིབས་ལ་མ་ཐོགས་པའི་གསེབ་ནས་དབུ་སྐྲ་ཁམ་སེར་གྱེན་དུ་གཟིངས་པའི་དབུ་སྐྲས་འཁོར་ལོ་སོགས་མི་སྒྲིབ་པ། འཁོར་
ལོ་སོགས་ཀྱིས་དབུ་སྐྲ་མི་སྒྲིབ་པ་གྱེན་བརྫེས། འཇམ་དཔལ་གྱི་ཞལ་གྱི་དབུ་སྐྲ་རལ་བའི་ཐོར་ཅོག་ཟུར་ཕུད་ལྔ་ལྡན་དུ་བཅིངས་པའི་སྤྱི་བོར་གསེར་གྱི་འཁོར་ལོ་རྩིབས་བརྒྱད་པ་མདུན་གྱི་རྩིབས་ལྔའི་མུ་

[008A]༄༅། །ཁྱུད་ཀྱི་སྟེང་དུ་དེ་བཞིན་གཤེགས་པ་ལྔའི་ངོ་བོ་རིན་པོ་ཆེའི་རྩེ་ཕྲན་ལྔ་རིན་པོ་ཆེའི་སྙན་རྒྱན་མེ་ཏོག་གི་གདེངས་ཀ་ནི་གཞོན་ནུ་རྒྱན་གྱིས་བརྒྱན་པའོ། །རྣ་བ་གཡས་གཡོན་གཉིས་སུ་རུས་
པའི་འཁོར་ལོའི་སྙེ་མོ་ར་རུས་པའི་དྲ་ཕྱེད་གསུམ་གཤིབས་སུ་འཕྱང་བའི་སྙན་རྒྱན་རྩ་ཞལ་གྱི་རྣ་བར་བཀོན་པའམ་སྲིན་ཞལ་གྱི་རྣ་རྒྱན་མར་འོང་བ་གང་བདེ་བྱེད་གསུངས། མགུལ་གྱི་མདུན་དུ་རུས་པའི་
འཁོར་ལོ་རྩིབས་བཅུ་དྲུག་པ། དཔུང་མགོ་གཡས་གཡོན་རྒྱབ་བཅས་ལ་རྩིབས་བཅུ་དྲུག་པའམ་བརྒྱད་པ་རེ་རེ། འཁོར་ལོའི་མཚམས་རྣམས་ལ་རུས་པའི་དྲ་བ་ལྔ་གཤིབས་སམ་བདུན་གཤིབས་ཀུ་རུ་
ཁར་བཏང་བ། འཁོར་ལོའི་ཐད་དུ་ཕྱེད་གསུམ་གཤིབས་འཕྱང་བ། སྙིང་གའི་ཐད་ཀྱི་རྒྱབ་མདུན་གཉིས་སུ་འཁོར་ལོ་རྩིབས་བརྒྱད་པ་རེ་རེ་ཡོད་པ་ནས་རུས་པའི་དྲ་བ་གཉིས་གཤིབས་སུ་དཔུང་མགོ་གཡས་གཡོན་
མཆན་འོག་གཡས་གཡོན་དུ་བཏང་བ་སྣེ་མོ་རྒྱབ་མདུན་གྱི་འཁོར་ལོ་ལ་བཏགས་པའི་སེ་རལ་ཁ་དང། ལྟེ་བའི་ཐད་དུ་འཁོར་ལོ་རྩིབས་དྲུག་ཅུ་རེ་བཞི་བའམ་རྡོ་རྗེ་གཡས་གཡོན་རྒྱབ་བཅས་སུ་ངེས་མེད་རེ་ཡོད་པ་
ནས་རུས་པའི་དྲ་པ་གཉིས་གཤིབས་སམ། གསུམ། ཡང་ན་བརྒྱད་གཤིབས་སམ་བཅུ་དྲུག་ཀུ་རུ་ཁར་བཏང་བའི་རྡོ་རྗེ་སྐ་རགས་ལས་དྲ་བ་ལྔ། དྲ་ཕྱེད་བཅུ་གསུམ་མམ་བཅོ་བརྒྱད་ཉི་ལེ་ཡོད་པའི་སྣེ་མོ་ཉི་གདན་

[008B] ཕྱག་ཞབས་ཀྱི་འཁྲིག་མའི་རྒྱབ་མདུན་གཉིས་སུ་འཁོར་ལོ་རེ་རེ། རུས་པའི་དྲ་བ་གཉིས་གཤིབས་ཀུ་རུ་ཁར་བཏང་བའི་འཁོར་ལོའི་ཐད་ནས་རུས་པའི་དྲ་ཕྱེད་
གསུམ་གཤིབས་ཁ་ཡར་བལྟས་ནས་འཕྱང་བའི་ཕྱག་གདུབ་ཞབས་གདུབ། དཔུང་རྒྱན་ནི་དཔུང་བའི་ཐད་དང། ཚིག་རྒྱན་ནི་གྲུ་མོ་དང། པུས་མོའི་ཐད་ནས་སྔར་བཞིན་བརྒྱན་པ་ཡིན་ནོ། །དོ་ཤལ་ནི། མགུལ་
ནས་ཞབས་ཀྱི་ལོང་བུའི་ཐད་དུ་སླེབ་པའི་མིའི་རྒྱུ་མ་ལ་བརྒྱུས་པའི་མི་མགོ་རློན་པ་ལྔ་བཅུའི་དོ་ཤལ་འཕྱང་བའོ། །སྤྲུལ་ནག་གི་རྒྱན་ཡང་སེ་རལ་ཁ་གཡས་གཡོན་དང་མཚུངས་ཤིང། ཞལ་གཞན་རྣམས་ཀྱི་དབུ་
སྐྲ་གྱེན་བརྫེས་སོ། །ཕྱག་གྱེས་ཚུལ་ནི། དཔུང་མགོ་གཡས་གཡོན་གྱི་རུས་པ་དཀར་ཡོལ་ཁ་རེ་རེ་ནང་དུ་གཡས་གཡོན་ཕྱག་བཅུ་བདུན་གྱི་ཚིགས་མགོ་རྣམས་ཚུད་པ། དེའི་ཕྱག་སྟེང་མ་གཉིས་ཀྱིས་གླང་པགས་
འཛིན་པ། དེའི་མཚན་འོག་ནས་མདུན་ཕྱག་བརྒྱད་དང། རྒྱབ་ཕྱག་བརྒྱད་མཐར་ཆགས་སུ་བསྒྲིགས་པ་མདུན་ཕྱག་སྟེང་མ་གཉིས་ཀྱིས་གྲི་ཐོད་འཛིན་པས་འཁྱུད་ཚུལ་མཛད་པའོ། །ཕྱག་མཚན་གཞན་རྣམས་གོ་
སླ་ཞིང། བཧི་དཧི་པཱ་ལ་ནི་རྩ་བ་ལྕགས་མདུང་ནང་དུ་རྨ་བྱའི་སྒྲོ་འཁོར་བཙུགས་པ། ཀ་ན་ཡ་ནི། མདུང་ཕྱེད་པ་ཞགས་པ་བཏགས་པའི་ཞགས་མདུང། གཏུན་ཤིང་ནི། འབྲས་བརྡུང་བྱེད་ཀྱི་གཏུན་ཤིང་རྐེད་པ་

[009A]༄༅། །ཕྲ་ལ་མགོ་མཇུག་སྦོམ་པ། ཆུ་གྲི་ནི། ཉའི་ལྟོ་བ་དྲལ་བྱེད་ཀྱི་གྲི་འཁྱོག་ཁ་ཊཱཾ་ཀ་ནི། སྨད་རྡོ་རྗེ་རྩེ་གཅིག་པ་ཡུ་བ་བརྒྱད་ཕྱོགས་སྟོད་དུ་བུམ་པ་སྣ་ཚོགས་རྡོ་རྗེ། མི་མགོ་རློན་པ་སྙིད་པ་
སྐམ་པོ་རྩེ་མོར་རྡོ་རྗེ་རྩེ་ལྔ་རིལ་པོས་མཚན་པ། ཕྱག་མཚན་འཁོར་ལོ་ནི། མཚོན་ཆའི་འཁོར་ལོ་འཕང་བྱེད། རྡོ་རྗེ་ཐོ་བ་ནི། ཡུ་བའི་རྩེ་མོ་དང་ཐོ་བའི་མགོ་ལ་རྡོ་རྗེ་ཅན། ཚངས་མགོ་ནི། སེར་པོ་གདོང་བཞི་
པ༑ དུར་ཁྲོད་ཀྱི་རས་ནི་རོ་རས། མེ་ཐབ་ནི། ཐབ་གྲུ་གསུམ་ནང་ནས་མེ་འབར་བ། ཐོད་ཚལ་ནི། མི་མགོ་རློན་པའི་ཡ་ཐོད་སྐྲ་དང་བཅས་པ། སྡིགས་མཛུབ་ནི། མིའི་ལག་པ་སྡིགས་མཛུབ་ཅན། འཕན་རྩེ་
གསུམ་པ་ནི། རིན་པོ་ཆེ་ཡུ་བ་ལ་བཏགས་པའི་ངར་ལྕེ་གསུམ་ཡོད་པའི་འཕན། རླུང་རས་ནི། རླུང་ལ་འཕྱར་བའི་རས་རླུང་ལྷའི་རྒྱལ་མཚན་ལྟ་བུའོ། །ཞབས་ཀྱི་འཁོར་ཚུལ་ནི། གཡས་གཡོན་གྱི་དཔྱིའི་
རུས་པ་དཀར་ཡོལ་ཁ་རེ་རེ་ནང་དུ་གཡས་གཡོན་གྱི་ཞབས་བརྒྱད་ཀྱི་ཚིགས་མགོ་ཚུད་པ། དེ་ཡང་མདུན་ནས་བརྩམས་ཏེ་དང་པོ་བརྒྱད་མཐར་ཆགས་སུ་བསྒྲིགས་པ་ཞབས་འོག་གི་སྲོག་ཆགས་གཞན་རྣམས་གོ་
སླ་ཞིང། བྱ་ཆེན་པོ་འོ་ལ་བ་ནི། འོས་སེ་ལེ། ཁྲ་ནི། བོང་ཁྲ་ཞེས་ཡོངས་གྲགས་དང་མི་འདྲ་བ་ཞིག་ཡིན། ཁྱིམ་བྱ་ཞེས་པ་བྱ་ཕོར་གྲགས་པ་འདི་མ་ཡིན་པས་བོད་པས་མེ་ནཿ་ཟེར་བ་མཆུ་སེར་བ། ཤཱའི་རྐེ་སྐོར་

[009B] བཞད་ནི། སྤུ་མདོག་དཀར་ཞིང་མཆུ་ལེབ་ལ་སེར་བ་ལུག་གི་བོང་ཚོད་ཙམ་མགུལ་བ་ཁྲ་བོར་སྣང་བ་ཞིག་གོ་ཚངས་གདོང་བཞི་པ་དང། གྷྡོང་དྲུག་གཉིས་ནི། འཁོར་ཞལ་ཅན་
ཡིན་ནོ། །ཕྱག་ཞབས་ཐམས་ཅད་ལ་རྡོ་རྗེ་སེན་མོ་བྱའི་མཆུ་ལྟར་གུག་པ། གཡས་ཕྱག་མཚན་དང་བཅས་པའི་སྡིག་མཛུབ་ཐུར་དུ་གདེངས་པ། གཡོན་ཕྱག་མཚན་དང་བཅས་པའི་སྡིག་མཛུབ་གྱེན་དུ་ཅུང་ཟད་གདེངས་པའོ། །ཟླ་བ་ཉི་མ་སྣ་
ཚོགས་པདྨའི་གདན་དང་ཡེ་ཤེས་ཀྱི་མེ་དཔུང་སྐུ་མདོག་དང་མི་བཟློས་པའི་ཆེད་ཁ་དོག་སྣ་ཚོགས་ཀྱི་མདངས་དང་ལྡན་པ་བྲི། དེང་སང་གི་བྲིས་ཐང་ལ་ཡིད་བརྟན་ཆེར་མི་སྣང་ངོ། །སྟེང་གི་ཆར་འོས་ཕྱོགས་སུ་ཡེ་ཤེས་ཀྱི་མཁའ་འགྲོ་མ་སྐུ་མདོག་
མཐིང་ནག་ཁྲོ་འཛུམ་སྒེག་པའི་ཉམས་ཅན་སྤྱན་གསུམ་པ། ཕྱག་གཉིས་ཀྱིས་ཐུགས་ཀར་གྲི་ཐོད་བསྣམས་པ། དར་གྱི་ག་ཤ་དང། སྟག་པགས་ཀྱི་ཤམ་ཐབས་གསོལ་བ། རལ་བའི་ཐོར་ཅོག་ཅན། སྐུ་ལ་རུས་པའི་རྒྱན་དང། ཞབས་གཉིས་
རྡོ་རྗེ་སྐྱིལ་ཀྲུང་གིས་བཞུགས་པ། གྲུབ་ཆེན་ལཱ་ལི་ཏ་བཛྲ་ནི། ཞལ་འཛུམ་སྒེག་པའི་ཉམས་ཅན། རྒྱ་དང་སྨར་ཅུང་ཟད་ཡོད་པ། རལ་བའི་ཐོར་ཅོག་གི་རྩེར་རིན་པོ་ཆེའི་རྩེ་རྒྱན་དང་དཔྲལ་བར་ཐོད་སྐམ་གྱིས་བརྒྱན་པ། སྙན་རྒྱན་སོགས་རུས་པའི་རྒྱན་
དྲུག་དང། སྐུ་སྟོད་ལ་དར་དཔྱངས་དང། སྐུ་སྨད་ལ་དར་གྱི་ཨང་རག་ཅན། ཕྱག་གཡས་ཐོད་པའི་ཌ་མ་རུ་གྱེན་དུ་བཏེགས་ནས་འཁྲོལ་བ། གཡོན་བདུད་རྩིས་བཀང་བའི་ཀཱ་པ་ལ་བརླ་གཡོན་ལ་བརྟེན་ནས་འཛིན་པ། ཞབས་གཡས་ནང་དུ་

[010A]༄༅། །བསྐུམས་ཤིང་གཡོན་ཕྱིར་ཅུང་ཟད་བརྐྱང་བ་ཕྱེད་སྐྱིལ་གྱི་ཚུལ་དུ་བཞུགས་པ་གྲུབ་ཆེན་གྱི་རྣམ་པ་ཅན་ནོ། །ཨ་མོ་གྷ་བཛྲའམ་དོན་ཡོད་རྡོ་རྗེ་ཆེ་བ་ནི། རྣལ་འབྱོར་པའི་ཆ་བྱད་ཅན། ཕྱག་གཡས་ཅུང་ཟད་བརྐྱང་ཚུལ་
ཀྱིས་བུམ་པ་དང། གཡོན་མཉམ་བཞག་གི་སྟེང་ན་ཐོད་པ་བསྣམས་པ། དར་དམར་པོའི་ཤམ་ཐབས་དང་སྒོམ་ཐག་འཆིང་བ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ཡེ་ཤེས་འབྱུང་ནས་སྦས་པ་ནི། རྣལ་འབྱོར་པའི་
ཆ་བྱད་ཅན། ཕྱག་གཡས་རྡོ་རྗེ་ཐུགས་ཀར་འཛིན་ཅིང། གཡོན་དྲིལ་བུ་དཀུར་བརྟེན་པ། སྐུ་སྟོད་ལ་གོས་ཀྱི་ག་ཤ་དང། སྐུ་སྨད་ལ་དར་གྱི་ཤམ་ཐབས་གསོལ་བ། ཞབས་གཉིས་ཕྱེད་སྐྱིལ་གྱི་ཚུལ་དུ་བཞུགས་པའོ། པདྨ་
བཛྲ་ནི། ཆོས་གོས་གསུམ་དང། ཤམ་ཐབས་གསོལ་བ། གཡས་ཆོས་འཆད། གཡོན་མཉམ་བཞག་གི་སྟེང་ན་གླེགས་བམ་བསྣམས་པ། པཎ་ཞྭ་དམར་པོ་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། བལ་པོ་ཡེ་
རང་བ་ཐུགས་རྗེ་ཆེན་པོ་ལ་མཚན། དའི་བཾ་ཀར་རཀྵི་ཏ་དང། བྷ་རོ་ཕྱག་རྟུམ་པར་གྲགས་པ་ནི། དགེ་སྦྱོང་གི་ཆ་བྱད་ཅན། ཆོས་གོས་གསུམ་དང་པཎ་ཞྭ་དམར་པོ་ལེབ་འཇོག་ཕྱག་གཡས་ཆོས་འཆད་གཡོན་པུས་མོའི་སྟེང་
ས་གནོན་གྱི་ཕྱག་རྒྱ་མཛད་པ། ཞབས་རྡོ་རྗེ་སྐྱིལ་ཀྲུང་ཅན། རྭ་ཆེན་རྡོ་རྗེ་གྲགས་པ་ནི། ཆོས་གོས་གསུམ་དང་ཤ་འགག་གསོལ་བ། ཕྱག་གཡས་རྡོ་རྗེ་དར་ནག་ཅན། གཡོན་དྲིལ་བུ་དཀུར་བརྟེན་པ། པཎ་ཞྭ་དམར་པོ་གསོལ་

[010B] ཞབས་གཡས་བརྐྱང་གཡོན་བསྐུམ་པའི་ཚུལ་དུ་བཞུགས་པ་མདུན་དུ་དགང་བླུགས་བཞག་པའོ། །རྭ་ཆོས་རབ་ནི། དབུ་སྐྲ་ལྕང་ལོ་ཅན་སྨྲར་ཅུང་ཟད་ཡོད་པ། ལྭ་བ་དམར་པོ་དང་བེར་སྔོན་གསོལ་བ། ཞབས་སེམས་དཔའི་སྐྱིལ་
དཀྲུང། ཕྱག་གཉིས་ཀྱིས་ས་ཐུར་དང་ས་གཞུང་བསྣམས་པའོ། །རྭ་ཡེ་ཤེས་སེངྒེ་ནི། དབུ་སྐྲ་ལྕང་ལོ་ཅན། ལྭ་བ་དཀར་པོ་ལ་དར་ལྗང་གུའི་སྐ་རགས་བཅིངས་པ། གཡས་ཆོས་འཆད་གཡོན་མཉམ་བཞག་གི་སྟེང་ན་གླེགས་
བམ་བསྣམས་པའོ། །རྭ་འབུམ་སེངྒེ་ནི། དར་བབས་ཀྱི་ཉམས་ལྡན། དབུ་སྐྲ་ལྕང་ལོ་ཅན། ལྭ་བ་དམར་པོའི་ན་བཟའ། བེར་ཐུལ་གསོལ་བ། ཕྱག་གཡས་རྡོ་རྗེ་ཐུགས་ཀར་བསྣམས་ཤིང། གཡོན་དྲིལ་བུ་དཀུར་བསྟེན་
པའོ༑ ༑དཔལ་ཆེན་རྒྭ་ལོ་ནི། བགྲེས་ཉམས་ཅན། དབུ་སྐྲ་སྨིན་མ་སྨ་ར་དཀར་པོ། ལྭ་བ་དཀར་པོའི་སྟེང་སྐུ་གཟན་དཀར་པོ་གྱོན་པ། ཕྱག་གཡས་མཉམ་བཞག་གི་སྟེང་ན་གླེགས་པ་མ། གཡོན་བུས་མོའི་སྟེང་བགྲང་འཕྲེང་
བསྣམས་པ། ཞབས་ལ་སག་ལྷམ་གྱོན་པ། ཕྱེད་སྐྱིལ་གྱི་ཚུལ་དུ་བཞུགས་པའོ། །རོང་བ་ཤེར་སེང་ནི། ཆོས་གོས་རྣམ་གསུམ་གསོལ་ཞིང། ཕྱག་གཡས་ཆོས་འཆད། གཡོན་མཉམ་བཞག་དབུ་ཞྭ་དམར་ཟླུམ་
ཞབས་ཕྱེད་སྐྱིལ་གྱི་ཚུལ་དུ་བཞུགས་པའོ། །བླ་མ་ཡེ་ཤེས་དཔལ་པ་ནི། གཡོན་མཉམ་བཞག་གི་སྟེང་ན་གླེགས་བམ། གཞན་གོང་དང་འདྲ། ཆོས་རྗེ་དོན་རིན་པའམ། ཤར་ཕྱོགས་རིགས་པའི་དཔའ་བོ་ནི། ཆོས་གོས་གསུམ་དང་

[011A]༄༅། །སྣེ་རིང་སེར་པོ། ཕྱག་གཡས་ཆོས་འཆད། གཡོན་མཉམ་བཞག་གི་སྟེང་ན་ལྷུང་བཟེད་བསྣམས་པ། གོས་བེར་ཅན། དཔུང་བ་གཡོན་དུ་པད་སྡོང་གི་རྩེད་རྡོ་རྗེ་དྲིལ་བུས་མཚན་པའོ། །རྗེ་ཙོང་ཁ་
པ་ཡོངས་གྲགས་ལྟར་རོ། །བ་སོ་ཆོས་རྒྱན་ནི། སྐུ་ལ་ཆོས་གོས་གསུམ་དང་གོས་བེར་ཅན། ཕྱག་གཡས་ཅུང་ཟད་བརྐྱངས་ནས་སྐྱབས་སྦྱིན་གྱི་ཕྱག་རྒྱ་དང། གཡོན་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་
པ༑ དབུ་ཞྭ་མེད། གྲུབ་ཆེན་ཆོས་ཀྱི་རྡོ་རྗེ་ནི། དབུ་སྐྲ་དཀར་པོ། བགྲེས་ཉམས་ཅན། སྣེ་ཐུང་ལེབ་འཇོག་ཕྱག་གཉིས་སྐུ་པང་དུ་ཐལ་མོ་བསྣོལ་བའི་ཚུལ་དུ་བཞུགས་པའོ། །དཔེན་ས་པ་རྒྱལ་བ་བློ་བཟང་
དོན་གྲུབ་ནི། ཞི་འདུལ་གྱི་ཉམས་ཅན། ཕྱག་གཡས་སྐྱབས་སྦྱིན་དང། གཡོན་མཉམ་བཞག་གི་སྟེང་ན་གླེགས་བམ་བསྣམས་པ། དབུ་ལ་སྣེ་རིང་ལེབ་འཇོག་མཁས་གྲུབ་སངས་རྒྱས་ཡེ་ཤེས་ནི། སྐུ་ལ་
ཆོས་གོས་གསུམ་དང། གོས་བེར་གསོལ་བ། དབུ་ལ་པཎ་ཞྭ་སྣེ་རིང། ཕྱག་གཉིས་ཐལ་མོ་བསྣོལ་བའི་ཚུལ་དུ་བཞུགས་པ། པཎ་ཆེན་བློ་བཟང་ཆོས་རྒྱན་ནི། སྐུ་འགྲེས་ཉམས་དང་ཕྱག་གཡས་ཆོས་འཆད་
གཡོན་མཉམ་བཞག་གི་སྟེང་ན་གླེགས་བམ་མམ། ཡང་ན་ཕྱག་གཉིས་མཉམ་བཞག་གི་སྟེང་ན་ལྷུང་བཟེད་བསྣམས་པ། པཎ་ཆེན་སྒོམ་ཞྭ་ཞེས་རྩེགས་མ་ཅན་དང། ཆོས་གོས་རྣམ་གསུམ་བེར་ཟླམ་སེར་པོ་

[011B] །རྗེ་སངས་རྒྱས་བཀྲ་ཤིས་ནི། སྐུ་ལ་ཆོས་གོས་གསུམ་ལྡན། ཕྱག་གཉིས་ཀྱིས་རྡོར་དྲིལ་བ་བསྣམས་པ། དབུ་ཞྭ་མེད། རྗེ་ངག་དབང་བློ་བཟང་མཚན་ཅན་ནི། སྐུ་ལ་ཆོས་གོས་གསུམ་དང་གོས་བེར་སྣེ་རིང་
ཕྱག་གཡས་ཆོས་འཆད། གཡོན་མཉམ་བཞག་གི་སྟེང་ན་གླེགས་བམ་ཅན། ཁྲི་ཆེན་ངག་དབང་བློ་གྲོས་ནི། ཆོས་གོས་གསུམ་དང་སྐུ་བེར་སྣེ་རིང། ཕྱག་གཡས་ཌ་མ་རུ་དང། གཡོན་དྲིལ་བུ་བསྣམས་པའོ། །འཇམ་
བཞད་ངག་དབང་བརྩོན་འགྲུས་ནི། ཆོས་གོས་གསུམ་དང། གོས་བེར། དབུ་ལ་པཎ་ཞྭ་སྣེ་རིང། ཕྱག་གཡས་གླེགས་རལ་གྱིས་མཚན་པའི་པདྨའི་སྡོང་པོ་ཐུགས་ཀར་འཛིན་པ། གཡོན་མཉམ་བཞག་གི་སྟེང་ན་ཚེ་བུམ་བསྣམས་
པའོ༑ ༑མཁན་ཆེན་སངས་རྒྱས་རྡོ་རྗེ་ནི། ཆོས་གོས་གསུམ་སྐུ་ལ་གསོལ་བ། ཕྱག་གཡས་སྐྱབས་སྦྱིན་གྱི་ཕྱག་རྒྱས་རྡོ་རྗེ་ཐུགས་ཀར་འཛིན་ཅིང། གཡོན་དྲིལ་བུ་དཀུར་བརྟེན་པའོ། །ཀུན་མཁྱེན་འཇིགས་མེད་དབང་པོ་ནི། སྐུ་
ལ་ཆོས་གོས་རྣམ་གསུམ་གསོལ་བ། གོས་བེར། སྣེ་རིང་ཅན། ཕྱག་གཡས་རལ་གྲིས་མཚན་པའི་པདྨའི་སྡོང་བུ་ཐུགས་ཀར་འཛིན་ཅིང། གཡོན་མཉམ་བཞག་གི་སྟེང་ན་གླེགས་བམ་བསྣམས་པ། གུང་ཐང་བ་ཁྲི་ཆེན་བསྟན་པའི་
སྒྲོན་མེ་ནི། སྐུ་གཞོན་ཉམས་ཅན། སྤྱན་འབུར་ཚུགས་སུ་གཟིགས་པ། ཆོས་གོས་གསུམ་དང་གོས་བེར་སྣེ་རིང་གསོལ་བ། ཕྱག་གཡས་ཆོས་འཆད། གཡོན་པུས་མོའི་སྟེང་ན་སྐྱབས་སྦྱིན་གྱི་ཕྱག་རྒྱ་མཛད་པ། སྐུ་པང་

[012A]༄༅། །དུ་གླེགས་བམ་བཞག་པའོ། །གསང་བདག་སྡེ་ཁྲི་འཇམ་དབྱངས་ཐུབ་བསྟན་ཉི་མ་ནི། སྐུ་བགྲེས་ཚུལ་ཅན། གོས་བེར། སྣེ་རིང་གསོལ་ཞིང། ཕྱག་གཉིས་ཀྱིས་རྡོར་དྲིལ་བསྣམས་པའོ། །ཨ་
མཆོག་སྤྲུལ་སྐུ་བསྟན་པའི་རྒྱལ་མཚན་ནི། སྐུ་ལ་ཆོས་གོས་གསུམ་དང་བེར་ཟླ་མ་སྣེ་རིང་གསོལ་བ། གཡས་ཆོས་འཆད། གཡོན་མཉམ་བཞག་གི་སྟེང་ན་གླེགས་བམ་བསྣམས་པའོ། །གྲུབ་ཆེན་རྩི་བཞག་བསྟན་པའི་
རྒྱལ་མཚན་ནི། སྐུ་ལ་ཆོས་གོས་གསུམ་དང། དབུ་ལ་རྩེ་ཞྭ་ལེབ་འཇོག་ཏུ་གསོལ་བ། ཕྱག་གཉིས་ཀྱིས་བགྲོ་གླེང་གཏོང་བའི་ཉམས་ཅན། ཞབས་གཡས་བསྐུམ་གཡོན་བརྐྱང་གི་ཚུལ་དུ་བཞུགས་པའོ། །ཁྱབ་
བདག་ཤིང་བཟའ་རྡོ་རྗེ་འཆང་ནི། ཆོས་གོས་གསུམ་དང། སྐུ་བེར་གསོལ་བ། ཕྱག་གཡས་ཆོས་འཆད་ཀྱི་ཕྱག་རྒྱ་དང་བཅས་པདྨའི་ཡུ་བ་བསྣམས་པ། པདྨའི་སྟེང་ན་སྙན་ཐད་དུ་གླེགས་རལ་གྱིས་མཚན་པ་
གཡོན་མཉམ་བཞག་གི་སྟེང་ན་ཚེ་བུམ་ཁ་རྒྱན་གྱིས་མཛེས་པ་བསྣམས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པའོ། །དེའི་བཀའ་འབངས་ཆོས་ཀྱི་རྡོ་རྗེ་ནི། དར་ཡོལ་སྨ་ར་ཅུང་ཟད་ཅན། ཆོས་གོས་གསུམ་དང་གོས་
བེར་ལྷུག་པར་གསོལ་བ། དབུ་ལ་པཎ་ཆེན་སྒོམ་ཞྭས་མཛེས་པ། གཡས་རྡོ་རྗེ་དང་གཡོན་དྲིལ་བུ་ད་ཀུར་བརྟེན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པའོ། །བླ་མ་བརྒྱུད་པའི་མངོན་རྟོགས་འདི་རྣམས་རྭ་རྒྱའི་

[012B] བྲིས་ཐང་ཁུངས་མ་རྣམས་དང་སྒོ་བསྟུན་བླ་མ་ཁ་ཤས་མངོན་རྟོགས་ཆེར་མི་གསལ་བ་རྣམས་སོ་སོའི་རྣམ་ཐར་གྱི་བབས་དང་བསྟུན་ནས་བྲི་
དགོས་པར་རྗེ་དྷརྨ་བཛྲ་གྱི་གསུང་བཞིན་བཀོད་པའོ། །འོག་ཏུ་བཀའ་སྡོད་ཆོས་རྒྱལ་ཕྱི་ནང་གསུམ་མམ་ཕྱི་སྒྲུབ་རྡོ་རྗེ་འཇིགས་བྱེད་ཀྱིས་དམ་ལ་བཏགས་པར་གྲགས་པའི་བཀའ་སྡོད་ཡིན་པས་སྐབས་དང་འབྲེལ་ལ། གཞན་
ཆོས་བརྒྱུད་མི་གཅིག་པའི་བསྲུང་མ་ཇིག་རྟེན་པའི་རྣམ་པ་ཅན་སྣ་ཚོགས་ནི་བྲིས་པར་མི་བྱའོ། །གྲུབ་ན་རྟོག་བདུན་ལས་གསུངས་པ་ལྟར། དེའི་ཕྱི་རོལ་ཏུ་དུར་ཁྲོད་ཆེན་པོ་ཡང་བྲི་སྟེ། འཇིགས་པ་ཆེན་པོར་བྱེད་པའི་གནོད་
སྦྱིན་དང། སྲིན་པོ་དང། ཞིང་སྐྱོང་དང། རོ་ལངས་དང་ལྡན་པ། སྐྱེས་བུ་མདུང་རྩེར་བཙུགས་པའི་གཟུགས་དེར་བསྟན་པར་བྱ། ནྱ་གྲོ་ཏའི་ཤིང་སྟེང་ནས་སྐྱེས་བུ་འཕྱང་བ་བསྟན་པར་བྱ། སྐྱེས་བུ་བསྲེགས་པ་ཡང་
བྲི༑ མདུང་གིས་ཕུག་པ་ཡང་བྲི། བྱ་སྣ་ཚོགས་པ་དང། བྱ་རྒོད་དང། བྱ་རོག་དང། ཁྱི་དང། ལྕེ་སྤྱང་ཧ་ཧ་འབྱིན་པ་བྲི། སྒྲུབ་པ་པོ་རྣམས་ཀྱང་བྲི་སྟེ། བཅོམ་ལྡན་འདས་ལ་རྩེ་གཅིག་ཏུ་བལྟ་བ། གཅེར་
བུ་སྐྲ་བཤིག་པ། ཕྱག་རྒྱ་ལྡས་བརྒྱན་པ། ཅང་ཏེའུ་དང། ཐོད་པ་དང། ཁ་ཊཱཾ་ག་འཛིན་པ། ཐོད་པས་སྤྱི་བོར་བརྒྱན་པ། རྒོད་ཅིང་དུར་ཁྲོད་དེར་འཇུག་པ་བྲིའོ། །ཞེས་གསུངས་པ་ལྟར་བྲིས་ན་ཤིན་ཏུ་ལེགས། དེ་

[013A]༄༅། །ལྟར་ལེགས་པར་གྲུབ་ནས། གཟའ་སྐར་ཚེས་གྲངས་བཟང་པོ་ལ་སྤྱན་དབྱེ་བྱའོ། །དེ་ནས་བཟོ་བོ་ཡོན་གྱིས་མཉེས་པར་བྱེད་པ་གལ་ཆེ་སྟེ། རབ་གནས་ཀྱི་རྒྱུད་ལས། བཟོ་བོ་མ་མཉེས་པའི་ལྷ་ལ་ཡེ་
ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་བྱའོ། །ཞེས་གསུངས། དེ་ནས་རྒྱུད་ལས། གང་དུ་སྐུ་གཟུགས་རྫོགས་པ་ལ། །བྱིན་མ་བརླབས་པར་རིང་གནས་ན། །དེ་ལ་བཀྲ་མི་ཤིས་འབྱུང་ཞིང། །
དེ་སྲིད་མཆོད་པར་དེ་མི་འོས། །ཞེས་གསུངས་པས་བཞེངས་གྲུབ་མ་ཐག་རབ་ཏུ་གནས་པ་རྒྱས་པར་བྱས་ཏེ། ཡེ་ཤེས་པ་བསྟིམ་པ་བརྒྱ་རྩ་ལ་སོགས་པ་བྱས། ཚོགས་ཀྱི་འཁོར་ལོ་དང། མཆོད་པ་སྣ་ཚོགས་པས་མཆོད་
པར་བྱ་སྟེ། མངོན་བརྗོད་བླ་མ་ལས། རབ་ཏུ་གནས་པའི་དུས་དག་ཏུ། །གཉིས་འགྱུར་ཚོགས་ཀྱིས་སྤེལ་བ་སྟེ། །གདུ་བུ་དང་ནི་རྐང་པ་དང། །དཔུང་རྒྱན་གོས་ཀྱིས་བྱེ་བྲག་དང། །སོར་གདུབ་དང་ནི་མཆོད་ཕྱིར་ཐོག་
རྐང་རྒྱན་དང་ནི་ཐོད་པ་དང། །གདུགས་དང་རྔ་ཡབ་དེ་བཞིན་ཏེ། །སྣ་ཚོགས་སྐྱེ་རྒུ་སྦྱིན་ཞེས་འབུལ། །སྣ་ཚོགས་དཔའ་བོ་མཆོག་དམ་པ། །མྱོས་བྱེད་བཏུང་བའི་བྱེ་བྲག་དང། །ཞེས་པ་ནས། བཟའ་བའི་མཆོད་པ་
དག་གིས་མཆོད། །ཅེས་གསུངས་སོ། །གཉིས་པ་འབུར་སྐུ་བཞེངས་ཚུལ་ནི། མངོན་བརྗོད་བླ་མ་ལས། དུང་ཆེན་དག་ནི་ཁོ་ན་ལས། །མཁས་པའི་གཟུགས་ནི་སྒྲུབ་བྱ་སྟེ། །ཞེས་པ་ནས། དཔའ་བོའི་ལས་

[013B] །བླ་མ་ཡི་ནི་གོ་འཕང་འགྲུབ། །ཅེས་མཆོག་སྒྲུབ་པའི་ཆེད་དུ་བཞེངས་ན་མིའི་ཐོད་པ་ལ་བཞེངས་དགོས་པར་གསུངས་པ་དང། །གསེར་དང་དངུལ་ལ་སོགས་པ་དང། །ཞེས་པ་ནས། དངོས་གྲུབ་
མཆོག་གི་ཁྱད་པར་ཡིན། །ཞེས་དངོས་གྲུབ་མཆོག་འདོད་ན་གསེར་དངུལ་ཟངས་ཤེལ་ཐང་ཤིང་རྡོ་རྗེ་ཕ་ལམ་རྣམས་ཀྱིས་བཞེངས། །ཙནྡན་དང་ནི་ཐང་ཤིང་དང། །ཞེས་པ་ནས། གྲུབ་པ་ཡི་ནི་དངོས་གྲུབ་འགྱུར། །ཞེས་
གྲུབ་པ་ཆེན་པོ་བརྒྱད་རྙེད་པར་འདོད་ན། ཙནྡན་དཀར་དམར་ཐང་ཤིང་ཙམ་པ་ཀ་ཨ་ཤྭ་ཀ་སྟེ་མྱང་ན་མེད་པའི་ཤིང། ཤྲི་བྲིཀྵ་སྟེ་དཔལ་གྱི་ཤིང། ཨ་ཀ་རུ་སྟར་ཀ་འོ་མ་ཤིང་སྟག་པའི་ཤིང་རྣམས་ལས་སྐུ་བརྙན་བྱ་བར་གསུངས་
ཤིང༑ གཞན་ཡང་ལས་གང་དང་གང་སྒྲུབ་པ་ལ་དེ་དང་དེའི་དམིགས་བསལ་གྱི་སྐུ་རྒྱུའི་རྣམ་གྲངས་མང་པོ་ཞིག་གསུངས་པས་ན། དམིགས་བསལ་ཡོད་ན་དེ་ལ་བསྔགས་པའི་སྐུ་རྒྱུ་ལས་བྱ་ཞིང། མེད་ན་ཟངས་
དཔའ་ཁར་བ་ཤིང་ས་རྡོ་སོགས་རྒྱུ་ཕལ་བས་ཀྱང་བཞེངས་རུང་བས། དེ་ཡང་འཇིམ་སྐུ་ལྟ་བུ་ལ་མཚོན་ན། བྲིས་སྐུའི་སྐབས་སུ་བཤད་པའི་རས་འདུལ་ལ་བཤད་པའི་རྫས་རྣམས་དང། རིན་ཆེན་ཕྱེ་མ། དམ་པ་ཁྱད་
པར་ཅན་རྣམས་ཀྱི་དབུ་ལོ་གདུང་རུས་ན་བཟའ་སོགས་ཀྱིས་མཚོན་བྱིན་རྟེན་བསྲེ་བསླད་མེད་པ་གང་འཛོམ་དྲི་བཟང་སྣ་ཚོགས་དང་ས་བཟང་པོ་ཚགས་ལ་བཙག་པ་ལ་བསྲེས་ཏེ་ལེགས་པར་བཏགས་པ་རྩ་སྔགས་ལས་སྔགས་

[014A]༄༅། །ཉེ་སྙིང་མང་དུ་བཟླས་པའི་དྲི་བཟང་གི་ཆུས་སྤྲུས་དབང་ལག་སོགས་དམ་རྩི་ལེགས་པར་བཏང། དེ་ནས་འཇིམ་པ་དང་བཟོ་བོའི་ལག་ཆ་སོགས་བྱིན་གྱིས་རླབས་དང་ཆ་ཚད་དང་ལྡན་པར་བྱ་བ་
རྣམས་གོང་སྨོས་དང་གཞན་ལས་བྱུང་བ་ལྟར་བྱ་ཞིང། གཟུངས་གཞུག་གི་སྐོར་ཡང། དབུ་གཟུངས་ལ་འཇིགས་བྱེད་བླ་མ་བརྒྱུད་པ་རྣམས་ཀྱི་མཚན་སྔགས་དང། ཐུགས་ཀར་རྩ་སྔགས། སྙིང་པོ། ཉེ་སྙིང་
རྣམས་གསེར་གྱིས་བྲིས་ལ་དར་གྱི་ན་བཟའ་བཀོན་པ་དར་སྐུད་ཀྱིས་བསྡམས་ཏེ་བཙུགས། གཞན་གཟུངས་གཞུག་གི་ལག་ལེན་སྤྱི་དང་འདྲ་ཞེས་གསུངས་སོ། །གསུམ་པ་དམ་ཚིག་གི་གླེགས་བམ་བཞེངས་ཚུལ་ནི་
ཀྱེ་རྡོ་རྗེའི་རྒྱུད་ལས། གླེགས་བམ་ང་ཡིས་བཤད་བྱ་ཡི། །ལྷ་མོ་སྐལ་བ་ཆེན་པོ་ཉོན། །སྦྲང་ཆེན་སྣག་ཚ་བྱས་ནས་ནི། །མི་ཡི་རུས་པའི་སྨྱུ་གུ་ཡིས། །གླེགས་བམ་སོར་ནི་བཅུ་གཉིས་པ། །གྲོ་གར་དམ་ཚིག་
ཅན་གྱིས་འབྲི། །ཞེས་གསུངས། དེ་ཡང་འབྲི་མཁན་དང་འབྲི་བའི་དུས་ནི་བྲིས་སྐུ་དང་འདྲ་ལ། སྣག་ཚ་ནི་མི་ཡི་ཚིལ་གྱི་མར་མེ་སྦར་བའི་སྟེང་དུ་ཐོད་པ་ཁ་སྦུབ་ཏུ་བཞག་པའི་ངོས་ཆགས་པའི་དུད་པ་བླངས་ཏེ་
ལེགས་པར་བཏུལ་བ་ལ། རྒྱ་སྐེགས་དང་ཨ་རུ་རའི་ཁུ་བ་སྦྱར་བ་ལ་སྦྲང་ཆེན་དུ་གསུངས་ཤིང། བྲིས་སྐུའི་སྐབས་ལྟར་འདིར་ཡང་སྐྱེས་པ་གྲིར་ཤིའི་ཐོད་པ་རབ། མ་རྙེད་ན་རང་ཤིའི་ཐོད་པར་སྣ་ཚ་བླུགས་ལ་སྦྱིན་

[014B] ཐོད་པའི་སྣོད་དུ་བྱེད་པའང་ཀཱ་པ་ལ་ཞེས་པ་བདེ་བ་སྐྱོང་བའི་དོན་ཡིན་ཕྱིར་བདེ་སྟོང་གཉིས་མེད་ཀྱི་ཡེ་ཤེས་རང་རྒྱུད་ལ་སྐྱེ་བའི་རྟེན་འབྲེལ་ཡོད་པར་གསུངས། བྲི་བཞིའི་ཤོག་གུ་སོ་རབ་ཅུ་
གཉིས་པ་སྟེ། རྟེན་འབྲེལ་བཅུ་གཉིས་གནས་སུ་དག་ནས་བདེན་སྟོང་རྣམ་པ་བཅུ་གཉིས་ཀྱི་ངོ་བོར་མངོན་པར་བྱང་ཆུབ་པའི་རྒྱུད་སྨིན་བྱེད་ཀྱི་ཆེད་དུ་དང། བཞེངས་ཚད་རྒྱུད་ལས་མ་གསལ་ཀྱང་ཕྱག་ལེན་ལ་སོར་བཞི་པ་
མཛད། དགའ་བཞིའི་ཡེ་ཤེས་སྟོང་བཞིའི་ངོ་བོར་ཤར་ནས་མ་དག་པའི་ཐིག་ལེ་བཞི་སྒྲིབ་བྲལ་དུ་བྱས་པ་ལས་འབྲས་བུ་སྐུ་བཞི་འགྲུབ་པའི་མཚོན་བྱེད་དོ་ཅེས་གསུངས། ཡིག་མཁན་སོགས་རབ་ཏུ་གནས་པར་སྤྲོན་རྗེ་འདུལ་
འཛིན་པའི་གསུང་དུ་བལྟའོ། །དེ་ནས་བྲིས་མཁན་གྱིས་བདུད་རྩི་རིལ་བུས་ཁ་དག་པར་བྱས་ནས་མི་རུས་ཀྱི་སྨྱུ་གུ་ཐོགས་ཏེ་ལྷའི་ང་རྒྱལ་དང་ལྡན་པས་བྲིས་བསུབ་ལྷག་ཆད་སྡེབས་སྐྱོན་ཡིག་སྤུངས་སོགས་མེད་པར་དབུ་ཆེན་
གཟབ་ཆུང་གི་རྣམ་པར་ཤིན་ཏུ་རུང་བར་བྲི། གྲུབ་ཟིན་པ་དང་དཔེ་རས་བཟང་པོས་དྲིལ། ཙནྡན་གྱི་གླེགས་ཤིང། སྐུ་རགས་གདོང་འཛེར་སོགས་ཕུན་སུམ་ཚོགས་པར་བགྱིས་ལ་ཕྱི་ནས་དར་སྔོན་པོས་དྲིལ། རབ་གནས་
ལེགས་པར་བྱའོ། །རྒྱུད་ལས། གླེགས་བམ་ལམ་གྱི་སྤྱོད་ཡུལ་དུ། །སྐྲ་དང་མཆེན་ཁུང་ཉིད་དུ་སྦ། །ཞེས་རྣལ་འབྱོར་པ་རལ་བ་ཅན་ཡིན་ན་ཐོར་ཅོག་གི་གསེབ་དང། མིན་ན་མཆན་ཁུང་དུ་གདགས་ལ་དེ་ཡང་སྐྱེས་པ་ཡིན་

[015A]༄༅། །པ་ཡིན་ན་མཆན་ཁུང་གཡོན། བུད་མེད་ཡིན་ན་གཡས་སུ་གདགས་པར་བྱའོ། །འཇིགས་བྱེད་ཀྱི་རྒྱུད་རྟོག་བདུན། རྟོག་གསུམ། དངོས་གྲུབ་འབྱུང་བའི་རྒྱུད་སོགས་རང་གང་མོས་བསམ་
ཀ་གླེགས་བམ་དུ་བཞེངས་ན་ལེགས་ཤིང། དེར་མ་ཟད་རང་གི་རྩ་བའི་བླ་མ་དང་དམ་པ་གོང་མ་རྣམས་ཀྱིས་མཛད་པའི་ཡིག་སྣ་རྣམས་ཀྱང་བཤད་མ་ཐག་པའི་ཆོག་ལྟར་བཞེངས་ནས་དམ་ཚིག་གི་རྟེན་དུ་བཟུང་ན་ཤིན་
ཏུ་ཕུན་སུམ་ཚོགས་པར་འགྱུར་རོ། །དེ་ལྟ་བུའི་དམ་ཚིག་གི་རྟེན་དུ་བཞེངས་པའི་བྲིས་འབུར་གྱི་སྐུ་དང་རྒྱུད་ཀྱི་གླེགས་བམ་དང་དེར་མ་ཟད་རྡོར་དྲིལ་བགྲང་ཕྲེང་སོགས་དམ་ཚིག་གི་རྫས་ཐུན་མོང་མ་ཡིན་པ་རྣམས་
སྣོད་མིན་ལ་གསང་ཞིང་སྦ་བར་བྱ་དགོས་ཏེ། བདེ་མཆོག་རྩ་རྒྱུད་ལས། དཔའ་བོའི་དབང་ཕྱུག་མི་བྲི་ཞིང། །རྣམ་པ་ཀུན་ཏུ་སྦ་བར་བྱ། །ཞེས་སོ། །བྲིས་སྐུ་སོགས་སྣོད་མིན་ལ་བསྟན་ན་དངོས་གྲུབ་རིང་བར་གསུང་
སྟེ༑ གླེགས་བམ་དང་ནི་བྲིས་སྐུ་ཉིད། །གལ་ཏེ་སྐལ་མེད་མཐོང་གྱུར་ན། །སྐྱེ་བ་འདིར་ནི་འགྲུབ་མི་འགྱུར། །འཇིག་རྟེན་ཕ་རོལ་སྤྱོད་ཡུལ་མིན། །ཞེས་དང། སྦས་དོན་ཀུན་གསལ་ལས། བྲིས་སྐུ་སྣོད་མིན་ལ་
སྟོན་པ་སོགས་ཀྱིས་ཀྱང་དངོས་གྲུབ་ཆེས་རིང་དུ་བྱེད་དོ། །ཅེས་གསུངས་སོ། སྐུ་བརྙན་བཞེངས་པའི་ཕན་ཡོན་ནི། དམ་ཆོས་པད་དཀར་ལས། སྐྱེས་བུ་དག་གམ་འོན་ཏེ་གཞོན་ནུའང་རུང། །གང་དག་ལ་ལས་དེ་ནི་

[015B] །རྩིགས་ངོས་སེན་མོའི་ཤིང་བུས་གཟུགས་བྲིས་ན། །དེ་དག་ཐམས་ཅད་བྱང་ཆུབ་ཐོབ་གྱུར་ཏེ། །ཅེས་སོ། རས་བྲིས་བཞེངས་པར་བསྐུལ་བ་དང་རྗེས་སུ་ཡི་རངས་བྱེད་པ་རྣམས་ཀྱང་དོན་ཆེན་པོར་གསུངས་ཏེ་
འཇམ་དཔལ་རྩ་རྒྱུད་ལས། རས་རིས་འདི་ནི་མཐུ་ཆེ་ལ། །དོན་དུ་གཉེར་དང་བསྐུལ་བས་ནི། །མྱུར་དུ་སྐྱེ་བ་དོན་ཡོད་ཐོབ། །རྗེས་སུ་ཡི་རངས་དེ་བཞིན་ནོ། །ཞེས་གསུངས། རས་བྲིས་ཀྱི་རྟེན་བཞེངས་ནས། དེའི་མདུན་
དུ་སྔགས་གང་གྲུབ་པ་རྣམས་འགྲུབ་པར་གསུངས་ཏེ། རི་མོ་འདི་ནི་མདུན་བཞག་ན། །སྔགས་རྣམས་མ་ལུས་འགྲུབ་པར་འགྱུར། །ཞེས་དང། རྟོག་བདུན་ལས། འདི་ནི་གསང་བའི་བྲིས་སྐུ་སྟེ། གནས་གཅིག་ཏུ་ལེགས་
པར་བཞག་ལ། ཤ་ཆེན་གྱི་སྤོས་དབུལ། དེའི་མདུན་དུ་དུང་ཆེན་གྱི་འཕྲེང་བས་བཟླས་པ་བྱ། སྔགས་པ་མཉམ་པར་བཞག་པས་དུས་གསུམ་དུ་འབད་པས་བྲི་སྐུ་བསྲུང་ངོ། །གཞན་གང་དུའང་མི་གཞག་གོ་གཞན་གང་གི་མདུན་
དུ་ཡང་མི་དགྲམ་མོ། །ལྡག་པ་དང། བཏུང་བ་དང། བཟའ་བ་དང། སྟོན་མོ་ནི་ཤ་ཆེན་རྟག་ཏུ་མཚན་མོ་བཟའ་འོ། །གལ་ཏེ་མཆོག་གི་དངོས་གྲུབ་འདོད་ན། དུས་གསུམ་དུ་རྣམ་པར་སྣང་མཛད་དང། ཁྲག་གི་སྤོས་བྲིས་སྐུའི་
མདུན་དུ་དབུལ་ལོ། །ཞེས་གསུངས་སོ། །གླེགས་བམ་བཞེངས་པའི་ཕན་ཡོན་ཀྱང། སྡོམ་འབྱུང་ལས། ཧེ་རུ་ཀ་དཔལ་མངོན་བརྗོད་རྒྱུད། །ཀློག་གམ་འཆང་ངམ་བྲིས་པས་ནི། །དངོས་གྲུབ་རྫུ་འཕྲུལ་སྐལ་བཟང་དང། །

[016A]༄༅། །བྱང་ཆུབ་སེམས་དཔའ་ཐོབ་པར་འགྱུར། །ཞེས་སོགས་མདོ་རྒྱུད་མང་པོ་ལས་རྒྱ་ཆེར་གསུངས་སོ། །འདིར་སྨྲས་པ། ཨ་ཧོཿ་སྔོན་བྱོན་མཁས་གྲུབ་ཀུན་གྱི་དགོངས་པའི་མཚོ། །བློ་རྩེའི་ས་འཛིན་དབང་པོས་
བསྲུབས་ལས་ཐོན། །བྲིས་སྐུ་བཞེངས་ཚུལ་ལེགས་བཤད་འོད་པོ་ཆེ། །སྐལ་བཟང་ཆུ་སྐྱེས་གཉེན་དུ་དེང་འདིར་ཤར། །དེང་དུས་སྦྱིན་བདག་གླ་ཐང་ཆུང་བ་དང། །བཟོ་བོ་ཁ་མེད་མིག་མེད་ནོར་ལ་རྔམས། །ཆ་ཚད་གཞུང་ལམ་
སྦྱངས་ལག་ཤེས་ཀྱིས། །མགོ་བོ་བསྐོར་ལ་འབད་མཐོང་ཡི་རེ་མུག་འདི་ལས་འོངས་པའི་དགེ་ཚོགས་ཉལ་འགྲོའི་རྒྱུན། །ཟླ་ལྟར་དཀར་བ་གང་ཞིག་བསགས་པ་དེས། །རིམ་གཉིས་ལམ་གྱིས་བགྲོད་པ་མཐར་ཕྱིན་ནས། །ཀུན་
མཁྱེན་ཡེ་ཤེས་རྒྱ་མཚོར་འཇུག་གྱུར་ཅིག་  །།ཅེས་བྲིས་སྐུ་བཞེངས་ཚུལ་ངོ་མཚར་མཐོང་བ་དོན་ལྡན་ཞེས་བྱ་བ་འདི་ཡང་ལུགས་ཟུང་ཤེས་བའི་གནས་ལ་མཁྱེན་དཔྱོད་མཁའ་ལྟར་ཡངས་པ་གསེར་ཏོག་ཕྱག་མཛོད་ཆེན་མོ་ཆོས་རྗེ་ངག་དབང་རྒྱ་མཚོ་ལགས་ནས་ལོ་
འགར་རྡོ་རྗེ་འཇིགས་བྱེད་ཀྱི་བླ་བརྒྱུད་ཀྱི་མངོན་རྟོགས་བྲིས་ཚུལ་ཞིག་བགྱིད་དགོས་ཞེས་གསུངས་ནན་མཛད་མོད། ཕྲན་ལེ་ལོའི་ངང་དུ་དཔར་ལུས་ཤིང། དེ་བསམ་ཚེ་རྡོ་རྗེ་འཇིགས་བྱེད་བྲི་སྐུ་བཞེངས་ཚུལ་དང་བླ་རབས་རྣམས་དང་རྒྱུད་ཀྱི་གླེགས་བམ་བཞེངས་ཚུལ་
བཅས་ཕྱོགས་གཅིག་ཏུ་བཀོད་ཞིག་མ་མཐོང་པས་དམ་པ་གོང་མ་རྣམས་ཀྱི་གསུང་ལས་བཏུས་ཏེ་ཕྱོགས་བསྒྲིགས་བྱས་པ་ལ་འགལ་བ་མེད་དམ་སྙམ་ནས་ཕྱོགས་གཅིག་ཏུ་བཀོད་པ་པོ། རྒྱལ་ཁམས་མྱུལ་བའི་སྦྲང་བ་ན་ཆོས་ཀྱི་རྡོ་རྗེས་སུག་ལས་སུ་བགྱིས་པའོ། །འདི་ལ་

[016B]། །།སརྦ་མངྒ་ལཾ།།



﻿༄༅། །སངས་རྒྱས་སོ་ལྔའི་མངོན་རྟོགས་དང། ལྷ་སྐུའི་ཕྱག་ཚད་བཞུགས་སོ།།

[001A] །སངས་རྒྱས་སོ་ལྔའི་སྐུ་བྲི་བར་བརྩམ་པ་ན། ལྷ་བཟོས་སྐུ་མདོག་ཇི་ལྟར་འདྲི་བ་མ་ཤེས་ནས། རྗེ་ལ་ཞུས་ན་གསོལ་བ་བཏབ་པས་ཇི་ལྟར་བྲི་བའི་གོ་རིམ་དང་མཐུན་པར་སྐུའི་སྣང་བ་དངོས་སུ་བསྟན་པ་ལྟར་འདིར་བཅུག་པས་ཕྱི་ནས་
ཀྱང་གཟིགས་པ། མདོ་དང་མཐུན་པའི་བཀོད་པའོ། །ཀླུ་དབང་རྒྱལ་པོ་མགུལ་ཕྱིན་མཐིང་ག་མགུལ་ཡན་དཀར་པོ། ན་བཟའ་གོས་འཁྱུད་པ། ཕྱག་གཉིས་ཐུགས་ཀར་རྡོ་རྗེ་ནང་བསྡམས་ཀྱིས་མཛུབ་མོ་གཉིས་བསྒེང་བའི་
རྩེ་ཅུང་ཟད་མ་རེག་པའི་བར་དུ་མཐེ་བོང་གཤིབས་པ། ཤཱཀྱ་ཐུབ་པ་སེར་པོ་གཡས་ས་གནོན། གཡོན་མཉམ་གཞག་རྡོ་རྗེ་སྙིང་པོས་རབ་ཏུ་འཇོམས་པ་སེར་པོ། ཕྱག་གཉིས་ཆོས་འཆད། རིན་ཆེན་འོད་འཕྲོ་དམར་
པོ་ཕྱག་གཉིས་མཉམ་གཞག་དཔའ་བོའི་སྡེ་སེར་པོ། གཡས་སྐྱབས་སྦྱིན། གཡོན་ཐུགས་ཀར་ཐལ་མོ་ཅུང་ཟད་གཟུར་བ་ལས་མཐེ་བོང་དང་མཐིལ་ཕྱིར་བསྟན་པ། དཔལ་དགྱེས་སེར་པོ་ཕྱག་གཉིས་ཆོས་
འཆད། རིན་ཆེན་མེ་དམར་པོ་ཐུབ་པ་འདྲ། །རིན་ཆེན་ཟླ་འོད་དཀར་པོ་ཐུབ་པ་འདྲ། མཐོང་བ་དོན་ཡོད་ལྗང་གུ་དཔའ་བོའི་སྡེ་དང་འདྲ། རིན་ཆེན་ཟླ་བ་དཀར་པོ་ཆོས་འཆད། དྲི་མ་མེད་པ་མཐིང་ཁ་མཉམ་གཞག་དཔལ་

[002A]༄༅། །སྦྱིན་སེར་པོ་ཆོས་འཆད། ཚངས་པ་སེར་པོ་ཐུབ་པ་འདྲ། ཚངས་པས་བྱིན་དམར་པོ་ཆོས་འཆད། ཆུ་ལྷ་དཀར་པོ་མཉམ་གཞག་ཆུ་ལྷའི་ལྷ་དཀར་པོ་ཆོས་འཆད། དཔལ་བཟང་སེར་པོ་དཔའ་བོའི་
སྡེ་དང་འདྲ། ཙནྡན་དཔལ་དཀར་པོ་ཐུབ་པ་འདྲ། གཟི་བརྗིད་མཐའ་ཡས་དམར་པོ་ཆོས་འཆད། འོད་དཔལ་མཐིང་ཁ་ཆོས་འཆད། མྱ་ངན་མེད་པའི་དཔལ་དམར་སྐྱ་མཉམ་གཞག་སེད་མེད་ཀྱི་བུ་སེར་པོ་ཆོས་
འཆད། མེ་ཏོག་དཔལ་སེར་པོ་དཔའ་བོའི་སྡེ་དང་འདྲ། ཚངས་པའི་འོད་ཟེར་སེར་པོ་ཐུབ་པ་འདྲ། པདྨ་འི་འོད་ཟེར་དམར་པོ་ཐུབ་པ་འདྲ། ནོར་དཔལ་མཐིང་ཁ་མཉམ་གཞག་དྲན་པའི་དཔལ་སེར་པོ་མཉམ་གཞག་
མཚན་དཔལ་ཤིན་ཏུ་ཡོངས་གྲགས་དཀར་པོ་གཡས་ཆོས་འཆད། གཡོན་མཉམ་གཞག་དབང་པོའི་ཏོག་གི་རྒྱལ་མཚན་མཐིང་ཁ་གཡས་རྒྱལ་མཚན་ཕྲག་པ་གཡོན་ཕྱོགས་སུ་བསྒྲེང་བ། གཡོན་པ་མཉམ་
གཞག་ཤིན་ཏུ་རྣམ་པར་གནོན་པ་མཐིང་ཁ། གཡས་རལ་གྲི་ཐུགས་ཀར་འཛིན་པ། གཡོན་མཉམ་གཞག་གཡུལ་ལས་ཤིན་ཏུ་རྣམ་པར་རྒྱལ་བ་མཐིང་ཁ་ཕྱག་གཉིས་གོ་ཁྲབ་སེར་པོ་འཛིན་པ། རྣམ་པར་གནོན་པས་
གཤེགས་པ་མཐིང་ཁ་ཕྱག་གཉིས་ས་གནོན། ཀུན་ནས་སྣང་བ་བཀོད་པ་དམར་བ། །རིན་ཆེན་པདྨས་རྣམ་པར་གནོན་པ་དམར་སེར། གཉིས་ཀ་གཡས་སྐྱབས་སྦྱིན། གཡོན་མཉམ་གཞག་རི་དབང་གི་རྒྱལ་པོ་སེར་པོ་ཕྱག་

[002B]།    ༈    །།ན་མོ་གུ་རུ་མཉྫུ་གྷོ་ཥཱ་ཡ། ལྷ་སྐུའི་ཕྱག་ཆེད་རྒྱལ་བའི་གཟུགས་བརྙན་ལེགས་པར་བལྟ་བའི་མེ་ལོང་ཞེས་བྱ་བ། བླ་མ་དང་རྗེ་བཙུན་གསུང་གི་དབང་ཕྱུག་ལ་གུས་པ་ཆེན་པོས་ཕྱག་འཚལ་
ལོ། །རབ་མཛེས་མཚན་དཔེའི་ཉིན་བྱེད་སྐལ་ལྡན་མིག་གི་པདྨོར་བདུད་རྩིར་བཀོད་མཛད་ཅིང། །ཚངས་དབྱངས་ནམ་མཁའི་རྡ་གསང་སྒྲོག་བས་ཆར་འདོད་སྲིད་ཞིའི་སྙིང་གི་གདུང་བ་སེལ། །གང་ཐུགས་མཁའ་ལྟར་སྤྲོས་པས་དབེན་ཀྱང་ཤེས་བྱའི་
རྒྱུ་སྐར་མཐའ་དག་གསལ་མཛད་པའི། །རྗེ་བཙུན་འཇམ་དབྱངས་མཁྱེན་བརྩེའི་སྤྱན་རས་ཀུན་ཏུ་གཡོ་བས་དགེ་ལེགས་སྩོལ་གྱུར་ཅིག་གང་གིས་མཛད་པའི་རྣམ་སྤྲུལ་པ། །འཕགས་ཡུལ་བི་ཤྭ་ཀརྨ་དང། །གངས་ཅན་བསོད་ནམས་རྒྱལ་
མཚན་སོགས། །སྐྱེ་དགུའི་ཕུན་ཚོགས་ཞིང་གྱུར་པའི། །མཁས་མཆོག་རྣམས་ལ་གུས་ཕྱག་འཚལ། །བློ་གསལ་རེག་པ་འཛིན་པ་ཡི། །དོན་གཉེར་བུང་བའི་གླུས་བསྐུལ་བས། །གཟུགས་སྐུའི་མཚན་ཉིད་པདྨོའི་ནགས། །བདག་བློའི་ཟེར་
གྱིས་འབྱེད་པར་བྱ། །དེའང་ཐོག་མར་སྐུ་གཟུགས་ཀྱི་ཕན་ཡོན་བསྟན་པའི་སྒོ་ནས་རང་རྒྱུད་ལ་དད་པ་འདྲེན་ནུས་པ་ཞིག་གལ་ཆེ་བར་སྣང་བས། རྒྱུད་དང་མདོ་ཡི་ཕན་ཡོན་བཤད་པ་དང། །བདེ་གཤེགས་སྐུ་གཟུགས་མཆོད་པའི་བསོད་
ནམས་དང། །ཐལ་མོ་བཅུ་དང་ཐལ་མོ་དགུ་པ་དང། །གདོད་པ་བརྒྱད་པའི་ཚད་ཀྱི་མཚན་ཉིད་དེ། །ཚད་དང་མི་ལྡན་ཉེས་པའི་སྐྱོན་རྣམས་དང། །ལྷ་བཟོ་སྦྱིན་བདག་མཚན་ཉིད་འདི་དྲུག་བཤད། །དཔལ་གསང་བ་འདུས་པ་ལས། མཆོད་

[003A]༄༅། །རྟེན་སངས་རྒྱས་ཐམས་ཅད་ཀྱི། །བཞུགས་གནས། ཕོ་བྲང་ཡིན་པར་བཤད་ཅེས་པ་དང། བདེ་མཆོག་སྡོམ་པ་འབྱུང་བའི་རྒྱུད་ལས། སྔགས་པ་ལས་ནི་དང་པོ་པས། །གཟུགས་བསྙན་ལ་སོགས་བྱ་བ་སྟེ། །བྲིས་
སྐུ་བསྒྲུབས་ན་མྱུར་བར་ནི། །དངོས་གྲུབ་རྒྱ་ཆེན་ཐོབ་པར་འགྱུར། །ཞེས་དང། འཇམ་དཔལ་རྩ་བའི་རྟོག་པར་ཡང། ལུས་སྦྱང་བ་བྱས་ལ། རང་གི་ལག་གིས་མཆོད་རྟན་བྱས་ན་མཚམས་མེད་པ་ལྔ་བྱས་པས་ཀྱང་འགྲུབ་བོ། །མཆོད་རྟེན་
འབུམ་གྱིས་ན་རིག་པ་འཛིན་པའི་འཁོར་ལོས་བསྒྱུར་བར་འགྱུར་ཏེ། བསྟན་བཅོས་ཐམས་ཅད་མངོན་པར་ཤེས་པ་ལ་ཐམས་ཅད་ཤེས་པ་དང་ལྡན་ཞིང། བསྐལ་པར་གནས་ལ། ཤི་ནས་ཀྱང་སྐྱེ་བ་རྣམས་སུ་རྒྱལ་པོ་བྱེད་ཅིང་ངན་སོང་དུ་མི་
འགྲོ་ཡུལ་དབུས་སུ་ཉི་མ་ཤར་བ་ལྟ་བུའི་དབང་པོ་ཐམས་ཅད་དང་ལྡན་པར་འགྱུར། ཐོས་པ་འཛིན་པ་དང་སྐྱེ་བ་དྲན་པར་འགྱུར་རོ། །ཡང། བསྐལ་པ་བྱེ་བར་བྱས་པའི་སྡིག་ཤིན་ཏུ་མི་བཟད་གང་ཡིན་པ། །ས་སྟེང་རི་མོ་མཐོང་པ་ཡིས། །
དེ་ཡི་མོད་ལ་བྱང་བར་བྱེད། །ཅེས་དང། འཇིག་རྟེན་དོན་དུ་སྐྱོབ་པ་ཡི། །སྐུ་གདུང་རྣམས་ལ་མཆོད་བྱེད་ན། །དེས་ནི་བདེ་བ་མྱོང་འགྱུར་ཏེ། །མི་ཉུང་ལྷ་ཡི་འཇིག་རྟེན་དུ། །རྒྱལ་པོའམ་ཡང་ན་ལོངས་སྤྱོད་དང། །རྙེད་དཀའ་སྔགས་ཀྱི་
དངོས་གྲུབ་རྣམས། །རྣམ་པ་སྣ་ཚོགས་རྙེད་པ་དང། །འགྲོ་དང་སྤྱོད་པ་སྣ་ཚོགས་དང། །འཇིག་རྟེན་ཕུན་སུམ་ཚོགས་པའི་མཆོག་གདུགས་དང་ཐར་པ་རྣམ་གསུམ་རྒྱན། །སྐུ་གདུང་རྣམས་ནི་མཆོད་བྱས་ན། །དངོས་གྲུབ་རྣམས་ནི་ཐོབ་

[003B] ཞེས་གསུངས་ཤིང། འཕགས་པ་དོན་དམ་མངོན་པར་ངེས་པའི་མདོར། རྒྱལ་བའི་དབང་པོས་བཀའ་སྩལ་པ། དེ་བཞིན་གཤེགས་པའི་སྐུ་སྲེད་མེད་ཀྱི་བུ་ཆེན་པོ་ལྟ་བུར་ཀུན་ཏུ་མཛེས་པ་འདི་ནི་སྔོན་དེ་བཞིན་གཤེགས་
པའི་སྐུ་གཟུགས་བྱས་པ་དང། མཆོད་རྟེན་ཞིག་པ་བཅོས་པ་དང། གཞན་དག་འཇིགས་པ་ལ་དབུགས་དབྱུང་བ་བྱས་པས་འགྲུབ་ཅེས་གསུངས་ཤིང། དེ་བཞིན་གཤེགས་པའི་གཟུགས་བརྙན་བཞེངས་པའི་ཕན་ཡོན་ཡང་དག་པར་
བརྗོད་པའི་མདོ་ལས་ཀྱང། དགེ་སློང་དག་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོ་ལ། ཕན་ཡོན་ལྔ་ཡོད་དོ། ལྔ་གང་ཞེ་ན། གཞལ་མེད་ཁང་ཆེན་པོར་གནས་པ་དང། བོང་ཚོད་བཟང་བར་གྲགས་པ་དང་
སྤྲོ་བ་མང་བ་དང། ཚེ་རིང་བ་དང། གྲགས་པ་དང་ལྡན་པ་དང། བདེ་བ་མང་བ་སྟེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་དང་པོ་ཡིན་ནོ། །གཞན་ཡང། ཕྱུག་པ་དང། ནོར་
མང་བ་དང། ལོངས་སྤྱོད་ཆེ་བ་དང། ཡོ་བྱད་མང་བ་དང། བདག་དབང་བ་དང། བདག་གིར་བྱ་བ་མང་བ་དང། ནོར་དང། འབྲུ་དང། དབྱིག་དང། གསེར་དང། མཛོད་དང། བང་བའི་ཚོགས་མང་བ་དང། རྟ་དང། གླང་པོ་ཆེ་དང། བ་ལང་དང། ལུག་
དང། བྲན་ཕོ་དང། བྲན་མོ་དང། ལས་བྱེད་པ་དང། ཞེ་ཤས་འཚོ་བ་མང་བ་དང། བློན་པོ་དང། མཛའ་བཤེས་དང། གཉེན་དང། སྣག་གི་གཉེན་མཚམས་མང་པོར་འགྱུར་ཏེ། དགེ་སློང་དག་འདི་ནི་ཕན་ཡོན་གཉིས་པ་ཡིན་ནོ། །དགེ་སློང་

[004A]༄༅། །དག་གཞན་ཡང། གཟུགས་བཟང་བ་དང། ལྟ་ན་སྡུག་པ་དང། མཛེས་པ་དང། མདོག་གསེར་ལྟར་བཟང་བ་དང། མགོ་གདུགས་ལྟར་བཟླུམ་པ་དང། ལག་པ་རིང་བ་དང། དཔལ་བའི་དབྱེས་ཚ་བ་དང། སྨིན་མཚམས་བར་མ་
ཆད་པ་དང། ཡན་ལག་དང་ཉིད་ལག་ཐམས་ཅད་དང་ལྡན་པ་དང། རྒྱན་ཐམས་ཅད་ཀྱིས་བརྒྱན་པར་འགྱུར་ཏེ། དགེ་སློང་དག་འདི་ནི་ཕན་ཡོན་གསུམ་པ་ཡིན་ནོ། །དགེ་སློང་དག་གཞན་ཡང། འཁོར་ལོས་སྒྱུར་བའི་རྒྱལ་པོ་འཁོར་བཟང་པོ། རིན་པོ་
ཆེ་སྣ་བདུན་དང་ལྡན་པ། བུ་སྟོང་གིས་བསྐོར་བར་འགྱུར་ཏེ། དེའི་བུའམ། ཆུང་མའམ། བྲན་ནམ་ཉེ་བར་འཚོ་བ་གང་ཡིན་པ་དེ་དག་ཐམས་ཅད་དེ་ལ་གུས་པར་ཉན་པ་དང། བཀའ་ཉན་པར་བྱེད་དེ། དགེ་སློང་དག་འདི་ནི་ཕན་ཡོན་བཞི་པའོ།།
དགེ་སློང་དག་གཞན་ཡང། དེ་ལུས་དང་བྲལ་ན། བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་ཏེ། དེར་སྐྱེས་ནས། ལྷའི་རྒྱལ་པོ་ཁྱད་པར་ཅན། ལྷ་དང་ལྷའི་བུ་དང། ལྷའི་བུ་མོ་རྣམས་ཀྱི་རྟེན་དུ་འགྱུར་ལ། གནས་བཅུ་པོ་ལྷའི་ཚེ་དང་
ལྷའི་མདོག་དང། ལྷའི་སྟོབས་དང། ལྷའི་བདེ་བ་དང། ལྷའི་དབང་ཕྱུག་ལ་དབང་བྱེད་པ་དང། ལྷའི་གཟུགས་དང། སྒྲ་དང། དྲི་དང། རོ་དང། རེག་བྱ་རྣམས་ཀྱིས་དགའ་བར་བྱེད་དེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་
བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་ལྔ་པ་ཡིན་ནོ། །ཞེས་བཀའ་སྩལ་ཏོ། །འཕགས་པ་སའི་སྙིང་པོ་འཁོར་ལོ་བཅུ་པ་ལས་ཀྱང། རིགས་ཀྱི་བུ། གཞན་ཡང་འདི་ལྟ་སྟེ། གལ་ཏེ་ཕ་རོལ་ཏུ་ཕྱིན་པ་ཐོབ་པ་རྣམ་པར་གྲོལ་བ་བརྒྱད་དང་

[004B] བསམ་གཏན་ལ་སྙོམས་པར་ཞུགས་པའི་དགྲ་བཅོམ་པ་ཆེན་པོ་ཤ་སྟག་གིས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡོངས་སུ་གང་བ་ནི། འདི་ལྟ་སྟེ། འབྲས་ཀྱི་ལྗང་བུའམ། ཏིལ་ལམ། འོད་མའམ། འདམ་
བུའམ། བུ་རམ་ཤིང་གི་ཚལ་ལྟ་བུར་གྱུར་ལ། དེ་དག་ཐམས་ཅད་བཅིང་བ་ལྔས་བཅིངས་ནས་ལོ་བརྒྱ་སྟོང་སྙེད་ལོན་པ་ལས། མཐུ་ཆེན་པོ་དང་ལྡན་པའི་གང་ཟག་གཅིག་འཇིག་རྟེན་དུ་མངོན་པར་བྱུང་སྟེ། བསོད་ནམས་འདོད་པའི་
ཕྱིར་དེ་དག་གི་བཅིང་པ་ཐམས་ཅད་དཀྲོལ་ནས། དགྲ་བཅོམ་པ་དེ་དག་ཐམས་ཅད་སྤོས་ཆུས་བཀྲུས་ཏེ། ཆོས་གོས་དང་ལྷུང་བཟེད་ལོ་བརྒྱ་སྟོང་གི་བར་དུ་ཕུལ་ནས། གནས་ཁང་དང། ཁྲི་སྟན་དང། གོས་དར། བསོད་སྙོམས་དང། ནད་ཀྱི་
གསོས་སྨན་དང། འཚོ་བའི་ཡོ་བྱད་རྣམ་པ་སྣ་ཚོགས་ཀྱང་ཡིད་བཞིན་དུ་བྱེད་ལ། དགྲ་བཅོམ་པ་དེ་དག་མྱ་ངན་ལས་འདས་ནས་ཀྱང། མཆོད་པ་བྱས་ཏེ་བསྲེགས་ནས་དེ་དག་གི་རིང་བསྲེལ་བསྡུས་ནས་རིན་པོ་ཆེ་སྣ་བདུན་གྱིས་མཆོད་
དམ་མཆོད་རྟེན་གྱི་ནང་དུ་བཅུག་གོ་གཞན་ཡང། རིན་པོ་ཆེའི་རྒྱལ་མཚན་དང། བ་དན་དང། གདུགས་དང། སྔོས་དང། མེ་ཏོག་དང། རོལ་མོ་རྣམ་པ་སྣ་ཚོགས་ཀྱིས་མཆོད་པའི་བསོད་ནམས་ཀྱི་ཕུང་པོ་བས་སངས་རྒྱས་ཀྱི་རིང་བསྲེལ་གྱི་ཕྱིར་
མཆོད་རྟེན་བརྩིགས་པའི་བསོད་ནམས་ཀྱི་ཕུང་པོ་མང་སྟེ། དགྲ་བཅོམ་པ་བཅིངས་པ་བཀྲོལ་ཏེ་མཆོད་པ་བྱས་པའི་བསོད་ནམས་ཀྱིས་བརྒྱའི་ཆར་ཡང་ཉེ་བར་མི་འགྲོ་སྟོང་གི་ཆ་དང། བརྒྱ་སྟོང་གི་ཆ་དང། བྱེ་བའི་ཆ་དང། ཁྲག་ཁྲིག་གི་ཆར་ཡང་ཉེ་བར་

[005A]༄༅། །མི་འགྲོ་བས་ན། །རྩིས་ཀྱི་ཆ་དང། གྲངས་ཀྱི་ཆ་དང། དཔེའི་ཆའམ། རྒྱུའི་ཆར་ཡང་ཉེ་བར་མི་འགྲོའོ། །ཞེས་གསུངས་སོ། །འཕགས་པ་རྨད་དུ་བྱུང་བའི་མདོར་ཡང། ཛམྦུའི་གླིང་དཔག་ཆད་བདུན་སྟོང་དང། ལུས་
འཕགས་ཀྱི་གླིང་དཔག་ཚད་བརྒྱད་སྟོང་པ་དང། བ་ལང་སྤྱོད་ཀྱི་གླིང་དཔག་ཚད་དགུ་སྟོང་པ་དང། སྒྲ་མི་སྙན་གྱི་གླིང་དཔག་ཚད་སྟོང་ཕྲག་བཅུ་པ་དང། ལྷའི་དབང་པོའི་ཁང་བཟང་རྣམ་པར་རྒྱལ་བྱེད་རྣམས་རིན་པོ་ཆེ་སྣ་བདུན་གྱི་རང་བཞིན་དུ་བྱས་ཏེ། དང་
པའི་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་རྒྱུན་དུ་ཞུགས་པ་རྣམས་དང། ལན་ཅིག་ཕྱིར་འོང་བ་རྣམས་དང། ཕྱིར་མི་འོང་བ་རྣམས་དང། དགྲ་བཅོམ་པ་རྣམས་དང། རང་སངས་རྒྱས་རྣམས་དང། ཕྱོགས་བཞིའི་དགེ་སློང་གི་དགེ་
འདུན་ལ་ཕུལ་བ་ལས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་རའི་འབྲས་བུ་ཙམ་ལ། ཁབ་ཙམ་གྱི་སྲོག་ཤིང་བཙུགས་ཏེ་
རྒྱ་ཤུག་གི་ལོ་མ་ཙམ་གྱི་གདུགས་གསོལ་ནས། ནས་ཀྱི་འབྲུ་ཙམ་གྱི་སྐུ་གཟུགས་བྱས་ལ། ཡུངས་འབྲུ་ཙམ་གྱིས་རིང་བསྲེལ་བཅུག་ན། དེ་ནི་དེ་བས་བསོད་ནམས་ཆེའོ་ཞེས་ང་སྨྲའོ། །ཀུན་དགའ་བོ་ཛམྦུའི་གླིང་ཡང་ལྟ་ཞོག་ཤར་གྱི་ལུས་འཕགས་གླིང་
ཡང་ལྟ་ཞོག་ནུབ་ཀྱི་བ་ལང་སྤྱོད་ཀྱང་ལྟ་ཞོག་བྱང་གི་སྒྲ་མི་སྙན་ཡང་ལྟ་ཞོག་ལྷའི་དབང་པོ་བརྒྱ་བྱིན་གྱི་ཁང་བཟང་རྣམ་པར་རྒྱལ་བྱེད་ཅེས་བྱ་བའང་ལྟ་ཞོག་ཀུན་དགའ་བོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཡོད་དེ། དེ་རིགས་

[005B] རིགས་ཀྱི་བུ་མོ་དད་པ་གང་ལ་ལ་ཞིག་གིས། རིན་པོ་ཆེ་སྣ་བདུན་གྱི་རང་བཞིན་དུ་བྱས་ཏེ། རྒྱུན་དུ་ཞུགས་པ་རྣམས་དང། ལན་ཅིག་ཕྱིར་འོང་བ་རྣམས་དང། ཕྱིར་མི་འོང་བ་རྣམས་དང། དགྲ་བཅོམ་པ་རྣམས་དང། རང་སངས་རྒྱས་རྣམས་དང་
ཕྱོགས་བཞིའི་དགེ་སློང་གི་དགེ་འདུན་ལ་ཕུལ་པ་བས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་རའི་འབྲུ་ཙམ་དུ་བྱས་ལ། ཁབ་ཙམ་གྱི་
སྲོག་ཤིང་བཙུགས་ཏེ། རྒྱ་ཤུག་གི་ལོ་མ་ཙམ་གྱི་གདུགས་གསོལ་ནས། ནས་ཀྱི་འབྲུ་ཙམ་གྱི་སྐུ་གཟུགས་བྱས་ལ། ཡུངས་འབྲུ་ཙམ་གྱི་རིང་བསྲེལ་བཅུག་ན། དེ་ནི་དེ་བས་ཆེས་བསོད་ནམས་ཆེའོ། །ཞེས་བ་སྨྲའོ། །དེ་ཅིའི་ཕྱིར་ཞེ་ན། ཀུན་དགའ་པོ་
དེ་བཞིན་གཤེགས་པ་ནི་ཡེ་ཤེས་དཔག་ཏུ་མེད་པའོ། །ཚུལ་ཁྲིམ་དཔག་ཏུ་མེད་པའོ། །བཟོད་པ་དཔག་ཏུ་མེད་པ། བརྩོན་འགྲུས་དཔག་ཏུ་མེད་པ། བསམ་གཏན་དཔག་ཏུ་མེད་པ། ཤེས་རབ་དཔག་ཏུ་མེད་པ། བྱམས་པ་དཔག་ཏུ་མེད་པ། སྙིང་རྗེ་
དཔག་ཏུ་མེད་པ། དགའ་བ་དཔག་ཏུ་མེད་པ། བཏང་སྙོམས་དཔག་ཏུ་མེད་པ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང། སྟོབས་བཅུ་དང། མི་འཇིགས་པ་བཞི་དང། སངས་རྒྱས་ཀྱི་ཆོས་མ་འདྲེས་པ་དྲན་པ་ཉེ་བར་བཞག་པ་བཞི་དང། སྙིང་རྗེ་
ཆེན་པོ་མ་འདྲེས་པ་སྟེ། ཀུན་དགའ་བོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི། ཡོན་ཏན་དཔག་ཏུ་མེད་པའི་ཕྱིར་རོ། །ཞེས་གསུངས་སོ། །ལས་རྣམ་པར་འབྱེད་པའི་མདོར་ཡང། བྲམ་ཟེའི་ཁྱེའུ་ནི་ཙོ་ལ་བཀའ་

[006A]༄༅། །སྩལ་པ། དེ་བཞིན་གཤེགས་པའི་མཆོད་རྟེན་བཞེངས་པའི་ཕན་ཡོན་བཅོ་བརྒྱད་དེ། བཅོ་བརྒྱད་པོ་གང་ཞེ་ན། རྒྱལ་པོ་ཆེན་པོའི་ཁྱིམ་དུ་སྐྱེ་བ་དང། གཟུགས་བཟང་བ་དང། མཛེས་ཤིང་མིག་ཏུ་སྡུག་པར་
འགྱུར་བ་དང། དབང་པོ་རྣོ་བར་འགྱུར་བ་དང། ལུས་རྡོ་རྗེའི་ཚོགས་ལྟར་འགྱུར་བ་སྟེ། གཡོག་འཁོར་ཆེན་པོར་འགྱུར་བ་དང། གཡོག་འཁོར་མི་ཕྱེད་པ་དང། ལོངས་སྤྱོད་ཆེན་པོར་འགྱུར་བ་དང། མངོན་དུ་འགྲོ་བར་བྱ་བར་འགྱུར་བ་
དང། བརྟན་དུ་འགྱུར་བ་དང། ཕྱོགས་བཅུར་བརྗོད་པ་དང། སྒྲ་དང། ཚིགས་སུ་བཅད་པ་རྒྱ་ཆེན་པོ་མངོན་དུ་འབྱུང་བར་འདོད་པ་དང། ལྷ་དང་མིས་མཆོད་པར་འགྱུར་བ་དང། ནོར་མང་པོ་དང་ལྡན་པར་འགྱུར་བ་དང། འཁོར་ལོས་སྒྱུར་བའི་
རྒྱལ་སྲིད་ཐོབ་པར་འགྱུར་བ་དང། ཚེ་དང་ལྡན་པར་འགྱུར་བ་དང། ལུས་རྡོ་རྗེའི་ཚོགས་ལྟར་འགྱུར་བ་དང། ལུས་མཚན་དང་དཔེ་བྱད་ཀྱིས་བརྒྱན་པར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་
སྟེ། བཅོ་བརྒྱད་པོ་འདི་དག་ནི་དེ་བཞིན་གཤེགས་པའི་སྐུ་བཞེངས་པའི་ཕན་ཡོན་ནོ། །ཞེས་གསུངས་སོ། །གསལ་རྒྱལ་གྱིས་ཞུས་པའི་མདོར་ཡང། ཐུབ་པའི་དབང་པོའི་མཆོད་རྟེན་བཞེངས་པ་ཡིས། །མྱ་ངན་རྣམས་བསལ་ལུས་ཀུན་རྒྱས་པ་
ཡི། །གཙོ་བོར་གྱུར་པའི་རིན་ཆེན་མཛོད་མང་དང། །ས་སྟེང་དགྲ་ཡི་ཚོགས་ལས་རྒྱལ་བར་འགྱུར། །ཞེས་འབྱུང་ངོ། །ཡོངས་སུ་མྱ་ངན་ལས་འདས་པ་ཆེན་པོའི་མདོར། རྟག་ཏུ་དགའ་བའི་སེམས་བསྐྱེད་དེ། །སངས་རྒྱས་གཟུགས་སམ་རྟེན་ཡང་རུང་

[006B] །མི་གཡོ་ཞིང་དེར་སྐྱེ་བར་འགྱུར། །ཞེས་བཀའ་སྩལ་ཏོ། །བུ་མོ་རྣམ་དག་གིས་ཞུས་པ་ལས་གསུངས་པ། གཞན་ཡང་བུ་མོ། བྱང་ཆུབ་སེམས་དཔའ་ནི་ཆོས་རྣམ་པ་བརྒྱད་དང་ལྡན་སའི་ཕྱིར་སངས་རྒྱས་རྣམས་ཀྱི་སྤྱན་སྔར་
པདྨ་ལས་བརྫུས་ཏེ་སྐྱེ་བར་འགྱུར་རོ། །བརྒྱད་གང་ཞེ་ན། སྲོག་ལ་བབ་པར་གྱུར་ཀྱང། གཞན་གྱི་ཉེས་པ་མི་བརྗོད་པ་དང། སེམས་ཅན་རྣམས་དཀོན་མཆོག་གསུམ་ལ་སྐྱབས་སུ་འགྲོ་བར་བསྐུལ་བ་དང། ཐམས་ཅད་བྱང་ཆུབ་ཀྱི་སེམས་ལ་འགོད་པ་དང། ཚངས་
པར་སྤྱོད་པ་ལ་གོས་པ་མེད་པ་དང། དེ་བཞིན་གཤེགས་པའི་སྐུ་གཟུགས་དག་བྱས་ནས་པདྨའི་གདན་ལ་འཇོག་པ་དང། སེམས་ཅན་མྱ་ངན་བྱེད་པ་དག་གི་མྱ་ངན་སེལ་བར་བྱེད་པ་དང། ཁེངས་ཤིང་ང་རྒྱལ་བྱེད་པ་དག་གི་མདུན་དུ་རྟག་པར་བདག་ཉིད་དམན་པར་བྱེད་པ་དང་
གཞན་ལ་འཚེ་བར་མི་བྱེད་པ་གང་ཡིན་པའོ། །དེ་ནས་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། གལ་ཏེ་སྡུག་བསྔལ་གཟིར་གྱུར་ཀྱང། །ནམ་ཡང་གཞན་གྱི་སྐྱོན་མི་སྨྲ། །རྟག་པར་དཀོན་མཆོག་གང་བསྔགས་པ། །སངས་རྒྱས་སྤྱན་སྔར་བརྫུས་ཏེ་སྐྱེ། །
བྱང་ཆུབ་སེམས་ནི་བསྐྱེད་པ་དང། །ཐམས་ཅད་མཁྱེན་པར་ཉེར་བསྐུལ་ནས། །རྟག་ཏུ་ཚངས་པར་གང་སྤྱོད་པ། །སངས་རྒྱས་སྤྱན་སྔར་བརྫུས་ཏེ་སྐྱེ། །གསེར་གྱིས་སངས་རྒྱས་གཟུགས་བརྒྱན་ཏེ། །རིན་ཆེན་པདྨའི་གདན་ལ་བཞག་སེམས་ཅན་མྱ་ངན་གང་སེལ་བ། །
སངས་རྒྱས་སྤྱན་སྔར་རྫུས་ཏེ་སྐྱེ། །ང་རྒྱལ་བྱེད་པ་དེ་དག་ལ། །སློབ་མ་བཞིན་དུ་བདག་དམན་ཞིང། །གཞན་ལ་གང་ཞིག་མི་འཚེ་བ། །སངས་རྒྱས་སྤྱན་སྔར་བརྫུས་ཏེ་སྐྱེ། །ཞེས་སོ། །བུ་མོ་རིན་ཆེན་གྱིས་ཞུས་པ་ལས། དེ་བཞིན་གཤེགས་པའི་སྐྱེས་བུ་ཆེན་

[007A]༄༅། །པོའི་མཚན་ཐུ་བོ་ཆེ་ཆེན་པོའི་ལུས་ཀུན་ནས་མཛེས་པ་འདི་ནི། སྔོན་དེ་བཞིན་གཤེགས་པའི་སྐུ་གཟུགས་བཞེངས་པ་དང། མཆོད་རྟེན་ཞིག་པ་བཅོས་པ་དང། གཞན་འཇིགས་པ་དག་དབུགས་ཕྱུང་བ་དང། སེམས་ཅན་མི་མཐུན་པ་
སྡུམ་བྱས་པས་འགྲུབ་སྟེ། བུ་མོ་སྔོན་དགེ་བའི་རྩ་བའི་ཆོས་ཚད་མེད་གྲངས་མེད་པ་འདི་དག་སྤྱད་པས། དེ་བཞིན་གཤེགས་པའི་སྐུ་ལ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་མངོན་པར་འགྲུབ་བོ། །ཞེས་དང། འཕགས་པ་དཀོན་མཆོག་སྤྲིན་
ལས་ཀྱང། རིགས་ཀྱི་བུ། བྱང་ཆུབ་སེམས་དཔའི་ཆོས་བཅུ་དང་ལྡན་ན་མངལ་གྱི་དྲི་མས་མ་གོས་པར་སྐྱེའོ། །བཅུ་གང་ཞེ་ན། འདི་ལྟ་སྟེ། དེ་བཞིན་གཤེགས་པའི་སྐུ་གཟུགས་བཞངས་པ་དང། མཆོད་རྟེན་ཞིག་པ་གསོ་བ་དང། དེ་བཞིན་གཤེགས་
པའི་མཆོད་རྟེན་ལ་སྤོས་ཀྱི་བྱུག་པ་འབུལ་བ་དང། ཁྲུས་ཀྱི་སྤོས་ཆུ་འབུལ་བ་དང། ཕྱག་བདར་བྱ་བ་དང། སྐྱང་ནུལ་བྱ་བ་འབུལ་བ་དང། ཕ་མ་ལ་ལུས་ཀྱི་རིམ་གྲོ་བྱེད་པ་དང། མཁན་པོ་དང་སློབ་དཔོན་ལ་ལུས་ཀྱི་རིམ་གྲོ་བྱེད་པ་དང། ཆངས་པ་
མཚུངས་པར་སྤྱོད་པ་རྣམས་ལ་ལུས་ཀྱི་རིམ་གྲོ་བྱེད་པ་དང། དེ་དག་ཀྱང་ཟང་ཟིང་མེད་པའི་སེམས་ཀྱིས་ཏེ། ཟང་ཟིང་དང་བཅས་པའི་སེམས་ཀྱིས་མ་ཡིན་པ་དང། དག་པའི་རྩ་བ་དེའང་འདི་ལྟར་དགེ་བའི་རྩ་བ་འདིས་སེམས་ཅན་ཐམས་ཅད་མངལ་
གྱི་དྲི་མས་མ་གོས་པར་སྐྱ་བར་གྱུར་ཅིག་ཅེས་ཡོངས་སུ་བསྔོ་ཞིང། དེའང་བསམ་པ་ཐག་པ་ནས་སེམས་པ་སྟེ། རིགས་ཀྱི་བུ། ཆོས་བཅུ་པོ་དེ་དག་དང་ལྡན་ན་མངལ་གྱི་དྲི་མས་མ་གོས་པར་སྐྱེའོ། །པདྨ་དཀར་པོའི་མདོར་ཡང་བཀའ་སྩལ་པ་

[007B]རྒྱལ་བའི་རིང་བསྲེལ་དག་ལ་སུ་མཆོད་ཅིང། །རིང་བསྲེལ་མཆོད་རྟེན་སྟོང་ཕྲག་དུ་མ་དག་གསེར་དང་དངུལ་དང་འོན་ཏ་ཤེལ་གྱིའམ། །རྡོ་ཡི་སྙིང་པོའི་མཆོད་རྟེན་གང་གིས་བྱས། །བཻ་ཌཱུཡ་མཆོག་དེ་བཞིན་
ཨནྡ་རྙིལ། །ལ་ལས་མུ་ཏིག་ཀེ་ཀེ་རུ་ལས་བྱས། །དེ་དག་གིས་ཀྱང་བྱང་ཆུབ་ཐོབ་པར་འགྱུར། །གང་གིས་མཆོད་རྟེན་རྡོ་ལས་བྱས་པ་དང། །གང་གིས་ཨ་ཀ་རུའམ་ཙནྡན་ནམ། །གང་གིས་ཐང་ཤིང་མཆོད་རྟེན་བྱས་པ་དང། །ལ་ལས་ཤིང་དམ་
གཞན་ལས་བྱས་པ་དང། །སའམ་སོ་ཕག་ལ་ནི་བརྩིགས་པ་ཡི། །རྒྱལ་བའི་མཆོད་རྟེན་དགའ་བཞིན་བྱས་པ་དང། །དེ་ཕྱིར་ས་རྡུལ་ཕུང་པོ་དག་ལས་ཀྱང། །མྱ་ངན་དགོན་པ་དག་ཏུ་བྱས་པ་དང། །བྱིས་པ་རྩེད་མོའི་ཕྱིར་དང་དེ་དག་ཏུ།།
གང་གིས་རྒྱལ་བ་དེ་ཕྱིར་མཆོད་རྟེན་དག་བྱེ་མ་ལས་ནི་ཕུང་པོར་བྱས་པ་ཡང། །དེ་རྣམས་ཀྱིས་ཀྱང་བྱང་ཆུབ་ཐོབ་པར་འགྱུར། །ལ་ལས་དེ་བཞིན་རིན་ཆེན་གཟུགས་བྱས་པ། །སུམ་ཅུ་རྩ་གཉིས་མཚན་དང་ལྡན་པའི་གཟུགས། །གང་གིས་དེ་
ཕྱིར་བྱས་པ་དེ་དག་ཀྱང། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ལ་ལས་དེར་ནི་རིན་ཆེན་སྣ་བདུན་དང། །ལ་ལས་དེ་བཞིན་ཟངས་དང་འཁོར་བ་ལ། །བདེ་བར་གཤེགས་པ་རྣམས་ཀྱི་གཟུགས་བྱས་པ། །དེ་དག་ཐམས་ཅད་བྱང་ཆུབ་ཐོབ་པར་འགྱུར་
ཞ་ཉེ་དང་ནི་ལྕགས་སམ་ས་ཡང་རུང། །བདེ་བར་གཤེགས་པ་རྣམས་ཀྱི་གཟུགས་བྱས་ཏེ། །ལྟ་ན་སྡུག་པའི་འཇིམ་པའི་ལས་བྱེད་བཅུག་དེ་དག་ཐམས་ཅད་བྱང་ཆུབ་ཐོབ་པར་འགྱུར། །གང་གིས་རྩིག་ངོས་གཟུགས་ཀྱི་རི་མོ་དག་བསོད་ནམས་རྒྱལ་

[008A]༄༅། །མཚན་ཡོངས་སུ་རྫོགས་པའི་སྐུ། །བདག་གིས་བྲིས་སམ་འདྲི་རུ་བཅུག་ཀྱང་རུང། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །སྐྱེས་བུ་དག་གམ་འོན་ཏེ་གཞོན་ནུའང་རུང། །གང་དག་ལ་ལ་དེ་ན་སློབ་པའི་ཚེ། །
རྩེད་མོ་དག་དང་གསར་པ་བྱེད་པ་ན། །རྩིག་ངོས་སེན་མོ་ཤིང་བུས་གཟུགས་བྲིས་པ། །དེ་དག་ཐམས་ཅད་བྱང་ཆུབ་ཐོབ་འགྱུར་ཏེ། །དེ་དག་ཐམས་ཅད་སྙིང་པོ་ཅན་དུ་འགྱུར། །ཐམས་ཅད་ཀྱང་ནི་སྲོག་ཆགས་བྱེ་བ་སྒྲོལ། །བྱང་ཆུབ་སེམས་དཔའ་མང་
པོ་ཡང་དག་འཛུད། །དེ་བཞིན་གཤེགས་པ་རྣམས་ཀྱི་རིང་བསྲེལ་དང། །འཇིམ་པའི་གཟུགས་དང་མཆོད་རྟེན་དག་ལའང་རུང། །རྩིག་ངོས་བྲིས་དང་རྡུལ་ཕུང་མཆོད་རྟེན་ལ། །དེ་ལ་མེ་ཏོག་དང་ནི་སྤོས་གསོལ་ཏེ། །དེར་ནི་གང་གིས་རབ་སྙན་ཅང་ཏེའུ་དང།།
དུང་དང་རྔ་ཆེན་རོལ་མོའི་སྒྲ་བྱེད་བཅུག་བྱང་ཆུབ་མཆོག་རབ་མཆོད་པར་བྱ་བའི་ཕྱིར། །གང་དག་རྔ་རྣམས་རབ་ཏུ་རྡུང་བྱེད་ཅིང། །པི་ཝང་དང་ནི་ཕེག་དང་འཁར་བའི་རྔ། །རྫ་རྔ་རྒྱུད་གཅིག་གླིང་བུ་ཡིད་འོང་དང། །ཨ་ཀོ་ན་ད་རབ་ཏུ་སྙན་བྱིན་པ། །དེ་དག་ཐམས་ཅད་
བྱང་ཆུབ་འཐོབ་པར་འགྱུར། །བདེ་བར་གཤེགས་པ་རྣམས་ལ་མཆོད་པའི་ཕྱིར། །གང་དག་ལྕགས་ཀྱི་སིལ་ཁྲོལ་བརྡུང་བཅུག་དང། །ཆུ་ལ་བཏབ་དང་ཐལ་མོ་བརྡབས་པ་དང། །ཡིད་དུ་འོང་ཞིང་སྙན་པའི་གླུ་དབྱངས་དང། །རིང་བསྲེལ་དེ་དག་རྣམ་མང་མཆོད་
བྱས་པ། །དེ་དག་ཐམས་ཅད་འཇིག་རྟེན་སངས་རྒྱས་འགྱུར། །བདེ་གཤེགས་རིང་བསྲེལ་ལ་ནི་ཅུང་ཟད་ཀྱང། །སིལ་སྙན་གཅིག་བརྡུངས་པ་ཡི་སྒྲ་བྱུང་བ། །མེ་ཏོག་གཅིག་ཙམ་གྱིས་ནི་མཆོད་པ་དང། །བདེ་གཤེགས་གཟུགས་ནི་རྩིག་ངོས་བྲིས་པ་ལ།།

[008B] །དེ་དག་རིམ་གྱིས་སངས་རྒྱས་བྱེ་བ་མཐོང། །མཆོད་རྟེན་དེ་ལ་གང་གིས་ཐལ་མོ་སྦྱར། །ཡོངས་སུ་ཚང་བའི་ཐལ་མོ་ཡ་གཅིག་གམ། །ཡང་ན་མགོ་བོ་སྐད་ཅིག་བཏུད་པ་དང། །དེ་བཞིན་ལུས་ཀྱང་ལན་ཅིག་བཏུད་
པ་དང། །གང་གི་རིང་བསྲེལ་གནས་པ་དེ་དག་ལ། །ཡེངས་པའི་སེམས་ཀྱིས་སངས་རྒྱས་ཕྱག་འཚལ་ཞེས། །ཚིག་གཅིག་ལན་འགའ་བརྗོད་པར་བྱས་པ་ཡང། །དེ་དག་ཀུན་གྱིས་བྱང་ཆུབ་མཆོག་འདི་འཐོབ། །ཅེས་པ་སོགས་རྒྱས་པར་གསུངས་སོ། །དགེ་
བའི་རྩ་བ་ཡོངས་སུ་བསྔོ་བའི་མངར་ཡང་གསུངས་པ། བརྟན་པའི་བློ་གྲོས་གཞན་ཡང་མངོན་པར་ཤེས་པ་མྱུར་བ་ཉིད་དུ་བྱ་བའི་ཕྱིར། དེ་བཞིན་གཤེགས་པའི་མཆོད་རྟེན་མཆོད་པ་དང། ཕྱིར་བཅོས་པ་དང། གྱི་དོར་བྱ་བ་ལྷུར་བླང་བར་བྱ་སྟེ། བརྟན་པའི་བློ་གྲོས་
དེ་ལ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པའི་མཆོད་རྟེན་བྱི་དོར་བྱེད་པ་དེ་ནི་སྨོན་ལམ་གྱི་མཆོག་རྣམ་པར་དག་པ་བཞི་རྗེས་སུ་འཐོབ་བོ། །བཞི་གང་ཞེ་ན། གཟུགས་ཀྱི་སྨོན་ལམ་གྱི་མཆོག་རྣམ་པར་དག་པ་དང། ངལ་
བ་ཕུན་སུམ་ཚོགས་པ། ཡང་དག་པར་བླང་བ་བརྟན་པ། དེ་བཞིན་གཤེགས་པ་ལྟ་བའི་སྨོན་ལམ་གྱི་མཆོག་རྣམ་པར་དག་པའོ། །ཞེས་དང། དེ་བཞིན་གཤེགས་པའི་སྐུ་གཟུགས་ཀྱི་ལེའུ་ཡང་གསུངས་པ། སའམ། རྡོ་ཐལ་ལམ། ཤིང་ངམ་
རྡོའམ། རུས་པའམ། ལྕགས་སམ། གསེར་རམ། དངུལ་ལམ། བཻཌཱུ་ཡའམ། ཤེལ་ལམ། མུ་ཏིག་དམར་པོའམ། རྡོའི་སྙིང་པོའམ། སྤུག་གམ། དུང་ངམ། མན་ཤེལ་ལམ། སྤོས་སམ། རས་སམ། ཤིང་ལེབ་བམ། རྩིག་ངོས་ལ་དེ་བཞིན་

[009A]༄༅། །གཤེགས་པའི་སྐུ་གཟུགས་བཞེང་བར་བྱའོ། །རལ་བ་གསོ་བར་བྱའོ། །གྲུམས་པ་འཆོས་པར་བྱ་སྟེ། དེ་བཞིན་གཤེགས་པའི་སྐུ་གཟུགས་བྱས་ན། རིགས་དམའ་བ་རྣམས་དང། སྡིག་པ་བྱེད་པའི་རིགས་རྣམས་དང་
ལོག་པར་ལྟ་བའི་རིགས་སུ་མི་སྐྱེ། །ཡན་ལག་གང་ཡང་མ་ཚང་བར་མི་འགྱུར་རོ། །གལ་ཏེ་མཚམས་མེད་པ་ལྔ་བྱས་སུ་ཟིན་ཀྱང་དེ་བཞིན་གཤེགས་པ་ལ་དང་བ་རྙེད་དེ་སྐུ་གཟུགས་བྱས་ན། ལས་དེས་སེམས་ཅན་དམྱལ་བ་ཆུང་ངུ་མྱོང་སྟེ་
ཐེག་པ་གསུམ་གང་ཡང་རུང་བས་ངེས་པར་འབྱུང་བར་འགྱུར་རོ། །དཔེར་ན་མི་ཞིག་མི་གཙང་བས་རེག་པ་ལ། རབ་ཏུ་དག་པར་བཀྲུས་ཏེ། སྤོས་ཀྱིས་བྱུགས་ན། དྲི་མི་ཞིམ་པ་དེ་མེད་པར་འགྱུར་རོ། །དེ་བཞིན་དུ་མཚམས་མེད་པ་བྱས་པ་དེའི་སྡིག་པའང་
མེད་པར་འགྱུར་རོ། །མི་དགེ་བ་བཅུའི་ལས་ཀྱི་ལམ་དང་ལྡན་པའང་དེ་བཞིན་གཤེགས་པ་ལ་དད་པ་རྙེད་དེ། དེའི་སྐུ་གཟུགས་བྱས་ན། དེའི་སྡིག་པ་དེ་ཇི་ལྟར་མེའི་ཕུང་པོས་མར་ཚིག་སྟེ། དུ་བའང་མི་མངོན་པ་བཞིན་དུ་དེའི་སྡིག་པ་དེའང་མི་སྣང་བར་
འགྱུར་རོ། །ཞེས་གསུངས་པས། །སྐུ་གཟུགས་བཞེངས་པའི་ཕན་ཡོན་གྱི་མཚན་ཉིད་དེ་དང་པོའོ། །གཞན་ཡང་མཆོད་པའི་ཕན་ཡོན་ནི། རྒྱལ་བ་དངོས་སུ་མཆོད་པ་དང། ཡོངས་སུ་མྱ་ངན་ལས་འདས་ནས་མཆོད་པ་ལ་བསོད་ནམས་ཁྱད་པར་མེད་
དཾ། མེ་ཏོག་བརྩེགས་པའི་མདོ་ལས། སེང་གེ་རྣམ་པར་བརྩེ་བ་གང་གིས་དེ་བཞིན་གཤེགས་པ་མཐོང་སྟེ། སེམས་དང་བས་མཆོད་པ་དང། གང་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་རིང་བསེལ་ཡོངས་འབྲུ་ཙམ་ལ་མཆོད་

[009B] བྱེ་བྲག་གམ་ཐ་དང་དུ་བྱ་བ་མེད་དོ། །ཞེས་དང། འཕགས་པ་དཀོན་མཆོག་བརྩེགས་པར། དྲང་སྲོང་རྒྱས་པས་ཞུས་པ་ལས་ཀྱང། དྲང་སྲོང་ཆེན་པོ། གང་ལ་ལ་ཞིག་བཅོམ་ལྡན་འདས་ཡོངས་མྱ་ངན་
ལས་འདས་པ་དང། ད་ལྟར་བཞུགས་པ་ལ་མཆོད་པ་བྱེད་པ་དེའི་རྣམ་པར་སྨིན་པ་ནི་མཚུངས་པ་དང་མཉམ་ཞིང་འདྲའོ། །ཞེས་ང་འཆད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་ནི་ཆོས་ཀྱི་སྐུས་རབ་ཏུ་ཆེ་བ་ཡིན་གྱི། གཟུགས་ཀྱི་སྐུས་
རབ་ཏུ་ཆེ་བ་མ་ཡིན་པའི་ཕྱིར་རོ། །གང་ལ་ལ་ཞིག་ང་འདུག་པའམ། ཡོངས་སུ་མྱ་ངན་ལས་འདས་པ་ལ་མཆོད་ན་བསོད་ནམས་མཚུངས་པའི་ཕྱིར། འདི་གཉིས་ལ་བསོད་ནམས་ཀྱི་ཁྱད་པར་ཅུང་ཟད་ཀྱང་མེད་དོ། །ཞེས་པ་ལ་སོགས་དུ་མ་ཞིག་
གསུངས་ཤིང། མཆོད་པའི་བྱེ་བྲག་ནི། སངས་རྒྱས་བཅོམ་ལྡན་འདས་ནི། འཇིག་རྟེན་ཐམས་ཅད་ལས་མངོན་པར་འཕགས་ཤིང། བསོད་ནམས་དང་ཡེ་ཤེས་ཀྱི་ཚོགས་ནམ་མཁའ་ལྟ་བུར་དཔག་ཏུ་མེད་པའི་ཕ་རོལ་ཏུ་སོན་པས། ཡོན་གནས་དམ་པ་
བླ་ན་མེད་པ། མཉམ་པ་མེད་པ། མཚུངས་པ་མེད་པ་ཉིད་ཀྱི་ཕྱིར། དེའི་སྐུ་གཟུགས་དང། མཆོད་རྟེན་མཆོད་པ་དང། བསྐོར་བ་ལ་སོགས་པའི་དགེ་བའི་རྩ་བ་ཡང་དཔག་ཏུ་མེད་ཅིང། མཐར་ཡོངས་སུ་མྱ་ངན་ལས་འདས་པའི་ཆོས་སུ་གསུངས་ཏེ། ཇི་སྐད་དུ། ལས་
རྣམ་པར་འབྱེད་པའི་མདོར། བྲམ་ཟེའི་ཁྱེའུ་ནི་ཙོལ་བཀའ་སྩལ་པ། བྲམ་ཟེའི་ཁྱེའུ། དེ་བཞིན་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་ནི། བཅུ་པོ་འདི་དག་སྟེ། བཅུ་གང་ཞེ་ན། རྒྱལ་པོ་ཆེན་པོའི་ཁྱིམ་དུ་སྐྱེ་བ་འཐོབ་པ་དང། རྒྱ་ཆེ་བའི་གཟུགས་དང་

[010A]༄༅། །རྒྱ་ཆེ་བའི་གཡོག་འཁོར་དང། རྒྱ་ཆེ་བའི་མཆོད་པ་དང། བཀུར་སྟི་དང། རྒྱ་ཆེ་བའི་ནོར་དང། རྒྱ་ཆེ་བའི་ཐོས་པ་དང། རྒྱ་ཆེ་བའི་དད་པ་དང། རྒྱ་ཆེ་བའི་དྲན་པ་དང། རྒྱ་ཆེ་བའི་ཤེས་རབ་དང། རྒྱ་ཆེ་བའི་རྟོགས་པ་འཐོབ་སྟེ། དེ་དག་ནི་
དེ་བཞིན་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་ནོ། །ཕྱག་བཅལ་བའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་སྟེ། མདོག་གསེར་གྱི་ཁ་དོག་ལྟ་བུར་འགྱུར་བ་དང། མཛེས་ཏེ་མིག་ཏུ་སྡུག་པར་འགྱུར་བ་དང། སྐད་སྙན་ཞིང་བཟུང་
པའི་ཚིག་ཏུ་འགྱུར་བ་དང། བག་ཚ་བ་མེད་པར་འཁོར་གྱི་ནང་དུ་འགོ་བ་དང། ལྷ་དང་མི་རྣམས་དགའ་བར་འགྱུར་བ་དང། གཟི་བརྗིད་ཆེན་པར་འགྱུར་བ་དང། གཟི་བརྗིད་ཆེན་པོའི་གང་ཟག་འདི་ལྟ་སྟེ། སངས་རྒྱས་བཅོམ་ལྡན་འདས་རྣམས་དང། བྱང་
ཆུབ་སེམས་དཔའ་རྣམས་དང། སངས་རྒྱས་ཀྱི་ཉན་ཐོས་རྣམས་དང་འགྲོགས་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི། དེ་བཞིན་གཤེགས་པའི་མཆོད་
རྟེན་ལ་ཕྱག་བཙལ་བའི་ཕན་ཡོན་ནོ། །ཕྱག་བདར་བྱས་པའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་བ་དང། ལྟ་ན་སྡུག་པ་དང། མཛེས་པར་འགྱུར་བ་དང། སྐད་སྙན་པར་འགྱུར་བ་དང། དེའི་འདོད་ཆགས་དང། ཞེ་སྡང་དང། གཏི་མུག་བསྐྱབས་པར་
འགྱུར་བ་དང། ལམ་དུ་འགྲོ་ན། གསེག་མ་དང། རྩྭ་དང། གྱོ་མོ་རྣམས་མེད་པར་འགྱུར་བ་དང། བཙུན་པའི་རིགས་སུ་སྐྱེ་བར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ་

[010B] དེ་བཞིན་གཤེགས་པའི་མཆོད་རྟེན་ལ་ཕྱག་བདར་བྱས་པའི་ཕན་ཡོན་ནོ། །གདུགས་ཕུལ་བའི་ཕན་ཡོན་ལ་བཅུ་སྟེ། བཅུ་གང་ཞེ་ན། འཇིག་རྟེན་ན་གདུགས་ལྟ་བུར་འགྱུར་བ་དང། ལུས་ལ་གདུང་བ་མེད་པར་འགྱུར་བ་དང། སེམས་ལ་གདུང་
བ་མེད་པར་འགྱུར་བ་དང། འཇིག་རྟེན་གྱི་རྟེན་དུ་འགྱུར་བ་དང། བདག་པོའི་ལས་བྱེད་ཅིང་གསོག་པ་དང། འཁོར་ལོས་སྒྱུར་བའི་རྒྱལ་སྲིད་ཡང་དང་ཡང་དུ་འཐོབ་པ་དང། དབང་ཆེ་བར་གྲགས་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་
རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི། དེ་བཞིན་གཤེགས་པའི་མཆོད་རྟེན་ལ་གདུགས་ཕུལ་བའི་ཕན་ཡོན་ཡིན་ནོ། །དྲིལ་བུ་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་བར་འགྱུར་བ་དང་
སྒྲ་སྙན་པར་འགྱུར་བ་དང། ཡིད་དུ་འོང་བ་དང་སྨྲ་བ་དང་ལྡན་པར་འགྱུར་བ་དང། ཀ་ལ་པིང་ཀའི་སྒྲ་ལྟ་བུར་སྨྲ་བ་དང་ལྡན་པར་འགྱུར་བ་དང། བཟུང་བའི་ཚིག་ཏུ་འགྱུར་བ་དང། རབ་ཏུ་དགའ་བར་འགྱུར་བ་དང། ཀུན་ཏུ་དགའ་བ་རྒྱ་ཆེན་པོའི་སྒྲ་
ཐོས་པ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟན་ལ་དྲིལ་བུ་ཕུལ་བའི་ཕན་ཡོན་ནོ། །བ་དན་ཕུལ་བའི་ཕན་ཡོན་བཅུ་སྟེ། བཅུ་གང་
ཞེ་ན། འཇིག་རྟེན་ན་རྒྱལ་མཚན་ལྟ་བུར་འགྱུར་བ་དང། མཇའ་བཤེས་དང། བློན་པོ་དང། ཉེ་དུ་དང། སྣག་གི་གཉེན་མཚམས་རྣམས་ཀྱིས་བསྟི་སྟང་དུ་བྱེད་བླ་མར་བྱེད་རེ་མོར་བྱད་མཆོད་པར་བྱེད་པ་དང། ཕྱོགས་དང་ཕྱོགས་མཚམས་རྣམས་སུ་དེའི་གྲགས་

[011A] །པ་དང། བརྗོད་པ་དང། སྒྲ་དང། ཚིགས་སུ་བཅད་པ་མངོན་དུ་འབྱུང་བ་དང། གཟུགས་བཟང་ཞིང་ལྟ་ན་སྡུག་ལ་མཛེས་པར་འགྱུར་བ་དང། སྐྱེ་བ་གཞན་རྣམས་སུ་ཚེ་རིང་ཞིང་རིང་དུ་གནས་པར་འགྱུར་བ་དང། དབང་ཆེ་བར་གྲགས་
པར་འགྱུར་བ་དང། རིགས་བཙུན་པར་སྐྱེ་བར་འགྱུར་བ་དང། ལོངས་སྤྱོད་ཆེན་པོར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི། དེ་བཞིན་གཤེགས་པའི་མཆོད་རྟེན་ལ་བདན་ཕུལ་བའི་
ཕན་ཡོན་ནོ། །གོས་ཕུལ་བའི་ཕན་ཡོན་བཅུ་གཉིས་ཏེ། བཅུ་གཉིས་གང་ཞེ་ན། མཛེས་ཤིང་ལྟ་ན་སྡུག་པར་འགྱུར་བ་དང། པགས་པ་འཇམ་པ་དང། པགས་པ་སྣུམ་པ་དང། པགས་པ་སྲབ་པ་དང། དེའི་ལུས་ལ་རྡུལ་དང་དྲི་མ་མི་འཆགས་པ་དང་
དེའི་གོས་བཟང་པོ་བཟང་པོར་འགྱུར་བ་དང། གདིང་བ་དང། བགོ་བ་ཕྲ་མོ་རྙེད་པར་འགྱུར་བ་དང། ངོ་ཚ་ཤེས་པ་དང། ཁྲེལ་ཡོད་པ། ཕུན་སུམ་ཚོགས་པར་འགྱུར་བ་དང། མཐོང་ན་དགའ་བར་འགྱུར་བ་དང། ལོངས་སྤྱོད་ཆེ་བར་འགྱུར་པ་དང། མཐོ་རིས་སུ་སྐྱེ་བར་
འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། བཅུ་གཉིས་པོ་དེ་དག་ནི། དེ་བཞིན་གཤེགས་པའི་མཆོད་རྟེན་ལ་གོས་ཕུལ་བའི་ཕན་ཡོན་ནོ། །མེ་ཏོག་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་མེ་ཏོག་ལྟ་བུར་འགྱུར་པ་དང། དེའི་
སྣའི་དབང་པོ་ནམ་ཡང་ཉམས་པར་མི་འགྱུར་པ་དང། ལུས་ཀྱི་དྲི་ང་བ་རྣམ་པར་དག་པར་འགྱུར་བ་དང། དི་ཞིམ་པོ་འབྱུང་བར་འགྱུར་བ་དང། ཕྱོགས་དང་ཕྱོགས་མཚམས་སུ་དེའི་ཚུལ་ཁྲིམས་ཀྱི་དྲི་ངད་ལྡང་བར་འགྱུར་བ་དང། འཇིག་རྟེན་གྱི་མངོན་དུ་འགྲོ་

[011B] སྡུག་པའི་ཆོས་རྣམས་འཐོབ་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་པ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་མེ་ཏོག་ཕུལ་བའི་ཕན་
ཡོན་ནོ། །ཕྲེང་བ་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་ཕྲེང་བ་ལྟ་བུར་འགྱུར་བ་དང། ལུས་ཀྱི་དྲི་ང་བ་རྣམ་པར་དག་པར་འགྱུར་བ་དང། ཕྱོགས་དང་ཕྱོགས་མཚམས་སུ་ཚུལ་ཁྲིམས་ཀྱི་དྲི་ཞིམ་པོའི་དྲི་དང་ལྡང་བ་དང། རྟག་ཏུ་དྲི་ཞིམ་པར་འགྱུར་བ་
དང། བརྒྱན་པར་འགྱུར་བ་དང། གཡོག་འཁོར་མི་ཕྱེད་པར་འགྱུར་བ་དང། སྐྱེས་པ་དང་བུད་མེད་རྣམས་ཀྱི་ཡིད་དུ་འོང་བར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་
དེ་བཞིན་གཤེགས་པའི་མཆོད་རྟེན་ལ་ཕྲེང་བ་ཕུལ་བའི་ཕན་ཡོན་ནོ། །མར་མེ་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་མར་མེ་ལྟ་བུར་འགྱུར་བ་དང། དེའི་མིག་གི་དབང་པོ་ནམ་ཡང་འགག་པར་མི་འགྱུར་བ་དང། ཤའི་མིག་རྣམ་པར་དག་པར་འགྱུར་བ་དང། ལྷའི་མིག་རྣམ་པར་དག་པ་ཐོབ་པར་
འགྱུར་བ་དང། དགེ་བ་དང་མི་དགེ་བའི་ཆོས་རྣམས་ལ་ཤེས་རབ་འཕྱུག་པར་འགྱུར་བ་དང། མ་རིག་པ་དང་གཏི་མུག་གི་མུན་པ་སེལ་བ་དང་ཤེས་རབ་ཀྱི་སྣང་བ་ཐོབ་པར་འགྱུར་བ་དང། དེ་འཁོར་བ་ན་འཁོར་བའི་ཚེ་ནམ་
དུའང་བུན་པ་ན་གནས་པར་མི་འགྱུར་བ་དང། མོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་མར་མེ་ཕུལ་བའི་ཕན་ཡོན་ནོ། །སྤོས་ཕུལ་

[012A]༄༅། །བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་སྤོས་ལྟ་བུར་འགྱུར་བ་དང། སྣའི་དབང་པོ་རྣམ་པར་དག་པར་འགྱུར་བ་དང། ལུས་ཀྱི་དྲི་མི་ཞིམ་པ་རྣམ་པར་དག་པར་འགྱུར་བ་དང། རྟག་ཏུ་དྲི་ཞིམ་པར་འགྱུར་བ་དང། གཟུགས་བཟང་
བར་འགྱུར་བ་དང། འཇིག་རྟེན་གྱི་མངོན་དུ་འགྲོ་བར་བྱ་བར་འགྱུར་བ་དང། སྡུག་པའི་ཆོས་རྣམས་ཐོབ་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་
པའི་མཆོད་རྟེན་ལ་སྤོས་ཕུལ་བའི་ཕན་ཡོན་ནོ། །རོལ་མོ་སིལ་སྙན་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་ཞིང་ལྟ་ན་སྡུག་པར་འགྱུར་བ་དང། སྐད་སྙན་པར་འགྱུར་བ་དང། ཡིད་དུ་འོང་བ་སྨྲ་བ་དང་ལྡན་པར་འགྱུར་བ་དང། གྲགས་པ་དང་
ལྡན་པར་འགྱུར་བ་དང། བཟུང་བའི་ཚིག་ཏུ་འགྱུར་བ་དང། རྟག་ཏུ་དགའ་བར་འགྱུར་བ་དང། ཀུན་དགའ་བའི་སྒྲ་རྒྱ་ཆེན་པོ་རྟག་ཏུ་ཐོབ་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་
ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་རོལ་མོ་སིལ་སྙན་ཕུལ་བའི་ཕན་ཡོན་ནོ། །འཕགས་པ་སྤྱན་རས་གཟིགས་ཀྱི་མདོར་ཡང་བཀའ་སྩལ་པ། རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །བཅོམ་ལྡན་འདས་ཀྱི་བསྟན་པ་འཇིག་
འགྱུར་ཚེ། །ཛམྦུའི་གླིང་དུ་སྐྱེ་བར་མི་འགྱུར་ཞིང། །དེ་ནི་དེ་ཚེ་མཐོ་རིས་བདག་པོར་འགྱུར། །རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །དྲི་མི་ཞིམ་དང་མི་གཙང་སྨད་པ་རྣམས། །རྟག་ཏུ་སྤོང་ཞིང་ཚུལ་ཁྲིམས་ཕུང་པོར་གནས། །དེ་ནི་རྟག་ཏུ་ཚངས་

[012B] །འདི་ནས་ཤི་འཕོས་མཐོ་རིས་ལྷ་དབང་འགྱུར། །རིང་པོར་མི་ཐོགས་དོན་མཐོང་རྣམས་ལ་རྟག་ལྷ་རྣམས་ལ་ནི་རྒྱ་ཆེ་དོན་ཀྱང་བྱེད། །བཅོམ་ལྡན་རྒྱལ་བ་མཆོད་རྟེན་གསལ་བྱས་ན། །དེ་ནི་མི་ཁོམ་བརྒྱད་པོ་ཀུན་སྤོང་ཞིང། །དེ་ནི་དལ་
འགྱུར་དེ་བཞིན་ཁྱད་པར་འཕགས། །དེ་ནི་སངས་རྒྱས་མཚུངས་མེད་མཆོད་པ་བྱེད། །བག་ཡོད་བློ་གྲོས་བརྟན་ལ་དཔའ་བོར་འགྱུར། །འདོད་པའི་ཡོན་ཏན་དག་ལ་དགའ་མི་བསྐྱེད། །མི་དམན་སེམས་ཀྱིས་མངོན་པར་འབྱུང་བར་འགྱུར། །དེ་ནི་ནམ་ཡང་
བྱང་ཆུབ་སེམས་མི་འདོར། །ཚུལ་ཁྲིམས་སྐྱོན་མེད་ཤིན་ཏུ་སྡོམ་པར་འགྱུར། །རྣམ་དག་འདོད་ཆགས་བྲལ་བའི་ཆོས་ཀྱང་འཐོབ། །དེ་ནི་མདོག་ངན་དུས་རྣམས་ཀུན་ཏུ་སྤོང། །འཆལ་བའི་ཤེས་རབ་མ་ལུས་རྣམ་པར་སྤོང། །ཤེས་རབ་རྒྱ་ཆེན་གྱུར་ནས་
སྤྱོད་ལ་གནས། །ཁ་ཟས་གཙང་མ་དག་ཀྱང་རྙེད་འགྱུར་ཞིང། །ཁྱད་འཕགས་ཁ་དོག་ལྡན་ཞིང་ལྟ་སྡུག་ལ། །རེག་དང་ལྡན་ཞིང་རབ་མཛེས་གོས་རྣམས་འཐོབ། །དད་པའི་ཤུགས་བསྐྱེད་བཅོམ་ལྡན་མཆོད་རྟེན་ལ། །མེ་ཏོག་སྐམ་པོ་ཉལ་ཉིལ་འཕྱག་
བྱས་ན། །འདོད་པ་དམན་པ་སྡུག་བསྔལ་བྱེད་པོ་སྤོང། །སྟོབས་བཅུ་མངའ་བའི་དེད་དཔོན་བརྙེས་པར་བྱེད། །ད་ནི་མཛེས་ཤིང་རྣམ་དག་ལུས་སུ་འགྱུར། །སྐྱེ་བོ་མང་པོས་མཆོད་འོས་བལྟ་འོས་འགྱུར། །དེ་ལ་རྒྱལ་པོ་གནོད་པར་སེམས་མི་འགྱུར། །ངན་
སོང་ས་ཡི་ལམ་ངན་ཐམས་ཅད་གཅོད། །བྱང་ཆུབ་སེམས་དཔའི་ཚུལ་ཁྲིམས་ཕུང་པོར་གནས། །བག་ཡོད་མྱ་ངན་རྣམས་དང་སྐྱོན་རྣམས་སྤོང། །ནད་རྣམས་དུ་མ་མ་ལུས་རྣམ་པར་སྤོང། །བསྐལ་པ་མཐའ་ཡས་རྣམས་སུ་དབུགས་འབྱིན་འཐོབ། །སྤྱིན་གནས་

[013A]༄༅། །མཚུངས་མེད་སངས་རྒྱས་ཐོབ་པར་འོང། །མཚུངས་མེད་ཐོབ་ཅིང་ལྷ་མིས་མཆོད་འོས་འགྱུར། །རྣམ་དག་ལུས་ལྡན་རྒྱན་གྱིས་བརྒྱན་པར་འགྱུར། །ལྷ་ཡི་མེ་ཏོག་རབ་མཛེས་མནྡ་ར། །མཚུངས་མེད་པ་ཏ་ལ་ཡངས་སུ་འབུལ་དང། མཆོད་
རྟེན་མེ་ཏོག་ཉལ་ཉིལ་སུས་འཕྱག་པ། །དེ་དག་རྣམ་སྨིན་འདྲ་སྟེ་མཆོག་ཏུ་འགྱུར། །ཞེས་པ་ལ་སོགས་དུ་མ་གསུངས་སོ། །ཁང་བུ་བརྩེགས་པའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། འཕྱག་བདར་བྱས་པའི་ཕན་ཡོན་ནི་ལྔར་
འགྱུར་ཏེ། གང་ཞེ་ན། བདག་གི་སེམས་དང་བར་འགྱུར་བ་དང། གཞན་གྱི་སེམས་དང་བར་འགྱུར་བ་དང། ལྷ་རྣམས་ཡིད་དགའ་བར་འགྱུར་བ་དང། མཛེས་པའི་ལས་བྱས་ཤིང་གསགས་པ་དང། ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་སུ་
སྐྱེ་བར་འགྱུར་རོ། །སྙིང་རྗེ་པདྨ་དཀར་པོའི་མདོར་ཡང། ཕན་ཡོན་བསམ་གྱིས་མི་ཁྱབ་པ་གསུངས་པ་ལས་རྒྱུ་འབྲས་ཀྱི་དཔེ་འདི་ལྟར་བསྟན་ཏེ། ཀུན་དགའ་བ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ལྟར་བཞུགས་པ་
ལ་གང་བསྟི་སྟང་དུ་བྱེད་པ་ལྟ་ཞོག་ཡོངས་སུ་མྱ་ངན་ལས་འདས་པའི་སྐུ་གདུང་ལ་མཆོད་པ་བྱེད་པའང་ལྟ་ཞོག་ཀུན་དགའ་བོ། གང་དག་ཁ་ཅིག་ཐ་ན་རྨི་ལམ་དུ་དེ་བཞིན་གཤེགས་པའི་མཆོད་རྟེན་མཐོང་ནས། སེམས་དང་བར་བྱེད་ན། ཀུན་དགའ་པོ་
དགེ་བའི་རྩ་བ་དེའི་འབྲས་བུ་མྱ་ངན་ལས་འདའ་བ་ཡིན་ཏེ། མྱ་ངན་ལས་འདས་པ་ཀླས་ཤིང་མྱ་ངན་ལས་འདས་པའི་མཐས་གཏུགས་པར་འགྱུར་བ་རང་སྨྲའོ་ཞེས་དང། ཉ་མཚོ་ནང་ནས་འདྲེན་པའི་དཔེར་མཛད་ནས་བཀའ་སྩལ་བ། དེས་ན་རིགས་ཀྱི་བུ་དག་དེ་

[013B] རྙེད་པ་ཆེན་པོ་དང་ལྡན་པ་དག་སྟེ། རིགས་ཀྱི་བུ་དག་དེ་བཞིན་གཤེགས་པ་ལ་ཡོན་ཕུལ་བའི་དགེ་བའི་རྩ་བ་ནི། ད་ལྟ་བུ་དག་ལ་གཞག་པ། བསོད་ནམས་ཀྱི་ཞིང་ཆེན་པོ་
ལ་བཏབ་པ་དེ་དག་ལ་ནི། ཐ་མ་ཡུན་རིང་པོ་ཇི་སྲིད་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུའང་ཆུད་ཟ་བར་མི་འགྱུར་རོ། །དགེ་བའི་རྩ་བ་དེ་དག་ཐམས་ཅད་ཀྱི་འབྲས་བུ་ནི་མྱ་ངན་ལས་འདས་པ་ཡིན་ཏེ། མྱ་ངན་ལས་འདའ་བར་འགྱུར་རོ། །ཀུན་
དགའ་བོ། དོན་ཤེས་པར་བྱ་བའི་ཕྱིར། ངས་དཔེ་འདི་བྱས་པ་ལ་དོན་དུ་ལྟ་བ་གང་ཞེ་ན། ཀུན་དགའ་བོ། ཉ་ཞེས་བྱ་བ་དེ་ནི་སོ་སོ་སྐྱེ་བོའི་ཚིག་བླ་དྭགས་སོ། །མཆལ་པ་ཞེས་བྱ་བ་ནི་དེ་བཞིན་གཤེགས་པ་ལ་དགེ་བའི་རྩ་བ་བསྐྱེད་པའི་
ཆེག་བླ་དྭགས་སོ། །སྲད་བུ་ཞེས་བྱ་བ་དེ་ནི་བསྡུ་པའི་དངོས་པོ་བཞིའི་ཚིག་བླ་དྭགས་སོ། །ཉ་ཞེས་བྱ་བ་དེ་ནི་དེ་བཞིན་གཤགས་པའི་ཚིག་བླ་དྭགས་སོ། །ཉ་གསོན་པོ་ཞེས་བྱ་བ་དེ་ནི་སེམས་ཅན་མྱ་ངན་ལས་འདས་པའི་འབྲས་བུ་ལ་འགོད་པའི་
ཚིག་བླ་དྭགས་སོ། །ཀུན་དགའ་བོ། རྣམ་གྲངས་འདིས་ཀྱང་ཁྱོད་ཀྱིས་འདི་ལྟར་རིག་པར་བྱ་སྟེ། གང་སངས་རྒྱས་ལ་ཡོན་ཕུལ་བ་ནི་ཇི་སྲིད་མྱ་ངན་ལས་འདས་པར་འགྱུར་བ་མ་གཏོགས་པར་ཇི་སྲིད་ཡུན་རིང་པོར་ཡང་འཇིག་པ་མེད། ཡོངས་སུ་ཟད་པ་མེད་
མཐར་ཐུག་པ་མེད་དོ། །ཞེས་སོགས་རྒྱས་པར་གསུངས་ཤིང། ཆོས་རྒྱལ་སྲོང་བཙན་སྒམ་པོས་མཛད་པའི་རྒྱལ་རབས་ཀ་ཁོལ་མར་ཡང། འཇམ་དཔལ་གྱིས། བཅོམ་ལྡན་འདས་ད་ལྟ་སེམས་ཅན་རྣམས་ཀྱི་མཆོད་པའི་རྟེན་སངས་རྒྱས་ཉིད་ལགས་ཏེ་

[014A]༄༅། །ཡོངས་སུ་མྱ་ངན་ལས་འདས་ནས་ཇི་ལྟར་བགྱི་བ་བཀའ་སྩལ་དུ་གསོལ། ཞེས་ཞུས་པས། བཅོམ་ལྡན་འདས་ཀྱིས་བཀའ་སྩལ་པ། ང་ཡི་འཁོར་ནི་རྣམ་བཞི་ཡིས། །ད་ལྟར་དེ་ལ་མཆོད་བྱས་དང། །མ་འོངས་པ་ན་དད་པ་ཡིས། །
གཟུགས་བརྙན་རྣམས་ལ་མཆོད་པ་ལ། །ཁྱད་པར་ཅུང་ཟད་ཡོད་མ་ཡིན། །བསོད་ནམས་མཉམ་ཞིང་རྣམ་སྨིན་མཉམ། །ཅི་དེ་སངས་རྒྱས་བྱིན་རླབས་ཏེ། །སོ་སོ་སྐྱེ་བོས་ཤེས་མི་འགྱུར། །དེ་ཕྱིར་སངས་རྒྱས་མ་བྱོན་པའི། །ཞིང་ན་སྐུ་གཟུགས་ཡོད་
མིན་ཞིང། །མཐའ་འཁོབ་ཀླ་གློ་རྣམས་ན་མེད། །བསྟན་པ་ནུབ་ན་ཡོད་མིན་ཞིང། །མུ་སྟེགས་བྱོལ་སོང་སོགས་མི་མཐང། །དེ་ཕྱིར་སྐུ་གཟུགས་སྤྲུལ་པ་ཡིན། །ཞེས་གསུངས་ཤིང། དེ་ཚེ་ལྷ་ཚངས་པ་དང། བརྒྱ་བྱིན་དང། ཁྱབ་འཇུག་རྣམས་ཀྱིས། སངས་
རྒྱས་ཀྱི་ཆོས་སྐུ་མཚོན་བྱེད་མཆོད་རྟེན་དང། ལོངས་སྐུ་སྤྲུལ་པའི་སྐུ་རྣམས་བཞེངས་ཤིང། དེ་དག་དང་ཚུལ་མཚུངས་པར་རྒྱལ་པོ་ཉིད་ཀྱིས་ཀྱང། མཐའ་འདུལ་ཡང་འདུལ་ལ་སོགས་པའི་གཙུག་ལག་ཁང་བརྒྱ་རྩ་བརྒྱད་སྐྱེ་རྒུའི་བསོད་ནམས་ཀྱི་
ཞིང་བླ་ན་མེད་པ་རྣམས་བཞེངས་སོ། །འདི་ལྟ་བུའི་ཕན་ཡོན་འབྱུང་བའང་ཤིན་ཏུ་རིགས་ཏེ། ཐུབ་པའི་དབང་པོ་འདིས་མུ་མཐའ་མེད་པའི་འགྲོ་བ་རྣམས་ཀྱི་དོན་དུ་སྙིང་རྗེ་ཆེན་པོའི་གཞན་དབང་དུ་ནི་གྱུར་པས། དཔག་པར་དཀའ་བའི་སྙིང་སྟོབས་ཀྱི་རྣམ་པར་ཐར་པ་
ཕྱོགས་ཙམ་ཞིག་གིས་ཀྱང་ཡིད་ཆེས་ཤིང། དེ་དག་བལྟ་བར་བྱའོ། །རྣམ་གྲངས་འདི་དག་གིས་ནི་རྒྱལ་བ་སྲས་དང་བཅས་པ་ཐམས་ཅད་མཚོན་པར་བྱེད་དེ། བསོད་ནམས་ཀྱི་ཞིང་སྐུ་གཟུགས་མཆོད་པའི་ཕན་ཡོན་གྱི་ལེའུ་སྟེ་གཉིས་པའོ།། །།

[014B]   ༈    །ལེགས་པར་གང་བ་སྲེད་ལྡན་བདག་གིས་མཐོང། །སྤྲོ་དགའི་དེད་དཔོན་ལྷག་བསམ་གྲུ་རྫིངས་ཅན། །ལེགས་བཤད་དབང་གི་རྒྱལ་པོ་འདིར་བླངས་སོ། །དེའང་འདི་ལྟ་སྟེ། སྐུ་གཟུགས་ཆེ་ཆུང་གང་བྱེད་ཀྱི། །
ཤིང་ཚད་ཐོག་མར་བླངས་ནས་ནི། །བཞེངས་སྐུ་འགྱིང་ནི་མེད་པ་ལ། །ཆ་ནི་བཅུ་གཉིས་སྙོམས་པར་བགོ་འགྱིང་ཅན་ཞལ་གང་བཟླུམས་པ་ཡིས། །ཆ་ནི་བཅུ་གཅིག་ཤེས་པར་བྱ། །བཞུགས་སྐུ་བདུན་དུ་བགོ་བ་ཡིན། །དེ་ཡི་ཆ་གཅིག་དག་ལ་ནི། །ཆ་ཆེན་གདོང་དང་
ཐལ་མོ་དང། །མཐོ་དང་ཞལ་ཚད་ཅེས་པ་རྣམས། །མིང་གི་གྲངས་སུ་རིག་པར་བྱ། །དེ་ནི་ཕྱེད་བཅས་བཅུ་གཉིས་སུ། །ཤིན་ཏུ་སྙོམས་པར་བགོས་པ་ནི། །སོར་དང་ཆ་ཕྲན་དག་ཏུ་བརྗོད། །དེ་ལྟར་གྱུར་པའི་བརྒྱད་ཀྱི་ཆ། །ནས་ཞེས་མིང་གི་རྣམ་གྲངས་རྣམས། །སོ་སོར་
མ་འདྲེས་ཤེས་པར་བྱ། །དེ་ལྟའི་ཚད་ཀྱིས་གཞལ་བྱའི་ཡུལ། །མཆོག་གི་སྤྲུལ་སྐུ་ལོངས་སྐུ་བཅས། །དཔལ་ལྡན་གསང་བ་འདུས་པ་དང། །བདེ་དགྱེས་དུས་ཀྱི་འཁོར་ལོ་སོགས། །དྲང་སྲོང་ཁྲོས་པའི་སྐུ་རྣམས་སོ། །སྐུ་ཡི་སྲིད་དང་ཞེང་མཉམ་ལས། ཉ་གྲོ་ཏ་
ལྟར་ཆུ་ཞེང་གབ། །སྲིད་ཞང་སོ་སོར་ཞལ་ནི་བཅུ། །གཙུག་ཏོར་ནང་དུ་བྱས་པ་ཡི། །རལ་པའི་ཅོད་པན་ཐལ་མོའི་ཚད། །འཇིགས་བྱེད་དུས་མཚན་ཆ་ཕྲན་བརྒྱད། །ཉི་མ་སོར་གཅིག་པདྨ་གསུམ། །དྲིལ་བས་གདན་ནི་ཞལ་གང་ངོ། །དེ་ནི་བཅུ་གཉིས་ཆ་རུ་བརྗོད། །
བཞུགས་སྐུ་ཞལ་ཆེད་བདུན་ཞེས་པ། །སྐུ་ཡི་ཕྱེད་ཚད་གསང་གནས་ཡིན། །ཞལ་ལྔ་ནོར་བུ་ཆ་ཕྲན་གཉིས། །གསང་བའི་འོག་ནས་སྤྱི་བོར་བཞི། །པདྨ་ཆ་ཆེན་ཕྱེད་དང་གཉིས། །དེ་རྣམས་ལ་ནི་ཞལ་བདུན་ནོ། །དེ་མིན་ང་ཚན་དབྱེ་བ་ལ། །གཙུག་ཏོར་སོར་བཞི་

[015A]༄༅། །ཐོད་པའི་དཔངས། །ཕྱེད་བཅས་སོར་མོ་བཞི་རུ་བྱ། །སྐྲ་མཚམས་དག་ནས་མཛོད་སྤུ་དང། །དེ་ནས་ཤངས་ཀྱི་རྩེ་ཡི་བར། །སོ་སོར་ཆ་ཕྲན་བཞི་ཡི་ཚད། །ལྐོས་ཀོ་ཕྱེད་བཅས་ཆ་ཕྲན་བཞི། །མགྲིན་པ་སོར་བཞི་ཐུགས་ཀ་དང། །ལྟེ་བ་
གསང་བའི་ཆུ་སྐྱེས་བར། །སོ་སོར་ཐལ་མོའི་ཚད་ཡིན་ཏེ། །ཆུ་སྐྱེས་སྟེང་ནས་གཙུག་ཏོར་བར། །ཕྱེད་བཅས་དྲུག་ཅུ་རེ་གསུམ་གྱི། །སོར་མོ་དག་དང་ལྡན་པའོ། །དེ་ནས་དཔྱི་ནི་སོར་བཞི་དང། །བརླ་ནི་ཆ་ཆེན་གཉིས་སུ་བྱ། །པུས་མོ་སོར་བཞི་རྗེ་ངར་
ལ། །ཐལ་མོ་གཉིས་སུ་བཤད་པ་ཡིན། །བོལ་ནི་ཕྱེད་བཅས་ཆ་ཕྲན་བཞི། །གསང་བའི་གནས་ནས་ཞབས་ཀྱི་མཐར། །ཕྱེད་བཅས་དྲུག་ཅུ་རེ་གསུམ་གྱི། །ཆ་ཕྲན་དག་དང་ལྡན་པར་བྱ། །ད་ནི་ཞེང་གི་ཚད་བཤད་པ། །ཐུགས་ཀའི་ཚངས་པའི་རི་མོ་
ནས། །མཆེ་ན་ཁུང་རྩེ་བར་ཞལ་གྱི་ཚད། །དཔུང་བ་སོར་མོ་ཉི་ཤུ་ལ། །ཕྱག་ངར་ཆ་ཕྲན་བཅུ་དྲུག་ཡིན། །ཕྱག་མགོ་བཅུ་གཉིས་སོར་མོའི་ཚད། །མཁྲིག་མགྲུ་མོའི་ཚིགས་གཉིས་ལ། །ཆ་ཕྲན་རེ་རེ་སྦྱིན་པ་ཡིས། །བསྡོམས་པས་ཕྱེད་བཅས་རེ་གསུམ་འགྱུར། །
དེ་ནི་ཅིག་ཤོས་དག་ལའང་སྦྱར། །དེ་ལྟར་སྲིད་ཞེང་ཞལ་བཅུ་པ། །སོར་མོ་བརྒྱ་དང་ཉི་ཤུ་ལྔའི། །ཚད་ནི་མཁས་པས་ཤེས་པར་བྱ། །སྲིད་ཞེང་ཚད་ལ་མ་གཏགས་པའི། །དབྱེ་བ་འདི་ལྟར་བཤད་བྱ་ཡིན། །ནོར་བུའི་དཔངས་སུ་སོར་མོ་གཉིས། །ཟླུམ་པོར་
བསྐོར་བ་སོར་མོ་བཞི། །གཙུག་ཏོར་བསྒོར་བ་བཅུ་གཉིས་སོ། །ཐོད་ཁྱིམ་ཟླུམ་རྒྱས་གདུགས་ལྟ་བུ། །བཞི་བཅུ་ཞེ་ལྔའི་སོར་གྱིས་བསྐོར། །གཙུག་ཏོར་རྩེ་ནས་སྐྲ་མཚམས་བར། །ཚངས་ཐིག་ཐད་སོར་ཆ་ཕྲན་བརྒྱད། །དེ་ནས་དཔལ་བ་སོར་བཞིའི་

[015B] །སྨིན་ཕྲག་མཛོད་སྤུ་སོར་མོ་གཅིག་སྤུ་ནི་གཡས་འཁྱིལ་ཀུན་དའི་མདོག་དེ་ཡི་འོག་ཟུར་སྨིན་མའི་བར། །རྐང་པ་གཉིས་ཀྱིས་དམན་པ་ཡི། །སོར་གཉིས་དོར་ནས་སྨིན་མའི་དཀྱུས། །ཆ་ཕྲན་བཞི་དང་སོ་སོར་ལྡན། །རེ་ཁའི་སྤོམས་
སུ་རྐང་པ་གཅིག་ཟླ་བ་ཚེས་ལྟར་མཇེས་པར་འདྲི། །མཛོད་སྤུའི་ཐད་ནས་ཆ་ཆུང་གཉིས། །འོག་ཏུ་གཞལ་བའི་འཕྲེད་ཐིག་སྟེང། །སྤྱན་གྱི་དབྱེ་བ་འདི་ལྟར་བྱ། །སངས་རྒྱས་བསམ་གཏན་ལ་བཞུགས་པའི། །སྤྱན་གྱི་ཞེང་ལ་ནས་གཉིས་དང། །
དཀྱུས་སུ་ནས་དྲུག་སོར་མོ་གཉིས། །གཞུ་ཡི་དབྱིབས་ཅན་ཞི་བའི་ཚུལ། །བྱང་ཆུབ་སེམས་དཔའ་རྣམས་ཀྱི་ནི། །སྤྱན་གྱི་ཞེང་ལ་སོར་མོ་ཕྱེད། །དཀྱུས་སུ་ནས་བཞི་ཆ་ཕྲན་གཉིས། །ཨུཏྤལ་འདབ་ལྟར་ཤིན་ཏུ་མཛེས། །བདེ་མཆོག་རྩ་ཞལ་
སྤྱན་གྱི་ཞེང། །ནས་བཅུ་སྲིད་དུ་བཅུ་བཞི་ནས། །དྲང་སྲོང་ཁྲོས་པ་གཞན་ལའང་སྦྱར། །གཡས་གཡོན་སྤྱན་ཞེང་སོར་མོ་གཅིག་སྲིད་དུ་ཆ་ཕྲན་གཉིས་བྱས་ཏེ། །པདྨའི་འདབ་ལྟར་རབ་ཏུ་མཛེས། །རྒྱ་བཞལ་སྤྱན་ཞེང་ནས་དྲུག་ཡིན། །དཀྱུས་སུ་ཕྱེད་བཅས་
སོར་མོ་བཞི། །ཉ་ཡི་ལྟོ་འདྲ་མཛེས་པ་ནི། །ལྷ་མོ་སྒེག་ཉམས་ཅན་ལའང་སྦྱར། །མིག་དཀྱུས་སོར་མོ་བཞི་དག་ལ། །རྐྱང་པ་བཞི་པའི་ཞེང་གིས་མཛེས། །ཀུན་གྱི་ཡིད་འཕྲོག་མཛེས་པའི་སྤྱན། །མིག་དབུས་སུམ་ཆའི་འབྲས་བུ་ནག་དེ་དབུས་མཐོང་
མིག་ཕྱེད་བཅོས་ནས། །རྫི་མ་རྐང་པ་ཕྱེད་ཀྱི་ཚད། །མིག་འབྲས་དཀར་ནག་ཆ་མཉམ་ཞིང། །སོ་སོར་མ་འདྲེས་མཛེས་པར་བྱ། །མིག་ལྤགས་སོར་གྱི་ལྔ་ཆའི་དཔངས། །སྤྱན་གཉིས་བར་དུ་སོར་མོ་ཟུང། །དེ་དབུས་ཤངས་ནི་སོར་གཅིག་དཔངས། །མངོན་པར་

[016A]༄༅། །མཐོ་ཞིང་ཡིད་ཙམ་གཟུར། །དྲངས་ཤིང་མཛེས་པའི་ཤངས་རྩེའི་དཔངས། །ཕྱེད་བཅས་སོར་གཅིག་རྣམ་རིག་བྱ། །ཤངས་དཀྱུས་སོར་གཅིག་སྔར་བཤད་པ། །ཤངས་ཀྱི་རྩ་བ་དག་ལ་སྦྱར། །ཤངས་རྩེ་འཆད་པས་སོར་ཕྱེད་
བསྣན། །སྣ་ཡི་ཀ་བ་སོར་ཕྱད་ཞང། །སྣ་བུག་རྒྱར་ཡང་དེ་བཞིན་ནོ། །སྣ་གཤོག་རྒྱས་པ་ནས་གཉིས་སོ། །བསྡོམས་པས་ཤངས་ཞེང་སོར་གཉིས་རྒྱས། །སྣ་བུག་ཟབ་སུ་སོར་གྱི་ཚེད། །ཤངས་ཀྱི་འོག་ནས་མཆུ་སྒྲས་བར། །ཡ་མཆུའི་པདྨ་ཞེས་
བྱ་བ། །དཀྱུས་སུ་སོར་བཞི་ཞེང་ལ་ནི། །རྐང་པས་དམན་པའི་སོར་མོའི་དབུས། །ཅུང་ཞིག་དམའ་བ་ནས་གཅིག་གོ་གུཙྪི་ཞེས་ཀྱང་རྣམ་པར་གྲགས། །དགེ་དང་མི་དགེ་འཇུག་ལྡོག་གི་ལེགས་གསུང་བདུད་རྩི་སྤྲོ་བའི་སྒོ། །འཛུམ་ཞལ་དཀྱུས་སུ་ཆ་ཕྲན་
བཞི། །ཡ་མཆུའི་པད་སྒྲོས་དབུས་དག་ན། །ནཻ་ཙོ་ཁྲ་ཡི་གདོང་འདྲ་བ། །འཕྱར་བའི་ངོས་ལ་རྐང་པ་གཅིག་མ་མཆུ་དག་ཀྱང་དེ་བཞིན་ལ། །དཔངས་སུ་ནས་དྲུག་འཛུམ་པ་དང། །རྒོད་དང་ཞལ་ནི་གདངས་པ་རྣམས། །མཁས་པས་ཉམས་དང་ལྡན་པར་
བྱ། །ལྐོས་ཀོའི་རྩེ་མོ་ཟླུམ་ཞིང་རྒྱས། །རྒྱ་དཔངས་སོར་མོ་གཉིས་སུ་བྱ། །ལྐོག་མ་འཕྱར་བ་སོར་མོ་བཞི། །མགྲིན་ཕ་བུམ་པ་ལྟར་མཛེས་པ། །ཟླུམ་རྒྱས་རི་མོ་གསུམ་ལྡན་པ། །དང་པོ་སོར་གཅིག་རྐང་པས་དམན། །གཉིས་པ་སོར་གཅིག་རྐང་
པ་གཅིག་ལྷག་མ་ཆ་ཕྲན་གཉིས་སུ་བཤད། །རི་མོ་རྣམས་ཀྱི་རྩེ་མོ་ཡང། །རིམ་གྱིས་ཕྲ་ཞིང་གྱེན་དུ་ཕྱོགས། །སོར་མོ་ཉི་ཤུ་རྩ་བཞི་ཡིས། །མགྲིན་པར་བསྐོར་བའི་ཚད་དུ་བཤད། །ཞལ་གྱི་དབྱིབས་ནི་རྣམ་བཞི་སྟེ། །བྱ་ནག་སྒོ་ང་ཏིལ་དང་

[016B] །གྲུ་བཞི་པ་དང་ཟླུམ་པོའོ། །སྐྱེས་ཆེན་ལྷ་དང་ལྷ་མོ་ནི། །བྱ་ནག་སྒོ་ང་ཏིལ་གྱི་དབྱིབས། །མཛེས་ཤིང་བལྟ་ན་སྡུག་པ་ཡི། །ཞལ་ནི་རྣམ་གཉིས་ཉིད་དུ་བྱ། །ཡི་དྭགས་འབྱུང་པོ་ཤ་ཟ་དང། །ཁྲོ་རྣམས་མི་སྡུག་རྣམ་པ་སྟེ། །གྲུ་བཞི་པ་དང་ཟླུམ་པོར་
གསུངས། །ཞལ་གང་གྲུ་བཞིའི་ཐིག་གི་ནང། །དཔྲལ་དཀྱུས་སོར་མོ་བརྒྱད་དམ་བཅུའི། །མཚམས་ནས་དཔྲལ་བ་གཞུ་ལྟར་གུག་ཞལ་དཔངས་འགྲམ་པའི་ཟུར་ཁུགས་ནས། །གཅིག་གཉིས་གསུམ་དང་ཕྱེད་དང་གསུམ། །སོར་མོས་ཕྲི་བས་པ་ཡིག་དང། །
ཨ་འབྲས་ཏིལ་དང་བྱ་སྒོང་དབྱིབས། །དཔལ་ལྡན་འཁོར་ལོ་སྡོམ་པ་ཡི། །ཞལ་བཞི་ལ་ཡང་སྦྱར་བྱ་སྟེ། །གཡས་ཞལ་སྒོ་ངའི་དབྱིབས་འདྲ་ཞིང། །རྩ་ཞལ་ཨ་འབྲས་རྒྱབ་ཞལ་ཏིལ། །གཡོན་ཞལ་གྲུ་བཞི་པ་ཡིག་སྟེ། །མཁས་པས་ལྷ་ཡི་གདོང་པ་
བརྒྱན། །ཤངས་ཀྱི་རྩ་བའི་ཐད་ཟུར་གྱི། །འགྲམ་པ་དག་ནས་ལེགས་སྐྱེས་པའི། །སྙན་དཀྱུས་སོར་མོ་ཕྱེད་དང་ལྔ། །སྨིན་མའི་རྩེ་དང་སྙན་རྩེ་མཉམ། །མིག་གི་ཐད་ཟུར་འགྲམ་པ་ལས། །ཐོན་པའི་རྣ་བའི་འཁྱིལ་པ་ཞེས། །ལོགས་སུ་འཕྱར་བ་སོར་ཕྱེད་ཀྱིས། །
ཤངས་འབུར་མེ་ཏོག་སྒང་བུའི་དབྱིབས། །སྲིད་དུ་སོར་གཅིག་ལྡན་པའི་འོག་རྣ་བའི་ཁུང་བུ་རྒྱ་དང་དཔངས། །ཆ་ཕྲན་གཅིག་གིས་ཉེ་བར་མཛེས། །དེ་དང་འབྲེལ་བའི་འོག་གི་ཁུང། །རྒྱ་དཔངས་སོར་མོ་ཕྱེད་དུ་བྱ། །དེ་གཉིས་ཕྱ་མཐའ་བསྐོར་བ་ཡི། །པཌ་
པ་འབུར་དང་དམའ་བ་གཉིས། །སོ་སོར་རྐང་པ་གཉིས་ཀྱི་ཞེང། །དེ་ཡི་ཕྱི་མཐའ་རྣ་བའི་རྒྱུན། །ཞེང་དུ་སོར་ཕྱེད་དཔངས་སོར་གཅིག་བསྡོམས་པས་སྙན་ཞེང་སོར་མོ་གཉིས། །རྒྱབ་ཏུ་སོར་ནི་ཕྱེད་དང་གཉིས། །འགྲམ་པ་དག་ལས་མངོན་པར་འཕགས། །

[017A]༄༅། །སྙན་ཤལ་སོར་བཞི་ལྔ་ཡང་རུང། །ཞེང་དུ་ཆ་ཕྲན་ཕྱེད་དང་གཉིས། །མདུན་དུ་ཕྱོགས་ཤིང་མཛེས་པར་བྱ། །སྙན་བར་མདུན་ལོགས་བཅོ་བརྒྱད་སོར། །རྒྱབ་ལོགས་སོར་མོ་བཅུ་བཞིར་བྱ། །བསྡོམས་པས་སུམ་ཅུ་སོ་དྲུག་
བསྐོར། །མགྲིན་དཀྱུས་སོར་བརྒྱད་ཕྱི་ཟུར་ནས། །ཕྲག་པ་ཞལ་གང་སོར་མོ་གཉིས། །དཔུང་མགོ་ཟླུམ་ཞིང་ཕྲག་གོང་རྒྱས། །དཔུང་པའི་མགོ་ནས་མཆན་ཁུང་རྩེར། །སོར་དྲུག་ནུ་མའི་བར་ཡང་ངོ། །མཆན་ཁུང་རྩེ་ནས་ཕྲག་པའི་སྟང། །སོར་དགུ་ཉི་ཤུ་རྩ་
བཞིས་བསྐོར། །དཔུང་ལྷུ་སོར་མོ་ཉི་ཤུ་དང། །ཕྱག་ངར་བཅུ་དྲུག་ཚད་དག་གིས། །རང་རང་སྤོམས་སུ་རྣམ་པར་བསྐོར། །མཁྲིག་མ་བསྐོར་བ་ཆ་ཆེན་གཅིག་དཔུང་ལྷུ་ཕྱག་ངར་མཁྲིག་མ་རྣམས། །བསྐོར་བའི་སུམ་ཆ་བྲི་བྱ་ལའོ། །ཕྱག་མཐིལ་སྲིད་
ཞོང་སོར་མོ་བདུན། །གུང་མོ་སོར་ལྔ་ཚིགས་ཕྱད་ཀྱིས། །ཕྲི་བས་མཛུབ་མོ་སྲིན་མཐེབ་ནི། །གུང་མོ་དག་ལས་སོར་ཕྱེད་དམན། །སྲིན་མཐེབ་དག་གི་ཚིགས་གཅིག་གི་མཐེབ་ཆུང་དམའ་ཞིང་སོར་མོ་རྣམས། །ཆ་མཉམ་ཚིགས་པ་གསུམ་དང་ལྡན། །ཚིགས་
ཕྱེད་མཚམས་ནས་སེན་མོ་ནི། །མདོག་དམར་སྐལ་ནི་མཐོ་བར་བྱ། །སོར་མོའི་དཀྱུས་ཀྱི་སུམ་ཆ་ནི། །ཚད་པས་རང་རང་རྩ་བ་བསྐོར། །རྩ་བའི་སུམ་ཆ་ཆད་པ་རྣམས། །དེ་ཡི་གསུམ་ཆ་ཕྲི་བ་ཡིས། །སོར་མོའི་རྩེ་མོ་བསྐོར་བར་བྱ། །རིམ་གྱིས་ཕྲ་ཞིང་མཉེན་
ཞིང་མཛེས། །མཁྲིག་མ་དག་ནས་སོར་བཞིའི་མཚམས། །ལེགས་སྐྱེས་མཐེ་བོང་སོར་བཞི་པ། །ཚིགས་པ་གཉིས་ལྡན་སོར་མོ་ནི། །རྩ་བའི་ཚིགས་ཀྱི་ཕྱེད་དུ་སླེབ། །མཐེ་བོང་སྤོམས་སུ་སོར་བཞིས་བསྐོར། །མཐེ་བོ་དག་གི་རྩ་བ་ནས། །མཛུབ་མོའི་རྩ་བར་སོར་མོ་

[017B] །མཐེའུ་ཆུང་གི་རྩ་བ་ནས། །མཁྲིག་མའི་བར་དུ་སོར་ལྔ་ཡིན། །ཕག་མཐིལ་དུང་དང་འཁོར་ལོ་དང། །དཔལ་གྱི་བེའུ་ལ་སོགས་པའི། །རི་མོ་དག་གིས་ལེགས་པར་སྤྲས། །མཆན་ཁུང་རྩེ་ནས་རྩེ་ཡི་བར། །ཉི་ཤུ་རྩ་ལྔའི་སོར་མོ་ནི། །རྒྱབ་མདུན་གཉིས་སུ་སོ་
སོར་གནས། །མཆན་ཁུང་འོག་གི་ལོགས་གཉིས་ལ། །ཆ་ཕྲན་བརྒྱད་བརྒྱད་ཀུན་དྲིལ་བས། །དྲུག་ཅུ་རེ་དྲུག་སོར་མོས་བསྐོར། །ནུ་ཏོག་ནས་བཞི་རྣམ་པར་བརྒྱན། །ནས་གཉིས་འོད་ཀྱིས་ཀུན་ཏུ་བསྐོར། །ནུ་མའི་བར་དུ་མཐོ་ཡི་ཚད། །ནུ་མའི་ཐད་ཀྱི་མདུན་རྒྱབ་རྒྱར། །
སོར་མོ་ཉི་ཤུ་ཕྱེད་དང་གསུམ། །ལོགས་གཉིས་སོ་སོར་བཅུས་གཉིས་སོར། །དྲིལ་བས་དྲུག་ཅུ་རེ་དགུས་བསྐོར། །ནུ་མའི་འོག་ནས་སོར་གཉིས་ཐད། །སྐུ་ཡི་མདུན་རྒྱབ་ཉི་ཤུ་སོར། །རྩིབས་ལོགས་སོ་སོར་ཆ་ཕྲན་བཅུ། །བསྡོམས་པས་ཆ་ཕྲན་དྲུག་ཅུས་བསྐོར། །ལྟེ་བ་ནུ་མའི་
བར་དག་ལ། །ཆ་ཕྲན་དག་ནི་བཅུ་དྲུག་དང། །ནུ་མ་ཕྲག་པར་ཞལ་གང་ངོ། །ལྟེ་བའི་ཐད་སོར་ཞེང་དྲུག་ཅུ། །ཟླུམ་པོར་བསྐོར་བས་སུམ་འགྱུར་རོ། །ལྟེ་གོང་སོར་མོ་གཅིག་གི་མཚམས། །ཞེང་ནི་སོར་མོ་བཅོ་ལྔ་ལ། །སུམ་འགྱུར་ཚད་ཀྱིས་བསྐོར་བ་ཡིན། །རྐེད་པ་ཕྲ་
ཞིང་སྐབས་ཕྱེད་བྱ། །ལྟེ་ཁུང་རྒྱ་དཔངས་སོར་གཅིག་པ། །ཟབ་དང་གཡས་སུ་འཁྱིལ་བ་ཡིན། །ལྟེ་བའི་འོག་ནས་སོར་བརྒྱད་མཐར། །སྟ་ཟུར་བར་དུ་བཅོ་བརྒྱད་སོར། །བཅུ་དགུ་དག་ཀྱང་ལེགས་པར་བཤད། །དེ་དག་སུམ་འགྱུར་བསྐོར་བར་བྱ། །གསང་བའི་ཆུ་སྐྱེས་
ཡུ་བ་ལ། །སོར་བཞི་ནོར་བུ་ཆ་ཕྲན་གཉིས། །ཆ་ཕྲན་དྲུག་གིས་སྤོམས་སུ་བསྐོར། །འོག་ཏུ་འཕྱང་བའི་འབྲས་བུའི་དཀྱུས། །སོར་ལྔ་ཞེང་དུ་ཆ་ཆུང་བཞི། །གཉིས་པོ་ཡིད་ཀྱིས་སྤྲུལ་པར་གསུངས། །འཕོངས་ཚོས་ཟླུམ་པོ་ཆ་ཕྲན་བརྒྱད། །འབུར་བ་ལ་ནི་ཆ་ཕྲན་གསུམ། །

[018A]༄༅། །བརླ་ཡི་རྩ་བ་བསྐོར་བ་ལ། །ཆ་ཕྲན་སུམ་ཅུ་སོ་དྲུག་གོ་དེ་འོག་སྤོམས་སུ་སུམ་ཅུ་གཉིས། །པུས་མོའི་ཐད་སོར་ཉི་ཤུ་བརྒྱད། །རྗེ་ངར་དབུས་སུ་ཉི་ཤུ་གཅིག་ལོང་བུའི་ཐད་སོར་བཅུ་བཞི་རྣམས། །སོར་མོའི་ཚད་ཀྱིས་བསྐོར་བ་ཡི། །རིམ་གྱིས་ཕྲ་
ཞིབ་མཛེས་པའོ། །དེ་དག་རྣམས་ཀྱི་སུམ་ཆ་ནི། །བྲིས་སྐུ་དག་ལ་བཀོད་པར་བྱ། །ཞབས་མཐིལ་སོར་མོ་བཅུས་གཉིས་ཏེ། །མཐེ་བོང་མཛུབ་མོ་སོར་མོ་གསུམ། །མཛུབ་མོའི་བཅུ་དྲུག་ཆ་ཡིས་ནི། །དམན་པའི་གུང་མོ་རིམ་པ་བཞིན། །སོ་སོར་བརྒྱད་ཆ་བརྒྱད་ཆས་དམན། །མཐེ་
བོང་སྤོམས་སུ་སོར་ལྔས་བསྐོར། །ལྷག་མ་རང་རང་དཀྱུས་ཀྱིས་བསྐོར། །སོར་མོ་ཐམས་ཅད་ཚིགས་གཉིས་པ། །སེན་མོ་རྣམས་ནི་ཚིགས་ཕྱེད་དོ། །ཞབས་མཐིལ་སེར་མོར་བཅས་པའི་དཀྱུས། །སོར་ནི་བཅོ་ལྔ་དག་དང་ལྡན། །བཅུ་ཡི་ཚད་ཀྱང་ལེགས་པར་བཤད། །
སོར་མོ་རྣམས་ཀྱི་རྩ་བ་ཡི། །ཞབས་མཐིལ་ཞེང་དུ་སོར་མོ་དྲུག་དབུས་སུ་སོར་ལྔ་རྟིང་པར་བཞི། །རྟིང་པ་འབུར་བ་སོར་མོ་གཉིས། །མཐེ་བོའི་རྩ་བ་ཞབས་ཀྱི་དཔངས། །སོར་མོ་གཉིས་སུ་རིག་པར་བྱ། །མཐེའུ་ཆུང་ནས་རྟིང་པའི་བར། །དབངས་སུ་ཆ་ཕྲན་གཅིག་ཡིན་
ནོ། །ཞབས་མཐིལ་མཉམ་ཞིང་འཁོར་ལོ་སོགས། །དགེ་མཚན་རི་མོ་འདྲི་བར་བྱ། །དེས་ནི་རྫོགས་པའི་སངས་རྒྱས་ཀྱི། །ཚད་ཀྱི་དབྱེ་བ་མདོ་ཙམ་བཤད། །སངས་རྒྱས་རྣམས་ཀྱི་ཞལ་གྱི་ཚང། །ཕྱེད་བཅས་སོར་མོ་བཅུས་གཉིས་ཀྱི། །ཕྱེད་ཀྱི་ཆ་རྣམས་ཕྲི་བ་ཡིས། །སོར་མོ་བཅུས་གཉིས་ཞལ་
ཚད་ཀྱི། །བྱང་ཆུབ་སེམས་དཔའ་རྣམས་ཀྱི་ཚད། །སྲིད་དང་ཞེང་དུ་ཞལ་ནི་བཅུ། །སོར་མོ་བརྒྱ་དང་ཉི་ཤུར་འགྱུར། །རལ་པའི་ཅོད་པན་སོར་མོ་ནི། །བཅུ་འམ་བརྒྱད་དུ་ལེགས་པར་བཤད། །གཞན་ནི་སྔར་བཞིན་ཤེས་པར་བྱ། །གདོང་པ་དགུ་པའི་ཚད་བཤད་པ། །སྲིད་ཞེང་ཞལ་

[018B] །བརྒྱ་དང་བརྒྱད་དུ་རིག་པར་བྱ། །ཞལ་རས་ཐུགས་ཀ་ལྟེ་བ་དང། །གསང་བའི་གནས་པར་ཆ་ཆེན་རེ། །སོ་སོར་མ་འདྲེས་ཤེས་པར་བྱ། །ཐོད་དཔངས་སོར་གསུམ་མགྲིན་པ་ཡང། །དེ་དག་ཆད་དང་མཐུན་པ་ཡི། །གསང་བའི་གནས་ནས་སྤྱི་བོའི་བར། །ཞལ་ནི་ཕྱེད་དང་
ལྔ་རུ་འགྱུར། །བརླ་དང་བྱིན་པ་ཞལ་དོ་རེ། །བོལ་གྱི་དཔངས་དང་པུས་མོའི་དཔངས། །སོ་སོར་ཆ་ཕྲན་གསུམ་དག་གིས། །གསང་བའི་གནས་ནས་ཞབས་ཀྱི་མཐར། །ཞལ་ནི་ཕྱེད་བཅས་ལྔ་རུ་འགྱུར། །དེས་ནི་སྲིད་ཚད་རྟོགས་པར་བྱ། །ཐུགས་ཀའི་ཚངས་པའི་རི་མོ་ནས། །མཚན་ཁུང་རྩེ་
བར་སོར་མོ་བཅུ། །དཔུང་ལྷུ་ཆ་ཕྲན་བཅོ་བརྒྱད་དང། །ཕྱག་ངར་བཅུ་བཞིའི་སོར་མོ་ཡིན། །ཕྱག་མགོ་སོར་མོ་བཅུ་གཉིས་རྣམས། །བསྡོམས་པས་སོར་མོ་ལྔ་བཅུ་བཞི། །ཞལ་ནི་ཕྱེད་བཅས་ལྔ་རུ་འགྱུར། །དེ་བཞིན་གཡས་གཡོན་མཚུངས་པ་ཡི། །ཞེང་གི་ཚད་ནི་རིག་པར་བྱ། །ནུ་མ་རྒྱ་
དཔངས་ན་ཕྲན་བཞི། །མཁྲེགས་ཤིང་ཟླུམ་རྒྱས་ཉིད་དུ་བྱ། །རལ་པ་ཕྱེད་བཅིངས་སྐྲ་ཡི་ཚང། །སོར་དྲུག་ལྷ་མོ་རྣམས་ལ་མཛེས། །དེ་དག་ལྷ་མོ་སྒྲོལ་མ་སོགས། །དཀྱིལ་འཁོར་ས་ཡི་ལྷ་མོ་དང། །ཆུ་ལྷ་བདེན་བྲལ་ནོར་ལྷ་དང། །ཞི་བའི་གཟའ་དང་འདོད་ལྷ་དང། །ཉན་ཐོས་རྣམས་
ཀྱི་ཚད་དུ་བཤད། །དེ་ལྟར་ཐལ་མོ་བཅུ་པ་དང། །ཐལ་མོ་དགུ་ཞེས་བཤད་པ་ཡིས། །མཚན་ཉིད་གསུམ་པ་རིག་པར་བྱ། །ཁྲོ་བོ་བཅུ་དང་གནོད་སྦྱིན་དང། །ཐགས་བཟང་བདེན་བྲལ་གཤིན་རྗེ་དང། །མེ་ལྷ་དྲག་པོའི་གཟའ་ལ་སོགས། །སྲིད་ཞེང་ཐལ་མོ་བརྒྱད་དུ་གསུངས། །ཞལ་དང་
ཐུགས་ཀ་ལྟེ་བ་དང། །གསང་བའི་གནས་རྣམས་ཆ་ཆེན་རེ། །བརླ་དང་བྱིན་པ་སོ་སོར་ནི། །སོར་མོ་བཅོ་བརྒྱད་དག་ཏུ་བྱ། །ཁྲོ་བོའི་མགྲིན་ཚད་དོར་བ་ཡིན། །བོལ་དང་པུས་མོ་ཐོད་པའི་དཔངས། །སོ་སོར་ཆ་ཕྲན་བཞི་ཡིས་ནི། །སྲིད་ཀྱི་ཚད་ནི་རྟོགས་པར་བྱ། །བྲང་ཞེང་ཕྱེད་ལ་སོར་མོ་བཅུ། །

[019A]༄༅། །དཔུང་ལྷུ་སོར་མ་བཅུ་བཞི་དང། །ཕྱག་ངར་ཕྱག་མགོ་ཞལ་གྱི་ཚད། །ཆ་ཤས་གཞན་ལའང་སྦྱར་བ་ཡིས། །ཞེང་གི་ཚད་ནི་ལེགས་པར་ཤེས། །སྐུ་ཡི་སྦོམ་ཕྲ་ཡན་ལག་རྣམས། །རགས་དང་གྲིམས་དང་རོལ་པ་སོགས། །མཁས་པས་
ཉམས་དང་རྗེས་སུ་བསྟུན། །སྤྲུལ་སྐུའི་དབུ་སྐྲ་བུང་བ་ནི། །ཚད་ཡིག་རྣམས་སུ་མི་གསལ་བས། །འདུལ་བ་དག་ནས་ལེགས་གསུངས་པ། །དགོན་པ་བ་དང་གྲོང་མཐའ་པའི། །རབ་ཏུ་བྱུང་བའི་སྐྲ་ཡི་ཚད། །སོར་མོ་གཉིས་སམ་ཕྱད་བཅས་བྱ། །འཁོར་ལོ་སྡོམ་པ་ལ་སོགས་
དང། །ཁྲོ་བོའི་ཞབས་ནི་བགྲད་པ་རྣམས། །མཐོ་ལྔ་རུ་ནི་གསུངས་པ་ཡིན། །ཟླ་གདན་རྒྱར་ཡང་དེ་བཞིན་ནོ། །ཐལ་མོ་བཅུ་པའི་ལྷ་རྣམས་ཀྱི། །བཞུགས་པའི་བརླ་ཡི་རྩ་བའི་དཔངས། །ཆ་ཆེན་གཅིག་ཏུ་རིག་པར་བྱ། །པུས་མོའི་དཔངས་སུ་སོར་མོ་བདུན། །སྐྱིལ་ཀྲུང་
སྣོལ་མཚམས་དཔངས་སོར་བརྒྱད། །པུས་མོ་གཉིས་ཀྱི་བར་དུ་ནི། །སྐྱིལ་ཀྲུང་ཞལ་བཞི་སོར་མོ་བཞི། །རྟིང་གཉིས་བར་དུ་སོར་མོ་བཞི། །སྐྱིལ་ཀྲུང་བྱས་པའི་ཕྱི་མཐའ་ནས། །གསང་གནས་བར་དུ་སོར་བརྒྱད་དམ། །སོར་མོ་བཅུ་ཡི་བར་དུ་བྱ། །དེ་རྣམས་ཚད་དང་མཐུན་པ་
ཡི། །བཟོ་ཐིག་ཅུང་ཞིག་བརྗོད་པ་ཡིན། །གཞན་ཡང་ཡན་ལག་ཉིད་ལག་སོགས། །བརྐྱང་བསྐུམས་སྐྱེ་འབྲི་སྣ་ཚོགས་པ། །མཁས་པ་རྣམས་ཀྱིས་ཤེས་བྱ་ཡིན། །དེ་ལྟར་རྨད་བྱུང་ཕྱག་ཚད་ཀྱི། །གདོང་པ་བརྒྱད་པ་ཞེས་པ་ཡིས། །མཚན་ཉིད་བཞི་པ་ལེགས་པར་བརྗོད། །
སྐུ་གཟུགས་མཚན་ཉིད་མི་ལྡན་པའི། །ཉེས་དམིགས་འདི་དག་རིག་པར་བྱ། །བདེ་མཆོག་སྡོམ་པ་འབྱུང་བ་ལས། །རིད་པ་གསུམ་ནི་སྐྱོན་ཆེན་ཏེ། །ལྐོས་ཀོ་མགྲིན་པ་བྱིན་པའོ། །ངེས་པར་བདག་ཉིད་སྔགས་པ་ཡི། །གནས་ལས་ཉམས་ཤིང་སྐྲོད་པར་བྱེད། །འགྲམ་པ་བྲང་

[019B] །གསུམ་པོ་ཞོམ་ན་སྐྱོན་ཆེན་པོ། །དོན་རྣམས་ཉམས་པར་འགྱུར་བ་དང། །འདིར་ནི་བགེགས་འབྱུང་ཐེ་ཚོམ་མེད། །ནུ་མ་ཤངས་དང་འབྲལ་བ་སྟེ། །གསུམ་པོ་ཡོན་སྐྱོན་ཆེན་པོ། །སྒྲུབ་པོ་ད་དག་མྱུར་བར་ནི། །དགྲ་ཡིས་རྩེད་པས་གདུང་བར་འགྱུར། །བརླ་དང་
དགུ་དང་ནམ་ཚོམ་སྟེ། །གསུམ་པོ་ཉམས་ན་སྐྱོན་ཆེན་ཡིན། །ཆོམ་རྐུན་སོགས་ཀྱིས་འཇོམས་པའམ། །འཆི་བར་འགྱུར་པར་ཐེ་ཚོམ་མེད། །སྙན་དང་མཆུ་དང་དཔྲལ་བ་དང། །ཤངས་ཉམས་སྤྱན་ནི་ཡོ་བའི་སྐྱོན། །ངེས་པར་སྔགས་པ་བདག་ཉིད་ལ། །སྣ་ཚོགས་བགགས་
འབྱུང་འཆི་བར་འགྱུར། །གྱེན་དུ་གཟིགས་ཤིང་དབུགས་བསྐྱོད་ཚུལ། །གདན་ལས་ཡོ་ཞིང་བསྐྱོད་ལྟ་བུ། །རང་གི་གནས་ནས་ངས་འཕོ་ཞིང། །དོན་རྣམས་འཇོམས་པ་ཉིད་དུ་འགྱུར། །མགྲིན་པན་མཚོམ་ལ་སོགས་པའི། །སྐྱོན་ནི་གྲངས་མད་ཞིག་ཏུ་གནས། །འདིར་ནི་སྤྱན་
སོགས་ཡོ་བ་དང། །ཕྱག་རྒྱ་ཕྱག་མཚན་ནོར་གྱུར་ན། །མྱ་ངན་སྡུག་བསྔལ་གྱིས་རབ་གཟུང། །དེ་ཕྱིར་སྐྱོན་བརྟགས་དཔྱོད་པར་བྱ། །རྒྱབ་ཡལ་གདུགས་དང་གདན་རྣམས་ཏེ། །གསུམ་པོ་ཆུང་ཞིང་དོག་པའི་སྐྱོན། །མཛའ་བོས་མི་སྙན་བརྗོད་པ་དང། །དཔལ་ཉམས་
འཆི་བར་འགྱུར་བ་ཡིན། །སྐྱོན་འདི་དག་ནི་སྐྱོན་ཆེན་པོ། །མཁས་པས་ལེགས་པར་བརྟག་པར་བྱ། །ཞེས་གསུངས་ཤིང། ཨིན་དྲའི་བུས་ཞུས་པའི་ཚད་ཡིག་ལས། སྐུ་གཟུགས་ལྷག་དང་ཆད་པ་ཡི། །ཡོན་ཏན་སྐྱོན་རྣམས་བརྗོད་བྱ་ཞིང། །རིང་ཞིང་ཡངས་དང་
ལྡན་གྱུར་ན། །གནས་རྣམས་ལེགས་པར་བརྟན་པ་སྟེ། །དབུ་ནི་གདུགས་ཀྱི་དབྱིབས་ལྟ་བུ། །ནོར་བུ་འབྲུ་ནི་ལེགས་འཕེལ་ཏེ། །དཔྲལ་བ་སྨིན་མའི་དབྱིབས་ལེགས་པས། །རྟག་ཏུ་དཔལ་ནི་སྟེར་བར་འགྱུར། འདྲ་བས། །ལོ་ལེགས་དང་ནི་སྟོབས་འཕེལ་འགྱུར། །ཕྱག་ན་གླང་

[020A]༄༅། །རྒྱལ་བར་འགྱུར། །སྐུ་ཡི་མགྲིན་པ་དུང་འདྲ་ན། །དངོས་གྲུབ་ཐམས་ཅད་རྟག་ཏུ་བྱེད། །སྐུ་སྟོད་སེངྒེའི་དབྱིངས་འདྲ་བས། །ལོ་ལེགས་དང་ནི་སྟོབས་འཕེལ་འགྱུར། །ཕྱག་ན་གླང་ཆེན་ལག་འདྲ་བས། །འདོད་པའི་དོན་ཀུན་སྒྲུབ་
པར་བྱེད། །ཕྱལ་ལེགས་འབྲས་བུ་ཕུན་སུམ་ཚོགས། །རྟག་ཏུ་ལོ་ལེགས་རྣམས་སུ་བྱེད། །བརླ་ཡི་ཆ་ལེགས་ར་བ་འཕེལ། །ཕྱིན་པའི་དབྱིབས་ལེགས་གྲོང་རྣམས་འཕེལ། །སྐུ་ཡི་ཞབས་ནི་ལེགས་གྱུར་པས། །ཚུལ་ཁྲིམས་རིག་པ་རབ་ཏུ་འགྲུབ། །
དེ་རྣམས་སྐུ་ཡི་བསྔགས་བརྗོད་དོ། །དམན་པས་ཡུལ་ཕྱོགས་ནོར་རྣམས་འཇོམས། །ཞེང་དང་སྲིད་དུ་དམན་པ་ཡིས། །མུ་གེ་དང་ནི་ཡུལ་འཇོམས་འགྱུར། །ལུས་དམན་གྱུར་པས་སྒུར་པོ་དང། །ཤངས་དམན་པ་ཡིས་ཁྲོ་བ་དང། །གཡོན་
མིག་ཕྱུགས་རྣམས་ཟད་བྱེད་ཅིང། །སྟེང་མིག་ནོར་ནི་འཇད་པར་བྱེད། །མིག་ཆུང་མིག་ནི་ཟླུམ་པོ་དང། །དེ་བཞིན་དུ་ནི་མིག་ཡོན་དང། །མིག་དམན་པ་དང་འོག་མིག་རྣམས། །རིང་དུ་རྣམ་པར་སྤང་བར་བྱ། །སྐུ་ཡི་ཕྱག་ནི་དམན་གྱུར་ན། །འབྲུ་རྣམས་
རྟག་ཏུ་ཉམས་པར་བྱེད། །སྐུ་ཡི་བརླ་ནི་དམན་གྱུར་ན། །མངལ་ནས་དམན་པ་ལྷུང་བར་འགྱུར། །ཤངས་དང་སྤྱན་དང་ཕྱག་སོར་གསུམ། །ཐུང་བ་རྣམས་ནི་ཉེས་པ་ཆེ། །མགྲིན་པ་ལྐོས་ཀོ་རྗེ་ངར་གསུམ། །རིང་བ་རྣམས་ནི་ཉེས་པ་ཆེ། །དབུ་དང་སྙན་
དང་ཤངས་དང་གསུམ། །ཕྲ་བ་རྣམས་ནི་ཉེས་པ་ཆེ། །དེ་ཕྱིར་སྐྱོན་ཡོན་ཤེས་བྱས་ནས། །སྐུ་གཟུགས་རྣམ་པར་སྤྲོ་བར་བྱ། །ཡང་དེ་ཉིད་ལས། སྐུ་ནི་ཚད་མི་སྟེར་བ་དང། །ཡང་ན་ནོར་རྣམས་ཟད་པར་བྱེད། །སྐུ་ནི་ཆག་པས་རིགས་ཉམས་ཤིང། །

[020B] །སྐུའམ་གལ་ཏེ་ལིང་ག་དང། །ལྷ་མོ་མ་མོའི་ཚོགས་དེ་བཞིན། ཆོ་གའི་ལས་ནི་བལྟ་བྱས་ནས། །མྱུར་དུ་དེ་རྣམས་གཤེགས་པར་བྱ། །མེ་ཏོག་མཆོད་རྟེན་དེ་བཞིན་དུ། །སྤོས་དང་ཞལ་ཟས་གཏོར་མ་དང། །གོས་ལ་སོགས་
པ་འབུལ་བྱ་ཞིང། །དེ་བཞིན་སྦྱིན་སྲེག་ལས་སྦྱངས་ནས། །དགེ་དང་ཞི་བའི་ཆུ་བོ་ལ། །ལྷ་ཡི་སྔགས་ནི་བཟླས་བྱས་ནས། །སྐྲ་དང་ཐག་པ་མུན་ཛ་དང། །ཟར་མ་དུ་ཀུ་ལ་དེ་བཞིན། །ཆོ་ག་བཞིན་དུ་བྱས་ནས་ནི། །ཐག་པ་ཡིས་ནི་བཅིང་བར་གསུངས། །ཁྱུ་མཆོག་
སྟེང་དུ་བཅིངས་ནས་ནི། །ལྷ་རྣམས་རྙིང་པ་སྤྱན་དྲངས་ལ། །གོས་ཀྱི་རང་བཞིན་སྐུ་གཟུགས་ནི། །ཆུ་བ་ཆེན་པོའི་འགྲམ་དག་དང། །དེ་བཞིན་གཙང་པོ་འདུས་རྣམས་ལ། །དེ་རུ་དེ་བཞིན་འཕང་བར་བྱ། །གསེར་དང་དངུལ་དང་དེ་བཞིན་དུ། །ཟངས་དང་ར་གན་རང་བཞིན་ཡང། །གལ་
ཏེ་བདག་ཉིད་དཔལ་འདོད་ན། །དེ་ཀུན་མེ་ལ་ཞུ་བར་བྱ། །ཤིང་གི་རང་བཞིན་ལས་གྱུར་སྐུ། །དེ་བཞིན་གོས་ཀྱིས་ཡོངས་གྲིལ་ནས། །སྣུམ་དང་སྤྲང་གིས་བརླན་བྱས་ལ། །སྒྲོན་མེ་གཅིག་ནི་སྦར་བར་བྱ། །ས་རྡོ་རང་བཞིན་ལས་བྱུང་སྐུ། །རི་པོའི་ཕྱོགས་གྱུར་གང་ཞིག་ཏུ། །ས་
ནི་མི་གང་ཙམ་བརྐོས་ནས། །སྐུ་གཟུགས་སྦས་ཏེ་དགང་བར་བྱ། །སྐུ་གཟུགས་རྙེང་པ་གཤེགས་བྱ་བ། །གཞན་གྱིས་བྱས་ན་ཉེས་དམིགས་འབྱུང། །བདག་ཉིད་ཆེན་པོ་རྣམས་ཀྱིས་བྱ། །དུས་ནི་བྱ་བ་སྟོང་རྣམས་སུ། །ལྷ་ཡི་འཇིག་རྟེན་རྣམས་ཀྱིས་མཆོད། །ཅེས་
གསུངས་སོ། །དེ་ལྟར་མཚན་ཉིད་མི་ལྡན་པའི། །ཉེས་སྐྱན་བཤགས་ཤིང་སྡོམ་པ་དང། །ཆད་ལྡན་འབད་པས་སྒྲུབ་བྱེད་པ། །དེ་ཡི་ཕན་ཡོན་བདག་གིས་མཐོང། །སྐུ་གཟུགས་ཆེ་ཆུང་ནམ་མཁའི་རྒྱུ་སྐར་རྣམས། །འབད་མེད་སེམས་ཀྱི་ཆུ་མཚོར་ཞུགས་སམ་སྙམ། །མཚན་

[021A]༄༅། །ཉིད་ལང་ཚོ་རྫོགས་པའི་མཛེས་སྐུ་དེས། །དད་ལྡན་ཐར་པའི་བདེ་བ་འདྲེན་ནམ་སྙམ། །རང་ཉིད་སྤྲོ་དགའི་ཟློས་གར་རྣམ་བསྐྱོད་པས། །སྔོན་བྱས་དགེ་བ་གོང་དུ་འཕེལ་ལམ་སྙམ། །མཁས་མཆོག་རི་དྭགས་རྒྱུ་བའི་ནགས་ནང་དུ། །རིག་
གནས་གདོང་ལྔ་པ་ཡང་བདེ་བར་རྒྱུ། །འཆི་བདག་གཤིན་རྗེའི་འཇིགས་པས་གཙས་གྱུར་ཀྱང། །འགྱོད་པ་མེད་པའི་སེམས་དེ་བདེ་བར་གནས། །བདག་ལ་གློ་བ་ཉེ་བའི་བློ་གསལ་རྣམས། །ཚད་ལྡན་སྐུ་གཟུགས་སྒྲུབ་ལ་བརྩོན་པར་མཛོད། །ཕྱག་ཚད་ལྡན་དང་མི་
ལྡན་པའི། །སྐྱོན་ཡོན་མཚན་ཉིད་ལྔ་པའོ། །མཛེས་པའི་མཐར་སོན་བདེ་གཤེགས་སྐུ། །སྐྱེ་དགུའི་དད་པའི་ཞིང་གྱུར་པ། །ལེགས་པར་བསྒྲུབ་པའི་ལྷ་བཟོ་ཡི། །མཚན་ཉིད་མདོ་ཙམ་བརྗོད་པར་བྱ། །བདེ་མཆོག་སྡོམ་པ་འབྱུང་བ་ལས། །དུལ་ཞིང་བཟོ་རྣམས་ཀུན་
ཤེས་ལ། །ཆོ་ག་མཐོང་ཞིང་མཉམ་གཞག་པས། །ཞེས་སོགས་གཞན་ཡང་གསུངས་པས་ན། །དད་བརྩོན་བློ་དང་ལྡན་པ་ཡིས། །སྡོམ་གསུམ་དགེ་བསྙེན་བསྙེན་གནས་ཀྱི། །རབ་འབྲིང་སྡོམ་པར་ལྡན་པ་ཡིས། །སྐུ་གཟུགས་ཕན་ཡོན་བསྟན་བྱས་ཏེ། །རབ་དཀར་
དགེ་བའི་ལམ་འདི་ལ། །འཇུག་པ་དལ་འབྱོར་དོན་ཡོད་སྙམ། །སྤྲོ་དགའི་བསམ་པས་ལྷུར་ལེན་ཅིང། །རྙེད་དང་བཀུར་སྟིར་མི་ལྟ་ཞིང། །བྱང་ཆུབ་སྒྲུབ་ཕྱིར་སེམས་བསྐྱེད་དོ། །དེ་ལྟའི་བློ་ནི་མ་སྨིན་ནའང། །སྦྱིན་བདག་སུན་ནི་མ་ཕྱུང་ཞིང། །རང་གཞན་བསོད་ནམས་མི་
ཉམས་པའི། །སེམས་ནི་ཡང་དག་བསྲུང་བ་དང། །འབྱོར་པས་དབེན་པའི་དད་ལྡན་གྱིས། །དགེ་བའི་གྲོགས་སུ་འགྱུར་བར་བྱ། །ཕྱག་ཚད་ལྡན་པའི་ཕན་ཡོན་དང། །ཉེས་དམིགས་དག་ཀྱང་ཡང་ཡང་བསམ། །བྱ་བ་བསྒྲུབ་པའི་སྐབས་རྣམས་སུ། །སྐུ་ལ་བརྙས་སེམས་འབྱུང་

[021B] །བཟོ་འཕྲོ་ཙམ་ཡང་བཀུར་སྟི་ཡིས། །གུས་པའི་ཚུལ་གྱིས་མཆོད་པར་བྱ། །ཁྱད་པར་བླ་ན་མེད་པའི་སྐུ། །བཞེངས་ན་དབང་བསྐུར་མཆོག་ཐོབ་ཅིང། །དམ་ཚིག་ལྷ་ཡི་རྣལ་འབྱོར་དང། །ལེགས་པར་ལྡན་པའི་བློ་ལྡན་གྱིས། །ལག་ཆ་ལས་ཀྱི་ལྷར་བསྐྱེད་ནས། །གསང་བའི་
ཚུལ་གྱིས་བསྒྲུབ་པ་དང། །ཐ་ནའང་དཀྱིལ་འཁོར་འཇུག་པ་ཙམ། །མེད་མི་རུང་དུ་བླང་བར་བྱ། །དེ་ལྟར་ཉམས་སུ་ལེན་པ་ནི། །ཡོན་གནས་མཆོག་ཏུ་དེ་འགྱུར་ཞིང། །ཇི་ལྟར་གསུངས་པའི་ཕན་ཡོན་རྣམས། །བདེ་བླག་ཉིད་དུ་འགྲུབ་པར་ངེས། །དེ་ལས་བཟློག་པའི་བག་
མེད་ནི། །རང་ཉིད་འཚོ་བའི་ཕྱིར་དང་ནི། །ཆང་ལ་སོགས་པས་བློ་མྱོས་ཤིང། །འདོད་ཆེན་རང་བཟོས་སྒྲུབ་བྱེད་པ། །དེ་ནི་མི་བཟད་ངན་འགྲོའི་རྒྱུ། །མཁས་པས་བླང་དོར་ཤེས་པར་བྱ། །སྦྱིན་བདག་ལྷག་བསམ་མི་ལྡན་པ། །ཕྲག་དོག་འགྲན་སེམས་ཀུན་སློང་གིས་
ཐེག་པ་ཆུང་ཞིང་འགྱོད་སེམས་ཅན། །ངང་ཐུང་བཟོན་བསྲན་ཤིན་ཏུ་ཆུང། །ནོར་གྱི་ཐ་ཤལ་གཡོ་སྒྱུས་སླུས། །དཔའ་བོ་བཞིན་དུ་གཟེངས་མཐོ་བ། །དགེ་བའི་ལམ་སྲོལ་སྣུབ་བྱེད་ནི། །རང་གཞན་ཕུན་ཚོགས་ཉམས་པའི་རྒྱུ། །བློ་དང་ལྡན་པས་ཐོག་མར་ནི་
ལེགས་པར་བརྟག་པ་ཤིན་ཏུ་གཅེས། །བསོད་ནམས་ཚོགས་ནི་མི་ཉམས་ཤིང། །ལེགས་པར་སྡུད་པའི་སྦྱིན་བདག་ནི། །དད་ལྡན་བྱས་པ་ཤེས་པ་ཡིས། །ལྷ་དང་ལྷ་བཟོ་དབྱེར་མེད་དུ། །དགེ་བའི་ལམ་ལ་དད་པའི་བློས། །གཏོང་པའི་གོམ་པ་འགོད་པར་
བྱེད། །ཐེག་པ་ཆེ་ཞིང་སྙིང་སྟོབས་ལྡན། །ཕན་ཡོན་མཐའ་དག་སྡུད་པར་བྱེད། །སྦྱིན་བདག་མཆོག་གི་མཚན་ཉིད་ཡིན། །དེ་ལྟར་ལྷ་བཟོ་སྦྱིན་བདག་གི་མཚན་ཉིད་དྲུག་པ་མདོ་ཙམ་བཤད། །ལེགས་བཤད་མཁས་པའི་སྲད་བུ་ཡིས། །ལེགས་པར་

[022A]༄༅། །བརྒྱུད་པ་པདྨོའི་ཕྲེང། །ལེགས་པར་འདྲིས་ཤིང་ཉམས་སུ་བླངས། །ལེགས་པར་འདོང་པའི་དོ་ཤལ་འདི། །ཚུལ་ཁྲིམས་དཔག་བསམ་རྐང་འཐུང་ནི། །ལུང་རིགས་འབྲས་བུ་བཟང་པོ་ཡིས། །ལེགས་པར་གང་བའི་དྲི་བསུང་དང། །དོན་གཉེར་
མང་པོས་བསྐུལ་ཕྱིར་བྲིས། །སྲིད་པའི་འཇིགས་པས་སེམས་གཡོས་ཤིང། །ཐར་པའི་བདེ་བས་ཡིད་ཕྲོགས་པའི། །བློ་གསལ་རིག་གནས་འཛིན་པ་ཡི། །སོར་མོའི་ཕྲེང་བ་རྣམས་བསྐྱོད་པས། །རིན་ཐང་མེད་པ་རྒྱལ་བའི་སྐུ། །དཔག་ཡས་ཚོགས་གཉིས་
བསྐྲུན་གྱུར་ཅིག་མཛེས་སྐུའི་མཚན་ཉིད་འདིར་བཤད་པས། །ཆོས་སྐུ་མངོན་དུ་མཐོང་འགྱུར་ཞིང། །རྒྱལ་སྲས་སྤྱོད་པ་རླབས་ཆེན་ལ། །བདག་གཞན་མྱུར་དུ་འཇུག་གྱུར་ཅིག་སྙིང་རྗེ་ཆེན་པོའི་གཞན་དབང་གིས། །ཉམ་དའི་འགྲོ་བ་མ་ཟད་པར། །སེམས་
ཅན་གཅིག་གི་ཕྱིར་དུ་ཡང། །དཀའ་བ་དཔག་མེད་ལྷུར་བླངས་ནས། །སྲིད་པའི་སྡུག་བསྔལ་མྱུར་སེལ་ཤོག་ཕྱག་ཆེན་གྱི་དབྱེ་བ་འདི་ནི་སྙིགས་དུས་ཀྱི་རྒྱལ་བ་དཔལ་ལྡན་བླ་མ་དམ་པ་བློ་བཟང་གྲགས་པའི་དཔལ་གྱི་ཞལ་སྔ་ནས་ཀྱིས་དཔལ་རི་བོ་དགེ་ལྡན་དུ་གསང་
བ་བླ་ན་མེད་པའི་དཀྱིལ་འཁོར་བསླང་མ་རྣམས་དང་ཐུབ་པ་ཆེན་པོའི་སྐུ། ཇོ་བོའི་སྐུ་ཆེད་སོགས་ཡི་དམ་ཞི་ཁྲོ་དུ་མ་བཞེངས་པའི་དུས་སུ་རྒྱལ་བའི་སྐུ་གཟུགས་ཀྱི་སྒོ་ནས་ཀྱང་བསྟན་པ་དང་སེམས་ཅན་ལ་ཕན་པར་དགོངས་ནས་ཚད་ཡིག་གི་རྣམ་གྲངས་དུ་མ་
ཞིག་ལས་བདེ་མཆོག་སྔོམ་འབྱུང་གི་དཀའ་འགྲེལ་རྒྱ་གར་གྱི་གྲུབ་ཆེན་རཀྵི་ཏས་མཛད་པའི་ལེའུ་སུམ་ཅུ་པ་ལས་ཕྱག་ཚད་གྱི་དེ་ཉིད་རྒྱས་པར་གསུངས་པ་ལས་ལེགས་པར་གཏན་ལ་ཕབ་ཅིང། གངས་ཅན་གྱི་རིག་བྱེད་འཛིན་པ་རྣམས་ཀྱི་གཙུག་རྒྱན་སྡོམ་པ་

[022B] ཤེས་རབ་
རྒྱལ་མཚན་ཞེས་ཡོངས་སུ་གྲགས་པ་གཉིས་ཀྱིས་རྗེ་བཀའ་བཞིན་དུ་ཐིག་དང་གོ་རིམ་རྣམས་མ་འཁྲུགས་པར་རི་མོ་དང་འབུར་དུ་དོད་པ་ལ་གཏན་ལ་ཕབ་ཅིང་དགོངས་པ་ཡང་དག་པར་བླངས་པ་རྣམས་ལ་འདྲིས་ཤིང་ལེགས་པར་སྦྱངས་པ་དཔལ་ལྡན་བླ་མ་ཙོང་ཁ་པ་
ཡབ་སྲས་སོགས་བཤེས་གཉེན་དམ་པ་རྣམས་ཀྱི་ཞབས་རྡུལ་སྤྱི་བོར་ནོད་པའི་བཙུན་པ་མངྒ་ལ་ཤཱི་ལས་ཕྱག་ཆེན་གྱི་སྲིད་ཞེང་དུས་འཁོར་འགྲེལ་ཆེན་དང་བསྟུན་ནང་ཚན་གྱི་དབྱེ་བ་སྡོམ་འབྱུང་དང་མཐུན་པར་རང་བཟོ་སྤངས་ཏེ་གཙང་རོང་གི་བྱམས་ཚན་དུ་ཡི་གར་བཀོད་
པའོ༑ ༑ཡི་གེ་བ་ནི་བླ་མའི་མིང་ཅན་བདག་གིས་བྲིས།། སརྦ་མངྒ་ལཾ།། །



