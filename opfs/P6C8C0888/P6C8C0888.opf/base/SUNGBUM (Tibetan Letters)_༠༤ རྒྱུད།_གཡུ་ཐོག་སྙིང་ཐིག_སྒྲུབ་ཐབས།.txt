༄༅། །སསྟི། བླ་མ་མཆོག་དང་སྨན་གྱི་བླ། །དབྱེར་མེད་ཞབས་པད་གུས་མཆོད་དེ། །གཡུ་ཐོག་སྙིང་ཐིག་རིགས་བསྡུས་ཀྱི། །སྒྲུབ་
ཐབས་བདུད་རྩིའི་སྙིང་པོ་བྲི། འདིར་གཡུ་ཐོག་སྙིང་ཐིག་ཕྱི་ནང་གསང་བ་རིགས་བསྡུས་ཀྱི་སྙིང་པོ་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང། སྭ་བྷཱ་ཝས་
སྟོང་པར་སྦྱངས། སྟོང་པའི་ངང་ལས་སྣ་ཚོགས་པདྨ་འདབ་མ་བཞི་བའི་དབུས་སུ་ཟླ་བའི་དཀྱིལ་འཁོར་གྱི་སྟེང་དུ་ཧཱུཾ་ལས་བྱུང་བའི་སྨན་པའི་རྒྱལ་པོ་གུ་ཎ་ནཱ་ཐ་སྐུ་མདོག་དཀར་ལ་དམར་བའི་མདངས་ཆགས་པ། ཞལ་
གཅིག་ཕྱག་གཉིས་པ། དགྱེས་པའི་འཛུམ་ཞལ་ཅན། ཕྱག་གཡས་སྐྱབས་སྦྱིན་དང་བཅས་པས་ཨ་རུ་རའི་སྡོང་པོ་དཀུར་བརྟེན་ནས་འཛིན་ཅིང། །གཡོན་མཉམ་གཞག་གི་སྟེང་ན་གུར་གུམ་གྱི་ཁ་རྒྱན་དང་

[195A]༄༅། །བཅས་པའི་བདུད་རྩིའི་བུམ་བཟང་བསྣམས་པ། དབུ་སྐྲ་ལྕང་ལོ་འཁྱིལ་བས་མཛེས་ཤིང་ལྷ་རྫས་ཀྱི་ན་བཟས་ཀླུབས་པ། སེམས་དཔའི་སྐྱིལ་ཀྲུང་གིས་བཞུགས་པ། ཤར་གྱི་པད་འདབ་ལ་
ལྷ་མོ་དཀར་མོ་པི་ཝང་འཛིན་པ། ལྷོའི་པད་འདབ་ལ་ལྷ་མོ་སེར་མོ་བྱ་རྒོད་ཀྱི་གླིང་བུ་འཛིན་པ། ནུབ་ཀྱི་པད་འདབ་ལ་ལྷ་མོ་དམར་མོ་མི་རྐང་གི་གླིང་བུ་འཛིན་པ། བྱང་གི་པད་འདབ་ལ་ལྷ་མོ་ལྗང་གུ་མེ་ལོང་སྟོན་
པ༑ ཕྱི་བསྒྲུབ་བོ། །གཙོ་བོའི་ཐུགས་ཀར་པདྨ་འདབ་མ་བཞི་བའི་ལྟེ་བར་སྨན་བླ་རིགས་བསྡུས་རྡོ་རྗེ་སེམས་དཔའ་སྐུ་མདོག་སྔོན་པོ། འདབ་མ་བཞི་ལ་རྣམ་སྣང་སོགས་རིགས་བཞིའི་ངོ་བོ་རིག་པའི་ཡེ་ཤེས་
དཀར། སེར༑ དམར། ལྗང༑ ཞལ་གཅིག་ཕྱག་གཉིས་པ། གཡས་པ་རྣམས་ཀྱིས། རྡོ་རྗེ༑ འཁོར་ལོ། རིན་པོ་ཆེ། པདྨ༑ སྣ་ཚོགས་རྡོ་རྗེ་འམ། ཡང་ན་ཐམས་ཅད་ཨ་རུ་ར་དང། གཡོན་པ་རྣམས་
མཉམ་གཞག་གི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། ཟླ་གདན་ལ་སེམས་པའི་སྐྱིལ་ཀྲུང་གིས་བཞུགས་པ། ནང་བསྒྲུབ་བོ། །གཙོ་བོའི་ཐུགས་ཀར་པད་ཟླའི་གདན་ལ་རྟ་ཕག་ཡབ་ཡུམ་ཞལ་
གཅིག་ཕྱག་གཉིས་གྲི་གུག་དང་ཐོད་ཁྲག་འཛིན་པས་ཕན་ཚུན་དུ་འཁྱུད་པ་ཁྲོ་བོའི་རྒྱན་ཅན་བསྒོམ་པ་གསང་བསྒྲུབ་བོ། །སོ་སོར་བྱེད་ཚེ་ཕྲལ་ནས་བསྒྲུབ། དེ་ནས་སྒོ་གསུམ་བྱིན་གྱིས་བརླབས། ཡེ་ཤེས་པ་

[195B]དབང་བསྐུར་ཕྱི་ནང་གསང་བའི་མཆོད་བསྟོད་རྣམས་བྱས་ལ། བཟླས་པའི་སྔགས་ནི་ཕྱི་བསྒྲུབ་ལ། ཨོཾ་ཨཱ་བཛྲ་གུ་རུ་གུ་ཎ་སིདྡྷི་ཧཱུཾ། ནང་བསྒྲུབ་ལ། ཨོཾ་ཨཱ་བཛྲ་སཏ་གུ་ཎ་སིདྡྷི་ཧཱུཾ། ཨོཾ་ཨཱ་བུདྡྷ་
གུ་ཎ་སིདྡྷི་ཧཱུཾ། དེ་བཞིན་དུ། རཏྣ༑ པདྨ༑ ཀརྨ་རྣམས་ལ་ཐོག་མཐའ་སྦྱར་བའོ།། གསང་བསྒྲུབ་ལ། དེ་བ་ཌཱ་ཀི་ནཱི་ཧཱ་རི་ནི་ས་ཙིཏྟ་ཧྲཱིཾ་ཧྲཱིཾ་སརྦ་སིདྡྷི་ཛཿ་ཧཱུཾ་བཾ་ཧོཿ་ཞེས་པ་དང། ཨོཾ་ཨཱ་ཧཱུཾ་སཱཧཱ། ཨ་མྲྀ་ཏ་ཛཱི་ཝནྟཱི་བཧཻ་ཥ་ཛྱེ་བཧཻ་ཥ་ཛྱེ་སརྦ་
སིདྡྷི་ཧཱུཾ་ཧོཿ་ཞེས་པ་སྨན་གྱི་དངོས་གྲུབ་བསྡུ་བའི་སྔགས་ཅེས་ཟེར་རོ།། ཕྱི་བསྒྲུབ་ལ། ཨཽ་རྱན་རིན་པོ་ཆེའི་བཛྲ་གུ་རུ་དང་བསྟུན་འདུག་པས། ཨོཾ་ཨཱ་ཧཱུཾ་གུ་རུ་གུ་ཎ་སིདྡྷི་ཧཱུཾ། ཞེས་པ་དང། ནང་བསྒྲུབ་སྨན་པའི་རྒྱལ་པོར་
འདུག་པས་དེའི་གཟུངས་དང། གསང་བསྒྲུབ་རྟ་མགྲིན་ཡབ་ཡུམ་དུ་འདུག་པས་དེའི་སྙིང་པོ་བཟླས་ན་ལེགས་པར་སེམས་སོ།། མཇུག་ཏུ་བསྔོ་བ་སྨོན་ལམ་ཤིས་པས་བརྒྱན་པར་བྱའོ།། རྒྱལ་སྲས་ནོར་བུ་པདྨ་
ཡི། །བཀའ་སྩལ་བསོད་ནམས་བཞིན་བཟུང་སྟེ། །གཡུ་ཡི་བླ་གབ་སྙིང་གི་ཐིག་མཆོག་དམན་བློ་ཡི་བྱེད་པོ་ཡིས། །ས་ལེ་སྦྲམ་དང་གླིང་བཞི་པོའི། །མུ་ཁྱུད་བརྡར་བའི་ཕྱེ་བསྲེས་པ། །ཆོས་ཀྱི་རྒྱལ་མཚན་རྣམ་
དཔྱོད་ཀྱི། །སྐུད་འདྲེན་ལེན་པོས་ལེགས་པར་ཕྱེ། །དེ་ལས་འོངས་པའི་རྣམ་དཀར་ནི། །འོ་མའི་རྒྱ་མཚོ་འཕྱུར་འདྲ་དེ། །གོ་འབྱེད་མཉམ་པའི་མ་རྒན་རྣམས། །དུག་གསུམ་ནད་ལས་རྒྱལ་ཕྱིར་བསྔོ།། །།



