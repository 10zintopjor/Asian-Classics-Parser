༄༅། །གསང་བདེ་འཇིགས་གསུམ་སོགས་ལྷག་ལྷ་དུ་མ་དང་འབྲེལ་བའི་བླ་མའི་རྣལ་འབྱོར་དངོས་གྲུབ་ཀུན་འབྱུང་ཞེས་བྱ་བ་བཞུགས་སོ། །

[001B] །ན་མོ་གུ་རུ་བཛྲ་དྷཱ་རཱ་ཡ། སྤྱི་བོར་སྣ་ཚོགས་པདྨ་ཉི་མའི་སྟེང། །སྐྱབས་གསུམ་ཀུན་འདུས་རྩ་བའི་བླ་མ་དང། །དབྱེར་མེད་མི་བསྐྱོད་མགོན་པོ་སྐུ་མདོག་
མཐིང། །ནག་དཀར་དམར་བའི་ཞལ་གསུམ་ཕྱག་དྲུག་པ། །རྩ་ཕྱག་རྡོར་དྲིལ་འཛིན་པས་ཡུམ་ལ་འཁྱུད། །ལྷག་མ་གཡས་སུ་འཁོར་ལོ་པདྨ་དང། །གཡོན་པའི་ཕྱག་གིས་རིན་ཆེན་རལ་
གྲི་འཛིན། །རང་འོད་དང་མཚུངས་རེག་བྱ་རྡོ་རྗེ་མར། །མཉམ་སྦྱོར་རྡོ་རྗེ་སྐྱིལ་མོ་ཀྲུང་གིས་བཞུགས། །ལྷ་ཡི་གོས་དང་རིན་ཆེན་རྒྱན་གྱིས་མཛེས།  །ཞེས་པའི་འཕྲོར།  ཕུང་པོ་ཁམས་
དང་སྐྱེ་མཆེད་ཡན་ལག་རྣམས། །སུམ་ཅུ་རྩ་གཉིས་ལྷ་ཡི་ངོ་བོ་ཉིད།  །ཅེས་པའམ།  བདེ་གཤེགས་ཡབ་ཡུམ་སེམས་དཔའ་ཁྲོ་བོ་སོགས། །སུམ་ཅུ་རྩ་གཉིས་ལྷ་ཡི་འཁོར་ལོར་བཅས།།

[002A]  །ཞེས་པ་གང་རིགས་སྦྱོར། དེ་ནས།  གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །བླ་མ་ཡི་དམ་མཆོག་གསུམ་མ་ལུས་པ། །ཁྱབ་བདག་དཔལ་ལྡན་འདུས་པའི་ལྷ་
ཚོགས་ཀྱི། །རྣམ་པར་སྤྱན་དྲངས་དབྱེར་མེད་བརྟན་པར་བཞུགས། །དམ་ཆོས་དཀོན་མཆོག་སྙིང་པོ་བསྟན་པའི་བཅུད། །འཇིག་རྟེན་གསུམ་གྱི་སྒྲོན་མེ་འདུས་པ་ཡི། །ལམ་བཟང་མཆོག་གིས་
འགྲོ་ཀུན་འདྲེན་མཛད་པ། །བླ་མ་མི་བསྐྱོད་རྡོ་རྗེ་ལ་ཕྱག་འཚལ། །ཉེར་སྦྱོད་འདོད་ཡོན་བཀྲ་ཤིས་རྟགས་རྫས་སོགས། །ངོ་མཚར་ཀུན་བཟང་མཆོད་སྤྲིན་རབ་འབྱམས་དང། །བདེ་སྟོང་པདྨའི་
སྣོད་དུ་དམ་རྫས་རྣམས། །སྦྱངས་རྟོགས་སྦར་བྱས་བདུད་རྩིའི་རྒྱུན་གྱིས་མཆོད། །མཚར་སྡུག་ཡིད་འོང་ཕྱག་རྒྱའི་ཚོགས་སྤྲོས་ཏེ། །ཡུམ་ལ་ཐིམ་པས་དགའ་བའི་མཆོག་སྐྱེད་ཅིང། །སྟོང་

[002B] །དོན་དམ་དེ་ཉིད་མཆོད་པས་དགྱེས་གྱུར་ཅིག་སྡིག་ལྟུང་སྤྱི་དང་རྩ་བ་ཡན་ལག་གི། །དམ་ཚིག་ཉམས་ཆག་མ་ལུས་སྙིང་ནས་བཤགས། །ཟབ་ཅིང་རྒྱ་ཆེ་རིམ་
གཉིས་རྣལ་འབྱོར་སོགས། །སྐྱེ་འཕགས་དགེ་བའི་ཚོགས་ལ་རྗེས་ཡི་རང། །འགོག་མེད་རྡོ་རྗེའི་སྐུ་ལས་མི་གཡོ་ཞིང། །གསང་ཆེན་གདམས་པའི་དགའ་སྟོན་སྩལ་དུ་གསོལ། །འདིས་
མཚོན་དགེ་བས་བདག་གཞན་འགྲོ་བ་ཀུན། །རིང་མིན་བྱང་ཆུབ་རྡོ་རྗེ་ཉིད་གྱུར་ཅིག་ །དེ་ནས་སྤྲོ་ན་རིགས་ལྔའི་སྡོམ་གཟུང་སོགས་ཀྱང་བྱ། དེ་ནས་གོང་གི་ཕྱག་འཚལ་གྱི་ཚིག་དེ་གསོལ་འདེབས་སུ་བསྒྱུར་བ་ཅི་འགྲུབ་དང།  དེའི་
ཐུགས་ཀར་ཧཱུཾ་ཡིག་ལ་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས་པས། རྒྱལ་བ་སྲས་བཅས་ཀྱི་བྱིན་རླབས་ཐམས་ཅད་བསྡུས་ཏེ་དེ་ལ་ཐིམ་ཞིང། སླར་ཡང་འོད་དང་བདུད་རྩིའི་རྒྱུན་བྱུང་བ་
རང་དང་སེམས་ཅན་ཐམས་ཅད་ཀྱི་སྤྱི་བོ་ནས་ཞུགས་བས་ཞེ་སྡང་ལ་སོགས་པའི་ཉོན་མོངས་པ་དང། དེས་བསྐྱེད་པའི་ལས་ངན་སྡིག་སྒྲིབ་བག་ཆགས་དང་བཅས་པ་ཐམས་ཅད་བྱང་ཞིང་དག། མི་བསྐྱོད་
པ་ལ་སོགས་པའི་གོ་འཕང་ལ་བཀོད་བྱུང་སྙམ་པའི་སྒོ་ནས།  གཙོ་བོ་ཡབ་ཡུམ་གྱི་སྔགས་སམ། ཡང་ན་གཙོ་འཁོར་ཀུན་གྱི་སྔགས་བཟླ། མཇུག་ཏུ་ཡི་གེ་བརྒྱ་པས་ལྷག་ཆད་བསྐང།  གང་ལ་བརྟེན་ན་སྲིད་ཞིའི་འཇིགས་འཕྲོག་

[003A]༄༅། །ཅིང། །ལྷན་སྐྱེས་བདེ་བ་མཆོག་གི་དཔལ་སྟེར་བ། །ཐུགས་རྗེའི་བདག་ཉིད་དང་པོའི་མགོན་པོ་ཡིས། །མཆོད་ཆེན་དགའ་སྟོན་མཆོག་གིས་རྗེས་བཟུང་སྟེ། །སྒོ་གསུམ་ཉེས་པའི་
དྲི་མ་སྦྱང་དུ་གསོལ། །རིམ་གཉིས་ལམ་གྱི་རྟོགས་པ་སྐྱེད་དུ་གསོལ། །རྡོ་རྗེ་གསུམ་དབྱེར་མི་ཕྱེད་བདག་ཉིད་ཀྱི། །སྐུ་བཞིའི་གོ་འཕང་ཐོབ་པར་བྱིན་གྱིས་རློབས། །དེ་ལྟར་གསོལ་བཏབ་སྤྱི་བོའི་ཨོཾ་ཡིག་ལས། །
རབ་དཀར་བདུད་རྩིའི་རྒྱུན་གྱིས་དབང་བསྐུར་པས། །ལུས་ཀྱི་སྐྱོན་སྤྱངས་རིམ་པ་དང་པོ་ཡི། །སྤྲུལ་པའི་སྐུ་མཆོག་འགྲུབ་པར་བྱིན་གྱིས་རློབས། །ལོངས་སྤྱོད་འཁོར་ལོའི་ཨཱལས་ཨ་མྲྀ་ཏ། །དམར་
པོའི་རྒྱུན་གྱིས་ངག་གི་སྐྱོན་དག་ཅིང། །སྣང་ཕྱོགས་སྒྱུ་མའི་ལམ་གྱི་རླུང་སྔགས་ཀུན། །སྦྱངས་ཏེ་ལོངས་སྐུ་འགྲུབ་པར་བྱིན་གྱིས་རློབས། །ཆོས་ཀྱི་འཁོར་ལོའི་ཧཱུཾ་སྔོན་བདུད་རྩི་ཡིས། །ཡིད་ཀྱི་ཉེས་ཀུན་
བསལ་ནས་འཁོར་འདས་ཆོས། །སྟོང་པར་རྟོགས་པའི་འོད་གསལ་ཡེ་ཤེས་ཀྱི། །སྒྲིབ་བྲལ་ཆོས་སྐུ་ཐོབ་པར་བྱིན་གྱིས་རློབས། །འབྲུ་གསུམ་ཐུན་མོང་འོད་དང་བདུད་རྩིའི་མཐུས། །སྒོ་གསུམ་དྲི་མ་ཕྲ་རགས་ཀུན་ཞི་ཞིང། །སྐུ་ཐུགས་དབྱེར་མེད་ལན་ལག་བདུན་ལྡན་གྱི་ཟུང་འཇུག་གོ་འཕང་འགྲུབ་བར་བྱིན་གྱིས་རློབས། །མདོར་ན་རིགས་ཀུན་བདག་པོ་རྡོ་རྗེ་འཛིན། །ཁྱོད་ལས་ལྷག་པའི་སྐྱབས་

[003B] །ཚེ་རབས་འཕྲེང་བར་དགྱེས་བཞིན་རྗེས་བཟུང་སྟེ། །ཡང་དག་ལམ་བཟང་བགྲོད་པར་བྱིན་གྱིས་རློབས། །རྒྱུ་ཡི་ཐེག་པའི་ལམ་གྱིས་རྒྱུད་སྦྱངས་ཏེ། །འབྲས་བུ་གསང་ཆེན་ཟབ་མོའི་མྱུར་ལམ་གྱིས། །ཕྲ་
རགས་སྲིད་པའི་རྒྱ་མཚོ་ཉེར་བརྒལ་ནས། །མ་ལུས་འགྲོ་བའི་མགོན་དུ་བདག་གྱུར་ཅིག་དེ་ནས་སྤྱི་བོའི་བླ་མ་རྡོ་རྗེ་འཆང་རང་གི་སྤྱི་བོ་ནས་མར་ཞུགས་ཏེ། རང་སེམས་དང་དབྱེར་མེད་དུ་འདྲེས་པར་བསམ་ལ། འཁོར་ལོའི་མགོན་པོ་
བླ་མ་རྡོ་རྗེ་འཆང། །བདག་གི་སྙིང་གར་པདྨའི་སྟེང་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། །སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ།  །ཞེས་སོགས་དང། གཞན་ཡང་ཚེ་རབས་རྗེས་འཛིན་གྱི་སྨོན་ལམ་ཅི་རིགས་བས་མཚམས་སྦྱོར་
བྱའོ༑ ༑ཞེས་པ་འདི་ཡང་དད་བརྩོན་བློ་དང་ལྡན་པ་སྔགས་རམ་པོ་ཆོས་རྒྱ་མཚོས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་བྲག་དཀར་ལྷ་ཞོལ་དུ་བྲིས་པའོ།།     ༈    །།ན་མོ་གུ་རུ་ཤྲཱི་ཧེ་རུ་ཀཱ་ཡ།  དཔལ་འཁོར་ལོ་སྡོམ་པ་དང་དབྱེར་མེད་དུ་བྱས་ཏེ་ཟབ་ལམ་བླ་མའི་
རྣལ་འབྱོར་ཉམས་སུ་ལེན་བར་འདོད་བས་ཀུན་སློང་ལེགས་པར་བཅོས་ཏེ།  བླ་མ་ཡི་དམ་མཁའ་འགྲོའི་ཚོགས། །སངས་རྒྱས་ཆོས་དང་དགེ་འདུན་ལ། །རྟག་ཏུ་བདག་ནི་སྐྱབས་སུ་མཆི། །བདག་ཉིད་ཧེ་རུ་ཀར་གྱུར་ནས། །སེམས་ཅན་ཐམས་
ཅད་ཧེ་རུ་ཀའི། །གོ་འཕང་མཆོག་ལ་འགོད་པར་ཤོག་ །ཅེས་པ་ལན་གསུམ་གྱིས་སྐྱབས་སེམས་སྔོན་དུ་བཏང་ལ།  རང་གི་སྤྱི་བོར་སྣ་ཚོགས་པད་ཉིའི་སྟེར། །བཀའ་དྲིན་མཉམ་མེད་རྩ་བའི་བླ་མ་དང། །དབྱེར་མེད་དཔའ་བོའི་དབང་ཕྱུག་ཏེ་རུ་

[004A]༄༅། །ཀཿ། །ནམ་མཁའི་མདངས་ལྡན་སྔོ་ལྗང་དམར་སེར་ཞལ། །ཉི་མའི་སྤྱན་བགྲད་རལ་པའི་ཐོར་ཅོག་བཅིངས། །རྩ་ཕྱག་རྡོར་དྲིལ་འཛིན་པས་ཡུམ་ལ་འཁྱུད། །གཉིས་ཀྱིས་གཏི་མུག་དག་པའི་གླང་ལྤགས་
བརྒྱངས། །གཡས་ཀྱི་ལྷག་མས་རིམ་བཞིན་ཌཱ་མ་རུ། །དགྲ་སྟ་གྲི་གུག་མདུང་ཐོགས་གཡོན་པ་བཞིས། །ཁཊཱཾ་ཐོད་ཁྲག་ཞགས་བཚངས་མགོ་བསྣམས། །གཡས་བརྐྱངས་འཇིགས་བྱེད་ནག་པོའི་མགོ་བོ་དང། །གཡོན་
བསྐུམས་དུས་མཚན་དམར་མོའི་ནུ་མ་མནན། །གར་དགུའི་ཉམས་ལྡན་ཕྱག་རྒྱ་དྲུག་གིས་སྤྲས། །སྡེར་འཕྲེང་གྲོལ་བའི་སྟག་ལྤགས་ཤམ་ཐབས་གསོལ། །ཐོད་སྐམ་དབུ་རྒྱན་མགོ་རློན་དོ་ཤལ་འཕྱང། །པང་ན་ལྷན་སྐྱེས་དགའ་
བའི་མཆོག་སྦྱིན་ཡུམ། །ཕག་མོ་དམར་མོ་རྡོ་རྗེ་ཐོད་ཁྲག་འཛིན། །གཅེང་མོ་སྐྲ་གྲོལ་ཕྱག་རྒྱ་ལྔ་ཡིས་བརྒྱན། །ལང་ཚོ་རྒྱས་ཤིང་ལྷན་ཅིག་མཉམ་པར་སྦྱོར། །ཡེ་ཤེས་མེ་དཔུང་འབར་བའི་དབུས་ན་བཞུགས། །ཕུང་ཁམས་
ཀུན་ཀྱང་རྣམ་སྣང་རྡོ་རྗེ་སོགས། །ལྷ་ཡི་རང་བཞིན་གནས་གསུམ་འབྲུ་གསུམ་གྱིས། །མཚན་པའི་ཧཱུཾ་ཡིག་འོད་ཀྱིས་ཡེ་ཤེས་པའི། །འཁོར་ལོ་སྦྱན་དྲངས་དབྱེར་མེད་རོ་གཅིག་གྱུར། །འོད་གསལ་ཡེ་ཤེས་འབར་བའི་གདེངས་ཀ་ཡིས། །
ཀུན་རྨོངས་མཐར་མཛད་བརྟན་གཡོའི་དངོས་པོ་ཀུན། །ལྷན་སྐྱེས་བདེ་བའི་འཁོར་ལོར་སྡོམ་བྱེད་པ། །བླ་མ་ཧེ་རུ་ཀ་དཔལ་ལ་ཕྱག་འཚལ། །ཕྱི་ནང་གསང་བདེ་ཉིད་མཆོད་པའི་ཚོགས། །དམིགས་མེད་སྒྱུ་མའི་རོལ་པའི་

[004B] །འབུལ་ཞིང་སྒོ་གསུམ་དམ་ཚིག་ཉམས་ཆག་ཀུན། །སྙིང་ནས་མཐོལ་ལོ་བྱང་ཞིང་དག་བར་མཛོད། །རབ་འབྱམས་འཁོར་ལོ་ལྔ་ཡི་ལྷ་ཚོགས་རྣམས། །སྤྲོས་ཏེ་མཁའ་ཁྱབ་ཞིང་ཁམས་ཐམས་ཅད་དུ། །གང་ལ་
གང་འཚམ་སྤྲུལ་པའི་བཀོད་པ་ཡིས། །འགྲོ་ཀུན་སྨིན་ཅིང་གྲོལ་བར་བྱིན་གྱིས་རློབས།  །ཞེས་བརྗོད་ཅིང་འོད་ཟེར་སྤྲོ་བསྡུ་དང་སྣོད་བཅུད་སྦྱང་སྒྱུར་སོགས་ཀྱི་དམིགས་པ་གསལ་བའི་པའི་ངང་ནས།  ཨོཾ་ཨཱགུ་རུ་རཏྣ་ཤཱ་ས་ན་དའི་པཾ་སིདྡྷི་ཧཱུཾ་ཧཱུཾ།  ཞེས་པ་ལྟ་
བུ་རང་གི་བླ་མའི་མཚན་སྔགས་དང།  ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུཾ་ཧཱུཾ་ཕཊ་ཌཱ་ཀི་ནཱ་ཛཱ་ལ་ཤཾ་ཝ་རཾ་སཱཧཱ། ཨོཾ་ཧྲཱིཧ་ཧ་ཧཱུཾ་ཧཱུཾ་ཕཊ།  ཅེས་ཡབ་ཀྱི་སྙིང་པོ་དང་ཉེ་སྙིང།  ཨོཾ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཕཊ། ཨོཾ་སརྦྦ་བུདྡྷ་ཌཱཀི་ནཱི་ཡེ་བཛྲ་ཝརྞྞ་ནཱི་ཡེ་ཧཱུཾ་ཧཱུཾ་ཕཊ་སཱཧཱ།  ཞེས་ཡུམ་གྱི་སྙིང་
པོ་དང་ཉེ་སྙིང་གི་འགྲུབ་བཟླ། ཧེ་རུ་ཀའི་ཡིག་བརྒྱ་བརྗོད་དེ་ལྷག་ཚད་བསྐང། སྒྲོ་ན་བོད་སྐད་དང་རྒྱ་སྐད་ཅི་རིག་པའི་རྐང་བརྒྱད་ཀྱིས་བསྟོད།  དངོས་གྲུབ་འབྱུང་གནས་བླ་མ་ལྷག་པའི་ལྷས། །ཚེ་རབས་ཀུན་ཏུ་འབྲལ་མེད་རྗེས་འཛིན་ཞིང། །ཐུན་མོང་ལམ་གྱི་
རྨང་གཞི་བརྟན་པའི་སྒོས། །གསང་ཆེན་ཐེག་པའི་སྣོད་དུ་འགྱུར་བར་ཤོག་དབང་ཐོབ་དམ་ཚིག་སྡོམ་པ་ཚུལ་བཞིན་བསྲུང། །རང་ལུས་ལྷ་སྐུར་སྒྱུར་བའི་རྣལ་འབྱོར་དང། །ཞུགས་གནས་ཐིམ་པའི་བདེ་ཆེན་འོད་གསལ་ཐུགས། །དབྱེར་
མེད་ཟུང་འཇུག་གོ་འཕང་ཐོབ་པར་ཤོག་མདོར་ན་བླ་མ་བཅོམ་ལྡན་ཧེ་རུ་ཀ། །གནས་གསུམ་མཁའ་འགྲོའི་ཚོགས་དང་བཅས་པ་ཡིས། །བརྩེ་བས་བུ་བཞིན་འབྲལ་མེད་རྗེས་བཟུང་སྟེ། །མཆོག་ཐུན་དངོས་གྲུབ་མ་ལུས་སྩལ་དུ་གསོལ། །

[005A]༄༅།  །ཞེས་བརྗོད་ཅིང་སྣོད་ཐམས་ཅད་གཞལ་ཡས་ཁང་དང། བཅུད་ཐམས་ཅད་འཁོར་ལོ་སྡོམ་པའི་ལྷ་ཚོགས་ཀྱི་རྣམ་པར་གནས་པ་རྣམས་རིམ་གྱིས་བསྡུས་ཏེ་བླ་མ་ཧེ་རུ་ཀ་ལ་ཐིམ། དེ་འོད་དུ་ཞུ་བ་རང་ལ་ཐིམ་པས་རང་ཉིད་ཧེ་རུ་ཀའི་སྐུར་གྱུར། རང་ཡང་
སྟོང་སྨད་ནས་རིམ་གྱིས་འོད་དུ་ཞུ་བ་སྙིང་གའི་ས་བོན་ལ་ཐིམ་པའི་མཐར་ནམ་མཁའ་ལ་འཇའ་ཡལ་བ་བཞིན་གྱུར་པར་བསམས་ཏེ་ལྟ་ཐོག་ཏུ་བཞག་ལ།  སྣོད་བཅུད་མཐའ་དག་བླ་མའི་སྐུར་བསྡུས་ཏེ། །རང་ལ་ཐིམ་ཞིང་རང་ཉིད་ལྷ་ཡི་སྐུར། །བཞེངས་པ་ནམ་མཁའི་
འཇའ་ཚོན་བཞིན་གྱུར་པས། །དམིགས་མེད་འོད་གསལ་ངང་དུ་གནས་པར་གྱུར།  །ཅེས་བརྗོད་ཅིང།  སྲིད་པ་གསུམ་འབར་སོགས་ཀྱི་བསྡོམས་མཚམས་སྦྱར་བར་བྱའོ། །ཞེས་པ་འྡིའང་དད་བརྩོན་ལྡན་པ་སྔགས་རམ་པ་དཀོན་མཆོག་སེང་གེས་བསྐུལ་དོར་་བཙུན་པ་
དཀོན་མཆོག་བསྟན་པའི་སྒྲོན་མེས་བྲིས་པའོ།།     ༈    །།ཆོས་བདེན་བདག་ཉིད་བླ་མ་ཧེ་རུ་ཀཿ། །ཁྱོད་མིན་སྐྱབས་གཞན་གང་དུའང་མི་འཚོལ་བས། །སྒོ་གསུམ་དྲི་མ་མཐའ་དག་དྲུངས་ཕྱུང་སྟེ། །བདེ་ཆེན་སྐུ་བཞི་ཐོབ་པར་བྱིན་གྱིས་
རློབས། །དེ་ལྟར་རྩེ་གཅིག་གསོལ་བ་བཏབ་པ་ན། །སྤྲུལ་པའི་ཕག་མོ་མཁའ་འགྲོ་བཞིར་བཅས་པས། །བུམ་པའི་དབང་བསྐུར་ལུས་ཀྱི་སྒྲིབ་པ་སྦྱངས། །བསྐྱེད་རིམ་ཕྲ་རགས་སྤྲུལ་སྐུ་འགྲུབ་པར་བྱས། །ཧེ་རུ་ཀདང་ཕག་མོ་སྦྱར་བ་
ཡི། །གསང་རྫས་མྱང་བས་ངག་གི་སྒྲིབ་པ་དག་ཀུན་རྫོབ་སྒྱུ་མའི་རྫོགས་རིམ་བསྒོམ་པ་དང། །རྒྱལ་གསུང་ལོངས་སྐུ་འགྲུབ་པའི་ནུས་པ་བཞག་ཕག་མོ་རང་ལ་ཕྱག་རྒྱར་གནང་བ་དང། །སྙོམས་པར་ཞུགས་པས་དགའ་བཞིའི་ཡེ་

[005B] །ཡིད་ཀྱི་སྒྲིབ་བྱང་དོན་དམ་འོད་གསལ་གྱི། །རྫོགས་རིམ་ཆོས་སྐུ་དང་བཅས་འགྲུབ་པར་བྱས། །བདེ་ཆེན་ཐུགས་དང་སྒྱུ་འཕྲུལ་དྲ་བའི་སྐུ། །ཟུང་དུ་འཇུག་པའི་དོན་ལ་ངོ་སྤྲད་པས། །སྒོ་གསུམ་སྒྲིབ་བྲལ་ཟུང་འཇུག་རྡོ་རྗེ་འཆང། །འགྲུབ་
པའི་ནུས་པ་ཡོངས་སུ་སྨིན་པར་གྱུར།  །འདི་རྐང་བརྒྱད་ཀྱི་བསྟོད་པའི་འཕྲོར་བྱ་ཞིང། དབང་བཞི་ལེན་ཚེ་གོང་གི་སྐྱབས་སེམས་ཀྱི་འཕྲོར་སྐད་ཅིག་དཀྲོང་བསྐྱེད་ཀྱང་ཆོ་གའི་གཞུང་བཞིན་བྱ་དགོས་སོ། །ཞེས་སྔར་བྲིས་པའི་བདེ་མཆོག་གི་བླ་མའི་རྣལ་འབྱོར་ལ་དབང་བཞིའི་ཁ་སྐོང་ཞིག་དགོས་
ཞེས་དད་བརྩོན་བློ་དང་ལྡན་བ་འཇིགས་མེད་ཤེས་རབ་དང་སྔགས་རམ་པ་དཀོན་མཆོག་བཤེས་གཉེན་གཉིས་ཀྱིས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ། །    ༈     འདིར་ལམ་ཟབ་མོ་བླ་མ་ལྷའི་རྣལ་འབྱོར་ཉམས་སུ་ལེན་པར་བྱེད་པ་ལ་
སྤྱིར་མདོ་རྒྱུད་ཐམས་ཅད་ལས་བླ་མ་ནི་ཡོན་ཏན་ཀུན་གྱི་གཞི་རྟེན་དང་སྐྱབས་གནས་མཐའ་དག་འདུས་པའི་བདག་ཉིད་དུ་ལན་གྲངས་དུ་མར་གསུངས་པས། ཡི་དམ་ཆོས་སྐྱོང་གང་དང་སྦྲེལ་ནས་ཀྱང་བླ་མའི་རྣལ་འབྱོར་ཉམས་སུ་བླང་དུ་ཡོད་ལ། ཁྱད་པར་དབྱངས་ཅན་བཞད་པ་དགེ་འདུན་རྒྱ་མཚོས་
རྒྱལ་བ་ཀུན་གྱི་ཡབ་གཅིག་འཇམ་པའི་དབྱངས། །མ་རུངས་གདུག་པ་འདུལ་མཛད་གཤིན་རྗེའི་གཤེད། །མི་ཡི་གཟུགས་ཀྱི་རྣམ་རོལ་ཙོང་ཁ་པ། །དབྱེར་མེད་བླ་མ་ཡི་དམ་ཞེས་གསུངས་པ་ལྟར། རང་ཅག་རི་བོ་དགེ་ལྡན་པ་རྣམས། བླ་མ་ཡི་དམ་ཆོས་སྐྱོང་ཐམས་ཅད་ངོ་བོ་གཅིག་ཏུ་སྒྲུབ་པ་
ལ་རྟེན་འབྲེལ་གྱི་གནད་ཤིན་ཏུ་ཆེ་བས། འདིར་ཡི་དམ་རྡོ་རྗེ་འཇིགས་བྱེད་དང་སྦྱར་ཏེ་བླ་མའི་རྣལ་འབྱོར་ཉམས་སུ་བླང་བའི་ཚུལ་ནི། སྐྱབས་སེམས་སྔོན་དུ་བཏང་སྟེ། དགེ་སེམས་ཁྱད་པར་ཅན་གྱི་ངང་ནས།  རང་གི་སྤྱི་བོར་པདྨ་ཉི་ཟླའི་སྟེང། །སྐྱབས་གནས་མ་ལུས་
[006A]༄༅། །འདུས་པའི་བདག་ཉིད་མཆོག་བཀའ་དྲིན་གསུམ་ལྡན་རྩ་བའི་བླ་མ་ནི། །རྣམ་པ་ཁམས་གསུམ་ཟ་བྱེད་གཤིན་རྗེའི་གཤེད། །དབུ་དགུ་འབར་བས་ནམ་མཁའི་ཁྱོན་གང་ཞིང། །སོ་བཞིའི་ཕྱག་གིས་
མཚོན་ཆ་སྣ་ཚོགས་འཛིན། །བཅུ་དྲུག་ཞབས་ཀྱིས་ས་གསུམ་རྣམ་པར་གནོན། །གཏུམ་དྲག་ཁྲོ་བོའི་ཉམས་ལྡན་ཧ་ཧར་བཞད། །དུས་པའི་རྒྱན་ལྡན་འབར་བའི་ཆས་ཀྱིས་བརྗིད། །ཕྱོགས་ཀྱི་གོས་ཅན་བསྐལ་པའི་མེ་ཡིས་འཁྱུད། །
དེ་ཡི་ཐུགས་ཀར་འཇམ་དཔལ་གཞོན་ནུ་དང། །འོད་ཟེར་ལྔ་ལྡན་ཧཱུཾ་གིས་མཚན་པར་གྱུར། །ཐུགས་ཀའི་ཧཱུཾ་ཡིག་འོད་ཀྱིས་གཤིན་རྗེའི་གཤེད། །སྲས་བཅས་རྒྱལ་བས་བསྐོར་བ་སྤྱན་དྲངས་ཏེ། །ཛཧཱུཾ་བཾ་ཧོདྦྱེར་མེད་བསྟིམ་བྱས་
ནས༑ ༑དབང་བསྐུར་མི་བསྐྱོད་རྒྱལ་པོས་རྒྱས་བཏབ་གྱུར། །མཁྱེན་བརྩེའི་དཀྱིལ་འཁོར་ཡོངས་སུ་རྫོགས་པའི་ཐུགས། །ལུས་ཅན་ཉོན་མོངས་འཆིང་བ་གཅོད་པའི་གསུང། །རླབས་ཆེན་ཚོགས་གཉིས་དཔལ་གྱིས་བརྗིད་པའི་སྐུ། །
བླ་མ་གཤིན་རྗེའི་གཤེད་ལ་ཕྱག་འཚལ་ལོ། །འཁོར་འདས་སྤྲོས་བྲལ་ཡེ་ཤེས་རང་བཞིན་ལས། །ཀུན་ཁྱབ་མཆོད་སྤྲིན་མཐའ་ཡས་ལེགས་འབུལ་ཞིང། །ཉེས་ལྟུང་སྡིག་པའི་ཚོགས་རྣམས་ཀུན་བཤགས་ཏེ། །རླབས་ཆེན་དགེ་བ་
རྣམས་ལ་རྗེས་ཡི་རང། །བླ་མ་ཡི་དམ་དབྱེར་མེད་འདྲེན་པ་ཁྱོད། །བློ་བཟང་རྒྱལ་བསྟན་ཕྱོགས་མཐར་སྦེལ་བའི་ཕྱིར། །མཐའ་ཡས་འགྲོ་བའི་མགོན་དུ་རྟག་བཞུགས་ནས། །ལེགས་གསུང་བདུད་རྩིའི་དགའ་སྟོན་སྩལ་དུ་གསོལ། །

[006B] །བདག་ཀྱང་དེང་ནས་ཚེ་རབས་ཐམས་ཅད་དུ། །ལམ་མཆོག་སྒྲུབ་པའི་རྟེན་བཟང་རིམ་བརྒྱུད་དེ། །རྣམ་དག་ཆོས་ལ་གཅིག་ཏུ་གཞོལ་བར་ཤོག་དེ་ཚེ་བླ་མ་གཤིན་རྗེའི་གཤེད་པོ་ཡིས། །
འབྲལ་བ་མེད་པར་དགྱེས་བཞིན་རྗེས་བཟུང་སྟེ། །བྱིན་རླབས་སྲུང་བའི་འཁོར་ལོ་ལ་བརྟེན་ནས། །དམ་ཆོས་སྒྲུབ་ལ་བར་ཆད་མེད་པར་ཤོག་དེ་ཡི་གསུང་གི་བདུད་རྩིའི་བཅུད་མྱང་སྟེ། །ཐུན་མོང་ལམ་གྱི་རིམ་པས་རྒྱུད་སྦྱངས་ཤིང། །དཔལ་ལྡན་རྡོ་རྗེ་
ཐེག་པའི་སྒོར་ཞུགས་ནས། །དམ་ཚིག་སྡོམ་པ་ཚུལ་བཞིན་སྲུང་བར་ཤོག་དེ་ནས་རིམ་གཉིས་ལམ་བཟང་བགྲོད་པ་ཡིས། །ཕྱི་ནང་གསང་བའི་གཤིན་རྗེའི་གཡུལ་བཅོམ་སྟེ། །བླ་མ་ཡི་དམ་གོ་འཕང་མངོན་གྱུར་ནས། །ལུས་ཅན་མཐའ་དག་
སྲིད་ལས་སྒྲོལ་བར་ཤོག་ །ཅེས་དཔལ་རྡོ་རྗེ་འཇིགས་བྱེད་ལ་བརྟེན་པའི་བླ་མའི་རྣལ་འབྱོར་འདི་ནི་ཐུགས་དམ་དགེ་སྦྱོར་ལ་གཅིག་ཏུ་བརྩོན་པ་རབ་འབྱམས་པ་བློ་བཟང་དཀོན་མཆོག་གིས་བསྐུལ་བའི་དོར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ། །    ༈    །།ན་མོ་བཛྲ་
བཧཻ་ར་ཝཱ་ཡ།  སྐྱབས་སེམས་སྔོན་དུ་བཏང་ལ།  རང་གི་སྤྱི་བོར་པདྨ་ཉི་མའི་སྟེང། །ཧཱུཾ་ཡིག་མཐིང་ནག་འོད་ཀྱི་འཕྲོ་འདུ་ལས། །འཇམ་དཔལ་རྡོ་རྗེ་ཁྲོ་བོའི་ཟློས་གར་མཁན། །ཁམས་གསུམ་ཟ་བྱེད་ཕྱི་ནང་གཤིན་རྗེའི་གཤེད། །དུས་མཐའི་མེ་
དཔུང་དྲ་བས་འཁྱུད་པ་ཡི། །མིག་སྨན་ལྷུན་པོ་ལིང་ལིང་གཡོ་བ་བཞིན། །གཟི་བྱིན་བཟོད་དཀའ་ཧ་ཧའི་གད་རྒྱངས་ཅན། །འབར་བའི་ཞལ་དགུ་འདྲེན་བྱེད་གློག་དམར་གཡོ། །བདེན་གཉིས་རྭ་གདེངས་དྲི་འཛིན་འཐོར་རླུང་གིས། །སྲིད་པ་

[007A]༄༅། །མཐར་བྱེད་མེ་ཡི་རལ་བ་གཟིངས། །གདབ་པའི་མཚོན་གདེངས་གཡས་ཕྱག་བཅུ་དྲུག་གིས། །འདས་བའི་ལྷ་ལ་བསྡིགས་ཤིང་དངོས་གྲུབ་འབེབས། །རོལ་བའི་མཚོན་ཐོགས་གཡོན་རྣམས་སྡིགས་
མཛུབ་རྩེ། །ཐུར་ཕྱོགས་འཇིག་རྟེན་པ་རྣམས་སྐྲག་བར་བྱེད། །བརྒྱད་གཉིས་ཞབས་ཀྱིས་ཚངས་དང་ལོག་འདྲེན་སོགས། །དབང་བྱེད་གདེངས་ཅན་བདག་པོས་གཤལ་བྱས། །ཐོད་སྐམ་དབུ་རྒྱན་མི་མགོའི་ཕྲེང་བ་དང། །རུས་བའི་
རྒྱན་སྤྲས་ཡན་ལག་སྦོམ་ཞིང་རགས། །རྡོ་རྗེ་རོ་ལངས་མ་དང་མཉམ་སྦྱོར་ཞིང། །ཕུང་ཁམས་རྣམ་དག་རིགས་ལྔ་ཡུམ་བཞི་དང། །བདུད་བཞིའི་དཔུང་འཇོམས་སྒོ་བ་བཞི་དང་བཅས། །བཅུ་གསུམ་ལྷ་ཡི་འཁོར་ལོའི་ངོ་བོ་ཉིད། །
དེ་ཡི་གནས་རྣམས་རྡོ་རྗེ་གསུམ་གྱི་བདག་ཡི་གེ་གསུམ་མཚན་ཧཱུཾ་གི་འོད་ཟེར་གྱིས། །རབ་འབྱམས་རྒྱལ་བའི་འཁོར་བཅས་ཡེ་ཤེས་པ། །སྤྱན་དྲངས་ཛཧཱུཾ་བཾ་ཧོདྦྱེར་མེད་གྱུར། །དམིགས་མེད་རྒྱལ་བ་ཀུན་གྱི་ཡེ་ཤེས་ནི། །
བདེ་ཆེན་སྙིང་རྗེ་སྒྱུ་མའི་རོལ་གར་གྱིས། །གཏུམ་དྲག་ཁྲོ་བོའི་རྒྱལ་པོའི་སྐུར་བཞེངས་པ། །བླ་མ་གཤིན་རྗེའི་གཤེད་ལ་ཕྱག་འཚལ་ལོ། །ཕྱི་ནང་ཉེར་སྤྱོད་འདོད་ཡོན་རྣམ་ལྔ་དང། །སྦྱངས་རྟོགས་སྦར་བྱས་རྣམ་ལྔ་བདུད་རྩིའི་
བཅུད། །དགའ་བའི་མཆོག་སྦྱིན་མཛོས་སྡུག་ཕྱག་རྒྱ་དང། །བདེ་སྟོང་དབྱེར་མེད་ཟུང་འཇུག་མཆོད་པའི་ཚོགས། །བླ་མ་གཤིན་རྗེའི་གཤེད་བོའི་ལྷ་ཚོགས་ལ། །གུས་བས་འབུལ་ལོ་དགྱེས་པ་ཆེན་པོས་རོལ། །སྐུ་བཞིའི་

[007B] །གནས་གསུམ་སྔགས་ཀྱི་འོད་དང་བདུད་རྩིའི་ཆུས། །ལུས་ངག་ཡིད་ཀྱི་སྒྲིབ་པ་མ་ལུས་པ། །ལྷག་མེད་བྱང་ཞིང་དག་པར་བྱིན་གྱིས་རློབས། །ངེས་འབྱུང་ཡང་དག་ལྟ་དང་བྱང་སེམས་ཀྱིས། །ལེགས་
སྦྱངས་རྡོ་རྗེའི་ཐེག་པའི་སྐོར་ཞུགས་ཏེ། །བསྐྱེད་རིམ་གཉིས་དང་རྫོགས་རིམ་རྣལ་འབྱོར་བཞིས། །ཤེས་རྒྱུད་སྨིན་ཅིང་གྲོལ་བར་བྱིན་གྱིས་རློབས། །གང་འདུལ་གཟུགས་སྐུར་སྣང་བ་སྤྲུལ་པའི་སྐུ། །རླུང་སྔགས་དབྱེར་མེད་བདེ་ཆེན་
ལོངས་སྤྱོད་རྫོགས། །འོད་གསལ་ཐུགས་དང་གཉིས་སུ་མི་ཕྱེད་པའི། །ཟུང་འཇུག་གོ་འཕང་ཐོབ་པར་བྱིན་གྱིས་རློབས།  །ཞེས་བདུད་རྩི་འབེབས་སྦྱང་གི་དམིགས་པ་དང་སྒྲགས་ཏེ་སྔགས་གསུམ་བཟླ། ཡིག་བརྒྱས་ལྷག་ཆད་བསྐང། གོང་གི་ཕྱག་
འཚལ་གྱི་ཚོགས་བཅད་གསོལ་འདེབས་སུ་བསྒྱུར་བ་ལན་འགའ་བརྗོད།  དེ་ལྟར་གསོལ་བཏབ་སྤྱི་བོའི་བླ་མ་ལྷ། །དྷཱུ་ཏཱིའི་ལམ་ནས་རང་གི་སྙིང་གར་བྱོན། །ཕྲ་བ་གཉུག་མའི་སེམས་དང་དབྱེར་མེད་པར། །བྱང་ཆུབ་བར་དུ་བརྟན་པར་བཞུགས་སུ་
གསོལ། །སྐྱེ་ཞིང་སྐྱེ་བར་འཇམ་དཔལ་ཞི་ཁྲོ་ཡིས། །རྗེས་བཟུང་རྣམ་འབྱེད་ཤེས་རབ་མཆོག་ཐོབ་ཅིང། །མཐའ་དག་བདུད་སྡེའི་གཡུལ་ལས་རྒྱལ་གྱུར་ཏེ། །མ་ལུས་འགྲོ་བའི་མགོན་དུ་འགྱུར་བར་ཤོག་ །ཅེས་པ་འདི་ནི་དད་བརྩོན་བློ་དང་
ལྡན་བ་རབ་འབྱམས་པ་བློ་བཟང་བསྟན་འཛིན་གྱིས་བསྐུལ་ངོར། བཙུན་པ་དཀོན་མཆོག་བསྟན་པའི་སྒྲོན་མེས་སྦྱར་བའི་ཡི་གེ་པ་ནི་སྔགས་རམ་པ་དཀོན་མཆོག་ཀུན་དགའ་འོ།།    ༈    །།ན་མོ་གུ་རུ་ཤྲཱི་ཧེ་རུ་ཀཱ་ཡ།  བླ་མ་དང་རྡོ་རྗེ་སེམས་དཔའ་དབྱེར་མི་ཕྱེད་པའི་

[008A]༄༅། །རྣལ་འབྱོར་ལ་བརྟེན་ནས་ཧེ་རུ་ཀའི་ཡིག་བརྒྱ་བཟླ་བར་འདོད་པས་སྐྱབས་སེམས་སྔོན་དུ་གང་ལ། སྤྲོས་བྲལ་དབྱིངས་ལས་རང་ཉིད་ཧེ་རུ་ཀཿ། །སྐུ་མདོག་སྔོན་པོ་ཞལ་གཅིག་ཕྱག་གཉིས་པ། །རྡོར་དྲིལ་བཟུང་སྟེ་ཕག་མོ་དམར་
མོར་འཁྱུད། །གཡས་བརྐྱང་སྟབས་ཀྱིས་བཞུགས་བའི་ཐུགས་ཀ་ཡི། །ཧཱུཾ་ལས་འོད་འཕྲོས་སྣོད་བཅུད་སྐྱོན་ཀུན་སྦྱངས། །དག་པའི་བརྟན་གཡོ་ཟག་མེད་མཆོད་སྤྲིན་དང། །ཨོཾ་ཨཱཧཱུཾ་གིས་སྦྱངས་རྟོགས་སྔར་བྱས་པས། །ནང་མཆོད་
ཟག་མེད་བདུད་རྩིའི་རྒྱ་མཚོར་གྱུར། །རང་གི་སྤྱི་བོར་པཾ་ལས་པདྨ་དང། །ཨ་ལས་ཟླ་བར་ཧཱུཾ་དང་རྡོ་རྗེ་ལས། །བཀའ་དྲིན་མཉམ་མེད་རྩ་བའི་བླ་མ་ནི། །རྣམ་པ་རྡོ་རྗེ་སེམས་དཔའ་ཟླ་བའི་མདོག་རྡོར་དྲིལ་བཟུང་སྟེ་རྡོ་རྗེ་བསྙེམས་མར་འཁྱུད།།
སྐྱིལ་ཀྲུང་གིས་བཞུགས་རིན་ཆེན་རྒྱན་གྱིས་སྤྲས། །དར་གྱི་ན་བཟས་ཀླུབས་པའི་གནས་གསུམ་དུ། །ཡི་གེ་གསུམ་མཚན་ཧཱུཾ་གི་འོད་ཟེར་གྱིས། །ཡེ་ཤེས་པ་རྣམས་སྤྱན་དྲངས་དབྱེར་མེད་བསྟིམ། །སླར་ཡང་དབང་གི་ལྷ་ཚོགས་སྤྱན་
དྲངས་ཏེ། །ཟག་མེད་བདུད་རྩིའི་ཆུ་ཡིས་དབང་བསྐུར་ཅིང། །སྤྱི་བོར་མི་བསྐྱོད་རྒྱལ་པོས་རྒྱས་བཏབ་གྱུར། །གང་གི་ཐུགས་རྗེ་བྱིན་རླབས་འོད་སྟོང་གིས། །སྲིད་པའི་སྡུག་བསྔལ་གྲང་རེག་གདུང་བ་དང། །ལས་ཉོན་སྡིག་སྒྲིབ་མུན་པའི་
འཇིགས་འཕྲོག་པ། །བླ་མ་རྡོ་རྗེ་སེམས་དཔའ་ལ་ཕྱག་འཚལ། །དངོས་བཤམས་ཡིད་སྤྲུལ་ཡིད་འོང་མཆོད་པའི་སྤྲིན། །དུས་གསུམ་དགེ་ཚོགས་དང་བཅས་མཆོད་པར་འབུལ། །བརྩེ་བས་བཞེས་ནས་སྔོན་བྱས་དགེ་ཚོགས་

[008B] ༑མི་ཉམས་གོང་དུ་འཕེལ་བར་བྱིན་གྱིས་རློབས། །ཐོག་མ་མེད་ནས་མ་རིག་དབང་གྱུར་ཏེ། །སྒོ་གསུམ་ཉེས་པ་ཇི་སྙེད་བགྱིས་བ་དང། །ཁྱད་པར་སྡོམ་གསུམ་དང་འགལ་ཉེས་ལྟུང་ཀུན། །སྙིང་ནས་འགྱོད་པ་དྲག་པོས་མཐོལ་
ལོ་བཤགས། །རྣམ་སྨིན་འབྲས་བུའི་སྡུག་བསྔལ་མི་བཟོད་བཞིན། །དེ་རྒྱུ་སྡིག་ལ་རྔམས་པའི་སྨྱོན་པ་བདག་ཐུགས་རྗེའི་གཏེར་ཆེན་ཁྱོད་ཀྱིས་བརྩེར་དགོངས་ཏེ། །སྲིད་པ་ངན་འགྲོའི་གཡང་ལས་བསྐྱབ་ཏུ་གསོལ། །སེམས་ཉིད་
གདོད་ནས་དྲི་མ་ལས་འདས་ཀྱང། །དམ་ཚིག་ཉམས་ཆག་ཉེས་བས་སྤགས་པ་ཀུན། །བླ་མ་ལྷ་ཡི་ཐུགས་རྗེ་བདུད་རྩིའི་ཆུས། །མྱུར་དུ་བྱང་ཞིང་དག་པར་མཛད་དུ་གསོལ། །དེ་ལྟར་གསོལ་བཏབ་ཐུགས་ཀར་ཟླ་བ་ལ། །ཧཱུཾ་མཐར་ཡི་
གེ་བརྒྱ་པས་བསྐོར་བ་ལས། །འོད་འཕྲོས་སེམས་ཅན་ཀུན་གྱི་སྡིག་སྒྲིབ་སྦྱངས། །སྲས་བཅས་རྒྱལ་བའི་བྱིན་རླབས་བསྡུས་ཏེ་བསྟིམ། །སླར་ཡང་དེ་ལས་བདུད་རྩིའི་རྒྱུན་བབས་བ། །སྦྱོར་མཚམས་ནས་ཐོན་རང་གི་གཙུག་ནས་ཞུགས་
ལུས་ཀུན་གང་བས་སྒོ་གསུམ་དྲི་མ་སྦྱངས། །རྡོར་སེམས་བྱིན་རླབས་མ་ལུས་ཐོབ་པར་གྱུར། ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་
ནུ་རཀྟོ་མེ་བྷ་ཝ། སརྦྦ་སིདྡྷིམྨེ་པྲ་ཡཙྪ། སརྦྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུཾ། ཧ་ཧ་ཧ་ཧ་ཧོཿ། བྷ་ག་ཝ་ན་བཛྲ་ཧེ་རུ་ཀ་མ་མེ་མུཉྩ། ཧེ་རུ་ཀོ་བྷ་ཝ་མཧཱ་ས་མ་ལ་སཏ་ཨཱཧཱུཾ་ཕཊ།  ཅེས་ཅི་འགྲུབ་བཟླ། བླ་མ་རྡོར་སེམས་

[009A]༄༅། །དགྱེས་བའི་འཛུམ་ཞལ་གྱིས། །ཁྱོད་ཀྱི་སྡིག་ལྟུང་ལྷག་མེད་བྱང་ངོ་ཞེས། །དབུགས་དབྱུང་མཛད་ཅིང་ཐིམ་པས་སྒོ་གསུམ་དང། །དེ་ཡི་སྐུ་གསུང་ཐུགས་གསུམ་དབྱེར་མེད་གྱུར། །དེང་ནས་ཇི་སྲིད་
བྱང་ཆུབ་སྙིང་པོའི་བར། །བླ་མ་ལྷ་ཡིས་འབྲལ་མེད་རྗེས་བཟུང་མཐུས། །སྒོ་གསུམ་ཉེས་ལྟུང་དྲི་མས་མ་སྦགས་པར། །ས་ལམ་བགྲོད་བ་མྱུར་དུ་མཐར་ཕྱིན་ཤོག།  །ཅེས་པ་འདི་ནི་ཨུ་རད་ཤོག་ནས་གུ་ཤྲཱི་དགེ་སློང་དཀོན་མཆོག་དགེ་
ལེགས་དང་ཨོར་དུ་སུ་དགེ་སློང་ཐོས་བསམ་གཉིས་ཀྱིས་བསྐུལ་ངོར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།     ༈    །།ན་མོ་གུ་རུ་ཨ་མོ་གྷ་སིདྡྷ་ཡེ།  དངོས་གྲུབ་གཉིས་ཀྱི་རྩ་བ་དམ་ཚིག་རྣམ་པར་དག་པ་ལ་ལྟོས་པས་དེའི་ཉམས་ཆག་སྐོང་བའི་
ཕྱིར་དམ་ཚིག་རྡོ་རྗེའི་བསྒོམ་བཟླས་ཉམས་སུ་ལེན་པའི་ཚུལ་ནི།  ཡིད་ཀྱི་རོལ་པ་དྲི་མེད་ཟླ་འདྲས་བསྒྲུབས། །སྙིང་རྗེ་དམ་པ་མཐའ་ཡས་པ་ཡི་ཐབས། །རང་གི་ཡིད་ལ་གནས་པར་གྱུར་པ་ཡི། །བདེ་གཤེགས་རྣམས་ལ་རྟག་ཏུ་སྐྱབས་སུ་
མཆི༑ ༑རྟོག་པ་མ་ལུས་པ་ལས་ངེས་གྲོལ་ཅིང། །སེམས་དཔའ་དམ་པ་རྣམས་ཀྱི་ཕུན་ཚོགས་གཞི། །དངོས་བོ་ཐམས་ཅད་རོ་གཅིག་ངོ་བོ་ཉིད། །དམ་པའི་ཆོས་ལ་རྟག་ཏུ་སྐྱབས་སུ་མཆི། །འཆིང་བ་རྣམས་ལས་ཡང་དག་གྲོལ་གྱུར་
ཅིང༑ ༑སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །རབ་ཏུ་དགའ་སོགས་ས་ལ་རབ་ཞུགས་པ། །བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། །བསམ་དང་རྣམ་པར་སྨིན་པ་དག་གྱུར་པས། །སྒྲིབ་པ་ཀུན་གྱི་དག་

[009B] །ལྷག་པར་མོས་པས་རྣམ་པར་བརྒྱན་པ་ཡི། །སེམས་ནི་བྱང་ཆུབ་དམ་པར་བསྐྱེད་པར་བགྱི།  །ཞེས་ཐུན་མོང་མ་ཡིན་པའི་སྐྱབས་འགྲོ་སེམས་བསྐྱེད་ཤུགས་དྲག་ལན་གསུམ་སྔོན་དུ་བཏང་ལ།  རང་ཉིད་ཡི་དམ་ལྷ་ཡི་སྐུར་
གསལ་བའི། །ཐུགས་ཀར་པ་དང་ཨ་ལས་པདྨ་དང། །ཟླ་བའི་གདན་ལ་སྣ་ཚོགས་རྡོ་རྗེའི་སྟེང། །ཧཱ་ལས་རལ་གྲི་འཆང་བཟུང་ཧཱས་མཚན་པ། །དེ་ལས་འོད་འཕྲོས་སྲས་བཅས་རྒྱལ་ཀུན་མཆོད། །མ་ལུས་འགྲོ་བའི་དམ་ཚིག་
ཉམས་ཆག་སྦྱངས། །ཚུར་འདུས་ཐིམ་པ་ཡོངས་སུ་གྱུར་བ་ལས། །བཅོམ་ལྡན་དམ་ཚིག་རྡོ་རྗེ་སྐུ་མདོག་ལྗང། །ལྗང་ནག་དཀར་བའི་ཞལ་གསུམ་ཕྱག་དྲུག་གིས། །ལ་གྲི་སྣ་ཚོགས་རྡོ་རྗེ་འཁོར་ལོ་གཡས། །གཡོན་ན་དྲིལ་བུ་
པད་ལྗང་ནོར་བུ་འཛིན། །རང་འོད་དང་མཚུངས་དམ་ཚིག་སྒྲོལ་མ་ནི། །ཕྱག་གཡས་སྣ་ཚོགས་རྡོ་རྗེ་འཁོར་ལོ་དང། །རྡོ་རྗེས་མཚན་པའི་ཨུཏྤ་ལ་འཛིན་ཅིང། །གཡོན་གསུམ་དྲིལ་བུ་རིན་ཆེན་རལ་གྲི་བསྣམས། །ཐབས་ཤེས་
དབྱེར་མེད་ཕན་ཚུན་འཁྱུད་པ་ཡི། །གནས་གསུམ་ཨོཾ་ཨཱཧཱུཾ་གིས་མཚན་པར་གྱུར། །ཐུགས་ཀའི་ཧཱུཾ་ལས་འོད་འཕྲོས་རྒྱལ་བ་ཀུན། །དམ་ཚིག་རྡོ་རྗེའི་རྣམ་པར་སྤྱན་དྲངས་ཏེ། །ཛཧཱུཾ་བཾ་ཧོགྙིས་སུ་མེད་པར་བསྟིམ། །སླར་
ཡང་རིགས་ལྔ་འཁོར་བཅས་སྤྱན་དྲངས་ཏེ། །དབང་ས་སྐུར་སྐུ་ལུས་གང་ཞིང་དྲི་མ་དག་ཡབ་ཀྱི་དབུ་ལ་མི་བསྐྱོད་མགོན་པོ་དང། །ཡུམ་ལ་དོན་ཡོད་གྲུབ་པས་རྒྱས་བཏབ་གྱུར། །ཨོཾ་སརྦྦ་ཏ་ཐཱ་ག་ཏ་ཨརྒྷཾ་ ནས།  ཤཔྟ་པྲ་ཏཱིཙྪ་ཧཱུཾ་སཱཧཱ་

[010A]༄༅། །དོན་ཡོད་རྡོ་རྗེ་རྫོགས་སངས་རྒྱས། །བསམ་པ་ཐམས་ཅད་རྫོགས་མཛད་པ། །དག་པ་ངོ་བོ་ཉིད་ལས་བྱུང། །དམ་ཚིག་རྡོ་རྗེ་ལ་ཕྱག་འཚལ། །བཅོམ་ལྡན་དམ་ཚིག་རྡོ་རྗེ་ཡིས། །བདག་དང་སེམས་ཅན་
ཐམས་ཅད་ཀྱི། །དམ་ཚིག་ཉམས་ཆག་སྡིག་སྒྲིབ་ཀུན། །བྱང་ཞིང་དག་པར་མཛད་དུ་གསོལ། །ཐུགས་ཀར་ཟླ་དང་སྣ་ཚོགས་རྡོ་རྗེའི་སྟེང། །ཧཱ་ཡིག་སྔགས་འཕྲེང་བཅས་ལས་འོད་འཕྲོས་ཏེ། །སྲས་བཅས་རྒྱལ་བའི་བྱིན་རླབས་ནུས་མཐུ་
ཀུན༑ ༑བསྡུས་ནས་བསྟིམ་ཞིང་དེ་ལས་བདུད་རྩིའི་རྒྱུན། །བབས་པས་རྡོ་རྗེའི་ཁོང་གཏམས་རྭ་རྩེ་ནས། །ཐོན་ཏེ་སྐུ་གང་ཟག་མེད་བདེ་ཆེན་མྱོང། །དེ་ཡི་བ་སྤུའི་སྒོ་ནས་ཕྱིར་ཐོན་བས། །རང་ལུས་གང་སྟེ་ཉེས་ཀུན་སྦྱངས་པར་གྱུར། །
ཨོཾ་ཨཱཔྲཛྙཱ་དྷྲྀཀ་ཧཱ་ཧཱུཾ།  ཞེས་བརྒྱ་སྟོང་སོགས་ཅི་ནུས་སུ་བཟླ། བླ་མའི་ཞབས་བརྟན་དུ་བྱེད་ན་སྔགས་ཅི་ནུས་བཟླས་པའི་མཇུག་ཏུ།  དཔལ་ལྡན་བླ་མ་མཚན་འདི་ཞེས་བགྱི་པའི་དམ་ཚིག་ཉམས་ཆག་དང། དེའི་དབང་གིས་བྱུང་བའི་ནད་སོགས་
ཕྱི་ནང་གི་ཉེར་འཚོ་ཐམས་ཅད་ཤཱིནྟཾ་ཀུ་རུ་སཱཧཱ།  ཞེས་སྔགས་བརྒྱ་རྩ་རེའི་མཚམས་སུ་སྤེལ་ཚིག་བཏགས་ལ་ཅི་འགྲུབ་བཟླ། འདི་འདྲའི་ཚེ་ཧཱ་ཡིག་གི་མདུན་དུ་བླ་མའི་མཚན་གྱི་ཡི་གེ་དང་པོ་འགོད་ལ། དེ་རང་ངམ་བསྒྲུབ་བྱ་གཞན་ལའང་འབྲའོ། །མཇུག་ཏུ། བདག་
ནི་མི་ཤེས་རྨོངས་བ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག་གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་ལ་བདག་སྐྱབས་མཆི། །དེ་ལྟར་

[010B] །བཅོམ་ལྡན་དམ་ཚིག་རྡོ་རྗེ་ཡིས། །ཁྱོད་ཀྱི་དམ་ཚིག་ཉམས་ཆག་ཀུན། །བྱང་ཞིང་དག་གོ་ཞེས་གསུངས་ནས། །རང་ལ་ཐིམ་པར་གྱུར་པ་ཡིས། །རང་གི་ལུས་ངག་ཡིད་གསུམ་དང། །དམ་ཚིག་རྡོ་རྗེའི་སྐུ་གསུང་ཐུགས་
དབྱེར་མེད་ལྷ་སྐུའི་ངོ་བོར་གྱུར།  །ཅེས་བརྗོད་ཅིང་བསམས་ལ། འདིར་ཡང་བླ་མའི་ཞབས་བརྟན་ཡིན་ན།  བླ་མར་ཐིམ་པར་གྱུར་པ་ཡིས། །བླ་མའི་སྐུ་གསུང་ཐུགས་གསུམ་དང།  །ཞེས་བསྒྱུར་ལ། ཕ་མའམ་གཤིན་པོ་སོགས་ཀྱི་དོན་དུ་བྱས་པ་ཡིན་ནའང། དེ་ལ་
ཐིམ་ཞེས་དང། དེ་ཡི་ལུས་ངག་ཡིད་གསུམ་ཞེས་བསྒྱུར། བཟླ་བའི་སྤེལ་ཚིག་ཀྱང་སྔ་མས་མཚོན་ཏེ་ཤེས་པར་བྱའོ། །ཞེས་པ་འདི་ནི་དང་ལྡན་ངག་དབང་ཤེས་རབ་དང་གོང་འཕེལ་ཀྱིས་འདིའི་ཆོ་ག་ཚིགས་བཅད་དུ་བྱས་པའི་འདོན་བདེ་བ་ཞིག་དགོས་ཞེས་བསྐུལ་བ་ལྟར། བཙུན་
པ་དཀོན་མཆོག་བསྟན་པའི་སྒྲོན་མེས་བྲིས་པའོ།།     ༈    །།ན་མོ་གུ་རུ་བཛྲ་དྷཱ་རཱ་ཡ།  འདིར་ཟབ་ལམ་བླ་མའི་རྣལ་འབྱོར་ཉམས་སུ་ལེན་བར་འདོད་པས། སྔོན་འགྲོ་སྦྱོར་བའི་ཆོས་རྣམས་ཚགས་སུ་ཚུད་པར་བྱས་ཏེ། རང་དང་སྣོད་བཅུད་ཀུན་ལ་ཐ་མལ་གྱིས་ནང་ཞེན་དང་
བྲལ་བའི་སྒོ་ནས།  མདུན་གྱི་མཁའ་ལ་དཔག་བསམ་ལྗོན་པའི་རྩེར། །སེང་ཁྲི་པདྨ་ཉི་ཟླའི་གདན་སྟེང་དུ། །སྐྱབས་གསུམ་ངོ་བོ་བླ་མ་ཐུགས་རྗེའི་གཏེར། །ཆོས་འཆད་མཉམ་གཞག་ཕྱག་རྒྱས་གླེགས་བམ་བསྣམས། །དེ་ཡི་ཐུགས་
ཀར་ཐུབ་དབང་རྡོ་རྗེ་འཆང། །བླ་མའི་མཐའ་སྐོར་སྐྱབས་ཡུལ་རབ་འབྱམས་ཀྱིས། །ཡོངས་བསྐོར་ཐུགས་ཀའི་ཧཱུཾ་ལས་འོད་འཕྲོས་ཏེ། །ཡེ་ཤེས་པ་རྣམས་སྤྱན་དྲངས་དབྱེར་མེད་གྱུར། །མཆོག་ཐུན་དངོས་གྲུབ་ཀུན་སྩོལ་དབང་གི་རྒྱུ་ལ།།

[011A]༄༅། །སྐྱབས་མཆོག་རྣམ་གསུམ་འདུས་པའི་ངོ་བོ་ཉིད། །རྒྱལ་བ་ཀུན་ལས་ལྷག་པའི་བཀའ་དྲིན་ཅན། །རྗེ་བཙུན་བླ་མའི་ཞབས་ལ་ཕྱག་འཚལ་ལོ། །ལུས་དང་ལོངས་སྤྱོད་དགེ་ཚོགས་མ་ལུས་འབུལ། །རྣམ་སྨིན་མི་
བཟད་སྡིག་ལྟུང་ཐམས་ཅད་བཤགས། །དག་ལ་ཡི་རང་བསྐུལ་ཞིང་གསོལ་བ་ཡི། །དགེ་ཚོགས་དང་བཅས་བྱང་ཆུབ་མཆོག་ཏུ་བསྔོ།  །མཎྜལ་དབུལ།  ཁྱོད་ནི་བླ་མ་ཁྱོད་ནི་ཡི་དམ་ ཞེས་པ་ནས།  བར་གཅོད་སྲུངས།  །ལན་གསུམ།  དུས་
གསུམ་སྐྱབས་གནས་ཀུན་འདུས་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །བཤེས་གཉེན་ལ་མ་གུས་པ་དང་ཚེ་འདིའི་སྣང་ཤས་ཀྱི་གདོན་གྱི་དབང་དུ་གྱུར་ཏེ་འཁོར་བ་སྤྱི་དང་བྱེ་བྲག་གི་སྡུག་བསྔལ་མི་སེམས་ཤིང། སྐྱབས་འགྲོ་ལས་འབྲས་
སྡོམ་པ་གསུམ་གྱི་བཅས་མཚམ་སོགས་ལ་མི་བརྩོན་པ་དང། ཐོག་མེད་ནས་དྲིན་གྱིས་བསྐྱངས་པའི་མ་རྣམས་ཡལ་བར་བོར་ཞིང། འཁོར་འདས་ཀྱི་དངོས་པོ་ཀུན་ལ་བདེན་པར་ཞེན་པ་ལ་སོགས་པ་ཕྱིན་ཅི་ལོག་གི་བློ་སྣ་མཐའ་དག་དེ་་ཉིད་
དུ་ཞི་བར་བྱིན་གྱིས་བརླབ་ཏུ་གསོལ། ལེགས་ཚོགས་ཀུན་གྱི་རྩ་བ་དགེ་བའི་བཤེས་གཉེན་སངས་རྒྱས་དངོས་སུ་མཐོང་བ་ནས་བཟུང་སྟེ་གནས་ལུགས་རྟོགས་བའི་ཤེས་རབ་ཀྱི་བར་སྐྱེས་བུ་གསུམ་གྱི་ལམ་གྱི་རིམ་པས་བསྡུས་པའི་བློ་སྣ་
ཕྱིན་ཅི་མ་ལོག་པ་ཐམས་ཅད་ད་ལྟ་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། དེ་ལྟར་སྒྲུབ་པ་ལ་བར་དུ་གཅོད་པའི་ཕྱི་ནང་གི་ཉེ་བར་འཚེ་བ་ཐམས་ཅད་ཞི་བར་བྱིན་གྱིས་བརླབ་ཏུ་གསོལ།  ལན་གསུམ།  དེ་ལྟར་གསོལ་བ་བཏབ་པས་

[011B] །རིམ་གྱིས་བསྡུས་ཏེ་རྩ་བའི་བླ་མར་ཐིམ། །བླ་མའི་སྐུ་ལས་བདུད་རྩིའི་རྒྱུན་བབས་པས། །ཉེས་ཀུན་བྱང་ཞིང་བྱིན་གྱིས་བརླབ་པར་གྱུར། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་ཞེས་པ་ནས། སྩལ་
དུ་གསོལ། །ཚེ་རབས་ཀུན་ཏུ་མགོན་པོ་ཁྱོད་ཉིད་ཀྱིས། །ཐེག་མཆོག་བཤེས་གཉེན་དངོས་སུ་མཛད་པའི་མཐུས།  །ཞེས་སོགས་དང།  ཤེས་ཀྱི་ཁེ་འདོད་པ་དང།  ཞེས་པ་ནས།  བླ་མེད་བྱང་ཆུབ་ཁོ་ནའི་རྒྱུར་གྱུར་ཅིག་ །ཅེས་པ་འདི་ནི་དལ་འབྱོར་དོན་
ལྡན་དུ་སྒྲུབ་པའི་ཐབས་ལ་གཅིག་ཏུ་གཞོལ་བ་རབ་འབྱམས་བ་དགེ་འདུན་འཇིགས་མེད་ཀྱིས་བསྐུལ་ངོར་བཙུན་བ་དཀོན་མཆོག་བསྟན་པའི་སྒྲོན་མེས་བླ་མའི་རྣལ་འབྱོར་གྱི་དཀྱུས་སུ་ལམ་རིམ་གྱི་དམིགས་སྐོར་བསྡུས་ཏེ་ཤིན་ཏུ་འཇུག་པ་བདེ་བའི་ཚུལ་དུ་བསྡེབས་བའོ།།     ༈    །།ན་མོ་
གུ་རུ་བཛྲ་ཝ་ར་ཧ་ཡེ། བླ་མ་དང་རྡོ་རྗེ་རྣལ་འབྱོར་མ་དབྱེར་མེད་དུ་བྱས་ཏེ་གསོལ་བ་འདེབས་པར་འདོད་བའི་གང་ཟག་གིས་སྐྱབས་སེམས་སྔོན་དུ་བཏང་ལ། མདུན་གྱི་ནམ་མཁའ་ཆོས་འབྱུང་བ་སྣོལ་མའི་དབུས། །སྣ་ཚོགས་པདྨ་ཉི་མའི་གདན་སྟེང་དུ། །རྩ་བའི་
བླ་མ་རྡོ་རྗེ་རྣལ་འབྱོར་མ། །སྐུ་མདོག་བནྡྷུ་ཛི་བ་ཀལར་དམར། །གཅེར་མོ་སྐྲ་གྲོལ་ལང་ཚོ་དར་ལ་བབ། །གཡས་པ་རྡོ་རྗེ་གྲི་གུག་ཐུར་དུ་འཕྱང། །གཡོན་པས་ཐོད་ཁྲག་སྟེང་དུ་བཟུང་ནས་གསོལ། །ཞབས་གཡས་བརྐྱངས་པས་
རུས་མཚན་དམར་མོ་དང། །གཡོན་པ་བསྐུམས་ཏེ་འཇིགས་བྱེད་ནག་པོ་མནན། །སྤྱན་གསུམ་དག་པ་མཁའ་སྤྱོད་གནས་སུ་གཟིགས། །ནུ་འཕུར་རབ་རྒྱས་བདེ་དགའི་ཉམས་དང་ལྡན། །མི་མགོ་སྐམ་པོའི་དབུ་རྒྱན་དོ་ཤལ་དང་
[012A]༄༅། །ཕྱག་རྒྱ་ལྔས་བརྒྱན་གཟི་བྱིན་རབ་ཏུ་འབར། །དེ་ཡི་ཐུགས་ཀའི་བཾ་ཡིག་འོད་ཟེར་གྱིས། །ཕྱོགས་བཅུའི་རྒྱལ་ཀུན་རྗེ་བཙུན་རྣལ་འབྱོར་མའི། །རྣམ་པར་སྤྱན་དྲངས་དབྱེར་མེད་ཐིམ་པར་གྱུར། །སངས་རྒྱས་
ལས་དཀོན་གསང་ཆེན་གདམས་བའི་མཆོག་བསྟན་པའི་སྙིང་པོ་བདེ་སྟོང་ཟུང་འཇུག་ལམ། །སྐལ་བཟང་འགྲོ་ལ་སྣང་བྱེད་སྒྲོན་མེ་མཆོག་མཁའ་སྤྱོད་དབང་མོའི་ཞབས་ལ་ཕྱག་འཚལ་ལོ། །བཀོད་ལེགས་ཕྱི་ཡི་མཆོད་པ་ཚར་དུ་
དངར། །སྦྱངས་རྟོགས་སྦར་བྱས་ནང་མཆོད་བདུད་རྩིའི་མཚོ། །ལྷན་སྐྱེས་བདེ་སྟེར་གསང་བའི་མཆོད་པ་དང། །བདེན་གཉིས་ཟུང་འཇུག་དེ་ཉིད་མཆོད་པ་འབུལ། །སྔོན་བསགས་མི་དགེའི་ཕུང་པོ་མཐའ་དག་དང། །ཁྱད་པར་རྩ་བ་
ཡན་ལག་དམ་ཚིག་ལས། །འདས་བའི་ཉེས་ཚོགས་སྙིང་ནས་མཐོལ་བཤགས་ན། །བཅོམ་ལྡན་ཐུགས་རྗེས་ལྷག་མེད་བྱང་གྱུར་ཅིག་རྒྱལ་ཡུམ་ཤེས་རབ་ཕ་རོལ་ཕྱིན་པའི་དངོས། །བཅོམ་ལྡན་འདས་མས་ཐུགས་རྗེས་ཉེར་
དགོངས་ཏེ། །ནམ་ཡང་འབྲལ་མེད་བུ་བཞིན་རྗེས་འཛིན་ཞིང། །ལམ་བཟང་རྟོགས་པ་སྐྱེ་བར་བྱིན་གྱིས་རློབས། །སྔོན་འགྲོ་ཐུན་མོང་ལམ་གྱིས་རྒྱུད་སྦྱངས་ཏེ། །འཇུག་སྒོ་རྣམ་དག་དབང་གིས་སྨིན་བྱས་ནས། །དམ་ཚིག་
སྡོམ་པ་ཚུལ་བཞིན་བསྲུང་བ་ཡིས། །དངོས་གྲུབ་གཉིས་ཀྱི་སྒོ་བརྒྱ་འབྱེད་པར་ཤོག་ཁྱད་པར་རྣམ་འབྱོར་མ་ཡི་ཐུགས་རྗེ་མཐུས། །རྩ་རླུང་ཁམས་ཀྱི་ནུས་པ་ཡོངས་སྨིན་པས། །ལྷན་སྐྱེས་དགའ་བ་མཆོག་དང་སྟོང་པ་ཉིད། །

[012B]ཅེས་བརྗོད་ཅིང། རྡོ་རྗེ་རྣལ་འབྱོར་མའི་ཐུགས་ཀའི་སྔགས་འཕྲེང་དང་སྐུའི་ཆ་ལས་བདུད་རྩིའི་རྒྱུན་བབས། རང་གི་སྤྱི་བོ་ནས་ཞུགས། ལུས་ཀྱི་ནང་ཐམས་ཅད་གང་བས་རྩ་ཁམས་བྱིན་
གྱིས་བརླབས་ཤིང་བདེ་སྟོང་གི་ཏིང་འཛིན་ཁྱད་པར་ཅན་སྐྱེ་བར་བྱིན་གྱིས་བརླབ་བྱུང་སྙམ་པ་བྱས་ལ། ཨོཾ་ཨཱརཏྣ་ཤཱ་སནདཱི་པཾ་སིདྡྷི་ཧཱུཾ་ཧཱུཾ། ཞེས་དང། ཨོཾ་ཨོཾ་ཨོཾ་སརྦྦ་བུདྡྷ་ཀི་ནཱི་ཡེ། བཛྲ་ཝརྞྞ་ནཱིཡེ། བཛྲ་བཻ་རོ་ཙ་ནཱི་ཡེ། ཧཱུཾ་ཧཱུཾ་ཧཱུཾ་
ཕཊ་ཕཊ་ཕཊ་སཱཧཱ། ཞེས་ཅི་འགྲུབ་བཟླ། ཡིག་བརྒྱས་ལྷག་ཆད་བསྐང། བླ་མ་བཅོམ་ལྡན་འདས་མ་ཐུགས་རྗེའི་གཏེར། །ཡི་དམ་མཁའ་འགྲོ་ཆོས་སྐྱོང་ཀུན་གྱི་དངོས། ཁྱོད་མིན་སྐྱབས་གཞན་ནམ་ཡང་མི་འཚོལ་བསྭ། །བྱང་ཆུབ་པར་དུ་
རྗེས་སུ་གཟུང་དུ་གསོལ། །འདི་སྣང་འགགས་ཚེ་བཅོམ་ལྡན་འདས་མས་ཞལ། །མངོན་སུམ་བསྟན་ནས་དག་པ་མཁའ་སྤྱོད་དུ། །ཁྲིད་དེ་གསང་ཆེན་མྱུར་ལམ་ལ་བརྟེན་ནས། །དཔའ་བོའི་དབང་ཕྱུག་གོ་འཕང་མྱུར་ཐོབ་ཤོག་ཅེས་
བརྗོད་ཅིང། རང་གི་སྤྱི་བོ་ནས་མར་བྱོན་ཏེ་སྙིང་གའི་མི་ཤིགས་པའི་ཐིག་ལེ་དང་དབྱེར་མེད་དུ་འདྲེས་པར་བསམས་ལ། ལྷ་མོ་ཚད་མ་དམ་ཚིག་ཚད་མ་དང། །དེས་བརྗོད་གསུང་ཡང་མཆོག་ཏུ་ཚད་མ་སྟེ། །བདེན་པ་འདི་དག་གིས་ནི་ལྷ་མོ་
རྣམས། །བདག་ཅག་རྗེས་སུ་འཛིན་པའི་རྒྱུར་གྱུར་ཅིག་ཅེས་བསྔོ་སྨོན་དང་བདེན་སྟོབས་བརྗོད་པས་རྒྱས་གདབ་པར་བྱའོ། །ཞེས་པ་འདི་ནི་མེར་གན་ཤོག་ནས་དད་བརྩོན་བློ་དང་ལྡན་པ་དགེ་སློང་སྐལ་བཟང་ཡར་འཕེལ་གྱིས་བསྐུལ་ངོར་་བཙུན་པ་དཀོན་མཆོག་བསྟན་

[013A]༄༅། །བའི་སྒྲོན་མེས་བྲིས་པའོ།།    ༈    །།བློ་བཟང་རྒྱལ་བ་ཀུན་གྱི་ཡེ་ཤེས་དང། །དབྱེར་མེད་སྒྲིབ་བྲལ་ཆོས་སྐུའི་ལྷ་ལམ་ལས། །མཁའ་ཁྱབ་ཞིང་དུ་གང་འདུལ་གཟུགས་ཀྱི་སྐུའི། །ཉི་མ་སྟོང་འབར་
ཁྱབ་བདག་རིགས་ཀྱི་མགོན། །རབ་འབྱམས་དཀྱིལ་འཁོར་སྤྲོ་ཞིང་སྡུད་པ་པོ། །དཔལ་ལྡན་བླ་མ་ཧེ་རུ་ཀ་དཔལ་དང། །གཉིས་མེད་ཡེ་ཤེས་རང་འོད་བཅོམ་ལྡན་མ། །གནས་གསུམ་དཔའ་བོ་མཁའ་འགྲོ་ཡོངས་ཀྱི་གཙོ། །སྐུ་མདོག་
དམར་པོ་བྱུ་རུའི་འཁྲི་ཤིང་ལ། །མཐར་བྱེད་མེ་ཡི་གདེངས་ཀས་འཁྱུད་པ་བཞིན། །ལང་ཚོའི་དཔལ་འབར་སྒྲ་གྲོལ་གཅེར་མོའི་གཟུགས། །འཁྲིལ་ལྡེམ་རྐེད་སྐབས་ཕྲ་ཞིང་ནུ་འབུར་རྒྱས། །ཁྲོ་ཆགས་སྒེག་པའི་ཉམས་ཀྱི་སྤྱན་གསུམ་
གདངས། །ཚེམས་ཕྲེང་མཆེ་བ་ཟླ་བའི་མྱུ་གུ་གཅིག་ས། །ཕྱག་གཡས་རྡོ་རྗེ་གྲི་གུག་ཐུར་དུ་བརྒྱངས། །གཡོན་པ་ཐོད་ཁྲག་སྟེང་དུ་བཟེད་ཅིང་གསོལ། །མཚན་ཁུང་གཡོན་པར་ཁ་ཊཱཾ་ག་ཡིས་མཚན། །རུས་པའི་རྒྱན་སྤྲས་མགོ་
རློན་དོ་ཤལ་འཕྱད། །བརྐྱང་བསྐུམ་ཞབས་ཀྱིས་འཇིགས་བྱེད་དུས་མཚན་བཅས། །མནན་ཏེ་མདུན་གྱི་ནམ་མཁར་བཞུགས་པ་ཡི། །གནས་གསུམ་ཡི་གེ་གསུམ་མཚན་ཧཱུཾ་ཡིག་ལས། །སྤྲོས་པའི་འོད་གྱི་རང་འདྲའི་ཡེ་ཤེས་པ། །བླ་མ་
ཡི་དམ་མཁའ་འགྲོའི་ཚོགས་དང་བཅས། །སྤྱན་དྲངས་དབྱེར་མེད་བརྟན་པར་བཞུགས་སུ་གསོལ། །བློ་ཆེན་ཀུན་བཟང་བདེ་ཆེན་ཐབས་ཀྱི་བདག་མཚན་འཛིན་དམིགས་མེད་ཤེས་རབ་ཆོས་ཀྱི་དབྱིངས། །དབྱེར་མེད་ལྷན་ཅིག་སྐྱེས་

[013B] །སྐྱོང་མཛད་བཅོམ་ལྡན་མ་ལ་ཕྱག་འཚལ་ལོ། །དངོས་བཤམས་ཡིད་སྤྲུལ་ཕྱི་ནང་གསང་བ་ཡི། །མཆོད་ཚོགས་བདེ་སྟོང་དབྱེར་མེད་དང་དུ་འབུལ། །སྤྱི་དང་བྱེ་བྲག་དམ་ཚིག་ཉམས་ཆག་ཀུན། །འགྱོད་པས་བཤགས་
སོ་ཡོངས་སུ་དག་པར་མཛོད། །གསང་ཆེན་སྤྱོད་ལ་དགའ་བྲས་ཡི་རང་ངོ། །ཟས་ལམ་ཐེག་མཆོག་ཆོས་ཀྱི་དགའ་སྟོན་སྩོལ། །དགེ་བས་ཐུན་མོང་ལམ་གྱིས་རྒྱུད་སྦྱངས་ཏེ། །རྣལ་འབྱོར་མ་རྒྱུད་ལམ་གྱི་སྣོད་གྱུར་ཅིག་དངོས་གྲུབ་རྩ་བ་དམ་ཚིག་ལ་
གནས་ཤིང། །སྨིན་བྱེད་བསྐྱེད་རིམ་ལྷ་ཡི་རྣལ་འབྱོར་ལ། །བརྟེན་ནས་གྲོལ་བྱེད་ཟབ་མོའི་རྫོགས་རིམ་གྱིས། །ཚེ་གཅིག་སངས་རྒྱས་ཐོབ་པར་བྱིན་གྱིས་རློབས། །མདོར་ན་བླ་མ་ཡི་དམ་མཁའ་འགྲོའི་ཚོགས། །ཀུན་གྱི་ངོ་བོར་ཁྱོད་ལ་གསོལ་འདེབས་
ན། །ནམ་ཡང་འབྲལ་མེད་བརྩེ་བས་རྗེས་བཟུང་སྟེ། མཆོག་ཐུན་དངོས་གྲུབ་མ་ལུས་སྩལ་དུ་གསོལ། །དེ་ནས། བློ་ཆེན་ཀུན་བཟང་ ཞེས་པའི་ཤླཽ་ཀ་གསོལ་འདེབས་སུ་བསྒྱུར་བ་གང་མང་དང། གཞན་ཡང་གསོལ་འདེབས་ཅི་རིགས་དང། ཨོཾ་གསུམ་མའི་སྔགས་རྣམས་
ཀྱི་བཟླས་བཅི་འགྲུབ་བྱ། མཇུག་ཏུ།  དཔལ་ལྡན་བླ་མ་བཅོམ་ལྡན་མཁའ་འགྲོའི་གཙོ། །བདག་གི་སྙིང་གར་ཞེས་པ་ནས། སྩལ་དུ་གསོལ།  །ཞེས་རང་གི་སྙིང་གར་སྤྱན་དྲངས་པས་ཕྲ་བའི་རླུང་སེམས་དང་ངོ་བོ་དབྱེར་མེད་དུ་བཞུགས་བར་བསམས་ལ། ཚེར་པས་ཕྲེང་བར་བླ་མ་རྗེ་བཙུན་
མས། །འབྲལ་མེད་ལྷན་སྐྱེས་དགའ་བས་རྗེས་བཟུང་སྟེ། །ཟུང་འཇུག་སྐུ་བཞིའི་གོ་འཕང་མངོན་གྱུར་ནས། །མཁའ་མཉམ་འགྲོ་བ་སྲིད་ལས་སྒྲོལ་གྱུར་ཅིག་ལྷ་མོ་ཚད་མ་ཞེས་སོགས་སྨོན་ལམ་གཞན་གྱིས་ཀྱང་མཚམས་སྦྱར་བར་བྱའོ།།

[014A]༄༅། །ཞེས་པ་འདི་ནི་མཁྱེན་དཔྱོད་ཡངས་པ་ཆོས་རྗེ་ངག་དབང་རིན་ཆེན་གྱིས་བསྐུལ་ངོར་བཙུན་པ་དཀོན་མཆོག་བསྟན་པའི་སྒྲོན་མེས་འཕྲལ་དུ་སུག་བྲིས་སུ་བགྱིས་སོ།།    ༈    །།ན་མོ་གུ་རུ་བྷྱ་འདིར་བླ་མའི་རྣལ་འབྱོར་ཉམས་སུ་ལེན་བར་འདོད་
པས། སྐྱབས་སེམས་སྔོན་དུ་བཏང་སྟེ། དགེ་སེམས་ཁྱད་པར་ཅན་གྱི་ངང་ནས། མི་འགྱུར་མཆོག་ཡངས་རང་བཞིན་ཀུན་གསལ་མར། །གསེར་འོད་འཁྱུག་པའི་འཇའ་སྤྲིན་དྲ་བའི་དབུས། །སེང་ཁྲི་བད་ཟླ་ཉི་མའི་དཀྱིལ་འཁོར་སྟེང། །རྩ་བའི་
བླ་མ་གསུམ་ལྡན་རྡོ་རྗེ་འཛིན། །ཆོས་འཆད་མཉམ་གཞག་ཕྱག་རྒྱས་གླེགས་པམ་བསྣམས། །རབ་དགྱེས་འཛུམ་པའི་ཉམས་ལྡན་ཐུགས་རྗེའི་གཏེར། །ནམ་མཁའི་མཐའ་ཀླས་ཚོགས་ཞིང་རྒྱ་མཚོར་བཅས། །མོས་བློའི་ཞིང་དུ་བརྟན་པར་
བཞུགས་སུ་གསོལ། །ལེགས་བྱས་སྤྲིན་དཀར་ཕུང་པོ་འཁྲིགས་པའི་སྐུ། །ལེགས་བཤད་དབྱར་རྔ་དལ་གྱིས་རྒོད་པའི་གསུང། །མཁྱེན་བརྩེའི་སྦྲང་ཆར་ཁུར་གྱིས་གཏམས་པའི་ཐུགས། །སྐྱབས་མཆོག་མཚུངས་མེད་ཁྱོད་ལ་ཕྱག་འཚལ་
ལོ༑ ༑ཡེ་ཤེས་སྒྱུ་འཕྲུལ་མེ་ན་ཀ་ཚོགས་ཀྱིས། །ཀུན་ཏུ་བཟང་པོའི་མཆོད་སྤྲིན་ལེགས་བསྟར་ཏེ། །བསོད་ནམས་ཞིང་མཆོག་རྣམས་ལ་གུས་འབུལ་ན། །ཟག་མེད་བདེ་ཆེན་དངོས་པོར་བཞེས་སུ་གསོལ། །ཐོག་མེད་དུས་ནས་སེམས་ཀྱི་དབང་
གྱུར་ཅིང། །སེམས་ནི་རྨོངས་བས་བྲན་དུ་བཟུང་བའི་མཐུས། །ཧ་ལ་འབར་འདྲའི་སྡིག་ལྟུང་ཅི་བགྱིས་པ། །དེ་ཀུན་བསམ་པ་ཐག་པས་སོ་སོར་བཤགས། །ཨེ་མ་ཡིད་འོང་འབྲས་བུ་ཀུན་གྱི་གཞི། །མ་སྨད་འཁོར་གསུམ་ཡོངས་དག་དགེ་

[014B] །སྐྱེ་འཕགས་གང་གིས་བགྱིས་པ་དེ་ཀུན་ལ། །ཕྲག་དོག་མེད་པར་སྙིང་ནས་རྗེས་ཡི་རང། །དུག་གསུམ་ནད་ཀྱིས་གཟིར་བའི་འགྲོ་རྣམས་ཀྱི། །སྐྱོབ་པ་ཟླ་མེད་སྨན་པ་ཁྱོད་ལེགས་ན། །བརྩེ་བས་དགོངས་ཏེ་ཟབ་རྒྱས་དམ་ཆོས་
ཀྱི༑ ༑བདུད་རྩིའི་སྒོ་མོ་དེང་འདིར་དབྱེ་བར་མཛོད། །རྫུ་འཕྲུལ་རྐང་པས་བརྟེན་སླད་བསྐལ་པའི་མཐར། །གཞོམ་གཞིག་བྲལ་བ་ཆོས་ཀྱི་སྐུ་བརྙེས་རྣམས། །རིང་ནས་གོམས་པའི་སྙིང་རྗེའི་མ་མ་ཡིས། །འགྲོ་ཀུན་མི་གཏོང་བརྟན་པར་བཞུགས་
སུ་གསོལ། །སྣང་མཐའ་ཡིད་བཞིན་འཁོར་ལོ་བི་ཛ་ཡཱ། །ལ་སོགས་འཆི་མེད་དཔལ་སྟེར་ལྷ་རྣམས་ཀྱི། །ཐུགས་རྗེ་མཐུ་ནུས་བདེན་པའི་བྱིན་གྱིས་ཀྱང། །རྗེ་བཙུན་བླ་མ་བསྐལ་བརྒྱར་ཞབས་བརྟན་ཤོག་དེང་ནས་བཟུང་སྟེ་ཚེ་རབས་ཕྲེང་བའི་
བར། །མགོན་པོ་ཁྱོད་ཀྱིས་འབྲལ་མེད་རྗེས་འཛིན་ཞིང། །ཁྱོད་གསུང་ཡན་ལག་བརྒྱད་ལྡན་ཀླུང་རྒྱུན་གྱིས། །ལས་ཉོན་དྲི་མ་དྲུངས་ནས་འབྱིན་བར་ཤོག་ཁྱད་པར་བདེ་ལྡན་ཞིང་དུ་སྐྱེས་གྱུར་ཏེ། །འོད་དཔག་མེད་བས་རྗེས་སུ་འཛིན་པ་དང། །ཞིང་
ཁམས་རྒྱ་མཚོར་སྤྲུལ་པའི་བཀོད་པ་ཡིས། །ཚོགས་གཉིས་རབ་རྫོགས་བྱང་ཆེན་མྱུར་ཐོབ་ཤོག་ཅེས་པ་འདི་ནི་དད་བརྩོན་བློ་གྲོས་དང་ལྡན་པ་སྔགས་རམ་པ་བཀྲ་ཤིས་རྒྱ་མཚོས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་ཆོས་གྲྭ་ཆེན་པོ་བཀྲ་ཤིས་འཁྱིལ་དུ་
བྲིས་བའོ།།    ༈    །།ན་མོ་གུ་རུ་བྷྱ་འདིར་ལམ་ཟབ་བླ་མའི་རྣལ་འབྱོར་ཉམས་སུ་ལེན་པར་འདོད་བས། སྐྱབས་སེམས་སྔོན་དུ་བཏང་སྟེ་དགེ་སེམས་ཁྱད་པར་ཅན་གྱི་ངད་ནས། སྒྲིབ་བྲལ་མཁའ་ལ་ཡེ་ཤེས་དབང་པོའི་གཞུ། །སྙིང་རྗེའི་རྒྱུད་དུ་

[015A]༄༅། །བཀུག་པའི་ལྡིང་ཁེང་དབུས། །སྲིད་བའི་འདམ་གྱིས་མ་གོས་འདབ་བརྒྱའི་རྩེར། །རྩ་བའི་བླ་མ་དུར་སྨྲིག་འཆང་བའི་ཚུལ། །ཆོས་འཆད་མཉམ་གཞག་ཕྱག་རྒྱས་གླེགས་བམ་བསྣམས། །དེ་ཡི་གནས་གསུམ་
སྔགས་ཀྱིས་མཚན་པ་ཡི། །ཧཱུཾ་ཡིག་འོད་ཀྱིས་སྤྱན་དྲངས་བསོད་ནམས་ཞིང། །དཔག་ཡས་ནམ་མཁའ་ཁྱབ་པར་བཞུགས་སུ་གསོལ། །གང་ལ་བརྟེན་ན་སྲིད་ཞིའི་རྒུད་པ་ཀུན། །དྲུངས་ནས་འབྱིན་མཛད་ཐེག་མཆོག་དགེ་བའི་
བཤེས། །བཀའ་དྲིན་མཉམ་མེད་རྩ་བའི་བླ་མ་ལ། །སྒོ་གསུམ་གུས་པས་ལན་བརྒྱར་ཕྱག་བགྱིད་དོ། །དངོས་བཤམས་གཟུངས་རིགས་ཀྱིས་སྤྲུལ་མཆོད་སྤྲིན་གྱིས། །རབ་འབྱམས་རྒྱ་མཚོའི་ཞིང་ཀུན་བཀང་སྟེ་འབུལ། །བཅས་དང་
རང་བཞིན་ཁ་ན་མ་ཐོ་བའི། །ཉེས་ལྟུང་དྲི་མའི་ཚོགས་རྣམས་སོ་སོར་བཤགས། །རང་གཞན་སྐྱེ་འཕགས་དུས་གསུམ་དགེ་ཚོགས་ལ། །ཕྲག་དོག་མེད་བར་སྙིང་ནས་རྗེས་ཡི་རང། །བགྲང་ཡས་བསྐལ་བའི་བར་དུ་ཞབས་བརྟན་ཅིང། །
ཟབ་རྒྱས་ཆོས་ཀྱི་འཁོར་ལོ་བསྐོར་བར་བསྐུལ། །གང་གི་ཐུགས་རྗེས་བདག་ཀྱང་ཐུན་མོང་དང། །ཐུན་མོང་མིན་བའི་ལམ་གྱི་རིམ་པ་ལ། །ངེས་བརྙེད་དེ་ཚུལ་བཞིན་བསྒྲུབ་པ་ཡིས། །ཤེས་རྒྱུད་སྨིན་ཅིང་གྲོལ་བར་བྱིན་གྱིས་རློབས། །
འདིར་འབད་ལེགས་བྱས་བདེ་འབྱུང་རལ་བའི་ཀླུང། །བསོད་ནམས་གུང་ཕྲན་སྟོང་གི་རྟེན་གྱུར་ཏེ། །སྒྲིབ་གཉིས་སྒྲིབ་གསུམ་སྒྲིབ་བཞིའི་དྲི་མ་ཀུན། །སྦྱངས་ནས་བྱང་ཆེན་རྒྱ་མཚོར་འཇུག་གྱུར་ཅིག་ཅེས་པ་འདི་ནི་ཨ་རོ་ཧོར་ཆེན་ཤོག་

[015B]།    ༈    །།ན་མོ་གུ་རུ་བྷྱ་ཆོས་དབྱིངས་བདེ་ཆེན་འཆི་མེད་རོལ་པའི་ལམ། །བརྩེ་ཆེན་སྒྱུ་འཕྲུལ་འཇའ་ཚོན་གུར་ཁང་ན། །གདོང་ལྔའི་ཁྲིལ་པདྨ་ཉི་ཟླའི་
སྟེང༑ ༑སྐྱབས་གསུམ་ཀུན་འོ་དུས་ངོ་བོ་ཐུགས་རྗེའི་གཏེར། །དབུས་སུ་འཇམ་མགོན་བླ་མ་བཙོང་ཁ་པ། །གཡས་སུ་རིགས་ཀུན་ཁྱབ་བདག་འཇིགས་མེད་དབང། །གཡོན་ན་རྗེ་བཙུན་བསྟན་པའི་སྒྲོན་མེ་རྣམས། །སྐུ་མདོག་
དཀར་གསལ་ཆོས་གོས་གསུམ་གསོལ་ཞིང། །གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །ཡེ་ཤེས་པ་རྣམས་སྤྱན་དྲངས་དབྱེར་མེད་གྱུར། །ཐེར་ལམ་ཇི་བཞིན་སྟོན་མཛད་རྫོགས་སངས་རྒྱས། །སྲིད་ཞིའི་འཇིགས་པ་
ཀུན་སེལ་དམ་པའི་ཆོས། །བྱང་ཆུབ་ལམ་གྱི་འདྲེན་པ་དགེ་འདུན་ཏེ། །སྐྱབས་གསུམ་ཀུན་དངོས་ཁྱོད་ལ་ཕྱག་འཚལ་ལོ། །མཁའ་ཁྱབ་ཀུན་བཟང་མཆོད་སྤྲིན་རྒྱ་མཚོས་མཆོད། །མི་བཟད་ཉེས་ལྟུང་མ་ལུས་སྙིང་ནས་བཤགས། །
རླབས་ཆེན་རྒྱལ་སྲས་སྤྱོད་ལ་རྗེས་ཡི་རང། །བསྐལ་བརྒྱར་བཞུགས་ཤིང་ཆོས་འཁོར་བསྐོར་བར་བསྐུལ། །འདིས་མཚོན་དགེ་བས་ཚེ་རབས་ཐམས་ཅད་དུ། །བཤེས་གཉེན་རྣམས་ཀྱིས་འབྲལ་མེད་རྗེས་འཛིན་ཞིང། །དལ་འབྱོར་རྙེད་དཀའ་
ཚེ་ལ་ལོང་མེད་དང། །སྐྱབས་འགྲོ་ལས་འབྲས་ཚུལ་བཞིན་སེམས་བར་ཤོག་འཁོར་བ་མེ་མདག་འཁྲིགས་པའི་འོབས་འདི་ལ། །སྲེད་པའི་འདུན་པ་ནམ་ཡང་མི་སྐྱེ་བར། །བདེན་བཞིའི་འཇུག་ལྡོག་བསླབ་གསུམ་ཉམས་ལེན་གྱིས། །

[016A]༄༅། །སྲིད་པའི་རྒྱ་མཚོ་མྱུར་དུ་སྐེམ་པར་ཤོག་རིང་ནས་ཕ་མར་གྱུར་པའི་འགྲོ་ཀུན་ལ། །རྗེས་ཆགས་སྙིང་རྗེས་དྲངས་པའི་བྱང་ཆུབ་སེམས། །རྒྱལ་སྲས་སྤྱོད་པ་ཕྱིན་དྲུག་བསྡུ་བཞི་སོགས། །ཐེག་མཆོག་ལམ་
བཟང་མྱུར་དུ་བགྲོད་པར་ཤོག་ཁྱད་པར་སྲིད་པའི་ནད་བརྒྱ་སེལ་པའི་སྨན། །དངོས་འཛིན་གདོན་ཆེན་འཇོམས་པའི་རིག་སྔགས་གཙོ། །དུས་གསུམ་རྒྱལ་བའི་དགོངས་པ་མཐར་ཐུག་པ། །ཀླུ་སྒྲུབ་ལུགས་བཟང་ཁོང་དུ་ཆུད་བར་ཤོག་སངས་
རྒྱས་ལས་ཀྱང་དཀོན་པ་གསང་སྔགས་ཀྱི། །འཇུག་སྒོ་སྨིན་བྱེད་དབང་གིས་རྒྱུད་སྦྱངས་ཏེ། །མཚན་བཅས་མཚན་མེད་རིམ་གཉིས་རྣལ་འབྱོར་སོགས། །རྡོ་རྗེ་ཐེག་པའི་ལམ་བཟང་མཐར་ཕྱིན་ཤོག་མདོར་ན་དུས་གསུམ་དགེ་བཅི་
མཆིས་རྣམས། །སྲིད་པའི་ཕུན་ཚོགས་རྒྱུ་རུ་མི་སྨིན་པར། །ཐུན་མོང་ཐུན་མོང་མིན་པའི་ལམ་བགྲོད་ནས། །མཐར་ཐུག་སྐུ་བཞིའི་གོ་འཕང་འཐོབ་ཕྱིར་བསྔོ། །ཞེས་པ་འདི་ནི་མཁྱེན་རབ་ཀྱི་དབང་ཕྱུག་སློབ་ཟུར་བློ་བཟང་རིན་ཆེན་པའི་གསུང་གིས་འདི་ལྟ་བུ་
ཞིག་དགོས་ཚུལ་བྱུང་བར་བརྟེན་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་བའོ།།    ༈    །།ན་མོ་གུ་རུ་བྷྱ་འདིར་བླ་མ་དང་མགོན་པོ་འོད་དཔག་ཏུ་མེད་པ་ངོ་བོ་དབྱེར་མི་ཕྱེད་བའི་ཟབ་ལམ་བླ་མ་ལྷའི་རྣལ་འབྱོར་གྱི་སྒོ་ནས་ངན་འགྲོའི་སྐྱེ་སྒོ་བཅད་དེ་ཞིང་མཆོག་བདེ་བ་ཅན་དུ་
སྒྲོད་བར་བྱེད་པའི་ཐབས་མཁས་ཀྱི་ལམ་བཟང་ཉམས་སུ་ལེན་པ་ན། ཐོག་མར་རང་དང་རིགས་དྲུག་མཐའ་དག་ཐོག་མེད་ནས་འཁོར་བར་འཁྱམས་ཚུལ་བསམ་པའི་སྐྱོ་ཤས་དང། དེ་ལས་སྐྱོབ་བའི་ནུས་པ་བླ་མ་དཀོན་མཆོག་ལ་ཡོད་པར་ཡིད་ཆེས་བའི་སྒོ་ནས་སྐྱབས་སེམས་སྔོན་དུ་བཏང་སྟེ། རང་གི་

[016B] །རབ་མཛེས་རྨ་བྱས་བཏེག་པའི་ནོར་བུའི་ཁྲིར། །སྐྱོན་བྲལ་པདྨ་ཉི་ཟླའི་གང་ན་སྟེང་དུ། །རྩ་བའི་བླ་མ་མགོན་པོ་འོད་དཔག་མེད། །འཇའ་ཚོན་རྣམ་བཀྲ་བྱུ་རུའི་ལྷུན་པོ་བཞིན། །སྐུ་མདོག་དམར་གསལ་
འོད་བརྒྱའི་དྲ་བ་འགྱེད། །མཉམ་གཞག་བདུད་རྩིས་གང་བའི་ལྷུང་བཟེད་བསྣམས། །དགྱེས་བའི་ཉམས་ལྡན་རྡོ་རྗེ་སྐྱིལ་ཀྲུང་གིས། །བཞུགས་པའི་ཐུགས་ཀའི་ཧཱུཾ་ཡིག་འོད་ཟེར་གྱིས། །བདེ་ལྡན་ཞིང་ནས་རྒྱལ་བ་འོད་དཔག་མེད། །རྒྱལ་སྲས་རྒྱ་མཆོས་
བསྐོར་བ་སྤྱན་དྲངས་ཏེ། །དམ་ཚིག་པ་དང་དབྱེར་མེད་ཐིམ་པར་གྱུར། །དངོས་བཤམས་ཡིད་སྤྲུལ་ཀུན་བཟང་མཆོད་པའི་སྤྲིན། །ཁྱད་པར་དུས་གསུམ་དགེ་བའི་ཚོགས་དང་བཅས། །བློ་ཡིས་བླངས་ཏེ་བླ་མ་ལྷར་འབུལ་ན། །མཁའ་མཉམ་འགྲོ་བའི་དོན་
དུ་བཞེས་སུ་གསོལ། །ཀུན་རྨོངས་མུན་པར་ཞུགས་པས་མི་དགེའི་ལས། །ཇི་སྙེད་བགྱིས་རྣམས་འགྱོད་པ་དྲག་པོ་ཡིས། །ཐུགས་རྗེ་ཆེ་ལྡན་སྤྱན་སྔར་བ་ཤགས་བགྱིད་ན། །ཉེས་ཚོགས་བྱང་ཞིང་དག་པར་བྱིན་གྱིས་རློབས། །བསླུ་མེད་དཀོན་
མཆོག་གསུམ་གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བྱེད་བསྟན་པའི་བདག་དག་པའི་ཞིང་གིས་མཁན་སྒྲོན་མེ་མཆོག་བླ་མ་འོད་དཔག་མེད་ལ་གསོལ་བ་འདེབས། །འདི་སྣང་ཞེན་པ་ཆོད་པར་བྱིན་གྱིས་རློགས། །བར་དོའི་འཁྲུལ་
སྣང་སེལ་བར་བྱིན་གྱིས་རློབས། །ངན་སོང་སྐྱེ་སྒོ་ཆོད་པར་བྱིན་གྱིས་རློབས། །ཟབ་ལམ་འཕོ་བ་འབྱོངས་བར་བྱིན་གྱིས་རློབས། །དེ་ལྟར་གསོལ་བ་བཏབ་པས་བླ་མ་ལྷའི། །སྐུ་ལས་བབས་པའི་བདུད་རྩིའི་ཆུ་རྒྱུན་གྱིས། །སྒོ་གསུམ་སྡིག་

[017A]༄༅། །ལྟུང་དྲི་མ་ཀུན་བྱང་ནས། །རང་ལུས་ཤེལ་གྱི་གོང་བུ་བཞིན་དུ་གྱུར། །དེ་ཡི་དབུས་སུ་དབུ་མ་མདའ་སྙུག་ཙམ། །ལྟེ་འོག་ནས་བཟུང་སྤྱི་བོར་ཟུག་པ་ཡི། །སྙིང་གའི་ཐད་དུ་རང་སེམས་ཐིག་ལེའི་གཟུགས་
དཀར་གསལ་འོད་ཀྱི་རང་བཞིན་ཅན་དུ་གྱུར། །རིགས་ཀྱི་བདག་པོ་བླ་མ་འོད་དཔག་མེད། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གནས་ངན་འཁོར་བ་འདི་ལས་དྲང་དུ་གསོལ། །ཞིང་མཆོག་བདེ་བ་ཅན་དེར་ཁྲིད་དུ་གསོལ། །
དེ་ལྟར་གསོལ་བ་བཏབ་པས་ཐུགས་ཀ་ནས། །འོད་ཀྱི་ལྕགས་ཀྱུས་རྣམ་ཤས་གྱེན་དྲངས་ཏེ། །འོད་དཔག་མེད་མགོན་ཐུགས་ཀའི་ཧྲཱིཡིག་དང། །དབྱེར་མེད་རོ་གཅིག་དང་དུ་གནས་པར་གྱུར། །སླར་ཡང་བླ་མ་འོད་དཔག་མེད་དང་བཅས། །
ཐུར་དུ་བབ་སྟེ་སྙིང་གར་བཞུགས་པ་ཡིས། །དེང་ནས་ཇི་སྲིད་བྱང་ཆུབ་སྙིང་པོའི་བར། །ནམ་ཡང་འབྲལ་བ་མེད་པར་རྗེས་འཛིན་ཤོག་མདོར་ན་དུས་དང་གནས་སྐབས་ཐམས་ཅད་དུ། །ཟླ་མ་མཆོག་གིས་དགྱེས་བཞིན་རྗེས་འཛིན་ཞིང། །
མདོ་སྔགས་ཟུང་འགྲེལ་ལམ་བཟང་རིམ་བགྲོད་ནས། །ཟུང་འཇུག་སྐུ་བཞིའི་གོ་འཕང་མྱུར་ཐོབ་ཤོག་ །དེ་ཡང་གསོལ་འདེབས་གྲངས་གསོག་བྱེད་ན་བསླུ་མེད་མ་བཟླ་ཞིང་ལས་ལ་སྦྱོར། དངོས་གཞིའི་ཚེ་སླར་ཡང་ཞེས་པའི་ཚིག་རྐང་གཉིས་ཀྱི་དོད་དུ།  དེ་ནས་བླ་མ་
འོད་དཔག་མེད་དང་བཅས། །བདེ་ལྡན་ཞིང་དེར་ཡུད་ཀྱིས་གཤེགས་གྱུར་ཏེ། །ཞེས་སྦྱོར་རོ། ཚུལ་འདི་ནི་མི་ཕྱེད་པའི་དད་པ་དང་ལྷག་བསམ་མཆོག་ཏུ་དགེ་བ་རབ་འབྱམས་པ་ངག་དབང་མཆོག་ལྡན་གྱིས་བསྐུལ་ངེར་བཙུན་པ་དཀོན་མཆོག་བསྟན་པའི་སྒྲོན་མེས་

[017B]།    ༈    །།བླ་མ་འོད་དཔག་མེད་ལ་ཕྱག་འཚལ་ལོ། །འདིར་རྒྱལ་བ་འོད་དཔག་མེད་ལ་བརྟེན་པའི་བླ་མའི་རྣལ་འབྱོར་ཉམས་སུ་ལེན་པར་འདོད་པས་སྐྱབས་སེམས་སྔོན་དུ་བཏང་ལ། བླ་མ་དང་མགོན་པོ་འོད་དཔག་མེད་ངོ་བོ་དབྱེར་མི་ཕྱེད་པའི་མོས་གུས་དང་
བདེ་བ་ཅན་གྱི་ཞིང་གི་རྣམ་པ་ཡིད་ངོར་གསལ་བཏབ་སྟེ། ཟབ་ལམ་བླ་མའི་རྣལ་འབྱོར་འདིའི་སྒོ་ནས་ཞིང་དེར་སྐྱེ་བའི་རྒྱུ་ཚོགས་བསྒྲུབ་པར་བྱའོ། །སྙམ་པའི་འཕེན་པ་སོགས་དགེ་སེམས་ཁྱད་པར་ཅན་གྱི་ངང་ནས། མདུན་གྱི་མཁའ་ལ་ཀུན་བཟང་མཆེད་སྤྲིན་དབུས། །ཡིད་
འོད་རྨ་བྱས་བཏེག་པའི་ནོར་བུའི་ཁྲིར། །འདབ་སྟོང་པདྨའི་ལྟེ་བར་ཟླ་བའི་སྟེང། །སྐྱབས་གསུམ་ཀུན་འདུས་བླ་མ་འོད་དཔག་མེད། །ཉི་འོད་སྟོང་འབར་བྱུ་རུའི་ལྷུན་པོ་བཞིན། །སྐུ་མདོག་དམར་བོ་ཞལ་གཅིག་ཕྱག་གཉིས་པ། །མཉམ་
གཞག་ཕྱག་རྒྱས་དྲང་སྲོང་སྣོད་མཆོག་བསྣམས། །རྡོ་རྗེ་སྐྱིལ་ཀྲུང་ཚུལ་གྱིས་བཞུགས་པ་ཡི། །གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །བདེ་ལྡན་ཞིང་ནས་རང་འདྲའི་ཡེ་ཤེས་པ། །མཐའ་ཡས་རབ་འབྱམས་རྒྱལ་བ་སྲས་དང་
བཅས། །སྤྱན་དྲངས་དབྱེར་མེ༑ གཅིག་ཏུ་འདྲེས་པར་གྱུར། །བསླུ་མེད་དཀོན་མཆོག་གསུམ་གྱི་ངོ་བོ་ཉིད། །བསྟན་པའི་བདུད་རྩིས་ལུས་ཅན་གདུང་བ་སེལ། །ཡང་དག་ཐར་ལམ་གསལ་བའི་སྒྲོན་མེ་མཆོག་བླ་མ་འོད་དཔག་མེད་ལ་
ཕྱག་འཚལ་ལོ། །རབ་འབྱམས་མཆོད་སྤྲིན་དགེ་བའི་དངོས་པོར་བཅས། །གུས་པས་འབུལ་ཡོ་བརྩེ་བའི་ཐུགས་ཀྱིས་བཞེས། །སྡིག་ལྟུང་མ་ལུས་བཤགས་ཤིང་སྡོམ་བགྱིད་ན། །ཁྱོད་ཀྱི་ཐུགས་རྗེས་བྱང་ཞིང་དག་པར་མཛོད། །
[018A]༄༅། །ཟབ་རྒྱས་ཆོས་ཀྱི་འཁོར་ལོ་བསྐོར་བའི་ཕྱིར། །བགྲང་ཡས་བསྐལ་བ་རྒྱ་མཚོར་བརྟན་པར་བཞུགས། །འདིས་མཚོན་དགེ་བའི་དངོས་པོ་ཐམས་ཅད་ཀྱང། །ཁྱོད་ཀྱིས་རྗེས་སུ་འཛིན་བའི་རྒྱུ་རུ་བསྔོ། །ས་གཞི་
སྤོས་ཀྱིས་བྱུགས་ཤིང་ཞེས་སོགས་མཎྜལ་གྲངས་གསོག་དང་ལྟུང་བཤགས། གོང་གི་ཕྱག་འཚལ་བའི་ཚིགས་བཅད་དང། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་
ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །ཞེས་པ་རྣམས་ཀྱི་སྒོ་ནས་བརྒྱ་ཕྱག་ལ་སོགས་པ་གནད་དུ་འགྲོ་ངེས་བྱ། དེ་ནས། སྤྱི་གཙུགས་དྷཱུ་ཏཱཾ་ཡར་སྣེ་ཕྱེ་བའི་སྟེང། །དགྱེས་བཞིན་བྱོན་ཏེ་འབྲལ་མེད་བཞུགས་པ་ཡི། །དབུ་མའི་ལམ་ནས་འོད་
དང་བདུད་རྩིའི་རྒྱུན། །བབས་པས་རང་རྒྱུད་བྱིན་གྱིས་བརླབ་པར་གྱུར། །ཞས་འོད་རང་བདུད་རྩིའི་རྒྱུན་བབས་པས་མུན་ཁུང་དུ་སྒྲོན་མེ་སྦར་བ་བཞིན་སྡིག་ལྟུང་ཐམས་ཅད་སངས་ཀྱིས་དག་ནས་བླ་མའི་ཐུགས་དང་རང་སེམས་དབྱེར་མེད་དུ་འབྲེས་པའི་མོས་པ་བྱས་ལ། གོང་
གི་ཕྱག་འཚལ་བའི་ཚིག་དེ་གསོལ་བ་འདེབས་ཞེས་པར་བསྒྱུར་ནས་བརྒྱ་སྟོང་སོགས་འདོན། མཐར་བསླུ་མེད་སྐྱབས་མཆོག་བླ་མ་འདོད་དཔག་མེད། །མགོན་མེད་བདག་ལ་ཐུགས་རྗེའི་སྦྱན་གྱིས་གཟིགས། །དེང་ནས་བྱང་ཆུབ་བར་དུ་ཁྱོད་མིན་པའི། །
རེ་ས་གཞན་མེད་བདག་གི་བཤེས་མཛོད་ཅིག་མི་ཁོ་མངན་སོང་གསུམ་གྱི་གཡེང་ལས་སྐྱོབས། །བཟོད་དཀའ་འཇགས་རུང་སྲིད་པའི་མཚོ་ལས་སྒྲོལ། །རང་ཉིད་གཅེས་འཛིན་འཆིང་བ་ཀུན་བཅད་དེ། །བྱང་ཆུབ་སེམས་གཉིས་འབྱོངས་

[018B] །དེ་ལྟར་གདུང་ཤུགས་དྲག་པོས་རྩེ་གཅིག་ཏུ། །གསོལ་བ་བཏབ་པས་དྷཱུ་ཏཱིའི་ལམ་བརྒྱུད་དེ། །སྙིང་གར་བྱོན་ནས་ཕྲ་བའི་རླུང་སེམས་དང། །དབྱེར་མེད་དང་དུ་བརྟན་པར་བཞུགས་པར་གྱུར། །དཔལ་ལྡན་བླ་མའི་རྣམ་པར་ཐར་
པ་ལ། །ཞེས་སོགས་དང། འདི་ལྟར་བསྐུན་པའི་རྣམ་དཀར་དགེ་བའི་ཚོགས། །ཞེས་སོགས་ཚེར་བས་རྗེས་འཛིན་གྱི་སྨོན་ཚིག་བ་དང། བདེ་སྨོན་ཡོངས་རྫོགས་སམ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །ཞེས་སོགས་སྨོན་ལམ་གྱིས་མཚམས་སྦྱར་བར་བྱའོ་
ཞེས་པ་འདི་ནི་དད་བརྩོན་ལྡན་པ་དགེ་སློང་དཀོན་མཆོག་མཁས་གྲུབ་ཀྱིས་བསྐུལ་བོར་བཙུན་པ་དཀོན་མཆོག་བསྟན་བའི་སྒྲོན་མེས་དབེན་གནས་ཡིད་དགའ་ཆོས་འཛིན་དུ་སྦྱར་བའི་ཡི་གེ་བ་ནི་བྷིཀྵུ་ར་ཏན་ཨཱ་ནནྟཱོ།།    ༈    །།འདིར་མགོན་པོ་འོད་དཔག་མེད་ལ་བརྟེན་པའི་བླ་མའི་རྣལ་འབྱོར་ཉམས་སུ་ལེན་
པར་འདོད་པའི་གང་ཟག་གིས་སྐྱབས་སེམས་སྔོན་དུ་བཏང་ལ། མདུན་གྱི་ནམ་མཁར་ཀུན་བཟང་མཆོད་སྤྲིན་དབུས། །ཡིད་འོང་རྨ་བྱས་བཏེག་པའི་ནོར་བུའི་ཁྲིར། །རྩ་བའི་བླ་མ་མགོན་པོ་འོད་དཔག་མེད། །སྐུ་མདོག་དམར་པོ་མཉམ་པ་ཞག་ཕྱག་རྒྱ་ཅན། །
མཐའ་སྐོར་དངོས་བརྒྱུད་བླ་མ་ཡི་དམ་ལྷ། །སངས་རྒྱས་སོ་ལྔ་བདེ་གཤེགས་བདུན་ལ་སོགས། །རྒྱལ་དང་རྒྱལ་སྲས་ཉན་རང་ཆོས་སྐྱོང་བཅས། །སྐྱབས་གནས་མ་ལུས་དགྱེས་བཞིན་བཞུགས་པར་གྱུར། །རང་བཞིན་རྣམ་དག་ཆོས་ཀྱི་དབྱིངས་ནས་
ཀྱང༑ །ཐུགས་བསྐྱེད་བདེན་མཐུས་བསྐུལ་ཏེ་རང་རང་གི་ཡེ་ཤེས་པ་རྣམས་སྤྱན་དྲངས་དབྱེར་མེད་དུ། །བསྟིམས་པས་སྐྱབས་གནས་ཀུན་འདུས་ངོ་བོར་གྱུར། །བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བའི་ཐབས་

[019A]༄༅། །བསྟན་ནས། །ཐར་ལམ་གསལ་བར་བྱེད་པའི་སྒྲོན་མེ་མཆོག་མགོན་པོ་འོད་དཔག་མེད་ལ་གུས་ཕྱག་འཚལ། །ནམ་མཁའི་མཐས་གཏུགས་ཞིང་ཁམས་རབ་འབྱམས་ན། །ཡིད་འཕྲོག་མཆོད་པའི་དངོས་པོ་ཅི་མཆིས་
པ༑ ༑མཐའ་དག་བློ་ཡིས་བླངས་ཏེ་གུས་འབུལ་གྱི། །བདག་ཅག་བསོད་ནམས་རྫོགས་ཕྱིར་བཞེས་སུ་གསོལ། །ཐོག་མ་མེད་ནས་བླང་དོར་གནས་རྣམས་ལ། །རྨོངས་པའི་མུན་པ་སྟུགས་པོའི་དབང་གྱུར་ཏེ། །སྒོ་གསུམ་ཉེས་ཚོགས་མཐའ་ཡས་
བསགས་པ་རྣམས། །ཐུགས་རྗེ་ཆེ་ལྡན་སྤྱན་སྔར་མཐོལ་ལོ་བཤགས། །དལ་འབྱོར་ལན་གཅིག་རྙེད་ནས་བསྟན་པའི་སྒོར། །ཞུགས་ཀྱང་བདག་མེད་སྨྱོན་པའི་སྤྱོད་པ་བཞིན། །སྡོམ་གསུམ་བཅས་མཚམས་ལས་འདས་སྡིག་ལྟུང་ཀུན། །འགྱོད་
པས་བཤགས་ཤིང་ཕྱིན་ཆད་སྡོམ་པར་བགྱི། །བསླུ་མེད་བླ་མ་ལྷ་ཡི་ཐུགས་རྗེའི་མཐུས། །ཉེས་ལྟུང་དྲི་མ་མ་ལུས་བྱང་བ་དང། །རང་གཞན་ཀུན་གྱི་རྣམ་དཀར་དགེ་བའི་དངོས། །མཐའ་དག་གོང་ནས་གོང་དུ་འཕེལ་གྱུར་ཅིག་ཁྱད་པར་འདི་
སྣང་འགག་པར་ཉེ་བའི་ཚེ། །གནད་གཅོད་གཤིན་རྗེའི་འཇིགས་པ་མི་འབྱུང་ཞིང། །ངན་སོང་ངན་འགྲོའི་གཡང་དུ་མི་ལྟུང་བར། །བདེ་བ་ཅན་གྱི་ཞིང་དེར་ཁྲིད་དུ་གསོལ། །འོད་གསལ་མཁའ་དབྱིངས་དྭངས་དཔར་སྣང་མཐའ་ཡས། །ཉེ་སྲས་
དང་བཅས་དགྱེས་པའི་འཛུམ་བསྟན་ཅིང། །སྙན་པའི་གསུང་གིས་དབུགས་དབྱུང་མཛད་པའི་མཐུས། །དགའ་དག་དད་པའི་ཤུགས་ཀྱིས་འཕོ་བར་ཤོག་མདོར་ན་དུས་འདི་ནས་བཟུང་བྱང་ཆུབ་བར། །འོད་དཔག་མེད་ཀྱིས་དགེ་བའི་བཤེས་

[019B] །འབྲལ་མེད་གསུང་གི་བདུད་རྩིས་བསྐྱངས་པ་ཡིས། །ས་ལམ་རྟོགས་པ་མྱུར་དུ་མཐར་ཕྱིན་ཤོག་འདི་ཕྱི་བར་དོའི་གནས་སྐབས་གང་དུ་ཡང། །མགོན་པོ་ཁྱོད་མིན་སྐྱབས་གཞན་མ་མཆིས་པས། །ཐུགས་རྗེ་ལྕགས་ཀྱུས་ནམ་ཡང་
མི་གཏོང་བར། །རྗེས་བཟུང་བྱིན་རླབས་དགའ་སྟོན་སྩལ་དུ་གསོལ། །ཞེས་གསོལ་བ་བཏབ་པས་སྐྱབས་ཡུལ་རྣམས་གཙོ་བོ་ལ་ཐིམ་ཞིང། དེ་ཉིད་རང་ལ་ཐིམ་པས་བྱིན་གྱིས་བརླབ་པར་མོས་ཏེ། ཤའྐྱཱི་དབང་པོ་འདྲེན་པ་འོད་དཔག་མེད། །ཅེས་སོགས་
ཀྱི་བསྔོ་བས་མཐའ་བརྒྱན་པར་བྱའོ། །ཞེས་པ་འདི་ནི་དད་བརྩོན་ལྡན་པ་རབ་འབྱམས་པ་དཀོན་མཆོག་ཡར་འཕེལ་དང། དགེ་སློང་དཀོན་མཆོག་རབ་འབྱོར་གཉིས་ཀྱིས་འདི་ལྟ་བུའི་བླ་མའི་རྣལ་འབྱོར་སྟོབས་བཞིའི་གནད་ཆང་བ་ཞིག་དགོས་ཞེས་བསྐུལ་བ་ལྟར་བཙུན་པ་དཀོན་མཆོག་བསྟན་པའི་
སྒྲོན་མེས་བྲིས་པའོ།།    ༈    །།ན་མོ་གུ་རུ་ལོ་ཀེ་ཤྭ་རཱ་ཡ། འདིར་བླ་མེད་ཀྱི་ལུགས་དཔའ་འབྲེལ་བར་ཐུགས་རྗེ་ཆེན་པོ་ཕྱག་བཞི་པ་ལ་བརྟེན་པའི་བླ་མའི་རྣལ་འབྱོར་ཟབ་མོ་ཉམས་སུ་ལེན་བར་འདོད་པའི་གང་ཟག་གིས་སྐྱབས་སེམས་སྔོན་དུ་བཏང་ལ་དགེ་བའི་བསམ་པ་ཁྱད་
པར་ཅན་གྱི་དང་ནས། མདུན་གྱི་ནམ་མཁར་རྩ་བའི་བླ་མ་དང། །དབྱེར་མེད་སྤྱན་རས་གཟིགས་མགོན་ཕྱག་བཞི་པ། །རབ་འབྱམས་ཞིང་ནས་བླ་མ་ཡི་དམ་ཀུན། །བྱོན་ཏེ་ཐིམ་པས་ཀུན་འདུས་ངོ་བོར་གྱུར། ཅེས༑ མདུན་གྱི་ནམ་མཁར་པད་ཟླའི་
གདན་ལ་དྲིན་ཅན་རྩ་བའི་བླ་མ་དང་ངོ་བོ་དབྱེར་མེད་པའི་འཕགས་པ་སྤྱན་རས་གཟིགས་སྐུ་མདོག་དཀར་པོ་རྩ་ཕྱག་གཉིས་ཐལ་མོ་སྦྱར་ཞིང། འོག་མ་གཉིས་ཀྱིས་ཤེལ་འཕྲེང་དང་པད་དཀར་འཛིན་པ། རིན་པོ་ཆེའི་རྒྱན་དང་དར་གྱི་ན་

[020A]༄༅། །བཟའ་ཅན། རྡོ་རྗེ་སྐྱིལ་ཀྲུང་གིས་བཞུགས་པའི་གནས་གསུམ་དུ་ཡི་གེ་གསུམ་གྱིས་མཚན་པ། དེའི་ཐུགས་ཀའི་ཧྲཱི་ཡིག་ལས་འོད་ཟེར་དཔག་ཏུ་མེད་པ་ཕྱོགས་བཅུའི་ཞིང་རབ་འབྱམས་ཁྱབ་པར་སྤྲོས་ཏེ་དངོས་
བརྒྱུད་ཀྱི་བླ་མ་ཐམས་ཅད་སྤྱན་དྲངས་ནས་ཐིམ་བས་བླ་མ་ཀུན་འདུས། ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་ཐམས་ཅད་སྤྱན་དྲངས་ཏེ་ཐིམ་པས་ཡི་དམ་ཀུན་འདུས་ཀྱི་ངོ་བོར་གྱུར་པར་བསམས་ལ། ཡན་ལག་བདུན་པ་སོགས་ཀྱི་
སྒོ་ནས་ཚོགས་གསོག་བ་ནི། སྒོ་གསུམ་མི་ཕྱེད་དད་པས་ཕྱག་འཚལ་ཞིང། །ཕྱི་ནང་གསང་པ་དེ་ཉིད་མཆོད་ཚོགས་འབུལ། །སྡིག་ལྟུང་མ་ལུས་སྙིང་ནས་མཐོལ་ཞིང་བཤགས། །དགེ་ལ་ཡི་རང་བསྒུལ་ཞིང་གསོལ་བ་འདེབས། །རབ་འབྱམས་
ཞིང་ཁམས་དུས་གསུམ་དགེ་ཚོགས་བཅས། །དབུལ་ཞིང་བླ་མེད་དབྱང་ཆུབ་རྒྱུ་རུ་བསྔོ། །སོ་ཐར་བྱང་སེམས་གསང་སྔགས་སྡོམ་པ་ཡི། །བཅས་མཚམས་མཐའ་དག་ཚུལ་བཞིན་བསྲུང་བར་བགྱི། །ཞེས་ཡན་ལག་བདུན་པ་མཎྜལ་དང་བཅས་
པ་དབུལ་ཞིང། །སྒྲུབ་པའི་མཆོད་པ་མཆོག་ཏུ་གྱུར་པ་སྡོམ་པ་གཟུང་པ་རྣམས་བློ་འཁུལ་ངེས་སུ་བྱ། །དེ་ནས། །སངས་རྒྱས་ཀུན་འདུས་བླ་མ་ཐུགས་རྗེའི་གཏེར། །དམ་ཆོས་ཀུན་འདུས་བླ་མ་ཐུགས་རྗེའི་གཏེར། །དགེ་འདུན་ཀུ་འདུས་བླ་མ་ཐུགས་རྗེའི་གཏེར་
སྐྱབས་གནས་མ་ལུས་འདུས་པའི་ངོ་བོ་ཉིད། །ཁྱོད་མིན་སྐྱབས་གཞན་ནམ་ཡང་མ་མཆིས་པས། །བྱང་ཆུབ་བར་དུ་འབྲལ་མེད་རྗེས་བཟུང་སྟེ། །སྤིད་དང་ཞི་བའི་འཇིགས་ལས་བསྐྱབ་ཏུ་གསོལ། །འདི་སང་ཞེན་པའི་དྲི་མ་བསལ་དུ་

[020B] །ལོས་དང་ཉོན་མོངས་འཆིང་བ་གཅད་དུ་གསོལ། །གཅེས་འཛིན་རྒུད་པའི་འཕྲང་ལས་བསྒྲལ་དུ་གསོལ། །སྐྱེས་བུ་གསུམ་གྱི་ལམ་བཟང་རིམ་བགྲོད་དེ། །བདེ་ཆེན་ཐར་པའི་ས་ལ་དྲང་དུ་གསོལ། །ཞེས་རང་དང་མཐའ་སྐོར་ན་ཡོད་པའི་
རིགས་དྲུག་སེམས་ཅན་ཐམས་ཅད་ཀྱིས་རང་རང་འཁོར་བ་ཕྲ་རགས་ཀྱི་སྡུག་བསྔལ་མཐའ་ཡས་པས་མནར་ཚུལ་ལ་བསམས་ནས་འཇིགས་ཤིང་སྐྲག་པ་དང། མདུན་གྱི་ནམ་མཁར་བཞུགས་པའི་བླ་མ་ཐུགས་རྗེ་ཆེན་པོ་ནི་སྐྱབས་གནས་མ་ལུས་པ་འདུས་པའི་ངོ་བོ་རང་གིས་བློ་
བཀལ་ན་སྲིད་ཞིའི་འཇིགས་པ་གང་ལས་ཀྱང་སྐྱོབ་པ་ལ་ཐུགས་རྗེ་དང་ནུས་མཐུ་ཐོགས་པ་མེད་པའི་ཚུལ་པས་མས་ཏེ་གདུང་ཤུགས་དྲག་པོས་མགྲིན་གཅིག་ཏུ་གསོལ་བ་བཏབ་པའི་མོས་དང། ལམ་ཐུན་མོང་དང་ཐུན་མོང་མ་ཡིན་པའི་ལུས་ཡོངས་སུ་རྫོགས་པ་ལ་གཤར་
སྒོམ་དང་འབྲེལ་བར་བྱིན་རླབས་ཞུ་བའི་དམིགས་རྣམ་བསྐྱངས་ལ། དེ་ནས་ཐུགས་རྗེ་ཆེན་པོ་དེ་ཉིད་ཀྱི་སྐུ་ལས་རང་འདྲ་གཉིས་པ་སེམས་ཅན་གྱི་གྲངས་དང་མཉམ་པ་སྤྲོས་ཏེ་རང་དང་སེམས་ཅན་ཐམས་ཅད་ཀྱི་སྦྱི་བོར་བཞུགས་པའི་མོས་པ་བྱས་ལ། དེ་ལྟར་གསོལ་བ་བཏབས་
གནས་གསུམ་ལས། །འདོད་དང་བདུད་རྩི་དཀར་དམར་མཐིང་གའི་ཚོགས། །རིམ་དང་ཅིག་ཅར་བྱུང་ནས་དབང་བསྐུར་བས། །སྒྲིབ་བཞི་དག་ཅིང་དབང་བཞི་ཐོབ་པར་གྱུར། །ཅེས་སྤྱི་བོའི་ཨོཾ་ཡིག་ལས་བྱུང་དུ་ཌི་དཀར་པོའི་རྒྱུན་བབ་པས་མགྲིན་པའི་རྩ་འཁོར་
གྱི་སྟེ་ཡན་ཚད་གང། ལུས་ཀྱི་སྒྲིབ་པ་སྦྱངས་བུམ་པའི་དབང་ཐོབ་ཅིད་སྤྲུལ་སྐུ་འགྲུབ་པའི་ནུས་པ་བཞག་དེ་བཞིན་དུ་མགྲིན་པའི་ཨཱ་ཡིག་གི་བདུད་རྩི་དམར་པོས་ངག་གི་སྒྲིབ་པ་སྦྱངས། གསང་དབང་དང་ལོངས་སྐུ་འགྲུབ་པའི་ནུས་པ་བཞག་ཐུགས་གའི་ཧཱུཾ་ཡིག་གི་བདུད་རྩི་སྔོན་པོས་ཡིད་ཀྱི་སྒྲིབ་པ་

[021A]༄༅། །སྦྱངས། ཤེར་དབང་རང་ཆོས་སྐུ་འགྲུབ་པའི་ནུས་པ་བཞག། དེ་གསུམ་ལས་བདུད་རྩི་མཉམ་དུ་བབས་པས་སྒོ་གསུམ་གའི་དྲི་མ་སྦྱངས། དབང་བཞི་པ་དང་ཟུང་འཇུག་འབྲུབ་པའི་ནུས་པ་བཞག་པར་བསམས། དེ་ནས་སེམས་ཅན་སོ་སོའི་སྤྱི་
བོར་བཞུགས་པའི་བླ་མ་སྤྱན་རས་གཟིགས་རྣམས་འོད་དུ་ཞུ་སྟེ་རང་རང་ལ་ཐིམ་པས་དེ་ཐམས་ཅད་སྤྱན་རས་གཟིགས་ཀྱི་སྐུརཱྒྱུར། དེ་དག་ཀྱང་གཅིག་ལ་གཅིག་ཐིམ་གྱི་ཚུལ་དུ་རིམ་གྱིས་བསྡས་ཏེ་རང་གི་སྤྱི་བོའི་བླ་མ་སྤྱན་རས་གཟིགས་ལ་ཐིམ། །དེ་འོད་དུ་ནུ་བར་རང་ལ་ཐིམ། །རང་གི་སྒོ་གསུམ་
དང་བླ་མའི་སྐུ་གསུང་ཐུགས་དབྱར་མི་ཕྱེད་པར་གྱུར། རང་ཉིད་ཀྱང་སྐུའི་སྟོད་སྨད་ནས་རིམ་གྱིས་འོད་དུ་ཞུབས་ནམ་མཁའ་ལ་འཇའ་ཡལ་བ་བཞིན་གྱུར་ཏེ། སྣོད་བཅུད་འཁོར་འདས་ཀྱི་ཆོས་ཀུན་རང་བཞིན་མི་དམིགས་པ་འོད་གསལ་སྟོང་པའི་དབྱིངས་ལ་མཉམ་པར་བཞག་བས་ཡེ་ཤེས་ཀྱི་ཚོགས་
བས་ཤས་ཤིང་ཆོས་ཀྱི་སྐུ་ལ་རྒྱལ་བཞག། འོད་གསལ་དེའི་དང་ལས་མདོན་བྱང་ལྔའི་རིམ་པས་སྤྱན་རས་གཟིགས་ཀྱི་སྐུར་བཞེངས་པ་ལོངས་སྐུ་དང་སྦྲུལ་སྐུའི་ང་རྒྱལ་འཛིན་ཅིང་སྐྱེ་ཤི་བར་དོ་གསུམ་སྦྱང་སྟེ་རྒྱལ་བའི་སྐུ་གསུམ་དུ་བསྒྱུར་བའི་དམིགས་པ་དང་བཅས། །འགྲོ་ཀུན་སྤྱན་རས་
གཟིགས་ཀྱི་སྐུར་བསྒྱུར་ཅིང། །རིམ་གྱིས་བསྡུས་ཏེ་འོད་གསལ་སྟོང་པར་གྱུར། །སྟོང་པའི་ངང་ལས་པདྨ་ཟླ་བའི་སྟེང། །ཧྲིའ་དང་པད་དཀར་ཡོངས་སུ་གྱུར་པ་ལས། །རང་ཉིད་སྤྱན་རས་གཟིགས་ཀྱི་སྐུར་བཞེངས་པའི། །ཐུགས་
ཀའི་ཧྲཱི་ཡིག་སྔགས་འཕྲེང་དང་བཅས་པར། །གཟུངས་སྔགས་ཀུན་བསྡུས་འོད་ཀྱི་འཕྲོ་འདུ་ཡིས། །སྣོད་བཅུད་སྦྱངས་བསྒྱུར་བྱིན་གྱིས་བརླབས་པར་གྱུར། །ཅེས་ཐུགས་ཀའི་སྔགས་འཕྲེང་ལས་འོད་ཟེར་འཕྲོས་ཏ་རྒྱུད་སྡེ་ཤིའི་གསང་སྔགས་

[021B] སྣད་བཅུད་ཀུན་གྱི་མ་དག་པའི་ཉེས་པ་སྦྱངས་ཏེ། གཟུགས་སུ་སྣང་བ་ཐམས་ཅད་སྤྱན་རས་གཟིགས་ཀྱི་སྐུ་དང་དག་པའི་ཞིང་ཁམས། སྒྲ་གྲགས་ཚད་འཕགས་པའི་
གཟུངས་སྔགས་ཡིད་ཀྱི་དྲན་རྟོག་ཐམས་ཅད་དེའི་ཐུགས་རྣམ་པར་མི་རྟོག་པའི་ཡེ་ཤེས་སུ་མོས་པ་འཁྱེར་སོ་གསུམ་དང་མ་བྲལ་བའི་སྒོ་ནས་གཟུངས་རིང་དང་ཡིག་དྲུག་སོགས་ཅི་འགྲུབ་བཟླས་ལ་ཡིག་བརྒྱས་ལྷག་ཆེད་བསྐང། དགེ་བ་འདི་ཡིས་མྱུར་དུ་བདག་སྤྱན་རས་
གཟིགས་དབང་འགྲུབ་གྱུར་ནས། །ཞེས་སོགས་བསྔོ་བས་མཚམས་སྦྱར་བར་བྱའོ། །ཞེས་པ་འདི་ནི་དགེ་སྦྱོར་ལམ་མཆོག་ཏུ་གཞོལ་བའི་རི་ཁྲོད་པ་དཀོན་མཆོག་རབ་རྒྱས་ཀྱིས་བླ་མེད་དང་འབྲེལ་བའི་ཐུགས་རྗེ་ཆེན་པོའི་བླ་མའི་རྣལ་འབྱོར་གྱིས་གཞུང་བསྲངས་ཏེ་བཟླས་
བརྗོད་བྱེད་ཚུལ་ཟབ་གནང་ཚང་ཞིང་ཤིན་ཏུ་མདོར་བསྡུས་པ་ཞིག་དགོས་ཞེས་བསྐུལ་བ་ལྟར། གྲུབ་ཆེན་ཚེམ་བུ་པ་དང་རྒྱལ་བ་དབེན་ས་པ་སོགས་ཀྱི་མན་ངག་གུང་བསྒྲིགས་ཏེ། བཅུན་པ་དཀོན་མཆོག་བསྟན་པའི་སྒྲོན་མེས་བྲིས་པ་འདིས་ཀྱང་སྐྱེ་བོ་ཀུན་ལ་ཕན་
ཐོགས་པར་གྱུར་ཅིག།    ༈    །།ན་མོ་གུ་རུ་ལོ་ཀེ་ཤྭ་རཱ་ཡ། རང་གི་སྤྱི་བོར་པདྨ་ཟླ་བའི་སྟེང། །བཀའ་དྲིན་མཉམ་མེད་རྩ་བའི་བླ་མ་དང། །དབྱེར་མེད་སྙིང་རྗེའི་ལྷ་མཆོག་སྤྱན་རས་གཟིགས། །སྐུ་མདོག་དཀར་གསལ་
ཤེལ་གྱི་རི་བོ་བཞིན། །འཛུམ་བའི་ཞལ་མངའ་རྩ་ཕྱག་ཐལ་མོ་སྦྱར། །ལྷག་མའི་ཕྱག་གིས་ཤེལ་འཕྲེད་པད་དཀར་བསྣམས། །རིན་ཆེན་རྒྱན་ལྡན་དར་གྱི་ན་བཟས་ཀླུབས། །རྡོ་རྗེ་སྐྱིལ་མོ་ཀྲུང་གིས་བཞུགས་པའི་མཐར་

[022A]༄༅། །དངོས་དང་བརྒྱུད་པའི་བླ་མ་ཡི་དམ་ལྷ། །རྒྱལ་དང་རྒྱལ་སྲས་ཉན་རང་སྲུང་ཚོགས་བཅས། །སྐྱབས་ཡུལ་ནམ་མཁའ་གང་བ་བཞུགས་པ་རྣམས། །བསོད་ནམས་ཞིང་དུ་བརྟེན་པར་བཞུགས་སུ་གསོལ། །བསལ་
མེད་དཀོན་མཆོག་གསུམ་གྱི་ངོ་བོ་ཉིད། །ལུང་རྟོགས་བཤད་སྒྲུབ་བསྟན་པའི་དཔལ་གྱུར་ཅིང། །ལས་ཉོན་སྒྲིབ་པའི་མུན་སེལ་སྒྲོན་མེ་མཆོག་བླ་མ་སྤྱན་རས་གཟིགས་ལ་ཕྱག་འཚལ་ལོ། །ཕུན་ཚོགས་བདེ་དགེ་མ་ལུས་
མཆོད་པར་འབུལ། །མི་བཟད་སྡིག་ལྟུང་མཐའ་དག་སྙིང་ནས་བཤགས། །རླབས་ཆེན་ཐུགས་རྗེའི་སྤྱོད་ལ་རྗེས་ཡི་རང། །སླད་ཀྱང་ཟབ་རྒྱས་ཆོས་ཆར་དབབ་ཏུ་གསོལ། །ཚེ་འདིའི་སྣང་ཤེས་སྲིད་ལ་ཞེན་པ་དང། །རང་ཉིད་གཅེས་འཛིན་
མཚན་མར་ལྟ་བ་སོགས། །ཕྱིན་ཅི་ལོག་གི་བློ་སྣ་ཀུན་འགགས་ཤིང། །ལམ་བཟང་གེགས་མེད་སྐྱེ་བར་བྱིན་གྱིས་རློབས། །ཞེས་བརྗོད་ལ་གོང་གི་ཕྱག་འཚལ་གྱི་ཚིགས་བཅད་གསོལ་འདེབས་སུ་བསྒྱུར་བ་གྲངས་གསོག་དང། ཐུགས་རྗེ་ཆེན་
པོའི་གཟུངས་རིང་ཐུང་གི་བཟླས་པ་ཅི་འགྲུབ་བྱ། དེ་ནས། འདིས་མཚོན་བགྱིས་དང་བགྱིད་འགྱུར་དུས་གསུམ་གྱི། །རྣམ་དཀར་དགེ་ཚོགས་ཇི་སྙེད་མཆིས་པ་ཀུན། །སྲས་བཅས་རྒྱལ་བའི་ཐུགས་བསྐྱེད་རྒྱ་མཚོ་དང། །འདྲེས་ཏེ་ཀུན་
བཟང་སྤྱོད་བ་རྫོགས་གྱུར་ཅིག་རྟག་ཏུ་བཤེས་གཉེན་དམ་པས་རྗེས་བཟུང་ནས། །དེ་ཡི་བཀའ་བཞིན་སྒྲུབ་པ་ལྷུར་བྱེད་ཅིང། །ཁྱད་པར་འཇམ་མགོན་བསྟན་པའི་སྙིང་པོ་ལ། །ཐོས་བསམ་སྒོམ་པས་དུས་ཀུན་

[022B]འདི་ཕྱིའི་ཕན་བདེའི་ལེགས་ཚོགས་ཀུན་གྱི་གཞི། །དཔལ་ལྡན་བླ་མའི་སྐུ་ཚེ་བརྟན་པ་དང། །སྡེ་འདིར་བསླབ་གསུམ་འཛིན་པའི་དགེ་འདུན་རྣམས། །བཤད་སྒྲུབ་བྱ་བ་གེགས་མེད་མཐར་ཕྱིན་ཤོག་སྒོ་གསུམ་
འགྱི་བམ་ལུས་བསྟན་འགྲོ་ལ། །འཕྲལ་དང་ཡུན་དུ་ཕན་པའི་རྒྱུར་གྱུར་ཏེ། །མངོན་མཐོ་ངེས་ལེགས་དགའ་སྟོན་ལ་སྦྱོར་བས། །དོན་གཉིས་གེགས་མེད་ལྷུན་གྱིས་གྲུབ་གྱུར་ཅིག། བླ་མ་ལྷག་པའི་ལྷ་མཆོག་སྤྱན་རས་གཟིགས།།བདག་གི་སྙིང་
གར་པདྨའི་ཞེས་སོགས་དང། སྐྱེ་བ་ཀུན་ཏུ་ ཞེས་སོགས་བསྔོ་སྨོན་གྱིས་མཚམས་སྦྱོར་ཞིང། སྒོ་གསུམ་གྱི་བྱ་བ་ཀུན་ལ་དེ་ཉིད་དབང་པོའི་ཚུལ་དུ་དྲན་པ་དང། ཟས་གོས་གནས་མལ་གང་ལ་ཞོངས་སྤྱོད་པའི་ཚེ་དེ་ལ་དབུལ་བར་སེམས་པ་སོགས་ཚོགས་གསོག་སྒྲིབ་སྦྱོང་
ལ་འབད་པར་བྱའོ། །ཞེས་པ་འདི་ནི་བསྟན་པའི་གསལ་བྱེད་དམ་པ་ལུང་བཟང་ནང་སྤྲུལ་པའི་སྐུ་དཀོན་མཆོག་བསྟན་འཛིན་རྒྱ་མཚོའི་ཐུགས་བཞེད་བཞིན་བཙུན་པ་དཀོན་མཆོག་བསྟན་པའི་སྒྲོན་མེས་དགོན་དེ་ཉིད་དུ་བྲིས་པའོ།།    ༈    །།ན་མོ་གུ་རུ་ཨཱརྱ་ལོ་ཀ་ཤྲཱ་
ཡ། གནས་སྤྱི་གཙུག་བདེ་ཆེན་འཁོར་ལོའི་སྟེང། །གདན་སེང་ཁྲི་པདྨ་ཉི་ཟླའི་དབུས། །སྐྱབས་ཀུན་འདུས་རྩ་བའི་བླ་མ་དང། །དབྱེར་མེད་པ་འཕགས་མཆོག་སྤྱན་རས་གཟིགས། །སྐུ་རབ་དཀར་ཤེལ་གྱི་མཆོད་སྡོང་ལ། །དར་སྣ་
ཚོགས་དབང་པོའི་གཞུ་ཡིས་སྤྲས། །ཐབས་ཤེས་རབ་ཕྱག་གཉིས་ཐལ་སྦྱར་གྱིས། །མགོན་རྒྱལ་རྣམས་འགྲོ་བའི་དོན་དུ་བསྐུལ། །གཡས་འོག་མས་ཤེལ་དཀར་འགྲང་འཕྲེང་དང། །གཡོན་སྐྱོན་བྲལ་གསེར་གྱི་པདྨ་བསྣམས། །ཡོངས་དུས་

[023A]༄༅། །གསུམ་རྒྱལ་བའི་ཐུགས་རྗེའི་བདག་མ་འགྲོ་བ་ཀུན་གྱི་མགོན་དང་སྐྱབས། །ཡུལ་གང་ཅན་འགྲོ་བའི་ལྷ་སྐལ་ཏེ། །མི་བདག་གི་འདི་ཕྱིའི་སྐྱབས་གཅིག་པུ། །མགོན་ཁྱོད་མིན་རེ་ས་གཞན་མེད་ན་
ཐུགས་བརྩེ་བས་བདག་གི་མགོན་མཛད་ཅིག་ལྷ་དཀོན་མཆོག་གསུམ་གྱི་ཐུགས་རྗེའི་མཁར། །ཆོས་ལུང་རྟོགས་བསྟན་པའི་འོད་སྣང་གིས། །རྒྱུད་རྨོངས་མུན་སེལ་བའི་སྒྲོན་མེ་མཆོག་མགོན་སྤྱན་རས་གཟིགས་ལ་གསོལ་བ་
འདེབས། །ལུས་ལོངས་སྤྱོད་དུས་གསུམ་དགེ་ཚོགས་ཀུན། །ཕ་ཐུགས་རྗེའི་གཏེར་ཆེན་ཁྱོད་ལ་འབུལ། །མ་འགྲོ་ཀུན་དོན་དུ་་ཞེས་ནས་ཀྱང། །སྡིག་གཉེས་ལྟུང་བྱང་བར་བྱིན་གྱིས་རློབས། །གནས་མཐའ་མེད་འཁོར་བའི་རྒྱ་མཚོ་
འདིར། །ལས་ཉོན་མོངས་གདོན་གྱི་དབང་གྱུར་ཏེ། །དུས་ཐོག་མ་མེད་ནས་འཁྱམས་བ་བདག། །མཆོག་ཐར་བའི་གནས་དེར་དྲང་དུ་གསོལ། །ཆོས་ཟབ་ཞི་སྦྲོས་བྲལ་དབུ་མའི་ལམ། བྱམས་སྙིང་རྗེ་ཆེན་པོས་རྒྱས་བཏབ་སྟེ། །སྲད་
ཞི་བའི་མཐའ་ལ་མི་གནས་པའི། །འབྲལ་བྱང་ཆུབ་ཆེན་པོ་མྱུར་ཐོབ་ཤོག། །དཔལ་འཆི་བ་མེད་པའི་གནས་ཐོབ་སྟེ། །ཆོས་ཟབ་གསང་བདུད་རྩིའི་དགའ་སྟོན་གྱིས། །མ་མཁའ་མཉམ་འགྲོ་བ་ཐམས་ཅད་ཀྱང། །གཏན་བདེ་བའི་དཔལ་
ལ་སྦྱོར་བར་ཤོག་ཅེས་བ་འདི་ནི་དད་བརྩོན་ལྡན་པར་བ་འབྱམས་པ་འཇམ་དབྱང་རབ་རྒྱས་ཀྱིས་བསྐུལ་ངོར་བརྩུན་པ་དཀོན་མཆོག་བསྟན་པའི་སྒྲོན་མེས་སྦྱར་བའོ།།    ༈    །།མདུན་དུ་པད་ཟླར་སེང་གེ་དཀར་མོའི་སྟེང། །བླ་མའི་ངོ་བོ་འཕགས་

[023B] །གཡས་གཡོན་རྩེ་གསུམ་པདྨའི་སྣོད་ཀྱིས་མཚན། །དཀའ་ཐུབ་རྣམ་པ་རྒྱལ་པོ་རོལ་སྟབས་ཅན། །སྐྱབས་གནས་མ་ལུས་འདུས་པའི་ངོ་བོ་ལ། །གསོལ་བ་འདེབས་སོག་ཐུགས་རྗེས་བྱིན་གྱིས་རློབས། །ཨོཾ་ཨཱ་ཧྲཱི་སི་བྷ་
ནཱ་ད་ཧཱུཾ་ཕཊ། ཅེས་མང་དུ་བུ་ཟླས་ལ། །བླ་མ་སེང་གེའི་སྒྱི་སྐུའི་ཆ་ལས། །བདུད་རྩིའི་རྒྱུན་བབས་རང་གི་ལུས་ཀུན་གང། །སྡིག་ལྟུང་ནད་གདོན་མ་ལུས་ལྷག་མེད་དུ། །བྱང་ཞིང་རྣམ་སྨིན་ཕུང་པོ་འོད་གསལ་དུ། །སྦྱངས་ཏེ་སྟོང་ཐུག་པའི་ངང་
ལས་སྐད་ཅིག་གིས། །རང་ཉིད་སྤྱེན་རས་གཟིགས་དབང་སེང་གེ་སྒྲ། །གདོང་ལྔའི་གདན་ལ་བློ་བའི་སྟབས་ཀྱིས་བཞུགས། །སྐུ་མདོག་དཀར་ཞིང་ཤིན་ཏུ་སྐེམ་པའི་ཚུལ། །གཡས་པ་སྐྱབས་སྦྱིན་གཡོན་པ་གདན་ལ་བརྟེན། །མདུན་
ཀྱི་བླ་མ་སྤྱན་གཞིག་མགོན་ཡང། འོད་དུ་ཞུ་ནས་རང་དང་དབྱེར་མེད་གྱུར། །ཐུགས་ཀའི་སྔགས་འཕྲེང་འོད་ཀྱི་སྤྲོ་བས་དི་ཡིས། །སྐྱོན་སྦྱངས་རྒྱལ་ཀུན་བྱིན་རླབས་བསྡུས་པར་གྱུར། །ཅེས་བརྗོད་ཅིང། །ཐུགས་གར་ཧྲིཿ་ལ་སྔག་འཕྲེང་
གིས་བསྐོར་པ་ལས་འོད་ཟེར་འཕྲོས། ཀླུ་དང་ས་བདག་གི་གནོད་པ་སོགས་ནད་རིམས་གདོན་བགེགས་ཉེར་འཚེ་ཐམས་ཅད་སྦྱངས། རྒྱལ་བ་སྦྲངས་བཅས་ཀྱི་བྱིན་རླབས་བསྡུམ་ཏེ་ཐམ་པ་ལས་བདུད་ཙིའི་རྒྱུན་བབས། ལུས་ཐམས་ཅད་གང་བས་ལགས་ཚོགས་ཀྱི་ཡོན་ཏན་མ་ལུས་
པ་རྒྱས་པར་བསམས་ལ་སྔག་བཟླ། མཇུག་ཏུ་ཡིག་བརྒྱས་ལྷག་ཆད་བསྐང། དེང་ནས་བྱང་ཆུབ་སྙིང་པོར་མཆིས་ཀྱི་བར། །འཕགས་མཆོག་ཐུགས་རྗེས་འབྲལ་མེད་རྗེས་བཟུང་མཐུས། །དམ་ཆོས་སྒྲུབ་པའི་ཉེར་འཚེ་ཀུན་ཞི་ཞིང།།
[024A]༄༅། །ཡང་དག་ལམ་གྱི་འགྲོད་པ་མཐར་ཕྱིན་ཤོག་ཅེས་སོགས་བསྔོ་བས་མཚམས་སྦྱར་བར་བྱའོ། །ཞེས་པ་འདི་ནི་ཨུ་ཅུ་མུ་ཆིན་ཤོག་ནས་དད་བརྩོན་བློ་དང་ལྡན་པ་རབ་འབྱམས་པ་དཔལ་ལྡན་བཀྲ་ཤིས་ཀྱིས་བླ་མའི་རྣལ་འབྱོར་
དང་འབྲེལ་བའི་སེང་གེ་སྒྲའི་སྒྲུབ་ཐབས་མདོར་བསྡུས་ཤིག་དགོས་ཞེས་བ་སྐུལ་བ་ལྟར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།ངོ་མཚར་མཆོད་སྤྲིན་འཁྲིགས་པ་ནམ་མཁའི་དབྱིངས། །སེང་ཁྲི་པད་ཟླའི་གདན་ལ་བླ་
མ་དང། །དབྱེར་མེད་བྱམས་མགོན་བཟང་པོའི་བཞུགས་སྟངས་ཅན། །མཚན་དཔེའི་དཔལ་འབར་ཆོས་འཁོར་ཕྱག་རྒྱ་མཛད། །སྲས་བཅས་རྒྱལ་བས་བསྐོར་ཅིང་གནས་གསུམ་དུ། །འབྲུ་གསུམ་གྱིས་མཚན་ཧཱུཾ་གི་འོད་ཟེར་གྱིས། །
དགའ་ལྡན་གནས་ནས་བྱམས་མགོན་ཡེ་ཤེས་པ། །སྤྱན་དྲངས་དབྱེར་མེད་བརྟན་པར་བཞུགས་སུ་གསོལ། །རྒྱལ་ཡུམ་སྦས་དོན་ལམ་གྱི་རིམ་པ་ཀུན། །མ་ནོར་མ་འདྲེས་ཇི་བཞིན་འདོམས་པ་ཡིས། །སྐལ་ལྡན་སྐྱེ་བོ་བྱང་ཆུབ་མཆོག་
གི་སར། །འཁྲིད་མཛད་སྐྱབས་ཀྱི་དམ་པར་ཕྱག་འཚལ་ལོ། །དངོས་བཤམས་ཡིད་སྤྲུལ་མཆོད་སྤྲིན་རབ་འབྱམས་དང། །བདག་ལུས་ལོངས་སྤྱོད་དུས་གསུམ་དགེ་ཚོགས་བཅས། །བློ་ཡིས་བླངས་ཏེ་གུས་པས་འབུལ་ལགས་
ན། །བདག་གི་དོན་སླད་ཉིད་ཀྱི་མཐུས་བཞེས་ཤིག་ངན་སོང་མུ་མེད་མཚན་མོའི་སྨག་རུམ་ནས། །དལ་འབྱོར་གློག་གི་སྣང་བ་སྐད་ཅིག་ཅམ། །ཐོབ་ཀྱང་བག་མེད་སྡིག་ལ་སྤྱོད་པ་ཡི། །རྨོངས་པ་བདག་གི་སྡིག་ལྟུང་སྦྱང་དུ་

[024B] །རྒྱུ་མེད་པར་ཡང་འགྲོལ་མཉེས་གཤིན་པ། །བྱམས་མགོན་ཉེ་སྲས་དང་བཅས་ཁྱེད་རྣམས་ཀྱིས། །རྟག་ཏུ་བདག་ཅག་ཁོ་ནའི་དོན་མཛད་པའི། །བཀའ་དྲིན་སྙིང་ནས་དྲན་ཞིང་རྗེས་ཡི་རང། །ཟབ་རྒྱས་ཆོས་ཀྱི་བདུད་རྩིའི་
ཆར་ཕབ་སྟེ། །སྒྲིབ་གཉིས་དྲི་མ་དྲུངས་ནས་འབྱིན་པ་དང། །འགྲོ་ཀུན་སྲིད་ཞིའི་མཐའ་ལས་སྒོལ་གྱི་བར། །ནམ་ཡབ་མི་འདའ་རྟག་པར་བཞུགས་སུ་གསོལ། །འདིས་མཚོན་གཏོང་དང་ཚུལ་ཁྲིམས་ཐོས་བསམ་སྒོམ། །དགེ་བའི་
དངོས་པོ་ཇི་སྙེད་མཆིས་པ་ཀུན། །གཅིག་ཏུ་བསྡོམས་ཏེ་སྲས་བཅས་རྒྱལ་ཀུན་གྱི། །རླབས་ཆེན་ཐུགས་བསྐྱེད་རྒྱ་མཚོར་འཇུག་གྱུར་ཅིག་རྟག་ཏུ་མཐེ་རིས་ཡོན་ཏན་བདུན་ལྡན་གྱི། །རྟེན་ཐོབ་བཤེས་གཉེན་དམ་པས་རྗེས་འཛིན་ཅིང། །
འདི་སྣང་འཁྲི་པ་ཆོད་པའི་བརྩོན་འགྲུས་ཀྱིས། །བླང་དོར་ཚུལ་བཞིན་སྒྲུབ་པར་བྱིན་གྱིས་རློབས། །མི་བཟད་འཁོར་བའི་སྡུག་བསྔལ་གྱིས་འཇིགས་ཤིང། །དེར་གནས་ཉམ་ཐག་འགྲོ་ལ་རྗེས་བརྩེ་བས། །རིན་ཆེན་བྱང་ཆུབ་མཆོག་ཏུ་
སེམས་བསྐྱེད་དེ། །ཐེག་མཆོག་ལམ་བཟང་བགྲོད་པར་བྱིན་གྱིས་རླབས། །ནམ་ཞིག་འདི་སྣང་འགག་པར་རྩོམ་པ་ན། །ཁྱོད་ཞལ་མིག་གི་བདུད་རྩིར་འགྱུར་བ་ཡིས། །ཤུགས་དྲག་དད་པའི་ངང་ནས་ཤི་འཕོས་ཏེ། །ཡིད་དགའ་ཆོས་
འཛིན་གནས་སུ་སྐྱེ་བར་ཤོག་མདོར་ན་དང་ནས་ཇི་སྲིད་བྱང་ཆུབ་བར། །འདྲེན་མཆོག་མ་ཕ་མ་མགོན་གྱིས་རྗེས་བཟུང་སྟེ། །ས་ལ་མ་རྟོགས་པ་གེགས་མེད་མྱུར་བགྲོད་ནས། །དཔལ་ལྡན་སྟོབས་བཅུའི་ས་ལ་རེག་གྱུར་ཅིག་ཅེས་པ་

[025A]༄༅། །འདི་ནི་བཟང་པོའི་བག་ཆགས་ཀྱི་མཐུ་བརྟས་པ་ཞབས་དྲུང་དཀོན་མཆོག་ཆོས་འབྱོར་གྱིས་བསྐུལ་བོར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།མདུན་གྱི་ནམ་མཁར་ཀུན་བཟང་མཆོད་
སྤྲིན་དབུས། །ནོར་བུའི་འོད་ཆགས་སེང་ཁྲི་པད་ཟླའི་སྟེང། །བཀའ་དྲིན་མཉམ་མེད་རྩ་བའི་བླ་མ་དང། །ངོ་བོ་དབྱེར་མེད་རྒྱལ་ཚབ་བྱམས་པ་མགོན། །གསེར་གྱི་ལྷུན་པོ་ལྟ་བུར་བརྗིད་པའི་སྐུ། །མཚན་དཔེའི་རྒྱན་ལྡན་ཆོས་
འཁོར་ཕྱག་རྒྱ་ཅན། །ལྷ་རྫས་གོས་དང་རིན་ཆེན་རྒྱན་གྱིས་སྤྲས། །བཟང་པོའི་བཞུགས་སྟངས་མཛད་པའི་ཐུགས་ཀ་ནས། །འོད་འཕྲོས་དགའ་ལྡན་གནས་ནས་བྱམས་མགོན་ལ། །སྲས་བཅས་རྒྱལ་བས་བསྐོར་བ་སྤྱན་དྲངས་ཏེ། །དབྱེར་
མེད་བསྟིམ་པས་སྐྱབས་གནས་ཀུན་འདུས་ཀྱི། །ངོ་བོར་བསོད་ནམས་ཞིང་དུ་བཞུགས་གྱུར་ཅིག་དཀོན་མཆོག་ཀུན་འདུས་ཐུགས་རྗེའི་ཟློས་གར་གྱིས། །ཟབ་རྒྱས་བསྟན་པའི་གནད་ཀུན་གདན་གཅིག་ལ། །སྒྲུབ་པའི་ལམ་བཟང་
གསལ་མཛད་སྒྲོན་མེ་མཆོག་བྱམས་མཆོག་བླ་མ་མཆོག་ལ་གུས་ཕྱག་འཚལ། །ལུས་དང་ལོངས་སྤྱོད་དུས་གསུམ་དགེ་ཚོགས་བཅས། །ཀུན་བཟང་མཆོད་པའི་ངོ་བོར་ལེགས་འབུལ་ན། །ཐུགས་རྗེས་བཞེས་ནས་བདག་སོགས་
འགྲོ་ཀུན་གྱི། །ཤེས་རྒྱུད་སྨིན་ཅིང་གྲོལ་བར་བྱིན་གྱིས་རློབས། །སྡོམ་གསུམ་བཅས་པའི་མཚམས་ལས་འདས་བ་སོགས། །ཉེས་ཀུན་གནོད་ཞིང་འགྱོད་པས་མཐོལ་བགྱིད་ན། །ཐུགས་རྗེ་ཆེ་ལྡན་བྱིན་རླབས་བདུད་རྩིའི་ཆུས། །

[025B] །འདྲེན་པ་ཁྱོད་མིན་སྐྱབས་གཞན་མ་མཆིས་པས། །རྟག་ཏུ་འབྲལ་མེད་བདག་གི་མགོན་མཛད་དེ། །ཟབ་རྒྱས་གདམས་པའི་གྲུ་ཆར་འཇོབ་ཡིས། །དགེ་བའི་ལོ་ཏོག་གོང་དུ་སྤེལ་བར་མཛོད། །
མ་འོངས་སྐྱེ་བའི་འཕྲེང་བ་ཀུན་ཏུ་ཡང་བདག་པའི་ཞིང་དམ་དལ་འབྱོར་ཚང་བའི་རྟེན། །རིམ་བརྒྱུད་བཤེས་གཉེན་དམ་བ་མཉེས་བྱས་ནས། །མདོ་སྔགས་ལམ་ལ་ཚུལ་བཞིན་སློབ་གྱུར་ཅིག་མདོར་ན་བླ་མ་ཡི་དམ་ཆོས་སྐྱོང་སོགས། །ཀུན་གྱི་
ངོ་བོར་རྩེ་གཅིག་གསོལ་འདེབས་ན། །སྲིད་ཞིའི་འཇིགས་ལས་བསྒྲལ་ཏེ་བླ་མ་ལྷའི། །གོ་འཕང་མྱུར་དུ་ཐོབ་པར་བྱིན་གྱིས་རློབས། །བཀའ་དྲིན་མཉམ་མེད་བླ་མ་ལྷག་པའི་ལྟ། །བདག་གི་སྙིང་བར་པདྨའི་གདན་བཞུགས་ལ། །ཞེས་སོགས་
དང། འདིས་མཚོན་དགེ་བའི་ཞེས་སོགས་དང། ནམ་ཞིག་རྡོ་རྗེ་གདན་གྱི་ཞེས་སོགས་བྱམས་མགོན་དང་འབྲེལ་པའི་སྨོན་ལམ་ཅི་རིགས་པས་མཚམས་སྦྱར་བར་བྱའོ། །ཞེས་པ་འདི་ནི་ཐོས་བསམ་སྒོམ་པ་ཐུང་དུ་འཇུག་བའི་བསྟན་པའི་གསལ་བྱེད་དམ་པ་རྒྱལ་
མཁན་པོ་གྲགས་པ་རྒྱལ་མཚན་པའི་གསུང་གིས་བསྐུལ་ངོར། བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།ན་མོ་གུ་རུ་བཛྲ་དྷཱ་རཱ་ཡ། འདར་འཇམ་མགོན་བླ་མ་ལ་བརྟེན་པའི་ཟབ་ལམ་བླ་མའི་རྣལ་འབྱོར་དགའ་ལྡན་ལྷ་བརྒྱ་མའི་སྒོ་
ནས་རང་གཞན་གྱི་དོན་རླབས་པོ་ཆེ་སྒྲུབ་པར་འདོད་པའི་གང་ཟག་གིས་རྗེའི་སྐུ་བརྙན་བྲིས་འབུར་ཅི་རིགས་ཀྱིས་གཙོས་པའི་སྐུ་གསུང་ཐུགས་ཀྱི་རྟེན་ལེགས་པར་དགྲམ། མདུན་དུ་ཆུ་གཉིས་ཉེར་སྤྱོད་དང་བཅས་པ་ཚར་གསུམ་ཡན་ཆད་དང། གཞན་ཡང་མར་མེ་བརྒྱ་རྩ་སོགས་

[026A]༄༅། །མཆོད་པ་གང་རྒྱས། མཎྜལ་དང་བཅས་པ་ལེགས་པར་བསྟར། སྐྱབས་སེམས་རྒྱས་བར་སྔོན་དུ་བཏང། དཀོན་མཆོག་གསུམ་གྱི་བདེན་པ་དང། ཆོས་དབྱིངས་རྟེན་འབྲེལ་བསླུ་བ་མེད་པའི་མཐུ་སྟོབས་ཀྱིས་མཆོད་
བའི་ཡོ་བྱད་ཐམས་ཅད་ཀུན་ཏུ་བཟང་པོའི་སྨོན་པའི་མཐུ་ལས་སྐྱབས་ཡུལ་རྣམས་ལ་ཟག་པ་མེད་པའི་དགྱེས་པ་སྐྱེད་པར་བྱེད་པའི་མཐུ་དང་ལྡན་པར་གྱུར། ན་མོ་རཏྣ་ཏྲ་ཡཱ་ཡ། ཨོཾ་ན་མོ་བྷ་ག་ཝ་ཏེ། བཛྲ་སཱ་ར་པྲ་མརྡ་ནི་
ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱཐཱ། ཨོཾ་བཛྲེ་བཛྲེ། མཧཱ་བཛྲེ། མཧཱ་ཏེ་ཛ་བཛྲེ། མཧཱ་བིདྱཱ་བཛྲེ། མཧཱ་བོ་དཧི་ཙིཏྟ་བཛྲེ། མཧཱ་བོ་དཧི་མཎྜོ་པ་སཾ་ཀྲམ་ཎ་བཛྲེ། སརྦ་ཀརྨ་ཨཱ་ཝ་རཎ་བི་ཤོ་དྷ་ན་བཛྲེ་སཱཧཱ། ཞེས་མཆོད་པའི་སྤྲིན་གྱི་
གཟུངས་ལན་གསུམ་བརྗོད་དེ་བྱིན་གྱིས་བརླབ། དགའ་ལྡན་གྱི་ཞིང་གི་བཀོད་བ་ཡིད་ངོར་ལེགས་པར་གསལ་བཏབ་སྟེ། སྟེང་ཕྱོགས་དགའ་ལྡན་གནས་ཀྱི་བྱེ་བྲག་མཆོག་ཡིད་དགའ་ཆོས་འཛིན་རྒྱལ་བའི་མདུན་ས་ནས། །རྣམ་འདྲེན་སྟོབས་བཅུ་མངའ་བ་མ་ཕམ་
མགོ་ན། །ཉིན་བྱེད་འབུམ་གྱིས་འཁྱུད་པའི་གསེར་རི་བཞིན། །མཚན་དཔེའི་དཔལ་འབར་གཟི་བརྗིད་ལྷམ་མེ་བ། །རིན་ཆེན་རྒྱན་སྤྲས་ཆོས་འཁོར་ཕྱག་རྒྱ་ཅན། །གདོང་ལྔའི་ཁྲི་ལ་བཟང་པོའི་བཞུགས་སྟངས་མཛད། །དེ་ཡི་ཐུགས་
མཚན་དཔལ་གྱི་བེའུ་ནང། །འཇམ་མགོན་བླ་མ་ཡབ་སྲས་ལེགས་བཞུགས་ཤིང། །གཞན་ཡང་སར་གནས་དཔའ་བོ་གྲངས་མེད་སོགས། །འཁོར་ཚོགས་རྒྱ་མཚོས་བསྐོར་བ་ཐམས་ཅད་ཀྱང། །བདག་སོགས་ལྷོ་གླིང་གདུལ་བྱའི་ཚོགས་

[026B] །བརྩེ་བའི་ཐུགས་ཀྱིས་མངོན་པར་དགོངས་པ་ཡི། །ཉམས་འགྱུར་དང་བཅས་རྣམ་པ་གསལ་བར་གྱུར། །དགའ་ལྡན་ལྷ་བརྒྱའི་མགོན་གྱི་ཐུགས་ཀ་ནས། །རབ་དཀར་ཞོ་གསར་སྤུངས་འདྲའི་ཆུ་འཛིན་རྩེར། །ཆོས་ཀྱི་རྒྱལ་
པོ་ཀུན་མཁྱེན་བློ་བཟང་གྲགས། །སྲས་དང་བཅས་པ་གནས་འདིར་གཤེགས་སུ་གསོལ། །མདུན་གྱི་ནམ་མཁར་སེང་ཁྲི་པང་ཟླའི་སྟེང། །རྗེ་བཙུན་བླ་མ་དགྱེས་པའི་འཛུམ་དཀར་ཅན། །བདག་བློ་དད་པའི་བསོད་ནམས་ཞིང་མཆོག་
ཏུ༑ །བསྟན་པ་རྒྱས་ཕྱིར་བསྐལ་བརྒྱར་བཞུགས་སུ་གསོལ། །དེ་ཡང་སེང་ཁྲི་གསུམ་གྱི་དབུས་མ་ལ། །སྐྱབས་གསུམ་ཀུན་འདུས་འཇམ་མགོན་ཙོང་ཁ་པ། །སྐུ་མདོག་དཀར་ལ་དམར་བའི་མདངས་ཆགས་ཤིང། །ཕྱག་གཉིས་
ཐུགས་ཀར་ཆོས་འཁོར་ཕྱག་རྒྱ་ཡིས། །རལ་གྲི་གླེགས་བམ་དང་བཅས་ཨུཏྤལ་བསྣམས། །དྲི་མེད་གསེར་མདོག་པཎ་ཞྭས་གཙུག་མཛེས་ཤིང། །ཆོས་གོས་གསུམ་གསོལ་སྐྱིལ་ཀྲུང་ཚུལ་གྱིས་བཞུགས། །དེ་ཡི་སྤྱི་བོར་སྐུ་ཡི་རྡོ་རྗེའི་
དངོས། །ལྷ་མཆོག་སྙིང་རྗེའི་བདག་ཉིད་སྤྱན་རས་གཟིགས། །མགྲིན་པར་གསུང་གི་རྡོ་རྗེའི་ངོ་བོ་ཉིད། །ཤེས་རབ་སྟོང་པའི་རང་བཞིན་འཇམ་པའི་དབྱངས། །ཐུགས་ཀར་ཐུགས་ཀྱི་རྡོ་རྗེའི་བདག་ཉིད་མཆོག་མཐུ་སྟོབས་ནུས་
པའི་གཏེར་གྱུར་གསང་བའི་བདག་རིགས་བརྒྱ་རིགས་ལྔ་རིགས་གསུམ་ཀུན་གྱི་དངོས། །ལྷ་མཆོག་གསུམ་དང་དབྱེར་མེད་ངོ་བོ་ཉིད། །གཡས་སུ་ཆོས་ཀྱི་རྒྱལ་པོ་དར་མའི་མཚན། །ཞི་དུལ་ཉམས་ལྔ་མཆོས་འཆད་མཉམ་

[027A]༄༅། །གཞག་མཛད། །གཡོན་དུ་སྨྲ་བའི་ཉི་མ་དགེ་ལེགས་དཔལ། །ཆོས་འཆད་མཉམ་གཞག་དང་བཅས་འགྱིང་བའི་ཉམས། །ཡབ་སྲས་གསུམ་གྱི་འོད་ཟེར་འཕྲོ་འདུ་ཡིས། །དངོས་དང་བརྒྱུད་བའི་བླ་མ་
ཐམས་ཅད་དང། །ཞི་ཁྲོ་རབ་འབྱམས་ཡི་དམ་འཁོར་ལོའི་ཚོགས། །རབ་འབྱམས་རྒྱལ་དང་རྒྱལ་སྲས་མ་ལུས་པ། །དཔའ་བོ་མཁའ་འགྲོ་ཉན་རང་ཆོས་སྲུང་ཀུན། །སྤྱན་དྲངས་བསོད་ནམས་ཞིང་དུ་བཞུགས་སུ་གསོལ། །ཇི་སྙེད་སུ་དག་ཕྱོགས་
བཅུའི་འཇིག་རྟེན་ན། །དུས་གསུམ་གཤེགས་པ་མི་ཡི་སེང་གེ་ཀུན། །བདག་གིས་མ་ལུས་དེ་དག་ཐམས་ཅད་ལ། །ལུས་དང་ངག་ཡིད་དང་བས་ཕྱག་བགྱིའོ། །བཟང་པོ་སྤྱོད་པའི་སྨོན་ལམ་སྟོབས་དག་གིས། །རྒྱལ་བ་ཐམས་ཅད་ཡིད་ཀྱི་
མངོན་སུམ་དུ། །ཞིང་གི་རྡུལ་སྙེད་ལུས་རབ་བཏུད་པ་ཡིས། །རྒྱལ་བ་ཀུན་ལ་རབ་ཏུ་ཕྱག་འཚལ་ལོ། །རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་དག་དེ་ལྟར་ཆོས་ཀྱི་དབྱིངས་རྣམས་
མ་ལུས་པ། །ཐམས་ཅད་རྒྱལ་བདག་གིས་གང་བར་མོས། །དེ་དག་བསྔགས་མི་ཟད་རྒྱ་མཚོ་རྣམས། །དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། །རྒྱལ་བ་ཀུན་གྱི་ཡོན་ཏན་རབ་བརྗོད་ཅིང། །བདེ་བར་གཤེགས་པ་ཐམས་ཅད་
བདག་གིས་བསྟོད། །ཤེས་བྱའི་ཁྱོན་ཀུན་འཇལ་བའི་བློ་གྲོས་ཐུགས། །སྐལ་བཟང་རྣ་བའི་རྒྱན་གྱུར་ལེགས་བཤད་གསུང། །གྲགས་པའི་དཔལ་གྱིས་ལྷམ་མེར་མཛེས་པའི་སྐུ། །མཐོང་ཐོས་དྲན་པ་དོན་ལྡན་ལ་ཕྱག་འཚལ། །ཞེས་དང་

[027B] སྤྲོན་ཕྱག་འཚལ་བ་དང་སྦྲགས་ཀྱང་རུང། ཡིད་འོང་མཆོད་ཡོན་ཞེས་པའི་ཤླཽཀ་གཅིག་པུའམ། རྒྱལ་བ་རྒྱ་མཚོ། མ་སོགས་ཀྱི་མཆོད་འཕྲེང་རྒྱས་པ་དང། འདོད་
ཡོན་རྣམ་ལྔ་རིན་ཆེན་སྣ་བདུན་སོགས་ཀྱང་འབུལ། ལྟུང་བཤགས་དང་སྒྱི་བཤགས་སོགས་ཀྱང་བཏོན་ཏེ། གང་ཞིག་ཐོག་མེད་དུས་ནས་ཞེས་པ་མན་ཆད་མཐར་ཆགས་སུ་བྱ། དེ་ནས་མཎྜལ་སོ་བདུན་མ་རྒྱས་པར་ཕུལ་ལ། ས་གཞི་སྤོས་བྱུགས་མགྲངས་བསགས་
ཏེ་བདུན་ན་མཉེར་གཅིག་སོགས་དབུལ། དེ་ནས་བདུད་རྩི་འབེབ་སྦྱང་གི་དམིགས་པ་ཁྲིད་ཡིག་སོགས་ནས་འབྱུང་བ་ལྟར་བྱས་ལ་དམིགས་བརྩེ་མ་བརྒྱ་སྟོང་སོགས་འདོན། དེ་རྗེས། རྗེ་བླ་མའི་གནས་གསུམ་གྱི་རིགས་གསུམ་མགོན་པོ་སོ་སོའི་ཐུགས་ཀར་རིམ་པ་བཞིན་ཟླ་
གདན་ལ་ཧྲཱིཡིག་དང་དྷཱིཡིག། ཉི་གདན་ལ་ཧཱུཾ་ཡིག་གི་མཐར་རང་རང་གི་སྔགས་ཀྱིས་བསྐོར་བར་མོས་ཏེ། རིགས་གསུམ་མགོན་པོའི་སྙིང་པོ་བགྲང། ཁྲུས་ལ་སོགས་པའི་སྒོ་ནས་གཞན་གྱི་དོན་སྒྲུབ་པའི་ཚེ་ཐུགས་ཀའི་གསང་བདག་ཁྲོ་བོའི་རྣམ་པ་དེ་ཉིད་
རྡོ་རྗེ་རྣམ་པར་འཇོམས་པའི་སྐུར་གྱུར་པར་མོས་ལ། དེའི་ཐུགས་ཀའི་སྔགས་འཕྲེང་ལས་བདུད་རྩིའི་རྒྱུན་བབས་པས་བུམ་པ་གང་བར་བསམས་ཏེ། དེའི་སྔགས་བཟླ་ཞིང་བུམ་ཆུ་དེ་ཉིད་ཀྱིས་བསྐྲུ་བྱ་བ་སོགས་དཀྱུས་བཞིན་བྱ། དེས་མཚོན་ཏེ་མགྲིན་པའི་འཇམ་དཔལ་དེ་ཉིད་
རྡོ་རྗེ་འཇིགས་བྱེད་ཀྱི་སྐུར་གྱུར་པར་མོས་ལ་དེའི་སྔགས་བགྲང་བ་སོགས་སྐབས་དང་སྦྱར་ན་རུང་བར་གསུངས་སོ། །མཇུག་ཏུ་རྗེ་བླ་མ་རང་གི་སྙིང་གར་བྱོན་པར་མོས་ཏེ། དཔལ་ལྡན་རྩ་བའི་བླ་མ་ཞེས་སོགས་དང། ཚེར་བས་རྗེས་འཛིན་གྱི་སྨོན་པ་སོགས་བྱའོ། །

[028A]༄༅། །ཞེས་པ་འདི་ཡང་དེད་བརྩོན་ལྡན་པ་དགེ་སློང་འཇིགས་མེད་བདེ་ཆེན་གྱིས་བསྐུལ་ངོར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།ན་མོ་གུ་རུ་མཉྫུ་གྷོཥཱ་ཡ། ཡེ་ཤེས་སྣང་བ་མཆོག་ཏུ་འབར་བའི་
གཟིས། །ནང་གི་མུན་པ་སེལ་པའི་ཉིན་མོར་བྱེད། །འཇམ་དབྱངས་ཞབས་ཀྱི་པདྨོ་ལ་བཏུད་ནས། །དེ་ལ་བརྟེན་པའི་བླ་མའི་རྣལ་འབྱོར་བྲི། །དེའང་ཡོན་ཏན་རིན་པོ་ཆེ་སྡུད་བ་ལས། སློབ་མ་བཟང་བོ་བླ་མར་གུས་ལྡན་དེ་དག་གིས། །བླ་མ་
མཁས་པ་རྣམས་ལ་རྟག་ཏུ་བརྟེན་པར་བྱ། །ཅིའི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང། །དེ་དག་ཤེས་རབ་ཕ་རོལ་ཕྱིན་པ་རྗེས་སུ་སྟོན། །ཞེས་གསུངས་པ་ལྟར། སྤྱིར་སྲིད་ཞིའི་ལེགས་ཚོགས་གཞན་ཐམས་ཅད་ནི་བདག་རྐྱེན་སངས་རྒྱས་ཀྱི་འཕྲིན་ལས་ལ་བརྟེན་ཅིང་
སངས་རྒྱས་དེ་ནི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་འཁྲུངས། ཤེས་རབ་ཀྱི་ཕ་རོལ་ཏུ་ཕྱིན་བའི་རྟོགས་པ་ནི་དགེ་བའི་བཤེས་གཉེན་གྱིས་རྗེས་སུ་གདམས་བ་ལ་རག་ལས་པས་མདོར་བསྡུ་ན་ལེགས་ཚོགས་ཡོན་ཏན་ཐམས་ཅད་ཀྱི་རྩ་བ་དགེ་བའི་བཤེས་གཉེན་ཁོ་ན་ལ་
ཐུག་གོ། དེས་ན་གནས་སྐབས་མཐར་ཐུག་གི་ཕྱན་ཚོགས་གང་ཞིག་བསྒྲུབ་ཀྱང་དེའི་རྟེན་འབྲེལ་ཐམས་ཅད་བླ་མ་ལ་བརྟེན་ནས་བསྒྲིག་དགོས་ཏེ། སྟོན་པ་ཡང་དག་པར་རྫོགས་པའི་སངས་རྒྱས་ནས་བཟུང་འཕགས་ཡུལ་པཎ་གྲུབ་རྣམས་དང་ཇོ་བོ་ཡབ་སྲས། འཇམ་
མགོན་བླ་མ་ཡབ་སྲས་ཐམས་ཅད་ཀྱང་རྩ་བ་བཤེས་གཉེན་བསྟེན་ཚུལ་གྱི་རྨང་གཞི་བརྟན་པའི་སྟེང་ནས་ས་ལམ་གྱི་རྟོགས་པ་བགྲོད་ཚུལ་དང་བསྟན་འགྲོའི་དོན་ལྷུན་གྱིས་གྲུབ་ཚུལ་རྣམ་ཐར་རྣམས་སུ་གསལ་བ་བཞིན་ནོ། །དེས་ན་བཤེས་གཉེན་བསྟེན་ཚུལ་ནི་དམིགས་སྐོར་

[028B]
བླ་མ་མཉེས་པའི་མཆོད་པར་འགྱུར་པ་ཞིག་བྱུང་ན་མགོ་བཤེས་གཉེན་བསྟེན་ཚུལ་གྱི་སརྒ་མ་ལོག་པ་དང་ལམ་གྱི་རྩ་བ་ཚུགས་པ་ཡིན་པས་གནས་འདི་ལ་ཤིན་ཏུ་གཟབ་པར་བྱའོ། །འདིར་བླ་མའི་རྣལ་འབྱོར་སྒོམ་ཚུལ་གྱི་རིམ་བཙམ་ཞིག་ཟུར་དུ་འགོད་པ་ལ་ལྷག་པའི་ལྷ་
སོ་སོ་དང་སྦྱར་བའི་བླ་མའི་རྣལ་འབྱོར་རིགས་སྣ་ཚོགས་ཤིག་ཡོད་ཀྱང་རྗེ་བླ་མའི་གདམས་པ་ཐུན་མོང་མ་ཡིན་པ་རྣམས་ཉམས་སུ་ལེན་སྐབས་བླ་མ་དང་འཇམ་པའི་དབྱངས་ངོ་བོ་དབྱེར་མེད་དུ་བྱས་ན་རྟེན་འབྲེལ་གྱི་སྒོ་ཁྱད་པར་ཅན་ཡོད་ཚུལ་ཡབ་སྲས་རྣམས་ཀྱི་གསུང་
རྒྱུན་དུ་མ་ལས་འབྱུང་བ་ལྟར་ཡིན་པས་འདིར་ཡང་དེའི་དབང་དུ་བྱས་ཏེ་ཉམས་སུ་ལེན་པ་ལ། གནས་ཁང་བྱི་དོར་བྱས། ལམ་གཙོའི་ཚོགས་ཞིང་དམ་འཇམ་པའི་དབྱངས་དང་རྗེ་བླ་མ། རང་གི་རྩ་བའི་བླ་མ་རྣམས་ཀྱི་སྐུ་བརྙན་བྲིས་འབུར་ཅི་རིགས་ཀྱིས་གཙོ་བྱས་པའི་
སྐུ་གསུང་ཐུགས་ཀྱི་རྟེན་དགྱམ། ཡོན་ཆབ་དང་མར་མེ་སོགས་དྭངས་ཤིང་གསལ་བའི་མཆོད་པ་ལེགས་པར་བཤམ། སྤྱོད་ལམ་ཚུལ་མཐུན་གྱིས་འཁོད་དེ་དགེ་སེམས་ཁྱད་པར་ཅན་གྱི་ངང་ནས་སྐྱབས་འགྲོ་སེམས་བསྐྱེད་ཚད་མེད་བཞི་རྣམས་ཡོངས་གྲགས་
ལྟར་དང། ཁྱད་པར་མ་སེམས་ཅན་ཐམས་ཅད་ཀྱི་མི་ཤེས་པའི་མུན་པ་དྲུངས་ནས་ཕྱུང་སྟེ་ཡེ་ཤེས་ཀྱི་སྣང་བ་ཕུན་སུམ་ཚོགས་པ་ལ་འགོད་པར་བྱ། དེའི་ཕྱིར་དུ་ལེ་མ་ཟབ་མོ་བླ་མ་ལྷའི་རྣལ་འབྱོར་ཉམས་སུ་བླང་བར་བྱའོ། །ཞེས་ཁྱད་བར་གྱི་

[029A]༄༅། །སེམས་བསྐྱེད་བྱ། དངོས་གཞི་ཚིགས་སུ་བཅད་པས་བརྗོད་ན་འཇུག་པ་བདེབས་འདི་ལྟར། རྣམ་དག་འོད་གསལ་ཆོས་དབྱིངས་ལྷ་ཡི་ལམ། །བདེ་ཆེན་ཡེ་ཤེས་འཇའ་ཚོན་རྣམ་ལྔའི་ཀློང། །མི་འཇིགས་བཞི་
ལྡན་གདོང་ལྔ་འབར་བའི་ཁྲིར། །སྲིད་པའི་སྐྱོན་བྲལ་འདབ་སྟོང་རྒྱས་པའི་རྩེར། །ཐབས་ཤེས་དབྱེར་མེད་ཉི་ཟླའི་གདན་སྟེང་དུ། །རྩ་བའི་བླ་མ་མགོན་པོ་འཇམ་པའི་དབྱངས། །ཉི་གཞོན་བྱེ་བ་ཕྲག་བརྒྱས་འཁྱུད་པ་ཡི། །གུར་གུམ་
རྡུལ་མང་བརྩེགས་པའི་ལྷུན་པོ་བཞིན། །སྐུ་མདོག་དམར་སེར་ལང་ཚོའི་དཔལ་གྱིས་སྒེག་ཞལ་ཁྱིམ་རབ་རྒྱས་ཨུཏྤལ་སྤྱན་ཟུང་གཡོ། །སྨིན་འཁྱོག་བིམའི་མཆུ་སྒྲོས་འཛུམ་ཞིང་མཛེས། །མཐོན་མཐིང་རལ་པའི་ཐོར་ཅོག་སྤྱི་བོར་
བཅིངས། །དངོས་འཛིན་འཆིང་བ་དྲུངས་ནས་གཅོད་པ་ཡི། །ཤེས་རབ་རལ་གྲི་གཡས་པའི་ཕྱག་གིས་འཕྱར། །གཡོན་ན་ཆོས་ཀུན་སྙིང་པོ་ཤེར་ཕྱིན་གྱིས། །ཉེ་བར་མཚན་པའི་ཨུཏྤལ་སྡོང་བུ་བསྣམས། །མེ་ཏོག་ཐོད་བཅིང་ནོར་བུའི་
དབུ་རྒྱན་དང། །རྣ་ཆག་དུ་བཀོར་དོ་ཤལ་ཆོགས་ཀྱིས་མཛེས། །ལྷ་རྫས་དར་གྱི་སྟོད་གཡོགས་ཤམ་ཐབས་པ་གོས། །རྡོ་རྗེ་སྐྱིལ་མོ་ཀྲུང་གིས་བཞུགས་པ་ཡི། །གནས་ལྔར་བདེ་གཤེགས་ལྔ་དང་ཡེ་ཤེས་ལྔའི། །རང་
བཞིན་ཡི་གེ་ལྔ་ཡིས་མཚན་པ་ཡི། །ཧཱུཾ་ཡིག་འོད་ཀྱིས་རང་འདྲའི་ཡེ་ཤེས་བ། །སྲས་བཅས་རྒྱལ་བའི་ཚོགས་བཅས་སྤྱན་དྲངས་ཏེ། །བསྟིམ་པས་སྐྱབས་གནས་ཀུན་འདུས་ངོ་བོར་གྱུར། །སྤྲོས་བྲལ་དབྱིངས་དང་དབྱེར་

[029B] །ཟབ་རྒྱས་ཆོས་ཀྱི་དགའ་སྟོན་འགྱེད་པའི་གསུང། །གང་འདུལ་ཅིར་ཡང་འཆར་བ་གཟུགས་ཀྱི་སྐུ། །མི་ཟད་རྒྱན་གྱི་འཁོར་ལོ་དེར་ཕྱག་འཚལ། །གང་གི་ཞབས་སེན་འོད་ཀྱིས་རེག་པ་ཡིས། །མི་ཤེས་
རྒུད་པའི་མུན་པ་ཀུན་སེལ་ཞིང། །ཕན་དང་བདེ་བའི་པད་ཚལ་རྒྱས་མཛད་པ། །བླ་མ་འཇམ་པའི་དབྱངས་ལ་ཕྱག་འཚལ་ལོ། །རབ་འབྱམས་རྒྱལ་བ་ཀུན་གྱི་ཡབ་གྱུར་ཀྱང། །རྒྱལ་སྲས་ཚུལ་གྱིས་འགྲོ་ཀུན་སྲིད་ལས་འདྲེན། །
ཡེ་ཤེས་ལུས་ཅན་ཐུགས་རྗེའི་གཏེར་ཁྱོད་ལ། །སྒོ་གསུམ་མི་ཕྱེད་དང་བས་ཕྱག་འཚལ་ལོ། །ཀུན་བཟང་སྨོན་པའི་པིར་གྱིས་བྲིས་པ་ཡི། །མཆོད་པའི་རི་མོ་ཞིང་ཁམས་ཀུན་ཁྱབ་པ། །འཁོར་གསུམ་དམིགས་མེད་བློ་ཡིས་འབུལ་
ལགས་ན། །ཟག་མེད་བདེ་སྟོང་དགའ་བས་དགྱེས་གྱུར་ཅིང། །མ་རིག་དབང་གྱུར་ཉེས་ཚོགས་མཐའ་དག་དང། །ཆོས་དང་བླ་མར་གུས་པ་དམན་པ་སོགས། །ཤེས་རབ་འཆལ་བྱེད་དམ་ཚིག་ཉམས་ཆག་ཀུན། །ཤུགས་དྲག་
གདུང་བའི་ཡིད་ཀྱིས་མཐོལ་ལོ་བཤགས། །དུས་གསུམ་དགེ་ཚོགས་ཀུན་དང་ཁྱད་པར་དུ། །མགོན་ཁྱོད་དམིགས་མེད་སྙིང་རྗེའི་དབང་གྱུར་ཏེ། །རྒྱལ་བའི་མཛད་པ་མ་ལུས་བསྒྲུབ་པ་ལ། །སྙིང་ནས་བསམ་པ་ཐག་པས་རྗེས་ཡི་
རང༑ ༑འགྲོ་བའི་ལས་ཉོན་དྲི་མ་ཀུན་སེལ་བ། །རྗེས་སུ་བསྟན་པའི་ཆོ་འཕྲུལ་བདུད་རྩིའི་ཆུས། །ལུས་ཅན་སྙིང་གི་གདུང་བ་ཀུན་བཅིལ་ཏེ། །ཡང་དག་ལམ་གྱི་རྟོགས་པ་སྐྱེད་པར་མཛོད། །རིང་ནས་འགྲོ་ལ་རྗེས་སུ་ཆགས་བའི་
[030A]༄༅། །གཉེན། །སྲིད་ཞིའི་འཇིགས་ལས་སྒྲོལ་བའི་དེད་དཔོན་མཆོག་མགོན་ཁྱོད་ལས་ལྷག་སྐྱབས་གཞན་མ་མཆིས་པས། །བསྐལ་པ་རྒྱ་མཚོར་བརྟན་པར་བཞུགས་སུ་གསོལ། །འདིས་མཚོན་བདག་
གཞན་དགེ་ཚོགས་ཅི་མཆིས་པ། །ཉེས་ཀུན་རྩ་བ་རྨོངས་པའི་གདོན་བཅོམ་སྟེ། །ཡེ་ཤེས་ལྔ་ལྡན་འཇམ་དཔལ་དཔའ་བོ་ཡི། །གོ་འཕང་བདེ་བླག་འཐོབ་པའི་རྒྱུ་རུ་བསྔོ། །དེ་ནས་གོང་གི་ཕྱག་འཚལ་གྱི་ཚིགས་བཅད་གང་ཡང་རུང་བ་གསོལ་
འདེབས་སུ་བསྒྱུར་བ་ཅི་མང་བཟླས་ལ། མཐར་འདོད་དོན་ལ་གསོལ་བ་གདབ་པ་ནི། རྣམ་འདྲེན་ཀུན་གྱི་ཡེ་ཤེས་འཇམ་པའི་དབྱངས། །ཁྱོད་ཞབས་གུས་མཆོད་གསོལ་བ་བཏབ་པའི་མཐུས། །ཡང་དག་ལམ་གྱི་རྟོགས་པ་མངོན་གྱུར་ཏེ། །
སྐུ་གསུམ་གོ་འཕང་ཐོབ་པར་བྱིན་གྱིས་རློབས། །ཀུན་བྱང་བླང་དོར་གནས་རྣམས་མ་ལུས་པ། །ཇི་བཞིན་འབྱེད་པའི་ཤེས་རབ་རླབས་ཆེ་ཞིང། །ཤིན་ཏུ་དཔག་དཀའི་གནས་ཀུན་འབྱེད་པ་ཡི། །ཟབ་མོའི་ཤེས་རབ་ཐོབ་པར་
བྱིན་གྱིས་རློབས། །ཀུ་ཤའི་རྩེ་ལྟར་ཕྲ་ཞིང་མཛངས་པ་ཡི། །ཤེས་རབ་རྣོན་གསལ་མྱུར་བའི་མཚོན་རྣོན་གྱིས། །ཐེ་ཚོམ་དྲ་བ་འཕྲལ་དུ་གཅོད་པ་ལ། །ཐོགས་མེད་སྤོབས་བ་འགྲུབ་པར་བྱིན་གྱིས་རློབས། །མ་རྟོགས་ལོག་རྟོག་དྲི་
མ་ཀུན་སེལ་ཞིང། །རྒྱ་ཆེན་གཞུང་ལ་ངེས་པ་བདེ་བླག་སྟེར། །ཡང་དག་ལམ་དུ་ཉེ་བར་འཁྲིད་ནུས་པའི། །འཆད་པའི་ཤེས་རབ་ཐོབ་པར་བྱིན་གྱིས་རློབས། །དངོས་སྟོབས་རིགས་པའི་རྣོ་རྒྱུན་འབར་བ་ཡི། །དགག་སྒྲུབ་གནམ་

[030B] །དམ་བཅའི་བྲག་རི་ཕྱེ་མར་འཐག་བྱེད་པ། །རྩོད་པའི་ཤེས་རབ་ཐོབ་པར་བྱིན་གྱིས་རློབས། །རྗོད་བྱེད་སྙན་འཇེབས་རྣ་བའི་བདུད་རྩི་འགྱེད། །བརྗོད་དོན་ཟབ་ལམ་བྱང་གྲོལ་འཇུག་དོགས་སྟོན། །
ཐུབ་བསྟན་མཛེས་པའི་རྒྱན་དུ་གྱུར་པ་ཡི། །རྩོམ་པའི་ཤེས་རབ་ཐོབ་པར་བྱིན་གྱིས་རློབས། །ཚིག་གི་འཁྲུལ་པ་སེལ་བསྒྲ་རིག་དང། །དོན་ལ་སྒྲོ་འདོགས་གཅོད་པ་ཚད་མའི་གཞུང། །སྒོ་གསུམ་རྣམ་དཀར་འདུ་བྱེད་བཟོ་ཡི་གནས་
ཉམ་ཐག་གདུང་སེལ་གསོ་རིག་བདུད་རྩིའི་རྒྱུན། །ཐར་པའི་འཇུག་ངོགས་ནང་དོན་རིག་པ་སྟེ། །རིག་གནས་ཆེན་པོ་རྣམ་ལྔ་སྐར་རྩིས་དང། །མངོན་བརྗོད་ལ་སོགས་རིག་གནས་ཆུང་བར་བཅས། །ཀུན་གྱི་མཐར་སོན་གདུལ་བྱའི་མོས་
པ་བཞིན། །རྗེས་འཛིན་མཐུ་དང་ལྡན་པར་བྱིན་གྱིས་རློབས། །བསྟན་པའི་རྩ་བ་འདུལ་བ་འབུམ་སྡེའི་གཞུང། །ལུང་དང་རིགས་པའི་མངོན་པ་དབུ་ཚད་མཛོད། །མདོ་སྡེའི་མཆོག་གྱུར་ཕ་རོལ་ཕྱིན་རྣམས་ཀྱི། །དགོངས་དོན་བདེ་
བླག་རྟོགས་པར་བྱིན་གྱིས་རློབས། །ལྷ་དྲུག་གིས་བསྡུས་བྱ་བ་སྤྱོད་པར་བཅས། །ཕྱག་རྒྱ་བཞི་ཡིས་རྒྱས་བཏབ་རྣལ་འབྱོར་རྒྱུད། །བདེན་གཉིས་གཙོར་གྱུར་བླ་མེད་རྣམ་གཉིས་སོགས། །རྒྱུད་དོན་མཐའ་དག་རྟོགས་པར་བྱིན་གྱིས་རློབས། །
མདོར་ན་གཞུང་ལུགས་ཀུན་ལ་ཐོས་པས་ཞུགས། །དེ་དོན་ཚུལ་བཞིན་བསམ་བས་སྒྲོ་འདོགས་བཅས། །རྩེ་གཅིག་བསྒོམས་པས་ཇི་བཞིན་མངོན་གྱུར་ཏེ། །མདོ་སྔགས་ལམ་བཟང་བགྲོད་པར་བྱིན་གྱིས་རློབས། །ཐུགས་རྗེའི་

[031A]༄༅། །གཏེར་ཆེན་ལྷག་པའི་ལྷ་ཁྱོད་ཀྱི། །བྱིན་རླབས་བདུད་རྩིས་སྙིང་ལ་བྲན་པ་ཡིས། །ལམ་བཟང་སྙེ་མ་གཡུར་དུ་ཟ་བའི་རྩེར། །སྐུ་གསུམ་འབྲས་བུ་སྨིན་པར་བྱིན་གྱིས་རློབས། །དེ་ལྟར་གསོལ་བ་
བཏབ་བས་བླ་མ་ལྷ། །སྙིང་གར་བྱོན་ནས་རང་གི་སེམས་ཉིད་དང། །དབྱེར་མེད་བརྟན་པར་བཞུགས་ནས་མཆོག་ཐུན་གྱི། །དངོས་གྲུབ་ཀུན་སྩོལ་རྗེས་སུ་འཛིན་གྱུར་ཅིག་ཚེ་རབས་ཀུན་ཏུ་འཇམ་མགོན་བླ་མ་ཡིས། །ཐེག་མཆོག་བཤེས་
གཉེན་དངོས་སུ་མཛད་པའི་མཐུས། །རྒྱལ་བས་བསྔགས་པའི་ལམ་བཟང་དེ་ཉིད་ལས། །སྐད་ཅིག་ཙམ་ཡང་ལྡོག་པར་མ་གྱུར་ཅིག་ །ཅེས་པ་འདི་ནི་རྣམ་དཔྱོད་མཆོག་ཏུ་ཡངས་པའི་དགེ་བའི་བཤས་གཉེན་རྡོ་རམ་པ་དཀོན་མཆོག་ནམ་མཁས་བསྐུལ་ངོར་
བཙུན་པ་དཀོན་མཆོག་བསྟན་པའི་སྒྲོན་མེས་སྦྱར་བའི་ཡི་གེ་པ་ནི་སྔགས་རམ་པ་དཀོན་མཆོག་ཀུན་དགའོ། །    ༈    །།ཀུན་རྟོག་སྤྲོས་དང་བྲལ་པའི་དབྱིངས་ཀྱི་མཁར། །དམར་སེར་དྷཱིཡིག་འོད་ཀྱི་འཕྲོ་འདུ་ལས། །དཔལ་ལྡན་བླ་
མ་རྗེ་བཙུན་མཁྱེན་པའི་གཏེར། །ཡིད་འོང་མཚམས་སྤྲིན་གཞོན་ནུའི་མདངས་ལྡན་ཞིང། །བརྒྱད་གཉིས་ལང་ཚོགས་པའི་དཔལ་གྱིས་སྒེག་ཕྱག་གཡས་རྨོངས་པའི་འཆིང་གཅོད་རལ་གྲི་དང། །གཡོན་ན་གཞུང་མཆོག་
ཤེར་ཕྱིན་གླེགས་བམ་བས་བསྣམས། །གང་སྣུམ་རལ་པའི་ཟུར་ཕུད་ལྔ་ལྡན་ཞིང། །མུ་ཏིག་འབྲེང་མཛེས་ནོར་བུའི་རྒྱན་གྱིས་སྤུད། །སྐྱིལ་མོ་ཀྲུང་གིས་བཞུགས་པའི་གནས་གསུམ་དུ། །རྡོ་རྗེ་གསུམ་མཚོན་ཡི་གེས་རྒྱས་བཏབ་

[031B] ༑ཁྱད་པར་ཐུགས་ཀའི་དྷཱིཡིག་འོད་ཟེར་གྱིས། །མི་འགྱུར་ཆོས་དབྱིངས་བདེ་བའི་ཕོ་བྲང་ནས། །རྒྱལ་དང་རྒྱལ་སྲས་འཇམ་དཔལ་ཞི་ཁྲོའི་ཚོགས། །ཡེ་ཤེས་ལྷ་ཡི་འཁོར་ལོ་སྤྱན་དྲངས་ཏེ། །དབྱེར་མེད་བསོད་ནམས་ཞིང་དུ་བཞུགས་
པར་གྱུར། །མ་ལུས་རྒྱལ་བའི་ཡེ་ཤེས་གཅིག་བསྡུས་དངོས། །མ་ནོར་ལམ་བཟང་སྟོན་མཛད་དགེ་བའི་བཤེས། །མ་རིག་མུན་པ་སེལ་བའི་སྒྲོན་མེ་མཆོག་བླ་མ་འཇམ་པའི་དབྱངས་ལ་ཕྱག་འཚལ་ལོ། །ཀུན་རྟོག་ཞེན་པའི་འཁོར་གསུམ་
ཡོངས་དག་པ། །ཀུན་བཟང་མཆོད་པའི་སྤྲིན་གྱིས་རབ་འབྱམས་ཞིང། །ཀུན་ཏུ་བཀང་སྟེ་དང་བས་འབུལ་ལགས་ན། །ཀུན་ནས་བརྩེ་བའི་ཐུགས་ཀྱིས་བཞེས་སུ་གསོལ། །མུ་མེད་འཁོར་བར་འཁྱམས་པའི་གནས་སྐབས་སུ། །མ་རིག་
འཁྲུལ་པའི་དབང་དུ་གྱུར་པ་ཡིས། །མི་དགེ་སྡིག་པའི་ལས་རྣམས་ཅི་བགྱིས་པ། །མ་ལུས་འགྱུད་པ་དྲག་པོས་མཐོལ་ལོ་བཤགས། །མཁྱེན་བརྩེའི་འོད་ཀྱིས་ཐར་ལམ་གསལ་མཛད་པའི། །རྨད་བྱུང་རྣམ་པར་ཐར་ལ་རྗེས་ཡི་རང། །
སླད་ཀྱང་འཁོར་བ་སྲིད་དུ་རྟག་བཞུགས་ནས། །ལེགས་གསུང་ཆོས་ཀྱི་འཁོར་ལོ་བསྐོར་དུ་གསོལ། །འདིས་མཚོན་དུས་གསུམ་དགེ་ཚོགས་བསྡོམས་པའི་མཐུས། །རབ་འབྱམས་རྒྱལ་པའི་ཆོས་ཀྱི་མཛོད་བཟུང་སྟེ། །ནམ་མཁའི་
མཐས་གཏུགས་མཁའ་མཉམ་འགྲོ་ཀུན་གྱི། །སྲིད་དང་བཞི་བའི་རྒུད་པ་སེལ་གྱུར་ཅིག་དཀོན་མཆོག་རྒྱལ་བའི་མཁྱེན་རབ་མེ་ཤེལ་ཁམས། །མདོ་སྔགས་བསྟན་པའི་པད་ཚལ་བཞད་པའི་གཉེན། །སྐྱེ་རྒུའི་སྙིང་གི་མུན་སེལ་

[032A]༄༅། །སྒྲོན་མེ་མཆོག་བླ་མ་འཇམ་པའི་དབྱངས་གསོལ་བ་འདེབས། །ཀུན་ཏུ་རྨོངས་པའི་དྲ་བ་བཅད་དུ་གསོལ། །རྣམ་འབྱེད་ཤེས་རབ་སྣང་བ་སྩལ་དུ་གསོལ། །འཆད་རྩོད་རྩོམ་པའི་གཟི་བྱིན་སྐྱེད་དུ་
གསོལ། །མྱུར་དུ་མགོན་ཁྱོད་ལྟ་བུར་བྱིན་གྱིས་རློབས། །སྙིང་རྗེ་ཆེ་དང་མཐའ་བྲལ་ལྟ་བ་ཡིས། །སྲིད་དང་ཞི་བའི་གཡངས་ཀུན་བཀག་སྟེ། །མི་གནས་མྱ་ཉན་འདས་པའི་སར་བགྲོད་ནས། །མ་ལུས་འགྲོ་བ་སྲིད་ལས་སྒྲོལ་གྱུར་
ཅིག་ །   ༈    །     ༈    །།རྣམ་དག་འོད་གསལ་དབྱིངས་ཀྱི་རོལ་པ་ལས། །
རྒྱ་ཆེན་ཚོགས་གཉིས་འོ་མའི་ཆུ་གཏེར་དབུས། །སྲིད་པའི་སྐྱོན་བྲལ་འདབ་སྟོང་པད་དཀར་རྩེར། །དམིགས་མེད་སྙིང་རྗེ་ཟླ་བའི་དཀྱིལ་འཁོར་སྟེང། །རྩ་བའི་བླ་མ་རྗེ་བཙུན་མཁྱེན་པའི་གཏེར། །སྐུ་མདོག་དཀར་གསལ་བརྒྱད་གཉིས་
ལང་ཚོགས་སྒེག་ཨུཏྤལ་སྤྱན་ཡངས་སྨིན་མའི་འཁྲི་ཤིང་མཛེས། །མཆུ་སྒྲོས་འཛུམ་ལྡན་ནོར་བུའི་རྣ་ཆ་གཡོ། །ཕྱག་གཉིས་མཆོག་སྤྱིན་ཆོས་སྟོན་ཕྱག་རྒྱ་ཡི། །ཨུཏྤལ་སྡོང་བུ་ལ་གནས་གླེགས་རལ་འཛིན། །རྡོ་རྗེ་སྐྱིལ་མོ་ཀྲུང་
གིས་ལེགས་བཞུགས་ཤིང། །རིན་ཆེན་རྒྱན་དང་དར་གྱིན་བཟས་ཀླུབས། །ཐུགས་ཀའི་ཧཱུཾ་ཡིག་འོད་ཀྱིས་ཞིང་ཀུན་ནས། །རབ་འབྱམས་རྒྱལ་བའི་འཁོར་ལོ་སྤྱན་དྲངས་ཏེ། །བསོད་ནམས་ཞིང་དུ་དབྱེར་མེད་བཞུགས་པར་གྱུར། །

[032B] །མདོ་སྔགས་ཟུང་འབྲེལ་བསྟན་པའི་སྒྲོན་མེ་ཡི། །ལུས་ཅན་རྨོངས་པའི་མུན་སེལ་བླ་མ་ལྷ། །དབྱེར་མེད་ཞབས་ཀྱི་པདྨོར་གསུམ་ཕྱག་འཚལ། །དག་ཅིང་དྭི་མེད་བདུད་རྩིའི་ཆུ་བཞི་
དང༑ ༑ཉེར་སྤྱོད་རོལ་མོ་འདོད་པའི་ཡོན་ཏན་ལྔ། །བཀྲ་ཤིས་རྟགས་རྫས་རིན་ཆེན་མཎྜལ། །དུས་གསུམ་དགེ་ཚོགས་དང་བཅས་མཆོད་པར་འབུལ། །མི་བཟང་ཉེས་ལྟུང་མ་ལུས་སྙིང་ནས་བཤགས། །རྣམ་དཀར་དགེ་པའི་ཚོགས་
ལ་རྗེས་ཡི་རང། །བསྐལ་བརྒྱར་བཞུགས་ཏེ་ཆོས་འཁོར་བསྐོར་བར་བསྐུལ། །དགེ་ཚོགས་ཀུན་མཁྱེན་ཡེ་ཤེས་རྒྱུ་རུ་བསྔོ། །ས་གཞི་སྤོས་ཀྱིས་བྱུངས་ཤིང་མ་ཏོག་བཀྲ་མ།  །ཞེས་པ་ནས།  འགྲོ་ཀུན་རྣམ་དག་ཞིང་ལ་སྤྱོད་པར་
ཤོག་ །ཅེས་པའི་བར་གྱིས་མཎྜལ་གྲངས་གསོག། གོང་གི་ཕྱག་འཚལ་གྱི་ཚིགས་བཅད་དེ་གསོལ་འདེབས་སུ་བསྒྱུར་བ་དང།  ཨོཾ་ཝ་ཀྱཻ་དཾ་ན་མཿ་ ཞེས་པ་གཉིས་ཅི་མང་བཟླས་ལ་བདུད་རྩི་འབེབས་སྦྱང་གི་དམིགས་རྣམ་སྐྱོང།  ཕུལ་བྱུང་བྱམས་དང་སྙིང་རྗེའི་ཕྱག་བརྐྱངས་
ཏེ༑ ༑ངན་སོང་གཡང་ལས་སྒོལ་བའི་འདྲེན་པ་མཆོག་ཡབ་གཅིག་བསྟན་པའི་སྒྲོན་མེ་ཐུགས་རྗེའི་གཏེར། །བཀའ་དྲིན་དྲན་པའི་ཡིད་ཀྱིས་གསོལ་འདེབས་ན། །དལ་འབྱོར་རྙེད་དཔའ་འཇིག་པར་སླ་བ་དང། །དན་སོང་སྡུག་བསྔལ་
བསམ་པའི་འཇིགས་སྐྲག་གིས། །སྐྱབས་འགྲོ་ལས་འབྲས་བླང་དོར་ལ་འབད་ནས། །ངན་སོང་སྐྱེ་སྒོ་ཆོད་པར་བྱིན་གྱིས་རློབས། །བསྟན་བའི་གཞི་མ་སོ་ཐར་ཁྲིམས་ནོད་ཅིང། །ཐར་པའི་གྲོང་དུ་འཇུག་པའི་ལམ་སྟོན་པ། །

[033A]༄༅། །ཡབ་གཅིག་བསྟན་པའི་སྒྲོན་མེ་ཐུགས་རྗེའི་གཏེར། །བཀའ་དྲིན་དྲན་པའི་ཡིད་ཀྱིས་གསོལ་འདེབས་ན། །རྣམ་དག་ངེས་འབྱུང་བསམ་པས་རྒྱུད་འཁུལ་ཞིང། །མི་བཟད་ཉེས་པའི་སྒོ་བཞི་ཡོངས་བཀག་
སྟེ། །ད་སླབ་གསུམ་རྣམ་པར་དག་པའི་ཉམས་ལེན་གྱིས། །ཐར་པའི་རྒྱལ་མཚན་ཚུགས་པར་བྱིན་གྱིས་རློབས། །ཐེག་པ་མཆོག་གི་ཚུལ་ཁྲིམས་ལ་བཀོད་དེ། །སྲིད་དང་ཞི་བའི་མཐའ་ལས་ཡོངས་སུ་འཛིན། །ཡབ་གཅིག་བསྟན་པའི་
སྒྲོན་མེ་ཐུགས་རྗེའི་གཏེར། །བཀའ་དྲིན་དྲན་པའི་ཡིད་ཀྱིས་གསོལ་འདེབས་ན། །བྱམས་དང་སྙིང་རྗེ་བདག་གཞན་བརྗེ་པའི་བློས། །རིན་ཆེན་བྱང་ཆུབ་སེམས་ཀྱི་རྩ་བརྟན་ཞིང། །ཚོགས་གཉིས་སྤྱོད་པའི་ཡལ་དང་རྒྱས་བ་ཡི།།
ཐེག་མཆོག་ལམ་བཟང་སྐྱེ་བར་བྱིན་གྱིས་རློབས། །འཇུག་སྒོ་རྣམ་དག་དབང་གིས་སྨིན་བྱས་ཏེ། །གསང་ཆེན་གདམས་པའི་དགའ་སྟོན་ལྷུག་པར་སྩོལ། །ཡབ་གཅིག་བསྟན་པའི་སྒྲོན་མེ་ཐུགས་རྗེའི་གཏེར། །བཀའ་དྲིན་དྲན་
པའི་ཡིད་ཀྱིས་གསོལ་འདེབས་ན། །དངོས་གྲུབ་རྩ་བ་དམ་ཚིག་རྣམ་པར་དག་མཚན་བཅས་མཚན་མེད་རིམ་གཉིས་རྣལ་འབྱོར་སོགས། །གསང་ཆེན་ལམ་གྱི་བགྲོད་པ་མཐར་ཕྱིན་ཏེ། །ཟུང་འཇུག་གོ་འཕར་ཐོབ་པར་
བྱིན་གྱིས་རློབས། །མདོར་ན་ཇི་སྲིད་བྱང་ཆུབ་སྙིང་པོའི་བར། །འདྲེན་པ་ཁྱོད་ཀྱིས་འབྲལ་མེད་རྗེས་འཛིན་ཅིང། །ཟབ་རྒྱས་གདམས་པའི་བདུད་རྩི་མྱང་བ་ཡིས། །སྟོབས་བཅུ་མངའ་བའི་གོ་འཕང་མྱུར་ཐོབ་ཤོག་ །ཅེས་པ་འདི་ནི་དད་

[033B] བརྩོན་ལྡན་ང་དགེ་སློང་དཀོན་མཆོག་ཆོས་ལྡན་གྱིས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།     ༈    །།མུ་ཏིག་ཕྲེང་ལྡན་འོ་མའི་ཆུ་གཏེར་དབུས། །འདབ་མ་སྟོང་ལྡན་པད་དཀར་ལྟེ་བ་ལ། །ཉ་གང་བསིལ་ཟེར་བྱེད་
པའི་དཀྱིལ་འཁོར་སྟེང། །རབ་དཀར་དྷཱིཡིག་འོད་ཀྱི་འཕྲོ་འདུ་ལས། །སྨྲ་བའི་དབང་ཕྱུག་མཚུངས་མེད་མཁྱེན་པའི་གཏེར། །བཀའ་དྲིན་མཉམ་མེད་རྩ་བའི་བླ་མ་དང། །དབྱེར་མེད་རྒྱལ་ཀུན་ཡབ་གཅིག་འཇམ་པའི་དབྱངས། །བཅུ་
དྲུག་ལང་ཚོགྶར་བའི་འཇོ་སྒེག་ཅན། །སྐུ་མདོག་རབ་དཀར་ཕྱག་གཡས་མཆོག་སྦྱིན་གྱིས། །ཤེས་རབ་རལ་གྲིས་མཚན་པའི་ཨུཏྤལ་དང། །གཡོན་པ་ཆོས་འཆད་ཕྱག་རྒྱས་གླེགས་བམ་བསྣམས། །དྲི་མེད་ནོར་བུའི་དོ་ཤལ་
གཡོ་ལྡན་ཞིང། །འོད་བརྒྱའི་སྣང་བ་སྤྲོ་བཞིན་བཞུགས་པ་ཡི། །གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །ཡེ་ཤེས་སེམས་དཔའ་སྤྱན་དྲངས་དབྱེར་མེད་དུ། །གྱུར་ཏེ་བསོད་ནམས་ཞིང་དུ་བརྟན་པར་བཞུགས། །ཡིད་འོད་
མཚན་དང་དཔེ་བྱད་འབར་བའི་སྐུ། །ཡན་ལག་དྲུག་ཅུའི་སྒྲ་དབྱང་རྫོགས་པའི་གསུང། །དྲི་མེད་མཁྱེན་རབ་བརྩེ་བའི་ཐུགས་མངའ་བ། །མགོན་བོ་འཇམ་པའི་དབྱངས་ལ་ཕྱག་འཚལ་ལོ། །ནམ་མཁའི་མཐའ་ཀླས་མཆོད་སྤྲིན་རྒྱ་
མཚོས་མཆོད། །བཅས་རང་ཉེས་ལྟུང་དྲི་མ་སྙིང་ནས་བཤགས། །བསྐལ་བརྒྱར་བཞུགས་ཏེ་ཆོས་འཁོར་བསྐོར་དུ་གསོལ། །འདིས་མཚོན་དགེ་བ་རྫོགས་བྱང་རྒྱུ་རུ་བསྔོ། །གཞན་ཡང་ལྷུན་པོ་གླིང་བཞི་ཉི་ཟླ་བཅས། །རང་ལུས་ལོངས་

[034A]༄༅། །སྤྱོད་དགེ་ཚོགས་ཀུན་འབུལ་ན། །ཟབ་གསལ་མྱུར་པའི་ཤེས་རབ་སྣང་བ་ཡིས། །བདག་བློ་རྨོངས་པའི་དྲ་བ་བསལ་དུ་གསོལ། །ཨོཾ་ཝ་ཀྱེ་དཾ་ན་མཿ་ ཞེས་ཅི་འགྲུབ་བཟླ། དེའང་འདིའི་ཀླད་ཀོར་ངེས་ཅན་དུ་
ནར་བཀླག་དགོས་ཏེ། ཝ་ཀྱེ་ངག་ལ་འཇུག་པས་ངག་གི་དབང་ཕྱུག་གམ་དངོས་གྲུབ་དང། དཾ་ཞེས་པའི་ཡི་གེས་སོ་སོར་ཕྲལ་ན་ད་ན་ཞེས་པ་སྤྱིན་པ་ལ་འཇུག་པས་དེ་ལྟར་སྤྲེལ་དགོས་ལ། རང་གི་སྡེ་པའི་ལྔ་པར་བཀླག། །ཅེས་ཀྱང་འབྱུང་བས་སོ། །དེ་ནས་ཡིག་བརྒྱས་ལྷག་ཆད་བསྐང་ལ།།
ནོར་བུའི་འཁྲི་ཤིང་བཞད་པའི་རྩེ་མོ་ན། །ཟླ་བའི་དཀྱིལ་འཁོར་འཛུམ་པའི་ཞལ་མངའ་བ། །བཅོམ་ལྡན་ངག་གི་དབང་ཕྱུག་མཁྱེན་པའི་གཏེར། །བརྩེ་པས་དགོངས་ཏེ་བདག་རྒྱུད་བྱིན་གྱིས་རློབས། །ཟབ་ཅིང་རྒྱ་ཆེ་ཕ་རོལ་ཕྱིན་པའི་
ལམ༑ ༑མཐའ་དྲུག་ཚུལ་བཞིའི་རྒྱས་བཏབ་རྡོ་རྗེའི་ཐེག་ཡན་ལག་ཐུན་མོང་རིག་གནས་བཞི་ལ་སོགས། །ཇི་བཞིན་འབྱེད་པའི་ཤེས་རབ་སྩལ་དུ་གསོལ། །འཆད་ལ་མི་འཇིགས་སྤོབས་པའི་ལུས་སྟོབས་རྫོགས། །རྩོད་ངག་ང་རོས་
པས་རྒོལ་ཀླད་པ་འགེམས། །སྡེ་བ་ལེགས་རྩོམ་པ་རལ་བའི་ཁུར་འཆང་བའི། །སྨྲ་བའི་སེངྒེ་མཆོག་ཏུ་བདག་གྲུབ་མཛོད། །མདོར་ན་དེང་ནས་སྐྱེ་ཞིང་སྐྱེ་བ་རུ། །འཇམ་དབྱངས་བླ་མ་ཁྱོད་ཀྱིས་རྗེས་བཟུང་སྟེ། །ལེགས་བཤད་
བདུད་རྩིའི་དགའ་སྟོན་མྱང་བ་ལས། །ས་དང་ལམ་གྱི་བགྲོད་པ་མཐར་ཕྱིན་ཤོག་ །ཅེས་འཇམ་དབྱངས་དཀར་པོ་ལ་བརྟེན་པའི་བླ་མའི་རྣལ་འབྱོར་འདི་ནི་དད་བརྩོན་ལྡན་པ་དགེ་སློང་བློ་བཟང་དཀོན་མཆོག་གིས་བསྐུལ་དོར་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་

[034B]།     ༈    །།འགོག་མེད་མཆོག་ཏུ་དྭངས་པའི་ཡིད་མཁའ་ལ། །རལ་པའི་ཁུར་འཆང་གདོང་ལྔ་འབར་བའི་ཁྲི། །མ་སྙིགས་འདབ་བརྒྱའི་ཕྲེང་ལྡན་རྣམ་གསུམ་གྱི། །དབུས་སུ་རྒྱལ་ཀུན་ཡབ་གཅིག་འཇམ་པའི་དབྱངས། །ངུར་སྨྲིག་
གར་བསྒྱུར་བློ་བཟང་གྲགས་པའི་དཔལ། །གཡས་སུ་ཀུན་མཁྱེན་འཇིགས་མེད་དབང་པོའི་སྡེ། །གཡོན་ན་རྗེ་བཙུན་བསྟན་པའི་སྒྲོན་མེ་རྣམས། །ཐུགས་རྗེའི་འཛུམ་དཀར་སྤྲོ་བཞིན་བཞུགས་པ་ཡི། །ཁོར་ཡུག་དངོས་བརྒྱུད་བླ་མ་ཡི་དམ་སོགས།།
སྐྱབས་ཡུལ་མཐའ་ཀླས་སྤྲིན་ལྟར་གཏིབས་པ་རྣམས། །བགྲང་དུ་མེད་པ་རབ་འབྱམས་བསྐལ་པའི་བར། །བདག་ཅག་བསོད་ནམས་ཞིང་དུ་བཞུགས་སུ་གསོལ། །མཁའ་དབྱིངས་གཅིག་ལ་ཉིད་ཟླ་རྒྱུ་སྐར་སོགས། །སྣ་ཚོགས་རོལ་པ་ཀུན་ཏུ་
སྟོན་པ་ལྟར། །རྣམ་པ་ཐ་དད་སྐྱབས་གནས་ཀུན་གྱི་དངོས། །རྗེ་བཙུན་བླ་མ་རྣམས་ལ་ཕྱག་འཚལ་ལོ། །མིང་གི་ལྷག་མར་གྱུར་པ་རྒྱལ་པའི་བསྟན། །རྒྱལ་བའི་དགོངས་པ་ཇི་བཞིན་འཛིན་པ་ལ། །མ་སྨད་སྙིང་སྟོབས་མཆོག་གི་དཔལ་མངའ་
བ༑ ༑ཐུབ་བསྟན་རྩ་ལག་གསུམ་ལ་གསོལ་བ་འདེབས། །ནམ་མཁའི་མཐའ་ཀླས་ཀུན་བཟང་མཆོད་པའི་སྤྲིན། །རང་གཞན་དུས་གསུམ་དགེ་བའི་དངོས་པོར་བཅས། །བསོད་ནམས་ཞིང་མཆོག་ཁྱེད་ལ་གུས་འབུལ་ན། །ཐུགས་
རྗེས་བཞེས་ནས་བྱིན་གྱིས་བརླབ་ཏུ་གསོལ། །མུ་མེད་འཁོར་བར་འཁྱམས་པའི་འགྲོ་བ་རྣམས། །བླང་དོར་གནས་ལ་ཀུན་ནས་རྨོངས་པའི་མཐུས། །བརྣག་དཀའི་སྡུག་བསྔལ་སྐྱེད་པའི་ལས་བསགས་པ། །ཀུན་ཀྱང་ཁྱོད་ཀྱི་ཐུགས་རྗེས་

[035A]༄༅། །བྱང་བར་མཛོད། །ཕུལ་བྱུང་གྲགས་པའི་གཞིར་གྱུར་མཛད་པའི་མཆོག་ལེགས་གསུང་བདུད་རྩིའི་དྲ་བ་འགྱེད་པ་ཡིས། །ལུས་ཅན་ཡིད་ཀྱི་གདུང་བ་རབ་བཅིལ་ནས། །རྣམ་གྲོལ་ཀུནྡའི་སྐྱེད་ཚལ་བཞད་པར་མཛོད། །
ལེགས་བྱས་ཁ་བའི་རྡུལ་བརྩེགས་ཏེ་སེའི་རི། །ལེགས་སྨོན་དྲོད་ཀྱིས་ཞུ་བའི་གངྒཱམྶ། །ཉེས་ལྟུང་དུག་ཅན་དྲི་མ་རབ་སྦྱངས་ནས། །དལ་འབྱོར་ཚང་པའི་རྟེན་བཟང་རྙེད་བར་ཤོག་དེ་ཚེ་འཇམ་མགོན་བླ་མ་ཡབ་སྲས་ཀྱི། །ཞབས་རྡུལ་རྙོག་པ་མེད་པ་
གུས་བསྟེན་ནས། །ཚང་ལ་མ་ནོར་བསྟན་པའི་གནད་ཀུན་ལ། །ཐོས་བསམ་སྒོམ་པས་ཚུལ་བཞིན་སློབ་པར་ཤོག་དེ་ལྟར་རྒྱལ་པའི་བསྟན་ལ་སློབ་པ་ན། །ཕྱི་རོལ་ཉེར་འཚེའི་བར་ཆད་མི་འབྱུང་ཞིང། །ཆོས་བརྒྱད་འཆིང་བའི་སླད་པ་མི་འཇུག་
པར༑ ༑རྣམ་དག་ཆོས་སུ་འགྲོ་བར་བྱིན་གྱིས་རློབས། །སྲིད་གསུམ་མཐའ་དག་དམྱལ་བའི་བརྩོན་ར་དང། །སྒྱུ་མའི་གྲོང་ཁྱེར་ལྟ་བུར་མཐོང་བ་ཡི། །ངེས་འབྱུང་བྱང་སེམས་ཡང་དག་ལྟ་བ་ལ། །རྩོལ་མེད་མྱོང་བ་བརྟན་པོ་རྙེད་པར་ཤོག་དེ་ལྟར་
ཐུན་མོང་ལམ་གྱིས་རྒྱུད་སྨིན་ཚེ། །དཔལ་ལྡན་བླ་མ་ཐུགས་རྗེའི་གཏེར་ཆེན་རྣམས། །དཀྱིལ་འཁོར་འཁོར་ལོའི་མགོན་པོར་ལེགས་བཞེངས་ཏེ། །གསང་བ་མཆོག་གི་ལམ་དུ་འཁྲིད་པར་ཤོག་དེ་ནས་རིམ་གཉིས་རྣལ་འབྱོར་ལ་བརྟེན་ནས། །
ལས་རླུང་རྒྱུ་བ་ཀུན་རྟོག་ཕྲ་མོར་བཅས། །ཡོངས་སུ་དག་པའི་རྟེན་དང་བརྟེན་པ་ཀུན། །བདེ་པའི་རོལ་པ་གཅིག་ཏུ་འཆར་བར་ཤོག་མདོར་ན་དེང་ནས་ཚེ་རབས་ཐམས་ཅད་དུ། །ཁྱོད་ཀྱིས་དགྱེས་བཞིན་འབྲལ་མེད་རྗེས་བཟུང་

[035B] ༑གཅིག་ཏུ་དགེ་བའི་ལམ་ལ་རབ་ཞུགས་ནས། །ཀུན་མཁྱེན་རྒྱལ་བའི་གོ་འཕར་མྱུར་ཐོབ་ཤོག་ །ཅེས་བ་འདི་ནི་དད་བརྩོན་རྣམ་དཔྱོད་ལྡན་པ་དཀའ་བཅུ་འཇམ་དབྱངས་བཀྲ་ཤིས་ཀྱིས་མཎྜལ་དང་ཐུབ་པའི་སྐུ་བརྙན་བཅས་བསྐུལ་ངོར་་བཙུན་པ་དཀོན་
མཆོག་བསྟན་པའི་སྒྲོན་མེས་སྦྱར་བའོ།།    ༈    །།སྐྱབས་སེམས་སྔོན་དུ་བཏང་ལ།  སྤྱི་བོར་པདྨ་ཟླ་བའི་སྟེང། །དྲིན་ཅན་རྩ་བའི་བླ་མ་དང། །དབྱེར་མེད་བཅོམ་ལྡན་ཀླུ་ཡི་དབང། །ནམ་མཁའི་མདངས་ལྡན་ཟླ་བའི་ཞལ། །ཀླུ་རྣམས་དབུགས་
འབྱིན་ཕྱག་རྒྱ་ཅན། །ཆོས་གོས་དམར་པོ་གསུམ་གསོལ་ཞིང། །བརྒྱ་རྩ་བཅུ་གཉིས་མཚན་དཔེས་སྤྲ་སོ། །རྡོ་རྗེ་སྐྱིལ་ཀྲུང་གིས་བཞུགས་ཤིང། །གནས་རྣམས་འབྲུ་གསུམ་གྱིས་མཚན་པའི། །ཧཱུཾ་ཡིག་འོད་ཀྱིས་ཡེ་ཤེས་པ། །སྲས་
དང་བཅས་པ་སྤྱན་དྲངས་ཏེ། །དབྱེར་མེད་བརྟན་པར་བཞུགས་སུ་གསོལ། །བྱིན་རླབས་བདུད་རྩིའི་ཆར་རྒྱུན་གྱིས། །ཕྱི་ནང་ཉེར་འཚེ་ཀུན་སེལ་ཞིང། །ཕན་བདེའི་དགའ་སྟོན་སྩོལ་མཛད་པ། །ཀླུ་དབང་རྒྱལ་པོར་གུས་ཕྱག་འཚལ། །
དངོས་བཤམས་ཡིད་སྤྲུལ་མཆོད་ཚོགས་ཀུན། །དམིགས་མེད་ཐུགས་རྗེས་བཞེས་སུ་གསོལ། །ལས་ངན་ལན་ཆགས་ཀྱིས་བསྐྱེད་པའི། །ཀླུ་གཉན་ས་བདག་གནོད་པ་སོགས། །ཕྱི་ནང་ཉེར་འཚེ་མ་ལུས་པ། །རྒྱུ་བཅས་བྱང་བར་བྱིན་
གྱིས་རློབས། །ཞེས་གསོལ་བ་བཏབ་པས་སྐུ་ལས་བདུད་རྩིའི་རྒྱུན་བབས་ཏེ། ནད་གདོན་སྡིག་སྒྲིབ་ཐམས་ཅད་བྱང་བར་བསམ་ལ། ཏདྱ་ཐ། ཨོཾ་ཏ་ཐཱ་ག་ཏ་བྷ་ག་ཝཱ་ན་ནཱ་ག་རཱ་ཛེ་ཤྭ་ར་ཨ་དྷིཥྛཱ་ན་ཨ་དྷིཥྛི་ཏེ་སཱ་ཧཱ།  ཞེས་ཅི་འགྲུབ་བཟླ་
[035A]༄༅། །དགེ་འདིས་ཚེ་རབས་ཐམས་ཅད་དུ། །དལ་འབྱོར་ཚང་བའི་རྟེན་ཐོབ་ཅིང། །བཅོམ་ལྡན་ཀླུ་དབང་རྒྱལ་པོ་ཡིས། །འབྲལ་མེད་རྗེས་སུ་འཛིན་གྱུར་ཅིག་ཡུལ་ཕྱོགས་འདིར་ཡང་ནད་མུག་སོགས། །ཕྱི་ནང་ཉེར་འཚེ་ཀུན་
ཞི་སྟེ། །སྦྲང་རྩི་ཅན་གྱི་ཞིང་ཁམས་ལྟར། །བདེ་སྐྱིད་དཔལ་འབྱོར་རྒྱས་གྱུར་ཅིག་   ༈   བཙུན་པ་དཀོན་མཆོག་བསྟན་པའི་སྒྲོན་མེས་སྦྱར་བའི་ཡི་གེ་པ་ནི་སྔགས་རམ་པ་དཀོན་མཆོག་ཀུན་དགའ་འོ།།    ༈    །།
རང་གི་སྤྱི་བོར་སེང་ཁྲི་བད་ཟླ་དང། །ཁྲི་སྙན་ས་ལའི་པགས་པའི་གདན་སྟེང་དུ། །སྐྱབས་གསུམ་མ་ལུས་འདུས་པའི་ངོ་བོ་ཉིད། །བཀའ་དྲིན་མཉམ་མེད་རྩ་བའི་བླ་མ་དང། །དབྱེར་མེད་གྲུབ་མཆོག་བཞད་པའི་རྡོ་རྗེ་ནི། །སྐུ་མདོག་སྔོ་བསངས་
སྐེམ་ཞིང་གཟི་བྱིན་འབར། །དཀའ་ཐུབ་སྤྱོད་པའི་དྲང་སྲོང་རྣམ་པ་ཅན། །གཡས་པའི་ཕྱག་གི་ཐལ་མོ་འགྲམ་པར་བརྟེན། །གཡོན་ན་བདེ་སྐྱོང་བདུད་རྩིའི་བཅུད་ལྡན་བསྣམས། །ཀ་ཤིའི་རས་དཀར་འདབ་མའི་ན་བཟའ་གསོལ། །ལྕང་ལོ་སིལ་
བུར་གྲོལ་པས་སྐུ་སྟོད་ཁེབས། །ཟབ་རྒྱས་གདམས་བའི་གླུ་དབྱངས་ལྷང་ལྷང་སྒྲོགས། །སྐྱིལ་ཀྲུང་ཕྱེད་པའི་སྟབས་ཀྱིས་བཞུགས་པ་ཡི། །གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །མི་བསྐྱོད་རྒྱལ་བའི་ཞིང་ནས་ཡེ་ཤེས་
པ༑ ༑འཁོར་བཅས་སྤྱན་དྲངས་དབྱེར་མེད་བསྟིམ་པར་གྱུར། །དཀོན་མཆོག་ཀུན་འདུས་མི་བསྐྱོད་རྒྱལ་བའི་དབང། །གསང་ཆེན་བསྟན་པའི་སྒྲོན་མེ་སྦར་བའི་ཕྱིར། །གྲུབ་པའི་དབང་ཕྱུག་གར་གྱིས་རྣམ་རོལ་བ། །བཞད་པའི་

[035B] །རབ་འབྱམས་ཕྱི་ནང་གསང་བ་དེ་ཉིད་ཀྱི། །མཆོད་ཚོགས་ཀུན་འབུལ་སྡིག་ལྟུང་མ་ལུས་བཤགས། །ཚེ་གཅིག་སངས་རྒྱས་སྒྲུབ་པའི་དཀའ་ཐུབ་ཀྱི། །སྤྱོད་པ་བསམ་མི་ཁྱབ་ལ་རྗེས་ཡི་རང། །ཟབ་རྒྱས་གདམས་
པའི་དགའ་སྟོན་མཆོག་སྩོལ་ཅིང། །བསྐལ་པ་རྒྱ་མཚོར་བརྟན་པར་བཞུགས་སུ་གསོལ། །འདིས་མཚོན་དགེ་བས་བདག་སོགས་འགྲོ་ཀུན་ཀྱང། །ཚེ་རབས་འཕྲེང་བར་ཁྱོད་ཀྱིས་རྗེས་འཛིན་ཤོག་གྲུབ་པའི་དཔའ་བོ་ཁྱོད་ཀྱི་རྣམ་ཐར་བཞིན། །
མདོ་སྔགས་ལམ་བཟང་གེགས་མེད་མྱུར་བགྲོད་དེ། །མི་བསྐྱོད་རྒྱལ་བའི་གོ་འཕང་མངོན་གྱུར་ནས། །མ་ལུས་འགྲོ་བ་སྲིད་ལས་སྒྲེལ་གྱུར་ཅིག་དེ་ལྟར་གསོལ་བ་བཏབ་པས་ཚངས་བུག་ནས། །སྙིང་ག་ཆོས་ཀྱི་འཁོར་ལོའི་ཟེའུ་འབྲུའི་དབུས། །
བྱོན་ནས་དབྱེར་མེད་བརྟན་པར་བཞུགས་པ་ཡིས། །ཡང་དག་ལ་མ་བཟང་མངོན་དུ་འགྱུར་བར་ཤོག་ཅེས་པ་འདི་ནི་དད་བརྩོན་ལྡན་པ་རི་ཁྲོད་པ་དགེ་སློང་བློ་བཟང་དཀོན་མཆོག་གིས་བསྐུལ་ངོར་བྲྩུན་པ་དཀོན་མཆོག་བསྟན་པའི་སྒྲེན་མེས་བྲིས་པའོ།།    ༈    །།ན་མོ་གུ་
རུ་མུ་ནི་ཨིནྟྲཱ་ཡེ། དེའང་འདི་ཕྱིའི་ལེགས་ཚོགས་མ་ལུས་པའི་འབྱུང་གནས། ཐེག་བ་མཆོག་གི་ལམ་གྱི་ལུས། དངོས་གྲུབ་ཐམས་ཅད་ཀྱི་རྩ་བ། ལམ་ཟབ་མ་བླ་མ་ལྷའི་རྣལ་འབྱོར་ཉམས་སུ་ལེན་པར་འདོད་པས། སྔོན་འགྲོ་སྤྱོར་བའི་ཆོས་རྣམས་ཚགས་སུ་ཚུད་པར་བྱས་ལ། སྲིད་ཞིའི་རྒུད་པ་མ་ལུས་པ་
སེལ་ཞིང། འཕྲལ་དང་ཕུན་གྱི་ཕན་བདེ་མ་ལུས་པ་འབྱུང་བའི་སྒོ་གཅིག་པུ། ལམ་གྱ་རྩ་བ་བཤེས་གཉེན་བསྟེན་ཚུལ་ཕྱིན་ཅི་མ་ལོག་པ་འདི་ལ་རག་ལས་པར་རྒྱལ་བས་མདོ་རྒྱུད་ཐམས་ཅད་ནས་མཐུན་པར་གསུངས་ཤིང། གྲུབ་པའི་གོ་འཕང་མཐོན་པོར་གཤེགས་པའི་དམ་པ་གོང་མ་ཐམས་ཅད་ཀྱིས་ཀྱང་

[036A]༄༅། །སྐུ་ཉམས་སུ་བསྟར་བའི་ཚུལ་བསམ་སྟེ་ངེས་ཤེས་ཐུན་མོང་མ་ཡིན་པ་བསྐྱེད། དེ་ནས་རང་རྒྱུད་ལ་བསྐོར་ཏེ་བརྟག་པ་ན། ཉོན་མོངས་པའི་གདོན་ཆེན་ཕུགས་སུ་ཞུགས་པའི་དབང་གིས། རང་གི་སྣང་ཚུལ་ཐམས་ཅད་བདེན་བདེན་ལྟ་བུ་དང། བླ་མའི་མཛད་བསྐྱོན་དང་བཅས་
པར་མཐོང་བའི་ཚེ་བློ་ངན་འདིས་ནི་རང་ཉིད་ཕུང་ཁྲོལ་ཆེན་པོ་ལ་སྦྱོར་བའི་བདུད་ཀྱི་བྱེད་པ་ལྟས་ངན་གྱི་གཙོ་བོ་ཡིན་སྙམ་དུ། དམ་པ་གོང་མ་མང་པོའི་ལོ་རྒྱུས་སོགས་དང་སྦྱར་ལ་རིགས་པའི་རྣམ་གྲངས་སུ་མའི་སྒོ་ནས་བཀག་སྟེ། སངས་རྒྱས་དངོས་སུ་མཐོང་བའི་མོས་པ་དང། སངས་རྒྱས་ཐམས་ཅད་ཀྱི་འདུལ་བའི་
ཞིང་དུ་མ་གྱུར་པ་ན། བླ་མ་འདིས་ནི་རང་དང་སྐལ་པ་འཚམ་པའི་སྐུར་བསྟན་ཏེ་རྒྱལ་བའི་མཛད་པ་ཐམས་ཅད་བསྒྲུབ་བས། བཀའ་དྲིན་གྱི་ངོས་ནས་སངས་རྒྱས་ཐམས་ཅད་ལས་ཀྱང་ལྷག་བ་ཡིན་ནོ་སྙམ་དུ་གུས་པ་བསྐྱེད་ལ། དངོས་གཞི་ནི་སྐྱབས་སེམས་སྔོན་དུ་འགྲོ་བས་ཚིག་དོན་དྲན་བཞིན་པར་
མདུན་གྱི་མཁའ་ལ་སེང་ཁྲི་པད་ཟླའི་སྟེང། །སྐྱབས་གསུམ་ཀུན་འདུས་ངོ་བོ་བླ་མ་ལྷ། །གཡས་གཡོན་ཆོས་འཆད་སྐྱབས་སྦྱིན་ཕྱག་རྒྱ་མཛད། །ཆོས་གོས་གསུམ་གསོལ་གསེར་མདོག་པཎ་ཞྭས་མཛེས། །དགྱེས་པའི་ཚུལ་གྱིས་བཞུགས་བདི་
མཐའ་སྐོར་དུ། །དངོས་བརྒྱུད་བླ་མ་ཡི་དམ་ལྷ་ཚོགས་དང། །སངས་རྒྱས་བྱང་སེམས་ཉན་རང་ཆོས་སྲུང་སོགས། །མཁའ་དབྱིངས་ཁྱབ་པས་བསྐོར་ཏེ་བརྟན་པར་བཞུགས། །བསླུ་མེད་འདྲེན་པ་དཀོན་མཆོག་གསུམ་གྱི་དངོས། །བཤད་སྒྲུབ་
བསྟན་པའི་སྲོག་ཤིང་ཟླ་མེད་པ། །ཐར་འདོད་སྙིང་གི་མུན་སེལ་སྒྲོན་མེ་མཆོག་རྗེ་བཙུན་བླ་མའི་ཞབས་ལ་ཕྱག་འཚལ་ལོ། །གཞན་ཡང་ཞི་ཁྲོ་རབ་འབྱམས་ལྷ་ཚོགས་ལ། །སྒོ་གསུམ་མི་ཕྱེད་དད་བས་ཕྱག་འཚལ་ཞིང། །དངོས་

[036B] །ཐོག་མེད་ནས་བསགས་སྡིག་ལྟུང་ཐམས་ཅད་བཤགས། །སྐྱེ་འཕགས་དགེ་བ་ཀུན་ལ་རྗེས་ཡི་རང། །འཁོར་བམ་སྟོངས་བར་དུ་རྟག་བཞུགས་ནས། །འགྲོལ་ཆོས་ཀྱི་འཁོར་ལོ་བསྐོར་དུ་
གསོལ། །འདིས་མཚོན་དགེ་བ་བྱང་ཆུབ་ཆེན་པོར་བསྔོ། །ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། །ཞེས་པ་ནས། སྤྱོད་པར་ཤོག་ཁྱོད་ནི་བླ་མ་ཁྱོད་ནི་ཡི་དམ་ཁྱོད་ནི་མཁའ་འགྲོ་ཆོས་སྐྱོང་སྟེ། །ཞེས་པ་ནས། བར་གཅོད་སྲུངས། ལན་གསུམ། །
བྱིན་རླབས་དངོས་གྲུབ་གཏེར་ཆེན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ངན་སོང་འཁོར་བའི་གནས་ལས་ཡིད་འབྱུང་བས། །བློ་ཁ་ཆོས་ལ་ཕྱོགས་པར་བྱིན་གྱིས་རློབས། །རིན་ཆེན་བྱང་ཆུབ་སེམས་ཀྱི་རྒྱས་བཏབ་སྟེ། །
དམ་ཆོས་ལམ་དུ་འགྲོ་བར་བྱིན་གྱིས་རློབས། །དངོས་འཛིན་གདོན་ཆེན་བདུད་ཀྱི་དཔུང་བཅོམ་སྟེ། །ལམ་ལ་བར་ཆད་མེད་པར་བྱིན་གྱིས་རློབས། །རབ་དཀར་བདུད་རྩིས་བུམ་པའི་དབང་བསྐུར་ཏེ། །རྒྱལ་བའི་གཟུགས་སྐུ་འགྲུབ་པར་བྱིན་གྱིས་
རློབས། །བདུད་རྩི་དམར་པོས་གསང་བའི་དབང་བསྐུར་ཏོ། །རྒྱལ་གསུང་ལོངས་སྐུ་འགྲུབ་པར་བྱིན་གྱིས་རློབས།། སྔོན་པོས་ཤེས་རབ་ཡེ་ཤེས་དབང་བསྐུར་ཏེ། །ཐུགས་མཆོག་ཆོས་སྐུ་འགྲུབ་པར་བྱིན་གྱིས་རློབས། །རྣམ་གསུམ་
བདུད་རྩིས་བཞི་བའི་དབང་བསྐུར་བས། །སྐུ་ཐུགས་ཟུང་འཇུག་འགྲུབ་པར་བྱིན་གྱིས་རློབས། །མདོར་ན་སྲིད་དང་ཞི་བའི་རྒུད་པ་ཀུན། །མ་ལུས་ལྷག་མེད་ཞི་བར་བྱིན་གྱིས་རློབས། །མཆོག་དང་ཐུན་མོང་དངོས་གྲུབ་མ་ལུས་ཕ། །བདེ་

[037A]༄༅། །བླ་ཉིད་དུ་འགྲུབ་པར་བྱིན་གྱིས་རློབས། །དུས་དང་གནས་སྐབས་ཀུན་ཏུ་ཁྱོད་མིན་པ། །རེ་ས་གཞན་ན་མེད་དོ་ཐུགས་རྗེས་གཟིགས། །དེ་ལྟར་གསོལ་བ་བཏབ་པས་བླ་མ་མཆོག་དགྱེས་བཞིན་དྷཱུ་ཏཱིའི་
ལམ་ནས་སྙིང་གར་བྱོན། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་པདྨའི་གདན་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། །སྐུ་གསུང་ཐུགས་ཀྱི་དངོས་གྲུབ་སྩོལ་དུ་གསོལ། །གོང་གི་ཕྱག་འཆལ་གསོལ་
འདེབས་སུ་བསྒྱུར་བ་གྲངས་གསོག་དང། མཐར། ཚེ་རབས་ཀུན་ཏུ་རྗེ་བཙུན་བླ་མ་ཡིས། །ཐེག་མཆོག་བཤེས་གཉེན་ཞེས་སོགས་དང། དཔལ་ལྡན་བླ་མའི་རྣམ་པར་ཐར་པ་ལ། །ཞེས་སོགས་དང། སྐྱེ་བ་ཀུན་ཏུ་ཞེས་སོགས་བསྔེ་སྨོན་
གྱིས་མཚམས་སྦྱོར་ཞིང། རྒྱུན་དུའང་སྙིང་དབུས་ཀྱི་བླ་མའི་འདུ་ཤེས་མ་བརྗེད་པས། དེ་ཉིད་དབང་པོར་བྱས་ཏེ་དགེ་སྡིག་གི་བླང་དོར་ལ་བག་ཟོན་བྱེད་ཅིང། སྤྱོད་ལམ་ཀུན་ཏུ་དེ་ལ་བརྟེན་པའི་ཚོགས་གསོག་སྒྲིབ་སྦྱོང་གི་ཉམས་ལེན་ཆུ་བོའི་རྒྱུན་གྱི་རྣལ་འབྱོར་ལྟར་བྱའོ། །ཞེས་བླ་མའི་རྣལ་འབྱོར་ཤིན་ཏུ་བསྡུས་
བ་མདོ་སྔགས་སྤྱིའི་ལམ་གྱི་འགྲོས་དང་སྦྱར་བ་འདི་ནི་རྣམ་དཔྱོད་མཆོག་ཏུ་ཡངས་པ་རྡོ་རམ་བ་དག་དབང་རབ་བརྟན་གྱིས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་བའོ།།    ༈    །།ལམ་ཐུན་མོང་དང་ཐུན་མོང་མ་ཡིན་པའི་གནད་ཚང་བའི་བླ་མའི་རྣལ་འབྱོར་བཞུགས། ན་མོ་གུ་རུ་
མུ་ནཱི་ནྡྲ་བཛྲ་དྷཱ་རཱ་ཡ། མདུན་གྱི་ནམ་མཁར་སེང་ཁྲི་བད་ཟླའི་སྟེང། །བཀའ་དྲིན་མཉམ་མེད་རྩ་བའི་བླ་མ་དང། །ངོ་བོ་དབྱེར་མེད་སྟོན་པ་བཅོམ་ལྡན་འདས། །གསེར་གྱི་མདོག་ཅན་ས་གནོན་མཉམ་གཞག་མཛད། །ཐུགས་ཀར་ཁྱབ་

[037B] །སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས། །གར་དགུའི་ཉམས་ལྡན་བདེ་སྟོང་རོལ་པས་དགྱེས། །གནས་གསུམ་ཡི་གེ་གསུམ་མཚན་ཧཱུཾ་ཡིག་གིས། །རབ་འབྱམས་རྒྱལ་བའི་འཁོར་ལོ་མ་ལུས་པ། །སྤྱན་
དྲངས་དབྱེར་མེད་གཅིག་ཏུ་འདུས་པ་ཡི། །སྐྱབས་གནས་ཀུན་གྱི་བདག་ཉིད་ཐུགས་རྗེའི་གཏེར། །བདག་གི་བསོད་ནམས་ཞིང་དུ་བརྟན་པར་བཞུགས། །ཆེར་སྙིགས་ལྔ་བདོའི་འགྲོ་བ་མགོན་མེད་ལ། །ཐར་པའི་ལམ་བཟང་ཇི་བཞིན་སྟོན་པ་ཡིས། །
མ་ལུས་རྒྱལ་བའི་མཛད་པ་སྒྲུབ་མཛད་པ། །བཀའ་དྲིན་མཚུངས་མེད་དམ་པར་གསོལ་བ་འདེབས། །ཁྱད་པར་སངས་རྒྱས་ལས་ཀྱང་དཀོན་པ་ཡི། །ཐེག་མཆོག་བསྟན་པའི་སྙིང་པོ་གསང་སྔགས་ཀྱི། །ལམ་བཟང་གསལ་བར་བྱེད་པའི་སྒྲོན་མེ་
མཆོག་འགྲོ་བའི་དེད་དཔོན་དམ་པར་གསོལ་བ་འདེབས། །ལུས་དང་ལོངས་སྤྱོད་དུས་གསུམ་དགེ་ཚོགས་བཅས། །ཀུན་བཟང་མཆོད་པའི་སྤྲིན་དུ་ལེགས་བསྟར་ནས། །རྩེ་གཅིག་དང་བའི་ཡིད་ཀྱིས་འབུལ་ལགས་ན། །དགྱེས་
བཞིན་བཞེས་ཏེ་བྱིན་གྱིས་བརླབ་ཏུ་གསོལ། །ལེགས་ཚོགས་རྩ་བ་དམ་པའི་མགོན་གྱིས་བཟུང། །མི་རྟག་ལས་འཔྲས་བསམ་ནས་འདི་ཕྱི་ཡི། །སྣང་ཤས་བཟློག་སྟེ་འཁོར་བ་མེའོ་བས་ལྟར། །མཐོང་བའི་ངེས་འབྱུང་སྐྱེ་དང་བྱིན་གྱིས་
རློབས། །རང་གཞན་དོན་གཉིས་ཕུན་སུམ་ཚོགས་བའི་རྒྱུ། །རིན་ཆེན་བྱང་ཆུབ་མཆོག་ཏུ་སེམས་བསྐྱེད་ཅིང། །སྲིད་བའི་རྩ་བ་དྲུངས་ནས་འབྱིན་བྱེད་པའི། །ཡང་དག་ལྟ་བརྟོགས་བར་བྱིན་གྱིས་རློབས། །ཐ་མལ་སྣང་ཞེན་སྦྱོང་བའི་བསྐྱེད་

[038A]༄༅། །རིམ་དང། །རླུང་སེམས་དབུ་མར་གཞུག་བྱེད་དབེན་པ་གསུམ། །ཞུགས་ལས་སྒྱུ་འོད་ཟུང་འཇུག་སྐུར་ལྡང་བའི། །རིམ་གཉིས་རྣལ་འབྱོར་འགྲུབ་པར་བྱིན་གྱིས་རློབས། །མདོར་ན་བློ་བཟང་རྒྱལ་བསྟན་སྙིང་པོའི་
བཅུད། །མཚང་མེད་པར་ཐོས་བསམ་བསྒོམ་པ་ཡིས། །ཉམས་སུ་བླངས་ཏེ་བཤད་སྒྲུབ་མཐར་ཕྱིན་ནས། །དོན་གཉིས་ལྷུན་གྱིས་གྲུབ་པར་བྱིན་གྱིས་རློབས། །ཞེས་པའི་མཐར། དཔལ་ལྡན་རྩ་བའི་བླ་མ་ཞེས་སོགས་ཀྱིས་སྙིང་གར་བསྟིམ་ཞིང་ཚེ་རབས་རྗེས་འཛེན་
གྱི་སྨོན་པས་མཆམས་སྦྱར་བར་བྱའོ། །ཞེས་ལམ་ཐུན་མོང་དང་ཐུན་མོང་མ་ཡིན་པའི་གནད་ཆ་ཚང་བ་དང་འབྲེལ་བའི་བླ་མའི་རྣལ་འབྱོར་འདི་ནི། ༸འཇམ་མགོན་རྒྱལ་བ་གཉིས་པའི་བསྟན་པའི་རྩ་ལག་དམ་པ་སུམ་པ་མཁན་ཆེན་སྤྲུལ་པའི་སྐུ་རིན་པོ་ཆེ་ནས་གསེར་གྱི་མེ་ཏོག་དང་བཅས་བསྐུལ་མ་གནང་
བའི་བཞེད་པ་བཞིན། ་བཙུན་བ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།ཆོས་དབྱིངས་སྤྲོས་དང་བྲལ་བ་ལྷ་ཡི་ལམ། །བདེ་ཆེན་སྙིང་རྗེའི་ཆུ་འཛིན་འཁྲིགས་པའི་ཀློང། །མི་འཇིགས་བཞི་ལྡན་གདོང་ལྔ་འབར་བའི་ཁྲི། །སྲིད་པའི་སྐྱོན་བྲལ་
ཡིད་འོང་འདབ་བརྒྱབ། །ཐབས་ཤེས་ཟུང་འཇུག་ཉི་ཟླའི་གདན་སྟེང་དུ། །ཞི་ཁྲོ་རབ་འབྱམས་སྐྱབས་གནས་མ་ལུས་པ། །དབྱེར་མེད་གཅིག་ཏུ་འདུས་པའི་ངོ་བོ་ཉིད། །བཀའ་དྲིན་གསུམ་ལྡན་བླ་མ་རྡོ་རྗེ་འཆང། །ཞི་ཞིང་དུལ་ལ་དགྱེས་པའི་
ཉམས་དང་ལྡན། །ཐུགས་རྗེའི་སྤྱན་གྱིས་མཁའ་མཉམ་འགྲོ་ལ་གཟིགས། །ངེས་དོན་རྡོ་རྗེ་ཐལ་མོའི་སྦྱོར་བ་ཡིས། །བདེན་ཟུང་གཉིས་སུ་མི་ཕྱེད་རྡོ་རྗེ་འཛིན། །པཎ་ཞྭས་གཙུག་མཛེས་ཆོས་གོས་གསུམ་གསོལ་ཞིང། །མི་ཕྱེད་རྡོ་རྗེ་སྐྱིལ་

[038B] །གནས་ལྔར་ཡེ་ཤེས་ལྔ་ཡི་ངོ་བོ་ཉིད། །རིགས་ལྔའི་རང་བཞིན་ས་བོན་ལྔས་མཚན་པའི། །ཧཱུཾ་ཡིག་འོད་ཀྱིས་ལྷུན་གྲུབ་ཆོས་དབྱིངས་ནས། །སྲས་བཅས་རྒྱལ་བའི་དཀྱིལ་འཁོར་ཡེ་ཤེས་པ། །མཐའ་དག་སྤྱན་དྲངས་དབྱེར་
མེད་བརྟན་པར་གྱུར། །བློ་བཟང་ཐུབ་བསྟན་འདབ་བརྒྱའི་གཉེན་གཅིག་པུ། །དབང་ཕྱུག་བརྒྱད་ལྡན་འཇིགས་མེད་སྟོབས་བཅུའི་བདག་དཀྱིལ་འཁོར་རྒྱ་མཚེ་སྤྲོ་ཞིང་སྡུད་མཛད་པ། །ཁྱབ་བདག་འཁོར་ལོའི་མགོན་པོར་གསོལ་བ་འདབས། །སྙིགས་
མའི་འགྲོ་བ་སྤྱི་དང་ཁྱད་པར་དུ། །འཛམ་གླིང་བྱང་ཕྱོགས་འཛིན་མའི་ཁྱོན་ཀུན་ལ། །ཐུབ་བསྟན་སྙིང་པོ་ཉི་ལྟར་གསལ་མཛད་པ། །བཀའ་དྲིན་མཚུངས་མེད་དམ་པར་གསོལ་བ་འདེབས། །རབ་འབྱམས་ཕྱི་ནང་གསང་བ་དེ་ཉིད་ཀྱི། །མཆོད་
ཚོགས་མ་ལུས་བློ་ཡིས་བླངས་ཏེ་འབུལ། །རྒྱ་ཆེན་ནམ་མཁའ་མཛོད་ཀྱི་ཏིང་འཛིན་མཐུས། །བྱིན་གྱིས་བརླབས་ཏེ་དགྱེས་བཞིན་བཞེས་སུ་གསོལ། །ཐོག་མེད་ནས་བསགས་སྡིག་ལྟུང་ཐམས་ཅད་དང། །ཁྱད་པར་སྡོམ་གསུམ་བཅས་འགལ་ཉེས་པ་ཀུན། །
ཤུགས་དྲག་གདུང་བའི་ཡིད་ཀྱིས་མཐོལ་ལོ་བཤགས། །ལྷག་མེད་བྱང་ཞིང་དག་པར་བྱིན་གྱིས་རློབས། །བདག་གིས་དུས་གསུམ་དགེ་ཚོགས་ཅི་བགྱིས་པ། །དེ་དག་ཐམས་ཅད་སྐྱེ་ཞིང་སྐྱེ་བ་རུ། །མགོན་པོ་ཁྱོད་ཀྱིས་འབྲལ་མེད་རྗེས་འཛིན་ཞིང། །
བཀའ་བཞིན་སྒྲུབ་པ་ལྷུར་ལེན་རྒྱུར་གྱུར་ཅིག་ངེས་འབྱུང་བྱང་སེམས་ཟབ་མོའི་ལྟ་བ་སོགས། །ཐུན་མོང་ལམ་སྦྱང་རིམ་པ་སྔོན་འགྲོ་བའི། །གསང་ཆེན་ཐེག་པ་མཆོག་གི་སྒོར་ཞུགས་ཏེ། །དམ་ཚིག་མཐའ་དག་ཚུལ་བཞིན་བསྲུང་གྱུར་

[039A]༄༅། །ཅིག་ཐབས་ཤེས་ཟུང་འབྲེལ་ཟབ་མོའི་མྱུར་ལམ་གྱིས། །རིང་མིན་སྲིད་པའི་རྒྱ་མཚོ་མཐར་བྱས་ཏེ། །བླ་མ་ལྷ་ཡི་གོ་འཕང་མངོན་གྱུར་ནས། །འགྲོ་ཀུན་ཐར་པའི་གླིང་དུ་འཁྲིད་གྱུར་ཅིག་ཅེས་བླ་མ་རང་གི་
སྙིང་གར་སྤྱན་དྲངས་པར་བསམས་ལ། དཔལ་ལྡན་བླ་མའི་རྣམ་པར་ཐར་པ་ལ། ཞེས་སོགས་དང། སྐྱེ་བ་ཀུན་ཏུ་ཞེས་སོགས་སྨོན་ལམ་གྱིས་མཚམས་སྦྱར་པར་བྱའོ། །ཞེས་བསྟན་འགྲོའི་དབུང་གཉེན་མཚུངས་ཟླ་མ་མཆིས་བ་རྗེ་བཙུན་དམ་པ་བློ་བཟང་ཐུབ་བསྟན་དབང་ཕྱུག་
འཇིགས་མེད་རྒྱ་མཚོད་པལ་བཟང་པོའི་ཞལ་སྔ་ནས་ལ་བརྟེན་བའི་བླ་མའི་རྣལ་འབྱོར་འདི་ནི་ཧལ་ཧ་ཁུ་རེ་ཆེན་མོའི་གྲྭ་རིགས་དད་ལྡན་དགེ་སློང་དཀོན་མཆོག་དགེ་ལེགས་ཀྱིས་བསྐུལ་ངོར་་བཙུན་པ་དཀོན་མཆོག་བསྟན་པའི་སྒྲོན་མེས་བྲིས་པའོ།།    ༈    །།ན་མོ་གུ་རུ་བཛྲ་
དྷཱ་ར་སུམ་ཏི་ཝ་གིནྡྲ་ཡ། དག་པ་རབ་འབྱམས་བྱེད་པོ་བདེ་བ་ཆེ། །སྤྲོས་བྲལ་དབྱིངས་སུ་རྩེན་པའི་སྒྱུ་འཕྲུལ་ལས། །འབྱམས་ཀླས་ཀུན་བཟང་མཆོད་སྤྲིན་རྒྱ་མཚོའི་དབུས། །སེང་ཁྲི་པད་ཟླ་ཉི་མའི་གདན་གྱི་སྟེང། །རིགས་ཀུན་ཁྱབ་བདག་
རྡོ་རྗེ་སེམས་དཔའི་དངོས། །རྩ་བའི་བླ་མ་ངག་དབང་བློ་བཟང་ཞབས། །ཐལ་མོ་བསྣོལ་ཏེ་ཟབ་རྒྱས་གླེགས་བམ་བསྣམས། །ཆོས་གོས་གསུམ་འཆང་པཎ་ཞྭ་ལེབ་མོར་གསོལ། །རབ་དགྱེས་འཛུམ་པའི་ཉམས་དང་ལྡན་པ་ཡི། །དཔྲལ་
མགྲིན་ཐུགས་ཀར་རྡོ་རྗེ་གསུམ་གྱི་དངོས། །ཡི་གེ་གསུམ་མཚན་ཧཱུཾ་གི་འོད་ཟེར་གྱིས། །སྐྱབས་གནས་མ་ལུས་བསྡུས་ཏེ་ཐིམ་པར་གྱུར། །ཛཿ་ཧཱུཾ་བཾ་ཧོམྡོ་རྒྱུད་མན་ངག་ཀུན་ལ་དབང་འབྱོར་ཞིང། །བློ་གྲོས་བུམ་བཟང་བསླབ་གསུམ་

[039B] །ཟབ་ཅིང་རྒྱ་ཆེའི་རྟོགས་པའི་ཀློང་རྡོལ་བ། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཆེར་སྙིགས་དམུ་རྒོད་གདུལ་དཀའི་འགྲོ་བ་ལ། །རྒྱལ་ཀུན་ཐུགས་བཅུད་གདམས་པའི་མཆོག་སྩལ་ཏེ། །སྐལ་བ་ཇི་
བཞིན་སྲིད་བཞིའི་རྒུད་པ་ལས། །སྒྲོལ་མཛད་སྐྱབས་ཀྱི་དམ་པར་ཕྱག་འཚལ་ལོ། །བསླུ་མེད་ཐུགས་རྗེའི་གཏེར་ཆེན་མགོན་ཁྱོད་ཀྱིས། །འབྲལ་མེད་བྱང་ཆུབ་བར་དུ་རྗེས་འཛིན་ཅིང། །འཁྲུལ་མེད་འཇམ་མགོན་ཞལ་ལུང་བདུད་རྩིའི་ཆུས། །
ཐོག་མེད་ལས་ཉོན་དྲི་མ་བྱང་བར་མཛོད། །ལུས་དང་ལོངས་སྤྱོད་དུས་གསུམ་དགེ་བའི་དངོས། །མཐའ་དག་ཞུམ་མེད་བློ་ཡིས་ལེགས་འདུལ་ན། །ཟག་མེད་བདེ་ཆེན་དང་དུ་རྣམ་རོལ་ཅིང། །མཐར་ཐུག་བྱང་ཆེན་རྒྱུ་རུ་སྨིན་པར་མཛེད། །ས་
གཞི་སྤོས་ཀྱིས་བྱུགས་ཤིང་ཞེས་སོགས་ཀྱིས་མཎྜལ་དབུལ། གསོལ་འདེབས་ཀྱི་བཟླས་བརྗོད་བྱ་བར་འདོད་ན། མདོ་རྒྱུད་མན་ངག་ཅེས་སོགས་ཀྱི་ཤླཽ་ཀ་དེ་གྲངས་གསོག་ནས་བཟླ། ཕྲ་རགས་སྲིད་པའི་རྒྱ་མཚོ་དརྒལ་གྱི་བར། །བླ་མ་ཡི་དམ་ཚས་སྲུང་ཀུན་གྱི་
དངོས། །འདྲེན་པ་ཁྱོད་མིན་སྐྱབས་གཞན་མ་མཆིས་པས། །བརྩེ་ཆེན་ཐུགས་རྗེའི་ཕྱག་གིས་དྲང་དུ་གསོལ། །དངོས་གྲུབ་རྩ་བ་བླ་མའི་མོས་གུས་དང། །ངེས་འབྱུང་བྱང་སེམས་ཡང་དག་ལྟ་བའི་གནད། །ཟབ་ལམ་རིམ་གཉིས་རྣལ་འབྱོར་ལ་
སོགས་པ། །ལམ་བཟང་གེགས་མེད་སྐྱེ་བར་བྱིན་གྱིས་རློབས། །མདོར་ན་མགོན་ཁྱོད་ཐུགས་རྗེའི་སྤྲིན་ཕུང་ལས། །མཆོག་ཐུན་དངོས་གྲུབ་གྲུབ་ཆང་འཇོབ་ཡིས། །ཕན་དང་བདེ་བའི་དགའ་ཚལ་རྒྱས་གྱུར་ཏེ། །བླ་མེད་ཐར་པའི་འབྲས་བཟད་སྨིན་

[040A]༄༅། །གྱུར་ཅིག་དེ་ནས་བླ་མ་རང་གི་སྤྱི་བོ་ནས་མར་ཕེབས་ཏེ་སྙིང་གར་རང་སེམས་དང་དབྱེར་མེད་དུ་བཞུགས་པའི་མོས་པ་བྱས་ལ། དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་ཞེས་སོགས་དང། ཚེ་རབས་རྗེས་འཛིན་གྱི་སྨོན་
པས་མཚམས་སྦྱར་བར་བྱའོ། །རྒྱུན་དུ་ཟས་གོས་གནས་མལ་སོགས་གང་ལ་ལོངས་སྤྱོད་པ་ན་སྙིང་གའི་བླ་མ་ལ་དབུལ་བའི་དམིགས་པ་ཆུ་བོའི་རྒྱུན་གྱི་རྣལ་འབྱོར་བཞིན་དུ་བྱས་ན་དཀོར་སྒྲིབ་སྦྱོང་ཞིང་རང་གཞན་གཉིས་ཀའི་ཚོགས་རྫོགས་པ་དང། བླ་མ་རྗེས་སུ་དྲན་པ་དང་མི་འབྲལ་ཞིང་དགྱེས་
བཞིན་རྗེས་སུ་འཛིན་པའི་རྟེན་འབྲེལ་གྱི་སྒོ་ཁྱད་པར་ཅན་ཡོད་པས་ཐབས་སྣ་ཚོགས་ཀྱི་སྒོ་ནས་དལ་འབྱོར་ལ་སྙིང་པོ་བླང་བར་བྱའོ། །ཞེས་རྗེ་བཙུན་བླ་མ་དམ་པ་གྲུབ་པའི་དབང་ཕྱུག་ཆེན་པོ་ཆོས་བརྒྱད་ཀྱི་སྣང་བ་བཙན་ཆོད་དུ་བྱེད་པའི་རྗེ་བཙུན་མི་ལ་གཉིས་པ་ཀློང་རྡོལ་གྲུབ་པའི་དབང་ཕྱུག་
ངག་དབང་བློ་བཟང་པའི་ཞལ་སྔ་ནས་ཀྱི་བླ་མའི་རྣལ་འབྱོར་འདི་ནི། རྗེ་བཙུན་དེ་ཉིད་ལ་རྩེ་གཅིག་ཏུ་མེས་གུས་ཅན་ཁ་ཀྱའི་རབ་འབྱམས་བ་བློ་བཟང་བརྩོན་འགྲུས་ཀྱིས་བསྐུལ་དོར་བཙུན་པ་དཀོན་མཆོག་བསྟན་པའི་སྒྲོན་མེས་དབེན་གནས་ཡིད་དགའ་ཆོས་འཛིན་ནས་བྲིས་པའོ།།    ༈    །།
རང་གི་སྤྱི་བོར་པདྨ་ཟླ་བའི་སྟེང། །རྩ་བའི་བླ་མ་མཆོག་དང་དབྱེར་མེད་པའི། །རྡོར་སེམས་དཀར་བོ་ཕྱག་གཉིས་རྡོར་དྲིལ་འཛིན། །གྲི་ཐོད་འཛིན་མཛད་དབྱིངས་ཀྱི་དབང་མོས་འཁྱུད། །དེ་ཡི་ཐུགས་ཀའི་ཧཱུཾ་གི་འོད་ཟེར་གྱིས། །ཡེ་ཤེས་པ་རྣམས་
སྤྱན་དྲངས་དབྱེར་མེད་གྱུར། །སླར་ཡང་འོད་འཕྲོས་རྡོ་རྗེ་གསུམ་གྱི་ལྷའི། །ཐུགས་ཀའི་ཡིག་བརྒྱད་ཀར་དམར་མཐིང་གའི་ཚོགས། །སྤྱན་དྲངས་སྤྱི་བོའི་རྡོར་སེམས་གནས་གསུམ་དུ། །འཁོད་པའི་བདུད་རྩིས་ལུས་ཀུན་གང་བར་གྱུར། །མི་བཟང་

[040B] །མཆོག་ཐུན་དངོས་གྲུབ་མ་ལུས་སྩོལ་མཛད་པ། །བླ་མ་རྡོ་རྗེ་སེམས་དཔར་གུས་ཕྱག་འཚལ། །རང་གཞན་སྡིག་ལྟུང་བྱང་བར་བྱིན་གྱིས་རློབས། །དེ་ལྟར་གསོལ་བཏབ་སྤྱི་བོ༑ཨི་འརྡིར་སེམས་ལས། །འགྲོ་དྲུག་གྲངས་
སྙེད་རྡེར་སེམས་ཡབ་ཡུམ་སྤྲོས། །ཀུན་གྱི་སྤྱི་བོར་བཞུགས་པའི་སྦྱེར་མཚམས་ནས། །བདུད་རྩིའི་རྒྱུན་བབས་ཉེས་ཀུན་བྱང་བར་གྱུར། །དེ་ནས་ཡིག་བརྒྱ་བཟླ། རྡོར་སེམས་འོད་དུ་ཞུ་བས་འགྲེ་བ་ཀུན། །དེ་ཡི་སྐུར་བཤེངས་དེ་དག་ཐམས་
ཅད་ཀྱང། །གཅིག་བསྡུས་རང་ལ་ཐིམ་པས་རང་ཉིད་དང། །རྡོར་སེམས་དབྱེར་མེད་གཅིག་ཏུ་འདྲེས་པར་གྱུར། །འདིས་མཚོན་དགེ་བས་ཚེ་རབས་ཀུན་ཏུ་ཡང། །བླ་མ་རྡོ་རྗེ་སེམས་དཔས་རྗེས་བཟུང་སྟེ། །རྣམ་དག་དམ་ཚིག་སྡོམ་པའི་གུ་
གཟིངས་ལ། །བརྟེན་ནས་ཟུང་འཇུག་ནོར་བུའི་གླིང་བགྲོད་ཤོག་ཅེས་པ་འདི་ནི་ཨེར་དུས་དར་ཧན་ཤོག་གི་དགེ་སློང་རིན་ཆེན་བཟང་པོ་དང། དགེ་སློང་དཀོན་མཆོག་ཆོས་འབྲེལ་གཉིས་ཀྱིས་བསྐུལ་ངོར་་བཙུན་པ་དཀོན་མཆོག་བསྟན་པའི་ལྗོན་མེས་བྲིས་པའོ།།    ༈    །།ཚེ་
དཔག་མེད་དང་འབྲེལ་བའི་བླ་མའི་རྣལ་འབྱོར་བཞུགས། བླ་མཚེ་དཔག་ཏུ་མེད་པལ་ཕྱག་འཚལ་ལོ། །མདུན་གྱི་ནམ་མཁར་མཆོད་སྤྲིན་རྒྱ་མཚེའི་དབུས། །རྨ་བྱས་བཏེག་པའི་ཁྲིལ་པད་ཟླའི་སྟེང། །བཀའ་འདྲིན་མཉམ་མེད་རྩ་བའི་བླ་མ་དང། །གཉིས་
སུ་མེད་པ་བཅོམ་ལྡན་ཆོ་མཐའ་ཡས། །ཉི་འོད་སྟོང་འབར་བྱུ་རུའི་ལྷུན་པོ་བཞིན། །སྐུ་མདོག་དམར་གསལ་མཚན་དཔེའི་དཔལ་གྱིས་བརྗིད། །མཉམ་གཞག་ཕྱག་རྒྱས་བདུད་རྩིའི་བུམ་བཟང་བསྣམས། །ལྷ་ཡི་གེས་དང་རིན་ཆེན་རྒྱན་
[041A]༄༅། །གྱིས་མཛེས། །སྐྱིལ་མོ་ཀྲུང་གིས་བཞུགས་པའི་གནས་གསུམ་དུ། །ཡི་གེ་གསུམ་མཚན་ཧཱུཾ་གི་འོད་ཟེར་གྱིས། །བདེ་ལྡན་ཞིང་ནས་མགོན་པོ་ཚེ་དཔག་མེད། །སྤྱན་དྲངས་དམ་ཚིག་པ་དང་དབྱེར་མེད་
གྱུར། །བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ངན་སོང་འཇིགས་སྒྲོལ་ལེགས་པའི་ལམ་བསྟན་ནས། །ཐར་པར་འཁྲིད་མཛད་འགྲོ་བའི་སྒྲོན་མེ་མཆོག་མགོན་པོ་ཚེ་དཔག་མེད་ལ་ཕྱག་འཚལ་ལོ། །དངོས་བཤམས་
ཡིད་སྤྲུལ་ངོ་མཚར་མཆོད་པའི་སྤྲིན། །ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། །བློ་ཡིས་བླངས་ཏེ་གུས་པས་འབུལ་ལགས་ན། །བརྩེ་བས་བཞེས་ནས་བྱིན་གྱིས་བརླབ་ཏུ་གསོལ། །སྲིད་ཞིའི་འཇིགས་པ་ཀུན་ལས་
སྐྱོབ་བ་དང། །མཆོག་ཐུན་དངོས་གྲུབ་མ་ལུས་འགྲུབ་པའི་ཕྱིར། །རྩེ་གཅིག་གདུང་པའི་ཡིད་ཀྱིས་གསོལ་འདེབས་ན། །ཐུགས་རྗེས་མྱུར་བ་མྱུར་བར་བྱིན་གྱིས་རློབས། །དེ་ལྟར་གསོལ་བ་བཏབ་པས་བུམ་ནང་དང། །ཐུགས་ཀའི་
སྔགས་འཕྲེང་འོད་ཀྱིས་རང་གི་ཚེ། །ཉམས་བ་གསོས་ཤིང་བརྟན་གཡོའི་བྱིན་རླབས་བཅུད། །ཚེ་དཔལ་ཀུན་བསྡུས་རང་ལ་ཐིམ་པར་གྱུར།  །ཅེས་རྒྱལ་བ་སྲས་བཅས་ཀྱི་བྱིན་རླབས། ལྷ་དང་དྲང་སྲོང་འཁོར་ལོས་བསྒྱུར་བ་སོགས་ཀྱི་ཚེ་དང་བསོད་ནམས་
འབྱུང་བ་ལྔའི་བཅུད། རང་གི་ཚེ་སྔར་གོད་པ་རྣམས་དང་བཅས་བ་བསྡུས་ཏེ་སྔགས་འཕྲེང་ལ་ཐིམ་པ་ལས་བདུད་རྩིའི་རྒྱུན་འབེབས་བའམ། དང་པོ་ནས་རང་ལ་བསྟིམ་པས་ལེགས་ཚོགས་ཀྱི་ཡོན་ཏན་ཐམས་ཅད་རྒྱས་ཤིང། སླན་ཆད་འཚོ་བ་གང་གིས་ཀྱང་མི་ཚུགས་བའི་སྲུང་བ་ཆེན་བོར་

[041B] མཇུག་ཏུ་ཡིག་བརྒྱས་ལྷག་ཆད་བསྐད།  ཚེ་དཔག་མེད་མགོན་བདུད་རྩིར་ཞུ་བའི་རྒྱུན། །ཚངས་བུ་གནས་ཞུགས་ལུས་ཀུན་གང་བ་ཡིས། །མི་ཤིགས་གཡུང་དྲུང་ཚེ་ཡི་རྟེན་གྱུར་ཅིང། །གསང་གསུམ་
བྱིན་རླབས་མ་ལུས་ཐོབ་པར་གྱུར།  །ཅེས་བརྗོད་ཅིང་དེ་ལྟར་བསམས་ལ།  དུས་མིན་འཆི་བའི་མཚན་མ་མཐོང་བ་ན། །དེ་ཡི་མོད་ལ་ཚེ་དཔག་མེད་མགོན་སྐུ།  །ཞེས་སོགས་དང།  ཚེ་རབས་ཀུན་ཏུ་ཚེ་དཔག་མེད་པ་ཡིས། །ཐེག་མཆོག་བཤེས་གཉེན་
དངོས་སུ་མཛད་པའི་མཐུས།  །ཞེས་སོགས་སྨོན་པས་མཚམས་སྦྱར་བར་བྱའོ། །ཞེས་པ་འདི་ནི་བསྟན་པའི་གསལ་བྱེད་དམ་པ་ཨ་མོ་སྤྲུལ་བའི་སྐུ་བློ་བཟང་དཀོན་མཆོག་བསྟན་པའི་རྒྱལ་མཚན་གྱིས་བསྐུལ་བ་བཞིན་བཙུན་པ་དཀོན་མཆོག་བསྟན་པའི་སྒྲོན་མེས་སྦྱར་བའི་ཡི་གེ་པ་ནི་
སྔགས་རམ་པ་དཀོན་མཆོག་ཀུན་དགའ་འོ།།     ༈    །།གནས་སྤྱི་གཙུག་བདེ་ཆེན་འཁོར་ལོའི་སྟེང། །སྐྱབས་དཀོན་མཆོག་གསུམ་འདུས་ངོ་བོ་ཉིད། །རྗེ་བློ་བཟང་རྒྱལ་བ་གཉིས་པ་ཡི། །ཆོས་ལུང་རྟོགས་བསྟན་པའི་སྒྲོན་མེ་མཆོག་སྐུ་ཞི་
དུལ་དུར་སྨྲིག་འཆང་བའི་ཚུལ། །ཕྱག་ཆོས་འཆད་མཉམ་གཞག་ཕྱག་རྒྱ་ཅན། །ཡོངས་སྲས་བཅས་རྒྱལ་བའི་འཁོར་ལོར་བཅས། །མི་བདག་གི་མགོན་དུ་རྟག་པར་བཞུགས། །ཆོས་སྙིགས་མ་བདོ་བའི་དུས་མཐའ་འདིར། །ཡོངས་ཐུབ་བསྟན་
སྙིང་པོ་དྲི་མ་མེད། །བཤད་སྒྲུབ་པས་ཉི་ལྟར་གསལ་མཛད་པ། །རྗེ་ཐུགས་རྗེའི་གཏེར་ལ་ཕྱག་འཚལ་ལོ། །ལུས་ལོངས་སྤྱོད་དུས་གསུམ་དགེ་ཚོགས་བཅས། །བློས་བླངས་ཏེ་གུས་པས་འབུལ་ལགས་ན། །ཐུགས་བརྩེ་བ་ཆེན་པོས་

[042A]༄༅། །ལེགས་བཞེས་ནས། །མཆོག་ཐར་པའི་རྒྱུ་རུ་བྱིན་གྱིས་རློབས། །དུས་ཡ་མཐའ་གཏུགས་པ་མེད་པ་ནས། །སེམས་ཉོན་མོངས་བྲན་དུ་གྱུར་པ་ཡིས། །ལས་སྡིག་པའི་དངོས་པོ་གང་བགྱིས་བ། །ཡིད་
འགྱོད་པས་མཐོལ་ལོ་བྱང་བར་མཛོད། །རྒྱུ་མེད་པར་འགྲོ་ལ་མཉེས་གཤིན་པ། །མགོན་རྒྱལ་བ་སྲས་བཅས་ཐམས་ཅད་དང། །རྗེ་བླ་མའི་རྣམ་པར་ཐར་པ་ལ། །སེམས་རྩེ་གཅིག་དད་པས་རྗེས་ཡི་རང། །དུས་རིང་ནས་འགྲོ་བའི་དུག་
གསུམ་གྱི། །ནད་གདུང་བ་སེལ་བའི་ཐུགས་བསྐྱེད་བཞིན། །ཆོས་ཟབ་རྒྱས་བདུད་རྩིའི་གཏེར་ཕྱེ་སྟེ། །ལས་ཉོན་མོངས་ཉེས་ཀུན་སྦྱང་དུ་གསོལ། །དགེ་འདིས་མཚོན་དུས་གསུམ་བསགས་པ་ཡི། །ལས་རྣམ་དཀར་ཕུང་པོ་
བ་སྔོམས་བའི་མཐུས། །ཡོངས་ལེགས་ཚོགས་རྩ་བ་དྲིན་ཅན་རྗེ། །བསམ་སྦྱོར་བས་ཚུལ་བཞིན་བསྟེན་པར་ཤོག་དུས་རྟག་ཏུ་དལ་འབྱོར་རྟེན་ཐོབ་ཅིང། །ཚེ་འདི་སྣང་གདོན་གྱིས་མི་བསླུ་བར། །ལས་རྒྱུ་འབྲས་ངང་ཚུལ་ལེགས་
བསམ་ནས། །སྐྱབས་མཆོག་གསུམ་གཙུག་གིས་སྟེན་གྱུར་ཅིག་གནས་འཁོར་བ་གཤིན་རྗེའི་བཙོན་རལ། །ཡིད་གཏིང་ནས་ལོག་པའི་ངེས་འབྱུང་གིས། །ལམ་བསླབ་གསུམ་གྲུ་གཟིངས་ལ་ཞུགས་ནས། །མཆོག་ཐར་པའི་
གླིང་དུ་བགྲོད་གྱུར་ཅིག་མ་མཁའ་མཉམ་འགྲོ་བ་མཐའ་དག་ལ། །སྙིང་བརྩེ་བའི་གཞན་དབང་གྱུར་པ་ཡིས། །ལམ་བྱང་ཆུབ་མཆོག་ཏུ་སེམས་བསྐྱེད་དེ། །ཡོངས་རྒྱལ་སྲས་སྤྱོད་ལ་སློབ་གྱུར་ཅིག་རྒྱུའི་ཐེག་པའི་ལམ་གྱིས་རྒྱུད་

[042B] །ཆོས་ཟབ་གསང་མྱུར་བ་གསང་སྔགས་ཀྱི། །སྒོར་ཞུག་ས་ནས་དམ་ཚིག་ལེགས་བསྲུང་ཞིང། །ལམ་རིམ་གཉིས་སྤྱོད་ལ་སློབ་གྱུར་ཅིག་ད་མདོར་ན་བློ་དམན་བྱིས་པ་བདག་སྔར་དལ་འབྱོར་ཚང་བའི་རྟེན་ཐོབ་ཀྱང། །དུས་
དེ་རིང་ཡན་ཆད་སྟོང་པར་ཟད། །དེང་ཚེ་ལྷག་ཆོས་ཀྱིས་འདའ་བར་ཤོག་མགོན་རྒྱལ་ཀུན་ཐུགས་ཀྱི་བཅུད་བསྡུས་པ། །རྗེ་བློ་བཟང་བསྟན་པའི་སྒོར་ཞུགས་ཀྱང། །སྔོན་ཇི་བཞིན་བསྒྲུབ་པར་མ་ནུས་པས། །ད་ཚུལ་བཞིན་ཉམས་སུ་ལེན་
པར་ཤོག་ལམ་འཁྲུལ་བྲལ་ཚང་ལམ་ནོར་བ། །རྗེ་བློ་བཟང་རྒྱལ་བའི་བཀའ་རྒྱུད་ཀྱི། །ལམ་བཟང་པོ་ཕྱོགས་བརྒྱར་སྤེལ་བ་ཡིས། །མ་འགྲོ་ཀུན་སྲིད་ལས་སྒྲོལ་གྱུར་ཅིག་ །ཅེས་པ་འདི་ནི་གཞུང་བརྒྱ་སྨྲ་བའི་དབང་ཕྱུག་གྲ་ཚང་འོག་གི་སློབ་ཟུར་ལྟར་མ་པ་འཕྲིན་
ལས་དཔལ་བཟང། མཁས་བཙུན་བཟང་པོའི་བདག་ཉིད་གྲྭ་ཆེད་བླ་མ་ཞབས་དྲུང་འཇམ་དབྱངས་རྒྱ་མཚོ།    ༈   


﻿
[000]༄༅། །དཔལ་གསང་བ་འདུས་པའི་བླ་མའི་རྣལ་འབྱོར་དང་མངོན་པར་རྟོགས་པ་མདོར་བསྡུས་པ་བཞུགས་སོ། །

[001A] །ན་མོ་གུ་རུ་བཛྲ་དྷ་རཱ་ཡ། གང་གི་ཐུགས་རྗེའི་གསེར་སྦྱངས་མིག་ཐུར་གྱིས། །བདག་བློ་རྨོངས་པའི་རབ་རིབ་སེལ་མཛད་པ། །རྡོ་རྗེ་འཆང་དབང་བླ་མའི་ཞབས་བཏུད་ནས། །དེ་
ཉིད་བསྒྲུབ་པའི་རྣལ་འབྱོར་རིམ་པ་བཤད། །འདིར་དཔལ་གསང་བ་འདུས་པའི་དམར་ཁྲིད་བསྒོམ་པའི་སྔོན་འགྲོ་དང། གཞན་ཡང་རྒྱུན་པར་རྣལ་འབྱོར་དུ་བྱ་བར་འདོད་པས། ཐུན་མོང་མ་ཡིན་པའི་
སྐྱབས་འགྲོ་སེམས་བསྐྱེད་ཚད་མེད་བཞི་རྒྱས་བསྡུས་ཅི་རིགས་པ་བསྒོམ་པ་སྔོན་དུ་བཏང། རང་ཉིད་ཞེ་སྡང་རྡོ་རྗེ་ཡུམ་དང་བཅས་པའི་སྐུར་བཞེངས་པར་གྱུར། ཨོཾ་ཨཱ་ཧཱུཾ་ལན་གསུམ་བརྗོད་
པས་ནང་མཆོད་དང་མཆོད་རྫས་བྱིན་གྱིས་བརླབས། །རང་གི་སྤྱི་བོའམ་མདུན་གྱི་ནམ་མཁར་རིན་པོ་ཆེ་སྣ་ཚོགས་ལས་གྲུབ་པའི་པདྨ་འདབ་མ་སྟོང་དང་ལྡན་པའི་ལྟེ་བར། སེང་ཁྲི་པད་ཟླ་ཉི་

[002A]༄༅། །མའི་དཀྱིལ་འཁོར་གྱི་གདན་ལ། རང་གི་དྲིན་ཅན་རྩ་བའི་བླ་མ་དེ་ཉིད། རྣམ་པ་རྒྱལ་བ་རྡོ་རྗེ་འཆང་སྐུ་མདོག་སྔོན་པོ་མི་བསྐྱོད་པའི་དབུ་རྒྱན་ཅན། སྔོ་དཀར་དམར་བའི་ཞལ་གསུམ་ཕྱག་
དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། དབུ་སྐྲ་རལ་བའི་ཐོར་ཚུགས་ཅན། མཚན་བཟང་བོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། ཡུམ་རེག་བྱ་
རྡོ་རྗེ་མ་སྔོན་མོ་མི་བསྐྱོད་པའི་དབུ་རྒྱན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། དབུ་སྐྲ་རལ་པ་ཕྱེད་བཅིངས་སུ་བྱས་པ་ཤིན་
ཏུ་སྒེག་ཅིང། བཞིན་འཛུམ་བག་དང་ལྡན་པ། ཟུར་གྱིས་བལྟ་བ་ལ་སོགས་པའི་རྣམ་འགྱུར་གྱིས་མཛེས་པ། ལང་ཚོ་དར་ལ་བབ་ཅིང་འདོད་ཡོན་ལྔའི་དགའ་བས་རོལ་པ། ཡབ་ཡུམ་གཉིས་ཀྱི་ཕྱག་དང་པོ་གཉིས་
ཀྱིས་ཕན་ཚུན་དུ་འཁྱུད་པ། གཉིས་ཀའང་རིན་པོ་ཆེའི་དབུ་རྒྱན་གསོལ་པ་རིན་པོ་ཆེའི་སྙན་རྒྱན་དང་སྙན་གོང་ཨུཏྤ་ལའི་གདེངས་ཀ་དང་དར་དཔྱངས་ཀྱིས་མཛེས་པར་བྱས་པ། རིན་པོ་ཆེའི་མགུལ་རྒྱན་

[002B] རིན་པོ་ཆེའི་དོ་ཤལ་དང། ཕྱག་གདུབ་དང་ཞབས་གདུབ་དང་རིན་པོ་ཆེའི་འོག་པག་སྟེ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། སྐུ་སྟོད་ལྷ་རྫས་ཀྱི་གོས་ཀྱིས་ག་ཤལ་བྱས་ཤིང། སྐུ་སྨད་ལྷ་
རྫས་ཀྱི་དར་གྱི་ཤམ་ཐབས་འཕྱང་བ་འོད་ཀྱི་དཀྱིལ་འཁོར་གྱིས་བསྐོར་བའི་དབུས་ན་ཡབ་སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། དེའི་ཐུགས་ཀར་མི་བསྐྱོད་པ། སྤྱི་བོར་རྣམ་པར་སྣང་མཛད། མགྲིན་
པར་འོད་དཔག་མེད། ལྟེ་བར་རིན་ཆེན་འབྱུང་ལྡན། བརླའི་རྩ་བར་དོན་ཡོད་གྲུབ་པ། ལྟེ་བར་སྤྱན་མ། སྙིང་གར་མཱ་མ་ཀཱི། མགྲིན་པར་གོས་དཀར་མོ། སྤྱི་གཙུག་ཏུ་སྒྲོལ་མ། མིག་ཏུ་སའི་སྙིང་པོ། རྣ་བར་ཕྱག་ན་རྡོ་
རྗེ། སྣར་ནམ་མཁའ་སྙིང་པོ། ལྕེར་འཇིག་རྟེན་དབང་ཕྱུག་སྙིང་གར་འཇམ་དཔལ། གསང་གནས་སུ་སྒྲིབ་པ་རྣམ་སེལ། ཚིགས་རྣམས་ལ་ཀུན་ཏུ་བཟང་པོ། སྤྱི་གཙུག་ཏུ་བྱམས་པ། མིག་གི་སྒོར་གཟུགས་རྡོ་རྗེ་
མ། རྣ་བའི་སྒོར་སྒྲ་རྡོ་རྗེ་མ། སྣའི་སྒོར་དྲི་རྡོ་རྗེ་མ། ལྕེའི་སྒོར་རོ་རྡོ་རྗེ་མ། རྡོ་རྗེའི་སྒོར་རེག་བྱ་རྡོ་རྗེ་མ། ལག་པ་གཡས་ལ་གཤིན་རྗེའི་གཤེད། ལག་པ་གཡོན་ལ་ཤེས་རབ་མཐར་བྱེད། ཁ་ལ་རྟ་མགྲིན། རྡོ་རྗེ་ལ་
བགེགས་མཐར་བྱེད། དཔུང་བ་གཡས་པའི་རྩ་བར་མི་གཡོ་བ། དཔུང་པ་གཡོན་པའི་རྩ་བར་འདོད་པའི་རྒྱལ་པོ། པུས་མོ་གཡས་ལ་དབྱུག་སྔོན་ཅན། པུས་མོ་གཡོན་ལ་སྟོབས་པོ་ཆེ། སྤྱི་གཙུག་ཏུ་གཙུག་

[003A]༄༅། །ཏོར་འཁོར་ལོས་བསྒྱུར་བ། རྐང་མཐིལ་གཉིས་སུ་གནོད་མཛེས་རྒྱལ་པོ་རྣམས། དེའི་མཐར་དངོས་དང་བརྒྱུད་པའི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་དཔའ་
བོ་མཁའ་འགྲོ་ཆོས་སྐྱོང་བསྲུང་མའི་ཚོགས་ཀྱིས་བསྐོར་ནས་བཞུགས་པ། སོ་སོའི་མདུན་དུ་རང་རང་གིས་གསུངས་པའི་ལུང་གི་ཆོས་རྣམས་པོ་ཏིའི་རྣམ་པ་ཅན་དུ་ཡོད་པ། གཙོ་འཁོར་ཐམས་ཅད་ཀྱི་སྤྱི་བོར་སྐུ་རྡོ་རྗེའི་
ངོ་བོ་ཨོཾ་དཀར་པོ། མགྲིན་པར་གསུང་རྡོ་རྗེའི་ངོ་བོ་ཨཱ་དམར་པོ། ཐུགས་ཀར་ཐུགས་རྡོ་རྗེའི་ངོ་བོ་ཧཱུཾ་སྔོན་པོས་མཚན་པར་གྱུར། རང་ཉིད་མི་བསྐྱོད་རྡོ་རྗེར་གསལ་བའི་ཐུགས་ཀར་སྣ་ཚོགས་པདྨ་དང་ཉི་མ་ལ་གནས་པའི་
ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་བ་ཅན་གྱིས་རང་བཞིན་གྱི་གནས་ནས་བླ་མ་དང་གཉིས་སུ་མེད་པ་མི་བསྐྱོད་པའི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། མ་ལུས་འགྲོ་བའི་རང་བཞིན་མངོན་དུ་མཛད། །
མི་བཟད་བདུད་ཀྱི་དཔུང་གིས་ཕྱག་བྱས་པ། །རང་བྱུང་མཐའ་ཡས་འགྲོ་བའི་རང་བཞིན་ཏེ། །སེམས་ཅན་སྙིང་པོ་གཅིག་གྱུར་འདིར་གཤེགས་ཤིག་ཨོཾ་བཛྲ་ས་མ་ཡ་ཛ་ཛ། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། ལྷ་
སོ་སོའི་རིགས་བདག་ཞལ་གཅིག་ཕྱག་གཉིས་པ་ཡབ་ཡུམ་གྱིས་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ལྷ་སོ་སོ་ལ་དབང་བསྐུར་བར་གྱུར། གང་གི་དྲིན་གྱིས་བདེ་ཆེན་ཉིད། །སྐད་ཅིག་གིས་ནི་འཐོབ་འགྱུར་བ། །བླ་མ་རིན་

[003B] །རྡོ་རྗེ་ཅན་ཞབས་པད་ལ་འདུད། །རྨད་བྱུང་མཚན་དཔེའི་དཔལ་འབར་ལོངས་སྤྱོད་རྫོགས། །ཁ་སྦྱོར་བདེ་སྟོང་རོ་ལ་རྟག་རོལ་ཞིང། །དམིགས་མེད་ཐུགས་རྗེས་ཞི་བའི་མཐའ་སྤངས་པ། །རྒྱལ་བ་ཡན་ལག་བདུན་ལྡན་ལ་
ཕྱག་འཚལ། །གང་ཞིག་གཟུགས་དང་ཚོར་བ་འདུ་ཤེས་འདུ་བྱེད་དང། །རྣམ་པར་ཤེས་དང་སྐྱེ་མཆེད་དྲུག་དང་དབང་པོ་དྲུག་ས་ཆུ་མེ་དང་རླུང་དང་ནམ་མཁའ་ཐམས་ཅད་ནི། །བྱང་ཆུབ་སེམས་འདྲ་རྒྱ་ཆེན་དེ་ལ་ཕྱག་འཚལ་ལོ། །གཏི་མུག་ཉེས་
པ་འདོད་ཆགས་རྡོ་རྗེ་ཆོས་བཅས་གང། །རིག་པའི་སྦྱོར་བ་ལས་བྱུང་རྟག་ཏུ་རབ་འབྲེལ་བ། །རྣམ་པ་སྣ་ཚོགས་དགའ་བས་མྱོས་པའི་དངོས་གྱུར་པ། །བྱང་ཆུབ་སེམས་འདྲ་རྒྱ་ཆེན་དེ་ལ་ཕྱག་འཚལ་ལོ། །སྡུད་དང་དགའ་དང་རྣམ་པ་དེ་བཞིན་
མི་འགྱུར་དང། །རྒྱུ་དང་འབྲས་བུའི་རང་བཞིན་སེམས་སུ་རྗེས་ཐོགས་ཆོས། །རྨོངས་དང་ཞེ་སྡང་འདོད་ཆགས་སྒྲིབ་པ་རྡོ་རྗེ་སྟེ། །བྱང་ཆུབ་སེམས་འདྲ་རྒྱ་ཆེན་དེ་ལ་ཕྱག་འཚལ་ལོ། །སྟོན་པ་བླ་མེད་སངས་རྒྱས་རིན་པོ་ཆེ། ཞེས་སོགས་
ཀྱིས་སྒོ་གསུམ་གུས་པས་ཕྱག་བྱ། དངོས་སུ་བཤམས་པ་དང་ཡིད་ཀྱིས་སྤྲུལ་པའི་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་སྤྲིན་རྒྱ་མཚོས་མཆོད་པར་བསམས་ཏེ། ཨོཾ་སརྦ་ཏ་ཐཱ་ག་ཏ་ཨརྒྷཾ་པཱདྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷ། ནཻ་བི་དྱ་
ཤབྟ། རཱུ་པ། ཤྤྟ། གནྡྷ། རས། སྤརཤ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡ་ཨཱ་ཧཱུཾ། བདག་གཞན་ལུས་ངག་ཡིད་གསུམ་ལོངས་སྤྱོད་དུས་གསུམ་དགེ་ཚོགས་བཅས། ཅེས་སོགས་མཎྜལ་དང་བཅས་པས་ཕྱི་མཆོད་དང། ཨོཾ་

[004A]༄༅། །གུ་རུ་བུདྡྷ་བོ་དཧི་སཏ་ས་པ་རི་ཝཱ་ར་ཨོཾ་ཨཱ་ཧཱུཾ་གིས་ནང་མཆོད་དང། བླ་མ་ཡབ་ཡུམ་སྙོམས་པར་ཞུགས་པས་ལྷན་སྐྱེས་ཀྱི་དགའ་བ་སྐྱེས། བདེ་བས་སྟོང་པ་ངེས་པའི་བདེ་སྟོང་དབྱེར་མེད་ཀྱི་ཡེ་ཤེས་གསང་བ་
དང༑ དེ་ཁོ་ན་ཉིད་ཀྱི་མཆོད་པས་མཉེས་པར་གྱུར་ཅེས་བརྗོད་ཅིང་བསམ། དེ་ནས་ལོང་སྐབས་བྱུང་ན། སྡོམ་བཟུང་སོ་སོའི་བཤགས་པ་ལྟུང་བཤགས་བླ་མ་རྡོར་འཛིན་མ་སོགས་བྱ་ཞིང། བསྡུ་ན། གང་ཞིག་ཐོག་མེད་སྲིད་པའི་ཆུ་
ཀླུང་དུ། །མ་ལུས་ཀུན་རྟོག་གིས་བསགས་རྙོག་པ་རྣམས། །ཐུགས་རྗེ་ཆེ་ལྡན་སྤྱན་སྔར་དེ་དག་ནི། །ཆོ་ག་བཞིན་དུ་ཐམས་ཅད་བཤགས་པར་བགྱི། །རྫོགས་སངས་རྒྱས་དང་བྱང་ཆུབ་སེམས་དཔའ་དང། །འཕགས་པ་གཞན་
གྱིས་དགེ་བ་གང་མཛད་པ། །དེ་དག་ཀུན་ལ་ཡང་དག་ཡི་རང་ཞིང། །བྱང་ཆུབ་ཏུ་ནི་ཡོངས་སུ་བསྔོ་བར་བགྱི། །ཡིད་ཀྱི་རོལ་པ་དྲི་མེད་ཟླ་འདྲས་བསྒྲུབས། །སྙིང་རྗེ་དམ་པ་མཐའ་ཡས་པ་ཡི་ཐབས། །རང་གི་ཡིད་ལ་གནས་པར་གྱུར་བ་
ཡི༑ ༑བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། །རྟོག་པ་མ་ལུས་པ་ལས་ངེས་གྲོལ་ཞིང། །སེམས་དཔའ་དམ་པ་རྣམས་ཀྱི་ཕུན་ཚོགས་གཞི། །དངོས་པོ་ཐམས་ཅད་རོ་གཅིག་ངོ་བོ་ཉིད། །དམ་པའི་ཆོས་ལ་རྟག་ཏུ་སྐྱབས་སུ་
མཆི༑ ༑འཆིང་བ་ཀུན་ལས་ཡང་དག་གྲོལ་གྱུར་ཅིང། །སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །རབ་ཏུ་དགའ་སོགས་ས་ལ་རབ་བཞུགས་པ། །བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། །བསམ་དང་རྣམ་པར་སྨིན་པ་

[004B] །སྒྲིབ་པ་ཀུན་གྱི་བག་ཆགས་ཡང་དག་འབྱིན། །ལྷག་པར་མོས་པས་རྣམ་པར་བརྒྱན་པ་ཡི། །སེམས་ནི་བྱང་ཆུབ་དམ་པར་བསྐྱེད་པར་བགྱི། །བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། །སྦྱིན་སོགས་རྣམ་བཅུ་
དཀར་པོའི་ཡོན་ཏན་ཚུལ། །རྫོགས་སངས་རྒྱས་བདག་མ་ལུས་ངོ་བོའི་བློས། །ཡང་དག་ཉིད་དུ་ད་ནི་གནས་པར་བགྱི། །དེ་ནས་ལོང་བྱུང་ཞིང་སྤྲོ་ན། བསྒྲུབ་བའི་མཆོད་པའི་ཚུལ་དུ་རིགས་ལྔའི་སྡོམ་བཟུང་ལན་ཅིག་བྱས་ཏེ། བླ་མ་དེ་ཉིད་
སྐྱོན་ཐམས་ཅད་དང་བྲལ་ཞིང་ཡོན་ཏན་གྱི་རིགས་ཐམས་ཅད་ཡོངས་སུ་རྫོགས་པ། མཚན་ཐོས་པ་ཙམ་གྱིས་འཁོར་བ་ངན་སོང་གི་འཇིགས་པ་ལས་སྒྲལ་ཞིང། དྲན་པ་ཙམ་གྱིས་མཆོག་དང་ཐུན་མོང་གི་དངོས་གྲུབ་ཐམས་ཅད་བདེ་
བླག་ཏུ་སྩོལ་བ་དཀོན་མཆོག་གསུམ་པོ་ཐམས་ཅད་འདུས་པའི་བདག་ཉིད་སྐྱབས་གནས་བསླུ་བ་མེད་པ་ཡིན་སྙམ་དུ་གདུང་ཤུགས་དྲག་པོས་འདི་ལྟར། བླ་མ་ཀུན་འདུས་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །དཀྱིལ་འཁོར་
ཀུན་གྱི་གཙོ་བོ་བླ་མ་རིན་པོ་ཆེ་ལ་། སངས་རྒྱས་ཀུན་གྱི་བདག་ཉིད་བླ་མ་རིན་པོ་ཆེ་ལ་། དམ་ཆོས་བདུད་རྩིའི་འབྱུང་གནས་བླ་མ་། འཕགས་ཚོགས་ཀུན་གྱི་འདྲེན་པ་བླ་མ་། བསླུ་མེད་སྐྱབས་ཀྱི་དམ་པ་བླ་མ་། ངན་སོང་
འཇིགས་ལས་སྒྲོལ་མཛད་བླ་མ་། མཐོ་རིས་ཐར་བའི་ལམ་སྟོན་བླ་མ་། དུག་གསུམ་ནད་ཀྱི་སྨན་པ་བླ་མ་། དངོས་གྲུབ་ཀུན་གྱི་མཆོག་སྩོལ་བླ་མ་། བདག་གི་རེ་སའི་སྐྱབས་གནས་བླ་མ་རིན་པོ་ཆེ་ལ་གསོལ་བ་འདེབས་སོ། །

[005A]༄༅། །བདག་གི་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། །ཆོས་ལམ་དུ་ལོངས་པར་། ཆོས་མ་ཡིན་པའི་རྟོག་པ་སྐད་ཅིག་ཀྱང་མི་སྐྱེ་བར་། དགེ་བའི་བཤེས་གཉེན་ལ་མ་དད་པ་དང། རྟག་འཛིན་ཚེ་འདིའི་བདེ་ལ་
ཞེན་པ་དང། འཁོར་བའི་ཕུན་ཚོགས་འདོད་ཅིང་རང་བདེ་ཞི་བ་གཉེར་བ་དང། བདག་གཉིས་སུ་འཛིན་པ་ལ་སོགས་པ་ཕྱིན་ཅི་ལོག་གི་བློ་སྣ་མཐའ་དག་འགག་པར་བྱིན་གྱིས་བརླབ་ཏུ་གསོལ། དགེ་བའི་བཤེས་གཉེན་སངས་རྒྱས་སུ་
མཐོང་བའི་དད་པ་དང། འཁོར་བའི་ཕུན་ཚོགས་མེ་འོབས་ལྟར་མཐོང་བའི་ངེས་འབྱུང་དང། བྱམས་པ་དང་སྙིང་རྗེའི་རྩ་བ་ཅན་གྱི་བྱང་ཆུབ་ཀྱི་སེམས་དང། སྲིད་པའི་རྩ་བ་དྲུང་ནས་འབྱིན་པར་ནུས་པ་བདག་མེད་རྟོགས་པའི་ཤེས་རབ་ཁྱད་པར་
ཅན་དང་རིམ་པ་གཉིས་ཟུང་དུ་འབྲེལ་བའི་ལམ་ཕུན་སུམ་ཚོགས་པ་སོགས་ཕྱིན་ཅི་མ་ལོག་པའི་ཉམས་རྟོགས་ཁྱད་པར་ཅན་མྱུར་དུ་རྒྱུད་ལ་སྐྱེ་པར་། ཁྱད་པར་དུ་ཡང་རྩ་འཇམ་པ་དང་རླུང་དལ་བ་བདེ་དྲོད་ཀྱི་ཏིང་ངེ་འཛིན་ཁྱད་པར་ཅན་
མྱུར་དུ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་སྙིང་ཁོང་རུས་པའི་གཏིང་ནས་གསོལ་བ་བཏབ་པས་མདུན་གྱི་བླ་མ་ལྷ་ཚོགས་རྣམས་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་དཔག་ཏུ་མེད་པ་བབས་
བདག་དང་མར་གྱུར་སེམས་ཅན་ཐམས་ཅད་ཀྱི་ལུས་དང་སེམས་ལ་ཞུགས་པས་སྡིག་སྒྲིབ་ནད་གདོན་བར་ཆད་ཐམས་ཅད་སྦྱངས། ཚེ་དང་བསོད་ནམས་དང་ལུང་དང་རྟོགས་པའི་ཡོན་ཏན་ཐམས་ཅད་འཕེལ་ཞིང་རྒྱས། རྡོ་རྗེ་འཆང་

[005B] སླར་ཡང་རང་དང་བླ་མ་ལྷའི་སྐུ་ལས་བདུད་རྩི་འོད་ཟེར་དང་བཅས་པ་སྤྲོས། སྲིད་པ་གསུམ་གྱི་སྣོད་ཀྱི་འཇིག་རྟེན་ཐམས་ཅད་ཀྱི་མ་དག་པའི་དྲི་མ་སྦྱངས། དག་པའི་ཞིང་དུ་བསྒྱུར་ཞིང་བཅུད་ཀྱི་སེམས་
ཅན་མ་ལུས་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་སྦྱངས། དཔལ་འདུས་པའི་ལྷ་དང་ལྷ་མོའི་རྣམ་རོལ་དུ་བསྒྱུར་བར་མོས་ཏེ་རྩེ་གཅིག་ཏུ་མཉམ་པར་འཇོག་གོ་དེ་ནས་བླ་མའི་གནས་གསུམ་གྱི་ཡི་གེ་ལ་བརྟེན་ནས་ཏིང་ངེ་
འཛིན་གྱི་དབང་བཞི་ལེན་པའམ། ཅུང་ཟད་རྒྱས་པར་བྱེད་ན། བསྒྲུབ་པའི་མཆོད་པའི་དུས་སུ་རིགས་ལྔའི་སྡོམ་བཟུང་ལན་གསུམ་བྱེད་ཅིང། དེ་ནས་འདི་ལྟར། སང་རྒྱས་ཀུན་བདག་བླ་མ་དང། དབྱེར་མེད་དཀྱིལ་འཁོར་གཙོ་བོ་ཡིས། །
སྐུ་བཞིའི་ས་བོན་འགྲུབ་བྱེད་པའི། །དབང་བཞི་བདག་ལ་བསྐུར་དུ་གསོལ། ཞེས་ལན་གསུམ་གསོལ་བ་བཏབ། བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་གྱིས་རྒྱལ་བ་སྲས་བཅས་
ཐམས་ཅད་ལྷ་སོ་གཉིས་ཀྱི་དཀྱིལ་འཁོར་པའི་རྣམ་པར་སྤྱན་དྲངས་པ་རྣམས་མདུན་གྱི་ནམ་མཁར་བཞུགས། བླ་མ་དང་གཙོ་བོ་ཐ་མི་དད་བས་དབང་བསྐུར་པའི་དགོངས་པ་མཛད། སྤྱན་མ་ལ་སོགས་པའི་རིག་མ་དང་བཅས་པ་
ནམ་མཁར་བཞུགས་པ་རྣམས་ཀྱིས་གདུགས་དང་རྒྱལ་མཚན་ལ་སོགས་པ་རང་གི་སྟེང་ཕྱོགས་སུ་འཛིན། གླུ་གར་མཛད་ཅིང་རོལ་མོ་བརྡུང། མེ་ཏོག་དང་གུར་ཀུམ་ལ་སོགས་པའི་ཆར་འབེབས། ཕྱག་གིས་ཅུང་ཟད་ཡོ་བར་
[006A]༄༅། །བཟུང་བའི་བུམ་པ་དཀར་པོ་མི་བསྐྱོད་པའི་ངོ་བོ་བྱང་ཆུབ་ཀྱི་སེམས་ཀྱི་བདུད་རྩིས་གང་བ་དང། རིན་འབྱུང་སྣང་མཐའ་དོན་གྲུབ་ཀྱི་ངོ་བོ་ཅོད་པན་རྡོར་དྲིལ་རྣམས་ཀྱི་དབང་བསྐུར་བར་གྱུར། བཀྲ་ཤིས་གང་ཞིག་སེམས་
ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། །མ་ལུས་སེམས་ཅན་སྐྱེད་བྱེད་བ་དེ་བ་ཆེན་པོ་སྟེ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །དབང་བསྐུར་རྡོ་རྗེ་ཆེན་པོ་སྟེ། །ཁམས་
གསུམ་པ་ཡིས་ཕྱག་བྱས་བ། །སངས་རྒྱས་ཀུན་གྱི་གསང་གསུམ་པའི། །གནས་ལས་བྱུང་བ་སྦྱིན་པར་བྱ། །ཨོཾ་ཨཱ་བཛྲ་ཨུ་ད་ཀ་ཨ་བཧི་ཥིཉྩ་ཧཱུཾ་སུ་ར་ཏ་སྟྭཾ་ཨ་ཧཾ། ཨོཾ་སརྦ་ཏ་ཐཱ་ག་ཏ་རཏྣ་ཀུལ་མུ་ཀུ་ཊ་པཱུ་ཛ་ཡ་ཨ་དཧི་ཤ་མ་མི་ཨཱ་ཧཱུཾ། ཨོཾ་
བཛྲ་ཨ་དཧི་པ་ཏི་ཏྭཾ་ཨ་བཧི་ཥིཉྩ་མི། ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲ་གྷཎྚཱ་ཨཿ་ཨཿ་ཨོཾ་བཛྲ་ཨ་དཧི་པ་ཏི་ཏྭཾ་ཨ་བཧི་ཥིཉྩ་བཛྲ་ཧི་ས་མ་ཡ་སྟྭཾ། ཨོཾ་བཛྲ་སྟྭ་སྟྭཾ། ཨ་བཧི་ཥིཉྩ་མི། བཛྲ་ནཱ་མ་ཨ་བཧི་ཥེ་ཀ་ཏ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་
བཞིན་གཤེགས་པ་སིདྡྷིས་མ་ཡ་སྟྭཾ། བྷཱུར་བྷཱུ་ཝས་ཨཿ་རང་རྡོ་རྗེ་འཆང་ཡབ་ཡུམ་དུ་གསལ་བས་རྡོ་རྗེ་དང་དྲིལ་བུའི་དེ་ཁོ་ན་ཉིད་དྲན་པའི་སྒོ་ནས། རྡོ་རྗེ་དབྱིངས་ཀྱི་དབང་ཕྱུག་མ་ལ་འཁྱུད་པས་བདེ་སྟོང་དབྱེར་མེད་ཀྱི་ཡེ་ཤེས་རྡོ་རྗེ་སློབ་
དཔོན་གྱི་དབང་གི་ངོ་བོ་རྒྱུད་ལ་སྐྱེས་པར་གྱུར། བརྟན་བྱེད་དུ། དབང་བསྐུར་རྡོ་རྗེ་ཆེན་པོ་སྟེ། །ཁམས་གསུམ་པ་ཡིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་པའི། །གནས་ལས་བྱུང་བ་སྦྱིན་པར་བྱ། །ཨོཾ་ཨཱ་སརྦ་ཏ་ཐཱ་ག་ཏ་ཨ་བཧི་

[006B] དེ་ལྟར་དབང་བསྐུར་བས་ལུས་བདུད་རྩིའི་ཆུ་རྒྱུན་གྱིས་གང་ཞིང་བདེ་བ་ཆེན་པོའི་བདག་ཉིད་དུ་གྱུར། དྲི་མ་ཐམས་ཅད་དག་ཆུ་ལྷག་བ་སྤྱི་གཙུག་ཏུ་འཁྱིལ་བ་ལས། མི་བསྐྱོད་པས་དབུ་བརྒྱན་ཅིང་དབང་ལྷ་རྣམས་ཀྱང་
བདག་ཉིད་ལ་ཐིམ་པར་གྱུར། དེ་ལྟར་བུམ་པའི་དབང་ཐོབ། ལུས་ཀྱི་དྲི་མ་སྦྱངས། བསྐྱེད་པའི་རིམ་པ་བསྒོམ་པ་ལ་དབང་བར་བྱས། འབྲས་བུ་སྤྲུལ་པའི་སྐུ་འགྲུབ་པའི་ནུས་པ་ཁྱད་པར་ཅན་བཞག་གོ་དེ་ནས་བླ་མ་ཡབ་ཡུམ་སྙོམས་པར་
ཞུགས་པའི་སྦྱོར་མཚམས་ནས་འཕྲོས་བའི་འོད་ཟེར་གྱིས་ཕྱོགས་བཅུའི་རྒྱལ་བ་སྲས་དང་བཅས་པ་སྤྱན་དྲངས། ཡབ་ཡུམ་གྱི་སྐུ་ལ་ཞུགས་པ་ཆགས་པ་ཆེན་པོའི་མེས་ཞུ་བའི་བྱང་ཆུབ་ཀྱི་སེམས་སུ་གྱུར། འདས་པའི་རྡོ་རྗེ་འཆང་སོགས་
ཀྱིས༑ ༑ཇི་ལྟར་སངས་རྒྱས་སྲས་དབང་བསྐུར། །བྱང་ཆུབ་སེམས་ནི་བཟང་པོ་ཡིས། །དེ་ལྟར་བུ་ཁྱོད་དབང་བསྐུར་རོ། །ཨོཾ་ཨཱ་བཛྲ་དཧྲྀ་ཀ་ཧཱུཾ་ཧཱུཾ། ཞེས་གསུང་ཞིང་གནང་བ་མྱང་བས་བདེ་སྟོང་དབྱེར་མེད་ཀྱི་ཡེ་ཤེས་གསང་བའི་དབང་ཐོབ་
ངག་གི་དྲི་མ་སྦྱངས། བདག་བྱིན་རླབས་བསྒོམ་པ་ལ་དབང་བར་བྱས། འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་ནུས་པ་ཁྱད་པར་ཅན་བཞག་གོ་དེ་ནས་བླ་མ་དང་གཙོ་བོ་ཐ་མི་དད་པའི་ཡུམ་ལས་ཡུམ་རེག་བྱ་རྡོ་རྗེ་མ་གཉིས་པ་
ཞིག་ཆད་བ་གནང་བ་རང་གི་ཡུམ་ལ་ཐིམ་བ་དང་སྙོམས་པར་ཞུགས་པས་ལྷན་ཅིག་སྐྱེས་པའི་བདེ་སྟོང་དབྱེར་མེད་ཀྱི་ཡེ་ཤེས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་སྦྱངས། དོན་དམ་འོད་གསལ་བསྒོམ་པ་ལ་དབང་བར་བྱས་

[007A]༄༅། །འབྲས་བུ་ཆོས་ཀྱི་སྐུ་འགྲུབ་པའི་ནུས་པ་ཁྱད་པར་ཅན་བཞག་གོ་དེ་ནས་བླ་མ་དང་གཙོ་བོ་ཐ་མི་དད་པས། ཁྱེད་ཀྱིས་དབང་གསུམ་པ་ཐོབ་པའི་སྐབས་སུ། རང་དང་རིག་མ་གཉིས་ཀྱི་ལུས་འདོད་ལྷ་ཡབ་ཡུམ་དུ་སྣང་
བཞིན་པའི་དུས་ན་སེམས་ལྷན་ཅིག་སྐྱེས་པའི་དགའ་བས་དེ་ཁོ་ན་ཉིད་ཀྱི་དོན་ངེས་པ་གཉིས་མཉམ་དུ་ཡོད་པ་དེ་བཞིན་དུ། དོན་དེ་གོམས་པར་བྱས་པ་ལས། མཐར་རླུང་སེམས་ཙམ་ལས་གྲུབ་པའི་ལོངས་སྤྱོད་རྫོགས་བའི་ཡེ་ཤེས་ཀྱི་
སྐུ་རང་སྣང་གི་རིག་མ་དང་ཁ་སྦྱོར་བའི་ལུས་ཅན་དང། དེའི་དུས་ཉིད་ན་ཐུགས་ལྷན་ཅིག་སྐྱེས་པའི་དགའ་བ་དང། སྟོང་པ་ཉིད་གཉིས་རོ་གཅིག་ཏུ་ཞུགས་པའི་འོད་གསལ་ཐམས་ཅད་སྟོང་པ་གཉིས་ངོ་བོ་དབྱེར་མེད་པའི་གཉིས་སུ་མེད་
པའི་ཡེ་ཤེས་ཟུང་འཇུག་གི་གོ་འཕང་མངོན་དུ་བྱེད་དེ། དེ་ནི་ཐོབ་བྱ་དོན་གྱི་དབང་བཞི་པ་ཡིན་ནོ། །དངོས་པོ་ཐམས་ཅད་དང་བྲལ་བ། །ཕུང་པོ་ཁམས་དང་སྐྱེ་མཆེད་དང། །གཟུང་དང་འཛིན་པ་རྣམ་སྤངས་པ། །ཆོས་བདག་མེད་པ་
མཉམ་ཉིད་པས། །རང་སེམས་གཟོད་ནས་མ་སྐྱེས་པ། །སྟོང་བ་ཉིད་ཀྱི་རང་བཞིན་ནོ། ཞེས་གསུངས་པའི་དོན་གོ་བས་དབང་བཞི་བ་ཐོབ། ལུས་ངག་ཡིད་གསུམ་གྱི་སྒྲིབ་པ་བག་ཆགས་དང་བཅས་པ་སྦྱངས། ལམ་ཟུང་འཇུག་གི་
རིམ་པ་བསྒོམ་པ་ལ་དབང་བར་བྱས། འབྲས་བུ་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་མངོན་དུ་འགྱུར་བའི་སྐལ་བ་ཅན་དུ་བྱས་སོ། །སླར་ཡང་སྔར་བཞིན་གསོལ་བ་འདེབས་པ་དང། བདུད་རྩི་འོད་ཟེར་འབེབས་སྦྱངས་ཀྱིས་སྣོད་བཅུད་

[007B] བླ་མ་ཡབ་ཡུམ་ལ་བསྟིམ། དེ་གཉིས་ཀྱང་དགྱེས་བཞིན་དུ་བདག་ཉིད་ཀྱི་སྤྱི་བོ་ནས་ཨ་ཝ་དྷཱུ་
ཏཱིའི་ལམ་ནས་བརྒྱུད་དེ། སྙིང་ག་ཆོས་ཀྱི་འཁོར་ལོའི་དབུས་སུ་པདྨའི་གདན་ལ་བཞུགས། དེའི་ཐུགས་ཀའི་སེམས་དཔའ་སུམ་བརྩེགས་སྔགས་ཕྲེང་དང་བཅས་པ་ལ་རྩེ་གཅིག་ཏུ་དམིགས་ནས་ཨོཾ་ཨཱ་བཛྲ་དཧྲྀ་ཀ་ཧཱུཾ་ཧཱུཾ་ཞེས་དམིགས་
པ་དང་བཅས་པས་བརྒྱ་སྟོང་ཁྲི་འབུམ་སོགས་བཟླའོ། །མཇུག་ཏུ་དགེ་བ་འདི་ཡིས་མྱུར་དུ་བདག་སངས་རྒྱས་ཀུན་གྱི་ཀུན་བདག་ཉིད། ཅེས་སོགས་ཤློ་ཀ་གཉིས་དང། སྐྱེ་བ་ཀུན་ཏུ་ཡང་དག་བླ་མ་དང། ཞེས་སོགས་བསྔོ་བ་དང་
སྨོན་ལམ་གྱིས་བརྒྱན་པར་བྱའོ།། །།སྨྲས་པ། སྐལ་བཟང་རྡོ་རྗེ་སློབ་མའི་གནས་སྐབས་དང། །མཐར་ཐུག་དགེ་ལེགས་མཐའ་དག་འབྱུང་བའི་གནས། །བཤེས་གཉེན་དམ་པ་རྒྱལ་བ་ཀུན་གྱི་བདག་ཐུབ་དབང་རྡོ་རྗེ་འཆང་
དང་དབྱེར་མེད་དུ། །ལེགས་པར་བསྒྲུབ་པའི་རྣལ་འབྱོར་མཆོག་མདོ་རྒྱུད་དམ་པའི་མན་ངག་བཞིན། །ཉམས་ལེན་རིམ་པར་བསྒྲིགས་པ་ཡི། །བྱེད་པོ་ཆོས་ཀྱི་རྒྱལ་མཚན་ནོ། །བར་སྐབས་ཀྱི་ཚིགས་བཅད་དོ། །དེ་ལྟར་རིམ་པ་དང་པོ་
དང༑ རིམ་ལྔའི་དམར་ཁྲིད་ཅི་རིགས་བསྒོམ་པའི་ཚོགས་ཞིང་དང་བླ་མའི་རྣལ་འབྱོར་རྒྱས་པར་ཉམས་སུ་ལེན་ཚེ་དེ་ལྟར་བྱས་ཏེ། རིམ་པ་དང་པོའི་སྒྲུབ་ཐབས་དོན་ཚང་ཞིང་མདོར་བསྡུས་པའི་ཚུལ་གྱིས་ཉམས་སུ་ལེན་པར་འདོད་ན་

[008A]༄༅། །འདི་ལྟར།།    ༈    །།ཨོཾ་སཱ་བྷཱ་ཝ་ཤུ་དྡྷཱ་སརྦ་དྷརྨ་སྭ་བྷཱ་ཝ་ཤུ་དྡྷོཉྷཾ། སྟོང་པ་ཉིད་དུ་གྱུར། སྟོང་བའི་ངང་ལས་སྣ་ཚོགས་པདྨའི་ལྟེ་བར་ཨཱ་ལས་བྱུང་བའི་ཉི་མའི་དཀྱིལ་འཁོར་གྱི་སྟེང་དུ་བཧྲུཾ་སེར་པོ་ལས་བྱུང་བའི་
འཁོར་ལོ་སེར་པོ་རྩིབས་བཅུ་བ་གཡས་བསྐོར་དུ་མགྱོགས་པར་འཁོར་བ་རྡོ་རྗེ་འབར་བའི་སྤྲིན་གྱི་ཕྲེང་བ་ཕྱོགས་བཅུར་འཕྲོ་བ། ལྟེ་བའི་ནང་གི་དབུས་སུ་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རང་ཉིད་རྡོ་རྗེ་འཆང་དང་ཡུམ་རྡོ་རྗེ་དབྱིངས་
ཀྱི་དབང་ཕྱུག་མ་གཉིས་ཀའང་སྐུ་མདོག་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། ཡབ་ཡུམ་གྱི་ཕྱག་དང་པོ་གཉིས་ཀྱིས་ཕན་ཚུན་དུ་འཁྱུད་པ་
གཉིས་ཀའང་འོད་ཀྱི་དཀྱིལ་འཁོར་གྱིས་རྣམ་པར་མཛེས་བ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། སེམས་དཔའ་གསུམ་གྱི་བདག་ཉིད་ཅན་དུ་གྱུར་པའི་གནས་གསུམ་དུ་རྡོ་རྗེ་གསུམ་གྱི་ངོ་བོ་ཡི་གེ་གསུམ་གྱིས་མཚན་
པ༑ ཡབ་ཡུམ་སྙོམས་པར་ཞུགས་པའི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་མི་བསྐྱོད་པ་ལ་ཁྲོ་བོ་བཅུས་བསྐོར་བ་སྤྱན་དྲངས། ཞལ་ནས་ཞུགས། རྡོ་རྗེའི་ལམ་ནས་ཡུམ་གྱི་པདྨར་ཞུ་བའི་ཐིག་ལེ་བཅུ་གཅིག་ཧཱུཾ་རིང་པོ་བཅུ་
གཅིག་ཏུ་གྱུར། དེ་རྣམས་ཡོངས་སུ་གྱུར་པ་ལས་མི་བསྐྱོད་བ་དང་ཁྲོ་བོ་བཅུར་གྱུར་བའི་མི་བསྐྱོད་པ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ་རང་

[008B] བཛྲ་དྷྲྀཀ་ཐུགས་ཀ་ནས་ཕྱིར་ཕྱུང། ཕྱོགས་བཅུར་འཕྲོས། ཆོས་འཁོར་བསྐོར་བ་ལ་སོགས་པའི་སངས་རྒྱས་ཀྱི་མཛད་པ་མཛད། ཁྱད་པར་དུའང་སེམས་ཅན་ཞེ་སྡང་ཅན་རྣམས་ཀྱི་ཞེ་སྡང་སྦྱངས། མི་བསྐྱོད་པའི་གོ་
འཕང་ལ་བཀོད། སྤྲུལ་པ་རྣམས་གཅིག་ཏུ་འདུས། མི་བསྐྱོད་པ་ཡེ་ཤེས་པ་དང་དབྱེར་མེད་དུ་འདྲེས་ནས། རང་ལ་རྗེས་སུ་ཞུགས་པས་སྔར་གྱི་ཟླ་བ་ཉི་གདན་དུ་གྱུར་པའི་སྟེང་དུ། རང་ཉིད་ཞེ་སྡང་རྡོ་རྗེ། རྡོ་རྗེ་དབྱིངས་ཀྱི་དབང་ཕྱུག་མ་རེག་བྱ་རྡོ་རྗེ་
མ་སྔོན་མོར་གྱུར་པ་དང་སྙོམས་པར་འཇུག་པའི་ཚུལ་གྱིས་བཞུགས་པ་སེམས་དཔའ་གསུམ་གྱི་བདག་ཉིད་ཅན་དུ་གྱུར། ཁྲོ་བོ་བཅུ་བོ་རང་གི་ཐུགས་ཀར་དྲངས། ཡ་མཱནྟ་ཀྲིཏ། པྲཛྙཱནྟ་ཀྲིཏ། པད་མཱནྟ་ཀྲིཏ། བིགྷྣིན་ཏ་ཀྲིཏ། ཨ་ཙ་ལ། ཊཀྐི་རཱ་ཛ་
ནཱི་ལ་དནྜ། མཧཱ་པ་ལ། ཨུཥྞཱི་ཥ་ཙཀྲ་བརྟི། སུམྦྷ་རཱ་ཛ། ཐུགས་ཀ་ནས་ཕྱིར་ཕྱུང་ཕྱོགས་མཚམས་ཀྱི་རྩིབས་ཀྱི་ནང་དང། སྟེང་གི་པད་ཉིའི་གདན་ལ་གཡོན་བརྐྱངས་ཀྱིས་གདུག་པ་ཅན་ཐམས་ཅད་ཚར་གཅོད་པའི་ཚུལ་གྱིས་འཁོད། བདག་
ཉིད་ཀྱིས་བལྟས་པས་བཀུག་པའི་གནོད་མཛེས་གཉིས་པ་མདུན་དུ་བཀའ་ནོད་པ་ལ། ཨོཾ་སུམྦྷ་ནི་སུམྦྷ་ཧཱུཾ། གྲྀཧྞ་གྲྀཧྞ་ཧཱུཾ། གྲྀཧྞ་པ་ལ་གྲྀཧྞཱ་པ་ཡ་ཧཱུཾ། ཨཱ་ན་ཡ་ཧོ། བྷ་ག་ཝཎ་བིཌྱཱ་རཱ་ཛ་ཧཱུཾ་ཕཊ། ཅེས་བཀའ་བསྒོས་བས་གནོད་མཛེས་ཀྱི་ཕྱག་
གཡས་ཀྱི་རྡོ་རྗེ་དེ་རྡོ་རྗེ་ལྕགས་ཀྱུར་གྱུར་ནས། བགེགས་ཀྱི་བཙོ་བོ་ཕྱོགས་སྐྱོང་བཅུའི་སྙིང་ག་ནས་ལྕགས་ཀྱུས་བཟུང། མགྲིན་པ་ནས་ཞགས་པས་བཅིངས་ཏེ་བཀུག་ནས་ཁོར་བོ་བཅུ་ལ་གཏད་པས་ཕྱི་རོལ་དུ་ཧཱུཾ་རིང་པོ་ལས་གྲུབ་པའི་ཁྲོན་པ་

[009A]༄༅། །འབྲུབ་ཁུང་གི་རྣམ་པ་ཅན་དུ་བཅུག་བར་གྱུར། དེ་ནས་བྱང་གི་བདུད་རྩི་འཁྱིལ་བས་སྤྲུལ་བའི་བདུད་རྩི་འཁྱིལ་བ་གཉིས་པ་དེ་ཡོངས་སུ་གྱུར་པ་ལས། སྟོང་ཁྲོ་བོ་བདུད་རྩི་འཁྱིལ་བ་ལྟེ་བ་མན་ཆད་མདུད་རྩེ་གཅིག་
པའི་དབྱིབས་ཅན་གྱི་ཕུར་བུ་མེ་དཔུང་རབ་ཏུ་འབར་བ་བཅུར་གྱུར་ཏེ། ཕྱོགས་སྐྱོད་འཁོར་དང་བཅས་པའི་མགོ་བོར་ཟུག་པར་གྱུར། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ། སརྦ་དུ་ཥྚཾ། ཕཊ་ཕཊ། ཀཱི་ལ་ཡ་ཀཱི་ལ་ཡ་སརྦ་བཱ་བཾ་ཕཊ་ཕཊ། ཧཱུཾ་ཧཱུཾ་ཧཱུཾ་བཛྲ་ཀཱི་ལ་
ཡ༑ བཛྲ་དྷ་རོ་ཨཱཛྙཱ་པ་ཡ་ཏི་སརྦ་བིགྷྣཾ་ཀཱ་ཡ་ཝཱ་ཀ་ཙི་ཏྟ་བཛྲ་ཀཱི་ལ་ཧཱུཾ་ཧཱུཾ་ཧཱུཾ་ཕཊ་ཕཊ། གནོད་མཛེས་ཀྱི་ཕྱག་མཚན་རྡོ་རྗེ་ལྕགས་ཀྱུ་དེ་རྡོ་རྗེའི་ཐོ་བ་མེ་འབར་བར་གྱུར་པས། སྟེང་འོག་གི་ཕུར་བུ་རྣམས་ཀྱི་སྤྱི་བོ་ནས་བརྡུངས་བགེགས་
རྣམས་ཀྱི་སྤྱི་གཙུག་ནས་རྐང་མཐིལ་གྱི་བར་ཕུར་བུས་བཏབ་པས་ལུས་ངག་ཡིད་གསུམ་གཡོ་འགུལ་མེད་པར་གྱུར། སྤྲུལ་པའི་གནོད་མཛེས་འོག་གི་གནོད་མཛེས་ལ་ཐིམ། སླར་ཡང་ཁྲོ་བོ་དང་ཕུར་བུ་རྣམས་ལས་རྡོ་རྗེའི་མི་འོད་
རབ་ཏུ་འབར་བ་ཕྱོགས་བཅུར་འཕྲོས་པས་འཁོར་གྱི་བགེགས་གདུག་པ་ཅན་རྣམས་ཚིག་པས་བྲོས་བར་གྱུར། ཊཀྐི་ཧཱུཾ་ཛཿ་ཁོར་བོ་རྣམས་ཀྱི་ཕྱི་རོལ་དུ་ལྕགས་ཀྱི་རྡོ་རྗེའི་ར་བ། ཊཀྐི་ཧཱུཾ་ཛཿ་དེའི་ཕྱི་རོལ་དུ་ཆུའི་ར་བ། ཊཀྐི་ཧཱུཾ་ཛཿ་དེའི་
ཕྱི་རོལ་དུ་མེའི་ར་བ། ཊ་ཀྐི་ཧཱུཾ་ཛཿ་དེའི་ཕྱི་རོལ་དུ་རླུང་གི་ར་བ། ཧཱུཾ་ལས་ལྕགས་ཀྱི་ར་བའི་སྟེང་དུ་རྡོ་རྗེའི་གུར་མཆོད་རྟེན་ལྟ་བུ། གུར་གྱི་འོག་ར་བའི་སྟེང་དུ་རྡོ་རྗེའི་བླ་བྲེ། འོག་གཞི་ཧཱུཾ་ལས་རྡོ་རྗེའི་ས་གཞི། ཕྱིའི་ཕྱོགས་མཚམས་ཐམས་

[009B] ལྷ་རྣམས་ཀྱི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱ་དམར་པོ། སྙིང་གར་ཉི་མ་ལ་ཧཱུཾ་སྔོན་པོ། ཨོཾ་ཨཱ་ཧཱུཾ་ལན་གསུམ་བརྗོད། ཐུན་བཞིའི་ཚེ་
དང་པོར་བསྲུང་འཁོར་རྒྱས་པ་དང། གཞན་རྣམས་ལ་སྙིང་པོར་དྲིལ་བའི་མདོར་བསྡུས་ཙམ་བསྒོམ་པར་འདོད་པའི་ཆེད་དུའོ། །སྨྲས་པ། སྙིགས་དུས་འགྲོ་བ་བསོད་ནམས་སྟོབས་ཕྲ་བས། །ཕྱི་ནང་གདོན་བགེགས་བདུད་རིགས་
བར་གཅོད་ཀྱི། །མི་བཟད་མདའ་ཆར་དྲག་པོ་འབབ་པ་ཡི། །སྲ་བརྟན་རྡོ་རྗེའི་གོ་ཆ་མཆོག་འདིའོ། །བར་སྐབས་ཀྱི་ཚིགས་སུ་བཅད་པའོ། །དེ་ནས། དངོས་པོ་མེད་པས་སྒོམ་པ་མེད། །བསྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་
དངོས་མེད་པས། །སྒོམ་པ་དམིགས་སུ་མེད་པའོ། །སྣོད་བཅུད་ཀྱིས་བསྡུས་པའི་ཆོས་ཐམས་ཅད་དོན་དམ་པར་ངོ་བོ་ཉིད་མེད་པས་རྣམ་ཐར་སྒོ་གསུམ་གྱི་རང་བཞིན་དུ་གྱུར། སྟོང་པའི་ངང་ལས་སྐད་ཅིག་གིས་རྡོ་རྗེའི་ས་གཞི་རྭ་བ་གུར་
བླ་བྲེ་མེ་རི་དང་བཅས་པ་ཡོངས་སུ་རྫོགས་པའི་དབུས་སུ། ཆོས་འབྱུང་དཀར་པོ་ཟུར་གསུམ་པ་གདེངས་ཀ་ཆེ་བ་གྱེན་དུ་ཕྱོགས་ཤིང། རྩེ་མོ་ཕྲ་བ་ཐུར་དུ་ཟུག་པའི་ནང་དུ་སྣ་ཚོགས་པདྨའི་ལྟེ་བར་ཧཱུཾ་ཡཾ་ཧཱུཾ་གི་ཡཾ་སྔོ་སྐྱ་ལས་བྱུང་བའི་རླུང་གི་དཀྱིལ་
འཁོར་སྔོན་པོ་གཞུའི་དབྱིབས་ཅན། དེའི་སྟེང་དུ་ཧཱུཾ་རཾ་ཧཱུཾ་གི་རཾ་དམར་པོ་ལས་བྱུང་བའི་མེའི་དཀྱིལ་འཁོར་དམར་པོ་གྲུ་གསུམ་པ། དེའི་སྟེང་དུ་ཧཱུཾ་བཾ་ཧཱུཾ་གི་བཾ་དཀར་པོ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ། དེའི་སྟེང་དུ་ཧཱུཾ་ལཾ་ཧཱུཾ་

[010A]༄༅། །གི་ལཾ་སེར་པོ་ལས་བྱུང་བའི་སའི་དཀྱིལ་འཁོར་སེར་པོ་གྲུ་བཞི་པ་རེ་རེའང་ཧཱུཾ་གཉིས་ལས་བྱུང་བའི་རྡོ་རྗེ་གཉིས་ཀྱིས་ཕྱོགས་གཉིས་བརྒྱན་པ། སྤྱན་སོགས་ལྷ་མོ་བཞིའི་ངོ་བོར་གྱུར། དཀྱིལ་འཁོར་བཞི་པོ་གཅིག་
ཏུ་འདྲེས་པ་ལས་སྣ་ཚོགས་རྡོ་རྗེར་གྱུར་པའི་ལྟེ་བའི་སྟེང་དུ་བཧྲུཾ་དཀར་པོ་སངས་རྒྱས་ཀྱི་སྤྲིན་གྱི་འོད་ཟེར་འཕྲོ་བ་ཡོངས་སུ་གྱུར་པ་ལས། གཞལ་ཡས་ཁང་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་
ལྗང་སྔོ་བའི་རིམ་པ་ལྔ་དང་ལྡན་པའི་རིན་པོ་ཆེའི་རྩིག་པས་བསྐོར་པའི་སྟེང་ན། རིན་པོ་ཆེའི་ཕ་གུ་གསེར་གྱི་སྐ་རགས། དོ་ཤལ་དང་དོ་ཤལ་ཕྱེད་པ། ཤར་བུ་མདའ་ཡབ་རྒྱན་རྟ་བབས་ལ་སོགས་པ་མཚན་ཉིད་ཐམས་ཅད་དང་ལྡན་
པའི་གཞལ་ཡས་ཁང་གི་ནང་གི་ཕྱེད་ཀྱི་ཚད་ཀྱི་ཕྱི་ངོས་སུ་འོད་ཟེར་རྣམ་པ་ལྔའི་འཕྲེང་བས་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཀ་བ་བརྒྱད་ཀྱིས་བཏེག་པའི་རྡོ་རྗེའི་གདུང་གིས་མཛེས་པས་ཕུབས་
པའི་རྩེ་མོ་རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ། རིམ་པ་གཉིས་པའི་གྲྭའི་གཡས་གཡོན་གཉིས་སུ་བདུད་རྩིས་གང་བའི་རིན་པོ་ཆེའི་བུམ་པ་གཉིས་གཉིས་ཏེ་བུམ་པ་བརྒྱད་ཀྱིས་མཛེས་པར་བྱས་པ། ལྷ་དང་མི་ལས་ཡོན་ཏན་ཁྱད་པར་
དུ་འཕགས་པའི་ཁང་བཟང་དམ་པ་ཕྱི་བལྟས་ནང་གསལ་བ། ནང་བལྟས་ཕྱི་གསལ་བའི་ནང་གི་སྟེང་དང། འོག་གི་ས་གཞི་ཐམས་ཅད་ཤར་དཀར་ལྷོ་སེར། ནུབ་དམར། བྱང་ལྗང། དབུས་སྔོ་བར་གྱུར་པའི་ནང་དུ་སྣ་ཚོགས་པདྨའི་གདན་སུམ་

[010B]གཙོ་བོ་དང་ཁྲོ་བོ་བཅུ་ལ་ཉི་མའི་གདན། རྣམ་སྣང་ལ་སོགས་པའི་ཤར་ཕྱོགས་པ་རྣམས་ལ་ཟླ་བའི་གདན། མཱ་མ་ཀི་ལ་རྡོ་རྗེའི་གདན། དེ་མ་གཏོགས་པའི་ལྷོ་ཕྱོགས་པ་རྣམས་ལ་རིན་པོ་ཆེའི་གདན། ནུབ་ཕྱོགས་པ་རྣམས་
ལ་པདྨ་དམར་པོའི་གདན། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེའི་གདན། གདན་དེ་རྣམས་ཀྱི་སྟེང་དུ་སྐད་ཅིག་གིས་ལྷག་པར་མོས་པ་ཙམ་གྱིས་ལྷ་སུམ་ཅུ་རྩ་གཉིས་དུས་གཅིག་ཏུ་རྫོགས་པར་གྱུར་པ་ནི། དབུས་ཀྱི་གདན་ལ་རང་
ཉིད་རྡོ་རྗེ་འཆང་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། དབུ་སྐྲ་རལ་བའི་ཐོར་ཚུགས་ཅན། མཚན་བཟང་པོ་སུམ་ཅུ་རྩ་གཉིས་དང། དཔེ་བྱད་
བཟང་པོ་བརྒྱད་ཅུས་བརྒྱན་པ། ཡུམ་རེག་བྱ་རྡོ་རྗེ་མ་སྔོན་མོ་མི་བསྐྱོད་པའི་དབུ་རྒྱན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། དབུ་སྐྲ་རལ་པ་ཕྱེད་
བཅིངས་སུ་བྱས་པ། ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། ཟུར་གྱིས་བལྟ་བ་ལ་སོགས་པའི་རྣམ་འགྱུར་གྱིས་མཛེས་པ། ལང་ཚོ་དར་ལ་བབ་ཅིང། འདོད་ཡོན་ལྔའི་དགའ་བས་རོལ་པ། ཡབ་ཡུམ་གཉིས་ཀའི་ཕྱག་དང་
པོ་གཉིས་ཀྱིས་ཕན་ཚུན་དུ་འཁྱུད་པ་གཉིས་ཀའང་རིན་པོ་ཆེའི་དབུ་རྒྱན་གསོལ་བ་རིན་པོ་ཆེའི་སྙན་རྒྱན་དང། སྙན་གོང་ཨུཏྤ་ལའི་གདེངས་ཀ་དང་དར་དཔྱངས་ཀྱིས་མཛེས་པར་བྱས་པ། རིན་པོ་ཆེའི་མགུལ་རྒྱན་དང། མུ་ཏིག་གི་སེ་མོ་དོ་
[011A]༄༅། །དང༑ རིན་པོ་ཆེའི་དོ་ཤལ་དང། ཕྱག་གདུབ་དང། ཞབས་གདུབ་དང། རིན་པོ་ཆེའི་འོག་པག་སྟེ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། སྐུ་སྟོང་ལྷ་རྫས་ཀྱི་གོས་ཀྱིས་ག་ཤལ་བྱས་ཤིང། སྐུ་སྨད་ལྷ་རྫས་ཀྱི་དར་གྱི་
ཤམ་ཐབས་འཕྱར་བ། འོད་ཀྱི་དཀྱིལ་འཁོར་གྱིས་བསྐོར་བའི་དབུས་ན་ཡབ་སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། ཤར་དུ་རྣམ་སྣང་དཀར་པོ་མི་བསྐྱོད་པའི་དབུ་རྒྱན་ཅན། དཀར་ནག་དམར་བའི་ཞལ་གསུམ་ཕྱག་དྲུག་
གི་གཡས་འཁོར་ལོ་རྡོ་རྗེ་པདྨ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོར་རིན་འབྱུང་སེར་པོ་མི་བསྐྱོད་པའི་དབུ་རྒྱན་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་ནོར་བུ་རྡོ་རྗེ་འཁོར་ལོ། གཡོན་དྲིལ་བུ་པད་
སེར་རལ་གྲི་འཛིན་པ། ནུབ་ཏུ་འོད་དཔག་མེད་དམར་པོ་མི་བསྐྱོད་པའི་དབུ་རྒྱན་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡོན་གྱི་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བད་ཀུར་བརྟེན་ནས་འཛིན་ཅིང། གཡས་
ཀྱི་དང་པོས་ཐུགས་ཀར་པདྨ་ཁ་འབྱེད་པར་མཛད་པ། ལྷག་མ་གཡས་རྡོ་རྗེ་འཁོར་ལོ། གཡོན་རིན་ཆེན་རལ་གྲི་འཛིན་པ། བྱང་དུ་དོན་གྲུབ་ལྗང་གུ་མི་བསྐྱོད་པའི་དབུ་རྒྱན་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་
རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་དྲིལ་བུ་པད་ལྗང་ནོར་བུ་འཛིན་པ། ཤར་ལྷོར་སྤྱན་མ་དཀར་མོ། ལྷོ་ནུབ་ཏུ་མཱ་མ་ཀཱི་སྔོན་མོ། ནུབ་བྱང་དུ་གོས་དཀར་མོ་དམར་མོ། བྱང་ཤར་དུ་སྒྲོལ་མ་ལྗང་གུ། རིམ་པ་གཉིས་པའི་ཤར་ལྷོར་

[011B] ལྷོ་ནུབ་ཏུ་སྒྲ་རྡོ་རྗེ་མ་སེར་མོ། ནུབ་བྱང་དུ་དྲི་རྡོ་རྗེ་མ་དམར་མོ། བྱང་ཤར་དུ་རོ་རྡོ་རྗེ་མ་ལྗང་གུ་ལྷ་མོ་བརྒྱད་པོ་ཐམས་ཅད་ཀྱང་དབུ་སྐྲ་རལ་པ་ཕྱེད་བཅིངས་སུ་བྱས་པ། རིན་པོ་ཆེའི་དབུ་རྒྱན་གསོལ་བ། རིན་པོ་ཆེའི་
སྙན་རྒྱན་དང། སྙན་གོང་ཨུཏྤ་ལའི་གདེངས་ཀ་དང། དར་དཔྱངས་ཀྱིས་མཛེས་པར་བྱས་པ། རིན་པོ་ཆེའི་མགུལ་རྒྱན་དང། མུ་ཏིག་གི་སེ་མོ་དོ་དང། རིན་པོ་ཆེའི་དོ་ཤལ་དང། ཕྱག་གདུབ་དང། ཞབས་གདུབ་དང། རིན་པོ་ཆེའི་འོག་པག་
སྟེ༑ རིན་པོ་ཆེའི་རྒྱན་བརྒྱད་ཀྱིས་བརྒྱན་པ། སྐུ་སྟོང་ལྷ་རྫས་ཀྱི་གོས་ཀྱིས་ག་ཤལ་བྱས་ཤིང། སྐུ་སྨད་ལྷ་རྫས་ཀྱི་དར་གྱི་ཤམ་ཐབས་གསོལ་བ་ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། ཟུར་གྱིས་བལྟ་བ་ལ་སོགས་པའི་རྣམ་
འགྱུར་གྱིས་མཛེས་པ། ལང་ཚོ་དར་ལ་བབ་ཅིང། འདོད་ཡོན་ལྔའི་དགའ་པས་རོལ་བ། འོད་ཀྱི་དཀྱིལ་འཁོར་རབ་ཏུ་འབར་བའི་དབུས་ན་རང་རང་གི་གདན་ལ་རྡོ་རྗེའི་སྐྱིལ་མོ་ཀྲུང་གིས་བཞུགས་པར་གྱུར། ཤར་སྒོའི་གཡས་གཡོན་གྱི་གདན་
ལ་རིམ་པ་བཞིན་དུ་བྱམས་པ་དང། ས་སྙིང་དཀར་པོ། ལྷོ་སྒོའི་གཡས་གཡོས་གྱི་གདན་ལ་རིམ་པ་བཞིན་དུ་ཕྱག་རྡོར་དང། ནམ་སྙིང་སེར་པོ། ནུབ་སྒོའི་གཡས་གཡོན་གྱི་གདན་ལ་རིམ་པ་བཞིན་དུ་འཇིག་རྟེན་དབང་ཕྱུག་དང། འཇམ་
དཔལ་དམར་པོ། བྱང་སྒོའི་གཡས་གཡོན་གྱི་གདན་ལ་རིམ་པ་བཞིན་དུ་སྒྲིབ་སེལ་དང་ཀུན་བཟང་ལྗང་གུ། ཤར་སྒོར་གཤིན་རྗེའི་གཤེད་ནག་པོ། ལྷོ་སྒོར་ཤེས་རབ་མཐར་བྱེད་དཀར་པོ། ནུབ་སྒོར་རྟ་མགྲིན་དམར་པོ། བྱང་སྒོར་བགེགས་

[012A]༄༅། །མཐར་བྱེད་སྔོན་པོ། ཤར་ལྷོར་མི་གཡོས་ནག་པོ། ལྷོ་ནུབ་ཏུ་འདོད་རྒྱལ་སྔོན་པོ། ནུབ་བྱང་དུ་དབྱུག་སྔོན་ཅན་སྔོན་པོ། བྱང་ཤར་དུ་སྟོབས་པོ་ཆེ་ནག་པོ། སྟེང་དུ་གཙུག་ཏོར་འཁོར་ལོས་བསྒྱུར་པ་སྔོན་པོ། འོག་ཏུ་
གནོད་མཛེས་རྒྱལ་པོ་སྔོན་པོ། རྣམ་སྣང་ནས་ཀུན་བཟང་གི་བར་གྱི་ལྷ་ཐམས་ཅད་རིན་པོ་ཆེའི་རྒྱན་དང། དར་སྣ་ཚོགས་ཀྱི་ན་བཟའ་ཅན། འོད་ཀྱི་དཀྱིལ་འཁོར་རབ་ཏུ་འབར་བའི་དབུས་ན་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཁྲོ་བོ་བཅུ་
པོ་ཐམས་ཅད་ཀྱང་དབུ་སྐྲ་ཁམ་སེར་གྱེན་དུ་བརྫེས་པ་ལ་སོགས་པ་ཁྲོ་བོའི་ཉམས་ཐམས་ཅད་ཡོངས་སུ་རྫོགས་པ་གཡོན་བརྐྱངས་ཀྱིས་བཞུགས་པ། སྤྱན་མ་ནས་གནོད་མཛེས་ཀྱི་བར་གྱི་ལྷ་ཐམས་ཅད་ཀྱང་ཞལ་གསུམ་ཕྱག་
དྲུག་པ་རང་རང་གི་རིགས་ཀྱི་བདག་པོའི་དབུ་རྒྱན་ཅན་དུ་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། སེམས་ཅན་ཐམས་ཅད་བཀུག་ནས་དཀྱིལ་འཁོར་གྱི་ཕྱོགས་བཞི་ནས་ཐོགས་པ་མེད་པར་འཇུག་པའི་རྡོ་རྗེ་སེམས་དཔའི་འཇུག་
པས་ཞུགས་པ་ལ། ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་འོད་ཟེར་གྱིས་དབང་བསྐུར་བས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་སྟེ། རྡོ་རྗེ་སེམས་དཔར་གྱུར་ནས་རང་རང་གི་སངས་རྒྱས་
ཀྱི་ཞིང་དུ་གཤེགས་པར་གྱུར། རང་གི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་གྱིས་རྣམ་སྣང་ནས་གནོད་མཛེས་ཀྱི་བར་གྱི་ལྷ་རྣམས་སྤྱན་དྲངས་ཏེ་རང་གི་སྤྱི་བོ་ལ་སོགས་པའི་གནས་རྣམས་སུ་འཁོད་ནས་གཟུགས་

[012B] སྤྱི་བོར་རྣམ་པར་སྣང་མཛད། མགྲིན་པར་འོད་དཔག་མེད། ལྟེ་བར་རིན་ཆེན་འབྱུང་ལྡན། བརླའི་རྩ་བར་དོན་ཡོད་གྲུབ་པ། ལྟེ་བར་སྤྱན་མ། སྙིང་གར་མཱ་མ་ཀཱི། མགྲིན་པར་གོས་དཀར་མོ་
སྤྱི་གཙུག་ཏུ་སྒྲོལ་མ། མིག་ཏུ་སའི་སྙིང་པོ། རྣ་བར་ཕྱག་ན་རྡོ་རྗེ། སྣར་ནམ་མཁའི་སྙིང་པོ། ལྕེར་འཇིག་རྟེན་དབང་ཕྱུག་སྙིང་གར་འཇམ་དཔལ། གསང་གནས་སུ་སྒྲིབ་པ་རྣམ་སེལ། ཚིགས་རྣམས་ལ་ཀུན་ཏུ་བཟང་པོ། སྤྱི་གཙུག་ཏུ་བྱམས་
པ༑ མིག་གི་སྒོར་གཟུགས་རྡོ་རྗེ་མ། རྣ་བའི་སྒོར་སྒྲ་རྡོ་རྗེ་མ། སྣའི་སྒོར་དྲི་རྡོ་རྗེ་མ། ལྕེའི་སྒོར་རོ་རྡོ་རྗེ་མ། རྡོ་རྗེའི་སྒོར་རེག་བྱ་རྡོ་རྗེ་མ། ལག་པ་གཡས་ལ་གཤིན་རྗེའི་གཤེད། ལག་པ་གཡོན་ལ་གཞན་གྱིས་མི་ཐུབ་པ། ཁ་ལ་རྟ་མགྲིན། རྡོ་རྗེ་ལ་
བགེགས་མཐར་བྱེད། དཔུང་པ་གཡས་པའི་རྩ་བར་མི་གཡོ་བ། དཔུང་པ་གཡོན་པའི་རྩ་བར་འདོད་པའི་རྒྱལ་བོ། པུས་མོ་གཡས་ལ་དབྱུག་སྔོན་ཅན། པུས་མོ་གཡོན་ལ་སྟོབས་པོ་ཆེ། སྤྱི་གཙུག་ཏུ་གཙུག་ཏོར་འཁོར་ལོས་བསྒྱུར་པ་
རྐང་མཐིལ་གཉིས་སུ་གནོད་མཛེས་རྒྱལ་པོ། བདག་ཉིད་ཀྱི་ལུས་ཀྱི་ལྷ་རྣམ་སྣང། སྤྱན་མ། སའི་སྙིང་པོ། གཟུགས་རྡོ་རྗེ་མ། བྱམས་པ་གཤིན་རྗེའི་གཤེད། མི་གཡོ་བ་རྣམས་རིམ་གྱིས་འོད་གསལ་དུ་ཐིམ། དེ་ནས་རིན་འབྱུང་མཱ་མ་
ཀཱི༑ ཕྱག་རྡོར། སྒྲ་རྡོ་རྗེ་མ། གཞན་གྱིས་མི་ཐུབ་པ། འདོད་པའི་རྒྱལ་པོ་རྣམས་རིམ་གྱིས་འོད་གསལ་དུ་ཐིམ། དེ་ནས་འོད་དཔག་མེད། གོས་དཀར་མོ། ནམ་མཁའི་སྙིང་པོ། དྲི་རྡོ་རྗེ་མ། རྟ་མགྲིན། དབྱུག་སྔོན་ཅན་རྣམས་རིམ་གྱིས་

[013A]༄༅། །འོད་གསལ་དུ་ཐིམ། དེ་ནས་དོན་གྲུབ། སྒྲོལ་མ། འཇིག་རྟེན་དབང་ཕྱུག་རོ་རྡོ་རྗེ་མ། སྒྲིབ་སེལ། རེག་བྱ་རྡོ་རྗེ་མ། ཀུན་བཟང། བགེགས་མཐར་བྱེད། སྟོབས་པོ་ཆེ་རྣམས་རིམ་གྱིས་འོད་གསལ་དུ་
ཐིམ༑ དེ་ནས་གཙུག་ཏོར་འཁོར་ལོས་བསྒྱུར་བ། གནོད་མཛེས་རྒྱལ་པོ། འཇམ་དཔལ་རྣམས་རིམ་གྱིས་འོད་གསལ་དུ་ཐིམ་ཞིང། གཙོ་བོ་ཡང་རིམ་གྱིས་འོད་གསལ་དུ་ཐིམ་པར་གྱུར།། །།ཨོཾ་ཤཱུ་ནྱ་
ཏཱ་ཛྙཱ་ན་བཛྲ་སྭ་བྷཱ་ཝ་ཨཱ་ཏྨ་ཀོཉ་ཧཾ། གདན་དབུས་མའི་སྟེང་དུ་ཧཱུཾ་ལས་བྱུང་བའི་ཉི་མའི་དཀྱིལ་འཁོར། དེའི་དབུས་སུ་ཨོཾ་ལས་བྱུང་བའི་ཟླ་བའི་དཀྱིལ་འཁོར། དེའི་སྟེང་དུ་ཨཱ་ལས་བྱུང་བའི་པདྨ་དམར་པོ་འདབ་མ་བརྒྱད་པའི་
ལྟེ་བར་ཨོཾ་ཨཱ་ཧཱུཾ་གི་ཡི་གེ་གསུམ་སྟེང་ནས་སྟེང་དུ་བརྩེགས་པ། དེ་ཐམས་ཅད་གཅིག་ཏུ་འདྲེས་པ་ལས། ཟླ་བའི་དཀྱིལ་འཁོར་ཆ་ཐམས་ཅད་ཡོངས་སུ་རྫོགས་པ་ཞིག་ཏུ་གྱུར། དེ་ལས་འོད་ཟེར་འཕྲོས། སྣོད་བཅུད་ཐམས་
ཅད་བསྡུས་ཏེ་ཟླ་བ་ལ་ཐིམ། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོཉ་ཧཾ། སྣོད་བཅུད་ཀྱི་ཆོས་ཐམས་ཅད་ཀྱི་རྩ་བ་རླུང་སེམས་ཙམ་ཟླ་བར་སྣང་བ་དེ་ངའོ། །ཟླ་བའི་སྟེང་དུ་ཆུ་ལས་ཆུ་བུར་རྡོར་བའི་ཚུལ་དུ་ཟླ་བ་ལས་བྱུང་བའི་ཨོཾ་
དཀར་པོ། ཨཱ་དམར་པོ། ཧཱུཾ་སྔོན་པོ། དེ་དག་ལས་འོད་ཟེར་འཕྲོས། ཕྱོགས་བཅུ་ནས་རིགས་ལྔ་འཁོར་དང་བཅས་པ་དཔག་ཏུ་མེད་པ་སྤྱན་དྲངས། ཟླ་བ་ལ་ཐིམ། དེ་ཡོངས་སུ་གྱུར་པ་ལས་རྡོ་རྗེ་དཀར་པོ་རྩེ་ལྔ་བ་ལྟེ་བ་ལ་

[013B] བཛྲ་ཨཱཏྨ་ཀོཉ་ཧཾ། རྡོ་རྗེ་ཡི་གེ་དང་བཅས་པ་ཡོངས་སུ་གྱུར་བ་ལས། རང་ཉིད་དང་པོའི་མགོན་པོ་སྐུ་མདོག་དཀར་པོ། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་
དྲིལ་བུ་རིན་ཆེན་རལ་གྲི་འཛིན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་གྱུར། རང་བཞིན་གྱི་གནས་ནས་དེ་བཞིན་གཤེགས་པ་ཡབ་ཡུམ་སེམས་ཅན་འདུལ་བའི་ཕྱིར་དུ་སྙོམས་པར་ཞུགས་པའི་བྱང་ཆུབ་ཀྱི་
སེམས་ལས་གྲུབ་པའི་མི་བསྐྱོད་པས་ནམ་མཁའི་ཁམས་ཐམས་ཅད་ཁྱབ་པར་བྱས། དེས་སེམས་ཅན་ཐམས་ཅད་ལ་བྱིན་གྱིས་བརླབས་པས་ཟག་པ་མེད་པའི་བདེ་བ་དང་ཡིད་བདེ་བ་ཐོབ་པར་གྱུར། མི་བསྐྱོད་པ་ཐམས་
ཅད་ཀྱང་གཞལ་ཡས་ཁང་གི་ནང་དུ་གཅིག་ཏུ་འདྲེས་པ་ལ། རང་ཉིད་རྗེས་སུ་ཞུགས་པས་རང་ཉིད་སྤྲུལ་སྐུ་རྡོ་རྗེ་སེམས་དཔའ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་
དྲིལ་བུ་རིན་ཆེན་རལ་གྲི་འཛིན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་གྱུར། བདག་ཉིད་ཀྱི་ལུས་ཀྱི་མདུན་རྒྱབ་དང་གཡས་གཡོན་བཞི་ནི་དཀྱིལ་འཁོར་གྱི་ཟུར་བཞི། ཁ་སྣ་བཤང་གཅིའི་
ལམ་གྱི་བུ་ག་བཞི་ནི་སྒོ་བཞི། རྣམ་རྟོག་གི་བཞོན་པ་ཡེ་ཤེས་ལྔ་དག་པའི་རླུང་ཁ་དོག་ལྔ་པ་ནི་རྩིག་པ་རིམ་པ་ལྔ། ལྕེའི་རྣམ་ཤེས་ནི་རིན་པོ་ཆེའི་ཕ་གུ་རྒྱུ་མ་དྲ་བ། རྒྱུས་པ་དྲ་ཕྱེད། བྱང་སེམས་དཀར་པོའི་ཆ་ཟླ་

[014A]༄༅། །བ་ཕྱེད་པ། མིག་གི་རྣམ་ཤེས་ནི་མེ་ལོང། སྣའི་རྣམ་ཤེས་ནི་མེ་ཏོག་གི་ཕྲེང་བ། ལྕེའི་དབང་པོ་ནི་དྲིལ་བུ། ལུས་ཀྱི་དབང་པོའི་ཚོགས་རྔ་ཡབ་ཏུ་གྱུར་པ་ནི་དྲ་བ་དང་དྲ་ཕྱེད་ཀྱི་རྒྱན་ནོ། །རྣ་བ་དང་ལུས་ཀྱི་རྣམ་ཤེས་ནི་མདའ་ཡབ་ལ་
གནས་པའི་བ་དན་དང་དར་འཕན། རྗེ་ངར་བརླ་དཔུང་ལག་ངར་གྱི་རྐང་བརྒྱད་ནི་ཀ་བ་བརྒྱད། ལྟོ་བ་ནི་དཀྱིལ་འཁོར་གྱི་ནང་གི་བུམ་པ། རྣ་བའི་དབང་པོ་ནི་མཚམས་རྣམས་ཀྱི་ཟླ་ཕྱེད་རྡོ་རྗེ། ཕུང་པོ་ལྔ་རྣམ་པར་དག་པ་ནི་དཀྱིལ་འཁོར་གྱི་ཁ་དོག་ལྔ་
གསང་གནས་ལྟེ་བ་སྙིང་གི་གདོང་གི་སྣ་རྩེ་བཞི་ནི་རྟ་བབས་བཞི། མིག་གི་དབང་པོ་ནི་དེའི་སྟེང་གི་འཁོར་ལོ། །ཡིད་ཀྱི་རྣམ་ཤེས་ནི་རི་དྭགས། སྣའི་དབང་པོ་ནི་རྟ་བབས་ཀྱི་བ་དན། ཡིད་ཀྱི་དབང་པོ་ནི་དབུས་ཀྱི་པདྨ་སྟེ། དེ་ལྟར་ལུས་ཀྱི་ཆ་ཐམས་
ཅད་གཞལ་ཡས་ཁང་གི་ཆ་སོ་སོར་གྱུར། རང་གི་སྤྱི་གཙུག་ནས་སྐྲ་མཚམས་ཀྱི་བར་དུ་གཟུགས་ཀྱི་ཕུང་པོའི་ངོ་བོ་ཨོཾ་དཀར་པོ་ཡོངས་སུ་གྱུར་པ་ལས་རྣམ་སྣང་དཀར་པོ་མི་བསྐྱོད་པའི་དབུ་རྒྱན་ཅན། སྐྲ་མཚམས་ནས་མགྲིན་པའི་བར་དུ་
འདུ་ཤེས་ཀྱི་ཕུང་པོའི་ངོ་བོ་ཨཱ་དམར་པོ་ཡོངས་སུ་གྱུར་པ་ལས་འོད་དཔག་མེད་དམར་པོ་མི་བསྐྱོད་པའི་དབུ་རྒྱན་ཅན། མགྲིན་པ་ནས་ནུ་མ་གཉིས་ཀྱི་དབུས་ཀྱི་སྙིང་གའི་བར་དུ་རྣམ་ཤེས་ཀྱི་ཕུང་པོའི་ངོ་བོ་ཧཱུཾ་སྔོན་པོ་ཡོངས་སུ་གྱུར་བ་
ལས་མི་བསྐྱོད་པ་སྔོན་པོ་མི་བསྐྱོད་པའི་དབུ་རྒྱན་ཅན། སྙིང་ག་ནས་ལྟེ་བའི་བར་དུ་ཚོར་བའི་ཕུང་པོའི་ངོ་བོ་སཱ་སེར་པོ་ཡོངས་སུ་གྱུར་པ་ལས་རིན་འབྱུང་སེར་པོ་མི་བསྐྱོད་པའི་དབུ་རྒྱན་ཅན། ལྟེ་བ་ནས་བརླའི་རྩ་བའི་བར་དུ་འདུ་བྱེད་ཀྱི་ཕུང་

[014B] ལྟེ་བར་ལུས་ཀྱིས་པའི་ཁམས་ཐམས་ཅད་ཀྱི་ངོ་བོ་ལཾ་ཡོངས་སུ་གྱུར་པ་ལས་སྤྱན་མ་དཀར་མོ་རྣམ་སྣང་གི་དབུ་རྒྱན་ཅན། སྙིང་གར་ལུས་ཀྱི་ཆུའི་ཁམས་
ཐམས་ཅད་ཀྱི་ངོ་བོ་མཾ་ཡོངས་སུ་གྱུར་བ་ལས་མཱ་མ་ཀཱི་སྔོན་མོ་མི་བསྐྱོད་པའི་དབུ་རྒྱན་ཅན། མགྲིན་པར་ལུས་ཀྱི་མེའི་ཁམས་ཐམས་ཅད་ཀྱི་ངོ་བོ་པཾ་ཡོངས་སུ་གྱུར་བ་ལས་གོས་དཀར་མོ་དམར་མོ་འོད་དཔག་མེད་ཀྱི་དབུ་རྒྱན་ཅན། སྤྱི་གཙུག་ཏུ་ལུས་
ཀྱི་རླུང་གི་ཁམས་ཐམས་ཅད་ཀྱི་ངོ་བོ་ཏཾ་ཡོངས་སུ་གྱུར་བ་ལས་སྒྲོལ་མ་ལྗང་གུ་དོན་གྲུབ་ཀྱི་དབུ་རྒྱན་ཅན། མིག་གཉིས་སུ་མིག་དབང་གི་ངོ་བོ་ཐམས་ཅད་ལ་ཡོངས་སུ་གྱུར་པ་ལས་ས་སྙིང་དཀར་པོ་རྣམ་སྣང་གི་དབུ་རྒྱན་ཅན། མིག་གི་སྒོར་ལུས་ཀྱི་
གཟུགས་ཀྱི་རང་བཞིན་ཛཿ་ཡོངས་སུ་གྱུར་པ་ལས་གཟུགས་རྡོ་རྗེ་མ་དཀར་མོ་རྣམ་སྣང་གི་དབུ་རྒྱན་ཅན། ཡབ་ཡུམ་གཉིས་ཀྱི་ཕྱག་དང་པོ་གཉིས་ཀྱིས་ཕན་ཚུན་དུ་འཁྱུད་པ། རྣ་བར་རྣ་བའི་དབང་པོའི་ངོ་བོ་ཨོཾ་ཡོངས་སུ་གྱུར་པ་ལས་ཕྱག་ན་
རྡོ་རྗེ་སེར་པོ་རིན་འབྱུང་གི་དབུ་རྒྱན་ཅན། རྣ་བའི་སྒོར་ལུས་ཀྱི་སྒྲའི་རང་བཞིན་ཧཱུཾ་ཡོངས་སུ་གྱུར་པ་ལས་སྒྲ་རྡོ་རྗེ་མ་སེར་མོ་རིན་འབྱུང་གི་དབུ་རྒྱན་ཅན། ཡབ་ཡུམ་གཉིས་ཀྱི་ཕྱག་དང་པོ་གཉིས་ཀྱིས་ཕན་ཚུན་དུ་འཁྱུད་པ། སྣར་སྣའི་དབང་པོའི་
ངོ་བོ་ཨོཾ་ཡོངས་སུ་གྱུར་པ་ལས་ནམ་སྙིང་སེར་པོ་རིན་འབྱུང་གི་དབུ་རྒྱན་ཅན། སྣའི་སྒོར་ལུས་ཀྱི་དྲིའི་རང་བཞིན་བཾ་ཡོངས་སུ་གྱུར་པ་ལས་དྲི་རྡོ་རྗེ་མ་དམར་མོ་འོད་དཔག་མེད་ཀྱི་དབུ་རྒྱན་ཅན། ཡབ་ཡུམ་གཉིས་ཀྱི་ཕྱག་དང་པོ་གཉིས་ཀྱིས་ཕན་

[015A]༄༅། །ཚུན་དུ་འཁྱུད་པ། ལྕེར་ལྕེའི་དབང་པོའི་ངོ་བོ་ཨོཾ་ཡོངས་སུ་གྱུར་བ་ལས་འཇིག་རྟེན་དབང་ཕྱུག་དམར་པོ་འོད་དཔག་མེད་ཀྱི་དབུ་རྒྱན་ཅན། ལྕེའི་སྒོར་ལུས་ཀྱི་རོའི་རང་བཞིན་ཧོ་ཡོངས་སུ་གྱུར་པ་ལས་རོ་རྡོ་རྗེ་མ་ལྗང་གུ་
དོན་གྲུབ་ཀྱི་དབུ་རྒྱན་ཅན། ཡབ་ཡུམ་གཉིས་ཀྱི་ཕྱག་དང་པོ་གཉིས་ཀྱིས་ཕན་ཚུན་དུ་འཁྱུད་པ། སྙིང་གར་ཡིད་དབང་གི་ངོ་བོ་ཧཱུཾ་ཡོངས་སུ་གྱུར་བ་ལས་འཇམ་དཔལ་དམར་བོ་འོད་དཔག་མེད་ཀྱི་དབུ་རྒྱན་ཅན། རྡོ་རྗེར་ལུས་དབང་གི་ངོ་བོ་
ཨོཾ་ཡོངས་སུ་གྱུར་བ་ལས་སྒྲིབ་སེལ་ལྗང་གུ་དོན་གྲུབ་ཀྱི་དབུ་རྒྱན་ཅན། རྡོ་རྗེའི་སྒོར་ལུས་ཀྱི་རེག་བྱའི་རང་བཞིན་ཁཾ་ཡོངས་སུ་གྱུར་པ་ལས། རེག་བྱ་རྡོ་རྗེ་མ་སྔོན་མོ་མི་བསྐྱོད་པའི་དབུ་རྒྱན་ཅན། ཡབ་ཡུམ་གཉིས་ཀྱི་ཕྱག་དང་པོ་གཉིས་
ཀྱིས་ཕན་ཚུན་དུ་འཁྱུད་པ། ཚིགས་རྣམས་ལ་ཚིགས་རྣམས་ཀྱི་ངོ་བོ་སཾ་ཡོངས་སུ་གྱུར་པ་ལས་ཀུན་བཟང་ལྗང་གུ་དོན་གྲུབ་ཀྱི་དབུ་རྒྱན་ཅན། སྤྱི་གཙུག་ཏུ་རྩ་དང་རྒྱུས་པའི་རང་བཞིན་མཻཾ་ཡོངས་སུ་གྱུར་པ་ལས་བྱམས་པ་
དཀར་པོ་རྣམ་སྣང་གི་དབུ་རྒྱན་ཅན། རྣམ་སྣང་ནས་བྱམས་པའི་བར་གྱི་ལྷ་ཐམས་ཅད་ཀྱང་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་གྱུར། ལག་པ་གཡས་ལ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་གཤིན་རྗེའི་གཤེད་
ནག་པོ་རྣམ་སྣང་གི་དབུ་རྒྱན་ཅན། ལག་པ་གཡོན་ལ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་ཤེས་རབ་མཐར་བྱེད་དཀར་པོ་རིན་འབྱུང་གི་དབུ་རྒྱན་ཅན། ཁ་ལ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་རྟ་མགྲིན་དམར་པོ་འོད་དཔག་མེད་

[015B] རྡོ་རྗེ་ལ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་བགེགས་མཐར་བྱེད་ནག་པོ་དོན་གྲུབ་ཀྱི་དབུ་རྒྱན་ཅན། དཔུང་པ་གཡས་པའི་རྩ་བར་དེའི་ངོ་བོ་ཧཱུཾ་ཡོངས་སུ་གྱུར་པ་ལས་མི་གཡོ་བ་སྔོན་པོ་རྣམ་སྣང་གི་དབུ་རྒྱན་ཅན། དཔུང་པ་
གཡོན་པའི་རྩ་བར་དེའི་ངོ་བོ་ཧཱུཾ་ཡོངས་སུ་གྱུར་པ་ལས་འདོད་རྒྱལ་སྔོན་པོ་རིན་འབྱུང་གི་དབུ་རྒྱན་ཅན། པུས་མོ་གཡས་ལ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་དབྱུག་སྔོན་ཅན་སྔོན་པོ་འོད་དཔག་མེད་ཀྱི་དབུ་རྒྱན་ཅན། པུས་མོ་གཡོན་ལ་
དེའི་ངོ་བོ་ཧཱུཾ་ཡོངས་སུ་གྱུར་པ་ལས་སྟོབས་པོ་ཆེ་སྔོན་པོ་དོན་གྲུབ་ཀྱི་དབུ་རྒྱན་ཅན། སྤྱི་གཙུག་ཏུ་དེའི་ངོ་བོ་ཧཱུཾ་ཡོངས་སུ་གྱུར་པ་ལས་གཙུག་ཏོར་འཁོར་ལོས་སྒྱུར་བ་སྔོན་པོ་མི་བསྐྱོད་པའི་དབུ་རྒྱན་ཅན། རྐང་མཐིལ་གཉིས་སུ་དེའི་ངོ་བོ་ཧཱུཾ་
ཡོངས་སུ་གྱུར་པ་ལས་གནོད་མཛེས་རྒྱལ་པོ་སྔོན་པོ་མི་བསྐྱོད་པའི་དབུ་རྒྱན་ཅན། ཁྲོ་བོ་བཅུ་པོ་ཐམས་ཅད་ཀྱང་དབུ་སྐྲ་དམར་སེར་གྱེན་དུ་བརྫེས་པ་ལ་སོག་པ་ཁྲོ་བོའི་ཉམས་ཐམས་ཅད་ཡོངས་སུ་རྫོགས་པར་གྱུར། རང་གི་སྤྱི་བོ་དང་ལྕེ་
དང་སྙིང་གའི་དབུས་སུ་རིམ་བཞིན་ཡི་གེ་གསུམ་ལས་བྱུང་བའི་ཟླ་བ་པདྨ་ཉི་མའི་ལྟེ་བར་ཨོཾ་དཀར་པོ། ཨཱ་དམར་པོ། ཧཱུཾ་སྔོན་པོ། འོད་ཟེར་ཁ་དོག་ལྔ་འཕྲོ་བ་རྣམས་ལས་སྤྱན་མ་གོས་དཀར་མོ་མཱ་མ་ཀཱིའི་ཚོགས་ནམ་མཁའ་གང་བ་སྤྲོས་
པས༑ སྐད་ཅིག་གིས་སྐུ་རྡོ་རྗེ་རྣམ་སྣང། གསུང་རྡོ་རྗེ་འོད་དཔག་མེད། ཐུགས་རྡོ་རྗེ་མི་བསྐྱོད་པའི་ལྷའི་ཚོགས་ནམ་མཁའ་གང་བ་སྤྱན་དྲངས་པའི་དབུས་ན་བཞུགས་པའི་གཙོ་བོ་རྡོ་རྗེ་གསུམ་ཡུམ་གསུམ་དང་མཉམ་པར་སྦྱོར་བའི་མདུན་
[016A]༄༅། །ན་བདག་ཉིད་གནས་པར་གྱུར། དཔལ་ལྡན་སངས་རྒྱས་སྐུ་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེའི་སྐུས་ནི་མཛད་དུག་སོལ། །ཕྱོགས་བཅུར་བཞུགས་
པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེའི་སྐུས་ནི་མཛད་དུ་གསོལ། །ཆོས་ཀྱི་གསུང་ལམ་དཔལ་ལྡན་པ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་
བྱིན་གྱིས་བརླབས་ནས་སུ། །རྡོ་རྗེའི་གསུང་གིས་མཛད་དུ་གསོལ། །ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེའི་གསུང་གིས་མཛད་དུ་
གསོལ། །དཔལ་ལྡན་རོད་རྗེ་ཐུགས་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེའི་ཐུགས་ཀྱིས་མཛད་དུ་གསོལ། །ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་
གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེའི་ཐུགས་ཀྱིས་མཛད་དུ་གསོལ། ཞེས་རྣམ་སྣང། འོད་དཔག་མེད། མི་བསྐྱོད་པ། གཙོ་འཁོར་རྣམས་ལ་གསོལ་བ་བཏབ་པས་སྤྲོས་པའི་ཡུམ་གསུམ་དང། སྤྱན་
དྲངས་པའི་རྡོ་རྗེ་གསུམ་གྱི་ལྷའི་ཚོགས་གཉིས་པོ་ཐམས་ཅད་ཕན་ཚུན་རྗེས་སུ་ཆགས་པ་སྔོན་དུ་འགྲོ་བས་སྙོམས་པར་ཞུགས། མཆོག་ཏུ་དགའ་བའི་བདེ་བ་མྱོང། འོད་ཟེར་དཀར་དམར་ནག་པོའི་ངོ་བོར་ཞུ་བ། ཡེ་ཤེས་སེམས་

[016B] ཡེ་ཤེས་ཀྱི་ས་ཐོབ་པས་ལུས་ཐམས་ཅད་བཀང་སྟེ་ཚེམ་ནས་སྐུ་གསུང་ཐུགས་ཀྱི་དབང་ཕྱུག་ཐོབ་པར་གྱུར། སངས་རྒྱས་ཀུན་གྱི་སྐུ་གང་ཡིན། །ཕུང་པོ་ལྔ་ཡིས་རབ་བཀང་བས། །
སངས་རྒྱས་སྐུ་ཡི་ངོ་བོ་ཡིས། །བདག་ཀྱང་དེ་དང་འདྲ་བར་ཤོག་ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོཉྷཾ། རྡོ་རྗེ་ཆོས་ཀྱི་གསུང་གང་ཡིན། །ངེས་པའི་ཚིག་ནི་ཕུན་སུམ་ཚོགས། །བདག་གི་ཚིག་ཀྱང་དེ་འདྲ་ཞིང། །ཆོས་འཛིན་པ་
དང་འདྲ་བར་ཤོག་ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། ཀུན་ཏུ་བཟང་པོའི་ཐུགས་གང་ཡིན། །གསང་བའི་དབང་པོ་བློ་ལྡན་པ། །བདག་ཀྱང་དེ་དང་འདྲར་འགྱུར་ཞིང། །རྡོ་རྗེ་འཛིན་དང་མཚུངས་འགྱུར་ཤོག་ཨོཾ་སརྦ་ཏ་ཐཱ་ག་
ཏཙིཏྟ་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། བདག་ཉིད་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་དབྱེར་མི་ཕྱེད་པ་རྡོ་རྗེ་འཆང་ཆེན་པོར་གྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱ་ཀ་ཙིཏྟ་བཛྲ་སབྷཱ་ཝ་ཨཱཏྨ་ཀོ་ཉ་ཧཾ། རང་དམ་ཚིག་སེམས་
དཔའ་རྡོ་རྗེ་འཆང་སྔོན་པོའི་ཐུགས་ཀར་སྣ་ཚོགས་པདྨ་དང་ཟླ་བའི་གདན་ལ་ཡེ་ཤེས་སེམས་དཔའ་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། རང་སྣང་གི་ཤེས་རབ་མ་དང་ལྷན་ཅིག་ཁ་སྦྱོར་གྱི་སྦྱོར་བས་
ལུས་ཐམས་ཅད་རྒྱས་པར་བྱེད་པ། དེའི་ཐུགས་ཀར་ཟླ་བའི་གདན་ལ་རྡོ་རྗེ་སྔོན་པོ་རྩེ་ལྔ་པའི་ལྟེ་བའི་ནང་དུ་ཏིང་ངེ་འཛིན་སེམས་དཔའ་ཧཱུཾ་ཡིག་སྔོན་པོ་རྟག་ཏུ་འཆར་བ་མར་མེ་ཆེན་པོ་ལྟ་བུ་མི་ཤེས་པའི་མུན་པ་འཇོམས་པའི་དོན་དུ་སྣང་

[017A]༄༅། །པའི་ཕུང་པོ་ཆེན་པོ་ལྟ་བུར་གྱུར། དམ་ཚིག་སེམས་དཔའི་རལ་པའི་ཆོད་པན་ལ་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། རྡོ་རྗེ་དབྱིངས་ཀྱི་དབང་ཕྱུག་མ་དང་ཁ་སྦྱོར་གྱི་
སྦྱོར་བས་བྱང་ཆུབ་ཀྱི་སེམས་ཀྱི་བདུད་རྩི་འཛག་བའི་རྒྱུན་གྱིས་ལུས་ཐམས་ཅད་ཚིམ་པར་བྱེད་པར་གྱུར། རང་གི་སྙིང་ག་ནས་རང་རིགས་ཀྱི་རིག་མ་ཕྱུང། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། རིག་མ་སྟོང་པ་ཉིད་དུ་གྱུར་
སྟོང་པའི་ངང་ལས་ཁཾ་ལས་རྡོ་རྗེ་ཁཾ་གིས་མཚན་པ། དེ་ཡོངས་སུ་གྱུར་པ་ལས་རེག་བྱ་རྡོ་རྗེ་མ་སྔོན་མོ་མི་བསྐྱོད་པའི་དབུ་རྒྱན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་
ཆེན་རལ་གྲི་འཛིན་པ། དབུ་སྐྲ་རལ་པ་ཕྱེད་བཅིངས་སུ་བྱས་པ། ཟུར་གྱིས་བལྟ་བ་ལ་སོགས་པའི་རྣམ་འགྱུར་གྱིས་མཛེས་པ་ལང་ཚོ་དར་ལ་བབ་ཅིང་འདོད་ཡོན་ལྔའི་དགའ་བས་རོལ་པ། དེའི་སྤྱི་བོར་ཨོཾ་ལས་རྣམ་པར་སྣང་མཛད་
མགྲིན་པར་ཨཱ་ལས་འོད་དཔག་མེད། སྙིང་གར་ཧཱུཾ་ལས་མི་བསྐྱོད་པ། ལྟེ་བར་སཱ་ལས་རིན་འབྱུང། བརླའི་རྩ་བར་ཧཱ་ལས་དོན་གྲུབ། ལྟེ་བར་ལཾ་ལས་སྤྱན་མ། སྙིང་གར་མཾ་ལས་མཱ་མ་ཀཱི། མགྲིན་པར་པཾ་ལས་གོས་དཀར་མོ། སྤྱི་
གཙུག་ཏུ་ཏཾ་ལས་སྒྲོལ་མ། མིག་ཏུ་ཛཿ་ལས་གཟུགས་རྡོ་རྗེ་མ་ལས་སྙིང་གིས་འཁྱུད་པ། རྣ་བར་ཧཱུཾ་ལས་སྒྲ་རྡོ་རྗེ་མ་ལ་ཕྱག་རྡོར་གྱིས་འཁྱུད་པ། སྣར་བཾ་ལས་དྲི་རྡོ་རྗེ་མ་ལ་ནམ་སྙིང་གིས་འཁྱུད་པ། ལྕེར་ཧོཿ་ལས་རོ་རྡོ་རྗེ་མ་ལ་འཇིག་རྟེན་

[017B] བྷ་གར་ཁཾ་ལས་རེག་བྱ་རྡོ་རྗེ་མ་ལ་སྒྲིབ་སེལ་གྱིས་འཁྱུད་པ། ལག་པ་གཡས་ལ་ཧཱུཾ་ལས་རོ་ལངས་མ། ལག་པ་གཡོན་ལ་ཧཱུཾ་ལས་གཞན་གྱིས་མི་ཐུབ་མ། ཁ་ལ་ཧཱུཾ་ལས་ཁྲོ་གཉེར་ཅན་མ། བྷ་གར་ཧཱུཾ་ལས་རལ་གཅིག་
མ། དཔུང་པ་གཡས་པའི་རྩ་བར་ཧཱུཾ་ལས་དེ་བཞིན་གཤེགས་པའི་ཡུམ་རྡོ་རྗེ་མ། དཔུང་བ་གཡོན་པའི་རྩ་བར་ཧཱུཾ་ལས་སྣ་ཚོགས་རིན་ཆེན་མ། པུས་མོ་གཡས་ལ་ཧཱུཾ་ལས་སྣ་ཚོགས་པདྨ། པུས་མོ་གཡོན་ལ་ཧཱུཾ་ལས་སྣ་ཚོགས་ལས་མ། སྤྱི་
གཙུག་ཏུ་ཧཱུཾ་ལས་ནམ་མཁའི་རྡོ་རྗེ་མ། རྐང་མཐིལ་གཉིས་སུ་ཧཱུཾ་ལས་ས་འཛིན་ལྷ་མོ་རྣམས་སུ་གྱུར། རང་གི་གསང་གནས་མི་དམིགས་པའི་ངང་ལས་ཧཱུཾ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་བ་རྭ་དབུས་མའི་ནོར་བུ་ལ་ཧཱུཾ་ཡིག་གིས་མཚན་
ཞིང་བུ་ག་ཡི་གེ་ཕཊ་སེར་པོས་བཀག་པ། ཡུམ་གྱི་གསང་གནས་མི་དམིགས་པའི་ངང་ལས་ཨཱ་ལས་བྱུང་བའི་པདྨ་དམར་པོ་འདབ་མ་བརྒྱད་པ་བུ་ག་ཡི་གེ་ཕཊ་སེར་པོས་བཀག་པ། རྡོ་རྗེ་དང་པདྨའི་ནང་འོད་ཟེར་རྣམ་པ་ལྔས་གང་བར་
གྱུར། རང་ཉིད་རིན་འབྱུང་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོཉཧཾ། རང་ཉིད་རྡོ་རྗེ་འཆང་དུ་གྱུར། ཧཱུཾ་སྙོམས་པར་འཇུག་པའི་ལས་ལ་གནས་པར་བྱས་པས་མཆོག་ཏུ་དགའ་བའི་བདེ་བ་ཐོབ། རང་ཉིད་དོན་
གྲུབ་ཏུ་གྱུར། ཕཊ་ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། འཚམས་འདིར་རགས་ཕྲའི་རྣལ་འབྱོར་བསྒོམ། སྐྱོ་ན་ལྷ་རང་རང་གི་ཐུགས་ཀའི་ས་བོན་ལས་དཀྱིལ་འཁོར་གྱི་ལྷའི་ཚོགས་སྤྲོས། འགྲོ་བའི་དོན་བྱས་ནས་སྔགས་

[018A]༄༅། །དང་ལྷན་ཅིག་ཏུ་འཇུག་པའི་རླུང་གིས་སྙིང་གའི་ས་བོན་ལ་འཇུག་པའི་སྤྲོ་བ་དང་བསྡུ་བའི་མཛད་བཅན་དུ་གྱུར། ཨོཾ་ཨཱ་ཧཱུཾ། ཨོཾ་ཨཱ་བཛྲ་དྷྲྀཀ་ཧཱུཾ་ཧཱུཾ། ཨོཾ་ཨཱ་སྦརཤ་བཛྲ་ཁཾ་ཧཱུཾ། ཨོཾ་ཨཱ་ཛི་ན་ཛིཀ་ཨོཾ་ཧཱུཾ། ཨོཾ་ཨཱ་རཏྣ་
དྷྲྀཀ་སཱ་ཧཱུཾ། ཨོཾ་ཨཱ་ཨཱ་རོ་ལི་ཀ་ཨཱ་ཧཱུཾ། ཨོཾ་ཨཱ་པྲཛྙཱ་དྷྲྀཀ་ཧཱ་ཧཱུཾ། ཨོཾ་ཨཱ་མོ་ཧ་ར་ཏི་ལཱཾ་ཧཱུཾ། ཨོཾ་ཨཱ་དྭེ་ཥ་ར་ཏི་མཱཾ་ཧཱུཾ། ཨོཾ་ཨཱ་རཱ་ག་རཏི་པཱཾ་ཧཱུཾ། ཨོཾ་ཨཱ་བཛྲ་ར་ཏི་ཏཱཾ་ཧཱུཾ། ཨོཾ་ཨཱ་རཱུ་བ་བཛྲ་ཛཿ་ཧཱུཾ། ཨོཾ་ཨཱ་ཤཔྟ་བཛྲ་ཧཱུཾ་ཧཱུཾ། ཨོཾ་ཨཱ་
གནྡྷ་བཛྲ་བཾ་ཧཱུཾ། ཨོཾ་ཨཱ་ར་ས་བཛྲ་ཧོཿ་ཧཱུཾ། ཨོཾ་ཨཱ་སྤརཤ་བཛྲ་ཁཾ་ཧཱུཾ། ཨོཾ་ཨཱ་མི་ཏྲི་མེཾ་ཧཱུཾ། ཨོཾ་ཨཱ་ཀྵི་ཏི་གརྦྷ་ཏྲླཾ་ཧཱུཾ། ཨོཾ་ཨཱ་བཛྲ་པཱ་ཎི་ཨོཾ་ཧཱུཾ། ཨོཾ་ཨཱ་ཁཾ་གརྦྷ་ཨོཾ་ཧཱུཾ། ཨོཾ་ཨཱ་ལོ་ཀེ་ཤྭར་ཨོཾ་ཧཱུཾ། ཨོཾ་ཨཱ་མཉྫུ་ཤྲཱི་ཧཱུཾ་ཧཱུཾ། ཨོཾ་ཨཱ་
སརྦ་ཎི་ཝ་ར་ཎ་བི་སྐཾ་བི་ནི་ཨོཾ་ཧཱུཾ། ཨོཾ་ཨཱ་ས་མནྟ་བྷ་དྲ་སཾ་ཧཱུཾ། ཨོཾ་ཨཱ་ཡ་མཱནྟ་ཀྲིཏ་ཧཱུཾ་ཧཱུཾ། ཨོཾ་ཨཱ་པྲཛྙཱནྟ་ཀྲིཏ་ཧཱུཾ་ཧཱུཾ། ཨོཾ་ཨཱ་པད་མཱནྟ་ཀྲིཏ་ཧཱུཾ་ཧཱུཾ། ཨོཾ་ཨཱ་བིགྷྣན་ཏ་ཀྲིཏ་ཧཱུཾ་ཧཱུཾ། ཨོཾ་ཨཱ་ཨ་ཙ་ལ་ཧཱུཾ་ཧཱུཾ། ཨོཾ་ཨཱ་ཊཀྐི་རཱ་ཛ་ཧཱུཾ་ཧཱུཾ། ཨོཾ་ཨཱ་ནཱི་
ལ་དཎྜ་ཧཱུཾ་ཧཱུཾ། ཨོཾ་ཨཱ་མཧཱ་བལ་ཧཱུཾ་ཧཱུཾ། ཨོཾ་ཨཱ་ཨུཥྣི་ཥ་ཙཀྲ་ཝ་རྟི་ཧཱུཾ་ཧཱུཾ། ཨོཾ་ཨཱ་སུམྦྷ་རཱ་ཛ་ཧཱུཾ་ཧཱུཾ། ཡིག་བརྒྱས་ལྷག་ཆད་ཁ་བསྐང། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་མཆོག་དཀྱིལ་འཁོར་
གསུམ། །གསང་བའི་དབྱངས་ལ་ཕྱག་འཚལ་ལོ། །ཞེས་པས་བསྟོད། རྒྱས་པར་འདོད་ན་བསྟོད་པ་ཡོངས་རྫོགས་བྱས་ནས་མཆོད་པ་དང་ནང་མཆོད་དཀྱུས་ལྟར་བྱིན་གྱིས་བརླབས། མདོར་བསྡུ་ན། མཆོད་རྫས་དང་ནང་མཆོད་བསངས་

[018B] སྟོང་པའི་ངང་ལས་ཨཱ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་རང་རང་གི་མིང་ཡིག་དང་པོ་དང། བཧྲུཾ་ཨཾ་ཛྲིཾ་ཁཾ་ཧཱུཾ་རྣམས་ལས་བྱུང་བའི་མཆོད་རྫས་དང་ནང་མཆོད་རྣམས་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་
མཚོ་ཆེན་པོར་གྱུར། ཨོཾ་ཨཱ་ཧཱུཾ་ལན་གསུམ་གྱིས་བྱིན་གྱིས་བརླབས། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་སྤརཤཱི་བར་གྱིས་མཆོད། ནང་མཆོད་ཀྱང་རྒྱས་པ་གཞུང་བཞིན་དང། བསྡུ་ན་མཆོད་དོ། ཕྱོགས་བཅུ་དུས་གསུམ་གྱི་དེ་བཞིན་གཤེགས་
པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བའི་བླ་མ། དཔལ་
ལྡན་འདུས་པའི་དབང་རྒྱུད་བཤད་རྒྱུད་མན་ངག་གི་བརྒྱུད་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱ་ཧཱུཾ། བཀའ་དྲིན་གསུམ་ལྡན་རྩ་བའི་དཔལ་ལྡན་བླ་མ་དམ་པ་ཆེ་གེ་མོའི་ཞལ་དུ་ཨོཾ་ཨཱ་ཧཱུཾ། ཤྲཱི་གུ་ཧྱ་ས་མ་ཛ་མཎྜ་ལ་ཙཀྲ་སརྦ་བུདྷ་
བོ་དཧིས་ཏྭ་ཌཱཀི་ནི་དྷརྨ་པཱ་ལ་ས་པ་རི་ཝཱ་ར་ཨོཾ་ཨཱ་ཧཱུཾ། ཞེས་ནང་མཆོད་ཕུལ། ཡབ་ཡུམ་སྙོམས་པར་ཞུགས་པས་ལྷན་སྐྱེས་ཀྱི་དགའ་བ་སྐྱེས། བདེ་བ་ཆེན་པོ་དང་དེ་ཁོ་ན་ཉིད་དབྱེར་མི་ཕྱེད་པའི་ཏིང་ངེ་འཛིན་ལ་སྙོམས་པར་ཞུགས་པས་
གསང་བ་དང་དེ་ཁོ་ན་ཉིད་ཀྱི་མཆོད་པས་མཉེས་པར་གྱུར། རང་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་འཕྲོས་པས་སེམས་ཅན་ཐམས་ཅད་ལ་དབང་བསྐུར། སྒྲིབ་པ་སྦྱངས་ནས་ཧཱུཾ་ཡིག་ཏུ་གྱུར་

[019A]༄༅། །དེས་ནམ་མཁའི་ཁམས་གང་བ་ཡོངས་སུ་གྱུར་པ་ལས། རྡོ་རྗེ་འཆང་དུ་གྱུར་པ་རྣམས། རང་གི་འོད་ཟེར་གྱིས་དྲངས་ནས་རང་ལ་ཐིམ་པར་གྱུར། ཨོཾ་ཡོ་ག་ཤུདྡྷཱ་སརྦ་དྷརྨ་ཡོ་ག་ཤུདྡྷོ་ཉ་ཧཾ། མཇུག་ཏུ་དགེ་བ་བསྔོ་
ཞིང། ལུས་བརྟས་པར་བྱེད་པ་དང་ཉལ་བ་དང། ལྡང་བ་དང། ཁྲུས་དང་ཁ་ཟས་ཀྱི་རྣལ་འབྱོར་སོགས་སྒྲུབ་ཐབས་ནས་འབྱུང་བ་ལྟར། རྡོ་རྗེ་འཆང་གི་རྣལ་འབྱོར་དང་ལྡན་པའི་ཚངས་བར་སྤྱོད་པས་དལ་འབྱོར་ཐོབ་པ་དོན་ཡོད་པར་བྱའོ། །
སྨྲས་པ། རྒྱུད་རྒྱལ་དཔལ་ལྡན་འདུས་པའི་རྒྱ་མཚོ་ཆེ། །ལེགས་པར་བསྒྲུབས་ལས་འོངས་པའི་འོད་དཀར་ཅན། །རྗོད་བྱེད་པདྨོའི་སྐུད་པ་ལྟར་ཕྲ་ཡང། །གྲོལ་བྱེད་ལམ་གྱི་སྨིན་བྱེད་ཡོངས་སུ་རྫོགས། །ཨེ་མ་ཨུ་དུམ་ཝ་ར་ཡི། །མེ་
ཏོག་ལས་ཀྱང་ཆེས་དཀོན་ཞིང། །ཡིད་བཞིན་ནོར་ལྟར་དོན་ཆེ་བའི། །ལམ་བཟང་འདི་འདྲ་རྙེད་ནས་ཀྱང། །ཚུལ་བཞིན་ཉམས་སུ་མི་ལེན་པར། །དོན་མེད་གཡེང་བས་དུས་འདའ་ན། །མི་བཟད་གདོན་གྱིས་བརླམས་པའམ། །སེམས་མེད་
གྱུར་པར་གདོན་མི་ཟ། །དེ་ཕྱིར་རྒྱུད་འདིའི་མཚན་ཙམ་ཡང། །བརྒྱ་ཕྲག་བསྐལ་པར་རྙེད་དཀའ་ན། །ཐོས་བསམ་སྒོམ་པས་འཇུག་པ་དག་ཨེ་མ་ཤིན་ཏུ་རྙེད་པར་དཀའ། །དེ་ཕྱིར་འབྲས་མེད་སྤུན་པ་མི་འཕྱར་བར། །གནས་སྐབས་
མཐར་ཐུག་བདེ་བ་ཆེན་པོའི་དབྱིངས། །བསྒྲུབ་པར་འདོད་རྣམས་རྣམ་དག་ལམ་བཟང་འདིར། །ཞུགས་ཅེས་ཆོས་ཀྱི་རྒྱལ་མཚན་ཐལ་མོ་སྦྱོར། །ཚུལ་འདི་འདུས་པའི་སྒྲུབ་ཐབས་ཆག་མེད་དུ། འདོན་འདོད་རྣམ་གཡེང་འདམ་དུ་བྱིང་བ་

[019B] ༑ཐུན་བཞིའི་སྐབས་སུ་བསྡུ་བར་འདོད་རྣམས་དང། །ཟབ་ལམ་རིམ་ལྔའི་དམར་ཁྲིད་སྔོན་འགྲོ་བ། །བྱིན་རླབས་བླ་མའི་རྣལ་འབྱོར་མན་ངག་བཞིན། །བསྒོམ་པར་འདོད་པའི་སྐལ་བཟང་སྐྱེ་བོ་ལ། །ཕན་པར་བསམས་ཏེ་དགེ་སློང་
སྤོང་བ་པ། །བློ་བཟང་ཆོས་ཀྱི་རྒྱལ་མཚན་ཞེས་བྱས་སྦྱར། །དགེ་བས་མཁའ་མཉམ་འགྲོ་བ་མ་ལུས་པ། །བཤེས་གཉེན་དམ་པས་འབྲལ་མེད་རྗེས་བཟུང་སྟེ། །སངས་རྒྱས་ལས་ཀྱང་དཀོན་པའི་ལམ་བཟང་འདིར། །ཞུགས་ནས་ཟུང་
འཇུག་རྡོ་རྗེའི་སྐུ་ཐོབ་ཤོག་ཚུལ་འདི་ཡང་དཔལ་གསང་བ་འདུས་པའི་སྒྲུབ་ཐབས་རྒྱས་པ་དོན་འདུས་ཤིང་ཚིག་ཉུང་ངུར་ཇི་ལྟར་བསྡུ་བའི་ཚུལ་ཤེས་པར་བྱ་བའི་ཕྱིར་དུ་མདོ་རྒྱུད་མན་ངག་འཛིན་པ་དགེ་སློང་བློ་བཟང་ཆོས་ཀྱི་རྒྱལ་མཚན་
ཞེས་བྱ་བས། རྗེ་རིན་པོ་ཆེ་འགོས་ཀྱིས་དཔལ་གསང་བ་འདུས་པ་ལྷ་སོ་གཉིས་ཀྱི་ཞལ་མངོན་དུ་གྱུར་ཅིང་གྲུབ་པ་བརྙེས་པའི་ཞལ་གཟིགས་ཕུག་པར་དབུ་བརྩམས་ཏེ་སྦྱར་བའི་ཡི་གེ་བ་ནི་དགེ་སློང་བློ་བཟང་ཕུན་ཚོགས་སོ།། མངྒ་ལཾ་
༄༅། །ཨོཾ་སྭ་སྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། སརྦ་
ཛ་ག་ཏཾ།། །།



