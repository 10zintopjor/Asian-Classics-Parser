[LS]
༄༅། །པྲ་ཏི་ལི་ཏྱ་ནབ་སྱ་གྱ་རྠཱ་རཾ་མུ་ཀྟ་ཧཱི་རཱ་ནྭ་དྲ་ཥྚ་རྞཱ་པ་ནཱ་མ་པི་ཧ་ར་ཏི་སྨ་
༄༅། །རྟེན་འབྲེལ་བསྟོད་པའི་ཚིག་དོན་ཉུང་དུར་བཀྲོལ་བ་ཟབ་དོན་ལྟ་བའི་འདྲེན་བྱེད་ཅེས་བྱ་བ་བཞུགས་སོ་

[001B] །ན་མོ་གུ་རུ་ཝཱ་གའི་ཤྭ་ར་སྭ་ར་སྭ་སྟི། རྟེན་འབྱུང་སྟོད་པའི་ང་རོས་རྟག་ཆད་ཀྱི། །སྐད་ངན་སྒྲོག་པའི་ཝ་སྐྱེས་སྐྲག་མཛད་ནས། །སྣང་སྟོད་ཁ་བའི་རིལ་རང་ཕྱོགས་
ཀུན༑ ༑སྡུད་མཛད་ཤཱ་ཀྱ་སེང་གེར་མགོས་ཕྱག་འཚལ། །ཆེར་སྙིགས་ལྔ་བདོའི་སྨག་གིས་བྱང་ཕྱོགས་འགྲོའི། །ཟབ་དོན་ལྟ་བའི་གོ་སྐབས་བཀག་གྱུར་ཚེ། །ཐུགས་བསྐྱེད་མགྱོགས་
འགྲོས་དྲངས་པའི་ཚ་ཟེར་ཅན། །བློ་བཟང་ཉིན་བྱེད་གངས་ཅན་དགུང་དུ་ཤར། །མགོན་དེས་མགོན་པོ་མཉམ་མེད་ཟས་གཙང་སྲས། །ལྷ་ཡི་ལྷ་ལ་རྟེན་འབྱུང་གསུངས་ཚུལ་ལས། ། བསྟོད་པའི་བསྟོད་ཚིག་ལེགས་བཤད་སྙིང་པོ་ཡི། །ཚིག་དོན་ཚིག་ཉུང་བཀྲོལ་ལ་རྣ་བ་བློགས། །འདིར་རྗེ་ཐམས་ཅད་མཁྱེན་པ་བློ་བཟང་གྲགས་པའི་དཔལ་གྱིས་སངས་རྒྱས་

[002A]༄༅། །བཅོམ་ལྡན་འདས་ལ་ཟབ་མོ་རྟེན་འབྲེལ་གསུངས་པའི་སྒོ་ནས་བསྟོད་པ། ལེགས་པར་བཤད་པའི་སྙིང་པོའི་ཚིག་དོན་ཉུང་ངུར་དགྲོལ་བ་ལ་གསུམ། ཀླད་ཀྱི་དོན་
གཞུང་གི་དོན། མཇུག་གི་དོན་ནི། །དང་པོ་ནི། ན་མོ་གུ་རུ་མཉྫུ་གྷོ་ཥཱ་ཡ། ཞེས་པས་སྟོན་ལ། དོན་ནི། རྗེ་བླ་མས་བསྟོད་ཚིག་རྩོམ་པའི་འགོར། འདོད་དོན་བདེ་བླག་ཏུ་འགྲུབ་པའི་ཕྱིར། བླ་
མ་འཇམ་པའི་དབྱངས་ལ་ཕྱག་འཚལ་ལོ། །ཞེས་སྒོ་གསུམ་དྭང་བས་འདུད་པའོ། །གཉིས་པ་ལ་གཉིས། བསྟོད་པ་དངོས་དང། རྩོམ་པའི་རྒྱུ་མཚན་བསྔོ་བ་དང་བཅས་པའོ། །
དང་པོ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། །དང་པོ་ནི། གང་ཞིག་གཟིགས་ཤིང་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྟེན་འབྲེལ་

[002B] དེས་ན་རྒྱལ་བ་གོའུ་ཏ་མ་རྟེན་ཅིང་འབྲེལ་པར་འབྱུང་བ་གཟིགས་ཤིང་འདོམས་པ་དེ་ལ་བདག་འདུད་
དོ་ཞེས་པའོ། །གཉིས་པ་ལ་གཉིས། རྟེན་འགྲེལ་གྱི་སྒོ་ནས་བསྟོད་པའི་རྒྱུ་མཚན་དང། རྟེན་འབྲེལ་གྱི་སྒོ་ནས་བསྟོད་པ་དངོས་སོ། །དང་པོ་ལ་གསུམ། རྟེན་འབྲེལ་འཁོར་བའི་རྩ་བ་གཅོད་བྱེད་དུ་བསྟན་པ། རྟེན་འབྲེལ་བསྟན་
པའི་སྙིང་པོར་བསྟན་པ། དེས་ན་རྟེན་འབྲེལ་གྱི་སྒོ་ནས་བསྟོད་པ་མཆོག་ཏུ་བསྔགས་པའོ། །དང་པོ་ནི། འཇིག་རྟེན་རྒུད་པ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། འཇིག་རྟེན་ན་ཆགས་སོགས་ཀྱི་
རྒུད་པ་ཇི་སྙེད་ཡོད་པ་དེ་ཡི་རྩ་བ་གང་ཟག་དང་ཆོས་ལ་དམིགས་ནས་བདེན་གྲུབ་ཏུ་འཛིན་པའི་མ་རིག་པ་སྟེ། རྟེན་འབྲེལ་རྟོགས་པའི་ཤེས་རབ་ཀྱིས་གནས་ལུགས་གང་ཞིག་མཐོང་བས་འཁོར་བའི་རྩ་བ་མ་རིག་
པ་དེ་ལྡོག་པ་ཡིན་ཏེ། དེ་ལྡོག་བྱེད་རྟེན་ཅིང་འབྲེལ་པར་འབྱུང་བར་རྒྱལ་བས་གསུངས་པའི་ཕྱིར་རོ་ཞེས་པའོ། །གཉིས་པ་ནི། དེ་ཚེ་བློ་དང་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྟེན་འབྲེལ་འཁོར་
བའི་རྩ་བ་གཅོད་བྱེད་དུ་གསུངས་པར་གོ་བ་དེའི་ཚེ་བློ་གྲོས་དང་ལྡན་པའི་མཁས་པ་ཡིས་རྟེན་ཅིང་འབྲེལ་པར་འབྱུང་བའི་ལམ་དེ་ཉིད། ཐུབ་པ་ཁྱོད་ཀྱི་བསྟན་པའི་གནད་དམ་སྙིང་པོ་མཐར་ཐུགས་ཉིད་དུ་ཇི་སྙེད་ཁོང་

[003A]༄༅། །དུ་ཆུད་པར་མི་འགྱུར་ཏེ་འགྱུར་རོ་ཞེས་པའོ། །གསུམ་པ་ནི། དེ་ལྟ་ལགས་ན་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྟེན་འབྲེལ་འཁོར་བའི་རྩ་བ་གཅོད་བྱེད་དང་བསྟན་པའི་སྙིང་པོ་དེ་
ལྟ་བུ་ལགས་ན། མགོན་པོ་བཅོམ་ལྡན་འདས་ཁྱོད་ལ་བསྟོད་པའི་སྒོར་ནི་མཁས་པ་སུ་འདྲ་ཞིག་གིས་བཙལ་ཞིང་བརྟགས་ཀྱང། རྟེན་ནས་འབྱུང་བ་གསུང་པའི་སྒོ་ནས་བསྟོད་པ་ལས་ངོ་མཚར་བར་གྱུར་པ་ཅི་ཞིག་རྙེད་དེ་མི་
སྙེད་དོ་ཞེས་པའོ། །གཉིས་པ་རྟེན་འབྲེལ་གྱི་སྒོ་ནས་བསྟོད་པ་དངོས་ལ་གཉིས། རྟེན་འབྲེལ་གཟིགས་ཚུལ་གྱི་སྒོ་ནས་སྤྱིར་བསྟོད་པ་དང། གསུངས་ཚུལ་གྱི་སྒོ་ནས་བྱེ་བྲག་ཏུ་བསྟོད་པའོ། །དང་པོ་ལ་གསུམ། རྟེན་འབྲེལ་
གཟིགས་ཤིང་གསུངས་པས་སྟོན་པ་སྨྲ་བ་གཞན་ལས་ཁྱད་ཞུགས་པར་བསྔགས་པ། རྟེན་འབྲེལ་ཇི་ལྟར་གཟིགས་ཤིང་གསུངས་པའི་ཚུལ། དོན་བསྡུ་བའོ། །དང་པོ་ལ་གཉིས། བསྟན་པ་བླ་ན་མེད་པར་སྒྲུབ་པ་དང། སྟོན་པ་
བླ་ན་མེད་པར་སྒྲུབ་པའོ། །དང་པོ་ལ་གཉིས། རྟེན་འབྲེལ་གསུངས་པ་ལེགས་འདོམས་ཀྱི་མཆོག་ཏུ་བསྟན་པ་དང། གསུངས་པའི་རྟེན་འབྲེལ་སྤྲོས་པའི་དྲ་བ་གཅོད་བྱེད་དུ་བསྟན་པའོ། །དང་པོ་ནི། གང་གང་རྐྱེན་ལ་ཞེས་སོགས་
ཚིག་བཅད་གཅིག་གིས་སྟོན་ལ། དོན་ནི། ཆོས་གང་དང་གང་རྐྱེན་ལ་རག་ལས་པ་དེ་དང་དེ་རང་བཞིན་གྱིས་གྲུབ་པས་སྟོང་ངོ་ཞེས་གསུང་པ་འདི་ལས་ཡ་མཚན་པའི་ལེགས་འདོམས་ཀྱི་ཚུལ་ནི་ཅི་ཞིང་ཡོད་དེ་

[003B] །གཉིས་པ་ནི། གང་དུ་བཟུང་བས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྟེན་འབྲེལ་ཡིན་པའི་རྒྱུ་མཚན་གྱིས་བདེན་གྲུབ་གང་དུ་བཟུང་བས་ན་བྱིས་པ་དངོས་སྨྲ་བ་རྣམས་རྟག་ཆད་ཀྱི་མཐར་འཛིན་
པའི་འཆིང་བ་མི་ཞིག་པར་བརྟན་པར་བྱེད་པ་དེ་ཉིད་མཁས་པ་དབུ་མ་པ་རྣམས་ལ་མཐར་འཛིན་གྱི་སྤྲོས་པ་ཡི་དྲ་བ་མ་ལུས་པར་གཅོད་པའི་སྒོ་དམ་པ་ཡིན་ཏེ། །རྟེན་འབྲེལ་ཡིན་པའི་རྒྱུ་མཚན་གྱིས་བདེན་མེད་དུ་འདོད་པས་
སོ་ཞེས་པའོ། །གཉིས་པ་སྟོན་པ་བླ་ན་མེད་པར་སྒྲུབ་པ་ལ་གཉིས། རྟེན་འབྲེལ་སྟོན་པ་སྨྲ་བ་གཞན་ལས་ཁྱད་ཞུགས་ཚུལ་དང། དེ་ལྟ་བུའི་སྟོན་པ་བླ་ན་མེད་པ་ལ་ཕྱག་འཚལ་བའོ། །དང་པོ་ནི། བསྟན་འདི་གཞན་དུ་ཞེས་སོགས་ཚིགས་
བཅད་གཅིག་གིས་སྟོན་ལ། དོན་ནི། ཟབ་མོ་རྟེན་འབྲེལ་གྱི་བསྟན་པ་བླ་ན་མེད་པ་འདི་ཁྱོད་ཀྱི་ལུགས་ལས་གཞན་དུ་ཡོད་པ་མ་མཐོང་བས་ན་སྟོན་པ་ཞེས་བྱ་བ་ནི་གོའུ་ཏ་མ་ཁྱོད་གཅིག་པུ་ཉིད་དེ། དཔེར་ན། ཝ་སྐྱེས་ལ་ནི་སེང་གེའོ་
ཟེར་བ་བཞིན་དུ་མུ་སྟེགས་ཅན་གསེར་སྐྱ་དང་གཟེགས་ཟན་སོགས་ལའང་གཅམ་བུའི་སྟེ་བཅོས་མའི་ཚིག་གིས་སྟོན་པ་དྲུག་སོགས་སུ་འབོད་མོད་ཀྱི་མཚན་ཉིད་ཚང་བའི་སྟོན་པ་ནི་མིན་ནོ་ཞེས་པའོ། །གཉིས་པ་ནི། ཨེ་མའོ་སྟོན་
པ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ཨེ་མའོ་སྟེ་ངོ་མཚར་བས་ཁྱོད་ནི་རྟེན་འབྲེལ་ཟབ་མོ་འདོམས་པའི་སྟོན་པ་བླ་ན་མེད་པ་དང། ཨེ་མའོ་ཁྱོད་ནི་འཇིགས་པའི་སྐྱབས་གནས་བསླུ་བ་མེད་པ་དང། ཨེ་

[004A]༄༅། །མའོ་ཁྱོད་ནི་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པ་དང། ཨེ་མའོ་ཁྱོད་ནི་ཕོངས་པ་རྣམས་ཀྱི་མགོན་པོ་ཟླ་དང་བྲལ་བ་ཡིན་ལ། དེས་ན་རྟེན་ཅིང་འབྲེལ་པར་འབྱུང་བ་ལེགས་པར་གསུང་བའི་སྟོན་པ་
བླ་ན་མེད་པ་དེ་ལ་བདག་ཕྱག་འཚལ་ལོ་ཞེས་པའོ། །གཉིས་པ་རྟེན་འབྲེལ་ཇི་ལྟར་གཟིགས་ཤིང་གསུངས་པའི་ཚུལ་ལ་གསུམ། རང་བཞིན་སྟོང་པ་རྟེན་འབྲེལ་གྱི་དོན་དུ་གསུངས་ཚུལ། དེ་ལྟར་མ་རྟོགས་ན་བསྟན་པའི་
སྙིང་པོ་མི་རྟོགས་པར་བསྟན་པ། རྟོགས་ན་སྟོན་པ་ལ་ཚད་མའི་དད་པ་སྐྱེ་བར་བསྟན་པའོ། །དང་པོ་ལ་གཉིས། རྒྱས་པར་བསྟན་པ་དང། བསྡུས་ཏེ་བསྟན་པའོ། །དང་པོ་ལ་གཉིས། སྟོང་པ་དང་རྟེན་འབྲེལ་དོན་གཅིག་ཏུ་མི་འདོད་
པས་ཐུབ་པའི་བཞེད་པ་མི་རྟོགས་པར་བསྟན་པ་དང། སྟོང་པ་དང་རྟེན་འབྲེལ་དོན་གཅིག་པ་ཐུབ་པའི་བཞེད་པ་མཆོག་ཏུ་སྒྲུབ་པའོ། །དང་པོ་ནི། ཕན་མཛད་ཁྱོད་ཀྱིས་ཞེས་སོགས་ཚིགས་བཅད་གཉིས་ཀྱིས་སྟོན་ལ་
དོན་ནི། ཕན་པར་མཛད་པ་ཁྱོད་ཀྱིས་གདུལ་བྱའི་འགྲོ་བ་ལ་སྨོན་པའི་སླད་དུ་བཀའ་སྩལ་པའི་བསྟན་པའི་སྙིང་པོ་རང་བཞིན་གྱིས་སྟོང་པ་ཉིད་ངེས་པར་བྱེད་པའི་རྒྱུ་མཚན་ནམ་ཐབས་འགྲན་ཟླ་མེད་པ་ནི། རྟེན་ཅིང་འབྲེལ་
པར་འབྱུང་བའི་ཚུལ་ཏེ་རྟགས་ཡིན་པ་ལ་དངོས་སྨྲ་བས་ཁྱབ་པ་འགལ་བ་དང་ནི། མུ་སྟེགས་པས་རྟགས་མ་གྲུབ་པར་མཐོང་ཞིང་འདོད་པ་འདི་ཡིས་སྟོན་པ་ཁྱོད་ཀྱི་ལུགས་བླ་ན་མེད་པ་འདི་ཇི་ལྟར་ཁོང་དུ་ཆུད་པར་

[004B] །གཉིས་པ་ལ་གསུམ། རང་བཞིན་གྱིས་སྟོང་པ་ལ་བྱ་བྱེད་འཐད་ཅིང་ལྡོག་ཕྱོགས་ལ་མི་འཐད་པར་བཞེད་པ། ཆོས་ཐམས་ཅད་རྟེན་འབྲེལ་ཡིན་པའི་རྒྱུ་མཚན་གྱིས་རང་བཞིན་གྱིས་སྟོང་པར་
གསུངས་ཚུལ། ཚུལ་དེས་སྟོན་པ་སྨྲ་བ་བླ་ན་མེད་པར་གྲུབ་པའོ། །དང་པོ་ལ་གསུམ། རང་བཞིན་གྱིས་སྟོང་པ་ལ་བྱ་བྱེད་འཐད་པར་བཞེད་པ། ལྡོག་ཕྱོགས་ལ་མི་འཐད་པས་རྟག་ཆད་དུ་ལྟུང་བར་བཞེད་པ། དེས་ན་རྟེན་འབྲེལ་མཐོང་
བ་ལེགས་པར་བསྔགས་པའོ། །དང་པོ་ནི། ཁྱོད་ནི་ནམ་ཞིག་ཅེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པ་ཁྱོད་ནི་ནམ་ཞིག་གི་ཚེ་རང་བཞིན་གྱིས་སྟོང་པ་ཉིད་རྟེན་ཅིང་འབྲེལ་པར་འབྱུང་བའི་དོན་དུ་མཐོང་བ་ན་
ཆོས་ཐམས་ཅད་རང་བཞིན་གྱིས་ནི་གདོད་མ་ནས་སྟོངས་པ་དང། གནས་སྐབས་སུ་ཐ་སྙད་ཙམ་དུ་བྱ་བྱེད་ཐམས་ཅད་འཐད་ལྡན་སླུ་མེད་དུ་འཇོག་པ་འདི་མི་འགལ་ཞིང་མཐུན་པར་བཞེད་དོ་ཞེས་པའོ། །གཉིས་པ་ནི། དེ་ལས་
ལྡོག་པར་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྔར་བཤད་པ་དེ་ལས་ལྡོག་པར་མཐོང་བ་ན་རང་བཞིན་གྱིས་སྟོངས་པ་ལ་བྱ་བ་བྱེད་པ་ཐམས་ཅད་མི་རུང་ཞིང། གནས་སྐབས་སུ་རྒྱུ་འབྲས་སོགས་བྱ་བ་
བྱེད་པ་དང་བཅས་པ་ལ་རང་བཞིན་གྱིས་སྟོང་པ་ཉིད་མེད་པས་ན། མཐར་ལྟ་ཉམ་ང་བའི་གཡང་དུ་ལྟུང་བར་བཞེད་དོ་ཞེས་པའོ། །གསུམ་པ་ནི། དེ་ཕྱིར་ཁྱོད་ཀྱི་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། གོང་

[005A]༄༅། །གི་རྒྱུ་མཚན་དེའི་ཕྱིར་སྟོན་པ་ཁྱོད་ཀྱི་བསྟན་པ་ལ་རྟེན་ཅིང་འབྲེལ་པར་འབྱུང་བའི་གནས་ལུགས་མཐོང་བ་ལེགས་པར་བསྡགས་ཤིང། རྟེན་འབྲེལ་གྱི་གནས་ལུགས་དེ་ཡང་ཐ་སྙད་དུའང་ཀུན་ཏུ་མེད་པ་
དང་རང་བཞིན་གྱིས་ནི་ཡོད་པར་ལྟ་བས་མཐོང་བ་མིན་ནོ་ཞེས་པའོ། །གཉིས་པ་ཆོས་ཐམས་ཅད་རྟེན་འབྲེལ་ཡིན་པའི་རྒྱུ་མཚན་གྱིས་རང་བཞིན་གྱིས་སྟོང་པར་གསུངས་ཚུལ་ལ་བཞི། ཆོས་ཐམས་ཅད་ལྟོས་ནས་གྲུབ་པས་
རྟེན་འབྲེལ་དུ་བསྟན་པ། རྟེན་འབྲེལ་དུ་གྲུབ་པས་རང་བཞིན་གྱིས་སྟོང་པར་བསྟན་པ། རང་བཞིན་གྱིས་གྲུབ་ན་མྱང་འདས་སོགས་མི་རུང་པར་བསྟན་པ། གསུང་དེ་རྣམས་ལ་རྒོལ་བ་གཞན་གྱིས་གླགས་མི་རྙེད་པར་བསྟན་པའོ། །དང་པོ་
ནི། བལྟོས་མེད་ནམ་མཁའི་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། བསྟོས་མེད་ཀྱི་ཆོས་ནི་ནམ་མཁའི་མེ་ཏོག་བཞིན་གཞི་མ་གྲུབ་པ་ཡིན་ལ་དེས་ན་མ་བརྟེན་པའམ་མ་བལྟོས་པར་གྲུབ་པའི་འདུས་
བྱས་དང་འདུས་མ་བྱས་ཀྱི་ཆོས་ཅུང་ཟད་ཀྱང་ཡོད་པ་མ་ཡིན་ཏེ། ཆོས་ཐམས་ཅད་ངོ་བོས་གྲུབ་ན་ཆོས་དེ་འགྲུབ་པ་འདུས་བྱས་རྒྱུ་དང་རྐྱེན་ཚོགས་པ་དང། འདུས་མ་བྱས་ཆ་ཤས་ཚོགས་པ་ལ་བལྟོས་ནས་གྲུབ་དགོས་པ་
འགལ་ལོ་ཞེས་པའོ། །གཉིས་པ་ནི། དེ་ཕྱིར་བརྟེན་ནས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། གོང་གི་རྒྱུ་མཚན་དེའི་ཕྱིར་བརྟེན་ནས་འབྱུང་བ་ལས་མ་གཏོགས་པའི་ཆོས་འགའ་ཡང་ཡོད་པ་མིན་

[005B] སྟོན་པ་ཁྱོད་ཀྱིས་རང་བཞིན་གྱིས་ནི་སྟོང་པ་ལས་མ་གཏོགས་པའི་ཆོས་འགའ་ཡང་མེད་པར་གསུངས་སོ་ཞེས་པའོ། །གསུམ་པ་ནི། རང་བཞིན་ལྡོག་པ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ངོ་
བོས་གྲུབ་པའི་རང་བཞིན་གཞན་དུ་ལྡོག་པ་མེད་པའི་ཕྱིར་ཆོས་རྣམས་ལ་ངོ་བོས་གྲུབ་པའི་རང་བཞིན་འགའ་ཡོད་ན་མྱ་ངན་ལས་འདས་པ་ཐོབ་པ་མི་རུང་ཞིང་མཐར་འཛིན་གྱི་སྤྲོས་པ་ཀུན་ཀྱང་ལྡོག་པ་མེད་པར་གསུངས་
སོ་ཞེས་པའོ། །བཞི་པ་ནི། དེ་ཕྱིར་རང་བཞིན་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། གོང་གི་རྒྱུ་མཚན་དེའི་ཕྱིར་སྟོན་པ་ཁྱོད་ཀྱིས་ཆོས་ཐམས་ཅད་ལ་ངོ་བོས་གྲུབ་པའི་རང་བཞིན་རྣམ་པར་བྲལ་ལོ་ཞེས་
བག་ཚ་བ་མེད་པའི་སེང་གེའི་སྒྲ་ཡིས་ཡང་དང་ཡང་དུ་མཁས་པའི་ཚོགས་སུ་ལེགས་པར་གསུངས་པ་འདི་ལ་ཕས་རྒོལ་སུ་ཡིས་འགོད་བར་ནུས་ཏེ་ཀླན་ཀ་བྱ་མི་ནུས་སོ་ཞེས་པའོ། །གསུམ་པ་ཚུལ་ངེས་སྟོན་པ་སྨྲ་བ་བླ་
ན་མེད་པར་གྲུབ་པ་ནི། རང་བཞིན་འགའ་ཡང་ཞེས་སོགས་ཚིགས་བཅད་གཉིས་ཀྱིས་སྟོན་ལ། དོན་ནི། ཆོས་གང་གི་སྟེང་དུ་འང་རང་བཞིན་གྱིས་གྲུབ་པ་འགའ་ཡང་མེད་པ་དང། ཐ་སྙད་ཙམ་དུ་རྒྱུ་འདི་ལ་བརྟེན་ནས་འབྲས་བུ་
འདི་འབྱུང་ངོ་ཞེས་བྱ་བ་ལ་སོགས་པའི་རྣམ་གཞག་ཐམས་ཅད་འཐད་པ་གཉིས་མི་འགལ་བར་མ་ཟད་གཅིག་གྲོགས་སུ་གཅིག་འདུ་བར་གསུངས་པ་འདི་ཁྱོད་ཀྱི་སྨྲ་བ་བླ་ན་མེད་པའི་རྒྱུར་འགྲོ་བ་སྨོས་ཅི་དགོས། རྐྱེན་འདི་

[006A]༄༅། །པ་ཙམ་གྱི་བརྟེན་ནས་འབྱུང་བའི་རྒྱུ་མཚན་གྱིས་དངོས་སྨྲ་བ་སོགས་རྟག་ཆད་ཀྱི་མཐར་འཛིན་པའི་ལྟ་བ་ལ་མི་བརྟེན་ནོ་ཞེས་ལེགས་པར་གསུངས་པ་འདི་ནི་མགོན་པོ་ཁྱོད་ཀྱི་སྨྲ་བ་བླ་ན་མེད་པའི་རྒྱུ་དམ་པ་
ཡིན་ནོ་ཞེས་པའོ། །གཉིས་པ་བསྡུས་ཏེ་བསྟན་པ་ནི། འདི་ཀུན་ངོ་བོས་ཞེས་སོགས་ཚིགས་བཅད་གཉིས་ཀྱིས་སྟོན་ལ། དོན་ནི་ཕྱི་ནང་གི་དངོས་པོ་འདི་དག་ཀུན་ཐ་སྙད་ཀྱིས་བཏགས་པ་ཙམ་མ་གཏོགས་བཏགས་དོན་ངོ་བོས་
གྲུབ་པས་སྟོང་པ་དང། མ་བརྟགས་མ་དཔྱད་པར་ཐ་སྙད་ཙམ་དུ་རྒྱུ་འདི་ལས་འབྲས་བུ་འདི་འབྱུང་བ་ཡི་ངེས་པ་གཉིས་པོ་ཕན་ཚུན་དུ་གེགས་མེད་པར་ནི་མ་ཟད་གཅིག་གིས་གཅིག་ཤོས་ལ་ངེས་པ་འདྲེན་པའི་གྲོགས་
བྱེད་པ་འདི་ལས་ངོ་མཚར་བར་གྱུར་པ་དང། འདི་ལས་རྨད་དུ་བྱུང་བ་གང་ཞིག་ཡོད་དེ་མེད་ལ། དེས་ན་ཟབ་མོ་རྟེན་འབྲེལ་གསུང་བའི་ཚུལ་འདིས་ཐུབ་པ་ཁྱོད་ལ་བསྟོད་ན་ནི་བསྟོད་པ་བླ་ན་མེད་པར་འགྱུར་གྱི་ཡོན་ཏན་གཞན་
གྱི་སྒོ་ནས་བསྟོད་ན་དེ་ཙམ་དུ་བསྟོད་པར་འགྱུར་བ་མིན་ནོ་ཞེས་པའོ། །གཉིས་པ་དེ་ལྟར་མ་རྟོགས་ན་བསྟན་པའི་སྙིང་པོ་མ་རྟོགས་པར་བསྟན་པ་ལ་བཞི། རྟེན་འབྲེལ་ཁས་བླངས་ནས་སྟོང་པ་མི་འདོད་པ་བཞད་གང་དུ་
བསྟན་པ། དངོས་སྨྲ་བས་བསྟན་པའི་སྙིང་པོ་མ་རྟོགས་པར་བསྟན་པ། རང་བཞིན་དང་རྟེན་འབྲེལ་འགལ་བར་བསྟན་པ། དེས་ན་ཆོས་ཐམས་ཅད་སྒྱུ་མ་ལྟ་བུར་གསུང་ཚུལ་ལོ། །དང་པོ་ནི། རྨོངས་པས་བྲན་དུ་ཞེས་སོགས་

[006B] དོན་ནི། ཡིད་རྨོངས་པས་ལྷག་པར་བྲན་དུ་བཟུང་བ་ཡིས་རྒོལ་བ་གང་ཞིག་སྟོན་པ་ཁྱོད་དང་ཞེ་འགྲས་པའི་མུ་སྟེགས་ཅན་དེ་ཡིས་རང་བཞིན་མེད་པའི་སྒྲ་མི་བཟོད་པར་གྱུར་པ་ལ་
མཚར་དུ་ཅི་ཞིག་ཡོད་དེ་མེད་ལ། དེ་བས་སྟོན་པ་ཁྱོད་ཀྱི་གསུང་གི་གཅེས་པའི་མཛོད་མཐར་ཐུག་པ་བརྟེན་ནས་འབྱུང་བར་ཁས་བླངས་ནས་ཆོས་ཐམས་ཅད་རང་བཞིན་གྱིས་སྟོང་པ་ཉིད་དོ་ཞེས་པའི་སེང་གེའི་ང་རོ་མི་བཟོད་
པའི་དངོས་སྨྲ་བའི་སྐྱེ་བོ་འདི་རྣམས་ལ་ཁོ་བོ་བློ་བཟང་གྲགས་པ་ཆེས་ངོ་མཚར་ཞིང་ཁྲེལ་བར་གྱུར་ཏོ་ཞེས་པའོ། །གཉིས་པ་ནི། རང་བཞིན་མེད་ལ་ཞེས་སོགས་ཚིགས་བཅད་གཉིས་ཀྱིས་སྟོན་ལ། དོན་ནི། དངོས་པོའི་གནས་ལུགས་
རང་བཞིན་མེད་པ་ལ་བཀྲི་བའི་སྟེ་འཁྲིད་པའི་སྒོའམ་ཐབས་བླ་ན་མེད་པ་རྟེན་ཅིང་འབྲེལ་འབྱུང་གི་མིང་ཉིད་ཀྱིས་ནི་དངོས་པོ་རྣམས་རང་བཞིན་གྱིས་གྲུབ་པ་ཉིད་དུ་འཛིན་པར་བྱེད་ན་ད་ཀོ་སྟེ་ད་ནི་དངོས་སྨྲ་བའི་སྐྱེ་བོ་འདི་རྣམས་
འཕགས་མཆོག་རྣམས་ཀྱིས་ལེགས་པར་བགྲོད་པའི་འཇུག་ངོགས་ཟླ་ཐམས་ཅད་དང་བྲལ་བར་གྱུར་པ་སྟོན་པ་ཁྱོད་དགྱེས་པར་གྱུར་པའི་སྟོང་ཉིད་རྟོགས་པའི་ལམ་བཟང་པོ་དེར། ཐབས་གང་ཞིག་གིས་ནི་ཚུལ་ཇི་ལྟར་བཀྲི་
བར་བྱ་སྟེ་འཁྲིད་པར་བྱར་མེད་དོ་ཞེས་པའོ། །གསུམ་པ་ནི། རང་བཞིན་བཅོས་མིན་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རང་བཞིན་གྱིས་གྲུབ་པ་ཆུའི་ཚ་བ་ལྟར་གསར་དུ་བཅོས་པ་མིན་པ། བྲན་ལྟར་

[007A]༄༅། །གཞན་ལ་བལྟོས་པ་མེད་པ་དང། རྟེན་འབྲེལ་བལྟོས་ནས་གྲུབ་པ་དང་གསར་དུ་བཅོས་མ་གཉིས་པོ་ཇི་ལྟ་བུར་ན་གཞི་གཅིག་ལ་མི་འགལ་བར་གཞི་མཐུན་དུ་འདུ་བ་ཉིད་དུ་འགྱུར་ཏེ་མི་འགྱུར་རོ་ཞེས་
པའོ། །བཞི་པ་ནི། དེ་ཕྱིར་བརྟེན་ནས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྒྱུ་མཚན་གོང་གི་དེའི་ཕྱིར་བརྟེན་ནས་འབྱུང་བའི་ཆོས་གང་ཡིན་པ་ཐམས་ཅད་ངོ་བོས་གྲུབ་པའི་རང་བཞིན་གྱིས་ནི་ཡེ་གདོད་མ་
ནས་རྣམ་པར་དབེན་ནས་མེད་ཀྱང་རང་བཞིན་དེར་གྲུབ་པ་ལྟར་སྣང་བས་ན། རྟེན་འབྱུང་གི་ཆོས་འདི་དག་ཀུན་སྟོན་པ་ཁྱོད་ཀྱིས་སྒྱུ་མ་ཇི་ལྟ་བ་བཞིན་དུ་གསུངས་སོ་ཞེས་པའོ། །གསུམ་པ་རྟོགས་ན་སྟོན་པ་ལ་ཚད་མའི་ངེས་ཤེས་སྐྱེ་
བར་བསྟན་པ་ལ་གསུམ། དངོས་པོའི་གནས་ལུགས་བསྟན་པས་ངེས་ཤེས་སྐྱེ་ཚུལ། ལེགས་ཉེས་ཀྱི་ཡོན་ཏན་དང་སྐྱོན་མཐོང་བས་ངེས་ཤེས་སྐྱེ་ཚུལ། གསུང་གི་དོན་རྟོགས་བས་བདེ་བ་སྟེར་ཚུལ་ལོ། །དང་པོ་ལ་གཉིས། དངོས་
པོའི་གནས་ལུགས་བསྟན་པས་གཞན་གྱིས་ཀླན་ཀ་མེད་པ་དང། རྟེན་འབྱུང་ལ་རྗེས་སུ་དཔགས་ནས་གསུང་གཞན་ལའང་ངེས་ཤེས་སྐྱེ་ཚུལ་ལོ། །དང་པོ་ནི། ཁྱོད་ཀྱིས་ཇི་ལྟར་ཞེས་སོགས་ཚིགས་བཅད་གཉིས་ཀྱིས་སྟོན་
ལ། དོན་ནི། སྟོན་པ་ཁྱོད་ཀྱིས་གསུང་རབ་ཇི་ལྟར་བསྟན་པ་ལ་ཕས་ཀྱི་རྒོལ་བ་འགའ་ཞིག་གིས་ཀྱང་ཆོས་མཐུན་དུ་གླགས་མི་རྙེད་པར་གསུངས་པ་ཡང་ཡིད་ཆེས་པའི་གནས་སུ་རྟེན་འབྱུང་གི་གསུང་འདི་ཉིད་ཀྱི་

[007B] རྒྱུ་མཚན་ཅིའི་སླད་དུ་ཁུམས་པར་གྱུར་ཅེ་ན་རྟེན་འབྲེལ་གྱི་རིགས་པ་འདི་ཉིད་བཤད་པས་མཐོང་བ་མངོན་གྱུར་དང། མ་མཐོང་བ་ལྐོག་གྱུར་གྱི་དངོས་པོ་རྣམས་ལ་སྒྲོ་འདོགས་
པ་དང་སྐུར་འདེབས་ཀྱི་གོ་སྐབས་རྒྱངས་རིང་དུ་མཛད་པའི་ཕྱིར་རོ་ཞེས་པའོ། །གཉིས་པ་ནི། ཁྱོད་ཀྱི་སྨྲ་བ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པ་ཁྱོད་ཀྱི་སྨྲ་བ་འགྲན་ཟླ་མེད་པར་མཐོང་བའི་རྒྱུ་མཚན་
མཐར་ཐུག་པ་རྟེན་འབྱུང་གི་ལམ་འདི་ཉིད་ཀྱིས་ནི། ཁྱོད་ཀྱི་གསུང་རབ་གཞན་རྣམས་ལ་ཡང་ཚད་མར་གྱུར་པ་ཡིན་པར་ངེས་པ་སྐྱེའོ་ཞེས་པའོ། །གཉིས་པ་ལེགས་ཉེས་ཀྱི་ཡོན་ཏན་དང་སྐྱོན་མཐོང་བས་ངེས་ཤེས་སྐྱེ་ཚུལ་
ལ་གསུམ། སྟོན་པའི་བསྟན་པ་ལེགས་ཚོགས་ཀྱི་རྩ་བར་བསྟན་པ། ཕྱི་རོལ་པའི་ལུགས་ཉེས་བརྒྱའི་འབྱུང་གནས་སུ་བསྟན་པ། ལེགས་ཉེས་དེ་ལྟར་རྟོགས་ནས་སྟོན་པ་ལ་ངེས་ཤེས་ཀྱིས་གུས་ཚུལ་ལོ། །དང་པོ་ནི། དོན་
བཞིན་གཟིགས་ནས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། གནས་ལུགས་ཀྱི་དོན་ཇི་ལྟ་བ་བཞིན་དུ་གཟིགས་ནས་ལེགས་པར་གསུང་པའི་སྟོན་པ་ཁྱོད་ཀྱི་རྗེས་སུ་སློབ་པ་ལ་ཆགས་སོགས་རྒུད་པ་
ཐམས་ཅད་རྒྱངས་རིང་དུ་གྱུར་པ་ཡིན་ཏེ། ཉེས་ཚོགས་ཀུན་གྱི་རྩ་བ་བདག་ཏུ་ལྟ་བ་ལྡོག་པའི་ཕྱིར་རོ་ཞེས་པའོ། །གཉིས་པ་ནི། ཁྱོད་ཀྱི་བསྟན་ལས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པ་

[008A]༄༅། །ཁྱོད་ཀྱི་བསྟན་པ་ལས་ཕྱིར་ཕྱོགས་པའི་མུ་སྟེགས་པས་ནི་དཀའ་ཐུབ་དང་མེ་ལྔ་བསྟེན་པ་སོགས་ཡུན་རིང་པོའི་བར་དུ་ངལ་བ་བསྟེན་པར་བྱས་ཀྱང། ཕྱི་ཕྱིར་ཏེ་སླར་ཡང་སྐྱོན་ཆགས་སོགས་རྣམས་
ཁོ་བོ་ཅག་ལ་ཤོག་ཅིག་ཅེས་བོས་པ་བཞིན་དུ་གྱུར་ནས་རང་རྒྱུད་ལ་ལྷན་སྐྱེས་དང་ཀུན་བཏགས་ཀྱི་བདག་ཏུ་ལྟ་བ་བརྟན་བྱེད་དུ་སོང་བའི་ཕྱིར་རོ་ཞེས་པའོ། །གསུམ་པ་ནི། ཨེ་མའོ་མཁས་པས་ཞེས་སོགས་ཚིགས་བཅད་
གཅིག་གིས་སྟོན་ལ། དོན་ནི། ངོ་མཚར་བས་ཨེ་མའོ་མཁས་པས་ལེགས་ཉེས་འདི་གཉིས་ཀྱི་ཁྱད་པར་ཁོང་དུ་ཆུད་པར་གྱུར་པ་དེའི་ཚེ་ཁ་ཙམ་མིན་པར་རྐང་གི་ཁོང་ནས་ནི། སྟོན་པ་ཁྱོད་ཁོ་ན་ལ་ཅིའི་ཕྱིར་གུས་པར་མི་
འགྱུར་ཏེ་འགྱུར་རོ་ཞེས་པའོ། །གསུམ་པ་གསུང་གི་དོན་རྟོགས་པས་བདེ་བ་སྟེར་ཚུལ་ལ་གསུམ། བདེ་བ་སྟེར་ཚུལ་དངོས་བསྟན་པ། རང་ཉིད་དམའ་དབབ་པ། གཟེངས་བསྟོད་པའོ། །དང་པོ་ནི། ཁྱོད་གསུང་དུ་མ་ཞེས་
སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པ་ཁྱོད་ཀྱི་གསུང་གི་དོན་དུ་མ་ལེགས་པར་རྟོགས་པས་ཅི་ཞིག་སྨོས་ཏེ་ཟེར་གང་དགོས། གསུང་གི་ཆ་ཤས་ཕྲ་མོ་རེ་ཡི་དོན་ཙམ་ལའང་འོལ་སྤྱི་ཙམ་གྱི་ངེས་པ་
རྙེད་པ་དེ་ལའང་མཆོག་གི་བདེ་བ་སྟེར་རོ་ཞེས་པའོ། །གཉིས་པ་ནི། ཀྱེ་ཧུད་བདག་བློ་ཞེས་སོགས་ཚིགས་བཅད་གཅིག་གིས་སྔོན་ལ། དོན་ནི། ཡིད་་

[008B] ཁྱོད་ཀྱི་ཡོན་ཏན་གྱི་ཆ་ཤས་ཙམ་ཡང་བདག་ལ་མ་འཚལ་བར་གྱུར་ཏོ་ཞེས་པའོ། །གསུམ་པ་ནི། །འོ་ན་
ཀྱང་འཆི་བདག་ཅེས་སོགས་ཚིགས་བཅད་གཅིག་གིས་སྟོན་ལ། དོན་ནི། དེ་ལྟར་ཡིད་བྱུང་མོད་འོ་ན་ཀྱང་འཆི་བདག་གི་ཁར་ཕྱོགས་པའི་སྲོག་གི་རྒྱུན་ནི་མ་ནུབ་ཀྱི་བར་དུ། སྟོན་པ་ཁྱོད་ལ་རིགས་པ་ཡང་དག་ལ་བརྟེན་ནས་ཅུང་ཟད་
ཡིད་ཆེས་པ་འདི་ཡང་སྐལ་བ་བཟང་ངོ་སྙམ་པ་བགྱིད་དོ་ཞེས་པའོ། །གསུམ་པ་དོན་བསྡུ་བ་ནི། སྟོན་པའི་ནང་ན་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པའི་ནང་ན་རྟེན་འབྲེལ་སྟོན་པའི་སྟོན་པ་དང། ཤེ་
རབ་ཀྱི་ནང་ན་རྟེན་འབྲེལ་ཤེས་པའི་ཤེས་པ་གཉིས་པོ་དཔེར་ན་འཇིག་རྟེན་དག་ན་རྒྱལ་བའི་དབང་པོ་ཉིད་གཞན་ལས་ཁྱད་པར་དུ་འཕགས་པ་བཞིན་དུ་ཤིན་ཏུ་ཕུལ་དུ་བྱུང་བ་ལགས་པར་སྟོན་པ་ཁྱོད་ཁོ་ནས་མཁྱེན་གྱི་
སེར་སྐྱ་སོགས་གཞན་གྱིས་དེ་ལྟར་རྟོགས་པ་མིན་ནོ་ཞེས་པའོ། །གཉིས་པ་རྟེན་འབྲེལ་གསུང་ཚུལ་གྱི་སྒོ་ནས་བྱེ་བྲག་ཏུ་བསྟོད་པ་ལ་གསུམ། རྟེན་འབྲེལ་གསུང་ཚུལ་དགོས་པ་དང་བཅས་པ། ཐུབ་པས་ནན་ཏན་གྱིས་
བསྒྲུབས་པའི་ཆོས་ཚུལ་ཟབ་མོ་རྟོགས་པར་བཞེད་པ་འཁྲུངས་ཚུལ། དེ་ལ་བརྟེན་ནས་ཐུབ་པའི་དགོངས་པ་ཇི་ལྟར་བཙལ་བའོ། །དང་པོ་ལ་གསུམ། ཐུབ་པས་གདུལ་བྱས་མྱང་འདས་ཐོབ་ཕྱིར་དུ་རྟེན་འབྲེལ་བསྟེན་ཚུལ་

[009A]༄༅། །དེ་ལྟར་བསྟན་པའི་བསྟན་པ་འཛིན་པར་གུས་པའི་རྒྱུ་མཚན། གཟུང་བྱ་བསྟན་པ་རིན་པོ་ཆེའི་ཆེ་བ་བཤད་པའོ། །དང་པོ་ནི། ཁྱོད་ཀྱིས་ཇི་སྙེད་ཅེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་
པ་ཁྱོད་ཀྱིས་གསུང་རབ་ཇི་སྙེད་ཅིག་བཀའ་སྩལ་པ་ཐམས་ཅད་བརྗོད་བྱ་རྟེན་འབྲེལ་ཉིད་ལས་བརྩམས་ཏེ་འཇུག་ལ། དེ་ཡང་གདུལ་བྱས་མྱ་ངན་ལས་འདས་པའི་གོ་འཕང་ཐོབ་པའི་ཕྱིར་ཡིན་ཏེ། གདུལ་བྱའི་ཉོན་མོངས་
པ་ཞི་ཐབས་སུ་འགྱུར་བ་མི་མཛད་པའི་གསུང་རབ་སྟོན་པ་ཁྱོད་ལ་མེད་དོ་ཞེས་པའོ། །གཉིས་པ་ནི། ཀྱེ་མའོ་ཁྱོད་ཀྱི་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ཀྱེ་མའོ་སྟོན་པ་ཁྱོད་ཀྱི་བསྟན་པ་རིན་པོ་
ཆེ་ནི། གདུལ་བྱ་གང་གི་རྣ་བའི་ལམ་དུ་སོང་བའི་གདུལ་བྱ་དེ་དག་ཐམས་ཅད་ཚེགས་ཆུང་དུས་ཞི་བ་མྱང་འདས་ཐོབ་པར་འགྱུར་བའི་ཕྱིར། སྟོན་པ་ཁྱོད་ཀྱི་བསྟན་པ་འཛིན་པར་མཁས་པ་སུ་ཞིག་མི་གུས་ཏེ་གུས་སོ་ཞེས་
པའོ། །གསུམ་པ་ནི། ཕས་རྒོལ་མཐའ་དག་ཅེས་སོགས་ཚིགས་བཅད་གཅིག་གིས་སྟོན་ལ། དོན་ནི། མུ་སྟེགས་བྱེད་སོགས་ཕས་ཀྱི་རྒོལ་བ་མཐའ་དག་འཇོམས་པ་དང། ལྟག་དང་འོག་མི་མཐུན་པའི་འགེལ་
འདུས་སྟོངས་པ་དང། ཁམས་གསུམ་སྐྱེ་དགུའི་གནས་སྐབས་དང་མཐར་ཐུག་གི་འདོད་དོན་གཉིས་བདེ་བླག་ཏུ་སྟེར་བར་བྱེད་པའི་ཁྱད་ཆོས་གསུམ་དང་ལྡན་པའི་སྟོན་པ་ཁྱོད་ཀྱི་ལུགས་བཟང་པོ་འདིར། ཁོ་བོ་བློ་བཟང་

[009B] །གཉིས་པ་ཐུབ་པས་ནན་ཏན་གྱིས་བསྒྲུབས་པའི་ཆོས་ཚུལ་ཟབ་མོ་རྟོགས་པར་བཞེད་ལ་འཁྲུངས་ཚུལ་ལ་གཉིས། ཐུབ་པས་ནན་ཏན་གྱིས་བསྒྲུབས་ཚུལ་དང། དེ་རྟོགས་པར་
བཞེད་པ་འཁྲུངས་ཚུལ་ལོ། །དང་པོ་ནི། འདི་ཡི་ཕྱིར་དུ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ཆོས་ཚུལ་ཟབ་མོ་འདི་ཉིད་རྟོགས་པ་ཡི་ཕྱིར་དུ་སྟོན་པ་ཁྱོད་ཀྱིས་ནི་གནས་སྐབས་ལ་ལར་སྐུ་ལུས་དང་ལ། ཞན་
དག་ཏུ་སྲོག་དང། བུ་དང་ཆུང་མ་སོགས་སྙིང་དུ་སྡུག་པའི་གཉེན་དང། ཟས་གོས་བཞོན་པ་སོགས་ལོངས་སྤྱོད་ཀྱི་ཚོགས་རྣམས་གྲངས་མེད་པའི་བསྐལ་པ་མང་པོར་ཡང་ནས་ཡང་དུ་བཏང་ནས་བསྒྲུབས་སོ་ཞེས་པའོ། །གཉིས་
པ་ལ་གསུམ། རྟེན་འབྱུང་གི་ཆོས་སྟོན་པ་ལས་མ་ཐོས་པས་སྐལ་བ་ཞན་ཚུལ། དེས་ཐུགས་ལ་མྱ་ངན་འཁྲུངས་ཚུལ། སླར་སྟོན་པ་ཉིད་ཀྱི་གསུང་ལ་བསམས་པས་ཞི་ཚུལ་ལོ། །དང་པོ་ནི། གང་གི་ཡོན་ཏན་ཞེས་སོགས་
ཚིགས་བཅད་གཅིག་གིས་སྟོན་ལ། དོན་ནི། སྟོང་ཉིད་ཀྱི་ཆོས་གང་གི་ཡོན་ཏན་རྟོགས་པ་ཙམ་གྱིས་སྲིད་པའི་རྩ་བ་གཅོད་པར་མཐོང་བ་ཡིས་དཔེར་ན། ལྕགས་ཀྱུས་ཉ་ལ་ཇི་ལྟ་བ་དེ་བཞིན་དུ་སྟོན་པ་ཉིད་ཀྱི་ཐུགས་ལྷག་
པར་དྲངས་པའི་རྟེན་འབྲེལ་གྱི་ཆོས་ཚུལ་ཟབ་མོ་དེ་ནི། སྟོན་པ་ཁྱོད་རང་ལས་དངོས་སུ་མ་ཐོས་པས་ན་བདག་ཅག་སྐལ་བ་ཞན་ནོ་ཞེས་པའོ། །གཉིས་པ་ནི། དེ་ཡི་མྱ་ངན་ཞེས་སོགས་ཚིགས་བཅད་གཅིག་གིས་སྟོན་ལ་

[010A]༄༅། །དོན་ནི། གོང་གི་སྐལ་བ་ཞན་ནོ་སྙམ་པ་དེ་ཡི་མྱ་ངན་གྱི་ཤུགས་ཀྱིས་ནི། དཔེར་ན། སྡུག་ཅིང་ཡིད་དུ་འོང་བའི་བུ་ཤི་བ་ལ་མ་ཡི་ཡིད་རྗེས་སུ་སོང་བ་ཇི་ལྟ་བ་བཞིན་དུ་བསྟོད་པ་པོ་བདག་གི་ཡིད་ནི་
གཏོང་བར་མི་བྱེད་དོ་ཞེས་པའོ། །གསུམ་པ་ནི། འདི་ལའང་ཁྱོད་གསུང་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། གོང་གི་ཚུལ་འདི་ལའང་སྟོན་པ་ཁྱོད་ཀྱི་གསུང་རབ་ཀྱི་དོན་ལ་བསམ་པ་ན། སྐུ་
མཚན་དཔེའི་དཔལ་གྱིས་གཟི་བརྗིད་རབ་ཏུ་འབར་ཞིང་འོད་ཀྱི་དྲ་བ་འདོམ་གང་གིས་ཡོངས་སུ་བསྐོར་བའི་མཉམ་མེད་སྟོན་པ་དེ་ཡིས། གསུང་ཡན་ལག་ལྔ་དང་ལྡན་པའི་ཚངས་པའི་དབྱངས་ཀྱིས་གསུང་རབ་འདི་
ནི་ཚུལ་འདི་ལྟར་དུ་གསུངས་སོ་སྙམ་དུ་ཡིད་ཀྱི་མེ་ལོང་ལ་ཐུབ་པའི་དབང་པོ་ཁྱོད་ཀྱི་གཟུགས་བརྙན་གྱི་ནི། རྣམ་པ་ཤར་བ་ཙམ་ཡང་དཔེར་ན། ཚ་བ་ཡི་རེག་བྱས་གདུངས་པ་ལ་ཟླ་བའི་འོད་ཟེར་ཤིན་ཏུ་བསིལ་
བ་བཞིན་དུ་སྨན་ཏེ་ཕན་ནོ་ཞེས་པའོ། །གསུམ་པ་དེ་ལ་བརྟེན་ནས་ཐུབ་པའི་དགོངས་པ་ཇི་ལྟར་བཙལ་བ་ལ་གསུམ། འཚོལ་བའི་རྒྱུ་མཚན། བཙལ་བའི་ཚུལ། རྙེད་པའི་ཚུལ་ལོ། །དང་པོ་ནི། དེ་ལྟར་རྨད་དུ་ཞེས་
སོགས་ཚིགས་བཅད་གཅིག་གིས་སྟོན་ལ། དོན་ནི། ཐུབ་པའི་དགོངས་པ་འཚོལ་བའི་རྒྱུ་མཚན་སྔར་བཤད་པ་དེ་ལྟར་ཆོས་རྨད་དུ་བྱུང་བ་ཡི་རྟེན་འབྲེལ་གྱི་ལུགས་བཟང་པོ་དེ་ཡང་རྒྱ་བོད་ཀྱི་མི་མཁས་པའི་སྐྱེ་བོ་

[010B] དཔེར་ན། གཡའ་སྤང་དུ་སྐྱེ་བའི་རྩྭ་བལ་པ་ཛ་བཞིན་དུ་རྣམ་པ་ཀུན་ཏུ་འཁྲུགས་ཤིང་འཛིངས་པར་བྱས་པས་སོ་ཞེས་པའོ། །གཉིས་པ་ནི། ཚུལ་འདི་མཐོང་ནས་ཞེས་སོགས་ཚིགས་བཅད་
གཅིག་གིས་སྟོན་ལ། དོན་ནི། གོང་གི་སྣང་ཚུལ་འདི་མཐོང་ནས་བསྟོད་པ་པོ་བདག་གིས་ནི་འབད་པ་དུ་མས་ཐུབ་པའི་དགོངས་པ་འགྲེལ་བ་ལ་ཚད་མར་གྱུར་པའི་རྒྱ་གར་གྱི་མཁས་པ་ཡི་རྗེས་སུ་འབྲངས་ནས། སྟོན་པ་
ཁྱོད་ཀྱི་ནི་དགོངས་པ་ཡང་དང་ཡང་དུ་བཙལ་ལོ་ཞེས་པའོ། །གསུམ་པ་ལ་གཉིས། རེ་ཞིག་མ་རྙེད་པའི་ཚུལ་དང། མཐར་རྙེད་ཚུལ་ལོ། །དང་པོ་ནི། དེ་ཚེ་རང་གཞན་ཞེས་སོགས་ཚིགས་བཅད་གཅིག་གིས་སྟོན་ལ། དོན་
ནི། ཐུབ་པའི་དགོངས་པ་བཙལ་བ་དེའི་ཚེ་རང་རང་གཞན་གྱི་སྡེ་པ་ཡི་གཞུང་ལུགས་ཆེས་མང་པོ་དག་ལ་སྦྱངས་པ་ན། ཕྱི་ཕྱིར་ཏེ་སླར་ཡང་དེ་དག་གི་བཤད་སྲོལ་མ་མཐུན་པ་ལ་བརྟན་ནས་ཐེ་ཚོམ་གྱི་དྲ་བ་ཡིས་ཚོ་ལ་བ་
པོ་བདག་གི་ཡིད་ནི་ཀུན་ཏུ་གདུངས་ཤིང་རྨོངས་སོ་ཞེས་པའོ། །གཉིས་པ་ནི། ཁྱོད་ཀྱི་བླ་མེད་ཅེས་སོགས་ཚིགས་བཅད་གསུམ་གྱིས་སྟོན་ལ། དོན་ནི། སྟོན་པ་ཁྱོད་ཀྱིས་བླ་ན་མེད་པའི་ཐེག་པའི་ཚུལ་ཡོད་པ་དང་མེད་པའི་
སྒྲོ་སྐུར་གྱི་མཐའ་སྤངས་ཏེ་རྒྱལ་བའི་ཡུམ་ཇི་ལྟ་བ་བཞིན་དགོངས་པ་འགྲལ་བར་ལང་གཤེགས་སུ་ལུང་བསྟན་པའི་འཕགས་མཆོག་ཀླུ་སྒྲུབ་ཀྱི་གཞུང་ལུགས་རྩ་ཤེས་ལ་སོགས་པའི་ཀུན་དའི་ཚལ་ལྟ་བུ་དེ། དྲི་

[011A]༄༅། །མ་མེད་པའི་མཁྱེན་པའི་དཀྱིལ་འཁོར་ནི་རྒྱས། གསུང་རབ་ཀྱི་ནམ་མཁའ་ལ་ཐོགས་པ་མེད་པར་ནི་རྒྱུ། གདུལ་བྱའི་རྟག་ཆད་ཀྱི་མཐར་འཛིན་པའི་སྙིང་གི་མུན་པ་ནི་སེལ། ཟབ་དོན་
ལོག་པར་སྨྲ་བའི་རྒྱུ་སྐར་མ་ལུས་པ་ཟིལ་གྱིས་གནོན་པའི་དཔལ་ལྡན་ཟླ་བ་གྲགས་པའི་ཚིག་གསལ་ལ་སོགས་པའི་ལེགས་བཤད་ཀྱི་འོད་ཟེར་དཀར་པོའི་འཕྲེང་བས་གསལ་བར་བྱས་པའི་རྩ་བཤད་ཀྱི་
དོན། བླ་མ་འཇམ་པའི་དབྱངས་ཀྱི་བཀའ་དྲིན་གྱིས་བློ་གྲོས་ཀྱི་མིག་གིས་མཐོང་བའི་ཚེ་བློ་བཟང་གྲགས་པ་བདག་གི་ཡིད་ཀྱི་གདུང་བ་ཞི་བའི་ངལ་གསོ་ཐོབ་པར་གྱུར་ཏོ་ཞེས་པའོ། །གསུམ་པ་དོན་བསྡུ་བ་ནི་
མཛད་པ་ཀུན་ལས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ཐུབ་པའི་མཛད་པ་ཀུན་ལས་གསུང་གི་མཛད་པ་ནི་མཛད་པ་རྣམས་ཀྱི་མཆོག་ཡིན་ཅིང། གསུང་གི་མཛད་པ་དེ་ཡང་ནི་རྟེན་འབྲེལ་
གསུང་པ་འདི་ཁོ་ན་ཉིད་ཡིན་པའི་ཕྱིར་བསྟན་པའི་གནད་རིག་པའི་མཁས་པ་ཡིས། བསྟོད་པ་འདི་ལས་སངས་རྒྱས་རྗེས་སུ་དྲན་པར་བྱོས་ཤིག་ཅེས་པའོ། །གཉིས་པ་རྩོམ་པའི་རྒྱུ་མཚན་བསྔོ་བ་དང་བཅས་
པ་ལ་གཉིས། རྩོམ་པའི་རྒྱུ་མཚན་དང། བསྔོ་བའོ། །དང་པོ་ནི། སྟོན་དེའི་རྗེས་སུ་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། རྟེན་འབྲེལ་གྱི་སྒོ་ནས་བསྟོད་པའི་རྒྱུ་མཚན་སྟོན་པ་བླ་ན་མེད་པ་དེའི་རྗེས་

[011B] རྒྱལ་བའི་གསུང་རབ་མཐའ་དག་ལ་སྦྱངས་པ་མི་དམན་པར་ཆེ་ཞིང། ཐོས་དོན་ཉམས་ལེན་གྱི་རྣལ་འབྱོར་སྤྱོད་པ་ལ་བརྩོན་པའི་བློ་བཟང་གྲགས་པ་ཞེས་བྱ་བའི་དགེ་སློང་མདོ་རྒྱུད་འཛིན་པ་
ཞིག་དྲང་སྲོང་ཆེན་པོ་སངས་རྒྱས་བཅོམ་ལྡན་འདས་དེ་ལ་ཚུལ་དེ་ལྟར་གུས་པས་སོ་ཞེས་པའོ། །གཉིས་པ་ལ་ལྔ། ཚེ་རབས་ཐམས་ཅད་དུ་དགེ་བའི་བཤེས་གཉེན་གྱིས་རྗེས་སུ་འཛིན་པར་སྨོན་པ། བསྟན་པའི་ངང་ཚུལ་
ཤེས་ནས་སྟོན་པ་ལ་ཡིད་ཆེས་པར་སྨོན་པ། ལུས་སྲོག་ལ་མི་ལྟ་བར་ཐུབ་བསྟན་འཛིན་པར་སྨོན་པ། རྟེན་འབྲེལ་ཟབ་མོའི་ལུགས་འཕེལ་ཐབས་ལྷུར་ལེན་པར་སྨོན་པ། དེ་ལྟར་བརྩོན་པ་ལ་བསྟན་སྲུང་རྣམས་ཀྱིས་
གྲོགས་མཛད་པར་སྨོན་པའོ། །དང་པོ་ནི། སྟོན་པ་བླ་ན་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། སྟོན་པ་བླ་ན་མེད་པའི་བསྟན་པ་རིན་པོ་ཆེ་དང་མཇལ་བའི་སྐལ་བཟང་འདི་འདྲ་ནི་བླ་མའི་བཀའ་དྲིན་ཡིན་
པས། བསྟོད་པ་བགྱིས་པའི་དགེ་བ་འདི་ཡང་འགྲོ་བ་མ་ལུས་པ་ཐམས་ཅད་རྗེ་བཙུན་འཇམ་དབྱངས་ལྟ་བུའི་དགེ་བའི་བཤེས་གཉེན་དམ་པ་མཚན་ཉིད་དང་ལྡན་པས་མཉེས་བཞིན་དུ་རྗེས་སུ་འཛིན་པའི་རྒྱུ་རུ་བསྔོའོ་
ཞེས་པའོ། །གཉིས་པ་ནི། ཕན་མཛད་དེ་ཡི་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། འགྲོ་ལ་ཕན་པར་མཛད་པའི་སྟོན་པ་དེ་ཡི་བསྟན་པ་རིན་པོ་ཆེའང་སྲིད་པའི་མཐར་ཐུག་གི་བར་དུ། བདུད་རིགས་

[012A]༄༅། །ངན་པར་རྟོགས་པའི་རླུང་གིས་དུས་ནམ་ཡང་མི་གཡོ་ཞིང། བསྟན་པའི་ལེགས་པའི་ངང་ཚུལ་ཤེས་ནས་དེ་གསུང་པའི་སྟོན་པ་ལ་ཡིད་ལྷག་པར་ཆེས་པའི་དད་པ་རྙེད་པའི་འགྲོ་བས་དུས་རྟག་དུ་
ས་སྟེང་ཐམས་ཅད་གང་བར་ཤོག་ཅིག་ཅེས་པའོ། །གསུམ་པ་ནི། བརྟེན་ནས་འབྱུང་བས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། བརྟེན་ནས་འབྱུང་བས་དེ་ཁོ་ན་ཉིད་ཀྱི་དོན་གསལ་བར་མཛད་པའི་
ཐུབ་པའི་ལུགས་བཟང་པོ་འདི་ཉིད་སྐྱེ་བ་ནས་ཚེ་རབས་ཐམས་ཅད་དུ་ལུས་དང་སྲོག་ཀྱང་ཡལ་བར་བཏང་ནས་འཆད་རྩོད་རྩོམ་གསུམ་གྱི་སྒོ་ནས་འཛིན་པ་ལ་དུས་སྐད་ཅིག་ཙམ་ཡང་ལྷོད་ཅིང་གཡེལ་བར་མ་གྱུར་ཅིག་
ཅེས་པའོ། །བཞི་པ་ནི། འདྲེན་པ་མཆོག་དེས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། འདྲེན་པ་མཆོག་ཤཱཀྱའི་རྒྱལ་པོ་དེས་དཀའ་བ་བརྒྱ་ཕྲག་དཔག་མེད་ཀྱི་སྒོ་ནས་ནན་ཏན་སྙིང་པོར་མཛད་ནས་
བསྒྲུབས་པའི་བསྟན་པ་རིན་པོ་ཆེ་འདི། ཐབས་མཁས་གང་འདྲ་ཞིག་གི་སྒོ་ནས་འཕེལ་བར་འགྱུར་རབ་སྙམ་པའི་རྣམ་པར་དཔྱོད་ཅིང་རྟོག་པས་ཉིན་མཚན་གྱི་དུས་འདའ་བར་ཤོག་ཅིག་ཅེས་པའོ། །ལྔ་པ་
ནི། ལྷག་བསམ་དག་པས་ཞེས་སོགས་ཚིགས་བཅད་གཅིག་གིས་སྟོན་ལ། དོན་ནི། ལྷག་པའི་བསམ་པ་རྣམ་པར་དག་པས་བསྟན་པ་རྒྱས་བྱེད་ཀྱི་ཚུལ་དེར་བརྩོན་པའི་ཚེ་ན་ཚངས་པ་དང། དབང་པོ་དང་

[012B] ལེགས་ལྡན་ནག་པོ་ཕྱག་དྲུག་པ་ལ་སོགས་པའི་ཆོས་སྐྱོང་བའི་སྲུང་མ་མཐུ་རྩལ་ཅན་རྣམས་ཀྱིས་ཀྱང་དུས་སྐད་ཅིག་ཀྱང་གཡེལ་བ་མེད་པར་རྟག་ཏུ་གྲོགས་བྱེད་པར་ཤོག་ཅིག་ཅེས་
པའོ། །གསུམ་པ་མཇུག་གི་དོན་ནི། ཅེས་སངས་རྒྱས་བཅོམ་ལྡན་འདས་འཇིག་རྟེན་ཐམས་ཅད་ཀྱི་མ་འདྲེས་པའི་མཛའ་བཤེས་ཆེན་པོ་སྟོན་པ་བླ་ན་མེད་པ་ལ། ཟབ་མོ་རྟེན་ཅིང་འབྲེལ་པར་འབྱུང་བ་གསུང་པའི་
སྒོ་ནས་བསྟོད་པ་ལེགས་པར་བཤད་པའི་སྙིང་པོ་ཞེས་བྱ་བ་འདི་ནི། མང་དུ་ཐོས་པའི་དགེ་སློང་བློ་བཟང་གྲགས་པའི་དཔལ་གྱིས། གངས་ཁྲོད་ཀྱི་གངས་རིའི་དབང་པོའི་དེ་གུང་རྒྱལ་གྱི་ལྷ་ཞོལ་དབེན་གནས་ལྷའི་
སྡིངས་མིང་གཞན་རྣམ་པར་རྒྱལ་བའི་གླིང་ཞེས་བྱ་བར་སྦྱར་བའི་ཡི་གེ་པ་ནི་ནམ་མཁའ་དཔལ་ལོ། །ཞེས་པས་སྟོན་ལ། དོན་ནི། གོ་སླ་བའི་ཕྱིར་མ་བྲིས་སོ། །སྨྲས་པ། རབ་འབྱམས་ཆོས་ཕུང་ཆུ་ཕྲན་ཇི་སྙེད་
པ། །ཆོས་ཉིད་སྟོང་པའི་རྒྱ་མཚོར་འབབ་གསུང་ན། །རབ་ཏུ་བརྗོད་དཀའ་ཐུབ་མཆོག་ཡོན་ཏན་གྱི། །ཆོས་ཀུན་རྟེན་འབྱུང་བསྟོད་པར་ཅིས་མི་འདུས། །དེ་ཕྱིར་བློ་བཟང་ལྷ་ཆེན་གཙུག་སྐྱེས་མཁར། །གྲགས་པའི་ཟླ་
གཞོན་དཀར་བའི་གཟུགས་འཛིན་མེས། །གདུལ་བྱའི་བློ་མུན་བསལ་དང་ལྷན་ཅིག་པར། །ཕྱིར་རྒོལ་རྩེ་དགའི་བླ་མའི་རགས་ལུས་བསྲེགས། །མགོན་དེའི་གསུང་པད་འདབ་རྒྱ་དགྲོལ་དཀའ་བ། །དགེ་ལ་འདུན་

[013A]༄༅། །པ་རྒྱ་མཚོའི་ཕུ་པོ་ཡི། །རྣམ་དཔྱོད་ཟེར་གྱིས་བཀྲོལ་ཏེ་ཚིག་དོན་བཅུད། །མྱོང་བཞེད་བཧྲ་མ་ར་ལ་སྐལ་བཟང་བྱིན། །དེ་ཕྱིར་ཡན་ལག་ཀླུ་ཡི་གྲངས་ལྡན་པའི། །ཆུ་བསྲེལ་དྲུང་དུ་ཉེས་མང་ཚྭ་སྒོ་
ཅན། །འཐུང་ལྟར་མཁས་པའི་ལེགས་བཤད་ཡོད་བཞིན་དུ། །བླུན་རྨོངས་བདག་འདྲས་ཚིག་རྩོམ་ག་ལ་འོས། །འོན་ཏང་གསོར་རྩེས་ཕུག་པའི་བུ་ག་རུ། །ལུག་བལ་སྲེད་བུའང་ཐོགས་མེད་འགྲོ་བ་ལྟར། །མཁས་
པའི་གསུང་རྗེས་འབྲངས་ནས་བདག་གིས་འདིར། །བརྗོད་ལ་བློ་གྲོས་ལྡན་པ་སུ་ཞིག་བཤད། །མཁས་གཞུང་ཆུ་གཏེར་གང་བློའི་སྲུབ་ཤིང་གིས། །བསྲུབས་ལས་བྱུང་བའི་ལེགས་བཤད་ག་བུར་དབང། །བློ་ལྡན་
བདེ་འབྱུང་གཙུག་ཏུ་ཕུལ་བ་ན། །གསེར་མངལ་བུ་མོའི་རྗེས་སུ་རྐང་པ་འཇོག་འདིར་འབད་དགེ་ལེགས་ཁ་བའི་ས་འཛིན་ལ། །ཉི་འོད་འཁྱུད་པའི་མཛེས་པ་འཕྲོག་བྱེད་དེས། །སྐྱེ་འཕྲེང་ཀུན་ཏུ་མ་རིག་སྟུག་པོའི་
མུན། །བསལ་ནས་བྱང་ཆེན་བཤུལ་བཟང་དཀར་ཕྱིར་བསྔོའོ།  །ཞེས་རྟེན་འབྲེལ་བསྟོད་པའི་ཆོ་ག་དོན་ཉུང་ངུར་བཀྲོལ་བ་ཟབ་དོན་ལྟ་བའི་འདྲེན་བྱེད་ཅེས་བྱ་བ་འདི་ནི། མང་དུ་ཐོས་པའི་དགེ་སློང་མཆོག་ལྷ་འོད་ཟེར་དང། དབྱངས་ཅན་བཞད་
པ་དགེ་འདུན་རྒྱ་མཚོའི་གསུང་ལ་བརྟེན་ནས་སྙོམ་ལས་མཁན་གྱི་དགེ་སློང་སུ་དྷརྨེ་ཤྭ་རས་རང་ལོ་ཉེར་གསུམ་པ་ཀུན་དགའི་ལོའི་ཐ་སྐར་ཟླ་བའི་དཀར་ཚེས་རྫོགས་པ་གསུམ་པའི་ཉིན། དབེན་གནས་དངུལ་ཆུ་རི་ཁྲོད་དུ་སུག་བྲིས་སུ་རྫོགས་པར་བྲིས་པ་ཛ་ཡ་ལྟུ་



﻿   ༈    འདིར་རྟེན་འབྲེལ་བསྟོད་པ་ལེགས་བཤད་སྙིང་པོ་འཆད་པ་ལ་གསུམ། བསྟན་བཅོས་ལ་འཇུག་པའི་སྒོ་མཆོད་
པར་བརྗོད་པ། འཇུག་བྱ་བསྟན་བཅོས་ཀྱི་རང་བཞིན། བསྟན་བཅོས་མཐར་ཕྱིན་པའི་བྱ་བའོ། །དང་པོ་ལ་གཉིས། འགྱུར་ཕྱག་དང་མཐུན་པའི་མཆོད་བརྗོད་དང། །ལུས་་རྣམ་བཞག་གི་ཚུལ་གྱིས་
མཆོད་པར་བརྗོད་པའོ། །གཉིས་པ་འཇུག་བྱ་བསྟན་བཅོས་ཀྱི་རང་བཞིན་ལ་ལྔ། །རྟེན་འབྲེལ་གསུངས་པའི་སྒོ་ནས་བསྟོད་པའི་རྒྱུ་མཚན། སངས་རྒྱས་ཁོ་ན་གྲོལ་བ་དོན་གཉེར་ལ་མི་བསླུ་བར་
སྒྲུབ་པ། དེ་ལས་རྒྱལ་བའི་བསྟན་པ་ཁོ་ན་ཐར་འདོད་ཀྱི་འཇུག་དོགས་སུ་བསྟན་བ། དེ་ལ་བརྟེན་ནས་སངས་རྒྱས་ཀྱི་བཀའ་དྲིན་རྗེས་སུ་དྲན་ཚུལ། མཇུག་་བསྡུ་བའོ། །དང་པོ་ལ་གསུམ། རྟེན་་འབྲེལ་
འཁོར་བའི་རྩ་བ་གཅོད་བྱེད་དུ་སྟོན་བ། རྟེན་་འབྱུང་ཟབ་མོ་བསྟན་བའི་སྙིང་པོར་བསྟན་པ། རྟེན་་འབྲེལ་གསུངས་པའི་སྒོ་ནས་བསྟོད་པ་ཉིད་བསྟོད་པའི་སྒོ་མཆོག་ཏུ་སྟོན་པའོ། །གཉིས་པ་སངས་རྒྱས་ཁོ་

[005B] བཅོམ་ལྡན་འདས་ཀྱི་ལུང་གི་བསྟན་པ་སྐྱོན་མེད་དུ་སྒྲུབ་པ་དང། དེ་ལས་སངས་རྒྱས་ཉིད་གྲོལ་བ་དོན་གཉེར་ལ་མི་བསླུ་བར་སྒྲུབ་པའོ། །དང་
པོ་ལ་གཉིས། སྟོང་པ་ཉིད་སྟོན་པའི་བཀའ་རྣམས་སྐྱོན་མེད་དུ་སྒྲུབ་པ་དང། དཔེ་་དེས་བཀའ་གཞན་རྣམས་ཀྱང་སྐྱོན་མེད་དུ་སྒྲུབ་པའོ། ། དང་པོ་ལ་གསུམ་ ། རང་བཞིན་གྱིས་སྟོང་པ་རྟེན་འབྱུང་གི་དོན་དུ་གསུངས་ཚུལ་
དེ་ལྟར་ཁས་མི་ལེན་པ་ལ་གནོད་བྱེད་བསྟན་པ། སྟོང་པ་རྟེན་འབྱུང་གི་དོན་དུ་གསུངས་པས་སྒྲོ་སྐུར་གྱི་ལྟ་བ་སྤོང་ཚུལ་ལོ། །དང་པོ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་
ལ་གསུམ། སྟོང་པ་རྟེན་འབྱུང་གི་དོན་དུ་གསུངས་ཚུལ་དངོས། རྟེན་འབྱུང་གི་རྒྱུ་མཚན་གྱིས་རང་བཞིན་གྱིས་གྲུབ་མ་གྲུབ་ལྟ་བ་འཆིང་གྲོལ་གྱི་རྒྱུར་བསྟན་པ། རྒྱུ་མཚན་དེས་སྟོན་པ་གཞན་ལས་ཁྱད་ཞུགས་
པར་སྒྲུབ་པའོ། །གཉིས་པ་རྒྱས་པར་བཤད་པ་ལ་བཞི། རང་བཞིན་གྱིས་སྟོང་པ་རྟེན་འབྱུང་གི་དོན་དུ་ཤར་བ་བཅོམ་ལྡན་འདས་ཀྱི་རང་ལུགས་མཐར་ཐུག་ཏུ་བསྟན་པ། བཅོམ་ལྡན་འདས་ཀྱིས་ཆོས་ཐམས་
ཅད་རང་བཞིན་གྱིས་སྟོང་བར་གསུངས་ཚུལ། །རང་བཞིན་གྱིས་མེད་ཀྱང་རྟེན་འབྱུང་གི་བྱ་བྱེད་འཐད་པར་གསུངས་ཚུལ། རང་་བཞིན་གྱིས་སྟོང་པ་ལ་རྒྱུ་འབྲས་ཀྱི་རྣམ་གཞག་འཐད་པར་མ་ཟད་

[006A]༄༅། །རྟེན་ནས་འབྱུང་བ་ཉིད་ཀྱིས་མཐར་ལྟ་བ་མི་ལ་བརྟེན་པར་གསུངས་པ་ལ་མཆོག་ཏུ་བསྔགས་པའོ། །དང་པོ་ལ་གསུམ། རྟེན་འབྱུང་མ་མཐོང་བ་དང་མཐོད་
ཡང་དེའི་དོན་རང་བཞིན་གྱིས་མེད་པར་མ་ཤེས་པ་རྣམས་ཀྱིས་བཅོམ་ལྡན་འདས་ཀྱི་རང་ལུགས་མ་རྟོགས་པར་བསྟན་པ། རང་བཞིན་གྱིས་སྟོང་པ་རྟེན་འབྱུང་གི་དོན་དུ་ཤར་བ་བཅོམ་ལྡན་
འདས་ཀྱི་རང་ལུགས་མཐར་ཐུག་ཏུ་བསྟན་བ་དངོས། རང་བཞིན་གྱིས་སྟོང་བ་རྟེན་འབྱུང་གི་དོན་དུ་ཤར་བའི་ཚད་བསྟན་པའོ། །གཉིས་པ་ལ་གསུམ། ཐུབ་་པས་སྟོང་པ་རྟེན་
འབྱུང་གི་དོན་དུ་གོ་ན་རང་བཞིན་མེད་པ་ལ་བྱ་བྱེད་འཐད་པར་བཞེད་པ། དེ་ལྟར་མ་གོ་ན་མཐར་ལྷུང་བར་བཞེད་པ། དེས་ན་རྟེན་འབྲེལ་དང་སྟོད་པ་མི་འགལ་བར་ཐུབ་པའི་དགོངས་
པ་མཐར་ཐུག་ཏུ་བསྟན་པ་དངོས་སོ། །གཉིས་པ་བཅོམ་ལྡན་འདས་ཀྱིས་ཆོས་ཐམས་ཅད་རང་བཞིན་གྱིས་སྟོད་བར་གསུངས་ཚུལ་ལ་གསུམ། །ཆོས་ཐམས་ཅད་རང་བཞིན་མེད་
པར་གསུངས་ཚུལ་དངོས། རང་་བཞིན་གྱིས་ཡོད་ན་མྱང་འདས་མི་འཐད་བར་གསུང་ཚུལ། དེ་ལྟར་གསུངས་པ་ལ་ཆོས་མཐུན་གྱི་རྒོལ་བ་མེད་པར་བསྟན་པའོ། །གཉིས་པ་

[006B] རྟེན་འབྲེལ་རང་བཞིན་གྱིས་གྲུབ་པར་འདོད་བ་ཤིན་ཏུ་སྨད་པའི་གནས་སུ་བསྟན་བ། དེ་ལྟར་ཁས་ལེན་པ་རྣམས་རྒྱལ་བ་དགྱེས་པའི་ལམ་
ལ་རེ་ཞིག་བཀྲི་ཐབས་མེད་བར་བསྟན་བ། ཁས་་བླང་ནང་འགལ་གྱི་གནོད་བྱེད་བསྟན་པ་དངོས་སོ། །གསུམ་པ་སྟོང་པ་རྟེན་འབྱུང་གི་དོན་དུ་གསུངས་པས་སྒྲོ་སྐུར་གྱི་ལྟ་བ་སྤོང་ཚུལ་ལ་གཉིས། ཐུབ་་
པའི་དབང་པོས་རྟེན་འབྱུང་སྒྱུ་མ་ལྟ་བུར་གསུངས་ཚུལ་དང། ་རྟེན་འབྱུང་གསུངས་པས་སྒྲོ་སྐུར་གྱི་ལྟ་བ་སྤོང་ཚུལ་ལས་ཐུབ་པའི་བཀའ་ལ་སུས་ཀྱང་གླགས་མི་རྙེད་པར་ངེས་ཚུལ་ལོ། །གཉིས་
བ་དེ་ལས་སངས་རྒྱས་ཉིད་གྲོལ་བ་དོན་གཉེར་ལ་མི་བསླུ་བར་སྒྲུབ་པ་ལ་གཞི། ཕྱི་ནང་གི་སྟོན་པའི་ཁྱད་པར་བཤད་པ། ཁྱད་པར་དེ་ཤེས་པས་སངས་རྒྱས་ཁོ་ན་ལ་གུས་པར་རིགས་པ། ་རྗེ་བཙུན་
བླ་མ་རང་ཉིད་ཀྱང་རྒྱུ་མཚན་མཐོང་ནས་ཐུབ་པ་ལ་གུས་བར་བསྟན་པ། བསྟན་་པ་དང་སྟོན་པ་ཚད་མར་སྒྲུབ་པའི་དོན་བསྡུ་བའོ། །གསུམ་པ་དེ་ལས་རྒྱལ་བའི་བསྟན་པ་ཁོ་ན་ཐར་འདོད་ཀྱི་འཇུག་ངོགས་
སུ་བསྟན་པ་ལ་གསུམ། ཐུབ་་པའི་བཀའ་ཐམས་ཅད་མྱང་འདས་ཐོབ་པའི་ཐབས་སུ་བསྟན་པ། དེས་་ན་རྒྱལ་བའི་བསྟན་པ་ལ་འཇུག་རིགས་པར་བསྟན་པ། རྩོམ་་པ་པོ་རང་ཉིད་ཁྱད་ཆོས་གསུམ་

[007A]༄༅། །ལྡན་གྱི་བསྟན་པ་འདི་འཛིན་པ་ལ་སྤྲོ་བར་བསྟན་པའོ། །བཞི་པ་དེ་ལ་བརྟེན་ནས་སངས་རྒྱས་ཀྱི་བཀའ་དྲིན་རྗེས་སུ་དྲན་ཚུལ་ལ་གཉིས། རྩོམ་པ་པོས་སངས་རྒྱས་རྗེས་སུ་
དྲན་ཚུལ་དང། གདུལ་བྱ་གཞན་ལ་སངས་རྒྱས་རྗེས་སུ་དྲན་ཚུལ་འདོམས་པའོ། །དང་པོ་ལ་གསུམ། ཐུབ་་བའི་དབང་པོས་སློབ་པ་ལམ་གྱི་གནས་སྐབས་སུ་ཆོས་འདིའི་ཆེད་དུ་བཀའ་བ་སྤྱད་
པ་རྗེས་སུ་དྲན་ཚུལ། ཆོས་འདི་ཐུབ་པའི་དཔང་པོ་ལས་དངོས་སུ་ཐོས་ན་ཅི་མ་རུང་སྙམ་དུ་རྗེས་སུ་དྲན་ཚུལ། རྟེན་འབྱུང་ཟབ་མོའི་དོན་གསུངས་ཚུལ་རྗེས་སུ་དྲན་པས་ཐུགས་སྤྲོ་བའི་ཚུལ་
ལོ༑༑ གཉིས་པ་གདུལ་བྱ་གཞན་ལ་སངས་རྒྱས་རྗེས་སུ་དྲན་ཚུལ་འདོམས་པ་ལ་གཉིས། ཟབ་མོ་རྟེན་འབྱུང་གི་དོན་འདི་འཚོལ་པའི་ཚུལ་དང། རྙེད་ནས་དེ་ལས་སངས་རྒྱས་རྗེས་སུ་དྲན་
པར་གྱིས་ཞེས་གདམས་པ་དངོས་སོ། །དང་པོ་ལ་བཞི། བོད་དུ་གྲགས་པའི་གཞུང་ཐོར་བུ་རྣམས་ལ་ཡིད་མི་རྟོན་པར་འཕགས་ཡུལ་མཁས་པའི་རྗེས་སུ་འབྲང་དགོས་པར་གདམས་པ་
པཎ་་གྲུབ་ཀྱི་བཤད་སྲོལ་ལ་ཡང་མི་མཐུན་པ་མང་དུ་ཡོད་པ། ཟབ་དོན་འགྲེལ་བ་ལ་ཀླུ་སྒྲུབ་ཡབ་སྲས་ཚད་མར་བསྟན་པ། ལུགས་འདི་སྟོན་པའི་བཤེས་གཉེན་བསྟེན་དགོས་པར་

[007B] །དང་པོ་ལ་གཉིས། བོད་སྡི་མའི་བཤད་སྲོལ་ལ་ཡིད་བརྟན་མི་རུང་བར་བསྟན་པ་དང། འཕགས་་ཡུལ་མཁས་པའི་རྗེས་སུ་འབྲང་དགོས་པའོ། །གསུམ་པ་བསྟན་བཅོས་མཐར་
ཕྱིན་པའི་བྱ་བ་ལ་གཉིས། བསྟན་བཅོས་འདི་བརྩམས་པའི་དགེ་བ་བསྔོ་བ་དང། ལེགས་བཤད་འདི་ཕུན་ཚོགས་ལྔ་ལྡན་དུ་བརྩམས་ཚུལ་ལོ། །དང་པོ་ལ་ལྔ། འགྲོ་བ་རྣམས་བཤེས་གཉེན་དམ་
པས་འཛིན་པའི་རྒྱུར་བསྔོ་བ། བསྟན་་པ་རིན་པོ་ཆེ་ལ་རྒྱུ་མཚན་ཤེས་ནས་དད་བ་ཐོབ་པས་ས་སྟེང་གང་བར་སྨོན་པ། རྗེ་རང་ཉིད་ཀྱིས་སྐྱེ་བ་ཐམས་ཅད་དུ་བསྟན་པ་རིན་པོ་ཆེ་ལུས་སྲོག་བཏང་ནས་
འཛིན་པ་ལ་ལེ་ལོ་འགོག་པའི་རྒྱུར་བསྔོ་བ། བསྟན་་པ་སྤེལ་བའི་རྒྱུད་བསྔོ་བ། བསྟན་་པ་འཛིན་ཅིང་སྤེལ་བ་ལ་སྲུང་མ་ཁྱད་པར་ཅན་གྱིས་གྲོགས་བྱེད་པར་སྨོན་པའོ། །གཉིས་པ་ལེགས་
བཤད་འདི་ཕུན་ཚོགས་ལྔ་ལྡན་དུ་བརྩམས་ཚུལ་ལ་ལྔ། བསྟོང་ཡུལ་ཕུན་སུམ་ཚོགས་པ། བསྟོད་ཚུལ་ཕུན་སུམ་ཚོགས་པ། རྩོམ་པ་པོ་ཕུན་སུམ་ཚོགས་པ། གནས་ཕུན་སུམ་ཚོགས་
པ༑ ཡི་གེ་བ་ཕུན་སུམ་ཚོགས་པའོ། །ཞེས་ལྕང་སྐྱ་ཡེ་ཤེས་བསྟན་པའི་སྒྲོན་མེས་མཛད་པའི་རྟེན་འབྲེལ་བསྟོད་པ་ལེགས་བཤད་སྙིང་པོའི་འགྲེལ་པ་ལེགས་བཤད་ནོར་བུའི་བང་མཛོད་ཀྱི་བསྡུས་

[008A]༄༅། །དོན་འདི་ནི་དགེ་སློང་དྷརྨ་བྷ་དྲས་པ་རྣམ་བདེ་ཆེན་རི་ཁྲོད་དུ་སྦྱར་བའོ། །བཀྲ་ཤིས།། །།



