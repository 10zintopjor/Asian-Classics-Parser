
[010B]   ༈    བཅུ་གཉིས་
པོ་དེ་ཐམས་ཅད་སྒོམ་ཡིན་པར་ལམ་རིམ་ཆེན་མོར་གསུངས་པ་ཙམ་ལས་སོ་སོའི་ངོས་འཛིན་གསལ་བར་བཀོད་པ་ཞིག་རྗེ་ཡབ་སྲས་རྗེས་འབྲངས་དང་བཅས་པའི་གཞུང་དུ་ཡོད་པ་སྔོན་ཆད་མ་མཐོང་བར་མ་ཟད་འདིའི་རྩ་བའི་རྒྱ་གཞུང་
བསླབ་བཏུས་རྩ་འགྲེལ་ཡང་ཞལ་མ་མཇལ་བས་ཚུལ་འདི་ལྟར་རོ་ཞེས་བསླབ་སྟོན་འབུལ་རྒྱུ་ངེས་འདྲོངས་ཤིག་མེད་མོད། འོན་ཀྱང་བྱང་བདག་རྣམ་རྒྱལ་གྲགས་བཟང་གིས་མཛད་པའི་སྡོམ་གསུམ་གསལ་བའི་མེ་ལོང་ཞེས་པ་ཞིག་ཏུ་
མཐོང་བ་ལས་རང་བློར་ཟིན་ཚོད་ཙམ་དཔྱད་པའི་གཞིར་འབུལ་ན། གཞན་དོན་གྱི་དགོས་པ་ཆེན་པོ་ཡོད་ཅིང་རང་གི་སྙིང་རྗེའི་རྩལ་རྫོགས་པའི་ཚེ་ལུས་དངོས་སུ་གཏོང་པ་སོགས་དང། གཞན་དུ་ལུས་ལ་གྲུའི་བློ་བཞག་སྟེ། ཟས་གོས་
གནས་མལ་སྨན་དང། རིག་སྔགས་སོགས་ཀྱིས་བསྲུང་བ་དང། ལུས་ཀྱི་ན་ཚའི་རྒྱུ་ལས་ངན་རྣམས་སྟོབས་བཞིའི་བཤགས་པ་དང། རང་ལུས་ལ་ཞེན་པའི་འདོད་ཆགས་མི་སྡུག་པ་བསྒོམས་པས་དག་པར་བྱེད་པ་དང། བྱང་ཆུབ་མ་
ཐོབ་ཀྱི་བར་གྱི་རྫོགས་བྱང་སྒྲུབ་པའི་ལུས་རྟེན་གྱི་རྒྱུར་ཚུལ་ཁྲིམས་བསྲུང་བ་དང་མཆོད་རྟེན་ལ་སྐུ་དཀར་གསོལ་བ་སོགས་ལ་འབད་དེ་ལུས་སྤེལ་བ་དང། སྔར་ཡོད་ཀྱི་ལོངས་སྤྱོད་འོས་འགབ་གཞན་ལ་གཏོང་བ་དང། ལྷག་

[011A]༄༅། །མ་རྣམས་མེ་ཆུ་སོགས་ཀྱིས་ཆུད་འཛའ་བ་ལས་བསྲུང་བ་དང། སྔར་མེད་གསར་དུ་སྒྲུབ་པའི་ཚེ་ལོག་འཚོད་ང་ཚོད་བུན་བསྐྱེད་ཞིང་ལས་ཕྱུགས་ཀྱི་འཚོ་སྐྱོང་སོགས་ཀྱིས་མ་སྤགས་པར་དག་པར་བྱེད་པ་དང་
ཐབས་ཤེས་ཁྱད་པར་ཅན་གྱིས་ཟིན་པར་བྱས་ནས་སྦྱིན་པ་རྒྱ་ཆེན་པོ་བཏབ་སྟེ་ལོངས་སྤྱོད་སྤེལ་བ་དང། སྔར་ཡོད་ཀྱི་དགེ་བ་རྣམས་སེམས་ཅན་ལ་གཏོང་བ་དང། དགེ་བ་འཇོམས་པའི་རྒྱུ་འགྱོད་པ་དང་ཁོང་ཁྲོ་སོགས་བསྲུང་བ་དང་
དགེ་བ་གསར་དུ་གསོག་པའི་ཚེ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ནས་བསགས་ཏེ་དག་པར་བྱེད་པ་དང། དགེ་བ་བགྱིས་པ་ལ་དགའ་བ་བསྒོམ་པ་དང་བསྔོ་བས་རྒྱས་བཏབ་སྟེ་དགེ་རྩ་སྤེལ་བ་ཡིན་ཚོད་ལགས། འོན་ཀྱང་ལམ་
རིམ་མྱུར་ལམ་དུ་བསླབ་བཏུས་ཀྱི་དགེ་བ་བསྲུང་བའི་སྐབས་ཀྱི་ཚིགས་བཅད་དྲངས་པ་འདི་ལ་བརྟགས་ན། བསླབ་བཏུས་སུ་གསལ་བར་བཞུགས་ཚོད་འདུག་པས་འདི་ཡང་གཞུང་འདི་འབྱོར་ན་དེ་ནས་མཁྱེན་པར་མཛོད་མཛོད། །མངྒ་ལཾ་



