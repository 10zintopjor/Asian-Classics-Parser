   ༈    །།ན་མོ་གུ་རུ་མཉྫུ་གྷོ་ཥཱ་ཡ། མཁྱེན་རབ་གཞན་དང་སྐལ་བ་མི་མཉམ་ཞིང། །རིགས་པའི་ལམ་དུ་བརྩོན་པའང་མ་ལྷོད་པས། །བསྟན་པའི་དེ་ཉིད་གཟིགས་ནས་སྟོན་པ་ལ། །སྒྲུབ་པའི་

[005A]༄༅། །མཆོད་པས་དགྱེས་པ་བསྐྱེད་སླད་དུ། །དབེན་པའི་གནས་ན་མང་དུ་ཐོས་པའི་དོན། །ཚུལ་བཞིན་སྒྲུབས་པའི་དམ་ཆོས་བདུད་རྩིའི་རོས། །ཡིད་ལ་སྐལ་བཟང་སྩོལ་བའི་དགོན་པ་པ། །རྒྱ་ཆེན་ཆོས་ཀྱི་སྤྱན་ལྡན་རེད་མདའ་པའི། །ཞབས་པད་གུས་པས་བསྟེན་པས་
རྒྱལ་བ་ལ། །ཡིད་ཆེས་ཅུང་ཟད་རྙེད་པའི་བས་མཐའ་པ། །བློ་བཟང་གྲགས་པ་གངས་རིའི་ལྗོངས་ཤིག་ན། །བཤེས་གཉེན་དམ་པའི་ཡོན་ཏན་རྗེས་སུ་དྲན། །འཇིག་རྟེན་འདྲེན་པའི་དགོངས་པ་བཞིན། །དགོངས་ཤིང་དེ་བཞིན་འདོམས་པ་དང། །འདོམས་པ་བཞིན་དུ་ལེགས་
སྒྲུབ་པ། །འདི་ནི་ཁྱོད་ཀྱི་ཡོན་ཏན་ལགས། །གཞན་དུ་ཚུལ་འདི་མ་མཐོང་བས། །གཤོད་བུ་དམའ་བར་ཆུ་རྒྱུན་བཞིན། །དུས་ཀུན་ཏུ་ནི་བདག་གི་ཡིད། །ཁྱོད་ཉིད་ལ་ནི་རྗེས་སུ་སོང། །ཐུབ་པའི་དགོངས་པ་འཚོལ་བའི་སྒོ་གཅིག་པུ། །ལུང་དོན་ཚུལ་བཞིན་སྤྱོད་པའི་རིགས་
པ་ཡིས། །དོ་ཤལ་མཆོག་འདིས་ཁྱོད་ཀྱི་མགྲིན་པ་ཉིད། །ཡོངས་སུ་བཟུང་ནས་གཞན་དུ་འགྲོ་མི་བྱེད། །ལུང་ཙམ་སྐྱབས་སུ་གྱུར་པའི་སྐྱེ་བོ་འདིས། །རང་གི་ཁས་འཆེ་ཙམ་ལ་རིགས་པ་ཞེས། །རྣམ་པར་ཞེན་ནས་ཐུབ་པའི་ལུགས་འཛིན་པ། །མཐོང་བར་གྱུར་ཚེ་ལྷག་
པར་ཁྱོད་ཉིད་དྲན། །ལེགས་ཚོགས་ཇི་སྙེད་མཆིས་པ་སྐྱེ་བ་དང། །གནས་དང་འཕེལ་བ་གང་ལ་རག་ལུས་པར། །རྒྱལ་བས་ལན་ཅིག་མིན་པར་བསྔགས་པ་ཡི། །ཚུལ་ཁྲིམས་འཕགས་པའི་ནོར་དུ་གཟིགས་ནས་ནི། །ཉེར་སྦས་ཟླ་བའི་ནོར་བུ་ཡོན་ཏན་འོད། །ཐམས་ཅད་
ཡོད་སྨྲའི་མཁས་པའི་དགོངས་པ་བཞིན། །འདུལ་བ་འབུམ་སྡེའི་དགག་སྒྲུབ་གནང་གསུམ་གྱི། །བསླབ་པའི་གནས་ལ་མཁས་ཤིང་འདའ་མི་བྱེད། །ཐུབ་པའི་གསུང་ལས་རྣམ་པ་གཞན་ཉིད་དུ། །དངོས་པོའི་དེ་ཉིད་བསྟན་པར་འདོད་པ་ཡི། །སེར་སྐྱེ་

[005B] །ཆུ་ཤིང་བཞིན་ཏེ་ཚིག་ཙམ་སྙིང་པོ་རུ། །ལེགས་པར་མཐོང་ཞིང་བད་པར་གཤེགས་པའི་ལུགས། །དོན་བཟང་ཚིག་འབྲུ་བཟང་ཞིང་མ་འདྲེས་རྫོགས། །ཐོག་ཐ་བར་དུ་དགེ་བ་རོ་གཅིག་བར། །ཡིད་ཆེས་གཏིང་ནས་རྙེད་པའི་ཐབས་ཀྱི་
མཆོག་རིགས་ཚུལ་བརྒྱ་ཕྲག་དུ་མའི་རོ་ལྡན་པས། །བློ་ཆེན་ལྡན་རྣམས་དགའ་བ་རྒྱས་བྱེད་པ། །རྣམ་འགྲེལ་མཛད་པའི་ཐུན་མོང་མིན་པའི་ལུགས། །ཡོངས་སུ་རྫོགས་པར་སྨྲ་བའང་ཁྱོད་དུ་བས། །སྟོབས་བཅུ་མངའ་བ་ཐུབ་པའི་རིང་ལུགས་པ། །ཚུལ་གཉིས་
ཤིང་རྟའི་སྲོལ་འབྱེད་འཛམ་གླིང་རྒྱན། །གང་གིས་བདེ་བར་གཤེགས་པའི་གདུང་འཚོབ་བ། །ཀླུ་སྒྲུབ་ཐོགས་མེད་གཉིས་ཀྱི་བཞེད་པའི་གཞུང། །ཇི་བཞིན་གསལ་བར་གཟིགས་ནས་བརྩེ་བ་ཡིས། །སྐྱོན་བྲལ་གསུང་གིས་གཞན་ལ་ལེགས་འདོམས་པས། །བསྟན་
པའི་གནད་ལ་ངེས་པ་སྟེར་བ་འདི། །ཁྱོད་ཀྱི་རྗེས་སུ་བསྟན་ལས་གཞན་སུ་ཞིག་ཐུབ་པ་ཆེན་པོས་ཆོས་ཀྱི་རྣམ་གྲངས་ནི། །ཇི་སྙེད་གསུངས་པ་ཀུན་གྱི་རྩར་གྱུར་པ། །རྒྱུད་སྡེའི་མཐར་ཐུག་དཔལ་ལྡན་འདུས་པ་ཡི། །མཐའ་དྲུག་ཚུལ་བཞིས་རྒྱས་བཏབ་རྡོ་རྗེའི་ཚིག་
ཇི་བཞིན་ལེགས་པར་ཕྱེད་ནས་རིམ་གཉིས་ཀྱི། །ཏིང་འཛིན་མཆོག་གི་བདེ་ལ་རོལ་བས་ན། །རྡོ་རྗེ་འཛིན་བ་ཞེས་པའི་སྒྲ་དེ་ཡང། །མགོན་པོ་ཁྱོད་ལ་དོན་དང་བཅས་པར་གྱུར། །དེ་ལྟར་ཐོས་པ་རྒྱ་མཚོའི་ཕ་རོལ་ལས་ །གཞན་ལ་འདོམས་པའི་ངག་ཚིག་དྲི་མ་
མེད། །ཚིག་གིས་མི་ངོམས་སྒྲུབ་པ་སྙིང་པོར་བྱེད། །དེ་ཕྱིར་ཁྱོད་ནི་མཁས་པས་བསྔགས་པར་འོས། །ཁྱོད་ཀྱིས་རང་གི་སྟོན་པ་ཡི། །ཡོན་ཏན་དང་ནི་ལུགས་གཞན་གྱི། །སྐྱོན་རྣམས་མཐོང་བའི་རིགས་པའི་མིག་དྲི་མ་མེད་པ་ལེགས་པར་སྩལ། །སྐྱོན་དན་

[006A]༄༅། །བྲལ་བ་ཐུབ་པའི་ལུགས། །གཞུང་འཇུགས་འགྱིད་པའི་སྒྲུབ་པ་དང། །སྨྲ་བ་ངན་རྣམས་ཆར་གཅོད་པའི། །སུན་འབྱིན་བགྱིད་པའི་གནས་རྣམས་ལ། །སྐྱོན་ཡང་ཡོན་ཏན་ལྟ་བུ་དང། །ཡོན་ཏན་སྐྱོན་ལྟར་སྣང་བ་ཡི། །ཡང་དག་པ་དང་ལྟར་སྣང་གི་རྣམ་
པར་དབྱེ་བའང་ལེགས་པར་བསྟན། །དེ་ལྟར་ལོག་པར་འགྲོ་བ་བཀག་མཁས་པ་དགྱེས་པའི་ལམ་དུ་ཁྲིད། །མང་ཐོས་ཆུད་མི་བ་རྒྱུ། །དེ་དོན་སྒྲུབ་ལའང་རབ་ཏུ་སྦྱར། །དེ་ཕྱིར་ཁྱོད་ཀྱིས་གདུལ་བྱ་ལ། །བགྱི་བར་འོས་པ་མ་ལུས་མཛད། །ཕན་མཛད་ཁྱོད་ལ་དུས་ཀུན་
ཏུ། །བདག་ནི་གུས་པས་ཕྱག་འཚལ་ལོ། །ཁང་བཟང་བུ་གར་ཉིན་མེར་བྱེད་པའི་འོད། །ཆ་ཤས་ཙམ་ཞིག་ཤར་བར་གྱུར་པས་ཀྱང། །དེ་ན་གནས་པའི་མུན་པ་ཀུན་བཅོམ་ནས། །བླང་དོར་གནས་རྣམས་གསལ་བར་བྱེད་པ་ལྟར། །ཁྱོད་ཀྱི་ཡོན་ཏན་མཐའ་དག་མ་རྟོགས་
ཀྱང། །ཕྱོགས་ཙམ་མཐོང་བ་འདིས་ཀྱང་བདག་གི་བློ། །དེ་ཉིད་གནས་ལ་དཔྱོད་པའི་སྐབས་རྙེད་པས། །ཐུབ་པའི་ལེགས་པར་བཤད་པའི་དགའ་སྟོན་མྱོང། །འགྲོ་བའི་ཕུན་ཚོགས་ཀུན་གྱི་གཞིར་གྱུར་པ། །དཔལ་ལྡན་བླ་མ་ཅུང་ཟད་བསྟོད་པ་ཡི། །དགེ་བ་འདི་ཡིས་འགྲོ་བ་མ་
ལུས་པ། །བཤེས་གཉེན་དམ་པའི་མགོན་དང་ལྡན་གྱུར་ཅིག་ཅེས་རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པ་དཔལ་ལྡན་བླ་མ་དམ་པ་ཀུ་མཱ་ར་མ་ཏིའི་ཡོན་ཏན་རྗེས་སུ་དྲན་ནས་ཅུང་ཟད་བསྟོད་པ་འདི་ནི། མང་དུ་ཐོས་པའི་དགེ་སློང་བློ་བཟང་གྲགས་
པའི་དཔལ་གྱིས། གངས་ཅན་ཁྲོད་ཀྱི་གངས་རིའི་དབང་པོའོ་དེ་གུང་རྒྱལ་གྱི་ལྷ་ཞོལ་དབེན་གནས་ལྷའི་སྡིངས་མིང་གཞན་རྣམ་པར་རྒྱལ་བའི་གླིང་ཞེས་བྱ་བར་སྦྱར་བའི་ཡི་གེ་པ་ནི་ནམ་མཁའ་དཔལ་བཟང་ངོ།།



﻿༄༅། །ན་མོ་ཨཱརྱ་མཻ་ཏྲཱི་ཡ། ཆོས་

[046B] །གསལ་བར་འཁྱུད་གང་སྒྱུ་འཕྲུལ་དྲ་བའི་འཇའ་ཚོན་གར་གྱི་རི་མོ་བཞིན། །བརྒྱད་ཁྲི་བཞི་སྟོང་དབྱར་སྐྱེས་རྔ་གསངས་རྒྱུན་མི་འཆད་པར་སྒྲོག་
མཛད་པ། །ཡིད་སྲུབས་བདག་པོའི་གཡུལ་ལས་མ་ཕམ་བྱམས་བརྩེའི་ཆུ་འཛིན་གཡོ་དེར་འདུད། །གྲངས་མེད་བསྐལ་པར་ཚོགས་གཉིས་ཀུནྡའི་ཚལ། །བརྩོན་པའི་བསིལ་ཟེར་བྱེ་བས་བྱུགས་པ་ལས། །སྐུ་གསུམ་ཟེའུ་འབྲུ་
དཀར་པོ་ཆེར་རྒོད་པའི། །ཞབས་སྐྱེས་འདབ་ཕྲེང་བདག་གི་སྤྱི་བོར་ཆིངས། །གསེར་སྦྱངས་བཙོ་མའི་རི་ལ་དབང་པོའི་གཞུས། །མངོན་པར་ཀླུབས་པའི་མཛེས་སྡུག་ལ་ཆགས་པ། །རྒྱུ་སྐར་དོ་ཤལ་འཕྱང་བ་ལྟ་བུའི་སྐུ། །མཐོང་
བས་ཡིད་འཕྲོག་ཁྱོད་ལ་ཕྱག་འཚལ་ལོ། །རྒྱལ་བ་ཀུན་གྱི་མཁྱེན་བརྩེ་ནམ་མཁའི་མཛོད། །ཡིད་བཞིན་ནོར་བུ་ཇི་བཞིན་མི་རྟོག་ཀྱང། །ངོ་མཚར་སྒྱུ་འཕྲུལ་དྲ་བའི་རོལ་མོ་མཁན། །སྟོབས་བཅུ་མངའ་བ་ཁྱོད་ལ་ཕྱག་
འཚལ་ལོ། །དམ་ཆོས་འཁོར་ལོས་བསྒྱུར་བའི་མུ་ཀུ་ཊ། །དཔལ་དང་བཀྲ་ཤིས་མཚན་པའི་ཕྱག་ཟུང་གིས། །གང་གི་རལ་པའི་རྒྱན་དུ་ངལ་བསོས་པའི། །རྒྱལ་ཚབ་དམ་པའི་ཞབས་ལ་ཕྱག་འཚལ་ལོ། །དེ་ལྟར་བསྟོད་པའི་
གནམ་བསྐོས་གངྒཱའི་རྒྱུན། །དུས་གསུམ་དགེ་ཚོགས་རྒྱུན་དང་ལྟན་ཅིག་ཏུ། །ཀུན་མཁྱེན་ཡེ་ཤེས་རྒྱ་མཚོར་ཞུགས་གྱུར་ནས། །སྐལ་བཟང་གདེངས་ཅན་ཉེར་འཚོའི་དཔལ་གྱུར་ཅིག་ཅེས་པ་འདི་ནི་ཡུལ་བྱང་ཕྱོགས་ཀྱི་རྒྱུད་དུ་

[047A]༄༅། །བྱུང་བའི་དགེ་སློང་ཆོས་ཀྱི་རྒྱལ་མཚན་གྱིས། མ་ཕམ་མདུན་ས་ཁྲོ་བུ་དགའ་ལྡན་གཙུག་ལག་ཁང། མཁས་མང་འདུ་བའི་བསྟི་གནས་སུ་ཐོགས་མེད་དུ་སྦྱར་བའོ།། །།



﻿   ༈    །།ན་མོ་བུད་དྷཱ་ཡ་ན་མ། སསྟི། བློ་གྲོས་ལུས་སྟོབས་རྫོགས་པའི་སྟོབས་མངའ་
བ༑ ༑ཕས་རྒོལ་རི་དྭགས་འཇོམས་པའི་མཆེ་བ་ཅན། །ཚུལ་ཁྲིམས་གངས་ཀྱིས་འཛིན་རྩེར་གནས་པའི། །སྨྲ་བའི་སེང་གེ་དེ་ལ་ཀུན་ནས་འདུད། །མཁྱེན་པས་མཐའ་མེད་ཤེས་བྱའི་གནས་ལ་སྦྱངས། །བརྩེ་བས་ལུས་ཅན་ཀུན་ལ་མ་ལྟར་སྙོམ། །ཏིང་འཛིན་སྟོབས་ཀྱིས་
ངེས་དོན་བདུད་རྩི་བརྙེས། །རྒྱལ་སྲས་དམ་པ་བློ་གྲོས་སེང་གེ་རྒྱལ། །འཕགས་པ་པད་དཀར་འཛིན་པའི་སྤྲུལ་པའི་སྐུ། །གངས་ཅན་བློ་གྲོས་སེང་གེའི་ཞབས་ལ་འདུད། །རྒྱ་ཆེན་བྱམས་དང་སྙིང་རྗེའི་ཆུ་ཆེན་གྱིས། །ཞེ་སྡང་མེ་དཔུང་ཞི་བར་བྱིན་གྱིས་རློབས། །བསྟོད་པ་

[010A]༄༅། །གཉིས་པོ་འདི། ཆོས་རྗེ་བླ་མ་དམ་པ་དང། རྒྱལ་ལྷ་ཁང་པ་བློ་གྲོས་སེང་གེའི་བྲིས་སྐུ་རེ་བཞེངས་པའི་གཤམ་དུ། སྣེའུ་ནས། དྲུང་ཆེན་ནམ་མཁའ་བཟང་པོས་བསྐུལ་ནས། རྗེ་ཐམས་ཅད་མཁྱེན་པས་མཛད་པའོ།།



﻿   ༈    །།
ན་མོ་པུ་ཎྱ་དྷཱ་ཛ་ཤྲཱི་བྷ་དྲ་སརྦ་བུད་དྷ་བོ་དྷ་སིཏ་ན་མ། སྭ་སྟི། གདུལ་བྱ་རྒྱུ་སྐར་དབུས་ན་བསོད་ནམས་འོད་དཀར་འཕྲོ། །གསུང་རབ་བྱ་ལམ་དབྱིངས་ན་བསྟན་པའི་རྒྱལ་མཚན་འཛིན། །ཚོགས་གཉིས་འཛིན་མའི་ཁྱོན་ན་སྐུ་གསུམ་ལྷུན་པོའི་དཔལ། །འཕྲིན་ལས་བཟང་པོས་
འགྲོ་བ་བུ་བཞིན་སྐྱོང་མཛད་རྒྱལ། །བསོད་ནམས་བྱེ་བ་བརྒྱས་བསྐྲུན་གང་གི་སྐུ། །གྲངས་མེད་འཁོར་གྱི་དབུས་ན་ཡིད་འཕྲོག་པའི། །ངུར་སྨྲིག་རྒྱལ་མཚན་རྟགས་ཀྱིས་མཛེས་པ་ནི། །མཚམས་སྤྲིན་གཞོན་ནུས་འཁྱུད་པའི་གསེར་རི་བཞིན། །རྗེ་བཙུན་འཇམ་དབྱངས་
དགེ་སྦྱོང་ཚུལ་བསྟན་པ། །ཆོས་རྗེ་ཐམས་ཅད་མཁྱེན་པའི་ཞབས་ལ་འདུད། །ཟབ་མོ་སྟོང་ཉིད་རྟོགས་པའི་ཤེས་རབ་ཀྱིས། །དངོས་འཛིན་འཁྲི་བ་ཆོད་པར་བྱིན་གྱིས་རློབས།།



﻿༄༅། །ན་མོ་གུ་རུ་མུ་ནི་ཨིནྡྲཱ་ཡ། འགྲོ་རྣམས་བསྒྲལ་ཕྱིར་དག་བཅས་ཚོགས་གཉིས་ཀྱིས། །ལེགས་བསྒྲུབས་སྐུ་གསུམ་གོ་འཕང་མཆོག་

[036A]༄༅། །བརྙེས་ཤིང། །ས་གསུམ་དགེ་ལེགས་འོད་ཀྱིས་ཁྱབ་མཛད་པའི། །ཐུབ་དབང་སྨྲ་བའི་ཉི་མའི་ཞབས་ལ་འདུད། །ཆོས་དབྱིངས་ངང་ལས་མ་གཡོས་དགའ་ལྡན་དུ། །དམ་པ་ཀུན་གྱི་ཏོ་ག་མཛེས་རྣམ་
དཀར་གྱིས། །ལྷ་བཅས་འགྲོ་ལ་ཕན་བདེའི་མཆོག་སྩོལ་བ། །ས་བཅུའི་དབང་ཕྱག་ཚུལ་ལ་ཕྱག་འཚལ་ལོ། །ཡེ་ཤེས་གཟིགས་པ་ལྔ་ཡིས་བསམས་བཞིན་དུ། །སྤྲིན་དཀར་གཡོ་འདྲའི་ལག་ལྡན་རྣམ་རོལ་གྱིས། །
སྒྱུ་འཕྲུལ་ཆེན་མོའི་ལྷུམས་ཀྱི་གཞལ་མེད་ཁང། །ཀུན་ནས་མཛེས་པར་མཛད་ལ་ཕྱག་འཚལ་ལོ། །ལུམྦིའི་ཚལ་དུ་ཡུམ་གྱི་རྩིབས་ལོགས་ལས། །ལེགས་བལྟམས་ཚངས་དབང་ཀླུ་རྒྱལ་སོགས་ཀྱིས་མཆོད། །ཕྱོགས་
དྲུག་གཤེགས་ནས་སེང་གེའི་སྒྲ་བསྒྲགས་ཤིང། །སྟོང་གསུམ་འོད་བརྒྱས་བཀང་ལ་ཕྱག་འཚལ་ལོ། །བཟོ་དང་སྒྱུ་རྩལ་རིག་གནས་རྒྱ་མཚོ་ཡི། །ཕ་རོལ་ཕྱིན་པས་འགྲན་ཟླ་ཀུན་བཅོམ་ནས། །རྒྱལ་བའི་རུ་མཚོན་བཙུན་
མོའི་ཚོགས་བཞེས་ཏེ། །ཆོས་བཞིན་རྒྱལ་སྲིད་བསྐྱངས་ལ་ཕྱག་འཚལ་ལོ། །སྲིད་པའི་ཕུན་ཚོགས་མེ་འོབས་ལྟར་གཟིགས་ནས། །རྒྱལ་སྲིད་མཆིལ་མའི་ཐལ་བ་བཞིན་བོར་ཏེ། །རྟེན་མཆོག་དྲུང་དུ་ཁྱིམ་པའི་
རྟགས་སྤངས་ནས། །ངུར་སྨྲིག་རྒྱལ་མཚན་བཞེས་ལ་ཕྱག་འཚལ་ལོ། །དཀའ་ཐུབ་ཙམ་ཞིག་གྲོལ་ལམ་མཆོག་འཛིན་པ། །བཟློག་ཕྱིར་ནཻ་རཉྫ་ནའི་ཆུ་འགྲམ་དུ། །ལོ་དྲུག་དཀའ་བ་སྤྱད་ནས་སླར་བཞེངས་ཏེ། །བྱང་ཆུབ་

[036B] །དེའི་ཚེ་ཆུ་སྲིན་རྒྱལ་མཚན་ཅན་གྱི་སྡེའི། །དམག་ཚོགས་སྤྲིན་ནག་ནམ་མཁའ་གང་བ་ཡང། །གང་གི་བྱམས་བརྩེའི་དྲི་བཞོན་རེག་ཙམ་གྱིས། །མིང་གི་ལྷག་མར་མཛད་ལ་ཕྱག་
འཚལ་ལོ། །སྔོན་ནས་སྟོབས་བཅུ་མངའ་བའི་མཆོག་བརྙེས་ཀྱང། །མི་མཇེད་འཇིག་རྟེན་ཀུན་ལ་བརྩེར་དགོངས་ནས། །སླར་ཡང་བླ་མེད་བྱང་ཆུབ་སྙིང་པོ་ཡི། །བདུད་རྩི་བརྙེས་པར་བསྟན་ལ་ཕྱག་འཚལ་ལོ། །དེ་ནས་བགྲང་
ཡས་གདུལ་བྱའི་ཚོགས་རྣམས་ལ། །ཆོ་འཕྲུལ་གསུམ་གྱི་རོལ་པ་སྣ་ཚོགས་པས། །ཆོས་ཀྱི་འཁོར་ལོ་གྲངས་མེད་ལེགས་བསྐོར་ཏེ། །སྨིན་ཅིང་གྲོལ་བར་མཛད་ལ་ཕྱག་འཚལ་ལོ། །སྐུ་ཡི་དངོས་ཀྱི་གདུལ་བྱ་ཚིམ་མཛད་
ནས༑ ༑ཞི་བའི་དབྱིངས་གཟིམས་སྐུ་གདུང་ཆ་བརྒྱད་དང། །དེ་ལས་འཕྲོས་པས་བསམ་འཕེལ་ནོར་བུ་ཡིས། །སྟོང་གསུམ་མཛེས་པར་མཛད་ལ་ཕྱག་འཚལ་ལོ། །འདི་ལྟར་བསྐྲུན་པའི་དགེ་བའི་ཚོགས་རྣམས་ཀུན། །མར་
གྱུར་ཉམ་ཐག་འགྲོ་བ་མ་ལུས་པ། །ཤཱཀྱའི་རྒྱལ་པོས་འབྲལ་མེད་རྗེས་བཟུང་སྟེ། །ཀུན་མཁྱེན་འགྲོ་བའི་རྩ་ལག་ཐོབ་ཕྱིར་བསྔོ། །ཞེས་པ་འདི་ནི་གཟིམས་ཁང་གོང་ནས་མཆོག་གི་སྤྲུལ་པའི་སྐུ་གྲགས་པ་རྒྱལ་མཚན་གྱི་བཀས་
བསྐུལ་བ་ལ་བརྟེན་ནས། སྟོན་པ་བླ་ན་མེད་པ་དེའི་ཞབས་ཕྱིར་བསྙེགས་པར་འདོད་པ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། རྒྱལ་ཚབ་དམ་པས་རྒྱུད་བླ་མར་མཛད་བཅུའི་བསྡོམས་ལྟ་བུ་གསུངས་པ་ཇི་བཞིན་དུ་

[037A]༄༅། །མགྱོགས་པར་བྲིས་པའི་ཡི་གེ་པ་ནི་མདོ་སྔགས་རབ་འབྱམས་པ་དགེ་སློང་བློ་བཟང་བསྟན་པ་དར་རྒྱས་སོ།། །།



﻿༄༅། །ན་མོ་གུ་རུ་མུ་ནི་ཨིནྡྲཱ་ཡ། རྒྱ་ཆེན་ཚོགས་གཉིས་མཐར་སོན་ཕྱི་ནང་གི་
བདུད་བཞི་ཀུན་བཅོམ་ཆེ་དགུ་བྲན་དུ་མཛད། །ཐམས་ཅད་མཁྱེན་པ་ལྷ་ཡི་ལྷར་གྱུར་པ། །ཤཱཀྱའི་གཙོ་བོ་དེ་ལ་ཕྱག་འཚལ་ལོ། །མགོན་ཁྱོད་འོད་མའི་ཚལ་དུ་བཞུགས་པའི་ཚེ། །ཕྲག་དོག་དབང་གིས་སྟོན་པ་དྲུག་པོ་
ཡི༑ ༑འདོད་པས་ས་སྐྱོང་ཚོགས་བསྐུལ་ཆོ་འཕྲུལ་གྱིས། །ཚར་གཅོད་རྗེས་འཛིན་གསོལ་ལ་ཕྱག་འཚལ་ལོ། །བཀྲ་ཤིས་འཁོར་ལོས་མཚན་པའི་ཞབས་སྐྱེས་ཟུང། །ཡུལ་ལྗོངས་མང་པོར་བཀོད་ནས་འཕྲིན་ལས་
ཀྱི༑ ༑དགེ་མཚན་རྒྱ་ཆེར་སྤེལ་ཕྱིར་ལྷ་མིའི་ཚོགས། །གྲངས་མེད་བསྡུ་བར་མཛད་ལ་ཕྱག་འཚལ་ལོ། །ནམ་ཞིག་མཉན་དུ་ཡོད་པར་རྒྱལ་པོའི་གཅུང། །དུམ་བུར་བཅད་པ་བདེན་ཚིག་གིས་བསོས་ཤིང། །ཆོ་འཕྲུལ་འདུན་
ཁང་ཡེ་ཤེས་མེས་སྦྱངས་ནས། །རྫུ་འཕྲུལ་དུ་མས་གཤེགས་ལ་ཕྱག་འཚལ་ལོ། །དཔྱིད་རའི་དཀར་ཚེས་དང་པོར་གསལ་རྒྱལ་གྱིས། །མངོན་མཆོད་ཚེམས་ཤིང་ས་ལ་བཙུགས་མ་ཐག་འདོད་འཇོའི་དཔག་བསམ་ལྗོན་
པས་ལྷ་དང་མི། །ཀུན་དགས་ཚིམ་པར་མཛད་ལ་ཕྱག་འཚལ་ལོ། །ཕྱི་ཉིན་ཨུ་ཏྲ་ཡ་ནའི་མཆོད་ཡུལ་དུ། །བཞུགས་པའི་གཡས་གཡོན་རིན་ཆེན་ས་འཛིན་ཟུང། །ཟས་མཆོག་རྩྭ་འཇམ་བདུད་རྩིས་འཚོ་བ་ཡིས། །ཡོངས་གང་

[037B] །ཚེས་གསུམ་ཤུཉྩ་ད་ལའི་བཤོས་གསོལ་ནས། །ཞལ་བསིལ་བོར་བ་ཡན་ལག་བརྒྱད་ལྡན་མཚོ། །འོད་ཟེར་བཞད་ལྡན་པདྨོའི་དྲ་བ་ཡིས། །མཛེས་པའི་ཕུན་ཚོགས་སྤྲུལ་ལ་ཕྱག་
འཚལ་ལོ། །བཞི་པར་ཨིནྡྲ་ཝར་མའི་གདུགས་ཚོད་གསོལ། །རྫིང་བུའི་ངོས་རེར་ཡུར་ཆེན་བརྒྱད་བརྒྱད་ཐོན། །སླར་ཡང་བསྐོར་ནས་ནང་དུ་འབབ་པའི་སྒྲས། །ཐེག་གསུམ་དམ་ཆོས་བསྟན་ལ་ཕྱག་འཚལ་ལོ། །ཚེས་མདའ་
ཚངས་བྱིན་གྱིས་མཆོད་འཛུམ་ཞལ་ལས། །བྱུང་བའི་གསེར་མདོག་འོད་ཀྱིས་སྟོང་གསུམ་བཀང། །ངན་སོང་རྒྱུད་སྦྱངས་འགྲོ་ཀུན་བསམ་གཏན་གྱི། །བདེ་བས་ཚིམ་པར་མཛད་ལ་ཕྱག་འཚལ་ལོ། །དཀར་ཚེས་དགའ་བ་
གཉིས་པར་ལིཙྪ་བྱིའི། །ཞལ་ཟས་གསོལ་ནས་འཁོར་མང་ཕན་ཚུན་སེམས། །ཤེས་ཤིང་རང་གཞན་དཀར་ནག་ལས་མཐོང་བས། །ཡིད་ཆེས་དད་པར་མཛད་ལ་ཕྱག་འཚལ་ལོ། །བཟང་པོ་གཉིས་པར་ཤཱཀྱའི་ཚོགས་
རྣམས་ཀྱི། །བསོད་ནམས་ཞིང་བཞུགས་འཁོར་རྣམས་རེ་རེ་ཡང། །རིན་ཆེན་བདུན་ལྡན་འཁོར་ལོས་བསྒྱུར་རྒྱལ་གྱི། །ཕུན་ཚོགས་མཆོག་ཏུ་སྤྲུལ་ལ་ཕྱག་འཚལ་ལོ། །ཚེས་བརྒྱད་དབང་པོས་གུས་མཚོད་སེང་ཁྲི་
ལས༑ ༑སྲིན་པོ་ལྔ་ཐོན་རྡོ་རྗེ་འཛིན་བཅས་པས། །སྟོན་པ་དྲུག་བཅོམ་དགུ་ཁྲི་སྲིད་ལས་བསྒྲལ། །མཐའ་ཡས་ཆོ་འཕྲུལ་བསྟན་ལ་ཕྱག་འཚལ་ལོ། །དེ་ཡི་ནང་པར་རབ་བྱུང་གིས་བསྐྲུན་པའི། །མཆོད་ཚོགས་བཞེས་

[038A]༄༅། །ནས་སྲིད་ཞིའི་དགེ་ལེགས་ཀུན། །གཟུགས་ཅན་ལྟ་བུའི་སྐུ་ཡིས་ཚངས་གནས་ཀྱི། །བར་དུ་ཁྱབ་པར་མཛད་ལ་ཕྱག་འཚལ་ལོ། །ཕྱོགས་ཚེས་འཇིག་རྟེན་སྐྱོང་བས་ཞལ་ཟས་སྦྱར། །རྒྱལ་བའི་
མཛེས་སྐུ་གསེར་འོད་སྟོང་འབར་བའི། །ཆུ་འཛིན་སྲིད་རྩེའི་བར་དུ་ཁྱབ་མཛད་ནས། །ཕན་བདེའི་གྲུ་ཆར་ཕབ་ལ་ཕྱག་འཚལ་ལོ། །དགའ་བ་གསུམ་པར་མགོན་མེད་ཟས་སྦྱིན་གྱི། །བསོད་ནམས་མགྲོན་གྱུར་སེང་གེའི་
ཁྲིར་བཞུགས་བཞིན། །སྐུ་ཡི་སྣང་བ་མི་མངོན་ཚངས་དབྱངས་ཀྱི། །གསུང་གིས་དམ་ཆོས་བསྟན་ལ་ཕྱག་འཚལ་ལོ། །དེ་ཡི་སང་ཉིན་ཁྱིམ་བདག་ཙེ་ཏས་མཆོད། །བྱམས་པའི་ཏིང་འཛིན་ལ་བཞུགས་གསེར་འོད་ཀྱིས། །
སྟོང་གསུམ་ཡོངས་བཀང་འགྲོ་ཀུན་ཕ་མ་ལྟར། །བྱམས་པས་ཁྱབ་པར་མཛད་ལ་ཕྱག་འཚལ་ལོ། །བཅུ་གསུམ་ཤུནྩི་ས་བསྙེན་བཀུར་བདེ་གཤེགས་ཀྱི། །ལྟེ་བ་ནས་ཐོན་འོད་འདོམ་བདུན་ཟུང་གི། སྣེ་མོར་རྒྱལ་བའི་
སྐུས་མཚན་དེ་འདྲ་བས། །ཕྱོགས་ཀུན་འགེངས་པར་མཛད་ལ་ཕྱག་འཚལ་ལོ། །ཕྱི་ཉིན་ཨུ་ཏྲ་ཡ་ནས་མཆོད་སྤྲིན་སྤྲོས། །མེ་ཏོག་གཏོར་བ་རིན་ཆེན་ལས་གྲུབ་པའི། །ཤིང་རྟ་སྟོང་དང་ཉིས་བརྒྱ་ལྔ་བཅུ་ཡིས། །སྲིད་
གསུམ་མཛེས་པར་མཛད་ལ་ཕྱག་འཚལ་ལོ། །བཅོ་ལྔ་གཟུགས་ཅན་སྙིང་པོས་དགེ་ལེགས་བསྐྲུན། །མ་ལུས་ལྷ་ཡི་བདུད་རྩིས་ཚིམ་མཛད་ནས། །ཕྱག་སོར་ལས་ཐོན་གསེར་སྦྱངས་འོད་ཟེར་གྱིས། །མནར་མེད་བེད་

[038B] །དེ་ལྟའི་ངོ་མཚར་ཆོ་འཕྲུལ་བགྲང་ཡས་ཀྱིས། །ནག་ཕྱོགས་ཀུན་བཅོམ་གྲངས་མེད་སྐྱེ་དགུའི་ཚོགས། །མཐོ་རིས་རྣམ་གྲོལ་རྫོགས་པའི་སངས་རྒྱས་ཀྱི། །ལམ་དུ་ངེས་པར་མཛད་ལ་
ཕྱག་འཚལ་ལོ། །དེ་ལྟར་སྟོན་པའི་ཡོན་ཏན་རིན་ཆེན་གྱི། །ལྷུན་པོའི་སྤོ་ལས་ཆོ་འཕྲུལ་མཛད་པ་ཡི། །རྡུལ་ཕྲན་ཙམ་ཞིག་བརྗོད་པའི་དགེ་བ་དེ། །འགྲོ་ཀུན་དོན་དུ་ཀུན་མཁྱེན་རྒྱུ་རུ་བསྔོ། །ཞེས་པ་འདི་ཡང་བཀྲ་ཤིས་ལྷུན་
པོའི་དངུལ་གདུང་ལྷ་ཁང་དུ་ཆོ་འཕྲུལ་གྱི་མཛད་པ་རིན་པོ་ཆེ་བྲི་བའི་དུས། པིར་ཐོགས་དབང་པོ་ཆོས་རྗེ་བློ་བཟང་ཆོས་འཕེལ་དཔོན་སློབ་དང། དཀའ་བཅུ་ཚོགས་གསོག་པ་ལེགས་པ་ཆོས་འབྱོར་རྣམས་ཀྱིས་བསྐུལ་བ་ལ་
བརྟེན་ནས་སྟོན་པ་མཆོག་དེའི་རྗེས་སུ་བྱུང་བ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་དུ་ཐོགས་མེད་དུ་སྦྱར་བའོ་



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། རྡོ་རྗེ་ཅན་ཞབས་རྗེ་བཙུན་བླ་མ་ཡི། །ཞབས་སེན་འོད་ཆགས་སྤྱི་བོའི་གཞིར་བཀོད་དེ། །གཅམ་བུའི་མགྲིན་སྐྱེས་མཱ་ལ་སྤེལ་བ་ལ། །བློ་ཡི་དབྱིག་
ལྡན་རྣམས་ཀྱིས་བཟོད་པའི་རིགས། །རྣམ་དཀར་སྟོབས་ཀྱིས་དལ་འབྱོར་རྟེན་ལྡན་ཞིང། །གཞོན་ནུ་ཉིད་ནས་ཚངས་སྤྱོད་བརྟུལ་ཞུགས་འཛིན། །ཕན་བདེའི་འབྱུང་གནས་དགེ་བའི་བཤེས་གཉེན་དུ། །མཐོང་ནས་
གུས་པས་བསྟེན་པ་ཁྱོད་ཕྱག་འཚལ། །མདོ་རྒྱུད་གཞུང་ལུགས་སྦྲང་རྩིའི་རྒྱལ་མཚན་གྱིས། །བློ་གྲོས་དཔྱིད་ཀྱི་དཔལ་མོ་མཛེས་བྱས་ཏེ། །སྐལ་བཟང་ཐར་འདོད་བུང་བའི་ཚོགས་རྣམས་ལ། །ལེགས་བཤད་དགའ་
སྟོན་འགྱེད་པ་ཁྱོད་ཕྱག་འཚལ། །ཚེ་འདིའི་ཕུན་ཚོགས་ཆུ་བུར་ལྟར་མཐོང་ནས། །ངེས་འབྱུང་བྱང་སེམས་ཡང་དག་ལྟ་བ་དང། །དཔལ་ལྡན་རིམ་གཉིས་ཟབ་མོའི་རྣལ་འབྱོར་གྱིས། །ཟུང་འཇུག་བསྒྲུབ་ལ་བརྩོན་པ་
ཁྱོད་ཕྱག་འཚལ། །འདིས་མཚོན་དགེ་བས་ཚེ་རབས་ཐམས་ཅད་དུ། །བཤེས་གཉེན་དམ་པས་འབྲལ་མེད་རྗེས་བཟུང་སྟེ། །འཇིག་རྟེན་འཇིག་རྟེན་འདས་པའི་ལེགས་ཚོགས་ཀུན། །ཡིད་ལ་སྨོན་པ་ཇི་བཞིན་འགྲུབ་

[017B]རང་གིས་རང་ལ་བསྟོད་པ་འདི། །བརྒྱ་བྱིན་ཡིན་ཡང་མཛེས་མ་ཡིན། །འོན་ཀྱང་ལྷ་མིའི་དབང་ཕྱུག་གི་བཀའ་སྩལ་ལྕི་བའི་ཕྱིར་འདི་སྨྲས། །རྡོ་རྗེ་སློབ་དཔོན་སློབ་མ་ཡིས། །བསྟོད་སོགས་འབད་པ་དོན་ཡོད་
པར། །རྒྱལ་བས་གསུངས་པའི་བདེན་པ་དེས། །མི་དབང་བཞེད་དགོངས་རྩེར་སོན་ཤོག་ཅེས་ཆོས་འཁོར་རྒྱལ་གྱི་གནས་མཆོག་ཏུ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།



﻿༄༅། །ན་མོ་གུ་རུ་མུ་ནི་ཨིནྡྲཱ་ཡ། ཀུན་གཟིགས་རབ་འབྱམས་གཞན་གྱི་ཕྱག་མཚན་ལས། །རྣམ་གྲོལ་སྙིགས་མའི་ཞགས་པ་རིང་པོ་ཡིས། །དབང་བསྒྱུར་
མཐའ་དག་དགེ་ལེགས་མགྲོན་གཉེར་བའི། །ཐུབ་དབང་ལྷ་ཡི་ལྷ་ལ་གུས་ཕྱག་འཚལ། །ཁྱོད་སྔོན་གསལ་མཆོག་གྱུར་ཚེ་ནགས་ཚལ་གྱི། །དཔའ་བོའི་དགའ་མ་བྲུ་བ་ཚ་བས་ཉེན། །རང་སྐྱེས་བཅར་རྩོམ་ཐུགས་རྗེའི་ཁྱོགས་
བཟང་པོས། །སྲོག་དང་བཅས་པའི་ཉིད་སྐུ་ཡོངས་སུ་བཏང། །ཤི་བའི་མགོན་གྱུར་བྱམས་བརྩེའི་ཆུ་འཛིན་ལས། །འདོད་དགུའི་ཆར་གྱིས་ཕོངས་བ་རྒྱུན་བཅད་ཅིང། །ཨུཏྤལ་འདབ་མ་རྒྱས་འདྲའི་འདྲེན་བྱེད་ཟུང། །ལོང་བའི་མིག་
གདང་མཛེས་པའི་རྒྱན་དུ་སྩལ། །གསལ་རྒྱལ་ཡུལ་གྱི་བདག་མཛད་སྔོན་གྱི་ཚེ། །ཚྭ་བྲལ་དྲོན་ཟན་ཕྱིན་པའི་མྱུ་གུ་ཡིས། །བརྒྱ་བྱིན་ཕུན་ཚོགས་ལ་འཁུའི་འབྲས་གཟིགས་ནས། །དགེ་ལེགས་གསེར་གྱི་མཆོད་སྡང་འབུམ་ཕྲག་

[042A]༄༅། །སྤེལ༑ ༑སྦྱིན་ལ་དཔའ་བ་དེ་ལས་ལྡོག་པའི་ཕྱིར། །བདུད་ཀྱིས་འཇིགས་རུང་དམྱལ་བའི་གནས་སྤྲུལ་ཀྱང། །ལྡོག་པར་མ་ནུས་བསོད་ནམས་ལས་འཁྲུངས་པའི། །འདམ་སྐྱེས་ལ་བརྟེན་སངས་
རྒྱས་འབྲིང་པོ་མཆོད། །སེར་སྣས་ཟིལ་གྱིས་མི་ནོན་ཚོང་དཔོན་དེ། །འབྱོར་པའི་སྤྲིན་དེངས་ཤིན་ཏུ་དབུལ་གྱུར་ཀྱང། །གསེར་ཞུན་མརྒད་མདངས་ལྡན་རྩྭ་ཙམ་ཞིག་བསྒྱུར་ནས་ཕོངས་རྣམས་ཚིམ་པར་མཛད་པ་
ལགས། །ཟླ་ཤེལ་མཚན་མའི་ཕྱི་མོའི་ལུས་ལྡན་ཚེ། །བཤུལ་གོལ་བགྲེས་པས་ཉེན་པའི་བྲཱ་ཧྨ། །སྐྱོབ་ཕྱིར་འབར་བའི་ནོར་ལས་རྒྱལ་བའི་དབུས། །རང་ལུས་བསྲེགས་པའི་མགྲོན་གྱིས་ཀུན་དགར་མཛད། །དཀའ་
ཐུབ་ནགས་སུ་ཤིང་ལོ་རྙིང་པ་དག་བཙོས་ནས་འཚོ་བའི་ཉེར་བསྔོགས་གང་བསྐྲུན་པ། །ཉིན་གསུམ་བར་དུ་སློང་བ་ལ་བྱིན་ཡང། །ཅུང་ཟད་མི་གཡོ་ལྷུན་པོའི་དབང་པོ་བཞིན། །ལུས་ཅན་བྱམས་པའི་སྟོབས་ཀྱིས་སྐྱེད་
མཛད་པས། །བདེན་བྲལ་བདག་པོ་སྐྱེངས་བྱེད་གནོད་སྦྱིན་ལྔ། །ཙནྡན་དམར་པོ་སྦངས་པ་ལྟ་བུ་ཡི། །ཉིད་སྐུའི་ཤ་དང་ཁྲག་གིས་ཚིམ་པར་མཛད། །འགྲོ་ཀུན་ཐམས་ཅད་སྒྲོལ་བའི་ཁུར་བསྣམས་ནས། །གངས་རིའི་དུམ་བུ་
འཁྲིགས་འདྲའི་གླང་ཆེན་དང། །གཅེས་པའི་བུ་དང་བུ་མོ་ཆུང་མ་སོགས། །སློང་བ་རྣམས་ཀྱི་འདོད་འཇོའི་དཔག་བསམ་ཤིང། །ཆོས་བཞིན་ནོར་འཛིན་སྐྱོང་བའི་སྡིག་པ་ལས། །ལྡོག་ཕྱིར་མི་སྟོང་མཆོད་སྦྱིན་ཐབས་

[042B] །ནོར་བུའི་འབབ་སྟེགས་ལ་བརྟེན་དགེ་ལེགས་ཀྱི། །ཡིད་བཞིན་རྒྱ་མཚོའི་འཇིང་དུ་མ་ལུས་དྲངས། །བདེ་སོགས་བདག་པོར་འཁྲུངས་ཚེ་དབང་པོའི་དགྲའི། །སྟོབས་ཀྱི་གོམ་པ་སུམ་རྩེ་ན་འགོད་ཕྱོགས་ཀྱང། །ཉིད་
ཀྱི་སྐུ་བཏང་ཐུགས་རྗེའི་མཆིལ་པ་ཡིས། །ལམ་འཛགས་འདབ་བཟང་ཕྲུག་གུ་བདེ་བར་དྲངས། །གཉིས་སྐྱེས་གནས་སྐབས་མཁན་པོས་སློབ་མའི་ཚོགས། །རང་བཞིན་རྟག་ཕྱིར་བཀའ་ཡི་བཱ་ཤ་ཡིས། །རིགས་མིན་དྲངས་
ཀྱང་སེམས་དཔའ་ཆེན་པོ་དེ། །ལེགས་སྤྱད་རྒྱལ་ས་ནམ་ཡང་འགོད་མ་གྱུར། །མགོན་པོ་ས་ཡི་བརྒྱ་བྱིན་གྱུར་པ་ན། །ཀུན་གྱི་ཡིད་སྲུབས་མྱོས་བྱེད་མ་མཐོང་ནས། །རབ་མྱོས་གདུང་བས་བསྲེགས་ཀྱང་འཛིན་བཅས་ཅེས། །ལམ་ངན་
མ་ཞུགས་བསྲན་གྱི་ཀ་བ་བཙུགས། །ལེགས་པར་ཕུན་ཚོགས་ཕ་རོལ་ཕྱིན་གྱུར་པས། །དོན་མཐུན་འབྲས་བུའི་གང་བུ་གྲུ་བོ་ཆེ། །གཤིན་རྗེའི་དང་འདྲ་རྒྱ་མཚོའི་གློང་འཁར་གྱིས། །རིལ་མིད་བྱེད་པ་བདེན་པའི་ཚིག་གིས་
བསྐྱབས། །ཉལ་འགྲོའི་གར་མཁན་རྒྱལ་པོར་གྱུར་པ་ན། །སྙིང་རྗེ་བདེན་པས་བསྐུལ་བའི་ཆུ་འཛིན་གྱི། །གནམ་རུ་དང་སྦྱར་སྤྲིན་བཅུད་ཉག་ཕྲན་སྟོང། །སྤྲོས་པས་ཚ་གདུང་དགྲ་སྡེའི་གཡུལ་ངོ་བཅོམ། །འདབ་ལྡན་སྲས་
པོ་ལུས་ཕྲར་གྱུར་པ་ན། །ཆུ་ཡི་སྐྱེ་གནས་ཅན་གྱི་སྲིན་པོ་ཁྲོས། །ནགས་ཚལ་འབྱུང་པོ་ཟ་བར་མངོན་ཕྱོགས་ཚེ། །བདེན་ཚིག་རྡོ་རྗེའི་ར་བས་ཡོངས་སུ་བསྲུངས། །རྒྱ་ཆེན་མཁྱེན་བརྩེའི་འདྲེན་བྱེད་སྟོང་ལྡན་ཞིང། །འབྱོར་

[043A]༄༅། །པས་མ་མྱོས་གཞན་གྱི་དོན་ལ་བརྩོན། །ཁྱད་པར་ཐམས་ཅད་མཛའ་བོར་གྲགས་པ་ནི། །སྡེར་བཅས་ཉེས་བརྒྱའི་འབྱུང་གནས་ཆེ་ལས་ལྡོག་རྒྱལ་རིགས་རྨུགས་འཛིན་འབྱོར་པ་ལ་འཁུ་བའི། །
དཔལ་དང་ལྡན་པའི་ཁྱིམ་གྱི་རང་བཞིན་དག་དུག་ཅན་རྒྱང་རིང་གནས་པའི་ཚང་ཚིང་ལྟར། །གཟིགས་ནས་མ་ཆགས་འཕགས་པའི་རིགས་བཞི་བསྟེན། །རྐང་པས་འཐུང་བ་སཱ་ལ་ཆེ་འདྲ་བའི། །བྲམ་ཟེའི་རིག་འཁྲུངས་
བཅུད་དྲུག་གྲོགས་བྲན་བཅས། །ཁྱིམ་ནས་ངེས་འབྱུང་དཀའ་ཐུབ་ནགས་སོང་སྟེ། །འདོད་པ་རྣམས་ལ་དགྲར་གཟིགས་འཕྱས་སུ་མཛད། །སྐྱོན་གཏོང་ཡོན་ཏན་སྡུད་པའི་ཚོང་པའི་དཔོན། །རབ་ཏུ་བྱུང་ཞེས་གཞན་གྱིས་
བསྒྲགས་ཐོས་ནས། །རེ་བའི་འབྲས་བུ་མ་སྨིན་ཕྱུགས་མཚུངས་ཅེས། །འགེགས་པའི་གཉེན་བཤེས་ཡོངས་བོར་རབ་ཏུ་བྱུང། །འོད་སྲུངས་རབ་བྱུང་ཕྱི་བཞིན་བགྲོད་བྱ་ནི། །རྗེས་འགྲོ་ལྡོག་ཀྱང་དེ་ནི་དེ་རྗེས་འབྲངས། །
ཆགས་ལྡན་རྒྱལ་པོས་བརྙས་ཤིང་རབ་གཙེས་ཀྱང། །ཕྲོ་བའི་ས་རྡུལ་བཟོད་པའི་ཆར་གྱིས་བཅིལ། །བདག་ཉིད་ཆེན་པོ་ངང་པའི་རྒྱལ་པོ་ཡིས། །རིགས་མཐུན་མི་བདག་མངག་གཞུག་བཅས་པ་ལ། །ཐུབ་པ་རྣམས་
ཀྱིས་བྱ་རྒོད་ཕུང་པོར་བཞིན། །ཟབ་རྒྱས་ཆོས་ཀྱི་གཎྜིའི་སྒྲ་དབྱངས་བསྒྲགས། །ལེགས་ལམ་ཀུན་ཏུ་རྒྱུ་བའི་བྱང་ཆུབ་ཆེ། །རྫུ་འཕྲུལ་རིགས་པའི་མཆེ་སྡེར་མི་བཟད་པས། །ལོག་ལྟའི་གཉིས་འཐུང་སྟོང་གི་ཀླད་

[043B] །མི་བདག་བསིལ་བའི་རི་བོའི་བཀྲ་ཤིས་གཉེན། །མཁས་པ་སྤྲེའུ་གཟུགས་ཀྱིས་ཉི་མའི་བུའི། །མུ་ཁའི་ནང་འདྲར་ཆུད་པའི་མི་དྲངས་ངེས། །ཁྲེལ་སྤངས་གསོད་པར་བརྩམས་ཀྱང་ཐུགས་བརྩེ་བས་
བཟོད་ཅིང་ངེས་པས་འཇིགས་པའི་ནགས་ལས་བསྒྲལ། །རྒྱལ་སྲས་ཤ་ར་བྷ་ཡི་གར་མཛད་པས། །བདག་ཉིད་གསོད་པའི་རྒྱལ་པོ་མགྱོགས་འགྲོ་ཡིས། །འཇིགས་རུང་གཡང་སར་འཕངས་པ་སྙིང་བརྩེ་བས། །སླར་དྲངས་
ཕན་དང་བདེ་བའི་བཀའ་དྲིན་སྩལ། །རུ་རུར་རྣམ་པར་རོལ་པའི་སེམས་དཔའ་ཆེས། །ཤུགས་དྲག་དལ་འགྲོའི་རྒྱུན་གྱིས་དབང་བྱས་པས། །ལྔ་པར་ཕྱོགས་པའི་འགྲོ་ལ་སྲོག་བྱིན་ཅིང། །གནོད་ལན་ཕན་མཛད་ས་སྐྱོང་ཡོངས། །
སུ་བཟུང། །བདག་ཉིད་ཆེན་པོ་སྤྲེའུ་ཚོགས་མགོན་གྱུར་པས། །དགྲ་ཡིས་བསྐོར་བའི་བདག་གི་འབངས་རྣམས་ཀྱི། །སྡུག་བསྔལ་མ་བཟོད་རང་ལུས་ཟམ་པར་བཀོད། །གཅེས་པའི་སྲོག་གིས་འཁོར་བསྐྱངས་དགྲ་ཡང་དགྱེས་
བཟོད་པ་སྨྲ་བའི་གྲགས་པ་དོན་བཅས་པ། །མ་བརྟགས་རྒྱལ་པོ་ཁྲོས་པས་མཚོན་རྣོན་པོས། །མཐར་གྱིས་སྐུ་ཡི་ལྗོན་ཤིང་རབ་གཏུབས་ཀྱང། །བཟོད་པའི་རང་བཞིན་གསེར་ལྟར་འགྱུར་མི་མངའ། །བསམ་གཏན་གོམས་
པས་ཚངས་པའི་གནས་འཁྲུངས་ཀྱང། །སྙིང་རྗེའི་དབང་གིས་འདོད་པའི་ཁམས་ཀུན་མྱུལ། །ཆང་ལྟའི་འདོན་གྱིས་ཟིན་པའི་ཡན་ལག་བྱིན། །ལྟ་ངན་ལས་བསྒྲལ་ཡང་དག་ལམ་ལ་བཀོད། །ལག་ལྡན་སྒྱུ་མས་རྣམ་པར་

[044A]༄༅། །རོལ་པའི་ཚེ། །མྱ་ངམ་ཐང་འཁྱམས་ཕོངས་པ་བརྒྱ་ཕྲག་བདུན། །བརྩེ་བས་མ་བཟོད་ཤ་ཡི་ལམ་བརྒྱགས་དང། །རྒྱུ་མས་ཆུ་སྣོད་ཀྱིས་གསུངས་སྐུ་སྲོག་བཏང། །རྒྱལ་སྲས་ཟླ་བའི་ཐུགས་རྗེའི་
འོད་དཀར་གྱིས། །རྐང་ཁྲའི་ཞེ་སྡང་མུན་པ་ཀུན་བསལ་ཏེ། །བཙོན་དུ་བཟུང་བའི་གཞོན་ནུ་བསིལ་འོད་གཉེན། །བརྒྱ་ཕྲག་དབུགས་དབྱུང་ངོ་མཚར་རྒོད་པ་བཞིན། །ལྕགས་ཁྱིམ་གེ་སར་ལ་གནས་སྙིང་རྗེའི་གཏེར། །
སྲིད་པའི་ཕུན་ཚོགས་ཀུནྡའི་དགའ་སྟོན་ལ། །ནམ་ཡང་མ་ཆགས་ངེས་འབྱུང་སྐྱེད་ཚལ་དུ། །ཐར་པ་དམ་པའི་སྦྲང་རྩིའི་དཔལ་ལ་སྤྱོད། །རྒྱལ་སྲས་ཀུན་གྱི་ཐུགས་རྗེ་མ་ལུས་པ། །རབ་བཟང་ཁྱུ་མཆོག་གཟུགས་སུ་
ཤར་བ་དེ། །མི་བསྲུན་སྤྲེའུ་གནོད་པ་བརྒྱས་གཙེས་ཀྱང། །བཟོད་པའི་ཆབ་ཀྱིས་འཁྲུག་པའི་སྲེག་ཟ་བཅིལ། །བྱམས་བརྩེའི་འདབ་གཤོག་གཡོ་ལྡན་ཤིང་རྟ་མོ། །ཐབས་ཤེས་རྣོ་བས་འཕྲོག་བྱེད་ནད་བསལ་ཀྱང། །དྲིན་
ལན་མི་གཟོ་སེར་སྣས་འཁྲུགས་པ་ལ། །གཡོ་མེད་ངེས་པའི་ཚུལ་གྱིས་རྗེས་བརྩེར་མཛད། །རྒྱལ་སྲས་གཞན་གྱི་ཐུགས་ལ་འཇིགས་སྟེར་བ། །རླབས་ཆེན་བརྩོན་པས་སྙིགས་མའི་དགུན་དུས་འདིར། །སྐུ་གསུམ་འདབ་བརྒྱ་
བཞད་པ་ཉི་མའི་གཉེན། །དྲན་པས་གདུང་སེལ་དེ་ལ་སྙིང་ནས་འདུད། །མགོན་ཁྱོད་ཞིང་འདིར་ཞི་བའི་དབྱིངས་བཞུགས་ཀྱང། །བདག་ཅག་ཐུགས་རྗེས་བསྐྱངས་པའི་འཕྲོ་མཆིས་པས། །ཞིང་ཁམས་གང་དུ་རྒྱལ་བའི་

[044B] །རོལ་དེར་ཡིད་གཏད་གསོལ་འདེབས་བརྩེ་བས་གཟིགས། །དེ་ལྟར་འདྲེན་མཆོག་ཤཱཀྱའི་རྒྱལ་པོ་ཡི། །སྐུ་ཚེ་སྔོན་མའི་མཛད་པའི་ཆ་ཤས་ཙམ། །བརྗོད་པའི་དགེ་བས་འགྲོ་བ་མ་ལུས་པ། །སྟོན་པ་མཆོག་
དེས་འབྲལ་མེད་རྗེས་འཛིན་ཤོག་ཅེས་སྐྱེས་རབས་སོ་བཞི་བའི་ཡང་སྙིང། མཁས་མཆོག་དབང་པོའི་མགུལ་རྒྱན་ཞེས་བྱ་བ་འདི་ཡང། རབ་འབྱམས་སྨྲ་བའི་དགེ་སློང་རི་ཁྲོད་པ་བློ་བཟང་དཔལ་འབྱོར་ཞེས་བྱ་བས། བླ་
གོས་གསར་པའི་རྟེན་དང་བཅས་བསྐུལ་ཞིང། ཁྱད་པར་བདག་ཉིད་སྟོན་པ་བླ་ན་མེད་པ་དེ་ཉིད་ལ་ལྷག་པར་དད་པས་ཀུན་ནས་བསླངས་ཏེ། མདོ་རྒྱུད་མན་ངག་འཛིན་པ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་
གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་ཆོ་འཕྲུལ་ཟླ་བའི་དུས་ཉི་མ་མེ་བཞིའི་འགྲུབ་སྦྱོར་ཐོག་སྦྱར་བའི་ཡི་གེ་པ་ནི་ཆོས་རྗེ་དཀའ་བཅུ་པ་སྙིང་སྟོབས་རྒྱ་མཚོའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། རྗེ་བཙུན་འཇམ་པའི་དབྱངས་ལ་བསྟོད་པ་ཤེས་རབ་གསལ་བྱེད་ཅེས་བྱ་བ། བླ་མ་དང་རྗེ་བཙུན་འཇམ་པའི་དབྱངས་ལ་ཕྱག་འཚལ་ལོ། །རྒྱལ་བ་ཀུན་གྱི་མཁྱེན་པའི་མཁའ་དབྱིངས་ལས། །མཚན་
དཔེའི་འཇའ་ཚོན་མཛེས་པའི་གཞོན་ནུའི་སྐུ། །མཐོང་བ་དོན་ལྡན་མཛད་པ་ལྷ་ཡི་ལྷ། །འཇམ་མགོན་བླ་མའི་ཞབས་ལ་གསོལ་བ་འདེབས། །འཆར་གའི་མདངས་ཀྱིས་འཁྱུད་པའི་གསེར་གྱི་རི། །རྒྱུ་སྐར་ཚོམ་བུས་
མཛེས་པ་ཇི་བཞིན་དུ། །འོད་ཟེར་སྟོང་འབར་ལྷ་རྫས་ལས་གྲུབ་པའི། །རིན་ཆེན་རྒྱན་ཕྲེང་གཡོ་བ་ཁྱོད་ལ་འདུད། །རི་བོང་འཛིན་པས་མཚན་པའི་ཆུ་སྐྱེས་སྟེང། །མཛེས་པའི་འགྱིང་ལྡན་རྡོ་རྗེ་སྐྱིལ་ཀྲུང་བཞུགས་
ཞལ་གཅིག་ཕྱག་གཉིས་ཆོས་འཆད་ཕྱག་རྒྱ་ཅན། །གཞོན་ནུ་ཟུར་ཕུད་ལྔ་ལྡན་ཁྱོད་ལ་འདུད། །ཕྱག་ཟུང་ཉེར་མཛེས་ཨུཏྤལ་རྒྱས་པའི་སྟེང། །མེ་ཤེལ་དྲ་བ་གཅོད་པའི་རལ་གྲི་དང། །ཡེ་ཤེས་སྣང་བ་སྩོལ་བའི་
གླེགས་བམ་གྱིས། །མཆོག་ཏུ་མཛེས་པའི་གཞོན་ནུ་ཁྱོད་ལ་འདུད། །དྲན་པ་ཙམ་གྱིས་བློ་གྲོས་མཆོག་སྩོལ་ཞིང། །མཚན་ཙམ་ཐོས་པ་ཡིས་ཀྱང་མི་ཤེས་པའི། །རྨོངས་པ་བག་ཆགས་བཅས་པ་དྲུག་འབྱིན་པ། །

[047B] །ཚད་མེད་ཐུགས་རྗེ་ཆེན་པོའི་གཞན་དབང་གིས། འགྲོ་ཀུན་སྲིད་པའི་མཚོ་ལས་གྲོལ་བའི་ཕྱིར། །ས་བཅུའི་དབང་ཕྱུག་རྒྱལ་སྲས་ཐུ་བོའི་ཚུལ། །འཛིན་མཛད་རྒྱལ་བའི་ཡབ་
གཅིག་ཁྱོད་ལ་འདུད། །དེ་ལྟར་བསྟོད་པའི་དགེ་བས་བདག་གཞན་རྣམས། །སྐྱེ་བ་ཀུན་ཏུ་འཇམ་དབྱངས་བླ་མ་ཡིས། །འབྲལ་མེད་རྗེས་སུ་བཟུང་ནས་ཤེས་བྱའི་གནས། །མ་ལུས་རྟོགས་པའི་ཤེས་རབ་ཐོབ་པར་ཤོག་རྒྱལ་
བའི་གསུང་རབ་རྣམས་ཀྱི་ཚིག་དོན་ཀུན། །ཇི་བཞིན་ངེས་ནས་གཞན་ལ་སྟོན་པ་ལ། །ཀུན་མཁྱེན་ཉིན་མོའི་དབང་ཕྱུག་ལྟར་གྱུར་ནས། །མར་གྱུར་འགྲོ་བ་ཀུན་གྱི་དོན་བྱེད་ཤོག་ཆེ་ཞིང་གསལ་ལ་མྱུར་ཞིང་ཟབ་པ་ཡི་
ཤེས་རབ་མཆོག་ཐོབ་འཆད་རྩོད་རྩོམ་གསུམ་དང། །རིག་གནས་བཅུ་སོགས་མཁས་པའི་མཐར་ཕྱིན་ནས། །འཇམ་མགོན་བླ་མའི་གོ་འཕང་མྱུར་ཐོབ་ཤོག་ཅེས་པ་འདི་ནི་ཚེ་དང་ལྡན་པ་ལེགས་པ་རྒྱལ་མཚན་གྱིས་ནན་
ཆེར་བསྐུལ་བ་ལ་བརྟེན་ནས། །བློ་བཟང་ཆོས་ཀྱི་རྒྱལ་མཚན་གྱིས་ཤངས་མདོ་རྒོད་ཚང་གི་རི་ཁྲོད་དུ་སྦྱར་བའོ།། །།



﻿༄༅། །ན་མོ་གུ་རུ་མུ་ནི་ཨིནྡྲཱ་ཡ། མ་ལུས་ཉེས་པའི་ཚོགས་བཅོམ་ཞིང། །མཐའ་ཡས་ཡོན་ཏན་ཀུན་གྱི་གཏེར། །ཐུགས་རྗེ་ཆེ་ལྡན་རྒྱལ་བ་དེ། །དྲན་པས་དད་པའི་སྤུ་ལོང་གཡོ། །ལྷ་བརྒྱའི་གཙུག་རྒྱན་འོད་

[316A]༄༅། །ཟེར་དང། །རབ་འདྲེས་ཞབས་སེན་ནོར་བུའི་འོད། །དྲན་པ་ཡིས་ཀྱང་སྲིད་པ་ཡི། །འཇིགས་འཕྲོག་ཨེ་མ་ཤིན་ཏུ་རྨད། །དམན་པ་རྣམས་ལ་ལྷག་པར་བརྩེ། །ཀུན་གྱི་འདྲིས་པ་མེད་པའི་བཤེས། །
རྟག་ཏུ་འགྲོ་བའི་དོན་མཛད་པ། །ཁྱོད་ལ་སྙིང་ནས་སྐྱབས་སུ་མཆི། །མ་བཅོལ་བར་ཡང་སྡུག་བསྔལ་ཀུན། །སེལ་ཞིང་ཕན་བདེའི་མཆོག་སྩོལ་བའི། །བཀའ་དྲིན་ཀུན་གྱིས་སྲིད་མཐའི་བར། །སྲོག་ཕུལ་བས་
ཀྱང་བསབ་པར་དཀའ། །དེ་ཕྱིར་བསོད་ནམས་མི་ལྡན་ཞིང། །བསམ་སྦྱོར་དམན་པ་བདག་འདྲ་བའི། །མཆོད་ཚོགས་པདྨོའི་སྐུད་པ་ཡིས། །དགྱེས་པར་རློམ་པ་ག་ཞའི་གནས། །འོན་ཀྱང་ཁྱོད་ཉིད་དམན་གྱུར་
ཚེ༑ ༑རྒྱལ་བ་ཤཱཀྱ་ཐུབ་ཆེན་ལ། །ཕྲ་བའི་དབུལ་བ་ཕུལ་ནས་ཀྱང། །བྱང་ཆུབ་མཆོག་ཏུ་ཐུགས་བསྐྱེད་པ། །དེ་བཞིན་བདག་ཀྱང་སེམས་དང་བས། །བཅོམ་ལྡན་ཐུགས་རྗེའི་བདག་ཉིད་ཅན། །མཆོད་པའི་སྤྲིན་
གྱིས་མངོན་མཆོད་ནས། །བྱང་ཆུབ་སེམས་མཆོག་བསྐྱེད་པར་བགྱི། །རང་བཞིན་སྟོང་པའི་མེ་ལོང་ལ། །ཀུན་ཏོག་སྣ་ཚོགས་པིར་གྱི་རྩེས། །བཟང་ངན་རི་མོ་ཇི་སྙེད་པ། །བྲིས་པ་དེ་བཞིན་འདི་ན་སྣང། །དེའི་སླད་
འཇིག་རྟེན་འཇིག་རྟེན་ལས། །འདས་པའི་ཀུན་བཟང་མཆོད་པའི་ཚོགས། །ལྷ་ལམ་ཁྱབ་པ་བློས་སྤྲུལ་ཏེ། །གུས་པས་འབུལ་གྱི་བརྩེ་བས་བཞེས། །དེ་རིང་ཤཱཀྱའི་གཙོ་བོ་དེའི། །ཡོན་ཏན་ཕུན་སུམ་ཚོགས་པ་དང།།

[316B] །སྤྲོ་དང་སྐྱོ་བ་ལྷན་ཅིག་འཕེལ། །ཐུབ་པའི་ཉི་མ་བཅུ་གཉིས་ཀྱི། །མཛད་པའི་འོད་སྟོང་འགྱེད་པ་ཡི། །དགའ་སྟོན་ཕུན་སུམ་ཚོགས་པ་ཡང། །མ་མཐོང་སེམས་ཀྱི་གཅོད་
དུ་གྱུར། །གདུལ་བྱའི་རང་རང་མོས་པ་བཞིན། །ཆོ་འཕྲུལ་གསུམ་གྱིས་འཇིག་རྟེན་འདི། །དགེ་ལེགས་འོད་བརྒྱས་འགེངས་པའི་དུས། །སྡིག་ཅན་བདག་གིས་གང་དུ་བསྡད། །འཇམ་དཔལ་བྱམས་མགོན་མཆོག་
ཟུང་སོགས། །འཕགས་ཆེན་རྣམས་དང་ལྷན་ཅིག་ཏུ། །འབེལ་བའི་བཀའ་མཆིད་བགྱིད་པ་ཡང། །སྐལ་མེད་བདག་གིས་མཐོང་མ་གྱུར། །ཐམས་ཅད་མཁྱེན་པ་ཤཱཀྱའི་གཙོ། །དེང་སང་ཐོས་པའི་ལམ་དུ་
གཤེགས། །དེ་ཡི་བསྟན་པའང་ནག་ཕྱོགས་ཀྱི། །ཟླ་ལྟར་འགྲིབ་དུས་ལས་ཀྱིས་སྐྱེས། །སྣོད་རྣམས་སྐྱ་བོ་ཞག་མེད་ཅིང། །འབྲས་མེད་ལྗོན་ཤིང་གོས་དང་བྲལ། །དུས་མིན་རླུང་དང་ཐན་པས་གཙེས། །མ་རུངས་སྐྱེ་བོ་སྡིག་
ལ་རྡམས། །དགེ་སྤྱོད་ཕལ་ཆེར་ཁྲིམས་དང་བྲལ། །ཉམ་ཐག་སྡུག་བསྔལ་བརྒྱས་གཟིར་བ། ཕྱོགས་ཀུན་བསླད་པའི་འགྲོན་པོའམ། །རི་དྭགས་རྒྱར་ཆུད་ལྟ་བུ་ཡི། །སྐྱབས་མེད་མགོན་མེད་བདག་ཅག་ལ།།
མཁྱེན་བརྩེ་ལྡན་པས་མི་དགོངས་ན། །ཁྱོད་ལས་ལྷག་པའི་ཐུགས་རྗེ་ཅན། །སྐྱབས་གཞན་གང་ལ་བརྟེན་པ་གསུངས། །འོན་ཀྱང་ཁྱུ་མཆོག་རླབས་པོ་ཆེས། །ད་ནི་མགོན་མེད་ཁྱེད་རྣམས་ཀྱི། །སྐྱབས་སུ་

[317A]༄༅། །གྱུར་པ་ཉིད་ཡིན་ཞེས། །བདེན་པའི་གསུང་འདིས་ངལ་གསོ་ཐོབ། །དེའི་ཕྱིར་ལས་ཀྱིས་མནར་བ་བདག་ཤཱཀྱའི་རྒྱལ་རིགས་འཁྲུངས་ཁྱོད་ལ། །རྐང་གི་ཁོང་ནས་བྱང་ཆུབ་བར། །སྐྱབས་སུ་ལྷག་པར་
མཆི་བར་བགྱི། །འཇིགས་རུང་མི་བཟད་སྐྱི་གཡའ་བ། །འཁོར་བ་ངན་སོང་མཐའ་དག་གི་འཇིགས་སྐྲག་སྡུག་བསྔལ་མ་ལུས་པ། །རྒྱུ་དང་བཅས་ལས་ཐུགས་རྗེས་སྐྱོབས། །ནམ་ཞིག་བར་དོའི་འཁྲུལ་སྣང་
གིས༑ ༑དངངས་སྐྲག་སྡུག་བསྔལ་མུན་འཐོམས་ཚེ། །འཁྲུལ་མེད་ལམ་བཟང་སྟོན་པ་ཡི། །ཡེ་ཤེས་སྒྲོན་མེ་ཁྱོད་ཉིད་མཁྱེན། །དེ་བཞིན་ཉིང་མཚམས་སྦྱོར་བའི་ཚེ། །ལས་ཉོན་རླུང་ཤུགས་དྲག་པོ་ཡིས། །ངན་
འགྲོའི་གཡང་སར་མངོན་ཕྱོགས་ན། །སྒོ་གཏན་དམ་པོའང་ཁྱོད་ལ་རེ། །མགོན་པོ་མཁྱེན་བརྩེ་ནུས་ལྡན་ཞིང། །ཐུགས་རྗེ་བསླུ་བ་མི་མངའ་ཡང། །སྐྱེ་དགུ་རང་གི་ལས་སྤྱོད་པས། །བརྒྱ་ལ་དམན་པའི་གནས་སྐྱེས་
ནའང། །སྙིང་རྗེས་རིགས་མཐུན་འགྲོ་རྣམས་ཀྱི། །སྡིག་སྡུག་བདག་གིས་ལེན་བྱེད་ཅིང། །བདག་གི་བདེ་དགེས་ལུས་ཅན་རྣམས། །ཀུན་མཁྱེན་ལམ་དུ་བཀྲི་ནུས་ཤོག་ཁྱོད་ཀྱི་བསྟན་པའི་རྗེས་ཞུགས་ཀྱང། །འབྲས་
བུ་མ་ཐོབ་བདག་ཅག་རྣམས། །བཅོམ་ལྡན་ཞིང་འདིར་མྱ་ངན་ལས། །བཟླ་ཚུལ་བསྟན་ཀྱང་ཞིང་གཞན་དུ། །རྒྱལ་བའི་མཛད་པ་བརྒྱས་རོལ་བས། །སླར་ཡང་བྱང་ཆུབ་ཚུལ་བསྟན་པའི། །ཐོག་མའི་འཁོར་གྱི་གདུལ་

[317B] །ངེས་པར་ཐུགས་རྗེའི་ལྕགས་ཀྱུས་དྲོངས། །སྲིད་ལམ་ཀུན་ཏུ་རྒྱུ་བ་ན། །དམྱལ་མེས་ལན་སྟོང་བསྲེགས་ཀྱང་བླ། །སྲིད་ཞིའི་མཐའ་གཉིས་འགོག་པའི་ལམ། །རྨི་ལམ་དུ་ཡང་འབྲལ་མ་གྱུར། །དུས་གསུམ་
སྲས་བཅས་རྒྱལ་རྣམས་ཀྱི། །སྤྱོད་དང་སྨོན་ལམ་གཅིག་བསྡོམས་པ། །བྱེ་བ་འབུམ་བསྒྱུར་བསྡོམས་པ་ཡི། །སྤྱོད་ཚོགས་སྨོན་ལམ་བདག་གིས་སྤྱོད། །དེ་བཞིན་དུས་གསུམ་བདེ་གཤེགས་ཀུན། །ཡོངས་
བསྡོམས་སྐུ་ཚེ་མཛད་པ་རྣམས། །ཡང་བསྡོམས་བྱེ་བ་ཁྲིར་བསྒྱུར་བ། །ཐབས་མཁས་བདག་གིས་བསྒྲུབ་པར་བགྱི། །དམ་བཅའི་དོན་འདི་ལས་ཉོན་གྱིས། །ཚེ་རབས་གཞན་དུ་བསྐྱུད་པ་ན། །ཕན་མཛད་ཐུགས་རྗེ་
ལྡན་རྒྱལ་གྱིས། །ཡང་ཡང་དྲན་པའི་གསོས་འདེབས་མཛོད། །ང་ཡི་བསྟན་པའི་ཐ་མ་ལ། །ཆོས་དང་ཆོས་མིན་སྤྱོད་པ་ཡི། །རབ་བྱུང་དེ་དག་མངོན་སུམ་གྱིས། །ཐམས་ཅད་མཁྱེན་པ་ངས་མཁྱེན་གསུངས། །དེ་བས་བདག་
གི་བསམ་པའི་རྒྱུན། །མ་གསོལ་ཡང་ནི་ཁྱོད་ཀྱིས་མཁྱེན། །འོན་ཀྱང་སྙིང་གི་ཚེར་མ་འདི། །སེལ་ཕྱིར་ཚིག་འདི་གསོལ་བ་ལགས། །ལྔ་པར་ཕྱོགས་པའི་སྐྱེ་བོ་ཡི། །ཁ་ཆེམས་མཛའ་བཤེས་ཁྲེལ་ལྡན་གྱིས། །བསྒྲུབ་
པ་འཇིག་རྟེན་འདི་ན་སྣང། །བདག་ཅག་མགོན་མེད་རྣམས་ཀྱི་མགོན། །ཐུབ་དབང་སྟོབས་བཅུ་མངའ་བ་ལ། །ཁ་ཆེམས་ཚུལ་དུ་གསོལ་ལགས་ན། །བདག་གི་གནས་སྐབས་ཅི་འདྲ་ནའང། །མགོན་པོ་བསྙེལ་བ་མེད་

[318A]༄༅། །པར་མཛོད། ཅེས་པ་འདི་ཡང། ཇོ་བོ་རིན་པོ་ཆེ་ཤཱཀྱའི་རྒྱལ་པོའི་ཞབས་དྲུང་དུ་མཆོད་པའི་རྣམ་གྲངས་འགའ་ཞིག་ཕུལ་བའི་ཁ་བྱང་དུ་སྒྲོན་མེའི་འོད་ལ་འཕྲལ་དུ། དགེ་སློང་བློ་བཟང་
ཆོས་ཀྱི་རྒྱལ་མཚན་གྱིས་ར་ས་ར་མོ་ཆེའི་གཙུག་ལག་ཁང་དུ་བྲིས་པའོ། །འདི་ཡང་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག་ །།


﻿   ༈   །།མཐའ་བྲལ་ལྟ་བས་ཆོས་ཀུན་སྟང་པར་གཟིགས། །ཡང་དག་རིགས་པས་རྒོལ་ངན་དྲེགས་
པ་འཛོམས། །དམིགས་མེད་ཐུགས་རྗེས་འགྲོ་ལ་བུ་ལྟར་བརྩེ། །འཕགས་མཆོག་ཀླུ་སྒྲུབ་ཡབ་སྲས་ལ་ཕྱག་འཚལ། །རྣམ་བཀྲའི་གཟུགས་ལ་མིག་གིས་ལྟ་བ་བཞིན། །རྣམ་མང་རྒྱལ་བའི་གསུང་རབ་ཇི་སྙེད་ལ། །རྣམ་དག་མཁྱེན་པ་ཐོགས་པ་མེད་འཇུག་པ། །ཐོགས་མེད་སྐུ་མཚད་
ཞབས་ལ་ཕྱག་འཚལ་ལོ། །གནས་གསུམ་གཞལ་བྱའི་དེ་ཉིད་མ་ལུས་པ། །ཚད་མ་གསུམ་གྱིས་གཏན་ལ་ཕབ་པའི་དོན། །སྒྲུབ་དང་སུན་འབྱིན་དག་གིས་འདོམས་མཛད་པ། །རིགས་པའི་དབང་ཕྱུག་གཉིས་ལ་ཕྱག་འཚལ་ལོ། །ཚུལ་ཁྲིམས་རྒྱ་མཚོའི་དབུས་ན་གནས་བཅས་
ཤིང༑ ༑འབུམ་ཕྲག་འདུལ་བའི་གཞུང་གི་གདེངས་ཀས་བརྗིད། །རྣམ་གྲོལ་ཐར་པའི་ནོར་བུས་གཙུག་ན་མཛེས། །མཆོག་གཉིས་ཀླུ་ཡི་དབང་པོ་ལ་ཕྱག་འཚལ། །ཅེས་པ་འདི་ནི་རིགས་རུས་ཕུན་སུམ་ཚོགས་པའི་མངའ་བདག་བདག་པོ་གྲགས་པ་རྒྱལ་མཚན་པས་བསྐུལ་
བའི་དོན་དུ་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་སྦྱར་བའོ།།



