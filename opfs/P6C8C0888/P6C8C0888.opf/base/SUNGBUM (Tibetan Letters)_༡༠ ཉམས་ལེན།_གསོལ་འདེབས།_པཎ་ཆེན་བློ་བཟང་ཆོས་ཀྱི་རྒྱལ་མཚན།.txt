
[033B]༄༅། །ན་མོ་གུ་རུ་མཉྫུ་གྷོ་ཥཱ་ཡ། འདྲེན་པ་མཉམ་མེད་ཤཱཀྱའི་རྒྱལ་པོ་ཡི། །ཐུགས་རྗེའི་ཟེར་གྱིས་ཕྱེ་བའི་པདྨོའི་མཚན། །གང་དེའི་དྲིན་གྱིས་བཟང་པོའི་ལམ་བརྙེས་ཤིང། །དང་པོར་ཐུགས་དམ་བཅས་ལ་གསོལ་བ་
འདེབས། །ཀླུ་སྒྲུབ་སྲས་ཀྱི་ཐུ་བོ་འཕགས་པ་ལྷའི། །ཕྲིན་ལས་ཚུལ་བཞིན་བསྒྲུབ་པའི་མཛད་པ་ཅན། །ཕན་བདེའི་འབྱུང་གནས་བྱང་ཆུབ་ཐུགས་མངའ་བ། །མཐའ་ཡས་སྐྱེ་རྒུའི་གཉེན་ལ། །འགྲོ་བའི་མུན་སེལ་མར་མེ་མཛད་
དཔལ་གྱིས། །འཕགས་ཡུལ་དམ་ཆོས་འཁོར་ལོ་བསྐོར་བའི་སྲས། །རིན་ཆེན་ས་ཡི་སྙིང་པོ་ལྟ་བུ་ཡི། །ཡོངས་དག་མཛད་པ་ཅན་ལ། །རྒྱལ་བའི་བསྟན་པ་རིན་ཆེན་རྒྱ་མཚོ་ལས། །རྣམ་དཔྱོད་བློ་གྲོས་ཡངས་པའི་དེད་དཔོན་
གྱིས༑ ༑ལེགས་བཤད་ཡིད་བཞིན་ནོར་བུའི་ཚོགས་བླངས་ཏེ། །ཕུན་ཚོགས་འདོད་དགུ་སྩོལ་ལ། །ཕུལ་དུ་བྱུང་བའི་བློ་གྲོས་སྤྱན་སྟོང་གིས། །ཇི་སྙེད་ཆོས་རྣམས་ཀུན་གྱི་རང་བཞིན་རྣམས། །རྒྱལ་བའི་དགོངས་པ་ཇི་བཞིན་
ལེགས་གཟིགས་པའི། །མཚན་མཆོག་དོན་དང་ལྡན་ལ། །རབ་འབྱམས་སངས་རྒྱས་ཀུན་གྱི་ཡེ་ཤེས་ནི། །ངུར་སྨྲིག་འཛིན་པའི་གར་གྱིས་རྣམ་རོལ་པ། །སྙིགས་དུས་འགྲོ་བའི་འདྲེན་པ་བླ་ན་མེད། །བསླུ་མེད་སྐྱབས་ཀྱི་དམ་
པར༑ ༑བློ་བཟང་རྒྱལ་བ་གཉིས་པའི་ལུང་རྟོགས་ཀྱི། །བསྟན་འཛིན་ཀུན་གྱི་དབུས་ན་མངོན་མཐོ་ཞིང། །རྣམ་དཀར་འཕྲིན་ལས་བཟང་པོའི་འོད་སྟོང་གིས། །གདུལ་བྱའི་བློ་མུན་སེལ་ལ། །དེང་ནས་སྐྱེ་ཞིང་སྐྱེ་བ་ཐམས་ཅད་དུ་

[034A]༄༅། །བཤེས་གཉེན་དམ་པས་འབྲལ་མེད་རྗེས་བཟུང་སྟེ། །སྐྱེས་བུ་གསུམ་གྱི་ཉམས་ལེན་མཐར་ཕྱིན་ནས། །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ཅེས་སྤྲུལ་པའི་སྐུ་བློ་བཟང་བསྟན་འཛིན་རྒྱ་
མཚོའི་སྐྱེས་པའི་རབས་དང་མཐུན་པར་གསོལ་བ་འདེབས་པའི་ཚིགས་སུ་བཅད་པ་འདི་ནི། དེ་ཉིད་ཀྱི་ཐུགས་སྲས་ཨེར་གེ་ཆོས་རྗེ་སོགས་ཀྱིས་ནན་ཆེར་བསྐུལ་བ་ལ་བརྟེན་ནས། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་
མཚན་གྱིས་དམ་པ་འགའི་གསུང་ལས་ཐོས་པ་བཞིན་དུ་སྦྱར་བའི་ཡི་གེ་པ་ནི་སེ་ཆེན་རབ་འབྱམས་པ་བློ་བཟང་ཆོས་འཕེལ་ལོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། བློ་བཟང་མཁྱེན་བརྩེའི་མེ་ཏོག་དཀར་
པོའི་ཕྲེང། །ངོ་མཚར་གྲགས་པའི་དྲི་བསུང་འབུམ་འཕྲོ་ཞིང། །ཐུབ་བསྟན་དགའ་ཚལ་མཛེས་པའི་རྒྱན་གཅིག་པུ། །ཡབ་རྗེ་དམ་པའི་ཞབས་པད་སྤྱི་བོར་བསྟེན། ཞེས་མཆོད་པར་བརྗོད་ནས་སྐབས་ཀྱི་དོན་རྩོམ་པ་ནི། སངས་རྒྱས་
བསྟན་པའི་དཔལ་གྱུར་ཉིན་མོའི་མགོན། །ལུང་རྟོགས་འདོད་དགུ་འབྱུང་བའི་རྒྱ་མཚོ་ཆེ། །མཐའ་དག་ངུར་སྨྲིག་འཛིན་པའི་ཅོད་པན་མཆོག་ཡུན་རིང་འཚོ་ཞིང་གཞེས་པར་གསོལ་བ་འདེབས། །སངས་རྒྱས་གཉིས་པ་རྒྱལ་བ་ཙོང་ཁ་
པའི༑ ༑མདོ་སྔགས་བསྟན་པའི་རྒྱ་མཚོ་སྤེལ་བ་ལ། །འཕྲིན་ལས་འོད་བསིལ་བྱེ་བ་འགྱེད་མཁས་པ། །འགྲོ་བའི་མུན་སེལ་དམ་པའི་ཞབས་བརྟན་ཤོག་སངས་རྒྱས་བསྟན་པའི་རྒྱ་མཚོ་ལས་འོངས་པའི། །བསླབ་གསུམ་རིམ་གཉིས་
ནོར་བུའི་དགའ་སྟོན་གྱིས། །སྐལ་བཟང་འགྲོ་ལ་ཕན་བདེའི་དཔལ་སྩོལ་བའི། །བཤེས་གཉེན་དམ་པ་ཡུན་རིང་ཞབས་བརྟན་ཤོག་ཅེས་པ་འདི་ནི་མི་ཉག་རབ་འབྱམས་པ་མགོན་པོ་གྲགས་པས་བསྐུལ་ཞིང། ཁྱད་པར་བདག་ཉིད་དད་

[007A]༄༅། །པས་ཀུན་ནས་བསླངས་ཏེ་མཁས་གྲུབ་དམ་པ་རྣམས་ཀྱིས་བྱིན་གྱིས་བརླབས་པའི་གནས་དགའ་ལྡན་ཕོ་བྲང་དུ་རིགས་པ་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། དབྱིངས་སྤྲོས་བྲལ་བདེ་བ་ཆེན་པོའི་ངང། །སྐུ་ཅིར་ཡང་སྟོན་པའི་
ཟློས་གར་མཁན། །ཕ་འགྲོ་བའི་མགོན་པོ་ཐམས་ཅད་མཁྱེན། །མི་བདག་སྙིང་པདྨོའི་ཟེའུ་འབྲུར་བཞུགས། །རྗེ་སངས་རྒྱས་ཀུན་གྱི་ངོ་བོ་ཉིད། །ཆོས་བརྒྱད་ཁྲི་བཞི་སྟོང་འབྱུང་བའི་གནས། །ཚོགས་འཕགས་མཆོག་
འདུས་པ་ཀུན་གྱི་གཙོ། །སྐྱབས་བསླུ་མེད་བདག་གི་དགེ་བའི་བཤེས། །བཀའ་མདོ་རྒྱུད་གདམས་ངག་མ་ལུས་པ། །དོན་རྒྱལ་བའི་དགོངས་པ་ཇི་བཞིན་དུ། །དུས་ད་ལྟ་མ་སྦས་ལྷུག་པར་འདོམས། །ངའི་གསུམ་ལྡན་བླ་མ་འགྲན་
ཟླ་མེད། །ཞིང་ཕྱོགས་བཅུའི་རྒྱལ་བས་སྤངས་པ་ཡི། །ཆེས་སྙིགས་མའི་འགྲོ་བ་འདུལ་བའི་ཕྱིར། །རྒྱུད་ཁྲིམས་ལྡན་མཁན་པོའི་སྐུར་སྟོན་པ། །བོད་གངས་ཅན་སྟོན་པ་གཉིས་པའི་རྗེ། །མགོན་ཁྱོད་ཀྱི་ཕུང་ཁམས་སྐྱེ་མཆེད་
ཀུན། །ལྷ་ཞི་ཁྲོ་རབ་འབྱམས་འདུས་པའི་བདག་དོན་དེའི་ཕྱིར་སྐུ་གསུམ་མི་བཟད་པའི། །རྒྱན་འཁོར་ལོའི་དབང་ཕྱུག་ཡིད་བཞིན་ནོར། །སྔར་འདས་པའི་སངས་རྒྱས་གྲངས་མེད་ཀྱིས། །འདུལ་མ་ནུས་དམུ་རྒོད་བདག་ཅག་ལ་
ནོར་བསམ་འཕེལ་དབང་གི་རྒྱལ་པོ་ལྟར། །མཆོག་ཐུན་མོང་དངོས་གྲུབ་མ་ལུས་སྩོལ། །དུས་ངན་པས་ཐུབ་པའི་ཉི་མ་དེའི། །སྐུ་མངོན་སུམ་མཐོང་བའི་སྐལ་མེད་ངོར། །ཁྱེད་ཐ་མལ་དགེ་བའི་བཤེས་གཉེན་ཚུལ། །འདི་བསམས་

[022A]༄༅། །ན་རྒྱལ་བ་ཀུན་ལས་ལྷག་ཚེ་འདི་ཕྱིའི་ལེགས་ཚོགས་མ་ལུས་པ། །ཁྱོད་མཉེས་པར་བྱས་པའི་རྗེས་འགྲོ་ཞེས། །ཡོངས་མདོ་རྒྱུད་དམ་པས་བསྔགས་པའི་ཕྱིར། །སྲོག་ལན་བརྒྱར་དོར་ཀྱང་ཁྱོད་ལ་བརྟེན་
ཆོས་ཇི་སྙེད་གསུངས་པའི་ཡི་གེ་ཡི། །གྲངས་དེ་སྙེད་བསྐལ་པའི་བར་དག་ཏུ། །བདག་ལུས་སྲོག་ལོངས་སྤྱོད་ཀུན་ཕུལ་ཡང། །རྗེ་ཁྱོད་ཀྱི་དྲིན་ལན་མི་འཁོར་གསུངས། །ཆོས་ཚིགས་བཅད་རེ་རེའི་དོན་གྱི་ཕྱིར། །མེ་འབར་བའི་
འོབས་སུ་མཆོངས་པ་དང། །ལྕགས་གཟེར་རྣོན་སྟོང་གིས་ཕུག་པ་སོགས། །སྔོན་ཐུབ་པས་དཀའ་སྤྱད་ཇི་ལྟར་མཛད། །ཡང་དེང་སང་འབད་རྩོལ་ཆེར་མེད་པར། །ཆོས་མདོ་རྒྱུད་ཟབ་རྒྱས་མང་པོ་ཞིག་ཕ་ཁྱོད་ཀྱི་བཀའ་དྲིན་
ཆེ་ལས་ཐོབ། །དྲིན་འཁོར་ཐབས་མ་མཆིས་ཐམས་ཅད་མཁྱེན། །རྒྱུ་དེས་ན་བྱང་ཆུབ་སྙིང་པོའི་བར། །བདག་སྒོ་གསུམ་ལོངས་སྤྱོད་དགེ་ཚོགས་བཅས། །རྗེ་ཁྱོད་མཉེས་བསྒྲུབ་ཕྱིར་འབུལ་ལགས་ན། །ཐུགས་བརྩེ་བས་
དགྱེས་བཞིན་བཞེས་སུ་གསོལ། །སྔོན་བསྐལ་པ་དཔག་ཏུ་མེད་པ་ནས། །ཕ་ཁྱོད་ཀྱི་ཐུགས་རྗེས་ཡང་ཡང་བསྐྱངས། །ང་སླར་ཡང་བྱང་ཆུབ་སྙིང་པོའི་བར། །སྐྱབས་གཞན་ན་མེད་དོ་བླ་མ་རྗེ། །དུས་གནས་སྐབས་ཅི་འདྲར་
གྱུར་ཀྱང་རུང། །སྤྲང་བདག་གི་སྐྱིད་སྡུག་ལེགས་ཉེས་ཀུན། །རྗེ་བླ་མ་ཁྱེད་རང་མཁྱེན་ལགས་པས། །ཐུགས་བརྩེ་བའི་ལྕགས་ཀྱུས་བཟུང་དུ་གསོལ། །རྗེ་བླ་མའི་མཛད་པ་ཅིར་སྣང་ཡང། །བློ་ལོག་རྟོག་ཅུང་ཟད་མི་སྐྱེ་

[022B] ༑ལམ་ཟབ་མོ་བླ་མའི་རྣལ་འབྱོར་གྱིས། །དུས་གཏན་གྱི་འདུན་མ་གྲུབ་གྱུར་ཅིག་ཅེས་རང་རང་གི་རྩ་བའི་བླ་མའི་བཀའ་དྲིན་དྲན་པའི་སྒོ་ནས་གསོལ་བ་འདེབས་ཚུལ་གོ་གསལ་བ་ཞིག་དགོས་ཅེས། རི་ཁྲོད་འཛིན་པའི་
དགེ་སློང་དཀའ་བཅུ་པ་ཤེས་རབ་སེང་གེས་བསྐུལ་བ་ལ་བརྟེན་ནས། བླ་མ་དམ་པ་རྣམས་ཀྱི་སློབ་བུའི་ཐ་ཤལ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་དུ་སྨྲས་པའོ།། །



﻿༄༅། །ན་མོ་གུ་རུ། འོག་མིན་གྱི་གནས་མཆོག་ཉམས་དགའ་བར། །རིགས་ཀུན་གྱི་བདག་པོ་རྡོ་རྗེ་འཆང། །འཕགས་ཡུལ་གྱི་བྱ་རྒོད་ཕུང་པོའི་རིར། །ལྷ་བཅས་ཀྱི་འདྲེན་པ་ཤཱཀྱའི་གཙོ། །བྱང་ཕྱོགས་ཀྱི་སྐལ་བཟང་
གདུལ་བྱའི་དཔལ། །ཕ་བློ་བཟང་རྒྱལ་བ་གཉིས་པའི་ཞབས། །དབྱེར་མེད་ཀྱི་ངོ་བོ་སྐྱབས་ཀྱི་ཕུལ། །གསུམ་ལྡན་གྱི་བླ་མ་རྡོ་རྗེ་འཛིན། །གུས་ལྡན་གྱི་བུ་ལ་བྱིན་རློབས་ལ། །མཆོག་ཐུན་མོང་གི་དངོས་གྲུབ་སྩལ་དུ་གསོལ། །སྒྲིབ་
ཡིད་ཀྱི་ཡེ་ཤེས་སྤྱན་ཡངས་ཤིང། །རྒྱང་རིང་ནས་གསན་པའི་སྙན་ལྡན་པས། །མོས་གུས་ཀྱིས་རྗེས་སུ་དྲན་བྱས་ཏེ། །བཅོས་མིན་དུ་གསོལ་བ་འདེབས་ལ་གསོན། །བདེ་སྟོང་གི་ཡེ་ཤེས་རོལ་པ་ལས། །ཐུགས་རྗེ་ཡི་སྤྲིན་ཕུང་ཆེར་
བཀྲིགས་ཏེ། །བྱིན་རླབས་ཀྱི་སྦྲང་ཆར་རྒྱུན་བསྲིངས་ལ། །ཉམས་རྟོགས་ཀྱི་འབྲས་བུ་རྒྱས་པར་མཛོད། །དལ་འབྱོར་གྱི་མི་ལུས་རིན་པོ་ཆེ། །རྙེད་དཀའ་ཞིང་འཇིག་པར་སླ་བ་འདི། །ཉིན་མཚན་དུ་དགེ་བའི་ཉམས་ལེན་གྱིས། །དོན་

[023A]༄༅། །ལྡན་དུ་འགྱུར་བར་བྱིན་གྱིས་རློབས། །བདག་སོགས་ཀྱི་གདུལ་བྱའི་བསོད་ནམས་གཞིར། །དུས་གསུམ་གྱི་བདེ་གཤེགས་ལས་ལྷག་ཅེས། །ཟབ་རྒྱས་ཀྱི་རྒྱུད་སྡེར་བསྔགས་པའི་ཕྱིར། །བསླུ་མེད་
ཀྱི་འདྲེན་པར་དམ་བཅས་ཏེ། །བྱང་ཆུབ་ཀྱི་བར་དུ་སྐྱབས་འཆའ་ན། །བྱིན་རླབས་དང་ཐུགས་རྗེའི་དཔུང་བསྐྱེད་ནས། །བདག་འཛིན་གྱི་དགྲ་འདི་གཞོམ་དུ་གསོལ། །དུས་དེང་ནས་ཇི་སྲིད་བྱང་ཆུབ་བར། །རེ་བལྟོས་ཀྱི་སྐྱབས་
གཞན་མི་འཚོལ་བས། །འདི་ཕྱི་དང་བར་དོ་ཐམས་ཅད་དུ། །འབྲལ་མེད་དུ་བརྩེ་བའི་ལྕགས་ཀྱུས་བཟུང། །བཀའ་དྲིན་འཁོར་མེད་ཀྱི་བླ་མ་ལ། །སྒོ་གསུམ་གྱི་དངོས་པོ་ཐམས་ཅད་དང། །ལུས་སྲོག་ཀྱང་བྲན་དུ་འབུལ་
ལགས་ན། །ཐུན་མོང་དང་མཆོག་གི་དངོས་གྲུབ་ཀུན། །དུས་ད་ལྟ་ཉིད་དུ་སྩལ་དུ་གསོལ། །གུས་ལྡན་གྱི་སློབ་མ་བདག་ཅག་གི་འཕྲལ་ཕུགས་ཀྱི་སྐྱིད་སྡུག་ལེགས་ཉེས་ཀུན། །སྐྱབས་མགོན་གྱི་དམ་པ་རྗེས་མཁྱེན་
པས༑ ༑སྐུ་གསུམ་གྱི་དངོས་གྲུབ་སྩལ་དུ་གསོལ། །འདི་རི་ཁྲོད་འཛིན་པའི་དགེ་སློང་གིས། །ཕ་བླ་མ་དྲན་དུས་གླུ་ལེན་པའི། །གཏམ་འདི་འདྲ་དགོས་ཅེས་བསྐུལ་བའི་ཚེ། །མིང་བློ་བཟང་ཆོས་རྒྱན་ཞེས་བྱས་སྨྲས།། །



﻿༄༅། །སསྟི། སྙན་པའི་གྲགས་པས་ས་སྟེང་ཀུན་ཁྱབ་ཅིང། །ཕན་
བདེའི་འབྱུང་གནས་རྒྱལ་བ་གཉིས་པ་ཡི། །བསྟན་པའི་རྒྱལ་མཚན་འཛིན་པའི་དཔལ་གྱུར་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །སྟོབས་བཅུ་མངའ་བ་འགྲོ་བའི་བླ་མ་ཡི། །ཞབས་སེན་ནོར་བུའི་འོད་ཆགས་
མདུན་ས་ཆེར། །ལྷག་བསམ་རྣམ་དག་གིས་བསྐྲུན་བདེན་ཚིག་གི་མེ་ཏོག་ཆར་དུ་ཕབ་ལ། །ལྷ་བཅས་འགྲོ་བ་ཀུན་གྱི་རྗེར་གྱུར་ཅིང། །ལུང་རྟོགས་དམ་པའི་ཆོས་རྣམས་ཀུན་གྱི་མཛོད། །བླ་མེད་བྱང་ཆུབ་བསྒྲུབ་པའི་
དཔའ་བོ་ཆེ། །ཆོས་ཀྱི་བྱང་ཆུབ་ཞབས་ལ། །རྣམ་དག་སྨོན་པས་ཤཱཀྱའི་བསྟན་པ་ལ། །དེ་ཉིད་གཉིས་པ་ལྟ་བུའི་དཔལ་ལྡན་པ། །རྒྱ་བོད་སྐལ་བཟང་སྐྱེ་བོ་མཐའ་དག་གི་འདྲེན་མཆོག་དམ་པའི་ཞབས་ལ། །འོད་

[034B] །སྐུ་གསུམ་དཀྱིལ་འཁོར་ཡོངས་སུ་རྫོགས་གྱུར་ཅིང། །རྣམ་དཀར་མཛད་པའི་འོད་ཟེར་འབུམ་འཕྲོ་བས། །ཕན་བདེའི་པད་ཚལ་འབྱེད་ལ། །ཕན་བདེའི་འབྱུང་གནས་བསྟན་པ་རིན་པོ་
ཆེ༑ ༑བཤད་དང་བསྒྲུབ་པས་འཛིན་ཅིང་སྤེལ་བ་ལ། །མཁས་དང་གྲུབ་པའི་དབུས་ན་ཟླ་བྲལ་བ། །བུ་སྟོན་ཆོས་རྗེའི་ཞབས་ལ། །སྔོན་ནས་ལེགས་པར་སྦྱངས་པའི་རྣམ་དཔྱོད་ཀྱིས། །ཟབ་ལམ་ཀུན་ལ་དགའ་བའི་བློ་གྲོས་
རྒྱས༑ ༑རྩེ་གཅིག་བསྒྲུབས་པས་གོ་འཕང་མཆོག་བརྙེས་པ། །གྲུབ་པའི་དབང་ཕྱུག་ཞབས་ལ། །བསོད་ནམས་ཕུན་ཚོགས་ཡངས་པའི་སྐྱེད་ཚལ་དུ། །ལུང་རྟོགས་འདབ་བརྒྱ་བཞད་པའི་པདྨོའི་ཚལ། །སྙན་གྲགས་ཕྲིན་
ལས་བཟང་པོའི་དྲི་བསུང་གིས། །འགྲོ་བའི་གདུང་བ་སེལ་ལ། །བསོད་ནམས་ཡེ་ཤེས་དབང་གི་རྒྱལ་པོ་ནི། །ལྷ་བཅས་འགྲོ་བའི་གཙུག་གི་རྒྱན་གྱུར་ཅིང། །རྣམ་དཀར་མཛད་པའི་འོད་བརྒྱས་འགྲོ་ཀུན་གྱི། །རྨོངས་པའི་མུན་པ་
སེལ་ལ། །བསོད་ནམས་དགེ་ཚོགས་ཡངས་པའི་གཞལ་མེད་ཁང། །ལེགས་ལམ་བསླབ་གསུམ་ནོར་བུས་ཡོངས་གང་ཞིང། །དཔལ་ལྡན་འཕྲིན་ལས་བཟང་པོའི་དཔལ་མངའ་བ། །སྐྱེ་དགུའི་འདྲེན་པ་མཆོག་ལ། །རྒྱལ་བ་གཉིས་པ་
བློ་བཟང་གྲགས་པ་ཡི། །མདོ་སྔགས་བསྟན་པའི་རྒྱལ་མཚན་འཛིན་པ་ལ། །ས་གསུམ་འགྲན་ཟླ་བྲལ་བའི་ཆོས་ཀྱི་རྗེ། །ཡོངས་འཛིན་དམ་པའི་ཞབས་ལ། །གྲགས་པའི་གཞིར་གྱུར་ཕན་བདེ་འབྱུང་བའི་གནས། །ཐུབ་བསྟན་

[035A]༄༅། །རྒྱལ་མཚན་འཛིན་པ་ཀུན་གྱི་གཙོ། །མཐའ་ཡས་གདུལ་བྱའི་དཔལ་དུ་ཞབས་བརྟན་ཞིང། །ཕུན་ཚོགས་འཕྲིན་ལས་ཕྱོགས་བཅུར་རྒྱས་པར་ཤོག་འདི་ལྟར་བསྟོད་པའི་དགེ་བས་འགྲོ་བ་ཀུན། །
བཤེས་གཉེན་དམ་པའི་མགོན་དང་མི་འབྲལ་ཞིང། །ཐེག་མཆོག་ལམ་གྱི་རིམ་པ་མཐར་ཕྱིན་ནས། །སྐུ་གསུམ་གོ་འཕང་མྱུར་དུ་ཐོབ་པར་ཤོག་ཅེས་མཆོག་གི་སྤྲུལ་པའི་སྐུ་གྲགས་པ་རྒྱལ་མཚན་ལ་སྐྱེས་པའི་རབས་ཀྱི་སྒོ་ནས་
གསོལ་བ་འདེབས་པའི་རིམ་པ་འདི་ཡང་དགེ་སློང་ལེགས་པ་རྒྱལ་མཚན་སོགས། དེ་ཉིད་ཀྱི་ཞབས་འབྲིང་པ་མང་པོས་ནན་གྱིས་བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་
པོའི་གཙུག་ལག་ཁང་དུ་སྦྱར་བའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། བློ་བཟང་
རྒྱལ་བ་ཀུན་གྱི་ཐུགས་རྗེ་ནི། །གཅིག་ཏུ་བསྡུས་པ་ཡོན་ཏན་རྒྱ་མཚོའི་དཔལ། །ལྷུན་གྲུབ་འཕྲིན་ལས་བཟང་པོའི་མཛད་པ་ཅན། །རྗེ་བཙུན་བླ་མའི་ཞབས་ལ་གསོལ་བ་འདེབས། །བགྲང་ཡས་བསྐལ་པའི་སྔོན་ནས་སངས་རྒྱས་
ཀྱང༑ ༑འོད་དཔག་མེད་མགོན་ལ་སོགས་དུས་གསུམ་གྱི། །རྒྱལ་སྲས་ཐུ་བོ་ས་བཅུའི་དབང་ཕྱུག་ཚུལ། །འཇིག་རྟེན་གསུམ་གྱི་མགོན་ལ། །དེ་ཉིད་ཐུགས་རྗེའི་འོད་གཟིས་གངས་ཅན་གྱི། །གདུང་བའི་མུན་སེལ་དགེ་ལེགས་

[032A]༄༅། །པདྨོའི་ཚལ། །རྒྱས་མཛད་ཉིན་མོར་བྱེད་པ་སྲོང་བཙན་ཞེས། །ཆོས་ཀྱི་རྒྱལ་པོར་གྱུར་ལ། །དཔལ་ལྡན་མར་མེ་མཛད་པའི་ཐུགས་ཀྱི་སྲས། །ཕན་བདེའི་འབྱུང་གནས་བཀའ་གདམས་ཤིང་རྟའི་
སྲོལ༑ ༑ལེགས་པར་འབྱེད་མཛད་སྟོན་པ་རིན་པོ་ཆེ། །རྒྱལ་བའི་འབྱུང་གནས་ཞབས་ལ། །དབང་ཕྱུག་བརྒྱད་ལྡན་རྒྱལ་བ་ཙོང་ཁ་པའི། །བསྟན་པའི་སྒྲོན་མེ་དགེ་འདུན་ཀུན་གྱི་གཙོ། །མཁས་ཤིང་གྲུབ་པའི་དཔལ་གྱུར་
ཐམས་ཅད་མཁྱེན། །ཕན་བདེའི་ཉིན་མོར་བྱེད་ལ། །དགེ་ཚོགས་ཀུན་ལ་འདུན་པའི་རྣམ་དཔྱོད་ཀྱིས། །རབ་འབྱམས་མདོ་རྒྱུད་གཞུང་ལུགས་རྒྱ་མཚོ་ལ། །འདོད་དགུར་སྤྱོད་པའི་དེད་དཔོན་བླ་ན་མེད། །མཁྱེན་རབ་དབང་
ཕྱུག་ཞབས་ལ། །བདག་ཉིད་ཆེན་པོ་གཞན་གྱིས་གདུལ་དཀའ་བ། །མ་རུངས་མཐའ་འཁོབ་སྐྱེ་བོ་མཐའ་དག་ལ། །བསོད་ནམས་ཡེ་ཤེས་རྒྱ་མཚོ་མཐར་ཕྱིན་པའི། །རྒྱལ་བའི་མཛད་པ་བསྒྲུབ་ལ། །མཁྱེན་པའི་ཆུ་གཏེར་
གཏིང་མཐའ་མི་མངོན་ཞིང། །མཐུ་སྟོབས་ཡོན་ཏན་རིན་ཆེན་ཚོགས་ཀྱིས་གང། །འཕྲིན་ལས་རླབས་ཕྲེང་འཁྲིགས་པའི་རྒྱ་མཚོ་ཆེ། །འགྲོ་བའི་འདྲེན་པ་མཆོག་ལ། །ཀུན་མཁྱེན་བློ་བཟང་བསྟན་པའི་རྒྱ་མཚོ་ཆེར། །
མཚམས་སྤྲིན་ལ་འགྲན་ངུར་སྨྲིག་གསར་པ་ཡི། །སྦྲང་རྩིའི་རྒྱལ་མཚན་འཛིན་པ་པད་དཀར་ཅན། །སྤྲུལ་པས་འགྲོ་བ་འདྲེན་ལ། །མཁྱེན་བརྩེའི་བདག་ཉིད་རྗེ་བཙུན་སྤྱན་རས་གཟིགས། །དཔལ་ལྡན་མཁས་བཙུན་

[032B] །རྣམ་རོལ་མཆོག་གི་སྤྲུལ་སྐུ་ཡིད་བཞིན་ནོར། །བློ་བཟང་བསྟན་པའི་དཔལ་དུ་ཞབས་བརྟན་ཤོག་དེ་ལྟར་བསྟོད་པའི་དགེ་བས་འགྲོ་བ་ཀུན། །མཚན་ཉིད་ལྡན་པའི་དམ་པས་རྗེས་བཟུང་སྟེ། །མདོ་
རྒྱུད་ཚིག་དོན་ཀུན་རྟོགས་ཐབས་ཤེས་ཀྱི། །ཉམས་ལེན་མཐར་ཕྱིན་ཐམས་ཅད་མཁྱེན་གྱུར་ཅིག་ཅེས་ཐམས་ཅད་མཁྱེན་པ་བློ་བཟང་རྒྱ་མཚོའི་དཔལ་གྱི་ཞལ་སྔ་ནས་ལ་སྐྱེས་པའི་རབས་ཀྱི་སྒོ་ནས་གསོལ་བ་འདེབས་པའི་
རིམ་པ་འདི་ཡང། བསྟན་པའི་རྩ་ལག་དམ་པ་གླིང་སྨད་ཆོས་ཀྱི་རྗེ་དཀོན་མཆོག་ཆོས་འཕེལ་གྱིས་བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་དགའ་ལྡན་ཕོ་བྲང་དུ་སྦྱར་བའོ།། །།



﻿༄༅། །ན་མོ་ཨཱརྱ་མཻ་ཏྲཱི་ཡ། སྟོན་པ་བླ་ན་མེད་པའི་རྒྱལ་སྲིད་ལ། །ཆོས་ཀྱི་འཁོར་ལོ་འདོད་དགུར་དབང་བསྒྱུར་བའི། །རྒྱལ་ཚབ་དམ་པ་བྱམས་མགོན་ཆོས་ཀྱི་རྗེ། །ཚད་མེད་ཐུགས་རྗེའི་དབང་གིས་གནས་འདིར་གཤེགས། །མདུན་གྱི་ནམ་
མཁར་སེང་གེའི་ཁྲི་སྟེང་དུ། །པདྨ་ཉི་ཟླ་བརྩེགས་པའི་གདན་ཁྲི་ལ། །ནོར་བུའི་འོད་ཆགས་ཞབས་སེན་མཛེས་བཀོད་དེ། །ཇི་སྲིད་དྲན་པ་དེ་སྲིད་བཞུགས་སུ་གསོལ། །ཉམ་ཐག་འཁོར་བའི་འཇིགས་པས་ཉེན་པ་ལ། །ཁྱོད་

[045A]༄༅། །ལས་ལྷག་པའི་སྐྱབས་གཞན་མ་མཆིས་པས། །རེ་ས་གཞན་ན་མེད་པའི་གདུང་ཤུགས་ཀྱིས། །ཇི་སྲིད་བྱང་ཆུབ་སྙིང་པོར་སྐྱབས་སུ་མཆི། །ཁྱོད་ཀྱི་སྐུ་གསུང་ཐུགས་དང་འཕྲིན་ལས་ཀྱི། །ངོ་མཚར་
ཡོན་ཏན་རྒྱ་མཚོས་ཡིད་དྲངས་ནས། །གདུང་བའི་དབྱངས་ཀྱི་ང་རོས་གསོལ་འདེབས་ཤིང། །ལག་པད་སྤྱི་བོར་ཟུམ་པའི་ཕྱག་བགྱིའོ། །ལྷན་སྐྱེས་བདེ་སྟོང་ནམ་མཁའི་རོལ་པ་ལས། །སྣ་ཚོགས་མཆོད་པའི་སྤྲིན་
གྱི་ཕྲེང་བ་ཅན། །ཀུན་བཟང་མཆོད་པའི་ཚོགས་དང་ལྷན་ཅིག་ཏུ། །ཟག་མེད་དགྱེས་པ་བསྐྱེད་ཕྱིར་ཁྱེད་ལ་འབུལ། །བདག་ཅག་མ་རིག་ཉོན་མོངས་དབང་གྱུར་པས། །རྨི་ལམ་བཞིན་དུ་ནོངས་པའི་ཚོགས་རྣམས་གང། །
བགྱིས་དང་བགྱིད་སྩལ་ཡི་རང་གང་བགྱིས་པ། །དམིགས་མེད་རང་བཞིན་དག་པའི་དབྱིངས་སུ་བཤགས། །དམ་པའི་དོན་དུ་སྤྲོས་པ་ཀུན་བྲལ་ཡང། །ཀུན་རྟོག་པིར་གྱི་རྩེ་མོས་ལོགས་བྲིས་པའི། །རྨད་བྱུང་རི་མོ་བཀྲ་
བའི་རྣམ་དཀར་ལ། །ཞེན་མེད་སྤྲོ་དང་དགའ་བ་ཅི་ཡང་བགྱི། །འགྲོ་ཀུན་མ་རིག་གཉིད་ལས་སད་བྱེད་པ། །བྲག་ཅའི་དབྱངས་བཞིན་ཟབ་རྒྱས་ལེགས་བཤད་སྨྲ། །རྒྱུན་མི་འཆད་ཕྱིར་སྲིད་མཐའི་བར་དུ་ཡང། །མྱ་ངན་མི་
འདའ་རྟག་པར་བཞུགས་སུ་གསོལ། །སྟོན་པ་འཇིག་རྟེན་སྒྲོན་མ་མནལ་གྱུར་ཅིང། །བསྟན་འཛིན་སྡེ་སྣོད་འཛིན་པ་ཕལ་ཆེར་ཟད། །ཐུབ་བསྟན་ཉེས་བཤད་དྲི་མས་སྦགས་གྱུར་ན། །ཚུལ་འདི་གཟིགས་སམ་བྱམས་

[045B] །ཉམ་ཐག་འགྲོ་འདིའི་ཕན་བདེ་མ་ལུས་པ། །རྒྱལ་བའི་བསྟན་པ་ཉིད་ལ་རག་ལས་ཤིང། །དེ་ཉིད་འཛིན་པའི་རྒྱལ་ཚབ་གཞན་མེད་ན། །བྱམས་མགོན་བསྟན་པ་རྒྱས་པར་མཛད་དུ་གསོལ། །མི་བཟད་
འཁོར་བའི་འབྲོག་དགོན་འཇིགས་རུང་འདིར། །གཏི་མུག་མུན་པ་འཐུག་པོས་ཕྱོགས་རྣམས་བསླད། །ཞེ་སྡང་དུས་མཐའི་མེ་བཞིན་རབ་ཏུ་འབར། །འདོད་ཆགས་ཁྲག་གི་ཆར་པས་ཀུན་ནས་གཤེར། །སྐྱེ་རྒ་ན་འཆིའི་ཞགས་པས་
དམ་དུ་བཅིངས། །ཀྱི་ཧུད་བཟོད་དཀའི་སྡུག་བསྔལ་དྲག་པོས་གདུངས། །ཀྱེ་མ་འདི་འདྲའི་ཉམ་ཐག་གནས་གྱུར་པ། །བྱམས་མགོན་ཐུགས་རྗེ་ཆེན་པོས་མི་དགོངས་སམ། །ཁྱོད་ནི་ཡེ་ཤེས་གཟིགས་པ་ཐོགས་མེད་ཅིང། །རིང་
ནས་གསན་པའི་ལྷ་སྙན་སྒྲིབ་མེད་པས། །སྙིང་ནས་སྐྱབས་སུ་སོང་བ་འདི་དགོངས་ལ། །བདག་ཅག་མགོན་མེད་འགྲོ་བ་མཐའ་དག་གི་མི་འདོད་སྡུག་བསྔལ་མ་ལུས་འབྱུང་བའི་སྒོ། །ཉོན་མོངས་དུག་གསུམ་དགྲ་འདི་ཚར་
བཅད་ནས། །འཇིགས་པའི་སྐུལ་མ་མཛོད་ཅིག་མི་ཕམ་མགོན། །ལས་ངན་མི་དགེའི་རླུང་གིས་རྒྱབ་ནས་དེད། །འཇིགས་རུང་གཤིན་རྗེའི་སྐྱེས་བུས་མདུན་ནས་བསུས། །ཐར་མེད་ངན་འགྲོའི་གཡང་སར་མངོན་ཕྱོགས་ན། །
དགའ་ལྡན་གནས་སུ་དྲོངས་ཤིག་མ་ཕམ་མགོན། །བདག་ཅག་ཐོག་མེད་སྲིད་པའི་རྒྱ་མཚོ་ཆེར། །ལས་དང་ཉོན་མོངས་རྦ་རླབས་དྲག་པོས་གཡེངས། །སྡུག་བསྔལ་ཆུ་སྲིན་མང་པོས་རྟག་གཙེས་ན། །ཐར་པའི་གླིང་དུ་སྒྲོལ་

[046A]༄༅། །ཞིག་མ་ཕམ་མགོན། །ཁྱད་པར་རིང་ནས་འགྲོགས་པའི་ལུས་སེམས་གཉིས། །ཕན་ཚུན་འབྲལ་བར་མངོན་དུ་ཕྱོགས་པའི་ཚེ། །གནད་གཅོད་སྡུག་བསྔལ་དྲག་པོས་མ་གོས་པར། །ཐར་པའི་ལམ་སྣ་
དྲོངས་ཤིག་མ་ཕམ་མགོན། །དགའ་ལྡན་གནས་ནས་ཁྱོད་ཀྱི་ཕྱག་གཡས་ནི། །གསེར་གྱི་ལྗོན་པ་བརྐྱངས་འདྲ་སྤྱི་བོར་བཞག་མ་འཇིགས་ང་ཡིས་དགའ་ལྡན་གནས་འདྲེན་ཞེས། །མངོན་སུམ་དབུགས་འབྱིན་གནང་བ་ཐོབ་
པར་ཤོག་རྣམ་ཤེས་སྐྱེས་བུ་ཕྱི་མར་འགྲོ་བའི་ཚེ། །མི་དགེའི་འཁྲུལ་སྣང་འཇིགས་སྐྲག་དང་བྲལ་ནས། །མ་ཕམ་ཐུགས་རྗེའི་ཕོ་ཉས་ལམ་དྲངས་ཏེ། །ཐོགས་མེད་དགའ་ལྡན་གནས་སུ་སྐྱེ་བར་ཤོག་དེ་ཚེ་ཞིང་གི་འདྲེན་པ་
ཁྱོད་དང་ནི། །འཇམ་དཔལ་སྙིང་པོའི་ཞལ་བཟང་མངོན་གྱུར་ནས། །གསུང་གི་བདུད་རྩི་ངོམས་མེད་བསྟེན་པའི་མཐུས། །རྒྱལ་བའི་དམ་ཆོས་མ་ལུས་འཛིན་པར་ཤོག་ནམ་ཞིག་རྡོ་རྗེ་གདན་དུ་མགོན་པོ་ཁྱོད། །རྒྱལ་བའི་
མཛད་པས་རྣམ་པར་རོལ་བའི་ཚེ། །འཁོར་གྱི་ཐོག་མ་ཉིད་དུ་བདག་གྱུར་ནས། །རང་རྒྱུད་སྨིན་གྲོལ་གཞན་དོན་མཐར་ཕྱིན་ཤོག་ཅེས་པ་འདི་མཁས་གྲུབ་ཀུན་གྱི་གཙུག་རྒྱན་དམ་པ། ཆོས་ཀྱི་རྗེ་བཀྲ་ཤིས་རིན་ཆེན་གྱི་
ཞལ་སྔ་ནས་ཀྱི་བཀའ་སྩལ་དང་དུ་བླངས་ནས། བློ་བཟང་ཆོས་ཀྱི་རྒྱལ་མཚན་གྱིས་དབེན་ས་ཆོས་ཀྱི་ཕོ་བྲང་གི་གཙུག་ལག་ཁང་དུ་སྦྱར་བ་དགེ་ལེགས་འཕེལ།། །།



﻿༄༅། །སསྟི། བློ་བཟང་རྒྱལ་བ་རྣམས་ཀྱི་
དམ་ཆོས་ཀྱི། །རྒྱལ་སྲིད་སྐྱོང་ལ་མཚན་དཔེའི་རྒྱན་ལྡན་པའི། །ཀུན་མཁྱེན་ཉི་མའི་གཉེན་དང་དབྱེར་མེད་པ། །རྗེ་བཙུན་བླ་མ་རྣམས་ལ་གསོལ་བ་འདེབས། །འདིས་མཚོན་དགེ་བས་ཚེ་རབས་ཐམས་ཅད་དུ། །བཤེས་

[050B] །རྣམ་དག་སྡོམ་པ་གསུམ་གྱིས་རྒྱུད་བསྡམས་ཤིང། །མདོ་རྒྱུད་མང་ཐོས་བསྒྲུབ་ལ་བརྩོན་པར་ཤོག་ཕན་བདེའི་འབྱུང་གནས་ངེས་འབྱུང་བྱང་ཆུབ་སེམས། །སྲིད་པའི་རྩ་
བ་འབྱིན་པའི་ཡང་དག་ལྟ། །ཟབ་ལམ་རིམ་གཉིས་བགྲོད་པ་མཐར་ཕྱིན་ནས། །སྐུ་གསུམ་གོ་འཕང་དམ་པ་མྱུར་ཐོབ་ཤོག་ཅེས་པ་འདི་ཡང་སྐྱིད་ཤོད་ནས་རྗེ་བཙུན་དཀོན་མཆོག་ཆོས་འཛོམ་གྱིས། །ནན་གྱིས་
བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།



﻿༄༅། །བློ་གྲོས་བཟང་པོས་ཐུབ་དབང་དམ་ཆོས་ཀྱི། །པདྨོའི་ཚལ་རབ་རྒྱལ་བའི་དགོངས་པ་བཞིན། །གསལ་མཛད་དགེ་མཚན་ལྡན་པ་སྐྱེ་དགུའི་གཉེན།།

[026B]། །།



﻿༄༅། །སྭ་སྟི། བློ་གྲོས་པདྨོ་ཡོན་ཏན་སྦྲང་རྩིས་བལྟམས། །གྲགས་པའི་མེ་ཏོག་ཕྱོགས་ཀུན་རྣ་བ་མཛེས། །སངས་རྒྱས་ལས་ཀྱང་རྣམ་པར་སངས་རྒྱས་པའི། །རྗེ་བཙུན་བླ་མ་བརྩེ་བའི་སྤྱན་གྱིས་གཟིགས། །ཐོག་མེད་

[023B] །ངན་སོང་གསུམ་སོགས་འཇིགས་རུང་སྐྱི་གཡའ་བའི། །མི་ཁོམ་གནས་སུ་སྔོན་ཆད་གཏན་ཡུལ་བྱས། །ཁྱོད་ཀྱི་ཐུགས་རྗེའི་གཞན་དབང་ཁོ་ན་ལས། །ད་རེས་རྙེད་དཀའི་རྟེན་བཟང་
ཐོབ་ན་ཡང། །ཚེ་འདིའི་འདོད་ཆེན་གདོན་གྱིས་སྙིང་ཟིན་པས། །འདི་ནང་འཁྲི་བ་ཆོད་པའི་བརྩོན་འགྲུས་ཀྱིས། །ཉིན་མཚན་ཆོས་ཀྱིས་འདའ་བ་དཀའ་མོད་ནའང། །རྟག་འཛིན་ཚེ་འདིའི་འདུན་མའི་གྲབས་གཤོམ་གྱིས། །ལས་
ངན་མི་དགེའི་བྱ་བས་དུས་འདའ་བ། །མིག་ཅན་གཡང་ལ་མཆོང་བ་ལྟ་བུ་ཡི། །ཁྲེལ་མེད་སྨྱོན་པ་བདག་ལ་ཐུགས་རྗེས་གཟིགས། །ཁྱོད་ཀྱི་གསུང་གི་གཅེས་པའི་མཛོད་རྣམས་ལ། །ཐོས་བསམ་བསྒོམ་པ་ཚུལ་བཞིན་བསྒྲུབ་
སེམས་ཀྱང། །ལག་ལེན་ཐོག་ཏུ་ཁེལ་བ་མི་གདའ་བས། །མགོན་པོ་ཐུགས་རྗེའི་ལྕགས་ཀྱུས་སྐད་ཅིག་ལ། །མི་ཕམ་ཆོས་ཀྱི་མདུན་སར་དྲང་དུ་གསོལ། །དེ་ཚེ་ལུང་དང་རྟོགས་པའི་དམ་ཆོས་ཀུན། །རྒྱུད་ལ་མངོན་དུ་བྱས་ནས་
འགྲོ་བ་ཀུན། །རྒྱལ་བའི་གོ་འཕང་མཆོག་ལ་འགོད་པར་ཤོག་ཅེས་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ཐོགས་མེད་དུ་སྨྲས་པའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་དཀྱིལ་འཁོར་ཀུན་གྱི། །ཁྱབ་བདག་དཔལ་ལྡན་རྡོ་རྗེ་སེམས་དཔའ། །སྙིགས་དུས་མགོན་མེད་འགྲོ་བའི་དོན་དུ། །གང་འདུལ་ཇི་བཞིན་ངུར་སྨྲིག་གར་གྱིས། །རྣམ་རོལ་
བཀའ་དྲིན་གསུམ་ལྡན་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །སྙིང་ནས་བཀའ་དྲིན་དྲན་པའི་ཡིད་ཀྱིས། །གདུང་བའི་དབྱངས་ཀྱིས་གསོལ་བ་འདེབས་སོ། །ཚད་མེད་ཐུགས་རྗེའི་སྤྱན་གྱིས་གཟིགས་ལ། །བདག་
དང་མར་གྱུར་སེམས་ཅན་ཐམས་ཅད། །དེང་ནས་བྱང་ཆུབ་མ་ཐོབ་བར་དུ། །སྐད་ཅིག་ཙམ་ཡང་འབྲལ་བ་མེད་དང། །རྗེས་སུ་ཟུངས་ལ་མཆོག་དང་ཐུན་མོང། །བྱིན་རླབས་བདུད་རྩིས་ཚིམ་པར་མཛོད་ཅིག་འདས་པའི་སངས་
རྒྱས་མང་པོས་སྤངས་ཤིང། །ད་ལྟ་ཕྱོགས་བཅུའི་འཇིག་རྟེན་ཁམས་ན། །འཚོ་ཞིང་གཞེས་པའི་སངས་རྒྱས་རྣམས་ཀྱིས། །གདུལ་བར་མ་ནུས་མགོན་སྐྱབས་མེད་པའི། །བདག་ཅག་སྙིགས་མའི་འགྲོ་བ་དག་ལ། །

[018A]༄༅། །ཀུན་མཁྱེན་རྒྱལ་བའི་མཛད་པ་བསྒྲུབ་པའི། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །བཀའ་དྲིན་དྲན་པས་གསོལ་བ་འདེབས་སོ། །ཐུགས་རྗེས་ཟུང་ལ་བྱིན་གྱིས་རློབས་ཤིག་དེང་ནས་བྱང་ཆུབ་སྙིང་
པོའི་བར་དུ། །ཁྱོད་མིན་རེ་སའི་སྐྱབས་གཞན་མེད་པས། །འབྲལ་མེད་སྤྱི་གཙུག་ཉི་ཟླའི་སྟེང་དང། །སྙིང་གི་པདྨོའི་ཟེའུ་འབྲུར་བཞུགས་ལ། །མཆོག་དང་ཐུན་མོང་དངོས་གྲུབ་ཀུན་སྩོལ། །སྟོང་གསུམ་མི་མཇེད་ཞིང་གི་
སྟོན་པ། །འདྲེན་པ་མཉམ་མེད་ཟས་གཙང་སྲས་པོ། །བཅུ་གཉིས་མཛད་པས་རྣམ་པར་རོལ་ཅིང། །ཞིང་བརྒྱ་ཕུན་ཚོགས་འོད་ཀྱིས་འགེངས་པ། །སྐལ་མེད་བདག་གིས་མངོན་སུམ་མ་མཐོང། །ཐུབ་པའི་ཉི་མ་དུས་ཀྱིས་ནུབ་
ནས། །མཚན་ཙམ་ལྷག་མར་ལུས་པའི་དུས་འདིར། །བདག་ཅག་མགོན་མེད་འགྲོ་བ་རྣམས་ལ། །རྒྱལ་བས་གསུངས་པའི་ཆོས་ཚུལ་ཀུན་གྱི། །སྙིང་པོ་མ་ལུས་གཅིག་ཏུ་དྲིལ་ནས། །ལེགས་པར་འདོམས་པས་རྒྱལ་
བ་ཀུན་ལས། །ལྷག་པའི་དྲིན་ཅན་རྩ་བའི་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །ཡེངས་མེད་དྲན་པས་གསོལ་བ་འདེབས་སོ། །ཐུགས་རྗེ་ཆེན་པོའི་སྤྲིན་ཕུང་བཀྲིགས་ལ། །བྱིན་རླབས་བདུད་རྩིའི་ཆར་རྒྱུན་ཕོབ་
ཅིག་བྱམས་པ་འཇམ་དབྱངས་སྤྱན་རས་གཟིགས་སོགས། །ས་བཅུའི་དབང་ཕྱུག་རྒྱལ་སྲས་རྣམས་དང། །མཆོག་ཟུང་རབ་འབྱོར་འོད་སྲུངས་ལ་སོགས། །འཕགས་མཆོག་རྣམས་དང་བགྲོ་ཞིང་མོལ་བའི། །དགའ་སྟོན་

[018B] །མདའ་བསྣུན་ཞབས་སོགས་གྲུབ་མཆོག་རྣམས་དང། །འཛམ་གླིང་མཛེས་བྱེད་རྒྱན་དྲུག་མཆོག་གཉིས། །ལྔ་བརྒྱའི་གཙུག་རྒྱན་ཇོ་བོ་ཡབ་སྲས། །བློ་བཟང་རྒྱལ་བ་གཉིས་པའི་ཞབས་སོགས། །
མཁས་ཤིང་གྲུབ་པའི་དམ་པ་རྣམས་ཀྱིས། །རང་རང་གདུལ་བྱ་སྨིན་པར་མཛད་ནས། །དག་པའི་ཞིང་དུ་གཤེགས་པའི་དུས་འདིར། །དམིགས་བུས་དོར་བའི་ལོང་བའི་ཚོགས་དང། །རྔོན་པས་གཙས་པའི་རི་དྭགས་ལྟ་བུར། །ཉམ་
ཐག་མགོན་མེད་བདག་ཅག་རྣམས་ལ། །དུས་གསུམ་བདེ་གཤེགས་སྲས་བཅས་ཀུན་གྱི། །ཐུགས་ཀྱི་བཅུད་བསྡུས་ཟབ་མོའི་གདམས་པ། །སྡུག་བསྔལ་ནད་ཀུན་སེལ་བའི་སྨན་ཆེན། །མ་རིག་མུན་པ་འཇོམས་པའི་སྒྲོན་མེ། །ཕན་
བདེའི་མཆོག་སྩོལ་ཡིད་བཞིན་ནོར་བུ། །དམ་ཆོས་བདུད་རྩིའི་ཆར་ཆེན་ཕབ་ནས། །དམུ་རྒོད་བདག་རྒྱུད་ཐ་རྒོད་གྱོང་པོ། །ཇི་བཞིན་འདུལ་མཛད་ཐམས་ཅད་མཁྱེན་པ། །བཀའ་དྲིན་ཟླ་མེད་སྐྱབས་གསུམ་ཀུན་འདུས། །རྗེ་
བཙུན་བློ་བཟང་ཆོས་ཀྱི་རྒྱལ་མཚན། །སྙིང་ནས་དྲན་པས་གསོལ་བ་འདེབས་སོ། །བདག་དང་མ་རྒན་སེམས་ཅན་རྣམས་ཀྱི། །འདི་དང་བར་དོ་ཕྱི་མའི་འཇིགས་པ། །མ་ལུས་ད་ལྟ་མྱུར་དུ་སྐྱོབས་མཛོད། །ཆོས་བརྒྱད་འབྱུང་
པོའི་གདོན་གྱིས་ཟིན་ནས། །ཚེ་འདི་དོན་མེད་སྟོང་ལོག་བྱེད་དུས། །རྙེད་དཀའ་དོན་ཆེ་ནམ་མཁའི་གློག་འདྲར། །འདོམས་པའི་གསུང་གི་ལྕགས་ཀྱུ་རྣོན་པོས། །ཡང་དག་སྙིང་པོ་ལེན་པར་བསྐུལ་བའི། །བཀའ་དྲིན་མཉམ་མེད་

[019A]༄༅། །འགྲོ་བའི་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །རྩེ་གཅིག་མོས་པས་གསོལ་བ་འདེབས་སོ། །དེང་ནས་སངས་རྒྱས་མ་ཐོབ་བར་དུ། །འབྲལ་མེད་ཐུགས་རྗེས་བྱིན་གྱིས་རློབས་ཤིག་ཉོན་མོངས་
དུག་གསུམ་ཆང་གིས་མྱོས་ཤིང། །ལས་ངན་རླུང་ཤུགས་དྲག་པོས་འདས་པས། །འཇིགས་རུང་ངན་འགྲོའི་གཡང་ས་ཆེན་པོར། །བག་མེད་གོམ་པ་འདོར་བར་ཕྱོགས་ཚེ། །ཐུགས་རྗེ་ཉིན་མོར་བྱེད་པའི་འོད་ཀྱིས། །བདེ་འགྲོའི་
ལམ་བཟང་གསལ་བར་སྟོན་པའི། །བཀའ་དྲིན་འཁོར་མེད་བསླུ་མེད་སྐྱབས་མགོན། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །སྙིང་གི་ཁོང་ནས་བཀའ་དྲིན་དྲན་པས། །གསོལ་བ་འདེབས་སོ་བྱིན་གྱིས་རློབས་ཤིག་མཐའ་མེད་
འཁོར་བའི་རྒྱ་མཚོ་ཆེན་པོར། །ལས་དང་ཉོན་མོངས་རྦ་གློང་འཁྲུག་ཅིང། །སྡུག་བསྔལ་ཆུ་སྲིན་མང་པོས་གཟིར་བའི། །སྐྱབས་མགོན་མེད་པའི་འགྲོ་བ་མ་ལུས། །བསླབ་གསུམ་རྣམ་དག་གྲུ་རྫིངས་བརྟན་པོས། །ཐར་པ་དམ་
པའི་གླིང་དུ་འཁྲིད་པའི། །དེད་དཔོན་བཟང་པོ་དྲིན་ཅན་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །གདུང་བའི་དབྱངས་ཀྱིས་གསོལ་བ་འདེབས་སོ། །རྒྱུན་ཆད་མེད་པར་བྱིན་གྱིས་རློབས་ཤིག་ཁྲེལ་མེད་རང་བདེ་འདོད་
པའི་སེམས་ཀྱིས། །མྱང་འདས་དམན་པའི་ཕྱོགས་སུ་ཞེན་ཆེ། །བྱམས་དང་སྙིང་རྗེ་བྱང་ཆུབ་སེམས་ཀྱི། །རིན་ཆེན་ཤིང་རྟ་བཟང་པོར་བསྐྱོན་ནས། །སྐུ་གསུམ་ནོར་བུའི་གླིང་དུ་འདྲེན་པ། །གཞལ་བར་དཀའ་བའི་དྲིན་ཅན་བླ་མ། །

[019B] །སྙིང་ནས་དྲན་པས་གསོལ་བ་འདེབས་སོ། །རྩེ་གཅིག་གསོལ་བ་བཏབ་པའི་མོད་ལ། །ཐུགས་རྗེའི་རྒྱ་མཚོ་ཆེས་ཆེར་གཡོས་ནས། །བྱིན་རླབས་བདུད་རྩིས་ཚིམ་པར་མཛོད་ཅིག་མི་
འདོད་རྒུད་པ་ཀུན་གྱི་འབྱུང་གནས། །མ་རིག་དུག་ཆུས་མྱོས་པའི་མུན་ནག་ལུང་དང་རིགས་པའི་འོད་ཟེར་སྟོང་གིས། །གསལ་བར་མཛད་པ་བསྟན་པའི་སྒྲོན་མེ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །བཀའ་དྲིན་ཆེན་པོ་
རྗེས་སུ་དྲན་པས། །གསོལ་བ་འདེབས་སོ་བྱིན་གྱིས་རློབས་ཤིག་སྒྱུ་མས་རྨོངས་པར་བྱས་པའི་འཁྲུལ་འཁོར། །འཁྲུལ་བའི་རྣམ་ཤེས་དྲུག་གི་ཡུལ་སྣང། །མིང་ཙམ་ལས་གཞན་གྲུབ་པ་མེད་པའི། །བདེན་གཉིས་གནས་
ཚུལ་ཇི་བཞིན་སྟོན་པ། །རྨོངས་པའི་མུན་སེལ་དྲིན་ཅན་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །གསོལ་བ་འདེབས་སོ་བྱིན་གྱིས་རློབས་ཤིག་ཆོས་རྣམས་ཀུན་གྱི་གདོད་མའི་གནས་ལུགས། །སྨྲ་བསམ་བརྗོད་པའི་
ཡུལ་ལས་འདས་པའི། །ཆོས་ཉིད་དེ་བཞིན་ཉིད་ཀྱི་རང་བཞིན། །མངོན་སུམ་རྗེན་པར་གསལ་བར་སྟོན་པའི། །ཆོས་ཀྱི་རྒྱལ་པོ་དཔལ་ལྡན་བླ་མ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །བཀའ་དྲིན་དྲན་པས་གསོལ་བ་འདེབས་
སོ། །བདག་འཛིན་འགོང་པོ་རྩད་ནས་ཐོན་ཅིང། །བདག་མེད་གནས་ལུགས་མངོན་སུམ་འགྱུར་བར། །ད་ལྟ་ཉིད་དུ་བྱིན་གྱིས་རློབས་ཤིག་དད་བརྩོན་དམ་ཚིག་ལྡན་པ་རྣམས་ལ། །གྲངས་མེད་གསུམ་ལ་བལྟོས་པ་མེད་པར། །སྐུ་

[020A]༄༅། །གསུམ་གོ་འཕང་སྐད་ཅིག་ཉིད་ལ། །སྩོལ་མཛད་ཁྱབ་བདག་རྡོ་རྗེ་འཆང་དབང། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །བཀའ་དྲིན་ཆེན་པོ་རྒྱུན་ཆད་མེད་པར། །དྲན་པའི་ཡིད་ཀྱིས་གསོལ་བ་
འདེབས་སོ། །ཟུང་འཇུག་རྡོ་རྗེ་འཛིན་པའི་གོ་འཕང། །མྱུར་དུ་ཐོབ་པར་བྱིན་གྱིས་རློབས་ཤིག་གཞན་གྱིས་བརྗོད་མིན་བདེ་ཆེན་ལྷན་སྐྱེས། །གང་དུ་ཡང་ནི་རྙེད་པ་མིན་པ། །ཁྱོད་ཞབས་བསྟེན་ཅིང་ཁྱོད་གསུང་ཐོས་པས་
མངོན་སུམ་འགྱུར་མཛད་བཀའ་དྲིན་ཟླ་མེད། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །བཀའ་དྲིན་ཆེན་པོ་སྙིང་ནས་དྲན་པས། །སྒོ་གསུམ་དང་བས་གསོལ་བ་འདེབས་སོ། །སྒྲིབ་བྲལ་བདེ་སྟོང་དབྱེར་མེད་ལྷན་སྐྱེས། །མྱུར་དུ་
སྐྱེ་བར་བྱིན་གྱིས་རློབས་ཤིག་དུས་གསུམ་སངས་རྒྱས་ཀུན་གྱི་ངོ་བོ། །ལུང་རྟོགས་དམ་ཆོས་བདུད་རྩིའི་འབྱུང་གནས། །འཕགས་ཆོགས་དགེ་འདུན་ཀུན་གྱི་གཙུག་རྒྱན། །མཁའ་འགྲོ་ཆོས་སྐྱོང་ཡོངས་ཀྱི་མངའ་བདག་བསླུ་
མེད་གཏན་གྱི་སྐྱབས་གནས་མཐར་ཐུག་རྗེ་བཙུན་བློ་བཟང་ཆོས་ཀྱི་རྒྱལ་མཚན། །གསོལ་བ་འདེབས་སོ་བྱིན་གྱིས་རློབས་ལ། །སྲིད་ཞིའི་འཇིགས་པ་ཀུན་ལས་སྐྱོབས་ཤིག་ངན་སོང་འཇིགས་ལས་སྒྲོལ་བའི་དཔའ་བོ། །
སྡུག་བསྔལ་རྒྱ་མཚོ་སྒྲོལ་བའི་གྲུ་རྫིངས། །མཐོ་རིས་ཐར་པར་འདྲེན་པའི་དེད་དཔོན། །བླང་དོར་གསལ་བར་སྟོན་པའི་ཉི་མ། །གཏི་མུག་མུན་པ་སེལ་བའི་སྒྲོན་མེ། །དུག་གསུམ་ནད་ཀུན་འཇོམས་པའི་སྨན་པ། །རྗེ་བཙུན་བློ་

[020B] །སྙིང་ནས་དྲན་པས་གསོལ་བ་འདེབས་སོ། །འབྲལ་མེད་ཐུགས་རྗེས་བྱིན་གྱིས་རློབས་ཤིག་སྙིགས་མའི་དུས་ཀྱི་སངས་རྒྱས་གཉིས་པ། །ཐུབ་དབང་བསྟན་པ་འཛིན་པའི་གཙོ་བོ། །བདག་གི་འདི་
ཕྱིའི་རེ་ས་སྐྱབས་གནས། །ཆོས་ཀུན་ཐམས་ཅད་མཁྱེན་ཅིང་གཟིགས་པ། །རྗེ་བཙུན་བློ་བཟང་ཆོས་ཀྱི་རྒྱལ་མཚན། །སྒོ་གསུམ་གུས་པས་གསོལ་བ་འདེབས་སོ། །དུས་འདི་ནས་བཟུང་བྱང་ཆུབ་བར་དུ། །ཁྱོད་མིན་རེ་སའི་
སྐྱབས་གཞན་མེད་པས། །ཤིའམ་གསོན་ནམ་སྐྱིད་རུང་སྡུག་རུང། །དུས་དང་གནས་སྐབས་ཇི་ལྟར་གྱུར་ཀྱང། །སྐྱབས་གནས་ཀུན་འདུས་རྗེ་བཙུན་བླ་མ། །བློ་བཟང་ཆོས་ཀྱི་རྒྱལ་མཚན་མཁྱེན་ནོ། །མཁྱེན་བརྩེ་ནུས་
པའི་མཐུ་དཔུང་བསྐྱེད་པ། །ཐུན་མོང་མཆོག་གི་དངོས་གྲུབ་མ་ལུས། །འབད་རྩོལ་མེད་པར་ལྷུན་གྱིས་གྲུབ་པར། །རྗེ་བཙུན་བླ་མས་བྱིན་གྱིས་རློབས་ཤིག་འདི་ལྟར་བསྐྲུན་པའི་དགེ་ཚོགས་རྒྱ་མཚོས། །འདི་ནས་སངས་
རྒྱས་མ་ཐོབ་བར་དུ། །བློ་བཟང་ཆོས་ཀྱི་རྒྱལ་མཚན་འཛིན་པས། །དགྱེས་བཞིན་རྗེས་སུ་འཛིན་པར་གྱུར་ཅིག་དེང་ནས་ཁྱོད་མཉེས་ཁོ་ན་བསྒྲུབ་ཅིང། །རྒྱལ་བ་ཀུན་གྱི་ལུང་དང་རྟོགས་པའི། །ཆོས་ཚུལ་མ་ལུས་ལེགས་
པར་བཟུང་ནས། །བླ་མེད་བྱང་ཆུབ་ཐོབ་པར་གྱུར་ཅིག་ཁྱད་པར་བློ་བཟང་ཆོས་ཀྱི་རྒྱལ་མཚན། །སྟོབས་བཅུ་མངའ་བའི་གོ་འཕང་བརྙེས་ཚེ། །ཕྱག་ཚབ་སྲས་ཀྱི་ཐུ་བོར་གྱུར་ནས། །བསྟན་དང་འགྲོ་བའི་དཔལ་དུ་གྱུར་ཅིག་

[021A]༄༅། །ཅེས་བླ་མའི་བཀའ་དྲིན་དྲན་ནས་གསོལ་བ་འདེབས་ཤིང་ཐུགས་རྗེ་བསྐུལ་བ་གྲུབ་པའི་སྤྲིན་སྒྲ་ཞེས་བྱ་བ་འདི་ནི་ཆོས་བརྒྱད་ཀྱི་འཆིང་བ་སྤངས་ཏེ། འཁྲུལ་མེད་ཀྱི་ལམ་ལ་བསྒྲུབ་པ་སྙིང་པོར་བྱེད་པ་
རྣམས་ཀྱི་རྒྱན་དུ་གྱུར་པ། རང་གི་སློབ་མ་གནས་བཅུ་རབ་འབྱམས་པ་དགེ་འདུན་རྒྱལ་མཚན་དང། དད་པ་ཕུན་སུམ་ཚོགས་པའི་འབྱོར་ལྡན། གུ་ཤྲི་ས་ཆེན་ཆོས་རྗེ་གཉིས་ཀྱིས་ལུས་ལོངས་སྤྱོད་ཐམས་ཅད་བལྟོས་
མེད་དུ་ཕུལ་ནས། བླ་མའི་བཀའ་དྲིན་རྗེས་སུ་དྲན་ཞིང། ཐུགས་རྗེ་བསྐུལ་བ་མིང་སྤེལ་དང་བཅས་པ་རྒྱས་པ་ཞིག་དགོས་ཅེས་ཡང་ཡང་ནན་གྱིས་བསྐུལ་བ་ལ་བརྟེན་ནས། བླ་མ་དམ་པའི་བཀའ་འབངས་ཐ་ཆུང། མདོ་རྒྱུད་
མན་ངག་འཛིན་པའི་རྒྱལ་ཁམས་པ་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་བརྡའ་དང་ཚིག་སྦྱོར་སོགས་ཀྱིས་མ་བཅིངས་པར། ཀུན་གྱིས་གོ་བདེ་བར་མདོ་རྒྱུད་མཁས་གྲུབ་དམ་པ་རྣམས་ཀྱི་བཀའ་སྲོལ་བཞིན། ར་
ས་འཕྲུལ་སྣང་ཤཱཀྱའི་རྒྱལ་པོའི་ཕོ་བྲང་དུ་སྦྱར་བའི་ཡི་གེ་པ་ནི་དགེ་ཚུལ་བློ་བཟང་དར་རྒྱས་སོ།།    ༈    །དེ་ཡང། མིང་སྤེལ་གྱི་མཚམས་འདིར། རང་གང་མོས་ཀྱི་རྩ་བའི་བླ་མའི་མཚན་བཅུག་པས་ཀྱང་
ལེགས་པར་འགྱུར་རོ། །བསྐུལ་བ་པོའི་འདོད་པས་མིང་སྤེལ་འདི་ལྟར་བྱས་པ་ལ། མདོ་རྒྱུད་རྣམས་དང་གྲུབ་པའི་དབང་པོ་རྣམས་ཀྱི་རྣམ་ཐར་མ་མཐོང་བ་འགའ་ཞིག་གིས་མཐོང་ན། འོ་ན་ཏ་ཞེས་སྡིག་རྐྱེན་དུ་འགྱུར་ཉེན་

[021B] དད་ལྡན་ཕན་ཚུན་མ་གཏོགས། སྐལ་མེད་རྣམས་ལ་གསང་ན་དགེ་འམ་སྙམ་མོ།། །།



﻿༄༅།། །ན་མོ་གུ་རུ། སྐུ་གསུམ་ཡེ་ཤེས་ལྔ་ལྡན། །རབ་འབྱམས་དཀྱིལ་འཁོར་ཀུན་གྱི། །ཁྱབ་བདག་རྡོ་རྗེ་འཆང་དབང། །དབྱེར་མེད་བློ་བཟང་གྲགས་
པ༑ ༑དྲིན་ཅན་རྩ་བའི་བླ་མ། །སྙིང་ནས་གསོལ་བ་འདེབས་སོ། །ཐུགས་རྗེའི་སྤྱན་གྱིས་གཟིགས་ལ། །བདག་དང་མ་རྒན་འགྲོ་རྣམས། །འདི་དང་ཕྱི་མ་བར་དོའི། །འཇིགས་པ་ཀུན་ལས་སྒྲོལ་ལ། །མཆོག་དང་ཐུན་མོང་
དངོས་གྲུབ། །འདོད་དགུ་ཆར་བཞིན་ཕོབ་མཛོད། །བླ་མ་མཁྱེན་བླ་མ་མཁྱེན་བླ་མ་མཁྱེན། །བདེ་གཤེགས་གཞན་གྱིས་སྤངས་པ། །རྩོད་དུས་འགྲོ་བའི་འདྲེན་མཆོག་མཉམ་མེད་ཤཱཀྱའི་རྒྱལ་པོ། །དབྱེར་མེད་བློ་བཟང་
གྲགས་པ། །དྲིན་ཅན་རྩ་བའི་བླ་མ། །སྙིང་ནས་གསོལ་བ་འདེབས་སོ། །ཐུགས་རྗེའི་སྤྱན་གྱིས་གཟིགས་ལ། །བདག་དང་མ་རྒན་འགྲོ་རྣམས། །འདི་དང་ཕྱི་མ་བར་དོའི། །འཇིགས་པ་ཀུན་ལས་སྒྲོལ་ལ། །མཆོག་དང་ཐུན་
མོང་དངོས་གྲུབ། །འདོད་དགུ་ཆར་བཞིན་ཕོབ་མཛོད། །བླ་མ་མཁྱེན་བླ་མ་མཁྱེན་བླ་མ་མཁྱེན། །བྱང་ཕྱོགས་རྨོངས་པའི་མུན་ཁྲོད། །བདག་ཅག་མགོན་མེད་རྣམས་ཀྱི། །བསླུ་མེད་མགོན་དང་སྐྱབས་གཅིག་རྗེ་བཙུན་བློ་
བཟང་གྲགས་པ། །དྲིན་ཅན་རྩ་བའི་བླ་མ། །སྙིང་ནས། །ཐུགས་རྗེའི། །བདག་དང། །འདི་དང། །འཇིགས་པ། །མཆོག་དང། །འདོད་དགུ། བླ་མ་མཁྱེན་བླ་མ་མཁྱེན་བླ་མ་མཁྱེན། ཕན་བདེའི་འབྱུང་གནས་བསྟན་པ། །མིང་ཙམ་

[027A]༄༅། །ལྷག་མར་གྱུར་ཚེ། །བསླབ་གསུམ་ལུང་རྟོགས་དམ་ཆོས། །རྒྱས་མཛད་བློ་བཟང་གྲགས་པ། །དྲིན་ཅན་རྩ་བའི་བླ་མ། ། ་མཚན་ཙམ་ཐོས་པ་ཡིས་ཀྱང། །མནར་མེད་དམྱལ་བའི་མེ་ལྕེ། །པདྨོའི་
ཚལ་ལྟར་བསིལ་མཛད། །ཀུན་མཁྱེན་བློ་བཟང་གྲགས་པ། །བཀའ་དྲིན་གསུམ་ལྡན་བླ་མ། །་ཁྱོད་ཞབས་དྲན་པའི་མོད་ལ། །སྡུག་བསྔལ་མདའ་ཆར་དྲག་པོ། །ཕུན་ཚོགས་ནོར་བུའི་ཆར་དུ། །བསྒྱུར་མཛད་ཐམས་
ཅད་མཁྱེན་པ། །རྗེ་བཙུན་རྩ་བའི་བླ་མ། །་བདག་ཅག་ཡུན་རིང་འཁོར་བ། །སྡུག་བསྔལ་རྒྱ་མཚོ་ཆེན་པོར། །འཁྱམས་ཤིང་བྱིང་བའི་འབྱིན་བྱེད། །དྲིན་ཅན་བླ་མ་རྣམས་དང། །དབྱེར་མེད་བློ་བཟང་གྲགས་པ། །་ཐོག་མེད་
དུས་ནས་ད་བར། །དུག་གསུམ་ནད་ཀྱིས་གདུངས་པ། །འཚོ་མཛད་སྨན་པའི་རྒྱལ་པོ། །དྲིན་ཅན་རྩ་བའི་བླ་མ། །རྗེ་བཙུན་བློ་བཟང་གྲགས་པ། །་བླང་དོར་གནས་ལ་རྨོངས་པ། །མི་ཤེས་མུན་པའི་སྨག་རུམ། །སེལ་
བའི་ཡེ་ཤེས་སྒྲོན་མེ། །དྲིན་ཅན་རྩ་བའི་བླ་མ། །བློ་བཟང་རྒྱལ་བའི་དབང་པོ། །་སངས་རྒྱས་བྱང་སེམས་ཕལ་ཆེར། །དག་ཞིང་གཤེགས་པའི་སྐབས་འདིར། །ཐུགས་རྗེས་རྒྱལ་བའི་མཛད་པ། །བསྒྲུབ་མཛད་དཔལ་ལྡན་
བླ་མ༑ ༑བློ་བཟང་རྒྱལ་བའི་དབང་པོ། །་སངས་རྒྱས་ཀུན་གྱི་བདག་ཉིད། །ཆོས་ཕུང་བརྒྱད་ཁྲིའི་འབྱུང་གནས། །འཕགས་ཚོགས་ཀུན་གྱི་གཙོ་བོ། །སྐྱབས་གསུམ་ཀུན་འདུས་ངོ་བོ། །དྲིན་ཅན་རྩ་བའི་བླ་མ། །བློ་བཟང་རྒྱལ་

[027B] །་དམྱལ་བ་ཡི་དྭགས་དུད་འགྲོ། འཇིགས་རུང་ངན་སོང་གསུམ་གྱི། །སྒོ་འགེགས་མཐོ་རིས་ལམ་སྟོན། །དྲིན་ཅན་རྩ་བའི་བླ་མ། །བློ་བཟང་རྒྱལ་བའི་དབང་པོ། །་སྐྱེ་རྒ་ན་འཆིའི་སྡུག་བསྔལ། །རྦ་གློང་འཁྲུགས་པའི་
རྒྱ་མཚོའི། །ཕ་རོལ་སྒྲོལ་བའི་དེད་དཔོན། །དྲིན་ཅན་རྩ་བའི་བླ་མ། །བློ་བཟང་རྒྱལ་བའི་དབང་པོ། །་མཆོག་དང་ཐུན་མོང་དངོས་གྲུབ། །ཅི་འདོད་ཡིད་བཞིན་སྩལ་བའི། །ཡི་དམ་སངས་རྒྱས་བྱང་སེམས། །ཀུན་འདུས་ཐམས་
ཅད་མཁྱེན་པ། །དྲིན་ཅན་རྩ་བའི་བླ་མ། །བློ་བཟང་རྒྱལ་བའི་དབང་པོ། །་ནག་ཕྱོགས་བདུད་རིགས་བར་གཅོད། །དུས་མཐའི་མེ་ཡིས་ནགས་བཞིན། །སྐད་ཅིག་ཉིད་ལ་འཇོམས་མཛད། །མཁའ་འགྲོ་ཆོས་སྐྱོང་ཀུན་
འདུས། །དྲིན་ཅན་རྩ་བའི་བླ་མ། །བློ་བཟང་རྒྱལ་བའི་དབང་པོ། །་ཡོངས་འཛིན་མང་པོའི་ཞལ་གྱི། །ཟབ་རྒྱས་བདུད་རྩི་འཐུངས་ཀྱང། །སངས་རྒྱས་དངོས་སུ་མ་བལྟས། །སྐལ་ཆད་ལོག་ལྟ་མཁན་ལ། །བླ་མས་ཐུགས་
རྗེས་གཟིགས་ཤིག་རྙེད་དཀའི་དལ་འབྱོར་ཐོབ་ཀྱང། །ཚེ་འདིའི་བྱ་བས་གཡེངས་ནས། །དོན་ཆེན་ཡལ་བར་ཤོར་བའི། །འདི་ཕྱི་གཉིས་མེད་བདག་ལ། །བླ་མས། །དབུགས་འབྱུང་འགགས་པ་ཙམ་གྱིས། །ངན་སོང་གནས་
སུ་ལྟུང་བའི། །ངང་ཚུལ་སྙིང་ནས་མ་དྲན། །སྙིང་མེད་སྨོན་པ་བདག་ལ། །བླ་མས། །སྡུག་བསྔལ་མི་འདོད་བཞིན་དུ། །སྡིག་པའི་ལས་ལ་རྔམས་ཤིང། །བདེ་འདོད་དགེ་ལ་གཡེལ་བའི། །ཁྲེལ་མེད་འགལ་འདུ་མཁན་ལ། །

[028A]༄༅། །བླ་མས། །རྒན་གཞོན་བར་མའི་གོ་རིམས། །ངེས་མེད་འཆི་བ་མཐོང་ཡང། །ནམ་འཆི་ངེས་མེད་མ་དྲན། །རྟག་འཛིན་ཕྱི་བཤོལ་མཁན་ལ། །བླ་མས། །རྣམ་དག་སྡོམ་གསུམ་བླངས་ཀྱང། །དྲན་ཤེས་
བག་ཡོད་ལྷོད་པས། །ཉེས་ལྟུང་ཆར་བཞིན་འབབ་པ། །ངན་འགྲོའི་རྒྱུ་ཚོགས་བདག་ལ། །བླ་མས། །སྐྲ་བྲེགས་ངུར་སྨྲིག་བགོས་ཀྱང། །ཆགས་སྡང་གཡོ་སྒྱུས་དུས་འདའ། །ཝ་སྐྱེས་སེང་ལྤགས་གྱོན་འདྲའི། །སྡིག་ཅན་བཟང་
བརྫུ་མཁན་ལ། །བླ་མས། །དགེ་སྦྱོར་བྱས་པར་རློམ་ཡང། །བག་མེད་ལེ་ལོས་འདའ་བའི། །རོ་ཉལ་རྣམ་གཡེང་མཁན་ལ། །བླ་མས། །དེང་ནས་བྱང་ཆུབ་བར་དུ། །ཁྱོད་མིན་སྐྱབས་གཞན་མེད་པས། །འདི་ཕྱི་བར་དོ་ཀུན་ཏུ། །
བླ་མས་ཐུགས་རྗེས་གཟིགས་ཤིག་ཐབས་མཁས་ཐུགས་རྗེའི་ལྕགས་ཀྱུས། །འབྲལ་མེད་རྗེས་སུ་ཟུངས་ལ། །མཐོ་རིས་ཐར་པ་ཆེན་པོའི། །གཞལ་མེད་ཁང་དུ་དྲོངས་མཛོད། །ཅེས་བླ་མ་རྒྱང་འབོད་བླ་མའི་ཐུགས་རྗེ་བསྐུལ་
ཞིང་བྱིན་རླབས་འགུགས་པའི་ལྕགས་ཀྱུ་ཞེས་བྱ་བ་འདི་ཡང། བྱ་ཁྱུང་ཆོས་རྗེ་བསྟན་པ་རིན་ཆེན་སོགས་ཀྱིས་ནན་ཆེར་བསྐུལ་བ་ལ་བརྟེན་ནས། རྗེ་བཙུན་བླ་མ་དམ་པ་རྣམས་ཀྱི་བཀའ་འབངས་ཐ་ཆུང་ཆོས་སྨྲ་བ་བློ་བཟང་ཆོས་
ཀྱི་རྒྱལ་མཚན་གྱིས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སྦྱར་བའོ།། །།



﻿   ༈    །།ན་མོ་གུ་རུ་མུ་ནི་ཨིནྡྲཱ་ཡ། རྒྱལ་བའི་ཞབས་སེན་གུར་གུམ་མེ་ཏོག་གིས། །སྐལ་བཟང་བྱིན་པའི་པདྨོའི་གེ་སར་གང། །དྲེགས་ལྡན་ཀུན་གྱི་སྤྱི་བོར་ངལ་གསོ་བའི། །དགེ་ལེགས་འབྱུང་གནས་དེ་ལའང་བདག་ཕྱག་འཚལ། །སྲིད་ཞི་
ཀུན་གྱི་བླ་ན་རྟག་བཞུགས་ཀྱང། །ཐུགས་རྗེས་དམན་པ་ཀུན་གྱིའང་བྲན་མཛད་པའི། །ཟླ་མེད་སྟོན་པ་ཤཱཀྱའི་གཙོ་བོ་དེས། །རེ་བའི་དཔག་བསམ་འབྲས་བུས་བརྗིད་པར་མཛོད། །གྲངས་མེད་གསུམ་དུ་བརྩོན་པའི་སྲུབ་ཤིང་

[039A]༄༅། །གིས༑ ༑ཚོགས་གཉིས་རྒྱ་མཚོ་བསྒྲུབས་པ་ལས་ཐོན་པའི། །སྐུ་གསུམ་དཀྱིལ་འཁོར་རྫོགས་པའི་འོད་སྟོང་ཅན། །ཐུབ་དབང་སྨྲ་བའི་ཉི་མས་དགེ་ལེགས་སྩོལ། །གསེར་སྦྱངས་ལྷུན་པོར་བརྩེགས་པའི་
ས་འཛིན་རྩེར། །ཟླ་ཞལ་གསུང་སྙན་བདུད་རྩི་འཛག་པ་འདིས། །ཡིད་སྲུབས་གཉེན་བཅས་བཞིན་པད་ཟུམ་པ་དང། །སྐལ་བཟང་ཀུ་མུད་བཞད་པ་ཅིག་ཅར་བསྒྲུབས། །འཇིག་རྟེན་རྣམ་འདྲེན་ཐུབ་པའི་དབང་པོའི་སྐུ། །མཛེས་
པ་ཇི་ལྟར་ས་འཛིན་དབང་པོ་སྟེ། །རིན་ཆེན་རང་བཞིན་ལྷུན་པོའི་དབང་པོ་ལྟར། །བལྟ་བས་མི་ངོམས་ཐུབ་སྐུ་མངོན་པར་མཛེས། །གང་བར་མཛད་དོ་སྲིད་གསུམ་དགའ་བའི་ཚལ། །དཔལ་རྐང་འཕྲིན་ལས་ཡོངས་འདུའི་
ལྗོན་པ་ལས། །འོངས་པའི་ཕན་བདེ་གསེར་དངུལ་བཻ་ཌཱུརྱ། །པདྨ་རཱ་གའི་མེ་ཏོག་བགྲང་ཡས་ཀྱིས། །སྟོན་པའི་ཞབས་སྐྱེས་དྲན་པའི་ཉི་འོད་ཀྱིས། །ཉོན་མོངས་དུག་གསུམ་མུན་པའི་སྨག་རུམ་སངས། །བསླབ་གསུམ་
སྦྲང་རྩིའི་ཟིལ་མངར་བཅུད་ཆགས་པའི། །མདོ་སྔགས་བཤད་སྒྲུབ་འདབ་སྟོང་གེ་སར་རྒྱས། །སྡིག་པའི་འབྲས་བུས་མནར་བའི་འགྲོ་བ་འདིའི། །རྣམ་པར་སྨིན་པ་བཅོས་སུ་མེད་པ་བརྫུན། །བདེན་ན་འདྲེན་པ་མཆོག་
དེ་དྲན་ཙམ་གྱིས། །གདུང་བ་མ་ལུས་སེལ་བར་བྱེད་འདི་ཅི། །ཉམ་ཐག་འཁོར་བ་ངན་སོང་སྡུག་བསྔལ་གྱི། །མདའ་ཆར་དྲག་ཏུ་བབ་ཀྱང་གཡོ་བ་མེད། །ཤཱཀྱའི་རྒྱལ་པོའི་མཚན་སྙན་རྣར་སོང་བའི། །སྲ་བཙན་རྡོ་རྗེའི་གོ་ཆ་

[039B] །སྣ་ཚོགས་གཞུ་ཅན་དབང་པོའི་གཞུས་ཀླུབས་པའི། །ཉིན་བྱེད་བྱེ་བས་བྱུགས་པའི་གསེར་གྱི་རི། །ཇི་བཞིན་ལྷ་མིའི་བླ་མ་མངོན་མཛེས་ཀྱང། །ད་དུང་མཚན་དཔེའི་དཔལ་གྱིས་ཐུབ་དབང་ལྷག་མ་ཕྱིས་དྲི་མ་ཀུན་
བྲལ་རྒྱལ་བའི་སྐུ། །མ་བྲིས་པར་ཡང་མཚན་དཔེའི་རི་མོ་བཀྲ། །མ་བཅོལ་འགྲོ་ལ་ལེགས་པ་ཀུན་མཛད་པའི། །ཡོན་ཏན་ཕུང་པོ་འདི་འདྲ་བདག་གི་སྐྱབས། །དྲི་ཞིམ་ལྡན་པའི་ཆུ་སྐྱེས་གྲངས་མང་ཡང། །བདེ་འབྱུང་གཙུག་རྒྱན་
ཡིད་འོང་ཀུ་མུ་ད། །སྐལ་བཟང་འགྲོ་བའི་རྣམ་འདྲེན་གྲངས་མང་ཡང། །རྩོད་དུས་འགྲོ་བའི་རེ་གནས་ཁྱོད་ཁོ་ན། །ཡིད་འོང་ངུར་སྨྲིག་མདངས་ཆགས་ཆོས་གོས་ཀྱི། །ལྷབ་ལྷུབ་མངོན་པར་གཡོ་བའི་ཐུབ་དབང་སྐུ། །དམར་སེར་
མཚམས་སྤྲིན་གཞོན་ནུས་འཁྱུད་པ་ཡི། །རྟ་དམར་ཅན་དང་འདྲེས་ཏེ་དབྱེར་མ་མཆིས། །སྒྱུ་འཕྲུལ་ལས་འཁྲུངས་ཤེས་བྱ་ཀུན་མཁྱེན་དེའི། །སྐྱོན་བྲལ་ཡོན་ཏན་ཚོགས་འདི་ཤོང་མིན་ཞེས། །འཆི་མེད་ལམ་བཟང་རང་གི་
ལུས་སྤངས་ཏེ། །ཀུན་ཁྱབ་སྟོང་པའི་དབྱིངས་སུ་ཞུགས་སམ་སྙམ། །བཅོམ་ལྡན་ཞལ་དཀྱིལ་མཛེས་པའི་ཟླ་ཤེལ་ལས། །འཛུམ་དཀར་བདུད་རྩི་འཛག་པའི་སྤུ་ལོང་འདིས། །བདག་ཅག་སྲིད་མཚོར་བྱིང་བའི་འགྲོ་ཀུན་གྱི། །
འཁོར་བའི་ཚ་གདུང་མིང་གི་ལྷག་མར་མཛད། །ཞི་བའི་བསམ་གཏན་མལ་དུ་རྟག་གཟིགས་ཀྱང། །ཐུགས་རྗེས་ཀུན་གྱི་བྲན་བཞིན་རྣམ་རྒྱུ་ཞེས། །དོན་འདི་མཚོན་སླད་བསིལ་ཟེར་སྟོང་འགྱེད་པས། །མཛེས་ལྡན་པདྨོའི་

[040A]༄༅། །ལྟེ་བར་སྐྱིལ་ཀྲུང་བཞུགས། །ཐམས་ཅད་མཁྱེན་པ་ཟས་གཙང་སྲས་པོ་དེ། །དྲན་པ་ཡིས་ཀྱང་མིག་མཚོར་མཆི་མ་འཁྲུག་འོན་ཀྱང་མ་ལ་ཡ་ཡི་དྲི་བཞོན་གྱིས། །ལི་ཤིའི་རྡུལ་ཕྲན་འདྲེན་བྱེད་རེག་པ་
ཉིད། །སྟོན་པའི་མཛེས་སྐུ་གསུང་སྙན་ཟབ་པའི་ཐུགས། །མཚན་དཔེའི་དཔལ་འབར་དུས་འདོམས་ཆེས་ཟབ་པ། །རིན་ཆེན་ལྷུན་པོ་ཚངས་དབྱངས་སྟོན་དུས་ཀྱི། །རྒྱུ་སྐར་བཀྲ་བའི་དགུང་སྔོན་ཁེངས་པ་འཕྲོག་བུ་རམ་ཤིང་
པའི་རྒྱལ་རིགས་འཁྲུངས་པ་དེའི། །རྣམ་ཐར་འོལ་སྤྱི་ཅི་སྨོས་ཕྲ་མོའི་ཤེས། །དྲན་པས་ཡིད་མཚོར་དགའ་བདེའི་རླབས་འཕྱུར་བ། །བསམ་གཏན་དང་པོའི་དགའ་བས་མཚོན་ནུས་མིན། །ཉེས་བྲལ་ཡོན་ཏན་ཕུང་པོའི་ཆུ་
འཛིན་དེ། །མཐོང་བའི་རབ་དགས་མྱོས་པའི་མདོངས་ལྡན་ཞིག་ཚེ་རབས་གཞན་དུའང་སྒྲིབ་བྲལ་དབྱར་སྐྱེས་ཕྲེང། །གདུང་སེལ་མཆོག་ཏུ་བསྟེན་པའི་འདོད་པ་འཕེལ། །ལུས་མེད་བདག་པོ་རྩ་ལག་དང་བཅས་པ། །
ཐུབ་པའི་སྟོབས་ཀྱིས་འཇོམས་ཅེས་སྒྲག་མི་དགོས། །བྱམས་བརྩེའི་སྡོང་བུ་ཤེས་རབ་སྒྲོན་འབར་བ། །བཟུང་ན་སྲིད་ཞི་གང་ལའང་འཇིགས་མི་དགོས། །དུས་གསུམ་བདེ་གཤེགས་ཀུན་ལས་ཆེས་ལྷག་པའི། །ཐུབ་དབང་
ཐུགས་རྗེའི་ཀྱོ་བ་རྣོན་པོ་ཡིས། །འགྲོ་འདི་གཅིག་ཀྱང་མ་ལུས་ཟུངས་ཤིག་དང། །ཉམ་ཆུང་བདག་ལྟ་ཡལ་བར་དོར་ཀྱང་སླ། །ལས་ཉོན་རླབས་འཁྲུག་སྡུག་བསྔལ་ཆུ་སྲིན་གྱིས། །ཡོངས་གང་འཁོར་བའི་རྒྱ་མཚོ་ཆེ་

[040B] །རྣམ་མཁྱེན་རིན་ཆེན་གླིང་དུ་བགྲོད་འདོད་བདག་རྫིངས་ཀྱི་འདྲེན་པ་སྐྱོབ་པ་ཉིད་གཟིགས་བསྟེན། །གྲངས་མང་གདུལ་དཀའ་ཡིད་ཅན་མ་ལུས་པ། །ཉིད་ཀྱིས་གཤེགས་པའི་ལམ་དུ་མ་བཀྲིས་པར། །ངོ་མཚར་
དཔག་ཡས་བྱ་དཀའི་རྣམ་འགྱུར་གྱིས། །ཞི་བའི་དབྱིངས་སུ་མི་གཟིམས་ཨེ་མ་མཚར། །རྒྱལ་བའི་གསུང་སྙན་རྣ་བའི་བདུད་རྩི་འདི། །རྣ་བའི་བདུད་རྩི་མ་ལགས་ཉོན་མོངས་ཀྱི། །འཁྲི་ཤིང་མ་ལུས་གཅོད་པའི་རལ་གྲི་
དང༑ ༑བླང་དོར་གནས་ཀུན་སྟོན་པའི་སྒྲོན་མེ་ལགས། །དཀྱིལ་འཁོར་ཡོངས་རྫོགས་གསེར་གྱི་གཟི་འོད་འབར། །མཐོན་པོའི་རྩེར་གནས་ཀུན་ལ་སྙོམས་པར་འབབ། །འདྲེན་པ་མཉམ་མེད་བདག་གི་མགོན་པོ་དང། །
པདྨོའི་གཉེན་འདིས་འགྲོ་བའི་མུན་པ་སེལ། །ཐུབ་པའི་འཛུམ་དཀར་བདུད་རྩིའི་རྒྱ་མཚོ་འདི། །བརླན་ཞིང་གཤེར་དང་རོ་འཛིན་ཡུལ་མིན་ཀྱང། །འཐུངས་པ་ཙམ་གྱིས་རྒུད་པ་ཀུན་སེལ་ཞིང། །མངོན་དགའི་བཅུད་ཀྱིས་མྱོས་
པ་ཅི་ཡང་སྩོལ། །རིན་ཆེན་བུམ་པ་བཟང་པོ་དཔག་བསམ་ཤིང། །ཡིད་བཞིན་ནོར་བུ་བདུད་རྩིའི་སཱ་ག་ར། །ཕུན་ཚོགས་འདོད་དགུ་སྦྱིན་པའི་རྫོགས་ལྡན་སྤྲིན། །དོན་ཀུན་གྲུབ་པ་ཁྱེད་རྣམས་ཀུན་གྱི་གཉེན། །ལུས་མེད་
བདག་པོའི་འདོད་པའི་ཞགས་པ་ཡིས། །འབྱུང་པོའི་ཚོགས་རྣམས་མ་ལུས་དམ་དུ་འཆིང། །གཉིས་མེད་གསུང་བའི་མཁྱེན་བརྩེའི་རལ་གྲི་ཡིས། །འགྲོ་འདིའི་འཆིང་བ་མཐའ་དག་དུམ་བུར་གཅོད། །བལྟ་བར་འདོད་ཀྱང་

[041A]༄༅། །འཛུམ་ཞལ་མི་སྟོན་པའི། །རྒྱལ་དབང་མཆོད་བསྟོད་ངལ་བས་མི་དུབ་པར། །འབྲས་བཟང་གིས་འཚོ་འདབ་མའི་ལྡིང་ཁང་དུ། །བག་ཕེབས་རྒྱུ་བའི་ནེའུ་ཙོ་འདི་དག་བདེ། །འཇིག་རྟེན་ཚངས་དབང་
བདེ་འབྱུང་སྤྲིན་ཕྲེང་ལས། །ཞི་རྒྱས་དབང་དྲག་གྲུ་ཆར་བརྒྱ་འབེབས་ན། །གཽ་ཏམ་ཡོན་ཏན་མཆོག་མངའི་སྤྲིན་ཕུན་གིས། །འདོད་དགུའི་ཆར་འབེབས་མཛད་ལ་མཚར་ཅི་ཡོད། །ཟས་གཙང་སྲས་པོའི་ཞབས་ཟུང་བཀྲ་
ཤིས་རྡུལ། །སྤྱི་བོས་རེག་པས་དགེ་མཚན་རབ་རྒྱས་ཅེས། །ནམ་མཁའི་ཐིག་ལེའི་ནུ་ཞོས་བསྐྱངས་པ་ཡི། །ཨུཏྤལ་གཞོན་ནུ་བཞད་པས་ཇི་བཞིན་བསྟེན། །མཚན་དཔེའི་འོད་ཟེར་འགྱེད་པའི་སྐུ་མཆོག་དང། །
ལྷུན་པོའི་དབང་པོ་མི་གཡོ་ཅིག་ཅར་བརྟན། །མཁྱེན་བརྩེའི་གཏིང་དཔག་དཀའ་བའི་རྒྱ་མཚོ་དང། །གདེངས་ཀ་འཛིན་པའི་ཁྱིམ་འདི་ལྷན་ཅིག་ཟབ། །གསེར་གྱི་ས་འཛིན་ལ་བརྟེན་འདབ་ལྡན་ཀྱང། །བཙོ་མའི་
གསེར་གྱི་མདངས་བཟང་འཛིན་པ་བཞིན། །ཤཱཀྱའི་གཙོ་བོ་ལ་བརྟེན་འགྲོ་རྣམས་ཀྱང། །ཐམས་ཅད་མཁྱེན་པ་ཇི་བཞིན་སྐལ་བཟང་ལྡན། །སྲིད་དང་ཞི་བའི་ཡོན་ཏན་ཇི་སྙེད་པ། །མ་ལུས་བསྡུས་ཏེ་མགོན་པོས་
བདག་མཛད་ནས། །ཉིད་ཀྱི་སྙན་གྲགས་ནོར་བུའི་ལན་ཚར་དག་ལུས་ཅན་ཀུན་གྱི་རྣ་བའི་རྒྱན་དུ་བསྩལ། །ཁ་ཆེ་སྐྱེས་དང་དེ་ཡི་དྲི་བཟང་བཞིན། །འདྲེན་མཆོག་ཁྱེད་དང་ནམ་ཡང་མི་འབྲལ་བར། །ཟག་མེད་སྐུ་དང་

[041B] །འདོད་དགུར་སྤྱོད་པའི་ཤིས་པ་བདག་ལ་སྩོལ། །ཚུལ་འདི་བློ་བཟང་ཆོས་ཀྱི་རྒྱལ་མཚན་གྱིས། །བཀྲ་ཤིས་རྟགས་ཀྱིས་མཛེས་པའི་ལྷ་རྫས་ངོས། །རྣམ་མང་རྒྱལ་བའི་སྐུ་གཟུགས་ལེགས་
བསྒྲུབས་པར། །བསྟོད་པའི་རིམ་པ་ཕྲེང་བར་ཕྱོགས་གཅིག་སྤེལ། །དགེ་བ་འདི་ཡིས་ཚེ་རབས་ཀུན་ཏུ་བདག་ཐེག་མཆོག་འཁོར་ལོ་བཞི་དང་མི་འབྲལ་ཞིང། །ཐུབ་དབང་བརྟུལ་ཞུགས་བླ་ན་མེད་བཟུང་སྟེ། །རྒྱལ་བའི་དམ་
ཆོས་མ་ལུས་འཛིན་གྱུར་ཅིག་ །



﻿༄༅། །པཎ་ཆེན་ཐམས་ཅད་མཁྱེན་པ་ཆེན་པོའི་གསུང་ཐོར་བུ་བ་ཕྱོགས་གཅིག་ཏུ་བསྡེབས་པ་རྣམས་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། ཞིང་ཕྱོགས་བཅུའི་རྒྱལ་བ་མ་ལུས་པའི། །ཐུགས་བརྩེ་བའི་ཡེ་ཤེས་གཅིག་བསྡུས་ནས། །དེང་ངུར་སྨྲིག་འཛིན་
པའི་སྐུར་སྟོན་པ། །རྗེ་བློ་བཟང་རྒྱལ་བ་གཉིས་པའི་ཞབས། །ལམ་རིམ་གཉིས་ཟབ་མོ་ལྟ་བའི་གནད། །རྒྱུད་མ་དག་ཞིང་དུ་རྒྱས་བྱ་ཞེས། །སྔོན་ཐུགས་དམ་
བཅས་བཞིན་ལེགས་བསྒྲུབས་པ། །རྗེ་བློ་བཟང། །གནས་འོག་མིན་ཆོས་ཀྱི་ཕོ་བྲང་དུ། །སྲས་ས་བཅུའི་སེམས་དཔའི་འཁོར་དབུས་སུ། །དབྱིངས་ཁ་
སྦྱོར་བདུན་ལྡན་རྡོ་རྗེ་འཛིན། །རྗེ་བློ་བཟང། །ཕྱོགས་རབ་འབྱམས་ཞིང་ཁམས་བྱེ་བ་བརྒྱར། །བདུད་བཅོམ་ཞིང་མངོན་པར་བྱང་ཆུབ་སོགས། །དཔལ་བཅུ་

[002A]༄༅། །གཉིས་མཛད་པའི་ཟློས་གར་མཁན། །རྗེ་བློ་བཟང། །རྗེ་དུས་གསུམ་སངས་རྒྱས་ཀུན་གྱི་ཡབ། །སྲས་གཞོན་ནུའི་ཚུལ་འཛིན་འཇམ་པའི་དབྱངས། །
བོད་གངས་ཅན་མགོན་སྤྲུལ་ཙོང་ཁ་པ། །རྗེ་བློ་བཟང། །ཐབས་མཁས་པས་གདུལ་དཀའ་འདུལ་བའི་ཕྱིར། །དགྲ་ཕྱི་ནང་གསང་བའི་གཤིན་རྗེའི་གཤེད། །ལྷ་དྲག་པོ་རྡོ་
རྗེ་འཇིགས་བྱེད་ཚུལ། །རྗེ་བློ་བཟང། །བློ་སྒྲིབ་བྲལ་མཁྱེན་བཟང་ཕ་མཐའ་བརྒལ། །མཚན་སྙན་གྲགས་སྲིད་པ་གསུམ་ན་གཡོ། །དཔལ་འཕྲིན་ལས་བཟང་པོ་སྐྱེ་
དགུའི་གཉེན། །རྗེ་བློ་བཟང། །བཀའ་མདོ་རྒྱུད་གཞུང་ལུགས་མ་ལུས་པ། །དོན་གདམས་པའི་མཆོག་ཏུ་ལེགས་དགོངས་ནས། །རྒྱུད་སྐལ་ལྡན་འགྲོ་ལ་འདོམས་
མཛད་པའི། །རྗེ་བློ་བཟང། །ལར་ཐུབ་བསྟན་ཤིན་ཏུ་སྙིགས་པའི་དུས། །ཆོས་མདོ་རྒྱུད་བསླབ་གསུམ་རིམ་གཉིས་སོགས། །ཆེས་རྒྱས་མཛད་རྒྱལ་བའི་ཉི་མ་དངོས། །རྗེ་བློ་བཟང་

[002B] །གསུང་འགག་མེད་མི་གཞིག་རྡོ་རྗེའི་དབྱངས། །ཐུགས་བདེ་སྟོང་ནམ་མཁའི་ངོ་བོ་ཉིད། །རྗེ་བློ་བཟང། །དུས་སྙིགས་མའི་མགོན་པོ་མར་མེ་མཛད། །ཕྱིས་
ཐུབ་བསྟན་མིང་ཙམ་གྱུར་པའི་ཚེ། །སླར་ཡོངས་རྫོགས་བསྟན་པའི་དཔལ་དུ་ཤར། །ཕ་ཀུན་མཁྱེན་བློ་བཟང་གྲགས་པའི་དཔལ། །སྔོན་རྒྱལ་བའི་མདུན་སར་པདྨའི་མཚན། །སྟེང་དགའ་ལྡན་འཇམ་དཔལ་
སྙིང་པོར་གྲགས། །བོད་ཁ་བ་ཅན་འདིར་ཙོང་ཁ་པ། །ཕ་ཐམས་ཅད་མཁྱེན་པ་བསྟན་པའི་བདག་བདག་དེང་ནས་བྱང་ཆུབ་སྙིང་པོའི་བར། །སྐྱབས་རེ་ས་གཞན་དུ་མི་འཚོལ་བས། །ཕ་ཁྱོད་ཀྱི་ཐུགས་རྗེའི་
ལྕགས་ཀྱུ་ཡིས། །དུས་རྟག་ཏུ་རྗེས་སུ་བཟུང་དུ་གསོལ། །རྗེ་ཁྱོད་ཞབས་སྤྱི་བོའི་རྒྱན་དུ་བསྟེན། །གསུང་ལེགས་བཤད་བདུད་རྩི་ངོམས་མེད་འཐུང། །བཀའ་ཚུལ་བཞིན་བསྒྲུབ་པའི་མཆོད་པ་ཡིས། །
མགོན་ཁྱོད་མཉེས་བགྱིད་པར་བྱིན་གྱིས་རློབས། །ཚེ་འདི་ནང་ཞེན་པའི་འཁྲི་བ་བཅད། །ཁམས་གསུམ་གྱི་བདེ་ལ་ཞེན་པ་ལོག་མ་འགྲོ་ཀུན་དོན་དུ་སེམས་བསྐྱེད་པར། །ཐུགས་བརྩེ་བས་ཟུངས་
ཤིག་ཐམས་ཅད་མཁྱེན། །བཀའ་མདོ་རྒྱུད་གཞུང་ལུགས་ཕ་མཐར་སོན། །དགྲ་བདག་འཛིན་འབྱུང་པོའི་སྲོག་རྩ་བཅད། །ལམ་རིམ་གཉིས་རྣལ་འབྱོར་མཐར་ཕྱིན་པར། །ཐུགས་བརྩེ་བས་མྱུར་དུ་བྱིན་གྱིས་

[003A]༄༅། །རློབས། །ཚེ་འདི་ནང་འགགས་ཚེ་དགའ་ལྡན་དུ། །རྗེ་ཁྱོད་དྲུང་པདྨོའི་སྦུབས་ལས་སྐྱེས། །ཆོས་ཟབ་རྒྱས་གདམས་པའི་མཛོད་བཟུང་སྟེ། །མ་འགྲོ་ཀུན་འདྲེན་པར་བྱིན་གྱིས་རློབས། །ཞིང་
ངོ་མཚར་རྨད་བྱུང་བཀོད་པ་དེར། །མགོན་བདེ་གཤེགས་སེང་གེའི་ང་རོ་ཡི། །ཞལ་མཐོང་ཞིང་གསུང་ལ་ལོངས་སྤྱོད་པའི། །དུས་དང་པོའི་འཁོར་དུ་བདག་གྲུབ་མཛོད། །དུས་འདིར་ཡང་རྗེ་བཙུན་བླ་མ་ཡི། །
ལུགས་བཟང་པོའི་འཕྲིན་ལས་སྤེལ་བ་ལ། །གེགས་འགལ་རྐྱེན་མིང་ཡང་མི་འབྱུང་ཞིང། །གྲོགས་མཐུན་རྐྱེན་ཚང་བའང་བླ་མ་མཁྱེན། ཞེས་རྗེ་བཙུན་བླ་མ་ཐམས་ཅད་མཁྱེན་པ་བློ་བཟང་གྲགས་པའི་
དཔལ་ལ་གསོལ་བ་འདེབས་པ་དད་པའི་ལྗོན་ཤིང་རྒྱས་པའི་མེ་ཏོག་ཅེས་པ་འདི་ཡང། སྐྱེས་ཙམ་ཉིད་ནས་རྗེ་ཐམས་ཅད་མཁྱེན་པ་ཉིད་ལ་མི་ཕྱེད་པའི་དད་པ་དང་ལྡན་པ། དགེ་སློང་བློ་བཟང་ཆོས་ཀྱི་རྒྱལ་
མཚན་གྱིས་སྦྱར་བའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། དུས་གསུམ་བདེ་གཤེགས་ཆོས་དང་ཚོགས་བཅས་ལ། །བདག་དང་མཁའ་མཉམ་འགྲོ་བ་མ་ལུས་པ། །བྱང་ཆུབ་སྙིང་པོའི་བར་དུ་སྐྱབས་སུ་མཆི། །འདི་ཕྱི་བར་དོའི་འཇིགས་ལས་བསྒྲལ་དུ་གསོལ། །རྙེད་

[030B] །ཁེ་ཉེན་སྐྱིད་སྡུག་འདམ་ཀའི་སྐབས་ཡིན་པས། །དོན་མེད་ཚེ་འདིའི་བྱ་བས་མི་གཡེང་བར། །དོན་ཆེན་སྙིང་པོ་ལེན་པར་བྱིན་གྱིས་རློབས། །འདུས་པ་འབྲལ་ཞིང་བསགས་པ་མ་
ལུས་འཛད། །མཐོན་པོའི་མཐའ་རྒུད་སྐྱེས་པའི་ཐ་མ་འཆི། །འཆི་བར་མ་ཟད་ནམ་འཆི་ཆ་མེད་པའི། །ལོང་མེད་རྒྱུད་ལ་སྐྱེ་བར་བྱིན་གྱིས་རློབས། །གཟུང་འཛིན་རྣམ་རྟོག་འཁྲུལ་བའི་གྲོང་ཁྱེར་དུ། །མི་གཙང་འབྱུང་བཞི་
སྒྱུ་མའི་ཕུང་པོ་དང། །རྣམ་ཤེས་འབྲལ་ཀའི་འཆི་རྐྱེན་སྣ་ཚོགས་པའི། །གནད་གཅོད་སྡུག་བསྔལ་ཞི་བར། །གཅེས་པར་བསྐྱངས་པའི་ལུས་ཀྱིས་དགོས་དུས་བསླུས། །འཇིགས་རུང་གཤིན་རྗེའི་དགྲ་བོ་མངོན་དུ་གྱུར། །
དུག་གསུམ་མཚོན་གྱིས་རང་སྲོག་གཅོད་པའི་ཚེ། །མི་དགེའི་འཁྲུལ་སྣང་ཞི་བར། །སྨན་པས་བོར་ཞིང་རིམ་གྲོས་བཟློག་ཏུ་མེད། །གཉེན་རྣམས་གསོན་དུ་རེ་བའི་རེ་ཐག་ཆད། །རང་ཉིད་ཅི་བྱ་གཏོལ་མེད་གྱུར་པའི་ཚེ། །བླ་མའི་
གདམས་ངག་དྲན་པར། །སེར་སྣས་བསགས་པའི་ཟས་ནོར་ཤུལ་དུ་ལུས། །བརྩེ་ཞིང་གདུང་བའི་གཉེན་དང་གཏན་བྲལ་བྱས། །ཉམ་ངའི་གནས་སུ་གཅིག་པུར་འགྲོ་བའི་ཚེ། །དགའ་སྤྲོའི་གདེངས་དང་ལྡན་པར། །ས་ཆུ་མེ་རླུང་
འབྱུང་བ་རིམ་གྱིས་ཐིམ། །ལུས་ཀྱི་སྟོབས་ཤོར་ཁ་སྣ་བསྐམས་ཤིང་བརྫེས། །དྲོད་བསྡུས་དབུགས་བརྩེགས་ངར་སྒྲ་འབྱིན་པའི་ཚེ། །དགེ་སེམས་སྟོབས་ལྡན་སྐྱེ་བར། །འཇིགས་སྐྲག་འཁྲུལ་སྣང་སྣ་ཚོགས་ཁྱད་པར་དུ། །སྨིག་

[031A]༄༅། །རྒྱུ་དུ་བ་མཁའ་འདྲའི་སྣང་བ་ཤར། །རང་བཞིན་བརྒྱད་ཅུའི་བཞོན་པ་འགགས་པའི་ཚེ། །འཆི་མེད་གནས་ལུགས་རྟོགས་པར། །རླུང་ཁམས་རྣམ་ཤེས་ཐིམ་པར་རྩོམ་པ་ན། །ཕྱི་དབུགས་རྒྱུན་ཆད་
གཉིས་སྣང་རགས་པ་ཐིམ། །མར་མེ་འབར་འདྲའི་སྣང་བ་ཤར་བའི་ཚེ། །དྲན་ཤེས་ཤུགས་དྲག་སྐྱེ་བར། །སྣང་མཆེད་ཐོབ་གསུམ་སྔ་མ་ཕྱི་མར་ཐིམ། །ཟླ་ཉི་མུན་པས་ཁྱབ་འདྲའི་ཉམས་ཤར་ཚེ། །འཁོར་འདས་སྟོང་
པར་རྟོགས་པའི་རྣལ་འབྱོར་གྱིས། །རང་ངོ་རང་གིས་ཤེས་པར། །ཉེར་ཐོབ་ཐམས་ཅད་སྟོང་པར་ཐིམ་པ་ལས། །ཀུན་རྟོག་སྤྲོས་པ་ཀུན་ཞི་སློད་བྱེད་ཀྱི། །རྐྱེན་བྲལ་སྟོན་གནམ་ལྟ་བུའི་ཉམས་ཤར་ཚེ། །འོད་གསལ་མ་བུ་
འཕྲོད་པར། །སྟོང་བཞིའི་དུས་སུ་གློག་གི་རྗེས་འགྲོ་བའི། །ཚངས་པའི་མེ་ཡིས་རི་བོང་ཅན་བཞུས་ཏེ། །ལྷན་སྐྱེས་བདེ་སྟོང་སྦྱར་བའི་ཡེ་ཤེས་ལ། །རྩེ་གཅིག་མཉམ་པར་འཇོག་པར། །དེ་ལས་ལངས་ཚེ་འཆི་བའི་འོད་གསལ་
གྱི༑ ༑རླུང་སེམས་ཙམ་ལས་མཚན་དཔེའི་དཔལ་འབར་བ། །བར་དོ་ལོངས་སྤྱོད་རྫོགས་པའི་སྐུར་བཞེངས་ནས། །སྒྱུ་མའི་ཏིང་འཛིན་རྫོགས་པར། །གལ་ཏེ་ལས་ཀྱིས་བར་དོ་གྲུབ་གྱུར་ན། །འཕྲལ་དུ་བཏགས་པས་སྐྱེ་འཆི་བར་
དོ་ཡི༑ ༑སྡུག་བསྔལ་བདེན་པར་མེད་པའི་ཚུལ་རྟོགས་ནས། །འཁྲུལ་སྣང་དག་པར་འཆར་བར། །འབྱུང་བ་ལོག་པའི་དགྲ་བཞི་འཇིགས་སྣང་གསུམ། །མ་ངེས་རྟགས་རྣམས་སྣ་ཚོགས་ཤར་བའི་ཚེ། །ཕྱི་ནང་གསང་བ་

[031B] །རྣམ་དག་ཞིང་དུ་སྐྱེ་བར། །མཁའ་སྤྱོད་རིག་པ་འཛིན་པའི་རྟེན་མཆོག་གམ། །ཚངས་སྤྱོད་བསླབ་གསུམ་ལྡན་པའི་ལུས་བཟུང་སྟེ། །རིམ་གཉིས་ལམ་གྱི་རྟོགས་པ་མཐར་ཕྱིན་ནས། །སྐུ་གསུམ་
མྱུར་དུ་ཐོབ་པར་བྱིན་གྱིས་རློབས། ཅེས་བར་དོ་འཕྲང་སྒྲོལ་གྱི་གསོལ་འདེབས་འཇིགས་སྒྲོལ་གྱི་དཔའ་བོ་ཞེས་བྱ་བ་འདི་ཡང། དོན་གཉེར་བ་འབའ་ཞིག་གིས་བསྐུལ་བའི་དོན་དུ། མདོ་རྒྱུད་དམ་པའི་མན་ངག་བཞིན་དུ་ཤཱཀྱའི་
བཙུན་པ་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་དཔལ་ལྡན་འབྲས་སྤུངས་ཀྱི་གཟིམས་ཁང་དུ་སྦྱར་བ་འདི་ཉིད་སྣོད་མིན་དང་སྔགས་བླ་མེད་ཀྱི་དབང་མ་ཐོབ་པ་རྣམས་ལ་གསང་བར་བྱ་བ་ཁོ་ན་ཡིན་ཅིང། རང་ཉིད་
ཡི་དམ་གང་ལ་བྱེད་པ་དེའི་གསོལ་འདེབས་ཀྱི་མཇུག་ཏུ་སྦྱར་བས་ཆོག་ཅིང། དོན་དྲན་བཞིན་པས་ཉམས་སུ་བླངས་ན་འཆི་གའི་གདམས་པའི་རྒྱལ་པོར་འགྱུར་རོ།། །།



﻿༄༅། །སསྟི། བློ་བཟང་ཆོས་ཀྱི་རྒྱལ་པོའི་དགེ་མཚན་འཛིན། །ངག་དབང་བློ་བཟང་བསྟན་པའི་རྒྱ་མཚོ་སྤེལ། །གྲགས་
པའི་རྒྱལ་མཚན་ཕྲེང་བ་གསུམ་ན་མཛེས། །མཆོག་གསུམ་སྐྱབས་ཀྱི་དམ་པར་གསོལ་བ་འདེབས། །སྐྱེ་བ་ཀུན་ཏུ་བླ་མ་མཆོག་རྣམས་ཀྱིས། །རྗེས་སུ་བཟུང་སྟེ་སྟོན་པའི་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་
ལེགས་བཟུང་ནས། །འགྲོ་ཀུན་དོན་དུ་སངས་རྒྱས་མྱུར་ཐོབ་ཤོག་ཅེས་པ་འདི་ཡང་ལྷོ་པ་དཀའ་བཅུ་པས་བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། དུས་གསུམ་བདེ་གཤེགས་ཀུན་གྱི་སྐུ་གསུང་ཐུགས། །ཡེ་ཤེས་ནམ་མཁའི་

[028B] །སྲིད་པ་གསུམ་ན་དཔེ་ཟླ་མ་མཆིས་པའི། །བསླུ་མེད་སྐྱབས་ཀྱི་དམ་པ་བླ་མ་རྗེ། །གསོལ་བ་འདེབས་སོ་དམ་ཆོས་བསྒྲུབ་པའི་གེགས། །རྐྱེན་ངན་བར་ཆད་ཞི་བར་བྱིན་གྱིས་རློབས། །རྒུད་པའི་འབྱུང་གནས་
རང་ཉིད་གཅེས་འཛིན་འདིའི། །ཁོང་སྐྲན་རྩད་ནས་ཐོན་པར་བྱིན་གྱིས་རློབས། །བྱམས་དང་སྙིང་རྗེ་བྱང་ཆུབ་སེམས་འབྱོངས་ཤིང། །བདག་མེད་གནས་ལུགས་རྟོགས་པར་བྱིན་གྱིས་རློབས། །དེང་ནས་ཇི་སྲིད་བྱང་ཆུབ་སྙིང་པོའི་
བར༑ ༑ཁྱོད་མིན་རེ་སའི་སྐྱབས་གཞན་མ་མཆིས་པས། །འདི་དང་བར་དོ་ཕྱི་མའི་སྐབས་ཀུན་ཏུ། །མགོན་སྐྱབས་དཔུང་གཉེན་མཛོད་ཅིག་བླ་མ་རྗེ། །གསོལ་བ་འདེབས་སོ། །ཞེས་སོགས་ཚིག་རྐང་དྲུག་པོ་འདི་རིམ་བཞིན་སྦྱར་
རོ༑ ༑ལས་ངན་དབང་གིས་སྙིགས་མའི་དུས་འདིར་སྐྱེས། །ནད་སོགས་མི་འདོད་སྡུག་བསྔལ་ཆར་ལྟར་བབས། །མགོན་མེད་ཉམ་ཐག་འགྲོ་བ་བདག་ཅག་ལ། །འབྲལ་མེད་ཐུགས་རྗེས་གཟིགས་ཤིག་བླ་མ་རྗེ། །གསོལ་བ་
འདེབས་སོ་སོགས་འགྲོ། སྡུག་བསྔལ་མི་འདོད་དེ་ཡི་རྒྱུ་ལ་དགའ། །བདེ་འདོད་དགེ་བའི་ལས་ལ་དགྲ་ལྟར་བལྟ། །མིག་ཅན་གཡང་ལ་མཆོངས་འདྲའི་སྨྱོན་པ་བདག་ངན་འགྲོའི་འཇིགས་ལས་སྒྲོལ་ཞིག་བླ་མ་རྗེ། །གསོལ་བ་
འདེབས་སོགས་འགྲེ། སྐྱེ་རྒ་ན་འཆི་རྒུད་པའི་རླབས་འཁྲུག་ཅིང། །ལས་དང་ཉོན་མོངས་ཆུ་སྲིན་མང་པོས་གཙེས། །སྡུག་བསྔལ་རྒྱ་མཚོར་བྱིང་བའི་འགྲོ་བ་རྣམས། །སྲིད་པའི་མཚོ་ལས་སྒྲོལ་ཞིག་བླ་མ་རྗེ། །གསོལ་བ་

[029A]༄༅། །འདེབས་སོགས་འགྲེ། །འདས་པའི་སངས་རྒྱས་མང་པོས་སྤངས་གྱུར་ཅིང། །ད་ལྟའི་སངས་རྒྱས་རྣམས་ཀྱིས་མ་ཐུལ་བ། །བདག་དང་བདག་འདྲའི་སྙིགས་དུས་འགྲོ་བ་ལ། །འབྲལ་མེད་ཐུགས་རྗེས་གཟིགས་
ལ་བྱིན་གྱིས་རློབས། །ཀིམ་པའི་འབྲས་བུ་མངར་བའི་དུག་སྡོང་ལྟར། །མནོག་ཆུང་ཉེས་པ་ཀུན་གྱི་གཞིར་གྱུར་པ། །འཁོར་བའི་ཕུན་ཚོགས་བདེ་འབྱོར་ཅི་འདྲ་ལའང། །ཞེན་ལོག་ངེས་འབྱུང་སྐྱེ་བར་། །ངོམས་མེད་ཟག་
བཅས་བདེ་བ་ཕྲ་མོ་ཡིས། །ཡུན་རིང་བཟོད་དཀའི་སྡུག་བསྔལ་སྒྲུབ་བྱེད་པ། །བདེ་བས་སྡུག་བསྔལ་ཉོ་བའི་བརྗེ་ཚོང་མཁན། །བདག་འཛིན་དོན་མཐུན་འཇོམས་པར་། །རྐྱེན་ངན་སྣ་ཚོགས་འཁྲིགས་པའི་ཆུ་འཛིན་
ལས༑ ༑ཉིན་བཞིན་སྡུག་བསྔལ་དྲག་པོའི་ཆར་བབ་ཀྱང། །རང་གི་སྔོན་བྱས་ལས་ངན་རྣམ་སྨིན་དུ། །ཤེས་ནས་བདག་གིར་བྱེད་པར་། །ནད་གདོན་ཆོམ་རྐུན་དགྲ་ཡིས་གཙེས་པ་ཡང། །མགར་བ་རང་གི་རལ་
གྲིས་བསད་པ་ལྟར། །རང་ཉིད་གཅེས་པར་འཛིན་པའི་ཕུང་རྒན་ལ། །ལེ་ལན་འདས་ནས་སྤོང་བར་། །བདག་ཉིད་གཅེས་པར་འཛིན་པའི་གདོན་ཆེན་འདི། །ཉེས་ཚོགས་མ་ལུས་འབྱུང་བའི་གཞིར་མཐོང་ནས། །ལུང་དང་
རིགས་པའི་མཚོན་རྣོན་བརྒྱ་ཕྲག་གིས། །བདག་འཛིན་སྲོག་རྩ་གཅོད་པར་། །སྙིང་གི་སྦུབས་སུ་བསོད་ནམས་མ་ཡིན་པའི། །རྫས་ངན་བསགས་ནས་མི་དང་མི་མིན་གྱི། །གནོད་བྱེད་མ་ལུས་ཡང་ཡང་སྤྱན་འདྲེན་པའི་

[029B] །བདག་མེད་བདག་ཏུ་རྨོངས་པའི་འདུ་བྱེད་ཀྱིས། །མིང་གཟུགས་མྱུ་གུ་སྡུག་བསྔལ་འབྲས་བུ་ཅན། །གྲངས་མེད་བསྒྲུབ་པའི་འདོ་མེད་བསོ་ནམ་མཁན། །ཕུང་བྱེད་དགྲ་འདི་འཇོམས་
པར་། །ལུས་སྲོག་འཇིག་པའི་མཚོན་ཆར་སྟོང་བབ་ཀྱང། །སྡིག་སྤོང་དགེ་བ་བསྒྲུབ་པའི་གྲོགས་མཆོག་ཏུ། །མཐོང་ནས་རྣམ་གསུམ་བཟོད་པའི་གོ་བགོས་ནས། །གནོད་ལན་ཕན་པ་བསྒྲུབ་པར་། །མདོར་ན་མི་འདོད་
སྡུག་བསྔལ་ཅི་བྱུང་ཡང། །རང་ཉམས་དཔགས་ཏེ་སྙིང་རྗེས་ཡིད་བསྐྱོད་དེ། །མར་གྱུར་འགྲོ་བའི་སྡིག་དང་སྡུག་བསྔལ་ཀུན། །ཞུམ་མེད་དང་དུ་ལེན་པར་། །གལ་ཏེ་ལས་ཀྱིས་དམྱལ་བར་སྐྱེས་ན་ཡང། །སྐྱེས་མ་
ཐག་ཏུ་དམྱལ་བའི་སྡུག་བསྔལ་རྣམས། །མ་ལུས་བདག་གི་ལུས་ལ་སྨིན་གྱུར་ནས། །དེ་དག་བདེ་དགེས་གང་བར་། །ཀུན་ཀྱང་བདག་ལ་མི་དགའ་ཡོངས་གཤེ་ན། །སྔོན་ཆད་སྡུག་གཤིས་ངན་པས་གཞན་དག་ལ། །
གནོད་པའི་འབྲས་བུ་དེ་ཕྱིར་དེང་ནས་བཟུང། །ཁྲོ་གཏུམ་གཤིས་ངན་སྤོང་བར་། །ཕྱིན་ཆད་རྐྱེན་ངན་བར་ཆད་ཅི་བྱུང་ཡང། །ལས་ངན་བུ་ལོན་འཇལ་དང་ལྟས་ངན་རྣམས། །གཡང་དུ་ལེན་པའི་དགེ་བའི་བཤེས་གཉེན་དུ། །
ཤེས་ནས་ཡིད་བདེ་བསྒོམ་པར་བྱིན་གྱིས་། །དུས་ངན་སྡུག་བསྔལ་ཆུ་གཉེར་འདྲ་བ་འདི། །ཡིད་འབྱུང་དྲེགས་སེལ་འགྲོ་ལ་བརྩེ་བ་དང། །རླབས་ཆེན་དགེ་ཚོགས་འགྲུབ་པའི་བསྐུལ་མ་རུ། །མཐོང་བས་དང་དུ་ལེན་པར་། །མ་

[030A]༄༅། །རིག་དུག་ཆུས་སྤགས་པའི་རྣམ་ཤེས་ལ། །ཇི་ལྟར་སྣང་ཞིང་ཞེན་པའི་དངོས་པོ་རྣམས། །ནམ་མཁའི་པདྨོ་ཇི་བཞིན་མཐོང་བ་ཡི། །བདག་མེད་གནས་ལུགས་རྟོགས་པར་། །འཁོར་འདས་བཟང་
ངན་སྣང་བ་ཅི་ཤར་ཡང། །རྟོག་པས་བཏགས་པ་ཙམ་ཞིག་མ་གཏོགས་པར། །གཞན་དུ་གྲུབ་པ་ཅུང་ཟད་མེད་པ་ཡི། །རང་བཞིན་ཇི་བཞིན་ཤེས་པར་། །ཤིན་ཏུ་རྟོགས་དཀའི་ཆོས་ཀུན་དེ་བཞིན་ཉིད། །རྒྱལ་བའི་
དགོངས་པ་ཇི་བཞིན་ལེགས་རྟོགས་ནས། །ཞི་ལྷག་ཟུང་དུ་འབྲེལ་བའི་རྣལ་འབྱོར་གྱིས། །སྒྲིབ་གཉིས་གཡུལ་ལས་རྒྱལ་བར་བྱིན་གྱིས་རློབས། ཅེས་པ་འདི་ཡང། འདི་ནང་གི་ཆོས་བརྒྱད་སྤངས་ཏེ། རྩེ་གཅིག་ཏུ་
བསྒྲུབ་པ་སྙིང་པོར་བྱེད་པ་དཀའ་བཅུ་འཛིན་པ་བརྩོན་འགྲུས་རྒྱལ་མཚན་གྱིས་བླ་མ་ལ་ཐུགས་རྗེ་བསྐུལ་ཞིང་གསོལ་བ་འདེབས་པ། མཇུག་ཏུ་བདག་འཛིན་ལ་དགྲར་བལྟས་ནས་སྡུག་བསྔལ་དང་དུ་ལེན་པ། རྒྱུན་གྱི་
ཉམས་ལེན་དུ་འོས་པའི་འཁྱེར་བདེ་ཞིག་ཅེས་ཀྱང་དགོས་ཅེས་ཡང་ཡང་བསྐུལ་བ་ལ་བརྟེན་ནས། དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་བཀྲ་ཤིས་ལྷུན་པོའི་གཟིམས་ཁང་དུ་བྲིས་པའོ།། །།



﻿༄༅། །ན་མོ་གུ་རུ། འོག་མིན་གྱི་གནས་མཆོག་ཉམས་དགའ་བར། །རིགས་ཀུན་གྱི་བདག་པོ་རྡོ་རྗེ་འཆང། །འཕགས་ཡུལ་གྱི་བྱ་རྒོད་ཕུང་པོའི་རིར། །ལྷ་བཅས་ཀྱི་འདྲེན་པ་ཤཱཀྱའི་གཙོ། །བྱང་ཕྱོགས་ཀྱི་སྐལ་བཟང་
གདུལ་བྱའི་དཔལ། །ཕ་བློ་བཟང་རྒྱལ་བ་གཉིས་པའི་ཞབས་།དབྱེར་མེད་ཀྱི་ངོ་བོ་སྐྱབས་ཀྱི་ཕུལ། །གསུམ་ལྡན་གྱི་བླ་མ་རྡོ་རྗེ་འཛིན། །གུས་ལྡན་གྱི་བུ་ལ་བྱིན་རློབས་ལ། །མཆོག་ཐུན་མོང་གི་དངོས་གྲུབ་སྩལ་དུ་གསོལ། །སྒྲིབ་
ཡིད་ཀྱི་ཡེ་ཤེས་སྤྱན་ཡངས་ཤིང། །རྒྱང་རིང་ནས་གསན་པའི་སྙན་ལྡན་པས། །མོས་གུས་ཀྱིས་རྗེས་སུ་དྲན་བྱས་ཏེ། །བཅོས་མིན་དུ་གསོལ་བ་འདེབས་ལ་གསོན། །བདེ་སྟོང་གི་ཡེ་ཤེས་རོལ་པ་ལས། །ཐུགས་རྗེ་ཡི་སྤྲིན་ཕུང་ཆེར་
བཀྲིགས་ཏེ། །བྱིན་རླབས་ཀྱི་སྦྲང་ཆར་རྒྱུན་བསྲིངས་ལ། །ཉམས་རྟོགས་ཀྱི་འབྲས་བུ་རྒྱས་པར་མཛོད། །དལ་འབྱོར་གྱི་མི་ལུས་རིན་པོ་ཆེ། །རྙེད་དཀའ་ཞིང་འཇིག་པར་སླ་བ་འདི། །ཉིན་མཚན་དུ་དགེ་བའི་ཉམས་ལེན་གྱིས། །དོན་

[023A]༄༅། །ལྡན་དུ་འགྱུར་བར་བྱིན་གྱིས་རློབས། །བདག་སོགས་ཀྱི་གདུལ་བྱའི་བསོད་ནམས་གཞིར། །དུས་གསུམ་གྱི་བདེ་གཤེགས་ལས་ལྷག་ཅེས་།ཟབ་རྒྱས་ཀྱི་རྒྱུད་སྡེར་བསྔགས་པའི་ཕྱིར། །བསླུ་མེད་
ཀྱི་འདྲེན་པར་དམ་བཅས་ཏེ། །བྱང་ཆུབ་ཀྱི་བར་དུ་སྐྱབས་འཆའ་ན། །བྱིན་རླབས་དང་ཐུགས་རྗེའི་དཔུང་བསྐྱེད་ནས། །བདག་འཛིན་གྱི་དགྲ་འདི་གཞོམ་དུ་གསོལ། །དུས་དེང་ནས་ཇི་སྲིད་བྱང་ཆུབ་བར། །རེ་བལྟོས་ཀྱི་སྐྱབས་
གཞན་མི་འཚོལ་བས། །འདི་ཕྱི་དང་བར་དོ་ཐམས་ཅད་དུ། །འབྲལ་མེད་དུ་བརྩེ་བའི་ལྕགས་ཀྱུས་བཟུང། །བཀའ་དྲིན་འཁོར་མེད་ཀྱི་བླ་མ་ལ། །སྒོ་གསུམ་གྱི་དངོས་པོ་ཐམས་ཅད་དང། །ལུས་སྲོག་ཀྱང་བྲན་དུ་འབུལ་
ལགས་ན། །ཐུན་མོང་དང་མཆོག་གི་དངོས་གྲུབ་ཀུན། །དུས་ད་ལྟ་ཉིད་དུ་སྩལ་དུ་གསོལ། །གུས་ལྡན་གྱི་སློབ་མ་བདག་ཅག་གི་འཕྲལ་ཕུགས་ཀྱི་སྐྱིད་སྡུག་ལེགས་ཉེས་ཀུན། །སྐྱབས་མགོན་གྱི་དམ་པ་རྗེས་མཁྱེན་
པས༑ ༑སྐུ་གསུམ་གྱི་དངོས་གྲུབ་སྩལ་དུ་གསོལ། །འདི་རི་ཁྲོད་འཛིན་པའི་དགེ་སློང་གིས། །ཕ་བླ་མ་དྲན་དུས་གླུ་ལེན་པའི། །གཏམ་འདི་འདྲ་དགོས་ཅེས་བསྐུལ་བའི་ཚེ། །མིང་བློ་བཟང་ཆོས་རྒྱན་ཞེས་བྱས་སྨྲས།། །
﻿༄༅། །ན་མོ་གུ་རུ་ཙཀྲ་སམྦ་རཱ་ཡ། དུས་གསུམ་རྒྱལ་བ་ཀུན་གྱི་ཆོས་ཀྱི་
སྐུ༑ ༑དགེ་ལེགས་སྔོ་བསངས་ལང་ཚོ་བཀྲ་བའི་དབྱིངས། །སྣ་ཚོགས་སྒྱུ་འཕྲུལ་དྲ་བའི་དབང་པོའི་གཞུ། །ཀུན་ཁྱབ་སྐྱབས་ཀྱི་དམ་པར་གསོལ་བ་འདེབས། །གང་གི་དྲིན་གྱིས་བདེ་བ་མཆོག་གི་གནས། །སྐད་ཅིག་ཉིད་ལ་སྩོལ་

[025B] །རྩ་བའི་བླ་མ་བཅོམ་ལྡན་ཧེ་རུ་ཀ། དབྱེར་མེད་འཁོར་ལོའི་མགོན་ལ་གསོལ་བ་འདེབས། །རྣམ་འདྲེན་ཡེ་ཤེས་མཐར་ཐུག་བདེ་བ་མཆོག་མངོན་སུམ་མ་གྱུར་བདག་ཅག་གདུལ་བྱ་དང། །འཚམ་པར་གུར་
གུམ་གཞོན་ནུའི་འཇོ་སྒེག་གིས། །རྣམ་རོལ་རིགས་བརྒྱའི་གཙོ་ལ་གསོལ་བ་འདེབས། །བློ་བཟང་དཔའ་བོ་མཁའ་འགྲོའི་འོད་སྟོང་གི་འབྱུང་གནས་ལུང་རྟོགས་ཆོས་ཀྱི་སྣང་བྱེད་བདག་རྒྱལ་བའི་དགེ་མཚན་མཆོག་སྩོལ་
སྐྱེ་དགུའི་གཉེན། །བཅོམ་ལྡན་ཐུགས་རྗེའི་གཏེར་ལ་གསོལ་བ་འདེབས། །དེ་ལྟར་བསྟོད་པས་ཚེ་རབས་ཀུན་ཏུ་བདག་རྗེ་བཙུན་བླ་མ་བཅོམ་ལྡན་ཡབ་ཡུམ་གྱིས། །འབྲལ་མེད་རྗེས་བཟུང་མཆོག་དང་ཐུན་མོང་གི་དངོས་གྲུབ་མ་
ལུས་དེང་འདིར་མྱུར་དུ་སྩོལ། ཞེས་པ་འདི་ཡང་རབ་འབྱམས་པ་བསོད་ནམས་ཆོས་སྐྱོང་གིས་རྩ་བའི་བླ་མ་དང་བཅོམ་ལྡན་འདས་འཁོར་ལོ་སྡོམ་པ་དབྱེར་མེད་དུ་གསོལ་བ་འདེབས་ཚུལ་ཤློཀ་ལྔ་པ་ཞིག་དགོས་ཅེས་གསོལ་བ་
ནན་གྱིས་བཏབ་པ་ལ་བརྟེན་ནས། སྡེ་སྣོད་འཛིན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།



﻿༄༅། །ཐོགས་མེད་གཉིས་པ་རྒྱལ་སྲས་རིན་པོ་ཆེ། །
འཛམ་གླིང་མཁས་པའི་གཙུག་རྒྱན་རེད་མདའ་བ། །རྒྱལ་བ་ཀུན་དངོས་བློ་བཟང་གྲགས་པའི་དཔལ། །མཁས་གྲུབ་ཆེན་པོ་གསུམ་ལ་གསོལ་བ་འདེབས། །ཐེག་མཆོག་གདམས་པའི་གཏེར་གྱུར་ནམ་མཁའི་དཔལ། །ཁམས་

[024A]༄༅། །གསུམ་བསྟན་པའི་བདག་པོ་དགེ་འདུན་གྲུབ། །སེམས་དཔའ་ཆེན་པོ་བློ་གྲོས་སྦས་པའི་ཞབས། །རྒྱལ་བའི་སྲས་པོ་གསུམ་ལ་གསོལ་བ་འདེབས། །ཡེ་ཤེས་མཚན་ཅན་འཇམ་དབྱངས་སྐྱབས་མཆོག་
དཔལ། །སྐུ་གསུམ་མངོན་གྱུར་རྗེ་བཙུན་དབེན་ས་པ། །དེ་སྲས་ཐུ་བོ་སངས་རྒྱས་ཡེ་ཤེས་ཞབས། །འགྲོ་བའི་བླ་མ་གསུམ་ལ་གསོལ་བ་འདེབས། །བློ་བཟང་དམ་ཆོས་རྒྱལ་མཚན་འཛིན་པའི་དཔལ། །འཕགས་མཆོག་
ཐུགས་རྗེའི་དབང་ཕྱུག་སྤྱན་རས་གཟིགས། །བར་ཆད་ཀུན་སེལ་མཁའ་འགྲོ་ཆོས་སྐྱོང་ལ། །གསོལ་བ་འདེབས་སོ་འདོད་དགུའི་དངོས་གྲུབ་སྩོལ། །ཞེས་བློ་སྦྱོང་གི་བླ་མ་བརྒྱུད་པའི་གསོལ་འདེབས་འདི་ཡང་ཆོས་སྨྲ་བ་
བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།



﻿
[000]༄༅། །ཐུབ་དབང་ཞལ་པད་མ་བཞུགས། །

[001A] །ན་མོ་གུ་རུ་མཉྫུ་གྷོ་ཥཱ་ཡ། རྗེ་བཙུན་བླ་མ་བློ་བཟང་དོན་གྲུབ་ལ་སྐྱེས་རབས་ཀྱི་སྒོ་ནས་བསྟོད་པ། བཅོམ་ལྡན་འདས་ངག་གི་དབང་ཕྱུག་ལ་ཕྱག་འཚལ་ལོ། །ཐུབ་དབང་
ཞལ་གྱི་པདྨོ་ལ་ཆགས་པའི། །ལེགས་བཤད་སྦྲང་རྩིས་མོས་པའི་རྐང་དྲུག་པ། །རྨད་བྱུང་རྟོགས་པའི་དབྱངས་སྙན་སྒྲོགས་པ་ཅན། །ཐེག་མཆོག་ཉན་ཐོས་གྱུར་ལ་གསོལ་བ་འདེབས། །ཀཻ་ལ་
ཤས་མཛེས་ནོར་བུའི་ཕོ་བྲང་ཆེར། །དཔལ་ལྡན་དང་པོའི་སངས་རྒྱས་རྩ་བའི་རྒྱུད། །སླར་ཡང་སྡུད་མཛད་འྗམའི་དབྱངས་ཞེས་གྲགས། །རིགས་ལྡན་རིགས་ཀྱི་གཙོ་ལ་གསོལ་བ་འདེབས་
གྲུབ་པའི་གོ་འཕང་མཐོན་པོར་གཤེགས་གྱུར་ཀྱང། །སྣ་ཚོགས་གདུལ་བྱའི་བསམ་པ་ཇི་བཞིན་དུ། །ལེགས་ལྡན་རང་རྒྱུད་་ཨིང་རྟའི་སྲོལ་འབྱེད་མཁན། །ཀླུ་སྒྲུབ་སྲས་ཀྱི་མཆོག་ལ་གསོལ་

[002A]༄༅། །བ་འདེབས། །རྗེ་བཙུན་རྣལ་འབྱོར་མ་ཡིས་རྗེས་བཟུང་ནས། །རྒྱུད་སྡེའི་དོན་ལ་ཐོགས་མེད་མཁྱེན་པ་རྒྱས། །འཆད་རྩོད་རྩོམ་པས་ཐུབ་བསྟན་ཉིན་མོར་མཛད། །འཇིགས་མེད་
འབྱུང་གནས་ཞབས་ལ་གསོལ་བ་འདེབས། །དམ་ཆོས་འཛིན་པའི་སྨོན་ལམ་སྟོབས་རྒྱས་པས། །འཕགས་ཡུལ་མཁས་གྲུབ་དུ་མའི་ཞབས་བསྟེན་ཅིག་འདུས་པའི་ལམ་བཟང་ཕྱོགས་འདིར་གསལ་མཛད་པ། །
སྒྲ་སྒྱུར་དམ་པའི་ཞབས་ལ་གསོལ་བ་འདེབས། །འཇམ་པའི་དབྱངས་ཀྱིས་དངོས་སུ་བྱིན་བརླབས་པས། །ཤེས་བྱ་ཀུན་ལ་ལྟ་བའི་རྣམ་དཔྱོད་ཀྱིས། །རིག་གནས་རྒྱ་མཚོའི་མཐར་སོན་པཎྜི་ཏ། །ཀུན་དགའ་
རྒྱལ་མཚན་ཞབས་ལ་གསོལ་བ་འདེབས། །གསང་སྔགས་རྙིང་མའི་གདམས་པ་བདུད་རྩིའི་ཆུས། །སྐལ་བཟང་བྱས་པ་གྲུབ་པའི་ཡ་མཚན་གྱིས། །སྣང་སྲིད་ཟོལ་གནོན་དམ་ཅན་བྲན་དུ་འཁོལ། །རྣལ་
འབྱོར་དབང་ཕྱུག་ཞབས་ལ་གསོལ་བ་འདེབས། །རྒྱལ་བ་གཉིས་པ་རྗེ་བཙུན་ཙོང་ཁ་པའི། །སྲས་ཀྱི་ཐུ་བོའི་ཚུལ་བཟུང་བསྟན་པའི་གཉེན། །འཛམ་གླིང་མཁས་པའི་གཙུག་རྒྱན་དགེ་ལེགས་དཔལ། །

[002B] །མདོ་རྒྱུད་ཀུན་ལ་མཁྱེན་པའི་ལུས་སྟོབས་རྒྱས། །བསླབ་གསུམ་རིམ་གཉིས་གསེར་གྱི་ར་བས་མཛེས། །རྣམ་དག་རིགས་པའི་མཆེ་བ་མངོན་མཐོ་བ། །ཕྱོགས་
ཀྱི་གླང་པོའི་ཞབས་ལ་གསོལ་བ་འདེབས། །བློ་བཟང་དགོངས་དོན་བསམ་འཕེལ་དབང་གི་རྒྱལ། །རྨད་བྱུང་སྒྲུབ་པའི་རྒྱལ་མཚན་རྩེར་མཆོད་པས། །སྐུ་གསུམ་འདོད་དགུའི་ཆར་འབེབས་དབེན་ས་པ། །གྲུབ་
མཆོག་དམ་པའི་ཞབས་ལ་གསོལ་བ་འདེབས། །དགེ་ལེགས་ཡོན་ཏན་མ་ལུས་འབྱུང་བའི་གནས། །དྲི་མེད་བློ་བཟང་བསྟན་པའི་ཁང་བཟང་རྩེར། །ཆོས་ཀྱི་རྒྱལ་མཚན་འཛིན་པའི་དཔལ་ཡོན་ཅན། །དཔལ་ལྡན་
བླ་མའི་ཞབས་ལ་གསོལ་བ་འདེབས། །དེ་ལྟར་བསྟོད་པའི་རྣམ་དཀར་དགེ་བའི་མཐུས། །སྐྱེ་བ་ཀུན་ཏུ་དམ་པས་རྗེས་བཟུང་ནས། །ཚུལ་བཞིན་བསྟན་ལས་རྒྱལ་བའི་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་
འཛིན་པར་ཤོག་འདིས་མཚོན་དགེ་བས་ཚེ་རབས་ཐམས་ཅད་དུ། །ཐེག་མཆོག་དམ་པའི་མགོན་དང་མི་འབྲལ་ཞིང། །མཐའ་ཡས་རྒྱལ་བའི་ཆོས་ཚུལ་ཀུན་བཟུང་ནས། །བསྟན་དང་འགྲོ་བའི་དཔའ་དུ་བདག་གྱུར་ཅིག་
ཕན་བདེའི་དཔལ་གྱུར་བློ་བཟང་བསྟན་པའི་གཉེན། །བཤད་སྒྲུབ་ཆོས་ཀྱི་རྒྱལ་མཚན་འཛིན་པའི་མཆོག་སྐལ་བཟང་གདུལ་བྱའི་དཔལ་དུ་ཞབས་བརྟན་ཅིང། །ཐུབ་བསྟན་རྒྱ་མཚོ་རྟག་ཏུ་རྒྱས་བྱེད་ཤོག་དུས་གསུམ་

[003A]༄༅། །རྒྱལ་བ་སྲས་བཅས་ཐམས་ཅད་ཀྱི། །མཁྱེན་བརྩེའི་བདག་ཉིད་བློ་བཟང་གྲགས་པའི་དཔལ། །མགོན་དེའི་ཆོས་ཀྱི་རྒྱལ་མཚན་མངོན་མཐོ་བ། །ལྷར་བཅས་འགྲོ་བའི་གཙུག་ན་བརྟན་གྱུར་ཅིག་
ཅེས་རྗེ་བཙུན་དམ་པ་གྲུབ་པའི་དབང་ཕྱུག་བློ་བཟང་དོན་གྲུབ་ཀྱི་སྐྱེས་པའི་རབས་དང་མཐུན་པར་གསོལ་བ་འདེབས་པའི་ཚིགས་སུ་བཅད་པ་འདི་ནི། དགེ་བའི་བཤེས་གཉེན་སྡེ་སྣོད་འཛིན་པ་དུ་མས་བསྐུལ་བའི་ངོར་ཚད་
མར་གྱུར་པ་ལས་ཐོས་པ་བཞིན་དུ་རྒྱལ་ཁམས་པ་བློ་བཟང་ཆོས་ཀྱི་རྒྱལ་མཚན་གྱིས། དབེན་ས་ཆོས་ཀྱི་ཕོ་བྲང་གི་གཙུག་ལག་ཁང་དུ་ཐོགས་མེད་དུ་སྨྲས་པའོ།། །།



﻿༄༅། ན་མོ་གུ་རུ་མཉྫུ་གྷོ་ཥཱ་ཡ། ཕུན་ཚོགས་ཡོན་ཏན་ཀུན་གྱི་དཔལ་འབར་ཞིང། །དྲན་པ་ཙམ་གྱིས་སྲིད་ཞིའི་གདུང་སེལ་བ། །ལྷ་མིའི་སྟོན་པ་ཤཱཀྱའི་གཙོ་བོ་ལ། །ལུས་ངག་ཡིད་གསུམ་གུས་པས་གསོལ་བ་

[051A]༄༅། །འདེབས། །མཁྱེན་རབ་དབང་ཕྱུག་རྗེ་བཙུན་འཇམ་པའི་དབྱངས། །ཚེ་དཔག་མེད་མགོན་དཔལ་ལྡན་མར་མེ་མཛད། །རྒྱལ་བ་གཉིས་པ་བློ་བཟང་གྲགས་པའི་དཔལ། །སྐྱེ་དགུའི་འདྲེན་པ་གསུམ་ལ། །བློ་
བཟང་ལུང་རྟོགས་དམ་ཆོས་རྒྱལ་སྲིད་ལ། །དབང་བསྒྱུར་གྲུབ་པའི་རྒྱལ་མཚན་འཛིན་པའི་མཆོག་བཟང་པོའི་འཕྲིན་ལས་ཐུབ་དབང་བསྟན་པའི་གཉེན། །རྗེ་བཙུན་བླ་མའི་ཞབས་ལ། །དུས་གསུམ་བདེ་གཤེགས་ཀུན་གྱི་
ངོ་བོ་ཉིད། །བརྒྱད་ཁྲི་བཞི་སྟོང་ཆོས་ཕུང་འབྱུང་བའི་གནས། །འཕགས་ཚོགས་དགེ་འདུན་ཀུན་གྱི་གཙོ་བོ་མཆོག་དྲིན་ཅན་བླ་མ་རྣམས་ལ། །བསླུ་མེད་སྐྱབས་ཀྱི་དམ་པ་ཁྱེད་རྣམས་ལ། །རྩེ་གཅིག་གུས་པས་
གསོལ་བ་བཏབ་པའི་མཐུས། །གནས་སྐབས་ཚེ་རིང་ནད་མེད་ཕུན་ཚོགས་ཤིང། །བསམ་དོན་ཡིད་བཞིན་འགྲུབ་པར་བྱིན་གྱིས་རློབས། །དེང་ནས་བཟུང་སྟེ་སྐྱེ་བ་ཐམས་ཅད་དུ། །བདེ་འགྲོ་ལྷ་དང་མི་ཡི་རྟེན་ཐོབ་ནས། །རྗེ་
བཙུན་བླ་མ་རྣམས་ཀྱི་དགྱེས་བཞིན་དུ། །འབྲལ་མེད་རྗེས་སུ་འཛིན་པར་བྱིན་གྱིས་རློབས། །དེ་ཡི་མཐུ་ལས་ཐུགས་ཀྱི་བཅུད་ཕྱུང་བ། །གསུང་གི་བདུད་རྩི་ངོམས་མེད་མྱངས་པ་ལས། །སྐྱེ་རྒ་ན་འཆིའི་སྡུག་བསྔལ་རབ་
སྤངས་ཏེ། །སྐུ་གསུམ་མྱུར་དུ་ཐོབ་པར་བྱིན་གྱིས་རློབས། །མདོར་ན་རྗེ་བཙུན་བླ་མ་ཁྱེད་རྣམས་ཀྱི། །བྱིན་རླབས་བདུད་རྩི་སྙིང་ལ་ལེགས་ཞུགས་ནས། །སྡུག་བསྔལ་ཀུན་གྱི་མིང་ཡང་མི་འབྱུང་ཞིང། །ཆོས་དང་དཔལ་འབྱོར་

[051B] ཅེས་པ་འདི་ཡང་དད་པ་དང་ལྡན་པ་བཀྲ་ཤིས་རྩེའི་དཔོན་ས་བསམ་གྲུབ་བུ་ཁྲིད་ཀྱི་ཐུགས་དམ་དུ། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།།



﻿
[000]༄༅། །རྒྱལ་སྲས་ཤེས་རབ་འཕེལ་གྱི་སྤྲུལ་སྐུའི་གསོལ་འདེབས་དང་དགེ་སློང་མཁར་སྐྱ་པའི་བཀའ་ལན་བཞུགས་སོ། །

[001A] །དུས་གསུམ་རྒྱལ་བ་ཀུན་གྱི་ཐུགས་རྗེའི་གཏེར། །ཕྱག་ན་པདྨོའི་འཕྲིན་ལས་འོད་སྟོང་གིས། །འགྲོ་ལ་ཕན་བདེའི་ལམ་བཟང་རྒྱས་མཛད་པ། །ཆོས་རྗེ་རིན་པོ་ཆེ་ལ་
གསོལ་བ་འདེབས། །ཤེས་རབ་མཆོག་གི་རྒྱལ་བ་གཉིས་པ་ཡི། །བཤད་དང་བསྒྲུབ་པ་ཕྱོགས་དུས་ཐམས་ཅད་དུ། །འཕེལ་མཛད་རྒྱལ་བའི་སྲས་པོ་འགྲོ་བའི་མགོན། །སེམས་དཔའ་
ཆེན་པོའི་ཞབས་ལ་གསོལ་བ་འདེབས། །དེ་ཉིད་ཐུགས་རྗེས་བསྐྱོད་པའི་རྣམ་རོལ་གྱིས། །མཐའ་འཁོབ་མུན་པའི་གླིང་དུ་དམ་ཆོས་ཀྱི། །རིན་ཆེན་སྒྲོན་མེ་རབ་ཏུ་གསལ་མཛད་པའི། །འགྲོ་
བའི་འདྲེན་པ་མཆོག་ལ་གསོལ་བ་འདེབས། །སླར་ཡང་མཐའ་ཡས་གདུལ་བྱའི་དཔལ་མགོན་དུ། །བསླབ་གསུམ་ངུར་སྨྲིག་འཛིན་པའི་ཟློས་གར་གྱིས། །ཕྱོགས་ལས་རྣམ་པར་རྒྱལ་བའི་

[002A]༄༅། །དཔལ་མངལ་བ། །དཔལ་ལྡན་བླ་མའི་ཞབས་ལ་གསོལ་བ་འདེབས། །འཇིག་རྟེན་མགོན་པོའི་ཐུགས་རྗེའི་སྒྱུ་འཕྲུལ་ལས། །བློ་བཟང་རྒྱལ་བ་གཉིས་བའི་རིང་ལུགས་ཀྱི། །བསྟན་
པའི་རྒྱལ་མཚན་འཛིན་པའི་ཆོས་ཀྱི་རྗེ། །ཞབས་པད་བརྟན་ཅིང་འཕྲིན་ལས་རྒྱས་གྱུར་ཅིག་ ཅེས་པ་འདི་ཡང་རྒྱལ་སྲས་ཤེས་རབ་འཕེལ་གྱི་སྤྲུལ་པའི་སྐུ་ལ་གནང་བའོ།།     ༈    །དགེ་སློང་
མཁར་སྐྱ་བའི་ཡི་གེ་རྟེན་ལྡན་འབྱོར་པས་སྤྲོ་བ་ཐོབ། ཕྱག་ཆེན་བསྒོམ་པའི་ཚེ། ཡིད་བྱེད་བཀག་པ་ཙམ་མ་ཡིན་པར། སྒོམ་མཁན་གྱི་གང་ཟག་རང་ཉིད་དང། རང་སེམས་སོགས་རང་ལ་སྣང་
བ་ལྟར་མ་གྲུབ་པར་ངེས་པ་དེ་ཁའི་རྒྱུན་སྐྱོང་བ་དེ་ལྟ་བ་བསྒོམ་པ་དང་སྟོང་ཉིད་ཡུལ་དུ་བྱས་ནས་སྐྱོང་བ་ཡིན། སོ་སྐྱེའི་ཤེས་པ་ལ་སྣང་བ་འདི་བདེན་སྣང་དང། དེ་ལྟར་སྣང་བ་ལྟར་གྲུབ་པ་དགག་བྱ་
ཡིན་པས། སྣང་བ་ལྟར་མེད་པར་བཟུང་བས་ཆད་ལྟར་མི་འགྲོ། ང་སོགས་རྒྱུ་འབྲས་ཀྱི་ཆོས་ཐམས་ཅད་སྒྱུ་མ་རྨི་ལམ་མིང་གིས་བཏགས་ཙམ་དུ་ཡོད་པ་ཀུན་རྫོབ་ཏུ་ཡོད་པའི་དོན་ཡིན་ཅིང། རྗེས་ཐོབ་

[002B] རྗེས་ཐོབ་ཏུ་འགོག་མི་ཉན། མཉམ་གཞག་ཏུ་སྣང་བ་དེ་ནུབ་འགྲོ། རིགས་པས་དཔྱད་པས་ཆོས་རྣམས་ཡིད་ཙམ་དུ་ངེས་པ་དེ་བདེན་སྟོང་ངེས་པའི་ཐབས་ཡིན་པས། དེ་ལྟར་ངེས་པའི་
མཐུས། སྟོང་པར་ངེས་པ་དེ་ཁའི་རྒྱུན་སྐྱོང་བ་དེ་ཕྱག་ཆེན་སྐྱོང་བ་ཤིན་ཏུ་ཡིན། དེ་ལྟ་བུའི་ཚུལ་ཀྱིས་ཉམས་ལེན་ལ་བརྩོན་པར་མཛོད། འདིར་ཀྱང་དེ་ཁའི་སྐྱབས་འཇུག་བྱེད། རྟེན་སྔགས་མདུད། རྟེན་འདུས་རིལ་བུ་དང་
བཅས་ཚེས་བཟང་པོ་ལ། ། ཅེས་པ་འདི་ནི་པཎ་ཆེན་ཐམས་ཅད་མཁྱེན་པའི་གསུང་ཡིན་ནོ།། །།



﻿༄༅། །ཨོཾ་སྭ་སྟི། ཐུགས་རྗེ་ཉིན་མོར་བྱེད་པའི་འོད་སྟོང་གིས། །གདུལ་བྱའི་རྨོངས་མུན་མཐའ་དག་སེལ་
མཛད་ཅིང། །ཕན་བདེའི་འདབ་བརྒྱ་བཞད་པའི་དཔལ་སྟེར་བ། །དྲིན་ཅན་བླ་མ་རྣམས་ལ་གསོལ་བ་འདེབས། །སྐྱོན་བྲལ་ཡོན་ཏན་ཀུན་གྱི་མཛོད་འཛིན་པ། །ཕྱོགས་བཅུ་དུས་གསུམ་ཀུན་ཏུ་བཞུགས་པ་ཡི། །རྫོགས་སངས་རྒྱས་

[026A]༄༅། །དང་བྱང་ཆུབ་སེམས་དཔའི་ཚོགས། །མ་ལུས་པ་ལ་གུས་པས་གསོལ་བ་འདེབས། །དྲན་པ་ཙམ་གྱིས་བར་གཅོད་ཀུན་སེལ་ཞིང། །ཐུན་མོང་མཆོག་གི་དངོས་གྲུབ་སྩོལ་མཛད་པའི། །མཁའ་འགྲོ་
ཆོས་སྐྱོང་བསྲུང་མའི་ཚོགས་རྣམས་ལ། །དང་བའི་ཡིད་ཀྱིས་བསྟོད་ཅིང་གསོལ་བ་འདེབས། །བསླུ་མེད་སྐྱབས་ཀྱི་དམ་པ་ཁྱེད་རྣམས་ལ། །གུས་པས་བཏུད་ཅིང་གསོལ་བ་བཏབ་པའི་མཐུས། །ཕྱི་ནང་འགལ་རྐྱེན་བར་གཅོད་
ཀུན་ཞི་ཞིང། །བསམས་དོན་ཆོས་བཞིན་འགྲུབ་པར་བྱིན་གྱིས་རློབས། །དེང་ནས་བཟུང་སྟེ་བྱང་ཆུབ་སྙིང་པོའི་བར། །རྟག་ཏུ་དལ་འབྱོར་ཚང་བའི་རྟེན་ཐོབ་ཅིང། །མཚན་ཉིད་ལྡན་པའི་དགེ་བའི་བཤེས་གཉེན་གྱིས། །འབྲལ་
མེད་རྗེས་སུ་འཛིན་པ་ཉིད་གྱུར་ཅིག་དེ་ཡི་མཐུ་ལས་མདོ་སྔགས་གསུང་རབ་ཀུན། །ཚིག་དོན་ཇི་བཞིན་རྟོགས་པའི་རྣམ་དཔྱོད་ཀྱིས། །སྲས་བཅས་རྒྱལ་བའི་མཛད་པ་འཕྲིན་ལས་རྣམས། །ཇི་བཞིན་བསྒྲུབ་ལ་འཇམ་
དབྱངས་ལྟར་གྱུར་ཅིག་ཅེས་པ་འདི་ཡང་མདོ་སྔགས་ཡོངས་སུ་རྫོགས་པའི་དགེ་བའི་བཤེས་གཉེན་ཆེན་པོ་ངག་དབང་ཆོས་ཀྱི་རྒྱལ་མཚན་པས་འདི་ལྟ་བུ་ཞིག་དགོས་ཅེས་ནན་ཆེར་བསྐུལ་བ་ལ་བརྟེན་ནས། བཙུན་པ་བློ་
བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།



