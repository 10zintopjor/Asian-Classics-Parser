
[001A]༄༅། །དཔལ་ཆོས་ཀྱི་གྲགས་པས་མཛད་པའི་རྒྱུད་གཞན་གྲུབ་པ་ཞེས་བྱ་བའི་བསྟན་བཅོས་ཀྱི་འགྲེལ་པ་མཁས་བའི་ཡིད་འཕྲོག་ཅེས་བྱ་བ་བཞུགས་སོ། །

[001B] །ཨོཾ་བདེ་ལེགས་སུ་གྱུར་ཅིག་ན་མོ་གུ་རུ་ཏཱ་རེ་ཡ། འདི་སྣང་བརྫུན་ཕུག་རིག་པས་ཀློང་ནས་རྡོལ། །རྟེན་འབྱུང་སྟོན་པའི་ངག་ལ་དབང་བསྒྱུར་ཅིང། །བློ་གསལ་
ཡིད་ལ་དོན་བཟང་འཇོ་བའི་དཔལ། །གཉིས་མེད་བླ་མ་བདག་གི་གཙུག་ན་རྒྱལ། །ལུང་རིགས་ཚ་ཟེར་རྣོན་པོ་སྤྲོ་སྟངས་ཀྱིས་།ལོག་རྟོག་མུན་པ་སྟུག་པོའི་ཚོགས་བསལ་ནས། །ཆོས་
ཀྱི་པད་ཚལ་བཞད་པའི་སྙན་པ་ཆེ། །འཛམ་གླིང་རྒྱན་དུ་གྲགས་པ་རྟག་ཏུ་མཆོད། །ཚད་མའི་གཞུང་ཆེན་དཔག་དཀའ་ཆུ་ཡི་གཏེར། །གཅིག་ཏུ་བརླིང་བའི་ཕྱིར་ན་སྤྱི་བརྟོལ་གྱིས། །
བབ་ཅོལ་ཅ་ཅོ་བསྒྲག་འདི་མི་མཛེས་ཀྱང། །འཕགས་ཡུལ་འགྲེལ་པ་བརྟེན་སླད་མཉན་པར་འོས། །དེ་ལྟ་ན་ཡང་བྱིས་པའི་བློ་རྩལ་གྱིས། །བརྟག་ཅིང་དཔྱད་པས་བྱས་མོད་ཆོས་ཀྱི་ཚིག་

[002A]༄༅། །བྲག་ཆ་བཞིན་དུ་བརྡའ་དོན་མ་ཕྲད་པས། །རང་འདོད་ཕྱོགས་དང་འགལ་ན་གཞན་དུ་བྱོས། །གང་ལྟར་ཟླ་བ་ལ་ནི་རྒྱུ་སྐར་འོད། །གསལ་བྱེད་གྲོགས་སུ་གྱུར་
ལས་གནོད་མིན་ལྟར། །ཤེས་རབ་དབང་པོ་ཞན་པའི་རིགས་ཅན་འགའ་།རྗེས་སུ་གཟུང་ཕྱིར་འདི་བཞིན་འཆད་ལ་སྤྲོ། །དེ་ལ་འདིར་དཔལ་ཆོས་ཀྱི་གྲགས་པས་མཛད་པའི་ཚད་མའི་
བསྟན་བཅོས་སྡེ་བདུན་དུ་གྲགས་པ་ལས། འཕྲོས་པ་ཡན་ལག་ལྟ་བུ་བསྟན་བཅོས་བཞིའི་ཡ་གྱལ་རྒྱུད་གཞན་གྲུབ་པ་ཞེས་བྱ་བ་དེ་བཤད་པར་བྱ་བ་ལ་གཉིས། སྤྱིའི་དོན་དང། གཞུང་གི་དོན་ནོ་
དང་པོ་ནི། བསྟན་བཅོས་འདི་རྩ་བ་གང་ལས་འཕྲོས་པ་ཡིན་ཞེ་ན། རྣམ་འགྲེལ་མངོན་སུམ་ལེའུ་ལས། དེ་ཡི་དེ་ནི་བདག་ཉིད་ཡིན་།ཞེས་དང། རྣམ་ངེས་ལས། སྔོན་པོ་ལ་སོགས་པ་ཉམས་

[002B]ཉམས་སུ་མྱོང་བ་ཡིན་ནོ། །ཞེས་སོགས་ཀྱི་སྐབས་སུ་གཟུགས་སྒྲ་ལ་སོགས་པའི་ཆོས་སུ་སྣང་བ་ཐམས་ཅད་རང་གི་སེམས་ཀྱི་སྣང་ཆ་ཉམས་སུ་མྱོང་བ་ཙམ་དུ་བཤད་པ་དག་ལས་འཕྲོས་སོ་།བསྟན་
བཅོས་འདིའི་བརྗོད་བྱ་ཁོང་དུ་ཆུད་པ་ལ་སེམས་ཙམ་པའི་གྲུབ་མཐའ་མི་ཤེས་པའི་ཐབས་མེད་པས། དེ་ཅུང་ཟད་གྲོལ་ན། དེ་ཡང་སེམས་ཙམ་དུ་སྨྲ་བ་དང་རྣམ་པར་རིག་པ་ཙམ་དུ་སྨྲ་བ་གཉིས་དོན་འདྲ་ཞིང། རྣམ་པར་རིག་པ་ཙམ་ཞེས་པའི་ཙམ་སྒྲས་
དམིགས་བྱེད་ཤེས་པ་ཙམ་ལས་དམིགས་བྱ་དོན་གཞན་ཡོད་པ་འགོག་སྟེ། ཉི་ཤུ་པའི་འགྲེལ་བཤད་ལས། རྣམ་པར་རིག་པ་ཙམ་ཞེས་བྱ་བ་ནི་དམིགས་པ་དང་བྲལ་བ་སྟེ། ཞེས་གསུངས་པའི་ཕྱིར་འོ་ན་ཤེས་པའི་དམིགས་ཡུལ་མེད་ན་ཤེས་བྱ་ཡང་
མེད་དམ་ཞེ་ན། སེམས་དང་སེམས་ལས་བྱུང་བ་ཁོ་ན་ཡོད་པར་འདོད་དེ། དེ་ཉིད་ལས། འབའ་ཞིག་པའི་རྣམ་པར་རིག་པ་ཙམ་སྟེ་གཟུང་བ་དང་འཛིན་པ་དང་བྲལ་བའི་སེམས་དང་སེམས་ལས་བྱུང་བ་ཞེས་བྱ་བའི་ཐ་ཚིག་གོ་ཞེས་གསུངས་པའི་ཕྱིར་
མདོར་ན་རྣམ་པར་རིག་པ་ཙམ་དུ་སྨྲ་བ་ནི་ཤེས་བྱ་ཐམས་ཅད་ཤེས་པའི་བདག་ཉིད་དུ་སྨྲ་བ་སྟེ། ཤེས་པའི་བདག་ཉིད་ཅེས་པ་ཡང་མེ་ནི་ཚ་བའི་བདག་ཉིད་ཡིན་པས་ཚ་བ་ལས་ལོགས་སུ་མེད་ཅེས་པ་ལྟར་ཤེས་པ་ལས་ལོགས་སུ་ཤེས་བྱ་མེད་པར་
འདོད་དོ། །དེ་ཡང་ཡིན་ཏེ། རྣམ་པར་ཤེས་པ་ཉིད་གཟུགས་དང་སྒྲ་ལ་སོགས་པར་གྱུར་པའི་སྒོ་ནས་གཟུགས་སྒྲ་སོགས་སུ་སྣང་བ་བྱུང་བ་མ་གཏོགས། གཟུགས་སྒྲ་སོགས་རང་གི་ངོས་ནས་རྣམ་པ་གཏད་པ་མ་ཡིན་པས་གཟུགས་སོགས་

[003A]༄༅། །མཐོང་བའི་ཤེས་པ་དེ་དག་དོན་ལ་སེམས་མཐོང་བ་ཡང་ཡིན་ཏེ། ཐེག་བསྡུས་ལས། དེ་ལྟར་སེམས་མཉམ་པར་བཞག་པ་ན་ཤེས་བྱའི་གཟུགས་བརྙན་རྣམ་པར་བསྔོས་པ་ལ་སོགས་པ་གར་དང་གང་མཐོང་བ་དེ་
ཉིད་སེམས་མཐོང་བ་སྟེ། ཞེས་གསུངས་པའི་ཕྱིར། རྣམ་པར་ཤེས་པ་ཉིད་གཟུགས་སྒྲ་ལ་སོགས་པར་གྱུར་ནས་དེ་ལྟར་སྣང་བ་ཡང་ཡིན་ཏེ། སུམ་ཅུ་པ་ལས། སྣ་ཚོགས་དག་ནི་གང་བྱུང་བ། །རྣམ་པར་ཤེས་པ་གྱུར་པ་སྟེ། །ཞེས་
དང༑ དེའི་འགྲེལ་པ་བློ་བརྟན་གྱིས་མཛད་པ་ལས། བདག་དང་ཆོས་རྣམས་དངོས་པོ་ལ་ཉེ་བར་འདོགས་པ་ནི་མ་ཡིན་ནོ་ཞེས་བྱ་བ་དེ་ཅི་ལྟ་བུ་ཞེ་ན། བདག་དང་ཆོས་རྣམས་ནི་རྣམ་པར་ཤེས་པ་གྱུར་པ་ལས་ཕྱི་རོལ་ན་མེད་པའི་ཕྱིར་
རོ༑ ༑ཞེས་གསུངས་པའི་ཕྱིར། དེ་ལྟར་གཟུགས་དང་སྒྲ་ལ་སོགས་པའི་སྐྱེ་མཆེད་བཅུ་པོ་ཐམས་ཅད་ནང་གི་ཤེས་པའམ་དེའི་བག་ཆགས་གང་རུང་གིས་ཉེར་ལེན་བྱས་པ་ལ་བརྟེན་ནས་བྱུང་བ་ཡིན་པས་ཕྱི་རོལ་རྡུལ་བསགས་
པའི་གོང་བུ་དང་བེམ་པོ་ཟེར་བ་མི་འདོད་པའི་རྒྱུ་མཚན་ཡང་དེ་ལ་ཐུག་པ་ཡིན་ནོ། །མདོར་ན་སྔོན་པོ་སྣང་བ་ལྟ་བུ་ལ་མཚོན་ན། རང་ཅག་གིས་སྐྱེ་བ་སྔོན་མ་རྣམས་སུ་སྔོན་པོ་ལན་མང་དུ་མཐོང་བ་ལ་བརྟེན་ནས་སླར་སྔོན་པོ་སྣང་
བྱེད་ཀྱི་བག་ཆགས་བཞག་པ་དེ་ཉིད་ཚེ་འདིར་སྨིན་པ་ན། བག་ཆགས་དེ་ཉིད་ཆ་གཉིས་སུ་གྱེས་ཏེ་ཆ་གཅིག་སྔོན་པོ་དང་ཆ་གཅིག་སྔོན་འཛིན་མིག་ཤེས་སུ་གྱུར་པ་ཡིན་པས་སྔོན་པོ་དང་སྔོན་འཛིན་མིག་ཤེས་གཉིས་ཉེར་ལེན་གཅིག་ལས་སྐྱེས་པར་གྲུབ་

[003B] ༑ཉེར་ལེན་གཅིག་ལས་སྐྱེས་པས་རྫས་གཅིག་ཏུ་ཡང་གྲུབ་སྟེ། དེ་གཉིས་རྫས་སུ་གཅིག་ཅེས་པའི་རྫས་དེ་ཉེར་ལེན་བག་ཆགས་དེ་ལ་བྱེད་པའི་ཕྱིར་རོ། །དེའི་ཕྱིར་ལྷས་སྦྱིན་ལ་སྣང་བའི་སྔོན་པོ་ལྷས་སྦྱིན་རང་གི་བག་ཆགས་ལས་གྲུབ་པ་ཡིན་པས་
མཆོད་སྦྱིན་ལ་མི་སྣང་སྟེ། དཔེར་ན་དམྱལ་བའི་མེ་དེ་དམྱལ་བ་པ་རང་གི་ལས་ཀྱི་བག་ཆགས་ལས་གྲུབ་པ་ཡིན་པས་མི་ལ་མི་སྣང་བ་བཞིན་ནོ། །དེ་ལྟར་ཁས་བླངས་ན་ཀུན་གཞི་བཞེད་པ་དག་གིས་དེ་ལྟ་བུ་བག་ཆགས་ཀུན་གཞི་དང་མིག་ཤེས་སོགས་
ཀྱི་དམིགས་ཡུལ་དུ་བཤད་པ་དང། ལུགས་འདིར་ཡང་དམིགས་བརྟག་ལས། ནུས་པ་འཇོག་ཕྱིར་རིམ་གྱིས་ཡིན། །ཞེས་སྔོན་འཛིན་མིག་ཤེས་སྔོན་པོའི་རྣམ་པ་ཅན་དུ་སྐྱེད་པའི་བག་ཆགས། སྔོན་འཛིན་མིག་ཤེས་ཀྱི་དམིགས་རྐྱེན་དུ་བཤད་པ་དག་
ལེགས་པར་བཤད་པར་འགྱུར་རོ། །དེ་ལྟར་ཡང་ཡིན་ཏེ། སྔོན་འཛིན་མིག་ཤེས་ཀྱིས་སྔོན་པོ་དམིགས་ཟེར་བ་ཡང་བག་ཆགས་ཉིད་སྔོན་པོར་དམིགས་པ་ལ་ཟེར་བ་ཡིན་པས་དེའི་ཚེ་བག་ཆགས་ལས་ལོགས་སུ་སྔོན་པོ་མེད་ཅིང། དེའི་དམིགས་པའི་གྮིའམ་
རྐྱེན་གང་ཡིན་ཞེས་བཙལ་ན་བག་ཆགས་ལས་གཞན་མི་རྙེད་པས་དངོས་པོ་ལ་བག་ཆགས་དམིགས་པ་ཡིན་ཡང་སྔོན་པོ་དམིགས་པར་རློམ་པ་ཡིན་ནོ། །དེའི་ཕྱིར་ལྷས་སྦྱིན་དང་མཆོད་སྦྱིན་གཉིས་ཀས་སྔོན་པོ་གཅིག་ལ་ཐུན་མོང་དུ་
བལྟས་པའི་ཚེ་གཅིག་ལ་སྣང་བ་ཅིག་ཤོས་ལ་སྣང་བ་མ་ཡིན་ཡང། དེ་གཉིས་ཀས་སྔོན་པོ་གཅིག་མཐོང་ཞེས་རློམ་པ་ཙམ་དུ་ཟད་དོ། །མདོར་ན་ལྷས་སྦྱིན་གྱི་ལུས་ངག་ཡིད་གསུམ་ལྷས་སྦྱིན་རང་གི་བག་ཆགས་ལས་གྲུབ་པ་ཡིན་པས། དེ་དག་

[004A]༄༅། །མཆོད་སྦྱིན་ལ་སྣང་དུ་མེད་པ་ཡིན་ཞེས་བཞེད་བ་ལ་ཕྱི་དོན་སྨྲ་བ་དག་གིས་འདི་ལྟར་རྒོལ་ཏེ། །སེམས་ཙམ་པ་ཁྱོད་ལྟར་ན་ཁྱོད་ལས་རྒྱུད་ཐ་དད་པའི་སེམས་ཅན་གཞན་ཚད་མས་མ་གྲུབ་པར་འགྱུར་ཏེ། རྒྱུད་གཞན་པའི་སེམས་
ཅན་དེ་དག་རང་རང་གི་བག་ཆགས་ལས་གྲུབ་པ་གང་ཞིག་དེ་དག་ཁྱོད་ཀྱི་ཚད་མ་ལ་སྣང་དུ་མི་རུང་བའི་ཕྱིར། ཞེས་རྒོ་ལ་བའི་རྩོད་པ་དེ་དག་བཟློག་བའི་དོན་དུ་རྒྱུད་གཞན་གྲུབ་པ་ཞེས་བྱ་བའི་བསྟན་བཅོས་ལོགས་སུ་མཛད་པ་ཡིན་ནོ། །དེའི་
ཕྱིར་བསྟན་བཅོས་འདིའི་བརྗོད་བྱ་ནི་རྒྱུད་གཞན་ཡོད་པ་ཉིད་དོ། །དགོས་པ་ནི་ཐམས་ཅད་མཁྱེན་པ་སྒྲུབ་བྱེད་ཀྱི་རྩ་བའི་རྒྱུ་སྙིང་རྗེ་ཆེན་པོ་ཡིན་ཞིང་རྒྱུད་གཞན་མེད་ན་སྙིང་རྗེ་དེའི་དམིགས་ཡུལ་སྟོངས་པར་འགྱུར་བ་དེ་བཟློག་པའི་ཆེད་དུའོ།།
ཉིང་དགོས་ནི་སྙིང་རྗེ་ཆེན་པོ་དེ་ཉིད་སྐྱེ་བ་དུ་མར་གོམས་པ་ལས་ཚད་མའི་སྐྱེས་བུ་མཐར་ཐུག་གྲུབ་པ་དེའོ། །ཉིང་དགོས་ཀྱང་བསྟན་བཅོས་འདིས་སྒྲུབ་པར་བྱེད་པས་འབྲེལ་བ་ཡང་དོན་གྱིས་གྲུབ་བོ།    ༈    །གཉིས་པ་གཞུང་དོན་ལ་
མཚན་དོན་དང། གཞུང་དངོས་གཉིས། དང་པོ་ནི། རྒྱ་གར་སྐད་དུ། སནྟནཱནྱཏར་སིདྡཱནཱ་མ་པྲ་ཀ་ར་ཎ། བོད་སྐད་དུ་རྒྱུད་གཞན་གྲུབ་པ་ཞེས་བྱ་བའི་རབ་ཏུ་བྱེད་པ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཞེས་པའོ། །གོ་
བར་ཟད་དོ། །གཉིས་པ་ནི། གཞུང་དངོས་བཤད་པར་བྱ་བ་ལ་གཉིས། རྩོད་པའི་གླེང་བསླང་བ་དང། ཅི་ལྟར་རྩོད་པའི་ཚུལ་ལོ། །དང་པོ་ལ་རྩ་བ་དང་འགྲེལ་པའོ། །རྩ་བ་ནི་ཕྱི་རོལ་དོན་དུ་གླུ་བདག་གིས། ལུས་དང་ངག་གི་ལས་བེམ་པོ་

[004B] སེམས་ཙམ་པ་ཁྱོད་ལྟར་ན་ལུས་ངག་གི་ལས་ཀྱང་མེད་པས་གཞན་སེམས་དཔོག་པའི་རྟགས་མེད་ལ། ངེད་ལྟར་ན་གཞན་སེམས་དཔོག་པའི་རྟགས་འདི་ལྟར་ཡོད་དེ། རང་གི་ལུས་ངག་གི་ལས་རྣམས་ཀུན་སླེང་གི་བློ་སྔོན་དུ་
འགྲོ་བ་ཡི་སྟེ་འགྲོ་བ་ཅན་གྱི་བྱ་བ་ཡིན་པར་མཐོང་ནས་ཕྱིས་སུ་རྒྱུད་གཞན་ལའང་དེ་ལྟ་བུ་ཀུན་སློང་གཡོ་བ་འཛིན་པའི་ཕྱིར་ཞེ་ན། གལ་ཏེ་དེ་ཙམ་གྱིས་གཞན་རྒྱུད་ཀྱི་བློ་ཤེས་པར་འགྱུར་ན་སེམས་ཙམ་པ་ངེད་ལ་ཡང་ཚུལ་འདི་དང་ཆ་
མཚུངས་པ་ཞིག་ཡོད་ཅེས་པ་ནི་རྩ་བའོ། །འགྲེལ་པ་ནི། གལ་ཏེ་མདོ་སྡེ་པ་ཁྱོད་བདག་ཉིད་ཀྱི་རྒྱུད་ལ་ལུས་ཀྱི་བྱ་བ་དང་ངག་གི་བརྗོད་པ་གང་དག་ཡིན་པ་ཐམས་ཅད་ཀུན་སློང་གི་སེམས་ཀྱི་གཡོ་བ་སྔོན་དུ་འགྲོ་བའི་རྒྱུ་མཚན་ཅན་དག་ཡིན་པར་མཐོང་ནས་
རྒྱུད་གཞན་ལ་བྱ་བ་དེ་དག་མཐོང་བའི་རྟགས་ལས་སེམས་གཡོ་བ་རྗེས་སུ་དཔོག་པར་བྱེད་པ་ཡིན་ན། ཚུལ་འདི་ནི་སེམས་ཙམ་པ་ལ་ཡང་ཆ་མཚུངས་ཙམ་ཡོད་པས་སེམས་ཙམ་དུ་སྨྲ་བ་ངས་ཀྱང་གཞན་གྱི་སེམས་རྗེས་སུ་དཔག་པར་བྱ་
ནུས་ཏེ། དེ་དཔོག་པའི་རྟགས་ཀྱང་ང་ལ་ཡོད་པའི་ཕྱིར་དང་རྟགས་དེ་ཡང་བདག་གི་ཤེས་པ་ལས་གཞན་པའི་རྒྱུད་གཞན་གྱི་སེམས་ཇི་ལྟར་གཡོ་བའི་ཁྱད་པར་མེད་པར་ཕ་རོལ་པོའི་ལུས་ངག་གི་རྣམ་རིག་ཇི་ལྟ་བའི་རྣམ་པ་ཅན་གྱི་ལུས་
ངག་གི་རྣམ་པར་རིག་བྱེད་དུ་སྣང་བའི་ཤེས་པ་དེ་ལྟ་བུ་དག་རང་རྒྱུད་ལ་ཡོད་པར་མི་འདོད་དོ་ཞེས་པ་ནི་འགྲེལ་པའོ། །གཉིས་པ་ཅི་ལྟར་རྩོད་པའི་ཚུལ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི་

[005A]༄༅། །མདོ་སྡེ་པས་གལ་ཏེ་སེམས་ཙམ་པ་ཁྱོད་གཞན་གྱི་ཀུན་སློང་གི་ཤེས་པའི་བྱེད་པ་སྟེ་ལུས་ངག་གི་རྣམ་རིག་ཇི་བཞིན་མ་མཐོང་བ་དེ་ལྟ་ན་དེ་མ་དམིགས་པའི་ཕྱིར་གཞན་གྱི་སེམས་རྗེས་སུ་དཔག་པར་མི་རུང་ངོ་ཞེ་ན་
སེམས་ཙམ་པས་ཉེས་པ་དེ་ནི་ཁྱོད་ལ་ཡང་འདྲ་བར་འཇུག་པའི་ཕྱིར་དང་བདག་ཁོ་ན་ལ་མ་ཡིན་ཏེ། ཕ་རོལ་པོ་མདོ་སྡེ་པ་ཁྱོད་ཀྱིས་ཀྱང་གཞན་གྱི་ཤེས་པ་སྔོན་དུ་འགྲོ་བའི་རྟགས་ཅན་གྱི་སེམས་དེ་དག་མངོན་སུམ་ཀྱིས་མཐོང་བ་ལྟར་
ནམ་ཡང་མ་མཐོང་བའི་ཕྱིར་དེས་ཀྱང་དེ་དག་ཤེས་པར་མི་འགྱུར་རོ། །གཞན་གྱི་སེམས་ཇི་ལྟ་བ་བཞིན་མཐོང་མི་ནུས་པའི་རྒྱུ་མཚན་ནི། སེམས་ཅན་རྣམས་གཟུང་འཛིན་གྱི་རྣམ་རྟོག་དང་མ་བྲལ་བ་ཡིན་ཞིང། གཞན་གྱི་སེམས་ཀྱི་ངོ་བོ་ནི་
གཟུང་འཛིན་གྱི་རྣམ་རྟོག་དང་བྲལ་ཞིང་གཉིས་སུ་མེད་པ་དང་བརྗོད་དུ་མེད་པའི་བདག་ཉིད་དུ་གནས་པ་ཡིན་པས། གཟུང་འཛིན་གྱི་རྣམ་རྟོག་དང་བཅས་པའི་སེམས་ཀྱིས་དེ་དང་བྲལ་བའི་སེམས་ཀྱི་ངོ་བོ་ཇི་ལྟ་བ་བཞིན་དུ་མཐོང་
དུ་མེད་པ་ཡིན་ནོ། །དེའི་ཕྱིར་གཞན་གྱི་སེམས་མ་ཟད་རང་གི་སེམས་ཀྱང་ཇི་ལྟ་བ་བཞིན་མཐོང་མི་ནུས་པ་ཡང་ཡིན་ཏེ། ཉི་ཤུ་པ་ལས། གཞན་སེམས་རིག་པའི་ཤེས་པ་ནི། །དོན་བཞིན་མ་ཡིན་ཇི་ལྟར་དཔེར། །རང་སེམས་
ཤེས་པ་ཞེས་གསུངས་ཤིང། དེའི་འགྲེལ་བཤད་ལས། རང་གི་སེམས་དེ་དང་གཞན་གྱི་སེམས་དེ་ཡང་སངས་རྒྱས་བཅོམ་ལྡན་འདས་རྣམས་ཀྱིས་ཅི་ལྟར་བརྗོད་དུ་མེད་པའི་བདག་ཉིད་དུ་ཐུགས་སུ་ཆུད་པ་དེ་བཞིན་དུ་སྲོག་ཆགས་རྣམས་ཀྱིས་

[005B]རྣལ་འབྱོར་པས་ཀྱང་གཞན་གྱི་སེམས་མི་རིག་གོ་དེ་ལྟ་བས་ན་རང་གི་སེམས་ཤེས་པ་དང་གཞན་གྱི་སེམས་ཤེས་པ་གཉིས་ཀ་ཡང་དོན་ཇི་ལྟ་བ་བཞིན་དུ་མ་ཡིན་ནོ་།ཞེས་དང། དེའི་ཕྱིར་གཟུང་བའི་ཆས་སྒྲིབ་པས་རང་དང་གཞན་
གྱི་སེམས་ཀྱི་ངོ་བོ་ལ་སྲོག་ཆགས་རྣམས་དང་རྣལ་འབྱོར་པས་རང་གི་སེམས་དང་གཞན་གྱི་སེམས་བརྗོད་དུ་མེད་པའི་བདག་ཉིད་དུ་མ་རིག་སྟེ། ཞེས་གསུངས་པའི་ཕྱིར། ལུང་དེ་དང་སུམ་ཅུ་པ་ལས། དེ་མ་མཐོང་བར་དེ་མི་མཐོང། །ཞེས་ཡོངས་གྲུབ་མངོན་
སུམ་དུ་མ་མཐོང་བར་དུ་གཞན་དབང་མངོན་སུམ་དུ་མི་མཐོང་བར་བཤད་པ་དག་གནད་གཅིག་གོ་འོན་ཀྱང་རང་གི་སེམས་ཇི་ལྟ་བ་བཞིན་མི་མཐོང་བར་བཤད་པ་འདི་ཀུན་གཞི་ཁས་ལེན་པ་ལྟར་ན་ཀུན་གཞི་དང་ལུགས་འདི་ལ་ནི་རྩ་བའི་རྣམ་ཤེས་ལྟ་བུ་གཅིག་ལ་གོ་
དགོས་ཏེ། དེ་ལྟ་མ་ཡིན་ན་སོ་སྐྱེའི་རྒྱུད་ལ་རང་རིག་ཚད་མ་གཏན་མེད་དུ་འགྱུར་བའི་ཕྱིར་རོ། །གཉིས་པ་རྩོད་ཚུལ་རྒྱས་པར་བཤད་པ་ལ་གཉིས། རྩོད་ལན་གྱི་སྒོ་ནས་རྒྱུད་གཞན་ཡོད་བར་སྒྲུབ་པ་དང། དེ་ལ་རྩོད་པ་སྤོང་བའོ། །དང་
པོ་ལ་གསུམ། གཞན་སེམས་སྒྲུབ་པའི་རྟགས་གཞན་དུ་འདོད་པ་མི་འཐད་པར་བསྟན་པ་དང། དེ་རང་གི་ཤེས་པས་སྒྲུབ་པར་བསྟན་པ་དང། རྨི་ལམ་ན་ཡང་དེ་དང་འདྲ་བར་བསྟན་པའོ། །དང་པོ་ནི། གལ་ཏེ་མདོ་སྡེ་པས་བདག་ཉིད་ཀྱི་སེམས་
དེ་རྒྱུད་གཞན་ལ་ཡོད་པའི་སེམས་དེ་དག་གི་རྒྱུ་མཚན་ཉིད་དུ་མི་རུང་བའི་ཕྱིར་རོ། །འོ་ན་ཅི་ཡིན་ཞེ་ན། དེ་མི་རུང་ཡང་གཞན་གྱི་སེམས་ཤེས་པར་འགྱུར་བའི་རྒྱུ་མཚན་གཞན་ཞིག་ཡོད་པར་འགྱུར་རོ་ཞེ་ན། སེམས་ཙམ་པས་དེ་དེའི་རྒྱུ་
[006A]༄༅། །མཚན་དུ་ཇི་ལྟར་མི་རུང་ཞེས་དྲིའོ། །མདོ་སྡེ་པ་ན་རེ། རང་གི་རྒྱུད་ལ་ཕ་རོལ་པོའི་ཀུན་ནས་སློང་བའི་སེམས་སོ་སོ་ཡང་དག་པར་མྱོང་བ་མེད་པའི་ཕྱིར། དེར་མ་ཟད་དང་སྒྲས་བསྡུས་བའི་ང་འགྲོའོ་ང་སྨྲའོ་ཞེས་བདག་ཉིད་དང་
འབྲེལ་བར་སྣང་བའི་ལུས་ངག་གི་རྣམ་པར་རིག་བྱེད་འདི་དག་ནི་བདག་ཉིད་ཀྱི་སེམས་ཀྱི་རྟེན་ཅན་ཏེ་རྒྱུ་མཚན་ཅན་ཡང་ཡིན་པས་དེ་དག་བདག་ཉིད་ཁོ་ན་ལ་འབྲེལ་བར་མཐོང་བའི་ཕྱིར། ཏེ་སྒྲས་དྲངས་པའི་ཚིག་ལྷག་མ་ནི། གཞན་རྒྱུད་ལ་ཡོད་
པའི་ལུས་ངག་གི་བྱ་བ་དེ་དག་ཀྱང། རང་རྒྱུད་ཀྱི་སེམས་ཀྱི་རྟགས་ལ་བརྟེན་ནས་རྗེས་སུ་དཔག་དགོས་པ་དེ་ལྟ་བུ་ཞིག་ཡིན་པར་འགྱུར་ན་ནི། ཕ་རོལ་པོ་འགྲོ་བ་དང་སྨྲ་བ་དག་ལ་དམིགས་ནས་ཀྱང་ང་འགྲོའོ་ང་སྨྲའོ་ཞེས་བདག་གི་བྱ་བ་དེ་དང་
འདྲ་བར་དམིགས་པར་འགྱུར་བ་ཞིག་ཏུ་གྲང་ན། དེ་ལྟ་མ་ཡིན་པར་དེ་འགྲོའི་དེ་སྨྲའོ་ཞེས་གཞན་དང་འབྲེལ་བར་མཐོང་བ་དེའི་ཕྱིར་གཞན་སེམས་དཔོག་པའི་རྒྱུ་མཚན་ནི་རྟགས་གཞན་ཞིག་ཡོད་པར་གྲུབ་པ་ཡིན་ནོ་ཞེ་ན། སེམས་ཙམ་པ་
ན་རེ༑ ཁྱོད་ལ་ལྟོས་ཏེ་གཞན་ལ་སྟེ་ངེད་ལ་ཡང་རང་གི་རྒྱུད་ཀྱི་ཀུན་ནས་སློང་བར་བྱེད་པའི་སེམས་དེ་ཉིད་མངོན་སུམ་ཚད་མས་ཡ་བདག་པར་མྱོང་བ་མེད་པས། དེས་ན་སེམས་ཀྱི་ངོ་བོ་མངོན་སུམ་ཚད་མས་མྱོང་བ་མེད་པར་ནི་བདག་གཞན་
གཉིས་ཀ་ལ་འདྲ་ལ། ཕ་རོལ་བོའི་ལུས་ངག་གི་རྣམ་པར་རིག་བྱེད་དུ་སྣང་བ་ཅན་གྱི་ཤེས་པ་དེ་ནི། རང་གི་སེམས་ཀྱི་གཡོ་བའི་ཚུལ་མཐོང་བའི་རྒྱུ་མཚན་ལ་བརྟེན་ནས་ཕ་རོལ་པོའི་སེམས་རྟོགས་དགོས་པ་ཅན་དེ་དག་ཀྱང་ཁ་ནང་དུ་བལྟས་པ་སྟེ་རང་གི་རྒྱུད་

[006B]ནས། ཕ་རོལ་པོའི་ལུས་ངག་གི་རྣམ་པར་རིག་བྱེད་ཡིན་པར་སྒྲོ་བཏགས་པའི་སྒོ་ནས་རྟོགས་པའི་ཕྱིར་ཁ་ཕྱིར་བལྟས་པའི་སྣང་བ་ཅན་དུ་གྲུབ་པ་དེ་དག་རང་གི་སེམས་ཀྱི་རྒྱུ་མཚན་ཅན་ཡིན་ཡང་གཞན་གྱི་
སེམས་ཀྱི་རྒྱུ་མཚན་ཅན་ལས་སྐྱེ་བར་འགྱུར་རོ་ཞེས་སྒྲོ་བཏགས་སོ་ཞེས་པའོ། །དེ་དག་གོ་བདེ་བར་བརྗོད་ན་སེམས་ཙམ་པས་རང་གི་ལུས་ངག་གི་རྣམ་རིག་མཐོང་བའི་རྟགས་ལས་རང་སེམས་དཔོག་ནས་དེ་བཞིན་དུ་གཞན་གྱི་ལུས་ངག་གི་རྣམ་རིག་ལས་ཀྱང་
གཞན་སེམས་དཔོག་པར་འདོད་པ་དེ་ནི། དོན་ལ་རང་གི་ལུས་ངག་གི་རྣམ་རིག་མཐོང་བ་ཡིན་ཡང་གཞན་གྱི་ལུས་ངག་གི་རྣམ་རིག་མཐོང་ཞེས་པའི་ཐ་སྙད་ཀྱང་མི་བསླུ་བའི་ཕྱིར་ཕ་རོལ་པོའི་ལུས་ངག་གི་བྱ་བ་མཐོང་ཞེས་སྒྲོ་བཏགས་པ་ལ་ལྟོས་ཏེ་ཁ་ཕྱིར་
བལྟས་པའི་རྣམ་པ་ཅན་དུ་འཇུག་པ་དེ་དག་རང་གི་སེམས་ཀྱི་རྒྱུ་མཚན་ཅན་ཡིན་ཡང་གཞན་གྱི་སེམས་ཀྱི་རྒྱུ་མཚན་ཅན་ལས་སྐྱེ་བར་སྒྲོ་བཏགས་སོ་ཞེས་པའི་དོན་ཡིན་ནོ། །གཉིས་པ་གཞན་སེམས་རང་གི་ཤེས་པས་སྒྲུབ་པར་བསྟན་པ་ནི་
མདོ་སྡེ་པ་ན་རེ། ཁ་ཕྱིར་བལྟས་པ་སྟེ་གཞན་གྱི་ལུས་ངག་གི་རྣམ་རིག་ཏུ་སྣང་བ་དག་རང་གི་རྣམ་རིག་སྣང་བའི་རྒྱུ་མཚན་ལ་ལྟོས་པ་མེད་པ་ཁོ་ནར་ཅི་སྟེ་མི་འདོད་ཅེ་ན། སེམས་ཙམ་ཕན་རེ། གཞན་གྱི་ལུས་ངག་གི་རྣམ་པར་རིག་བྱེད་དེ། རང་
ཀུན་ནས་སློང་བའི་སེམས་གཡོ་བའི་རྒྱུ་མཚན་ལ་ལྟོས་པ་མེད་པ་ཉིད་ཡིན་ན་རྣམ་རིག་ཐམས་ཅད་ལ་མཚུངས་པས། དེའི་ཚེ་རང་གི་ལུས་ངག་གི་རྣམ་རིག་ཀྱང་ནང་གི་སེམས་གཡོ་བའི་རྒྱུ་མཚན་ལ་ལྟོས་པ་མེད་པ་ཉིད་དུ་ཐལ་བར་འགྱུར་རོ། །ཐལ་

[007A]༄༅། །བའི་རྒྱུ་མཚན་བཤད་པ་ནེ། དེའི་ཕྱིར་རྣམ་པར་ཆད་པ་སྟེ་དེ་འགྲོ་དེ་སྨྲ་བར་སྣང་བ་དང། རྣམ་པར་མ་ཆད་པ་སྟེ་ང་འགྲོ་ང་སྨྲ་བར་སྣང་བས་བྱས་པའི་ཁྱད་པར་ཡོད་པ་དེའི་དབང་གིས་གཞན་གྱི་སེམས་དཔོག་པའི་རྒྱུ་མཚན་
མེད་པ་དང་རང་སེམས་དཔོག་པའི་རྒྱུ་མཚན་ཡོད་པའི་ཁྱད་པར་དེ་འདྲ་ནི། རང་དང་གཞན་གྱི་ཤེས་པ་དེ་དག་ནི་རྒྱུ་མཚན་ཀུན་སློང་གཡོ་བ་ཉིད་ཐ་དད་པ་རྣམ་པར་འབྱེད་པར་བྱེད་པ་མ་ཡིན་ནོ། །དེས་ན་རྣམ་པར་མ་ཆད་པ་སྟེང་འགྲོ་ང་སྨྲ་བར་སྣང་བདག་ཀྱང་རྒྱུ་
མཚན་མེད་པ་ཉིད་དུ་ཐལ་བར་འགྱུར་ཏེ། རང་སེམས་དཔོག་པའི་རྒྱུ་མཚན་ཡོད་ཅིང་གཞན་སེམས་དཔོག་པའི་རྒྱུ་མཚན་མེད་པའི་ཁྱད་པར་གཏན་ནས་མེད་པའི་ཕྱིར་རོ། །དེའི་ཕྱིར་རང་གཞན་གྱི་སེམས་དཔོག་པའི་ཚུལ་མཚུངས་པ་དེ་ལྟ་བས་ན་སྣང་
བའི་ཁྱད་པར་རྣམ་པར་མ་ཆད་པ་སྟེ་རང་གི་སེམས་དཔོག་པའི་རྟགས་ཡོད་པའི་ཁྱད་པར་ཅན་དེ་འདྲ་ནི། རང་གི་སེམས་གཡོ་བ་སྔོན་དུ་འགྲོ་བའི་རྒྱུ་མཚན་ཅན་ཁོ་ན་ལ་ཡོད་པ་མ་ཡིན་ནོ་།འོ་ན་ཅི་ཞེ་ན། རྣམ་པར་ཆད་པར་སྣང་བ་ལ་ཡང་བྱ་བའི་ཁྱད་པར་དུ་སྣང་
བ་སྟེ་གཞན་གྱི་ལུས་ངག་གི་རྣམ་རིག་ཏུ་སྣང་བ་ཡང་གཞན་སེམས་དཔོག་པའི་རྟགས་ཁོ་ན་ཡིན་ནོ། །མདོར་ན་ཕ་རོལ་བོར་སྣང་བ་དང་བདག་གི་བར་སྣང་བའི་ཁྱད་པར་ལ་མི་ལྟོས་པར་ལུས་ངག་གི་བྱ་བར་སྣང་བ་ཙམ་རང་དང་གཞན་གྱི་སེམས་གཡོ་བ་དཔོག་
པའི་རྟགས་ཡིན་ཏེ། དཔེར་ན་མདའ་དང་རྡོ་འཕངས་པ་དང། སྒྱོགས་དང། སྤྲུལ་པ་དང། གཞན་གྱི་རབ་ཏུ་བསྐྱོད་པ་དང་སོགས་པས་སྒྱུ་མ་སོགས་དེ་དག་གི་བྱ་བའི་ཁྱད་པར་ནི། མདའ་རྡོ་འཕངས་པ་དང་སྒྱོགས་ཆེན་ནི་ཡུལ་གཞན་ཏུ་འགྲོ་བའི་བྱ་བ་ཅན་དང་

[007B] གཞན་གྱིས་བསྐྱོད་པ་དང་སྒྱུ་མ་ནི་གཡོ་བའི་བྱ་བ་ཅན་དུ་སྣང་བ་ཅན་དེ་རྣམས་ཀྱང་རང་ལས་ཡུལ་རྒྱང་ཆད་པར་སྣང་ཡང་སེམས་གཡོ་བ་སྔོན་དུ་འགྲོ་བ་ཅན་ཤ་སྟག་ཡིན་པའི་ཕྱིར་དང། གང་ཟག་གཞན་གྱིས་བྱས་པའི་
ལུས་གཡོ་བ་ལ་སོགས་པ་དེ་དག་ཀྱང་རྒྱུད་ཕ་རོལ་པོ་ལ་ལྟོས་ཏེ་རྣམ་པར་མ་ཆད་པ་ཡིན་ཡང། དེ་དག་བདག་གི་སེམས་གཡོ་བ་སྔོན་དུ་འགྲོ་བ་ཅན་ཡང་མ་ཡིན་པའི་ཕྱིར་རོ། །དེ་ལྟ་བས་ན་འདིར་ལུས་ངག་གི་བྱ་བར་སྣང་བའི་ཁྱད་པར་ཙམ་གྱིས་གཞན་གྱི་
སེམས་གཡོ་བ་རྗེས་སུ་དཔག་པས་རྟོགས་པ་ཡིན་པར་རིགས་སོ། །དེ་ལ་གལ་ཏེ་སེམས་རྣལ་དུ་གནས་ཤིང་གསོང་པོར་སྨྲ་བ་འགའ་ཞིག་ལྟ་བུའི་ལུས་ངག་གི་རྣམ་རིག་དེ་ཉིད་སེམས་སྔོན་དུ་འགྲོ་བའི་རྒྱུ་མཚན་ཅན་མ་ཡིན་པ་ཉིད་དུ་འདོད་པ་ཡིན་ན། དེའི་ཚེ་གང་ཟག་
འགའ་ཡི་ཡང་རྣམ་རིག་སེམས་སྔོན་དུ་འགྲོ་བ་ཅན་དུ་མི་འགྱུར་ཏེ་ཁྱད་པར་མེད་པའི་ཕྱིར་རོ། །དེ་ལྟ་བས་ན་ལུས་ངག་གི་བྱ་བའི་ཁྱད་པར་གྱི་སྤྱི་བ་མ་ཞིག་གིས་ནི་ཀུན་སློང་གཡོ་བའི་སྤྱི་བམ་ཙམ་རྟོགས་པར་བྱེད་པ་ཡིན་ནོ། །འདིའི་སྤྱི་ཞེས་པ་ནི། རྟགས་
དེ་ལས་གཞན་སེམས་གཡོ་བ་ཙམ་དཔོག་ཐུབ་ཀྱང་དགེ་བ་དང་མི་དགེ་བའི་སེམས་གཡོ་བའི་ཁྱད་པར་ཞིབ་ཏུ་དཔོག་མི་ཐུབ་པའི་དོན་ནོ། །དེ་ཡང་མདོ་སྡེ་པ་ཁྱོད་ཀྱི་ལུགས་ལ་ཅི་ལྟར་ཕ་རོལ་པོའི་ལུས་ངག་གི་བྱ་བ་དངོས་སུ་དམིགས་ལ། བདག་
ཉིད་ལ་ཕ་རོལ་པོའི་སེམས་གཡོ་བའི་སྤྱི་ཙམ་མ་གཏོགས་ཁྱད་པར་ཇི་བཞིན་མི་དམིགས་པའི་ཕྱིར་འོན་ཀྱང་གཞན་ལ་སེམས་གཡོ་བའི་སྤྱི་ཙམ་རྟོགས་པ་ལྟར། སེམས་ཙམ་པ་ལ་ཡང་ཕ་རོལ་པོའི་ལུས་ངག་གི་བྱ་བ་དངོས་སུ་མི་དམིགས་ཀྱང་

[008A]༄༅། །བྱ་བར་སྣང་བ་དམིགས་པར་འདོད་པའི་ངེད་ཀྱི་ཕྱོགས་ལ་ཡང་དེ་དང་འདྲའོ། །འདིར་བྱ་བ་དང་བྱ་བར་སྣང་བའི་ཁྱད་པར་ནི་མདོ་སྡེ་བས་ཕ་རོལ་པོའི་ལུས་ངག་གི་རྣམ་རིག་བདག་ཉིད་ལ་དངོས་སུ་སྣང་བར་འདོད་ལ། སེམས་ཙམ་པས་
རྒྱུད་གཞན་གྱི་རྣམ་རིག་ཕ་རོལ་པོའི་བག་ཆགས་ལས་གྲུབ་པ་ཡིན་པས་བདག་ཉིད་ལ་ཇི་བཞིན་སྣང་དུ་མི་རུང་ཡང། རང་རྒྱུད་ཀྱི་ཤེས་པའི་གཟུང་ཡུལ་གྱི་ཆ་གཅིག་རང་གི་རྣམ་རིག་དང་ཆ་གཅིག་གཞན་གྱི་རྣམ་རིག་ལྟ་བུར་སྣང་བ་དེ་ལ་གཞན་གྱི་ལུས་
ངག་གི་བྱ་བར་སྣང་ཞེས་ཐ་སྙད་བཏགས་པར་འདོད་དོ། །དེ་སྐད་དུ་ཉི་ཤུ་པའི་འགྲེལ་བཤད་ལས། དེ་དག་རང་གི་བཟུང་བའི་ཆ་གཉིས་རང་དང་གཞན་གྱི་སེམས་ལྟ་བུར་རིག་པ་ན་རང་དང་གཞན་གྱི་སེམས་རིག་གོ་ཞེས་རྟོག་པར་བྱེད་ཀྱི། ཡང་དག་པའི་དོན་དུ་ན་
རང་དང་གཞན་གྱི་སེམས་ཀྱི་རང་གི་ངོ་བོ་ལ་ནི་མ་རེག་གོ་།ཞེས་གསུངས་པ་ལྟར་རོ། །དེས་དངོས་སུ་གཞན་གྱི་སེམས་མི་སྣང་ཞེས་གསུངས་ཀྱང་ལུས་ངག་གི་ལས་མི་སྣང་བའི་ཚུལ་ལ་ཡང་འདྲའོ། །དཀྱུས་ཀྱི་དོན་ནི་ཕྱི་དོན་སྨྲ་བའི་ཕ་རོལ་པོ་ཡང་རྒྱུད་
གཞན་གྱི་ངག་བརྗོད་པ་དང་ལུས་བསྐྱོད་པའི་བྱ་བ་དག་རྒྱུ་མཚན་མེད་པར་ཅི་སྟེ་མི་འདོད་ཁྱོད་ལྟར་ན། གོང་དུ་རྣམ་པར་ཆད་པར་སྣང་བ་རྒྱུ་མཚན་མེད་པར་འདོད་པ་དེ་དང་འདི་ནི་མཚུངས་པས་སོ། །དེས་ན་གདོན་མི་ཟ་བར་རྒྱུད་གཞན་གྱི་ལུས་ངག་གི་
བྱ་བ་དེ་གཉིས་ནི་ངེས་པར་ཀུན་སློང་གི་སེམས་གཡོ་བ་ལ་ལྟོས་པའི་རྒྱུ་མཚན་ཅན་ཡིན་པའི་ཕྱིར་ཀུན་སློང་གི་སེམས་དེ་མེད་ན་མི་འབྱུང་ངོ་ཞེས་བྱ་བའི་འཐད་པ་འདི་ཁྱོད་ཀྱིས་བརྗོད་དགོས་སོ། དེའི་ཕྱིར་ཁྱོད་ཕ་རོལ་པོ་ཡང་རང་ལས་ཡུལ་རྒྱང་ཆད་

[008B]རྒྱུ་མཚན་ཅན་ཡིན་པར་སྨྲ་དགོས་པར་འགྱུར་བས་གྲུབ་མཐའ་འདི་དག་ལ་ནིའུ་བུ་ཅག་གཉིས་ཕན་ཚུན་ཁྱད་པར་མེད་དོ། །གསུམ་གྱི་རྨི་ལམ་ན་ཡང་དེ་དང་འདྲ་བར་བསྟན་པ་ལ་བཞི་
མདོ་སྡེ་པའི་འདོད་ཚུལ་སྤྱིར་དགག་པ་དང། ཞར་ལ་བྱེ་བྲག་སྨྲ་བའི་འདོད་ཚུལ་དགག་པ་དང། མདོ་སྡེ་པའི་འདོད་པ་བྱེ་བྲག་ཏུ་དགག་པ་དང། རྒྱུད་གཞན་ཡོད་པར་སྒྲུབ་པའི་ཚུལ་ལོ། །དང་པོ་ནི་མདོ་སྡེ་པ་ན་རེ། གལ་ཏེ་སེམས་ཙམ་པ་ཁྱོད་ཕ་རོལ་
པོའི་ལུས་ངག་གི་རྣམ་རིག་དེར་སྣང་བ་དག་ངེས་པར་ཀུན་སློང་གི་སེམས་གཡོ་བའི་རྒྱུ་མཚན་ཅན་ཡིན་པར་སྨྲ་བ་ན་དེའི་ཚེ། རྨི་ལམ་གྱི་དེ་ལ་ཡང་ཅིའི་ཕྱིར་མི་སྨྲ་ཞེ་ན། སེམས་ཙམ་པས་སད་པ་དང་རྨི་ལམ་གྱི་སྐབས་ཐམས་ཅད་མཚུངས་ཏེ་
ཁྱད་པར་མེད་པའི་ཕྱིར། འོ་ན་ཁྱོད་ཕ་རོལ་པོ་ཡང་རྨི་ལམ་ན་གཞན་གྱི་ལུས་བསྐྱོད་པའི་བྱ་བ་དང་ཚིག་བརྗོད་པར་དམིགས་པའི་ཤེས་པ་དག་སེམས་གཡོ་བའི་རྒྱུ་མཚན་ཅན་ཡིན་པར་ཅི་སྟེ་མི་སྨྲ་ཞེས་དྲི་བ་ན། མདོ་སྡེ་བས་གལ་ཏེ་རྨི་ལམ་ན་
ལུས་ངག་གི་བྱ་བ་དེ་དག་མེད་པའི་ཕྱིར་རོ་ཞེན་སེམས་ཙམ་པས་ཁྱོད་ཤེས་པའི་དམིགས་ཡུལ་ཕྱི་དོན་ཡོད་དགོས་ཞེས་འདོད་པ་དེ་བཞིན་དུ་རྨི་ལམ་ན་དམིགས་པ་མཚུངས་པར་ཡོད་ན་ཅི་སྟེ་མེད་ཅེས་སྨྲ་ཞེས་དྲི་བ་ན། མདོ་སྡེ་བས་གལ་ཏེ་མི་དེ་
གཉིད་ཀྱིས་ཟིལ་གྱིས་གནོན་པའི་ཕྱིར་དམིགས་ཡུལ་ཕྱི་རོལ་དོན་གྱིས་སྟོངས་པའི་རྣམ་པར་ཤེས་པ་འགའ་ཙམ་འབྱུང་ངོ་ཞེ་ན། སེམས་ཙམ་པས་ཕ་རོལ་པོ་སྟེ་ངའི་ཕྱོགས་ལྟར་ན་ཡང་གཉིད་ཀྱིས་གནོན་པ་དེ་ཁོ་ནའི་ཕྱིར་ཕྱི་རོལ་དོན་གཞན་གྱི་དབང་

[009A]༄༅། །གིས་སྟོངས་པའི་རྣམ་པར་ཤེས་པ་འབྱུང་བ་འགྱུར་རོ་ཞེས་འདོད་དོ། །ཞེས་པའོ། །གཉིས་པ་བྱེ་བྲག་སྨྲ་བའི་འདོད་པ་དགག་པ་ནི། བྱེ་བྲག་སྨྲ་བ་ན་རེ། གལ་ཏེ་རྨི་ལམ་ན་ཡང་སེམས་ཅན་སྣང་བའི་ཤེས་པ་དེ་ནི་
ཡུལ་གྱི་དོན་དང་ལྡན་པ་ཡིན་ལ། དེའི་ཚེ་སེམས་ཅན་དམིགས་པ་དེ་རྣམས་ཀྱང་རྒྱུད་གཞན་ཉིད་ཡིན་ནོ་ཞེ་ན། ཚུལ་དེ་ནི་གལ་ཏེ་བྱེ་བྲག་སྨྲ་བ་ཁྱོད་ཀྱིས་སེམས་ཙམ་པ་ངེད་ལ་བསྔོ་བ་སྟེ་འགྲན་བའི་ཕྱིར་ཡིན་གྱི་སྤྱིར་ལུང་དང་རིགས་པ་དང་
བྲལ་བའི་ཕྱིར་དེ་སྐད་སྨྲ་བ་རྒོལ་བ་དམ་པ་མ་ཡིན་མོད། འོན་ཀྱང་བྱེ་བྲག་སྨྲ་བ་ཁྱོད་ཀྱི་བསམ་པ་ནི་ཁོ་བོའི་འདོད་པ་དེ་ལྟ་བུ་ལ་རྟེན་པར་བྱེད་ན་ནི། དེའི་ཚེ་ཕ་རོལ་པོ་སེམས་ཙམ་པ་ཡང་རྨི་ལམ་གྱི་སེམས་ཅན་དེ་རྒྱུད་གཞན་དབང་ཅན་དུ་འདོད་པ་ལ་སུ་ཡང་
ཆོག་པར་མི་བྱེད་དོ་སྙམ་དུ་སེམས་པ་ཡིན་ནོ། །ཞེས་པའི་དོན་ནོ་།འདིའི་བསྔོ་བ་ནི་འགྲན་པའི་དོན་ནམ་ཡང་ན་སྤྱོད་འདུག་ལས་མཁས་པ་དག་ལ་བསྔོ་བར་འདོད། །ཅེས་པ་ལྟར་ལྷག་པར་འདོད་པའི་དོན་གང་རུང་ངོ། །འདིར་ཅུང་ཟད་དཔྱད་ན། རྩ་
འགྲེལ་ལས། གལ་ཏེ་རྨི་ལམ་ན་ཡང་ཤེས་པ་དོན་དང་ལྡན་པ་ཡིན་ལ། དེའི་ཚེ་དམིགས་པ་རྣམས་ཀྱང་རྒྱུད་གཞན་ཉིད་ཡིན་ནོ་ཞེས་གསུངས་པ་འདི་བྱེ་བྲག་སྨྲ་བའི་དོགས་པ་བསུ་བའི་གཞུང་ཡིན་པར་འགྲེལ་བཤད་ལས་བཤད་པས། དེ་བྱེ་བྲག་སྨྲ་བའི་
དོགས་པ་ཁོང་ན་གནས་བསུ་བ་ཙམ་ཡིན་གྱི་བྱེ་བྲག་སྨྲ་བ་སྤྱིའི་འདོད་པ་མིན་ཟེར་དགོས་སམ་སྙམ་སྟེ། གལ་ཏེ་བྱེ་བྲག་སྨྲ་བས་རྨི་ལམ་གྱི་སེམས་ཅན་རྒྱུད་གཞན་དངོས་ཡིན་པར་འདོད་ན་དེས་སྤྲུལ་བ་ཡང་སེམས་ཅན་ཡིན་པར་འདོད་དགོས་ཏེ། དེ་

[009B] །སྤྲུལ་བ་སེམས་ཅན་ཡིན་ན་འཁོར་བ་ན་སྔོན་མེད་པའི་སེམས་ཅན་གསར་དུ་འབྱུང་བར་འགྱུར་ཞིང་དེ་ལྟ་ན་སེམས་ཅན་འཕེལ་འགྲིབ་ཅན་དུ་ཡང་འགྱུར་བས་བྱེ་བྲག་སྨྲ་བའི་གྲུབ་མཐའ་དང་འགལ་བར་དོགས་སོ།།
རིགས་པས་ཀྱང་གནོད་དེ། རྨི་ལམ་ན་རང་ཉིད་མལ་ནས་ཕྱིར་ཐོན་ཏེ་འགྲོ་འོང་བྱེད་པར་རྨིས་པ་དེའི་ཚེ་དེ་གཉིས་ཀ་ལ་རྣམ་པར་ཤེས་པ་ཡོད་ན་རྒྱུད་གཉིས་སུ་ཐལ་བའམ། ཡང་ན་མལ་ན་གནས་པ་དེའི་ལུས་རྒྱུད་ཀྱིས་མ་བསྡུས་པར་ཐལ་བའི་ཉེས་པ་
འབྱུང་དུ་དོགས་སོ། །འོན་ཀྱང་དམྱལ་བའི་བསྲུང་མ་སེམས་ཅན་ཡིན་པར་བྱེ་བྲག་སྨྲ་བས་འདོད་ཅིང། མདོ་སྡེ་པས་དེ་བེམ་པོ་ཡིན་པར་འདོད་ཚུལ། ཉི་ཤུ་བའི་འགྲེལ་བཤད་ལས་བྱུང་བ་མདོ་ཙམ་བརྗོད་ན། བྱེ་བྲག་སྨྲ་བ་ན་རེ། དམྱལ་བའི་བསྲུང་མ་
སེམས་ཅན་ཡིན་ཏེ། དེ་སེམས་ཅན་གྱི་རྣམ་པར་སྣང་ཞིང་དེ་ལ་ལུས་གཡོ་བ་དང་ངག་སྨྲ་བའི་བྱ་བ་ཡང་ཡོད་པའི་ཕྱིར། གལ་ཏེ་དེ་ལྟ་བུ་ལུས་ངག་གི་བྱ་བ་ལས་དེ་སེམས་ཅན་ཡིན་པར་དཔོག་མི་ནུས་ན། སྲོག་ཆགས་གཞན་ལ་ཡང་སེམས་ཡོད་པར་དཔོག་
མི་ནུས་ཏེ། རྒྱུ་མཚན་མཚུངས་པའི་ཕྱིར་ཞེ་ན། སེམས་ཙམ་པས་དེ་མི་འཐད་དེ། དམྱལ་བའི་བསྲུང་མ་སེམས་ཅན་ཡིན་ན་དམྱལ་བ་པ་ལས་གཞན་དུ་མི་འོས་པས། དེའི་ཚེ་དེ་ཡང་དམྱལ་བ་པ་བཞིན་དུ་སྡུག་བསྔལ་མྱོང་བའི་རང་བཞིན་ཅན་ཡིན་ན་
ལྕགས་དམར་འབར་བའི་ས་གཞིའི་སྟེང་གི་ཚ་བའི་སྡུག་བསྔ་རང་ཡང་མི་བཟོད་ན་དམྱལ་བ་གཞན་དག་ཅི་ལྟར་སྡུག་བསྔལ་བར་བྱེད་ནུས་ཞེས་སོགས་ཀྱི་རིགས་པ་མང་པོས་འགོག་ཚུལ་འགྲེལ་བཤད་དེར་རྒྱས་པ་ཡོད་པ་ལས་ཤེས་པར་བྱའོ། །མདོ་
[010A]༄༅། །སྡེ་པས་དམྱལ་བའི་བསྲུང་མས་ཆུ་ལ་སོགས་པའི་འབྱུང་བའི་བྱེ་བྲག་སེམས་མེད་བེམ་པོ་ཡིན་པར་འདོད་ཅིང། དེ་ཡང་མཚོན་ཆ་འདེབས་པ་ལྟ་བུ་ལུས་གཡོ་བ་སོགས་སུ་སྣང་བ་ནི་ལས་ཀྱི་དབང་གིས་ཡིན་པས་དེ་ཙམ་གྱིས་སེམས་
ཅན་ཡིན་པར་དཔོག་མི་ནུས་ཏེ། དམྱལ་བའི་གནས་ན་ལུག་ལྟ་བུ་རི་འགྲོ་འོང་བྱེད་པ་དང་ཤལ་མ་ལའི་ནགས་ཚལ་དག་སེམས་མེད་བཞིན་དུ་སེམས་ཅན་དམྱལ་བ་དག་འཛེགས་པ་དང་བབ་པའི་ཚེ་ཚེར་མའི་མགོ་ཐུར་དང་གྱེན་དུ་བསྟན་པ་བཞིན་ཟེར་རོ།།
དེ་ལ་སེམས་ཙམ་པས། ཁྱོད་ཀྱིས་ལས་ཀྱི་དབང་གིས་མཚོན་ཆ་འདེབས་པའི་རྣམ་པར་སྣང་ཟེར་བ་ལེགས་ཀྱང་འབྱུང་བའི་བདག་ཉིད་ཀྱི་བེམ་པོ་ཟེར་བ་མི་འཐད་དེ། ལས་གསོག་པའི་དུས་ན་བེམ་པོ་དེ་མེད་པའི་ཕྱིར། དེས་ན་ཁོ་བོའི་ལུགས་ལ་སྡུག་
བསྔལ་མྱོང་བར་འགྱུར་བའི་ལས་ཀྱི་བག་ཆགས་སེམས་སྟེང་དུ་བསྒོས་ཤིང་དེ་ཉིད་སླར་སྨིན་པ་ན་མཚོན་ཆ་འདེབས་པ་ལ་སོགས་པའི་རྣམ་པར་སྣང་བ་ཡིན་པས་མདོར་ན་དམྱལ་བ་རང་གི་སེམས་སྟེང་གི་བག་ཆགས་ཉིད་དམྱལ་བའི་བསྲུང་མ་
འཇིགས་འཇིགས་ལྟ་བུར་སྣང་བ་མ་གཏོགས་ཕྱི་རོལ་བེམ་པོ་མ་ཡིན་ཞེས་འགོག་གོ་གཞན་ཡང་བྱེ་བྲག་སྨྲ་བས་རྨི་ལམ་གྱི་གླང་པོ་ཆེ་དེ་མཚན་ཉིད་གསུམ་གྱི་ནང་ནས་གང་དུ་འདོད་གལ་ཏེ་གཟུགས་ཡིན་ན་རྡུལ་དུ་མ་འདུས་པའི་གོང་བུ་ཡིན་ནམ་
མིན་ཡིན་ན་སྐར་ཁུང་ཤིན་ཏུ་དོག་མོའི་ནང་དུ་ཅི་ལྟར་ཤོང་ཡུལ་དེ་ན་གནས་པའི་གཉིད་མ་ལོག་པ་དག་གིས་ཀྱང་ཅིའི་ཕྱིར་མི་མཐོང་ཞེ་ན། མཐའ་ཆོད་པར་བཤད་དཀའ་ཡང་རྨོངས་པའི་བློར་ཤར་ཚོད་བྱས་ན། དེ་གཟུགས་ཡིན་ཡང་རྣམ་རིག་མ་

[010B]རུང་ངམ་སྙམ་མོ། །འོན་ཀྱང་རྨི་ལམ་བདེན་པ་མཐོང་བ་ལ་ཞིབ་ཆ་གཞན་དགོས་སམ་དཔྱད། ད་ནི་དཀྱུས་ཀྱི་དོན་ལ་འཇུག་པ་ནི་ཚུལ་འདི་སེམས་ཙམ་པ་འགའ་ཞིག་གི་ལུགས་ལྟར་
ན་སད་པ་དང་རྨི་ལམ་ན་ལུས་ངག་གི་རྣམ་པར་རིག་བྱེད་དུ་སྣང་བའི་དེ་ལྟ་བུ་ཤེས་པ་ཐམས་ཅད་རྒྱུད་གཞན་དབང་ཅན་སྣང་བ་ཡོད་པར་འདོད་པ་ཁོ་ན་ཡིན་ནོ། །འོན་ཀྱང་ཁྱད་པར་ནི་སད་པའི་གནས་སྐབས་ན་རྒྱུད་གཞན་མངོན་སུམ་དུ་མཐོང་
བ་དང་རྨི་ལམ་གྱི་གནས་སྐབས་ན་བརྒྱུད་པའི་སྒོ་ནས་མཐོང་བའི་ཁྱད་པར་འདི་ཡོད་དོ། །དེ་ལ་ཡང་ཁྱབ་པ་མེད་དེ། རེ་འགའ་ནི་རྨི་ལམ་ན་ཡང་རྒྱུད་གཞན་ཡོད་པ་མངོན་སུམ་དུ་མཐོང་ཞིང་དེ་ནི་རྒྱུད་གཞན་དབང་ཅན་དུ་འདོད་པ་ཁོ་ན་སྟེ། ལྷ་ལ་སོགས་
པའི་བྱིན་གྱི་རླབས་ཀྱིས་རྨི་ལམ་བདེན་པ་མཐོང་བ་ཡོད་པའི་ཕྱིར་རོ། །དེ་བས་ན་སེམས་ཙམ་པ་འདིའི་ལུགས་ལ་བརྟེན་པ་འདི་ནི་རྒོལ་བ་དམ་པ་མ་ཡིན་པ་ལ་བརྟེན་པ་མ་ཡིན་ཞེས་པའི་དོན་ནོ་།རྨི་ལམ་བདེན་པ་མཐོང་ཞེས་པ་དེ་དེང་སང་རྨི་ལམ་
ན་རྟ་མགྲིན་གྱི་དབང་ཐོབ་སྐད་འདུག་པ་དེ་ལྟ་བུ་ལ་བྱེད་དམ་སྙམ་སྟེ། བཙུན་པ་ངོ་བོ་ཉིད་མེད་པའི་ཐེག་བསྡུས་བཤད་སྦྱར་ལས། ལྷ་ལ་སོགས་པའི་དབང་གིས་རྨི་ལམ་ན་བསྟན་བཅོས་དང་སྔགས་ལ་སོགས་པ་རྙེད་པ་བཞིན་ནོ། །ཞེས་གསུངས་པ་
ལྟར་རམ། འོན་ཀྱང་དེའི་ཚེ་དབང་ནོད་པ་པོ་གཉིད་ལོག་གཞིན་པའི་མལ་ན་ཉལ་བ་དེ་ཉིད་ལ་བྱ་དགོས་ཏེ། དེའི་ཚེ་ལུས་ལོགས་སུ་ཆད་པར་སྣང་བ་དེ་སེམས་ཅན་མ་ཡིན་པས་དབང་ནོད་པ་པོར་མི་རུང་བའི་ཕྱིར། འདིར་སྤྲོ་བྱ་ཡོད་ཀྱང་ཁོ་བོས་གཅིག་དུ་བྲལ་གྱི་

[011A]༄༅། །རྣམ་གཞག་འཁྲུལ་སྤོང་བདུད་རྩིའི་གཟེགས་མ་ལས་ཅུང་ཟད་བཤད་ཟིན་ཏོ། །གསུམ་པ་མདོ་སྡེ་པའི་འདོད་པ་བྱེ་བྲག་ཏུ་དགག་པ་ནི། རེ་ཞིག་མདོ་སྡེ་པ་དགག་པར་འདོད་ནས་ཁྱོད་ཀྱིས་ལུས་ངག་གི་བྱ་བ་
དམིགས་པའི་རྟགས་དེ་ཉིད་ཀྱིས་ཀྱང་གཞན་གྱི་སེམས་དེ་ཅི་སྟེའམ་ཅི་ལྟར་རྟོགས་པར་བྱེད་ཅེས་དྲི་བ་ན། མདོ་སྡེ་པས་ཕ་རོལ་པོའི་ལུས་ངག་གི་བྱ་བ་དེ་ཕ་རོལ་པོའི་སེམས་ཀྱི་འབྲས་བུ་ཡིན་པའི་ཕྱིར་འབྲས་རྟགས་ལས་རྗེས་སུ་དཔག་པ་ཡིན་
ཟེར་རོ། །དེ་ལ་སེམས་ཙམ་པས། འོན་དེའི་འབྲས་བུ་ཡིན་པའི་རྟགས་ལས་ནི་གཞན་སེམས་རྗེས་སུ་དཔོག་པ་ལྟར། ཕ་རོལ་པོའི་ལུས་ངག་གི་བྱ་བ་དངོས་སུམ་དམིགས་ཀྱང་བྱ་བར་སྣང་བའི་རང་གི་ཤེས་པ་ལས་ཕ་རོལ་པོའི་སེམས་གཞན་རྗེས་སུ་དཔོག་
པ་ལ་ཡང་ཚུལ་འདྲ་བས་ཅི་སྟེ་རྟོགས་པར་མི་བྱེད་དེ་ཤིན་ཏུ་བྱེད་དོ། །འདིའི་ཅི་སྟེ་ནི་ཅིའི་ཕྱིར་གྱི་དོན་ནོ། །གཞན་ཡང་མདོ་སྡེ་པ་ཁྱོད་གལ་ཏེ་ཕ་རོལ་པོའི་ལུས་ངག་གི་བྱ་བ་དེ་རང་ཉིད་ཡོད་པ་ཙམ་གྱིས་ཁོ་རང་གི་སེམས་རྒྱུད་རྟོགས་པར་བྱེད་ན་ནི་དེའི་
ཚེ་དེ་མ་དམིགས་པས་ཀྱང་ཕ་རོལ་པོའི་སེམས་རྒྱུད་དེ་ལྟ་བུ་ཡོད་པ་རྟོགས་པར་འགྱུར་ཏེ། དེའི་ཚེ་བྱ་བ་དེ་རང་ཉིད་ཡོད་པ་ཡིན་པའི་ཕྱིར་རོ། །གལ་ཏེ་རྟགས་སུ་སོང་བའི་དོན་ནི་ལེགས་པར་ཤེས་པ་ལ་ལྟོས་པའི་ཕྱིར་དེ་ལྟར་མི་འགྱུར་རོ་ཞེ་ན། དེ་ལ་
ཁྱོད་དེའི་ཚེ་དང་པོར་གཞན་གྱི་སེམས་གཡོ་བའོ་སེམས་དེ་ལས་ནི་བྱ་བའོ་བྱ་བ་ལས་ནི་ངེད་ཀྱིས་དེ་ཤེས་པ་འབྱུང་ངོ་ཤེས་པའི་རྟགས་དེ་ལས་ནི་གཞན་གྱི་སེམས་རྟོགས་པའོ་ཞེས་བྱ་བའི་བརྒྱུད་པ་འདིས་ཅི་ཞིག་བྱ་སྟེ་མི་དགོས་སོ། །བཞི་པ་རྒྱུད་

[011B] རང་ལུགས་ཀྱི་རྒྱུད་གཞན་སྒྲུབ་ཚུལ་འཐད་པར་བསྟན་པ་དང། གཞན་གྱི་དེ་མི་འཐད་པར་བསྟན་པའོ། །དང་པོ་ནི། རང་ལུགས་ལ་གཞན་སེམས་རྟོགས་པར་བྱེད་པའི་རིགས་པ་དེ་གང་ཡིན་ཞེ་ན། གཞན་གྱི་ལུས་ངག་གི་བྱ་བར་
སྣང་བ་ཡང་ཡིན། གཞན་གྱི་སེམས་ལས་རབ་ཏུ་སྐྱེ་བའི་ཆོས་ཡོད་པ་ཅན་གྱི་ཤེས་པ་ཁོ་ན་འདིས་རྟོགས་པར་བྱེད་པ་ཡིན་པར་འགྱུར་ཏེ། ལུས་ངག་གི་བྱ་བ་ཡིན་ཡང་རུང་བྱ་བར་སྣང་བ་ཡིན་ཡང་རུང་གཞན་སེམས་རྟོགས་པར་བྱེད་པ་ལ་ནི་ཐ་མར་ཡང་ལུས་ངག་གི་
བྱ་བར་སྣང་བའི་ཤེས་པ་དེ་ལ་བརྟེན་དགོས་པའི་ཕྱིར་རོ་།རྟགས་དེ་ཡང་གཞན་གྱི་སེམས་གཡོ་བ་ཙམ་གྱི་སྤྱི་བམ་ཞིག་ནི་གཞན་གྱི་ལུས་ཀྱི་བྱ་བ་དང་ངག་བརྗོད་པར་སྣང་བའི་རང་རྒྱུད་ཀྱི་ཤེས་པ་སྤྱི་བམ་ཙམ་དེའི་རྒྱུ་ཡིན་པས་ཚུལ་འདི་ནི་འབྲས་བུས་རྒྱུ་རྟོགས་པའི་
འབྲས་རྟགས་ཡིན་ནོ། །འདིའི་གཡོ་བ་ཙམ་གྱི་སྤྱི་ཞེས་པའི་ཙམ་སྒྲ་ནི་སེམས་གཡོ་བ་ཙམ་དཔོག་གི་སེམས་དགེ་མི་དགེ་ལ་སོགས་པའི་ཁྱད་པར་དཔོག་མི་ནུས་པའི་དོན་དང། སྤྱི་ཞེས་པའི་སྒྲ་ནི་གཞན་གྱི་སེམས་དང་མཚན་པ་སྣང་དུ་མི་རུང་ཡང་གཞན་གྱི་སེམས་
དེའི་སྒྲ་དོན་དཔོག་ཅེས་པའི་དོན་ནོ། །རྟགས་དེ་ལ་བརྟེན་ནས་རྗེས་དཔག་གི་འཇུག་ཚུལ་ནི། བདག་ཉིད་ཀྱི་ལུས་ངག་གི་ཀུན་སློང་གཡོ་བའི་རྒྱུ་མཚན་ཅན་ནི་དམིགས་པ་ཁ་ནང་དུ་བལྟས་པར་འཇུག་ལ་བདག་ཉིད་ལས་གཞན་ཕ་རོལ་པོའི་དེ་ནི་གཞན་དུ་སྟེ་ཁ་
ཕྱིར་བལྟས་པས་འཇུག་པ་ཡིན་ཏེ། ཁྱད་པར་འདི་ནི་ཕལ་ཆེ་བའི་དབང་དུ་བྱས་པ་ཡང་ཡིན་ཏེ། བདག་ཉིད་ཀྱིས་འཕངས་པའི་མདའ་རྒྱང་རིང་དུ་ཕྱིན་པའི་བྱ་བར་སྣང་བ་ལྟ་བུ་ལ། བདག་ཉིད་ཀྱི་སེམས་གཡོ་བ་སྔོན་དུ་སོང་བ་ཡིན་ཡང་དམིགས་པ་ཁ་ཕྱིར་བལྟས་

[012A]༄༅། །པའི་སྣང་བ་ཡིན་ནོ། །འདི་དག་གི་རྒྱུ་དང་འབྲས་བུའི་ངོ་བོ་བཤད་པ་དེ་ནི་གཉིད་ལོག་པ་ལ་སོགས་པའི་གནས་སྐབས་དང་སད་པའི་གནས་སྐབས་གཞན་ན་ཡང་མཚུངས་སོ། །སོགས་པས་འདོད་ཆགས་དང་མྱ་ངན་གྱིས་བརླམས་པ་སོགས་
བསྡུའོ། །གཉིད་ཀྱིས་འཁྲུལ་བའི་གནས་སྐབས་ན་ནི་བདག་ཉིད་འགྲོ་འོང་སོགས་ཇི་ལྟ་བ་བཞིན་གྱི་སྣང་བ་འཆར་བ་ནི་གཉིད་དེའི་རྐྱེན་གྱི་ཁྱད་པར་ལ་ཉེ་བར་བརྟེན་པའི་ཕྱིར་ཡིན་ལ། འགྲེལ་པ་ལྟར་ན་བར་འདིར་དམྱལ་བ་པས་སྡུག་བསྔལ་མྱོང་བར་སྣང་
བ་ལས་ཀྱི་ཁྱད་པར་ལ་ཉེ་བར་བརྟེན་པའི་ཕྱིར་ཞེས་པའི་ཚིག་གཅིག་བཅུག་དགོས་པར་སྣང་ངོ། །གནས་སྐབས་དེ་ན་གཞན་གྱི་སེམས་གཡོ་བའི་རྒྱུ་མཚན་ཅན་གྱིས་བྱུང་བའི་གཞན་གྱིས་མཚོན་བསྣུན་པ་དང་བཞིན་བཟང་སྟོན་པར་སྣང་བའི་རྣམ་པར་ཤེས་
པ་ནི་དེའི་བག་ཆགས་དེ་དག་ཁོ་ནའི་དབང་གིས་རེ་འགའ་གཞན་གྱི་ཉེ་བར་སྦྱོར་བ་སྟེ་གཞན་གྱི་སེམས་ཀྱི་བྱེད་པས་བར་དུ་ཆོད་པ་སྟེ་འདས་པའི་དུས་ཀྱི་མི་དག་སྣང་བ་དང་སོགས་པས་དེ་ལས་གཞན་པའི་སྣང་བ་དག་བསྡུ་ཞིང། ཀྱང་སྒྲས་རྨི་ལམ་བདེན་པའི་
ཡུལ་ལ་ཡང་འཇུག་པ་རྙེད་པར་འགྱུར་གྱི། དེ་ལྟ་བུ་སྦྱོར་བ་གཏན་མེད་པ་ལ་ནི། རྣམ་པར་ཤེས་པ་འཇུག་པ་རྙེད་པ་མ་ཡིན་ནོ། །དེ་ལྟར་འཐད་པ་དེའི་ཕྱིར་སང་རྨིའི་གནས་སྐབས་ཐམས་ཅད་དུ་ལུས་ངག་གི་བྱ་བ་ལ་སོགས་པའི་རྣམ་པར་རིག་བྱེད་ཀྱི་སྣང་
བ་བྱུང་བའི་རྟགས་ལས་སེམས་ཀྱི་གཡོ་བ་རྗེས་སུ་དཔག་པར་བྱ་བ་ཁོ་ན་ཡིན་ནོ། །གཉིས་པ་གཞན་ལུགས་ཀྱི་རྒྱུད་གཞན་སྒྲུབ་ཚུལ་མི་འཐད་བར་བསྟན་པ་ནི། མདོ་སྡེ་པ་ལྟར་ན་ལུས་ངག་གི་བྱ་བའི་རྟགས་ལས་སེམས་གཡོ་བ་

[012B] གཉིད་ལོག་པ་དང་མ་ལོག་པའི་གནས་སྐབས་གཞན་ན་ཡང་ལུས་ངག་གི་བྱ་བས་སེམས་གཡོ་བ་རྟོགས་པར་འགྱུར་རོ། །ཡང་ན་ནི་ནམ་ཡང་རྟོགས་པར་མི་འགྱུར་ཏེ། ཁྱོད་ལྟར་ན་རྨི་ལམ་ན་གཞན་གྱི་སེམས་གཡོ་བ་མེད་པར་ཡང་ལུས་ངག་གི་
བྱ་བ་དམིགས་པ་འབྱུང་བའི་ཕྱིར་རོ་ཞེ་ན། མདོ་སྡེ་པ་ན་རེ་ཉེས་པ་མེད་དེ་བློས་དམིགས་པ་ནི་ཡུལ་མེད་པར་ཡང་འབྱུང་བར་འགྱུར་གྱི། ལུས་ངག་གི་བྱ་བ་ནི་སེམས་གཡོ་བ་སྔོན་དུ་མ་སོང་བར་འབྱུང་བ་མ་ཡིན་ནོ། །ཁོ་བོ་ཅག་ལྟར་ན་བྱ་བ་ལས་ནི་གཡོ་བ་རྟོགས་པར་
བྱེད་པ་འདོད་པས་ན་འཁྲུལ་བའི་གནས་སྐབས་དེ་ན་ནི་བྱ་བ་ཡང་མེད་དོ། །དེའི་ཕྱིར་འཁྲུལ་བའི་གནས་སྐབས་དེར་ཡུལ་ཕྱི་རོལ་དོན་གྱིས་སྟོང་པའི་ཤེས་པ་འབྱུང་བར་ཁས་ལེན་པའི་ཕྱིར་ཉེས་པ་མེད་དོ་ཟེར་ན། དེ་ལ་སེམས་ཙམ་པ་ན་རེ། སད་རྨིའི་གནས་
སྐབས་རྣམ་པ་ཐམས་ཅད་དུ་ཐ་སྙད་བཏགས་པ་མཚུངས་པར་གྲགས་པ་ལས། ཁྱོད་ཀྱི་ཐ་སྙད་དེ་བོར་ནས་རེ་འགའ་ནི་རྨི་ལམ་ན་ཤེས་པ་དོན་གྱིས་སྟོང་ངོ། །སད་པའི་སྐབས་གཞན་ན་ནི་དོན་གྱིས་སྟོང་པ་ལས་གཞན་དུ་ཤེས་པ་དོན་དང་ལྡན་པ་བྱུང་བ་ཡིན་ནོ་ཞེས་
བྱ་བའི་དབང་ཡོང་ཆེན་པོ་འདི་ཁྱོད་ག་ལས་ཐོབ་ཅེས་སྨྲས་པ་ན། གལ་ཏེ་མདོ་སྡེ་པས་སྤྱིར་ཤེས་པ་ཡུལ་ཡོད་པ་ལ་ལྟོས་ཀྱང་གཉིད་ལ་སོགས་པས་ཟིལ་གྱིས་གནོན་པའི་གནས་སྐབས་སུ་ཚུལ་དེ་ལས་གཞན་དུ་འགྱུར་བ་ཡིན་ནོ་ཞེ་ན། སེམས་ཙམ་
པས༑ གལ་ཏེ་ཁྱོད་དེ་ལྟ་བུ་གནས་སྐབས་སྲིད་པ་ཡོད་པར་ཁས་ལེན་ན། དེའི་ཚེ་སེམས་ཅན་རྣམས་སྤྱིར་མ་རིག་པས་ཡིད་དཀྲུགས་པ་ཤ་སྟག་ཡིན་པའི་ཕྱིར་སེམས་ཅན་གྱི་ཤེས་པ་ཡིན་ན་དེ་ལྟར་ཡུལ་མེད་པ་ཁོ་ནར་འབྱུང་དུ་ཟད་མོད་ཅེས་ཁས་

[013A]༄༅། །ལོངས་ཤིག་དེ་ལྟར་ཁས་ལེན་ན་ནི་ཤེས་པ་ཀུན་ལ་ཡུལ་གྱི་ངོས་ནས་རྣམ་པ་གཏད་པ་མེད་པར་དོན་གྱིས་ཁས་བླངས་པ་ཡིན་པས། དེའི་ཚེ་ཕྱི་རོལ་དོན་གཞན་དུ་སྨྲ་བའི་གྲུབ་མཐའ་ཉམས་པར་འགྱུར་བས། ཁྱོད་ཀྱི་གྲུབ་མཐའ་
དེ་ལ་ཉེས་པའི་གླགས་ཏེ་ཉེས་པ་འབྱུང་བའི་སྐབས་དུ་མ་ལན་གདབ་པས་སྦ་བར་མི་ནུས་པ་ཅན་དང་རྩོད་པ་སྤོང་མི་ཐུབ་པའི་ཚེགས་ཆེན་པོ་ཅན་འདི། ཁོ་བོས་ལན་གདབ་པ་གཅིག་གིས་ངེས་པར་ཆོམས་པར་འགྱུར་རོ། །ཉེས་པའི་གླགས་སྦ་བར་མི་ནུས་
པ་ནི་གཅིག་ལ་ལན་གདབ་ཀྱང་དེ་ལ་བརྟེན་ནས་ཉེས་པ་གཞན་དང་གཞན་འབྱུང་བའོ། །དེའི་ཕྱིར་ཚེགས་ཆེན་པོ་ཅན་ཡང་ཡིན་ནོ་།གཉིས་པ་རྒྱུད་གཞན་ཡོད་པར་སྒྲུབ་པ་ལ་རྩོད་པ་སྤོང་བ་ལ་གཉིས། དེ་ལ་རྩོད་པ་སྤོང་བའི་ལན་དངོས་དང་
དེ་ལས་འཕྲོས་པའི་ལན་གཞན་ནོ། །དང་པོ་ནི། མདོ་སྡེ་བས་ཇི་ག་སྟེ་མ་བཟོད་ནས་བྱ་བ་དེ་དག་མཐོང་བའི་རྐྱེན་གྱིས་ལུས་དང་ངག་གི་རྣམ་པར་རིག་བྱེད་ཀྱི་རྟགས་དག་ལས་རང་ཀུན་ནས་སློང་བར་བྱེད་པའི་སེམས་རྗེས་སུ་དཔག་པར་རིགས་པ་འདི་སེམས་ཙམ་པ་ལ་
ཡང་མཚུངས་པ་མ་ཡིན་ནམ། སེམས་ཙམ་པ་ཁྱོད་རྒྱུད་གཞན་ཏེ་ཉན་པ་པོའི་རྒྱུད་དང་འབྲེལ་བའི་ངག་གི་རྣམ་པར་རིག་བྱེད་དུ་སྣང་བའི་ཤེས་པ་དེ་དག་ནི། སྨྲ་བ་པོ་གཞན་རྒྱུད་ཀྱི་རྣམ་པར་རིག་བྱེད་དག་ཡིན་པར་ཁས་ལེན་པ་དེ་འོས་པ་མ་ཡིན་
ཏེ༑ ཉན་པ་པོའི་རྒྱུད་ཀྱི་ངག་གི་རྣམ་པར་རིག་བྱེད་དུ་སྣང་བའི་ཤེས་པ་དེ་དག་ནི། སྨྲ་བ་པོའི་བརྗོད་འདོད་ཀྱི་བསམ་པའི་ཉེ་བར་ལེན་པ་ལས་བྱུང་བ་མ་ཡིན་ཏེ། དེ་ལྟ་བུ་བསམ་པ་དེ་དེའི་ཉེར་ལེན་བྱས་པ་དང་དེ་དེའི་ཉེར་ལེན་བྱས་པ་ལས་བྱུང་བ་མ་

[013B] སེམས་ཙམ་པ་ན་རེ་ངེད་ཀྱིས་ཉན་པ་པོ་ལ་ཡོད་པའི་སྨྲ་བ་པོའི་ཀུན་སློང་དཔོག་པའི་ཤེས་པ་ཟེར་བ་དེ། སྨྲ་བ་པོ་གཞན་རྒྱུད་ཀྱི་སེམས་ཀྱིས་ཀུན་ནས་བསླངས་པའི་རྣམ་པར་རིག་བྱེད་ཀྱི་ངོ་བོ་ཅན་ཉིད་ཡིན་པའི་ཕྱིར་ཏེ་རྣམ་པར་རིག་བྱེད་དེ་
དང་ངོ་བོ་གཅིག་པ་ཅན་ཡིན་པའི་རྒྱུ་མཚན་གྱིས། སྨྲ་བ་པོའི་ལུས་ངག་གི་རྣམ་རིག་དེར་སྣང་བའི་ཤེས་པའི་ཀུན་ནས་སློང་བར་བྱེད་པའི་སེམས་རྟོགས་པར་བྱེད་དོ་ཞེས་ནི་མི་ཟེར་རོ། །འོ་ན་ཅི་ཟེར་ཞེ་ན། ཉན་པ་པོའི་རྒྱུད་ཀྱི་སྨྲ་བ་པོའི་རྣམ་རིག་ཏུ་སྣང་བའི་ཤེས་པ་
དེ་ནི་སྨྲ་བ་པོ་དེའི་སེམས་ཀྱི་འབྲས་བུ་ཡིན་པའི་ཕྱིར་དེ་སྐད་ཟེར་རོ། །སྨྲ་བ་པོའི་ཀུན་སློང་དཔོག་བྱེད་ཀྱི་རྣམ་པར་རིག་བྱེད་དག་ནི་ཉན་པ་པོའི་རྒྱུད་ཀྱི་བྱ་བ་དང་ཚིག་གི་རྣམ་པ་ཅན་གྱི་ཤེས་པ་ཀུན་ནས་སློང་བར་བྱེད་པའི་སེམས་ཀྱི་རྒྱུད་ལས་སྐྱེས་པ་དག་ལ། སྨྲ་བ་པོའི་
རྣམ་པར་རིག་བྱེད་དུ་ཐ་སྙད་བཏགས་པ་ཁོ་ན་ཡིན་ནོ། །དེ་ལྟར་ཡང་ཡིན་ཏེ། ཉན་པ་པོའི་རྒྱུད་ཀྱི་ཀུན་ནས་སློང་བར་བྱེད་པའི་སེམས་ཀྱང་རང་གི་རྒྱུད་ཀྱི་ལུས་ངག་གི་རྣམ་རིག་དེ་དག་གི་ཉེ་བར་ལེན་པ་སྟེ་ཉེར་ལེན་གྱི་རྒྱུ་ཁོ་ན་ཡིན་ལ། རྒྱུད་གཞན་གྱི་ཤེས་པས་
ཀུན་ནས་སློང་བར་བྱེད་པའི་རྣམ་རིག་དག་གི་ནི་བདག་པོའི་རྐྱེན་ཡིན་ནོ། །དེ་ལྟར་ཉན་པ་པོའི་རྒྱུད་ཀྱི་རྣམ་པར་རིག་བྱེད་ཀྱི་ཉེ་བར་ལེན་པའི་རྒྱུས། རྒྱུད་གཞན་དང་འབྲེལ་བའི་ལུས་ངག་གི་བྱ་བའི་རྣམ་པ་ཅན་གྱི་ཤེས་པ་བསྐྱེད་པ་ཡིན་པས་དེ་དག་ལ་འབྲེལ་
བ་ཡང་གྲུབ་ཅིང་དེ་ལྟ་བུའི་སྒོ་ནས་ཀྱང་ཐ་སྙད་ཉེ་བར་གདགས་པའི་དབང་གིས་རྒྱུད་གཞན་གྱི་རྣམ་པར་རིག་བྱེད་དག་ཡིན་པར་ཐ་སྙད་གདགས་པར་འགྱུར་རོ། །དེ་དག་གི་དོན་ནི། མདོ་སྡེ་པས་སེམས་ཙམ་པ་ཁྱོད་ཉན་པ་པོའི་རྒྱུད་ཀྱི་ངག་གི་རྣམ་རིག་ཏུ་སྣང་
[014A]༄༅། །བའི་ཤེས་པ་ལས་སྨྲ་བ་པོའི་སེམས་དཔོག་པ་ཅི་ལྟར་འཐང་ཅེས་རྒོལ་བ་ན། སེམས་ཙམ་པས་ཉན་པ་པོས་ངག་སྨྲ་འདོད་ཀྱི་སེམས་གཡོ་བ་ལས་རང་ཉིད་ཀྱི་ངག་སྨྲ་བའི་རྣམ་རིག་བྱུང་ཞིང། རང་གི་རྣམ་རིག་དེ་ལྟ་བུ་བྱུང་བའི་རྟགས་ལས་
རང་སེམས་དཔོག་པ་མི་བསླུ་བར་མཐོང་བ་རྒྱུ་མཚན་དུ་བྱས་ནས། ཕ་རོལ་པོ་དག་གིས་ཀྱང་ངག་གང་སྨྲ་བ་ཀུན་སློང་ལ་རག་ལས་པ་གདོན་མི་ཟའོ་ཞེས་ཐག་ཆོད་པའི་དབང་གིས། རང་གི་ངག་གི་རྣམ་རིག་སྣང་བའི་ཤེས་པ་དེ་ལ་ཕ་རོལ་པོའི་ངག་གི་རྣམ་རིག་དང་
འདྲ་བའི་རྣམ་པ་འཆར་ཞིང། རྣམ་པ་དེ་ལ་ནི་ཕ་རོལ་པོའི་ངག་གི་རྣམ་རིག་ཏུ་ཐ་སྙད་བཏགས་ཤིང། དེ་ལྟ་བུ་ཐ་སྙད་དེའི་རྟགས་ལས་ཕ་རོལ་པོའི་སེམས་དཔོག་པ་ཡང་ཐ་སྙད་བཏགས་པ་ཙམ་དུ་ཟད་དོ། །དེའི་ཕྱིར་ཉན་པ་པོའི་ངག་སྨྲ་འདོད་ཀྱི་སེམས་དེ་ཉིད་རང་
གི་ངག་གི་རྣམ་པར་རིག་བྱེད་ཀྱི་ཉེར་ལེན་དང་སྨྲ་བ་པོའི་ངག་གི་རྣམ་རིག་གི་ལྷན་ཅིག་བྱེད་རྐྱེན་བྱས་པ་ལས། ཉན་པ་པོ་རང་གི་རྣམ་རིག་ལས་རང་སེམས་དཔོག་པ་ལྟར་སྨྲ་བ་པོ་ཡང་རང་གི་རྣམ་རིག་ལས་རང་སེམས་དཔོག་པ་གཉིས་རྒྱུ་མཚན་
མཚུངས་ཤིང་དེ་ཡང་ཐ་སྙད་ཀྱི་དབང་གིས་དོན་ལ་ཅུང་ཟད་ཀྱང་བསླུ་བ་མེད་པ་ལ་ལྟོས་ནས་ཉན་པ་པོས་སྨྲ་བ་པོའི་སེམས་དཔོག་ཅེས་ཐ་སྙད་བཏགས་པ་ཙམ་མ་གཏོགས། རང་གི་རྣམ་རིག་ནི་རང་ཉིད་དང་གཞན་གྱི་རྣམ་རིག་ནི་གཞན་གྱིས་སོ་སོར་
མྱོང་བ་ཙམ་ཡིན་པས་གཅིག་གི་རྣམ་རིག་ཅིག་ཤོས་ལ་མི་སྣང་བ་དཔེ་དང་བཅས་པ་འོག་ཏུ་འཆད་འགྱུར་ལྟར་རོ། །གོ་དོན་ལ་རྟགས་ལ་འགོད་རྒྱུའི་ངག་གི་རྣམ་རིག་ཅེས་པ་དེ་ཡང་ཉན་པ་བོའི་རྒྱུད་ཀྱི་སྨྲ་བ་པོའི་ངག་གི་རྣམ་རིག་ཏུ་སྣང་བའི་ཤེས་

[014B] འགྲེལ་པ་ལས། འདི་སྐད་དུ་སྨྲ་བ་པོ་ཁོ་ན་སྨྲ་བ་དང་འགྲོ་བའི་བྱ་བ་དང་ཚིག་གི་རྣམ་པ་ཅན་གྱི་ཤེས་པ་གང་ཡིན་པ་དེ་དག་ནི་རྣམ་པར་རིག་བྱེད་ཅེས་བྱའོ་།ཞེས་གསུངས་པའི་ཕྱིར། ད་ནི་དཀྱུས་དོན་བཤད་པ་ནི། དེ་ལྟར་བདག་དང་གཞན་ལ་
རང་རང་གི་སྣང་བ་ཉམས་སུ་མྱོང་བར་ཟད་མོད་ཀྱི། འོན་ཀྱང་སྨྲ་བ་པོས་སྨྲ་བའི་ཚིག་ཉན་པ་བོས་ཐོས་ཞེས་ཐ་སྙད་གདགས་སུ་རུང་བ་ནི། དཔེར་ན་རབ་རིབ་ཅན་ཉིད་ཀྱིས་ཟླ་བ་གཉིས་མཐོང་བ་བཞིན་དུ་དོན་གཅིག་འཛིན་པའི་རྣམ་པར་ཤེས་པ་དེ་ལྟ་བུ་སྐྱེ་བའི་
རྒྱུའི་ཁྱད་པར་ནི་བག་ཆགས་གོམས་པ་ལས་སྐྱེ་བའི་རང་བཞིན་གྱི་ཁྱད་པར་ཡིན་ཞིང། བག་ཆགས་དེ་ཡང་ཐོག་མ་མེད་པའི་དུས་ལས་དོན་གཅིག་འཛིན་པར་ངེས་པ་ཅན་གྱི་རྣམ་ཤེས་བསྐྱེད་པའི་བདག་ཉིད་དུ་གནས་པ་ཡིན་པའི་ཕྱིར་རོ། །ཀུན་སློང་
གི་རྒྱུ་རིགས་མཐུན་གཅིག་ལས་སྐྱེས་པས་ན་ཉན་པ་པོ་རང་དང་སྨྲ་བ་པོ་གཞན་གྱི་རྣམ་པར་རིག་བྱེད་ཀྱི་རྣམ་པ་ཅན་གྱི་ཤེས་པ་དག་ལ་རང་དང་གཞན་གྱི་རྣམ་པར་རིག་བྱེད་དུ་ཐ་སྙད་ཉེ་བར་འདོགས་སོ། །གཉིས་པ་དེ་ལས་འཕྲོས་པའི་ལན་
ལ་གཉིས། རྗེས་དཔག་གིས་རྟོགས་ཚུལ་ལ་དོགས་པའི་ལན་དང་མངོན་སུམ་གྱིས་རྟོགས་ཚུལ་ལ་དོགས་པའི་ལན་ནོ། །དང་པོ་ནི། ཅི་སྟེ་གཞན་གྱི་ལུས་ངག་གི་བྱ་བ་ལ་སོགས་པར་སྣང་བའི་རྣམ་པར་ཤེས་པ་དེ་ཉིད་འབྲས་བུའི་རྟགས་སུ་བྱས་
ནས༑ དེ་ལས་སྐྱེས་པའི་གཞན་གྱི་སེམས་ཤེས་པའི་རྗེས་དཔག་དེ་དག་གཞན་གྱི་སེམས་དེའི་ཐུན་མོང་མ་ཡིན་པའི་ངོ་བོ་དངོས་སུ་ཡུལ་དུ་བྱེད་དམ། འོན་ཏེ་མ་ཡིན་ཞེས་བརྟག་པ་གཉིས་བྱས་ཏེ་གལ་ཏེ་གཞན་གྱི་སེམས་ཀྱི་ངོ་བོ་ཡུལ་དུ་བྱེད་

[015A]༄༅། །ན་ནི་ཡུལ་དེ་ནི་རང་གི་སེམས་ལས་དོན་གཞན་ཡིན་པར་འགྱུར་རོ། །ཡུལ་དུ་མ་བྱེད་ན་ནི་རང་གི་ཤེས་པས་ཕ་རོལ་གྱི་སེམས་ཡོད་པ་ཅི་ལྟར་ཤེས་ཏེ། ཡུལ་དེའི་ངོ་བོ་ཉིད་ལ་གནས་པའི་དོན་མ་ཤེས་པར་ཡུལ་
དེ་ཚད་མས་གྲུབ་པ་མི་སྲིད་པའི་ཕྱིར་རོ་ཞེ་ན། སེམས་ཙམ་པས་ཉེས་པ་འདི་ཡང་ཁྱོད་ལ་ཐལ་བར་འགྱུར་བར་མཚུངས་ཏེ་གཞན་གྱི་ལུས་ཀྱི་བྱ་བ་དང་ཚིག་དག་གི་རྟགས་ལས་གཞན་གྱི་སེམས་རྟོགས་པར་འདོད་པ་ཁྱོད་ལྟར་ན་ཡང། དེའི་ཚེ་
གཞན་སེམས་དེའི་ཐུན་མོང་མ་ཡིན་པའི་ངོ་བོ་དངོས་སུ་ཡུལ་དུ་བྱེད་ན་ནི། དེའི་ཚེ་རང་གི་སེམས་ཀྱི་རྣམ་པ་ཤེས་པ་བཞིན་དུ་དེའི་རྣམ་པ་ཡང་ཇི་བཞིན་ཤེས་པར་ཐལ་བར་འགྱུར་རོ། །གལ་ཏེ་རྗེས་དཔག་དེ་གཞན་གྱི་སེམས་མི་ཤེས་ན་ནི་དེས་དེའི་ངོ་བོ་ཉིད་ཅི་
ལྟར་འཛིན་པ་ཡིན། གལ་ཏེ་རྟགས་རྣམས་ཀྱིས་ནི་བསྒྲུབ་བྱའི་སྤྱི་ཙམ་རྟོགས་པའི་ཕྱིར་རྣམ་པའི་ཁྱད་པར་ཞིབ་ཏུ་རྟོགས་བྱེད་མ་ཡིན་པའི་ཕྱིར་སྐྱོན་དུ་འགྱུར་བ་མ་ཡིན་ནོ་ཞེ་ན་ཁྱོད་ཀྱིས་སྤྱི་ཞེས་པ་དེ་ཅི་ཞིག་ཡིན། གཞན་གྱི་སེམས་ཉིད་དང་ལྡོག་པ་
གཅིག་ཡིན་ནམ། འོན་ཏེ་ངོ་བོ་གཞན་ཞིག་གམ། འོན་ཏེ་ལྡོག་པ་གཅིག་དང་ངོ་བོ་ཐ་དད་གང་དུ་ཡང་བརྗོད་དུ་མི་རུང་བ་ཞིག་ཡིན་ནམ་ཞེས་བརྟག་པ་གསུམ་བྱས་ནས། བརྟག་པ་ཕྱི་མ་གཉིས་སྡེབ་གཅིག་ཏུ་འགོག་པ་ནི། སྤྱི་དེ་ཕ་རོལ་པོའི་སེམས་དང་ངོ་བོ་
གཞན་ཉིད་དང་བརྗོད་དུ་མི་རུང་བ་ཉིད་དག་ཅིག་ཡིན་ན་ནི་གཞན་སེམས་དཔོག་པའི་རྗེས་དཔག་འདིས་སྤྱི་ཁོ་ན་གཟུང་གི་གཞན་གྱི་སེམས་ནི་གཟུང་བ་མ་ཡིན་པར་འགྱུར་ན། ཅི་ལྟར་ན་རྗེས་དཔག་འདིས་གཞན་གྱི་སེམས་དེ་རྟོགས་པར་འགྱུར་ཏེ་མི་འགྱུར་རོ། །

[015B]གས་ཆོག་གོ་སྤྱི་དེ་གཞན་གྱི་སེམས་ཉིད་དང་ལྡོག་པ་གཅིག་ཀྱང་མ་ཡིན་ཏེ། དེ་དང་ལྡོག་པ་གཅིག་ཏུ་ཡོད་ན་དེའི་རྣམ་པ་ཡང་ཇི་བཞིན་ཤེས་པར་ཐལ་བར་འགྱུར་རོ་ཞེས་གོང་དུ་དེའི་ཚེ་རང་གི་སེམས་
ཤེས་པ་བཞིན་དུ་དེའི་རྣམ་པ་ཡང་ཤེས་པར་ཐལ་བར་འགྱུར་རོ་ཞེས་པའི་སྐབས་སུ་བཤད་ཟིན་ཏེ། དེར་མ་ཟད་གཞན་གྱི་སེམས་ཇི་བཞིན་དཔོག་པར་འདོད་པ་འདི་ནི་རྗེས་དཔག་གིས་རྗེས་སུ་དཔག་པའི་ཚུལ་ཡང་མ་ཡིན་ནོ། །དེ་ཅིའི་ཕྱིར་མ་ཡིན་ཞེ་ན། རྗེས་
སུ་དཔག་པ་ནི་དོན་གྱི་རང་གི་ངོ་བོ་ཇི་བཞིན་འཛིན་པར་བྱེད་པ་མ་ཡིན་ཏེ། གལ་ཏེ་དོན་གྱི་ངོ་བོ་ཇི་བཞིན་དུ་འཛིན་པ་ཡིན་ན་མངོན་སུམ་དང་འདྲ་བར་སྣང་བ་ཁྱད་པར་ཅི་ཡང་མེད་པར་ཐལ་བར་འགྱུར་བའི་ཕྱིར་རོ། །སོགས་སྒྲས་རྗེས་དཔག་གིས་འདས་པ་མི་འཛིན་
པར་ཐལ་བ་སྡུད་དོ། །རྟོག་པ་ལ་ཡུལ་ཇི་བཞིན་སྣང་བ་མེད་པ་དེའི་ཕྱིར་རྗེས་དཔག་འདི་ནི་ཞེན་ཡུལ་རང་མཚན་པ་ལ་དངོས་སུ་ཚད་མ་ཉིད་མ་ཡིན་ནོ། །ཅིའི་ཕྱིར་ཞེ་ན། ཞེན་ཡུལ་དེའི་རང་གི་ངོ་བོ་དངོས་སུ་མི་འཛིན་ཀྱང་མངོན་པར་འདོད་པའི་དོན་ལ་མི་བསླུ་བའི་རྒྱུ་
མཚན་གྱིས་ཚད་མ་ཉིད་དུ་འདོད་པ་ཡིན་པའི་ཕྱིར་རོ། །དེའི་ཕྱིར་དུ་བ་ལ་སོགས་པའི་རྟགས་ལས་སྐྱེས་པའི་རྗེས་དཔག་དེ་ཡང་མེ་ལ་སོགས་པའི་རང་གི་ངོ་བོའི་ཡུལ་ཅན་མ་ཡིན་ཏེ། གལ་ཏེ་ཡིན་ན་མེ་མངོན་སུམ་དུ་མཐོང་བ་དང་ཁྱད་པར་མེད་པར་ཐལ་བར་འགྱུར་
བའི་ཕྱིར་རོ། །དེར་མ་ཟད་རྗེས་སུ་དཔག་པ་དག་གིས་འདས་པ་ལ་སོགས་པ་དང་ངོ་བོ་ཉིད་མེད་པ་དག་ལ་ཡང་འཇུག་པར་མི་འགྱུར་བའི་ཕྱིར་དང། རྗེས་དཔག་གི་སྣང་ངོའི་མེ་དེ་ཡང་མེའི་དོན་བྱེད་པར་ཐལ་བར་འགྱུར་བའི་ཉེས་པ་ཡང་ཡོད་པའི་ཕྱིར་རོ་།དེ་བཞིན་དུ་

[016A]༄༅། །གཞན་གྱི་སེམས་རྗེས་སུ་དཔག་པ་ལ་ཡང་མངོན་པར་འདོད་པའི་དོན་ལ་མི་བསླུ་བ་ཡོད་པ་ཁོ་ན་སྟེ། དཔེར་ན་ལྷས་སྦྱིན་གྱི་སེམས་དཔོག་པ་ལ་བརྟེན་ནས་འཇུག་པར་བྱེད་པ་དེའི་སྒོ་ནས་དེ་རྒྱུད་ལ་ལྡན་པའི་སྲོག་ཆགས་གཞན་ལྷས་སྦྱིན་
ཡོད་པར་རྟོགས་ནས་དེ་ཁྱིམ་དུ་འབོད་པ་དང་ཡང་དེ་ནས་སྟན་འདིང་བ་དང་དེ་ནས་ཡང་དང་ཡང་དུ་གཏམ་འདྲེས་པར་སྨྲ་བའི་ཐ་སྙད་དག་ལ་འཇུག་པ་ན་ལྷས་སྦྱིན་དེ་ཁྱིམ་དུ་འབོད་པའི་དབང་གིས་བྱུང་བའི་རེ་བའི་དོན་ཐམས་ཅད་ཐོབ་པ་ལ་མི་བསླུ་བ་ལྟར་ཡིན་པའི་
ཕྱིར་རོ། །ཁྱབ་སྟེ། འཇིག་རྟེན་ན་ནི་སེམས་ཅན་གཞན་དཔོག་པའི་དགོས་པའམ་འབྲས་བུ་དེ་ཙམ་ལ་སེམས་ཤིང་རེ་བའི་སྒོ་ནས་སྲོག་ཆགས་གཞན་རྗེས་སུ་དཔག་པ་ལ་འཇུག་པའི་ཆེད་དུ་ཡང་ཡིན་པའི་ཕྱིར་ཏེ། དཔེར་ན་སྐྱེས་བུ་མེ་དོན་དུ་གཉེར་བའི་
དགོས་པ་ཕྱི་མའི་ཁྱད་པར་ཏེ་བསྲེག་པ་དང་འཚེད་པ་ལ་སོགས་པའི་ཁྱད་པར་དུ་སྣང་བའི་མངོན་སུམ་གྱི་ཤེས་པས་མྱོང་བ་ཙམ་གྱིས་དོན་གྲུབ་པ་ཡིན་པས་དེའི་ཚེ་རེ་བ་མེད་པ་ཉིད་ཀྱི་ཕྱིར་རོ། །དེའི་ཕྱིར་དོན་སྤྱི་སྣང་བའི་ཤེས་པ་སྔ་མ་ལ་བརྟེན་ནས་བསྲེག་
འཚེད་ལ་སོགས་པའི་ཐ་སྙད་ཐམས་ཅད་རྫོགས་པས་ན་སྐྱེས་བུའི་དོན་བྱས་པ་ཉིད་དུ་འགྱུར་བས་རྗེས་དཔག་ཞེན་ཡུལ་ལ་ཚད་མ་ཉིད་དུ་གྲུབ་པའི་ཕྱིར་རོ། །མདོར་ན་ལྷས་སྦྱིན་གྱི་ལུས་ངག་གི་རྣམ་པར་རིག་བྱེད་ཀྱི་རྟགས་ལས་ལྷས་སྦྱིན་ཡིན་པར་དཔོག་པའི་
རྗེས་དཔག་ལ་ལྷས་སྦྱིན་སྣང་བ་དེ་དོན་སྤྱི་ཡིན་པས་ལྷས་སྦྱིན་མ་ཡིན་མོད་འོན་ཀྱང་སྣང་བ་དེ་ལ་བརྟེན་ནས་ལྷས་སྦྱིན་དང་མངོན་སུམ་དུ་ཕྲད་རྒྱུ་ཡོད་པའི་རྒྱུ་མཚན་གྱིས་ཐ་སྙད་ཕྱི་མ་འདི་ལ་ལྟོས་ཏེ་རྗེས་དཔག་དེ་ལྷས་སྦྱིན་ལ་ཚད་མར་སོང་བ་ཡིན་

[016B] །ཡང་མདོ་སྡེ་པས་སེམས་ཙམ་པ་ཁྱོད་ཀྱིས་འདོད་པ་དེ་མི་འཐད་དེ། རྨི་ལམ་ན་ཡང་མེ་སྣང་བའི་ཤེས་པ་སྔ་མ་དེ་ལས་དོན་ཕྱི་མ་སྟེ་བསྲེག་འཚེད་ལ་སོགས་པར་སྣང་བའི་ཤེས་པ་སྐྱེ་བ་མ་ཡིན་ནམ་སྟེ་ཡིན་པས་དེ་ཙམ་གྱིས་ཤེས་པ་སྔ་མ་ཚད་
མར་བཞག་འོས་པ་མ་ཡིན་ཏེ། རྨི་ལམ་གྱི་གནས་སྐབས་དེའི་ཚེ་ཤེས་པ་ཐམས་ཅད་འཁྲུལ་བས་འཇུག་པ་ཡིན་པའི་ཕྱིར་རོ་ཞེ་ན་སེམས་ཙམ་པས་ངེད་ཀྱི་ལུགས་འདིར་ལུས་ངག་གི་རྣམ་པར་རིག་བྱེད་ཀྱི་རྣམ་པ་ཅན་གྱི་ཤེས་པ་ནི་ནམ་ཡང་སེམས་ཀྱི་གཡོ་
བའི་དབང་མེད་པར་མི་འབྱུང་བས། དེའི་ཕྱིར་རྨི་ལམ་ན་མེ་སྣང་བའི་ཤེས་པ་དེ་དག་གིས་ཀྱང་མེ་རྗེས་སུ་དཔོག་པར་བྱེད་དོ། །འོན་ཀྱང་ཁྱད་པར་ནི་རྨི་ལམ་ན་འཁྲུལ་བའི་དབང་གིས་ནི་རེ་འགའ་གཉིད་ཀྱིས་བར་དུ་ཆོད་ཀྱང་སད་པའི་ཚེ་དངོས་སུ་སྣང་བ་འབྱུང་
སྟེ༑ གཉིད་ཀྱིས་འཁྲུལ་བ་དེ་དག་གི་དབང་གིས་རྨི་ལམ་གྱི་ཤེས་པ་ཐམས་ཅད་སྣང་ཡུལ་གྱིས་སྟོང་པ་མ་ཡིན་གྱི། གཉིད་མ་ལོག་པ་དང་ལོག་པའི་གནས་སྐབས་ན་མངོན་སུམ་དང་བརྒྱུད་པ་ཞེས་བྱ་བའི་ཁྱད་པར་འདི་ནི་ཡོད་དོ་ཞེས་སྔར་བཤད་ཟིན་ཏོ། །རྨི་ལམ་
གྱི་སྐབས་དེ་ལ་ཇི་ལྟར་ལུས་ངག་གི་རྣམ་པར་རིག་བྱེད་ཀྱི་རྣམ་པ་ཅན་གྱི་ཤེས་པ་སྔ་མ་རྣམས་སད་པའི་གནས་སྐབས་ལས་བརྒྱུད་དེ་སེམས་གཡོ་བའི་དབང་གིས་སྐྱེས་པ་ལྟར། རྨི་ལམ་དེའི་འོག་རོལ་གྱི་སད་པའི་གནས་སྐབས་ན་ཡོད་པ་དག་ཀྱང་དེ་དང་
འདྲའོ། །འདྲ་ཚུལ་ཡོད་དེ། གཉིད་མ་ལོག་པའི་རྣམ་པར་རིག་བྱེད་ཀྱི་རྣམ་པ་ཅན་གྱི་ཤེས་པ་སྐྱེ་བའི་རྟེན་སེམས་གཡོ་བའི་གནས་སྐབས་དེ་ལས་ཕྱི་མ་གཉིད་ལོག་པའི་སེམས་ཀྱི་རྒྱུད་སྐྱེ་ཞིང་དེ་ཁོ་ན་ལས་སད་པའི་སྐབས་བརྒྱུད་དེ་སྐྱེའོ། །འདིའི་བརྒྱུད་ལུགས་

[017A]༄༅། །ནི་སད་པའི་སྐབས་ན་ལྷས་སྦྱིན་ལྟ་བུ་དང་དངོས་སུ་ཕྲད་པའི་ཚེ་དང་པོར་ལྷས་སྦྱིན་གྱི་རྒྱུད་ལ་ངག་སྨྲ་འདོད་ཀྱི་སེམས་གཡོ་དེ་ནས་དེས་ངག་སྨྲ་བ་སོགས་ཐོས། དེ་ནས་རང་ཉིད་གཉིད་ལོག་པའི་ཚེ་ཉིན་པར་ལྷས་སྦྱིན་གྱིས་གཏམ་སྨྲ་བ་ཐོས་
པའི་བག་ཆགས་སད་ནས་ཡང་ལྷས་སྦྱིན་གྱིས་གཏམ་སྨྲ་བ་རྨིས་གཏམ་སྨྲ་བའི་རིག་བྱེད་དེ་ལས་སྨྲ་བ་པོ་ཡང་ལྷས་སྦྱིན་ཡིན་པར་དཔོག་པ་རྨིས་ནས། ཡང་གཉིད་སད་པའི་ཚེ་ལྷས་སྦྱིན་དང་དངོས་སུ་ཕྲད་པ་ལྟ་བུའི་བརྒྱུད་ལུགས་ཡིན་ནོ། །དེའི་ཕྱིར་
རྨི་ལམ་གྱི་སྐབས་དེ་ན་ཡང་གཞན་སེམས་རྗེས་སུ་དཔག་པ་སོགས་གཉིད་མ་སད་པ་དེ་སྲིད་དུ་ཅི་ལྟ་བ་དེ་ལྟ་བུའི་མི་བསླུ་བ་དང་རྨི་ལམ་གྱི་མི་དེ་ཁྱིམ་དུ་འབོད་པ་སོགས་ཀྱི་ཐ་སྙད་ཀྱང་ཡོད་པ་ཁོ་ན་ཡིན་པས་ཅིས་ཀྱང་འཁྲུལ་བའི་ཉེས་པ་ཡོད་ཅེས་མི་གཟུང་
ངོ་ཞེས་གདམས་སོ། །གཉིས་པ་མངོན་སུམ་གྱིས་རྟོགས་ཚུལ་ལ་དོགས་པའི་ལན་ལ་དངོས་དང། དེ་བཞིན་གཤེགས་པས་མཁྱེན་ཚུལ་ལ་དོགས་པའི་ལན་གཉིས། དང་པོ་ནི། མདོ་སྡེ་པ་ན་རེ། གཞན་གྱི་སེམས་རྗེས་སུ་དཔག་པ་དེ་ནི་གཞན་
སེམས་དེའི་རང་གི་ངོ་བོ་ཇི་ལྟ་བ་བཞིན་དངོས་སུ་མི་འཛིན་ཀྱང་ཐ་སྙད་ལ་མི་བསླུ་བའི་ཕྱིར་དེ་ལྟར་ཚད་མ་ཉིད་ཡིན་དུ་ཆུག་ན། གཞན་གྱི་སེམས་མངོན་སུམ་དུ་ཤེས་པ་རྣམས་ཀྱིས་མཐོང་ཚུལ་གོ་སྟེ་དེ་ཉིད་ཅི་ལྟར་ཡིན། གལ་ཏེ་གཞན་གྱི་སེམས་ཀྱི་རང་གི་ངོ་
བོ་མངོན་སུམ་དུ་ཤེས་པར་གྱུར་ན་ནི་དེའི་གཟུང་ཡུལ་མངོན་སུམ་དེ་ལས་དོན་གཞན་ཏེ་རྫས་གཞན་ཡིན་པར་འགྱུར་རོ། །གལ་ཏེ་མི་ཤེས་པར་འགྱུར་ན་ནི་རྣལ་འབྱོར་པ་དེ་དག་ཅི་ལྟར་ཡུལ་མངོན་སུམ་དུ་ཤེས་པ་ཡིན་པར་འདོད། ཁྱོད་དེ་ཅི་ལྟར་མངོན་སུམ་

[017B]གི་ངོ་བོ་མི་འཛིན་པར་ཡང་འགྱུར་ཞིང། འོན་ཏེ་མི་འཛིན་པར་འགྱུར་ན་ནི་དེ་ཅི་ལྟར་མངོན་སུམ་ཚད་མ་ཡིན་ཞེ་ན། སེམས་ཙམ་པས། སེམས་ཅན་གྱི་རྣམ་པར་ཤེས་པའི་མཚན་ཉིད་གནས་གཞན་དུ་མ་གྱུར་པའི་ཕྱིར་
རྣལ་འབྱོར་པ་གཟུང་བ་དང་འཛིན་པའི་རྣམ་པར་རྟོག་པ་མ་སྤངས་པ་རྣམས་ཀྱིས་གཞན་གྱི་སེམས་ཤེས་སོ་ཞེས་གྲགས་པ་ཡང་ཐ་སྙད་ལ་མི་བསླུ་བ་ཉིད་ཀྱི་སྒོ་ནས་ཡིན་ཏེ། དཔེར་ན་སྣམ་བུས་གཡོགས་པའི་བུམ་པ་མཐོང་བ་ན་སྣམ་བུ་མཐོང་བ་ཡིན་ཡང་བུམ་པའི་གཟུགས་
ལ་སོགས་པ་མཐོང་བར་བརྗོད་པ་བཞིན་དུ་མངོན་སུམ་ཚད་མ་ཉིད་ཡིན་ནོ། །དེ་ཡང་རྣལ་འབྱོར་ཀྱི་སྟོབས་ཀྱིས་ནི་དེ་དག་ལ་གཞན་གྱི་སེམས་ཤེས་པ་བྱུང་ཞིང་ཤེས་པ་དེའི་དོར། གཞན་གྱི་སེམས་ཀྱི་རྣམ་པའི་བྱེ་བྲག་གི་རྗེས་སུ་བྱེད་པ་སྟེ་གཞན་གྱི་སེམས་ཀྱི་རྣམ་
པའི་ཁྱད་པར་དང་འདྲ་བའི་རྣམ་པ་གསལ་བར་སྣང་བ་འབྱུང་བར་འགྱུར་ཏེ། དཔེར་ན་ལས་དང་ལྷ་ལ་སོགས་པའི་བྱིན་གྱི་རླབས་ཀྱི་སྟོབས་ཀྱིས་རྨི་ལམ་བདེན་པ་སྟེ་དོན་གྱི་རྣམ་པ་གསལ་བར་མཐོང་བ་བཞིན་ནོ། །འོན་ཀྱང་རྣལ་འབྱོར་པ་དེ་དག་ལ་
གཞན་སེམས་ཤེས་པའི་མངོན་ཤེས་ཡོད་ན་ཡང་གཞན་གྱི་སེམས་ཀྱི་ངོ་བོ་ཇི་ལྟ་བ་འཛིན་པའི་ཡུལ་ཅན་ཉིད་ཀྱི་ཤེས་པ་འབྱུང་བ་ནི་མ་ཡིན་ཏེ། རྣལ་འབྱོར་པ་དེ་དག་ཀྱང་རང་གི་སེམས་ཀྱི་སྣང་བ་ཤར་བ་དང་རྣམ་པ་མཚུངས་པ་ཁོ་ན་ཉིད་ཤེས་པ་ལས། གཞན་
གྱི་སེམས་ཤེས་པ་ཞེས་བྱ་བ་ངེས་པར་གཟུང་བའི་སྒོ་ནས་ཐ་སྙད་འདོགས་སོ། །དེའི་ཕྱིར་མངོན་སུམ་དེ་ནི་གཞན་གྱི་སེམས་དེའི་རྣམ་པའི་རྗེས་སུ་བྱེད་པ་སྟེ་དེའི་རྣམ་པ་དང་འདྲ་བ་གསལ་བར་སྣང་བ་ཡིན་པའི་ཕྱིར་དང། འདོད་པའི་དོན་ལ་མི་བསླུ་
[018A]༄༅། །བ་ཡང་ཡིན་པའི་ཕྱིར་ན་མངོན་སུམ་ཚད་མ་ཞེས་བྱ་བར་འདོད་དོ་ཞེས་སོ། །དེ་དག་གི་དོན་སློབ་དཔོན་འདུལ་བ་ལྷས་གཞུང་གཞན་ན་ཤིན་ཏུ་གསལ་བར་བཤད་དེ། ཉི་ཤུ་པའི་འགྲེལ་བཤད་ལས། དཔེར་ན་སྲོག་ཆགས་
རྣམས་ཀྱིས་རང་གི་སེམས་འདས་པ་དང་མ་འོངས་པ་ཤེས་པ་ཡང་དོན་ཇི་ལྟ་བ་བཞིན་དུ་མ་ཡིན་ཏེ། དེ་བཞིན་དུ་རྣལ་འབྱོར་པ་རྣམས་ཀྱིས་གཞན་གྱི་སེམས་ཤེས་པ་ཡང་དོན་ཇི་ལྟ་བ་བཞིན་མ་ཡིན་ནོ། །གཞན་གྱི་སེམས་རིག་པ་ཞེས་བརྗོད་པ་
ནི་རྟོགས་སོ་སྙམ་པའི་དབང་གིས་འགྱུར་རོ། །འདི་ལྟར་དེ་དག་གི་རྣལ་འབྱོར་ཀྱི་དབང་གིས་རང་གི་སེམས་ཉིད་གཞན་གྱི་སེམས་དང་མཚུངས་པའི་རྣམ་པར་གསལ་བར་སྣང་བ་འབྱུང་སྟེ། དཔེར་ན་དེ་དག་གི་རྣལ་འབྱོར་ཀྱི་སྟོབས་
ཀྱིས་འདས་པ་དང་མ་འོངས་པའི་དངོས་པོའི་རྣམ་པ་གསལ་བར་སྣང་བའི་ཤེས་པ་འབྱུང་བ་ལྟ་བུའོ། །དེ་ཡང་དེ་དག་གཟུང་བའི་ཆ་ལ་གཞན་གྱི་སེམས་སུ་སེམས་པ་ན་གཞན་གྱི་སེམས་རིག་གོ་ཞེས་རྟོག་པར་བྱེད་དོ། །ཞེས་དང། དཔེར་ན་བུམ་
པའི་ཁ་དོག་དང་འདྲ་བའི་སྣམ་བུ་ཞིག་གིས་བུམ་པ་གཡོགས་ན་མཐོང། སྣམ་བུ་མཐོང་ཡང་སྲོག་ཆགས་དག་བུམ་པ་མཐོང་ངོ་སྙམ་དུ་སེམས་པ་དེ་བཞིན་དུ་བ་དང་ཡང་དེ་ལྟར་བལྟའོ། །ཞེས་གསུངས་པའི་ཕྱིར། ལུང་དེ་དག་བོད་གཞུང་ལས་ཀྱང་གོ་
བདེ་བར་ཡོད་པས་དེ་ལྟ་བུ་གསལ་ཁ་ཅན་གྱི་གཞུང་ཆེན་མོ་དག་ལ་ལྟ་རྟོག་མི་བྱེད་པའི་གྲོགས་པོ་དག་ནི་ཤིན་ཏུ་འཕངས་སོ། །དེ་བཞིན་དུ་གྲུབ་མཐའ་ཐུབ་བསྟན་ལྷུན་པོའི་མཛེས་རྒྱན་ལས། གལ་ཏེ་དེ་ལྟར་ན་དེ་མངོན་སུམ་དུ་མི་འགྱུར་ཏེ། གཞན་གྱི་

[018B]རོ་སྙམ་ན། དེའི་ལན་དུ་གཞན་སེམས་ཤེས་པའི་མངོན་ཤེས་དེས་གཞན་གྱི་སེམས་རྗེན་ཆེར་དུ་བཟུང་བ་མིན་ཡང་ཞི་ལྷག་ཟུང་འབྲེལ་གྱི་རྣལ་འབྱོར་ཀྱི་སྟོབས་ཀྱིས་དེའི་ཁྱད་པར་ཇི་ལྟ་བའི་རྣམ་པ་ནི་གསལ་བར་
སྣང་བ་ཡིན་ཏེ། དེའི་ཕྱིར་མངོན་སུམ་མ་ཡིན་པར་མི་འགྱུར་རོ་།དཔེར་ན་རང་གི་ལས་ཀྱི་སྟོབས་དང་ལྷ་ལ་སོགས་པའི་བྱིན་རླབས་ཀྱིས་འདས་པ་དང་མ་འོངས་པའི་དོན་འགའ་ཞིག་རྨི་ལམ་ན་ཇི་ལྟ་བ་བཞིན་གསལ་བར་མཐོང་བ་ཡུལ་དེ་རྗེན་ཆེར་དུ་བཟུང་བ་
མ་ཡིན་ཡང་ཡུལ་དེ་ལ་མི་འཁྲུལ་བ་དང་དེའི་རྣམ་པ་གསལ་བར་འབྱུང་བ་མི་འགལ་བ་བཞིན་ནོ། །ཞེས་གསུངས་པའི་ཕྱིར། ལེགས་བཤད་གསེར་ཕྲེང་ལས། རྨི་ལམ་གྱི་སྐབས་སུ་གྲོང་ཁྱེར་མེས་ཚིག་པ་དངོས་གནས་པ་མཐོང་བར་བཤད་པ་དེ་ཡུལ་དེ་ལ་
མི་བསླུ་བའི་ཆ་ནས་ཡིན་གྱི་གནས་སྐབས་དེར་སྣང་བའི་མེ་ནི་རྨི་ལམ་གྱི་མེ་ཡིན་ཟེར་དགོས་སམ་དཔྱད། སྐབས་འདིར་དོགས་པ་འདི་ལྟར་སློང་རིགས་ཏེ། མངོན་སུམ་ལེའུ་ལས། རྐུན་པོ་རྨི་སོགས་ཀྱིས་བསླད་པས། །མདུན་ན་གནས་པ་བཞིན་དུ་ནི། །
ཡང་དག་མིན་པ་མཐོང་བར་འགྱུར། །ཞེས་དང། གཉིད་ལོག་པའམ་སད་པ་ན། །གསལ་བར་སྣང་བ་ཅན་བློ་གང། །ཞེས་རྨི་ལམ་གྱི་ཤེས་པ་ལ་གསལ་སྣང་ཡོད་པར་བཤད་པ་ལྟར་འགྲེལ་པ་འགྲེལ་བཤད་གཞན་ནའང་མང་ཞིང། དེའི་རྟོག་བཅས་
རྟོག་མེད་ཀྱི་ཁྱད་པར་ཡང། མཁས་གྲུབ་ཊིཀ་ཆེན་རིགས་པའི་རྒྱ་མཚོ་ལས། སད་པའི་ཚེ་ཡུལ་མི་གསལ་བའི་རྣམ་པ་ཅན་དུ་དྲན་ན་རྟོག་བཅས་དང་གསལ་བའི་རྣམ་པ་ཅན་དུ་དྲན་ན་རྟོག་མེད་ཡིན་པར་གསུངས་ཤིང། དབྱིག་གཉེན་གྱི་ཉི་ཤུ་པ་ལས་

[019A]༄༅། །མངོན་སུམ་བློ་ནི་རྨི་སོགས་བཞིན། །ཞེས་དང། རྒྱུད་གཞན་གྲུབ་པ་ལས། རྣལ་འབྱོར་ཀྱི་སྟོབས་ཀྱིས་ནི་དེ་དག་ལ་ཤེས་པ་གཞན་གྱི་སེམས་ཀྱི་རྣམ་པའི་བྱེ་བྲག་གི་རྗེས་སུ་བྱེད་པ་གསལ་བར་སྣང་བ་འབྱུང་བར་འགྱུར་ཏེ་
ལས་དང་ལྷ་ལ་སོགས་པའི་བྱིན་གྱིས་བརླབས་ཀྱིས་རྨི་ལམ་བདེན་པ་མཐོང་བ་བཞིན་ནོ། །ཞེས་ཡུལ་བདེན་པ་རྨིས་པ་གཞན་སེམས་ཤེས་པའི་མངོན་ཤེས་ཀྱི་མཐུན་དཔེར་གསུངས་པ་དང། དེའི་དོན་ལྕང་སྐྱ་ཐམས་ཅད་མཁྱེན་པས་ལྷ་ལ་སོགས་
པའི་བྱིན་རླབས་ཀྱིས་འདས་པ་དང་མ་འོངས་པའི་དོན་འགའ་ཞིག་རྨི་ལམ་ན་ཇི་ལྟ་བ་བཞིན་གསལ་བར་མཐོང་བ་ཡུལ་དེ་རྗེན་ཆེར་དུ་བཟུང་བ་མ་ཡིན་ཡང་ཡུལ་དེ་ལ་མི་འཁྲུལ་བར་གསུངས་པ་དང་རྩ་ཤེས་རྣམ་བཤད་རིགས་པའི་རྒྱ་མཚོར་ཡང་མངོན་
སུམ་གྱི་བློའི་གཟུང་བྱ་ཡིན་པས་བདེན་པར་ཡོད་དོ་སྙམ་པ་བཟློག་ཕྱིར་ཤེས་རབ་སྒྲོན་མེར་རྨི་ལམ་གྱི་དཔེ་བཤད་ཅེས་ཞལ་འཕང་མཛད་པ་སོགས་ལ་དཔག་ན་རྨི་ལམ་གྱི་ཤེས་པ་ལ་མངོན་སུམ་ཚད་མ་ཡོད་དམ་སྙམ་དུ་དོགས་སོ། །དེ་ལྟ་ནའང་རྨི་ལམ་གྱི་
སྐབས་ན་དབང་ཤེས་མེད་པས་དེ་འདྲ་བ་དེ་ཡིད་ཀྱི་མངོན་སུམ་ཚད་མར་ཐལ་ཞིང། གལ་ཏེ་འདོད་ན་རང་རེ་རྣམས་མངོན་སུམ་བཞིར་ཕྱེ་བའི་ཡིད་མངོན་ཕལ་ཆེ་བ་སྣང་ལ་མ་ངེས་པར་འདོད་པ་དང་ཇི་ལྟར་མི་འགལ་ཞེས་དོགས་སོ། །གལ་ཏེ་ཁྱོད་ཀྱིས་
ཡུལ་བདེན་པ་རྨིས་པའི་ཤེས་པ་མངོན་སུམ་ཚད་མར་དོགས་པ་དེ་རིགས་པ་མ་ཡིན་ཏེ། དེ་འདྲ་བ་དེ་རྗེས་དཔག་ཡིན་པའི་ཕྱིར་ཏེ། རིག་གཏེར་རང་འགྲེལ་ལས། རྨི་ལམ་བདེན་པའང་སད་པའི་ཚེ་རང་མཚན་སྣང་བའི་བག་ཆགས་ཀྱི་རྒྱུ་ལས་རྨི་ལམ་

[019B]དེ། རྒྱུད་གཞན་གྲུབ་པ་ལས་ལས་དང་ལྷ་ལ་སོགས་པས་སྐྱེད་པའི་རྨི་ལམ་བདེན་པ་བཞིན་ནོ་ཞེས་གསུངས་པ་ལྟར་རོ། །ཞེས་གསུངས་པའི་ཕྱིར་ཞེ་ན། དེའི་ལན་ཁོ་བོ་ཉིད་ཀྱིས་བཤད་པར་བྱ་ཡི་ཉོན་ཅིག་
རྗེས་དཔག་ཡིན་ན་རྟེན་གཏན་ཚིགས་ཡང་དག་བཀོད་པ་ལ་བརྟེན་ནས་སྐྱེ་དགོས་པས། རྨི་ལམ་གྱི་གནས་སྐབས་ན་རང་ཉིད་རང་ལ་རྟགས་དེ་ལྟར་བཀོད་ནས་རྗེས་སུ་དཔག་པ་མ་ཡིན་པར་གནག་རྫིས་ཀྱང་ཤེས་པའི་ཕྱིར། དེས་ན་རྨི་ལམ་ལ་རྗེས་དཔག་ཡོད་པར་
འདོད་པ་ནི་རིགས་པའི་ལམ་ལས་ཕྱི་རོལ་ཏུ་གྱུར་པ་ཡིན་ནོ། །འོ་ན་ས་པཎ་གྱི་དགོངས་པ་གང་ཞེ་ན། ལུང་དེ་ནི་གླང་པོ་ཆེ་མདུན་ན་ཡོད་པ་ལྟར་རྨིས་པའི་རྨི་ལམ་ཆོས་ཅན་སད་པའི་སྐབས་སུ་གླང་པོ་ཆེ་སྣང་བའི་ནུས་པའི་སྟོབས་ལས་གླང་ཆེན་ལྟ་བུའི་
སྣང་བ་འཆར་བ་ཡིན་ཏེ་གླང་པོ་ཆེ་གསལ་པོར་རྨིས་པའི་ཤེས་པ་ཡིན་པའི་ཕྱིར་ཞེས་པའི་རྟགས་ལ་བརྟེན་ནས་སྐྱེས་པའི་རྗེས་དཔག་ཆོས་ཅན། ཁྱོད་རྒྱུའི་ཆོས་རྗེས་སུ་དཔོག་པའི་རྗེས་དཔག་ཡིན་ཏེ་སད་པའི་སྐབས་སུ་གླང་ཆེན་སྣང་བའི་བག་ཆགས་
སྔ་མས་རྨི་ལམ་གྱི་གླང་པོ་ཕྱི་མ་སྐྱེད་པའི་བག་ཆགས་དཔོག་པ་ཡིན་པའི་ཕྱིར། དཔེར་ན་བུ་རམ་གྱི་རོ་ད་ལྟར་བའི་རྟགས་ལས་བུར་རོ་སྔ་མས་བུར་གཟུགས་ཕྱི་མ་སྐྱེད་པའི་ནུས་པ་དཔོག་པ་བཞིན་ཞེས་པའི་དོན་ནོ། །མདོར་ན་རྨི་ལམ་གྱི་ཤེས་པ་ལ་
མངོན་སུམ་ཚད་མ་ཡོད་དམ་མེད་ཅེས་དོགས་པ་སློང་བ་འདི་ལ་མཁས་པའི་ཁུར་འཛིན་པ་རྣམས་ཀྱིས་ལན་གནང་བར་འཚལ་ཞེས་གསོལ་བ་འདེབས་སོ། །གཉིས་པ་དེ་བཞིན་གཤེགས་པའི་མཁྱེན་ཚུལ་ལ་དོགས་པའི་ལན་ནི་

[020A]༄༅། །མདོ་སྡེ་པས་འོ་ན་གཟུང་འཛིན་གྱི་རྣམ་རྟོག་སྤངས་པའི་དེ་བཞིན་གཤེགས་པ་རྣམས་ཀྱི་གཞན་སེམས་མཁྱེན་པའི་མངོན་ཤེས་དེས་གཞན་གྱི་སེམས་ཇི་ལྟ་བ་བཞིན་དུ་མཁྱེན་ན་གཟུང་འཛིན་རྫས་གཞན་ཡོད་པར་འགྱུར་ལ་མི་
མཁྱེན་ན་དེ་ཀུན་མཁྱེན་མ་ཡིན་པར་འགྱུར་རོ་ཞེ་ན། སེམས་ཙམ་པས། སངས་རྒྱས་བཅོམ་ལྡན་འདས་རྣམས་ཀྱིས་དོན་ཐམས་ཅད་ཇི་ལྟ་བ་བཞིན་ཐུགས་སུ་ཆུད་པ་ནི་སོ་སོ་སྐྱེ་བོ་རྣམས་ཀྱི་བསམ་གྱིས་མི་ཁྱབ་སྟེ། རྣམ་པ་ཐམས་ཅད་དུ་སོ་
སོ་སྐྱེ་བོས་མངོན་སུམ་དུ་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ། །འདིའི་བསམ་གྱིས་མི་ཁྱབ་ཅེས་པ་དཔེར་ན་རྗེ་བཙུན་མི་ལ་རས་པ་གཡག་རུའི་ནང་ན་བཞུགས་པ་རས་ཆུང་བས་བལྟས་པ་ན། གཡག་རུ་ཇེ་ཆེར་མ་སོང་རྗེ་བཙུན་གྱི་སྐུ་
ཇེ་ཆུང་ལ་མ་སོང་བར་གཡག་རུའི་ནང་དུ་ཆུད་པ་ལྟ་བུ་སྟེ་དེ་ལྟ་བུའི་ཤོང་ཚུལ་དེ་བདག་ཅག་གིས་ཅི་ཙམ་བསམ་མནོ་སྐོར་ཡང་གློ་ཡུལ་དུ་མི་ཆུད་པ་ལྟ་བུའོ། །སངས་རྒྱས་ལ་གཟུགས་སོགས་སྣང་བ་བག་ཆགས་ཀྱི་དབང་གིས་མ་ཡིན་པར་
ཡེ་ཤེས་ཀྱི་ཚོགས་རྫོགས་པའི་སྟོབས་ལས་དྲི་མ་ཐམས་ཅད་སྤངས་པ་དང། བསོད་ནམས་ཀྱི་ཚོགས་རྫོགས་པའི་སྟོབས་ལས་འགྲོ་དོན་མཛད་པའི་སྨོན་ལམ་མཐར་ཕྱིན་པའི་དབང་གིས་སྣང་བ་ཡིན་ནོ་།སློབ་དཔོན་འདུལ་བ་ལྷའི་
འགྲེལ་པའི་རྗེས་སུ་འབྲང་ནས་རྒྱུད་གཞན་གྲུབ་པའི་དོན་རང་བློས་ལྕོགས་ཚོད་ཀྱིས་བཤད་ཟིན་ཏོ། །དེ་ཡང་རང་ཅག་རྣམས་ལ་གང་སྣང་ཐམས་ཅད་རང་གི་སེམས་ལས་གྲུབ་པ་ཙམ་དུ་ཟད་ན་རྒྱུད་གཞན་པའི་སྲོག་ཆགས་མི་འཐད་སྙམ་པའི་དོགས་པ་

[020B] ཁོ་བོ་སྔར་རྩ་འགྲེལ་སྦྲགས་ནས་བལྟས་ཀྱང་ཕལ་ཆེར་མི་གོ་སྙམ་པས་རྗེས་ལུས་སུ་སོང་ཞིང། ལོ་མང་འདས་རྗེས་སུ་སླར་བལྟས་པས་བླ་མའི་ཐུགས་རྗེས་ཚིག་རགས་པ་གོ་བ་ལྟ་བུ་ཞིག་སྣང་བས་དོན་བཤད་པར་
སྤྲོ་མོད། འོན་ཀྱང་རིགས་པའི་དབང་ཕྱུག་གིས། འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་ཁོ་བོའི་གཞུང། །རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར། །ཞེས་གསུངས་པའི་དོན་ལྟར་
དུས་ཀྱི་ཐ་མ་འདི་ལྟ་བུ་ལ་དེའི་དོན་ལ་དཔྱོད་མཁན་མེད། གལ་ཏེ་ཡོད་ནའང་དོན་གོ་ཡོང་སྙམ་པའི་རེ་བ་གཅིག་ཏུ་མེད་པར་རང་གི་སེམས་སྟེང་དུ་བག་ཆགས་བསྒོ་བ་ཁོ་ནའི་ཕྱིར་བརྩམས་པར་བྱས་བ་ཡིན་ནོ། །སྨྲས་པ། འདོད་ལ་སྲེད་པའི་གོ་སྐབས་ཡོངས་
བཏང་ཞིང། །འདི་སྣང་ཆོས་བརྒྱད་ཟློས་གར་བསྒྱུར་བཞིན་དགོངས། །དཀའ་བ་དུ་མས་བསམ་གཏན་ལ་བརྩོན་པས། །གྲུབ་དབང་བརྙེས་པའི་བླ་མ་གཙུག་ཏུ་མཆོད། །མཁས་རློམ་དུ་མས་ལན་བརྒྱར་དཔྱད་ན་ཡང། །སྨྲ་བརྗོད་ཡུལ་ལས་
འགོངས་པའི་གནས་འདི་ལ། །ལྕེ་དབང་གསོན་པོའི་བརྟུལ་ཞུགས་འཛིན་པ་འདི། །སྐལ་བ་སྦོམ་མོ་སྙམ་དུ་དགའ་བ་སྒོམ། །བློ་རྩལ་ནུས་པ་ཅི་མཆིས་ཀུན་སྤུངས་ནས། །བརྟག་ཅིང་དཔྱད་པའི་འཁུལ་གྱིས་བྱས་མོད་ཀྱང། །རྒས་ལ་ཐུག་པའི་དྲན་པའང་
ཉམས་སྐྱོན་གྱིས། །ལྷག་ཆད་ནོར་འཁྲུལ་མི་ཉུང་ཡོད་ལས་ཆེ་།དེ་ཕྱིར་བདག་བློ་བྱེའུ་འཕུར་སྟངས་ཀྱིས། །དགོངས་དོན་མཁའ་དབྱིངས་མྱུལ་བས་ཐང་ཆད་དེ། །མ་རིག་ནགས་སུ་ལྷུང་ནས་ཉེས་བཤད་ཀྱི། །ཀུ་ཅོ་འདོན་པར་མཐོང་ན་དོར་བར་བྱ། །མུ་ལྟོའི་

[021A]༄༅། །པད་པུར་འཚོགས་པའི་ཕྱེ་བཞིན་དུ། །གྲུབ་མཐའི་བཞེད་གཞུང་སྣ་ཚོགས་བསྲེ་བ་མིན། །དོན་གྱིས་དབེན་པའི་ར་གན་གསེར་བརྫུ་བཞིན། །ཚིག་བསྡེབས་ཙམ་ལས་བརྗོད་བྱས་སྟོང་པའང་མིན་།དེ་ལྟར་ངལ་བ་བསྟེན་པས་ས་སྟེང་གི་
རྡུལ་གྱི་གྲངས་དང་འཁྲུལ་བ་སྐྱེད་བྱེད་པའི། །དགེ་བ་གང་ཐོབ་དེས་ཀྱང་བསྟན་པ་མཆོག་ནམ་ཡང་ནུབ་པ་མེད་པའི་རྐྱེན་ཏུ་སྨོན། །རྟེན་འབྲེལ་ཡན་ལག་བཅུ་གཉིས་འཁོར་ལོ་ཡི། །མུ་ཁྱུད་བསྟེན་པའི་ལུས་ཅན་ཡོད་དོ་ཅོག་མྱ་ངན་མེད་པའི་ས་ལ་
དབུགས་དབྱུང་ཞེས། །དམ་བཅའི་ཁུར་གྱིས་རྒྱལ་རྣམས་མཉེས་བྱེད་ཤོག་ །ཅེས་རྒྱུད་གཞན་གྲུབ་པའི་འགྲེལ་པ་མཁས་པའི་ཡིད་འཕྲོག་ཅེས་པ་འདི་ནི། ཀུན་རྫོབ་པའི་ཆོས་རྣམས་ཆུ་ནང་གི་ཟླ་བ་ལྟར་གཟིགས་ཤིང། ལུས་ཅན་མཐའ་དག་བུ་སྡུག་པ་ལྟར་མཐོང་བའི་སྙིང་རྗེ་ཆེན་
པོའི་སྒོ་ནས་རིམ་གཉིས་ཀྱི་རྣལ་འབྱོར་ལ་རྩེ་གཅིག་ཏུ་གཞོལ་བའི་ཀུན་སྤངས་ཆེན་པོ་མཚན་བརྗོད་པར་དཀའ་བ་བཀའ་དྲིན་འཁོར་ཟླ་མེད་པ། རྗེ་གྲུབ་པའི་དབང་ཕྱུག་ཀློང་རྡོལ་བླ་མ་ངག་དབང་བློ་བཟང་དཔལ་བཟང་པོའི་ཞབས་རྡུལ་སྤྱི་བོར་བསྟེན་ཅིང་ཞལ་གྱི་བདུད་རྩི་འཐུངས་དྲགས་པས་སྤོབས་པ་ཅུང་ཟད་རྒྱས་པ་ཅན་ལྷ་སའི་
རབ་འབྱམས་པ་ཨ་ལག་ཤ་ངག་དབང་བསྟན་དར་གྱིས་སུག་བྲིས་སུ་བགྱིས་པའོ།། །།ཞེས་པ་འདི་ནི་སྐུ་འབུམ་བྱམས་པ་གླིང་དུ་དཔར་དུ་བསྒྲུབས་པའོ།  །སརྦ་མངྒ་ལཾ་