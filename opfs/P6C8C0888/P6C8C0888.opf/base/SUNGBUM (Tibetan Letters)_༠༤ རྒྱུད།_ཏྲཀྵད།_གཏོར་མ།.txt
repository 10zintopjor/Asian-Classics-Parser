༄༅། །དཔལ་མགོན་ཏྲཀཤད་ལ་མཆོད་གཏོར་མདོར་བསྡུས་འབུལ་ཚུལ་བཞུགས་སོ། །

[001A] །དཔལ་མགོན་ཏྲཀཤད་ལ་མཆོད་གཏོར་མདོར་བསྡུས་འབུལ་བར་འདོད་པས་ནང་མཆོད་གཏོར་མ་སོགས་འཇིགས་བྱེད་ཀྱི་རྣལ་འབྱོར་ལ་གནས་པས་བྱིན་གྱིས་བརླབས་
ལ༑ ཨོཾ་ཧྲཱི་ཥྚྲཱི་ས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས། རང་གི་མདུན་དུ་ཨེ་ལས་ཆོས་འབྱུང་ཟུར་གསུམ་པ་ནང་དུག་ཁྲག་གི་རྒྱ་མཚོ་རྦ་ཀློང་འཁྲུག་པས་གང་བའི་
དབུས་སུ། བཾ་ལས་སྣ་ཚོགས་པདྨ་དང་རཾ་ལས་ཉི་མའི་གདན་གྱི་སྟེང་དུ། རཾ་ལས་དུག་སྡོང་རཾ་གྱིས་མཚན་པ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད་
ཚུར་འདུས་ཡོངས་སུ་གྱུར་པ་ལས། དཔལ་ཡེ་ཤེས་ཀྱི་མགོན་པོ་མཧཱ་ཀཱ་ལ་སྐུ་མདོག་ནག་པོ་བདུད་རྟ་ནག་པོ་རྟིང་དཀར་ལ་ཆིབས་པ། ཞལ་གཉིས་ཕྱག་བཞི་པ། སྲིན་པོ་དྲག་ཏུ་ཁྲོས་པའི་

[002A]༄༅། །གདོང་པ་ཅན་གྱི་གཡས་ཕྱོགས་ནས་ཤྭ་ནའི་ཞལ་གྱེན་དུ་ཕྱོགས་པ་གཉིས་ཀའང་མཆེ་བ་གཙིགས་པ། ཕྱག་གཡས་གཉིས་དུག་སྡོད་དང་བདུད་ཞགས། གཡོན་གཉིས་ཁྲམ་
ཤིང་དང་ཐོད་པ་སྙིང་དང་བཅས་པ་འཛིན་པ། དམར་ལ་ཟླུམ་པའི་སྤྱན་གསུམ་སྡང་མིག་ཏུ་བགྲད་པ། སྨ་ར་དང་སྨིན་མ་དང་སྐྲ་ཁམ་ནག་གྱེན་དུ་བརྫེས་པ། མི་མགོ་སྐམ་པོ་ལྔས་དབུ་བརྒྱན་ཅིང་
རློན་པ་ཁྲག་འཛག་པ་ལྔ་བཅུའི་དོ་ཤལ་འཕྱང་བ། །སྐུ་ལ་དར་ནག་གི་འཇོལ་བེར་མུན་པའི་གཡུང་དྲུང་རིས་དང། གསེར་གྱི་སྐ་རགས་ཅན། དེའི་སྟེང་དུ་སྲེ་མོའི་སྤྱང་ལག་སེང་གེ་སྔོན་པོའི་གོང་
ཅན་གསོལ་བ། ཞབས་ལ་གསག་ལྷམ་གྱོན་པ། སྐུ་ཆེ་ལ་ཡན་ལག་རགས་པ་ཁམས་གསུམ་འདར་ཞིང་སྐྲག་པར་བྱེད་པ། དེའི་གཡོན་དུ་མ་ལས་རལ་གྲི་མས་མཚན་པ་ལས་སྐྱེས་པའི་ལྷ་མོ་
རེ་མ་ཏི་ནག་མོ་བོང་བུ་ག་པ་ལ་ཆིབས་པ། ཞལ་གཅིག་ཕྱག་བཞི་མ་ཞལ་ཕྱིར་ཕྱོགས་པ། མཆེ་བ་གཙིགས་ཤིང་སྤྱན་གསུམ་དང་ལྡན་པ། ཕྱག་གཡས་གཉིས་རལ་གྲི་དང་ཞིང་ལྤགས་

[002B] མི་མགོ་སྐམ་པོའི་དབུ་རྒྱན་དང། རློན་པའི་དོ་ཤལ་ཅན། སྙན་གཉིས་སྦྲུལ་དང་སེང་གེས་བརྒྱན་པ། ཞལ་ནས་འོ་དོད་དྲག་པོ་འབོད་
ཅིང་མིག་ནས་ཁྲག་གི་མཆི་མ་འབབ་པ། སྣ་ནས་ནད་ཀྱི་རླུངས་པ་འབྱུང་བ། ལྟེ་བའི་ཐད་ནས་ཉི་མ་འཆར་ཞིང། སྤྱི་བོའི་གཙུག་ཏུ་ཟླ་བ་རྒྱས་པ། མི་ལྤགས་ཀྱི་སྟོད་གཡོགས་དང། རེ་ལྡེས་སྨད་དཀྲིས་པ་
ཞབས་ལ་དབང་གི་ལྕགས་སྒྲོག་འཁྲོལ་བ། ཡབ་ཡུམ་གཉིས་ཀའང་མེ་དཔུང་རབ་ཏུ་འབར་བའི་དབུས་ན་བཞུགས་པ། དེ་གཉིས་ཀྱི་འཁོར་དུ་བྷྱཽ་དྲུག་ལས་མོན་མོ་ནག་མོ་ཁྱིའི་མགོ་ཅན་གཡས་རྡོ་རྗེ་
གསོར་ཞིང། གཡོན་ཞགས་པ་འཕེན་པ། གཅེར་བུ་རུས་པའི་རྒྱན་ཅན་རལ་པ་འཐུར་དུ་འཕྱང་བ། ཕྱག་རྒྱ་བསྒྱུར་ཞིང་གར་བྱེད་པ། གཞན་ཡང་གནོད་སྦྱིན་ཆེན་པོ་བརྒྱད་ལྕགས་ཀྱི་བྱ་ཁྲར་སྤྲུལ་ནས་མདུན་
ནས་འགྲོ་ཞིང། གཤིན་རྗེ་ཆེན་པོ་བརྒྱད་གཅན་གཟན་འཇིགས་སུ་རུང་བར་སྤྲུལ་ནས་ཕྱི་ནས་འབྲང་བ། བདུད་དམག་ཉི་ཁྲི་ཆིག་སྟོང་ལྷ་མ་སྲིན་སྡེ་བརྒྱད་འབྱུང་པོའི་འཁོར་དང་བཅས་པའི། སྤྱི་བོར་ཨོཾ་དཀར་
པོ༑ མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོས་མཚན་པར་གྱུར། རང་གི་ཐུགས་ཀའི་ཧཱུཾ་ལས་འོད་འཕྲོས། རི་རབ་ཀྱི་བྱང་ཤར་མཚམས་འདོད་པའི་རྒྱལ་པོའི་ཁང་བཟང་དང། བསིལ་བ་ཚལ། རྩུབ་

[003A]༄༅། །མོ་བྲག་ཙ་རི་རོང་ལ་སོགས་པ་གར་བཞུགས་རྡོ་རྗེའི་ཕོ་བྲང་ནས། ཡེ་ཤེས་ཀྱི་མགོན་པོ་ཏྲཀཤད་ལྕམ་དྲལ་འཁོར་དང་བཅས་པ་སྤྱན་དྲངས། ཧཱུཾ༑ དད་པ་དང་ནི་དམ་ཚིག་གིས། །ཚུར་གཤེགས་
མཧཱ་ཀཱ་ལའི་ཚོགས། །ཡུམ་དང་སྲོག་བདུད་འཁོར་དང་བཅས། །མངོན་ཤེས་བར་སྣང་མིག་ཅན་རྣམས། །འཕྲིན་ལས་རྣམ་བཞི་བསྒྲུབ་པའི་ཕྱིར། །སྐད་ཅིག་ཙམ་ལ་གནས་འདིར་གཤེགས། །ཧཱུཾ༑ སྤྱན་རས་
གཟིགས་མགོན་ཐུགས་ཀྱི་འཕྲིན་ལས་ལ། །རྣམ་འཕྲུལ་ཞི་བས་འདུལ་བར་མི་སྤྱོད་ཅིང། །དྲག་པོའི་ལས་ཀྱིས་གདུག་པ་ཚར་གཅོད་པ། །འཇིགས་པའི་གཟུགས་ཅན་ཁྱོད་ནི་འདིར་སྤྱོན་ཅིག་ལྷ་ཆེན་
ཐུགས་ཀྱི་ཕོ་ཉ་མཐུ་བོ་ཆེ། །ཁྱོད་ཀྱི་རྣམ་འཕྲུལ་ཕྱོགས་བཅུ་མ་ལུས་ཁྱབ། །ཡབ་གཅིག་རྟག་ཏུ་འདོད་རྒྱལ་ཁང་བཟང་ན། །ཕལ་ཆེར་ཨུ་ཙ་ར་ཡི་དུར་ཁྲོད་གནས། །རེས་འགའ་བསིལ་བའི་ཚལ་ན་སྲིན་པོའི་
གཟུགས། །ད་ལྟ་ཙ་རི་རོང་གི་ཕོ་བྲང་ན། །ཁྱོད་ཀྱི་བརྟེན་པ་རྩུབ་མོའི་བྲག་ཕུག་ནས། །རྣལ་འབྱོར་དམ་ཚིག་ལྡན་པའི་རྗེས་འབྲང་ཞིང། །གང་གིས་བཅོལ་བའི་ལས་རྣམས་སྒྲུབ་མཛད་པ། །དྲག་པོ་དབང་ཕྱུག་
གཟི་ལྡན་འདིར་སྤྱོན་ཅིག་སྔོན་ཚེ་རྡོ་རྗེ་འཆང་གི་སྤྱན་སྔ་རུ། །ཏྲཀཤད་ཁྱོད་ཀྱིས་ཇི་ལྟར་ཁས་བླངས་བཞིན། །དྲག་པོའི་ལས་ལ་གནས་འདིར་སྤྱན་འདྲེན་གྱི། །སངས་རྒྱས་བསྟན་པ་བསྲུང་ཕྱིར་གཤེགས་སུ་

[003B] །བཛྲ་ས་མ་ཡ་ཛཿ་ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་འཕྲོས། དབང་གི་ལྷ་རྣམས་སྤྱན་དྲངས། ཁྱེད་རྣམས་ཀྱིས་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་
རྣམས་ཀྱིས་ཡེ་ཤེས་ཀྱི་བདུད་རྩིས་གང་བའི་བུམ་པ་ཐོགས་ནས། ཨོཾ་སརྦ་ཏ་ཐཱ་་ཞེས་སོགས་གསུང་ཞིང་དབང་བསྐུར་བས་ལུས་གང་དྲི་མ་དག་ཆུ་ལྷག་པ་སྤྱི་བོར་ལུད་པས་མི་བསྐྱོད་པས་དབུ་བརྒྱན་པར་གྱུར། ཧཱུཾ༑ ཞི་རྒྱས་
དབང་དང་དྲག་པོའི་འཕྲིན་ལས་ཀྱིས། །བསྟན་པ་བསྲུང་ཞིང་རྣལ་འབྱོར་བུ་བཞིན་དུ། །སྐྱོང་མཛད་དཔལ་མགོན་ཏྲཀཤད་འཁོར་བཅས་ལ། །ལུས་ངག་ཡིད་གསུམ་གུས་པས་ཕྱག་འཚལ་ལོ། །དངོས་བཤམས་ཡིད་སྤྲུལ་
སྲིད་ཞི་ལས་གྲུབ་པའི། །ཆུ་གཉིས་ཉེར་སྤྱོད་རོལ་མོ་འདོད་ཡོན་ལྔ། །ནང་མཆོད་གསང་བ་བདེ་བ་ཆེན་པོ་ཡི། །མཆོད་པའི་སྤྲིན་གྱིས་རྒྱས་པར་བཀངས་ཏེ་འབུལ། །ཨོཾ་མཧཱ་ཀཱ་ལ་ཏྲཀཤད་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་
མཆོད། ཨོཾ་མཧཱ་ཞེས་པ་ནས། ཨོཾ་ཨཱ་ཧཱུཾ། རང་གི་ཐུགས་ཀའི་ཧཱུཾ་ལས་འོད་འཕྲོས་རྡོ་རྗེ་གསུམ་གྱི་ལྷ་ཚོགས་སྤྱན་དྲངས། ཡི་གེ་བརྒྱ་པ་བཟླ། ཆོས་ཀུན་རང་བཞིན་གདོད་ནས་རྣམ་དག་ཀྱང། །མ་རིག་དབང་གིས་རྨི་ལམ་སྒྱུ་མ་ལྟར། །ནོངས་
པ་ཅི་མཆིས་བླ་མ་ཡི་དམ་ལྷ། །ཆོས་སྐྱོང་བསྲུང་མ་འཁོར་བཅས་སྤྱན་སྔར་བཤགས། །བསྐང་རྫས་བྱིན་གྱིས་བརླབས། ཧཱུཾ༑ བདེ་སྟོང་དབྱེར་མེད་ལྷ་ཡི་ལམ་འགེངས་པའི། །དམ་རྫས་སྤྱན་གཟིགས་མཆོད་པའི་སྤྲིན་སྤྲོས་ཏེ། །

[004A]༄༅། །བླ་མ་ཡི་དམ་མཁའ་འགྲོ་ཆོས་སྐྱོང་བའི། །ཏྲཀཤད་འཁོར་དང་བཅས་ལ་འབུལ་བ་ནི། །དགྲ་བགེགས་ཁྲག་ཞག་མཆོད་ཡོན་མཚོ་ལྟར་བསྐྱིལ། །མཛེས་པའི་མེ་ཏོག་ས་དང་བར་སྣང་གང། །ཤ་ཆེན་གུ་གུལ་
དུད་པའི་སྤྲིན་ཕུང་འཁྲིགས། །ཉི་ལྟར་གསལ་བའི་ཞུན་ཆེན་སྒྲོན་མེ་འདིས། །བླ་མ་ཡི་དམ་མཁའ་འགྲོ་ཆོས་སྐྱོང་བའི། །ཏྲཀཤད་འཁོར་དང་བཅས་པའི་ཐུགས་དམ་བསྐངས། །ཐུགས་དམ་བསྐངས་ཤིང་བར་ཆད་བཟློག་པ་དང་
ཉམས་ཆགས་སེལ་ཞིང་དངོས་གྲུབ་མ་ལུས་སྩོལ། །ག་བུར་བཟང་པོའི་ངད་ལྡང་དྲི་ཆབ་དང། །རོ་བརྒྱ་ལྡན་པའི་ཞལ་ཟས་ལྷུན་པོར་སྤུངས། །སྙན་བརྗིད་རོལ་མོའི་སྒྲ་དབྱངས་འབྲུག་ལྟར་སྒྲོག་འདོད་ཡོན་ལྔ་དང་རིན་ཆེན་
བདུན་སོགས་ཀྱིས། །བླ་མ་ཡི་དམ་་ཏྲཀཤད་་ཐུགས་དམ་་ཉམས་ཆགས་་རྫུ་འཕྲུལ་ཤུགས་ལྡན་རྟ་མཆོག་རླུང་ལྟར་འཕྱོ། །གཡག་རོག་ཞོལ་ཆེན་འཇིགས་པའི་ངར་འཇོ་འདོན། །ལུག་ནག་སྤྱི་དཀར་ཚོགས་ཀྱིས་
འཛིན་མ་ཁྱབ། །ཁྱུང་ཆེན་བྱ་ནག་གར་གྱིས་བར་སྣང་གང། །དོམ་ལྟར་འཕྱོ་བའི་ཁྱི་ནག་ཚོགས་རྣམས་ཀྱིས། །བླ་མ་་ཏྲཀཤད་་ཐུགས་དམ་་ཉམས་ཆགས་་ཤ་ཁྲག་གཏོར་མ་རི་ལྟར་སྤུངས་པ་དང། །གཡུལ་ལས་རྣམ་
རྒྱལ་སྲ་བའི་གོ་ཁྲབ་དང། །དགྲ་འཇོམས་འབར་བའི་མཚོན་ཆ་སྣ་ཚོགས་དང། །ཕྱི་ནང་གསང་བ་བླ་མེད་རྟེན་རྣམས་ཀྱིས། །བླ་མ་་ཏྲཀཤད་་ཐུགས་དམ་་ཉམས་ཆགས་་གཏོར་མ་འབུལ་བ་ནི། དགྲ་བགེགས་བསྒྲལ་

[004B] །ལྷ་མིའི་རོ་བརྒྱ་ལྡན་པའི་བཅུད་རྣམས་ཀུན། །སྦྱངས་རྟོགས་སྦར་བའི་གཏོར་ཚོགས་རྒྱ་མཚོ་འདི། །བསྟན་སྲུངས་འཁོར་བཅས་དགྱེས་པ་བསྐྱེད་ཕྱིར་འབུལ། །ཨོཾ་མཧཱ་ཀཱ་ལ་ཏྲཀཤད་ཅེས་པ་ནས་
ཁ་ཁ་ཁཱ་ཧི་ཁཱ་ཧི། ཨོཾ་ཨ་ཀཱ་རུ་ཞེས་པས་འབུལ། ཉེར་སྤྱོད་རོལ་མོ་ནང་མཆོད་འབུལ། དེ་ནས་བསྙེན་པ་ནི། ཨོཾ་ཤྲཱི་མཧཱ་ཀཱ་ལ་གྷ་ན་པ་ཏི་སཱཧཱ། ཨོཾ་ཤྲཱི་མཧཱ་ཀཱ་ལ་གྷ་ནེ་ཡ། ན་མོ་ཀི་ནི་ན་ནྲ། ན་མོ་ཏ་ཀི་ནི་ནཾ། ཏདྱ་ཐཱ། ཧི་ལི་ཧི་ལི། ཀེ་ཏི་
ཀེ་ཏི། ནི་ཙི་ཏི་ནི་ཙི་ཏི་ནེ་སཱ་ཧཱ། ཡིག་བརྒྱ་བཟླ། དེ་ནས་བསྟོད་པ་ནི། ཧཱུཾ་ཆོས་དབྱིངས་མཁའ་ལྟར་དག་པའི་དཀྱིལ་འཁོར་ནས། །གཉིས་མེད་སྙིང་རྗེ་མ་རུངས་འདུལ་མཛད་ཅིང། །དྲག་པོ་ཧཱུཾ་ལས་གྲུབ་པའི་མཐུ་རྩལ་ཅན། །ནག་པོ་
ཐོད་འཕྲེང་བསྟན་སྲུངས་ཀུན་གྱི་གཙོ། །མཧཱ་ཀཱ་ལའི་སྐུ་ལ་ཕྱག་འཚལ་བསྟོད། །བཀའ་ཡི་ཕྱག་བརྙན་རྟ་ནག་རྟིང་དཀར་ཆིབས། །ཞལ་གཉིས་ཕྱག་བཞི་སེར་སྤྲིན་འཐིབས་པའི་མདོག་ཞལ་གདངས་མཆེ་གཙིགས་འཇིགས་
པའི་ཁྲོ་གཉེར་ཅན། །དམ་ཉམས་མཱ་ར་ཡ་ཞེས་སྒྲ་སྒྲོག་ཅིང། །གཡས་པ་ཤ་ན་མུ་ཁ་དགྲ་ལ་ཟ། །རྣལ་འབྱོར་དགྲ་ལྷ་ཁྱོད་ལ་ཕྱག་འཚལ་བསྟོད། །གཡས་པ་དུག་སྡོད་བདུད་ཞགས་ནག་པོ་བསྣམས། །དམ་ཉམས་
འགུགས་ཤིང་ལོག་ལྟ་དུག་གིས་སྒྲོལ། །གཡོན་པ་ཁྲམ་ཤིང་ཐོད་ཁྲག་སྙིང་བཅས་གསོལ། །དམ་ཉམས་ཁྲམ་ལ་འདེབས་ཤིང་སྲོག་དབུགས་འགྲེལ། །རིག་འཛིན་བསྲུང་མ་ཁྱོད་ལ་ཕྱག་འཚལ་བསྟོད། །མཐིང་ནག་མུན་

[005A]༄༅། །པའི་གཡུང་དྲུང་སྐུ་ལ་གསོལ། །སག་རིའི་ལྷམ་གྱོན་གསེར་གྱི་སྐ་རགས་བཅིངས། །འབྱུང་པོ་བསྒྲལ་བའི་ཐོད་པའི་འཕྲེང་བས་བརྒྱན། །དུས་མཐའི་མེ་དཔུང་དང་མཚུངས་འོད་ཟེར་འབར། །ལྷ་དམག་
དཀར་པོའི་དབུགས་འབྱིན་ཕྱག་འཚལ་བསྟོད། །ནད་དང་དུག་གི་ཁ་རླངས་སྤྲིན་ལྟར་འཐིབས། །མེ་དཔུང་འབར་བའི་གློག་འོད་ཀེམ་ཀེམ་འཕྲོ། །དྲག་པོའི་ཧཱུཾ་ཕཊ་འབྲུག་སྒྲ་ཆེམ་ཆེམ་སྒྲོག་གནམ་ལྕགས་ཐོག་གི་
སེར་བ་དགྲ་ལ་འབེབས། །བསྟན་པའི་དགྲ་ལ་དྲག་པོའི་འཕྲིན་ལས་མཛོད། །ལྷ་ཆེན་དབང་ཕྱུག་བདུད་འདུལ་ཡབ་ཡུམ་དང། །སྤྲུལ་པ་མ་མོ་ཡང་སྤྲུལ་ཁྱི་མོའི་ཚོགས། །བྱང་ཕྱོགས་གནོད་སྦྱིན་ལྷོ་ཕྱོགས་གཤིན་རྗེ་དང། །མགོན་
པོ་ལྷ་དམག་འབུམ་གྱི་ཚོགས་བཅས་རྣམས། །བདག་གིས་བསྟོད་ཀྱི་བཅོལ་བའི་འཕྲིན་ལས་མཛོད། །བྷྱོ་མ་བཅོས་ཆོས་སྐུ་བདེ་བ་ཆེན་པོ་ནི། །སྲིད་དང་ཞི་བར་མི་གནས་མཉམ་པ་ཉིད། །ཡོན་ཏན་འཕྲིན་ལས་འཚམ་པའི་
སྐུར་སྟོན་པའི། །དཔལ་དང་ལྡན་པའི་ལྷ་མོ་ཁྱོད་ལ་བསྟོད། །སྐུ་ཡི་དཀྱིལ་འཁོར་ཆོས་ཀྱི་དབྱིངས་དང་མཉམ། །མྱ་ངན་མི་འདའ་མཐུན་པར་སྣང་བ་སྟེ། །མཛེས་པའི་རྒྱན་ཅན་མ་གཅིག་རེ་མ་ཏི། །འགྲོ་བའི་གཉེན་གཅིག་མ་
ལ་བདག་བསྟོད་དོ། །ཆོས་སྐུ་མཁའ་ལྟར་རྟོགས་པའི་ཤེས་རབ་མ། །ཐུགས་རྗེས་རྨད་དུ་བྱུང་བའི་ཐབས་ཚུལ་གྱིས། །མ་རུངས་གདུག་པ་ཅན་རྣམས་ཚར་གཅོད་པའི། །མི་བསྙེལ་ཐུགས་དམ་ཅན་ལ་བདག་བསྟོད་དོ། །

[005B] །ལྷ་ཡི་ལྷར་གྱུར་ལྷ་མིན་སྐྲག་མཛད་མ། །རྫུ་འཕྲུལ་ཤུགས་འཆང་སྟོང་གསུམ་ཁྱབ་པར་མྱུལ། །བསྟན་པའི་གཉེར་མཛད་མ་ལ་བདག་བསྟོད་དོ། །དགྲ་ལྷ་ཆེན་པོ་ཁྱེད་རྣམས་ཀུན། །
བསྟན་པའི་ཚེ་ན་སྙིང་མ་རིང། །བསྐུལ་བའི་ཚེ་ན་བང་མ་བུལ། །རྦད་པའི་ཚེ་ན་མཐུ་མ་ཆུང། །རྣལ་འབྱོར་བདག་ཅག་འཁོར་བཅས་ལ། །སྡང་ཞིང་གདུག་པའི་སེམས་ལྡན་པའི། །གནོད་བྱེད་དགྲ་བགེགས་མ་ལུས་པ། །ལོ་དང་ཟླ་
བར་མ་བཞག་པར། །ལྟས་དང་ཆོ་འཕྲུལ་སྣ་ཚོགས་པས། །ད་ལྟ་ཉིད་དུ་ཐལ་བར་རློག་བདག་གིས་བཅོལ་བའི་ལས་འདི་རྣམས། །མ་ཐོགས་མྱུར་དུ་སྒྲུབ་པར་མཛོད། །ཅེས་བརྗོད་ཅིང་བཟློག་པ་དང་མཇུག་ཆོག་རྣམས་ནི་སྤྱི་
འགྲོ་ལྟར་བྱ། རྒྱས་པ་བྱ་ན་ཡིག་རྙིང་ལྟར་བྱའོ། །ཞེས་པ་འདི་དྲུང་ནས་དཔལ་འབྱོར་དར་རྒྱས་ཀྱིས་བསྐུལ་བ་ལ་བརྟེན་ནས་གཤིན་རྗེའི་གཤེད་ཀྱི་རྣལ་འབྱོར་པ་བློ་བཟང་ཆོས་ཀྱི་རྒྱལ་མཚན་གྱིས་བཀོད་པའོ། །མངྒ་ལཾ།།
༄༅། །ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །
སརྦ་ཛ་ག་ཏཾ།། །།



