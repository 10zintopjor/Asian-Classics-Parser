
[001A]༄༅། །ཀུན་རིག་གི་སྒོ་ནས་ཚེ་འདས་རྗེས་སུ་འཛིན་ཚུལ་བཞུགས་སོ།།

[001B] །ཀུན་རིག་རྣམ་པར་སྣང་མཛད་ཀྱི་ཆོ་གའི་ཟུར་འདེབས་ཚེ་ལས་འདས་པ་རྗེས་སུ་འཛིན་པའི་ཚུལ་བརྗོད་པ་ནི། མིང་བྱང་ལ་སོགས་པ་མདུན་དུ་བཞག་ལ་
ལས་བུམ་གྱི་ཆུ་དང་ལས་ཐམས་ཅད་པས་བསངས་ལ། ཨོཾ་ཤཱུ་ནྱ་ཏཱ་ཞེས་སོགས་ཀྱིས་རྟེན་སྣང་བ་མི་དམིགས་པའི་སྟོང་པ་ཉིད་དུ་གྱུར། སྟོང་པའི་ངང་ལས་ཚེ་འདས་ཀྱི་མིང་
ཡིག་དང་པོ་ཐིག་ལེས་བརྒྱན་པ་ཡོངས་སུ་གྱུར་པ་ལས། ཚེ་ལས་འདས་པ་ཐ་མལ་པའི་ཆ་བྱད་ཅན། ཕུང་པོ་དང་ཁམས་དང་སྐྱེ་མཆེད་ཐམས་ཅད་གསལ་ཞིང་ཡོངས་སུ་རྫོགས་
པར་གྱུར། པར་བསམས་ལ། རྡོ་རྗེ་བསྡམས་པ་ནང་དུ་བཅིངས་ལ། མཛུབ་མོ་གཉིས་བརྐྱངས་པ་ཅུང་ཟད་བཀུག་ནས་ལྕགས་ཀྱུ་ལྟར་བྱས། མཐེའུ་ཆུང་གཉིས་ཁབ་ལྟར་བརྐྱངས་པ་དེའི་

[002A]༄༅། །མགོ་བོར་བཞག་ནས། ཨོཾ་བཛྲ་སཏ་ཧཱུཾ་ཛྫ་སངས་རྒྱས་ཀྱི་བདེན་པ་དང། ཆོས་ཀྱི་བདེན་པ་དང། དགེ་འདུན་གྱི་བདེན་པ་དང། དེ་བཞིན་གཤེགས་པ་དང། རྡོ་རྗེ་དང། རིན་པོ་ཆེ་
དང༑ པདྨ་དང། ལས་ཀྱི་རིགས་སུ་བཞུགས་པ་ཐམས་ཅད་དང། སྙིང་པོ་དང། ཕྱག་རྒྱ་དང། གསང་སྔགས་དང། རིག་སྔགས་ཀྱི་ལྷའི་ཁྱད་པར་ཐམས་ཅད་དང། ཁྱད་པར་དུ་བཅོམ་ལྡན་འདས་
ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་འཁོར་དང་བཅས་པའི་བདེན་པ་དང། བདེན་པའི་བྱིན་གྱིས་བརླབས་ཀྱིས། ཚེ་ལས་འདས་པ་ཆེ་གེ་མོ་
ཞེས་བྱ་བའི་རྣམ་པར་ཤེས་པ་སྲིད་པ་བར་དོ། ཁམས་གསུམ་འགྲོ་བ་རིགས་དྲུག་སྐྱེ་གནས་བཞིས་བསྡུས་པའི་འཇིག་རྟེན་གང་ན་གནས་ཀྱང། སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག་
ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས། ཚེ་འདས་ཀྱི་རྣམ་ཤེས་ཁ་དོག་དམར་ཞིང་གསལ་བ་ཨ་ཐུང་གི་གཟུགས་ཅན་བཀུག་སྟེ། སྤྱི་གཙུག་ནས་ཞུགས། སྙིང་གར་ཐིམ། ཁ་ཅིག་

[002B] །ཨོཾ་ཤོ་དྷ་ནེ་ཤོ་དྷ་ནེ་སརྦྦ་པཱ་པཾ་ཨཱ་ན་ཡ་ཧཱུཾ། ཞེས་ཚེ་འདས་ཀྱི་སྡིག་སྒྲིབ་ཐམས་ཅད་ཀྱང་བཀུག་པར་བསམས་ལ། རྒྱས་པ་ལ་སྤྲོ་ན། རྡོ་རྗེ་ཁུ་ཚུར་གཉིས་
ཀྱི་ནང་དུ་མཛུབ་མོ་ལྕགས་སྒྲོག་ལྟར་བཅིངས། ལེགས་པར་གྱེན་དུ་འཕང་བ་ལྟུང་བ་སློང་བའི་ཕྱག་རྒྱ་བྱས་ལ། ཨོཾ་སརྦྦ་ཨ་པཱ་ཡ་ཨཱ་ཀ་ར་ཥཱ་ཡ་བི་ཤོ་དྷ་ན་བཛྲ་ས་མ་ཡ་ཧཱུཾ་ཕཊ། ཅེས་ངན་འགྲོ་ཐམས་ཅད་དཀྱིལ་འཁོར་གྱི་
ཕྱི་རོལ་དུ་བཀུག་པར་བསམས་ལ། དེ་རྣམས་ཀྱིས་བཅོམ་ལྡན་འདས་བདག་ཅག་སྡུག་བསྔལ་གྱིས་གཟིར་བ་འདི་ལས་སྐྱབ་ཏུ་གསོལ། བདག་ཅག་སངས་རྒྱས་དང་ཆོས་དང་དགེ་འདུན་དང་ཁྱོད་ལ་ཡང་སྐྱབས་སུ་
མཆིའོ། ཞེས་སྐྱབས་སུ་འགྲོ་བར་བསམས་ལ། རྡོ་རྗེ་བསྡམས་པ་ལས་གུང་མོ་བསྒྲེངས། མཐེ་བོང་གཉིས་དང་མཐེའུ་ཆུང་བསྲངས་ཏེ་མཉེ་ཞིང་འདྲ་ལ་བ་སྡིག་པ་འཇོམས་པའི་ཕྱག་རྒྱ་དང། ཨོཾ་བཛྲ་པཱ་ཎཱི་བི་སྥོ་ཊ་ཡ་
སརྦྦ་ཨ་པཱ་ཡ་བནྡ་ནི་པྲ་མོཀྵ་ཡ་སརྦྦ་ཨ་པཱ་ཡ་ག་ཏེ་བྷྱ་སརྦྦ་སཏཱན་སརྦྦ་ཏ་ཐཱ་ག་ཏ་བཛྲ་ས་མ་ཡ་ཏྲཊ་ཀྱིས་སྡིག་པ་ཐམས་ཅད་བཅོམ་ཞིང་ཤི་ནས་རྣམ་སྣང་གི་ཞབས་དྲུང་དུ་སྐྱེས། རྟེན་རྣམས་བ་ཚྭ་ཅན་གྱི་རྒྱ་མཚོར་
དོར་བར། བསམ་པའི་བར་འདི་རྣམས་ཀྱང་བྱའོ། །ཨོཾ་སརྦྦ་བིད་སརྦྦ་ཨ་པཱ་ཡ་བི་ཤོ་དྷ་ནེ་ཧཱུཾ་ཕཊ་སཱཧཱ། ཨོཾ་བཛྲ་བནྡྷ་ཏྲཊ། ཅེས་བརྗོད་ཅིང་སྔར་ལྟར་སྙིང་གར་རྡོ་རྗེ་བསྡམས་པ་སྒྲ་དང་བཅས་པ་ལན་གསུམ་དྲལ་བས་ཚེ་

[003A]༄༅། །འདས་ཀྱི་སྡིག་སྒྲིབ་བག་ཆགས་དང་བཅས་པ་སྦྱངས་པར་བསམ། ཨོཾ་སརྦྦ་བིད་ཨོཾ། ཞེས་སོགས་ཀྱིས་སྔར་འཇིག་རྟེན་གསུམ་རྒྱལ་གྱི་སྐབས་ལྟར་གནས་གསུམ་བྱིན་གྱིས་བརླབས། རྡོ་རྗེ་ཁུ་ཚུར་
གཉིས་བཅིངས་ནས་མཐེ་བོང་དང་གུང་མོ་དང་མཐེའུ་ཆུང་གྱེན་དུ་བསྒྲེངས་ཏེ་ཁ་སྦྱར་ནས་མཛུབ་མོ་དང་མིང་མེད་སེམས་དཔའི་སྐྱིལ་ཀྲུང་དུ་བྱས་པ་རྡོ་རྗེའི་ཕྱག་རྒྱ། སྙིང་ག་ལྐོག་མ་ཁ་ཕྱོགས་སུ། །དཔྲལ་བ་མཛོད་
སྤུ་རྣ་བ་གཉིས། །མགོ་བོ་གཙུག་ཕུད་དཔུང་པ་གཉིས། །སྣ་དང་རྐེད་པ་པུས་མོ་བོལ། །ལོང་བུ་སྣ་ཡི་རྩེ་མོ་དང། །མིག་གཉིས་དང་ནི་གསང་བ་ཡི། ཞེས་པའི་གནས་ཉེར་གཉིས་སུ་གཏུག་ཅིང། ཨོཾ་བཛྲ་ཨ་དཧི་ཏིཥྛ་ཛྙཱ་
ན་ས་མ་ཡེ་ཧཱུཾ། ཞེས་པས་བྱིན་གྱིས་བརླབས། དེ་ནས་བགེགས་སྦྱང་བ་ནི། སྐད་ཅིག་གིས་རང་ཉིད་འཇིག་རྟེན་གསུམ་རྒྱལ་དུ་གྱུར། པར་བསམས་ལ། ཁྲོ་བོ་སྤྱན་དྲང་བ་ནས། མཆོད་བསྟོད་ཀྱི་བར་སྔར་བཞིན་བྱས་
ནས༑ གཏོར་མ་གསུམ་བཤམས་ལ་བྱིན་གྱིས་བརླབས་ཏེ། ཨོཾ་སརྦྦ་བི་གྷྣན་ན་མཿ་སརྦྦ་ཏཐཱ་ག་ཏེ་བྷྱ་ཞེས་སོགས་གསུམ་གྱིས་བགེགས་ལ་བསྔོ་བ་ནི་ཞི་བས་སྦྱང་བ། ཏིང་ལོའི་མར་མེ་དང་ཚང་བུ་སྦྲགས་
ནས༑ རྟེན་ལ་ཕྱིར་བསྐོར་ཞིང། ཨོཾ་སུམྦྷ་ནི་སུམྦྷ་ཧཱུཾ། གྲྀཧྞ་གྲྀཧྞ་ཧཱུཾ། གྲྀཧྞཱ་པའི་ཡ་གྲྀ་ཧྞཱ་པ་ཡ་ཧཱུཾ། ཨཱ་ན་ཡ་ཧོ་བྷ་ག་ཝ་ན་བཛྲ་ཧཱུཾ་ཕཊ། ཅེས་བརྗོད་ཅིང་ཏིང་ལོ་དང་ཆངས་བུ་གསུམ་གྱིས་བསྐོར་བ་ནི་ཞི་དྲག་ཕྱེད་མས་

[003B] །དེ་ནས་སྔར་བཞིན། སངས་རྒྱས་ཀྱི་བདེན་པ་དང། ཞེས་པ་ནས། བདེན་པའི་བྱིན་གྱིས་བརླབས་ཀྱིས། ཚེ་ལས་འདས་པ་ཆེ་གེ་མོ་ཞེས་བགྱི་བ་ལ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང། ཚེ་འཕོས་ནས་གང་
དུ་གནས་པའི་ལུས་སྲོག་དང་མཐོ་རིས་དང་ཐར་པ་ལ་བར་དུ་གཅོད་པའི་བགེགས་ཀྱི་ཚོགས་ཐམས་ཅད་དང། ཚེ་ལས་འདས་པའི་ཆ་བྱད་བཟུང་ནས། དེའི་ཉེ་འབྲེལ་དང། འཇིག་རྟེན་པ་རྣམས་ལ་བསླུ་ཞིང་གནོད་པར་བྱེད་པའི་གནོད་
སྦྱིན་དང་ཤ་ཟ་དང་འབྱུང་པོ་ལ་སོགས་པ་ཐམས་ཅད་གཏོར་མ་འདིས་ཚིམ་པར་གྱིས་ལ། གནོད་པ་དང་འཚེ་བའི་བསམ་པ་ངན་པ་ཐམས་ཅད་སྤོངས་ལ། ཕན་པ་དང་བྱང་ཆུབ་ཀྱི་སེམས་དང་ལྡན་པས་རང་རང་སོ་སོའི་གནས་
སུ་སོངས་ཤིག་གལ་ཏེ་མི་འགྲོ་ན་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བ་རྣམས་ཀྱིས་བསྲེག་ཅིང་རྣམ་པར་འཇོམས་པར་གདོན་མི་ཟའོ། །ཞེས་བརྗོད་ཅིང། སུམ་བྷ་ནིའི་སྔགས་དྲག་ཏུ་བཟླས། གུ་གུལ་གྱིས་བདུགས། ཡུངས་ཀར་
གྱིས་བྲབས། རོལ་མོའི་སྒྲ་དྲག་ཏུ་བྱ་བ་ནི་དྲག་པོས་སྦྱང་བའོ། །དེ་ནས་མེ་བསངས་ཤིང་སྦྱངས་ལ། རཾ་ལས་ཡེ་ཤེས་ཀྱི་མེ་འབར་བའི་ནང་དུ་ཁྲོ་བོ་རྡོ་རྗེ་མཁའ་འགྲོ་སྐུ་མདོག་མཐིང་ནག་ཞལ་གཅིག་ཕྱག་གཉིས་ཀྱིས་རྡོ་རྗེ་དང་
དྲིལ་བུ་འཛིན་ཅིང། ཞལ་གདངས་པར་སྐད་ཅིག་གིས་བསྐྱེད་ལ། ཚེ་འདས་ཀྱི་རྐང་མཐིལ་གཉིས་སུ་རླུང་གི་དཀྱིལ་འཁོར། ལྟེ་བར་ཡེ་ཤེས་ཀྱི་མེ་འབར་བ། སྙིང་གར་སྡིག་པའི་ས་བོན་པཾ་ནག་པོ་ལ་ལུས་ངག་ཡིད་གསུམ་

[004A]༄༅། །གྱི་སྡིག་སྒྲིབ་ཐམས་ཅད་འདུས་པར་བསམས་ལ། ལྟེ་བའི་ཡེ་ཤེས་ཀྱི་མེ་འབར་བའི་འོད་ཟེར་གྱིས་སྙིང་གའི་པཾ་དེད་ནས་སྣ་སྒོ་ནས་འཐོན། སྡིག་པ་རྭ་ཅན་གྱི་རྣམ་པར་གྱུར་ནས་རང་གི་ལག་པར་བཟུང་
བའི་ཏིལ་ལ་ཐིམ་པར་བསམས་ལ། ཨོཾ་བཛྲ་ཊཱ་ཀ་ཁ་ཁ་ཁཱ་ཧི་ཁཱ་ཧི་སརྦྦ་པཱ་པཾ་ད་ཧ་ན་བྷ་སྨི་ཀུ་རུ་སཱཧཱ། ཞེས་ཁྲོ་བོའི་ཞལ་དུ་ཕུལ་བས་གསལ་བར་བསམས་པ་ནི་སྦྱིན་སྲེག་གིས་སྦྱང་བའོ། །དེ་ནས་བྱེ་མ་འམ་ཡུངས་
ཀར་ལ། ཀཾ་ཀ་ནི་དང། གཙུག་ཏོར་རྣམ་རྒྱལ་དང། གཙུག་ཏོར་དྲི་མེད་ཀྱི་གཟུངས་དང། ཨོཾ་པདྨོཥྞཱི་ཥ་བི་མ་ལེ་ཧཱུཾ་ཕཊ། ཅེས་པ་རྣམས་ཉེར་གཅིག་རེ། རྩ་རིག་དང་ལྷ་རྣམས་ཀྱི་སྔགས་མིང་སྤེལ་དང་བཅས་པ་བཟླས་ནས་
ཨོཾ་སརྦྦ་པཱ་པཾ་ད་ཧ་ན་བཛྲ་ཧཱུཾ་ཕཊ། ཨོཾ་སརྦ་པཱ་པཾ་བི་ཤོ་དྷ་ན་བཛྲ་ཧཱུཾ་ཕཊ། ཨོཾ་སརྦ་ཀརྨ་ཨཱ་ཝ་ར་ཎཱ་ནི་བྷ་སྨི་ཀུ་རུ་ཧཱུཾ་ཕཊ། ཨོཾ་བྷཱུཾ་བི་ནཱ་ཤ་ཡ་ཨཱ་ཝ་ར་ཎཱ་ནི་བཛྲ་ཧཱུཾ་ཕཊ། ཨོཾ་དྲཱུཾ་བི་ཤོ་དྷ་ཡ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཛྭ་ལ་ཛྭ་ལ་དྷ་ཀ་དྷ་ཀ་ཧ་
ན་ཧ་ན་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་སྲུཾ་ས་ར་ས་ར་པྲ་ས་ར་པྲ་ས་ར་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཧཱུཾ་ཧ་ར་ཧ་ར་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཧཱུཾ་ཕཊ་སརྦ་ཨཱ་ཝ་ར་ཎཱ་ནི་སྥོཊ་ཡ་ཧཱུཾ་ཕཊ། ཨོཾ་བྲི་ཏ་བྲི་ཏ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཏྲ་ཊ་ཏྲ་ཊ་སརྦ་
ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཙྪིནྡྷ་ཙྪིནྡྷ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ད་ཧ་ད་ཧ་སརྦ་ན་ར་ཀ་ག་ཏི་ཧེ་ཏུཾ་ཧཱུཾ་ཕཊ། ཨོཾ་པ་ཙ་པ་ཙ་སརྦ་པྲེ་ཏ་ག་ཏི་ཧེ་ཏུཾ་ཧཱུཾ་ཕཊ། ཨོཾ་མ་ཐ་མ་ཐ་སརྦ་ཏེརྱ་ཀ་ག་ཏི་ཧེ་ཧུཾ་ཏཱུཾ་ཕཊ། ཅེས་བཟླ་ཞིང་རྟེན་ལ་བྲབ། སྔགས་

[004B] །དེ་ནས་ཁྲུས་བུམ་མམ་རྣམ་རྒྱལ་གྱིས་དཀྱིལ་འཁོར་དང་རས་བྲིས་སོགས་ཀྱི་སྐུ་གཟུགས་མེ་ལོང་དུ་ཤར་བ་ལ། ཇི་ལྟར་བལྟམས་པ་ཙམ་གྱིས་ནི། ཞེས་སོགས་སྔགས་
དང་བཅས་པས་ཁྲུས་གསོལ་བའི་ཆུ་བུམ་པར་བླུགས་ཏེ། རོ་ཡིན་ན་དངོས་སུ་དང། མིང་བྱང་ཡིན་ན་ནུབ་གང་མ་རྣམས་ལ་མེ་ལོང་ལ་གཟུགས་བརྙན་ཤར་བ་དང། ཐ་མལ་དངོས་སུ་བཀྲུ་ཞིང། འདི་ནི་སྦྱིན་པའི་རང་བཞིན་ཆུ། །
སེར་སྣའི་དྲི་མ་སྦྱོང་མཛད་ཅིང། །གཏོང་བ་དྲི་ཡིས་ལེགས་བསྒོས་ཆུ། །ཁྲུས་ལེགས་མཛད་ཀྱིས་ཁྲུས་བྱའོ། །ཨོཾ་ན་མོ་བྷ་ག་ཝ་ཏེ། ཞེས་རྩ་རིག་བརྗོད་པའི་རྗེས་སུ། འཇིག་རྟེན་འདི་ནས་ཕ་རོལ་དུ་སོང་ཞིང་ཚེ་ལས་འདས་པ་
ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་དང། ཁྱད་པར་དུ་ཡང་ཉོན་མོངས་པ་སེར་སྣའི་དྲི་མ་ཐམས་ཅད་བྱང་ཞིང་དག་ནས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་
ཏེ་མྱུར་དུ་དངོན་པར་རྫོགས་པར་འཚང་རྒྱ་བར་གྱུར་ཅིག་ཅེས་བརྗོད། དེ་བཞིན་དུ་སྦྱིན་པ་ཞེས་པའི་གནས་སུ་ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ། ཅེས་དང། སེར་སྣ་ཞེས་པའི་གནས་སུ། ཚུལ་འཆལ། ཁོང་ཁྲོ། ལེ་
ལོ༑ རྣམ་གཡེང། ཤེར་འཆལ། ཞེས་པ་རྣམས་བཅུག་ལ་སྔར་བཞིན་བཀྲུས་ལ། ཆུ་བོ་དྲུག་གིས་ཁྲུས་བྱས་པས། །བག་ཆགས་རྣམ་དྲུག་སྦྱངས་ནས་ནི། །གང་ལ་ཉེས་པ་མི་མངའ་ཞིང། །ཁྲུས་ལེགས་མཛད་ལ་ཕྱག་འཚལ་འདུད་

[005A]༄༅། །ཨོཾ་ན་མོ་བྷ་ག་ཝ་ཏེ། ཞེས་དང། དྲི་ཆུ་དྲུག་གིས་ཁྲུས་བྱས་པས། །དྲི་མ་རྣམ་དྲུག་སྦྱོང་མཛད་པ། །རྒྱ་ཆེན་ཡོན་ཏན་དྲུག་ལྡན་པ། །ཁྲུས་ལེགས་མཛད་ལ་ཉེས་མི་མངའ། །ཨོཾ་ན་མོ་བྷ་ག་ཝ་ཏེ། ཞེས་དང། དྲི་
མ་རྣམ་དྲུག་དག་པ་ཡིས། །ཡོན་ཏན་ཐམས་ཅད་དང་ལྡན་པ། །སངས་རྒྱས་ཐམས་ཅད་མཆོད་དོན་དུ། །དད་པས་བདག་གིས་ཁྲུས་འགྱིའོ། །ཨོཾ་ན་མོ་བྷ་ག་ཝ་ཏེ་། ཞེས་ཚིགས་བཅད་རེ་དང་རྩ་རིག་སྤེལ་བའི་མཐར། འཇིག་
རྟེན་འདི་ནས་ཞེས་པ་ནས། ཁྱད་པར་དུ་ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་བྱང་ཞིང་དག་ནས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ཏེ། མྱུར་དུ་ཞེས་སོགས་བརྗོད། ཉོན་མོངས་པ་དང། དེའི་དབང་གིས་བྱུང་བའི་དུག་
བསལ་བའི་ཕྱིར། འདོད་ཆགས་ཞེ་སྡང་གཏི་མུག་རྣམས། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་སངས་རྒྱས་དུག་མི་མངའ། །སངས་རྒྱས་གཟི་ཡིས་དུག་བཅོམ་མོ། །ཨོཾ་ན་མོ་བྷ་ག་ཝ་ཏེ། ཞེས་དང། འཇིག་རྟེན་འདི་ནས་
ཞེས་པ་ནས། ཁྱད་པར་དུ་ཉོན་མོངས་པ་དང། དེའི་དབང་གིས་བྱུང་བའི་དུག་ཐམས་ཅད་བྱང་ཞིང་དག་ནས་མྱུར་དུ། ཞེས་སོགས་བརྗོད། དེ་བཞིན་དུ་སངས་རྒྱས་ཞེས་པའི་གནས་སུ། བཅོམ་ལྡན་དམ་ཆོས་ཞེས་དང། དམ་ཆོས་ཞེས་དང་
ཨོཾ་ན་མོ་ཞེས་དང། འཕགས་པའི་དགེ་འདུན་ཞེས་དང། དགེ་འདུན་ཞེས་དང། ཨོཾ་ན་མོ་ཞེས་སྤེལ་ཚིག་དང་བཅས་པ་སྦྱར་རོ། །ས་ནི་དུག་གི་མ་ཡིན་ཏེ། །ས་ནི་དུག་གི་ཕ་ཡང་ཡིན། །བདེན་པའི་བདེན་ཚིག་དེ་དག་གིས། །ཆེ་གེའི་དུག་ནི་དུག་མེད་

[005B]དུག་ནི་ས་ཡི་ནང་དུ་སོངས། །གང་བའི་སྣོད་དུ་དུག་སོངས་ཤིག་སཱཧཱ། ཨོཾ་ན་མོ། ཆེ་གེ་མོ། ཞེས་བྱ་བའི་འབྱུང་བ་དང་འབྱུང་བ་ལས་གྱུར་པའི་དུག་ཐམས་ཅད་ཤཱིནྟཾ་ཀུ་རུ་སཱཧཱ། ཞེས་དང། དེ་བཞིན་དུ། སའི་གནས་སུ། ཆུ་མེ་
རླུང་རྣམས་དང་སྔགས་སྤེལ་ཚིག་དང་བཅས་པ་བྱའོ། །དེ་ནས། གང་ལ་སེར་སྣ་རྣམ་ཆགས་པ། །རྣམ་འཇོམས་དྲི་མ་མེད་མཛད་ཅིང། །ཐུགས་ཞི་གནོད་པ་མི་མངའ་དེས། །ཁྱེད་ལ་བདེ་ལེགས་མཛད་པར་འགྱུར། །འདྲེན་པ་
གང་ཞིག་འགྲོ་བ་རྣམས། །ཐར་པའི་ལམ་དུ་འཛུད་མཛད་ཅིང། །ཆོས་རྣམས་ཐམས་ཅད་སྟོན་པ་དེས། །ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ཞིག་བདེ་
བར་མངའ་མཛད་དེས། །ཁྱེད་ལ་བདེ་ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས། །ཁྱེད་ལ་བདེ་ལེགས་མཛད་པར་འགྱུར། །གང་
ཞིག་འཁོར་བར་འགྲོ་བ་ཡི། །སེམས་ཅན་ཀུན་གྱི་རྟེན་གྱུར་ཅིང། །སླིང་དང་དཔུང་གཉེན་གྱུར་པ་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་རྣམས་མངོན་སུམ་གྱུར། །གཙང་ཞིང་བསླུ་བ་མི་མངའ་བ།།
གསུང་གཙང་གཙང་མར་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པས། །ཕུན་སུམ་ཚོགས་དོན་འབྱོར་གྱུར་ཅིང། །དོན་གྲུབ་ཆོས་ཀྱང་གྲུབ་པ་དེས། །ཁྱེད་ལ་བདེ་ལེགས་་


[006A]༄༅། །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་གཡོས་ཤིང། །སེམས་ཅན་ཐམས་ཅད་རབ་དགའ་དེས། །ཁྱེད་ལ་བདེ་ལེགས་། །བྱང་ཆུབ་སྙིང་པོར་གཤེགས་པ་ན། །ས་དག་རྣམ་
དྲུག་གཡོས་གྱུར་ཅིང། །བདུད་ཡིད་མི་བདེར་གྱུར་པ་དེས། །ཁྱེད་ལ་བདེ་ལེགས་། །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་རྣམས་གསུངས་ཤིང། །ཐུབ་པའི་སྙན་པ་གང་བྱུང་དེས། །ཁྱེད་ལ་བདེ་ལེགས་
མཛད་པར་འགྱུར། །ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་མཛད་དེ། །ཚོགས་ཀུན་དབང་དུ་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །སངས་རྒྱས་ཁྱེད་ལ་བདེ་ལེགས་མཛད།།
བརྒྱ་བྱིན་ཚངས་པའི་ལྷ་རྣམས་དང། །འབྱུང་པོ་ཀུན་གྱིས་བདེ་ལེགས་ནི། །ཁྱེད་ལ་རྟག་ཏུ་སྦྱིན་གྱུར་ཅིག་སངས་རྒྱས་བསོད་ནམས་མཐུ་དག་དང། །ལྷ་རྣམས་ཀུན་གྱི་བསམ་པ་ཡིས། །ཁྱེད་ཀྱི་འདོད་དོན་གང་ཡིན་པ། །དོན་
དེ་དེ་རིང་གྲུབ་གྱུར་ཅིག་རྐང་གཉིས་ཁྱེད་ཅག་བདེ་ལེགས་གྱུར། །རྐང་བཞི་ཁྱེད་ཅག་བདེ་ལེགས་གྱུར། །ཁྱེད་ཅག་ལམ་བགྲོད་བདེ་གྱུར་ཅིག་ཕྱིར་འོང་དག་ཀྱང་བདེ་ལེགས་ཤོག་ཉིན་མོ་བདེ་ལེགས་མཚན་བདེ་ལེགས།།
ཉི་མའི་གུང་ལའང་བདེ་ལེགས་ཤིང། །ཁྱེད་ཅག་ཀུན་ཏུ་བདེ་ལེགས་གྱུར། །ཁྱེད་ཅག་སྡིག་པར་མ་གྱུར་ཅིག་ཅེས་དྲིལ་བུ་གསིལ་ཞིང་མེ་ཏོག་གཏོར་ལ། ཆེ་གེ་མོ་ཞེས་བྱ་བ་བདུད་དང་མི་མཐུན་པའི་ཕྱོགས་ཐམས་

[006B]ཅེས་བརྗོད། དེ་ནས་བུ་ལ་སོགས་པས་མིང་བྱང་བཟུང་ནས་ཕྱག་བྱེད་པའམ་མེད་ཀྱང་རུང་སྟེ། ཚེ་འདས་དེ་ཉིད་བསམ་པ་ཐག་པས་དཀོན་མཆོག་གསུམ་དང་ཉེ་བའི་
སྲས་བརྒྱད་ལ་སྐྱབས་སུ་འགྲོ་ཞིང་ཕྱག་བྱེད་པར་བསམས་ལ། གཙོ་བོ་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིད་ནས་སྐྱབས་སུ་མཆི། །དེ་ཡི་ཐུགས་
སུ་ཆུད་པའི་ཆོས། །འཁོར་བའི་འཇིགས་པ་སེལ་བ་དང། །བྱང་ཆུབ་སེམས་དཔའི་ཚོགས་ལ་ཡང། །དེ་བཞིན་ཡང་དག་སྐྱབས་སུ་མཆི། །བདག་ནི་འཇིགས་པས་རྣམ་སྐྲག་པས། །ཀུན་ཏུ་བཟང་ལ་བདག་ཉིད་འབུལ། །འཇམ་
པའི་དབྱངས་ལའང་བདག་ཉིད་ཀྱིས། །བདག་གི་ལུས་ནི་དབུལ་བར་བགྱི། །ཐུགས་རྗེས་སྤྱོད་པ་མ་འཁྲུལ་བ། །སྤྱན་རས་གཟིགས་མགོན་དེ་ལ་ཡང། །ཉམ་ཐག་ང་རོས་འོ་དོད་འབོད། །སྡིག་ལྡན་བདག་ལ་བསྐྱབ་ཏུ་གསོལ། །
འཕགས་པ་ནམ་མཁའི་སྙིང་པོ་དང། །ས་ཡི་སྙིང་པོ་དག་དང་ནི། །ཐུགས་རྗེ་ཆེ་མགོན་ཐམས་ཅད་ལ། །སྐྱབས་ཚོལ་སྙིང་ནས་འོ་དོད་འབོད། །གང་ཞིག་མཐོང་ནས་གཤིན་རྗེ་ཡི། །ཕོ་ཉ་ལ་སོགས་སྡང་བ་རྣམས། །སྐྲག་ནས་
ཕྱོགས་བཞིར་འབྱེར་བྱེད་པ། །རྡོ་རྗེ་ཅན་ལ་སྐྱབས་སུ་མཆི། །སྔོན་ཆད་ཁྱེད་ཀྱི་བཀའ་ལས་འདས། །ད་ནི་འཇིགས་པ་ཆེ་མཐོང་ནས། །ཁྱེད་ལ་སྐྱབས་སུ་མཆི་ལགས་ཀྱི། །འཇིགས་པ་མྱུར་དུ་བསལ་དུ་གསོལ། ཞེས་བརྗོད་པར་

[007A]༄༅། །བསམ། དེ་རྣམས་ནི་ཕྱིར་བཟློག་གི་སྦྱང་བའོ། །དེ་ནས། རྟེན་པདྨ་དང་ཟླ་བའི་སྟེང་དུ་ཧཱུཾ་ལས་རྡོ་རྗེ་ཧཱུཾ་གིས་མཚན་པ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་བདག་བསྐྱེད་བཞིན་བསྒོམས་ལ། ཆུ་
གཉིས་ཉེར་སྤྱོད་ལྔ་རོལ་མོ་སྔགས་ཕྱག་རྒྱ་དང་བཅས་པས་གོང་ལྟར་མཆོད། ཟས་གཏད་ཅིས་ཀྱང་བྱ་དགོས་པ་བྱུང་ན། ཡོ་བྱད་རྣམས་བསངས་སྦྱངས་ལ་སྔར་གྱི་ནམ་མཁའ་མཛོད་ཀྱི་སྔགས་དང་ཕྱག་རྒྱས་ཁ་ཟས་རོ་
བརྒྱ་པ་ལ་སོགས་པར་སྤྲུལ་ལ་སྔར་གྱི་འདོད་ཡོན་ལྔ་འབུལ་བའི་ཚིགས་བཅད་ཀྱིས་ཚེ་འདས་ལྷར་བསྐྱེད་པ་ལ་མཆོད་དོ། །དེ་ནས། དཀོན་མཆོག་རིན་ཆེན་དཔལ་ཞིང་དུ། །དཀོན་མཆོག་རིན་ཆེན་ལས་བྱུང་བ། །དཀོན་
མཆོག་རིན་ཆེན་འོད་ཟེར་གྱིས། །རིན་ཆེན་ཕྲེང་བ་རྣམ་དག་པ། །ཚོགས་ཀྱི་ལམ་དང་སྦྱོར་བའི་ལམ། །མཐོང་བའི་ལམ་དང་སྒོམ་པའི་ལམ། །བླ་ན་མེད་པའི་ཁྱད་པར་ལམ། །བྱང་ཆུབ་བར་ཆད་མེད་པའི་ལམ། །རྣམ་པར་
གྲོལ་བའི་ལམ་དག་ལ། །བརྟེན་ནས་སྡིག་པ་ཀུན་སྦྱངས་ནས། །འཕགས་པའི་ལམ་དེར་འགྲོ་བར་ཤོག་ཨོཾ་རདྣེ་རདྣེ་མཧཱ་རདྣེ་རདྣ་སཾ་བྷ་ཝེ། རདྣ་ཀི་རདྣེ། རདྣ་མཱ་ལ་བི་ཤུདྡྷེ། ཤོ་དྷ་ཡ་སརྦ་པཱ་པཾ་ཧཱུཾ་ཕཊ། ཅེས་པས་ལམ་བསྟན་
ལ། པདྨ་འདམ་གྱིས་མ་གོས་ལྟར། །སྲིད་གསུམ་དྲི་མས་མ་གོས་པའི། །སྲིད་པའི་པདྨོ་ལས་བྱུང་བ། །བདེ་བ་ཅན་དུ་སྐྱེ་བར་ཤོག་ཨོཾ་པདྨེ་པདྨེ་པདྨ་སཾ་བྷ་ཝ། མཧཱ་སུ་ཁཱ་བ་ཏི་གཙྪནྟུ་སཱཧཱ། ཞེས་བརྗོད་ཅིང་མེ་ཏོག་གཏོར། ལམ་

[007B] ཚེ་འདས་ཀྱི་རྣམ་ཤེས་དང་ལྷ་ཡེ་ཤེས་པ་དབྱེར་མེད་དུ་འདྲེས་པ་སྤྱི་གཙུག་ནས་འཐོན་ཏེ། བདེ་བ་ཅན་དུ་གཤེགས་པས་དེར་པདྨ་ལས་བརྫུས་ཏེ་སྐྱེས་ནས་དེ་ན་གནས་པའི་བྱང་སེམས་རྙིང་པ་རྣམས་ཀྱིས། ཨོཾ་སརྦ་
ཏ་ཐཱ་ག་ཏ་པྲ་ཝ་ར་སང་ཀ་རཾ་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། ཞེས་སོགས་ཀྱིས་ཆུ་གཉིས་ཉེར་སྤྱོད་རོལ་མོའི་བར་གྱིས་མཆོད། སངས་རྒྱས་འོད་དཔག་མེད་ཀྱི་ཞལ་མཐོང་མཆོད་ནས་གདམས་པ་དང་རྗེས་སུ་གནང་བ་ཐོབ། ལྷ་
རྣམས་ཀྱིས་དེ་བདག་གི་མཐུར་ཤེས་ནས་བདག་ཉིད་ལ་སྔར་ལྟར་མཆོད་ཅིང། སངས་རྒྱས་འདྲ་བའི་སྟོན་པ་མེད། །ཆོས་དང་འདྲ་བའི་དགེ་བ་མེད། །དགེ་འདུན་འདྲ་བའི་སྣོད་མེད་དོ། །སྔགས་དང་འདྲ་བའི་འདྲེན་པ་མེད་
ཅེས་ཆེད་དུ་བརྗོད་པར་བསམས། དེས་ཀྱང་དེར་སྐྱེ་བའི་རྒྱུ་བརྟགས་པས། བདག་གིས་ཆོ་ག་བྱས་པའི་ནུས་མཐུར་ཤེས་ནས་སྐད་ཅིག་གིས་འོངས་ནས། ཨེ་མ་ཤཱཀྱ་མགོན་པོ་ཡི། །སངས་རྒྱས་མཛད་པ་ཡ་མཚན་ཆེ།།
གང་ཕྱིར་ངན་སོང་ལྟུང་བ་ཡི། །སེམས་ཅན་གློག་བཞིན་མྱུར་དུ་གྲོལ། །དེ་བཞིན་གཤེགས་པའི་ཆོས་ནི་བསམ་མི་ཁྱབ། །སྔགས་ཀྱི་ཡོན་ཏན་སྣ་ཚོགས་བསམ་མི་ཁྱབ། །བྱང་ཆུབ་བརྟེན་པ་རྣམས་ཀྱང་བསམ་མི་ཁྱབ།།
ཚངས་སྤྱོད་ཚུལ་ཁྲིམས་དྲི་མེད་ཀྱེ་བསམ་ཡས། །ཨེ་མ་སངས་རྒྱས་རྣམས་ཀྱི་ནི། །སྔགས་ཀྱི་བྱིན་རླབས་ཡ་མཚན་ཆེ། །གང་ཕྱིར་མཚམས་མེད་ལྟུང་བ་ཡི། །སེམས་ཅན་ལྷ་གནས་མྱུར་དུ་སྐྱེས། ཞེས་ཆེད་དུ་བརྗོད་

[008A]༄༅། །ནས། བདག་དང་ལྷ་ལ་གོང་བཞིན་མཆོད་དེ། སླར་ཡང་བདེ་བ་ཅན་དུ་སོང་བར་གྱུར། ཨོཾ་སརྦ་བུདྡྷ་ཀྵེ་ཏྲ་གཙྪནྟུ་སཱཧཱ། ཞེས་བརྗོད་ཅིང་མེ་ཏོག་གཏོར། དེ་ནས་ལྷ་དང་རྣམ་ཤེས་གཤེགས་པའི་ཕུང་པོ་ལྷག་
མ་རོ་ལྟ་བུའམ། བྱང་བུ་དང་སྡིག་སྒྲིབ་ལྷན་ཅིག་རཾ་ལས་སྐྱེས་པའི་ཡེ་ཤེས་ཀྱི་མེས་བསྲེགས་པར་བསམས་ལ། གསོན་ཅིག་དགོངས་ཤིག་རིགས་ཀྱི་བུ། །གསོན་ཅིག་ཚེ་འདས་རིགས་ཀྱི་བུ། །ཕུང་པོ་ལྔ་ཡི་བུད་ཤིང་
ལ། །རྒྱལ་བ་ལྔ་ཡི་མེ་སྦར་རོ། །འབྱུང་བ་བཞི་ཡི་བུད་ཤིང་ལ། །ལྷ་མོ་བཞི་ཡི་མེ་སྦར་རོ། །དབང་པོ་དྲུག་གི་བུད་ཤིང་ལ། །བྱང་ཆུབ་སེམས་དཔའི་མེ་སྦར་རོ། །ཡུལ་རྣམ་དྲུག་གི་བུད་ཤིང་ལ། །ལྷ་མོ་དྲུག་གི་མེ་སྦར་རོ། །
ལུས་ངག་ཡིད་གསུམ་བུད་ཤིད་ལ། །རྒྱལ་བ་སྐུ་གསུམ་མེ་སྦར་རོ། །སྐུ་གསུམ་ཡེ་ཤེས་ལྔ་ལྡན་དུ། །འགྲོ་བའི་དོན་དུ་གྲུབ་པར་ཤོག་ཅེས་བརྗོད་ཅིང་བསྲེག་དེ་དག་ནི་གཤིན་པོའི་ཆོ་གའི་ཁྱད་པར་རོ།། །།
༄༅། །བར་དོའི་ཆོས་བཤད་བྱ་ཚུལ་ནི། དགེ་མཚན་ག་བུར་འོད་ཆགས་ཐུབ་མཚན་གྱི། །ཟླ་ཚེས་གསར་པའི་བདུད་རྩི་ཕྲ་མོས་ཀྱང། །བདུད་དང་གཤིན་རྗེ་བར་དོའི་འཇིགས་སྐྲག་གི་མུན་སེལ་ཀུན་མཁྱེན་སྨྲ་བའི་ཟླ་བ་རྒྱལ། །དེ་
ཡང་བཤེས་གཉེན་གང་དག་དུས་ཀྱི་ཆད་པ་འཕོག་པའི་འགྲོ་བ་ལ་ཕན་པ་བསྒྲུབ་པའི་ཆོ་གའི་མཚམས་སུ་འདི་ལྟར་བརྡ་སྤྲད་པར་བྱ་སྟེ། འོ་ལགས་སོ་འཇིག་རྟེན་འདི་ནས་ཕ་རོལ་ཏུ་སོང་བ་མིང་ཆེ་གེ་མོ་ཞེས་བྱ་བ་ཁྱོད་

[008B]ཁྱོད་ཤི་ནས་ལུས་སྔ་མ་ནི་དོར། ཕྱི་མ་མ་རྙེད་པའི་སྲིད་པ་བར་དོར་གནས་པའི་སྐབས་ཡིན། དེ་ཡང་གང་གིས་ཤེས་ན་སྔར་དང་སྣང་བ་འཆར་ཚུལ་གཏན་མི་འདྲ་བ། འཇིགས་སྐྲག་དངངས་གསུམ་ཡང་བའི་ཉམས་
སྣ་ཚོགས་འཆར་བ་ཡོད། དེ་དག་ཀྱང་ཁྱོད་བར་དོར་གནས་པའི་རྟགས་ཡིན། ཁྱད་པར་ས་རླུང་ལོག་པས་རི་བོ་རལ་བའམ་ས་འོག་ཏུ་ཚུད་པ་ལྟ་བུའི་སྒྲ་དང། སྟེང་ནས་གད་པ་ཆེན་པོ་རྡིབ་པ་དང། སའི་ཆར་ཆེན་པོས་ནོན་པ་
འདྲ་བའི་སྣང་བ་དང། ཆུ་རླུང་ལོག་པས་རྒྱ་མཚོ་ཆེན་པོ་འཁྲུགས་པའི་གློང་དུ་བྱིང་བ་ལྟ་བུའི་འུར་སྒྲ་དང་འཇིགས་སྐྲག་འབྱུང། མེ་རླུང་ལོག་པས་འོད་མའི་ཚལ་ཆེན་པོ་ལ་མེ་འབར་བ་དང། དུས་མཐའི་མེ་དཔུང་འབར་བ་
དང་མཚུངས་པའི་ཚེག་སྒྲ་དང་ཏོག་སྒྲས་རྣ་བ་དང་སྙིང་འགས་པ་ལྟ་བུའི་འཇིགས་སྐྲག་འོང། རླུང་གི་རླུང་ལོག་པས་བསྐལ་པའི་རླུང་ནག་འཚུབས་མའི་དབུས་སུ་འཐུམས་པ་དང། ཁྱེར་བ་ལྟ་བུའི་འཇིགས་སྐྲག་དང་
སྡུག་བསྔལ་སྣ་ཚོགས་ཁྱེད་རང་ལ་མངོན་སུམ་དུ་ཤར་བ་འདི་དག་ཀྱང་ཁྱོད་རང་བར་དོར་གནས་པའི་རྟགས་ཡིན། དེ་དག་ནི་ངེས་པའི་རྟགས་ཡིན། གཞན་ཡང་ངེས་མེད་དུ། རེས་འགའ་རྒྱུས་མེད་ཀྱི་ཡུལ་ཕྱོགས་
སྣ་ཚོགས་སུ་ཡུད་ཙམ་གྱིས་སླེབས་ནས་ངོ་མཚར་བ་དང་དགའ་བའི་ཉམས་འཆར། ཡང་གློ་བུར་དུ་འཇིགས་ཤིང་སྐྲག་པ་དང། སྐྱོ་ཞིང་ཡིད་འབྱུང་བ་དང། ངོ་ཤེས་པ་དང་མི་ཤེས་པའི་དགྲ་གཉེན་སྣ་ཚོགས་པས་

[009A]༄༅། །ཕན་གནོད་ཀྱི་རྣམ་འགྱུར་བསམ་གྱིས་མི་ཁྱབ་པ་སྐད་ཅིག་སྐད་ཅིག་ལ་སྟོན་པའི་སྣང་བ་འབྱུང་བ་ཡོད། དེ་དག་ཀྱང་ཁྱོད་བར་དོར་། མཁས་མཆོག་དབྱིག་གཉེན་གྱིས། རིགས་མཐུན་ལྷ་མིག་དག་པས་
མཐོང། །ལས་ཀྱི་རྫུ་འཕྲུལ་ཤུགས་དང་ལྡན། །དབང་པོ་ཀུན་ཚང་ཐོགས་མེད་རྒྱུ། ཞེས་གསུངས་པ་ལྟར། བར་དོའི་རིགས་མཐུན་ནང་ཕན་ཚུན་དང། ལྷ་མིག་དག་པས་མཐོང་གི་གཞན་གྱིས་མི་མཐོང་བས། ཉེ་དུ་སོགས་
སྔར་འདྲིས་རྣམས་ལ་ཕར་ཅི་ཙམ་སྨྲས་ཀྱང་གཏམ་ལན་མི་འོང་བ་ཁྱེད་ལ་ཐམས་ཅད་ཁྲོས་པ་འདྲ་བ་ཡོད། དེ་དག་ཀྱང་ཁྱོད་བར་དོར་གནས་པའི་རྟགས་ཡིན། སྔར་འབད་རྩོལ་གྱིས་འགྲོ་དགོས་པའི་གནས་རྣམས་སུ་ཡང། ད་
ལྟ་ཡིད་ལ་བསམས་པ་ཙམ་གྱིས་སླེབས་པའི་ལས་ལས་གྲུབ་པའི་རྫུ་འཕྲུལ་གྱི་ཤུགས་དང་ལྡན་པ་ཡོད། དེ་དག་ཀྱང་ཁྱོད་བར་དོར་གནས་པའི་རྟགས་ཡིན། གང་དུ་སྐྱེ་འགྱུར་གྱི་ལུས་ཀྱི་དབྱིབས་ཅན་དབང་པོ་ཀུན་ཚང་
བའི་ཕྲ་བའི་ལུས་ལ་གྲིབ་མ་མི་འབྱུང་ཞིང། ལས་ཀྱི་དབང་གིས་སྐྱེ་གནས་མ་གཏོགས་རི་རབ་ཁང་ཁྱིམ་སོགས་དང། ཤིན་ཏུ་སྲ་བའི་རྡོ་རྗེའི་བྲག་རི་ལའང་མི་ཐོགས་པར་ཐལ་བྱུང་དུ་འགྲོ་ནུས་པ་ཡོད། དེ་དག་ཀྱང་ཁྱོད་བར་
དོར་གནས་པའི་རྟགས་ཡིན། དེ་ཡང་ངན་འགྲོར་སྐྱེ་ན་འཐུར་ནས་འཐུར་དུ་འགྲེ་ཞིང། བདེ་འགྲོར་སྐྱེན་གྱེན་ནས་གྱེན་དུ་འགྲོ་དམྱལ་བ་སོགས་ངན་སོང་དུ་སྐྱེ་བའི་བར་དོར་ཕྱར་པ་ནག་པོ་དང། སྡོང་དུམ་མེས་ཚིག་པ་ལྟ་བུ་དང། དུ་

[009B] ཆུ་ལྟ་བུར་ཡོད། བདེ་འགྲོར་སྐྱེ་ན་གསེར་བཟང་པོ་དང། སྣམ་བུ་དཀར་པོ་དང། ཟླ་འོད་ལྟ་བུ་འབྱུང་བར་གསུངས་པ་ཁྱོད་རང་ལ་མངོན་དུ་གྱུར་ཡོད་པས། བདེ་འགྲོར་སྐྱེ་བའི་མཚན་མ་དེ་རྣམས་འདུག་ན་ཤིན་ཏུ་ལེགས་
གལ་ཏེ་ངན་འགྲོའི་མཚན་མ་ཤར་འདུག་ཀྱང། བར་དོའི་སེམས་ཅན་ཆུ་ནང་གི་ཀོ་བ་ལྟར་བསྒྱུར་སླ་བས་འཇིགས་པར་བྱེད་མི་དགོས། མདོར་ན་འཇིགས་སྐྲག་དངངས་གསུམ་ཡང་སྣང་བ་ཅི་ཤར་ཡང། ཁྱོད་རང་གི་སེམས་
འཁྲུལ་པའི་སྣང་བ་ཙམ་མ་གཏོགས། དོན་ལ་གྲུབ་པ་རྡུལ་ཙམ་ཡང་མེད། རྨི་ལམ་དུ་མེས་བསྲེགས། ཆུས་ཁྱེར། གཤེད་མས་བསད་པ་དང་འདྲ་བས་འཇིགས་པར་མ་བྱེད། ཚེ་སྔོན་མའི་གཉེན་ཉེ་དུ། གྲོགས་དགའ་མཛའ་
ལུས་ལོངས་སྤྱོད་ཐམས་ཅད་ཀྱིས་ཀྱང་ཁྱོད་དོར་ཞིང། ཁྱོད་ཀྱིས་ཀྱང་དེ་རྣམས་དོར་བ་ཡིན་པས་རྨི་ལམ་སྒྱུ་མ་ལྟ་བུར་ལྟོས་ལ་གང་ལ་ཡང་ཆགས་ཤིང་ཞེན་པར་མ་བྱེད། གཉེན་གྲོགས་ལུས་ལོངས་སྤྱོད་སོགས་ལ་
ཆགས་ཞེན་བྱས་ན་གཤིན་རྗེ་དང་ངན་འགྲོའི་འཇིགས་པ་ལས་མི་ཐར། སྲིད་པ་བར་དོའི་གནས་སྐབས་འདིར་སྐྱབས་རེ་ས་གཞན་གང་ཡང་མེད། མགོན་སྐྱབས་དང་དཔུང་གཉེན་བསླུ་བ་མེད་པ་སྤྱིར་གྱིས་བླ་མ་དཀོན་
མཆོག་གསུམ་ཡིན་ཞིང། ཁྱད་པར་དུ་ཁྱོད་ཀྱི་མགོན་སྐྱབས་དཔུང་གཉེན་དུ། ངེད་ཀྱིས་ངན་སོང་ཐམས་ཅད་ཡོངས་སུ་སྦྱོང་བ་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་པའི་ལྷའི་ཚོགས་དང་

[010A]༄༅། །སྙིགས་མའི་མགོན་པོ་སྟོན་པ་བདེ་བར་གཤེགས་པ་བརྒྱད། རྒྱལ་སྲས་ཉེ་བའི་སྲས་ཆེན་བརྒྱད་དང་བཅས་པ་སྤྱན་དྲངས་ཡོད་པས། དེ་རྣམས་ལ། སྙིང་ཁོང་རུས་པའི་གཏིང་ནས། སྤྱིར་འཁོར་བ་དང་
ཡང་སྒོས་ངན་སོང་ངན་འགྲོའི་སྐྱེ་གནས་ངན་པ་ལས་ད་ལྟ་ཉིད་དུ་སྐྱོབས་ལ། དག་པའི་ཞིང་ཁྱད་པར་ཅན་དུ་ཁྲིད་དུ་གསོལ་སྙམ་པ་གྱིས་ལ། བཟང་ངན་གྱི་སྣང་བ་ཅི་ཤར་ཡང་དེའི་རྗེས་སུ་མ་འབྲང་བར་ངེད་ཀྱིས་
སྡིག་པ་སྦྱོང་བའི་ཆོ་ག་བྱེད་པས། སེམས་རྩེ་གཅིག་ཏུ་མ་ཡེངས་པར་མཛོད། ཅེས་ཆོ་གའི་མཚམས་སོ་སོ་དང་བསྟུན་པའི་ངོ་སྤྲོད་བྱའོ། །སྨྲས་པ། དགེ་བས་འཕངས་པའི་ཚེ་དང་བསོད་ནམས་ཟད། །འཇིགས་རུང་
བདུད་དང་གཤིན་རྗེས་ཕ་རོལ་ཁྲིད། །མགོན་མེད་ཉམ་ཐག་བར་དོའི་འགྲོ་བ་ལ། །ཐུགས་རྗེས་གཟིགས་ཤིག་བླ་མ་ཡི་དམ་ལྷ། །བཟློག་མེད་ལས་རླུང་དྲག་པོས་རྒྱབ་ནས་བདས། །ཉོན་མོངས་ཞགས་པ་ནག་པོས་
སྐྱེ་ནས་བཅིངས། །ཅི་བྱ་གཏོལ་མེད་བར་དོའི་འགྲོ་ཀུན་གྱི། །སྐྱབས་མགོན་མཛོད་ཅིག་བླ་མ་ཡི་དམ་ལྷ། །ཆ་མེད་ཡུལ་དུ་གྲོགས་མེད་གཅིག་པུར་འཁྱམས། །འཇིགས་སྐྲག་འཁྲུལ་པའི་སྣང་བ་ཆུ་ལྟར་འཁྲུག་གར་
སྐྱེའི་གདེང་མེད་པར་དོའི་འགྲོ་ཀུན་གྱི། །སྐྱབས་མགོན་མཛོད་ཅིག་བླ་མ་ཡི་དམ་ལྷ། །ལས་ལས་གྲུབ་པའི་དམྱལ་བའི་ཕོ་ཉའི་ཚོགས། །བརྩེ་མེད་གད་མོ་དགོད་པའི་བསུ་མས་བསྐོར། །སྐྱབས་འཚོལ་རིག་རིག་བལྟ་བ་

[010B] །ཐུགས་རྗེས་གཟིགས་ཤིག་བླ་མ་ཡི་དམ་ལྷ། །མངོན་ཤེས་ཕྲ་མོས་རང་གི་སྔ་ཕྱིའི་རྒྱུས། །ཅུང་ཟད་ཤེས་པས་རང་ལ་ཡི་ཆད་ཅིང། །འགྱོད་པ་མཚོན་གྱིས་རང་སྲོག་བཅད་བཞིན་བརྒྱལ། །འདི་འདྲའི་འཇིགས་ལས་
སྐྱོབས་ཤིག་ཐུགས་རྗེ་ཅན། །ཚུལ་འདི་བློ་བཟང་ཆོས་ཀྱི་རྒྱལ་མཚན་ལ། །དགེ་བའི་བཤེས་གཉེན་དགེ་འདུན་རྣམ་རྒྱལ་གྱིས། །བསྐུལ་ཚེ་མངོན་པའི་གཞུང་བཞིན་བཀོད་པའི་དགེས། །འགྲོ་ཀུན་བར་དོའི་འཇིགས་ལས་རྒྱལ་
གྱུར་ཅིག་ མངྒཱ་ལཾ།། །།    ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་
ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། །།སརྦ་ཛ་ག་ཏཾ།། །།



