
[000]༄༅། །རྗེ་བཙུན་རྡོ་རྗེ་རྣལ་འབྱོར་མ་ལ་བསྟོད་ཅིང་གསོལ་བ་འདེབས་པའི་ཚིགས་སུ་བཅད་པ་དངོས་གྲུབ་།

[001A]༄༅། །ན་མོ་གུ་རུ་ཤྲཱི་ཙ་ཀྲ་སཾ་བྷ་རཱ་ ཨིནྡྲ་ནཱི་ལའི་ །མཚམས་སྤྲིན་གཞོན་ནུས་འཁྱུད་འདྲའི་ཡིད་འཕྲོག་སྐུ། །དྲན་པ་ཙམ་གྱིས་བདེ་ཆེན་སྩོལ་མཛད་
པ༑ ༑ཧེ་རུ་ཀ་དཔལ་ཡབ་ཡུམ་ལ་ཕྱག་འཚལ། །འགྱུར་མེད་ལྷན་སྐྱེས་དགའ་བའི་རོལ་པ་ཡིས། །དཔའ་པོ་མཆོག་ལ་དགྱེས་པ་སྐྱེད་མཛད་པ། །མཁའ་འགྲོའི་དབང་ཕྱུག་རྗེ་བཙུན་རྣལ་
འབྱོར་མར། །ཤུགས་དྲག་དྭང་བའི་ཡིད་ཀྱིས་བསྟོད་པར་བགྱི། །ཡེ་ཤེས་ལྔ་ཡི་མེ་དཔུང་རབ་འབར་བའི། །གཞོམ་བྲལ་རྡོ་རྗེའི་གུར་ཁང་ཡངས་པའི་ནང། །ཁོར་ཡུག་ཀུན་ཏུ་འཇིགས་ཤིང་
སྐྱི་གཡའ་བའི། །དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས། །སྟོང་མཚན་སྨོན་མེད་དབྱིངས་དང་རོ་མཉམ་པའི། །བདེ་ཆེན་ཡེ་ཤེས་ཆོས་ཀུན་འབྱུང་བའི་གནས། །ཡོན་ཏན་གདེངས་

[002A]༄༅། །ཀ་གྱེན་དུ་རྒྱས་པའི་གྲར། །དགའ་བཞིའི་ཐིག་ལེ་འཁྱིལ་བ་གཡོན་དུ་འཁོར། །དེ་དབུས་འཁོར་བའི་སྐྱོན་བྲལ་ཆུ་སྐྱེས་གདན། །བྱང་སེམས་རང་བཞིན་མན་ཤེལ་འཁྱིལ་
བའི་སྟེང། །ལྟ་བའི་མི་ངོམས་བཅོམ་ལྡན་འདས་མའི་སྐུ། །ཡེ་ཤེས་སྣང་བ་ཉི་མའི་གཟི་རྗིད་ཅན། །འགྲོ་ལ་རྗེས་སུ་ཆགས་པའི་སྙིང་རྗེ་ཆེ། །ལྷན་སྐྱེས་བདེ་བ་ཆེན་པོའི་རང་བཞིན་དུ། །
འབར་བའི་ཁ་དོག་བྱུ་རུའི་ལྷུན་པོ་ནི། །ཉི་གཞོན་འབུམ་གྱི་འོད་ཀྱིས་འཁྱུད་པ་བཞིན། །བདེན་གཉིས་ཟུང་འཇུག་རོ་གཅིག་གྱུར་པའི་ཞལ། །ཤེར་ཕྱོགས་སྟོང་པའི་དབྱིངས་སུ་གཟིགས་པ་ཡིས། །
སྐལ་བ་མཆོག་ལྡན་ནང་གི་མཁའ་སྤྱོད་དུ། །འཁྲིད་པའི་ས་མཁན་ཉིད་ཅེས་འདོམས་པ་བཞིན། །ཐབས་དང་ཤེས་རབ་ཟུང་དུ་འཇུག་པ་ཡིས། །ཡོད་མེད་རྟག་ཆད་མཐའ་ལས་འདས་པའི་

[002B] །པདྨ་རཱ་གའི་ལྕུག་མ་ལྟ་བུའི་ཞབས། །བརྐྱང་བརྐུམ་གར་གྱིས་དུས་མཚན་འཇིགས་བྱེད་མནན། །མཐར་འཛིན་རྣམ་རྟོག་དྲ་བ་གཅོད་པའི་མཚོན། །ཤེས་རབ་གྲི་གུག་འཐུར་
དུ་བརྐྱང་བའི་ཐབས་ཤེས་ཟུང་འཇུག་གིས། །འཁོར་བའི་སྐྱོན་ཀུན་རྩད་ནས་གཅོད་པར་མཛད། །ཞི་བ་བརྙེས་ཀྱང་ཐུགས་རྗེའི་གཞན་དབང་གིས། །འགྲོ་བའི་དོན་ལ་གཡེལ་བ་མི་མངའ་བས། །སྙིང་རྗེའི་རོ་
ཡིས་གང་བའི་བདེ་སྐྱོང་སྣོད། །ཤེས་རབ་ཕྱག་གིས་མྱང་འདས་ཕྱོགས་སུ་བཏེག་ཤེས་རབ་སྟོང་པ་ཉིད་དང་བདེ་ཆེན་ཐབས། །འབྲལ་བ་མེད་པ་མཚོན་ཕྱིར་རང་གི་ཡབ། །ཧེ་རུ་ཀ་དཔལ་ཁ་ཊཱཾ་ག་ །
གཡོན་གྱི་ཕྲག་པར་བཀལ་བའི་ཚུལ་གྱིས་འཆང། །སྐུ་སྟོད་ཁེབས་པའི་གནག་སྣུམ་དབུ་སྐྲའི་ཚོགས། །བདག་འཛིན་མདུད་པ་གྲོལ་བས་སིལ་བུར་བབས། །བཅུ་དྲུག་དགའ་བ་རྒྱས་པའི་དཔལ་ངོམས་ཕྱིར། །
བརྒྱད་གཉིས་ལང་ཚོ་རྒྱས་པའི་འཇོ་སྒེག་སྟོན། །འདོད་པའི་ནུ་འབུར་རབ་ཏུ་འཕྲང་ཞིང་རྒྱས། །གསང་བའི་ཆུ་སྐྱེས་རཀྟའི་རྒྱུན་འཛག་པས། །ལྷན་སྐྱེས་བདེ་ཆེན་བདུད་རྩིས་སྐལ་བཟང་གི་སྙིང་ལ་མྱོས་པ་

[003A]༄༅། །སྟེར་བའི་རྣམ་འགྱུར་ངོམས། །བདེ་གཤེགས་ལྔ་ཡི་རང་བཞིན་དབུ་རྒྱན་འཆང། །སྦྱིན་སོགས་ཐབས་ཀྱི་ཕ་རོལ་ཕྱིན་པ་ལྔ། །རུས་པའི་རྒྱན་ལྔར་ཤར་བས་ཤེར་ཕྱིན་གྱི། །བདག་ཉིད་སྐུ་
ལ་མིག་གི་བདུད་རྩིར་སྤུད། །ནང་གི་ཨཱ་ལི་ཀཱ་ །བརྒྱ་ཕྱེད་ཐོད་འཕྲེང་དུ་མ་རོ་གཅིག་ཏུ། །རྟོགས་པའི་ཤེས་རབ་རོ་སྐྲའི་སྲད་བུ་ལ། །བརྒྱས་པའི་དོ་ཤལ་རིང་པོ་མགུལ་དུ་འཆང། །རྣམ་སྣང་ཧེ་རུ་
ཀ་ཡིས་དབུ་བརྒྱན་ཅིང། །ཆོས་ཀུན་མཉམ་པ་ཉིད་དུ་གཟིགས་པ་ཡི། །ཡེ་ཤེས་སྣང་བ་བསྐལ་པའི་མེ་དཔུང་དུ། །འབར་བའི་འོད་ཟེར་འཁྲིགས་པའི་དབུས་ན་བཞུགས། །དེ་ལྟར་རྒྱལ་ཡུམ་ཤེར་ཕྱིན་དགེ་
མ་ཉིད། །སྲིད་ཞིའི་མིག་འཕྲུལ་ཅིར་ཡང་འཆར་བ་ལས། །མཛེས་སྡུག་ལྷ་མོའི་སྐུར་བསྟན་རྗེ་བཙུན་མ། །ཁྱོད་ཉིད་སྙིང་ནས་དྲན་པས་གསོལ་འདེབས་ན། །འོད་གསལ་དབྱིངས་ལས་གཟུགས་ཀྱི་སྐུར་
བཞེངས་ཏེ། །འོག་པག་ཉིལ་ཉིལ་བསྐྱོད་པས་གཡེར་ཁའི་ཚོགས། །སིལ་སིལ་སྒྲ་འབྱིན་དགྱེས་པའི་གར་སྟབས་ཀྱིས། །ཚུར་སྤྱོན་ཚུར་སྤྱོན་བདེ་བའི་དགའ་སྟོན་སྩོལ། །པདྨ་ལྟར་རྒྱས་ཞལ་གྱི་

[003B] །རྗེས་ཆགས་ཟུར་མིག་འོད་ཀྱི་ཞགས་པ་རྐྱོངས། །བིམ་པ་ལྟར་དམར་ཡིད་འོང་མཆུ་སྒྲོས་ཀྱི། །སྒྲང་རྩིའི་རོ་བརྒྱ་བདག་ལ་སྩལ་དུ་གསོལ། །དྲུག་ལྡན་སྙན་པའི་གླུ་དབྱངས་ལྷང་ལྷང་སྒྲོགས། །བཞི་ལྷག་དྲུག་
ཅུའི་འདོད་པའི་སྒྱུ་རྩལ་ །བའོ་ལ་ཀ་ཀོ་ལ་དང་མཉམ་སྦྱར་བའི། །སྙོམས་འཇུག་དགའ་བས་བདག་ཡིད་ཚིམས་པར་མཛོད། །ཨ་ཧཾ་འབར་འཛག་གིས་དྲངས་བཅུ་དྲུག་གི་དགའ་བའི་ལང་ཚོ་མཆོག་ཏུ་བརྟས་པ་ཡིས། །སྲིད་
དང་ཞི་བའི་གདུང་བ་ཀུན་འཕྲོག་པའི། །ཐབས་མཁས་འཕྲུལ་གྱི་དགའ་སྟོན་བསྐྲུན་པར་མཛོད། །དེ་ཡི་མཐུ་ལས་སྒྱུ་འོད་ཟུང་འཇུག་གི་ལམ་གྱི་བགྲོད་པ་མྱུར་དུ་མཐར་ཕྱིན་ནས། །ཚེ་འདི་ཉིད་ལ་ཟུང་འཇུག་རྡོ་རྗེའི་སྐུ། །
མངོན་དུ་བྱེད་པའི་སྐལ་བཟང་བདག་ལ་སྩོལ། །འཕགས་པའི་ཡུལ་དུ་རྡོ་རྗེ་དྲིལ་བུ་བ། །ཀུ་སཱ་ལི་དང་ནཱ་རོ་ཏ་བ་སོགས། །སྐལ་ལྡན་རྣལ་འབྱོར་གྲངས་མེད་རྗེས་བཟུང་ལྟར། །བདག་ཀྱང་མཁའ་སྤྱོད་དབང་མོས་རྗེས་སུ་
ཟུངས། །ཕམ་མཐིང་བ་དང་པུ་ཧྲང་ལོ་ཙཱ་བ། །དཔལ་ལྡན་ས་སྐྱའི་གྲུབ་མཆོག་རིམ་བྱོན་དང། །ཁྱད་པར་ཚར་ཆེན་ཡབ་སྲས་རྗེས་བཟུང་ལྟར། །བདག་ཀྱང་མཁའ་སྤྱོད་དབང་མོས་རྗེས་སུ་ཟུངས། །གྲུབ་མཆོག་འཇམ་དབྱངས་
བདེ་བའི་རྡོ་རྗེ་དང། །ཁྱབ་བདག་འཁོར་ལོའི་མགོན་པོ་སྟག་ཕུ་བ། །ཀུན་མཁྱེན་རོལ་བའི་རྡོ་རྗེ་རྗེས་བཟུང་ལྟར། །བདག་ཀྱང་མཁའ་སྤྱོད་དབང་མོས་རྗེས་སུ་ཟུངས། །ཁྱད་པར་འདྲེན་མཆོག་དྷརྨ་བྷ་དྲའི་ཞབས། །དྲི་མེད་སྙན་

[004A]༄༅། །རྒྱུད་གདམས་པའི་བདག་པོ་རུ། །མངའ་གསོལ་མཛད་པའི་སྒོ་ནས་རྗེས་བཟུང་ལྟར། །བདག་ཀྱང་མཁའ་སྤྱོད་དབང་མོས་རྗེས་སུ་བཟུང། །ཚིགས་བཅད་འདི་དགེ་སློང་ངག་དབང་བསྟན་དར་ནས་དགོས་ཚུལ་
ལྟར་དབྱངས་ཅན་གྲུབ་པའི་རྡོ་རྗེས་བྲིས། །འདི་ན་ཁྱོད་ལ་གཏན་གྱི་སྐྱབས་སུ་བཟུང། །རྩེ་གཅིག་ཡིད་ཀྱིས་ཁྱོད་སྐུར་བསམ་གཏན་བགྱིས། །གསང་སྔགས་ཟབ་མོའི་བཟླས་བརྗོད་ལ་བརྩོན་པར། །བྱིན་རླབས་མཚན་མ་ཆ་
ཙམ་མི་སྟོན་ཅི། །རྒྱུད་ཀྱི་རྒྱལ་པོ་འཁོར་ལོ་སྡོམ་པ་ལས། །ཁྱོད་ཀྱི་ཉེ་བའི་སྙིང་པོ་བཀླགས་ཙམ་གྱིས། །འགྲུབ་ཅེས་གསུངས་ལ་ཡིད་རྟོན་འབད་བྱེད་ན། །སླུ་མེད་གསུང་གི་བདེན་པ་བསྟན་དུ་གསོལ། །ལས་དང་ཉོན་མོངས་
འཆིང་བ་དམ་པོས་བཅིངས། །སྲིད་པའི་སྡུག་བསྔལ་མེ་འབར་འོབས་སུ་ལྷུངས། །ཤིན་ཏུ་ཉམ་ཐག་འོ་དོད་འབོད་པ་བདག་བརྩེ་ལྡན་ཁྱེད་ཀྱིས་ཡལ་བར་འདོར་ལགས་སམ། །ཡེ་ཤེས་སྐུ་མཆོག་མཐོང་བའི་སྐལ་མེད་
ན༑ ༑ཐ་མལ་ཚུལ་བཟུང་ཀརྨ་མུ་དྲ་དང། །མཇལ་ཏེ་ཕོ་ཉའི་ལམ་གྱིས་གྲོགས་མཛད་ནས། །བདེ་ཆེན་དགའ་སྟོན་མཆོག་ལ་དགོད་དུ་གསོལ། །གལ་ཏེ་ལས་ཉོན་སྒྲིབ་གཡོགས་ཆེས་མཐུག་པས། །ཚེ་འདིར་ཁྱོད་དང་མཇལ་
བའི་སྐལ་མེད་ཀྱང། །འཇིག་རྟེན་ཕ་རོལ་བསྐྱེས་ཆེན་འདེགས་པའི་ཚེ། །ངེས་པར་ཞལ་བཟང་སྟོན་ཅིག་རྗེ་བཙུན་མ། །འབྱུང་བ་འཁྲུགས་པའི་གནད་གཅོད་སྡུག་བསྔལ་དང། །ཆགས་སྡང་འཇིགས་སྐྲག་འཁྲུལ་སྣང་མི་

[004B] །རང་སེམས་ཁྱོད་ཐུགས་དབྱིངས་དང་བསྲེ་བ་ཡི། །ལམ་མཆོག་འཕོ་བ་འབྱོངས་པར་བྱིན་གྱིས་རློབས། །དེ་ཚེ་དཔའ་བོ་མཁའ་འགྲོའི་ཚོགས་རྣམས་ཀྱིས། །རྡོ་རྗེའི་གླུ་དང་ཡིད་འོང་མཆོད་པའི་སྤྲིན། །ངོ་མཚར་ལྟས་
བཟང་མང་པོས་མདུན་བསུས་ཏེ། །མཁའ་སྤྱོད་དག་པའི་ཞིང་དུ་འཁྲིད་དུ་གསོལ། །དེར་ནི་དཔའ་བོ་རྣལ་འབྱོར་མ་རྣམས་དང། །ལྷན་ཅིག་བདེ་ཆེན་གར་གྱིས་དགྱེས་རྒུར་རྩེན། །དག་དང་མ་དག་ཞིང་ཁམས་རབ་འབྱམས་
སུ༑ ༑རྫུ་འཕྲུལ་བཀོད་པ་དཔག་ཡས་སྟོན་པར་ཤོག་རིང་པོར་མི་ཐོགས་ཁྱབ་བདག་ཧེ་རུ་ཀའི། །གོ་འཕང་མཆོག་དེ་བདག་གིས་མངོན་གྱུར་ཏེ། །རིང་ནས་དྲིན་གྱིས་བསྐྱངས་པའི་མ་རྒན་རྣམས། །སྲིད་པའི་སྡུག་
བསྔལ་ཆེ་ལས་སྒྲོལ་བྱེད་ཤོག་གནས་སྐབས་སུ་ཡང་ལམ་མཆོག་སྒྲུབ་པ་ལ། །ཕྱི་ནང་བགེགས་ཀྱིས་ནམ་ཡང་མི་རྫི་ཞིང། །ཞིང་སྔགས་ལྷན་སྐྱེས་གྲོགས་དང་འདུས་པ་ལས། །བདེ་བའི་དགའ་སྟོན་འབར་བའི་
བཀྲ་ཤིས་སྩོལ། །གང་གི་བཀའ་ཉན་མཐུ་སྟོབས་ནུས་པའི་བདག་གུར་ཞལ་དུར་བདག་ལ་སོགས་སྲུང་མས་ཀྱང། །དམ་བཅས་བཞིན་དུ་ནམ་ཡང་མི་གཡེལ་བར། །ཞི་རྒྱས་དབང་དྲག་ལས་ཀུན་སྒྲུབ་པར་
མཛོད། །བླ་མ་ཧེ་རུ་ཀ་ཡི་བྱིན་རླབས་དང། །བཀའ་སྡོད་ལེགས་ལྡན་ནག་པོའི་མཐུ་སྟོབས་དང། །རྣལ་འབྱོར་བདག་གི་ལྷག་བསམ་དག་པའི་མཐུས། །འདོད་པའི་དོན་ཀུན་ལྷུན་གྱིས་འགྲུབ་གྱུར་ཅིག་

[005A]༄༅། །ཅེས་རྗེ་བཙུན་རྡོ་རྗེ་རྣལ་འབྱོར་མ་ལ་མངོན་རྟོགས་ཀྱི་དག་པ་དང་མཐུན་པར་བསྟོད་ཅིང་འདོད་པའི་དོན་ལ་གསོལ་བ་འདེབས་པའི་རབ་ཏུ་ཕྱེ་བ་དངོས་གྲུབ་མྱུར་དུ་འགུགས་པའི་ལྕགས་ཀྱུ་ཞེས་བྱ་བ་འདི་ནི། ལམ་འདི་ལ་མོས་པ་བརྟན་
པོ་ཐོབ་པའི་ཀུ་སཱ་ལི་དྷརྨ་བྫྲ་གྱིས་ལྕགས་ཁྱི་དགུན་ཟླ་ར་བའི་ཚེས་བཅུའི་ཉིན་དགོས་པ་ཁྱད་པར་ཅན་ལ་བསམ་ནས་དགེ་སྦྱོར་གྱི་ཐུན་མཚམས་སུ་སྦྱར་བའི་ཡི་གེ་པ་ནི་བློ་གྲོས་དང་ལྡན་པ་ངག་དབང་བསྟན་འཕེལ་གྱིས་བགྱིས་པ་འདིས་ཀྱང་རྗེ་བཙུན་རྡོ་རྗེ་རྣལ་
འབྱོར་མས་མྱུར་བ་ཉིད་དུ་རྗེས་སུ་འཛིན་པར་གྱུར་ཅིག་ །།



