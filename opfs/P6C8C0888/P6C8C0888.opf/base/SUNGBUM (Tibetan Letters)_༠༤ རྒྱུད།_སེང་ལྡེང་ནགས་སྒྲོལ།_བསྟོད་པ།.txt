༄༅། །རྗེ་བཙུན་སེང་ལྡེང་ནགས་ཀྱི་སྒྲོལ་མའི་བསྟོད་པ་ལེགས་བྲིས་མར་གྲགས་པའི་འགྲེལ་པ་ཉུང་དུ་རྣམ་གསལ་ཞེས་བྱ་བ་བཞུགས། །

[001A]༄༅། །ན་མོ་གུ་རུ་ཤྩ་ཨཱརྱ་ཏཱ་རཱ་ཡཻ། རྗེ་བཙུན་བླ་མ་ཐུགས་རྗེའི་གཏེར་ཆེན་དང། །དབྱེར་མེད་འཕགས་མ་སྒྲོལ་མའི་ཞབས་པད་ལ། །གུས་པས་བཏུད་ནས་གང་གི་བསྟོད་པའི་དོན། །མདོར་བསྡུས་ཚིག་
གིས་འཆད་ལ་རྣ་བ་བློགས། །དེ་ལ་འདིར་པཎ་ཆེན་དགེ་འདུན་གྲུབ་པ་དཔལ་བཟང་པོས་མཛད་པའི་རྗེ་བཙུན་སེང་ལྡེང་ནགས་ཀྱི་སྒྲོལ་མ་གཙོ་འཁོར་གྱི་བསྟོད་པ་མཁས་པའི་གཙུག་རྒྱན་ནས། ལེགས་བྲིས་མར་གྲགས་པའི་
དོན་འཆད་པ་ལ་གསུམ། ཀླད་ཀྱི་དོན། གཞུང་གི་དོན། མཇུག་གདོན་ནོ། །དང་པོ་ལ་གསུམ། རྒྱ་སྐད་དུ་ཕྱག་འཚལ་བ། བསྟོད་པའི་མཚན་གྱི་དོན། བོད་སྐད་དུ་མཆོད་པར་བརྗོད་པའི། །དང་པོ་ནི། ད་ལྟའི་དཔེ་དག་ལ་
ན་མོ་ཨཱརྱ་ཏཱ་ར་ཡེ། ཞེས་འབྱུང་བའི་མོ་དང་ར་དང་ཡེ་གསུམ་གྱི་ཟུར་ཅུང་ཟད་ཉམས་པ་འདྲ་སྟེ། ཀ་ལཱ་པ་ལས། ཨ་ལས་དབྱངས་གཞན་ལ་དབྱི་བའི་མ་ཡང་ན་ཡའོ། །ཞེས་དང། བུད་མེད་ལ་ཨ་ལས་ཨཱ་པྲའོ། །ཞེས་དང་

[002A]༄༅། །ང་ལྡན་རྣམས་ཡཻ་ཡཱསུ་འསུ་ཡཱ་མུའོ། །ཞེས་པ་ལྟར། ན་མ་ཨཱ་རྱ་ཏཱ་རཱ་ཡཻ། ཞེས་འབྱུང་དགོས་ལ། དེ་ལྟ་ན། ན་མ་ཕྱག་འཚལ་ལོ། །ཨཱརྱ་འཕགས་མ། ཏཱརཱ་སྒྲོལ་མ། ཡཻ་རྣམ་དབྱེ་གཉིས་
པའི་དོན་དུ་བཞི་པའི་དེ་བྱིན་པའི་རྗེས་ཏེ། འཕགས་མ་སྒྲོལ་མ་ལ་ཕྱག་འཚལ་ལོ། །ཞེས་པའོ། །གཉིས་པ་བསྟོད་པའི་མཚན་གྱི་དོན་ནི། རྗེ་བཙུན་བཅོམ་ལྡན་འདས་མ་སེང་ལྡེད་ནགས་ཀྱི་སྒྲོལ་མ་ལ་བསྟོད་པ་
མཁས་པའི་གཙུག་རྒྱན་ཞེས་བྱ་བ། ཞེས་པ་སྟེ། ཕལ་ཆེར་འོག་ཏུ་འཆད་པས་གོ་སླ་ལ། མཁས་པའི་གཙུག་རྒྱན་ཞེས་པ་ནི། ཚིག་དོན་སྙན་ཅིང་ཟབ་པས་ལེགས་ཉེས་དཔྱོད་པའི་བློ་ལྡན་རྣམས་ཀྱིས་གཙུག་
གི་ནོར་བུ་ལྟར་གུས་པས་བསྟེན་པར་འོས་པའི་དོན་ནོ། །གསུམ་པ་བོད་སྐད་དུ་མཆོད་པར་བརྗོད་པ་ནི། འཕགས་པ་སྤྱན་རས་གཟིགས་དབང་ཕྱུག་ཐུགས་རྗེའི་གཏེར་ལ་ཕྱག་འཚལ་ལོ། །ཞེས་པ་སྟེ། ཚིག་དོན་
སླ་ཞིང། སྤྲུལ་པ་ལ་བསྟོད་པའི་སྔོན་འགྲོར་སྤྲུལ་གཞི་ལ་མཆོད་པར་བརྗོད་པའོ། །གཉིས་པ་གཞུང་གི་དོན་ལ་གསུམ། བསྟོད་པ་བྱ་བ། གསོལ་བ་གདབ་པ། སྨོན་ལམ་གདབ་པའོ། །དང་པོ་ལ་གཉིས་

[002B] རྒྱས་པར་བཤད་པའོ། །དང་པོ་ལ་གཉིས། ཆེན་པོས་བཏུད་པའི་སྒོ་ནས་བསྟོད་པ་དང། ངོ་བོ་དང་བྱེད་ལས་ཀྱི་སྒོ་ནས་བསྟོད་པའོ། །དང་པོ་ནི། ལེགས་བྲིས་དཔལ་གྱི་ཞེས་སོགས་ཚིགས་
བཅད་གཅིག་སྟེ། དེ་ལ་ལེགས་བྲིས་ནི་ལྷ་སྤྱིའི་མིང་དང་ལེགས་བྲིས་གཙོ་ནི་བརྒྱ་བྱིན་གྱི་མིང་སྟེ། དེ་རྣམས་ཀྱི་མགྲིན་པ་དང། རྐང་པ་དང། ལག་པ་རྣམས་ལ་བཀྲ་ཤིས་པའི་རི་མོ་ཡོད་པས་སོ། །དཔལ་གྱི་བདག་པོ་ནི། ཁྱབ་
འཇུག་གི་མིང་སྟེ་ལྷ་མོ་དཔལ་མོའི་བདག་པོ་ཡིན་པས་སོ། །གསེར་གྱི་མངལ་ནི་ཚངས་པའི་མིང་སྟེ། གསེར་གྱི་རང་བཞིན་གྱི་སྒོ་ང་ནི་གསེར་ཡིན་ལ་དེའི་སྙིང་པོ་ནི་མངལ་ཏེ་དེ་ལས་བྱུང་བས་སོ། །ལྷ་ཡི་བླ་མ་ནི་ཕུར་བུ་སྟེ་སྔོན་བརྒྱ་
བྱིན་གྱིས་དྲང་སྲོང་ཕུར་བུ་ལྷ་གཞོན་ནུ་རྣམས་ལ་ལེགས་སྦྱར་སློབ་པའི་དཔོན་དུ་བསྐོས་པས་སོ། །གླང་གདོང་ནི་ཚོགས་བདག་སྟེ། སྔོན་ཨུ་མ་འདི་མོད་བསམ་གོ་མེད་པ་ལ་གླང་པོ་ཆེའི་མགོ་བཅང་ནས་སྦྱར་བས་སོ། །དཔལ་གྱི་
མགྲིན་ནི། དབང་ཕྱུག་ཆེན་པོ་སྟེ། སྔོན་རྒྱ་མཚོ་ལས་བྱུང་བའི་དུག་བུམ་པ་གང་མགྲིན་པར་བཟུང་བས་བཻཌཱུརྱའི་མདོག་ལྟ་བུའི་མགྲིན་པ་ཤིན་ཏུ་ལེགས་པར་གྱུར་པས་སོ། །པདྨོའི་གཉེན་ནི་ཉི་མ་སྟེ་ཉི་འོད་ཀྱིས་པདྨོའི་ཁ་འབྱེད་པས་
སོ༑ ༑སོགས་ཁོངས་ནས་ཟླ་བ་དང་གདོང་དྲུག་སོགས་སྟེན་ཏེ་མདོར་ན་ལྷའི་གཙོ་བོ་བརྒྱ་ཕྲག་དུ་མའི་ལུས་ཀྱི་ཆ་མཐོ་ཤོས་སྤྱི་གཙུག་གི་རྒྱན་ནོར་བུས་སྒྲོལ་མའི་སྐུའི་ཆ་དམའ་ཤོས་ཞབས་གདན་གྱི་པདྨ་ལ་བཏུད་དེ་གུས་པས་
[003A]༄༅། །མཆོད་པའི་ཡུལ་དུ་གྱུར་པའི་སྒྲོལ་མའི་ཞབས་ལ་བདག་ཀྱང་གུས་པས་འདུད་དོ་ཞེས་པའོ། །གཉིས་པ་ངོ་བོ་དང་བྱེད་ལས་ཀྱི་སྒོ་ནས་བསྟོད་པ་ནི། ཐུགས་རྗེ་ཆེན་པོའི་ཞེས་སོགས་ཏ། འཕགས་པ་ཐུགས་
རྗེ་ཆེན་པོ་ནི། རྒྱལ་བ་ཀུན་གྱི་ཐུགས་རྗེའི་རང་གཟུགས་ཡིན་པས་ངེས་འགྲོ་བ་ཇི་སྙེད་ཅིག་འཁོར་བ་ལས་བཏོན་ཀྱང་ཉུང་དུ་མ་སོང་བས་བཤུམས་པའི་སྨན་ཆབ་ལས། འདས་མ་འོངས་ད་ལྟའི་དུས་གསུམ་གྱི་རྒྱལ་བ་ཐམས་ཅད་ཀྱི་
མཁྱེན་པའི་ཡེ་ཤེས། བརྩེ་བའི་ཐུགས་རྗེ། སྐྱོབ་པའི་ནུས་པ་ཐམས་ཅད་གཅིག་ཏུ་བསྡུས་པའི་ངོ་བོ་རབ་ཏུ་མཛེས་ཤིང་འཕྲིན་ལས་སྒྲུབ་པའི་ལྷ་མོའི་སྐུར་འཁྲུངས་པའི་ཚུལ་བསྟན་ནས། སེམས་ཅན་རྣམས་འགལ་རྐྱེན་གྱིས་མནར་ཅིང་
མཐུན་རྐྱེན་གྱིས་ཕོངས་པ་ཀུན་ལས་སྐྱོབ་པར་མཛང་པའི་རྗེ་བཙུན་མ་སྒྲོལ་མའི་ཞབས་ལ་གུས་པས་འདུད་པའོ། །གཉིས་པ་རྒྱས་པར་བཤད་པ་ཡིག་སུམ། སྐུ་ལ་བསྟོད་པ། གསུང་ལ་བསྟོད་པ། ཐུགས་ལ་བསྟོད་པའོ། །དང་པོ་ལ་
གསུམ། སྐུ་དངོས་ལ་བསྟོད་པ། སྐུའི་རྒྱན་གོས་ལ་བསྟོད་པ། སྐུའི་འཁོར་ལ་བསྟོད་པའོ། །དང་པོ་ལ་བཞི། སྐུ་སྤྱི་ལ་བསྟོད་པ། ཞལ་རས་སོགས་ལ་བསྟོད་པ། ཕྱག་སྟབས་ལ་བསྟོད་པ། ཕྱག་མཚན་ལ་བསྟོད་པའོ། །དང་པོ་
ནི༑ དབྱིངས་རིག་རྣམ་དག་ཅེས་སོགས་ཏེ། དབྱིངས་རང་བཞིན་གྱིས་རྣམ་པར་དག་པ་མཚོན་པའི་སྣ་ཚོགས་པདྨ་དང། རིག་པ་གློ་བུར་གྱི་རིམས་རྣམ་པར་དག་པ་མཚོན་པའི་ཟླ་བའི་གདན་གྱི་སྟེང་ན། བྱ་བ་གྲུབ་པའི་ཡེ་ཤེས་ཀྱི་

[003B] བཅུ་དྲུག་ལོན་པའི་ལང་ཚོ་རབ་ཏུ་རྒྱས་ཤིང་དར་ལ་བབས་པ། ཞབས་གཡས་སྣང་ཕྱོགས་ཐབས་ཀྱི་ཆ་མཚོན་པ་ཅུང་ཟད་བརྐྱངས་ཤིང། གཡོན་སྟོང་ཕྱོ་གིས་ཤེས་
རབ་ཀྱི་ཆ་མཚོན་པ་བསྐུམས་པའི་སེམས་དཔའི་སྐྱིལ་ཀྲུང་གི་ཚུལ་དུ་བཞུགས་པས་ཐབས་ཤེས་ཟུང་དུ་འབྲེལ་བར་མཚོན་མ་ལ་ཕྱག་འཚལ་བའོ། །གཉིས་པ་ཞལ་རས་སོགས་ལ་བསྟོད་པ་ནི། ནུ་འབུར་རབ་རྒྱས་ཞེས་སོགས་ཏེ། གཡས་གཡོན་གྱི་ནུ་མ་
འབུར་ཞིང་རབ་ཏུ་རྒྱས་ལ་མཁྲད་པ་ནི་ཉོན་མོངས་དང་མ་འདྲེས་པའི་ཟག་པ་མེད་པའི་བདེ་བའི་གཏེར་དུ་གྱུར་པ་དང། ཞལ་རས་ནི་ཟླ་བ་ཉ་གང་བ་ལྟར་ཟླུམ་ཞིང་རྒྱས་པ་ལས་འཛུམ་མདངས་ཀྱི་འོད་ཟེར་དཀར་པོ་འཕྲོ་བ་ཅན། སྤྱན་ཟུང་གྱིས་འགྲོ་བ་ལ་གཟིགས་པའི་
ཞི་བའི་ཉམས་དང་ལྡན་ཞིང། སྤྱན་དཀྱུས་རིང་ཞིང་ཡངས་པའི་ཐུགས་རྗེའི་ཉམས་དང་ལྡན་པ། ཤིང་སེང་ལྡེང་ལ་སོགས་པའི་ནགས་ཚལ་གྱིས་སྤྲས་པའི་ལྷོ་ཕྱོགས་གཡུ་ལོ་བཀོད་པའི་ཞིང་ན་བཞུགས་པའི་མཛེས་མ་ཁྱོད་ལ་འདུད་པའོ། །གསུམ་པ་ཕྱག་
སྟབས་ལ་བསྟོད་པ་ལ་གཉིས། གཡས་ཀྱི་ཕྱག་སྟབས་ལ་བསྟོད་པ་དང། གཡོན་གྱི་ཕྱག་སྟབས་ལ་བསྟོད་པའོ། །དང་པོ་ནི། གཡུ་ཡི་ལྗོན་ཤིང། ཞེས་སོགས་ཏེ། ངོ་བོ་གཡུ་ལས་གྲུབ་པའི་ལྗོན་པའི་ཤིང་གི་ཡལ་ག་བརྐྱངས་པ་དང་འདྲ་བའི་རེག་བྱ་འཇམ་
ཞིང་མཉེན་ལྕུག་དང་ལྡན་པའི་ཕྱག་གཡས་པ་པུས་མོའི་སྟེང་དུ་ཕྱག་མཐིལ་གྱེན་ལ་བསྟན་པའི་མཆོག་སྦྱིན་གྱི་ཕྱག་རྒྱ་མཛད་པ་ནི། བླང་དར་ལ་མཁས་པའི་གདུལ་བྱ་རྣམས་མཆོག་གི་དངོས་གྲུབ་སངས་རྒྱས་ཀྱི་སའི་བདེ་བའི་དགའ་སྟོན་གྱི་མགྲོན་དུ་མྱུར་

[004A]༄༅། །བར་ཤོག་ཅེས་འབོད་པ་འདྲ་བ་ཁྱོད་ལ་ཕྱག་འཚལ་བའོ། །གཉིས་པ་གཡོན་གྱི་ཕྱག་སྟབས་ལ་བསྟོད་པ་ནི། ཕྱག་གཡོན་དཀོན་མཆོག་ཅེས་སོགས་ཏེ། ཕྱག་གཡོན་པ་རང་ཉིད་ཀྱི་ཐུགས་སངས་རྒྱས། གསུང་ཆོས། སྐུ་དགེ་
འདུན་ཏེ་དཀོན་མཆོག་གསུམ་ཚང་བའི་སྐྱབས་གནས་མཐར་ཐུག་ཏུ་མཚོན་པའི་ཕྱིར་མཐེབ་སྲིན་སྦྱར་ནས་ལྷག་མ་གསུམ་བསྒྲེང་བ་གཡོན་གྱི་ནུ་མའི་ནང་དུ་ཕྱག་མཐིལ་མཐུར་ལ་བསྟན་པའི་སྐྱབས་སྦྱིན་གྱི་ཕྱག་རྒྱས་འཁོར་བ་སྤྱི་བྱེ་བྲག་གི་འཇིགས་པ་
བརྒྱ་ཕྲག་དུ་མ་མཐོང་བའི་སྐྱེ་བོ་རྣམས་ལ། ཀྱེ་བྱེད་རྣམས་མ་འཇིགས་ཤིག་ང་ནི་སྐྱབས་གནས་ཀུན་འདུས་ཡིན་པས་མྱུར་དུ་འཇིགས་པ་ལས་བསྐྱབ་པར་བྱའོ་ཞེས་གསལ་བར་མཚོན་པ་ཁྱོད་ལ་ཕྱག་འཚལ་བའོ། །བཞི་པ་ཕྱག་མཚན་ལ་བསྟོད་པ་ནི། ཕྱག་
གཉིས་ཨུཏྤལ་ཞེས་སོགས་ཏེ། ཕྱག་གཡས་གཡོན་གཉིས་ཕྱག་མཚན་ཨུཏྤལ་སྔོན་པོས་མཚན་པ་ནི་མཁའ་མཉམ་གྱི་འགྲོ་བ་ཁྱེད་རྣམས་སྲིད་པའི་བདེ་བ་ནི་འགྱུར་བའི་སྡུག་བསྔལ་ཡིན་པས་དེ་ལ་མ་ཆགས་པར་ཐར་པ་ཆེན་པོ་སངས་རྒྱས་ཀྱི་གྲོང་ཁྱེར་
དུ་ཞུགས་ཤིག་ཅེས་བརྩོན་འགྲུས་སྐྱེད་པའི་ལྕག་བསྣུན་ཏེ་ཡང་དང་ཡང་དུ་བསྐུལ་བ་དང་འདྲ་བ་ཁྱོད་ལ་འདུད་པའོ། །གཉིས་པ་སྐུའི་རྒྱན་གོས་ལ་བསྟོད་པ་ལ་གསུམ། རིགས་བདག་ལ་བསྟོད་པ། རིན་པོ་ཆེའི་རྒྱན་ལ་བསྟོད་པ། ལྷ་རྫས་ཀྱི་ན་བཟར་ལ་
བསྟོད་པའོ། །དང་པོ་ནི། པདྨ་རཱ་གའི་ཞེས་སོགས་ཏེ། རིན་པོ་ཆེ་པདྨརཱ་གའི་མ་དོག་ལྟར་དམར་བའི་རྒྱལ་བ་འོད་དཔག་མེད་ཞལ་གཅིག་ཕྱག་གཉིས་པ། མཉམ་གཞག་གི་ཕྱག་རྒྱའི་སྟེང་ན་འཆི་མེད་ཚེའི་བདུད་རྩིས་གང་བའི་བེཌཱུར་ཡའི་ལྷུང་བཟེད་

[004B]
གཉིས་པ་རིན་པོ་ཆེའི་རྒྱན་ལ་བསྟོད་པ་ནི། ཚོགས་གཉིས་མཐོ་རིས་ཞེས་སོགས་ཏེ། བསོད་ནམས་དང་ཡེ་ཤེས་ཀྱི་ཚོགས་གཉིས་མཐོ་རིས་ལྷའི་བཟོ་བོ་བི་ཤྭ་ཀརྨའི་གཟུགས་སུ་བཀོད་པ་དེའི་ལག་པའི་འདུ་བྱེད་ཀྱིས། རིན་ཐང་གཞལ་དུ་མེད་པའི་ལྷའི་
ཡིད་བཞིན་གྱི་ནོར་བུ་རིན་པོ་ཆེ་རྣམས་ཀྱི་མཛེས་པ་ཕྱོགས་གཅིག་ཏུ་བསྡུས་པ་ལྟ་བུར་ལྟ་བ་པོ་རྣམས་ཀྱི་ཡིད་ཀྱི་བརྟན་པ་དབང་མེད་དུ་འབྲོག་པའི་དབུ་རྒྱན། སྙན་རྒྱན། མགུལ་རྒྱན། སེ་མོ་དོ། དོ་ཤལ། ཕྱག་གདུབ། ཞབས་གདུབ། འོག་པག་སྟེ་
རིན་པོ་ཆེའི་རྒྱན་བརྒྱད་ཀྱིས་བརྒྱན་པ་ཁྱོད་ལ་ཕྱག་འཚལ་བའོ། །གསུམ་པ་ལྷ་རྫས་ཀྱི་ན་བཟའ་ལ་བསྟོད་པ་ནི། མརྒད་རི་བོས་ཞེས་སོགས་ཏེ། ནོར་བུ་མརྒད་ལྟར་ལྗང་བའི་རི་བོས་ཁ་དོག་ལྔ་ལྡན་གྱི་འཇའ་ཚོན་གོས་སུ་གྱོན་པ་བཞིན་དུ་སྐུ་སྟོང་ལ་བསྐྱེད་
ན་སྟོང་གསུམ་ཁེབས་ཤིང་བཏེག་ན་སོར་མོས་ཐེག་པའི་ལྷ་རྫས་ཀྱི་གོས་ཀྱིས་ག་ཤལ་དུ་བྱས་ཤིང། ལྗོན་ཤིང་གི་ལྕུག་ཕྲན་ལྟར་ཕྲ་ཞིང་ལྡེམ་ལ་ཤིན་ཏུ་མཛེས་པའི་རྐེད་སྐབས་མན་ཆད་ལ་ནི་པཉྩ་ལི་ཀ་སྟེ་ཁ་དོག་ལྔ་ལྡན་གྱི་ཤམ་ཐབས་འཛིན་པ་ལ་འདུད་
པའོ༑ ༑གསུམ་པ་སྐུའི་འཁོར་ལ་བསྟོད་པ་ལ་གསུམ། གཡས་གཡོན་དུ་ལྡེམ་གྱིས་མཛེས་པ་ལ་བསྟོད་པ། མཆོད་པའི་ལྷ་མོས་མཆོད་པ་འབུལ་བ་ལ་བསྟོད་པ། འཇིག་རྟེན་པའི་ལྟ་མོས་བསྙེན་དཀའ་བ་ལ་བསྟོད་པའོ། །དང་པོ་ནི། གཡས་ན་མྱ་ངན་ཞེས་

[005A]༄༅། །སོགས་ཏེ། །སྐུའི་གཡས་ཕྱོགས་ན་མྱ་ངན་མེད་པའི་འོད་ཟེར་ཅན་མ་ཞི་ཞིང་འཛུམ་པའི་ཉམས་དང་ལྡན་པ་སྐུ་གསེར་གྱི་མདོག་ཅན་ལས་ཉི་མའི་འོད་ཟེར་ལྟ་བུ་འཕྲོ་བ་དང། གཡོན་ཕྱོགས་ན་རལ་གཅིག་མ་སྐུ་མདོག་སྔོན་
མོ་སྤྲིན་མེད་ཀྱི་ནམ་མཁའི་མཛེས་སྡུག་ཀྱང་འཕྲོག་ནུས་པ་ལྟ་བུ། ཁྲོ་ཞིང་ཆགས་ལ་བརྗིད་པའི་ཉམས་དང་ལྡན་པ། འཁོར་གྱི་ལྷ་མོ་འདི་གཉིས་ཀྱི་ཕྱག་མཚན་ལ་མི་འདྲ་བ་སྣ་ཚོགས་འདུག་ཀྱང། རྗེ་འདི་ཉིད་ཀྱི་བསྟོད་པར་སྔ་མས་རྡོ་རྗེ་ཨོ་ཤ་དང། ཕྱི་
མས་གྲི་གུག་ཐོད་པ་འཛིན་པར་གསུངས་སོ། །དེས་ན་དེ་ལྟ་བུའི་འཁོར་གྱིས་མཛེས་པ་དེ་ལ་འདུད་པའོ། །གཉིས་པ་མཆོད་པའི་ལྷ་མོས་མཆོད་པ་འབུལ་བ་ལ་བསྟོད་པ་ནི། དྲུག་ལྡན་གླུ་དང་ཞེས་སོགས་ཏེ། ཁ་ནས་ཕྲ་སྦོམ་འགྱུར་ཁུགས་འདེགས་འཇོག་སྟེ་
ཡན་ལག་དྲུག་དང་ལྡན་པའི་གླུ་ལེན་པ་དང། རྐད་པས་མཛེས་པའི་གར་སྣ་ཚོགས་བསྒྱུར་བ་ལ་མཁས་ཤིང། ལག་པས་གདུགས་དཀར་པོ་གསེར་གྱི་ཡུ་བ་ཅན་དང། རྔ་ཡབ་ནོར་བུའི་ཡུ་བ་ཅན་དང། བེཌཱུརྱའི་པི་ཝང་རྒྱུད་སྟོང་དང་ལྡན་པ་དང། གསེར་གྱི་
གླིང་བུ་སོབས་གྲངས་རབ་འབྱམས་ཀྱི་ལྷ་མིའི་མཆོད་རྫས་འཛིན་པའི་མཆོད་པའི་ལྷོ་མོའི་ཚོགས་ནམ་མཁའི་ཁྱོན་ཐམས་ཅད་གང་བས་དུས་རྟག་ཏུ་མཆོད་པར་མཛད་པ་ལ་ཕྱག་འཚལ་བའོ། །གསུམ་པ་འཇིག་རྟེན་པའི་ལྷ་མོས་བསྙེན་དཀའ་བ་ལ་བསྟོད་པ་ནི་
དཔལ་མོ་ལེགས་བརྗོད་ཅེས་སོགས་ཏེ། ཁྱབ་འཇུག་གི་ཆུང་མ་དཔལ་མོ་དང། བརྒྱ་བྱིན་གྱི་ཆུང་མ་ལེགས་བརྗོད་མ་དང། དབང་ཕྱུག་གི་ཆུང་མ་རི་སྐྱེས་མ་སོགས་ཡིད་དུ་འོང་བའི་འཆི་མེད་ལྷའི་བུ་མོ་སྟོང་ཕྲག་མང་པོས་ཀྱང་རྗེ་བཙུན་མ་ཁྱེད་ཀྱི་དྲུང་དུ་བྲན་གཡོག་

[005B] །གཉིས་པ་གསུང་ལ་བསྟོད་པ་ནི། ཐུགས་རྗེའི་ཆུ་འཛིན་ཞེས་སོགས་ཏེ། སེམས་ཅན་སྡུག་བསྔལ་གྱིས་མནར་བ་ལ་མི་བཟོད་པའི་ཐུགས་རྗེའི་ཆུ་འཛིན་
ཏེ་ཆར་སྤྲིན་ཤིན་ཏུ་རྒྱས་པའི་ཀློང་དཀྱིལ་ཡངས་པོ་ནས། གསུང་རྣ་བར་སྙན་ཅིང་རྒྱུན་རིང་དུ་གྲག་པས་ཚངས་པའི་དབྱངས་ནི་སྤྲིན་གྱི་རྔ་སྒྲ་སྟེ་འབྲུག་སྒྲའི་གཟུགས་སུ་བྱས་པ་ངེས་རང་གི་གདུལ་བྱའི་འཛིན་མ་སྟེ་ས་གཞིར། ལྟ་རྟོག་དག་ལས་འཚོ་དང་རྩོལ། །དྲན་ཏིང་
འཕགས་ལམ་ཡན་ལག་བརྒྱད། །ཅེས་དང། དྭངས་བསིལ་ཡང་འཇམ་དྲི་རོ་ཞིམ། །མགྲིན་པ་ལ་ཕན་ལྟོར་མི་གནོད། །ཅེས་པ་ལྟར། ཡན་ལག་བརྒྱད་དང་ལྡན་པའི་ཆོས་ཀྱི་ཆར་ཆེན་པོ་དུས་ཀུན་ཏུ་རན་པར་འབེབས་མཁས་མ་ལ་ཕྱག་འཚོལ་བའོ། །གསུམ་པ་ཐུགས་
ལ་བསྟོད་པ་ལ་བཞི། མཁྱེན་རབ་མཐར་ཕྱིན་ལ་བསྟོད་པ། བརྩེ་བེ་མཐར་ཕྱིན་ལ་བསྟོད་པ། མཛད་པ་མཐར་ཕྱིན་ལ་བསྟོད་པ། ནུས་པ་མཐར་ཕྱིན་ལ་བསྟོད་པའོ། །དང་པོ་ནི། ཤེས་བྱ་ཀུན་གཟིགས་ཞེས་སོགས་ཏེ། ཇི་ལྟ་ཇི་སྙེད་ཀྱི་ཤེས་བྱ་ཐམས་ཅད་མངོན་སུམ་དུ་
གཟིགས་པ་དང། ཟག་མེད་སྡེ་ཚན་ཉེར་གཅིག་སོགས་ཡོན་ཏན་རྒྱ་མཚོའི་གཏེར་དུ་གྱུར་པ་ཇི་ལྟ་བ་བཞིན་དུ་སེམས་ཅན་སུས་ཀྱང་བརྗོད་པར་མི་ནུས་ཀྱང་མདོར་བསྡུས་གནད་ཀྱི་དོན་ཙམ་ནི། བློ་གྲོས་ཤེས་བྱ་གང་ལའང་ཐོགས་རྡུགས་མེད་པས་གནས་དང་གནས་མ་
ཡིན་པ་དང། ལས་ཀྱི་རྣམ་པར་སྨིན་པ་དང། མོས་པ་སྣ་ཚོགས་པ་དང། ཁམས་སྣ་ཚོགས་པ་དང། དབང་པོ་མཆོག་དང་མཆོག་མ་ཡིན་པ་དང། ཐམས་ཅད་དུ་འགྲོ་བའི་ལམ་དང། ཀུན་ནས་ཉོན་མོངས་དང་རྣམ་པར་བྱང་བ་དང། སྔོན་གྱི་གནས་རྗེས་སུ་དྲན་པ་དང་

[006A]༄༅། །འཆི་འཕོ་བ་དང་སྐྱེ་བ་དང། ཟག་པ་ཟད་པ་རྣམས་ཇི་ལྟ་བ་བཞིན་དུ་མཁྱེན་པའི་སྟོབས་བཅུ་མངའ་བའི་ཐུགས་དང་ལྡན་པས་ན་མཁྱེན་པ་རབ་ཀྱི་མཐར་ཕྱིན་མ་ལ་ཕྱག་འཚལ་བའོ། །གཉིས་པ་བརྩེ་བ་མཐར་ཕྱིན་ལ་བསྟོང་པ་ནི། ཞི་
བ་བརྙེས་ཀྱང་ཞེས་སོགས་ཏེ། མཁྱེན་པས་སྡུག་ཀུན་ས་བོན་དང་བཅས་པ་ཞི་བའི་གོ་འཕང་བརྙེས་ཀྱང་ཐུགས་རྗེ་ཆེན་པོའི་གཞན་དབང་དུ་གྱུར་པས་འཁོར་བ་སྤྱི་བྱེ་བྲག་གི་སྡུག་བསྔལ་གྱི་རྒྱ་མཚོའི་ཀློང་དུ་བྱིང་བའི་མ་རྒན་འགྲོ་བ་རྣམས་ཐུགས་
རྗེའི་ཕྱག་རིང་བརྐྱངས་ཏེ་མྱུར་དུ་མི་གནས་པའི་མྱང་འདས་སུ་འདྲེན་པར་མཛད་པའི་བརྩེ་མཐར་ཀྱི་མཐར་ཕྱིན་མ་ལ་ཕྱག་འཚལ་བའོ། །གསུམ་པ་མཛད་པ་མཐར་ཕྱིན་ལ་བསྟོད་པ་ནི། ཞི་རྒྱས་དབང་དང་ཞེས་སོགས་ཏེ། མི་མཐུན་ཕྱོགས་ཞི་བ་དང་ཡོན་
ཏན་རྒྱས་པ་དང། འདོད་དོན་དབང་དུ་བསྡུ་བ་དང། དགྲ་བགེགས་ཚར་གཅོད་པའི་དྲག་པོའི་འཕྲིན་ལས་རྣམ་པ་བཞི་པོ་རྣམས་རྒྱ་མཚོའི་རླབས་འཕྲེང་ཞག་བདུན་བདུན་ནས་འབྱུང་བ་དེ་གང་གིས་ཀྱང་མི་བཟློག་པ་བཞིན་དུ་དུས་ལས་སྐད་ཅིག་ཀྱང་མི་
འདའ་བར་འབད་རྩོལ་མེད་པར་ལྷུན་གྱིས་གྲུབ་ཅིང་རྒྱུན་ཆད་པ་མེད་པར་གདུལ་བྱའི་རྒྱུད་ལ་འདུག་པར་མཛད་པས་ན་མཛད་པ་རབ་ཀྱི་མཐར་ཕྱིན་མ་ལ་ཕྱག་འཚལ་བའོ། །བཞི་པ་ནུས་པ་མཐར་ཕྱིན་ལ་བསྟོད་པ་ནི། འཇིགས་ཆེན་སྡུག་བསྔལ་
ཞེས་སོགས་ཏེ། འོག་ནས་འབྱུང་བ་ལྟར་གྱི་འཇིགས་པ་ཆེན་པོ་ལས་བྱུང་བའི་སྡུག་བསྔལ་བརྒྱད་དང། འབྱུང་པོའི་གདོན་གྱིས་གཙེས་པ་དང། ཉོན་སྒྲིབ་དང་ཤེས་སྒྲིབ་ཀྱི་འཇིགས་པ་རྣམས། དྲི་མེད་འོད་ལས། འདི་ཡི་དཔལ་ནི་མྱུར་ཐོབ་སླར་

[006B] །རྣལ་འབྱོར་གང་ཞིག་སྒོམ་པ་དེའི། །བགེགས་ནི་རྟག་ཏུ་ཉམས་པར་འགྱུར། །ཞེས་གསུངས་པ་ལྟར། ལྷ་མོ་ཁྱོད་ཀྱི་ཞབས་གཡས་གཡོན་གཉིས་ཡིད་ལ་དྲན་པ་དེའི་མོད་ལ་སྐྱོབ་པར་མཛད་པས་ན་ནུས་པ་རབ་ཀྱི་མཐར་
ཕྱིན་མ་ལ་ཕྱག་འཚལ་བའོ། །གཉིས་པ་གསོལ་བ་གདབ་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། །དང་པོ་ནི། དེ་ལྟར་སྐྱབས་འོས་ཞེས་སོགས་ཏེ། དེ་ལྟར་མཁྱེན་བརྩེ་ནུས་པ་མཐར་ཕྱིན་མངའ་བས་གཏན་གྱི་སྐྱབས་སུ་འོས་
པའི་འཕགས་མ་ཁྱོད་ཀྱིས་བདག་དང་བདག་འདྲ་བའི་མཁའ་མཉམ་གྱི་ལུས་ཅན་རྣམས་རླུང་ལ་སོགས་པའི་ནད་དང། ཉིན་གཅིག་པ་ལ་སོགས་པའི་རིམས་དང། གདོན་རིགས་སུམ་བརྒྱ་དྲུག་ཅུ་དང། བགེགས་རིགས་སྟོང་ཕྲག་བརྒྱད་ཅུ་དང། དུས་མ་ཡིན་
པའི་འཆི་བ་རྣམ་པ་བརྒྱད་དང། གཉིད་དུས་ཀྱི་རྨི་ལམ་ངན་པ་དང། སད་དུས་ཀྱི་མཚན་མ་ངན་པ་སོགས་འཇིགས་པ་ཆེན་པོ་ཀུན་ལས་མྱུར་དུ་བསྐྱབ་པར་མཛད་དུ་གསོལ་བའོ། །གཉིས་པ་རྒྱས་པར་བཤད་པ་ལ་བརྒྱད་ལས། དང་པོ་ང་རྒྱལ་དང་སེང་
གེའི་འཇིགས་པ་ལས་སྐྱོབ་པར་གསོལ་བ་ནི། འཇིག་ཚོགས་ལྟ་བའི་ཞེས་སོགས་ཏེ། རང་གི་ཕུང་པོ་ལ་དམིགས་ནས་ང་དང་ང་ཡིར་འཛིན་པའི་འཇིག་ཚོགས་ལ་ལྟ་བའི་རི་བོའི་སུལ་དུ་གནས་བཅས་ཏེ། དམན་པ་འདི་ལས་བདག་ཁྱད་པར་དུ་འཕག་
སོ་སྙམ་དུ་གཞན་ལས་རང་ཉིད་མཆོག་ཏུ་འཛིན་པས་སེམས་རྒྱུད་རབ་ཏུ་ཁེངས་ཤིང། ཕ་རོལ་དམན་པར་བལྟས་ནས་ཁྱད་དུ་གསོད་པའི་སྦར་ཁྱིམ་མི་བཟད་པ་དང་ལྡན་པའི་ནང་རང་རྒྱུད་ཀྱི་ང་རྒྱལ་དང། ཕྱི་སེང་གེའི་འཇིགས་པ་ལས་བསྐྱབ་པའི་

[007A]༄༅། །ཕྱིར་དུ་གསོལ་བ་འདེབས་པ་སྟེ། སྔོན་ཡང་ཤིང་འཐུན་ཞིག་ནགས་སུ་སོང་བ་སེང་གེ་མོ་བཀྲེས་པ་དང་འཕྲད་ནས་ཁར་ཐོགས་ཏེ་ཟ་བར་བརྩམས་པ་ན། སྒྲོལ་མ་ལ་གསོལ་བ་བཏབ་པས། བུད་མེད་ཤིང་ལོའི་གོས་ཅན་ཞིག་
བྱུང་བས་སེང་གེའི་ཁ་ནས་བླངས་ཏེ་ཚོང་དུས་སུ་བཞག་པ་ལྟར་རོ། །གཉིས་པ་གཏི་མུག་དང་གླང་པོའི་འཇིགས་པ་ལས་སྐྱོབ་པར་གསོལ་བ་ནི། དྲན་ཤེས་ལྕགས་ཀྱུ་ཞེས་སོགས་ཏེ། བླང་དོར་མ་བརྗེད་པའི་དྲན་པ་དང། ལེགས་ཉེས་གང་ལ་སྤྱོད་ཤེས་
པའི་ཤེས་བཞིན་གྱི་ལྕགས་ཀྱུ་རྣོན་པོས་མ་བཏུལ་ཞིང། གཟུགས་སྒྲ་དྲི་རོ་རེག་བྱའི་འདོད་ཡོན་ལྔ་དང། རང་གི་དཔྲལ་བའི་མྱོས་བྱེད་ཀྱི་བུམ་པ་ནས་བབས་པའི་ཆུ་འཐུངས་བསམ་གོ་བོ་འཐོམས་པའི་མཐུས། ཕྱིན་ཅི་ལོག་གི་ལམ་དུ་ཞུགས་ནས། གཞན་
ལ་གནོད་ཅིང་འཚེ་བའི་མཆེ་བ་གཙིགས་པར་བྱེད་པའི་ནང་རང་རྒྱུད་ཀྱི་ཆོས་ཀྱི་གནས་ལུགས་ལ་རྨོངས་པའི་གཏི་མུག་དང། ཕྱི་གླང་པོའི་འཇིགས་པ་ལས་བསྐྱབ་པར་གསོལ་བ་སྟེ། སྔོན་ཡང་བུ་མོ་ཞིག་མེ་ཏོག་འཐུ་དུ་སོང་བ་གླང་ཆེན་གཏུམ་པའི་སྣས་
བཅིངས་ཏེ་མཆེ་བ་བསྣུན་པར་བརྩམས་པ་ན། སྒྲོལ་མ་ལ་གསོལ་བ་བཏབ་པས། རྡོ་བའི་སྟེགས་དང། ཆོད་དུས་དང། འདུན་ཁར་དང། ལྷ་ཁང་དང། རྒྱལ་པོའི་སྒོ་ཁང་རྣམས་སུ་རིམ་པ་ལྟར་བཞག་སྟེ་སྣ་ཤལ་གྱིས་ཕྱག་བྱས་པས་བསོད་ནམས་ཅན་དུ་རིག་
ནས་རྒྱལ་པོའི་བཙུན་མོར་གྱུར་པ་ལྟར་རོ། །གསུམ་པ་ཞེ་སྡང་དང་མེའི་འཇིགས་པ་ལས་སྐྱོབ་པར་གསོལ་བ་ནི། ཚུལ་མིན་ཡིད་བྱེད་ཅེས་སོགས་ཏེ། ཚུལ་བཞིན་མ་ཡིན་པ་ཉོན་མོངས་ཅན་གྱི་ཡིད་ལ་བྱེད་པའི་རླུང་གིས་བསྒུལ་བ་ལ་བརྟེན་ནས། ལུས་ངག་

[007B]
དང༑ ཕྱི་མེའི་འཇིགས་པ་ལས་བསྐྱབ་པར་གསོལ་བ་སྟེ། སྔོན་ཡང་ཁྱིམ་ཁང་ཞིག་ལ་མཚན་མོ་ཤ་འཁོན་ཅན་གྱི་དགྲ་བོས་མེ་སྦར་བ་ན་འགྲོས་པར་བརྩམས་ཀྱང་མཐར་པའི་ཆ་སྒྲོལ་མ་ལ་གསོལ་བ་བཏབ་པས། ཁྱིམ་གྱི་སྟེང་དུ་སྤྲིན་སྔོ་ཞིང་མཛེས་པ་ཞིག་བྱུང་
བ་ལས་ཆར་རྒྱུན་གཉའ་ཤིང་ཙམ་བབས་པས་མེ་ཞི་བ་ལྟ་བུའོ། །བཞི་པ་ཕྲག་དོག་དང་སྤྲུལ་གྱི་འཇིགས་པ་ལས་སྐྱོབ་པར་གསོལ་བ་ནི། མ་རིག་འཐིབས་པོའི་ཞེས་སོགས་ཏེ། བླང་དོར་ལ་རྨོངས་པའི་མ་རིག་པ་ནགས་འཐིབས་པའི་ཁུར་དུ་མངོན་པར་ཞེན་ཅིང་
གང་ཟག་གཞན་གྱི་འབྱོར་པ་ཕུན་སུམ་ཚོགས་པ་མཐོང་བའི་ཚེ་མི་བཟོད་ཅིང་སེམས་འཁྲུག་པའི་གདུག་པའི་དུག་གིས་མྱུར་དུ་རང་གཞན་ལ་ཁྱབ་པར་བྱེད་པའི་ནང་རང་རྒྱུད་ཀྱི་ཕྲག་དོག་དང། ཕྱི་དུག་སྤྲུལ་གྱི་འཇིགས་པ་ལས་བསྐྱབ་པར་གསོལ་བ་སྟེ། སྔོན་
ཡང་སྨད་འཚོང་མ་ཞིག་མུ་ཏིག་གི་དོ་ཤལ་ལྔ་བརྒྱ་ལྟར་བའི་ཚོང་དཔོན་ཞིག་གི་ཁྱིམ་དུ་ཆས་པའི་ལམ་དུ་ཤིང་ལ་གནས་པའི་དུག་སྤྲུལ་ལུས་ལ་འཁྲིལ་པའི་ཚེ། སྒྲོལ་མར་གསོལ་བ་བཏབ་པས། སྤྲུལ་དེ་མེ་ཏོག་གི་འཕྲེང་བར་གྱུར་ནས་ཞག་བདུན་ལུས་ཀྱི་རྒྱན་
དུ་གྱུར་པ་ལྟ་བུའོ། །ལྔ་པ་ལྟ་ངན་དང་ཀུན་པོའི་འཇིགས་པ་ལས་སྐྱོབ་པར་གསོལ་བ་ནི། བརྟུལ་ཞུགས་དམན་པའི་ཞེས་སོགས་ཏེ། མེ་ལྔ་བསྟེན་པ་དང་གཡང་གཞི་འཆད་པ་སོགས་བརྟུལ་ཞུགས་དམན་པའི་གྲོང་ལས་འཕགས་པའི་འཕྲོག་དགོན་པ་འཇིགས་སུ་
[008A]༄༅། །དུང་བ་དང། བདག་ལ་དམིགས་ནས་རྟག་པ་ཐེར་ཟུག་དང། ཆད་པ་འཆི་འཕོ་མེད་པར་ལྟ་བའི་ཆུ་དང་བྲལ་བའི་མྱ་ངམ་གྱི་ཐང་ལ་རབ་ཏུ་རྒྱུ་ཞིང། གནས་སྐབས་མཐར་ཐུག་གི་ཕན་བདེའི་གྲོང་སྡེ་དང། དགོན་གནས་ཀུན་འཇོམས་
པར་བྱང་བའི། འཇིག་ལྟ། མཐར་ལྟ། ལྟ་བ་མཆོག་འཛིན། ཚུལ་ཞུགས་མཆོག་འཛིན། ལོག་ལྟ་སྟེ་ནང་དང་རྒྱུད་གྱི་ལྟ་ངན་ལྔ་དང། ཕྱི་རྐུན་པོའི་འཇིགས་པ་ལས་བསྐྱབ་པར་གསོལ་བ་སྟེ། སྔོན་ཡང་ཡུལ་བྷ་རུ་ཀཙྫའི་ཚོང་དཔོན་ལོངས་སྤྱོད་
དང་ལྡན་པ་ཞིག་རྔ་མོང་སྟོང་དང། ཁྱུ་མཆོག་ལྔ་བརྒྱ་ལ་ཚོང་ཟོང་བཀལ་ཏེ་མ་རུའི་ཡུལ་དུ་ཆས་པའི་ལམ་གྱི་འབྲོག་དགོན་པར་མི་ཤ་ཟ་བའི་ཆོམ་རྐུན་སྟོང་ཙམ་གྱིས་འཇོམས་པ་ན། སྒྲོལ་མར་གསོལ་བ་བཏབ་པས། གློ་བུར་དུ་དཔའ་བོ་གོ་མཚོན་
ཐོགས་པ་དཔག་ཏུ་མེད་པ་བྱུང་སྟེ་ཆོམ་རྐུན་རྣམས་རྒྱང་རིང་པོར་བསྐྲད་ནས་བདེ་བར་ཕྱིན་པ་ལྟ་བུའོ། །དྲུག་པ་སེར་སྣ་དང་ལྕགས་སྒྲོག་གི་འཇིགས་པ་ལས་སྐྱོབ་པར་གསོལ་བ་ནི། མི་བཟད་སྲིད་པའི་ཞེས་སོགས་ཏེ། སྔག་བསྔལ་དྲག་ཅིང་མི་
བཟད་པ་དང་ལྡན་པའི་སྲིང་པ་འཁོར་བའི་བཙོན་ཁང་གི་ར་བར་ལུས་ཅན་རྣམས་རང་ལ་དབང་མེད་པར་དམ་དུ་འཆིང་བར་བྱེད་ཅིང། འདོད་ཆགས་སྲེད་པའི་སྒོ་ལྕགས་དབྱེ་བར་དཀར་བས་འཁྱུད་པའི་ནང་རང་རྒྱུད་ཀྱི་ཡོ་བྱད་གཏོང་མི་ནུས་པར་འཛིན་པའི་སེར་
སྣ་དང། ཕྱི་ལྕགས་སྒྲོག་གི་འཇིགས་པ་ལས་བསྐྱབ་པར་གསོལ་བ་སྟེ། སྔོན་ཡང་རྐུན་པོའི་དཔོན་ཞིག་གིས་རྒྱལ་པོའི་མཛོད་ཕུག་སྟེ་ཞུགས་པས་ཆང་གི་བུམ་པ་དང་ཕྲད་པ་འཐུངས་བས་བཟི་ནས་གཉིད་དུ་སོང་བ་བདག་པོས་རིག་སྟེ། བཙོན་རར་ལྕགས་

[008B] སྒྲོལ་མར་གསོལ་བ་བཏབ་པས། འདབ་ཆགས་ཁ་དོག་ལྔ་ལྡན་ཞིག་བྱུང་ནས་ལྕགས་སྒྲོག་བཀྲོལ་ཏེ་ཅི་བདེར་བཏང་ཞིང་སླར་འཁོར་དང་བཅས་པ་ཆོམ་རྐུན་སོགས་སྡིག་སྤོང་དགེ་སྒྲུབ་ལ་སྦྱང་བ་ལྟ་བུའོ། །བདུན་པ་
འདོད་ཆགས་དང་ཆུའི་འཇིགས་པ་ལས་སྐྱོབ་པར་གསོལ་བ་ནི། ཤིན་ཏུ་བརྒལ་དཀའ་ཞེས་སོགས་ཏེ། གཏང་མཐའ་མང་པས་ཤིན་ཏུ་བརྒལ་བར་དཀའ་ཞིང་བརྒལ་བ་པོ་རྣམས་སྲིད་པའི་རྒྱུན་ཕྱོགས་སུ་འཁྱེར་བ་དང། ལས་ངན་གྱི་རླུང་ཤུགས་དྲག་པོའི་རྐྱེན་དང་
ཉེ་བར་འགྲོགས་པ་ལས་སྐྱེ་བའི་སྡུག་བསྔལ་དང་རྒ་བའི་སྡུག་བསྔལ་དང། ན་བའི་སྡུག་བསྔལ་དང། འཆི་བའི་སྡུག་བསྔལ་གྱི་རྦ་གློང་རབ་ཏུ་འཁྲུག་པའི་ནང་རང་རྒྱར་ཀྱི་ཟག་བཅས་ཀྱི་དངོས་པོ་ལ་ཚགས་པའི་འདོད་ཆགས་དང། ཕྱི་ཆུའི་འཇིགས་པ་ལས་བསྐྱབ་པར་
གསོལ་བ་སྟེ། སྔོན་ཡང་ཚོང་པ་ལྔ་སྟོང་ཙམ་གྱིས་གྲུ་བོ་ཆེ་གསུམ་དང་བཅས་རིན་པོ་ཆེའི་གླིང་དུ་ཕྱིན་ནས་གྲུ་གཞན་པ་གཉིས་རིན་པོ་ཆེ་དང་ཙྡན་ས་མཆོག་གིས་བསྐད་སྟེ་སླར་ལྡོག་པས། རྒྱ་མཚོའི་ནོར་བདག་ཁྲོས་ནས་མི་མཐུན་པའི་རླུང་གིས་ཉམ་ང་བའི་ཕྱོགས་
སུ་ཁྱེར་ཏེ་རྦ་ཀླེང་དྲག་ཏུ་འཁྲུགས་པས་གྲུ་ཐག་ཆད་ནས་རིན་པོ་ཆེ་དང་ཙནྡན་གྱི་གྲུ་སྟོར། གྲུ་བོ་ཆེ་ཡང་ཆུང་ནུབ་ལ་ཁང་པ་ན་ཚོང་པ་རྣམས་ཀྱིས་འཇིག་རྟེན་པའི་ལྷ་ལ་གསོལ་བ་ཡུན་རིང་དུ་བཏབ་ཀྱང་མ་ཕན་པ་ན། དགེ་བསྙེན་ཞིག་གིས་སྒྲོལ་མ་ལ་གསོལ་བ་
བཏབ་པས། དེ་མ་ཐག་ཏུ་མཐུན་པའི་རླུང་བྱུང་སྟེ་གྲུ་གསུམ་གཞག་གཅིག་རང་ལ་འཛམ་གླིང་དུ་སླེབས་པ་ལྟ་བུའོ། །བརྒྱད་པ་ཐེ་ཚོམ་དང་ཤ་ཟའི་འཇིགས་པ་ལས་སྐྱབ་པར་གསོལ་བ་ནི། ཀུན་ཏུ་རྨོངས་པའི་ཞེས་སོགས་ཏེ། ཤེས་བྱ་ལ་ཀུན་ཏུ་རྨོངས་པའི་

[009A]༄༅། །ནམ་མཁའ་ལ་རབ་ཏུ་རྒྱུ་ཞིང། ངེས་པ་སྟེ་བདེན་པ་མཐོང་བ་དོན་དུ་གཉེར་བ་རྣམས་ལ་ལྷག་པར་དུ་འཚེ་བ་དང། ཐར་པའི་སྲོག་ལ་རྒོལ་བའི་གདུག་རྩུབ་ཅན་གྱི་ནང་རང་རྒྱུད་ཀྱི་མཐའ་གཉིས་སུ་དོགས་པའི་ཐེ་ཚོམ་པ། །
ཕྱི་ཤ་ཟའི་འཇིགས་པ་ལས་བསྐྱབ་པར་གསོལ་བ་སྟེ། སྔོན་ཡང་རྒྱ་གར་ཤར་ཕྱོགས་ཀྱི་གཙུག་ལག་ཁང་ཞིག་ཏུ་ཉན་ཐོས་སེནྡྷ་པའི་དགེ་འདུན་མང་དུ་གནས་པ་ལས། ལན་ཅིག་ནུབ་རེ་བཞིན་ཕྱི་རོལ་དུ་སོང་བའི་དགེ་སློང་རེ་རེ་ཤི་ནས་ཚོགས་པ་བྲི་ཞིང། ནུབ་
གཞན་པར་དགེ་ཚུལ་ཞིག་གིས་ཕྱི་རོལ་དུ་ཕྱིན་པས། ཤ་ཟ་མདོག་ནག་ཅིང་མཆེ་བ་གཙིགས་པ་ཞིག་གིས་མགོ་བོ་ནས་བཟུང་བ་ན། སྒྲོལ་མ་ལ་གསོལ་བ་བཏབ་པས། ལྷ་མེ་ནག་མོ་རལ་གྲི་ཐོགས་པ་ཞིག་གིས་ཤ་ཟ་ལ་བསྡིགས་པས། ཤ་ཟ་དེས་ས་འོག་ནས་
ལྕགས་བུམ་མུ་ཏིག་གིས་གང་བ་ཕྱུངས་ནས། དགེ་ཚུལ་ལ་ཕུལ་ཏེ་བཟོད་པར་གསོལ་བ་ལྟ་བུའོ། །གསུམ་པ་དོན་བསྡུ་བ་ནི། ཁྱོད་ལ་བསྟོད་ཅིང་ཞེས་སེགས་ཏེ། རྗེ་བཙུན་བཅོམ་ལྡན་འདས་མ་ཁྱོད་ལ་ཡོན་ཏན་དྲན་ནས་བསྟོད་ཅིང་འདོད་དོན་འགྲུབ་པར་
གསོལ་བ་བཏབ་པའི་མཐུ་ལ་བརྟེན་ནས་དམ་པའི་ཆོས་སྒྲུབ་པའི་ཕྱི་ནང་གསང་བའི་འགལ་རྐྱེན་ཐམས་ཅད་ལྷག་མེད་དུ་ཞི་བ་དང། ཚེ་དང་བསོད་ནམས་དང་དཔལ་དང་འབྱོར་པ་ཕུན་སུམ་ཚོགས་པ་སོགས་མཐུན་པའི་རྐྱེན་རྣམས་ཡིད་ལ་ཇི་ལྟར་བསམ་པ་བཞིན་
དུ་འགྲུབ་པར་མཛད་དུ་གསོལ་བའོ། །གསུམ་པ་སྨོན་ལམ་གདབ་པ་ལ་གཉིས། གཞན་གྱི་འདོད་དོན་འགྲུབ་པར་སྨོན་པ་དང། རང་གི་འདོད་དོན་འགྲུབ་པར་སྨོན་པའོ། །དང་པོ་ནི། ཞིང་མཆོག་བདེ་བ་ཞེས་སོགས་ཏེ། སངས་རྒྱས་ཀྱི་ཞིང་རྣམས་ཀྱི་

[009B]
གཉིས་ལྟ་བུའི་དུས་མྱུར་བ་ཉིད་དུ་སངས་རྒྱས་ཀྱི་ས་ལ་རེག་པ་སྟེ་གོ་འཕང་ཐོབ་པར་གྱུར་ཅིག་པའོ། །གཉིས་པ་རང་གི་འདོད་དོན་འགྲུབ་པར་སྨོན་པ་ལ་གསུམ། གཞན་དོན་འགྲུབ་པའི་རྒྱུ་ལ་སྨོན་པ། གཞན་དོན་འགྲུབ་པའི་རྐྱེན་ལ་སྨོན་པ། གཞན་དོན་འགྲུབ་པའི་
རྟེན་ལ་སྨོན་པའོ། །དང་པོ་ནི། བདག་ཀྱང་རྟག་ཏུ་ཞེས་སོགས་ཏེ། བདག་ཀྱང་འདི་ནས་བཟུང་སྟེ་དུས་རྟག་ཏུ་ཚེ་རབས་སྔ་མའི་གནས་ཚུལ་གསལ་བར་དྲན་པ་དང། སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་བྱང་ཆུབ་ཀྱི་སེམས་དང་དུས་ནམ་ཡང་མི་འབྲལ་
ཞིང༑ རྒྱལ་བའི་སྲས་ཀྱི་སྤྱོད་པ་ཕར་ཕྱིན་དྲུག་དང་བསྡུ་བ་བཞི་སོགས་རླབས་པོ་ཆེ་ཚོལ་བའི་ངང་ཚུལ་ཅན་དུ་བྱེད་པ་ལ་སྤྲོ་བའི་བརྩོན་འགྲུས་ཆུ་བོ་ཆེན་པོའི་རྒྱུན་བཞིན་དུ་བསྟེན་པར་ཤོག་ཅིག་པའོ། །གཉིས་པ་གཞན་དོན་འགྲུབ་པའི་རྐྱེན་ལ་སྨོན་པ་ནི། རང་དོན་བསྒྲུབ་
ལ་ཞེས་སོགས་ཏེ། རང་དོན་བསྒྲུབ་པའི་ཕྱིར་དུ་ཉན་རང་གི་བྱང་ཆུབ་ལ་ནམ་དུ་ཡང་མི་རེ་ཞིང། གཞན་དོན་དུ་སངས་རྒྱས་གོ་འཕང་འབའ་ཞིག་བསྒྲུབ་པ་ལ་རྩེ་གཅིག་ཏུ་གཞོལ་བ་དང། ཤའི་སྤྱན། ལྷའི་སྤྱན། ཤེས་རབ་ཀྱི་སྤྱན། ཆོས་ཀྱི་སྤྱན། སངས་རྒྱས་ཀྱི་སྤྱན་
ཏེ་སྤྱན་ལྔ་དང། རྫུ་འཕྲུལ་གྱི་མངོན་ཤེས། ལྷའི་རྣ་བའི་མངོན་ཤེས། གཞན་སེམས་ཤེས་པའི་མངོན་ཤེས། སྔོན་གནས་རྗེས་སུ་དྲན་གྱི་མངོན་ཤེས། ལྷའི་མིག་གི་མངོན་ཤེས། ཟག་པ་ཟད་པའི་མངོན་ཤེས་ཏེ་མངོན་ཤེས་དྲུག་དང། ཆོས་ཀྱི་དོན་གདུལ་བྱ་ལ་སྨྲ་བ་

[010A]༄༅། །ལ་མཁས་པ་དང། ཆོས་འཆད་པའི་དཀའ་ལས་བཟོད་པ་སོགས་གཞན་དོན་ཚུལ་བཞིན་དུ་བྱེད་པའི་མཐུན་རྐྱེན་རྣམས་ཚང་བར་ཤོག་ཅིག་པའོ། །གསུམ་པ་གཞན་དོན་འགྲུབ་པའི་རྟེན་ལ་སྨོན་པ་ནི། རབ་འབྱམས་ཞིང་དུ་ཞེས་
སོགས་ཏེ། ཕྱོགས་བཅུ་རབ་འབྱམས་རྒྱ་མཚོའི་ཞིང་ཁམས་སུ་རྒྱལ་བའི་མདོ་སྔགས་ལུང་རྟོགས་ཀྱི་དམ་པའི་ཆོས་ཀུན་དང་ཞིང་རྒྱས་པར་བྱེད་པ་ལ་དུས་ནམ་ཡང་བློའི་དཔའ་མི་ཞུམ་ཞིང། དུས་རྟག་ཏུ་སེམས་ཅན་ཐམས་ཅད་ཀྱི་གནས་སྐབས་དང་
མཐར་ཐུག་གི་དོན་རྣམས་མཐར་ཕྱིན་པར་བསྒྲུབ་པའི་ཕྱིར་དུ་རྣམ་མཁྱེན་རྒྱལ་བའི་གོ་འཕང་བདེ་བླག་ཏུ་ཐོབ་པར་གྱུར་ཅིག་པའོ། །གསུམ་པ་མཇུག་གི་དོན་ནི། རྗེ་བཙུན་བཅོམ་ལྡན་འདས་མ་སེང་ལྡེང་ནགས་ཀྱི་སྒྲོལ་མ་ལ་བསྟོད་པ་མཁས་པའི་
གཙུག་རྒྱན་ཞེས་བྱ་བ་འདི་ནི། ཤཱཀྱའི་དགེ་སློང་དགེ་འདུན་གྲུབ་པ་དཔལ་བཟང་པོས་ཡུན་རིང་དུ་གསོལ་བ་བཏབ་སྟེ་བྱང་ཆུབ་ཆེན་པོའི་དབེན་གནས་ཐེག་ཆེན་ཕོ་བྲང་དུ་ལེགས་པར་སྦྱར་བའོ། །ཞེས་པ་སྟེ་ཚིག་དོན་གོ་བར་སླབས་མ་བཀྲལ་ལོ། །
སྨས་པ། གྲངས་མེད་རྒྱལ་ཀུན་བྱ་གྲུབ་ཡེ་ཤེས་མདངས། །མརྒད་རི་བོའི་རྣམ་རོལ་རྗེ་བཙུན་མའི། །ཡོན་ཏན་ཕུང་པོ་རྗོད་པར་བྱེད་པའི་གཞུང། །ཚིག་དོན་རྒྱ་མཚོའི་མཇིང་ལྟར་དཔག་དཀའ་ཞིང། །སྔོན་ཆད་མཁས་དང་གྲུབ་པའི་ཚོགས་
རྣམས་ཀྱིས། །ལེགས་བཤད་སོར་མོས་མ་བཀལ་དེ་ཡི་སླད། །བྱིས་གློས་ཇི་བཞིན་བྱེད་པར་མ་གྱུར་ཀྱང། །གང་ཤེས་འབད་པས་སྦྱར་བའི་དགེ་ཚོགས་ཀྱིས། །བདག་གཞན་འགྲོ་ཀུན་དག་པའི་ཞིང་བརྒྱུད་ནས། །བླ་མེད་གོ་འཕང་དམ་པ་

[010B] །མཐའ་དག་རྗེ་བཙུན་སྒྲོལ་མས་ལེགས་བསལ་ནས། །གཏན་གྱི་འདུན་མ་ལྷུན་གྱིས་གྲུབ་གྱུར་ཅིག་ ཅེས་རྗེ་བཙུན་མ་སྒྲོལ་མའི་བསྟོད་པ་ལེགས་བྲིས་མར་གྲགས་པའི་འགྲེལ་པ་འདི་ཡང་འདི་ནང་གི་རྣམ་གཡེང་དོར་ནས་གཏན་བདེ་སྒྲུབ་པ་ལ་རྩེ་ཅིག་ཏུ་གཞོལ་བ་དཀར་
བའི་གཅེས་ཚེ་རིང་དོན་གྲུབ་ལགས་ནས་སྔ་ཕྱིར་ནན་ཆེན་པོས་བསྐུལ་དོར་དགེ་སློང་དྷརྨ་བྷ་དྲས་གསེར་འཕྱང་བི་ལོར་དངུལ་ཆུར་སྦྱར་བའོ། །ཤུབྷཾ།། །།



