   ༈    །།ན་མོ་གུ་རུ་མཉྫུ་གྷོ་
ཥཱ་ཡ། ཟབ་ཡངས་མཁྱེན་པ་མཁའ་ལྟར་ཕ་མཐའ་ཡས། །དམིགས་མེད་ཐུགས་རྗེས་འགྲོ་ཀུན་རྗེས་སུ་འཛིན། །སྐྱོན་བྲལ་མཛད་པས་གདུལ་བྱ་བད་ལ་འགད། །མི་ཕམ་ཆོས་རྗེའི་ཞབས་ལ་གསོལ་བ་འདེབས། །ཤེས་བྱ་ཀུན་ལ་རྨོངས་པ་ཟད་པ་དང། །ལུས་ཅན་
ཀུན་ལ་མ་ལྟར་བརྩེ་བ་དང། །སྡུག་བསྔལ་རྒྱ་མཚོ་སྐེམས་པར་བྱེད་པའི་མཐུ། །བདེ་བླག་ཉིད་དུ་འགྲུབ་པར་བྱིན་གྱིས་རློབས། །རྒྱལ་བ་ཀུན་གྱིས་བསྔགས་པའི་ཡོན་ཏན་གཏེར། །རྒྱལ་བའི་དམ་ཆོས་རྒྱལ་སྲིད་ལེགས་སྐྱོང་ཞིང། །རྒྱལ་སྲས་ཀུན་གྱི་གཙུག་ན་མཛེས་གྱུར་

[027B] ༑མི་ཕམ་ཆོས་རྗེའི་ཞབས་ལ་གསོལ་བ་འདེབས། །ཇི་སྲིད་ནམ་མཁའ་གནས་པ་དེ་སྲིད་དུ། །ལུས་ཅན་ཐར་ལཾ་འཚོལ་བའི་མིག་གཅིག་པུ། །ཐུབ་པའི་གསུང་རབ་ལེགས་བཤད་བདུད་རྩིའི་རྒྱུན། །མ་ལུས་འཛིན་ཅིང་སྤེལ་བར་བྱིན་ཀྱིས་རློབས། །བདུད་བཞིའི་གཡུལ་ལས་རྒྱལ་བའི་
མི་ཕམ་མགོན། །རྒྱལ་སྲས་སྤྱོད་པ་མཐར་ཕྱིན་འཕགས་པའི་མཆོག་ཐུབ་པའི་རྒྱལ་ཚབ་དམ་པར་དབང་བསྐུར་བ། །མི་ཕམ་ཆོས་རྗེའི་ཞབས་ལ་གསོལ་བ་འདེབས། །བདུད་སྡེ་བྱམས་པའི་དཔུང་གིས་འཇོམས་པ་དང། །ཚེགས་གཉིས་ཐབས་མཁས་ལམ་གྱིས་རྫོགས་པ་དང་རྒྱལ་བ་མཉས་པའི་ཀུན་སྤྱོད་འབའ་ཞིག་གིས། །ཉིན་མཚན་གཡེལ་བ་མེད་པར་བྱིན་གྱིས་རློབས། །བདེ་གཤེགས་སྔ་མས་བཏང་སྙོམས་མཛད་པ་ཡི། །གྲངས་མེད་འགྲོ་ལ་བརྩེ་བས་མ་བཟོད་ནས། །ཞིང་འདིར་བྱང་ཆུབ་སྙིང་པོར་གཤེགས་འགྱུར་པ། །མི་ཕམ་ཆོས་རྗེའི་
ཞབས་ལ་གསོལ་བ་འདེབས། །མགོན་པོ་ཁྱོད་ཀྱིས་བྱང་ཆུབ་མཆོག་བརྙེས་ནས། །སྐལ་ལྡན་འགྲོ་ལ་ཆོས་འཁོར་བསྐོར་བའི་ཚེ། །ཐོག་མ་ཁོ་ནར་ཁྱོད་གསུང་བདུད་རྩིའི་རོས། །ཉོན་མོངས་ནད་ཀུན་སེལ་བར་བྱིན་གྱིས་རློབས། །དགའ་ལྡན་གནས་ནས་གྲངས་མེད་ལྷ་རྣམས་ལ། །
ཐེག་མཆོག་གཏམ་གྱིས་དགའ་བ་བསྐྱེད་མཛད་ཅིང། །ཕུན་ཚོགས་ཆོས་སྐུའི་གོ་འཕང་མཆོག་སྩོལ་བ། །མི་ཕམ་ཆོས་རྗེའི་ཞབས་ལ་གསོལ་བ་འདེབས། །ཚེ་འདིའི་ཕུན་ཚོགས་རྩྭ་རྩེའི་ཟིལ་པ་བཞིན། །མི་རྟག་སྙིང་པོ་མེད་པར་རྟོགས་པ་དང། །ལན་ཅིག་ཙམ་ཞིག་རྙེད་
པའི་དལ་འབྱོར་འདི། །རྟག་ཏུ་དོན་ལྡན་བྱེད་པར་བྱིན་གྱིས་རློབས། །འབད་པས་བསྒྲུབས་ཀྱང་ངེས་པར་འདོར་དགོས་པའི། །རྙེད་དང་བཀུར་སྟིའི་ཆོས་ལ་ཡིད་ལོག་སྟེ། །གཏན་གྱི་བདེ་བ་སྒྲུབ་བྱེད་དམ་པའི་ཆོས། །རྩེ་གཅིག་ཉམས་སུ་ལེན་པར་བྱིན་གྱིས་རློབས། །

[028A]༄༅། །ཅེས་རྗེ་བཙུན་བྱམས་པ་མགོན་པོ་ལ་བསྟོད་པའི་ཚིགས་སུ་བཅད་པ་འདི་ནི། རྒྱལ་ཁམས་པ་བློ་བཟང་གྲགས་པའི་དཔལ་གྱིས་ཆོས་གྲྭ་ཆེན་པོ་སྐྱོར་མོ་ལུང་དུ་སྦྱར་བ་དགེ་ལེགས་སུ་གྱུར་ཅིག་



﻿   ༈    །།ན་མཿ་ཤྲཱི་གུ་རུ་མཉྫུ་གྷོ་ཥཱ་ཡ། །རིན་ཆེན་རི་བོ་བརྩེ་གས་པ་ལྟ་བུ་ཡི། །བསོད་ནམས་བྱེ་བ་བརྒྱས་བསྐྲུན་གང་གི་སྐུ། །རབ་བརྗིད་ཡིད་
འཕྲོག་འོད་འབར་ཁྲི་སྟེང་ན། །འགྲོ་བའི་བསོད་ནམས་ཞིང་དུ་ལྷམ་མེ་བ། །ས་བཅུའི་དབང་ཕྱུག་མཐའ་ཡས་འགྲོ་བའི་མགོན། །རྒྱལ་སྲས་གཙོ་བོ་བདེ་གཤེགས་འཁོར་གྱིས་བརྒྱན། །མ་བྱོན་སངས་རྒྱས་བྱམས་མགོན་ཆོས་ཀྱི་རྗེ། །རྒྱལ་བའི་རྒྱལ་ཚབ་ཅུང་
ཟད་བདག་ལ་གསོན། །ཤཱཀྱའི་དབང་པོས་རང་གི་འཁོར་རྣམས་ལ། །ཀུན་གཟིགས་སྤྱན་གྱིས་ལེགས་པར་བརྟགས་པ་ན། །ཁྱོད་ལས་ལྷག་པའི་རྒྱལ་སྲས་མ་གཟིགས་ནས། །རང་གི་རྒྱལ་ཚབ་ཉིད་དུ་ཁྱོད་དབང་བསྐུར། །དེ་ཕྱིར་རི་དྭགས་ཁྲོད་ན་སེང་གེ་
དང༑ ༑ཆོས་བཟང་མདུན་སར་མིག་སྟོང་ལྡན་པ་བཞིན། །བདེ་གཤེགས་འཁོར་ན་རྒྱལ་བའི་དབང་པོ་ཁྱོད། །ཀུན་ནས་ཕུལ་དུ་བྱུང་བར་རབ་ཏུ་མཐོང། །ས་གསུམ་དམ་ཆོས་འོད་ཀྱིས་རབ་འགེངས་ཤིང། །རྣམ་གྲོལ་འབྲས་བུ་མ་ལུས་སྨིན་པར་མཛད། །

[025A]༄༅། །སྐལ་ལྡན་པདྨོའི་ཚལ་ཀུན་རྒྱས་བྱེད་པ། །ཐུབ་དབང་ཉི་མའི་དཀྱིལ་འཁོར་ནུབ་ལགས་ན། །དགེ་ལེགས་ཆ་ཤས་ཡོངས་སུ་རྫོགས་གྱུར་ཅིང། །འཕྲིན་ལས་བསིལ་ཟེར་ཕྱོགས་བཅུར་རབ་འཕྲོས་པས། །ཕན་བདེ་ཀུ་མུད་ཟེའུ་འབྲུ་གསལ་མཛད་པ། །རྒྱལ་ཚབ་
ཟླ་བ་བཏང་སྙོམས་མཛད་ལགས་སམ། །མ་ལུས་སེམས་ཅན་བདེ་ལ་དགོད་ཕྱིར་དུ། །རབ་འབྱམས་ཞིང་གི་རྒྱལ་བ་ཐམས་ཅད་ཀྱིས། །འོད་ཟེར་ཆེན་པོའི་དབང་གིས་མགོན་ཁྱོད་ལ། །ཆོས་ཀྱི་རྒྱལ་སྲིད་གཏད་པ་དགོངས་པར་རིགས། །གང་ཚེ་ཁྱོད་ཀྱི་དབང་བསྐུར་ས་བརྙེས་ཚེ། །
གྲངས་མེད་འབུམ་ཕྲག་བཅུ་ཡི་ཏིང་འཛིན་དང། །ཀུན་མཁྱེན་ཡེ་ཤེས་ཉིད་དུ་དབང་བསྐུར་བའི། །ཏིང་ངེ་འཛིན་རྣམས་མངོན་དུ་གྱུར་པའི་མཐར། །སྟོང་གསུམ་འབུམ་ཕྲག་བཅུ་ཡི་རྡུལ་སྙེད་ཀྱི། །པདྨོའི་འཁོར་གྱིས་བསྐོར་བའི་པདྨ་ནི། །རྩ་བ་རིན་ཆེན་ལྟེ་བ་ཙན་དན་
མཆོག་ཟེའུ་འབྲུ་རྡོ་ཡི་སྙིང་པོ་ལོ་མ་ནི། །འཛམ་བུ་ཆུ་བོའི་གསེར་ལྟར་ཀུན་ཏུ་སྣང། །རིན་ཆེན་ཀུན་གྱིས་རབ་སྤྲས་འདབ་བརྒྱ་འབྱེད། །རིན་ཆེན་དྲ་བས་ཀུན་ནས་གཡོགས་པ་ལ། །དེ་དང་འཚམ་པར་ཁྱོད་སྐུ་བཞུགས་པ་ནི། །འཁོར་གྱི་པདྨར་དེ་སྙེད་རྒྱལ་བའི་སྲས། །
ཁྱོད་ཀྱི་ཞལ་དུ་ཕྱོགས་ནས་འཁོད་པ་རྣམས། །འབུམ་ཕྲག་བཅུ་ཡི་ཏིང་ངེ་འཛིན་ལ་རོལ། །དེ་ཚེ་ཁྱོད་ཀྱི་ཞབས་མཐིལ་པུས་མོ་དང། །ལྟེ་བརྩི་བས་ལོགས་ཕྱག་གི་མཐིལ་གཉིས་ནས། །གྲངས་མེད་འབུམ་ཕྲག་བཅུ་ཡི་འོད་ཕྱུངས་ནས། །ངན་སོང་གསུམ་དང་མི་དང་ལྷ་
མིན་ལྷ། །གནས་ཀུན་སྣང་བྱས་སྡུག་བསྔལ་ཞི་བར་མཛད། །ཕྲག་པ་རྒྱབ་མགུལ་ཞལ་གྱི་སྒོ་རྣམས་ནས། །སྔར་གྱི་འོད་ཀྱིས་ཉན་རང་ས་དགུའི་བར། །བྱང་སེམས་གནས་རྣམས་སྣང་མཛད་རིམ་བཞིན་དུ། །ཆོས་སྣང་ཏིང་འཛིན་ཐབས་ཤེས་ཚུལ་རྣམས་བསྒྲུབས༑ ༑

[025B] །ཕྱོགས་བཅུའི་བདུད་གནས་ཐམས་ཅད་ཟིལ་མནན་ནས། །དབང་བསྐུར་བརྙས་པའི་རྒྱལ་བའི་སྲས་རྣམས་ཀྱིས། །སྐུ་ཡི་དཀྱིལ་འཁོར་དག་ཏུ་ནུབ་པར་མཛད། །ཡན་ལག་མཆོག་ལས་སྟོང་གསུམ་འབུམ་ཕྲག་བཅུའི་
ཕྲ་རབ་རྡུལ་སྙེད་འོད་ཟེར་ཕྱུངས་ནས་ཀྱང། །བདེ་གཤེགས་འཁོར་གྱི་དཀྱིལ་འཁོར་སྣང་བྱས་ཏེ། །འཇིག་རྟེན་ལན་བཅུར་བསྐོར་ནས་བར་སྣང་ལ། །འོད་ཀྱི་དྲ་བའི་དཀྱིལ་འཁོར་ཆེན་པོ་ཡི། །ཀུན་བཟང་མཆོད་སྦྱིན་རྒྱ་མཚོའི་ཆར་ཕབ་ནས། །འཇིག་རྟེན་ལན་བཅུར་
བསྐོར་ནས་རྒྱལ་རྣམས་ཀྱི། །ཞབས་ཀྱི་མཐིལ་དུ་ཀུན་ནས་ནུབ་པར་གྱུར། །དེ་ནས་སྲས་བཅས་རྒྱལ་བས་དཔའ་བོ་ཁྱོད། །དབང་བསྐུར་དུས་ལ་བབ་པར་གཟིགས་གྱུར་ནས། །དབང་བསྐུར་ཐོབ་པའི་རྒྱལ་བ་སྲས་བཅས་ཀྱི། །རྡོ་རྗེ་དཔལ་བེའུ་བཀྲ་ཤིས་རི་མོ་ལས། །
གྲངས་མེད་འབུམ་ཕྲག་བཅུ་ཡི་འོད་ཟེར་གྱིས། །འཁོར་བཅས་འོད་ཕྱུངས་ཕྱོགས་ཀུན་སྣང་བྱས་ཏེ། །མུ་མེད་ཆོ་འཕྲུལ་བསྟན་ནས་ཁྱོད་ཀྱི་ནི། །རྡོ་རྗེ་དཔལ་བེའུ་བཀྲ་ཤིས་རྣམས་སུ་ནུབ། །དེ་ནས་དེ་མ་ཐག་ཏུ་ཁྱོད་ཀྱི་སྟོབས། །འབུམ་འགྱུར་ལས་ཀྱང་ལྷག་
པར་འཕེལ་བའི་ཚེ། །ཕྱོགས་བཅུའི་རྒྱལ་བ་རྣམས་ཀྱི་མཛོད་སྤུ་ནས། །སྔར་བཞིན་འོད་ཀྱིས་ཞིང་ཀུན་སྣང་བྱས་ནས། །འཇིག་རྟེན་ལན་བཅུ་བསྐོར་ཏེ་ཆོ་འཕྲུལ་བསྟན། །བྱང་སེམས་བྱེ་བ་མང་བསྐུལ་ཞིང་ཀུན་བསྐྱོད། །ངན་འགྲོ་ཞི་མཛད་བདུད་རྣམས་ཟིལ་མནན་ཏེ། །བདེ་
གཤེགས་རྣམས་ཀྱི་གདན་ཀུན་རབ་བསྟན་ནས། །འོད་ཟེར་གཙོ་བོ་ཁྱོད་ཀྱི་སྤྱི་བོ་དང། །འཁོར་གྱི་འོད་ཟེར་འཁར་གྱི་སྤྱི་བོར་ནུབ། །དེ་ཚེ་བྱང་སེམས་རྣམས་ཀྱིས་སྔོན་མེད་པའི། །སྟོང་ཕྲག་བཅུ་ཡི་ཏིང་འཛིན་ཐོབ་པར་གྱུར། །དེ་ལྟར་གླང་པོ་རིན་ཆེན་གསེར་ཁྲི་
[026A]༄༅། །ཡིས༑ ༑བརྒྱན་པའི་སྟེང་དུ་འཁོར་ལོས་སྒྱུར་བའི་སྲས། །རྒྱ་མཚོ་བཞི་ཡི་ཆུས་བཀང་གསེར་བུམ་གྱིས། །སྤྱི་བེའི་གནས་ནས་རྒྱས་པར་དབང་བསྐུར་བ། །དེ་བཞིན་ཐུབ་པའི་ཆོས་ཀྱི་རྒྱལ་ཚབ་ཏུ། །མངོན་པར་དབང་བསྐུར་ཁྱོད་ཀྱིས་འཁོར་
བ་རུ༑ ༑ལས་ཀྱིས་ཀུན་ནས་མནར་བའི་སེམས་ཅན་ཀུན། །ཟག་མེད་བདེ་བའི་དཔལ་ལ་འགོད་དུ་གསོལ། །ཕུལ་བྱུང་དད་པའི་མཛེས་སྡུག་ལག་པ་ཡིས། །ཡོན་ཏན་མེ་ཏོག་ཚིག་སྙན་སྲད་བུ་ལ། །ལེགས་པར་བརྒྱུས་པའི་བསྟོད་པའི་ཕྲེང་བ་འདི། །
ཁྱོད་མཉེས་བགྱིད་པའི་སླད་དུ་བདག་གིས་དབུལ། །དེ་ཡིས་མཚོན་ནས་བདག་གིས་དགེ་བ་གང། །བགྱིས་དང་བགྱིད་སྩལ་རྗེས་སུ་ཡི་རང་ཀུན། །གཅིག་ཏུ་བསྡོམས་པ་འདི་ཡིས་ཁྱོད་ཀྱི་ཞལ། །མྱུར་དུ་མཐོང་ཞིང་ཐེ་ཚོམ་ཆོད་པར་ཤོག་བདེ་མེད་
སྡུག་བསྔལ་བརྒྱ་ཡིས་གཙེས་པ་ཡི། །འཁོར་བའི་ཕུན་ཚོགས་ཡིད་ལ་དྲན་ཙམ་གྱིས། །ལྕགས་ཁང་འབར་བའི་ནང་དུ་ཚུད་པ་ལྟར། །ཡིད་ལ་འདོད་པ་ཏིལ་ཙམ་མེད་པར་ཤོག་མཛའ་པོས་ཟོལ་གྱིས་བསླུས་ནས་སྲོག་འཕྲོག་ལྟར། །ཕན་ལྟར་བཅོས་
ནས་ཡང་དག་ལམ་འཕྲོག་པའི། །རང་བདེ་འདོད་པ་དུག་བཞིན་སྤངས་ནས་སུ། །བྱང་ཆུབ་སེམས་དང་འབྲལ་བར་མ་གྱུར་ཅིག་ཀུན་ནས་ཉོན་མོངས་རྣམ་པར་བྱང་བ་ཡི། །མི་འདྲའི་རྒྱུ་འབྲས་ཕན་ཚུན་མི་འཁྲུལ་བ། །མཐོང་བ་ཙམ་གྱིས་མཐར་འཛིན་
འཇིག་འགྱུར་བའི། །རྟེན་འབྲེལ་ཟབ་མོའི་དེ་ཉིད་རྟོགས་པར་ཤོག་རྣོ་ཞིང་ཆེ་ལ་ཞིབ་པའི་ཤེས་རབ་ཀྱིས། །སྲིད་གསུམ་སྟོན་པས་གྲངས་མེད་གདུལ་བྱ་ཡི། །བསམ་པ་ཇི་བཞིན་གསུངས་པའི་མདོ་རྒྱུད་ཀྱི། །དྲང་ངེས་མ་ལུས་ཇི་བཞིན་རྟོགས་པར་

[026B]རྒྱལ་བའི་གསུང་ལ་རྣམ་དག་རིགས་པ་ཡིས། །ཡིད་ཆེས་ཅུང་ཟད་རྙེད་ནས་མང་ཐོས་དོན། །ཚུལ་བཞིན་བསྒྲུབ་ཕྱིར་དཔེན་པ་བསྟེན་འདོད་བདག་སྒྲུབ་པའི་བྱ་བ་ཕ་མཐར་ཕྱིན་གྱུར་ཅིག་དེང་ནས་བཟུང་སྟེ་སྐྱེ་བ་ཐམས་ཅད་དུ། །བྱང་ཆུབ་སེམས་གཉིས་
འཕེལ་བའི་རྗེས་མཐུན་པ། །མ་གཏོགས་འཁོར་དང་རྙེད་བཀུར་གྲགས་པ་སོགས། །སྐད་ཅིག་ཙམ་ཡང་འབྱུང་བར་མ་གྱུར་ཅིག་སྒྲུབ་པ་སྙིང་པོར་བྱེད་པའི་མཐུན་པའི་རྐྱེན། །བཤེས་གཉེན་གནས་དང་གྲོགས་དང་ཚེ་དང་ནི། །འཚོ་བའི་ཡོ་བྱད་རྒྱལ་བས་གནང་
བ་རྣམས། །གཏུགས་པ་མེད་པར་བདེ་བླག་འགྲུབ་པར་ཤོག་རྨད་བྱུང་སྲས་བཅས་རྒྱལ་བའི་བྱིན་རླབས་དང། །རྟེན་འབྲེལ་བསླུ་བ་མེད་པའི་བདེན་པ་དང། །བདག་གི་ལྷག་བསམ་དག་པའི་མཐུ་སྟོབས་ཀྱིས། །རྣམ་དག་སྨོན་པའི་གནས་འདི་འགྲུབ་པར་ཤོག་
ཅེས་རྗེ་བཙུན་བྱམས་པ་མགོན་པོ་ལ་བསྟོད་པ་རིན་པོ་ཆེ་གསལ་བའི་སྒྲོན་མེ་ཞེས་བྱ་བ་འདི་ནི་མང་དུ་ཐོས་པའི་རྒྱལ་ཁམས་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས། །གངས་ཅན་ཁྲོད་ཀྱི་གངས་རིའི་དབང་པོའོ་དེ་གུང་རྒྱལ་གྱི་ལྷ་ཞོལ་དུ་སྦྱར་བའི་
ཡི་གེ་པ་ནི་སྡེ་སྣོད་འཛིན་པ་རིན་ཆེན་རྒྱལ་མཚན་གྱིས་བགྱིས་སོ།།



﻿   ༈    །།ན་མཿ་ཤྲཱི་གུ་རུ་མཉྫུ་གྷོ་ཥཱ་ཡ། མཉེས་གཤིན་བྱམས་པས་རྟག་ཏུ་བརླན་ཡང་ནག་པོའི་རྩ་ལག་སྲེག་ཤིན་ཏུ་བཅད་དཀའི་འཆིང་བ་བཅད་ཀྱང་སྙིང་རྗེས་དམ་དུ་བཅིངས། །ཞི་བའི་བཏང་སྙོམས་
རྒྱུན་དུ་ལྡན་ཡང་བདག་པས་གཞན་ལ་གཅེས། །འཇམ་དབྱངས་ཞབས་ལ་གུས་པས་བཏུད་ནས་མི་ཕམ་མགོན་ལ་བསྟོད། །གདོང་བཞིས་མང་པོའི་ཞལ་ནས་རབ་ཏུ་བསྔགས། །སྤྱན་སྟོང་ལྡན་པས་དང་བས་རྒྱུན་དུ་ལྟ། །དགའ་མའི་བདག་པོས་དྲེགས་
པ་བཏང་ནས་བཏུད། །རྒྱལ་ཚབ་ཞབས་ལ་གུས་པས་ཕྱག་བགྱིའོ། །དང་བའི་མཚོ་ལ་འདབ་བརྒྱ་པ་སྟེ་དེ་ཉིད་ལ་ཡང་ཉིན་བྱེད་འོད། །དག་པའི་མཁའ་ལ་རྒྱུ་སྐར་མགོན་ཏེ་དེས་ཀྱང་ཀུན་དའི་ཚལ་ལ་བཞིན། །མཚན་དཔེའི་ཕྲེང་བས་གང་སྐུ་མཐོང་
མ་ཐག་ཏུ་འགྲོ་བའི་ཡིད་འཕྲོག་པ། །བྱམས་མགོན་ཞབས་པད་སྐྱེ་ཞིང་སྐྱེ་བར་བདག་གི་གཙུག་ན་མཛེས་གྱུར་ཅིག་བདུད་འཇོམས་འཁོར་དུ་འཇིགས་པ་ཀུན་དང་བྲལ། །མཚུངས་མེད་དཔའ་བོ་སྲིད་གསུམ་སྟོན་པ་མཆོག་ཉམ་ངར་ལྷུང་བའི་
འགྲོ་ལ་རྟག་ཏུ་གཟིགས། །རྣམ་འདྲེན་ཁྱོད་ཀྱི་ཞབས་ལ་ཕྱག་འཚལ་ལོ། །མཐའ་ཡས་ཤེས་བྱོར་ཐོགས་པ་མེད་འཇུག་པའི། །མཁྱེན་པའི་སྟོབས་ཀྱིས་མ་རུངས་བདུད་ཀྱི་སྡེ། །གནམ་ལྕགས་བབ་པའི་མེ་ཏོག་གཞོན་ནུ་བཞིན། །ཕམ་མཛད་
སྟོབས་བཅུའི་དཔལ་གྱིས་བརྗིད་པ་ཁྱོད། །ཕས་རྒོལ་གླང་པོ་དྲེགས་པའི་ཀླད་འགེམས་ཤིང། །ལེགས་བཤད་སྒྲ་ཆེན་འཁོར་དབུས་བསྒྲགས་པ་ཡིས། །སྨྲ་བ་ངན་པའི་ཝ་སྐྱེས་མཐར་མཛད་པའི། །མི་འཇིགས་བཞི་ལྡན་མི་ཡི་སེང་གེ་ཁྱོད། །ཁེངས་
[021A]༄༅། །པས་མཐོ་བའི་འཇིག་རྟེན་མེས་པོ་དང། །ཉག་ཕྲན་བདག་པོ་དགེ་སྦྱོང་བྲམ་ཟེ་སོགས། །གང་གིས་སྨྲ་བར་མ་ནུས་འཁོར་ལོ་མཆོག་བསྐོར་བས་འགྲོ་ལ་བྱམས་པའི་མགོན་པོ་ཁྱོད། །སྐུ་དང་གསུང་ལ་འཁྲུལ་པའི་མིང་ཡང་མེད། །དྲན་པ་མ་
ཉམས་རྟག་ཏུ་མཉམ་པར་བཞག་ཐ་དད་འཛིན་པ་མ་བརྟགས་བཏང་སྙོམས་ཀྱིས། །དབེན་ཕྱིར་ཁྱོད་ཀྱི་སྤྱོད་པ་ཡོངས་སུ་དག་འདུན་པ་དང་ནི་བརྩོན་འགྲུས་དྲན་པ་དང། །ཏིང་འཛིན་ཤེས་རབ་རྣམ་པར་གྲོལ་བ་ལ། །ཉམས་པའི་གོ་སྐབས་མ་ལུས་རིང་དུ་
མཛད༑ ༑དེ་ཕྱིར་ཁྱོད་ཀྱི་རྟོགས་པ་བླ་ན་མེད། །དུས་གསུམ་ཐམས་ཅད་ཆགས་ཐགས་མེད་པར་མཁྱེན། །སྐུ་གསུང་ཐུགས་ཀྱི་འཕྲིན་ལས་རྣམ་པར་དག་སྲིད་པའི་ཕྱི་མཐའ་ཇི་སྲིད་འགྲོ་བའི་དོན། །མཛད་པའི་ཁུར་གྱིས་དགྱེས་བཞིན་འཇུག་པ་ཁྱེད། །རྒྱ་ཆེའི་ཡོན་ཏན་
ཕུང་པོ་རབ་རྫོགས་པས། །ཕྲ་མོའི་སྐྱོན་ཡང་འཇུག་པའི་སྐབས་བཅོམ་པ། །ཁྱོད་ཀྱི་བརྩེ་བའི་ཡུལ་དུ་གྱུར་པ་སྨྲ་སྔགས་སྒོ་ནས་སྨྲ་ལ་ཡུད་ཙམ་དགོངས། །སྡུག་བསྔལ་རྒྱ་མཚོ་ཆེ་ལས་སྒྲོལ་བའི་གྲུ་དལ་འབྱོར་ཚང་བའི་རྟེན་འདི་ཡིན་ན་ཡང། །བག་མེད་
ལེ་ལོ་གཉིད་དང་བྲེ་མོའི་གཏམ། །རྙེད་བཀུར་འདོད་པའི་སྐྱོན་གྱིས་སྦགས་པ་ཡིས། །དོན་མེད་ཕྱོགས་སུ་བཀོལ་བས་དོན་ཆེན་པོ། །བདེ་བླག་སྒྲུབ་པའི་ལུས་བཟང་ཆུད་བསོན་པ། །མི་ཡི་ཤ་ཆུགས་ཕྱུགས་ཀྱི་འདུ་ཤེས་ཅན། །བདག་ལ་ཁྱོད་ཀྱི་ཐུགས་རྗེས་གཟིགས་
སུ་གསོལ། །རྙེད་དཀའ་དོན་ཆེའི་དལ་འབྱོར་ཐོབ་པ་ཡང། །སྟོབས་ཀྱིས་མི་བཟླག་འབྲོས་པར་མི་ནུས་པའི། །སྟོབས་ལྡན་འཆི་བདག་ཕོ་ཉ་བཀྱེ་བ་དང། །ན་དང་རྒ་བས་ཟིན་པར་མཐང་ན་ཡང། །ནམ་འཆི་ངེས་མེད་འཆི་བའི་དུས་ཀྱི་ཚེ། །ཐམས་ཅད་བོར་ནས་འགྲོ་

[021B] །ལོ་ཟླ་ཞག་རྣམས་དོན་མེད་འདའ་བྱེད་པའི། །རབ་རྨོངས་བདག་ལ་བརྩེ་བའི་དུས་ལ་བབ། །ངེས་པར་ལེགས་པའི་གོ་འཕང་སྨོས་ཅི་དགོས། །ལམ་གྱི་རྟེན་དུ་ཐུབ་པས་བསྔགས་པ་ཡི། །མཐོ་རིས་ཙམ་ཡང་ཐོབ་པའི་གདེང་མེད་པ། །བདག་ལ་ཁྱེད་
ཀྱིས་བཏང་སྙོམས་མཛད་ལགས་སམ། །མཐོ་རིས་དཔལ་དང་ལྡན་པའི་ལུས་ཐོབ་ཀྱང། །གསུང་རབ་ཚུལ་བཞིན་འབྱེད་པའི་ཤེས་རབ་ཀྱིས། །མ་ནོར་ལམ་བཟང་རྙེད་པར་མ་གྱུར་ན། །སླར་ཡང་འཁོར་བའི་རྒྱ་མཚོ་ཉིད་དུ་ལྷུང། །དེ་ཕྱིར་གཏི་མུག་མུན་པའི་
སྨག་ཆེན་གྱིས། །ཡུན་རིང་དུས་སུ་བསྒྲིབས་པས་བླང་དོར་གནས། །ཇི་བཞིན་འབྱེད་ལ་ཀུན་ནས་འཐོམས་གྱུར་པ། །བདག་ལ་ཤེས་རབ་སྒྲོན་མེ་སྩལ་དུ་གསོལ། །རབ་འབར་ལྕགས་ཀྱིས་གཞིར་མེ་ལྕེས་སྲེག་ཅིང་ལུས་ལ་མཚོན་ཆའི་ཆར་པ་འབབ། །
གཤིན་རྗེའི་སྐྱེས་བུས་གསལ་ཤིང་ལ་བསྐྱོན་ཟངས་ཞུན་ལྡུད་ཅིང་ཕུར་བུས་ལྕེ་ལ་འདེབས། །གངས་རིས་བསྐོར་བའི་འཁྱག་པའི་སྦུབས་ཆུད་བུ་ཡུག་འཚུབས་པའི་རླུང་གིས་བཏབ་པ་ཡིས། །ལ་ལར་ཆུ་བུར་བརྒྱ་བྱུང་ལ་ལར་རྡོལ་ཞིང་ལུས་ནི་ཚལ་
པ་དུ་མར་གས། །གདོང་ནི་སྐྲས་ཁེབས་ཁ་ནི་སྐམས་ཤིང་ཆུ་ཀླུང་མཐོང་སྟེ་གཏུང་ཕྱིར་རྒྱུག་པ་ན། །རལ་གྲི་མདུང་རྣམས་ཐོགས་པའི་སྐྱེས་བུས་འགེགས་ཤིང་ཆུ་ཡང་རྣག་ཁྲག་ཉིད་དུ་མཐོང། །ཁ་ནི་ཁབ་ཀྱི་མིག་ཙམ་བླ་བས་མགྲིན་འགགས་ཟས་
སྐོམ་རྙེད་ཀྱང་སྤྱོད་མི་ནུས། །ཟོས་ཤིང་འཐུང་རྣམས་འབར་ནས་ཚིག་ཅིང་བཤང་གཅིས་འཚོ་ལ་རང་ཤ་བཅད་དེ་ཟ། །རྨོངས་པའི་མུན་ཆེན་འཐིབས་པས་ལམ་དང་ལམ་མིན་འབྱེད་ལ་བློ་ཡི་ནུས་པ་བྲལ། །གཅིག་ལ་གཅིག་གསོད་ལྷ་མིའི་གཞན་

[022A]༄༅། །དབང་གྱུར་པས་རྡེག་དང་བཀོལ་བའི་སྡུག་བསྔལ་འབབ། །ལྷ་རྣམས་དཔལ་ལ་འཁྲུག་པའི་ཕྲག་དོག་མེ་ཆེན་འབར་བས་ཡིད་བདེའི་གོ་སྐབས་བཅོམ། །འཐབ་རྩོད་ལས་བྱུང་ལུས་བཅད་དྲལ་ཅིང་གཡོ་སྒྱུས་བསླད་པས་བདེན་མཐོང་
སྐལ་བ་མེད། །དེ་ལྟར་མཐོང་བ་ལྟ་ཞོག་ཐོས་ན་ཡང། །སྙིང་ལ་འཇིགས་སྐྱེད་སྐྱི་ནི་གཡའ་བ་ཡི། །དམྱལ་བ་ཡི་དྭགས་དུད་འགྲེ་ལྷ་མིན་གྱི། །གཡང་ས་ཆེན་པོ་དག་ཏུ་ལྟུང་འགྱུར་བའི། །དམ་པས་སྨད་པའི་མི་བཟད་སྡིག་པའི་ལས། །ཐེག་མེད་དུས་ནས་
བསགས་ཤིང་གསོག་འགྱུར་བ། །གཡང་ས་ཆེན་པོར་མངོན་ཕྱོགས་ཉམ་ཐག་བདག་ངན་འགྲོའི་འཇིགས་ལས་སྒྲོལ་བའི་དུས་ལ་བབ། །མི་ཡི་གནས་ནའང་ལོངས་སྤྱོད་དབང་ཕྱུག་གིས། །མངོན་པར་མཐོ་ན་ཉམས་ཀྱི་དོགས་པ་དང། །མཐེ་རིས་ཡོན་
ཏན་འབྱོར་བས་ཕེངས་པ་ན། །འདོད་བདེ་འཚོལ་བར་འགྱུར་བས་ཤ་ཐང་ངོ། །བདེ་བར་འདོད་ནས་དེ་ཡི་ཐབས་བསྒྲུབས་པས། །བདེ་བ་ཐོབ་པ་དེ་ལས་ཆེས་ལྷག་པའི། །ལུས་ཀྱི་སྡུག་བསྔལ་སེམས་ཀྱི་ཡིད་མི་བདེ། །རྣམ་པ་དུ་མས་ཀུན་ནས་མནར་པར་འགྱུར། །
ལུས་མཛས་རིན་ཆེན་རྒྱན་གྱིས་རབ་བརྒྱན་ནས། །ཁང་བཟང་དགའ་བའི་ཚལ་དུ་གནས་བཅས་ཤིང། །ཡུན་རིང་འདོད་པའི་བདེ་ལ་ལོངས་སྤྱོད་པ། །མཐོ་རིས་དཔལ་ལ་རོལ་བའི་ལྷ་རྣམས་ཀྱང། །མི་འདོད་འཆི་བའི་ལྟས་ཀྱིས་ཟིན་པ་ན། །ཡིད་འཕྲོག་སྙིང་
ལ་གཅགས་པར་གྱུར་བ་ཡི། །ལྷ་ཡི་མཛེས་མ་ཡིད་འོང་སྐྱེད་མོས་ཚལ། །བདུད་རྩིའི་ཁ་ཟས་གོས་བཟང་མཛེས་པའི་རྒྱན། །ལྷ་བུ་གཞོན་ནུ་རྣམས་དང་མྱུར་དུ་བདག། །མི་འདོད་བཞིན་དུ་འབྲལ་བར་མཐོང་བའི་ཚེ། །གནས་དེར་སྐྱེས་པའི་ལུས་ཀྱི་བདེ་

[022B] །ཆེས་ཆེར་ལྷག་པའི་ཡིད་ཀྱི་སྡུག་བསྔལ་གྱིས། །བསྐྱེད་པའི་མྱ་ངན་མེ་ལྕེ་འབར་བས་བསྲེག་ཚེ་རབས་མང་པོར་ལེགས་པར་སྤྱད་པའི་ལས། །འབད་པས་བསྒྲུབས་པའི་འབྲས་བུ་སྤྱད་པས་ཟད། །བག་མེད་དབང་གིས་ངན་འགྲོའི་རྒྱུ་བསྒྲུབས་པས། །སླར་
ཡང་ངན་སེང་གནས་སུ་ལྷུང་བར་འགྱུར། །འདོད་ལ་འདུན་པའི་རྣམ་རྟོག་གནོད་སེམས་མེད། །གཉིད་དང་ཡིད་ལ་མདུར་བའི་སྤྱོད་པ་སྤང། །ལུས་དང་སེམས་ལ་གནོད་པའི་སྡུག་བསྔལ་བྲལ། །ཏིང་འཛིན་སྟོབས་ཀྱིས་ཡུན་རིང་བདེར་གནས་པ། །གཟུགས་དང་
གཟུགས་མེད་ལྷ་ཡི་གནས་ཐོབ་ཀྱང། །འདུ་བྱེད་སྡུག་བསྔལ་འཆིང་ལས་མ་གྲོལ་བས། །སྔོན་གྱི་ཏིང་འཛིན་འཕེན་པ་ཟད་པ་ན། །ཕྱིར་ཡང་འོག་ཏུ་ལྷུང་ནས་བརྒྱུད་མར་འཁོར། །དེ་ལྟར་འཁོར་བའི་གཙོ་བོ་ལྷ་མི་ཡང། །སྐྱེ་འཆི་ན་དང་རྒ་ལ་སོགས་པ་ཡི། །
སྡུག་བསྔལ་ཆུ་བོས་སྲིད་བའི་མཚོར་ཁྱེར་ན། །སྲིད་པའི་བདེ་ལ་ཆགས་པར་མི་རིགས་མོད། །འོན་ཀྱང་སྲེད་པས་བློ་མིག་བསྒྲིབས་པ་ཡིས། །སྡུག་བསྔལ་བདེ་བར་འཛིན་པའི་ལོག་ཤེས་ཅན། །ཕྱིན་ཅི་ལོག་གི་རྟོག་པས་བསྒྲིབས་པ་བདག་སྲིད་པའི་ཆུ་བོ་ཆེ་
ལས་བསྒྲལ་དུ་གསོལ། །འདོད་པའི་འདམ་དུ་བྱིང་བས་ཐར་བའི་ལམ་ལས་གོལ། །མ་རིག་འཐིབས་པོར་ཞུགས་པས་ཤེས་རབ་མིག་དང་བྲལ། །སྤྲོས་པའི་གཟེབ་ཏུ་ཚུད་པས་འཁོར་བའི་བཙོན་རར་བཅིངས། །ལས་ཀྱིས་མནར་བ་བདག་ནི་ཁྱེད་ཀྱི་ཐུགས་རྗེའི་
གནས། །འཇིགས་རུང་འཁོར་བའི་གཡང་ས་འགེགས་པ་ལ། །དྲི་མེད་མང་དུ་ཐོས་ལ་བརྟེན་པ་ཡི། །ཚུལ་བཞིན་དཔྱོད་པའི་རྣམ་དག་རིགས་སྟོབས་ཀྱིས། །མཐའ་ཡས་གསུང་རབ་རྣམས་ཀྱི་དྲང་ངེས་ཚུལ། །ཇི་བཞིན་ཕྱེད་པས་གཞན་དྲིང་མི་འཇག་པའི། །

[023A]༄༅། །མཁས་པའི་གོ་འཕང་ངེས་པར་རྙེད་དགོས་ཀྱང། །རྒྱལ་བའི་དགོངས་པ་ཕྲ་མོ་སྨོས་ཅི་དགོས། །འཇུག་ལྡོག་གནས་ནི་ཤིན་ཏུ་རགས་པ་ལའང། །བདག་གི་བློ་མིག་ཆེས་ཆེར་གསལ་མ་གྱུར། །ད་དུང་རབ་རྨོངས་དགྲ་འདིས་བདག་གི་
སྙིང། །རིང་དུ་བསྒྲིབས་ན་གྲོལ་བའི་སྐབས་མེད་པ། །ཚུལ་འདི་དགོངས་ལ་སྙིང་གི་མུན་པ་སོལ། །རྒྱལ་བ་རྒྱལ་སྲས་སྤྱན་སྔར་རིག་གནས་ལ། །མང་ཐོས་རྒྱ་མཚོས་སྐྱེ་བ་དུ་མ་རུ། །ཡང་ཡང་སྦྱངས་པའི་བག་ཆགས་ལེགས་སད་པ། །འགྲོ་ལ་ལ་
བཟང་མཚོན་པའི་མིག་གཅིག་པུ། །སྔོན་གྱི་དམ་པ་རྣམས་ཀྱིས་ཡལ་བར་དོར། །དེ་ཕྱིར་མགོན་དང་བྲལ་བའི་ཕོངས་པ་བདག་ཕྱོགས་རྣམས་བསླད་པའི་འགྲོན་པོ་བཞིན་གྱུར་པས། །བརྩེ་ཆེན་ཁྱོད་ཀྱིས་རྗེས་སུ་བཟུང་བའི་དུས། །ཡང་དང་
ཡང་དུ་གུས་པས་བསྟེན་པའི་སྐྱབས། །བྱམས་པ་བྱམས་པས་འགྲོ་བ་སྒྲོལ་བ་ཁྱོད། །མྱུར་བ་མྱུར་བར་བྱོན་ནས་བདག་གི་ནི། །སྐྱེ་བ་སྐྱེ་བར་ཐེག་མཆོག་བཤེས་གཉེན་མཛོད། །རྟག་ཏུ་བརྩེ་བས་ལུས་ཅན་མཐའ་དག་ལ། །རྒྱུན་མི་ཆད་པར་
གཟིགས་པ་ཁྱེད་དྲུང་དུ། །ཁྱོད་ཀྱི་ཡོན་ཏན་དྲན་པས་དང་བའི་ཡིད། །ཉིན་རེ་བཞིན་དུ་སླབ་པར་བགྱིས་ན་ཡང། །གནས་ཀྱིས་བསྐལ་ཞིང་སླར་ཡང་དབེན་པའི་རོ། །རབ་ཏུ་མྱང་ཕྱིར་ཐག་རིང་གནས་སུ་ནི། །འཇུག་པར་འདོད་པས་ལུས་ཀྱིས་བགྲོད་
མི་ནུས། །དེས་ན་བསོད་ནམས་ཞིང་གི་དམ་པ་ཁྱོད། །མཉེས་པར་བགྱི་སླད་ལྷག་བསམ་དག་པ་ཡིས། །རིན་ཆེན་ས་ལེ་སྦྲམ་དང་ལྷ་ཡི་དར། །དགེ་སློང་རྣམས་ལ་ཐུབ་པས་བསྔགས་པ་ཡི། །ཆོས་གོས་གསུམ་དང་གསིལ་བྱེད་དྲང་སྲོང་སྣད། །

[023B] །བཀོད་ལེགས་ཡིད་འཕྲོག་མཆོད་པ་ནམ་མཁའི་ཁྱོན། །ཡོངས་སུ་བཀང་སྟེ་རྐང་གཉིས་གཙོ་བོ་ལ། །ཞེན་མེད་མ་ཆགས་བློ་ཡིས་དབུལ་བར་བགྱི། །དེ་ལས་འོངས་པའི་རབ་དཀར་དགེ་བའི་ཚོགས། །
གང་དེས་སྲིད་པར་ཡུན་རིངས་འཁྱམས་པ་ན། །སྡུག་བསྔལ་བྱེ་བས་མནར་ཞིང་བདེ་བས་ཕོངས། །མ་ལུས་འགྲོ་བའི་སྐྱབས་སུ་བདག་གྱུར་ཅིག་འཇིག་རྟེན་འདྲེན་པའི་གོ་འཕང་དམ་པ་ལ། །རེག་པར་མ་གྱུར་སྐྱེ་བ་ཐམས་ཅད་དུ། །ཚངས་སྤྱོད་ཡོངས་སུ་དག་པའི་རབ་བྱུང་རྟེན། །
རྟེན་ནས་ཐེག་མཆོག་རིགས་ན་སད་པར་ཤོག་བཟོད་ལྡན་དྲང་ཞིང་གྱ་གྱུ་མེད་པ་དང། །མཞུམ་སྙིང་སྟོབས་ཤུགས་དྲག་དད་པ་དང། །གུས་དང་རྟག་ཏུ་སྦྱོར་བའི་བརྩོན་འགྲུས་དང། །རྣམ་དཔྱོད་ཤེས་རབ་ཕུལ་བྱུང་ཐོབ་པར་ཤོག་རྒྱལ་བའི་དགོངས་པ་རྣམ་དག་རིགས་སྟོབས་
ཀྱིས༑ ༑ཇི་བཞིན་རྙེད་ནས་རང་གིས་དགོངས་པ་ལྟར། །བརྩེ་བས་དྲངས་པའི་ཐབས་མཁས་སྤྱོད་པ་ཡིས། །གཞན་ལ་སྟོན་ལ་མཁས་པའི་མཐར་སོན་པའི། །བཤེས་གཉེན་བསྟེན་ནས་མང་ཐོས་རྒྱ་མཚོ་ལ། །རིང་དུ་སྦྱངས་པས་ཐེ་ཚོམ་ཀུན་བཅད་ནས། །ཐོས་པའི་དོན་རྣམས་
ཚུལ་བཞིན་བསྒྲུབས་པ་ཡིས། །བདེ་བར་གཤེགས་རྣམས་མཉེས་པར་བྱེད་པར་ཤོག་ཐུབ་པས་བཅས་པའི་མཚམས་ལས་མི་འདའ་ཞིང། །རྒྱལ་བའི་གདུང་འཚོབ་དགེ་བའི་བཤེས་ལ་གུས། །དབང་པོ་རབ་རྣོ་ལོག་སྒྲུབ་སྐྱོན་དང་བྲལ། །ཡོངས་སུ་དག་པའི་འཁོར་དང་
ལྡན་པར་ཤོག་ནག་པོའི་ཕྱོགས་ཀྱིས་ཡིད་ནི་བསྐྱོད་པ་ཡིས། །ཚོགས་པའི་ཆོས་སྤྱོད་དགའ་སྟོན་མྱོང་བའི་གེགས། །བདུད་ཀྱི་གཉེན་དུ་གྱུར་བའི་སྡིག་གྲོགས་དང། །སྐད་ཅིག་ཙམ་ཡང་ཕྲད་པར་མ་གྱུར་ཅིག་ཐུབ་དབང་རྗེས་སུ་གུས་པས་སློབ་པའི་ཚེ། །རླབས་

[024A]༄༅། །ཆན་སྤྱོད་པ་རྫོགས་པར་བྱེད་པའི་གེགས། །སྐལ་བ་ངན་པའི་རྗེས་འགྲོ་བདུད་ཀྱི་ལས། །བར་དུ་གཅོད་པའི་མིང་ཡང་མེད་པར་ཤོག་གང་དང་ལྡན་ན་དམ་པ་དགའ་བྱེད་པ། །དགེ་སྦྱོང་རྒྱན་དུ་འདྲེན་པས་བསྔགས་པ་ཡི། །བྱང་ཆུབ་སྤྱོད་པའི་རྗེས་སུ་མཐུན་པའི་རྐྱེན། །མ་ལུས་
ཐོགས་པ་མེད་པར་འགྲུབ་པར་ཤོག་བྱང་ཆུབ་སྤྱོད་ཚེ་གདུལ་བྱའི་གནས་ཀུན་ཡང། །རྣམ་དག་བསླབ་པས་བསྡམས་པའི་རབ་བྱུང་ལ། །འགོད་ཅིང་དེ་ལ་འོས་པའི་ཡོ་བྱད་རྣམས། །བསམས་པ་ཙམ་གྱིས་མ་ལུས་སྩོལ་བར་ཤོག་དེང་ནས་བརྩམས་ཏེ་ཚེ་རབས་ཐམས་ཅད་དུ། །ལུས་ངག་
ཡིད་ཀྱིས་རྩོམ་པ་གང་བགྱིས་པ། །དེ་དག་ཐམས་ཅད་མཐའ་ཡས་འགྲོ་བ་ལ། །གནས་སྐབས་ཀུན་ཏུ་ཕན་པའི་རྒྱུར་གྱུར་ཅིག་བུ་སྡུག་ཤི་བའི་དུས་ཀྱི་མ་བཞིན་དུ། །སྡུག་བསྔལ་ཀུན་གྱིས་མནར་བའི་འགྲོ་བ་ཀུན། །རྟག་ཏུ་ཡིད་ལ་གཅགས་པའི་བརྩེ་བ་ཡིས། །བདོག་པ་ཐམས་ཅད་དེ་ལ་
གཏོང་པར་ཤོག་མོས་སྤྱོད་ས་ཡི་དྲི་མ་སྦྱོང་བ་ན། །འདས་དང་མ་འོངས་ད་ལྟར་བྱུང་བ་ཡི། །ཚུ་རོལ་མཐོང་བའི་རྒྱལ་སྲས་ནང་ན་བདག་གསེར་གྱིས་འཛིན་དབུས་ན་ལྷུན་པོ་བཞིན། །སྤྱན་དང་མངོན་ཤེས་མང་དུ་ཐོས་པ་སོགས། །ཡོན་ཏན་ཀུན་གྱིས་རབ་ཏུ་མཐོ་བ་དང། །བྱིས་པའི་རྒུད་
པ་ཀུན་ལས་འདས་གྱུར་ཏེ། །གཞན་དྲིང་མི་འཇོག་སྤོབས་པ་ཐོབ་པར་ཤོག་རྒྱལ་སྲས་འཕགས་པའི་ས་ལ་སློབ་པ་ན། །སར་གནས་དཔའ་བོ་དུས་གསུམ་ཐམས་ཅད་དུ། །ཡོངས་སུ་གཤེགས་པ་རྣམས་ཀྱི་ཁྲོད་ན་བདག་བྱ་ལམ་བགྲོད་ལ་འདབ་བཟང་དབང་པོ་བཞིན། །
རྒྱལ་སྲས་གཞན་གྱིས་དཔག་པར་དཀའ་བ་ཡི། །ཤིན་ཏུ་རྒྱ་ཆེའི་ཤེས་བྱའི་གནས་རྣམས་ལ། །དྲི་མེད་མཁྱེན་པ་ཐོགས་པ་མེད་འཇུག་ཅིང། །རླབས་ཆེན་སྤྱོད་པའི་གཏེར་དུ་འགྱུར་བར་ཤོག་དེ་ལྟར་སྤྱད་པའི་འབྲས་བུ་གྲུབ་པ་ན། །དུས་གསུམ་རྒྱལ་བ་

[024B] །འཁོར་དང་མཛད་པ་སྐུ་ཚེ་སྨོན་ལམ་རྣམས། །གང་ཡིན་གཅིག་ཏུ་བསྡོམས་པ་དེ་དག་ཀུན། །ཐབས་མཁས་སྤྱོད་པས་ཡོངས་སུ་རྫོགས་གྱུར་ནས། །རིང་ནས་ཡིད་ལ་བརྣགས་པའི་འགྲོ་བ་འདི། །དམ་ཆོས་བདུད་རྩིའི་ཆར་ཆེན་ཕབ་པ་
ཡིས། །སྐད་ཅིག་གཅིག་ལ་བདག་གིས་སྒྲོལ་བར་ཤོག་ལྷ་དང་བཅས་པའི་འཇིག་རྟེན་ཀུན་གྱི་སྐྱབས་གཅིག་པུ་རྒྱལ་བ་བྱམས་པ་མགོན་པོ་ལ་སྨྲེ་སྔགས་ཀྱི་སྒོ་ནས་བསྟོད་པ་ཚངས་པའི་ཅོད་པན་ཞེས་བྱ་བ་འདི་ནི། མང་དུ་ཐོས་པའི་རྒྱལ་ཁམས་པ་བློ་བཟང་
གྲགས་པའི་དཔལ་གྱིས་ལྷོ་བྲག་སྟོང་རི་ཉི་ཤར་གྱི་དབེན་གནས་སུ་སྦྱར་བ་དགེ་ལེགས་སུ་གྱུར་ཅིག་



﻿༄༅། །བྱམས་བསྟོད་ཚངས་པའི་ཅོད་པན་གྱི་དགོངས་འགྲེལ་ལམ་མཆོག་གསལ་བྱེད་ཅེས་བྱ་བ་བཞུགས་སོ།།

[001B] །ན་མོ་གུ་རུ་མཉྫུ་ཤའི་ཡེ། སྙིང་སྟོབས་ཐོག་མའི་དུས་ནས་ཕུལ་དུ་བྱུང། །དཀའ་སྤྱད་རྒྱལ་སྲས་གཞན་གྱིས་འགྲན་མི་ནུས། །
བཀའ་དྲིན་སངས་རྒྱས་ཀུན་ལས་རབ་ལྷག་པའི། །མཉམ་མེད་ཤཱཀྱ་སེང་གེས་དགེ་ལེགས་སྩོལ། །བྱམས་པའི་ཆབ་ཀྱིས་ཞེ་སྡང་མེ་དཔུང་བཅིལ། །མཁྱེན་པའི་
ཞུགས་ཀྱིས་མཚན་འཛིན་བུད་ཤིང་བསྲེགས། །གསུང་འཕྲིན་ལྕགས་ཀྱུས་འགྲོ་ཀུན་འདྲེན་མཛད་པའི། །རྒྱལ་ཚབ་དམ་པས་བདག་སོགས་ཡང་འདྲེན་མཛོད། །
འཁྲུལ་བྲལ་ལེགས་བཤད་བཟང་པོའི་གདུང་བྱེད་ཀྱིས། །ཐུབ་བསྟན་རི་ཐང་གཅིག་ཆར་གསལ་མཛད་པའི། འཇམ་མགོན་བློ་བཟང་སྣང་བའི་གཏེར་ཆེན་གྱིས། །
བདག་བློའི་མུན་ཆེན་སེལ་བའི་བྱིན་ཆེན་སྩོལ། །སྔོན་བྱོན་དམ་པས་འདུལ་བར་མི་ནུས་པའི། །སྐལ་དམན་བདག་ལ་ཐ་མལ་གཟུགས་བསྟན་ནས། །རྒྱལ་བའི་

[002A] །གསུང་གི་འཕྲིན་ལས་སྒྲུབ་མཛད་པའི། །བཤེས་གཉེན་རྣམས་ཀྱིས་སླར་ཡང་བདག་སྐྱོངས་ཤིག་བློ་བཟང་རྒྱལ་བའི་མགྲིན་པར་ཡོངས་
འཁྱིལ་བའི། །ལེགས་བཤད་ཉལ་འགྲོའི་གཏེར་གྱི་ཆ་ཤས་གཅིག་བྱམས་བསྟོད་ཚངས་པའི་ཅོད་པན་འདི་ཉིད་ཀྱི། །དགོངས་དོན་གསལ་བྱེད་མེ་ལོང་དེང་འདིར་
འགོད༑ ༑འདིར་འཇམ་མགོན་བླ་མ་ཙོང་ཁ་པ་ཆེན་པོའི་མཛད་པའི་རྗེ་བཙུན་བྱམས་མགོན་གྱི་བསྟོད་པ་ཚངས་པའི་ཅོད་པན་འདི་ཉིད་ཀྱི་དོན་འཆད་པ་ལ་གཉིས། གླེང་
བསླང་བ་དང་དོན་བཤད་པའོ། །དང་པོ་ནི། རྗེ་བཙུན་ཙོང་ཁ་པ་ཆེན་པོས་རྫིང་ཕྱིའི་བྱམས་པའི་ཞིག་གསོས་མཛད་ནས། །ལྷོ་བྲག་བྲ་པོ་དགོན་པར་བྱོན། །གནས་
དེར་ཟླ་བ་བདུན་ཙམ་བཞུགས། དེ་ནས་རྒྱ་གར་ཤིང་གི་རི་ལ་འབྱོན་པར་ཆས་པའི་སྐབས་སུ། རྗེ་བཙུན་འཇམ་པའི་དབྱངས་ཀྱིས། རྫིང་ཕྱིའི་ཇོ་བོ་ལ་དགེ་སྦྱོང་གི་

[002B] ཕྱིས་འདུལ་བའི་བསླབ་ཁྲིམས་རྣམ་པར་དག་པ་ལ་བརྟེན་ནས་
བསྟན་པ་ལ་ཕན་པ་རྒྱ་ཆེན་པོ་འབྱུང་བའི་རྟེན་འབྲེལ་ཡོད་དོ། །ཞེས་གསུངས་པ་ལ་བརྟེན་ནས་དེ་ལྟར་མཛད་པར་གསང་བའི་རྣམ་ཐར་རིན་པོ་ཆེའི་སྙེམ་ལས་བཤད་པ་ལྟར་རོ། །གཉིས་པ་ལ་གསུམ། བཤད་པ་ལ་འཇུག་
པ༑ བཤད་པ་ཉིད་དགོད་པ། བཤད་པ་མཐར་ཕྱིན་པའི་ཚུལ་ལོ། །དང་པོ་ནི། ན་མོ་ཤྲཱི་གུ་རུ། ཞེས་པ་ནས། མི་ཕམ་མགོན་ལ་བསྟོད། ཅེས་གསུངས་ཏེ། དཔལ་ལྡན་བླ་མ་འཇམ་པའི་དབྱངས་ལ་
ཕྱག་འཚལ་ལོ། །ཞེས་པ་ནི་གོ་སླའོ། །མཉེས་བཤིན་ཏེ་སེམས་ཤིན་ཏུ་འཇམ་ཞིང་དུལ་བར་བྱས་པའི་བྱམས་པའི་ཆུས་ཐུགས་རྒྱུད་དུས་རྟག་ཏུ་བརླན་པ་ཡིན་མོད། དེ་ལྟན་ཡང་ནག་པོའི་རྩ་ལག་སྟེ་བདུད་འདོད་
ལྷག་ཉན་དང་བཅས་པ་སྲེག་པ་སྟེ་འཇོམས་པར་མཛད་པ་དང། ཤིན་ཏུ་བཅད་པར་དཀའ་བའི་སྲིད་པའི་འཆིང་བ་རང་བཞིན་མེད་པར་རྟོགས་པའི་ཤེས་རབ་ཀྱིས་བཅད་ཀྱང། གཞན་དོན་ཁུར་དུ་འཁྱེར་བའི་སྙིང་རྗེ་ཆེན་པོས་འཁོར་བའི་
གནས་སུ་དམ་དུ་བཅིངས་ཤིང། ཆགས་སྡང་ཉེ་བར་ཞི་བའི་བཏང་སྙོམས་ཆེན་པོ་དང་དུས་རྒྱུན་ཏུ་ལྡན་ཡང། བདག་པས་སེམས་ཅན་གཞན་ལ་གཅེས་པར་འཛིན་པའི་འཕགས་མཆོག་འཇམ་པའི་དབྱངས་ཀྱི་ཞབས་ལ་

[003A]༄༅། །སྒོ་གསུམ་གུས་པས་བཏུད་ནས། རྒྱལ་བ་མི་ཕམ་མགོན་པོ་ལ་བསྟོད་པར་བགྱིའོ། །ཞེས་མཆོད་བརྗོད་དང་རྩོམ་པར་དམ་བཅའ་བ་མཛད་དོ། །གཉིས་པ་ལ་གཉིས། ཡོན་ཏན་བརྗོད་པའི་སྒོ་
ནས་བསྟོད་ཅིང་ཐུགས་དགོངས་གཏང་པར་གསོལ་བ། འདོད་བྱའི་དོན་སྒྲུབ་པའི་གསོལ་འདེབས་སོགས་བྱ་བའོ། དང་པོ་ནི། གདོང་བཞིས་མང་པོའི་ཞལ་ནས་རབ་ཏུ་བསྔགས། །ཞེས་པ་ནས། སྨྲེ་སྔགས་སྒོ་ནས་
སྨ་ལ་ཡུད་ཙམ་དགོངས། ཞེས་གསུངས་ཏེ། གདོང་བཞི་སྟེ་ལྷ་ཚངས་བས་མང་པོའི་ཞལ་ནས་རབ་ཏུ་བསྔགས་ཤིང། སྤྱན་སྟོང་ལྡན་པ་སྟེ་བརྒྱ་བྱིན་གྱིས་དང་བས་དུས་རྒྱུན་ཏུ་བ་ལྟ་ལ། དགའི་མའི་བདག་པོ་སྟེ་བདུད་
དགའ་རབ་དབང་ཕྱུག་གིས་སེམས་ཁེངས་པའི་དྲེགས་པ་བཏང་ནས་བཏུང་བའི་ཡུལ་དུ་གྱུར་བ། རྒྱལ་ཚབ་མི་ཕམ་མགོན་པོའི་ཞབས་ལ་གུས་པ་ཆེན་པོས་ཕྱག་བགྱིའོ། ཞེས་པ་ནི་ཚིགས་བཅད་དང་པོའི་དོན་ནོ། །
ཚངས་པས་ཐིག་ལེ་མཆོག་མ་ལ་ཆགས་པས་གདོང་བཞི་སྤྲུལ་པ་དང། བརྒྱ་བྱིན་གྱིས་ཤོལ་མེད་མའི་མངལ་དུ་ཡིབ་པའི་རྐྱེན་གྱིས་མིག་སྟོང་འབྱུང་བར་བཤད་ཚུལ་རྣམས་མངས་སུ་དགོས་ནས་མ་བྲིས་ཏེ། མངོན་བརྗོད་
ཀྱི་བསྟན་བཅོས་སོགས་ལས་ཤེས་པར་བྱའོ། །ཤིན་ཏུ་དང་བའི་རྒྱ་མཚོལ་འདབ་བརྒྱ་པ་སྟེ་པདྨས་མཛེས་པ་བསྐྱེད་ཅིང་པདྨ་དེ་ཉིད་ལ་ཡང་ཉིན་བྱེད་དབང་པོའི་འོད་ཀྱིས་མཛེས་པ་བསྐྱེད་པ་དང། སྤྲིན་སོགས་ཀྱིས་དག་པའི་ནམ་

[003B] མཚན་དང་དཔེ་བྱད་བཟང་པོའི་ཕྲེང་བས་རྒྱལ་བ་བྱམས་པ་གང་གི་སྐུ་ལ་མཛེས་པ་བསྐྱེད་ཅིང་སྐུ་
དེས་ཀྱང་མཐོང་མ་ཐག་ཏུ་མཐོང་བོ་པའི་འགྲོ་བ་དེའི་ཡིད་འཕྲོག་པའི་དགའ་བ་བསྐྱེད་པར་མཛད་པའི་བྱམས་མགོན་དམ་པའི་ཞབས་ཀྱི་པདྨོ་སྐྱེ་ཞིང་སྐྱེ་བ་ཐམས་ཅད་དུ་བདག་གི་གཙུག་ན་མཛེས་པར་གྱུར་ཅིག་ཅེས་པ་ནི་
ཚིགས་བཅད་གཉིས་པའི་དོན་ནོ། བདུད་བཞི་ཕྲ་དགས་ཐམས་ཅད་འཇོམས་པར་མཛད་ཅིང། འཁོར་གྱི་ནང་དུ་རང་གི་ཀུན་སྤྱོད་ངན་པ་གཞན་གྱིས་ཤེས་ཀྱིས་དོགས་པའི་འཇིགས་པ་ཀུན་དང་བྲལ་བ་དང། འཇིག་རྟེན་འགྲན་
པ་གཞན་མེད་པས་ན་མཚུངས་པ་མེད་ཅིང། མི་མཐུན་ཕྱོགས་ཐམས་ཅད་ཀྱིས་རྫི་བར་མི་ནུས་པས་དཔའ་བོ་དང། ས་འོག་ས་སྟེང་ས་བླ་སྟེ་སྲིད་པ་གསུམ་གྱི་སྐལ་པ་དང་ལྡན་པའི་གདུལ་བྱ་རྣམས་ཀྱི་སྟོན་པ་མཆོག་
ཡིན་ཞིང། ཉམ་ང་བའི་གནས་སུ་ལྟུང་བའི་འགྲོ་བ་རྣམས་ལ་དུས་རྟག་ཏུ་ཐུགས་རྗེ་ཆེན་པོས་གཟིགས་པའི་རྣམ་འདྲེན་དམ་པ་ཁྱོད་ཀྱིས་ཞབས་ལ་ཕྱག་འཚལ་ལོ། །ཞེས་པ་ནི་ཚོགས་བཅད་གསུམ་པའི་དོན་ནོ། །གྲངས་
མཐའ་ཡས་པའི་ཤེས་བྱ་ཐམས་ཅད་ལ་ཐོགས་མེད་པར་འཇུག་པའི་མཁྱེན་པའི་སྡོབས་ཀྱིས་མ་རུངས་པའི་བདུད་ཀྱི་སྡེ་ཐམས་ཅད། གནམ་ལྕགས་ཀྱི་སེར་པ་སྟེང་དུ་བབས་པའི་མེ་ཏོག་གཞོན་ནུ་བཞིན་ཏུ་ཕམ་པར་མཛད་

[004A]༄༅། །བའི་སྟོབས་བཅུའི་དཔལ་གྱིས་རབ་ཏུ་བརྗིད་པ་ཁྱོད་ཀྱི་ཞབས་ལ་ཕྱག་འཚལ་ལོ། །ཞེས་པ་ནི་ཚིགས་བཅད་བཞི་པའི་དོན་ཏེ། ཚིགས་བཅད་འདིའི་མཐར་གོང་གི་ཞབས་ལ་ཕྱག་འཚལ་ལོ་ཞེས་པ་སྦྱོར་དགོས་
ཏེ༑ གང་ཞིག་གང་དང་འབྲེལ་བ་ནི། །རིང་ན་འདུག་ཀྱང་དེ་དང་དེ། །ཞེས་གསུངས་པའི་ཕྱིར། དཔེར་ན་དབུ་མ་ལ་འཇུག་པར། འགྲོ་བ་གཡོ་བའི་ཆུ་ཡིན་ནང་གི་ཟླ་བ་ལྟར། །གཡོ་དང་རང་བཞིན་ཉིད་ཀྱིས་སྟོང་བར་མཐོད་བ་ཡིས།།
ཞེས་པའི་མཐར་གོང་གི་སྙིང་རྗེར་གྱུར་གང་དེ་ལ་འདུད། ཅེས་བ་སྦྱར་བ་བཞིན་ཏེ། འོག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། །སྟོབས་བཅུ་ནི། གནས་དང་གནས་མ་ཡིན་པ་དང། ལས་ཀྱི་རྣམ་སྨིན་དང། མོས་པ་སྣ་ཚོགས་
དང། ཁམས་སྣ་ཚོགས་དང། དབང་པོའི་རིམ་པ་དང། ཐམས་ཅད་དུ་འགྲོ་བའི་ལམ་དང། ཀུན་ཉོན་རྣམ་བྱང་དང། སྔོན་གྱི་གནས་དང། འཆི་འཕོ་སྐྱེ་བ་དང། ཟག་པ་ཟད་པ་མཁྱེན་པའི་སྟོབས་སོ། །ཕས་རྒོལ་གླང་པོ་ཆེ་
དྲེགས་པའི་ཀླད་པ་འགེམས་པ་སྟེ་ང་རྒྱལ་འཇོམས་ཤིང། ལེགས་པར་བཤད་པའི་སྒྲ་ཆེན་པོ་འཁོར་མང་པོའི་དབུས་སུ་བསྒྲགས་པས། སྨྲ་བ་ངན་པའི་ཝ་སྐྱེས་མཐར་ཏེ་ཕམ་པར་མཛད་པའི་མི་འཇིགས་པ་བཞི་དང་ལྡན་པའི་མིའི་སེང་
གེ་ཁྱོད་ཀྱི་ཞབས་ལ་ཕྱག་འཚལ་ལོ། །ཞེས་པ་ནི་ཚིགས་བཅད་ལྔ་པའི་དོན་ཏེ། མི་འཇིགས་པ་བཞི་ནི། རང་ཉིད་རྟོགས་པ་ཕུན་ཚོགས་སུ་དམ་བཅས་པ་དང། རང་ཉིད་སྤངས་པ་ཕུན་ཚོགས་སུ་དམ་བཅས་པ་དང། བར་དུ་གཅོད་

[004B] ངེས་པར་འབྱུང་བའི་ལམ་བསྟན་པ་ལ་མི་འཇིགས་པ་བཞིའོ། །སེམས་ཁེངས་པས་མཐོ་བའི་འཇིག་རྟེན་གྱི་མེས་པོ་ཚངས་པ་དང། ཉག་ཕྲན་སྟེ་མདའ་ལྔའི་བདག་པོ་དགའ་རབ་དབང་ཕྱུག་གམ། ལྷ་མིན་གྱུ་བུ་མོ་
ཉག་ཕྲན་གྱི་བདག་པོ་སྟེ་ཁྱོ་འདོད་ལྟའི་བུ་མོ་འགག་བ་དང། ཤེས་རབ་ཀྱིས་རློམ་པའི་དགེ་སྦྱོང་དང་བྲམ་ཟེ་ལ་སོགས་པ་གང་གིས་ཀྱང་སྨྲ་བར་མི་ནུས་པའི་ཆོས་ཀྱི་འཁོར་ལོ་མཆོག་བསྐོར་བའི་སྒོ་ནས་འགྲོ་བ་རྣམས་ལ་བྱམས་པའི་མཛད་བཤེས་
མི་ཕམ་མགོན་པོ་ཁྱོད་ཀྱི་ཞབས་ལ་ཕྱག་འཚལ་ལོ། །ཞེས་པ་ནི་ཚིགས་བཅད་དྲུག་པའི་དོན་ནོ། །སྐུ་དང་གསུང་ལ་འཁྲུལ་པའི་མིང་ཡང་མེད་པ་སྟེ་སྤྲུལ་ནག་པོ་རྐང་པས་རྫི་བ་ལ་སོགས་པའི་འཁྲུལ་པ་མི་མངའ་བའི་ལུས་ཀྱི་ལས་
དག་པ་དང། ལམ་སྟོར་ནས་ཅ་ཅོའི་སྒྲ་འབྱིན་བ་ལ་སོགས་པའི་ཁྲུལ་བ་མི་མངའ་བའི་ངག་གི་ལས་དག་པ་དང། དྲན་པ་མ་ཉམས་པ་སྟེ་བརྗེད་ནས་བྱ་བ་ཤོར་བ་དང་དུས་ལས་ཡོལ་བའི་དྲན་པ་ཉམས་པ་མི་མངའ་བ་དང། རྟག་ཏུ་
མཉམ་པར་བཞག་པ་སྟེ་སྙོམས་པར་ཞུགས་རུང་མ་ཞུགས་རུང་དུས་ཐམས་ཅད་དུ་ཐུགས་མཉམ་པར་མ་བཞག་པ་མི་མངའ་བ་དང། ཐ་དད་འཛིན་པ་མ་བརྟགས་བཏང་སྙོམས་ཀྱིས་དབེན་པ་སྟེ་སྲིད་ཞི་ལ་དོན་དམ་པར་ཐ་དད་དུ་འཛིན་པ་
མ་བརྟགས་བཏང་སྙོམས་ཀྱིས་དབེན་པ་སྟེ་སྲིད་ཞིལ་དོན་དམ་པར་ཐ་དད་དུ་འཛིན་པའི་འདུ་ཤེས་མི་མངའ་བ་དང། སེམས་ཅན་འདུལ་བའི་དུས་ལ་སོགས་པ་སོ་སོར་མ་བརྟགས་པར་དེའི་དོན་ཡལ་བར་འདོར་བའི་བཏང་སྙོམས་མི་

[005A]༄༅། །མངའ་བ་བཞི་ནི་ཡིད་ཀྱི་ལས་དག་པ་སྟེ། དེ་ལྟར་སྤྱོད་པ་མ་འདྲེས་པ་དྲུག་དང་ལྡན་པའི་ཕྱིར་བྱམས་མགོན་ཁྱོད་ཀྱི་སྤྱོད་པ་ཡོངས་སུ་དག་པ་དང་འདུན་པ་དང་ནི་བརྩོན་འགྲུས་དང་དྲན་པ་དང། ཏིང་ངེ་འཛིན་
དང་ཤེས་རབ་དང་རྣམ་པར་གྲོལ་བ་ལ་ཉམས་པའི་གོ་སྐབས་མ་ལུས་པ་རིང་དུ་མཛད་པ་སྟེ། དུས་ཐམས་ཅད་དུ་སེམས་ཅན་གྱི་དོན་མ་དད་པ་ལ་རྒྱུན་མི་འཆད་པར་འདོད་པ་འབྱུང་བའི་འདུན་པ་ཉམས་པ་མི་མངའ་བ་དང། སེམས་ཅན་གྱི་དོན་དུ་
ཞིང་ཁམས་མཐའ་ཡས་པར་གཤེགས་པའི་བརྩོན་འགྲུས་ཉམས་པ་མི་མངའ་བ་དང། སངས་རྒྱས་ནས་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དང་དེ་འདུལ་བའི་ཐབས་ལ་སོགས་དྲན་པའི་ལམ་དུ་བཞག་པས་ཕྱིས་དེ་ལ་བསམ་
མི་དགོས་པའི་དྲན་པ་ཉམས་པ་མི་མངའ་བ་དང། ཆོས་ཐམས་ཅད་ཀྱི་དེ་བཞིན་ཉིད་ལ་མཉམ་པར་འཇོག་པའི་ཏིང་ངེ་འཛིན་ཉམས་པ་མི་མངའ་བ་དང། སེམས་ཅན་གྱི་སེམས་ཀྱི་སྤྱོད་པ་དང་ཆོས་སྟོན་པ་མཁྱེན་པ་མི་ཟད་པའི་ཤེས་རབ་ཉམས་
པ་མི་མྦ་བ་དང། འཁོར་བ་ཇི་སྲིད་ཀྱི་བར་དུ་སེམས་ཅན་གྱི་དོན་མཛད་པ་ལ་མི་ཟད་པའི་རྣམ་པར་གྲོལ་བ་ལས་ཉམས་པ་མི་མདའ་བ་སྟེ་རྟོགས་པ་མ་འདྲེས་པ་དྲུག་དང་ལྡན་པ་དེའི་ཕྱིར་བྱམས་མགོན་ཁྱོད་ཀྱི་རྟོགས་པ་བླ་ན་མེད་པ་
དང། འདས་པ་དང་མ་འོངས་པ་དང་ལྟར་བྱུང་བའི་ཤེས་བྱ་ཐམས་ཅད་བཞེད་བ་ཙམ་གྱིས་མཁྱེན་པ་ཙམ་གྱིས་མཁྱེན་པ་ཆགས་པ་མེད་པ་དན་ཐམས་ཅད་ཁྱེན་པ་ཐོགས་པ་མེད་པའི་མཁྱེན་པ་སྟེ་ཡེ་ཤེས་མ་འདྲེས་པ་གསུམ་དག། སྐུ་དང་གསུང་

[005B] སངས་
རྒྱས་ཀྱི་ཆོས་མ་འདྲེས་བ་བཅོ་བརྒྱད་ཀྱི་སྒོ་ནས་སྲིད་པའི་ཕྱི་མཐའ་ཇི་སྲིད་དེ་འཁོར་བ་མ་སྟོངས་ཀྱི་བར་དུ་འགྲོ་པའི་དོན་མཛད་པའི་ཁུར་གྱིས་སྐྱོ་དལ་མེད་པར་དགྱེས་བཞིན་དུ་འཇུག་པ་ཁྱོད་ཀྱི་ཞབས་ལ་ཕྱག་འཚལ་ལོ། ཞེས་པ་ནི་སྒུ་དང་ཞེས་
སོགས་ཚིགས་བཅད་གསུམ་གྱི་དོན་ནོ། དེ་ལྟར་རྒྱ་ཆེ་བའི་ཡོན་ཏན་གྱི་ཕུང་པོ་རབ་ཏུ་རྫོགས་པས་ན། སྐྱོན་རགས་པ་བཅོམ་པར་མ་ཟད་ཕྲ་མོའི་སྐྱོན་ཡང་འཇུག་པའི་གོ་སྐབས་གཏན་ནས་བཅོམ་པ་ཁྱོད་ཀྱི་བརྩེ་
བ་ཆེན་པོའི་ཡུལ་དུ་གྱུར་བ་བདག་སྨྲེ་སྔགས་ཀྱི་སྒོ་ནས་སྨྲ་བ་འདི་རྣམས་ལ་ཡུད་ཙམ་ཞིག་ཐུགས་དགོངས་གཏད་པར་ཞུ། ཞེས་པ་ནི་ཚིགས་བཅད་ཐ་་མའི་དོན་ནོ། །གཉིས་པ་ལ་གཉིས། དལ་འབྱོར་ལ་སྙིང་པོ་ལེན་འདོད་སྐྱེ་བར་གསོལ་
བ་གདབ་བ། སྙིང་པོ་དངོས་ལེན་པའི་དོན་དུ་གསོལ་འདེབས་སོགས་བྱ་བའོ། །སྡུག་བསྔལ་ཆུ་བོ་ཆེ་ལས་སྒྲོལ་བའི་གྲུ། །ཞེས་པ་ནས། བདག་ལ་ཁྱོད་ཀྱིས་ཐུགས་ཀྱིས་གཟིགས་སུ་་གསོལ། ཞེས་གསུངས་ཏེ། སྤྱོང་འཇུག་ལས་
མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །ཞེས་གསུངས་བ་ལྟར། འཁོར་བའི་སྡུག་བསྔལ་གྱི་ཆུ་བོ་ཆེན་པོ་ལས་སྒྲོལ་བའི་གྲུ་ལྟ་བུ་ནི་དལ་འགྱོར་ཚད་བའི་རྟེན་འདི་ཡིན་ན་ཡང། རྟེན་འདི་ཉིད་འཁོར་བ་ལས་སྒྲོལ་བྱེད་

[006A]༄༅། །ཀྱི་ཐབས་སུ་མེ་འཁྱེར་བར། བག་མེད་པ་དང། ལེ་ལོ་དང། གཉིད་དང། བྲེ་མོའི་གཏམ་དང། རྙེང་པ་དང་བཀུར་བསྟི་འདོད་པའི་སྐྱོན་གྱིས་སྤགས་པས། ཚེ་འདི་ཙམ་གྱི་བདེ་བསྒྲུབ་པ་དང་སྡུག་བསྔལ་སེལ་བའི་
ཐབས་འབའ་ཞིག་སེམས་པའི་སྒོ་ནས། རྡོ་བརྡར་བའི་དཔེ་ལྟར་དོན་མེད་པའི་ཕྱོགས་སུ་བཀོལ་བས། གནས་སྐབས་དང་མཐའ་ཐུག་གི་དོན་ཆེན་པོ་བདེ་བླག་ཏུ་སྒྲུབ་པའི་ལུས་བཟང་པོ་ཆུང་གཟོན་པར་བྱེད་པ། ནགས་ཀྱི་མི་བཞིན་དུ་
མིའི་ཤ་ཚུགས་ཅན་ཡིན་པ་ལ་ཕྱུགས་ཀྱི་འདུ་ཤེས་ཅན་བདག་ལ། བྱམས་མགོན་ཁྱོད་ཀྱིས་འགྲོ་བ་རྣམས་ཡ་ཉིན་མཚན་དུས་དྲུག་ཏུ་གཟིགས་པའི་ཐུགས་རྗེ་ཆེན་པོས་གཟིགས་ནས་དལ་འབྱོར་ལ་སྙིང་པོ་ལེན་འདོད་བཅོས་མ་མ་ཡིན་
པ་བསྐྱེད་པར་མཛད་དུ་གསོལ། ཞེས་པའོ། །གཉིས་པ་ལ་གསུམ། སྐྱེས་བུ་ཆུང་དུ་དང་ཐུན་མོང་བའི་ལམ་སྐྱེ་བར་གསོལ་བ་གདབ་པ། སྐྱེས་བུ་འབྲིང་དང་ཐུན་མོང་བའི་ལམ་སྐྱེ་བར་གསོལ་བ་གདབ་པ། སྐྱེས་བུ་ཆེན་པོའི་ལམ་སྐྱེ་
པའི་དོན་དུ་གསོལ་འདེབས་སོགས་བྱ་བའོ། །དང་པོ་ལ་གཉིས། འཆི་བ་མི་རྟག་སོགས་བསམ་པའི་སྒོ་ནས་འཇིག་རྟེན་ཕྱི་མ་དོན་གཉེར་གྱི་བློ་བསྐྱེད་པར་གསོལ་བ་གདབ་པ། ངན་འགྲོའི་སྡུག་བསྔལ་བསམ་པའི་སྒོ་ནས་འཇིག་རྟེན་ཕྱི་
མར་བདེ་བའི་ཐབས་བསྟེན་པར་གསོལ་བ་གདབ་པའོ། །དང་པོ་ལ་གསུམ། ན་རྒ་འཆི་བ་རྗེས་སུ་དྲན་ནས་དལ་འབྱོར་དོན་ལྡན་དུ་བྱེད་པར་གསོལ་བ་གདབ་པ། སྐྱེ་བ་ཕྱི་མར་མཐོ་རིས་ཐོབ་པའི་གདེངས་མེད་ཚུལ་བསམ་པའི་

[006B] མཐོ་རིས་ཐོབ་ཀྱང་ཡིད་བརྟན་དུ་མི་རུང་བའི་ཚུལ་བསམ་པའི་སྒོ་ནས་དལ་འབྱོར་དོན་ལྡན་དུ་བྱེད་པར་གསོལ་བ་གདབ་པའོ། །དང་པོ་ནི། རྙེད་དཀའ་དོན་ཆེའི་དལ་འབྱོར་ཐོབ་པ་ཡང།།
ཞེས་པ་ནས། རབ་རྨོངས་བདག་ལ་བརྩེ་བའི་དུས་ལ་བབ། ཅེས་གསུངས་ཏེ། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་གཉའ་ཤིང་གི་བུ་ཀར་རུ་སྤལ་མགྲིན་ཆུད་ལྟར། །མི་ཉིད་ཤིན་ཏུ་
ཐོབ་དཀར་གསུངས། །ཞེས་པ་ལྟར་ཤིན་ཏུ་རྙེད་པར་དཀའ་ཞིང། སློབ་དཔོན་དཔའ་བོས། གང་ཞིག་ཐོབ་ན་འཁོར་བ་ཡི། །ཕ་རོལ་ཕྱིན་པའི་ས་བོན་བསྐྲུན། །བྱང་ཆུབ་དཔལ་གྱི་ས་བོན་མཆོག། ཡིད་བཞིན་ནོར་བུ་ལས་ལྟག་
པའི༑ ༑ཡོན་ཏན་རྒྱུན་གྱི་མི་རྣམས་ནི། །སུ་ཞིག་འདིར་དེ་འབྲས་མེད་བྱེད། །ཅེས་གསུངས་པ་ལྟར་རྙེད་ན་དོན་ཤིན་ཏུ་ཆེ་བའི་དལ་འབྱོར་ལན་གཅིག་ཐོབ་པ་འདི་ཡང། མི་རྟག་པའི་ཚོམས་ལས་གསུངས་པ་ལྟར་ནམ་འཆི་བའི་
ངེས་པ་མེད་པ་སྟེ་རྒན་གཞོན་གྱི་གོ་རིམ་མ་ངེས་པར་འཆི་བ་དང། ཤྲི་ཛ་ག་ཏ་མི་ཏྲས། ལྷ་ཅིག་ཇི་ལྟར་ཁྱོད་འབྱོར་ཀྱང། །གཤེགས་ནས་འཇིག་རྟེན་གཞན་བཞུང་ཚེ། །མྱ་ངན་ཐང་ལ་དགྲས་བཅོམ་ལྟར། །གཅིག་པུ་སྲས་མེད་
བཙུན་མོ་མིན། །ན་བཟའ་མ་མཆིས་བཤེས་མ་མཆིས། །རྒྱལ་སྲིད་མ་མཆིས་ཁབ་མ་མཆིས། །དཔག་མེད་མཐུ་དཔུང་མངའ་ལགས་ཀྱང། །གཟིགས་སུ་མ་མཆིས་གས་ན་མ་མཆིས། །གཅིག་ཙམ་ཉིད་ཅིག་ཕྱི་ཐག་

[007A]༄༅། །གིས༑ ༑རྗེས་སུ་འབྲང་བའང་མི་མདའོ། །མདོར་ན་ཉིད་ཀྱི་མཚན་ཙམ་ཡང། །དེ་ཚེ་མེད་ན་གཞན་ཅི་སྨོས། ཞེས་གསུངས་པ་ལྟར་འཆི་བའི་དུས་ཀྱི་ཚེན་ལུས་ལོངས་སྤྱོད་འཁོར་གཉེན་བཤེས་ཐམས་ཅད་
དོར་ནས། རང་ཉིད་གཅིག་པུ་འཇིག་རྟེན་ཕ་རོལ་ཏུ་འགྲོ་བ་ཤེས་བཞིན་དུ་མ་དྲན་པར་བློས་མི་འཆི་བའི་ཕྱོགས་འཛིན་བའི་དབང་གིས། ཕྱི་མའི་དོན་དུ་མ་འབད་པར་ལོ་ཟླ་ཞག་རྣམས་དོན་མེད་དུ་འདའ་བར་བྱེད་པ། སྦྱོང་འཇུག་
ནས་གསུངས་པ་ལྟར་ངན་སྔགས་ཀྱིས་མགོ་བ་སྐོར་བའི་མི་བཞིན་དུ་རབ་ཏུ་རྨོངས་པ་བདག་ལ་ཐུགས་བརྩེ་བ་ཆེན་པོའི་དབང་གིས་དལ་འབྱོར་དེན་མེད་དུ་འདའ་བ་ལས་སྐྱོབ་པའི་དུས་ལ་བབ་པོ་ཞེས་པའོ། །གཉིས་པ་ནི། ངེས་པར་
ལེགས་པའི་གོ་འཕང་སྨོས་ཅི་དགོས། །ཞེས་པ་ནས། བདག་ལ་ཁྱེད་ཀྱི་བཏང་སྙོམས་མཛད་ལགས་སུ་སྔ་མ། ཞེས་གསུངས་ཏེ། ངེས་པར་ལེགས་པའི་གོ་འཕང་ཐོབ་པ་ལྟ་སྨོས་ཅི་དགོས། ལམ་སྒྲུབ་པའི་རྟེན་དུ་ཐུབ་པའི་དབང་
པོས་ཡོངས་སུ་བསྔགས་པའི་དོན་ལྟར། སློབ་སྤྲིངས་ལས། བདེ་གཤེགས་ལམ་རྟེན་འགྲོ་བ་འདྲེན་པར་ཆས་གྱར་ཅིང། སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པ། ལམ་དེ་ལྷ་དང་ཀླུ་ཡིས་རྙེད་མིན་ལྷ་མིན་
དང། །མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། ཞེས་བསྔགས་པའི་མཐོ་རིས་ཀྱི་མིའི་ལུས་ཙམ་ཡང་ངེས་པར་ཆེན་པོའི་སྒོ་ནས་རྗེས་སུ་གཟུང་དུ་གསོལ་ཞེས་པའོ། །གསུམ་པ་བརྩེ་བའི་གཏེར་ཆེན་ཁྱེད་

[007B] །གསུམ་པ་ནི། མཐོ་རིས་དཔལ་དང་ལྡན་པའི་ལུས་ཐོབ་ཀྱང། །ཞེས་པ་ནས། བདག་ལ་ཤེས་རབ་
སྒྲོན་མེ་སྩལ་དུ་གསོལ། ཞེས་གསུངས་ཏེ། མཐོ་རིས་ཀྱི་དཔལ་དང་ལྡན་པའི་དལ་འབྱོར་གྱི་ཡུས་རྟེན་ཐོབ་ཀྱང། གསུང་རབ་ཀྱི་དགོངས་དོན་ཚུལ་བཞིན་དུ་འབྱེད་པའི་ཤེས་རབ་ཀྱིས་ཚད་ལ་མ་ནོར་པའི་ལམ་བཟང་པོ་རྙེད་པར་
མ་གྱུར་ན། བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། །ལས་ཀྱི་དབང་གིས་ཕྱིར་ཡང་ས་སྟེང་ལྟུང། །འཁོར་ལོས་སྒྱུར་པ་ཉིད་དུ་གྱུར་ནས་ཀྱང། །འཁོར་པ་དག་ཏུ་ཡང་བྲན་ཉིད་དུ་འགྱུར། །མཐོ་རིས་བུ་མོའི་ནུ་མ་རྐེད་པ་
ལ༑ ༑རེག་པའི་བདེ་བ་ཡུན་རིང་མྱོང་ནས་སླར། །དམྱལ་བར་འཐག་གཅོད་འབར་བའི་འཁྲུལ་འཁོར་གྱི། །རེག་པ་ཤིན་ཏུ་མི་ཟད་བསྟེན་འཚལ་ལོ། །ཞེས་གསུངས་པ་ལྟར་སླར་ཡང་འཁོར་བའི་རྒྱ་མཚོའི་གཏིང་མ་ནང་མེད་
སོགས་སུ་ལྟུང་བར་འགྱུར་བ་དེའི་ཕྱིར་གཏི་མུག་མུན་པའི་སྨག་ཆེན་གྱིས་ཡུན་རིང་པོའི་དུས་སུ་བསྒྲིབས་པའི་དབང་གིས། བླང་དོར་གྱི་གནས་རྣམས་ཇི་ལྟ་བ་བཞིན་འབྱེད་པ་ལ་རྣམ་པ་ཀུན་ནས་འཐོམས་ཤིང་རྨོངས་བར་གྱུར་
བ་བདག་ལ། བླང་དོར་གྱི་གནས་རྣམས་རང་སྟོབས་ཀྱིས་འབྱེད་ནུས་པའི་ཤེས་རབ་སྒྲོན་མེ་སྩལ་དུ་གསོལ་ཞེས་པའོ། །གཉིས་པ་ནི། རབ་འབར་ལྕགས་ཀྱིས་གཞིར་མེ་ལྕེས། ཞེས་པ་ནས། ངན་འགྲོའི་འཇིགས་ལས་སྐྱོབ་

[008A]༄༅། །པའི་དུས་ལ་བཱ་བཱ། ཅེས་གསུངས་ཏེ། ཚ་དམྱལ་ནི། རབ་ཏུ་འབར་པའི་ལྕགས་ཀྱིས་ཀ་གཞིར་གནས་པ་དང་མར་མེའི་སྙིང་པོ་བཞིན་ལུས་ཐམས་ཅད་མེ་ལྕེ་འབར་བས་སྲེག་པར་བྱེད་ཅིང། ལུས་ལ་
མཚོན་ཆ་སྣ་ཚོགས་པའི་ཆར་བ་འབབ་པ་དང། གཤིན་རྗེའི་སྐྱེས་བུ་ཁྲོས་ཤིང་འཇིགས་སུ་རུང་བའི་གསལ་ཤིང་ལ་བསྐྱོན་པ་སྟེ་ལྕགས་ཀྱིས་གསལ་ཤིང་རབ་ཏུ་འབར་བས་འཕོངས་ནས་ཕུག་སྟེ་སྤྱི་བོར་འབྱིན་པ་ལ་སོགས་པ་དང་
ཟངས་ཞུན་ལྟུང་བ་སྟེ་ཟངས་བསྐོལ་བ་ཁར་བླུ་ནས་ནས་ཁ་དང་ལྐོག་མ་དང་རྒྱུ་མ་རྣམས་ཚིག་ནས་རོ་སྨྲན་ནས་འབྱུང་བ་དང། ཕུར་བུས་ལྕེ་ལ་འདེབས་བ་སྟེ་ཁ་ནས་ལྕེ་ཕྱུང་སྟེ་ལྕགས་ཀྱི་ཕུར་བུ་བརྒྱས་བརྒྱངས་ནས་གླང་གི་
ཀོ་བ་ལ་བྱེད་པ་བཞིན་དུ་ཐང་བཅད་དེ་གཉེར་མ་དང་ཁམ་ཁུམ་མེད་པར་བྱེད་པ་ལ་སོགས་པ་མཐའ་ལས་སོ། །གྲང་དམྱལ་ནི། གངས་རིས་བསྐོར་བའི་འཁྱགས་པའི་སྤུབས་སུ་ཆུང་བ་དང། བུ་ཡུག་འཚུབས་པའི་རླུང་གིས་རྟག་
ཏུ་བཏབ་བསལ་ལར་ལུས་ལ་ཆུ་བུར་བརྒྱ་འབྱུང་བ་དང། ལ་ལར་ཆུ་བུར་དེ་རྡོལ་ཞིང་ལུས་ནི་ཚལ་དུ་མར་གས་པའོ། །ཡི་དྭགས་ནི། གདོང་སྐྲས་ཁེབས་པ་ཁ་ནི་ཤིན་ཏུ་བསྐམས་ཤིང་ལྕེས་ལྔག་པའོ། །འདི་ལ་གསུམ་ལས་
ཟས་སྐོམ་ལ་ཕྱིའི་སྒྲིབ་པ་ཡོད་པ་ནི། ཆུ་ཀླུང་མཐོང་སྟེ་བཏུང་བའི་ཕྱིར་བརྒྱུགས་པ་ན་དེར་རལ་གྲི་དང་མདུང་ལ་སོགས་པ་ཐོགས་པའི་སྐྱེས་བུས་འགེགས་ཤིང། ཆུ་ཡང་རྣག་ཁྲག་ཉིད་དུ་མཐོང་ནས་འཐུང་བར་མི་

[008B] །ཟས་སྐོམ་ལ་ནང་གི་སྒྲིབ་པ་ཡོད་པ་ནི། ཁ་ནི་ཁབ་ཀྱི་མིག་ཙམ་ལ་ཝ་བས་མགྲིན་པ་འགགས་པས། གཞན་གྱིས་གེགས་མ་བྱས་པར་ཟས་སྐོམ་རྙེད་ཀྱང་སྤྱོད་མི་ནུས་པའོ། །ཟས་སྒོམ་ཉིད་ལ་སྒྲིབ་ཡོད་པ་ནི། ལ་
ལ་ཟོས་ཤིང་འཐུངས་བ་རྣམས་མེར་འབར་ནས་འཚིག་པར་བྱེད་ཅིང། ལ་ལ་བཤད་གཅིས་འཚོལ་རང་གི་ཤ་བཅད་དེ་ཟ་བའོ། །དུད་འགྲོ་ནི། མོངས་པའི་མུན་པ་ཆེན་པོས་འཐིབས་བས་ལམ་དང་ལམ་མིན་པ་འབྱེད་པ་ལ་བློའི་ནུས་པ་
དང་བྲལ་ཞིང། གཅིག་ལ་གཅིག་གསོད་བ་དང་ལྷ་དང་མིའི་གཞན་དབང་དུ་གྱུར་བས་བརྡེག་པ་དང་བཀོལ་བའི་སྡུག་བསྔལ་ལ་སོགས་པ་འབབ་པོ། །ལྷ་མ་ཡིན་ནི། ལྷ་རྣམས་ཀྱི་དཔལ་འབྱོར་ལ་འཁྲུག་པའི་ཕྲག་དོག་གི་མེ་ཆེན་
པོ་འབར་བས་ཡིད་བདེ་སྐྱེ་བའི་གོ་སྐབས་བཅོམ་ཞིང། ལྷ་རྣམས་དད་འཐབ་རྩོད་བྱས་པ་ལས་བྱུང་བའི་ལུས་བཅད་པ་དང་དྲལ་བ་ལ་སོགས་པའི་སྡུག་བསྔལ་དུ་མ་མྱོང་ཞིང། ཤེས་རབ་དང་ལྡན་ཡང་གཡོ་དང་སྒྱུས་བསླང་བས་
རྟེན་དེ་ལ་བདེན་པ་མཐོང་བའི་སྐལ་བ་མེད་པའོ། །དེ་ལྟར་དངོས་སུ་མཐོང་བ་ལྟ་ཞོག་ཚིག་ཙམ་ཐོས་ན་ཡང་སྙིང་ལ་འཇིགས་པ་ཆེན་པོ་བསྐྱེད་ཅིང་སྐྱི་གཡའ་བའི་དམྱལ་བ་བ་དང། ཡི་དགས་དང་དུང་འགྲོ་དང་ལྷ་མིན་གྱི་གཡངས་ཆེན་
པོ་དག་ཏུ་ལྷུང་བར་འགྱུར་བའི། སྐྱེས་བུ་དམ་པས་སྨང་བའི་མི་བཟང་པའི་སྡིག་པ་མི་དགེ་བའི་ལས་ཐོག་མ་མེད་པའི་དུས་ནས་ད་ལྟའི་བར་དུ་བསགས་ཤིང། མ་འོངས་པའང་སོག་བར་འགྱུར་བ་གཡངས་ཆེན་པོ་ལྟུང་བ་ལ་

[009A]༄༅། །མངོན་དུ་ཕྱོགས་པའི་ཉམ་ཐག་པ་བདག་དན་འགྲོའི་འཇིགས་པ་ཆེན་པོ་དེ་ལས་སྐྱོབ་པའི་དུས་ལ་བབ་པོ་ཞེས་པ་སྟེ། འདི་རང་ན་འགྲོའི་སྡུག་བསྔལ་སྒོམ་ཚུལ་གཙོ་བོར་བཤད་ཀྱང། སྡུག་བསྔལ་
གྱིས་འཇིགས་ན་དཀོན་མཆོག་གསུམ་ལ་སྐྱབས་སུ་འགྲོ་བ་དང། སྡུག་བསྔལ་དེ་མི་དགེ་བའི་འབྲས་བུར་མཐོང་ནས་སྡིག་ལྟུང་ལ་འཇོམ་པ་དང། སྡུག་བསྔལ་མི་འདོད་པས་ནི་བདེ་བ་འདོད་ལ། དེ་ཡང་དགེ་བའི་འབྲས་བུར་
མཐོང་ནས་དགེ་བ་སྒྲུབ་པ་ལ་བརྩོན་པ་སོགས་རང་གི་དང་གིས་འབྱུང་བས་ཆོས་ཕྱི་མ་གཉིས་ཀྱང་འདིར་ལེགས་པར་ཚང་ངོ། །དེའི་ཕྱིར་ལ་མ་རིམ་ལས་སྡུག་བསྔལ་བསྒོམ་པ་ནི་ཉམས་ལེན་གྱི་ནང་དུ་མ་ཞིག་འདུས་པའི་སྡོམ་ཆེན་
པོར་གསུངས་པ་དང། ཀུན་དགའ་བོའི་ཚ་བོ་དཔེར་མཛད་ནས་ལེ་ལོ་འགོག་ཅིང་ལམ་སྒྲུབ་པའི་བརྩོན་འགྲུས་སྐྱེད་པ་དང། ཡིད་ཐར་པ་ལ་སྐུལ་བ་ལ་སོགས་པའི་མན་ངག་ལ། སྟོན་པ་ཞལ་བཞུགས་པ་ན་ཡང་སྡུག་བསྔལ་སྒོམ་
པ་ལས་ལྷག་པ་གསུང་རྒྱུ་མེད་པར་གསུངས་སོ། །གཉིས་པ་ལ་གསུམ། སྡུག་བདེན་གྱི་ཉེས་དམིགས་དྲན་ཏེ། དེ་ལས་སྐྱོབ་པར་གསོལ་བ་གདབ་པ། ཀུན་འབྱུང་གིས་བཅིངས་ཚུལ་བསམ་ཏེ་དེ་ལས་སྐྱོབ་པར་གསོལ་བ་
གདབ་པ། སྡུག་ཀུན་འགོག་བྱེད་ཀྱི་ལམ་རྒྱུད་ལ་སྐྱེས་པར་གསོལ་བ་གདབ་པའོ། །དང་པོ་ནི། མི་ཡི་གནས་ནའང་ལོངས་སྤྱོད་དབང་ཕྱུག་གིས། །ཞེས་པ་ནས། སྲིད་པའི་ཆུ་པོ་ཆེ་ལས་བསྒྲལ་དུ་གསོལ། །ཞེས་གསུངས་

[009B] གོང་དུ་སྨོས་པའི་འགྲོ་བ་དེ་དག་ལ་སྡུག་བསྔལ་ཡོད་བར་མ་ཟད། མིའི་གནས་སུ་སྐྱེས་ནའང་ལོངས་སྤྱོད་དང་དབང་ཕྱུག་གིས་མངོན་པར་མཐོ་ན་དེ་རྣམས་ཉམས་པར་འགྱུར་གྱི་དོགས་པའི་སྡུག་བསྔལ་དང། མཐོ་རིང་
ཀྱི་ཡོན་ཏན་བདུན་གྱི་ནང་ཚན་འབྱོར་པས་ཕོངས་པར་གྱུར་ན་འདོད་པའི་བདེ་བ་འཚོལ་བར་གྱུར་བས་ཤ་ཐང་ཐང་དུ་འབད་པའི་སྡུག་བསྔལ་འབྱུང་ངོ། །འདོད་པའི་བདེ་བ་ཐོབ་པར་འདོད་ནས་བདེ་བ་དེ་ཐོབ་པའི་ཐབས་ཉོ་ཚོད་དང་སོ་ནམ་
ལ་སོགས་བ་དཀའ་སྦྱང་དུ་མས་བསྒྲུབས་པས། འགྲུས་བུ་བདེ་བ་དེ་ལས་ཆེས་ཆེར་ལྟག་ལུས་ཀྱི་སྡུག་བསྔལ་དང་སེམས་ཀྱི་ཡིད་མི་བདེ་པ་རྣམ་བ་དུ་མས་ཀུན་ནས་མནར་བར་འགྱུར་རོ། །འདོད་པའི་ལྷ་ནི། ལུས་ཤིན་ཏུ་མཛེས་
པ་ལ་རིན་སྡོ་ཆེ་སྣ་ཚོགས་བའི་རྒྱན་གྱིས་རབ་ཏུ་བརྒྱན་ནས། ཁང་བཟང་རྣམས་དང་དགའ་བའི་ཚལ་དུ་གནས་བཅས་ཤིང་ཡུན་རིང་བོར་འདོད་པའི་བདེ་བ་སྣ་ཚོགས་ལ་ལོངས་སྤྱོད་བ། མཐོ་རིས་ཀྱི་ཡོན་ཏན་ཕུན་སུམ་ཚོགས་བའི་
ལ་ལ་དགྱེས་མགུར་འོལ་བའི་ལྟ་རྣམས་ཀྱང། ལུས་ཀྱི་ཁ་དོག་མི་སྡུག་འགྱུར་བ་དང། སྟན་ལ་མི་དགའ་མེ་ཏོག་ཕྲེང་རྙིངས་དང། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྡུལ་འབྱུང་ཞེས་བགྱི་བ།།
ཞེས་པ་ལྟར། མི་འདོད་བཞིན་འཆི་བའི་ལྟས་ཀྱིས་ཟིན་བར་གྱུར་བ་ན། ཡིད་འཕྲོག་སྙིང་ལ་གཅགས་པར་གྱུར་བའི་ལྟའི་མཛེས་མ་དང། ཡིད་དུ་འོང་བའི་སྐྱེད་མོས་ཚལ་དང། བདུད་རྩིའི་ཁ་ཟས་དང། གོས་བཟང་པོ་

[010A]༄༅། །དང། མཛེས་པའི་རྒྱན་དང། ལྷའི་བུ་གཞོན་ནུ་རྣམས་དང་མྱུར་དུ་བདག་ཉིད་མི་འདོད་བཞིན་དུ་འབྲལ་བར་མཐོང་བའི་ཚེ་ན། གནས་དེར་སྐྱེས་པའི་ལུས་ཀྱི་བདེ་བ་སྔར་མྱོང་བ་ལས་ཆེས་ཆེར་ལྷག་པའི་ཡིད་
ཀྱི་སྡུག་བསྔལ་གྱིས་བསྐྱེད་པའི་མྱ་ངན་གྱི་མེ་ལྕེ་འབར་བས་བསྲེག་པ་དང། སྔོན་ཚེ་རབས་མང་པོར་ལེགས་པར་སྦྱང་བའི་ལས་འབད་པ་དུ་མས་བསྒྲུབས་པའི་འབྲས་བུ་སྦྱད་པས་ཟད་ཅིང། བག་མེད་པའི་དབང་གིས་ངན་འགྲོའི་རྒྱུ་མང་
པོ་བསྒྲུབས་པས་སླར་མང་ངན་སོང་གི་གནས་སུ་ལྟུང་བར་འགྱུར་རོ། །གོང་མའི་ལྷ་ནི། འདོད་པ་ལ་འདུན་པའི་རྣམ་རྟོགས་དང་གནོད་སེམས་མེད་ལ། གཉིད་དང་ཡིད་ལ་གདུང་བའི་འགྱོང་པ་སྤངས་ཤིང། ལུས་དང་སེམས་ལ་གནོད་
པའི་སྡུག་བསྔལ་དང་བྲལ་བ་དང། ཏིང་ངེ་འཛིན་གྱི་སྟོབས་ཀྱིས་ཡུན་རིང་པོར་བར་གནས་པ། གཟུགས་དང་གཟུགས་མེད་པའི་ལྟའི་གནས་ཐོབ་ཀྱང་ཁྱབ་པ་འདུ་བྱེད་ཀྱི་སྡུག་བསྔལ་གྱི་འཆིང་བ་ལ་སྨ་གྲོལ་བས། སྔོན་གྱི་རྒྱུ་
སྙོམས་འཇུག་གི་ཏིང་ངེ་འཛིན་གྱི་འཕེན་པའི་ནུས་པ་ཟད་པར་གྱུར་པ་ན། ཕྱིར་ཡང་འོག་ཏུ་ལྷུང་ནས་འགྲོ་བ་བཟང་ངན་སྣ་ཚོགས་སུ་བརྒྱུད་མར་འཁོར་བར་འགྱུར་རོ། །གོང་དུ་བཤད་པའི་ཚུལ་དེ་ལྟར་འཁོར་བའི་གཙོ་བོ་ལྷ་དང་མི་
ཡང་སྐྱེ་བ་དང་འཆི་བ་དང་ན་བ་དང་རྒ་བ་ལ་སོགས་པའི་སྡུག་བསྔལ་གྱི་ཆུ་བོས་སྲིད་པའི་རྒྱ་མཚོར་ཁྱེར་བར་འགྱུར་བས་ན། སྲིད་པའི་བདེ་བ་ལ་ཆགས་པར་མི་རིགས་པ་ཡིན་མོད། འོན་ཀྱང་སྲིད་པའི་ཕུན་ཚོགས་ལ་ཞེན་པའི་སྲེད་

[010B] སྡུག་བསྔལ་ལ་བདེ་བར་འཛིན་པའི་ལོག་ཤེས་ཅན། གཙང་བདེ་རྟག་བདག་གི་ཕྱིན་ཅི་ལོག་གིས་བསྒྲིབས་པ་བདག་སྲིད་པ་འཁོར་བའི་ཆུ་པོ་ཆེན་པོ་ལས་བསྒྲ་ལ་དུ་གསོལ་ཞེས་པའོ། །གཉིས་
པ་ནི། འདོད་པའི་འདམ་དུ་བྱིང་བས་ཐར་བའི་ལམ་ལས་གོལ། ཞེས་པ་ནས། ལས་ཀྱིས་མ་ནར་བ་དད་ག་ནི་ཁྱེད་ཀྱི་ཐུགས་རྗེའི་གནས། ཞེས་གསུངས་ཏེ། བཞི་བརྒྱ་པ་ལས། གང་ལ་འདིར་སྐྱོ་ཡོད་མིན་པ། །དེ་ལ་ཞི་གུས་ག་
ལ་ཡོད། །རང་ཁྱེམ་ལ་བཞིན་སྲེད་པ་ནི། །འདི་ནས་འབྱུང་བའང་བྱ་བར་དཀའ། ཞེས་གསུངས་པ་ལྟར། འདོད་པ་ལ་སྲེད་པའི་འདམ་དུ་བྱིང་བས་ཐར་བའི་ལམ་ཞི་བ་དོན་གཉེར་གྱི་བསམ་པ་ལས་གོལ་བ་དང། མ་རེག་པའི་མུན་
པ་འཐིབས་པོར་ཞུགས་པས་བདེན་བཞིའི་བླང་དོར་མཐོང་བའི་ཤེས་རབ་ཀྱི་མིག་དང་བྲལ་བ་དང། སློས་པའི་གཟེབ་ཏུ་ཚུང་པ་སྟེ་བདེན་འཛིན་གྱི་མ་རིག་པའི་གཞན་དབང་དུ་སོང་པས་འཁོར་བའི་བཙོན་རང་བཅིངས་པ་དང་
ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་པ་ཡིན། ཞེས་གསུངས་པ་ལྟར། མ་རིག་པ་དེའི་དབང་གིས་བསགས་པའི་ལས་ཀྱིས་འཁོར་བར་ཡང་ཡང་སྐྱེས་ནས་སྡུག་བསྔལ་གསུམ་པོ་གང་རུང་གིས་རྒྱུན་དུ་མནར་
པ་བདག་ནི། བྱམས་མགོན་ཁྱེད་ཀྱི་ཐུགས་རྗེ་ཆེན་པོས་གཟིགས་ནས་ལས་ཉོན་གྱི་འཆིང་བ་ལས་སྒྲོལ་བར་འོས་བའི་གནས་ཡིན་ནོ་ཞེས་པའོ། །གསུམ་པ་ནི། འཇིགས་རུང་འཁོར་པའི་གཡངས་བགེགས་པ་ལ་

[011A]༄༅། །ཞེས་པ་ནས། ཚུལ་འདི་དགོངས་ལ་སྙིང་གི་མུན་པ་སེལ། །ཞེས་གསུངས་ཏེ། སྔར་བཤད་པ་ལྟར་འཇིགས་སུ་རུང་བའི་འཁོར་བའི་གཡང་ས་བགེགས་པ་ལ། ཀུན་སློང་ངན་པའི་དྲི་མ་
མེད་པའི་མང་དུ་ཐོས་པ་ལ་བརྟེན་པ་ཡི་སྟེ། བརྟེན་ནས་བྱུང་བའི་ཚུལ་བཞིན་དུ་དཔྱོད་པའི་རྣམ་དག་རིགས་པའི་སྟོབས་ཀྱིས། མཐའ་ཡས་པའི་གསུང་རབ་རྣམས་ཀྱི་དྲང་བ་དང་དེས་པའི་ཚུལ་ཇི་ལྟ་བ་བཞིན་དུ་འབྱེད་
པ་ལ་གཞན་དྲིང་མི་འཇོག་པ་སྟེ་གཞན་ལ་རིག་མ་ལས་པའི་མཁས་པའི་གོ་འཕང་ངེས་པར་རྙེད་པ་ཞིག་དགོས་པ་ཡིན་མོད། འོན་ཀྱང་གསུང་རབ་ཀྱི་དྲང་ངེས་འབྱེད་པ་ལྟ་བུ་རྒྱལ་བའི་དགོངས་པ་ཕྲ་མོ་ལྟ་སྨོས་ཀྱང་ཅི་
དགོས། དགེ་མི་དགེའི་བླང་དོར་ལྟ་བུ་འཇུག་ལྡོག་གི་གནས་ཤིན་ཏུ་རིགས་པ་ལའང་བདག་གི་བློ་གྲོས་ཀྱི་མིག་ཆེས་ཆེར་གསལ་པར་མ་གྱུར་ལ། ད་དུང་ཡང་རབ་ཏུ་རྨོངས་པ་མ་རིག་པའི་དགྲ་འདིས་བདག་གི་སྙིང་
ཡུན་རིང་དུ་བསྒྲིབས་ནས། སྔོན་ཆད་གྲོལ་བའི་སྐབས་མེད་པར་གྱུར་བའི་ཚུལ་འདི་ཐུགས་བརྩེ་བ་ཆེན་པོས་དགོངས་ལ། སྙིང་གི་མུན་པ་སྟེ་མ་རིག་པ་སྤྱི་དང་ཁྱད་པར་འཁོར་བའི་རྩ་བར་གྱུར་བའི་བདག་འཛིན་གྱི་མ་
རིག་པ་སེལ་བར་མཛོད་ཅིག་ཅེས་པའོ།། །གསུམ་པ་ལ་གསུམ། སྐྱེས་བུ་ཆེན་པོའི་ལམ་དུ་འཇུག་པའི་རྟེན་ཐེག་པ་ཆེན་པོའི་དགེ་བའི་བཤེས་གཉེན་མཛད་པར་གསོལ་བ་གདབ་པ། རང་བཞིན་གྱི་དོན་རླབས་པོ་ཆེ་

[011B] བསགས་པའི་དགེ་བ་རྣམས་སྐྱེས་བུ་ཆེན་པོའི་ལམ་འབྲས་བུ་དང་བཅེས་པའི་རྒྱུར་བསྔོ་བའི་སྒོ་ནས་དེ་དག་ལ་སྨོན་ལམ་
གྱི་རྣམ་པས་སྒོམ་ཚུལ་བསྟན་པའོ། །དང་པོ་ནི། རྒྱལ་བ་རྒྱལ་སྲས་སྦྱན་སྔར་རིག་གནས་ལ། །ཞེས་པ་ནས། སྐྱེ་བ་སྐྱེ་བར་ཐེག་མཆོག་བཤེས་གཉེན་མཛོད། །ཅེས་གསུངས་ཏེ། སྔོན་གྱི་རྒྱལ་བ་དང་རྒྱལ་
བའི་སྲས་རྣམས་ཀྱི་སྦྱན་སྔར་རིག་གནས་ལྔ་ལ་མང་དུ་ཐོས་པ་རྒྱ་མཚོ་སྟེ་རྒྱ་ཆེན་པོས་སྐྱེ་བ་དུ་མར་ཡང་དང་ཡང་དུ་སྦྱངས་པའི་བག་ཆགས་ལེགས་པར་སང་པ། །འགྲོ་བ་རྣམས་ལ་ལམ་བཟང་པོ་མཚོན་པ་སྟེ་སྟོན་པའི་
མིག་གཅིག་བུ། འཛམ་གླིང་རྒྱན་མཆོག་གཉིས་དང་ཇོ་བོ་ཡབ་སྲས་ལ་སོགས་པ་སྔོན་གྱི་དམ་པ་རྣམས་ཀྱིས་འདུལ་བར་མ་ནུས་པར་ཡལ་བར་དོར་བ་དེའི་ཕྱིར། མགོན་སྐྱབས་དང་བྲལ་པའི་ཕོངས་པ་བདག་ཕྱོགས་རྣམས་
བསླད་པ་སྟེ་ལ་མ་ནོར་ནས་འཁྱམས་པའི་འགྲོན་པོ་གར་འགྲོ་གཏོལ་མེད་པ་བཞིན་དུ། འམ་དང་ལམ་མ་ཡིན་པའི་དབྱེ་བ་མི་ཤེས་པར་གང་བྱེད་གཏོལ་མེད་དུ་གྱུར་བས། ཐུགས་བརྩེ་བ་ཆེན་པོ་དང་ལྡན་པ་ཁྱེད་ཀྱིས་རྗེས་
སུ་གཟུང་བའི་དུས་ལ་བབ་པོ། སྔར་ཡང་དང་ཡང་དུ་གུས་པས་ཆེན་པོས་བསྟེན་པའི་སྐྱབས་དམ་པ་བྱམས་པ་མགོན་པོ་བྱམས་པ་ཆེན་པོས་འགྲོ་བ་རྣམས་སྒྲོལ་བར་མཛད་པ་ཁྱོད་དུས་བ་མྱུར་བར་བྱོན་ནས། བདག་གི་སྐྱེ་བ་སྐྱེ་

[012A]༄༅། །བར་ཐེག་པ་མཆོག་གི་དགེ་བའི་བཤེས་གཉེན་མཛོད་ཅིག་ཅེས་པའོ། །གཉིས་པ་ནི། རྟག་ཏུ་བརྩེ་བ་ལུས་ཅན་མཐའ་དག་ལ། །ཞེས་པ་ནས། །ཞེན་མེད་མ་ཆགས་བློ་ཡིས་འབུལ་བར་བགྱི། །ཞེས་གསུངས་ཏེ། དུས་
རྟག་ཏུ་བརྩེ་བ་ཆེན་པོ་ལུས་ཅན་མཐའ་དག་ལ་དུས་རྒྱུན་མི་ཆད་པར་གཟིགས་པ་ཁྱོད་ཀྱི་ཞབས་དྲུང་དུ། བྱམས་མགོན་གང་གི་ཡོན་ཏན་དྲན་པས་དང་བའི་ཡིད་ཉིན་རེ་བཞིན་དུ་སླེབ་པར་བགྱིས་ན་ཡང། གནས་ཀྱིས་བསྐལ་བ་སྟེ་
ཡུལ་ཐག་རིང་བར་སོང་ཞིང། སྔར་འོལ་ཁ་ཆོས་ལུང་དང་དྭགས་པོ་སྨན་ལུང་རྒྱ་སོགས་ཕུར་བཞུགས་ཏེ་དབེན་པའི་རོ་མྱང་མོད། སླར་ཡང་བདེན་པའི་རོ་རབ་ཏུ་མྱང་བའི་ཕྱིར་ཐག་རིང་ཕེའི་གནས་རྒྱ་གར་ཤིང་གི་རི་སོགས་སུ་འཇུག་
པ་སྟེ་འགྲོ་བར་འདོད་པས། རྗི་ང་ཇི་ངེར་རེ་ཞིག་ལུས་ཀྱིས་བགྲོང་པར་མི་ནུས་སོ། རྒྱུ་མཚན་དེ་བས་ན་བསོད་ནམས་གསོག་པའི་ཞིང་གི་དམ་པ་ཁྱོད་ཐུགས་མཉེས་པར་བགྱི་བའི་སླད་དུ། ལྷག་པའི་བསམ་པ་རྣམ་པར་དག་
པའི་སྒོ་ནས་རིན་ཆེ་ནས་ལེ་སྦྲན་སྟེ་གསིར་དང་ལྷའི་རྫས་དར་དང། དགེ་སྦྱོང་རྣམས་ལ་ཉེ་བར་མཁོ་བར་སྟོན་པ་ཐུབ་པའི་དབང་པོས་བསྔགས་པ་མཛད་པའི་རྣམ་སྦྱར་བླ་གོས་མཐང་གོས་ཏེ་ཆོས་གོས་རྣམ་གསུམ་དང། བསིལ་
བྱེད་དེ་མཁར་བསིལ་དང་དྲང་སྲོང་སྣོད་ལྷུང་བཟེད་དང། གཞན་ཡང་ཏིང་ངེ་འཛིན་དང་སྨོན་ལམ་གྱི་སྟོབས་གྱིས་སྦྲུལ་བའི་བཀོད་པ་ལེགས་པ་སྟེ་མཛེས་ཤིད་ཡིད་འཕྲོག་བར་ནུས་པའི་མཆོད་པ་ནམ་མཁའི་ཁྱོན་ཐམས་

[012B] རྐང་གཉིས་རྣམས་ཀྱི་གཙོ་བོ་སྟེ་མཆོག་རྗིད་ང་རྗིའི་བྱམས་མགོན་ལ་སེར་སྣའི་ཞེན་པ་མེད་ཅིང་མ་ཆགས་པའི་བློ་ཡིས་དབུལ་བར་བགྱེའ་ཞེས་པའོ། གསུམ་པ་ལ་གསུམ། བསགས་
པའི་དགེ་ཚོགས་འགྲོ་བའི་མགོན་སྐྱབས་སུ་གྱུར་བར་བསྔོ་བའི་སྒོ་ནས་ཐིག་ཆེན་སེམས་བསྐྱེད་ཀྱི་དམིགས་རྣམ་སྤྱོད་ཚུལ་བསྟན་པ་རྒྱལ་སྲས་ཀྱི་སྤྱོད་པ་ལ་ཚུལ་བཞིན་དུ་སློབ་པའི་རྒྱུར་བསྔོ་བའི་སྒོ་ནས་བྱོང་སེམས་ཀྱི་ལམ་
སྨོན་ལམ་གྱི་རྣམ་པས་སྒོམ་ཚུལ་བ་སྟན་པ། སངས་རྒྱས་པའི་ཚེ་འགྲོ་བ་རྣམས་དུས་མྱུར་བར་སྒྲོལ་ལམ་དུ་བགོད་པའི་རྒྱུར་བསྔོ་བའི་སྒོ་ནས་མཐར་ཐུག་གི་ཡོན་ཏན་སྨོན་ལམ་གྱི་རྣམ་པས་སྒོམ་ཚུལ་བསྟན་པའོ། །
དང་པོ་ནི། དེ་ལས་འོངས་པའི་རབ་དཀར་དགེ་བའི་ཚོགས། །ཞེས་བ་ནས། །མ་ལུས་འགྲོ་བའི་སྐྱབས་སུ་བདག་གྱུར་ཅིག། །ཅེས་གསུངས་ཏེ། བསྟོད་ཅིང་གསོལ་བ་བཏབ་པ་དང་མཆོད་པ་བྱས་པ་དེ་ལས་
འོངས་པའི་རབ་དཀར་དགེ་བའི་ཚོགས་ཇི་སྙེད་ཅིག་མཆིས་པ་གང་ཡིན་པ་དེའི་མཐུས། །སྲིད་པར་ཡུན་རིང་དུ་འཁྱམས་པའི་ཚེན་དམྱལ་བ་ལ་སོགས་པའི་སྡུག་བསྔལ་བྱེ་བ་སྟེ་མཐའ་ཡས་པས་མནར་ཞིང། ཞི་བདེ་
ལ་སོགས་པའི་བདེ་བས་འཕོངས་པའི་འགྲོ་བ་མ་ལུས་པའི་མགོན་སྐྱབས་སུ་བདག་རྒྱུར་ཅིག་ཅེས་པའོ། །གཉིས་པ་ལ་གཉིས། །སྦྱིར་རྒྱལ་སྲས་ཀྱི་སྦྱོད་པ་ལ་སློབ་པར་སྨོན་ལམ་གདབ་པ། །བྱེ་བྲག་ཏུ་སྐྱེ་

[013A]༄༅། །འཕགས་གྱིས་ལ་སློབ་པར་སྨོན་ལམ་གདབ་པའོ། །དང་པོ་ལ་གཉིས། བསམ་པས་གཞན་དོན་ལ་དམིགས་ཀྱང་སྦྱོར་བས་ཐོག་མར་རང་འདུལ་བར་སྨོན་ལམ་གདབ་པོ། ནུས་པ་ཐོབ་པ་ན་བསམ་
སྦྱོར་གཉིས་གས་གཞན་དོན་གཙོ་བོར་སྒྲུབ་པར་སྨོན་ལམ་གདབ་པའོ། དང་པོ་ལ་བདུན། སྐྱེ་བ་ཐམས་ཅད་དུ་རབ་བྱུང་གི་རྟེན་རྙེད་ནས་ཐེག་ཆེན་གྱི་རིགས་སང་བར་སྨོན་ལམ་གདབ་པ། རྟེན་དེ་ལ་ཡོན་ཏན་སྣ་ཚོགས་
སྒྲུབ་པར་སྨོན་ལམ་གདབ་པ། དགེ་བའི་བཤེས་གཉེན་མཚན་ཉིད་དང་ལྡན་པ་ལ་བརྟེན་ནས་ཐོས་སོགས་ཚུལ་བཞིན་དུ་བྱེད་པར་སྨོན་ལམ་གདབ་པ། ཡོངས་སུ་དག་པའི་འཁོར་ཕུན་སུམ་ཚོགས་པ་དང་ལྡན་པར་
སྨོན་ལམ་གདབ་པ། ཚོགས་པའི་ཆོས་སྤྱོད་ཀྱི་བགེགས་སུ་འགྱུར་བའི་སྡིག་པའི་གྲོགས་པོ་དང་མི་ཕྲད་པར་སྨོན་ལམ་གདབ་པ། བདུད་ཀྱི་ལས་སུ་གྱུར་བའི་བདག་ཅོད་ནམ་ཡང་མི་འབྱུང་བར་སྨོན་ལམ་གདབ་པ་
བྱང་ཆུབ་ཀྱི་སྦྱོད་པའི་རྗེས་སུ་མཐུན་པའི་སྐྱེན་ཚང་བར་སྨོན་ལམ་གདབ་པའོ། དང་པོ་ནི། འཇིག་རྟེན་འདྲེན་པའི་གོ་འཕང་དམ་པ་ལ། ཞེས་པ་ནས། རྙེད་ནས་ཐེག་མཆོག་རིགས་ནི་སད་པར་ཤོག། ཅེས་
གསུངས་ཏེ། འཇིག་རྟེན་གྱི་འདྲེན་པ་སྟེ་བདེ་བར་གཤེགས་པའི་གོ་འཕང་དམ་པ་ལ་རེག་པ་སྟེ་ཐོབ་པར་མ་གྱུར་བའི་སྐྱེ་བ་ཐམས་ཅད་དུ་ཚངས་བར་སྦྱོར་བ་ཡོངས་སུ་དག་པའི་རབ་བྱུང་གི་རྟེན་ཁྱད་པར་ཅན་རྙེད་ནས། ཐེག་

[013B] གཉིས་པ་ནི། བཟོད་ལྡན་དྲང་ཞིང་གྱ་གྱུ་མེད་པ་དང། ཞེས་པ་ནས། རྣམ་དཔྱོད་ཤེས་རབ་ཕུལ་བྱུང་ཐོབ་པར་ཤོག་ཅེས་གསུངས་ཏེ། སྐྱེ་བ་ཐམས་
ཅད་དུ་གནོད་བྱད་དང་དཀའ་སྦྱད་དང་ཆོས་ཟབ་མོ་ལ་བཟོད་པ་དང་ལྡན་ལ། དྲང་ཞིང་སྟེ་སེམས་ཅན་ལ་ལྷག་པའི་བསམ་པས་གནས་ཤིང། གྱ་གྱུ་སྟེ་རྙེད་བསྐུར་ལ་ཆགས་པའི་དབང་གིས་རང་གི་ཉེས་པ་ཐབས་ཀྱི་མི་མངོན་པར་
བྱེད་པའི་གཡོ་དང་རང་ལ་ཡོན་ཏན་མེད་བཞིན་དུ་ཡོད་པ་ལྟར་སྟོན་པའི་སྒྱུ་གཉིས་ཀ་མེད་པ་དང། མ་ཞུམ་པ་སྟེ་བྱང་སེམས་ཀྱི་སྤྱོད་པས་རླབས་པོ་ཆེ་གང་ལ་ཡང་བདག་གིས་མི་ནུས་སྙམ་པའི་ཞུམ་པ་གཏན་མི་སྐྱེ་ཞིང་སྤྲོས་
དགའ་ཐུགས་དྲག་པོས་འཇུག་པའི་སྙིང་སྟོབས་དང། ཐེག་ཆེན་གྱི་ལམ་འབྲས་སོགས་ལ་དམིགས་པའི་ཤུགས་དྲག་པོའི་དད་པ་དང། གུས་དང་རྟག་ཏུ་སྦྱོར་བ་སྟེ་ཤུགས་དྲག་པ་དང་རྒྱུན་ཆགས་པའི་བརྩོན་འགྲུས་གཉིས་
དང༑ ཆོས་རྣམ་པར་དཔྱོད་པའི་ཤེས་རབ་ཕུལ་དུ་བྱུང་བ་ཐོབ་པར་ཤོག་ཅིག་ཅེས་པའོ།། གསུམ་པ་ནི། རྒྱལ་བའི་དགོངས་པ་རྣམ་དག་རིགས་སྟོབས་ཀྱིས། །ཞེས་པ་ནས། བདེ་བར་གཤེགས་རྣམས་མཉེས་པར་
བྱེད་པར་ཤོག་ཅེས་གསུངས་ཏེ། སྐྱེ་བ་ཐམས་ཅད་དུ་རྒྱལ་བའི་དགོངས་པ་རྣམ་པར་དག་པའི་རིགས་པ་བཞིའི་སྟོབས་ཀྱིས་ཇི་ལྟ་བ་བཞིན་དུ་རྙེད་ནས། རང་གིས་ཇི་ལྟར་དགོངས་པ་ལྟར་ཐུགས་བརྩེ་བ་ཆེན་པོས་ཉེ་

[014A]༄༅། །བར་དྲངས་པའི་ཐབས་ལ་མཁས་པའི་སྦྱོད་པ་བཟང་པོས། གདུལ་བྱ་གཞན་ལ་སྟོན་པ་ལ་མཁས་པའི་མཐར་སོན་པའི་དགེ་བའི་བཤེས་གཉེན་ལ་བསྟེན་ནས་བཀའ་དང་བསྟན་བཅོས་མངླ་དུ་ཐོས་པ་རྒྱ་མཚོ་
སྟེ་རྒྱ་ཆེན་པོ་ལ་ཡུན་རིང་དུ་སྦྱངས་པའི་མཐུས། གསུང་རབ་ཀྱི་དོན་ལ་ཐེ་ཚོམ་གྱི་སྒྲོ་དགོས་ཀུན་བཅད་ནས། ཐོས་པའི་དོན་རྣམས་ཚུལ་བཞིན་དུ་བསྒྲུབས་པ་སྟེ་ཉམས་སུ་བླངས་པས་བདེ་བར་གཤེགས་པ་རྣམས་
ཐུགས་མཉེས་པར་བྱེད་པར་ཤོག་ཅིག་ཅེས་པའོ་བཞི་པ་ནི་ཐུབ་པས་བཅས་པའི་མཚམས་ལས་མི་འདའ་ཞིང། །ཞེས་པ་ནས། ཡོངས་སུ་དག་པའི་འཁོར་དང་ལྡན་པར་ཤོག་ཅེས་གསུངས་ཏེ་
སྐྱེ་བ་ཐམས་ཅད་དུ་ཐུབ་པའི་དབང་བོས་ཇི་ལྟར་བཅས་པ་མཛད་པའི་མཚམས་ལས་མི་འདའ་ཞིང། རྒྱལ་བའི་གདུང་འཚོ་བ་སྟེ་ལུང་རྟོགས་ཀྱི་བསྟན་པའི་རྒྱུན་མ་ཆད་པར་འཛིན་པའི་དི་གེ་བའི་བཤེས་གཉེན་ལ་གུས་པ་
ཆེ་བ་དང་དང་སོགས་དབང་པོ་ལྔ་རབ་ཏུ་རྣོ་བ་དང་སྒོ་གསུམ་གྱི་བྱ་བ་རྣམས་ཡོག་བར་སྒྲུབ་བར་བྱེད་པའི་སྐྱོན་དང་བྲལ་བ་ཡོངས་སུ་དག་པའི་འཁོར་ཕུན་སུམ་ཚོགས་པ་དང་ལྡན་པར་ཤོག་ཅིག་ཅེས་པའོ། །ལྔ་བ་
ནི༑ ནག་པོའི་ཕྱོགས་ཀྱིས་ཡིད་ནི་བསྐྱོད་པ་ཡིས། །ཞེས་པ་ནས། སྐད་ཅིག་ཙམ་ཡང་ཕྲད་པར་མ་གྱུར་ཅིག་ཅེས་གསུངས་ཏེ། སྐྱེ་བ་ཐམས་ཅད་དུ་ནག་པོའི་ཕྱོགས་སུ་གཏོགས་པའི་བདུད་རིགས་ཀྱིས་ཡིད་

[014B] དཔོན་སློབ་ཚོགས་པའི་ཆོས་སྦྱོད་དེ་འཆད་ཉན་གྱི་དགའ་སྟོན་མྱོང་བའི་གེགས་བྱེད་པ་བདུད་ཀྱི་གཉེན་དུ་གྱུར་བའི་སྡིག་པའི་གྲོགས་པོ་རྣམས་དང་སྐད་ཅིག་ཙམ་ཡང་ཕྲད་པར་མ་གྱུར་ཅིག་ཅེས་
པའོ༑ ༑དྲུག་པ་ནི། ཐུབ་དབང་རྗེས་སུ་གུས་པས་སློབ་པའི་ཚེ། །ཞེས་པ་ནས། བར་དུ་གཅོད་པའི་མིང་ཡང་མེད་པར་ཤོག་ཅེས་གསུངས་ཏེ། སྐྱེ་བ་ཐམས་ཅད་དུ་སྔོན་ཐུབ་པའི་དབང་པོས་བྱང་
སེམས་ཀྱི་སྦྱོད་པ་ལ་ཇི་ལྟར་བསླབ་པ་དེའི་རྗེས་སུ་གུས་པས་སློབ་པར་བྱེད་པའི་ཚེ། བྱང་སེམས་ཀྱི་སྦྱོད་པ་རླབས་པ་ཆེ་རྫོགས་པར་བྱེད་པའི་གེགས་སུ་གྱུར་བ། རང་སྐལ་བ་ངན་པའི་རྗེས་སུ་འགྲོ་བའི་བདུད་ཀྱི་
ལས་ཡུམ་གྱི་མདོ་ནས་བཤད་པའི་སྦྱོར་བའི་སྐྱོན་བཞི་བཅུ་རྩ་དྲུག་ལྟ་བུ་བར་དུ་གཅོད་པའི་མིད་ཙམ་ཡང་མེད་པར་ཤོག་ཅིག་ཅེས་པའོ། །བདུན་པ་ནི། གང་དང་ལྡན་ན་དམ་པ་དགའ་བྱེད་པ། །ཞེས་པ་ནས་
མ་ལུས་ཐོགས་པ་མེད་པར་འགྲུབ་པར་ཤོག་ཅེས་གསུངས་ཏེ། གང་དང་ལྡན་ན་སྐྱེས་བུ་དམ་པ་རྣམས་ཐུགས་དགའ་བར་བྱེད་པ་དགེ་སྦྱོང་གི་རྒྱན་དུ་འདྲེན་པ་བཅོམ་ལྡན་འདས་ཀྱིས་བསྔགས་པ་མཛད་པའི་
དང་ལྡན་གཡོ་མེད་ནང་ཉུང་དང། བརྩོན་འགྲུས་ཤེས་རབ་འདོད་ཆུང་དང། །ཆོག་ཤེས་གསོ་སླ་གང་སླ་དང། །སྦྱང་དང་མཛེས་དང་དྲོང་རིག་དང། །སྐྱེས་བུ་དམ་ཆོས་མཁས་རྟགས་དང། །

[015A]༄༅། །བཟོད་དང་དེས་དང་གྱ་ནོམ་ཡིན། །ཞེས་ཉན་ས་ནས་གསུངས་པའི་དགེ་སྦྱོང་གི་རྒྱན་བཅུ་བདུན་ལྟ་བུ། བྱང་ཆུབ་ཀྱི་སྤྱོད་པའི་རྗེས་མཐུན་པའི་རྐྱེན་མ་ལུས་པ་ཐོགས་པར་མེད་པར་འགྲུབ་པར་ཤོག་ཅིག་ཅེས་
པའོ༑ ༑གཉིས་པ་ནི། བྱང་ཆུབ་སྦྱོད་ཚེ་གདུལ་བྱའི་གནས་ཀུན་ཀྱང། །ཞེས་པ་ནས། བདོག་བ་ཐམས་ཅད་དེལ་གཏོང་བར་ཤོག་ཅེས་གསུངས་ཏེ། བྱང་ཆུབ་སེམས་དཔའི་སྦྱོད་པ་རླབས་པོ་ཆེ་ལ་སློབ་པའི་ཚེ་ན། གདུལ་
བར་བྱ་བའི་གནས་ཀུན་ཏེ་ཐམས་ཅད་ཀྱང་རྣམ་པར་དག་པའི་ཚུལ་ཁྲིམས་ཀྱི་བསླབ་པས་ལུས་དག་གི་ཉེས་སྦྱོད་ལེགས་པར་བསྔམས་པའི་རབ་འབྱུང་ལ་འགོད་བར་བྱེད་ཅིང། རབ་བྱུང་དེ་ལ་འོས་པའི་ཡོ་བྱད་རྣམ་སྦྱར་
བླ་གོས་མཐར་གོས་དང། གདིང་བ་ལྷུང་བཟེད་ཚུ་ཚགས་རྣམས་འབད་པར་མི་དགོས་པར་བསམ་པ་ཙམ་གྱིས་མ་ལུས་པར་རྙེད་ནས་སྩོལ་བར་ཤོག་ཅིག་ཅེས་པ་དང། དུས་དེད་ནས་བརྩམས་ཏེ་ཚེ་རབས་ཐམས་
ཅད་དུ་ལུས་དང་དག་དང་ཡིད་ཀྱིས་རྩོམ་པ་སྟེ་བྱ་བ་གང་བགྱིས་པ་དེ་དག་ཐམས་ཅད། མཐའ་ཡས་པའི་འགྲོ་བ་རྣམས་ལ་རེས་འགའ་ཙམ་མ་ཡིན་པར་གནས་སྐབས་ཀུན་ཏུ་ཕན་པ་འགྲུབ་པའི་རྒྱུར་གྱུར་ཅིག་ཅེས་པ་དང་
བུ་སྡུག་པ་ཤི་བའི་དུས་ཀྱི་མ་ཇི་ལྟ་བ་བཞིན་དུ་སྲིད་པའི་སྡུག་བསྔལ་ཀུན་གྱིས་མནར་བའི་འགྲོ་བ་ཀུན་དུས་རྟག་ཏུ་ཡིད་ལ་གཅགས་པ་སྟེ་བསམ་པའི་བརྩེ་བ་ཆེན་པོའི་དབང་གིས། ལུས་དང་ལོངས་སྦྱོད་དང་དུས་གསུམ་གྱི་

[015B] །གཉིས་པ་ལ་གཉིས། མོས་སྦྱོད་ཀྱི་སལ་སློབ་པའི་ཚེ་ཡོན་ཏན་སྣ་ཚོགས་འཐོབ་པ་སྨོན་ལམ་གདབ་པ་
འཕགས་པའི་ས་ལ་སློབ་པའི་ཚེ་ཤེས་བྱའི་གནས་ལ་མཁྱེན་པ་ཐོགས་མེད་དུ་འཇུག་པར་སྨོན་ལ་མ་གདབ་པའོ། །དང་པོ་ནི། མོས་སྦྱོད་ས་ཡི་དྲི་མ་སྦྱང་བ་ན། །ཞེས་པ་ནས། གཞན་དྲིང་མི་འཇོག་
སྦོབས་པ་ཐོབ་པར་ཤོག་ཅེས་གསུངས་ཏེ། དེ་ཁོ་ན་ཉིད་ལ་མོས་བ་ཡིད་ལ་བྱེད་པས་སྦྱོད་པའི་སའི་སྙིང་རྔེའི་བསམ་པ་དང་མཐའ་གཉིས་སུ་མེད་པའི་ཤེས་རབ་དང་བྱང་ཆུབ་ཀྱི་སེམས་ལ་སོགས་པའི་ལམ་གྱི་མི་མཐུན་ཕྱོགས་སུ་གྱུར་
བའི་དྲི་མ་སྦྱོང་བར་བྱེད་པ་ན། འདས་པ་དང་མ་འོངས་པ་དང་ད་ལྟར་བྱུང་བའི་ཚུ་རོལ་མཐོང་བ་སྟེ་སོ་སོ་སྐྱེ་བོའི་རྒྱལ་སྲས་རྣམས་ཀྱི་ནང་ན་བདག་ནི། གསེར་གྱིས་འཛིན་ཏེ་རི་བོང་བདུན་གྱི་དབུས་ན་རིའི་རྒྱལ་པོ་ལྷུན་པོ་བཞིན་དུ། སྦྱན་
དང་པོ་གཉིས་དང་མངོན་ཤེས་དང་པོ་ལྔ་དང་གཞུང་ལུགས་མང་དུ་ཐོས་པའི་ཤེས་རབ་དང། སོགས་སྒྲས་བསྡུས་པ་གསུང་རབ་ཀྱི་ཚིག་དོན་མི་བརྗེད་པར་འཛིན་པའི་གཟུངས་ལ་སོགས་པ་ཡོན་ཏན་ཀུན་གྱིས་རབ་ཏུ་མཐོབ་དང་
མི་ཁོམ་བར་སྐྱེ་བ་དང་བག་མེད་པར་སྤྱོད་པ་དང་ལོག་པར་ཞུགས་པ་དང། སྒྲིབ་པ་ཤས་ཆེ་བ་ལ་སོགས་པ་བྱིབ་པའི་རྒུད་པ་ཀུན་ལས་འོངས་པར་གྱུར་ཏེ། གཞན་དྲིང་མི་འཇོག་པ་སྟེ་གཞན་ལ་རེག་མ་ལས་པར་རང་སྟོབས་ཀྱིས་ཆོས་རྣམས་

[016A]༄༅། །ཀྱི་ཚིག་དོན་ཐོགས་པ་མེད་པར་འཆད་ནུས་པའི་སྦོབས་པ་ཕུན་སུམ་ཚོགས་པ་ཐོབ་པར་ཤོག་ཅིག་ཅེས་པའོ། །གཉིས་པ་ནི། རྒྱལ་སྲས་འཕགས་པའི་ས་ལ་སློབ་པ་ན། ཞེས་པ་ནས། རླབས་ཆེན་སྤྱོད་པའི་
གཏེར་དུ་འགྱུར་བར་ཤོག་ཅེས་གསུངས་ཏེ། རྒྱལ་སྲས་ཏེ་བྱང་སེམས་འཕགས་པའི་ས་རབ་ཏུ་དགའ་བ་ལ་སོགས་པ་ལ་སློབ་པར་བྱེད་ན། ས་དེ་དང་དེར་གནས་པའི་རྒྱལ་སྲས་དབའ་པོ་འདས་མ་འོངས་ད་ལྟར་གྱི་དུས་གསུམ་པོ་
ཐམས་ཅད་དུ་ཡོངས་སུ་གཤེགས་པ་སྟེ་བྱོན་ཟིན་པ་དང། འབྱོན་པར་འགྱུར་བ་དང། བྱོན་ནས་བཞུགས་པ་རྣམས་ཀྱི་ཁྲོད་ན་བདག་ནི། བྱ་ལམ་སྟེ་ནམ་མཁའ་བགྲོད་པ་ལ་འདབ་བཟང་དབང་པོ་སྟེ་མཁའ་ལྡིང་བཞིན་དུ། རྒྱལ་
བའི་སྲས་པོ་གཞན་གྱིས་ཚད་དཔག་པར་དཀའ་བའི་ཤིན་ཏུ་རྒྱ་ཆེ་བའི་ཤེས་བྱའི་གནས་རྣམས་ལ་དྲི་མ་མེད་པའི་མཁྱེན་པ་ཐོགས་པ་མེད་པར་འཇུག་པར་བྱེད་ཅིང། རླབས་ཆེན་སྦྱོད་པ་སྟེ་རྒྱལ་སྲས་ཀྱི་སྤྱོད་པ་རླབས་པོ་ཆེའི་གཏེར་ཏེ་
འབྱུང་གནས་སུ་འགྱུར་བར་ཤོག་ཅིག་ཅེས་པའོ། །གསུམ་པ་ནི། དེ་ལྟར་སྤྱད་པའི་འབྲས་བུ་གྲུབ་པ་ན། །ཞེས་པ་ནས། སྐད་ཅིག་གཅིག་ལ་བདག་གིས་སྒྲོལ་བར་ཤོག་ཅེས་གསུངས་ཏེ། གོང་དུ་སྨོས་པ་དེ་ལྟར་
རྒྱལ་སྲས་ཀྱི་སྤྱོད་པ་རླབས་པོ་ཆེལ་སྦྱང་བའི་འབྲས་དུ་མཐར་ཐུག་གྲུབ་པ་ན། དུས་གསུམ་གྱི་རྒྱལ་བ་རྣམས་ཀྱི་སྐུའི་ཡོན་ཏན་དང། ཞིང་གྱི་འབྱོན་བ་དང། འཁོར་གྱི་གྲངས་དང། མཛད་པ་འཕྲིན་ལས་དང། སྐུ་ཚེའི་

[016B] སྔོན་གྱི་སྨོན་ལམ་རྣམས་གང་ཡིན་པ་གཅིག་ཏུ་བསྔོམས་པ་དེ་དག་ཀུན་ཏེ་ཐམས་ཅད་ལ་མཁས་པའི་སྤྱོད་པས་ཡོངས་སུ་རྫོགས་པར་གྱུར་ནས། དུས་ཡུན་རིང་པོ་ཞིག་ནས་སྒྲོལ་ལམ་དུ་འགོད་པར་ཡིད་ལ་བ་རྣགས་པ་
སྟེ་བསམ་པའི་འགྲོ་འདི་རྣམས། དམ་པའི་ཆོས་ཀྱི་བདུད་རྩིའི་ཆར་ཆར་ཆེན་པོ་ཕབ་པས་དུས་སྐད་ཅིག་མ་གཅིག་ལ་བདག་གིས་སྒྲོལ་བར་ཤོག་ཅིག་ཅེས་པའོ། །གསུམ་པ་ནི། ལྷ་དང་བཅས་པའི་འཇིག་རྟེན་ཀུན་གྱི་སྐྱབས་
གཅིག་བུ། ཞེས་པ་ནས། དགེ་ལེགས་སུ་གྱུར་ཅིག་ཅེས་གསུངས་ཏེ། བྱམས་བསྟོད་འདི་ལ་ཚངས་པའི་ཅོད་པ་ན་ཞེས་པའི་མཚན་་རྗེ་བཙུན་འཇམ་པའི་དབྱངས་ཀྱིས་སྩལ་བ་ཡིན་པར་སྣང་ལ། མཚན་
དེ་ལྟར་སྩལ་པའི་རྒྱུ་མཚན་ཡོད་དེ། སྙན་དང་གས་ཀྱི་རྒྱན་བཟང་པོས་ཚངས་པའི་སྒྲ་དབྱངས་ཀྱང་ཟིལ་གྱིས་གནོན་ནུས་པས། ཚངས་པས་ཀྱང་ཁེངས་པ་དང་བྲལ་ནས་སྤྱི་གཙུག་གིས་བཀུར་པར་འོས་པའི་ཕྱིར་རོ། །གཞན་
རྣམས་གོ་བར་སླའོ།། འདིར་སྨྲས་པ། ཐུགས་རྗེ་བསྐུལ་བའི་གསོལ་འདེབས་ཚ་ཟེར་གྱིས། །བྱམས་མགོན་བྱིན་རླབས་གངས་ཆེན་ཞུ་བ་ལས། །རྫེས་འཇུག་གདུལ་བྱའི་ཞིང་སར་འབེབས་མཛད་པའི། །
འཇམ་མགོན་བླ་མའི་མཛད་འཕྲིན་འདི་ཀོ་མཚར། །བསྩོད་འགྲེལ་བརྩམས་པའི་རྣམ་དཀར་དགེ་བའི་མཐུས། །འགྲོ་ཀུན་དུས་མཐའི་རྒུད་པས་མ་མནར་བར། །རྫོགས་ལྡན་དུས་བཞིན་ཆོས་ལ་ལོངས་སྤྱོད་དེ། །

[017A]༄༅། །སྤང་རྟོགས་ཡོན་ཏན་མྱུར་དུ་མཐར་ཕྱིན་ཤོག་ཐུབ་བསྟན་སྙིང་པོ་འཇམ་མགོན་བཙོང་ཁ་བའི། །ཆོས་ཚུལ་ཕྱོགས་དུས་ཀུན་ཏུ་རབ་རྒྱས་ཏེ། །དེ་ཉིད་བཤད་སྒྲུབ་གཉིས་ཀྱིས་འཛིན་མཛད་
པའི༑ ༑མཁས་མང་ཚོགས་ཀྱིས་ས་སྟེང་ཁྱབ་གྱུར་ཅིག་བདག་ཀྱང་ཚེ་འདི་འདི་ཡི་ལུས་སེམས་ལ། །གནོད་པའི་རྐྱེན་ཀུན་ཀུན་ནས་ཞི་གྱུར་ཏེ། །ཡིད་ལ་གང་བསམ་བསམ་བཞིན་འགྲུབ་པ་དང། །བཤད་
སྒྲུབ་དམ་ཆོས་ཆོས་བཞིན་བྱེད་པར་ཤོག་ནམ་ཞིག་ལྔ་བའི་ལམ་དུ་སོང་མཐག་གནས་མཆོག་ཡིད་དགའ་ཆོས་འཛིན་དེར་སྐྱེས་ཏེ། །མི་ཕམ་འཇམ་དཔལ་སྙིང་པོའི་གསེར་ཞལ་མཆོག་
མངོན་དུ་གྱུར་བའི་དགའ་སྟོན་མྱོང་གྱུར་ཅིག། ཅེས་བྱམས་བསྟོད་ཚངས་པའི་ཅོད་པན་གྱི་དགོངས་འགྲེལ་ལམ་མཆོག་གསལ་བྱེད་ཅེས་བྱ་བ་དེ་ནི། ཁལ་ཁ་ཁུ་རེ་ཆེན་མོའི་གྲྭ་རིགས་བློ་ལྡན་མང་དུ་ཐོས་པ་དཀའ་བཅུ་པ་བློ་བཟང་
འཕྲིན་ལས་ཀྱིས་བྱམས་བསྟོད་འདིའི་དགོངས་དོན་སྐྱེས་བུ་གསུམ་གྱི་ལམ་དང་སྦྱར་པའི་འགྲེལ་པ་འདི་ལྟ་བུ་ཞིག་དགོས་ཞེས་ཡང་ཡང་བསྐུལ་བའི་ངོར། རྗེ་བླ་མའི་གསུང་རབ་ལ་དད་པ་ཅུང་ཟད་རྙེད་པའི་་སྦྲང་བཙུན་ངག་དབང་
དཔལ་ལྡན་གྱིས་སྦྱར་བ་འདིས་ཀྱང་འགྲོ་བ་ཀུན་བྱམས་མགོན་འཇམ་དཔལ་སྙིང་པོས་དགྱེས་བཞིན་རྗེས་སུ་འཛིན་པའི་རྒྱུར་གྱུར་ཅིག། སརྦ་མབྒ་ལཾ།། །།

[017B][BLANK PAGE]



