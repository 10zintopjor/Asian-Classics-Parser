༄༅། །རྒྱལ་མཚན་རྩེ་མོའི་དཔུང་རྒྱན་གྱི་བཟློག་བསྒྱུར་དགྲ་ལས་རྣམ་རྒྱལ་ཞེས་བྱ་བ་བཞུགས་སོ། །

[001]༄༅། །ན་མོ་གུ་རུ་མུ་ནི་ཨིནྡྲ་ཡ། །ཕས་རྒོལ་གཡུལ་ལས་རྣམ་པར་རྒྱལ་མཛད་ཅིང། །ལྷ་མཆོག་རྒྱལ་མཆོག་རྩེ་མོའི་དཔུང་རྒྱན་
ལ༑ ༑གུས་པས་འདུད་ནས་དེ་ལ་ཉེར་བརྟེན་པའི། །གཏོར་མའི་ལས་རིམ་ཅུང་ཟད་བརྗོད་པར་བྱ། །འདིར་ལྷ་མཆོག་རྒྱལ་མཆོག་རྩེ་མོའི་དབུང་རྒྱན་ལ་བརྟེན་ནས་གཏོར་མ་དང་འབྲེལ་བའི་
བཟློག་བསྐྱུར་བྱ་བར་འདོད་པས། རྒྱལ་མཚན་རྩེ་མོའི་དབུང་རྒྱན་གྱི་སྐུ་བརྙན་བྲིས་བུར་ཅི་རིགས་ཀྱི་མདུན་དུ་དམར་གཏོར་ཟུར་གསུམ་པ་རྩེ་མོའི་རྣོ་བརྒྱན་མེད་པ་དང། ཆོས་སྐྱོང་སྤྱི་གཏོར་མ་དང། བདག་མདུན་གྱི་མཆོད་པ་དང་
ཕྱོགས་སྐྱོང་སྡེ་བརྒྱད་གདོན་བགེགས་རྣམས་ལ་བསྔོ་རྒྱུའི་གཏོར་མ་ཆ་གསུམ་དང། གཞི་བདག་གི་གཏོར་མ་དང་བཅས་པ་བཤམས་ཏེ། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས། ཤཱུ་ནྱ་ཏས་སྟོང་

[002A]༄༅། །པར་སྦྱངས། སྟོང་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་རང་གི་དཧྭཾ་ཡིག་མཐིང་ཁ་དེ་ལས་འོད་ཟེར་འཕྲོས་ཕས་རྒོལ་གདུག་
པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། རང་ཉིད་རྒྱལ་མཚན་རྩེ་མོའི་དཔུང་རྒྱན་རྡོ་རྗེ་རོ་ལངས་མ་སྐུ་མདོག་མཐིང་ནག་ཞལ་བཞི་ཕྱག་བརྒྱད་པ་
ཞབས་བཞི་པ་ཕྱག་གཡས་ཀྱི་དང་པོ་རལ་གྲི། གཉིས་པའི་གཏུན་ཤིང། གསུམ་པས་འཁོར་ལོ། བཞི་པས་མདའ་འཛིན་པ། གཡོན་གྱི་དང་པོ་རྩེ་གསུམ། གཉིས་
པས་ཞགས་པ། གསུམ་པས་གཞུ་འཛིན་ཅན། བཞི་པས་སྡིག་འཛུབ་མཛད་པ། ཞབས་བཞི་བདུད་བཞི་མནན་བ། ཁྲོ་མོའི་ཆ་ལུགས་དང་རྒྱན་གྱིས་བརྒྱན་ཅིང། དར་

[002B] སྐུ་ལས་སྐྱེས་པའི་ཡེ་ཤེས་ཀྱི་མེ་འབར་བའི་དབུས་ན་ཞབས་གཡས་བསྐུམས་ཤིང། གཡོན་བརྐྱངས་པའི་སྟབས་ཀྱིས་བཞུགས་པ། དེའི་དཔྲལ་བར་ཨོཾ་དཀར་པོ། མགྲིན་པར་
ཨཱ་དམར་པོ། ཐུགས་ཀར་ཧཱུཾ་སྔོན་པོས་མཚན་པར་གྱུར། ཐུགས་ཀའི་ཧཱུཾ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བསྒོམ་པ་དང་འདྲ་བའི་ཡེ་ཤེས་སེམས་དཔའ་བཛྲ་ས་མ་ཛཿ་ཛཿ་ཧཱུཾ་བཾ་ཧོཿ་དམ་
ཚིག་པ་དང་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་གིས་ལྷ་རྣམས་སྤྱན་དྲངས། ཁྱེད་རྣམས་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་
དེ་རྣམས་ཀྱི་ཡེ་ཤེས་ཀྱིས་བདུད་རྩིའི་གང་བའི་བུམ་པ་ཐོགས་ནས། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡ་ཧཱུཾ། ཞེས་གསུངས་ཞིང་དབང་བསྐུར་བས་སྐུ་གང། དྲི་མ་དག་ཆུ་ལྷག་མ་ཡར་ལུད་པ་ལས་མི་
བསྐྱོད་པས་དབུ་རྒྱན་པར་གྱུར། མཆོད་པ་རྣམས་བྱིན་བརླབས་ལ། ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་སྣོད་ཡངས་ཤིང་ཞེས་པ་ནས་མཉམ་པར་གྱུར། ཨོཾ་ཨརྒྷཾ་ནས་ཤཔྟ་ཨཱ་
ཧཱུཾ། ཞེས་བྱིན་གྱིས་རླབས། ཨོཾ་དཧྭ་ཛ་ཨ་ཀྲ་ཀེ་ཡུ་ར་ཨརྒྷཾ་ནས་ཤཔྟ་པྲཏཱི་ཙྪ་སཱཧཱ། ཞེས་མཆོད། ཕས་རྒོལ་མ་ལུས་འཇོམས་མཛད་པ། །ཐུབ་པའི་དབང་པོ་རབ་སྔགས་པའི། །རྒྱལ་མཚན་རྩེ་མོ་དཔུང་རྒྱན་

[003A]༄༅། །ལ༑ ༑སྒོ་གསུམ་གུས་པའི་ཕྱག་འཚལ་ལོ། །ཞེས་ཕྱག་བྱ། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་དཧྭཾ་ཡིག་མཐིང་ཁའི་མཐར་བཟླས་བྱའི་སྔགས་ཀྱིས་བསྐོར་བའི་
འོད་ཟེར་བ་སྤུའི་ཁུང་བུ་ཐམས་ཅད་ནས་ཕྱིར་འཕྲོས། རྒྱལ་བ་སྲས་བཅས་རྣམས་མཆོད་པས་མཉེས་པར་བྱས། མིང་པོ་གསུམ་གྱི་དམག་བསྐུལ་ཏེ། ཕས་རྒོལ་གདུག་པ་ཅན་ཐམས་ཅད་ཚར་གཅོད་པར་བསམ་
ཞིང། སྔགས་བཟླས། ན་མོ་བྷ་ག་ཝ་ཏི་དཧྭ་ཛ་ཨ་ཀྲ་ཀེ་ཡུ་ར་པར་སེ་ནྱ་བི་དཧྭ་ས་ན་ཀ་རི་སྭ་བོ་ས་ནྱ་པ་རི་ཕ་ལ་ནི། ཨུ་ལ་ཀ་མུ་ཁཾ་ཁ་ཁ་ཁཱ་ཧི་ཁཱ་ཧི། པ་རེ་སེ་ནྱཾ་ཨ་ནྟན་མུ་ཁི་ན། ཨ་ནྟན་བཧུ་ཛེ་ན་པྲ་ཧ་ར་པྲ་ཧ་ར་ཧཱུཾ་ཧཱུཾ་ཕཊ་
ཕཊ་སཱཧཱ། ཞེས་མང་ཉུང་ཇི་ལྟར་རིགས་པར་བཟླས་ཞིང་དགེ་བ་བསྔོ་བར་བྱའོ། དེ་ནས་རྒྱལ་མཚན་རྩེ་མོའི་དབུང་རྒྱན་བཀའ་སྡོད་དང་བཅས་པ་སྤྱན་འདྲེན་པ་དང་སྣང་སྲིད་ཀྱི་འབྱུང་པོ་རྣམས་མགྲོན་དུ་འབོད་པ་ནི། ཧཱུཾ་ཕས་རྒོལ་མཐའ་དག་འཇོམས་མཛད་པའི། །
རྒྱལ་མཚན་རྩེ་མོར་དབུང་རྒྱན་མཆོག་བཀའ་སྡོད་བསྲུང་མའི་ཚོགས་དང་བཅས། །མཆོད་པའི་གནས་འདིར་གཤེགས་སུ་གསོལ། །ཤར་ལྷོ་ནུབ་བྱན་སྟེང་དང་འོག་དབང་དང་བརྟེན་འབྲེལ་མེ་རླུང་གི་
ཕྱོགས་དང་ཕྱོགས་མཚམས་སྐྱོང་མཛད་པའི། །ཕྱོགས་སྐྱོང་འཁོར་བཅས་གནས་འདིར་གཤེགས། །ལྷ་ཀླུ་གནོད་སྦྱིན་ལྷ་མིན་བླ། །སྡེ་བརྒྱད་འཁོར་དང་བཅས་པ་དང། །གདོན་བགེགས་འབྱུང་པོའི་ཚོགས་

[003B] །མཆོད་སྦྱིན་གནས་འདིར་གཤེགས་སུ་གསོལ། །ཨེ་ཧྱ་ཧེ་བཛྲ་ས་མ་ཡ་ཛཿ་ཛཿ་མདུན་གྱི་ནམ་མཁར་རྒྱལ་མཚན་རྩེ་མོར་དཔུང་རྒྱན་རྡོ་རྗེ་རོ་ལངས་མ་སྐུ་མདོག་མཐིང་ནག་ཞེས་སོགས་གོང་བཞིན་སྟབས་
ཀྱིས་བཞུགས་པའི་མཐའ་བསྐོར་དུ་བསྟན་བསྲུང་ཡེ་ཤེས་པའི་ཚོགས་ཀྱིས་བསྐོར་བའི་ཕྱི་རོལ་ཏུ་ཕྱོགས་སྐྱོང་སྡེ་བརྒྱད་གདོན་བགེགས་འབྱུང་པོའི་མཐའ་ཡས་པའི་བསྐོར་གཙོ་འཁོར་ཨོཾ་དཀར་པོ། མགྲིན་པར་ཨཱ་
དམར་པོ། ཐུགས་ཀར་ཧཱུཾ་སྔོན་པོས་མཚན་པར་བསམ། ཀ་མ་ལ་ཡེ་སྟྭཾ། ཞེས་གདན་ཕུལ། མཆོད་པ་རྣམས་ཀྱི་ཆུ་ཉེར་སྤྱོད་འདོད་ཡོན་ལྔ་དང་བཅས་པ་བྱིན་གྱིས་རླབས་ཏེ། ལྷ་རྫས་མཆོད་ཡོན་རྒྱ་མཚོ་འདི། །རྒྱལ་མཚན་རྩེ་མོ་དཔུང་
རྒྱན་སོགས། །སྲིད་ཞིའི་མགྲོན་རྣམས་ཀུན་ལ་འབུལ། །རླུང་རྟ་རྒྱས་ཕྱིར་གཤེགས་སུ་གསོལ། །ཨོཾ་དཧྭ་ཛ་ཨ་ཀྲ་ཀེ་ཡུ་ར་ས་པཱ་རི་ཝཱ་ར་ཨརྒྷཾ་པྲ་ཏི་ཙྪ་ཧཱུཾ་སཱཧཱ། ཞེས་སོགས་ཆུ་གཉིས་ཉེར་སྤྱོད། འདོད་ཡོན་ལྔ་དང་རིན་ཆེན་སྣ་
འདུན་འབུལ། ཕས་རྒོལ་མ་ལུས་ཞེས་སོགས་ཕྱག་འཚལ་ལོ། །ཅེས་གང་འོས་ཀྱིས་བསྟོད། དེ་ནས་གཙོ་བོ་དང་ཆོས་སྐྱོང་གི་གཏོར་མ་གཉིས། ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངག་ལས་བཧྲུཾ་ལས་བྱུང་བའི་གཏོར་མ་ཁ་
དོག་དྲི་རོ་ནུས་མཐུ་ཕུན་སུམ་ཚོགས་པ་དང་ལྡན་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུཾ། ཞེས་ལན་གསུམ་བརྗོད་པ་བྱིན་རླབས། ཆ་གསུམ་གཏོར་མ་སྔགས་དྲུག་ཕྱག་དྲུག་གིས་བྱིན་རླབས་ཏེ། ཨོཾ་དཧྭ་ཛ་ཨ་ཀྲ་ཀེ་ཡུ་ར་

[004A]༄༅། །པཱ་རི་ཝཱ་ར་  ྾  ཁ་ཁ་ཁཱ་ཧི་ཁཱ་ཧི། ཞེས་བདུན་ནམ་ཉེར་གཅིག་གིས་གཙོ་མོ་བྱས་ལ་འབུལ། ཨརྒྷཾ་སོགས་ཀྱི་མཆོད། ཧཱུཾ་ཕས་རྒོལ་འཇོམས་ལ་མངའ་བརྙེས་པའི། །རྒྱལ་མཚན་བརྩེ་མོའི་དཔུང་རྒྱན་
གྱིས༑ ༑མཆོད་གཏོར་རྒྱ་མཚོ་འདི་བཞེས་ལ། །བདག་ཅག་ཡོན་མཆོད་འཁོར་བཅས་ཀྱི། །དུས་མིན་འཆི་དང་ནད་རིམས་དང། །གདོན་བགེགས་བར་ཆད་ཞི་བ་དང། །མི་དང་མི་མིན་འབྱུང་པོ་བཞིའི། །འཇིགས་
པ་ཀུན་ལས་ཐལ་བར་མཛོད། །ཁྱད་པར་ཕ་རོལ་དམག་འཁྲུག་དང། །ངན་སྔགས་བྱེད་ཁ་རྦོད་གཏོང་དང། །མི་ཁ་ཁ་མཆུ་ངན་པ་སོགས། །མི་མཐུན་གཡུལ་ལས་རྒྱལ་བར་མཛོད། །ཨོཾ་སརྦ་དྷརྨ་པ་ལ་ས་
པཱ་རི་  ྾  ཁཱ་ཧི། ལན་བདུན་གྱིས་ཆོས་བསྲུང་སྤྱི་ལ་ཕུལ། ཨརྒྷཾ་སོགས་ཀྱིས་མཆོད། ཧཱུཾ་རྒྱལ་བསྟན་བསྲུང་བར་ཞལ་བཞེས་པའི། །ཆོས་སྐྱོང་འཁོར་དང་བཅས་རྣམས་ཀྱི། །མཆོད་གཏོར་རྒྱ་མཚོ་འདི་བཞེས་ལ། །སངས་
རྒྱས་བསྟན་པ་བསྲུང་བ་དང། །བསྟན་འཛིན་དཔོན་སློབ་ཡོན་མཆོད་ཀྱི། །འགལ་རྐྱེན་བར་ཆད་ཞི་བ་དང། །ཚེ་དང་བསོད་ནམས་རྒྱས་པ་དང། །བསམ་དོན་ལྷུན་གྱིས་འགྲུབ་པར་མཛོད། །དམག་དང་རྒྱལ་
པོའི་འཇིགས་པ་དང། །འཁྲུག་ལོང་འཐབ་རྩོད་གཤ་འགྱེད་དང། །མཐུ་བྱད་ཁ་སྨྲས་ངན་པ་སོགས། །ཕ་རོལ་དགྲ་ལས་རྒྱལ་བར་མཛོད། །ཨོཾ་རུ་ཏྲ་ཡ་ཞེས་པ་ནས། ནཱ་ག་བྷྱ་ས་པ་རི་ཝ་ར་ན་མཿ་སརྦ་  ྾  བ་

[004B] ལན་གསུམ་གྱིས་ཕྱོགས་སྐྱོང་ལ་འབུལ། ཨརྒྷཾ་སོགས་ཀྱིས་མཆོད། ཚངས་དབང་མེ་ལྷ་གཤིན་རྗེ་སོགས། །ཕྱོགས་སྐྱོང་འཁོར་དང་བཅས་རྣམས་ཀྱིས། །མཆོད་གཏོར་རྒྱ་མཚོ་འདི་བཞེས་ལ། །རྣལ་འབྱོར་
ཡོན་མཆོད་འཁོར་བཅས་ཀྱིས། །དུས་མིན་ཆི་དང་ནད་གདོན་བགེགས། །སད་སེར་བཙའ་ཐན་མུ་གེ་སོགས། །ཕྱི་ནང་ཉེར་ཆ་འཚེ་ཞི་བ་དང། །ཅི་བསམ་ལྷུན་གྱིས་འགྲུབ་པར་མཛོད། །དམག་དང་ཆོམ་རྐུན་
འཇིགས་པ་དང། །ཕ་རོལ་རྦད་འདྲེ་རྦོད་གཏོང་དང། །ཁ་སྨྲས་འཐབ་རྩོད་གདུག་ཤེར་སོགས། །གཞན་གྱིས་ཕྱོགས་ལས་རྒྱལ་བར་མཛོད། །ཨོཾ་དེ་བ་ནཱ་ག་ཞེས་སོགས། བ་ལིཾ་ཏ་ཡེ་སཱ་ཧཱ། ཞེས་ལན་
གསུམ་གྱིས་སྡེ་བརྒྱད་ལ་འབུལ། ཨརྒྷཾ་སོགས་ཀྱིས་མཆོད། ལྷ་ཀླུ་གནོད་སྦྱིན་དྲི་ཟ་སོགས། །སྡེ་བརྒྱད་འཁོར་དང་བཅས་རྣམས་ཀྱི། །མཆོད་གཏོར་རྒྱ་མཚོ་འདི་བཞེས་ལ། །བདག་དང་དམིགས་ཡུལ་སྦྱིན་བདག་གིས། །
དུས་མིན་འཆི་དང་གདོན་དང་བགེགས། །ནད་ཡམས་ཐར་པ་མུ་གེ་སོགས། །མི་འདོད་ཉེར་འཚེ་ཞི་བ་དང། །འདོད་ཡོན་ཡིད་བཞིན་འགྲུབ་པར་མཛོད། །དགྲ་ཇག་ཆོམ་རྐུན་དམག་འཁྲུག་དང། །བྱད་ཁ་ཁ་མཆུ་
ངན་པ་དང། །འཐབ་རྩོད་གདུག་ཤེར་ལ་སོགས་པའི། །གཡུལ་ལས་རྣམ་པར་རྒྱལ་བར་མཛོད། །ཨོཾ་གུང་ཀ་རི་  ྾  བ་ལིཾ་ཏ་ཡེ་སཱཧཱ། ཞེས་ལན་གསུམ་གྱི་གདོན་བགེགས་འབྱུང་བོའི་ཚོགས་ལ་བསྔོ། ཨརྒྷཾ་སོགས་ཀྱིས་མཆོད་

[005A]༄༅། །སྟེང་འོག་བར་གསུམ་ལ་གནས་པའི། །གདོན་བགེགས་འབྱུང་པོའི་ཚོགས་རྣམས་ཀྱི། །མཆོད་གཏོར་རྒྱ་མཚོ་ཚིམ་གྱུར་ནས། །ནད་རིམ་འཐབ་རྩོད་འཁྲུག་ལོང་
དང༑ ༑ཐན་བ་མུ་གེ་སད་སེར་སོགས། །ཕྱི་ནང་ཉེར་འཚེ་མ་བཏང་བར། །ཕ་མར་གྱུར་པའི་འགྲོ་ཀུན་ལ། །ཕན་བདེའི་བསམ་སྦྱོར་བསྟེན་པར་མཛོད། །མཚོན་ཆ་མི་འཇིགས་གང་ཡང་མེད། །ཞེས་
པ་ནས་གཞན་ལ་གནོད་པ་མ་བྱེད་ཅིག་གཞི་བདག་ལ་གཏོར་མ་བསྔོ། མཚམས་འདིར་རྒྱལ་མཚན་རྩེ་མོའི་དཔུང་རྒྱན་གྱི་གཟུངས་མདོ་མང་ཉུང་ཅི་རིགས་པར་འདོན་བར་བྱ། དེ་ནས་ཆོས་སྐྱོང་གི་གཏོར་མ་དང་ཆ་གསུམ་རྣམས་གཙོ་མོའི་གཏོར་མའི་སྣོད་དུ་བླུག་ནས་སྒོ་ཕྱོགས་སུ་
སྟེགས་པའི་ཁར་གཏོར་མའི་མདུན་དུ་བསྟན་ཏེ་བཞག་ཆབ་ཀྱིས་བྲན་ལ། ཨ་མྲྀ་ཏས་བསངས་སྭ་བྷ་ཝ་ས་སྟོང་བར་སྦྱངས། སྟོང་པའི་ངང་ལས་གཏོར་མྲོ་རྣམས་ཧཱུཾ་ལས་ཐོག་དང་མཚོན་ཆ་མེ་དཔུང་རབ་ཏུ་འབར་པ་དགྲ་བགེགས་བར་
གཅོད་བཟློག་པ་ལ་མཐུ་དང་ལྡན་པར་གྱུར་བར་བསམ་ལ། ཧཱུཾ་ཕས་རྒོལ་མི་དང་མི་མིན་ཀུན། །མཐའ་དག་འཇོམས་མཛད་ལྷག་པའི་ལྷ། །རྒྱལ་མཚན་རྩེ་མོའི་དཔུང་རྒྱན་གྱིས། །ཟོར་ཆེན་རྫས་ཀྱི་སྟོབས་
སྐྱོད་ཅིག་རྒྱལ་བའི་སྤྱན་སྔར་བསྟན་པ་དང། །བསྟན་འཛིན་སྐྱོང་བར་ཞེ་ལ་བཞེས་པའི། །དཀར་ཕྱོགས་ཆོས་བཞིན་སྐྱོང་མཛད་པའི། །ཚངས་སོགས་ཕྱོགས་སྐྱོང་འཁོར་བཅས་དང། །དྲེགས་

[005B] །ཟོར་ཆེན་རྫས་ཀྱི་སྟོབས་སྐྱེད་ཅིག་འཕྲིན་ལས་བསྐུལ་བ་ནི། ཧཱུཾ་ཕས་རྒོལ་སྡང་དགྲ་འཇོམས་མཛད་པའི། །རྒྱལ་མཚན་རྩེ་མོའི་དཔུང་རྒྱན་བཞེས། །མཚན་གསོལ་རྡོ་རྗེ་རོ་
ལངས་མ། །དེ་རིང་ལས་འདི་འགྲུབ་པར་མཛོད། །བསྟན་དགྲ་མ་ལུས་འདུལ་བ་དང། །བསྟན་འཛིན་བུ་བཞིན་སྐྱོང་མཛད་པའི། །མཐུ་ལྡན་ཆོས་སྲུང་ཚོགས་རྣམས་ཀྱིས། །དེ་རིང་ལས་འདི་
ནག་ཕྱོགས་བདུད་སྡེའི་དཔུང་འཇོམས་པའི། །མཐུ་སྟོབས་དཔལ་མངའ་ཕྱོགས་སྐྱོང་དང། །སྡེ་བརྒྱད་དམག་ཚོགས་འཁོར་བཅས་ཀྱི། །དེ་རིང་ལས་འདི་འགྲུབ་པར་མཛོད། །ཅེས་བརྗོད་ཅིང་གཏོར་མ་སྒོ་
ཕྱོགས་སུ་བསྒྱུར། ཧཱུཾ་བླ་མ་ལྷ་བསྲུང་ཚོགས་རྣམས་ཀྱི། །མཐུ་སྟོབས་ནུས་པ་མཐའ་ཡས་པའི། །བདག་གིས་བཅོལ་བའི་ལས་འདི་དག་ད་ལྟ་མྱུར་དུ་འགྲུབ་པར་མཛོད། །ཐུབ་བསྟན་སྤྱི་དང་ཁྱད་
པར་དུ། །བློ་བཟང་རྒྱལ་བའི་ཆོས་ལུགས་ལ། །སྡང་བཞིན་གནོད་པའི་སེམས་ལྡན་རྣམས། །དམར་ཆེན་གཏོར་མ་བརླག་པར་མཛོད། །དཔལ་ལྡན་བླ་མའི་སྐུ་དགྲ་དང། །རྣལ་འབྱོར་ཡོན་མཆོད་
འཁོར་བཅས་ལ། །གནོད་ཅིང་འཚེ་བ་དགྲ་བགེགས་རྣམས། །དམར་ཆེན་གཏོར་  ྾ ། །སྐུ་གསུང་ཐུགས་དང་བཤིག་པ་དང། །དགེ་འདུན་སྡེ་ལ་གནོད་པ་དང། །ཉེས་མེད་འགྲོ་ལ་འཚེ་བ་རྣམས། །དམར་

[006A]༄༅། །ཆེན་  ྾ ། །མི་དང་ཕྱུགས་ཀྱི་ནད་རིམས་དང། །མུ་གེ་ཐན་པ་སད་སེར་སོགས། །གནོད་འཚེ་གཏང་བའི་གདོན་བགེགས་རྣམས། །དམར་ཆེན་  ྾ ། །བྱད་ཁ་ཕུར་
ཁ་རྦོད་གཏོང། །གདུག་ཤེར་ཁ་མཆུ་ངན་པ་དང། །འཐབ་རྩོད་འཁྲུག་ལོང་བྱེད་པ་རྣམས། །དམར་ཆེན་  ྾ ། །མདོར་ན་རྣལ་འབྱོར་མཆོད་སོགས། །སྐྱེ་འགྲོ་ཡོངས་ཀྱི་བདེ་བསྐྱིད་ལ། །བསམ་སྦྱོར་ངན་
པའི་དགྲ་བགེགས་རྣམས། །དམར་ཆེན་གཏོར་མས་བརླག་པར་མཛོད།། །།ཅེས་བསྐུལ་ཞིང། གཏོར་ཟོར་གནོད་ཕྱོགས་སྐུ་བསྐྱལ་བར་བྱ། དེ་ནས་དངོས་འགྲུབ་ཞུ། བཏང་རགས་གི་མཆོད་བསྟོད་དང་ཡིག་བརྒྱ་བཟོད་གསོལ་གཤེགས་གསོལ་བསྔོ་
སྨོན་ལམ་བཤིས་བརྗོད་ཀྱིས་མཐའ་བརྒྱན་པར་བྱའོ། ཅེས་རྒྱལ་མཚན་རྩེ་མོའི་དཔུང་བརྒྱན་གྱི་བྟྐྱུར་དགྲ་ལས་རྣམ་རྒྱལ་ཞེས་བྱ་བ་འདི་ནི། སྣང་སྲིད་ཆོས་བཞིན་དུ་སྐྱོང་བའི་མི་དབང་ཆེན་པོའི་ཐུགས་བཞེད་ལྟར། མང་དུ་ཐོས་པའི་་སྤྲང་བཙུན་ཝ་གིནྟྲས་སུག་བྲིས་སུ་བགྱིས་པ་འདིས་
ཀྱང་འགྲོ་བ་མང་པོ་ལ་ཕན་ཐོགས་པར་གྱུར་ཅིག། །།སརྦ་མངྒ་ལཾ།། །།

[006B][BLANK PAGE]



