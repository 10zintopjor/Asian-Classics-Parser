་༄༅། །མཁན་ཆེན་ཆོས་ཀྱི་རྒྱལ་པོའི་གསུང་འབུམ་ལས་བདེ་མཆོག་གི་ཚོགས་འཁོར་གྱི་ཆོ་ག་བདེ་ཆེན་རོལ་པ་ཞེས་བྱ་བ་བྮུགྶོ། །

[001B] །ན་མོ་གུ་རུ་ཙཀྲ་སཾ་བྷ་རཱ་ཡ། འདིར་འཁོར་ལོ་སྡོམ་པའི་སྒོ་ནས་ཚོགས་འཁོར་བྱ་བར་འདོད་པས། སྡིག་པ་དང་མ་འདྲེས་
བའི་ཤ་ཆང་སོགས་ཚོགས་རྫས་རྣམས་གྱ་ནོམ་པར་བཤམས། རྣལ་འབྱོར་པ་རྣམས་གྲལ་དུ་འཁོད་ནས། སྒྲུབ་མཆོད་ལྟ་བུ་སྔོན་དུ་བདག་བསྐྱེད་སོང་བ་
ཡིན་ན་དེ་ཀས་འཐུས་ཤིང། དེ་མེད་ན། སྐྱབས་སེམས་དང། དག་པ་གསུམ་གྱི་རྣལ་འབྱོར་སྔོན་དུ་བཏང་ནས། ཁཎྜ་རོ་ཧིས་བསང། སྭ་བྷཱ་ཝས་
སྦྱངས། སྟོང་པའི་ངང་ལས་སྣོད་ཐམས་ཅད་བཧྲུཾ་ལས་ཐར་པ་ཆེན་པོའི་གཞལ་ཡས་ཁང་མཚན་ཉིད་དང་ལྡན་པ་དང། བཅུད་ཐམས་ཅད་ལྷ་དང་ལྷ་མོའི་

[002A] །རང་བཞིན་རྣམ་པར་དག་པ་འབའ་ཞིག་ཏུ་གྱུར་པར་བསམས་ལ། ནང་མཆོད་དང་མཆོད་པ་རྣམས་བྱིན་གྱིས་བརླབས། ཚོགས་
རྫས་རྣམས་ནང་མཆོད་ལྟར་དང། ཨོཾ་ག་ན་ཙ་བའུ་ཛ་ཨཱཧཱུཾ། ཞེས་ལན་གསུམ་བཟླས་ཏེ་བྱིན་གྱིས་བརླབས་ལ། སྒྲུབ་མཆོད་མ་ཡིན་པར་བློ་བུར་
དུ་བྱེད་དགོས་ཚེ་སྤྱན་འདྲེན་པ་ནི། ཧཱུཾ༑ རང་བཞིན་བདེ་བ་ཆེན་པོའི་ཕོ་བྲང་ནས། །ཁྱབ་བདག་རྡོ་རྗེ་འཆང་ཆེན་ནས་བཟུང་སྟེ། །བཀའ་དྲིན་
གསུམ་ལྡན་རྡོ་རྗེ་འཛིན་པའི་བར། །རིན་ཆེན་མུ་ཏིག་འཕྲེང་བ་ལྟར་བརྒྱུད་པའི། །རྩ་བརྒྱུད་བླ་མ་ཡི་དམ་དཀོན་མཆོག་གསུམ། །ཁྱད་པར་བདེ་

[002B] །འཛམ་གླིང་གནས་མཆོག་ཉི་ཤུ་རྩ་བཞི་ཡི། །དཔའ་བོ་དཔའ་མོ་བཀའ་སྡོད་ཆོས་སྐྱོང་དང། །ཕྱོགས་སྐྱོང་ཞིང་སྐྱོང་དྲེགས་པ་སྡེ་བརྒྱད་ཚོགས། །གདོན་
བགེགས་ལན་ཆགས་རིགས་དྲུག་ལ་སོགས་པ། །མཆོད་འོས་མགྲོན་རྣམས་མ་ལུས་འདིར་སྦྱོན་ལ། །སྣ་ཚོགས་རྣམ་འགྱུར་སྟོན་ཅིང་བཞུགས་སུ་གསོལ། །ཨེ་ཧྱེ་ཧི། པདྨ་ཀ་
མ་ལ་ཡེ་སྟྭཾ། ཨོཾ་གུ་རུ་ཙཀྲ་སཾ་བྷ་ར་སརྦ་བུདྡྷ་བོ་དཧི་ས་ཏྭ་ཌཱ་ཀི་ནི་དྷརྨ་པཱ་ལ་ས་པ་རི་ཝཱ་ར་ཨརྒྷཾ་ནས་ཤཔྟ་པྲ་ཏཱིཙྪ་ཧཱུཾ་སཱཧཱ། ཞེས་མཆོད་ནས། དངོས་གཞི་ཚོགས་མཆོད་བྱ་བ་ནི་
དབྱངས་དང་བཅས། ཧཱུཾ་བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །བཀའ་དྲིན་གསུམ་ལྡན་རྩ་བའི་བླ་མར་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་
གྱུར་ནས། །ཨེ་མ་ཧོ། བྱིན་རླབས་བདེ་ཆེན་ཆར་ལྟར་འབབ་ཏུ་གསོལ། །བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །བརྒྱུད་ལྡན་བླ་མའི་ཚོགས་རྣམས་མཉེས་ཕྱིར་འབུལ། །
ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། རྣམ་ཐར་ཇི་བཞིན་སྒྲུབ་པར་བྱིན་གྱིས་རློབས། །བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །བདེ་བ་

[003A]༄༅། །མཆོག་གི་ལྷ་ཚོགས་མཉེས་ཕྱིར་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། སྒྲིབ་བྲལ་ལྷན་སྐྱེས་སྒྲུབ་པར་བྱིན་གྱིས་
རློབས། །བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །ཡི་དམ་དཀྱིལ་འཁོར་ལྷ་ཚོགས་རྣམས་ལ་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། ཨེ་མ་ཧོ་
མཆོག་དང་ཐུན་མོང་དངོས་གྲུབ་མྱུར་དུ་སྩོལ། །བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །དཀོན་མཆོག་རིན་ཆེན་རྣམ་གསུམ་མཉེས་ཕྱིར་འབུལ། །ཨོཾ་ཨཱཧཱུཾ། བདེ་ཆེན་ཟག་
མེད་བདུང་རྩིས་ཚིམ་གྱུར་ནས། །ཨེ་མ་ཧོ། འགྲོ་ཀུན་སྲིད་ཞིའི་འཇིགས་ལས་བསྐྱབ་ཏུ་གསོལ། །བདེ་ཆེན་ཀུན་བཟང་ཚོགས་ཀྱི་མཆོད་པ་འདི། །མཁའ་འགྲོ་ཆོས་སྐྱོང་ཚོགས་རྣམས་
མཉེས་ཕྱིར་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། ཕྱི་ནང་འགལ་རྐྱེན་བར་ཆད་ཞི་བར་མཛོད། །བདེ་ཆེན་ཀུན་བཟང་ཚོགས་ཀྱི་མཆོད་པ་
འདི༑ ༑ཕྱོགས་སྐྱོང་ཞིང་སྐྱོང་སྡེ་བརྒྱད་རྣམས་ལ་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། འགལ་རྐྱེན་ཀུན་སེལ་མཐུན་རྐྱེན་མ་ལུས་སྒྲུབས།།

[003B] །གདོན་བགེགས་ལན་ཆགས་རིགས་དྲུག་རྣམས་ལ་འབུལ། །ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། ཐམས་
ཅད་གཟིགས་པའི་གོ་འཕང་མྱུར་ཐོབ་ཤོག་ཅེས་དབྱངས་སྙན་པོས་བསྔོ་ནས། ལས་ཀྱི་རྡོ་རྗེས་གཡོན་པས་ཆང་དང། གཡས་པས་ཤ་བཟུང་ནས། ཧོ༑ རྡོ་རྗེ་འཛིན་པ་དགོངས་སུ་
གསོལ། །འདི་ལ་ཐེ་ཚོམ་མི་བྱ་སྟེ། །བྲམ་ཟེ་ཁྱི་དང་གདོལ་པ་ཕག་རང་བཞིན་གཅིག་ཏུ་དགོངས་ཏེ་རོལ། །ཞེས་ཕྱག་ཏུ་ཕུལ། རྣལ་འབྱོར་པས། ཧཱུཾ་ང་ནི་རྣམ་འདྲེན་ཀུན་
གྱི་གཙོ། །དཔལ་ཆེན་ཧེ་རུ་ཀ་པ་དངོས། །ཡེ་ཤེས་བདུད་རྩི་མཆོག་འདི་ནི། །ལྷ་རྣམས་ཚིམ་པར་བྱ་ཕྱིར་རོལ། །ཞེས་བརྗོད་ནས། ནང་གི་སྦྱིན་སྲེག་གི་ཚུལ་དུ་ལོངས་སྤྱད། ལག་
མཆོད་བྱ་འདོད་ན་གཞན་དུ་ཤེས་པར་བྱའོ། །རབ་ཏུ་བྱུང་བ་རྣམས་ཆང་ཅུད་ཟད་མྱང་ལ། ཁྱིམ་པ་ཡིན་ན་ར་རོ་མ་གྱུར་བར་འཐུང་བར་བྱའོ། །དེ་ནས་ཚོགས་ལྷག་བསྡུས་ཏེ། ནང་མཆོད་
བྲན་ལ། གཏོར་མ་ལྟར་བྱིན་གྱིས་རློབས་ལ། རང་གི་ཐུགས་ཁའི་ཧཱུཾ་གི་འོད་ཟེར་གྱིས་དམ་ཅན་ཞིང་སྐྱོང་ཚོགས་ལྷག་ལ་རེ་བ་ཐམས་ཅད་སྤྱན་དྲངས། ཨོཾ་ཨ་ཀ་རོ་མུ་ཁཾ་སརྦ་དྷརྨ་ཎཾ་ཨ་ཏྱ་

[004A]༄༅། །ནུཏྤནྣ་ཏྭོང་ཨོཾ་ཨཱཧཱུཾ། ཞེས་ལན་གསུམ་གྱིས་བསྔོས་ནས། བདེ་ཆེན་ཚོགས་ལྷག་མཆོད་སྤྲིན་རྒྱ་མཚོ་འདི། །དམ་ཅན་ལྷག་ལ་དབང་བ་རྣམས་ལ་འབུལ། །
ཨོཾ་ཨཱཧཱུཾ། བདེ་ཆེན་ཟག་མེད་བདུད་རྩིས་ཚིམ་གྱུར་ནས། །ཨེ་མ་ཧོ། དམ་ཆོས་སྒྲུབ་པའི་འགལ་རྐྱེན་ཀུན་སེལ་ཞིང། །མཐུན་རྐྱེན་སྟོངས་གྲོགས་གནས་པོ་བཟད་པོར་མཛོད། །
ཅེས་བརྗོད་ནས། མགྲོན་རྣམས་མི་དམིགས་པར་རྒྱས་འདེབས། བསྔོ་བ་སྨོན་ལམ་བཀྲ་ཤིས་བྱའོ། །ཞེས་པ་འདི་ཡང་དགེ་སློང་གྲགས་རྒྱན་པས་བསྐུལ་བའི་ངོར་ལྷའི་
བཙུན་པ་ཆོས་ཀྱི་རྡོ་རྗེས་སུག་བྲིས་སུ་བགྱིས་པའོ།། །།བཀྲ་ཤིས། །

[004B][BLANK PAGE]



﻿
[001A]༄༅། །བཅོམ་ལྡན་འདས་བདེ་མཆོག་ཚེ་ལྷ་དཀར་པོའི་ཚོགས་མཆོད་བྱ་ཚུལ་དངོས་གྲུབ་འགུག་པའི་ལྕགས་ཀྱུ་ཞེས་བྱ་བ་བཞུགས་སོ། །

[001B] །ན་མོ་གུ་རུ་ཤྲཱི་བཛྲ་ཧེ་རུ་ཀཱ་ཡ། ཐབས་ཀྱི་རྣམ་པ་ཀུན་ལྡན་ཟླ་ཤེལ་ཁམས། །ཤེས་རབ་སྟོང་གསལ་ནམ་མཁའ་དང་འགྲོགས་པས། །དཔག་ཡས་དངོས་གྲུབ་འོད་སྣང་འཕྲོ་བ་
ཡིས༑ ༑ཕན་བདེའི་མཆོག་སྩོལ་ཧེ་རུ་ཀ་ལ་འདུད། །འདིར་བཅོམ་ལྡན་འདས་འཁོར་ལོ་བདེ་མཆོག་དཀར་པོའི་ལྷ་ཚོགས་ཚོགས་ཀྱི་མཆོད་པས་མཉེས་པར་བྱ་བའི་ཚུལ་བཀླག་ཆོག་ཏུ་འགོད་པ་ནི། ཡི་དམ་གྱི་བདག་མདུན་དང་འབྲེལ་བའམ་
མ་འབྲེལ་ཀྱང་རུང། དུས་ཚེས་བཟང་པོར་བརྒྱུད་ལྡན་བླ་མའི་ཕྱག་བཞེས་ལྟར་ཚོགས་ཀྱི་གཏོར་མ་དང་བཟའ་བཅའ་བཏུང་བའི་རིགས། མ་དཱ་ན་བཟང་པོ་དང་བཅས་པ་གཙང་སྦྲ་ཐོན་པ་ཅི་མཛེས་སུ་བཤམ། སྔར་གྱི་བདག་བསྐྱེད་ཀྱི་རྒྱུན་ཡོད་ན་དེས་ཆོག་
མེད་ན་སྐད་ཅིག་ཀྲོང་བསྐྱེད་བྱས་ལ། མཆོད་གཏོར་རྣམས་བྱིན་གྱིས་བརླབས་ཏེ། ཏིང་འཛིན་སྒྱུ་འཕྲུལ་དྲ་བའི་རོལ་པ་ལས། །སྣ་ཚོགས་བརྟན་གཡོའི་བཀོད་པ་རབ་འབྱམས་ཚོགས། །རང་སྣང་ཡོངས་སུ་དག་པའི་གཞལ་མེད་ཁང།།
དཔའ་བོ་དཔའ་མོའི་ཚོགས་ཀྱིས་གཏམས་པར་གྱུར། །སྣ་ཚོགས་ཚོན་གྱི་རྩེ་དགའ་དང་འགྲོགས་པའི། །དྭངས་ཤེལ་རྣམ་པར་བཀྲ་བ་ཇི་བཞིན་དུ། །མོས་པ་ཐ་དད་འགྲོ་བའི་དབང་པོ་དང། །རིམ་པར་འཚམ་པའི་
བཀོད་པ་རབ་འབྱམས་ལས། །དངོས་གྲུབ་གཏེར་ཆེན་བླ་མ་ཧེ་རུ་ཀ་དཔའ་བོ་དཔའ་མོ་ཆོས་སྲུང་རྒྱ་མཚོའི་ཚོགས། །འཆི་མེད་ལམ་དུ་ཆུ་འཛིན་ཕྲེང་བ་བཞིན། །དགྱེས་བཞིན་འདིར་གཤེགས་བརྟན་པར་

[002A]༄༅། །བཞུགས་སུ་གསོལ། །ཨོཾ་ཨཱཧཱུཾ། ཏིང་འཛིན་སྔགས་རྒྱའི་ནུས་པ་ལས་བྱུང་བའི། །བདེ་ཆེན་དཔལ་སྟེར་ཚོགས་མཆོད་རྒྱ་མཚོ་འདི། །བླ་མ་ཧེ་རུ་ཀ་དཔལ་མཉེས་ཕྱིར་འབུལ། །རྨད་བྱུང་
བདེ་ཆེན་དགའ་བས་ཚིམ་པར་རོལ། །ཨེ་མ་ཧོ་ཐུན་མོང་མཆོག་གི་དངོས་གྲུབ་ཀུན། །བདེ་བླག་འབད་མེད་ལྷུན་གྱིས་གྲུབ་པར་མཛོད། །ཨོཾ་ཨཱཧཱུཾ། ཏིང་འཛིན་སྔགས་རྒྱའི་  ྾  བདེ་ཆེན་དཔལ་སྟེར་  ྾  བཅོམ་ལྡན་ཚེ་
ལྷ་ཡབ་ཡུམ་མཉེས་ཕྱིར་འབུལ། །རྨད་བྱུང་བདེ་ཆེན་  ྾  ཨེ་མ་ཧོ་དུས་མིན་འཆི་བ་ཀུན་བསལ་ཏེ། །འཆི་མེད་རིག་འཛིན་བདེ་བླག་སྩལ་དུ་གསོལ། །ཨོཾ་ཨཱཧཱུཾ་ཏིང་འཛིན་སྔགས་རྒྱའི་  ྾  བདེ་ཆེན་དཔལ་སྟེར་
དཔའ་བོ་དཔའ་མོའི་ཚོགས་རྣམས་མཉེས་ཕྱིར་འབུལ། །རྨད་བྱུང་བདེ་ཆེན་  ྾  ཨེ་མ་ཧོ་ཐུགས་རྗེའི་རླུང་ཤུགས་ཆེར་གཡོས་ཏེ། །བདེ་ཆེན་ཡེ་ཤེས་མེ་ཆེན་སྦར་དུ་གསོལ། །ཨོཾ་ཨཱ་ཧཱུཾ། ཏིང་འཛིན་  ྾  བདེ་ཆེན་
ཆོས་སྐྱོང་སྲུང་མའི་ཚོགས་རྣམས་མཉེས་  ྾  རྨད་བྱུང་བདེ་ཆེན་  ྾  ཨེ་མ་ཧོ་མཐུ་སྟོབས་རྡོ་རྗེའི་གཟེགས་མ་ཡིས། །ཕྱི་ནང་བར་ཆད་མ་ལུས་བཟློག་ཏུ་གསོལ། །ཨོཾ་ཨཱཧཱུཾ། ཏིང་འཛིན་  ྾  བདེ་ཆེན་  ྾  ལྷ་ཀླུ་
གཞི་བདག་ཚོགས་རྣམས་  ྾  རྨད་བྱུང་ཀུན་དགའི་དཔལ་གྱིས་ཚིམ་པར་རོལ། །ཨེ་མ་ཧོ་རུང་ཕྲག་དོག་མ་མཛད་པར། །ཆོས་ལྡན་འཕྲིན་ལས་ཐོགས་མེད་བསྒྲུབ་ཏུ་གསོལ། །ཨོཾ་ཨཱཧཱུཾ། ཏིང་འཛིན་  ྾  བདེ་

[002B]  ྾  རིགས་དྲུག་འགྲོ་བའི་ཚོགས་རྣམས་མཉེས་ཕྱིར་འབུལ། །མཁོ་དགུའི་འདོད་ཡོན་དཔལ་གྱིས་ཚིམ་པར་རོལ། །ཨེ་མ་ཧོ་འཁྲུལ་སྣང་ཀུན་རྟོག་དབྱིངས་སུ་དག་ཀུན་བཟང་ཧེ་རུ་ཀ་དཔལ་མངོན་གྱུར་ཤོག་དེ་ནས་ལས་ཀྱི་རྡོ་རྗེས་ཚོགས་ནས་
ལག་ཏུ་ཐོགས་ཏེ། གདོད་ནས་དག་པ་ནམ་མཁའི་དབྱིངས། །ཀུན་རྫོབ་སྤྲོས་པས་རྣམ་པར་དབེན། །གཤིས་ལུགས་དེ་ཉིད་རིག་པའི་བློས། །མཉམ་པ་ཉིད་དུ་ཚོགས་ལ་རོལ། །ཨ་ལ་ལ་ཧོ།  ཞེས་འབུལ། རྡོ་རྗེ་སློབ་དཔོན་སོགས་ལེན་པ་པོ་རྣམས་ཀྱིས།།
བདག་ཉིད་དཔའ་བོ་ཀུན་འདུས་སྐུ། །དཔའ་མོ་ཀུན་ཀྱང་ང་ཉིད་དེ། །ལུས་གནས་ཚོགས་ཀྱི་འཁོར་ལོ་ཀུན། །ཚིམ་པར་བྱ་ཕྱིར་ཚོགས་ལ་ངོ་ལ། །ཨ་ཧོ་མཧཱ་སུ་ཁ། ཞེས་བརྗོད་དེ་ཚིམས་དྲུག་ལྡན་དང་འབྲེལ་པར་ཚོགས་ལ་ཡོངས་སྤྱོད་དེ་ཚོགས་ལྷག་བསྡུས་
ནང་མཆོད་ལྕེ་ཐོག་ཏུ་བཞག་པས་ཁ་སྤུ་གདབ། སྟེགས་དམའ་བའི་ཁར་བཞག་ཨོཾ་ཨཱཧཱུཾ། ཏིང་འཛིན་སྔགས་རྒྱའི་ནུས་པ་ལས་བྱུང་བའི། །བདེ་ཆེན་དཔལ་སྟེར་ཚོགས་ལྷག་རྒྱ་མཚོ་འདི། །ལྷག་ལ་དབང་བའི་འབྱུང་པོའི་ཚོགས་ལ་འབུལ། །ཀུན་ཀྱང་
སེམས་རྒྱུད་དགའ་བས་ཚིམ་པར་རོལ། །ཨེ་མ་ཧོ་འཇིགས་སྐྲག་སྡུག་བསྔལ་ཀུན་ཞི་སྟེ། །ཆོས་འབྱོར་ཟས་ཀྱིས་རྟག་ཏུ་འཚོ་བར་ཤོག་ཧོ་ལྷག་མའི་མགྲོན་རྣམས་འཁོར་བཅས་ཀྱིས། །ཚོགས་ལྷག་རྒྱ་མཚོ་འདི་བཞེས་ལ། །བསྟན་པ་
རིན་ཆེན་རྒྱས་པ་དང། །བསྟན་འཛིན་ཡོན་མཆོད་འཁོར་བཅས་དང། །ཁྱད་པར་རྣལ་འབྱོར་བདག་ཅག་ལ། །ནད་མེད་ཚེ་དང་དབང་ཕྱུག་དང། །ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་ཅེས་བརྗོད་ཅིང་ཚོགས་ལྷག་གཙང་སར་དོར། །བསྔོ་སྨོན་

[003A]༄༅། །བཀྲ་ཤིས་གང་རྒྱས་ཀྱིས་མཐའ་བརྒྱན་པར་བྱའོ། །དེ་ལྟར་དཔའ་བོ་རྣལ་འབྱོར་མ། །མཉེས་བྱེད་རྨད་བྱུང་ཆོ་ག་འདི། །ཐུན་མོང་མཆོག་གི་དངོས་གྲུབ་ཀུན། །བདེ་བླག་འགུག་པའི་ལྕགས་ཀྱུ་ཡིན། །འདིར་འབད་ལས་བྱུང་
དགེ་བ་འདིས། །སྐྱེ་བོ་ནམ་མཁའི་མཐར་གཏུགས་པར། །ཀུན་ཀྱང་མཁའ་སྤྱོད་ལོ་བྲང་དུ། །རིག་འཛིན་ཆོས་ཀྱིས་འདའ་བར་ཤོག་ །ཅེས་བདེ་མཆོག་ཚེ་ལྷ་དཀར་པོའི་ལྷ་ཚོགས་ཚོགས་ཀྱི་འཁོར་ལོས་མཉེས་པར་བྱ་བའི་ཚུལ་དངོས་གྲུབ་མྱུར་དུ་འགུག་
པའི་ལྕགས་ཀྱུ་ཞེས་བྱ་བ་འདི་ནི་བསླབ་གསུམ་སྒྲུབ་ལ་གཞོལ་བ་རི་ཁྲོད་དགེ་སློང་བླ་མ་བློ་བཟང་ཆོས་འཕེལ་ལགས་ནས་མཎྜལ་རྟེན་གསུམ་བཅས་ཇི་ལྟར་བསྐུལ་བ་བཞིན། ཕ་བོང་ཁའི་སྤྲུལ་མིང་པས། སྡེ་ཁྲི་འཇམ་དབྱངས་ཐུབ་བསྟན་ཉི་མའི་གསུང་སོར་བཞག་ཐོག་ཁ་སྐོང་
སྦྱར་འོས་འགའ་ཞིག་སྦྱར་ཏེ་ཕྱོགས་གཅིག་ཏུ་བསྒྲིགས་པ་འགྲོ་དོན་འཕེལ།། །།རི་ཁྲོད་དགེ་སློང་ཐུབ་བསྟན་ཉི་མས་པར་དུ་བསྐྲུན་པའོ།། །།ལས་བྱི་ལོར་འཛུགས་ཞུས་ལེཌ་པར་སོང།། དགེ་ལེགས་འཕེལ།།


﻿
[242A]༄༅། ། ཚོགས་མཆོད་ཀུན་བཟང་མཆོད་སྤྲིན་བཞུགས་སོ།།  །། ༄༅། །ན་མོ་གུ་རུ་བཛྲ་ཊཱ་ཀི་ནི་བྷྱ། འདིར་ཚེས་བཅུ་ལ་སོགས་པའི་དུས་ཁྱད་པར་ཅན་གྱི་ཚེ་
ཚོགས་མཆོད་བྱ་ཚུལ་འཁྱེར་བདེ་བར་དགོད་པ་ནི། གནས་དབེན་པ་ཡིད་དང་མཐུན་པའི་གནས་སུ་སྐུ་གསུང་ཐུགས་ཀྱི་རྟེན་དགྲམ་མཚོད་པ་རྒྱ་ཆེན་པོ་དང། ཚོགས་གཏོར་
དང༑ ཚོགས་ཀྱི་མཆོད་པ་མཾ་ས་དང་མང་ན་ཕུད་མ་ཉམ་པ། གཞན་ཡང་བཟའ་བཅའི་རིགས་སྣ་ཚོགས་པ་བཤམས་ལ་ཆང་ཆུ་ནང་མཆོད་ཀྱིས་བྲན། རྡོར་དྲིལ་ཅང་ཏེའུ་རོལ་
མོའི་བྱེ་བྲག་སྣ་ཚོགས་བཤམས་ལ། རྡོ་རྗེ་སློབ་དཔོན་གྱིས་ལས་ཀྱི་རྡོ་རྗེ་ལ། ཀ་སྟྭཾ་ །སྐལ་ལྡན་རྣམས་ནི་ནང་དུ་བཞུགས། །
སྐལ་པ་མེད་རྣམས་མ་གཞུག་ཅིག་ཅེས་བསྒོ། ལས་ཀྱི་རྡོ་རྗེས་སྒོ་རྩར་དབྱུག་སྔོན་ཅན་གྱི་ང་རྒྱལ་གྱིས་དབང་ཐོབ་ཅིང་དམ་ཚིག་གཙང་བ་ཚུལ་འདི་ལ་མོས་པ་རྣམས་བརྡའ་ཡིས་
དྲི་ལན་བྱས་ཏེ་ནང་དུ་གཞུགས། དེ་ལས་ལྡོག་པ་རྣམས་ཕྱིར་བསྐྲད་དེ་སྒོ་དང་ཡོལ་བ་ལ་སོགས་པས་འཚམས་བཅད་པར་བྱ། དེ་ནས་ལས་ཀྱི་རྡོ་རྗེས་ཕྱག་གསུམ་བཙལ་ཏེ་ནང་
མཆོད་བྱིན་བརླབ་མཛད་པར་ཞུ། ཞེས་ཞུ་བ་ལ་སོགས་པ་སྤྱི་ལྟར་བྱས་ལ། ཚོགས་པ་རྣམས་ཀྱིས་བདེ་མཆོག་གི་བདག་སྐྱེད་རྒྱས་པར་བསྒོམ་པའི་རྗེས་སུ་ལུ་ཨི་པ་ལ་ཕྱི་རོལ་
མཆོད་པའི་ཆོ་ག་ལྟར་ཚོམ་བུ་བཀོད་པའི་བར་སོང་རྗེས་དང། ལུས་དཀྱིལ་དང་ལྷ་ལྔ་ལ་འཚམས་འདིར་སློབ་དཔོན་གྱི་མདུན་དུ་ནང་མཆོད་བཞག་ལ། ཀ་ནི་གང་དུའང་མི་

[242B] །པཱ་ནི་ལྷན་སྐྱེས་བདེ་བ་ཆེ། །ལ་ནི་གཉིས་མེད་ཡེ་ཤེས་ཏེ། །སྐུ་གསུམ་མངོན་གྱུར་ཀ་བ་ལ། །ཐག་མེད་བདུད་རྩི་སུ་རས་གང། །ཧཱུཾ་ཨཱ་ཨོཾ་གྱིས་བྱིན་རླབས་པས། །
ཟག་མེད་བདུད་རྩིའི་རྒྱ་མཚོར་གྱུར། །ཞེས་དང། འབྲུ་གསུམ་ལན་གསུམ་བརྗོད་པས་བྱིན་གྱིས་བརླབ། དེ་ནས། སུམ་བྷ་ནི་དང་ལས་སྔགས་བརྗོད་ཅིང་ནང་མཆོད་གཏོར་ལ་མཆོད་
པ་དང། ཚོགས་རྫས་རྣམས་བྱིན་གྱིས་བརླབ་ལ། ལུ་ཨི་པ་དང་ལྷ་ལྔ་ལ་མདུན་སྐྱེད་བསྒྲུབ་པ་སོགས་བྱ། རོལ་མོ་སྤོས་དང་བཅས་པས། ཚོགས་ཁང་བསྐྱེད་པ་ནི། ཧཱུཾ་རང་
ཉིད་དཔལ་ཆེན་ཧེ་རུ་ཀར་གསལ་བའི། །ཐུགས་ཁའི་ཧཱུཾ་ལས་བཧྲུཾ་ཅིག་སྤྲོས་པ་ལས། །སྣ་ཚོགས་པདྨ་སྣ་ཚོགས་རྡོ་རྗེའི་སྟེང། །ཚོགས་ཁང་རིན་ཆེན་ལས་གྲུབ་གཞལ་ཡས་ཁང། །
གྲུ་བཞི་སྒོ་བཞི་རྟ་བབས་རྒྱན་ལ་སོགས། །མཚན་ཉིད་ཐམས་ཅད་ཡོངས་སུ་རྫོགས་པར་གྱུར། །དབུས་སུ་སེང་ཁྲི་པདྨ་ཉི་ཟླའི་གདན། །དར་དང་རིན་ཆེན་རྒྱན་གྱིས་རྣམ་པར་བརྒྱན། །
མཐའ་སྐོར་མཆོད་རྫས་རྣམ་པ་སྣ་ཚོགས་དང། །ཁྱད་པར་དམ་རྫས་བཟའ་བཅའ་རི་ལྟར་སྤུངས། །ཟག་མེད་བདུད་རྩིའི་བཏུང་བ་མཚོ་ལྟར་བསྐྱིལ། །ཡིད་འོང་བཀོད་ལེགས་མགྲོན་
རྣམས་མཉེས་བྱེད་པ། །ཀུན་བཟང་མཆོད་པའི་སྤྲིན་ལ་འགྲན་པར་གྱུར། །ཚོགས་ཀྱི་མགྲོན་སྤྱན་འདྲེན་པ་ནི། །རང་གི་ཐུགས་ཁའི་ཧཱུཾ་ལས་འོད་ཟེར་འཕྲོས། །གར་བཞུགས་རྡོ་
རྗེའི་ཕོ་བྲང་སོ་སོ་ནས། །རྩ་བའི་བླ་མ་ཁྱབ་བདག་རྡོ་རྗེ་འཆང། །གྲུབ་ཆེན་བརྒྱད་ཅུ་ལ་སོགས་གྲུབ་ཐོབ་དང། །རྒྱན་དྲུག་མཆོག་གཉིས་ལ་སོགས་པཎྚི་ཏ། །དབང་བསྐུར་རྒྱུད་

[243A]༄༅། །བཤད་མན་ངག་གནང་བ་དང། །རིག་འཛིན་བྱང་སེམས་སོ་ཐར་སྡོམ་པ་ཡི། །རྒྱུད་པའི་བླ་མ་ཐམས་ཅད་སྤྱན་འདྲེན་ནོ། །དཔལ་ལྡན་འཁོར་ལོ་སྡོམ་པ་ཡབ་
ཡུམ་དང། །རྣལ་འབྱོར་མ་བཞི་འཁོར་ལོ་གསུམ་གྱི་ལྷ། །མ་མོ་བརྒྱུད་དང་གོ་ཆའི་ལྷ་ལ་སོགས། །འཁོར་ལོ་སྡོམ་པའི་རྒྱུད་ནས་བཤད་པ་ཡི། །དཀྱིལ་འཁོར་ལྷ་ཚོགས་ཇི་སྙེད་
མཆིས་པ་རྣམས། །མ་ལུས་ཚོགས་ཀྱི་ཞིང་དུ་གཤེགས་སུ་གསོལ། །གཞན་ཡང་རྒྱུད་སྡེ་བཞི་དང་འབྲེལ་བ་ཡི། །ཡི་དམ་དཀྱིལ་འཁོར་ལྷ་ཚོགས་ཐམས་ཅད་དང། །སངས་རྒྱས་བྱང་
སེམས་ཉན་རང་མཁའ་འགྲོ་དང། །ཆོས་སྐྱོང་ནོར་ལྷ་ཕྱོགས་སྐྱོང་ཞིང་སྐྱོང་དང། །ཀླུ་དང་གཞི་བདག་སྡེ་བརྒྱུད་འགྲོ་བ་དྲུག་བགེགས་རིགས་ལན་ཆགས་མགྲོན་རྣམས་གཤེགས་
སུ་གསོལ། །རང་རང་ཇི་ལྟར་འོས་པའི་ཁྲི་སྟན་ལ། །བདག་ཅག་རྣམས་ལ་དགྱེས་བཞིན་སོ་སོར་འཁོད། །ཚོགས་ཞིང་ཐམས་ཅད་འཁོར་ལོ་བདེག་མཆོག་གི་ལྷ་སྐུ་སྒྱུ་མའི་རྣམ་པར་
བཞེངས་བར་གྱུར། །མཆོད་པ་འབུལ་བ་ནི། །བླ་མ་ཡི་དམ་སངས་རྒྱས་བྱང་སེམས་སོགས། །ཚོགས་ཀྱི་ཞིང་དུ་གྱུར་པ་ཐམས་ཅད་ལ། །བདག་ཅག་ལུས་ངག་ཡིད་གསུམ་གུས་ཕྱག་
འཚལ༑ ༑ཕྱི་ནང་གསང་བའི་མཆོད་པ་ལེགས་པར་འབུལ། །སྡིག་པ་མི་དགེ་ཐམས་ཅད་སོ་སོར་བཤགས། །རང་གཞན་དགེ་བ་ཀུན་ལ་རྗེས་ཡི་རངས། །ཟབ་རྒྱས་ཆོས་ཀྱི་འཁོར་ལོ་
བསྐོར་བར་བསྐུལ། །སྲིད་མཐར་མྱ་ངན་མི་འདའ་གསོལ་བ་འདེབས། །དགེ་བ་བྲ་མེད་བྱང་ཆུབ་ཆེན་པོར་བསྔོ། །བདག་གཞན་མ་ལུས་སངས་རྒྱས་མྱུར་ཐོབ་ཤོག་ཅེས་ཡན་ལག་

[243B] །ས་གཞི་སྤོས་ཀྱི་བྱུག་ཤིང་མེ་ཏོག་བཀྲམ། །ཞེས་སོགས་ཀྱིས་མཎྜལ་ཕུལ། །ཆུ་བཞི་ཉེར་སྤྱོད་རོལ་མོ་འདོད་ཡོན་ལྔ། །རྒྱལ་སྲིད་བདུན་དང་བཀྲ་ཤིས་རྟགས་
རྫས་བརྒྱད། །བླ་བྲེ་གདུགས་དང་རྒྱལ་མཚན་བ་དན་ཕན། །ཡོལ་བ་ལྡ་ལྡི་རྔ་ཡབ་ཁང་བཟང་དང། །ཁྲི་སྟན་མལ་ཆ་རྟ་གླང་འདོད་འཇོའི་བ། །ཁྲུས་རྫིད་གཏེར་བུམ་ལས་བྱེད་བྲན་
བཟང་སོགས། །ཉེར་མཁོའི་ཡོ་བྱད་མ་ལུས་ལེགས་འབུལ་གྱི། །བཞེས་ནས་དངོས་གྲུབ་རྣམ་གཉིས་བསྩལ་དུ་གསོལ། །ཇི་ལྟར་འཇམ་དབྱངས་ལ་སོགས་པས། །རྒྱལ་བ་རྣམས་
ལ་མཆོད་མཛད་པ། །དེ་བཞིན་བདག་གིས་དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཡོན་ཏན་རྒྱ་མཚོ་རྣམས་ལ་བདག་བསྟོད་དབྱངས་ཡན་ལག་རྒྱ་མཚོས་
མཆོད། །བསྟོད་དབྱངས་སྙན་སྤྲིན་དེ་དག་ལ། །ངེས་པར་ཀུན་དུ་འབྱུང་གྱུར་ཅིག་ཅེས་སྤྱིར་གྱི་མཆོད་པ་རྣམས་ཕུལ། །ཚོགས་དངོས་གཞི་འབུལ་བ་ནི། །རྩ་བའི་བླ་མ་ཁྱབ་བདག་
རྡོ་རྗེ་འཆང། །པཎ་གྲུབ་རྣམས་དང་མདོ་རྒྱུད་དམ་ཆོས་ཀྱི། །བཀའ་དྲིན་སྩོལ་པའི་བླ་མ་དམ་པ་དང། །མཁས་ཤིང་གྲུབ་པ་བརྙེས་པ་ཐམས་ཅད་ལ། །དམ་རྫས་ཚོགས་ཀྱི་མཆོད་པ་
ལེགས་པར་འབུལ། །མཆོག་དང་ཐུན་མོངས་དངོས་གྲུབ་བསྩལ་དུ་གསོལ། །བདེ་ཆེན་རྒྱལ་པོ་ཧེ་རུ་ཀ་ཡབ་ཡུམ། །རྣལ་འབྱོར་མ་བཞི་ཐོད་པའི་དུམ་བུ་སོགས། །དཔའ་བོ་དཔའ་
མོ་ཡབ་ཡུམ་ཟུང་ཉེར་བཞི། །མ་མོ་བརྒྱད་དང་གོ་ཆའི་ལྷ་རྣམས་ལ། །དམ་རྫས་ཚོགས་ཀྱི་མཆོད་པ་ལེགས་འབུལ་གྱི། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །མི་སྐྱོད་

[244A]༄༅། །རྡོ་རྗེ་གཤིན་རྗེ་གཤེད་ལ་སོགས། །ཐབས་ཀྱི་རྒྱུད་ཀྱི་དཀྱིལ་འཁོར་ལྷ་ཡི་ཚོགས། །དུས་ཀྱི་འཁོར་ལོ་དགྱེས་པ་རྡོ་རྗེ་སོགས། །ཤེས་རབ་རྒྱུད་ཀྱི་དཀྱིལ་འཁོར་ལྷ་
ཚོགས་ལ། །དམ་རྫས། །རྣལ་འབྱོར་རྒྱུད་དང་སྤྱོད་རྒྱུད་བྱ་རྒྱུད་ཀྱི། །དཀྱིལ་འཁོར་ལྷ་ཚོགས་ཇི་སྙེད་མཆིས་པ་དང། །གཞན་ཡང་སངས་རྒྱས་བྱང་སེམས་རང་རྒྱལ་དང། །གནས་
བརྟན་བཅུ་དྲུག་ལ་སོགས་ཉན་ཐོས་ལ། །དམ་རྫས་རིགས་ལྔའི་མཁའ་འགྲོ་ཤུགས་འགྲོ་ཐམས་ཅད་དང། །རྣལ་འབྱོར་བསྒྲུབ་པའི་གྲོགས་མཛད་ཕོ་ཉ་མོ། །དཔལ་མགོན་
ཞལ་བཞི་ཕྱག་བཞི་དུར་ཁྲོད་བདག་མགོན་ཆོས་ལྷ་མོ་རྣམ་སྲས་ལ་སོགས་ལ། །དམ་རྫས་མཆོག་ཐུན་དངོས་གྲུབ་འགྲུབ་པའི་འཕྲིན་ལས་མཛོད། །ཕྱོགས་སྐྱོང་ཞིང་སྐྱོང་ཀླུ་དང་
གཞི་བདག་དང། །སྡེ་བརྒྱད་རིགས་དྲུག་སེམས་ཅན་ཐམས་ཅད་དང། །བགེགས་རིགས་བུ་ལོན་ལན་ཆགས་སྙོག་པ་སོགས། །ཚོགས་ཀྱི་མགྲོན་དུ་གྱུར་པ་ཐམས་ཅད་ལ། །དམ་རྫས་
ཚོགས་ཀྱི་མཆོད་པ་ལེགས་འབུལ་གྱི། །མཆོག་ཐུན་དངོས་གྲུབ་འགྲུབ་པའི་གྲོགས་མཛོད་ཅིག་མཧཱ་བུ་ཅ་ག་ན་བ་ལི་ཏཾ་ཁ་ཁ་ཁཱ་ཧི་ཁཱ་ཧི། མཾ་ས་རཀྟ་ཀོ་རོ་ཙན་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་
ཧི༑ ཞེས་པས་ཕུལ། དེ་ནས་ཚོགས་བུད་བཟའ་བཅའ་རྣམས་སྣོད་གཙང་མ་ཅིག་ཏུ་བསྡུས་ཏེ་ལག་པ་གཡས་སུ་བཟུང། ཐོད་པ་བདུད་རྩིས་གང་བ་གཡོན་དུ་བཟུང་ནས་ཚོགས་བསྟབས་
པ་ནི། ཨེ་མ་ཧོཿ་བླ་མ་ཡི་དམ་མཁའ་འགྲོ་ཆོས་སྐྱོང་ཚོགས། །ཚོགས་ཀྱི་ཞིང་དུ་གྱུར་པ་ཐམས་ཅད་ལ། །དམ་རྫས་ཚོགས་ཀྱི་མཆོད་པ་འབུལ་བ་ནི། །ཚོགས་གཞོང་པནྡ་ཡངས་པའི་སྣོད་

[244B] ༑འབྲས་དང་གྲོ་སོགས་འབྲུ་སྣ་སྟོང་གི་ཕྱེ། །ཟག་མེད་བདུད་རྩི་ཆང་གིས་ལེགས་པར་སྤྲུས། །དཀར་གསུམ་མངར་གསུམ་ཤིང་ཏོག་སྣ་ཚོགས་དང། །ལ་ཕུག་ལ་དུ་སྒོག་ཙོང་འབྲས་ཆན་དང། །
ཁུར་བ་བཅུད་ལེན་སྨན་བཟང་སྣ་ཚོགས་སྦྱར། །ཤ་ཆེན་མཾ་ས་རུས་པ་ནང་ཁྲོལ་དང། །དོན་སྙིང་རྐང་མར་གླད་ཚིལ་ལ་སོགས་པའི། །བཟའ་དང་བཅའ་བ་རི་ལྟར་སྤུངས་བ་དང། །རྒུན་འབྲུམ་
ནས་འབྲས་གྲོ་སོགས་འབྲུ་ཡི་བཅུད། །མྱོས་བྱེད་སྟོང་གི་བཅུད་རྣམས་ལེགས་བསྡུས་པའི། །ཟག་མེད་བདེ་བ་ཆེན་པོ་སྒྱེད་པའི་རྫས། །བདུད་རྩིའི་བཏུང་བ་རྒྱ་མཚོར་བསྐྱིལ་བ་རྣམས། །རིགས་ལྔ་ཡབ་ཡུམ་
ངོ་བོ་ཤ་ལྔ་དང། །བདུད་རྩི་ལྔ་ཡི་རྣམ་པར་ལེགས་བསྐྱེད་དེ། །སྦྱང་རྟོགས་སྦར་བ་གསུམ་གྱིས་བྱིན་གྱིས་རླབས། །ཟག་པ་མེད་པའི་བདུད་རྩིའི་རྒྱ་མཚོ་འདི། །ཡི་དམ་ལྷ་ཚོགས་སངས་རྒྱས་བྱང་སེམས་དང། །དཔའ་
བོ་མཁའ་འགྲོ་ཆོས་སྐྱོང་སྲུང་མའི་ཚོགས། །ནོར་ལྷ་ཕྱོགས་སྐྱོང་ཞིང་སྐྱོང་ཀླུ་གཞི་བདག་སྡེ་བརྒྱད་འགྲོ་དྲུག་བགེགས་རིགས་ལན་ཆགས་ལ། །འབུལ་ལོ་ཕྱི་ནང་བར་ཆད་མ་ལུས་བཟློག་མཆོག་དང་
ཐུན་མོངས་དངོས་གྲུབ་བསྩལ་དུ་གསོལ། །གཟུགས་སྒྲ་དྲི་རོ་རེག་བྱ་ཆོས་དབྱིངས་མས། །དབང་པོ་དྲུག་ལ་བདེ་སྐྱིད་མཆོད་པ་འབུལ། །ལྷན་སྐྱེས་ཞིང་སྐྱེས་སྔགས་སྐྱེས་ཕོ་ཉ་མོས། །
སྙོམས་འཇུག་དགའ་བའི་བདེ་ཆེན་མཆོད་པ་འབུལ། །ལྷན་སྐྱེས་བདེ་བ་ཆེ་དང་སྟོང་པ་ཉིད། །སྦྱར་བའི་དེ་ཁོ་ན་ཡི་མཆོད་པ་འབུལ། །བདེན་འཛིན་བག་ཆགས་ཀུན་བྱང་བདེ་སྟོང་གི་ཏིང་ངེ་འཛིན་
འཇའ་ལུས་རྡོ་རྗེ་སེམས་དཔའི་སྐུ། །ཟུང་དུ་འཇུག་དང་ཁ་སྦྱོར་བདུན་ལྡན་མཆོག་མྱུར་དུ་འཐོབ་པར་བྱིན་གྱིས་བརླབ་ཏུ་གསོལ། །མཆོད་པའི་འཁོར་གསུམ་སྣང་ལ་ངོ་བོས་སྟོང། །སྣང་སྟོང་དབྱེར་

[245A]༄༅། །མེད་སེམས་ཀྱིས་ལེགས་འབུལ་གྱི། །དབྱེར་མེད་སྤྲོས་བྲལ་ངང་དུ་ལེགས་བཞེས་ནས། །དྲི་བྲལ་བདེ་ཆེན་སྐྱེ་བར་བྱིན་གྱིས་བརློབ། །ཞེས་བརྗོད་དེ་རྟེན་གྱི་དྲུང་དུ་བཞག་དེ་ནས་
ཚོགས་རྫས་རྣམས་སྣོད་སོ་སོར། །སློབ་དཔོན་ལ་ཉིས་འགྱུར། །གཞན་རྣམས་ལ་སྐལ་པ་མཉམ་པོར་བགོས་ནས་ལས་ཀྱི་རྡོ་རྗེ་སློབ་དཔོན་ལ་ཕྱག་འཚལ་ཏེ་ལག་པ་གཡོན་དུ་ཀ་པཱ་ལ་བདུད་རྩིས་
གང་བ་བཟུང། དེའི་སྟེང་དུ་གཡས་པ་བདན་གྱི་ཕྱག་རྒྱས་མཾ་བཟུང་སྟེ། རྡོ་རྗེ་སློབ་དཔོན་དགོངས་སུ་གསོལ། །འདི་ལ་ཐེ་ཚོམ་མི་བྱ་སྟེ། །བྲམ་ཟེ་ཁྱི་དང་གདོལ་བ་སོགས། །རང་བཞིན་གཅིག་ཏུ་
དགོངས་ཏེ་རོལ། །ཨ་ལ་ལ་ཧོ་བཞེས་སུ་གསོལ། །ཨ་ལ་ལ་ཧོ་རོལ་དུ་གསོལ། །ཞེས་བརྗོད་དེ་ཕྱག་ཏུ་འབུལ། སློབ་དཔོན་གྱིས། བདེར་གཤེགས་ཆོས་ནི་བསམ་མི་ཁྱབ། །འདོད་ཆགས་ལ་སོགས་དྲི་མ་
སྤངས༑ ༑བཟུང་དང་འཛིན་པ་དང་བྲལ་བའི། །དེ་བཞིན་ཉིད་ལ་བདག་ཕྱག་འཚལ། །ཨ་ལ་ལ་ཧོ། །ཞེས་བརྗོད་ཅིང་ཕྱག་རྒྱ་སྔ་མ་ལྟར་བྱས་ལ་བླངས། དེ་བཞིན་དུ་བྷ་ལ་སོགས་བཟའ་བཅའ་གཞན་རྣམས་
ཀྱང་ཕུལ། །ཚོགས་པ་གཞན་རྣམས་ལ། རིག་པ་འཛིན་པ་དགོངས་སུ་གསོལ། །འདི་ལ་ཐེ་ཚོམ་མི་བྱ་སྟེ། ཞེས་སོགས་བརྗོད་དེ་སྔར་ལྟར་ཕུལ། ལེན་པ་པོས་ཀྱང། བདེར་གཤེགས་ཆོས་ནི་
བསམ་མི་ཁྱབ། །ཞེས་སོགས་བརྗོད་དེ་སྔར་ལྟར་བླངས། །ཚོགས་པ་མང་ན་ཐམས་ཅད་ལ་སྤྱིར་རིག་པ་འཛིན་རྣམས་དགོངས་སུ་གསོལ། ཞེས་སོགས་བརྗོད་དེ་ཕུལ། ཚོགས་པས་ཀྱང། །
བདེར་གཤེགས་ཆོས་ནི། ཞེས་སོགས་བརྗོད་དེ་བླངས། དེ་ལྟར་ཐམས་ཅད་ལ་ཁྱབ་པར་བགྲིམ་ནས། སློབ་དཔོན་གྱིས་བཟའ་བཏུང་རྣམས་ནང་མཆོད་ལྟར་བྱིན་གྱིས་བརླབས་ཏེ། ལག་མཆོད་

[245B] དེ་ནས་ལུས་དཀྱིལ་གྱི་ལྷ་སྐད་ཅིག་གིས་གསལ་བཏབ་སྟེ། དེ་ཉིད་རིག་པའི་རྣལ་འབྱོར་པས། །མི་བྱ་བ་ནི་ཅི་ཡང་མེད། །དེ་ཉིད་ཤེས་ནས་དེ་ནས་ནི། །དཔའ་བོས་འདོད་པ་ལྔ་རྣམས་
སྤྱོད༑ ༑བདག་ཉིད་དཔའ་བོ་ཀུན་གྱི་དངོས། །བདག་ཉིད་དཔའ་མོ་ཀུན་གྱི་དངོས། །དེ་ཕྱིར་བདག་གིས་ཐམས་ཅད་བྱ། །བདག་ཉིད་ཧེ་རུ་ཀ་མཆོད་བྱ། །བདེ་སྟོང་གཉིས་སུ་མེད་པས་དེ་ཉིད་རིགས་
པའི་སྒོ་ནས་བདག་ཉིད་དཔའ་བོ་དང་དཔའ་མོ་ཐམས་ཅད་འདུས་པའི་བདག་ཉིད་དུ་ལྟས་ལ་ལྷ་མཆོད་པའི་བསམ་པས་ཚོགས་ལ་ལོངས་སྤྱོད་པར་བྱའོ། །ཞེས་བརྗོད་དེ། དེ་ལྟར་བསམ་ལ་ཚོགས་སུ་ཀུ་
རེ་དང༑ བཞད་གད་དང། ཅོ་འདྲི་དང། ལོང་གཏམ་སོགས་མི་བྱ་བར། བག་དང་ལྡན་པས་ཐམས་ཅད་ཀྱིས་ནད་གི་སྦྱིན་སྲེགས་ཀྱི་ཚུལ་དུ་ལོངས་སྤྱོད་པའི་རྗེས་སུ་ལས་ཀྱི་རྡོ་རྗེས་ཚོགས་ལྷག་རྣམས་
མས་རིམ་ནས་སྣོད་གཅིག་ཏུ་བསྡུས་ཏེ་སློབ་དཔོན་གྱི་མདུན་དུ་བཞག་གཏོར་མའི་ལྷག་མ་ཡང་ཅུང་ཟད་བཞག་ལ་སློབ་དཔོན་གྱིས་ནང་མཆོད་ཀྱིས་ཁ་ཕྲུ་འབར་བའི་ཕྱག་རྒྱའི་ནང་ནས་བཏབ་ལ་བེཾ་
ཞེས་དང་འབྲུ་གསུམ་དང་ཨ་ཀ་རོལ་ན་གསུམ་བརྗོད་པས་བྱིན་གྱིས་བརླབས། ཨོཾ་ཨུ་ཅི་ཥྚ་བིཎྚ་སརྦ་བྷ་ཀྵ་སཱཧཱ། ཞེས་དང། ཨ་ཀ་རོ་གསུམ་གྱིས་བསྔོས་ལ། ཨོཾ་ཨྲྒྷཾ་པྲ་ཏི་ཙྪ་སཱཧཱ་
ཞེས་སོགས་ཀྱིས་ཆུ་གཉིས་ཉེར་སྤྱོད་རོལ་མོ། །ཨོཾ་ཨཱ་ཧཱུཾ་གིས་ནང་མཆོད་རྣམས་ཕུལ། ཧཱུཾ་དཔལ་ཆེན་ཚོགས་ཀྱི་ལྷག་མའི་བདག་པོ་ནི། །གནས་མཆོག་ཉེར་བཞིའི་དཔའ་བོ་དཔའ་མོའི་
འཁོར༑ ༑དུར་ཁྲོད་ཆེན་པོ་བརྒྱད་ཀྱི་གནས་ཉུལ་བའི། །གླང་ཆེན་ལ་སོགས་མགོ་བརྙན་སྣ་ཚོགས་ཅན། །རྣལ་འབྱོར་ཕོ་མོའི་གྲལ་རྣམས་འགྲིམ་པ་ཡི། །ཚོགས་ཀྱི་ལྷག་ལ་དབང་བའི་

[246A]༄༅། །མགྲོན་རྣམས་ཀྱིས། །ལྷག་མའི་གཏོར་མ་ཚིམ་པར་ལོངས་སྤྱོད་ལ། །དགའ་མགུའི་སེམས་ཀྱིས་རང་རང་གནས་སུ་བྱོན། །ཞེས་བརྗོད་ལ་ལྷག་མ་ཕྱིར་དོར། །དེ་ནས་སྣོད་
རྣམས་བཤལ་བའི་བཤལ་ཆུ་སྣོད་གཅིག་ཏུ་བསྡུས་ལ། གཞན་ཡང་ཁམས་གསུམ་ཀུན་ན་གནས་པ་ཡི། །ལྷག་མའི་བཤལ་ཆུ་རེ་བའི་འབྱུང་པོ་རྣམས། །བཤལ་ཆུ་ལོང་ལ་བདག་ཅག་འཁོར་
བཅས་ལ། །གནོད་པར་མ་བྱེད་རང་རང་གནས་སུ་སོང། །ཞེས་དང། སུམ་བྷ་དང་ལས་སྔགས་བརྗོད་དེ་ལྷག་མགྲོན་རང་གནས་སུ་བཏང། །དེ་ནས་བཟླས་པ་ཅུང་ཟད་བྱས་ལ། རྡོ་རྗེའི་གླུའམ་
དཔྱིད་ཀྱི་རྒྱལ་མོའི་གླུ་བླངས་ལ། བདེ་སྟོང་གི་ངང་ལ་རོལ་པར་བྱ། དེ་ནས་ཚོགས་ཀྱི་ཞིང་ལ། ཨོཾ་ཨྲྒྷཾ་པྲ་ཏི་ཙྪ། ཞེས་སོགས་ཀྱིས་མཆོད་པ་དང། ཕྱག་བྱར་འོས་པ་ཐམས་ཅད་ལ། །
ཞེས་སོགས་ཀྱིས་བསྟོད་པ་བྱས་ལ། །བསྔོ་བ་སྨོན་ལམ་དང། འདོད་དོན་གསོལ་འདེབས་རྒྱས་པར་བྱ། ཆད་ལྷག་གི་ཉེས་པ་ཞི་བའི་ཕྱིར་དུ། ཡིག་བརྒྱ་ལན་གསུམ་དང། མ་རྙེད་ཡོངས་སུ་
མ་ཤེས་དང། ཞེས་སོགས་ཀྱིས་ནོང་བ་བཟོད་པར་གསོལ། གཡོན་པའི་འཐེབ་སྲིན་གྱིས་སེ་ཀོལ་ཏོག་ཏེ། ཀྵ་འཇིག་རྟེན་པའི་མགྲོན་རྣམས་རང་གནས་སུ་གཤེགས། ཡེ་ཤེས་པ་རྣམས་རང་ཉིད་
ལ་ཐིམ་ནས་བྱིན་གྱིས་བརླབ་པར་གྱུར། ཞེས་ཚོགས་ཞིང་རྣམས་བསྡུ། ཕུན་སུམ་ཚོགས་པ་མངའ་བདག་གསེར་གྱི་རི་བོ་འདྲ། ཞེས་སོགས་དང། རབ་ཡང་ནམ་མཁའ་ཏིལ་གྱི་གང་བུ་བཞིན། ཞེས་སོགས་
ཤིས་པ་བརྗོད་དེ་མེ་ཏོག་གི་ཆར་དབབ་པར་བྱའོ། །འདི་ནི་དཔོན་སློབ་དུ་མ་ཚོགས་པས་ཚོགས་མཆོད་བྱ་ཚུལ་ཡིན་ལ། རང་ཉིད་གཅིག་བུས་ཚོགས་མཆོད་བྱེད་ན། སློབ་དཔོན་གྱིས་ལས་ཀྱིས་རྡོ་རྗེ་ལ་བསྒོ་བ་དང་

[246B]ཚོགས་ཕུད་རྟེན་གྱི་དྲུང་དུ་བཤམ་པ་དང། རང་ལ་ཚོགས་སྟོབས་པ་དང། ཚོགས་ལྷག་ཕྱིར་འདོར་བ་སོགས་མཆོད་གཡོག་པ་ལ་བྱེད་དུ་གཞུག་གཞན་ཐམས་ཅད་སྔར་
ལྟར་བྱ།། །།ཚོགས་མཆོད་ཤིན་དུ་བསྡུས་པ་བྱེད་ན། ཆོ་ག་རྫོགས་པར་སོང་བའི་རྗེས་སུ་མཆོད་གཡོགས་པས་ཕྱག་གསུམ་བཙལ་ཏེ་ཚོགས་ཀྱི་ཡོ་བྱད་རྣམས་བྱིན་རླབས་གནང་བར་ཞུ་ཞེས་བརྗོད། །
ཚོགས་པས་ནང་མཆོད་ལྟར་བྱིན་གྱིས་བརླབ། དེ་ནས་མཆོད་གཡོགས་པས་ཚོགས་ཕུད་རྣམས་བསྡུས་ཏེ་བླ་མ་དང་ཡི་དམ་གྱི་བྲིས་འབུར་གྱི་སྐུ་བརྙན་གང་ཡང་རུང་བའི་མདུན་དུ་བཤམ་རྗེས་ཕྱག་གསུམ་
བཙལ་ནས་བླ་མ་དང་ཡི་དམ་སོགས་དཀོན་མཆོག་གི་དྲུང་དུ་ཚོགས་ཀྱི་ཕུད་འབུལ་བར་ཞུ་ཞེས་བརྗོད། ཐམས་ཅད་ཀྱིས་ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ཞེས་སོགས་ཀྱི་འཇུག་ཏུ། །
ཨོཾ་གུ་རུ་བུ་དྷ་བོ་དཧི་ས་ཏྭ་ས་པཱ་རི་ཝ་ར་ག་ན་ཎ་ཙ་ཀྲ་པཱུ་ཛི་ཏ་ཁཱ་ཧི། ཞེས་བརྗོད། དེ་ནས་མཆོད་གཡོགས་པས་སྣོད་གཙང་མར། མ་ད་ན་སྔར་བཞིན་བཞག་ལ། ཕྱག་གསུམ་བཙལ་ཏེ་བླ་མ་དང་ཡི་
དམ་སོགས་དཀོན་མཆོག་གི་དྲུང་དུ། མ་ད་ནའི་ཕུད་འབུལ་བར་ཞུ། ཞེས་བརྗོད། ཐམས་ཅད་ཀྱིས། དམན་པའི་ཡུལ་ལས་རབ་འདས་ཤིང། རྒྱལ་བ་ཀུན་གྱི་དམ་ཚིག་མཆོག་དངོས་
གྲུབ་ཀུན་གྱི་གཞིར་གྱུར་བ། །བདུད་རྩི་མཆོག་གིས་མཆོད་པར་བགྱི། །སྒྲིབ་པའི་དྲི་མ་ཀུན་བསལ་ནས། །རྟོགས་པ་ཀུན་ལས་རྣམ་གྲོལ་བ། །བླ་ན་མེད་པའི་བྱང་ཆུབ་སེམས། །
བདེ་བ་ཆེན་པོས་མཉེས་གྱུར་ཅིག་ཨོཾ་གུ་རུ་བུ་དྷ་བོ་དཧི་ས་ཏྭ་ས་པཱ་རི་ཝ་ར་མ་ཧཱ་པཉྩ་ཨ་མྲྀ་ཏ་ཁཱ་ཧི། ཞེས་བརྗོད། དེ་ནས་ཚོགས་ཕུད་སྔ་མ་ལས་ཅུང་ཟད་ཆུང་བ་ཞིག་
[247A]༄༅། །མཁའ་འགྲོ་ཆོས་སྐྱོང་གི་རྟེན་གྱི་མདུན་དུ་བཤམ་ལ། ཕྱག་བཙལ་ནས་མཁའ་འགྲོ་ཆོས་སྐྱོང་གི་དྲུང་དུ་ཚོགས་མཆོད་འབུལ་བ་ཞུ་ཞེས་བརྗོད། ཐམས་ཅད་ཀྱིས། ཨོཾ་
ཤྲཱི་དྷརྨཱ་པ་ལ་ས་པཱ་རི་ཝ་ར་ག་ན་ཙ་ཀྲ་པུ་ཛི་ཏི་ཁཱ་ཧི། །ཞེས་བརྗོད། དེ་ནས། ཨོཾ་བཛྲ་པུ་ཥྤེ་ཨཱ་ཧཱུཾ། ཞེས་སོགས་ཀྱིས་ཕྱི་མཆོད། འབྲུ་གསུམ་གྱིས་ནང་མཆོད་དབུལ་དེ་རྗེས་སྣོད་གཙང་མར་
ཚོགས་རྫས་དང་མདན་བླུག་པ་ནམ་མཁར་བཏེགས་ལ། ཚོགས་ཕུད་དང་ནང་མཆོད་འབུལ་བར་ཞུ། ཞེས་བརྗོད། ཐམས་ཅད་ཀྱིས་ཕྱོགས་བཅུ་དུས་གསུམ་ན་བཞུགས་པའི་རྩ་བ་དང་རྒྱུད་པར་
བཅས་པའི་དཔལ་ལྡན་བླ་མ་དམ་པ་རྣམས་དང། དཔལ་འཁོར་ལོ་སྡོམ་པ་སོགས་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་དང་དཔལ་མགོན་ཞལ་བ་ཞི་པ་ལ་སོགས་
པའི་ཆོས་སྐྱོང་སྲུངས་མ་རྣམས་དང་ཡུལ་ཉི་ཤུ་རྩ་བཞི་དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་མཁའ་འགྲོའི་ཚོགས་རྣམས་དང། སའི་ལྷ་མོ་སྟན་མས་གཙོའི་བྱས་པའི་འཛམ་གླིང་གཞིའི་
བདག་པོ་སྤྱི་དང། ཁྱད་པར་དུ་གནས་བདག་གཞི་བདག་ཡུལ་བདག་གྲོང་བདག་དགོན་གནས་ལྷ་ཁང། གཙུག་ལག་ཁང། གནས་གཞི་འདི་རྣམས་ལ་གཉུག་མར་གནས་
པ་རྣམས་ཀྱི་ཞལ་དུ་ཨོཾ་ཨཱ་ཧཱུཾ་ཞེས་བརྗོད། ཊ་དྲིལ་དང་རོལ་ཆེན་བྱ། དེ་ནས་རྡོ་རྗེ་སློབ་དཔོན་གྱིས། ཨེ་མ་ཧོ། །ཡེ་ཤེས་ཆེན་པོ་རྣམས། ཚོགས་ཆེན་འབར་བས་ཉོན་མོངས་སྲེག་འདི་འདྲའི་བདེ་བ་ཐོབ་ནས་ནི། ཀུན་གྱིས་ཨ་ཧོ་སུ་ཁ་བརྗོད། ཅེས་བརྗོད། །ཐམས་ཅད་ཀྱིས། ལྐོག་བཏེགས་ནས། ཨ་ཧོ་སུ་ཁ་བྷ་ཀྵ་ཡེ། ཨ་ཧོ་སུ་ཁ་ཧོ་ཡ་ན། མཧཱ་མུ་ནྟ་སི་དཧི་ནི། བྲ་ཝ་རྡྷ་ན་

[247B] ཨེ་མ་བདེ་བ་ལོངས་སྤྱོད་ཅེས། ཨེ་མ་བདེ་བ་རབ་གསལ་བ། ཕྱག་རྒྱ་ཆེན་པོ་གྲུབ་པ་འདིས། རབ་ཏུ་འཕེལ་བའི་རོལ་གར་འདིའོ། །ཧཱུཾ་ཧེ་ཧ་ཧ་ཧ་ཧོ། །ཞེས་བརྗོད། ཚོགས་རྫས་
འགྲིམ་ཚུལ་སྔར་དང་འདྲ། ལྷག་གཏོར་སྔར་ལྟར་བྱས་ལ། ཨོཾ་ཨུ་ཙཥྚི་བ་ལི་ཏཾ་བྷཀྵ་སི་སཱཧཱ། ལྷག་མ་ལ་དབང་བའི་འབྱུང་པོའི་ཚོགས་རྣམས་ཚིམ་ནས་ནང་གི་དངོས་གྲུབ་ཕྱིར་མི་གཏོང་བ་དང་
ཕྱིའི་བར་ཆད་ནང་དུ་མི་གཏོང་བའི་འཕྲིན་ལས་ཡང་དག་པར་མཛད་དུ་གསོལ། ཞེས་བསྔོ། རྡོ་རྗེའི་གླུ་ནི། ཀོ་ལླ། ཨི་རི་ཋེ། ཨ་པོ་ལ། མུ་མམུ་ཏི་རི། ཀ་ཀྐོ་མཱ། གྷ་ཎ། ཀི་པཱི་་ཧོ།།
བཛྫ། ཨི་ཀ་རུ་ཎེ་ཀེ་ཨ་ཨི། ན་རོ་ལ་ལཱ་ཏ་ཧིཾ། བ་མུ་ཁ་ཛྫ་ཨི། གའི་དཌྷེཾ། མ་ཨ་ཎ་བི་ཛྫ་ཨ་ཨི་ཧ་ལེཾ། ཀཱ་ལི་ཉྫ་ར། པ་ཎི་ཨ་ཨི། དུ་དཧུ་རུ། བཛྫ་ཨ་ཨི། ཙ་ཨ་ས་མ། ཀ་སྨུ་རི་
སིཧླ། ཀ་སྤུ། ར་ལཱི། ཨི་ཨ་ཨི། མ་ལ་ཨི་ཨིནྜྷ་ན་ཤཱ་ལི་ཛ། ར་ཧི་མ། བྷ་རུ་ལཱ་ཨི་ཨ་ཨི། ཕེཾ་ཁ་ཎ། ཁེ་ཊ་ཀ་རནྟེ། ཤུ་དྷ་ཤུ་དྷ་ཎ་མུ་ནི་ཨ་ཨི། འི་རཾ་ཤུ། ཨཾ་ག་ཙ་ཊ་ཝེ། རི་ཧ་ཛ་
ས་ར་ལྲ་པ་ཎི། ཨ་ཨི་མ་ལ། ཨ་ཛེ་ཀུན་དཧུ་རུ། ཝ་ཊྚ་ཨི། ཊི་ཎྚི་མ་རེ་ཧཾ། ན་བཛྫ་ཨ་ཨི། ཤིས་བརྗོད་དང། འཇུག་ཆོག་སྔར་ལྟར་བྱ། སྦྱིན་རྣལ་འབྱོར་ཕོ་མོ་འཚོགས་ནས་ཚོགས་
མཆོད་ཚུལ་བཞིན་བྱེད་པ་ལ་ཚོགས་འཁོར། ཕོ་རྐྱང་དང་མོ་རྐྱང་འཚོགས་པའི་ཚོགས་མཆོད་ལ་དཔའ་བོའི་སྟོན་མོ་དང། དཔའ་མོའི་སྟོན་མོ་ཟེར་བས། འདིར་དཔའ་བོའི་སྟོན་མོ་བྱེད་ཚུལ་བཤད་
པ་ཡིན་ལ། རབ་བྱུང་སྡོམ་བརྩོན་པ་རྣམས་ཀྱིས་གཏོར་མ་ལ་ཤ་ཆང་སོགས་བཤམས་ནས་དབུལ་ཞིང། རང་གི་ལྕེ་ལ་ནང་མཆོད་རེག་པ་ཙམ་བྱས་ནས་བདུད་རྩི་མྱང་བ་ཙམ་ལས་མི་བཏུང། གཞན་

[248A]༄༅། །བཟའ་བཅའི་རིགས་བྱིན་གྱིས་བརླབས་ནས། ཤ་ལྔ། དང་བདུད་རྩི་ལྔའི་ངོ་བོར་མོས་ནས་རན་པར་བཟའ། སྣོད་སྟེགས་མེད་པའི་ས་ལ་མི་འཇོག་ཁ་མི་སྦུབ། སྟོང་པར་
མི་འཇོག་བཟའ་བཏུང་ཅུང་ཟད་རེ་འཇོག་པ་རྟེན་འབྲེལ་ཡིན། ཆོས་ཀྱི་འབེལ་གཏམ་སོགས་མ་གཏོགས་ཅལ་ཙོལ་མི་སྨྲ། བླ་མའམ། གྲོགས་ལ་མ་ཞེས་པར་ཕྱིར་མི་འགྲོ། །དེ་དག་ལ་ཐ་
མལ་གྱི་འདུ་ཤེས་མི་སྐྱེད། ཡི་དམ་གྱི་ལྷ་མི་བརྗེད། དམ་ལྡན་ལ་བཟང་ངན་གྱི་རྣམ་རྟོགས་མི་བྱ། བྱིན་གྱིས་བརླབ་པའི་རྫས་ལ་གཙང་མི་གཙང་གི་རྣམ་རྟོགས་མི་བྱེད། ཤག་འགྱེད་དང་
འཐབ་རྩོད་མི་བྱེད། རབ་བྱུང་བ་མིན་ཀྱང་མ་ད་ན་མྱོས་པར་མི་བཏུང་བ་སོགས། འདིའི་དམ་ཚིག་ཡིན་ཅིང་རྒྱས་པར་ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པའི་ཚོགས་འཁོར་གྱི་ཆོ་ག་བདེ་ཆེན་
རྣམ་རོལ་སོགས་ལས་ཤེས་པར་བྱ། བརྡའ་ཤེས་དགོས་པར་གསུང་བས་ཆང་ལ་མད་ན། ཤལ་བྷ་ལ། ཟན་སོགས་བཟའ་བ་ལ་ཀྲི་བི་ཏ། སྒོག་ཙོང་ལ་ཕུག་སོགས་ཚོད་མ་ལ་ཏིན་དྷ་ན། ཐོད་པ་དང། སྣོད་གཞན་ཡང་ཐོད་ཕོར་དུ་
བསྒོམ་པ་ལ། པདྨ་བྷ་ཛ་ན། ཅང་ཏེ་འུ་ལ་དྲི་སི་ཏ། དབང་ཐོབ་པའི་དམ་ལྡན་ལ་ཀ་ལིང་ཛ་ར། དེ་མ་ཡིན་པ་ལ་དཧུ་དུ་ར། འོང་བ་ལ་ཕྲེང་ཁ་ན། འགྲོ་བ་ལ་ཁེ་ཏ་པ། རུས་རྒྱན་ལ་ནི་རཾ་ཤུ། སྐྱེས་པ་ལ་ཊ། བུད་མེད་ལ་ཊི། ཞེས་སོགས་
ཡི་གེའི་བརྡའ་དང། བདེ་དགྱེས་ལས་གསུངས་པའི་བརྡའ་དང་བརྡའི་ལན་རྣམས་ཤེས་ན་ལེགས། དེ་ལྟ་བུའི་ཚུལ་གྱིས་ཚོགས་མཆོད་བྱས་ན། བླ་མ་ཡི་དམ་མཁའ་འགྲོ་སོགས་ཀྱིས་བྱིན་གྱིས་བརློབ་པའི་ཕན་ཡོན་ཆེན་པོ་
འབྱུང་ཞིང། ཚུལ་དང་མི་མཐུན་པ་བྱས་ན་རྡོ་རྗེ་དམྱལ་བར་ལྟུང་བ་ལ་སོགས་པའི་ཉེས་པ་ཆེན་པོ་སྐྱེད་པར་གསུངས་པས། །དེང་སང་ཚོགས་འཁོར་བྱེད་ཟེར་བར་སྙད་བཏགས་ནས་དབང་ཐོབ་མ་ཐོབ་ཀྱི་མི་མང་འཚོགས་ནས་

[248B]
གྱིས་ཀྱང་ཚོགས་འཁོར་ཟེར་བ་མངོན་མཚན་དང་དར་སོ་ཆེ་བར་མ་མཛད་པ་ནི་དེ་ལ་དགོངས། ཚུལ་འདི་ལ་མོས་པ་རྣམས་ཀྱིས་ཚོགས་འཁོར་གྱི་དམ་ཚིག་དང་འགལ་བའི་ཉེས་པ་མི་སྐྱེད་པར་ཚུལ་དང་མཐུན་པར་བྱས་པའི་ཕན་
ཡོན་འབྱུང་བ་ལ་འབད་འཚལ་ལོ། །ཅེས་དཔལ་བདེ་མཆོག་གི་སྒོ་ནས་ཚོགས་མཆོད་བྱ་ཚུལ་ཀུན་བཟང་མཆོད་སྤྲིན་ཞེས་བྱ་བ་འདི་ནི་གཞུང་ལུགས་རབ་འབྱམས་སྨྲ་བ་ཡེར་རྡེ་ནི་ནོ་མིན་ཧན་ཞེས་བགྱི་བས་སྔ་མོ་ནས་ཡང་དང་
ཡང་དུ་བསྐུལ་བ་སེམས་ལ་འཆར་ཞིང། ཉེ་ལམ་རང་གི་ཟླ་བོ་སྡོམ་བརྩོན་རྣམ་དཔྱོད་དང་ལྡན་པ་ཀ་བཅུ་ངག་དབང་ཆོས་ལྡན་ཞེས་བགྱི་བས་བདེ་མཆོག་གི་བསྙེན་འཚམས་བྱེད་སྐབས་འཇུག་ཏུ་ཚོགས་མཆོད་བྱེད་ཚུལ་ཅིག་དགོས་ཞེས་
བསྐུལ་བ་ལ་བརྟེན་ནས་བན་རྒན་སྙོམས་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོ་ཞེས་བགྱི་བས་ཚོགས་མཆོད་བྱེད་ཚུལ་སྔ་མ་ཅུང་ཟད་རྒྱས་པ་དེ་རྡོ་རྗེ་འཆང་སྔགས་རམ་པ་དགེ་འདུན་བཀྲ་ཤིས་ཀྱིས་རྡོ་རྗེ་འཕྲེང་བའི་
དཀྱིལ་འཁོར་ཐམས་ཅད་ལ་ཚོགས་མཆོད་བྱ་ཚུལ་མདོར་བསྡུས་ཤིག་བཀོད་པ་ལྟར་དང། རྗེས་མ་ཤིན་དུ་བསྡུས་པ་དེ་རྒྱལ་དབང་ཐམས་ཅད་མཁྱེན་པ་ལྔ་པ་དོན་གྱི་སླད་དུ་མཚན་ནས་སྨོས་ཏེ་མཁན་རིན་པོ་ཆེ་ངག་དབང་བློ་བཟང་
རྒྱ་མཚོ་དཔལ་བཟང་པོས་མཛད་པའི་ཚོགས་མཆོད་འདོད་དགུའི་མཆོད་སྦྱིན་ལྟར་ལ་འཇམ་དབྱངས་སེ་སྐྱ་པཎྜི་ཏ་ས་མཛད་པའི་ཚོགས་འཁོར་ལས་ཀྱང་ཅུང་ཟད་ཁ་བསྐངས་ཏེ་ཟུར་གྲུ་ཟི་ཞེས་པའི་ལྷ་ཁང་ཆེན་མོར་སྦྱར་བའི་
ཡི་གེ་པ་ནི་སྡོམ་བརྩོན་ཆོས་ལ་འདུན་པའི་ཀ་བཅུ་ངག་དབང་ཆོས་འབྱོར་རོ། །འདིས་ཀྱང་རྒྱལ་བ་བློ་བཟང་གྲགས་པའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་ ། །



