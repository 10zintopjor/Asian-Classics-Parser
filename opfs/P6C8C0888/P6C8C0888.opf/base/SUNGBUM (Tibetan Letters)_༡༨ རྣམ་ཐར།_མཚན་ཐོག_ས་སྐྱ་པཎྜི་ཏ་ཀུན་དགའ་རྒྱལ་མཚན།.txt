༄༅། །ཆོས་ཀྱི་རྗེ་ས་སྐྱ་པཎྚི་ཏ་ཀུན་དགའ་རྒྱལ་མཚན་གྱི་རྟོགས་པ་བརྗོད་པ་དྲི་ཟའི་གླུ་དབྱངས་ཞེས་བྱ་བ་བཞུགས་སོ། །

[001A]༄༅། །ན་མོ་གུ་རུ་མཉྫུ་གྷོ་ཥཱ་ཡ། རབ་མཛེས་ལི་ཁྲིའི་རྡུལ་མང་མཐོར་བརྩེགས་ཨིནྡྲ་ནཱི་ལའི་ཅོད་པན་ཅན། །དམར་ལྗང་མགྱོགས་འགྲོའི་བདག་པོ་བྱེ་བའི་འོད་ཀྱིས་ལང་ཚོ་
རྒྱས་བྱས་ཤིང། །སྤེལ་ལེགས་རྒྱུ་སྐར་དོ་ཤལ་རྣམ་བཀྲ་འདྲེན་བྱེད་རབ་དགའ་སྤུངས་འདྲ་བའི། །འཇམ་པའི་དབྱངས་ཅེས་སྙན་པའི་གྲགས་པ་སྲིད་ན་གསོལ་བ་དེ་ལ་འདུད། །འཇམ་དབྱངས་
གཞོན་ནུ་མཐོན་མཐིང་གི་རལ་ཁུར་རིན་ཆེན་རྒྱན་སྤངས་ཏེ། །ངུར་སྨིག་གར་གྱིས་རྣམ་རོལ་བ། །པཎ་ཆེན་ཆོས་རྗེའི་རྟོགས་བརྗོད་བྲི། །སྐལ་བཟང་ཐུབ་པའི་ཉི་མ་རྣམས། །བདུད་རྩིས་
མགྲོན་དུ་གཉེར་བའི་གནས། །ཤྲཱི་ཛམྦུ་དའི་བའི་སྙིང། །བོ་དྷ་བྲཀྵའི་མའུ་ལ་ནས། །གསང་འཛིན་གཞལ་ཡས་ཁང་གི་ངོས། །དཔག་ཚད་བརྒྱ་ནི་འདས་པའི་ས། །དགེ་མཚན་སྐྱེ་བོའི་འོད་ཟེར་གྱི། །

[002A]༄༅། །རི་མོ་རྣམ་པར་བཀྲ་བའི་ཀློང། །གདེངས་ཅན་དབང་པོ་བསྲུང་བ་ཡི། །རིགས་ཀྱི་པད་ཚལ་བཞད་པའི་དབུས། །དཔལ་ཆེན་འོད་ལྡན་ནམ་མཁའི་ནོར། །ཉི་ཁྲི་ལྕམ་ཞེས་ཤར་
ཕྱོགས་ཀྱི། །ས་འཛིན་བརྒྱན་པའི་འཇོ་སྒེག་ལས། །ཆུ་སྟག་དཔའ་བོ་དཔྱིད་དུས་ཀྱི། །གྲ་འཛུམ་རྒྱས་པའི་ཉེར་དྲུག་ལ། །ཡོན་ཏན་འདབ་མ་སྟོང་ལྡན་པའི། །རྒྱལ་སྲས་པདྨ་དཀར་པོ་འཁྲུངས། །
དེའི་ཚེ་བྱིས་པ་ཐ་མལ་པའི། །སྤྱོད་ཚུལ་མངལ་གྱི་འདབ་མ་ཡི། །འཆིང་བའི་རྒྱ་དང་ལྷན་ཅིག་གྲོལ། །མཚན་དཔེ་བཀྲ་བའི་གཟི་བྱིན་དང། །ལྟས་བཟང་འཇའ་ཚོན་དྲ་བས་ཁེབས། །བལྟམས་
མ་ཐག་ཏུ་སཾ་སྐྲི་ཏའི། །མགྲིན་པའི་སིལ་སྙན་འཁྲོལ་བ་ནི། །སྒྱུ་འཕྲུལ་ཆེན་པོའི་རྩི་བ་ལོགས་ཀྱི། །ཆུ་འཛིན་གོད་པར་ལས་ཐོན་པའི། །རྒྱལ་སྲས་ཉིན་བྱེད་གཞོན་ནུ་བཞིན། །ཀུན་གཟིགས་
ཞིང་གི་འདྲེན་པ་ཡི། །བསོད་ནམས་ཡེ་ཤེས་དཔལ་ལྡན་ཞིང། །དོན་ཀུན་གྲུབ་ཕྱིར་དོན་མཐུན་པའི། །མཚོན་གྱི་ཨུཏྤལ་གེ་སར་རྒོད། །སྐྱེ་བ་དུ་མར་རྣམ་དཔྱོད་ཀྱི། །གྲུ་རྫིངས་བརྩོན་པའི་རླུང་

[002B] །ཕྱར་བས་ཤེས་བྱའི་ས་མུ་དྲ། །རྣམ་མང་ཡང་ཡང་བརྒལ་བའི་མཐུས། །དེང་འདིར་ལན་རེ་ཟུང་རེས་ཀྱང། །གནས་ལྔ་ལ་སོགས་ཐུན་མོང་དང། །ཐུན་མོང་མིན་པའི་རིག་གནས་ཀུན། །མཁྱེན་པའི་འདྲེན་བྱེད་སྟོང་རྒྱས་
པས༑ ༑ཀུན་མཁྱེན་ལྷ་ཡི་དབང་པོར་འགྲན། །ལོ་ནི་གཅིག་དམན་བཅུ་ཕྲག་གི་ལང་ཚོ་ལྡན་པའི་ཐུགས་ཀྱི་མཚོ། །ཀྱཻ་རྡོར་ལ་སོགས་གསང་སྔགས་ཀྱི། །སྒྲུབ་ཐབས་མང་པོའི་ནོར་ལྡན་ཅིང། །གཞན་ལ་འདོམས་པའི་སློབ་
དཔོན་གྱུར། །དེ་ནས་ཟླ་དང་བཅས་པའི་ལོར། །བརྟག་གཉིས་སངས་རྒྱས་མཉམ་པར་སྦྱོར། །བསམ་འཕེལ་ཡིད་བཞིན་དབང་གི་རྒྱལ། །ལེགས་བཤད་སྲད་བུ་ལ་བརྒྱུས་ཏེ། །སྐལ་བཟང་མགུལ་པའི་རྒྱན་དག་ཏུ། །རིན་
ཆེན་དོ་ཤལ་གཞན་བཞིན་བཀོད། །བཅུ་བཞིའི་དུས་སུ་གུར་སམ་གྱི། །ལེགས་བཤད་གསར་པའི་མེ་ཏོག་གིས། །ཐུབ་བསྟན་དགའ་ཚལ་མཛེས་བྱས་པའི། །མཆིལ་པ་རྣོན་པོས་མཁས་རྣམས་ཀྱི། །ཡིད་ནི་ཞགས་
པ་མེད་པར་བཟུང། །ཕྱི་ལོ་དཔལ་ཆེན་འོད་བཟང་པོ། །འཕྲེ་དང་བསོད་ནམས་པིར་རྩེ་མོས། །བྲིས་པ་གྲགས་པའི་རྒྱལ་མཚན་ནི། །གཡོ་བ་རང་རིགས་དམ་པ་ཡི། །ཞལ་སྐྱེན་ཆུ་སྐྱེས་གསར་པ་ལ། །རབ་ཆགས་མདོ་
རྒྱུད་མན་ངག་གི་ལུང་བཤད་དབང་དང་རྗེས་གནང་སོགས། །འཕགས་ཡུལ་མ་དྲོས་མཚོ་ཆེན་ལས། །ཚད་མེད་ཛ་ཧུའི་བུ་མོའི་རྒྱུན། །མ་ལུས་བདག་ཉིད་ཆེན་པོ་དེའི། །ཟབ་ཡངས་ཐུགས་ཀྱི་རྒྱ་མཚོར་འཁྱིལ། །

[003A]༄༅། །དེ་ནས་ལོ་གསུམ་འདས་པའི་དུས། །མནལ་ལམ་ཨ་ཕྱིའི་མཆོད་རྟེན་དྲུང། །འཛམ་གླིང་མཁས་པའི་གཙུག་གི་རྒྱན། །ངུར་སྨྲིག་གིས་ཀླུབས་དབྱིག་གི་གཉེན། །ཆོས་ཀྱི་མ་མོ་མངོན་པའི་མཛོད། །ཕྱེ་ནས་
ལེགས་བཤད་ནོར་བུ་འགྱེད། །དེར་ནི་སྒོ་གསུམ་གུས་པ་ཡིས། །འདོད་དགུའི་རིན་ཆེན་ཅི་ཡང་བླངས། །སད་ཚེ་ཚིག་དོན་མ་ལུས་པ། །མ་འདྲེས་འཇའ་ཚོན་བཀྲ་བ་ཡི། །རི་མོ་མཛེས་པས་མགོན་པོ་དེའི། །ཡིད་ཀྱི་གཞལ་མེད་
ཁང་ཆེན་བརྒྱན། །དེ་བཞིན་རྒྱ་གར་དབང་པོའི་ཕྱོགས། །རྣམ་པར་རྒྱལ་བའི་ཞིང་དག་གི་འཁོར་ལོ་ཅན་ཞེས་བྱ་བའི་ཡུལ། །སློབ་དཔོན་ཕྱོགས་གྱི་གླང་པོ་ཡི། །བྲག་ཕུག་ཡིན་ཞེས་ཉམས་དགའ་བར། །རྗེ་བཙུན་མདོ་དང་
བཅས་པ་ཡི། །གླེགས་བམ་ལྡེ་མིག་ལྡན་པ་གཏད། །སད་ཚེ་རྒྱལ་སྲས་གཞོན་ནུ་དེའི། །ཡིད་ཀྱི་ལྷ་ལམ་རབ་དགའ་ཡི། །མཚམས་སྤྲིན་ལི་ཁྲིའི་མདངས་འདྲས་མཛེས། །དེ་ནས་འཕྲང་བུ་དགེ་བའི་བཤེས། །ཞུ་སྟོན་རིན་
ཆེན་བཻ་ཌཱུརྱའི། །རྒྱུད་མང་བསྐུལ་བའི་སྒྲ་དབྱངས་ལས། །དྲངས་པའི་མ་ཕམ་ཆོས་ལྔ་དང། །ཆོས་མངོན་ཀུན་བཏུས་གླུ་དབྱངས་ཀྱིས། །རྣམ་དཔྱོད་སྒྲ་འཛིན་དབང་པོར་བཅས། །བདུད་རྩིས་བྲན་ཅིང་ཚིམ་པ་ཐོབ། །གང་ཚེ་བཅུ་ཟུང་ལང་
ཚོ་ཡི། །ཐིག་ལེ་གསལ་བར་ཤར་བའི་ཚེ། །མཚུར་སྟོན་གཞོན་སེང་ཞེས་བྱ་བའི། །ལེགས་བཤད་འོད་རྣོའི་ཐུར་མ་ཡིས། །སེམས་དཔའ་མཆོག་དེའི་བློ་གྲོས་ཀྱི། །འདབ་བརྒྱ་ཕྱི་ནས་རྣམ་ངེས་པའི། །སྦྲང་རྩིའི་ཟིལ་དངར་བཅུད་

[003B] །རྐྱང་ཐུར་ཆོས་ཀྱི་སྐྱེད་ཚལ་དུ། །བློ་གསལ་བུང་བའི་ཚོགས་བསྡུས་ཏེ། །བྱ་རྒོད་ཕུང་པོའི་རི་བོ་བཞིན། །འཆད་རྩོད་རྩོམ་པའི་འཕུར་ལྡིང་གིས། །རྣམ་རོལ་ཆོས་ཀྱི་འཁོར་ལོ་བསྐོར། །ཕྱིར་ཡང་ཆུ་ལྷའི་ནོར་
འཛིན་ངོས། །ཞབས་སྐྱེས་འཁོར་ལོས་མཚན་པ་ཡི། །ཕུན་ཚོགས་རི་མོ་འབྲི་བའི་བར། །ཆུ་མིག་ཅེས་བྱའི་ཆོས་ཀྱི་གྲྭར། །བསྐལ་བཟང་འགྲོ་བའི་རྨོངས་མུན་ཚོགས། །སེལ་བྱེད་སྒྲོན་མེ་བདུན་པ་ཞེས། །སྒྲ་བརྒྱ་བལ་གྱིས་རྒོད་
པ་ཡི། །ཞབས་སེན་རལ་པའི་རྒྱན་དུ་བཀོད། །དེ་ལས་བྱུང་བའི་ཆོས་མཆོག་སོགས། །བཀའ་དྲིན་གསེར་གྱི་རྡོ་རྗེ་ནི། །ལྕི་བས་ནོན་ཀྱང་ངལ་བ་སྤངས། །གཞན་ཡང་མ་ཧཱ་པཎྚི་ཏའི། །ཕྱག་བརྙན་ད་ན་ཤཱི་ལ་དང། །སངྒྷ་ཤཱི་ལ་
སོགས་ལས་ཀྱང། །ལེགས་བཤད་འོ་མའི་རྒྱུན་བབ་པ། །མགོན་འདིའི་ཐུགས་ཀྱི་རྫིང་ཡངས་པོར། །ཟླ་ཤེལ་ཞུན་མ་བཞིན་དུ་འཁྱིལ། །དེ་ནས་བདག་ཉིད་བསྟི་བའི་གནས། །དམ་པར་མཁས་པ་སུ་ག་ཏེ། །ཤྲཱི་སྤྱན་དྲངས་ཐུན་མོང་
དང༑ ༑ཐུན་མོང་མིན་པ་མདོ་རྒྱུད་ཀྱི། །ལེགས་བཤད་མུ་ཏིག་ཆར་ཕབ་པས། །མགོན་འདིའི་མང་ཐོས་གསན་པ་ཡི། །ཡངས་པའི་སྙིམ་པ་ཡོངས་སུ་གང། །ནམ་ཞིག་ལང་ཚོ་མ་རྒ་ཏའི། །ཕྲེང་བ་ཉེར་བདུན་ལྡན་པའི་ཚེ། །
ཤཱཀྱ་སེང་གེའི་ཚོགས་གཉིས་ཀྱི། །དཔལ་ལ་འགྲན་ངེས་མཁན་པོ་དང། །བྱང་སེམས་ཀུན་གྱི་སྤྱི་བོར་ནི། །ཡོན་ཏན་ནོར་བུའི་ལྷས་མ་ཡིས། །མཛེས་པས་ལས་མཛད་དོན་མོ་རིས། །གསང་སྟོན་ཚོགས་མཆོག་འདུས་པའི་

[004A]༄༅། །དབུས། །རྫོགས་པར་བསྙེན་ཏེ་གངས་ཁྲོད་ཀྱི། །ཟས་གཙང་སྲས་པོ་ལྟ་བུར་གྱུར། །མཁན་སློབ་དབང་ཕྱུག་སེང་གེ་སོགས། །ཕུན་ཚོགས་གཡས་སུ་འཁྱིལ་བ་ཡི། །མགྲིན་པའི་སྦུབས་ལས་འཁྲུངས་
གྱུར་པའི། །རིགས་གཞུང་འདུལ་མངོན་ཕ་རོལ་ཕྱིན། །རིགས་ཚོགས་དུས་གསང་བདེ་དགྱེས་དང། །ལམ་འབྲས་ཆོས་དྲུག་བཀའ་གདམས་སྐོར། །ཕྱག་རྫོགས་ཞི་སོགས་རྒྱ་བོད་ཀྱི། །མདོ་རྒྱུད་མན་ངག་སྙན་བརྒྱུད་ཚོགས། །ཡང་དག་
ཡང་དག་ལྟར་སྣང་སོགས། །སྒྲ་དབྱངས་དབྱར་སྐྱེས་རྔ་གསངས་ལྟར། །སྒྲོག་པ་མང་ཐོས་མཐར་སོན་ཅིང། །ཚིག་དོན་ཇི་བཞིན་ཐུགས་སུ་ཆུད། །ལེགས་བཤད་རིན་ཆེན་མ་ལུས་པས། །བདག་ཉིད་གཅིག་པུ་རྒྱན་འདོད་པའི། །ཨིནྡྲ་
ནཱི་ལའི་ལྷུང་བཟེད་ནི། །འབྲས་བུ་བཟང་པོའི་སྙེ་མས་གང། །ཟབ་རྒྱས་ཆོས་ཀྱི་བང་མཛོད་དེ། །འཆད་པའི་རིན་ཆེན་ཁྲིར་བཞུགས་ནས། །ལེགས་བཤད་འོད་དཀར་འབུམ་སྤྲོས་ཏེ། །མཁས་མང་ཀུན་དའི་ཚལ་རབ་སྤེལ། །མདོ་
རྒྱུད་ལུས་སྟོབས་རབ་རྒྱས་ཤིང། །རིགས་པའི་མཆེ་སྔེར་མི་བཟད་པས། །རྒོལ་ངན་གླང་ཆེན་མ་ལུས་པའི། །སྤོབས་པའི་མྱོས་བུམ་ཅིག་ཅར་དྲལ། །རྣམ་དཔྱོད་ལག་པའི་སོར་མོ་ཡིས། །མཐོ་རིས་བྱང་གྲོལ་ལམ་མཚོན་པའི། །རྣམ་
མང་ལེགས་བཤད་ཕྲེང་སྤེལ་ཏེ། །བློ་གསལ་མགུལ་པའི་རྒྱན་དུ་སྩལ། །ཆོས་དབྱིངས་ལས་འོངས་སྒྱུ་མ་ཡི། །སྲིན་བུ་ཁྲོས་པ་ལྟར་བརྫུ་བ། །དམ་ཅན་བསྲུང་མའི་ཚོགས་ཀྱིས་ཀྱང། །སྲོག་སྙིང་ཕུལ་ཞིང་བཀའ་བཞིན་བསྒྲུབས། །

[004B] །བ་དན་སྲིད་གསུམ་ཁོངས་ལས་བརྒལ། །ཁྱད་པར་འཕགས་པའི་ཡུལ་ཀུན་ཏུ། །ཡོངས་རྫོགས་གནས་ལྔ་མཁྱེན་པ་ཡི། །པཎ་ཆེན་ཆོས་རྗེ་རང་ཉིད་ཀྱིས། །མཛད་པའི་བསྟན་བཅོས་མཆོད་བརྗོད་
དུ༑ ༑ཤེས་བྱ་ཀུན་ལ་བལྟ་བའི་སྤྱན་ཡངས་པ། །འགྲོ་ཀུན་དགེ་ལེགས་བསྒྲུབ་པའི་ཐུགས་རྗེ་ཅན། །བསམ་ཡས་འཕྲིན་ལས་མཛད་པའི་སྟོབས་མངའ་བ། །འཇམ་མགོན་བླ་མའི་ཞབས་ལ་མགོས་ཕྱག་འཚལ། །ཞེས་པའི་ཨུཏྤལ་
གསར་པ་ཡིས། །གཟུར་གནས་འབྱུང་བ་མཐའ་དག་གི་རྣ་ལུང་མཛེས་པའི་རྒྱན་གྱུར་ཀྱང། །སྐྱོན་བྲལ་ལུགས་ལས་ཕྱིར་ཕྱོགས་པ། །ཀུན་གྱི་སྙིང་གི་ཚེར་མར་གྱུར། །དེ་ཚེ་ཚངས་དང་དབང་ཕྱུག་གི་རྗེས་ཞུགས་རྟོག་གེའི་དུག་ཆུ་ཡི། །
ཆེར་མྱོས་ང་རྒྱལ་རི་བོ་མཐོ། །ཞེ་སྡང་དུས་མཐའི་མེ་འབར་ཞིང། །ཕྲག་དོག་རླུང་དམར་འཚུབས་པ་ཡི། །འཕྲོག་བྱེད་དགའ་བ་གཙོར་གྱུར་པའི། །རལ་པ་འཆང་བ་དུག་ཕྲག་གཅིག་རྩོད་པར་འདོད་པའི་བསམ་པ་ཡིས། །བདག་ཉིད་
ཆེན་པོའི་དྲུང་ལྷགས་ཏེ། །དབང་ཕྱུག་ཚངས་པའི་ཡོན་ཏན་གྱི། །མཆིང་བའི་རིན་ཆེན་མང་བཀྲམ་ནས། །རྩོད་པའི་གཡུལ་གྱི་སྟོར་བ་བཤམས། །བཅུ་གསུམ་གདུགས་ལ་བསྟན་པ་དག་དཔང་བཙུགས་བཅུ་གཉིས་ཉི་མའི་བོར། །ཆོས་
ཀྱི་རྗེ་ཕམ་ཞབས་འབྲིང་པ། །འོད་ཡུག་བཟང་རིང་ལ་སོགས་པའི། །སྨྲ་བའི་སེང་གེ་དེ་དག་ཀྱང། །འཕྲོག་བྱེད་འབར་བའི་མེ་མཐོང་བས། །སྐྲག་པའི་ཡིད་ཀྱིས་བྲོས་ཤིང་བྱེད། །སེམས་དཔའ་མཆོག་དེས་བླ་མ་དག་ལྷག་པའི་ལྷ་ལ་ཡི་

[005A]༄༅། །ཆད་ཀྱི། །གདུང་བས་རྩེ་གཅིག་གསོལ་བཏབ་པས། །འཕྲིན་ལས་ལྷ་མོས་ལུང་བསྟན་ཅིང། །འཇམ་པའི་དབྱངས་ཀྱིས་གྲོགས་མཛད་པས། །མཁྱེན་བརྩེའི་དབྱར་སྐྱེས་ཁང་བཟང་ལས། །རིགས་ཚུལ་རྡོ་རྗེའི་མེ་ཆར་
གྱིས། །མུ་སྟེགས་བྲག་རི་རབ་མཐོ་བ། །རྡུལ་ཕྲན་ལྟ་བུར་ཕྱེར་བརླག་སྟེ། །བཅུ་གསུམ་ཉི་མར་རྒྱལ་རྔ་བརྡུངས། །འཁོར་གྱི་རལ་པ་ཅན་དག་ཀྱང། །འཇིགས་པས་སྙིང་དང་ཚ་བའི་དབུགས། །ལྷན་ཅིག་མགྲིན་པའི་གནས་སོང་སྟེ། །
འདར་འདར་འཁྱོར་བའི་འགྲོས་ཀྱིས་བྲོས། །འཕྲོག་བྱེད་དགའ་བས་འདི་སྐད་སྨྲས། །ཁྱོད་མིན་ཁྱོད་ཀྱི་ཕྲག་པ་གཡས་པ་ན། །དམར་སེར་རལ་གྲི་ཅན་དེ་ངས་མ་ཐུབ། །དེ་སླད་ཁྱོད་རྒྱལ་ང་ནི་ཕམ་པར་གྱུར། །དེ་སྐད་སྨྲས་ནས་ཆོས་
རྗེའི་ཞབས་ལ་བཏུད། །འོན་ཀྱང་རྟགས་མཚན་མ་སྤངས་པས། །རིག་འཛིན་པདྨ་སཾ་བྷ་ཝའི། །བཀའ་བཞིན་བསྟན་མ་བཅུ་གཉིས་ཀྱིས། །དམ་ལས་འདའ་བ་མེད་པར་བྱས། །དེ་ལྟར་འཆད་རྩད་རྩོམ་པ་ཡི། །ཡན་ལག་བཞི་
པའི་དཔུང་ཚོགས་ཀྱིས། །ཐུབ་བསྟན་ནོར་གྱི་བློ་གྲོས་མ། །ཡངས་པའི་ཁྱོན་ལ་འདོད་དགུར་སྤྱོད། །སྔོན་ཚེ་རྗེ་བཙུན་ཆེན་པོ་ཡིས། །འབྱུང་བར་འགྱུར་བ་ནམ་ཞིག་ན། །སྐད་དང་མི་རིགས་གཞན་གྱུར་པ། །གནས་ཀྱིས་བསྐལ་
པའི་རྒྱལ་ཁམས་ནས། །ཞྭ་ཁྲ་མཆིལ་ལྷམ་པག་སྣ་འདྲའི། །འདྲེན་བྱེད་མངོན་དུ་གྱུར་པ་ན། །སོམ་ཉིའི་འཆིང་བ་ཁྲོལ་ལ་སོང། །བདེ་གཤེགས་བསྟན་པའི་སྒྲོན་མེར་འགྱུར། །དེ་སྐད་ཇི་ལྟར་ལུང་བསྟན་བཞིན། །འཛིན་མར་

[005B] །ལྟ་བྱེད་གསུམ་ལྡན་ལྷ་ཆེན་པོས། །གནས་ལྔ་རིག་པའི་པཎྚི་ཏ། །ཀུན་མཁྱེན་གཉིས་པའི་འོད་དཀར་ཅན། །རལ་པའི་རྒྱན་དུ་འདོད་པའི་ཕྱིར། །ཕོ་ཉ་དོར་རྟ་ལ་སོགས་པ། །པཎ་ཆེན་ཆོས་རྗེའི་དྲུང་དུ་ལྷགས། །
རིགས་བདག་བཀའ་ཡི་གསེར་སྦྱངས་ཀྱི། །སྲད་བུ་སྲ་བས་ཡིད་བཅིངས་ཤིང། །བསྟན་དང་འགྲོ་ལ་བརྩེ་བ་ཡིས། །དགུང་ལོ་རེ་གསུམ་བཞེས་པའི་ཚེ། །ཞབས་རྟེན་པདྨོ་བཀྲ་ཤིས་པའི། །གུར་ཀུམ་དོག་པ་འགོད་བཞིན་དུ། །རེ་ལྔ་རྫོགས་
པར་ཉེ་བའི་ཚེ། །སྤྲུལ་པ་སྡེ་ཡི་ལིང་ཆུ་ཙེ། །རྒྱལ་པོའི་ཕོ་བྲང་ཆེན་པོར་ཕེབས། །མེ་ལུག་ཟླ་བ་དང་པོ་ལ། །འགྲོ་བའི་བླ་མ་ཆོས་རྗེ་དང། །གོ་དན་མི་ཡི་དབང་པོ་གཉིས། །དགེ་ལེགས་གཟུགས་ཅན་བཞིན་གྱུར་པའི། །ཞལ་བཟང་ལྷན་ཅིག་
མངོན་གྱུར་པས། །ལུགས་གཉིས་དགའ་སྟོན་དཔྱིད་ཀྱི་དཔལ། །ལང་ཚོ་དར་བའི་མཛེས་སྡུག་རྒྱས། །ཡུ་གུར་བནྡྷེ་གྲངས་མང་གིས། །མཚམས་སྦྱར་རྒྱལ་པོའི་མཆོད་གནས་དང། །བླ་མ་རྣམས་ཀྱི་གཙུག་རྒྱན་དུ། །པཎ་ཆེན་ཡིད་བཞིན་
ནོར་བུ་བཀོད། །ཡངས་པའི་ཧོར་གྱི་རྒྱལ་ཁམས་དེ། །མདོ་རྒྱུད་སྐྱེད་ཚལ་ལས་འོངས་པའི། །དབང་ལུང་གསར་པའི་མེ་ཏོག་ཚོགས། །ཕང་ཕུང་ཆགས་པས་མཛེས་བྱས་ཏེ། །འཕགས་ཡུལ་ཆོས་ཀྱི་འགའ་བའི་ཚལ། །ཕམ་ཕྱིར་བྱེད་པོས་སྤྲུལ་པ་
བཞིན། །གང་ཚེ་བདུན་ཅུ་རྡོ་ཡི་སྣ་ཅན་ལོའི། །ཐ་སྐར་ཟླ་བར་ཆོས་རྗེ་ཞིང་གཞན་དུ། །ཕྱོགས་པའི་གདུང་བས་འདར་ཞིང་ནོར་འཛིན་གཡོས། །སེམས་དཔའ་མཆོག་རྣམས་ཞི་བར་གཞོལ་བ་ན། །འདི་ནི་ཆོས་ཉིད་ང་ཡང་དེ་མཚུངས་གསུངས། །

[006A]༄༅། །དེ་ནས་འབྱུང་བ་ཕན་ཚུན་འཁྲུགས་པ་ཡི། །ཚེར་མས་རེག་ཚེ་ཀླུ་སྒྲུབ་ཞི་བ་ལྷ། །བྱམས་མགོན་མཁྱེན་རབ་དབང་ཕྱུག་ཐུགས་རྗེའི་གཏེར། །མི་གཡོ་རྒྱལ་ཡུམ་སྒྲོལ་མ་ལ་སོགས་པས། །དབུགས་དབྱུང་ལུང་བསྟན་
ཉེར་དགུའི་མཚན་ཕྱེད་དུས། །བདེ་གཤེགས་སྒྲ་དབྱངས་མི་ཟད་པར་སྒྲོག་པའི། །ཞལ་གཟིགས་རྒྱས་འབྲིང་བསྡུས་གསུམ་སྦས་དོན་ཞུས། །ཐོ་རངས་སྤྱན་རས་གཟིགས་ཀྱིས་ཐུགས་བསྐྱེད་སྩལ། །ཉི་ཤར་མཁྱེན་པའི་གཏེར་གྱིས་ཐེ་ཚོམ་
བསལ། །སྨིན་དྲུག་ཟླ་བའི་ཚེས་དྲུག་བཅུད་ལྡན་གྱི། །མཆོད་པའི་སྤྲིན་འཁྲིགས་བཅུ་གསུམ་གཟིམས་ཁང་གི་ཕྱི་རོལ་བསྟན་པའི་བདག་པོ་བདེན་པ་བཞིའི། །འཁོར་ལོ་བསྐོར་ལ་མཆོད་དང་བདེན་ཚིག་བསྒྲུབས། །ཕྱི་ཉིན་བདེ་མཆོག་
དགྱེས་རྡོར་གྱི། །ཞལ་གཟིགས་རིག་འཛིན་སྡོམ་པ་ཞུས། །བཅོ་ལྔའི་ཟླ་ཤར་འཇའ་ཚོན་དབུས། །རྒྱལ་ཡུམ་རྗེ་བཙུན་སྒྲོལ་མ་གཟིགས། །གཟིམས་ཁྲི་ལས་བཞེངས་ཐལ་མོ་སྦྱར། །ཏཱ་རེ་གསུང་ཞིང་མཆོད་ཚོགས་སྤྲོས། །ཐོ་རེངས་
བཟོད་དཀའི་སྡུག་བསྔལ་གྱིས། །མནར་བའི་འགྲོ་ལ་ཐུགས་བརྩེ་བས། །རྒྱལ་ལ་ཡི་ཆད་འཁྲུངས་པའི་ཚེ། །རྗེ་བཙུན་ཆེན་པོ་བིརྭ་པ། །ཤར་ཕྱོགས་ཀྲི་ཎ་པ་བྱོན་ནས། །ཡི་ཆད་མ་བྱེད་ཇི་སྲིད་ན། །ཉེར་ལེན་ཕུང་པོ་ཡོད་རིང་དུ། །སྐྱེ་རྒ་
ན་འཆི་རྒྱུན་མི་འཆད། །ཁྱོད་ཀྱང་མི་ཡི་སྐྱེ་བ་ནི། །བརྒྱུད་མར་ཉི་ཤུ་ལྔ་ཡི་རྗེས། །འཇམ་པའི་དབྱངས་ཀྱིས་རྗེས་བཟུང་བས། །ལྔ་རིགས་ལམ་མཐར་ཕྱིན་ཅིང། །རྣམ་མང་ཞིང་མང་བརྒྱུད་བརྒྱུད་ནས། །རྒྱ་གར་ཤར་ཕྱོགས་མུ་མུ་ནར། །

[006B] །བསྟན་ལ་རབ་བྱུང་དེ་ཡི་ཕྱིས། །རྐང་གཉིས་གཙོ་བོ་དེ་བཞིན་གཤེགས། །དྲི་མ་མེད་པའི་དཔལ་ཞེས་པའི། །སངས་རྒྱས་འགྱུར་ཞེས་ཆེད་དུ་བརྗོད། །སྨལ་བོ་ཟླ་བའི་ཚེས་བརྒྱད་ལ། །དམ་ཚིག་
ཉམས་པ་ལེགས་པར་གསོས། །ལྷ་ཡིས་མཆོད་པའི་ཚོགས་སྦྱར་བའི། །སྒྲ་སྙན་ཐོས་པས་ཉེ་བར་གནས། །བི་ཅི་རིན་ཆེན་གྲགས་པ་ཡིས། །ཅི་ལགས་ཞུས་པས་ཁོ་བོ་ཅག་གཞན་དུ་འགྲོ་བའི་ལྟས་ཡིན་གསུངས། །དེའི་ཚེ་གསུང་
ལས་སྐྱེས་པའི་སྲས། །འཕགས་པའི་སྤྱི་བོར་ཕྱག་བཞག་ནས། །བུ་གཅིག་མདོ་རྒྱུད་ཀུན་གྱི་སྙིང། །དུས་གསུམ་བདེ་གཤེགས་གཤེགས་པའི་བཤུལ། །ཟབ་ལམ་བླ་མའི་རྣལ་འབྱོར་ལ། །ཉམས་ལེན་སྙིང་པོར་གྱིས་
ཤིག་དང། །གནས་སྐབས་མཐར་ཐུག་དགེའོ་གསུངས། །བཅུ་བཞིའི་སྐྱ་རེངས་ཤར་བའི་ཚེ། །དཔའ་བོ་མཁའ་འགྲོའི་ཚོགས་རྣམས་ཀྱིས། །མཆོད་སྤྲིན་སྤྲོ་བའི་བསུ་མར་བཅས། །ཆོས་དབྱིངས་དག་པའི་ཞིང་དུ་གཤེགས། །བཅུ་
བདུན་དྲི་བཟང་ལྷ་རྫས་ཀྱིས། །ཀླུབས་ཏེ་སྤུར་སྒྲོམ་ནང་བཞུགས་ནས། །ཁྲིར་བཀོད་རྒྱན་གསོལ་མཆོད་པས་མཆོད། །ཉེར་ལྔ་གེ་སར་ཡུ་གུར་རྒྱ། །གཉིས་གཉིས་བོད་བཞི་མི་བཅུ་ཡིས། །སྒྲོམ་བཏེག་ཙནྡན་དཀར་དམར་སོགས། །སྤུངས་
དབུས་ལྷ་རྣམས་ཞེལ་དུ་མཆོད། །དེ་ལས་བྱུང་བའི་ཡ་མཚན་གྱི། །བཀྲ་ཤིས་རྟགས་ཀྱི་རི་མོས་གང། །ཁྱད་པར་བདེ་དགྱེས་ཤཱཀྱའི་གཙོ། །འཇམ་དབྱངས་བྱམས་མགོན་སྤྱན་རས་གཟིགས། །མི་གཡོ་རྗེ་བཙུན་སྒྲོལ་མ་སོགས། །

[007A]༄༅། །མངོན་སུམ་བྱོན་འདྲའི་སྐུ་བརྙན་དང། །ཨ་ཡིག་ཤ་རཱི་རཾ་སོགས་ཀྱི། །ངོ་མཚར་བདུད་རྩིའི་ཆར་ཕབ་པས། །མཐའ་ཡས་གདུལ་བྱའི་ས་གཞི་ལ། །ཕན་བདེའི་ལོ་ཏོག་ཅི་ཡང་བསྐྲུན། །ནོར་རྒྱས་ངལ་བར་མ་བྱས་
ཤིང༑ ༑རི་རབ་ཀྱིས་ནི་བསྲུབས་མིན་ཡང། །ཆོས་རྗེའི་རྣམ་ཐར་རྒྱ་མཚོ་ཆེ། །བསྲུབས་པའི་སྙིང་པོ་འོད་དཀར་ཅན། །གང་འདི་དམ་པའི་མཛད་པ་ལ། །རྨོངས་པའི་མུན་སྟུག་སེལ་བྱེད་ཅིང། །བློ་གསལ་མཁས་པའི་ཚོགས་རྣམས་ཀྱི། །
རྣམ་དཔྱོད་ཀུ་མུ་ད་ཀའི་གཉེན། །དེ་ལྟའི་དགེ་ཚོགས་རལ་པའི་ཆུ། །དུས་གསུམ་རྣམ་དཀར་དལ་འགྲོ་ཡི། །རྒྱུན་ཚོགས་རྣམས་དང་ལྷན་ཅིག་ཏུ། །ཀུན་མཁྱེན་རྒྱ་མཚོར་འཇུག་གྱུར་ཅིག་ཅེས་པ་ཆོས་ཀྱི་རྗེ་ས་སྐྱ་པཎྚི་ཏའི་རྟོགས་པ་
བརྗོད་པ་དྲི་ཟའི་གླུ་དབྱངས་ཅེས་བྱ་བ་འདི་ཡང། དགེ་བའི་བཤེས་གཉེན་ཆེན་པོ་དུ་མས་ཡང་ཡང་བསྐུལ་བ་ལ་བརྟེན་ནས། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་དཔལ་ལྡན་འབྲས་སྤུངས་
ཀྱི་གཟིམས་ཆུང་ཉི་འོད་འཁྱིལ་བར་སྦྱར་བའི་ཡི་གེ་པ་ནི་བློ་བཟང་དར་རྒྱས་སོ།། །།



