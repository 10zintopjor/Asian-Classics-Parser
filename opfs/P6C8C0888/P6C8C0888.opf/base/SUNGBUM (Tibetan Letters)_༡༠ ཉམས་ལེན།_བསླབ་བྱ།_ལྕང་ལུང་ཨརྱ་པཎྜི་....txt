
[225A]༄༅། །སྡིག་པོ་ཆེ་བཙན་ཐབས་སུ་འཚང་རྒྱ་བའི་མན་ངག་བདེ་ལྡན་ཞིང་དུ་བགྲོད་པའི་ནོར་བུའི་ཐེམ་སྐས་ཞེས་བྱ་བ་བཞུགས་སོ།། །།

[226A] །ན་མོ་གུ་རུ་ཨ་མི་ཏ་བྷཱ་ཡ། རྒྱལ་ཀུན་གསང་བ་གསུམ་གྱི་རང་བཞིན་ཅན། །ཚེ་དང་ཡེ་ཤེས་དཔག་མེད་གྲུབ་མགོན་དང། །དབྱེར་མེད་རིགས་བརྒྱའི་བྱེད་པོ་ཐུགས་རྗེའི་གཏེར། །བརྩེ་ཆེན་ཕྱག་ཡངས་རྐྱོང་བས་དབུགས་དབྱུང་ཞིག་མཚན་ཙམ་གྱིས་ཀྱང་འགྲོ་བའི་རྒུད་པ་རྣམས། །སེལ་བྱེད་འདོད་པ་ཀུན་འཇོ་ལྷག་པའི་ལྷ། །ཁྱབ་བདག་
དཔལ་ལྡན་རྡོ་རྗེ་སེམས་མཆོག་གིས། །རྟག་ཏུ་སྐྱོངས་ལ་རྣམ་གཉིས་དངོས་གྲུབ་སྩོལ། །གང་ཞིག་ཐབས་མཁས་ལམ་བཟང་འཁྲུལ་འཁོར་གྱིས། །མ་དག་སྡིག་པའི་དངོས་པོ་ཉེར་
བཅོམ་སྟེ། །རྨད་བྱུང་བདེ་བ་ཅན་དུ་སྐད་ཅིག་གིས། །བགྲོད་ཐབས་བརྒྱུད་ལྡན་ཞལ་གྱི་ལུང་ལྟར་བཀོད། །དེའང་རྡོ་རྗེ་མཁའ་འགྲོ་ལས། ཉིན་རེ་བྲམ་ཟེ་གསོད་པ་དང། །མཚམས་

[227A] །མེད་ལྔ་ནི་བྱེད་པ་དང། །བརྐུ་འཕྲོག་འདོད་ལ་སྤྱོད་པ་དག་ལམ་འདི་ཡིས་ནི་དག་འགྱུར་ཏེ། །སྡིག་པས་གོས་པར་མི་འགྱུར་ཞིང། །སྲིད་པའི་སྐྱོན་ལས་རིང་དུ་
གྲོལ། ཞེས་ཕན་ཡོན་རྒྱ་ཆེ་བར་བསྔགས་པ་སྡིག་པོ་ཆེ་བཙན་ཐབས་སུ་འཚང་རྒྱ་བའི་གདམས་ངག་མཉམ་མེད་ཐུབ་པའི་དབང་པོ་ནས་བཟུང་མཁས་གྲུབ་གསེར་རིའི་ཕྲེང་བ་ལྟ་བུ་རིམ་
པར་བྱོན་པ་རྣམས་ཀྱིས་ལན་ཅིག་མ་ཡིན་པར་བསྔགས་པ་ཞིང་མཆོག་བདེ་བ་ཅན་དུ་བདེ་བླག་ཏུ་བགྲོད་པའི་ཐབས་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས་མཛད་པའི་འཕོ་ཁྲིད་དཔའ་བོ་
གཡུལ་འཇུག་མ་ལྟར་ཉམས་སུ་ལེན་པ་ལ། སྤྱིར་འཕོ་བའི་གདམས་པ་འདི་གང་ནས་གསུངས་པའི་ཁུངས་ཕ་རྒྱུད་གསང་བ་འདུས་པའི་ཚིག་ཟིན་ལ་མི་གསལ་ཡང་སེམས་དབེན་སྒྲུབ་

[228B] གཤེད་དམར་གྱི་རྒྱུད་དང། འཇམ་དཔལ་ཞལ་ལུང་ལས་མདོར་བསྡུས་ཙམ་དང། མ་རྒྱུད་རྡོ་རྗེ་གདན་བཞི་དང། སཾ་བཧུ་ཌི་
དང། བདེ་མཆོག་སྡོམ་འབྱུང་སོགས་སུ་གསལ་བར་བཞུགས་ཤིང། མདོར་ན་རྡོ་རྗེ་ཐེག་པ་གསར་རྙིང་གི་གཞུང་ཚད་ལྡན་དུ་མ་ལས་བྱུང་བ་མཐའ་དག་མཚན་གྱི་འདོགས་ལུགས་དང་དམིགས་པའི་སྤྲོ་བསྡུ་རགས་རིམ་གྱི་ཁྱད་ཙམ་མ་གཏོགས་
དོན་གྱི་གནད་འགག་གང་དུ་འཕོ་བའི་ཞིང་དེར་སྐྱེ་བའི་རྒྱུ་ཚོགས་བསགས་ཤིང། བླ་མ་དམ་པའི་དྲུང་ནས་འདིའི་ཁྲིད་ལེགས་པར་ཞུས་ཏེ། དེ་ལ་ཐོས་བསམ་བསྒོམ་པའི་གོམས་པ་མཐར་དབྱུང་བར་བྱས་ནས་ནམ་ཞིག་བརྩེ་མེད་གཤིན་རྗེས་
འཁྲིད་པའི་མཚན་མ་མངོན་དུ་གྱུར་པ་ན། དེའི་ཚེ་བདེ་བ་ནས་བདེ་བར་འགྲོ་བའི་དགའ་བྲོད་ཀྱི་བསམ་པས་ཐབས་མཆོག་འདི་འདྲ་གོམས་པའི་གནང་ལ་བརྟེན་ནས་བདེ་བ་ཅན་སོགས་དག་པའི་ཞིང་དུ་སྐད་ཅིག་གིས་འཕོ་ནུས་པ་ཞིག་དགོས་པ་ནི་ཐམས་
ཅད་དགོངས་པ་གཅིག་ཏུ་གནས་ལ། གཞན་དུ་ན་བླུན་རྨོངས་ཕལ་མོ་ཆེ་དག་སྡིག་སྦྱོང་དགེ་སྒྲུབ་ལ་མ་འབད་པར་རྩ་རླུང་ཐིག་ལེའི་དམིགས་རྣམ་ཙམ་ཞིག་སྐྱོང་ནས་དག་ཞིང་དུ་འཕོ་བར་རློམ་པ་དག་ནི་ཇི་སྐད་དུ། དཔལ་མགོན་ཀླུ་སྒྲུབ་གྱིས་
མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་ངོ། །དགེ་ལས་བདེ་འགྲོ་ཐམས་ཅད་དང། །སྐྱེ་བ་ཀུན་ཏུ་བདེ་བ་དག་ཅེས་གསུངས་པ་ལྟར་རྒྱུ་འདི་ལས་འབྲས་བུ་འདི་འབྱུང་གི་ལས་འབྲས་ལ་འོལ་སྤྱི་ཙམ་གྱི་ངེས་

[229A]༄༅། །པ་ཅུང་ཟད་ཀྱང་མེད་པའི་ནང་རྟགས་ཕྱི་རོལ་གྱི་རྒྱན་དུ་དངོམས་པར་ཟད་དོ། །དེས་ན་བསླུ་བ་མེད་པའི་གནད་དེ་དག་ལ་ལུང་ཙམ་ཁོ་ན་ལ་སྐྱབས་སུ་མི་མཆི་བར་འཐད་ལྡན་གྱི་རིགས་པས་ངེས་པ་རྙེད་པའི་
སྒྲུབ་པ་པོ་ལམ་ཐུན་མོང་པས་རྒྱུད་སྦྱངས་ཤིང། བསྐྱེད་རིམ་དང་རྫོགས་རིམ་བསྒོམ་ནས་རབ་ཚེ་དེ་ལ་འཚང་རྒྱ་ཐུབ་པའི་གང་ཟག་ལ་འཕོ་བའི་གདམས་པ་མི་དགོས་པ་ཡིན། འབྲིང་བར་དོར་འཚང་རྒྱ་བ་ལའང་འཕོ་བའི་གདམས་
པ་གསུངས་པ་ཡོད་ཀྱང་གཙོ་བོ་ནི་སྐྱེ་བ་བརྒྱུད་ནས་འཚང་རྒྱ་དགོས་པ་རྣམས་སྐྱེ་བ་ཕྱི་མར་སྔགས་སྤྱོད་པའི་རྟེན་ཁྱད་པར་ཅན་དུ་སྐྱེ་བ་བླང་བའི་ཐབས་སུ་འཕོ་བའི་གདམས་པ་གསུངས་པ་འདི་ནི་མདོ་རྒྱུད་ཐམས་ཅད་ཀྱི་
མཆོག་ཏུ་གྱུར་པ་སྔགས་བླ་མེད་ཀྱི་རྒྱུད་སྡེ་ནས་བཤད་པའི་ཉམས་ལེན་གྱི་སྙིང་པོ་ཕུལ་དུ་བྱུང་བ་ཞིག་ཡིན་པར་དགོངས་ནས་དམ་པ་མང་པོས། རྒྱུད་སྡེ་འོག་མ་རྣམས་སུ་འཕོ་བའི་རྣམ་གཞག་དངོས་སུ་གསུངས་པ་མེད་ཀྱང་བླ་
མེད་ཀྱི་གདམས་པས་རྒྱས་བཀབ་ནས་འོད་དཔག་མེད་སོགས་ལྷ་དུ་མར་སྦྱར་ནས་འཕོ་བའི་རྣམ་གཞག་མཛད་པ་ནི། རྒྱུད་དོན་མན་ངག་གིས་ཕྱེ་བའི་སྲོལ་ཕུལ་དུ་ཕྱིན་པར་སྣང་ངོ། །དེས་ན་རང་ཅག་རྣམས་ཀྱིས་མགོན་པོ་འོད་དཔག་
མེད་ལ་བརྟེན་པའི་འཕོ་བ་ཉམས་སུ་ལེན་པ་འབྲེལ་ཆེན་ཞིང་བྱིན་རླབས་དང་དགོས་པ་ཁྱད་པར་ཅན་དུ་མ་ཞིག་ཡོད་ལ། དེའི་རྒྱུ་མཚན་ཡང་རྒྱལ་བ་ཀུན་གཟིགས་ཀྱི་ཞིང་ནི་སྣོད་བཅུད་ཀྱི་ཡོན་ཏན་བཟང་ཆེས་པས་བསོད་ནམས་དམན་

[230B] འགའ་ཞིག་ནི་དེར་སྐྱེ་ཐུབ་ཀྱང་དེ་ནས་ངན་སོང་དུ་ལྡོག་པའང་སྲིད་པས་དགོས་པ་མི་གྲུབ། མཚམས་
མེད་དང་དམ་པའི་ཆོས་སྤང་བ་མ་གཏོགས་སྨོན་ལམ་བཏབ་ན་སྐྱེ་བར་ནུས་པ་དང་སྐྱེས་ནས་ཕྱིར་མི་དོག་པ་ནི་བདེ་བ་ཅན་གྱི་ཞིང་ཡིན་ནོ། །དེའང་བདེ་བ་ཅན་གྱི་ཞིང་བཀོད་ཀྱི་མདོ་ལས། ཀུན་དགའ་བོ། སེམས་ཅན་གང་དག་དེ་བཞིན་
གཤེགས་པ་དེའི་རྣམ་པ་ཡང་དང་ཡང་དུ་ཡིད་ལ་བྱེད་པ་དང། དགེ་བའི་རྩ་བ་མང་པོ་དཔག་ཏུ་མེད་པ་བསྐྱེད་པ་དང། བྱང་ཆུབ་ཏུ་སེམས་བསྐྱེད་པ་ཡོངས་སུ་བསྔོས་ཏེ་འཇིག་རྟེན་གྱི་ཁམས་དེར་སྐྱེ་བར་སྨོན་ལམ་འདེབས་པ་དེ་དག་འཆི་བའི་
དུས་ཉེ་བར་གནས་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་མེད་དེ་དགེ་སློང་གི་ཚོགས་དུ་མས་ཡོངས་སུ་བསྐོར་ཞིང་མདུན་གྱིས་བལྟས་ནས་བཞུགས་པར་གྱུར་ཏེ། དེ་དག་གིས་བཅོམ་ལྡན་འདས་
འོད་དཔག་མེད་དེ་མཐོང་ནས་རབ་ཏུ་དངས་པའི་སེམས་ཀྱིས་ཤི་འཕོས་ཏེ། འཇིག་རྟེན་གྱི་ཁམས་བདེ་བ་ཅན་དེ་ཉིད་དུ་སྐྱེ་བར་འགྱུར་རོ། །ཞེས་གསུངས་ཤིང། བཅོམ་ལྡན་འདས་ཚེ་དཔག་མེད་རང་ཉིད་ཀྱིས་ཀྱང། །ངས་ནི་སྔོན་ཚེ་སྨོན་ལམ་
འདི་སྐད་བཏབ། །སེམས་ཅན་གང་གིས་ང་ཡི་མིང་ཐོས་ན། །ང་ཡི་ཞིང་དུ་རྟག་ཏུ་འོང་བར་ཤོག་ང་ཡི་སྨོན་ལམ་བཟང་པོ་དེ་རྫོགས་པས། །འཇིག་རྟེན་ཁམས་མང་དག་ནས་སེམས་ཅན་འོད་དེ་དག་ང་ཡི་ཞིང་དུ་ལྷགས་ནས་ནི། །དེ་

[231A]༄༅། །དག་སྐྱེ་བ་གཅིག་ལས་ཕྱིར་མི་ལྡོག་ཅེས་མགོན་པོ་འོད་དཔག་མེད་ཀྱི་མཚན་ཐོས་པ་དང། ཞིང་དེའི་ཡོན་ཏན་ཡིད་ལ་ཡང་ཡང་སེམས་པ། བྱང་ཆུབ་ཏུ་སེམས་བསྐྱེད་པ། སྤྱོད་པ་ཕྱིན་དྲུག་གི་གསལ་བའི་དབྱེ་བ་མཐའ་
དག་ལ་སློབ་པ། རྒྱལ་བ་འོད་དཔག་མེད་དང་སྨན་གྱི་བླའི་མཚན་ནས་བརྗོད་ཅིང་སྔགས་བཟླ་བ། དེ་གཉིས་ཀྱི་སྐུ་བཞེངས་པ། དེའི་གསུང་རབ་འབྲི་ཀློག་ཞིང་དེར་སྐྱེ་བའི་སྨོན་ལམ་བཏབ་ན་ཞིང་དེར་སྐྱེས་ནས་ངན་སོང་དུ་ཕྱིར་ལྡོག་པ་གཏན་མི་
སྲིད་པར་སྟོན་མཆོག་བླ་ན་མེད་པ་གཉིས་ཀྱི་བསླུ་བ་མེད་པའི་བཀའ་བདེན་པས་ཞལ་གྱིས་བཞེས་པ་དང། བདག་ཅག་གི་སྟོན་པས་ཀྱང་ཞིང་འདིའི་གདུལ་བྱ་ལ་དགོངས་ནས་གསུང་རབ་རྣམས་སུ། སངས་རྒྱས་ཀྱི་མཚན་དང། གཟུངས་
སྔགས་མང་པོའི་ཕན་ཡོན་བདེ་བ་ཅན་དུ་སྐྱེ་བ་མང་དུ་གསུངས་ཤིང། རྗེ་བཙུན་འཇམ་པའི་དབྱངས་ཀྱིས་དོན་གྱི་ངོ་བོ་དང་གོ་རིམ་སོགས་གསུངས་པ་ལ་བརྟེན་ནས་རྗེ་བདག་ཉིད་ཆེན་པོས་བདེ་བ་ཅན་དུ་སྐྱེ་བ་འཛིན་པའི་སྨོན་ལམ་ཞིང་མཆོག་སྒོ་
འབྱེད་མཛད་པ་སོགས་དམ་པ་གོང་མའི་རྣམ་ཐར་གསུང་སྒྲོས་སོགས་ལ་ཡིད་ཆེས་བསྐྱེད། ཞིང་བཀོད་ཀྱི་མདོ་སོགས་ལ་ཡང་ཡང་བལྟས་ནས་བདེ་བ་ཅན་དུ་སྐྱེ་བ་ལ་འདོད་པ་དང། དང་བ་དང། ཡིད་ཆེས་པའི་དད་པ་བསྐྱེད་པ་གལ་ཆེ། དེ་
ལྟ་བུའི་དགོས་པ་དང་གནད་ཁྱད་པར་ཅན་དང་ལྡན་པའི་གདམས་པ་འདི་ལྟ་བུ་ནི་འཇིག་རྟེན་ན་དཔའ་བོ་གཡུལ་དུ་འཇུག་པ་ལ་གོ་ཆའི་གྲབ་ངེས་པར་བྱེད་དགོས་པ་བཞིན་རང་ཅག་ལམ་སྣ་མ་ཟིན་པར་འཆི་བའི་དུས་བྱེད་དགོས་པ་རྣམས་ལ་

[232B] དེའང་འཆི་ཁར་ཉམས་ལེན་བྱེད་སྙམ་པ་ཙམ་གྱིས་མི་ཆོག་སྟེ། དེ་སྐབས་གནད་གཅོད་སོགས་ཀྱིས་རང་དབང་འདུས་པ་ཡོང་བ་དཀའ་ཞིང། རྟ་རྒྱུག་པ་ལ་སྔོན་དུ་དཀྱུས་ས་བསྟན་དགོས་པ་བཞིན་ད་ལྟ་ཉིད་
ནས་སྦྱོངས་དགོས་སོ། །དེ་ལྟར་ཕན་ཡོན་རྒྱ་ཆེར་བསྔགས་པ་དང་མཐུན་པའི་ཉམས་ལེན་ལ་རང་དོན་དུ་འཕོ་བ་སྦྱངས་པ་དང། ལས་ལ་སྦྱར་བ། གཞན་ལ་འཕོ་བ་འདེབས་པ་རྣམས་ཡོད་པ་ལས། དང་པོ་ལ་སྔོན་འགྲོ་
དངོས་གཞི། རྗེས་ཀྱི་རིམ་པ་དང་གསུམ། དང་པོ་ནི། ཞིང་སྦྱོང་བའི་བསམ་པས་གནས་ཁང་བྱི་དོར་བྱས་ལ། ནུབ་ཕྱོགས་སམ་གང་བདེ་རིག་གནས་སུ་བདེ་བ་ཅན་གྱི་ཞིང་བཀོད་ཀྱི་བྲིས་ཐང་ཡོད་ན་རབ། དེ་མིན་འོད་དཔག་
མེད་ཀྱི་བྲིས་འབུར་གྱི་སྐུ་བརྙན་སོགས་སྐུ་གསུང་ཐུགས་རྟེན་གྱི་དྲུང་དུ་མཆོད་པ་གཡོ་མེད་ཅིང་བཀོད་པས་མཛེས་པར་བཤམ། རང་ཉིད་ཁ་དེར་ཕྱོགས་པའམ་ཕྱོགས་པར་མོས་ནས་ལུས་རྣམ་སྣང་གི་ཆོས་བདུན་ལྡན་ནམ་
མ་མཐའ་ཐུན་གྱི་རིང་ལ་ལུས་ལ་གནོད་པ་མི་འབྱུང་བའི་བག་དང་ལྡན་པར་བྱ། དེ་ནས་རང་གི་རྒྱུད་ལ་ཀུན་སློང་ཇི་ལྟར་བདུག་བརྟག་ནས་ཚེ་འདིའི་རྙེད་བཀུར་སྙན་གྲགས་སོགས་དང་རང་ཉིད་ལུས་སེམས་བདེ་བ་ཙམ་ཞིག་གི་ཕྱིར་ཞིང་
དེར་སྐྱེ་བ་དོན་དུ་གཉེར་བའི་ཀུན་སློང་ངན་པ་ཇི་ལྟར་འདུག་ཀྱང་སྣ་བུག་གཡས་ནས་རླུང་ཕྱིར་འབུད་པ་དང་འགྲོགས་ནས་ལྷག་མེད་དུ་སོང་བའི་མོས་པ་དང། སངས་རྒྱས་བྱང་སེམས་ཀྱི་བྱིན་རླབས་འོད་ཟེར་དཀར་པོའི་རྣམ་པར་སྣ་

[233A]༄༅། །བུག་གཡོན་ནས་རླུང་རྡུབ་པ་དང་མཉམ་དུ་རང་རྒྱུད་ལ་ཐིམ་པའི་མོས་པ་བྱ། དང་པོ་ནས་དགེ་བའི་རྣམ་རྟོག་སྐྱེ་ཞིང་འདུག་ན་རླུང་ཕྱིར་འབུད་མི་རུང་ངོ། །དེ་ནས་ག་རེ་བདག་གིས་རྙེད་པར་དཀའ་ཞིང་རྙེད་ན་དོན་ཆེ་བའི་
དལ་འབྱོར་གྱི་རྟེན་བཟང་པོ་ཐོབ། ཐོབ་པ་འྡིའང་རིང་དུ་མི་གནས་པར་ངེས་པར་འདོར་དགོས། ལས་འབྲས་ངེས་པ་ཅན་མ་བྱས་པ་དང་མི་འཕྲད། བྱས་པ་ཆུད་མི་ཟ་བས་ཤི་བའི་འོག་ཏུ་མི་དགེ་བའི་དབང་གིས་འགྲོ་ས་ངན་སོང་ལས་
འོས་མེད་ཅིང། དེར་ཚད་མྱལ་དུ་སྐྱེས་ན་འོག་ཐམས་ཅད་ལྕགས་བསྲེག་གི་ས་གཞི། ཁོར་ཡུག་ཐམས་ཅད་ལྕགས་བསྲེག་གི་རྭ་བས་བསྐོར་བའི་དབུས་སུ་ལྕགས་ཟངས་དུ་འཚེད་པ་སོགས་ཀྱི་སྡུག་བསྔལ་དང། གྲང་དམྱལ་དུ་སྐྱེས་
ན་འོག་ཐམས་ཅད་འཁྱག་རོམ་གྱི་ཐང། ཁོར་ཡུག་ཐམས་ཅད་གངས་ཀྱི་རྭ་བས་བསྐོར་བའི་དབུས་སུ་གྲང་བའི་སྡུག་བསྔལ་དང། ཡི་དྭགས་ལ་བསྲེས་སྐོམ་དང། དུད་འགྲོ་ལ་སླེན་སྐུག་བཀོལ་སྤྱད་སོགས་ཀྱི་སྡུག་བསྔལ་བསམ་གྱིས་མི་ཁྱབ་
ལ། གལ་ཏེ་དགེ་བའི་དབང་གིས་བདེ་འགྲོར་སྐྱེས་ཀྱང། མི་ལ་སྐྱེ་རྒ་ན་འཆིའི་སྡུག་བསྔལ་དང། ལྷ་འགའ་ཞིག་བྱིས་པ་རྩེད་མོར་གཡེང་བ་ལྟར་འདོད་ཡོན་གྱིས་གཡེངས་ཤིང། འགའ་ཞིག་ནི་བྱིས་པ་གཉིད་ལོག་པ་ལྟར་ཏིང་ངེ་འཛིན་
གྱིས་མྱོས་ནས་དགེ་བ་བསྒྲུབ་པའི་མཐུ་མེད་པ་དང། ལྷ་མིན་རྣམས་ནི་ལུས་གཅོད་དྲལ་གྱིས་སྡུག་བསྔལ་བ་སོགས་རང་ཉམས་ལ་དཔགས་ཏེ་ལེགས་པར་བསམ། རང་ཉིད་དེ་ལྟ་བུས་མནར་བ་ལྟར་མ་སེམས་ཅན་ཐམས་ཅད་ཀྱང་

[234B] སྡུག་བསྔལ་གྱིས་མནར་བའི་སེམས་ཅན་འདི་རྣམས་ལ་བདག་གི་མ་མ་བྱས་པ་གཅིག་ཀྱང་མེད། རེ་རེས་ཀྱང་མ་བྱས་པ་ལ་གྲངས་ཀྱིས་མི་ཆོད། །མ་ནམ་བྱས་རེས་ཀྱིས་ཤ་ཐང་ཐང་དུ་འབད་པས་
དྲིན་གྱིས་བསྐྱང། དེས་ན་མ་འདི་རྣམས་བདེ་བ་ལ་འགོད་པ་དང་སྡུག་བསྔལ་ལས་སྐྱོབ་པའི་ཁུར་བདག་ལ་བབས་ཀྱང་ད་ལྟའི་ཁ་ཐབས་འདིས་དེ་འདྲ་མི་ནུས་པས། སྔོན་གྱི་ཐུགས་བསྐྱེད་སྨོན་ལམ་རྨད་དུ་བྱུང་བ་རྒྱལ་བ་ཀུན་
གྱིས་མཆོག་ཏུ་བསྔགས་པའི་འདྲེན་པ་བཅོམ་ལྡན་འདས་མགོན་པོ་འོད་དཔག་མེད་ཀྱི་གོ་འཕང་ཐོབ་པར་བྱ། དེའང་ཚེ་ཐུང་འདི་ལྟ་བུར་ཐོབ་དཀའ་ཞིང། ཕྱི་མར་གར་སྐྱེ་བའི་གདེངས་མེད་པས། བདག་འདི་ནས་ཞིང་མཆོག་བདེ་བ་ཅན་དུ་
འཕོས་ནས་མགོན་པོ་འོད་དཔག་མེད་ཀྱི་གསུང་གི་བདུད་རྩི་མྱངས་ཏེ་རྒྱལ་སྲས་ཀྱི་སྤྱོད་པ་ལ་བསླབ་པར་བྱའོ་སྙམ་དུ་བསམ་ནས། ངག་ཏུ། མི་མཇེད་ཞིང་ནས་ནུབ་ཀྱི་ཕྱོགས་ཉིད་དུ། །བྱེ་བ་ཁྲག་ཁྲིག་བརྒྱ་སྟོང་སངས་རྒྱས་ཀྱི། །
ཞིང་ཁམས་རྣམས་ནི་འདས་པར་གྱུར་པ་ན། །རྨད་བྱུང་བདེ་བ་ཅན་ཞེས་བྱ་བ་ཡོད། །དེ་ནི་ས་གཞི་རིན་ཆེན་དུ་མས་སྤྲས། །ཤིན་ཏུ་ཉམས་དགའ་ལག་མཐིལ་ལྟ་བུ་མཉམ། །རིན་ཆེན་ལས་གྲུབ་རི་བོ་མ་གཏེགས་པ། །ནག་པོའི་རི་
རྣམས་ཀུན་གྱིས་དབེན་ཞིང་གཙང། །མཛེས་ཤིང་རྣམ་དག་ཞིང་གི་ཡིད་འོང་མཐའ། །རིན་ཆེན་བདུན་གྱི་ཆུ་ཤིང་ལྗོན་པ་དང། །རིན་ཆེན་ཏ་ལའི་ཤིང་གི་ཕྲེང་བ་ཡིས། །ཡོངས་སུ་བསྐོར་བ་སྐར་མས་ཟླ་བ་བཞིན། །གསེར་དངུལ་

[235A]༄༅། །བཻ་ཌཱུརྱ་དང་ཤེལ་དང་སྦུག་མུ་ཏིག་དམར་པོ་རྡོ་ཡི་སྙིང་པོ་སྟེ། །རིན་ཆེན་བདུན་ལས་གྲུབ་པའི་ལྗོན་པ་ནི། །ཡིད་ལ་བསམ་དགུའི་རྒྱན་བཟང་དཔག་མེད་འཕྱང། །ཤིང་གི་རྩ་བ་སྡོང་བུ་ཡལ་ག་སོགས། །འཇམ་
ཞིང་རེག་ན་བདེ་སྟེར་དྲི་ཞིམ་ལྡང། །དྲི་ཡི་བཞོན་པས་བསྐྱོད་ཚེ་རྣར་སྙན་པའི། །མཉམ་པས་ཆོག་མི་ཤེས་པའི་སྒྲ་རྣམས་འབྱུང། །དག་པའི་སེམས་ཅན་རྣམས་ཀྱི་ཉེར་འཚོའི་གཞིར། །ཡིད་འཛིན་ཏ་མ་ལ་དང་ཨ་ཀ་རུ། །རྒྱ་སྤོས་ཙན་
དན་སྦྲུལ་སྙིང་གིས་བསྒོས་པའི། །ཉལ་འགྲོའི་རྒྱུན་རྣམས་སྒྲ་སྙན་སྒྲོག་ཅིང་འབབ། །རབ་འབྱམས་སྨོན་ལམ་སྟོབས་ལས་འོང་བ་ཡི། །རིན་ཆེན་པདྨོས་བསྐྲུན་པའི་འོད་ཟེར་རྩེར། །དམ་ཆོས་སྦྲང་རྩིའི་དགའ་སྟོན་འགྱེད་པ་ཡི། །
སྤྲུལ་སྐུས་གདུལ་བྱའི་བུང་བ་ཚིམ་པར་མཛད། །ཡིད་ལ་རེ་བ་རྫོགས་བྱེད་ལོངས་སྤྱོད་སོགས། །ཕུན་ཚོགས་འབྱོར་བས་ས་དང་བར་སྣང་ཀུན། །མི་མཉམ་མེད་པར་ཡོངས་སུ་དཀྲིགས་པ་ནི། །གསེར་གྱི་ས་གཞི་ཆེ་ལ་ཆུ་གཏེར་
བཞིན། །དག་པའི་སེམས་ཅན་ཁམས་བཟང་གིས་སྤྲུལ་པ། །མཚན་དཔེའི་རྒྱན་གྱིས་ལུས་ནི་རབ་ཏུ་མཛེས། །ཡོན་ཏན་དུ་མས་རྒྱུད་ནི་ལེགས་པར་གཏམས། །གནས་སྐབས་ཀུན་ཏུ་ཆོས་ཀྱི་དགའ་བས་འཚོ། །གློག་བཞིན་
འཁྱུགས་པའི་ཐོགས་མེད་རྫུ་འཕྲུལ་གྱིས། །ཞིང་མང་བགྲོད་ནས་རྒྱལ་བའི་སྤྱན་སྔ་རུ། །རབ་འབྱམས་ཚོགས་གཉིས་བསྐྲུན་ནས་སླར་ཡང་ནི། །རང་གི་ཞིང་དུ་དགའ་བདེས་རོལ་བར་མཛད། །ཡེ་ཤེས་རྒྱ་མཚོས་སེམས་

[236B] །སྙིང་སྟོབས་རྒྱ་མཚོས་མ་ཞུམ་གོ་བགོས་ཤིང། །རྒྱལ་བ་རྒྱ་མཚོའི་དྲུང་དུ་ཐུགས་བསྐྱེད་ནས། །ཐོས་པ་རྒྱ་མཚོ་ཚོས་བས་ངོམས་པ་མེད། །མ་ལུས་ཆོས་ཀྱི་ཚུལ་ལ་རབ་ཏུ་མཁས། །འཇིག་རྟེན་འདས་པའི་གཏམ་
གྱི་སྙིང་པོ་རྟོགས། །ཆོས་ཀྱི་གཏམ་ལ་ནམ་ཡང་འཇིགས་པ་མེད། །རྟག་ཏུ་སེམས་ཅན་གྲོལ་བར་བྱེད་ལ་བརྩོན། འདི་ཡི་འདྲེན་པའི་གཙོ་བོ་འོད་དཔག་མེད། །སྐུ་མདོག་དམར་པོ་མཚན་དཔེའི་གཟི་འོད་འབར། །འཛུམ་པའི་ཞལ་ལྡན་གཙུག་
ཏོར་ནོར་བུས་མཛེས། །ཕྱག་གཉིས་མཉམ་གཞག་དྲང་སྲོང་སྣོད་མཆོག་འཛིན། །ཆོས་གོས་གསུམ་ལྡན་འོད་སྟོང་འབར་བའི་དབུས། །ཞབས་གཉིས་རྡོ་རྗེ་དཀྱིལ་ཀྲུང་ཚུལ་གྱིས་བཞུགས། །ཐུབ་མཆོག་དེ་ཡི་རིགས་སུ་སྐྱེས་གྱུར་པ། །
རྒྱལ་བའི་གདུང་ཚོབ་གྲགས་ལྡན་དཔའ་བོ་ཆེ། །སྤྱན་རས་གཟིགས་དང་གསང་འཛིན་མཐུ་ཆེན་ཐོབ། །འཇམ་དབྱངས་ས་སྙིང་སྒྲིབ་པ་རྣམ་པར་སེལ། །ནམ་མཁའི་སྙིང་པོ་བྱམས་པ་ཀུན་བཟང་སོགས། །དག་པའི་ཞིང་གི་རྒྱལ་
སྲས་རྣམས་ཀྱིས་བསྐོར། །དཔག་ཚད་སྟོང་དང་དྲུག་བརྒྱར་རབ་མཐོ་ཞིང། །ཡལ་ག་ལོ་མ་བརྒྱད་བརྒྱའི་བར་དུ་འཕྱང། །རྩ་བའི་སྦོམ་ནི་དཔག་ཚད་ལྔ་བརྒྱ་པ། །རིན་ཆེན་དུ་མས་སྤྲས་པའི་བྱང་ཆུབ་ཤིང། །དེ་ཡི་དྲུང་ན་ཉེར་
མཛེས་རྒྱལ་བ་ཁྱོད། །འོད་དང་གཟི་བརྗིད་ཕ་མཐའ་མི་མངོན་ཞིང། །འཁོར་དང་སྐུ་ཚེ་ཚད་བཟུང་མི་ནུས་པར། །འགྲོ་བའི་སྐྱབས་སུ་བཞུགས་ལ་ཕྱག་འཚལ་ལོ། །ཞེས་དམིགས་པ་མ་གཡེངས་པར་དལ་བུས་བརྗོད་ཅིང་

[237A]༄༅། །འོད་དཔག་མེད་ཀྱི་དྲུང་དུ་རང་སྐྱེ་གནས་ཀྱི་པདྨ་ཁ་མ་ཕྱེ་བ་དང་བཅས་ལེགས་པར་གསལ་བཏབ། ཞིང་གི་ཡོན་ཏན་ཐམས་ཅད་མིག་གིས་མཐོང་བ་སྙམ་བྱེད་པ་དང། སྟོན་མཆོག་དེའི་གསུང་ཆོས་ཀྱི་སྒྲ་རྣ་བས་ལྷང་
ལྷང་བར་ཐོས་པའི་མོས་པ་ཤུགས་དྲག་པོ་ཡུན་མི་ཐུང་ཙམ་བྱ། དེ་ལྟར་ཚོགས་ཞིང་གསལ་བཏབ་ལ་སྐྱབས་འགྲོའི་རྒྱུ་ཚོགས་རྣམས་ཡིད་ཡུལ་དུ་དྲན་བཞིན་པར། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་
ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོར་གྱུར་པ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་
དམ་པ་རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་སྐྱབས་འགྲོ་
ལན་གང་མང་ཤུགས་དྲག་ཏུ་བྱ། དེ་ནས། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་བའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་
འགྲུབ་པར་ཤོག་ཅེས་ལན་མང་དུ་བརྗོད་ཅིང་སྨོན་སེམས་ཤུགས་དྲག་ཏུ་བསྒོམ། དཀོན་མཆོག་གསུམ་ལ་བདག་སྐྱབས་མཆི། །ཞེས་སོགས་ཀྱིས་འཇུག་སེམས་བསྐྱེད། དེ་ནས། སེམས་ཅན་ཐམས་ཅད་བདེ་བ་དང་བདེ་

[238B]སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག་སེམས་ཅན་ཐམས་
ཅད་ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག་ཅེས་བརྗོད་ཅིང་ཚད་མེད་བཞི་བསྒོམ། ཕ་མ་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་
ཆེ་ཅི་ནས་ཀྱང་ཐོབ་པར་བྱ། དེའི་ཕྱིར་དུ་ཟབ་ལམ་འཕོ་བའི་རྣལ་འབྱོར་ཉམས་སུ་བླང་བར་བགྱིའོ། །ཞེས་ལན་མང་དུ་བརྗོད་ཅིང་ཁྱད་པར་གྱི་སེམས་བསྐྱེད། དེ་ནས་སྤྲོ་ཞིང་ལོངས་ཡོད་ན་མདུན་གྱི་ནམ་མཁར་རྩ་བརྒྱུད་ཀྱི་བླ་མ་
རྣམས་བཞུགས་པར་མོས་ནས་བརྒྱུད་འདེབས་བྱ་བ་ནི། མ་ལུས་རབ་འབྱམས་ཞིང་གི་འགྲོ་བ་ཀུན། །མཐའ་བྲལ་འཁོར་བའི་ཀློང་འཁོར་ཆེན་པོ་ལས། །འདྲེན་མཛད་གཏན་གྱི་སྐྱབས་མཆོག་འོད་དཔག་མེད། །གསོལ་བ་འདེབས་
སོ་ངན་འགྲོའི་འཕྲང་ལས་སྒྲོལ། །གསང་ཆེན་ཐབས་མཁས་ལམ་ནས་ཀུན་མཁྱེན་གྱི། །ངོ་མཚར་ཞིང་དུ་མ་བསྒོམ་སྡིག་ཅན་ཚོགས། །འཁྲིད་མཛད་ཡོངས་འཛིན་བརྒྱུད་པའི་ཚོགས་རྣམས་ལ། །གསོལ་བ་་ཁྱད་པར་བཀའ་
གདམས་བསྟན་པའི་ཉིན་མོར་བྱེད། །བཤད་སྒྲུབ་རྟ་བདུན་ཤིང་རྟས་འདྲེན་མཁས་པ། །གྲུབ་པའི་དབང་ཕྱུག་དགེ་ལེགས་རྒྱ་མཚོ་ལ། །གསོལ་བ་་རྒྱལ་བ་སྲས་བཅས་མཁྱེན་དང་བརྩེ་བའི་གཟུགས། །ཆེས་སྙིགས་འགྲོ་བའི་

[239A]༄༅། །དཔལ་དུ་ངུར་སྨིག་གར། །ཐུབ་བསྟན་སྒྲོན་མེ་ངག་དབང་བྱམས་པ་ལ། །གསོལ་བ་་ལེགས་གསུང་ཆོས་ཀྱི་བདུད་རྩི་མངར་བོའི་རྒྱུན། །རིས་བྲལ་བསྟན་པའི་ཉེར་འཚོར་རྟག་འབེབ་པ། །རྩ་བའི་བླ་མ་རྒྱ་མཚོ་
མཐའ་ཡས་ལ། །གསོལ་བ་འདེབས་སོ་ངན་འགྲོའི་འཕྲང་ལས་སྒྲོལ། །སྲིད་པར་རྒྱབ་ཀྱིས་ཕྱོགས་པའི་རྣམ་ཤེས་མདའ། །རླུང་སྔགས་ཏིང་འཛིན་སྦྱོར་བའི་གཞུ་རྒྱུད་ཀྱིས། །ཐོགས་མེད་བདེ་བ་ཅན་གྱི་ཞིང་ཁམས་སུ། །འཕང་
པས་ཕྱིར་མི་ལྡོག་པའི་གནས་ཐོབ་ཤོག་བདེ་གཤེགས་སྣང་བ་མཐའ་ཡས་ཉེ་བའི་སྲས། །རྣམ་པ་བརྒྱད་ཀྱི་མཚན་དཔེའི་འཛུམ་ཞལ་དཔྱིད། །ལེགས་མཇལ་གསུང་གི་སྣང་བས་རྨོངས་པའི་མུན། །རབ་འཇོམས་མ་གྱུར་འགྲོ་
བའི་དོན་བྱེད་ཤོག་འོད་དཔག་མེད་མགོན་རླབས་ཆེན་སྨོན་ཚིག་གིས། །གང་གི་མཚན་ཙམ་འཛིན་ཀུན་མགོན་ཁྱོད་ཀྱིས། །བསྐལ་མང་ཚོགས་ཀྱིས་སྦྱངས་པའི་ཞིང་མཆོག་དེར། །མྱུར་དུ་སྐྱེ་བའི་བདེན་འབྲས་མངོན་གྱུར་ཤོག་
ཅེས་བརྗོད་ཅིང་གསོལ་བ་ཤུགས་དྲག་ཏུ་འདེབས། དེ་ལྟར་རྩ་བརྒྱུད་ཀྱི་བླ་མ་ལ་གསོལ་བ་འདེབས་པ་ཤིན་ཏུ་གལ་ཆེ་སྟེ། ཇོ་བོ་རྗེས། བླ་མ་གོང་མ་རྣམས་ཀྱི་མཚན་བརྗོད་ཅིང་གསོལ་བ་བཏབ་ན་བསོད་ནམས་དཔག་ཏུ་མེད་པ་ཐོབ་
ཅིང་ལས་ཀྱི་སྒྲིབ་པ་དག་ནས་བྱིན་རླབས་མྱུར་དུ་འཇུག་ཅེས་གསུངས་པ་ལྟར་འོག་ནས་འབྱུང་བའི་འདོད་དོན་བདེ་བླག་ཏུ་འགྲུབ་པའི་ཐབས་བླ་ན་མེད་པ་ཡིན་ནོ། །གཉིས་པ་དངོས་གཞི་ནི། རང་གི་ལུས་དྲང་པོར་བསྲང། དེའང་

[240B] ནང་བལྟས་ཕྱི་གསལ་བའི་སྟོང་ར་བསྒོམ། སྤྱིར་རྣམ་ཤེས་འཕོ་བའི་སྒོ་དགུ་ཡོད་པ་ལས། སྟེང་གི་སྒོ་ནི་རབ། ཐིག་ལེའི་སྒོ་
མིག་གི་སྒོ། ལྟེ་བའི་སྒོ། རྣ་བའི་སྒོ། སྣའི་སྒོ་ལྔ་ནི་འབྲིང། སྲིད་པའི་སྒོ། བཏུད་པའི་སྒོ། བཏུང་བ་མིན་པའི་སྒོ་གསུམ་ནི་ཐ་མའོ། །དེ་དག་ནས་འཕོས་པས་རིམ་པ་ལྟར་གཟུགས་མེད་ཁམས་དང། གཟུགས་ཁམས་ཀྱི་
ལྷ་དང། མི་དང་འདོད་ལྷ་དང། གྲུབ་པའི་ལྷ་དང། གནོད་སྦྱིན་དང། བྱོལ་སོང་དང། ཡི་དྭགས་དང། དམྱལ་བར་སྐྱེ་བར་གསུངས། དེས་ན་འཇམ་དཔལ་ཞལ་ལུང་ལས། ལམ་བཟང་པོ་ཡིས་ཡིད་འོང་གནས། །
ལམ་ངན་གྱིས་ནི་སྲིད་པའི་སྐྱོན། །ཞེས་པ་ལྟར་སྨིན་མཚམས་ཀྱི་སྒོ་སོགས་བརྒྱད་ནི་དག་ཞིང་དུ་འཕོ་བའི་སྒོར་མི་རུང་བས་ཧཱུཾ་ཡིག་སྔོན་པོ་མགོ་ཕྱིར་བསྟན་གྱིས་འགོག་སྤྱི་བོ་གསེར་གྱི་སྒོ་ཕྱེ་ནས་འཕོ་བ་སྦྱོང་དགོས་པ་ནི་
པཎ་ཆེན་ནཱ་རོ་པས། སྒོ་བརྒྱད་འཁོར་བའི་སྐར་ཁུང་ཅན། །སྒོ་གཅིག་ཕྱག་རྒྱ་ཆེན་པོའི་ལམ། །སྒོ་བརྒྱད་བཅད་ནས་སྒོ་གཅིག་འབྱེད། །མིང་ཡང་འཕོ་བའི་གདམས་ངག་ཟེར། །ཞེས་པ་ལྟར་རོ། །དེས་ན་རང་གི་ལུས་དྲང་
པོར་བསྲང་པའི་སྒལ་ཚིག་ལ་ཅུང་ཟད་ཉེ་བའི་ཆར་རྩ་དབུ་མ་སྦོམ་ཕྲ་མདའ་སྨྱུག་ཙམ། སྨད་རིམ་གྱིས་ཕྲ་ཞིང། སྟོད་རིམ་གྱིས་སྦོམ་པ་རག་དུང་ཁ་གྱེན་དུ་ལྡོག་པ་ལྟ་བུ། དྲང་ཞིང་མཉེན་པ། ཕྱི་ཅུང་ཟད་སྔོ་ལ་ནང་དམར་བ་

[241A]༄༅། །ཡར་སྣེ་སྐྲ་མཚམས་ནས་ཡར་གཞལ་བའི་སོར་བརྒྱད་ཀྱི་མཚམས་ཀྱི་ཚངས་བུག་ཏུ་ཐལ་གྱིས་ཟུག་པའི་བུག་རྒྱལ་ཐོངས་ཁ་ཕྱེ་བ་ལྟ་བུ། མར་སྣེ་ལྟེ་འོག་སོར་བཞིའི་ཚོད་དུ་སླེབ་པའི་སྣེ་ཟུམ་ཡོད་པར་བསྒོམ་པ་འམ་
ཡང་ན་རླུང་དཀྱིལ་ནས་ཀྱི་ཕུང་པོ་སྤུངས་པ་ལྟ་བའི་རྩེ་མོ་དབུ་མའི་མར་སྣེའི་ནང་དུ་ཆུང་པར་མོས། སྙིང་གའི་ཐད་ཀྱི་དབུ་མའི་ནང་སྨྱུག་ཚིགས་ལྟ་བུའི་སྟེང་དུ་ངོ་བོ་རང་གི་ཤིན་ཏུ་ཕྲ་བའི་སེམས་ཡིན་པ་ལ་རྣམ་པ་ཐིག་ལེ་དཀར་ལ་དམར་
བའི་མདངས་ཆགས་པ་རྒྱ་སྲན་ཙམ། དྭངས་ཤིང་གསལ་བ། འོད་དུ་འཚེར་ཞིང། ཤིང་བལ་ལྟར་ཡང་བ། འཕར་ལ་ཁང་འཕུར་ལ་ཁང་པ་ཞིག་སྐྱེ་བ་སྔ་མ་ནས་འདིར་འོངས་མཁན་དང་འདི་ནས་ཕྱི་མར་འགྲོ་བའི་རྣམ་ཤེས་དེ་ཡིན་སྙམ་
པའི་མོས་པ་བྱེད་ནས་ཕ་རི་ནས་ཚུར་རིར་བལྟ་བ་ལྟ་བུ་མ་ཡིན་པར་དེའི་ནང་དུ་རང་སེམས་ཞུགས་པ་བཞིན་དུ་བསྒོམ་ལ་རང་གི་དབུ་མའི་ཡར་སྣེ་རྒྱས་ཐོངས་ལྟ་བུ་ཡོད་པའི་རྒྱབ་ཀྱི་ཁར་རྨ་བྱས་བཏེགས་པའི་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་
བའི་གདན་ལ་རང་གི་དྲིན་ཅན་རྩ་བའི་བླ་མ་དང་དབྱེར་མེད་པའི་བཅོམ་ལྡན་འདས་མགོན་པོ་འོད་དཔག་མེད་སྐུ་མདོག་པདྨ་རཱ་གའི་ལྷུན་པོ་ཉི་མ་འབུམ་གྱི་མདངས་དང་ལྡན་པ་ལྟར་དམར་ཞིང་འོད་ཟེར་འཕྲོ་བ་ཞལ་གཅིག་ཕྱག་གཉིས་ཏིང་ངེ་
འཛིན་གྱི་ཕྱག་རྒྱ་མཛད་པའི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། མཚན་དང་དཔེ་བྱད་ཀྱིས་བརྒྱན་ཅིང། དབུ་གཙུག་ཏོར་དང་ལྡན་པ། སྐུ་ལ་ཆོས་གོས་ངུར་སྨྲིག་གི་མདོག་ཅན་གསུམ་མཛེས་པར་ཀླུབས་པ། དྲི་མ་མེད་

[242B] ཞབས་རྡོ་རྗེ་དཀྱིལ་མོ་ཀྲུང་གིས་བཞུགས་པ། དེའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་
ཧཱུཾ་སྔོན་པོས་མཚན་པ། ཐུགས་ཀའི་ཧཱུཾ་ལས་འོད་ཟེར་འཕྲོས་ནུབ་ཕྱོགས་བདེ་བ་ཅན་ནས་བསྒོམ་པ་དང་འདྲ་བའི་རྒྱལ་བ་འོད་དཔག་མེད་འཁོར་སྤྱན་རས་གཟིགས་དང་མཐུ་ཆེན་ཐོབ་ལ་སོགས་པའི་བྱང་ཆུབ་སེམས་དཔའ་དང། དགེ་
སློང་གི་དགེ་འདུན་བསམ་གྱིས་མི་ཁྱབ་པས་བསྐོར་བ་སྤྱན་དྲངས་པར་བསམ་ནས། ཕྱལ་བྱུང་འགྲོ་ལ་མཛད་པའི་མི་ཟད་དཔལ་སྟེར་ཞིང། །ཞེས་པ་ནས། རྫུ་འཕྲུལ་སྟོབས་ཀྱིས་བརྩེ་བས་འདིར་གཤེགས་ཤིང། །ཅེས་པའི་
བར་བརྗོད་ཅིང། བདེ་བ་ཅན་ནས་མགོན་པོ་འོད་དཔག་མེད་སྤྱན་དྲངས་ཏེ་རང་གི་སྤྱི་བོར་བཞུགས་པ་སྐྱབས་གནས་མ་ལུས་འདུས་པའི་བདག་ཉིད་དུ་མོས་པ་བརྟན་པོ་བྱས་ལ། ཇི་སྙེད་སུ་དག་ཅེས་པ་ནས། བྱང་ཆུབ་ཆེན་
པོར་བསྔོ། །ཞེས་པའི་བར་ཡན་ལག་བདུན་པ་དམིགས་པ་དང་བཅས་བརྗོད། དེ་ནས་མཎྜལ་ཕུལ་ལ། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
འོད་དཔག་ཏུ་མེད་པ་ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །ཞེས་ལན་ཉེར་གཅིག་ཙམ་བརྗོད་ཅིང་གསོལ་བ་ཤུགས་དྲག་ཏུ་བཏབ་པས། སྤྱི་བོའི་རྒྱལ་བ་འོད་དཔག་མེད་ཀྱི་སྐུ་ལས་བདུད་རྩི་སྣ་ལྔ་འོད་

[243A]༄༅། །ཟེར་དང་བཅས་པའི་རྒྱུན་བབས། རང་གཞན་གྱི་ལུས་གང། སྡིག་སྒྲིབ་ནད་གདོན་ཐམས་ཅད་དང་འདི་སྣང་གི་ཞེན་པ་སོགས་དག་ཞིང་དུ་སྐྱེ་བ་དང་འཕོ་བ་འབྱོངས་པ་ལ་གོགས་བྱེད་ཀྱི་དྲི་མ་
མཐའ་དག་སངས་ཀྱིས་དག་ནས་ལུས་ཤེལ་སྒོང་གཡའ་དག་པ་ལྟ་བུ་གྱུར་པར་བསམ། དེ་ནས། བླ་མ་ཕྱོགས་བཅུའི་རྒྱལ་བ་སྲས་དང་བཅས་པ་དང། ཁྱད་པར་དུ་མགོན་པོ་འོད་དཔག་མེད་འཁོར་བྱང་ཆུབ་སེམས་དཔའི་
དགེ་སློང་གི་དགེ་འདུན་དང་བཅས་པ་རྣམས་དགོངས་སུ་གསོལ། བདག་གིས་ནམ་མཁའི་མཐའ་ཀླས་པའི་སེམས་ཅན་ཐམས་ཅད་ཕན་བདེ་བླ་ན་མེད་པ་ལ་འགོད་པའི་ཆེད་དུ། མྱུར་བ་མྱུར་བར་ཡང་དག་པར་རྫོགས་པའི་
སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་བདེ་བ་ཅན་གྱི་ཞིང་དུ་སྐྱེ་བ་བླངས་ཏེ་མགོན་པོ་འོད་དཔག་མེད་ཀྱི་བཀའ་ལུང་ཡང་དག་པར་ནོད་པར་བགྱིའོ། །དེས་ན་བདག་གིས་སྒོ་གསུམ་གྱི་དགེ་བའི་རྩ་བ་ཅི་བསགས་པ་
དང། སྐྱེ་འཕགས་ཐམས་ཅད་ཀྱི་དུས་གསུམ་དང་འབྲེལ་བའི་ལེགས་སྤྱད་ཇི་སྙེད་པ་དང། དེ་བཞིན་གཤེགས་པའི་བཀའ་འགྱུར་པ་མེད་པས་ཞལ་གྱིས་བཞེས་པའི་བདེན་པ་དང་ཆོས་དབྱིངས་རྣམ་པར་དག་ཅིང་བསམ་གྱིས་
མི་ཁྱབ་པའི་མཐུས་བདག་འདི་ནས་ཤི་འཕོས་མ་ཐག་ཏུ་སྐྱེ་གནས་གཞན་གྱིས་བར་མ་ཆོད་པར་བདེ་བ་ཅན་གྱི་ཞིང་དུ་མགོན་པོ་འོད་དཔག་མེད་ཀྱི་ཞབས་དྲུང་དུ་པདྨའི་སྙིང་པོ་སེངྒེའི་ཁྲི་ལ་རྫུས་ཏེ་སྐྱེ་བ་ལེན་པར་གྱུར་ཅིག་སྐྱེས་

[244B]
མཉེས་པར་བྱེད་ཅིང་སྐད་ཅིག་སྐད་ཅིག་ལ་སངས་རྒྱས་ཀྱི་ཞིང་ཐམས་ཅད་དུ་ཐོགས་པ་མེད་པར་འཇུག་པར་གྱུར་ཅིག་ཅེས་དམིགས་པ་གསལ་ཞིང་གདུང་ཤུགས་དྲག་པོས་ལན་གསུམ་བརྗོད་ནས་སེམས་བསྐྱེད་དེ་དགེ་རྩ་ཐམས་
ཅད་བདེ་བ་ཅན་དུ་སྐྱེ་བའི་རྒྱུར་བསྔོ། །དེ་ནས་རང་སེམས་ཐིག་ལེར་གསལ་བ་དེས་དབུ་མའི་ནང་ནས་ཡར་བལྟས་པས་སྤྱི་བོའི་མགོན་པོ་འོད་དཔག་མེད་དང་ཁྱད་པར་དེའི་ཐུགས་ཀ་ཤེལ་དམར་གྱི་མེ་ལོང་ཕྱིས་པ་ལྟ་བུ་འོད་ལྷག་གེ་བ་
ཁྲ་ལམ་མེར་མཇལ་བའི་མོས་པ་དང། མགོན་པོ་འོད་དཔག་མེད་དེས་ཀྱང་དབུ་མའི་ནང་ནས་མར་རང་སེམས་ཐིག་ལེར་གསལ་བ་དེ་ལ་གཟིགས་ནས་བུ་ཁྱོད་གནས་དེ་ནས་ཡར་ཤོག་ཅེས་གསུང་ལྷང་ལྷང་བྱོན་ནས་བརྩེ་བའི་ཚུལ་གྱིས་
བཞུགས་པར་མོས་བཞིན་དུ་རང་སེམས་ཐིག་ལེར་གསལ་བ་དེས། ག་རེ། ལས་ཉོན་གྱིས་འཁོར་བའི་གནས་འདི་ན་གང་དུ་སྐྱེས་ཀྱང་སྡུག་བསྔལ་གསུམ་པོ་གང་རུང་ཞིག་མྱོང་དགོས་པ་ལས་མ་འདས་ཤིང། ཚེ་འདི་ནི་གཉེན་འཁོར་
ལུས་ལོངས་སྤྱོད་སོགས་ལ་ཞེན་པ་མ་བཏང་ན། སངས་རྒྱས་བྱང་སེམས་རྣམས་ཅི་ཙམ་ཐུགས་རྗེ་ཆེའང་འདྲེན་པར་མི་ནུས་ཏེ། སྲིན་མོའི་གླིང་བུ་ཆུད་པའི་ཚོང་པ་རྣམས་སྤྱན་རས་གཟིགས་ཀྱི་སྤྲུལ་བ་རྟ་མཆོག་བཱ་ལ་ཧས་

[245A]༄༅། །འཛམ་བུའི་གླིང་དུ་སྒྲོལ་བར་བཞེད་ཀྱང་ཚོང་དཔོན་མ་གཏོགས་པ་རྣམས་དེ་དག་གི་བསླུ་བྲིད་ལ་ཆགས་པའི་དབང་གིས་ཕྱིར་ལྷུང་སྟེ་སྲིན་མོའི་ཁ་ཟས་སུ་གྱུར་པ་བཞིན་ནོ། །དེས་ནས་འཁོར་བའི་ཕུན་ཚོགས་
ཇི་ལྟ་ཞིག་ཡིན་རུང་གད་ལའང་ཡིད་བརྟན་མེད་ཅིང་བསླུ་བྲིད་དང་ཆགས་སྡང་རྨོངས་གསུམ་གྱི་རྒྱུ་བྱས་ནས་འཁོར་བ་དང་ངན་སོང་གི་གནས་སུ་ལྟུང་བར་བྱེད་པའི་གཏིང་རྡོ་ཤ་སྟག་ཡིན་འདུག་བས་འདི་རྣམས་ལ་ཆགས་ཤིང་ཞེན་
པ་ཐམས་ཅད་རླུང་ལ་བསྐུར་ནས། བུ་ཕ་ཁྱིམ་དུ་འགྲོ་བ་འམ། མི་ཁྱིམ་ནས་ལྷ་ཁྱིམ་དུ་འགྲོ་བ་ལྟ་བུའི་དགའ་སྤྲོ་དང་བཅས། དག་པའི་ཞིང་བདེ་བ་ཅན་ཞེས་བྱ་བ་དེར་སྐྱེས་པ་ཙམ་གྱིས་སྡུག་བསྔལ་གྱི་མིང་ཡང་མེད་ཅིང་བདེ་བ་རང་ཆས་
སུ་འབྱུང་བ་དང། དེར་སྐྱེས་ཕྱིན་ཆད་ལོག་པའི་གནས་སུ་ནམ་ཡང་ལྟུང་བ་མེད་པས་ཞིང་དེར་སྐྱེས་ནས་རྒྱལ་བ་འོད་དཔག་མེད་ཀྱི་ཞལ་མཐོང། གསུང་གི་གདམས་པ་མཉན་ནས་རང་གཞན་གྱི་དོན་མཐར་ཕྱིན་པ་ཞིག་བྱའོ། །དེས་ནད་
སྐྱིད་སྡུག་ལེགས་ཉེས་ཅི་བྱུང་ཡང་མགོན་སྐྱབས་རེ་ལྟོས་ཞུ་ས་རྒྱལ་བ་འོད་དཔག་མེད་སྐྱབས་གསུམ་ཀུན་འདུས་འཁོར་དང་བཅས་པ་ལས་གཞན་མེད་པས་ད་ལྟ་ཉིད་དུ་མགོན་པོ་འོད་དཔག་མེད་ཀྱི་ཐུགས་ཀར་འཕོ་བར་བྱ་བ་ཡིན་པས་
ཞིང་མཆོག་བདེ་བ་ཅན་དེར་ཁྲིད་དུ་གསོལ་སྙམ་དུ་བསམས་ལ། མ་རིག་མུན་པ་སེལ་བའི་ཉིན་མོར་བྱེད། །སྡུག་བསྔལ་ནད་ཀུན་འཇོམས་པའི་སྨན་པ་མཆོག་རྣམ་གྲོལ་གླིང་དུ་ཁྲིད་པའི་དེད་དཔོན་ཆེ། །མགོན་པོ་འོད་དཔག་མེད་ལ་

[246B] །བདག་དང་མ་རྒན་འགྲོ་བ་མ་ལུས་པ། །གནད་གཅོད་ངན་སོང་འཇིགས་པ་ལས་བསྒྲལ་ཏེ། །ཁྱོད་ཀྱི་ཐུགས་རྗེའི་འོད་ཟེར་ལྕགས་ཀྱུ་ཡིས། །ཞིང་མཆོག་བདེ་བ་ཅན་དུ་དྲང་དུ་གསོལ། །ཞེས་པ་དང། རྒྱས་པར་
འདོད་ན་པཎ་ཆེན་རིན་པོ་ཆེས་མཛད་པའི་བར་དོའི་འཕྲང་སྒྲོལ་གྱི་གསོལ་འདེབས་བྱ་བ་འམ་ཡང་ན། ཕུལ་བྱུང་མཁྱེན་པས་ཆོས་ཀུན་ས་ལེར་གཟིགས། །དམིགས་མེད་ཐུགས་རྗེས་འགྲོ་ཀུན་བུ་བཞིན་སྐྱོངས། །མཚན་ཙམ་ཐོས་
པས་འཇིགས་པ་ཀུན་ལས་སྐྱོབ། །ལྷ་མིའི་འདྲེན་པ་བླ་མ་འོད་དཔག་མེད། །བརྩེ་བའི་སྤྱན་གྱིས་བདག་ལ་རྟག་པར་གཟིགས། །འཛུམ་པའི་ཞལ་བཟང་བདག་ལ་རྟག་པར་སྟོན། །ཆོས་ཀྱི་ཆར་བ་བདག་ལ་རྟག་པར་ཕོབས། །བྱིན་
རླབས་བདུད་རྩི་བདག་ལ་རྟག་པར་སྩོལ། །བདག་ནི་ཁྱོད་ཀྱི་ཐུགས་རྗེའི་གྲུ་ཆེན་གྱིས། །འཇིགས་རུང་འཁོར་བའི་མཚོ་ལས་མི་སྒྲོལ་ན། །སྒྲོལ་བའི་དེད་དཔོན་གཞན་པ་སུ་ལ་རེ། །དེ་ཕྱིར་དེ་ལས་སྒྲོལ་ཞིག་འོད་དཔག་མེད། །ནམ་
ཞིག་བདག་ནི་འཆི་ཁར་ཉེ་བའི་ཚེ། །བདེ་བ་ཅན་གྱི་ཞིང་ནས་ཁྱོད་བྱོན་ཏེ། །ཚེ་འདིར་མ་ཆགས་ང་ཡི་ཞིང་ཁམས་སུ། །མྱུར་བར་ཤོག་ཅེས་གསུང་ཞིག་འོད་དཔག་མེད། །ལུས་ནི་ལྷོད་ལྷོད་གྱུར་ཅིང་སོ་དྲེག་ཆགས། །སྨིག་རྒྱུ་ལྟ་
བུའི་ཉམས་ནི་འཆར་བ་སོགས། །ས་ནི་ཆུ་ལ་ཐིམ་པའི་རྟགས་བྱུང་ཚེ། །བུ་བུ་མ་འཇིགས་གསུང་ཞིག་འོད་དཔག་མེད། །ཁ་སྣ་བརྫེས་ཤིང་ལྕེ་ཐུང་ཤེས་པ་འཚུབ། །དུ་བ་ལྟ་བའི་ཉམས་ནི་འཆར་བ་སོགས། །ཆུ་ནི་མེ་ལ་

[247A]༄༅། །ཐིམ་པའི་རྟགས་བྱུང་ཚེ། །ཞལ་སྟོན་སེམས་གསོ་མཛོད་ཅིག་འོད་དཔག་མེད། །དྲོད་སྡུད་མདངས་ཉམས་ཤིག་འབྲོས་རླངས་པ་སོགས། །མེ་ཁྱེར་ལྟ་བུའི་ཉམས་ནི་འཆར་བ་སོགས། །མེ་ནི་རླུང་ལ་
ཐིམ་པའི་རྟགས་བྱུང་ཚེ། །ཆོས་སྒྲ་ལྷང་ལྷང་སྒྲོགས་ཤིག་འོད་དཔག་མེད། །ལུས་ནི་ཤིགས་ཏེ་འཐོར་ཞིང་དབུགས་ཕྲེང་ཆད། །མར་མེ་ལྟ་བུའི་ཉམས་ནི་འཆར་བ་སོགས། །རླུང་ནི་རྣམ་ཤེས་ཐིམ་པའི་རྟགས་བྱུང་ཚེ། །
འཛུམ་འཛུམ་བསུ་བར་བྱོན་ཅིག་འོད་དཔག་མེད། །དེ་ཚེ་ཁྱོད་ཐུགས་འོད་ཟེར་ལྕགས་ཀྱུ་ཡིས། །སྤྱི་གཙུག་སྒོ་ནས་ཐོགས་པ་མེད་ཞུགས་ནས། །སེམས་ཉིད་དབུ་མའི་ལམ་ནས་ཡུད་ཙམ་ལ། །ཁྱོད་ཀྱི་ཐུགས་ཀར་
དྲོངས་ཤིག་འོད་དཔག་མེད། །དེ་མ་ཐག་ཏུ་རྣམ་ཤེས་སྐྱེས་བུ་དེ། །མགོན་པོ་ཁྱོད་དང་ཁྱོད་ཀྱི་སྲས་རྣམས་དང། །ལྷན་ཅིག་འགྲོགས་ནས་ཁྱོད་ཀྱི་ཞིང་ཁམས་སུ། །འགྲོ་བར་བྱིན་གྱིས་རློབས་ཤིག་འོད་དཔག་མེད། །ཁྱོད་ཀྱི་ཐུགས་
རྗེས་ཁྱོད་ཉིད་བཞུགས་པའི་ཞིང། །བདེ་བ་ཅན་དུ་རིན་ཆེན་པདྨོ་ལས། །ཐེག་ཆེན་རིགས་ཅན་དབང་པོ་རྣོན་པོ་རུ། །སྐྱེ་བར་བྱིན་གྱིས་རློབས་ཤིག་འོད་དཔག་མེད། །སྐྱེས་མ་ཐག་ཏུ་སངས་རྒྱས་ཐམས་ཅད་ཀྱི། །ཞལ་བཟང་
མཐོང་ཞིང་གསུང་གི་བདུད་རྩི་ནི། །ངོམས་མེད་མཉན་ཅིང་དེ་དོན་སྒྲུབ་པ་ལ། །གཡེལ་མེད་འབད་པར་མཛོད་ཅིག་འོད་དཔག་མེད། །གལ་ཏེ་ལས་ཀྱིས་བར་དོར་སྐྱེས་གྱུར་ན། །སངས་རྒྱས་བྱང་ཆུབ་སེམས་དཔའ་མཐའ་

[248B] །འཛུམ་སྟོན་དམ་ཆོས་སྟོན་པའི་སྣང་བ་ནི། །འབྱུང་བར་བྱིན་གྱིས་རློབས་ཤིག་འོད་དཔག་མེད། །གང་དུ་གནས་ཀྱང་གནས་དེ་དག་པའི་ཞིང། །སུ་དང་འགྲོགས་ཀྱང་གྲོགས་དེ་ལྷ་ཡི་གྲོགས། །གང་ལ་ཉན་
ཀྱང་རྒྱལ་བས་ཆོས་སྟོན་པའི། །དག་སྣང་འཆར་བར་མཛོད་ཅིག་འོད་དཔག་མེད། །རྒྱལ་བ་སྲས་བཅས་རྣམས་ཀྱིས་མཛེས་པའི་ཕྱག་སྤྱི་བོར་བཞག་ནས་སྙན་པའི་གསུང་དབྱངས་ཀྱིས། །མྱུར་དུ་སངས་རྒྱས་ཐོབ་པར་
ལུང་སྟོན་པའི། །ཡ་མཚན་སྣང་བ་སྟོན་ཅིག་འོད་དཔག་མེད། །དེ་ནས་སྐྱེ་བ་ལེན་པར་འདོད་པའི་ཚེ། །དམ་ཆོས་ཟབ་མོ་ཉམས་སུ་ལེན་ནུས་ཤིང། །རིགས་མཐོ་གཟུགས་བཟང་ནད་མེད་ཚེ་རིང་བའི། །རྟེན་བཟང་ཐོབ་པར་
མཛོད་ཅིག་འོད་དཔག་མེད། །གཞོན་ནུའི་དུས་ནས་བསྟན་པའི་སྒོར་ཞུགས་ནས། །བསམ་དང་སྦྱོར་བས་བཤེས་གཉེན་མང་བསྟེན་ནས། །རྒྱལ་བའི་བཀའ་ལ་སྦྱངས་པའི་མཁས་རྣམས་ཀྱི། །མཆོག་ཏུ་འགྱུར་བར་མཛོད་
ཅིག་འོད་དཔག་མེད། །དེ་ཚེ་འཆད་རྩོད་རྩོམ་པས་རྒྱལ་བའི་བསྟན། །ཕྱོགས་དུས་ཀུན་ཏུ་རྒྱས་པར་བྱེད་པ་ལ། །རྒྱལ་བ་གཉིས་པ་བློ་བཟང་གྲགས་པ་ལྟར། །ཟླ་དང་བྲལ་བར་མཛོད་ཅིག་འོད་དཔག་མེད། །དེ་ནས་རྩེ་གཅིག་སྒྲུབ་
པས་ཚེ་གཅིག་ལ། །རྒྱལ་བའི་གོ་འཕང་ཐོབ་ཕྱིར་བརྩོན་པ་ལ། །རྣལ་འབྱོར་དབང་ཕྱུག་བཞད་པ་རྡོ་རྗེ་དང། །མཚུངས་པར་བྱིན་གྱིས་རློབས་ཤིག་འོད་དཔག་མེད། །འདིར་འབད་དགེ་བས་གང་དུ་སྐྱེས་པའི་སར། །བསྟན་དང་

[249A]༄༅། །མཇལ་ཞིང་ཐེག་ཆེན་མགོན་གྱིས་བཟུང། །འགལ་རྐྱེན་མེད་པར་བསྟན་པའི་རྒྱལ་མཚན་ནི། །འཛུགས་ལ་འགྲན་པའི་ཟླ་དང་བྲལ་བར་ཤོག་ཅེས་གདུང་ཤུགས་དྲག་པོས་གསོལ་བ་འདེབས། དེ་ནས་
བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བའི་དཔའ་བོ་སྟེ། །དག་པའི་ཞིང་དུ་འཁྲིད་པའི་དེད་དཔོན་མཆོག་མགོན་པོ་འོད་དཔག་མེད་ལ་གསོལ་བ་འདེབས། །གནད་གཅོད་གཤིན་རྗེའི་འཇིགས་
ལས་བསྐྱབ་ཏུ་གསོལ། །འཇིགས་རུང་བར་དོའི་འཕྲང་ལས་བསྒྲལ་དུ་གསོལ། །བཟོད་དཀའ་ངན་འགྲོའི་གཡང་ལས་དྲང་དུ་གསོལ། །ཞིང་མཆོག་བདེ་བ་ཅན་དེར་འཁྲིད་དུ་གསོལ། །ཚེ་འདི་བློ་ཡིས་ཐོངས་པར་བྱིན་གྱིས་རློབས་
ཟབ་ལམ་འཕོ་བ་ཐེབས་པར་བྱིན་གྱིས་རློབས། །རེ་ས་གཞན་ན་མེད་དོ་ཐུགས་རྗེས་དྲོངས། །ཞེས་ལན་གསུམ་བརྗོད་དེ་གསོལ་བ་ཤུགས་དྲག་ཏུ་གདབ། གསོལ་འདེབས་དང་པོའི་སྐབས་སུ་བླ་མ་འོད་དཔག་མེད་ཀྱི་སྐུ་ལ་
དམིགས་པ་གཏོད། གཉིས་པའི་སྐབས་སུ་མགོན་པོའི་ཐུགས་ཀ་ནས་འོད་དཀར་པོ་སྦུ་གུའི་རྣམ་པ་ཅན་སྦ་ལྕག་ཙམ་ཞིག་བྱུང་ནས་གདན་གྱི་པད་ཟླ་ལའང་མ་ཐོགས་པར་བུ་གའི་ནང་ནས་སྦུ་གུ་བྱུང་བའི་ཚུལ་གྱིས་རང་གི་སྤྱི་
བོའི་དབུ་མའི་ཡར་སྣེ་དང་ཁ་སྤྲད་པའི་ཚུལ་གྱིས་བྲུག་པ་སྲུབ་ཅུང་ཟད་ཀྱང་མེད་པར་སྦྱོར་བ་གང་གིས་ཀྱང་འབྱེད་མི་ནུས་པའི་དབྱེར་མེད་ལྟ་བུ་གྱུར་པའི་མོས་པ་བྱ། གསུམ་པའི་སྐབས་སུ་དེའི་ནང་ནས་འོད་ཟེར་དམར་པོ་ལྕགས་

[250B] དེའང་ད་ལྟ་མངོན་དུ་གྱུར་བཞིན་པའི་སེམས་དང་དེ་ལ་བཏགས་པའི་ང་ཙམ་རགས་པ་གཉིས་འཆི་ཁའི་ཚེ་ཐིམ་པའམ་ལྐོག་ཏུ་གྱུར་ལ་སེམས་ཤིན་
ཏུ་ཕྲ་བ་གསང་སྔགས་ལས་གཉུག་མའི་སེམས་ཞེས་བཤད་པ་དེ་ད་ལྟ་མངོན་གྱུར་དུ་མེད་ཀྱང། འཆི་ཚེ་མངོན་དུ་གྱུར་ནས་སྐྱེ་བ་ལེན་དགོས། དེས་ན་སྐབས་འདིར་སེམས་ལ་ཕྲ་རགས་ཕྱེ་ནས་སེམས་ཕྲ་བ་དེ་དག་ཞིང་དུ་འཕེན་རྒྱུ་
དང། སེམས་རགས་པ་དེས་འཕེན་མཁན་བྱས་ནས། འོད་ཀྱི་སྦུ་གུ་དེ་ལ་ལམ་གྱི་འདུ་ཤེས། རང་ཉིད་ལམ་དེར་འགྲོ་བའི་འདུ་ཤེས། མགོན་པོ་འོད་དཔག་མེད་ཀྱི་ཐུགས་ཀར་འཕོ་བའི་འདུ་ཤེས་གསུམ་དང་ལྡན་པས་འོད་ཟེར་
གྱི་ལྕགས་ཀྱུས་ཡར་འཐེན་པ་དང་མཉམ་དུ་འོག་རླུང་དྲག་ཏུ་བསྡམས་པས་རླུང་གིས་ཡར་བསྐྱོད་པ་གཉིས་ཚོགས་ཀྱིས་འཕོ་དགོས་པར་གསུངས་པས། སྟེང་རླུང་མནན་ཅིང་འོག་རླུང་གྱེན་དུ་དྲག་ཏུ་བཏེག་པའི་གཞུ་རྒྱུད་ལྟ་
བུས་རང་སེམས་ཐིག་ལེ་མངའ་ལྟ་བུ་གྱེན་དུ་འཕུལ་བའི་དམིགས་པ་བྱས་ནས། ངག་ཏུ། ཧིག་ཅེས་གདངས་ཇེ་ཆེར་བརྗོད་པས་རང་སེམས་ཐིག་ལེར་གསལ་བ་དེ་ཉིད་ཅུང་ཟད་འཕུལ། ཀ་ཞེས་བརྗོད་དེ་སྙིང་གའི་རང་གནས་སུ་
ཕབ། ཡང་ཧིཀ་ཅེས་བརྗོད་པས། མགྲིན་པ་དང་སྤྱི་བོ་དང་མགོན་པོ་འོད་དཔག་མེད་ཀྱི་ཐུགས་ཀར་ཐིམ་པས་ཐུགས་ཆོས་སྐུ་དང་འདྲེས་པའི་མོས་པ་བྱས་ནས་ཅུང་ཟད་ཅིག་མཉམ་པར་བཞག་དེ་རེ་རེའི་མཐར་ཡང་ཀ་ཞེས་

[251A]༄༅། །སྔར་གྱི་རང་གནས་སུ་ཕབ། དེ་ལྟ་བུ་ཚར་གསུམ་བྱས་རྗེས་དམིགས་པ་གཞན་ཐམས་ཅད་སྔར་དང་འདྲ་བ་ལ་ཚངས་བུག་ནས་ཕྱིར་ཐོན་པའི་དམིགས་པ་ཡང་ཡང་བྱས་ན་ཚེ་ལ་གནོད་པར་གསུངས་པས་ཐིག་ལེ་མགོན་
པོའི་ཐུགས་ཀར་མི་འཕོ་བར་སྤྱི་བོའི་ཚངས་བུག་ལ་རེག་ཙམ་བྱས་ནས་འཇོག་དེ་ནས་ཡང་མར་ཕབ་སྟེ་སྙིང་གར་ཕབ་པ་དེ་ལྟ་བུ་ལན་ཉེར་གཅིག་ཙམ་དང། ཉེར་གཅིག་པ་ཚན་པ་གསུམ་ཙམ་ཐུན་རེ་ལ་འགྲོ་བ་སྦྱངས། ཧིཀ་དང་
ཕཊ་འདམ་ང་ཅན་དུ་གསུངས་ཀྱང་རླུང་གྱེན་དུ་བཟློག་པ་ལ་ཧིཀ་རང་བཟང་བར་གསུངས་ལ། དེའི་རྒྱུ་མཚན་ཡང་ཧིཀ་བརྗོད་ཚེ་འོག་རླུང་ཡར་བསྐྱོད་པར་འདུག་པས། འོག་རླུང་དྲག་ཏུ་འཐེན་པའི་གཞུ་མོ་ལ། །ཧིཀ་གི་མདའ་
སྦྱར་བླ་མའི་ཐུགས་ཀར་འཕངས། ཞེས་པའི་དགོངས་པ་ཟབ་མོ་ཡིན་གསུངས། དེའང་ཁ་ནས་ཧིཀ་ཅེས་བརྗོད་པ་ཙམ་མ་ཡིན་པར་དེ་དང་མཉམ་དུ་རླུང་གྱེན་དུ་འདྲེན་པ་སྐྱིག་བུའི་རྣམ་པ་ལྟ་བུ་ཞིག་དགོས་པ་ཡིན་ནོ། །དེ་ནས་
ཐུན་འཇོག་ཁར་བླ་མའི་ཐུགས་ཀ་ནས་བརྐྱངས་པའི་འོད་ཀྱི་སྦུ་གུ་རྦད་དེ་ཆད་ནས་རྩ་དབུ་མའི་ནང་ཁོང་སྟོང་མེད་པར་གང་བར་བསམ་ཞིང་བླ་མ་འོད་དཔག་མེད་ཚེ་དཔག་མེད་དུ་བསྒྱུར་ནས་དེའི་ཐུགས་ཀར་ཟླ་གདན་ལ་ཧྲཱིའི་མཐར་
སྙིང་པོ་དང་གཟུངས་རིང་གིས་བསྐོར་བ་ལས་འོད་ཟེར་འཕྲོས། རང་གི་ཚེ་ཡར་བ་འཐོར་བ་སོགས་བསྡུས་ནས་ཚེ་བུམ་ལ་ཐིམ། དེ་ལས་བདུད་རྩིའི་རྒྱུན་བབས་པས་ལུས་དང་དབུ་མ་གང་བར་མོས་ལ་སྔགས་ཅི་རིགས་

[252B] མཐར་འོག་རླུང་དྲག་ཏུ་བསྡམས་ཤིང་ཡར་དྲངས། སྟེང་རླུང་སྣ་བུག་ནས་དྲངས་ཏེ་མར་མནན་ལྟེ་བའི་ཐད་ནས་ཁ་སྦྱོར་བུམ་པ་ཅན་ཅུང་ཟད་བཟུང་ན་རླུང་སྟོད་དུ་འཚང་བ་སོགས་ཀྱི་གེགས་མི་འབྱུང། རླུང་སྣ་བུག་ནས་
དལ་བུས་བཏང་ཏེ་ལུས་གཅུས་ཙམ་བྱས་པས་ལུས་ཀྱི་ནང་གི་བདུད་རྩིས་རྩ་ནང་ཐམས་ཅད་ཁྱབ་ནས་འཆི་མེད་ཚེའི་རིག་འཛིན་བརྙེས་པར་བསམ། དེ་ནས་སྤྱི་བོའི་བླ་མ་འོད་དུ་ཞུ་བ་ཆ་གཉིས་སུ་གྱུར་པ་ལས། ཆ་གཅིག་
གིས་ཚངས་བུག་གང་གིས་ཀྱང་མི་ཕྱེད་པའི་ཚུལ་དུ་འགོག་པ་དང། ཆ་གཅིག་རང་སེམས་ཐིག་ལེར་གསལ་བ་ལ་ཐིམ་པས་ཚེ་དཔག་མེད་ཀྱི་བྱིན་རླབས་ཐོབ་བྱུང་སྙམ་པའི་མོས་པ་བྱ། འདི་ནི་འཕོ་བ་སྦྱངས་པའི་རྟེན་འབྲེལ་
གྱིས་ཚེ་ལ་གནོད་པ་ལྟར་ཡོང་བས་དེ་སེལ་བའི་ཆེད་དུ་ཡིན། གསུམ་པ་མཇུག་གི་ཉམས་ལེན་ལ། བཟང་པོ་སྤྱོད་པའི་སྨོན་ལམ་ཚད་མའམ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །ཞེས་སོགས་དང། བདེ་བ་
ཅན་གྱི་སྨོན་ལམ་སོགས་ནན་ཏན་དུ་བྱ། དེ་ལྟར་སྦྱངས་པས་དམིགས་པ་ཅུང་ཟད་འབྱོངས་པ་ནས་ཚངས་བུག་ལས་ཡར་མི་འཕོ་བར་དེ་ལ་རེག་ཙམ་བྱས་ནས་ཡང་མར་ཕབ་པའི་དམིགས་པ་བྱས་ནས་སྦྱངས། སྤྱི་བོ་
སྐྲངས་པ་དང། མགོན་པ་སོགས་ཧིཀ་མཐོན་པོ་ཙམ་གྱིས་འོང་བ་ཡོད་པས། ཤིན་ཏུ་འབྱོངས་པ་བྱུང་ན་སྤྱི་གཙུག་ཟ་བ་དང་འཕྲིག་པ་དང་ཆུ་སེར་འཛག་པ་དང་འཇག་མ་ཟུག་ཐུབ་པ་སོགས་རྟགས་འཕྱུགས་མེད་ངེས་ཅན་བྱུང་ན་

[253A]༄༅། །ཐལ་གྱིས་དོགས་པ་ཡོད་པས་མཚམས་འཇོག་ཅིང། ཚངས་བུག་གསེར་གྱི་དགའ་བ་འཁྱིལ་བས་བཅད་པའི་མོས་པ་བྱ། ཐལ་བར་ཉེ་བའི་རྟགས་བྱུང་ན་སྤྱི་གཙུག་ཏུ་རིན་པོ་ཆེ་འགེབས་པ་དང། རླུང་འབུད་
པ། རྐང་མཐིལ་བརྡུང་བ་རྡོ་ཚན་སོགས་ཀྱིས་དུགས་བྱ། གཅིག་པུར་སྦྱངས་ན་ཐལ་ཉེན་ཆེ་བས་གྲོགས་མེད་པར་མི་བྱེད། འབྱོངས་རྗེས་གསོལ་འདེབས་དང་འཕོ་བའི་དམིགས་པ་མ་བརྗེད་ཙམ་བྱ་བ་ལས་ཞིང་སྦྱོང་བའི་དམིགས་པ་
དངོས་ཆེད་དུ་མི་བྱེད་པ་ཡིན། འདི་ནི་ཁྱི་བདུན་གྱིས་དུས་གཅིག་ལ་དེད་ཀྱང་མི་བརྗེད་པ་ཞིག་དགོས་ཏེ་གཞན་དུ་ནམ་ཞིག་ལས་སྦྱོར་བྱེད་ཚེ་ལག་ཏུ་ལོན་པ་དཀའོ། །དེ་ཡན་ནི་འཕོ་བ་འདུན་པས་སྦྱོང་ཚུལ་ཡིན། རྒྱུན་པར་སྤྱོད་ལམ་
རྣམ་བཞི་གང་ལ་འཇུག་ཀྱང། བདེ་བ་ཅན་དུ་སྟོན་པ་འོད་དཔག་མེད་ཀྱི་མདུན་ན་འདུག་པར་མོས་ཤིང། གང་དུ་འྒྲོའང་མགོན་པོ་འོད་དཔག་མེད་ཀྱི་ཞབས་དྲུང་དུ་འགྲོ་བར་བསམ། ཉལ་བའི་ཚེའང་ནུབ་ཕྱོགས་སུ་མགོ་བསྟན་
མགོན་པོ་འོད་དཔག་མེད་ཀྱི་སྐུ་མདུན་དུ་འདུག་པར་བསམ། གཉིད་སད་མ་ཐག་མགོན་པོས་འོད་གསལ་ལས་ལངས་པར་མོས་ནས་འོད་དཔག་མེད་ཞིང་དང་བཅས་པ་བསྒོམ་པ་སོགས་ཁོར་ཡུག་ཏུ་བྱེད་ཅིང། སྤྱོད་ལམ་ཐམས་
ཅད་དུ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །ཞེས་པ་ནས། ཕན་པ་མང་བྱེད་ཤོག་ཅེས་ཤླཽ་ཀ་གཉིས་པོ་ཡང་ཡང་བརྗོད་ཅིང་ཞིང་མཆོག་སྟོན་པ་དང་བཅས་པ་ཡང་ཡང་དྲན་པར་བྱེད། མདོར་ན་མགོན་པོ་འོད་དཔག་

[254B] །འདི་དག་ནི་དག་པའི་ཞིང་སྦྱོང་དུ་འགྲོ་བ་དང། ཕྱི་མར་གནས་དེར་སྐྱེ་བའི་བག་ཆགས་བརྟན་པོ་འཇོག་པ་སོགས་ཀྱི་དགོས་པ་ཤིན་ཏུ་ཆེ་ཞིང་འཕོ་བ་སྦྱོང་བའི་དུས་བདེ་བ་ཅན་
དུ་གནས་པ་སོགས་དག་པའི་ཞིང་གི་སྣང་བ་དང་མ་འབྲལ་བ་ངེས་པར་དགོས་པ་ཡིན། གཉིས་པ་འཆི་ཁར་ལས་ལ་སྦྱོར་བའི་ཚུལ་ནི། བཀའ་གདམས་བློ་སྦྱོང་ལས། ཐེག་ཆེན་འཕོ་བའི་གདམས་ངག་ནི། །སྟོབས་ལྔ་ཉིད་
ཡིན་སྤྱོད་ལམ་གཅེས། །ཞེས་གསུངས་པ་ལྟར་སྟོབས་ལྔ་དང་ལྡན་པར་བྱ་དགོས་བས་དེའི་ཚུལ་ནི། འཆི་བ་ལ་ཉེ་བར་ཕྱོགས་པ་ན་ཡོ་བྱད་ཅི་ཡོད་ཀྱང་བླ་མ་དང་དགེ་འདུན་གྱི་སྡེ་སོགས་ལ་ཕུལ་ནས་གང་ལའང་ཆགས་ཞེན་མེད་པར་
བྱ་བ་ནི་དཀར་པོ་ས་བོན་གྱི་ལྟོབས་དང། ཚེ་རབས་ཐམས་ཅད་དུ་དགེ་བའི་བཤེས་གཉེན་གྱིས་རྗེས་སུ་འཛིན་ཅིང་མདོ་སྔགས་གྱི་ལམ་ཆ་ཚང་ལ་སློབ་པ་དང། ཤི་ནས་བདེ་བ་ཅན་དུ་སྐྱེས་ཏེ་ཐེག་པ་ཆེན་པོའི་ལམ་བགྲོད་
ནུས་པར་གྱུར་ཅིག་སྙམ་དུ་སྨོན་པ་ནི་སྨོན་ལམ་གྱི་སྟོབས་དང། བདག་གཅེས་འཛིན་འདིས་ཐོག་མེད་ནས་ད་བར་ཕུང་དུ་བཅུག་ཅིང། ད་དུང་འདིའི་དབང་དུ་སོང་ན་ཕྱི་མ་ངན་སོང་གནས་སུ་འཕེན་པར་བྱེད་དོ་སྙམ་དུ་བསམ་
ལ་བདག་གཅེས་འཛིན་དགྲར་བལྟས་ཏེ་དེའི་དབང་དུ་མ་སོང་བར་བྱེད་ཡ་ནེ་སུན་འབྱེན་པའི་སྟོབས་དང། བྱང་ཆུབ་ཀྱི་སེམས་སྒོམ་པ་དང་ནམ་ཡང་མི་འབྲལ་བའི་ངང་ནས་བདེ་བ་ཅན་དུ་འགྲོ་བའི་འཕེན་པ་གཏོང་བ་ནི་འཕེན་པའི་

[255A]༄༅། །སྟོབས་དང། བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱི་ངང་ནས་འཕོ་བའི་རྣལ་འབྱོར་སྦྱོང་བ་ནི་གོམས་པའི་སྟོབས་ཏེ་སྟོབས་ལྔ་པོ་དེ་གའི་ངང་ནས་བྱམས་སྙིང་རྗེ་བྱང་ཆུབ་ཀྱི་སེམས་བསྒོམས་ཤིང་
ཆོས་ཐམས་ཅད་བློས་བཏགས་པ་ཙམ་མ་གཏོགས་བདེན་པར་གྲུབ་པ་རྡུལ་ཙམ་ཡང་མེད་དོ་སྙམ་དུ་ལྟ་བའི་གདེང་དང་ལྡན་པར་བྱ། དེའི་ཚེ་སྤྱོད་ལམ་ཇི་ལྟར་བྱ་བ་ནི། གཞོགས་གཡས་པ་འོག་ཏུ་ཕབ། ལག་པ་གཡས་པ་
འགྲམ་པ་ལ་གཏད་དེ་སྲིན་ལག་གིས་སྣ་བུག་གཡས་པ་བཀག་རྐང་པ་གཡོན་པ་གཡས་པའི་སྟེང་དུ་བཞག་ལ་བརྐྱངས། ལག་པ་གཡོན་དེའི་སྟེང་དུ་བཞག་ལ། སྔོན་སྟོན་པ་ཐུགས་རྗེ་ཅན་དེ་ཉིད་ཀྱང་སྤྱོད་ལམ་འདི་ལྟ་བུས་
མྱ་ངན་ལས་འདས་པའི་ཚུལ་བསྟན་ཏོ་སྙམ་དུ་དྲན་བཞིན་དུ་གནས་ན་སྟོན་པའི་རྣམ་ཐར་དྲན་པའི་མཐུས་ངན་སོང་དུ་ལྟུང་བ་མི་སྲིད་གསུང་ངོ། །མདོར་ན་ངེས་འབྱུང་བྱང་ཆུབ་ཀྱི་སེམས་ཟབ་མོ་དབུ་མའི་ལྟ་བ་གསུམ་གྱི་ཉམས་
ལེན་ལ་གནས་བཞིན་པའི་ངང་ནས་འཆི་ཐུབ་པ་ཞིག་བྱུང་ན་ཤིན་ཏུ་བསྔགས་ཏེ་མངོན་པ་གོང་འོག་གཉིས་ཀར་འཆི་ཁར་དགེ་སེམས་ཕྲ་མོ་ཞིག་མངོན་དུ་གྱུར་ཏེ། དེའི་ངང་ནས་ཤིན་ངན་སོང་དུ་མི་ལྟུང་བར་གསུངས་ན་བསམ་པ་
རླབས་པོ་ཆེ་དེ་དག་གི་ངང་ནས་ཤི་ན་ངན་སོང་དུ་མི་ལྟུང་བ་ལྟ་ཅི་སྨོས། རྒྱུ་མཐུན་གྱི་འབྲས་བུས་ལམ་ལ་སྤྱོད་པའི་རྟེན་ཁྱད་པར་ཅན་ཞིག་ཏུ་སྐྱེ་ངེས་ཤིང་དེའི་ནང་ནས་ཀྱང་བྱང་ཆུབ་ཀྱི་སེམས་རིན་པོ་ཆེ་ཤུགས་དྲག་པོའི་ངང་ནས་ཤི་

[256B] རྟེན་ཁྱད་པར་ཅན་ཞིག་ཐོབ་ནས་ཐེག་པ་ཆེན་པོའི་ལམ་ལ་བག་ཆགས་མྱུར་དུ་སད་པ་ཞིག་ངེས་པར་འོང། ངན་སོང་དུ་ལྟུང་བ་རྣམས་ཀྱང་དེར་བྱང་ཆུབ་ཀྱི་སེམས་དྲན་ན་དེ་མ་ཐག་ངན་སོང་ལས་ཐར་པ་ནི་དམྱལ་བའི་ཕྱིར་དུ་
འཁྲུངས་པའི་འཁྲུངས་རབས་ལས་གསུངས་པ་ལྟར་ཡིན་ནོ། །དེ་ལྟར་སྟོབས་ལྔའི་སྒོ་ནས་འཕོ་བ་བྱ་ཚུལ་ནི། སྡོམ་པ་གོང་མ་གཉིས་གསོར་ཆུད་པར་བྱས་ལ་ཡིད་ལ་བཅགས་པ་གང་ཡང་མེད་པར་སེམས་བདེ་སིང་དེ་བ་
ཞིག་གི་སྒོ་ནས་སྤྱི་བོའི་བླ་མ་འོད་དཔག་མེད་ལ་གསོལ་བ་ཤུགས་དྲག་ཏུ་བཏབ། བདེ་བ་ཅན་གྱི་སྣོད་བཅུད་ཀྱི་ཡོན་ཏན་རྣམས་ཡང་ཡང་བསམས་ལ་མོས་པ་དང། རང་ཉིད་ཀྱང་ཞིང་དེར་མྱུར་དུ་འགྲོ་བའི་འདུན་པ་ཤུགས་
དྲག་སྦྱང། དེ་ནས་འཕོ་བ་དངོས་གཞི་ལ་ཁ་སྦྱོར་གྱི་རྒྱུད་ལས་གསུངས་པ་ལྟར་རྣམ་ཤེས་འཕོ་བའི་སྒོ་དགུ་ཡོད་པས་དེ་དག་ནས་འཕོ་བའི་སྐྱོན་ཡོན་གྱི་མཚན་ཉིད་ཤེས་པར་བྱས་ནས་སྤྱི་བོ་གསེར་གྱི་སྒོ་མ་གཏོགས་
གཞན་བརྒྱད་པོ་ལེགས་པར་བཀག་ཡང་ན་འོད་དཀར་པོས་ཐམ་གྱིས་བཀག་པའི་མོས་པ་བྱས་ཀྱང་རུང། དེ་ནས་སྤྱི་བོའི་གསེར་གྱི་སྒོ་ཕྱེ་ནས་འཕོ་བ་སྦྱོང་དགོས་ལ། རྒྱུན་དུ་དེ་ལྟར་མ་འདྲེས་པ་རྣམས་ཀྱིས་ནི་
འཆི་ཁར་དམིགས་པ་མང་པོ་འཆར་དཀའ་བས་པཎ་ཆེན་རིན་པོ་ཆེའི་འཕོ་ཁྲིད་དཔའ་བོ་གཡུལ་འཇུག་ཏུ་གསུངས་པ་ལྟར། རང་གི་ལུས་དྲང་པོར་བསྲང་བའི་དབུས་སུ་རྩ་དབུ་མ་གསལ་བཏབ། སྤྱི་བོ་ཚངས་པའི་བུག་

[257A]༄༅། །ཕྱེ། ཕྱོགས་གཞན་གང་དུའང་བུ་ག་མེད་པར་བྱས། དེ་ནས་སྔར་བཞིན་ཉམས་སུ་བླངས་ནས་རང་སེམས་ཐིག་ལེའི་རྣམ་པ་གསལ་བ་ལ་སེམས་གཏད་དེ་དམིགས་པ་འཛིན། རབ་རླུང་བུམ་པ་ཅན་
བཟུང་སྟེ་རླུང་སྟོབས་ཀྱིས་འཕོ་ཐུབ་པ་ཞིག་བྱ། མ་མྠའང་འདུན་པའི་སྟོབས་ཀྱིས་འཕོ་ཐུབ་པ་ཞིག་བྱ་དགོས་པས་འཕོ་འདུན་དྲག་པོ་བྱས་ལ། སྤྱི་བོའི་བླ་མ་འོད་དཔག་མེད་ཀྱི་ཐུགས་ཀའི་འོད་ཟེར་གྱི་ལྕགས་ཀྱུ་རང་
གི་སྤྱི་བོའི་ཚངས་བུག་ནས་དཧུ་ཏིའི་ནང་དུ་ཞུགས། རང་སེམས་ཐིག་ལེར་གསལ་བ་ལ་བཏབ་ནས་ལྕགས་ཀྱུས་བཟུང་བ་ཧིཀ་དང་བཅས་སྤྱི་བོའི་བླ་མ་འོད་དཔག་མེད་ཀྱི་ཐུགས་ཀར་འཕོ། དེ་ནས་ཧིཀ་དྲག་པོ་ཞིག་བརྗོད་
པས་དེ་ཉིད་སྐད་ཅིག་གིས་བྱོན་ནས་བདེ་བ་ཅན་གྱི་མགོན་པོ་འོད་དཔག་མེད་ལ་ཐིམ། དེའི་ཐུགས་ཀ་ནས་རང་སེམས་ཐིག་ལེར་གསལ་བ་ཕྱུང་ནས་ཞིང་དེར་རིན་པོ་ཆེའི་རང་བཞིན་ཅན་གྱི་པདྨོའི་སྡོང་བུ་འདབ་མ་སྟོང་དང་ལྡན་
པའི་སྦུབས་སུ་བློ་གྲོས་མཆོག་ཏུ་ཡངས་པའི་ཐེག་ཆེན་གྱི་རིགས་ཅན་དཔང་རྣོན་དུ་རྫུས་ཏེ་སྐྱེས་ནས་འོད་དཔག་མེད་ཀྱི་ཐུགས་ཀའི་འོད་ཟེར་གྱིས་པདྨོ་ཁ་ཕྱེ་བས་མགོན་པོ་འོད་དཔག་མེད་ཀྱི་ཞལ་མཐོང། གསུང་གི་གདམས་
པ་མཐའ་ཡས་པ་ཐོབ་ནས་མ་དག་པའི་ཞིང་ཁམས་རྣམས་སུ་སྤྲུལ་བ་མུ་མེད་པས་གང་ལ་གང་འཚམས་ཀྱིས་འགྲོ་བའི་དོན་བྱེད་པར་གྱུར་པ་ཡིན་ནོ། །གསུམ་པ་ལ་གཉིས། གཞན་ལ་འཕོ་ཁྲིད་འདེབས་ཚུལ་དང། གཤིན་པོ་ལ་

[258B] །དང་པོ་ནི། ཆོས་ཉན་པའི་ཀུན་སྤྱོད་ཚུལ་དང་མཐུན་པར་མདུན་དུ་འཁོད་བཅུག་ལ། སངས་རྒྱས་ཆོས་དང་ཞེས་སོགས་སྐྱབས་སེམས་ལན་གསུམ་བྱ་ཞིང། དེའི་ཚེ་སློབ་མས་ཀྱང་བླ་མའི་གསུང་གི་ཚིག་རིས་དང་
བསྟུན་ནས་སྐྱབས་སེམས་ཀྱི་དམིགས་པ་སྦྱོང་དགོས་སོ། །དེ་ནས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱ། དེའི་ཕྱིར་དུ་འཕོ་བའི་
གདམས་པ་ཟབ་མོ་འདི་ཉིད་གསན་པར་བྱའོ་སྙམ་པ་དང། ཁྱད་པར་དུས་ཐོག་མ་མེད་པ་ཞིག་ནས་ངན་སོང་གསུམ་གྱི་སྡུག་བསྔལ་མཐའ་ཡས་པ་བར་མཚམས་མེད་པར་མྱོང་བ་ལས། ད་རེས་སྟབས་ལེགས་ཀྱིས་ལན་
ཅིག་ཐར་ཏེ་དལ་འབྱོར་གྱི་རྟེན་ཁྱད་པར་ཅན་ནི་ཐོབ། སངས་རྒྱས་ཀྱི་བསྟན་པ་རིན་པོ་ཆེ་དང་ནི་མཇལ། ཕྱི་ནང་གི་རྟེན་འབྲེལ་ཕུན་སུམ་ཚོགས་པ་འདི་ལྟ་བུ་འགྲིག་པའི་སྐབས་འདིར་མ་མཐའ་ངན་སོང་གི་སྒོ་བཅད་དེ། ཕྱིན་ཆད་
མི་ལྟུང་བ་ཞིག་དགོས་ལ། དེའང་མཛོད་ལས། བཟོད་ཐོབ་ངན་སོང་ཡོངས་མི་ལྟུང། །ཞེས་དང། འཕགས་པའི་ཉི་ཁྲི་སྣང་བར། བཟོད་པ་ཐོབ་པ་ནི་ངན་འགྲོ་ཡོངས་སུ་མྱ་ངན་ལས་འདས་པ་ཡིན་ནོ། །ཞེས་མྱང་
འདས་བརྒྱད་ཀྱི་གྲངས་སུ་གསུངས་པ་ལྟ་བུ་རྟོགས་པ་གོང་མར་སོན་པའི་སྟོབས་ཀྱིས་ངན་འགྲོའི་སྒོ་ཁེགས་པ་ནི་རང་ཅག་ལྟ་བུར་རེ་ཞིག་འབྱུང་དཀའ་བས། དེས་ན་བཙན་ཐབས་འཚང་རྒྱ་འཕོ་བའི་གདམས་པ་འདི་ལྟ་བུ་

[259A]༄༅། །ཞིག་གི་སྒོ་ནས་ངན་སོང་ངན་འགྲོའི་སྐྱེ་སྒོ་མཐའ་དག་འགོག་པར་བྱེད་དགོས། དེའང་སངས་རྒྱས་ཐམས་ཅད་ཀྱི་ཐུགས་རྗེ་དང་བྱིན་རླབས་ལ་ཁྱད་པར་མེད་ཀྱང། བསྐལ་བ་ལྔ་བརྒྱར་སྨོན་ལམ་
བཏབ་པའི་འབྲས། །རབ་སྨིན་འོད་དང་སྐུ་ཚེ་མཐའ་ཡས་ཤིང། །འཁོར་དང་ཞིང་གི་དཔལ་འབྱོར་ཕུལ་བྱུང་བ། །མགོན་པོ་འོད་དཔག་མེད་ཅེས་པའི་བསྔགས་ཡུལ་རྣམ་པར་འདྲེན་པའི་དབང་ཕྱུག་དེ་ཉིད་ཀྱིས་སྔོན་སློབ་པ་
ལམ་གྱི་གནས་སྐབས་སུ་དགེ་སློང་ཆོས་ཀྱི་འབྱུང་གནས་སུ་གྱུར་པའི་ཚེ། བསྐལ་ཆེན་ལྔ་བརྒྱར་སྨོན་ལམ་རླབས་པོ་ཆེ་བཏབ་པའི་སྨོན་ལམ་ཡོངས་སུ་རྫོགས་པ་དང། སངས་རྒྱས་ཀྱི་ཞིང་སྦྱངས་པ་ལས་གྲུབ་པའི་བདེ་བ་
ཅན་གྱི་ཞིང་དང། དེའི་སྟོན་པ་འོད་དཔག་མེད་ཀྱི་མཚན་དང་ཡོན་ཏན་ཐོས་ནས་དད་པ་བསྐྱེད་པའི་ཕན་ཡོན་བསམ་གྱིས་མི་ཁྱབ་ཏེ། ཞིང་བཀོད་ཀྱི་མདོ་ལས། གང་གིས་ཕྲ་རབ་རྡུལ་སྙེད་འཇིག་རྟེན་ཁམས། །བཤིག་ཅིང་
གཤག་སྟེ་རྡུལ་དུ་བྱས་གྱུར་པ། །དེ་བས་མང་བའི་འཇིག་རྟེན་ཁམས་རྣམས་ན། །རིན་ཆེན་བཀང་སྟེ་སྦྱིན་པ་བྱིན་པ་བས། །གང་གིས་འོད་དཔག་མེད་པའི་འོད་དང་མཚན། །བདེ་བ་ཅན་གྱི་ཡོན་ཏན་ཁྱད་འཕགས་རྣམས་
ཐོས་ནས་དགའ་སྟེ་ཐལ་མོ་སྦྱོར་བྱེད་པ། །བསོད་ནམས་འདི་ཡི་ཆར་ཡང་འགྱུར་མ་ཡིན། །དེ་ལྟ་བས་ན་དེ་བཞིན་གཤེགས་དེ་ཡི། །ཡོན་ཏན་ཐོས་ནས་མགུ་དང་དགའ་བསྐྱེད་ལ། །བདེ་བ་ཅན་གྱི་འཇིག་རྟེན་ཁམས་

[260B] །འགྲོ་བར་བྱ་ཕྱིར་མོས་པ་དྲག་པོ་བསྐྱེད། །གང་གིས་བདེ་བ་ཅན་གྱི་འཇིག་རྟེན་གྱི། །མིང་ཐོས་པ་ཡི་བསོད་ནམས་འདི་ལ་ནི། །ཞིང་མཆོག་ཐ་གྲུ་ཆེན་པོ་དེ་དག་ཀུན། །ཆ་དང་དཔེར་ཡང་འགྱུར་བ་མ་
ཡིན་ནོ། །གང་དག་རྒྱལ་བའི་བཀའ་དང་ཤེས་རབ་ཅན། །དེ་དག་དེ་བས་བསོད་ནམས་མང་དུ་གྱུར། །དོན་དེ་ཐོབ་ཕྱིར་དད་པ་རྩ་བ་སྟེ། །དེ་ལྟ་བས་ན་ཐོས་ནས་ཡིད་གཉིས་སོལ། །ཞེས་དང་ཚེ་དཔག་མེད་མགོན་རང་
ཉིད་ཀྱིས། །ངས་ནི་སྔོན་ཚེ་སྨོན་ལ་འདི་སྐད་བཏབ། །དེ་དག་སྐྱེ་བ་གཅིག་ལས་ཕྱིར་མི་ལྡོག་ཅེས་གསུངས། ཞིང་དེར་སྐྱེས་པའི་གང་ཟག་གི་ཡོན་ཏན་ནི། བདེ་བ་ཅན་གྱི་ཞིང་དུ་བགྲོད་པའི་མྱུར་ལམ་གསལ་
བྱེད་ལས། གནས་དེར་ངན་སོང་གསུམ་དང་ལྷ་མིན་མེད། །ཞིང་དེར་སྐྱེས་ནས་དེ་བཞིར་ལྡོག་མི་སྲིད། །མི་ཁོམ་ལྷག་མ་རྣམས་ཀྱང་ཡོད་མིན་ལ། །མ་ངེས་པ་དང་ལོག་པར་ངེས་པའང་མེད། །ཡང་དག་ཉིད་དུ་
ངེས་པ་ཤ་སྟག་ཡིན། །སྔོན་གྱི་སྨོན་ལམ་དབང་ལས་མ་གཏོགས་པ། །དུས་མིན་འཆི་བ་མེད་ཅིང་དེར་སྐྱེ་ཚེ། །རིན་ཆེན་པདྨ་ལས་ནི་རྫུས་ཏེ་སྐྱེ། །འགྲོ་བ་ལྷ་མི་གཉིས་སུ་ངེས་པ་སྟེ། །ལོངས་སྤྱོད་གཞན་འཕྲུལ་དབང་བྱེད་
ལྷ་དང་མཚུངས། །ལུས་ལ་སུམ་ཅུ་རྩ་གཉིས་མཚན་གྱིས་བརྒྱན། །སེམས་ཀྱིས་སྐད་ཅིག་གཅིག་ལ་སངས་རྒྱས་ཞིང། །བྱེ་བ་ཁྲག་ཁྲིག་བརྒྱ་སྟོང་རྣམས་བགྲོད་པའི། །རྫུ་འཕྲུལ་གྱི་ནི་མངོན་པར་ཤེས་པ་དང་

[261A]༄༅། །བསྐལ་བ་བྱེ་བ་ཁྲག་ཁྲིག་བརྒྱ་སྟོང་རྣམས། །རྗེས་སུ་དྲན་པའི་སྔོན་གནས་རྗེས་དྲན་དང། །འཇིག་རྟེན་བྱེ་བ་ཁྲག་ཁྲིག་བརྒྱ་སྟོང་རྣམས། །མཐོང་བའི་ལྷ་ཡི་མིག་གི་མངོན་ཤེས་དང། །སངས་རྒྱས་
བྱེ་བ་ཁྲག་ཁྲིག་བརྒྱ་སྟོང་ལས། །དམ་ཆོས་ཉན་པའི་རྣ་བའི་མངོན་ཤེས་དང། །བྱེ་བ་ཁྲག་ཁྲིག་བརྒྱ་སྟོང་སངས་རྒྱས་ཀྱི། །ཞིང་གི་སེམས་ཅན་རྣམས་ཀྱི་སེམས་ཤེས་པའི། །གཞན་སེམས་ཤེས་པའི་མངོན་ཤེས་ལྔ་ཐོབ་
ཅིང། །སྔ་དྲོ་བཞིན་དུ་སངས་རྒྱས་ཞིང་མང་པོར། །ཕྱིན་ནས་སངས་རྒྱས་བརྒྱ་ཕྲག་མང་པོ་མཇལ། །བྱེ་བ་ཁྲག་ཁྲིག་བརྒྱ་སྟོང་མང་པོ་ལ། །སངས་རྒྱས་མཐུ་ཡིས་མཆོད་པས་བསྙེན་བཀུར་བྱེད། །ཅེས་སོགས་
ཡོན་ཏན་ཁྱད་པར་ཅན་དང་ལྡན་པའི་ཞིང་དེར་སྐྱེ་བའི་རྒྱུ་བསྒྲུབ་ན། སངས་རྒྱས་བྱང་སེམས་རྣམས་ཀྱི་ཐུགས་བསྐྱེད་འབྲེལ་བའི་སྟོབས་ཀྱིས་ཤིན་ཏུ་ས་ཆོད་ཆེན་པོ་འབྱུང་བས། དེ་ཡིད་ལ་བཞག་ནས་རང་གི་སྒོ་གསུམ་ནུས་
པ་གང་ཡོད་ཀྱིས་དེར་སྐྱེ་བའི་རྒྱུ་ཚོགས་བསྒྲུབ་པ་དང། སྔོན་ཆད་བགྱིས་པའི་དགེ་ཚོགས་ཇི་སྙེད་ཅིག་ཡོད་པ་ཐམས་ཅད་ཀྱང་བློས་གཅིག་ཏུ་བསྡོམ་ཏེ་ཞིང་མཆོག་དམ་པ་དེ་ཉིད་དུ་སྐྱེ་ཞིང། མགོན་པོ་འོད་དཔག་མེད་ཀྱི་
གསུང་གི་བདུད་རྩི་ངོམས་མེད་དུ་མྱོང་ནས། ས་ལམ་གྱི་རྟོགས་པ་ཁྱད་པར་ཅན་མྱུར་དུ་བགྲོད་པའི་རྒྱུར་བསྔོ་བ་དང། འོག་ནས་འབྱུང་བའི་ཆོ་གའི་ཚིག་རིས་རྣམས་ལའང་ངེད་ཀྱིས་ཇི་ལྟར་བརྗོད་པ་དང་མཐུན་པའི་དམིགས་

[262B] རྨད་བྱུང་བདེ་བ་ཅན་གྱི་ཞིང་མཆོག་ནས། །འོད་དཔག་མེད་མགོན་རྒྱལ་སྲས་དཔའ་བོ་བརྒྱད། །འཁོར་ཚོགས་རྒྱ་མཚོའི་ཚོགས་དང་བཅས་རྣམས་ཀྱིས། །བརྩེ་བས་འདིར་གཤེགས་མདུན་གྱི་
ནམ་མཁར་བཞུགས། །ཞེས་བརྗོད་པས་སྐད་ཅིག་གིས་བདེ་བ་ཅན་ནས་མགོན་པོ་འོད་དཔག་མེད་འཁོར་དང་བཅས་པ་བྱ་ཁྱུ་ནམ་མཁའ་ལ་འཕུར་པ་བཞིན་ཐོགས་པ་མེད་པར་བྱོན་ཏེ། ཁྱེད་རང་གི་སྨིན་མཚམས་ཀྱི་ཐད་ཀའི་མདུན་གྱི་
ནམ་མཁར་རིན་པོ་ཆེའི་ཁྲི་དང་པད་ཟླའི་གདན་ལ་དགྱེས་བཞིན་དུ་བཞུགས་པར་བསམས་ལ། ཡན་ལག་བདུན་པ་རྒྱས་བསྡུས་ཅི་རིགས་བྱ། དེ་ནས་བླ་མ་སྟོན་པ་བཅོམ་ལྡན་འདས་ཞེས་པ་ནས་སྐྱབས་སུ་མཆིའོ། །ཞེས་པའི་
བར་ལན་བདུན་བདུད་རྩི་འབེབ་སྦྱང་གི་དམིགས་པ་དང་བཅས་བརྗོད། དེ་ནས་ཁྱོད་རང་གི་ལུས་དྲང་པོར་བསྲང་བའི་ཞེས་པ་ནས་བཞུགས་པ་བཞིན་དུ་བསྒོམ་པའི་བར་སྔར་བཞིན་ལ། སྐྱབས་གསུམ་ཀུན་འདུས་དྲིན་ཅན་བླ་མ་
དང། །དབྱེར་མེད་རྒྱལ་བའི་དབང་པོ་འོད་དཔག་མེད། །རྒྱལ་སྲས་བརྒྱད་སོགས་འཁོར་དང་བཅས་རྣམས་ལ། །སྙིང་ནས་གསོལ་བ་འདེབས་སོ་བྱིན་གྱིས་རློབས། །དེ་ལྟར་གསོལ་བ་བཏབ་པས་འཁོར་རྣམས་མེ་ལོང་ལ་ཧ་
བཏབ་པ་བཞིན་མཐའ་ནས་རིམ་བཞིན་གཅིག་ལ་གཅིག་ཐིམ་པའི་ཚུལ་གྱིས་གཙོ་བོ་ལ་ཐིམ། དེ་ཉིད་ཁྱེད་རང་གི་སྤྱི་བོར་བྱོན་ནས་རིགས་བདག་གི་ཚུལ་དུ་བཞུགས་པའི་སྐུའི་དཀྱིལ་དྲང་ཐད་དུ་རྩ་དབུ་མ་སྨད་ཡངས་ཤིང་སྟོད་

[263A]༄༅། །ཕྲ་བ། ཐུགས་ཀའི་ཐད་དུ་མགོན་པོའི་ཐུགས་གཉིས་སུ་མེད་པའི་ཡེ་ཤེས་མེ་ལོང་ཕྱིས་པ་ལྟ་བུ་གསལ་ཞིང་འོད་ཟེར་ལྔ་འཕྲོ་བ། དེའི་དབུ་མའི་མར་སྣེ་དང་ཁྱེད་རང་གི་དབུ་མའི་ཡར་སྣ་གཉིས་ཤིན་ཏུ་ཁ་
མཉམ་པར་སྦྱར་ཏེ་དབྱེར་མེད་ལྟ་བུ་གྱུར་པའི་མོས་པ་དང། རང་སེམས་འོད་ཀྱི་ཐིག་ལེའི་རྣམ་པ་དེ་ཉིད་ཀྱིས་མགོན་པོ་འོད་དཔག་མེད་ཀྱི་ཐུགས་ཀ་མེ་ལོང་ཕྱིས་པ་ལྟ་བུ་འོད་གསལ་བ་དེ་ཉིད་མཐོང་བ་ལ་བརྟེན་ནས་
དགའ་བ་དང་དད་པ་ཚད་མེད་པ་སྐྱེ་ཞིང། རང་ཉིད་ཀྱང་དེའི་དྲུང་དུ་སླེབ་ན་སྙམ་པའི་འདུན་པ་ཤུགས་དྲག་ཏུ་བྱེད་པ་དང། དེ་ནས་བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ཅེས་སོགས་ངེད་ཀྱི་ཚིག་རིས་བཞིན་ཕུར་
ཚུགས་སུ་གསོལ་བ་བཏབ་པའི་མཐར། ངེད་ཀྱིས་ཧིཀ་ཅེས་བརྗོད་པ་ན་རང་སེམས་ཐིག་ལེར་གསལ་བ་དེ་ཉིད་རླུང་གིས་གྱེན་དུ་བཏེགས། མགོན་པོའི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་ཞིག་བྱུང་ནས་གྱེན་དུ་
དྲངས། ཀ་ཞེས་བརྗོད་པ་ན་སླར་ཡང་སྔར་གྱི་རང་གནས་སུ་བབས་པའི་དམིགས་པ་སོགས་སྤེལ་མར་བྱེད་དགོས་པ་ཐུགས་ལ་འཛིན་པར་ཞུ། ཞེས་བརྡ་སྤྲོད་ཅིང། མང་པོ་ལ་ལྷན་ཏུ་བྱེད་པའི་ཚེ་ཁྱེད་རྣམས་ཞེས་མང་
ཚིག་སྦྱར་ན་བདེའོ། །དེ་ལྟ་བུ་ཚར་གསུམ་བྱས་རྗེས་དམིགས་པ་གཞན་ཐམས་ཅད་སྔར་དང་འདྲ་བ་ལ་རང་སེམས་ཐིག་ལེ་མགོན་པོའི་ཐུགས་ཀར་མི་འཕོ་བར་སྤྱི་བོའི་ཚངས་བུག་ལ་རེག་ཙམ་བྱས་ནས་འཇོག་དེ་ནས་

[264B] ཉེར་གཅིག་པ་ཚན་པ་གསུམ་ཙམ་ཐུན་རེ་ལ་འགྲོ་བ་སྦྱངས། འདིའི་སྐབས་སུ་བླ་མས་ཀྱང་ཚིག་རིས་བཞིན་སློབ་མའི་ལུས་ཀྱི་རྩ་གསལ་འདེབས་པ་
དང་རྣམ་ཤེས་སྦར་བའི་དམིགས་པ་བྱེད་དགོས། དེ་ནས་ཐུན་འཇོག་ཁར་འོད་དཔག་མེད་ཚེ་དཔག་མེད་དུ་བསྒྱུར་བ་སོགས་གོང་བཞིན་འདུན་པས་སྦྱོང་ཚུལ་ལ་ཚིག་གི་འདོར་ལེན་ཕྲན་བུ་བགྱིས་པས་གྲུབ་པོ། །དེ་ནས་
བདེ་སྨོན་སོགས་སྨོན་ལམ་རྣམ་པར་དག་པས་མཚམས་སྦྱར་བར་བྱའོ། །གཉིས་པ་གཤིན་པོ་ལ་བྱ་ཚུལ་ནི། རང་ཉིད་གནས་གང་ཡིན་པ་དེ་ནས་འགྲོ་བར་བརྩམས་པའི་གོང་ཙམ་ན། ཡི་དམ་རྡོ་རྗེ་འཇིགས་བྱེད་ལྟ་བུ་ཡིན་ན་
དེའི་ང་རྒྱལ་ལ་གནས་པའི་ཐུགས་ཀའི་ས་བོན་ཧཱུཾ་ཡིག་ལས་ཁྲོ་བོའི་ཚོགས་དཔག་ཏུ་མེད་པ་སྤྲོས་ཏེ་ཚེ་འདས་ཀྱི་ཁང་པའམ་གུར་སོགས་ཀྱི་སྟེང་འོག་ཕྱོགས་མཚམས་ཐམས་ཅད་ཁྱབ་པས་ཚེ་འདས་ཀྱི་རྣམ་པར་ཤེས་
པ་གཞན་དུ་འཁྱེར་བའི་གཤེད་མ་སོགས་འབྲོས་ས་མེད་པར་བསྡམས་པར་བསམ། འདི་ནི་ཚེ་འདས་ཀྱི་རྣམ་པར་ཤེས་པ་གཤེད་འདྲེས་མི་བསྐྱོད་པའི་ཐབས་ཏེ་གཤིན་འདྲེ་འཚུབ་ན་ལྷག་པར་གལ་ཆེ་བ་ཡིན། དེ་ནས་
གཞན་གྱི་རོ་རྩར་སླེབ་ཚེ་གཤིན་འདྲེ་ལ་ཕན་སེམས་དང་ལྡན་པའི་སྒོ་ནས་བསུར་དང་གཏོར་མ་བྱིན་ནས་འདིའི་རྣམ་ཤེས་དང་ཉེ་དུ་ལ་མ་གནོད་པར་སོང་ཤིག་ཅེས་བརྗོད་ལ། གལ་ཏེ་མི་འགྲོ་བར་ཀླགས་ཚོལ་བར་སེམས་

[265A]༄༅། །པ་རྣམས་ནི། སྙིང་ག་ནས་ཁྲོ་བོའི་ཚོགས་འཇིགས་སུ་རུང་བ་དཔག་མེད་ཐོན་ནས་གཤིན་འདྲེ་དེ་དག་རྒྱ་མཚོའི་ཕར་འགྲམ་དུ་བསྐྲད་ཅིང་བརླག་པར་བསམ་ལ། སྔགས་གུལ་གྱིས་བདུག་ཅིང་ཡུངས་ཀར་ལ་
ཡི་དམ་གྱི་སྙིང་པོ་སོགས་བཟླས་ནས་བྲབ་པར་བྱའོ། །དེ་ནས་གང་དུ་བྱ་བའི་གནས་དེར་དཀོན་མཆོག་གི་རྟེན་བཀྲམ་པའི་དྲུང་དུ་མཆོད་པའི་ཡོ་བྱད་ཕུན་སུམ་ཚོགས་པ་གཡོ་སྒྱུས་མ་བསླད་པ་ལེགས་པར་བཤམ། རང་ཉིད་ཀྱིས་
ཀྱང་མི་རྟག་པའི་ངང་ཚུལ་དང་ཁྱད་པར་དུ་གང་ལ་དམིགས་པའི་ཡུལ་དེ་ཉིད་འཁོར་བ་སྤྱི་དང་བྱེ་བྲག་ངན་སོང་གསུམ་གྱི་སྡུག་བསྔལ་ངེས་པར་མྱོང་དགོས་ཚུལ་བཞི་བརྒྱ་པ་ལས། ཕལ་མོ་ཆེར་ན་མི་རྣམས་ནི། །དམ་པ་མ་ཡིན་ཕྱོགས་
ཡོངས་འཛིན། །དེས་ན་སོ་སོའི་སྐྱེ་བོ་རྣམས། །ཕལ་ཆེར་ངེས་པར་ངན་འགྲོར་འགྲོ། །ཞེས་གསུངས་པ་ལ་ངེས་ཤེས་བསྐྱེད་ནས་སྙིང་རྗེ་ཤུགས་དྲག་པོའི་ཚན་གྱིས་ཕུལ་པའི་བྱང་ཆུབ་མཆོག་ཏུ་སེམས་བསྐྱེད་པ་ཡིད་འཁུལ་ངེས་ཤིག་
སྔོན་དུ་བཏང་བ་ཅི་ནས་གལ་ཆེ་སྟེ། གཤིན་པོའི་དོན་དུ་གཟུངས་སྔགས་བཟླ་བ་དང་ངན་སོང་སྦྱོང་བ་ལ་སོགས་པའི་ཆོ་ག་བྱས་པ་དེ་ལ་མ་དག་པ། གཉིད་ལོག་པ་དང། གཡེང་བ་ལ་སོགས་པ་བྱས་པ་དང། དམ་སྡོམ་
མི་གཙང་བ་སོགས་བར་དོའི་སེམས་ཅན་མངོན་ཤེས་ཕྲ་མོས་མཐོང་ནས། ཀྱེ་མ་འདི་རྣམས་ཀྱིས་བདག་ངེས་པར་བསླུས་སོ་སྙམ་ནས་ཡི་མུག་ཏེ་མི་དགའ་བ་ཆེན་པོ་སྐྱེས་པ་ངེས་མཚམས་སྦྱོར་བྱས་ནས་ངན་སོང་

[266B] རྗེ་མི་ལས། མི་ཤི་བའི་རོ་ཡི་སྔས་འགོ་ལ། །ནོར་ལེན་འདོད་ཀྱི་བན་བོན་ཅ་ཅོ་འདོན། །ཞེས་པ་ལྟར་ཕ་རོལ་གྱི་ནོར་ལ་ཐོབ་འདོད་ཀྱི་བརྣབ་སེམས་དང། གཤིན་པོ་དེའི་རྣམ་པར་ཤེས་པ་ད་
ལྟ་གནས་སྐབས་ཅི་འདྲ་ཞིག་ཏུ་ཡོད་སྙམ་པ་ཡིད་ཀྱི་དགུ་ནའང་མེད་པར་གཉེན་བཤེས་སོགས་མགུ་བ་འབའ་ཞིག་ལྷུར་བྱས་ཏེ་རང་ལ་ཡོན་ཏན་མེད་ཀྱང་ཡོད་པར་སྒྲོ་བཏགས་པའི་མིག་ཟུམ་ཟུམ་དང། སྨིན་མ་
ཟེང་ཟེང་གི་གཡོ་སྒྱུས་གཞན་སེམས་བསླུ་བའི་ཀུན་སྤྱོད་སོགས་དེང་དུས་རྒྱལ་ཁམས་དབྱར་གྱི་སྲིན་བུ་ལྟར་ཁྱབ་པའི་འཕོ་ཁྲིད་མཁན་པོ་ཕལ་མོ་ཆེའི་རྣམ་ཐར་ལས་ཕྱིར་ཕྱོགས་པར་བྱས་ལ་གཤིན་པོ་དེ་ཉིད་བར་
དོའི་ལམ་འཕྲང་དམ་པོ་འཇིགས་པའི་དམག་གིས་བསྐོར་བ། རྒྱུས་མེད་ཀྱི་གནས་སུ་གྲོགས་མེད་གཅིག་པུར་འཁྱམས་ཤིང། མགོན་སྐྱབས་དང་དཔུང་གཉེན་མ་མཆིས་པའི་ཚུལ་ལ་བསམས་ཏེ་སྙིང་རྗེ་ཤུགས་
དྲག་པོ་བསྐྱེད་ན། ཅི་ཙམ་སྙིང་རྗེ་སྐྱེས་པ་བཞིན་གྱིས་དེའི་དོན་དུ་དཀོན་མཆོག་ལ་གསོལ་བ་འདེབས་པའི་བློའང་ཤུགས་དྲག་པོ་འབྱུང་བས་ཀུན་སློང་གི་ཁྱད་པར་དེ་ལྟ་བུ་དང་ལྡན་པས་དམ་པའི་ཕྱག་བཞེས་མ་ཉམས་པ་འདི་
ལྟར་ཉམས་སུ་བླངས་པར་བྱའོ། །དེའང་དམིགས་ཡུལ་འཆི་ཁ་མ་ལྟ་བུ་ཞིག་ཡིན་ན་ཁོ་རང་གང་ལ་མོས་པའི་བླ་མ་དང་འོད་དཔག་མེད་སྤྱི་བོར་བསྒོམ་དུ་བཅུག་ནས་མོས་གུས་དྲག་པོས་སེམས་གཏོད་དུ་བཅུག་ལ་ཁོའི་

[267A]༄༅། །མགོ་ཐད་ནས་གསལ་དག་སྙན་པས་གསོལ་འདེབས་སྨོན་ལམ། གཟུངས་སྔགས་བྱིན་རླབས་ཅན། སངས་རྒྱས་ཀྱི་མཆན་བསྒྲགས་པ་སོགས་བྱ། མན་ངག་འདི་ནི་རྣམ་ཤེས་ཐོན་པའི་སྒོ་ཁོ་ནས་
ཁྱད་པར་དུ་འབྱེད་ཐབས་ཡིན་པས། ཁྱོད་རང་གི་རིག་པ་སྤྱི་གཙུག་ཁོ་ནར་གཏོད་ཅིག་ཟེར་བ་ཙམ་གྱིས་ནི་ཁྱད་པར་ཆེན་པོ་ཡོང་བར་གསུངས། དེ་ནས་འཆི་འཕྲལ་དུ་རོ་ཙོག་བུར་བྱས་ནས་འཇོག་པ་སོགས་ནི་ཡུལ་དེར་མ་
ཕན་པ་མ་ཟད་གནོད་པའི་རྐྱེན་དུ་འགྲོ་ཉེན་ཆེ་བས་རྣམ་ཤེས་འཕོས་པའི་རྟགས་སྣ་བུག་ནས་ཁྲག་གམ་ཆུ་སེར་མ་ཐོན་གྱི་བར་དུ་རོ་ལ་བསྒུལ་བསྐྱོད་དང། སྤྱི་གཙུག་ལས་གཞན་པའི་ལུས་དང། ཁྱད་པར་སྨད་ཕྱོགས་ལ་
མི་རེག་པ་དང། ཉེ་འཁོར་དུ་ཀུ་ཅོ་དུད་མོ་སྨྲེ་སྔགས་ཀྱི་སྐད་ཐོན་པ་སོགས་མི་བྱེད་པ་གལ་ཆེ། དེ་ནས་འཕོ་བ་འདེབས་ཚུལ་དངོས་ནི། དབུགས་ཆད་མ་ཐག་ནས་མིན་ལུས་ཀྱི་དྲོད་གཞན་ཕལ་ཆེར་བསྡུས་ཤིང་སྙིང་གའི་
ཐད་དུ་དྲོད་ཅུང་ཟད་ཡོད་པའི་སྐབས་སུ་འདེབས་དགོས་པ་ཡིན། རྟེན་བྱིན་རླབས་ཅན་སྤྱི་བོར་གཏུགས་པ་དང། སྤྱི་བོའི་སྐྲ་གོར་མོའི་ཐད་ནས་ཤེད་ཆེ་ཙམ་འཐེན་པ་དང། དྲིལ་བུ་དཀྲོལ་བ་སོགས་བྱ། རྫས་ཀྱི་འཕོ་བ་
འཕེལ་གདུང་ངམ་བླ་མ་བཟང་པོའི་གདུང། མགྲོན་བུ་བུ་ཆེ་མའི་བསྲེག་ཐལ། རྡོ་ཁབ་ལེན་རྣམས་སྦྲང་རྒོད་དང་སྦྱར་བའི་ལྡེ་གུ་སྤྱི་གཙུག་ཏུ་སྲབ་མཐུག་ཀོ་བ་ཙམ་བྱུགས། དེའང་ཤི་ནས་རོ་དངོས་མེད་ན་གོས་སམ་

[268B] ཞག་ཁ་ཡར་སོང་བ་ལྟ་བུ་ཡིན་ན་རྣམ་ཤེས་དགུག་གཞུག་བྱ་དགོས། དེའང་དབང་ཕྱུག་མི་ལ་རས་པས། གཤིན་པོའི་བཟའ་མ་ཟ་
བ་ལ། །མཐོང་ལམ་གྱི་ཡོན་ཏན་སྐྱེས་པ་དགོས། །ཚེ་འདས་ཀྱི་རྣམ་ཤེས་འདྲེན་པ་ལ། །མངོན་ཤེས་དང་གྲུབ་རྟགས་ཐོབ་པ་དགོས། །ཞེས་གསུངས་པས་བདག་རང་ལ་དེ་ལྟ་བུའི་ནུས་པ་མེད་ཀྱང་དཀོན་མཆོག་གསུམ་ལ་
སོགས་པའི་བདེན་སྟོབས་ལ་ཡིད་ཆེས་བསྐྱེད་ནས། ངག་ཏུ། སངས་རྒྱས་ཀྱི་བདེན་པ་དང། ཆོས་ཀྱི་་དགེ་འདུན་་གསང་སྔགས་དང་རིག་སྔགས་རྣམས་ཀྱི་་ཁྱད་པར་དུའང་རྟེན་འབྲེལ་བསླུ་བ་མེད་པའི་་
ཆོས་ཉིད་འགྱུར་བ་མེད་པའི་བདེན་པའི་སྟོབས་ཀྱིས་ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་མཐོ་སྲིད་པའི་རྩེ་མོ་ནས་དམའ་དམྱལ་ཁམས་བཅོ་བརྒྱད་ཀྱི་བར་གྱི་ས་འོག་ས་སྟེང་ས་བླ་གང་དུ་གནས་ཀྱང་
སྐད་ཅིག་ཉིད་ལ་འདིར་ཁུག་ཅིག་ཅེས་དམིགས་པ་མ་གཡེང་པར་ཚར་ལན་གསུམ་བརྗོད། ལྷོ་སྒོ་ལྟ་བུའི་མཇུག་ཡིན་ན་རྣམ་ཤེས་དགུག་པ་ཟུར་དུ་མི་དགོས་པ་ཡིན། དེ་ནས་བར་དེའི་ངོ་སྤྲོད་དང་བདེ་བ་ཅན་གྱི་ཞིང་གི་ཡོན་ཏན་
བརྗོད་ན་དགོས་པ་ཆེ་བས་ཆོག་དང་འབྲེལ་མ་འབྲེལ་གྱི་ས་མཚམས་ཤེས་པར་བྱས་ནས་སྐད་གསང་མཐོན་པོས་སྒྲ་དག་ཅིང་གསལ་བར་འདི་ལྟར་བྱ་སྟེ། འོ་ལགས་སོ། །འཇིག་རྟེན་འདི་ནས་ཕ་རོལ་ཏུ་སོང་བ་མིང་ཆེ་གེ་མོ་

[269A]༄༅། །ཞེས་བྱ་བ་ཁྱོད་ཉོན་ཅིག་སྤྱིར་འདུས་བྱས་ཐམས་ཅད་མི་རྟག་པ། ཁྱད་པར་སྐྱེས་པའི་ཐ་མ་འཆི་བ་ཡིན་ཏེ། འདུལ་བ་ལུང་ལས། འདུས་པའི་ཐ་མ་འབྲལ་བར་འགྱུར། །སྐྱེས་པའི་ཐ་མ་འཆི་བ་ཡིན་
ཞེས་གསུངས་སོ། །དེའང་ནམ་འཆི་ངེས་པ་མེད་དེ། ཆོམས་ལས། འགའ་ཞིག་མ་ཡིན་མངལ་དུ་འཆི། །འགའ་ཞིག་མ་དང་མཉམ་དུ་འཆི། །འགའ་ཞིག་གོག་དང་འགྲོ་ལ་འཆི། །འགའ་ཞིག་དར་ལ་བབས་ཏེ་འཆི། །འགའ་
ཞིག་རྒས་ཤིང་ཁོག་པ་ན། སྨིན་པའི་ཤིང་ཐོག་ཇི་བཞིན་དུ། །ཐམས་ཅད་སྲོག་ནི་འཆད་པར་ངེས། །ཞེས་གསུངས། དེ་ཐབས་གང་གིས་ཀྱང་བཟློག་མི་ནུས་ཏེ། ཁྱོད་ལ་ལོངས་སྤྱོད་མངའ་ཐང་ཅི་ཙམ་ཡོད་ཀྱང་བླུ་སའང་མེད་
མགྱོགས་པས་འབྲོས་ཡང་མི་ནུས། གཉེན་བཤེས་བརྩེ་གདུང་ཅན་གྱིས་བཟུང་བར་མི་ནུས། ཁོར་ཡུག་སྟོབས་པོ་ཆེས་གཡུལ་ངོ་སྤྲོད་སའང་མེད། སྔགས་དང་སྨན་སོགས་ཀྱིས་ཀྱང་བཟློག་མི་ནུས་པར་མདོ་ལས་
གསུངས་པའི་ཕྱིར། དེས་ན་འདུ་བྱས་སྤྱིའི་མཚན་ཉིད་མི་རྟག་པ་དེ། སྒོས་ད་ལན་ཁྱོད་ཀྱི་སྟེང་དུ་བབས་པ་ཡིན་ལ། དེ་ལ་སེམས་མི་དགའ་བ་བྱས་པས་མི་ཕན། ཁྱོད་རང་གསོན་པའི་དུས་སུ་རང་དང་ཉེ་འབྲེལ་སོགས་
ཀྱི་དོན་དུ་སྡིག་པ་མང་པོ་བྱས་པ་རྣམས་ཁྱོད་རང་གི་རྗེས་སུ་འབྲང་ཞིང། དེ་དག་གིས་རྣམ་སྨིན་སྡུག་བསྔལ་ཆེན་པོ་སྐྱེད་པས། དེ་ལ་དུག་འཐུང་བ་ལྟ་བུའི་འགྱོད་པ་དྲག་པོ་དང། ཕྱིན་ཆད་སྡིག་པ་སྤངས་ཏེ་དགེ་བ་བསྒྲུབ་

[270B] དེའི་རྒྱུ་མཚན་ཡང། སྤྱོད་འཇུག་ལས། ཐམས་ཅད་བོར་ཏེ་ཆ་དགོས་པར། །བདག་གིས་དེ་ལྟར་མ་ཤེས་ནས། །མཛའ་དང་མི་མཛའི་དོན་གྱི་ཕྱིར། །སྡིག་པ་རྣམ་པ་སྣ་ཚོགས་བྱས། །མི་
མཛའ་རྣམས་ཀྱང་མེད་འགྱུར་ཞིང། །མཛའ་བ་རྣམས་ཀྱང་མེད་པར་འགྱུར། །ཞེས་གསུངས་པ་དང། རིན་ཆེན་ཕྲེང་བ་ལས། མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ། །དགེ་ལས་བདེ་བ་
ཐམས་ཅད་དང། །སྐྱེ་བ་ཀུན་ཏུ་བདེ་འགྲོ་དག་ཅེས་གསུངས་པའི་ཕྱིར། གལ་ཏེ་སྡིག་པ་མི་དགེ་བའི་དབང་གིས་ངན་སོང་དུ་སྐྱེས་ན། དམྱལ་བ་ན་ཚ་གྲང། ཡི་དྭགས་ན་བཀྲེས་སྐོམ། དུད་འགྲོ་ན་གཅིག་ལ་
གཅིག་ཟ་བའི་སྡུག་བསྔལ་སོགས་བསམ་གྱིས་མི་ཁྱབ་པ་སྣང་ཡང། དེང་སང་ཁྱོད་ཚེའི་དུས་བྱས་ནས་ཕལ་ཆེར་བར་དོན་ཡོད་པའི་སྐབས་ཡིན། བར་དོ་པ་དེའང། མཛོད་ལས། སྔོན་དུས་སྲིད་འབྱུང་ཤ་ཚུགས་
ཅན། །དབང་པོ་གུན་ཚང་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་དང་ལྡན། །རིགས་མཐུན་ལྷ་མིག་དག་པས་མཐོང། །མི་ལྡོག་དེ་ནི་དྲི་ཟའོ། །ཞེས་གསུངས་པའི་ཁྱད་པར་དང་ལྡན་ལ། གཞན་ཡང་ལུས་ལ་གྲིབ་
མ་མེད་པ་དང། ཤེས་པའང་གསོན་དུས་ལས་བདུན་འགྱུར་གྱིས་ཕྲ་ཞིང་གྲིམས། རང་གིས་གཞན་ཅི་བྱེད་དང་ཅི་བསམ་ཤེས། གཞན་གྱིས་རང་མི་མཐོང་བས་ཉེ་དུའི་རྩར་ཕྱིན་ནས་གཏམ་བྱས་ཀྱང་གཏམ་

[271A]༄༅། །ལན་མི་འོང། ཟས་མི་སྟེར། རང་གིས་ཟས་ལོངས་སྤྱོད་བདག་ཏུ་བཟུང་ཡང་དེ་ལ་གཞན་གྱིས་བགོ་བཤའ་བྱེད། དུ་བ་དང་མྱ་ངན་བྱེད་པ་མཐོང་ན་མི་དགའ་བ་ཆེན་པོ་སྐྱེ་ཞིང། གར་འགྲོ་ཆ་མེད་
པར་ཤེས་པ་ཡེང་ཡེང་བ་ཡོང། ཁྱད་པར་དུ་རི་བོ་ཟུམ་པ་དང། རྒྱ་མཚོ་འཁྲུགས་པ་ལྟ་བུ། དུས་མཐའི་མེ་དང། རླུང་ཆེན་པོ་གཡོ་བའི་སྒྲ་ལྟ་བུའི་འཇིགས་པའི་སྒྲ་ཆེན་པོ་བཞི། ཡ་ང་བ་ངན་སོང་གསུམ་གྱི་
གནས་མཐོང་བ་སོགས་སེམས་ཀྱི་སྡུག་བསྔལ་དཔག་ཏུ་མེད་པ་བྱུང་ནའང་དེ་ཐམས་ཅད་བག་ཆགས་འཁྲུལ་བའི་དབང་གིས་བྱུང་བ་དང། བར་དོའི་སྣང་བར་འདུག་ཅིང་དོན་ལ་གྲུབ་པ་མེད་སྙམ་དུ་ངོ་ཤེས་པ་དང་
ཁམས་གསུམ་འཁོར་བའི་བྱ་བ་ལ་སྙིང་པོ་ཅུང་ཟད་ཀྱང་མི་འདུག་པས་ཉེ་འབྲེལ་དང། རྫས་དངོས་པོ་སོགས་ལ་ཆགས་ཞེན་བྱས་པ་ལ་དགོས་པ་མེད། ཆོ་ག་དང་འབྲེལ་ན། དེས་ན་སྲིད་པ་བར་དོའི་གནས་སྐབས་
འདིར་མགོན་སྐྱབས་དང་དཔུང་གཉེན་ནི་བླ་མ་དཀོན་མཆོག་གསུམ་མ་གཏོགས་གཞན་མེད་པས་ཁྱོད་རང་འཁོར་བ་དང་ངན་སོང་གི་འཇིགས་པ་ལས་སྒྲོལ་བའི་མགོན་སྐྱབས་དང་དཔུང་གཉེན་དུ་ངེད་ཀྱིས་བཅོམ་ལྡན་འདས་
འཇམ་དཔལ་གཤིན་རྗེའི་གཤེད་ཀྱི་ལྷ་ཚོགས་དང། རྒྱལ་བ་འོད་དཔག་ཏུ་མེད་པ་ཉེ་བའི་སྲས་བརྒྱད་དང་བཅས་པ་སྤྱན་དྲངས་ཡོད་པས། དེ་རྣམས་ལ་སྙིང་ཁོང་རུས་པའི་གཏིང་ནས་དད་པ་ཤུགས་དྲག་པོ་བསྐྱེད་དེ། བདག་

[272B] བདེ་སྡུག་གི་སྣང་བ་ཅི་ཤར་ཡང་དེའི་རྗེས་སུ་མི་འབྲང་བར་གསང་སྔགས་རྡོ་རྗེ་
ཐེག་པ་ལ་བརྟེན་ནས་སྡིག་པ་སྦྱོང་བའི་ཆོ་ག་བྱེད་པས་སེམས་རྩེ་གཅིག་ཏུ་མ་གཡེང་བར་མཛོད། ཅེས་བརྗོད། ཆོ་ག་དང་མ་འབྲེལ་བའི་ཚེ། ཆགས་ཞེན་བྱས་པ་ལ་དགོས་པ་མེད། ཅེས་པ་ཡན་སྔ་མ་ལྟར་བརྗོད་ནས་
དེ་ལ་ཆགས་ཞེན་བྱས་ན་བྱ་ནམ་མཁའ་ལ་འཕུར་བའི་རྐང་པ་ལ་རྡོ་བཏགས་པ་དང་འདྲ་བར་འཁོར་བ་དང་ངན་སོང་ལས་ཐར་མི་ཐུབ། དེས་ན་འཁོར་བའི་གནས་ལུས་ལོངས་སྤྱོད་གང་ལའང་མ་ཆགས་པར་སྣོད་བཅུད་
ཀྱི་འབྱོར་བ་ཕུན་སུམ་ཚོགས་པ་དང་ལྡན་པའི་དག་པའི་ཞིང་མཆོག་བདེ་བ་ཅན་དུ་ད་ལྟ་ཉིད་དུ་འགྲོ་བར་བྱའོ་སྙམ་པའི་འདུན་པ་དྲག་པོ་གྱིས། འོ་ན་ཞིང་དེའི་ཡོན་ཏན་ཇི་ལྟ་བུ་ཞེ་ན། མི་མཇེད་འཇིག་རྟེན་གྱི་ཁམས་འདི་ནས་
ཞིང་ཁམས་བྱེ་བ་ཁྲག་ཁྲིག་བརྒྱ་སྟོང་འདས་པ་ན། བདེ་བ་ཅན་ཞེས་བྱ་བ་ནི་ས་གཞི་རིན་པོ་ཆེའི་རང་བཞིན་ལས་གྲུབ་པ། ཡངས་ཤིང་རྒྱ་ཆེ་བ། ལག་མཐིལ་ལྟར་ཁོད་སྙོམས་ཤིང་ཤིན་ཏུ་ཉམས་དགའ་བ། རྐང་པས་
མནན་ན་སོར་བཞི་ཙམ་གྱིས་དམའ་བར་འགྱུར་ཞིང། བཏེགས་པ་ན་སོར་བཞི་ཙམ་གྱིས་མཐོ་བར་འགྱུར་བ། རིན་པོ་ཆེ་སྣ་བདུན་ལས་གྲུབ་པའི་ལྗོན་ཤིང་ཚར་དུ་དངར་བ། དྭངས་ཤིང་བསིལ་བའི་ཆུ་མཚོ་དུ་མར་

[273A]༄༅། །སྤྲུལ་བའི་བྱ་རྣམས་སྐད་སྙན་པར་སྒྲོགས་པ། ས་གཞི་ཐམས་ཅད་མེ་ཏོག་སྣ་ཚོགས་པས་གང་བ། བ་གམ་བརྒྱ་སྟོང་དང་ལྡན་པའི་ཁང་བཟང་མཐའ་ཡས་པས་བརྒྱན་པ། སྤོས་དང། ཕྲེང་བ་
དང། བྱུག་པ་དང། གདུགས་དང་རྒྱལ་མཚན་ལ་སོགས་པ་ངོ་མཚར་བའི་ཡོ་བྱད་དུ་མས་ཡོངས་སུ་གཏམས་པ། དེར་གནས་པའི་འགྲོ་བ་ནི་ལྷ་མི་གཉིས་སུ་ངེས་ཤིང། རིན་པོ་ཆེའི་པདྨ་ལས་རྫུས་ཏེ་སྐྱེས་པ། དེར་
སྐྱེས་ན་ངན་སོང་དུ་མི་ལྟུང་ཞིང། ལོངས་སྤྱོད་གཞན་འཕྲུལ་དབང་བྱེད་ཀྱི་ལྷ་དང་མཉམ་པ། ཉན་ཐོས་དང་བྱང་ཆུབ་སེམས་དཔའི་འཁོར་གྲངས་མེད་པ་དང་ལྡན་པ། དེའི་དབུས་སུ་བྱང་ཆུབ་ཀྱི་ཤིང་གི་དབང་པོའི་དྲུང་དུ་བཅོམ་ལྡན་འདས་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་རྡུལ་མེད་ཅིང་རྣམ་པར་དག་པ། འཁོར་ཚོགས་རྒྱ་མཚོ་ལྟ་བུའི་དབུས་ན་བསྐལ་བ་བྱེ་བ་མཐའ་ཡས་པའི་བར་དུ་འཚོ་ཞིང་གཞེས་ལ་ཟབ་
པ་དང་རྒྱ་ཆེ་བའི་ཆོས་སྟོན་པར་མཛད་དོ། །སུ་ཞིག་དེ་བཞིན་གཤེགས་པ་དེའི་མཚན་ཐོས་པ་དང། དེ་ལ་དད་པ་བསྐྱེད་པ་དང། བདེ་བ་ཅན་གྱི་ཞིང་གི་ཡོན་ཏན་ཐོས་ནས་གུས་པར་བྱེད་པ་དེ་དག་ཞིང་མཆོག་དམ་པ་དེར་སྐྱེ་བར་གསུངས་
པས། ངེད་ཀྱིས་ཁྱོད་རང་གི་སྤྱི་བོར་སྐྱབས་གསུམ་ཀུན་འདུས་ཀྱི་ངོ་བོ་བླ་མ་འོད་དཔག་མེད་གསལ་བཏབ་ནས་དེའི་ཐུགས་ཀར་ཁྱོད་རང་གི་རྣམ་ཤེས་སྦོར་བ་ཡིན་པས་ངེད་ཀྱི་ཚིག་རིས་དང་བསྟུན་པའི་དམིགས་རྣམ་དང་

[274B]དེ་ནས་སྐྱབས་འགྲོ་སེམས་བསྐྱེད་སྔོན་དུ་བཏང་ནས། ཚེ་འདས་ཀྱི་སྤྱི་བོར་པདྨ་དང་ཟླ་བའི་གདན་གྱི་སྟེང་དུ་བླ་མ་མགོན་པོ་འོད་དཔག་ཏུ་མེད་པ་སྐུ་མདོག་དམར་པོ་ཞལ་གཅིག་ཕྱག་གཉིས་
ཏིང་ངེ་འཛིན་གྱི་ཕྱག་རྒྱའི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། མཚན་བཟང་པོ་སོ་གཉིས་དང་དཔེ་བྱད་བརྒྱད་ཅུས་བརྒྱན་ཅིང། དབུ་གཙུག་ཏོར་དང་ལྡན་ཞིང་སྐུ་ལ་ཆོས་གོས་ངུར་སྨྲིག་གི་མདོག་ཅན་
གསོལ་བ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་གིས་མཚན་པ། ཐུགས་ཀའི་ཧཱུཾ་ལས་འོད་ཟེར་འཕྲོས། ནུབ་ཕྱོགས་བདེ་བ་ཅན་ནས་མགོན་པོ་འོད་
དཔག་ཏུ་མེད་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། བདག་ཅག་སྲིད་ཞིའི་འཇིགས་ལས་སྐྱབས་པའི་ཕྱིར། །བདེ་བ་ཅན་ནས་རྩ་བའི་བླ་མ་དང། །དབྱེར་མེད་འོད་དཔག་མེད་
མགོན་སྤྱན་དྲངས་ཏེ། །ཚེ་འདས་སྤྱི་བོར་དགྱེས་བཞིན་བཞུགས་པར་གྱུར། །ཛཿ་ཧཱུཾ་བཾ་ཧོཿ་དམ་ཚིག་པ་དང་གཉིས་སུ་མེད་པར་གྱུར། ལྷ་མིའི་འདྲིན་པ་མགོན་པོ་འོད་དཔག་མེད། །འཁོར་དང་བཅས་ལ་ཕྱག་འཚལ་མཆོད་པ་
འབུལ། །ཉེས་ཚོགས་ཀུན་བཤགས་དགེ་ལ་རྗེས་ཡི་རང། །ཆོས་འཁོར་བསྐོར་ཕྱིར་རྒྱུན་དུ་རྟག་བཞུགས་གསོལ། །འདིས་མཚོན་རྣམ་དཀར་ཕུང་པོ་ཅི་མཆིས་པས། །བདེ་བ་ཅན་གྱི་ཞིང་དུ་སྐྱེས་ནས་ཀྱང། །འོད་དཔག་མེད་ཀྱི་

[275A]༄༅། །སྲས་ཀྱི་མཆོག་གྱུར་ནས། །འགྲོ་ཀུན་ཕན་བདེ་གྲུབ་པའི་རྒྱུ་རུ་བསྔོ། །ཞེས་ཡན་ལག་བདུན་པ་འབུལ། དེ་ནས་གདངས་སྙན་པོས་ལག་པ་འགྲམ་པར་གཏད་དེ་ཁོ་ལ་འདི་ལྟར་བརྡ་སྤྲད་དོ། །ཀྱཻ་སྐལ་ལྡན་
རིགས་ཀྱི་བུ། །ལར་སྐྱེས་པའི་ཐ་མ་འཆི་བ་ཡིན། །མི་རྒན་གཞོན་ཁྱད་པར་མི་འདུག་པས། །དོན་འཆི་བས་གཏུགས་ལ་དགོས་པའི་ཆོས། །མི་ཁོ་བོས་བཤད་པའི་ལེགས་བཤད་འདི། །སེམས་མ་གཡེངས་སྙིང་གི་དཀྱིལ་
དུ་ཞོག་བུ་ལུས་རྟེན་འདི་ལ་མ་ཆགས་ཤིག་ནོར་ལོངས་སྤྱོད་སོགས་ལ་མ་ཆགས་ཤིག་ཡུལ་ཁང་ཁྱིམ་སོགས་ལ་མ་ཆགས་ཤིག་གཉེན་ཉེ་དུ་སོགས་ལ་མ་ཆགས་ཤིག་ཆགས་ན་ཡི་དྭགས་སོགས་སུ་སྐྱེ། །
མ་ཆགས་བདེ་བ་ཅན་དུ་འགྲོ། །བསགས་པའི་ཐ་མ་འཛད་པ་ཡིན། །བརྩིགས་པའི་ཐ་མ་འཇིག་པ་ཡིན། །འགྲོགས་པའི་ཐ་མ་འབྲལ་བ་ཡིན། །སྐྱེས་པའི་ཐ་མ་འཆི་བ་ཡིན། །བུ་ཁྱོད་ལ་འཆི་བའི་དུས་དེ་བྱུང། །བུ་ཁྱོད་ཉིད་
གཅིག་པུ་འཆི་བ་མིན། །ཐམས་ཅད་འདི་གའི་ཆོས་ཉིད་ཡིན། །ཤི་སྙམ་སྡུག་བསྔལ་བྱ་མི་དགོས། །བུ་ཁྱོད་ལས་དགའ་བ་སུ་ཡང་མེད། །ཁྱོད་ལས་སྐྱིད་པ་སུ་ཡང་མེད། །སྤྱི་གཙུག་ཉི་ཟླའི་གདན་སྟེང་ན། །དྲིན་ཅན་རྩ་བའི་བླ་མ་
དང། །དབྱེར་མེད་འོད་དཔག་མེད་མགོན་བཞུགས། །ལམ་གྱི་བར་ཆད་སེལ་བ་དང། །འཕོ་བས་ལམ་སྣ་ཟིན་པའི་ཕྱིར། །གསོལ་བ་སྙིང་གི་དཀྱིལ་ནས་ཐོབ། །ཅེས་བརྗོད། དེ་ནས་ཁྱོད་རང་གི་ལུས་རྙིང་པ་ཙོག་པུར་ཡོད་པའི་

[276B] ཡར་སྣེ་སྐར་ཁུང་ཁ་ཕྱེ་བ་ལྟ་བུར་གྱུར་བའི་མར་སྣེའི་ནང་དུ་རྣམ་ཤེས་ཀྱི་ངོ་བོ་ཐིག་ལེ་དཀར་ལ་དམར་
བའི་མདངས་ཆགས་པ། རྒྱ་སྲན་ཙམ། འཕར་ལ་ཁད་འཕུར་ལ་ཁད་ཀྱི་རྣམ་པ་ཅན་དུ་གསལ་བཏབ་སྟེ་དེ་ལ་སེམས་བཟུང་ནས་སྤྱི་གཙུག་ན་བཞུགས་པའི་བླ་མ་འོད་དཔག་མེད་ལ་གསོལ་བ་འདི་ལྟར་ཐོབ་ཅིག་བསླུ་མེད་
དཀོན་མཆོག་གསུམ་གྱི་ངོ་བོ་ཉིད། །ཅེས་པ་ནས། རེ་ས་གཞན་ན་མེད་དོ་ཐུགས་རྗེས་དྲོངས། །ཞེས་གསོལ་བ་ལན་གསུམ་གདབ། དེ་ལྟར་ཁྱོད་རང་གིས་གདུང་ཤུགས་དྲག་པོས་གསོལ་བ་བཏབ་པ་ལ་བརྟེན་ནས། སྤྱི་གཙུག་
ན་བཞུགས་པའི་བླ་མ་འོད་དཔག་མེད་ཀྱི་ཐུགས་ཀ་ནས་འོད་ཀྱི་སྦུ་གུ་ཕུ་ཐུང་བརྐྱངས་པ་ལྟ་བུ་ཞིག་བྱུང་སྟེ་ཚངས་བུག་ཏུ་ཟུག་དེའི་ནང་ནས་འོད་ཟེར་ལྕགས་ཀྱུ་ལྟ་བུ་བྱུང་བ་དབུ་མའི་ནང་བརྒྱུད། རྣམ་པར་ཤེས་པའི་ངོ་བོ་
ཐིག་ལེར་གསལ་བ་ལ་གདབ། རང་གི་སྙིང་ག་ནས་རླུང་ཅུང་ཟད་སྤྲོས་ཏེ་ཚེ་འདས་ཀྱི་སྙིང་གི་ཐིག་ལེའི་འོག་ཏུ་གནས་པ་ཆེར་འཕེལ་བ་དེས་ཐིག་ལེ་བསྐྱོད་པར་བསམས་ལ། ཧིཀ་གསུམ་བརྗོད་པས་དང་པོའི་སྐབས་སུ་ཐིག་ལེ་གྱེན་
དུ་དྲངས་ཏེ་མགྲིན་པར་སླེབ་པའི་མོས་པ་དང། གཉིས་པའི་དུས་སུ་ཚངས་བུག་དང། གསུམ་པའི་དུས་སུ་འོད་དཔག་མེད་ཀྱི་ཐུགས་ཀའི་ཧྲཱི་ཡིག་ལ་ཐིམ། དེ་ནས་ཕཊ་དྲག་པོ་ཞིག་བརྗོད་པའི་ཚེ་སྤྱི་གཙུག་གི་མགོན་པོ་

[277A]༄༅། །འོད་དཔག་མེད་དཔའ་ཆེན་གྱིས་མདའ་འཕངས་པ་བཞིན་དུ་བདེ་བ་ཅན་དུ་གཤེགས་ཏེ་སྤྲུལ་གཞི་ལ་ཐིམ། དེའི་ཐུགས་ཀ་ནས་སླར་ཡང་རང་སེམས་ཚུར་འོངས། གཤིན་པོའི་རྣམ་ཤེས་ཐིག་ལེའི་རྣམ་པ་ཅན་
སྐར་མདའ་འཕོས་པ་བཞིན་ཐོན་ཏེ་པདྨ་འདབ་མ་སྟོང་དང་ལྡན་པ་ཞིག་གི་སྦུབས་སུ་ཐེག་ཆེན་གྱི་རིགས་ཅན་དབང་རྣོན་དུ་རྫུས་ཏེ་སྐྱེས། བཅོམ་ལྡན་འདས་ཀྱི་ཞལ་མཐོང་ཞིང་ཆོས་ཉན་པས་མཐའ་ཡས་པའི་ཡོན་ཏན་གྱི་
ཚོགས་ལ་མངའ་བརྙེས་ནས་རྒྱལ་བ་འཁོར་དང་བཅས་པ་མཉེས་ཏེ་བླ་ན་མེད་པའི་བྱང་ཆུབ་ཏུ་ལུང་བསྟན། སངས་རྒྱས་ཀྱི་ཞིང་གྲངས་མེད་དཔག་ཏུ་མེད་པར་བགྲོད་ནས་ཐེག་པ་ཆེན་པོའི་ཆོས་ཉན་ཅིང་མ་དག་པའི་འགྲོ་བ་
རྣམས་སྒྲོལ་བའི་ནུས་པ་ཐོགས་མེད་དུ་ཐོབ་པའི་མོས་པ་གྱིས་ཤིག་ཅེས་བརྡའ་སྤྲད་དེ་ཧིཀ་ཚར་གསུམ་དང་ཕཊ་དྲག་པོ་ཚར་གཅིག་བརྗོད། དམིགས་ཡུལ་རིམས་སོགས་ཀྱིས་ཤི་བ་ཡིན་ན་གཤིན་པོའི་སེམས་རང་
སེམས་ལ་ཚུར་མི་བསྲེ་བར་རང་སེམས་དེ་ལ་ཕར་བསྲེ་དགོས་ཞེས་བླ་མ་དམ་པའི་ཞལ་ལས་ཐོས། རྗེས་ཀྱི་རིམ་པ་ལ་བཟང་སྤྱོད་སོགས་བསྔོ་སྨོན་ལོངས་སྐབས་དང་བསྟུན་ནས་བྱ། ཁྱད་པར། རྨད་བྱུང་བདེ་བ་ཅན་གྱི་ཞིང་
མཆོག་ནས། །ལྷ་མིའི་འདྲེན་པ་རྒྱལ་བ་འོད་དཔག་མེད། །བཀྲ་ཤིས་གྲངས་ལྡན་འཁོར་ཚོགས་རྒྱ་མཚོ་བཅས། །སྨོན་ལམ་འགྲུབ་པའི་དཔང་པོར་འདིར་བྱོན་མཛོད། །མགོན་ཁྱོད་ཐུགས་བསྐྱེད་སྨོན་ལམ་ནུས་སྟོབས་དང། །

[278B] །འདི་ནས་འཕོས་ཚེ་རྒྱལ་ཀུན་བསྔགས་པའི་ཞིང། །བདེ་བ་ཅན་དུ་རྫུས་ཏེ་སྐྱེ་བར་ཤོག་བྱང་ཆུབ་ཤིང་དྲུང་རྨ་བྱས་ལེགས་བཏེགས་པའི། །ཁྲི་སྟེང་འོད་མཐའ་ཡས་
མགོན་འཁོར་རྣམས་ལ། །ཐེག་ཆེན་ཆོས་ཀྱི་དགའ་སྟོན་འགྱེད་པའི་ཞིང། །བདེ་བ་ཅན་་སེམས་ཅན་ཀུན་ལ་མཉམ་དང་བྱང་སེམས་ལྡན། །རྒྱལ་སྲས་དཔའ་བོ་རྣམས་དང་ཐོས་སྒྲོག་སོགས། །གྲངས་མེད་བསོད་ནམས་
ཞིང་མཆོག་བཞུགས་པའི་ཞིང། །བདེ་བ་ཅན་་ས་གཞི་མཐའ་དག་རིན་ཆེན་དུ་མས་སྤྲས། །ཉམས་དགའ་ལག་མཐིལ་ལྟར་མཉམ་གསེར་རི་སོགས། །སྣ་ཚོགས་མེ་ཏོག་རྣམ་བཀྲས་ཁེབས་པའི་ཞིང། །བདེ་བ་ཅན་
ལྷ་ཡི་རྒྱན་བཟང་གོས་མཆོག་དཔག་མེད་འཕྱང། །གསེར་དངུལ་ཤེལ་སྦུག་མུ་ཏིག་བཻཌཱུར་སོགས། །རིན་ཆེན་ལྗོན་ཤིང་དུ་མས་བརྒྱན་པའི་ཞིང། །བདེ་བ་ཅན་་ཡིད་ལ་བདེ་སྟེར་ཅན་དན་སྦྲུལ་སྙིང་སོགས། །དྲི་མཆོག་དང་
ལྡན་ཆུ་རྒྱུན་ལྷུང་ལྷུང་བབ། །ཡན་ལག་བརྒྱད་ལྡན་རྫིང་བུས་ཡོངས་འགེང་ཞིང། །བདེ་བ་ཅན་་ཀ་ལ་པིངྐ་རི་སྐེག་ཁྲུང་ཁྲུང་བཞད། །ཤང་ཤང་ཏེའུ་དང་རྨ་བྱ་ངང་དུར་སོགས། །ཡིད་འོང་འདབ་ཆགས་སྐད་སྙན་བྱིན་པའི་ཞིང་
བདེ་བ་ཅན་་བགམ་མངོན་མཐོའི་གཞལ་མེད་ཁང་བཟང་ནི། །ལྷ་ཡི་སྟན་དང་སྔས་འབོལ་དུ་མས་མཛེས། །ཉེར་མཁོའི་ཡོ་བྱད་གང་འདོད་འབྱུང་བའི་ཞིང། །བདེ་བ་ཅན་་གདུགས་དང་རྒྱལ་མཚན་བ་དན་ཉེར་མཛེས་

[279A]༄༅། །ཞིང། །སིལ་སྙན་པི་ཝང་གླིང་བུ་ཕེཀ་རྡོབ་སོགས། །ལྷང་ལྷང་སྒྲོག་ལས་ཆོས་སྒྲ་འབྱུང་བའི་ཞིང། །བདེ་བ་ཅན་་ལྷ་ཡི་སྤོས་ཆར་མེ་ཏོག་སྣ་ཚོགས་དང། །རིན་ཆེན་སྣ་བདུན་ལྷ་ཡི་ཙན་དན་ཕྱེ། །ལྡ་ལྡི་ཕྱི་ཕུར་
དུ་མས་མཛེས་པའི་ཞིང། །བདེ་བ་ཅན་་ལྷ་ལམ་འཆི་མེད་བླ་བྲེ་ལེགས་བྲེས་ཤིང། །བསིལ་ཡབ་རིན་ཆེན་དོ་ཤལ་མགུལ་རྒྱན་སོགས། །དཔག་ཡས་ངོ་མཚར་དུ་མས་ཁྱད་འཕགས་ཞིབ། །བདེ་བ་ཅན་་པདྨ་དཀར་པོ་ཨུད་ལ་ཀུ་མུ་
ཏ། །ཨུ་དུམ་ཝ་ར་གུར་གུམ་ལ་སོགས་པས། །ལྷ་དང་ལྷ་མོས་དུས་ཀུན་མཆོད་པའི་ཞིང། །བདེ་བ་ཅན་་ཡིད་འཕྲོག་གཟུགས་མཛེས་ལང་ཚོ་དར་བབ་པའི། །དཔལ་མོ་ལེགས་སྐྱེས་མ་སོགས་བྱེ་བ་བརྒྱས། །གླུ་ལེན་རྣམ་མང་
རྩེ་དགས་རོལ་བའི་ཞིང། །བདེ་བ་ཅན་་ཞིང་ཁམས་རབ་འབྱམས་མཐའ་ཡས་མུ་མེད་ནས། །རྫུ་འཕྲུལ་མངོན་ཤེས་མཐུ་ལྡན་རྒྱལ་སྲས་རྣམས། །བྱོན་ནས་ཁྱོད་གསུང་ངོམས་མེད་ཉན་པའི་ཞིང། །བདེ་བ་ཅན་་མགོན་ཁྱོད་རྒྱུན་
ཆད་མེད་པར་ཆོས་རྔ་རྡུང། །ཆོས་ཀྱི་དུང་འབུད་ཆོས་ཀྱི་རྒྱལ་མཚན་སྒྲེངས། །ཆོས་ཀྱི་བ་དན་ཆེན་པོ་འཛིན་པའི་ཞིང། །བདེ་བ་ཅན་་སྐྱེས་མ་ཐག་ཏུ་གཟུངས་སྤོབས་ཏིང་འཛིན་སོགས། །ཡོན་ཏན་དཔག་ཏུ་མེད་པ་མངོན་གྱུར་ཏེ། །འོད་
དཔག་མེད་སོགས་ཕྱོགས་བཅུའི་སངས་རྒྱས་རྣམས། །མཉེས་པར་བྱེད་ཅིང་བཀའ་ལུང་ནོད་པར་ཤོག་གདམས་པའི་དོན་རྣམས་ཇི་བཞིན་ཁོངས་ཆུད་དེ། །སྐད་ཅིག་རེ་རེ་ལ་ཡང་སངས་རྒྱས་ཀྱི། །རབ་འབྱམས་ཞིང་དུ་ཐོགས་

[280B] །བགྲོད་ནས་རླབས་ཆེན་སྤྱོད་པ་རྫོགས་བྱེད་ཤོག་ཤུགས་དྲག་བརྩེ་བ་ཆེན་པོས་ཀུན་བསླངས་ཏེ། །མ་དག་ཞིང་དུ་ཕྱིན་ནས་སེམས་ཅན་རྣམས། །རང་རང་སྐལ་བ་ཇི་བཞིན་ཆོས་བསྟན་ནས། །རྒྱལ་བས་
བསྔགས་པའི་ལམ་ལ་འགོད་པར་ཤོག་ཅེས་བརྗོད་ལ་དགེ་རྩ་བདེ་བ་ཅན་དུ་སྐྱེ་བའི་རྒྱུར་འདུན་བ་དྲག་པོས་བསྔོ། །དེ་དག་ཀྱང་སྒྲོལ་མ་འདོན་པ་ལྟ་བུ་མ་ཡིན་པར་ཆིག་གི་གཅོད་མཚམས་གསལ་ཞིང་གོ་བདེ་བ་དང་བ་འདྲེན་པའི་ཐབས་
སུ་གྱུར་བ་ཞིག་བྱའོ། །དེ་ལྟར་རང་གིས་རྙེད་བཀུར་དོན་དུ་མི་གཉེར་པར་ཀུན་སློང་རྣམ་དག་གི་སྒོ་ནས་འཕོ་བས་མཚམས་སྦྱར་བ་ལ་བརྟེན་ནས་གཤིན་པོ་ལ་བག་ཆགས་ཁྱད་པར་ཅན་འཇོག་ནུས་པས་མིར་སྐྱེ་བ་དོན་ཡོད་པར་བྱས་
སྙམ་དུ་དགའ་སྤྲོ་དང་ཡིད་ཆེས་ཀྱི་དད་པ་གལ་ཆེ། འདུན་པས་སྦྱོང་བ་དང། ལས་ལ་སྦྱར་བ། གཞན་ལ་འཕོ་པ་འདེབས་པ་གང་གི་སྐབས་སུའང་ཐད་ཀ་ཐད་ཀའི་དམིགས་རྣམ་གསལ་ཞིང་ཐེ་ཚོམ་མེད་པར་དེ་དང་དེར་
བློས་ཐག་གཅོད་པ་གལ་ཆེའི། ཡིད་ཆེས་མེད་པར་ཐེ་ཚོམ་དང་བཅས་དག་ཞིང་དུ་སྐྱེ་བའི་རྒྱུ་ཚོགས་མ་ཚང་བ་མེད་པར་བསྒྲུབས་ཀྱང། འདྲེན་པ་འོད་དཔག་མེད་ཀྱི་ཞལ་མཇལ་བ་དང་གསུང་ཐོས་པའི་སྐལ་བ་ཐོབ་པ་ལ་
པདྨོའི་སྦུབས་སུ་མི་ལོ་ལྔ་བརྒྱ་ཐོགས་པར་གསུངས། དམ་ཚིག་ཏུ་འཆི་ཁ་མ་དང་རོ་སོགས་མཐོང་དུས་འཕོ་བའི་དམིགས་སྐོར་རེ་བྱེད། རང་གི་སྤྱི་བོ་ཡ་ཐེམ་སོགས་ལ་མ་ཐུག་པ་བྱ། སྤྱིར་གང་ཟག་ཐ་མལ་བ་འཆི་བ་

[281A]༄༅། །ལ། ཚེ་ཟད་ནས་འཆི་བ་དང། ཚེ་སྔོན་མའི་བསོད་ནམས་ཀྱི་མཐུ་ཙམ་ལས་ཚེ་འདིར་བསོད་ནམས་ཡེ་མ་བསགས་པས་བསོད་ནམས་ཟད་ནས་འཆི་བ་དང། ཚེ་མ་ཟད་ཅིང་བསོད་ནམས་བསགས་
ནའང། དཀོན་མཆོག་དང་ཕ་མ་དང་བླ་མ་དང་དྲིན་ཆེ་བའི་མི་ལྟ་བུའི་ཡུལ་གཉན་པོ་དང། སྐྱེ་བོའི་ཚོགས་མང་པོ་ལ་གནོད་པ་བྱས་པ་ལྟ་བུ་སྡིག་པ་ཚབས་ཆེན་བྱས་པས་ཚེ་དང་བསོད་ནམས་མ་ཟད་ཀྱང་ལས་ཟད་ནས་འཆི་བ་དང་
མི་འཕྲོད་པའི་ཟས་ཟ་བ། འདོད་པ་བསྟེན་དྲགས་པ་སོགས་ཡ་ང་བ་མ་སྤངས་པའི་གློ་བུར་གྱི་རྐྱེན་གྱིས་འཆི་བ་རྣམས་སུ་ཡོད་པས། ཚེ་བསོད་ལས་གསུམ་ཆར་ཟད་ན་བཟློག་ཏུ་མེད། ཚེ་ཟད་པ་ལ་ཚེ་སྒྲུབ་སོགས་དང། བསོད་
ནམས་ཟད་པ་ལ་བསོད་ནམས་རྒྱ་ཆེན་པོ་གསོག་པ་དང། ལས་ཟད་པ་ལ་སྡིག་ལྟུང་འགྱོད་པ་དྲག་པོས་བཤགས་ཤིང་བསྡམས་པ་སོགས་ཀྱིས་འཆི་བ་བླུ་ཐུབ་པར་གསུངས། འཆི་ལྟས་བརྟག་པ་ལ་ལུས་ཀྱི་སྒོ་ནས་མཚན་
མ་དང་དབྱིབས་སྣ་ཚོགས་ལ་བརྟག་ཚུལ་དང། གྲིབ་མའི་གཟུགས་ལ་སོགས་པ་ལ་བརྟག་ཚུལ་དང། སེམས་ཀྱི་འཆར་སྒོ་ལ་བརྟག་ཚུལ་དང། རྨི་ལམ་ལ་བརྟག་ཚུལ་སོགས་རྒྱུད་དང་གྲུབ་ཆེན་གྱི་གཞུང་རྣམས་སུ་མང་
དུ་གསུངས་ཀྱང། ཐམས་ཅད་ཀྱི་ནང་ནས་རླུང་ལྟས་བརྟག་པ་འདི་གལ་ཆེ་བར་གསུངས་པས། སྡོམ་འབྱུང་ལས་ཟླ་བ་རེ་རེའི་ཡར་ངོ་ནས་བཟུང་སྟེ་སྣ་བུག་གཡས་གཡོན་གྱི་རླུང་རྒྱུ་ཚུལ་གྱི་ཁྱད་པར་གསུངས་པ་རྣམས་བདག་གི་རྣམ་འདྲེན་

[282B] འཆི་བླུ་ལས། འཁོར་བར་སྲོག་ལས་གཅེས་པ་ནི། །ཅི་ཡང་ཡོད་པ་མ་
མཐོང་སྟེ། །དེ་བས་མྱུར་དུ་ཐབས་མང་པོས། །འཆི་བ་བསླུ་བ་ཀུན་ཏུ་སྤྱོད། །ཅེས་པ་ནས། འཆི་བའི་མཚན་ཉིད་ལས་རིང་ནས། །ཤེས་པར་བྱས་ནས་རིགས་པས་བཅོས། །སྤྱི་བོར་ཐོག་ནི་བབས་པ་ལ། །རབ་ཏུ་མཁས་ཀྱང་
ཅི་བྱར་ཡོད། །ཅེས་གསུངས་པ་བཞིན་འཇིག་རྟེན་ན་སྲོག་ལས་གཅེས་པ་གཞན་མེད་པས་སྔོན་གོང་རིང་མོ་ནས་འཆི་ལྟས་ཀྱི་མཚན་མ་ཤེས་པར་བྱས་ནས་འཆི་བ་བསླུ་བའི་ཐབས་ཀྱིས་བཅོས་དགོས་ཤིང། འཆི་བ་ལ་བབས་
པའི་ཚེ་ན་ཐོག་བབས་པ་བཞིན་བཅོས་ཐབས་མེད། འཆི་བ་བསླུ་བའི་ཐབས་ནི། བླ་མ་དང་ཕ་མ་དང་རང་ལ་དྲིན་ཤིན་ཏུ་ཆེ་བའི་དཔོན་པོ་དང་གྲོགས་ལྟ་བུ་ལ་སྒོ་གསུམ་གྱིས་བསྙེན་བཀུར་བྱེད་ཅིང། འཇིགས་པ་ལས་སྐྱོབ་པ་དང་ཕན་འདོགས་
པ། སྐུ་གསུང་ཐུགས་ཀྱི་རྟེན་བཞེངས་པ། གཙུག་ལག་ཁང་དང་མཆོད་རྟེན་ཉམས་པ་གསོ་བ། དེ་དག་ལ་མཆོད་པ་རྒྱ་ཆེན་པོ་བྱེད་པ། དགེ་འདུན་གྱི་སྡེ་ལ་ནར་མའི་འཚོ་བ་སྦྱོར་བ། ལམ་འཕྲང་དང་ཟམ་པ་འཆོས་བ། གསོད་པར་
ངེས་པའི་མི་དང་དུད་འགྲོ་སོགས་ཀྱི་སྲོག་སྐྱོབས་པ། བཙོན་རར་ཆུད་པ་གཏོང་བ། མུ་གེ་དང་དམག་དང་ནད་དང་སྡུག་བསྔལ་གྱིས་ཉམ་ཐག་པའི་སེམས་ཅན་རྣམས་ལ་ཟས་གོས་སྨན་འཚོ་བའི་ཡོ་བྱད་སོགས་ཀྱི་སྦྱིན་པ་གཏོང་

[283A]༄༅། །བ་དང་མགོན་སྐྱབས་བྱེད་པ་དང་སྐྱབས་འགྲོ། སྡོམ་པ་གསུམ་གྱི་བསླབ་ཁྲིམས་བླང་ནས་བསྲུང་བ། མདོ་སྡེ་ཟབ་མོ་ཀློག་པ། དཀྱིལ་འཁོར་འབྲི་བ་དང་མཆོད་པ། སྦྱིན་སྲེག་དང་གཏོར་མ་དང་ཚོགས་
འཁོར། གཟུངས་སྔགས་ཟབ་མོ་བཟླ་བ། ཚེ་ལྷ་སོགས་ཀྱི་སྒོམ་བཟླས། རྡོར་བཟླས་དང་རླུང་བུམ་པ་ཅན་བསྒོམ་པ། སྟོང་ཉིད་བསྒོམ་པ། ལྕེ་ཆུང་གི་བདུད་རྩི་མྱང་བ། པདྨ་རཱ་ཀ་ཨིནྡྲ་ནཱི་ལ། བཻཌཱུར་ཡ་སོགས་ནོར་
བུ་ཆེན་པོ་ལུས་ལ་འཆང་བ་དང། བཅུད་ལེན་གྱི་སྨན་བསྟེན་པ་སོགས་མཐའ་ཡས་པ་ཞིག་ཡོད་ལ་དེ་ལྟར་འཆི་བ་བསླུ་བའི་ཐབས་ནི་དོན་ཆེ་བ་ཡིན་པས་སྒོ་སྣ་ཚོགས་ནས་འབད། དེ་ལྟར་འབད་ཀྱང་མི་ཟློག་པར་འཆི་བའི་
མཚན་མ་ངེས་པར་ཤར་ན་བླ་མའི་མན་ངག་ལས་འབྱུང་བ་ལྟར་འཆི་ལྟས་ཞིབ་ཏུ་བརྟགས་ཏེ་ཟླ་བ་དང་ཆོས་གྲངས་སོགས་མ་ནོར་བར་བྱས་ནས་ཡོ་བྱད་གང་ཡོད་ཆོས་ཕྱོགས་སུ་བཏང་སྟེ་ཆགས་ཞེན་གཞི་མེད་དུ་བྱས་ནས་རིམས་
ལ་སོགས་པའི་ནད་དྲག་པོ་མ་ཕོག་པའི་གོང་དུ་ཟླ་བ་དྲུག་ཙམ་ནས་འཕོ་བ་བྱ་བའམ་ནད་ལ་སོགས་པ་ཕོག་ཀྱང་ལུས་ཟུངས་མ་ཟད་པའི་མཚམས་སུ་ཞག་བདུན་ཙམ་གྱི་ཚོད་ནས་བྱ་དགོས་ཀྱི་འཆི་ལྟས་མ་བྱུང་གོང་དུ་འཕོ་བ་བྱས་
ན། ཕུང་པོ་སངས་རྒྱས་ལྔ་བདག་ཉིད། །དེ་ལ་བརྙས་བྱེད་བརྒྱད་པ་ཡིན། །ཞེས་གསུངས་པ་ལྟར་གྱི་རྩ་ལྟུང་བརྒྱད་པ་དང་རང་ལ་དམ་པ་འཚང་རྒྱ་མངའ་བས་ལྷ་བསད་པའི་ཉེས་པ་འབྱུང་ངོ། །དག་པའི་ཞིང་ཁྱད་པར་ཅན་དུ་

[284B] བླ་མ་ལ་དམ་ཚིག་ཉམས་པ་དང། ཚེ་འདིའི་གཉེན་ལུས་ལོངས་སྤྱོད་ལ་ཆགས་པ་དང། དབང་མ་ཐོབ་པ་དང། དམ་ཚིག་མི་སྲུང་བ་རྣམས་ཡིན་ཏེ། དམ་ཚིག་སྤྱི་དང་ཁྱད་པར་བླ་མའི་
དམ་ཚིག་ཉམས་ན་གང་གིས་ཀྱང་སྐྱོབ་མི་ནུས་པར་གསུངས་པས་འཕོ་མི་ཐུབ། གཉེན་ཉེ་དུ་གྲོགས་མཛའ་དགའ་ཇི་ལྟར་ཡོད་ཀྱང་ཚོམས་ལས། མཛའ་བ་ཡུན་རིང་འཁོད་འཁོད་ནས། །འཆི་བས་སོ་སོར་འབྲལ་འགྱུར་
ཏེ། །མྱ་ངན་ཆེན་པོ་ལྡང་བར་འགྱུར། །དེ་ཡང་འཇིག་རྟེན་འདི་ན་ངེས། །ཞེས་གསུངས་པ་ལྟར་འཆི་བདག་གི་ཕོ་ཉ་སླེབས་པ་ན་ཕན་ཚུན་གཏན་བྲལ་དུ་གྱུར་ནས་མྱ་ངན་ཆེན་པོ་ལྡང་བ་མཆོག་དམན་པར་མ་ཀུན་གྱི་ཐོག་ཏུ་ཡོད་པ་
དང། ལྷན་ཅིག་སྐྱེས་ཤིང་གཅེས་པར་བསྐྱངས་པའི་ལུས་འདི་ཉིད་ཀྱང་མཐའ་མར་འཆི་བདག་གིས་བཅོམ་ནས་མེར་བསྲེག་པའམ། བྱ་ཁྱིས་ཟ་བ་ལས་འོས་མེད་པས་འདི་བདག་གིར་བཟུང་ནས་ཆགས་པ་ནི་དུར་ཁྲོད་ཀྱི་རོ་
མི་གཙང་བ་བདག་གིར་བཟུང་བ་དང་ཁྱད་པར་མི་འདུག་ནོར་ལོངས་སྤྱོད་ཅི་ཙམ་བསགས་ཀྱང་མཐར་འཛད་པར་མ་ཟད་སྦྲང་མའི་སྦྲང་རྩི་བཞིན་དུ་རང་གིས་ལོངས་སྤྱོད་པའི་ངེས་པའང་མེད་ཅིང་ངན་སོང་དུ་འགྲོ་བ་ནི་མཉན་ཡོང་
ཀྱི་དགེ་སློང་ཞིག་ཆགས་ཞེན་དང་བཅས་ཏེ་ཤི་བའི་འོག་ཏུ་ཡི་དྭགས་སུ་སྐྱེས་ནས་ཆོས་གོས་དང་ལྷུང་བཟེད་ལ་འཐམས་ཤིང་འདུག་པ་ལ་སངས་རྒྱས་ཀྱིས་ཆོས་གསུང་ནས་ཡོ་བྱད་དགེ་འདུན་ལ་ཕུལ་ཀྱང་ད་དུང་ཡི་དྭགས་རྫུ་

[285A]༄༅། །འཕྲུལ་ཆེན་པོར་སྐྱེས་པ་དང། ཚོང་དཔོན་ཞིག་རང་གི་ནོར་ལ་ཆགས་ནས་ཤི་བའི་འོག་ཏུ་སྦྲུལ་གདུག་པ་མི་སྡུག་པ་མཐོང་ཚད་བརླག་པ་ཞིག་ཏུ་སྐྱེས་པ་ལྟ་བུ་ཡིན་པས་ཆགས་ཞེན་དང་བཅས་ཏེ་ཤིན་སྐར་ཁུང་
དུ་འགྲོ་བའི་མིའི་སྐེ་ལ་རྡོ་བཏགས་པ་ལྟར་དག་ཞིང་དུ་མི་སྐྱེ་བར་མ་ཟད་ངན་སོང་དུ་འགྲོ་བ་ལས་འོས་མེད། དབང་མ་ཐོབ་ན་འཕོ་བའི་རྣལ་འབྱོར་བསྒོམ་མི་རུང་སྟེ། འཕོ་བའི་རྣལ་འབྱོར་རྫོགས་རིམ་གྱི་ཡན་ལག་ཡིན་ལ། དབང་
མ་ཐོབ་པར་བསྐྱེད་རྫོགས་ཀྱི་རྣལ་འབྱོར་ལ་ཞུགས་ན་དངོས་གྲུབ་གང་ཡང་མི་ཐོབ་པ་ནི། དཔལ་ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། །ཅེས་སོགས་ཀྱི་དངོས་གྲུབ་ཐོབ་ཀྱང་ཞེས་པ་ནི་ནམ་མཁར་འཕུར་བ་
སོགས་ཀྱི་དངོས་གྲུབ་ཐོབ་ཀྱང་ངན་འགྲོར་འགྲོ་བར་གསུངས་ཤིང་མཁའ་འགྲོའི་བཀའ་ཆད་ཀྱང་འབྱུང། དེར་མ་ཟད་མན་ངག་མ་ཐོབ་ཅིང་འདུན་པས་སྦྱང་བ་སྔོན་དུ་མ་སོང་བར་རང་གཞན་ལ་འཕོ་བ་འདེབས་ན་ཆོས་ལ་དབང་ཟ་བའི་ཉེས་པ་
འབྱུང་ངོ། །བླ་མ་ལ་གུས་ཤིང་ངེས་འབྱུང་སྐྱོ་ཤས་ཆེ་བ་དང། འཕོ་བའི་མན་ངག་ལེགས་པར་ཐོབ་ཅིང་འདུན་པས་སྦྱངས་ནས་ལེགས་པར་འབྱོངས་པའི་གང་ཟག་གིས་ནི་རང་གཞན་ལ་འཕོ་བ་ཆོ་ག་བཞིན་དུ་ཚུལ་བཞིན་བྱས་པས་ངེས་པར་
འཕོ་ཐུབ་ཅིང། གསང་སྔགས་ཀྱི་སྐབས་སུ་ནུས་པ་ཐོབ་པའི་རྣལ་འབྱོར་པས་མངོན་སྤྱོད་དྲག་པོའི་ལས་ཀྱིས་དགྲ་བོ་བསྒྲལ་ནས་དག་ཞིང་དུ་གནས་སྤོར་ནུས་པ་དང་མཚུངས་སོ། །ཕན་ཡོན་ནི། ཁ་སྦྱོར་གྱི་ལུང་གོང་དུ་དྲངས་པ་དང་དེའི་

[286B] འདི་ལྟར་འདམ་ལས་སྐྱེས་པ་ཡི། །པདྨ་དྲི་མེད་ཡིད་འོང་བ། །དེ་བཞིན་ལུས་ཀྱི་འདམ་ལས་ནི། །ཡེ་ཤེས་སྐུ་ནི་འདོང་བཞིན་འགྲོ། །ཞེས་ཉིན་རེ་བཞིན་བྲམ་ཟེ་སྡིག་པ་མི་བྱེད་པ་རྣམས་གསོད་པ་དང། མཚམས་མེད་ལྔ་བྱེད་པ་
དང། བརྒུ་འཕྲོག་གིས་མ་བྱིན་ལེན་དང། འདོད་པས་ལོག་པར་གཡེམ་པ་བྱེད་པ་ཡིན་ཡང། སྤྱི་གཙུག་གསེར་གྱི་སྒོ་ནས་འཕོ་བའི་ལམ་འདིས་ནི་གྲོལ་བར་འགྱུར་ཏེ། གྲོལ་བའི་དོན་ཡང་འཕོ་བ་བྱས་པའི་མཐུས་གནས་
སྐབས་སྔོན་གྱི་སྡིག་པས་གོས་ཀྱང་ངན་སོང་དུ་འགྲོ་བར་མི་འགྱུར་ཞིང། དག་པའི་ཞིང་གི་བདེ་འགྲོ་ལ་སོགས་པར་སྐྱེས་ནས་སངས་རྒྱས་བྱང་སེམས་དང་མཇལ་ནས་སྲིད་པ་འཁོར་བའི་སྐྱོན་ཉོན་མོངས་པ་དང་ལས་དང་
ནད་དང་རྒ་བ་སོགས་ཀྱི་སྐྱོན་རྣམས་རྩད་ནས་འབྱིན་པའི་ཐབས་བསྒྲུབ་པས་སྐྱོན་དེ་དག་ལས་རིང་དུ་གྲོལ་བར་འགྱུར་ཏེ། འདི་ལྟར་དཔེར་ན་འདམ་ལས་སྐྱེས་པའི་པདྨ་དེ་དང་པོར་འདམ་གྱིས་གོས་ཀྱང་འདམ་གྱི་སྟེང་དུ་འཐོན་ནས་
འདམ་གྱིས་གོས་པ་མེད་པར་གཟི་བརྗིད་དྲི་མ་མེད་པ་ཡིད་དུ་འོང་བ་དང་ལྡན་པ་འབྱུང་བ་དེ་བཞིན་དུ་འཕོ་བ་མ་བྱས་པའི་ཚེ་སྔོན་གྱི་ལུས་ཀྱི་གནས་སྐབས་ཀྱི་སྡིག་པས་གོས་ཀྱང་འཕོ་བ་བྱས་པས་སྔོན་གྱི་སྡིག་པའི་འདམ་དེས་མི་
གོས་ཤིང་གནོད་པ་མེད་པར་དེའི་གསེབ་ལས་ནི་གཉུག་མའི་ཡེ་ཤེས་ཡིད་ཀྱི་རང་བཞིན་གྱི་སྐུ་ཞེས་གདགས་པའི་སེམས་དེ་ནི་རང་གང་འདོད་པ་བཞིན་གྱི་བདེ་འགྲོའི་གནས་སུ་འགྲོ་ཞིང་སྤྱོད་པར་འགྱུར་བར་གསུངས་པས་ཚུལ་

[287A]༄༅། །དེ་ལྟ་བུ་ལ་དགོངས་ནས་འཕོ་བའི་གདམས་པ་འདིའི་སྐབས་སུ་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས། ཚུལ་འདི་སྡིག་ཅན་བཙན་ཐབས་འཚང་རྒྱའི་ཐབས། །མ་བསྒོམ་འཚང་རྒྱ་འཕོ་བའི་མན་ངག་ཅེས། །
བླ་མེད་རྒྱུད་སྡེའི་སྙིང་པོ་བསྡུས་པ་ཡིན། །ཞེས་བསྔགས་བརྗོད་མཛད་པ་བཞིན་རང་གཞན་ལ་ཕན་པའི་ཐབས་སུ་ཅི་ནས་ཀྱང་ཕྱག་ལེན་ལ་ཐེབས་པ་ཞིག་གནང་བར་རིགས་ཅེས་རང་གཞན་ཀུན་ལ་གསོལ་བ་འདེབས་སོ། །ཁ་ཅིག་
དེ་དག་ལ་ཅིར་ཡང་མི་སེམས་པར་སྐྱེ་བོ་བརྒྱ་ཕྲག་དུ་མ་ཚོགས་པ་ལ་ལུང་ཙམ་བྱས་ནས་ཧིག་དྲག་པོ་རྒྱབ་པས་དྲན་མེད་དུ་བརྒྱལ་བའམ་སྤྱི་བོ་སྐྲངས་ན་ཡ་མཚན་དུ་འཛིན་ཅིང་ཆོག་པར་བྱེད་པ་ནི་བསོད་ནམས་དམན་པའི་རྟགས་
སུ་གསུངས་སོ། །དེང་སང་བླ་མ་མ་བསྟེན་པར་དཔེ་ཆ་ལ་སློབ་དཔོན་བཅོལ་ནས་ཉམས་ལེན་བྱེད་མཁན་མང་བས། དེ་ནི་བརྒྱུད་པའི་བྱིན་རླབས་མེད་ཅིང་ཆོས་ལ་དབང་ཟ་བ་དང་རང་གཞན་གཉིས་ཀར་ཕན་པ་མི་འབྱུང་ལ། རྒྱུད་
མེད་ཆོས་ཀྱིས་རྒྱལ་ཁམས་འགེང་ཉེན་ཡོད་པས་དཔེ་འདི་སུ་ཐོད་ཐོད་ལ་མི་སྟོན་པ་གལ་ཆེ་སྙམ་མོ། །ཨེ་མ། མ་དག་ཉེས་པའི་དྲི་མ་འཁྲུད་བྱེད་ཅིང། །ཞིང་མཆོག་ཐར་པའི་གླིང་དུ་མྱུར་བགྲོད་ཐབས། །གསང་ཆེན་ཁྱད་ཆོས་བསྐལ་
མང་ཉེར་བསྒྲུབས་པའི། །ལེགས་བྱས་མཐུས་རྙེད་སྐལ་བཟང་ཡིད་ཀྱི་དཔྱིད། །སྲིད་ཞིའི་མཛེས་སྡུག་ཉིང་ཁུ་ཡོད་དོ་ཅོག་གཅིག་ཏུ་སྤུངས་པ་འདྲ་བའི་བདེ་ལྡན་ཞིང། །དེ་ཡི་མགོན་པོ་འོད་སྣང་མཐའ་ཡས་པའི། །ཞལ་བཟང་བལྟ་

[288B] །སྟོབས་འབྱོར་མངའ་ཐང་འཁོར་གཡོག་ཀུན་འཛོམ་ཀྱང། །བློ་དང་བརྩོན་པ་ཞན་པས་དོན་མེད་དང། །མི་ཚེ་ཟད་བྱེད་ཕྱུགས་ལས་ཕྱུགས་རྣམས་ལ། །སྙིང་ནས་ཁྲེལ་གད་མངོན་སུམ་འཕྱ་བ་བཞིན་
མཛེས་མཛེས་ནགས་ཚལ་འཁྲིགས་པའི་ལྡིང་ཁང་དུ། །ཟིམ་ཟིམ་ལྟ་སྟང་ངང་ལས་མ་གཡོ་བར། །ཟབ་ཟབ་བཙན་ཐབས་འཚང་རྒྱ་འཕོ་བའི་ལམ། །གསལ་གསལ་ཏིང་འཛིན་བཟང་པོས་བསྒྲུབ་མཛོད་དང། །ནམ་ཞིག་འདི་སྣང་འགག་
ཚེ་བླ་མ་ལྷ། །མངོན་སུམ་བྱོན་ནས་བུ་བུ་ཚུར་ཤོག་ཅེས། །གདུགས་དང་རྒྱལ་མཚན་མེ་ཏོག་ཆར་བཅས་པས། །བདེ་ལྡན་ཞིང་དུ་འཁྲིད་པར་སོམ་ཉི་ཅི། །ཁམས་གསུམ་ལུས་ཅན་ཀུན་གྱི་མ་འདྲིས་པའི། །མཛའ་བཤེས་དམ་པ་
དཀྱིལ་འཁོར་རྒྱ་མཚོའི་མགོན། །རྒྱལ་བའི་ཞལ་སྐྱིན་བླ་མ་རྣམ་གསུམ་གྱི། །སྐུ་དྲིན་བྱང་ཆུབ་བར་དུ་གཞལ་ནུས་མིན། །རྒྱུད་ཆེན་སྙིང་པོ་དག་ཞིང་སྤོར་བའི་གཏམ། །ཤེས་ཀྱི་ཁེ་དང་ལོ་གྲགས་འདོད་པ་ཡིས། །མ་བྱས་རང་མཉམ་
བློ་དམན་ཐོས་ཉུང་དག་དོན་ཆེན་དཀའ་ཚེགས་ཆུང་བས་འགྲུབ་ཕྱིར་ཡིན། །ཡབ་རྗེའི་བཀའ་སྲོལ་གསལ་བྱེད་མཁས་རྣམས་ཀྱི། །གསུང་ལས་བཏུས་ནས་བརྩམས་འདི་རྣམ་དཔྱོད་ཀྱི། །མིག་ཟུམ་རྣམས་ལ་གཞར་ཡང་མི་
མཁོ་མོད། །བློ་གྲོས་རྣམ་བཀྲ་འགའ་ལ་ཕན་པའང་སྲིད། །ཡོངས་འཛིན་དེད་དཔོན་རྗེས་བསྙེགས་དོན་མཐུན་དག་ལྷག་བསམ་མི་དམན་དར་དཀར་ལྷབ་ལྷུབ་འཕྱར། །བླང་དོར་དྲི་བཞོན་གྱིས་བསྐུལ་དག་ཞིང་གི་རྒྱ་མཚོར་

[289A]༄༅། །མྱུར་འཇུག་སྨོན་འབྲས་ལྷུར་མངོན་ཤོག་ཅེས་སྡིག་པོ་ཆེ་བཙན་ཐབས་སུ་འཚང་རྒྱ་བའི་མན་ངག་བདེ་ལྡན་ཞིང་དུ་བགྲོད་པའི་ནོར་བུའི་ཐེམ་སྐས་ཞེས་བྱ་བ་འདི་ནི། མི་རྗེ་ཨ་ཁས་གུང་ཚེ་དབང་རྡོ་རྗེའི་ཤོག་མང་དུ་ཐོས་ཤིང་སྡོམ་པ་གསུམ་ལ་གཅེས་སྤྲས་སུ་
བྱེད་པ་ཆིང་སྦི་ཤི་རིལ་ཐུ་ཆོས་རྗེ་ཏཱ་བླ་མ་ངག་དབང་སྦྱིན་པས་བསྐུལ་བ་དང། གསུང་རབ་ལ་མ་སྦྱངས་ཡང་གཞན་དོན་ལ་རིངས་པའི་ལྷག་བསམ་ཅན་མང་པོ་ལའང་ཕན་གདགས་པར་འདོད་པའི་བསམ་པས། ་སྣང་བ་མཐའ་ཡས་ངུར་སྨྲིག་གི་ཟློས་གར་ཅན་པཎ་ཆེན་ཐམས་ཅད་
མཁྱེན་གཟིགས་ཆེན་པོ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོའི་དྲུང་ནས་རྗེ་རང་ཉིད་ཀྱིས་མཛད་པའི་འཕོ་བའི་ལུང་བཀའ་དྲིན་དུ་ཐོབ་ཅིང། མཁས་ཤིང་གྲུབ་པའི་དབང་ཕྱུག་རྡོ་རྗེ་འཆང་ཕ་བོང་ཁ་པ་མཁན་ཆེན་རྒྱ་མཚོ་མཐའ་ཡས་དཔལ་བཟང་པོ་དང། འདི་སྣང་ཆོས་བརྒྱད་ཀྱི་སྤྲོས་པ་
སྨྱོན་པའི་ཟློས་གར་ལྟར་གཟིགས་ནས་དབེན་པའི་རི་སུལ་དུ་སྒྲུབ་པ་སྙིང་པོར་མཛད་པ་བཀའ་དྲིན་མཚུངས་མེད་རྗེ་ངག་དབང་སྦྱིན་པའི་ཞལ་སྔ་ནས་ལས་འཕོ་བའི་མན་ངག་ཐོབ་པའི་་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་གྱིས་འཇམ་མགོན་རིང་ལུགས་འཛིན་པའི་མཁས་
གྲུབ་འགྲན་ཟླ་མེད་པ་མང་པོའི་གསུང་བྱིན་བརླབས་ཅན་རྣམས་ཕྱོགས་བསྒྲིགས་སུ་རབ་བྱུང་བཅུ་བཞི་པའི་གྱི་ཆོའུ་ཞེས་པ་ས་མོ་གླང་ལོའི་ཟླ་་ཚེས་་དགེ་བར་བྱང་ཕྱོགས་ཆེན་པོ་ཧོར་ཡུལ་གྱིས་ཡི་ཐིག་ལེའི་མཛེས་རྒྱན་གནས་མཆོག་བསོད་ནམས་ཀུན་སྡུད་གླིང་གི་བླ་བྲང་ཆེན་མོའི་གཟིམས་ཆུང་
བཀའ་བསྟན་གྱི་གླེགས་བུ་མངོན་པར་འཁྲིགས་པའི་ཁང་བཟང་དུ་སུག་ལས་སུ་སྤེལ་བ་འདིས་ཀྱང་རང་གཞན་ཀུན་ལ་ཕན་ཐོགས་རྒྱ་ཆེན་པོ་བྱུང་བའི་རྒྱུར་གྱུར་ཅིག་    ༈    རང་ཡི་དམ་གང་ཡང་རུང་བའི་ང་རྒྱལ་ལ་

[290B] རྩ་རྒྱུད་བླ་མ་ཡི་དམ་དཀོན་མཆོག་གསུམ། །དཔའ་བོ་མཁའ་འགྲོ་ཆོས་སྐྱོང་བསྲུང་མའི་ཚོགས། །དམིགས་ཡུལ་འདི་ཉིད་དམ། དག་གམ། རྣམས་ནད་གདོན་བར་ཆད་ལས། །བསྲུང་སྐྱོབ་མཆོག་ཐུན་
དངོས་གྲུབ་སྩལ་དུ་གསོལ། །ཡི་དམ་གྱི་རྩ་སྔགས། སྙིང་པོ། ཉེ་སྙིང་མང་ཉུང་ཇི་ལྟར་རིགས་པ་དང། རྒྱལ་བ་སྲས་བཅས་རྣམས་ཀྱི་བྱིན་རླབས་དང། །བླ་མ་ཡི་དམ་བསྲུང་མའི་མཐུ་སྟོབས་ཀྱིས། །འགྲོ་བ་འདི་ཉིད་་བདག་གིས་བསྲུང་
ཟིན་གྱི། །འདི་ལ་སུས་ཀྱང་གནོད་འཚེ་མ་བྱེད་ཅིག། །ཨོཾ་བཛྲ་རཀྵ་རཀྵ་ཞེས་དང་ཤིས་པ་བརྗོད་ཅིང་མེ་ཏོག་འཐོར་བར་བྱའོ་



﻿
[583A]༄༅། །ཚེ་རིག་འཛིན་པ་རྣམས་ཀྱི་བསླབ་བྱ་ལྷག་བསམ་ཀུ་མུད་རྒྱས་བྱེད་ལེགས་བཤད་བསིལ་སྦྱིན་སྣང་བ་ཞེས་བྱ་བ་བཞུགས་སོ་

[584A] །སྭ་སྟི། བཻཌཱུརྱ་ཡི་འོད་སྣང་གིས། །འགྲོ་བའི་དུག་གསུམ་ཟུག་རྔུའི་ཚོགས། །སྐད་ཅིག་ཉིད་ལ་སེལ་མཛད་པ། །བཅོམ་ལྡན་སྨན་གྱི་བླ་ལ་འདུད། །གང་ལ་བསླབ་པར་
བྱ་བའི་གཞི། །སྤྱིར་ན་གྲངས་མཐའ་ཡས་མོད་ཀྱང། །འཚོ་བྱེད་རྣམས་ཀྱི་བླང་དོར་ཚུལ། །སྙིང་པོར་དྲིལ་ནས་འཛེར་འདི་ཉོན། །གསོ་རིག་གཞུང་སྟོན་སློབ་དཔོན་སོགས། །སྤྱི་བོའི་ཐོད་དུ་གཙུག་རྒྱན་
ལྟར། །ཁུར་ནས་མཉེས་པ་བསྒྲུབ་པ་ནི། །ཕན་བདེ་ཀུན་གྱི་རྩ་བ་ཡིན། །བདེ་འདོད་སྡུག་བསྔལ་མི་སྡུག་ན། །དགེ་ལ་རྟག་ཏུ་འབད་རིགས་ཏེ། །འདི་ལས་གཞན་པའི་ཐབས་མེད་ཅེས། །
བདེན་གསུང་བཀའ་ལས་བྱུང་བས་སོ། །ཚེ་འདི་ཡུན་ཐུང་ཕྱི་མཐའ་རིང། །དེ་ཕྱིར་འདམ་ག་མ་འཕྱུག་པར། །ལེ་ལོ་ཕྱི་བཤོལ་ཡོངས་སྤངས་ནས། །གཏན་དོན་ནན་གྱིས་བསྒྲུབ་པར་རིགས། །

[585A]༄༅། །དེ་ལྟར་དགེ་ལམ་བསྒྲུབ་པའི་ཚུལ། །བླ་མའི་ཞལ་གདམས་བཀའ་བསྟན་སོགས། །གསུང་རབ་རྣམས་ལས་བྱུང་བ་ལྟར། །དེང་ནས་ཤེས་པར་བྱ་འཚལ་སྟེ། །
ཉིན་རེ་འདས་ཀྱང་འཆི་བར་ཉེ། །ལང་ཚོ་ཡོལ་ནས་དབང་པོ་ཉམས། །དམ་ཆོས་བསྒྲུབ་ལ་མཐུ་མེད་འགྱུར། །དེ་ཚེ་འགྱོད་ཀྱང་ཕྱིས་པ་ཡིན། །གཞན་ཡང་ནད་ཀྱིས་ཉམ་ཐག་པའི། །འགྲོ་བ་
རང་ལ་རེ་ལྟོས་རྣམས། །འདིས་མི་བསླུ་སྙམ་པ་དག་གཡོ་སྒྱུས་བསླུ་ལ་འབྲིད་པ་སོགས་ཀྱིས་སྡུག་བསྔལ་ལ་སྤྱོད་པ་ཉེ་བའི་མཚམས་མེད་དུ་གསུངས། ནད་ལས་འབྲལ་འདོད་སྙིང་རྗེ་དང། །ཡིད་འོང་བྱམས་སོགས་
ཚད་མེད་བསྐྱེད། །དེ་ཡང་ཕྱོགས་རིས་ཅན་དུ་སོང་ན་ལོག་པའི་གོལ་ས་ཡིན་པས་བྱས་པ་མི་བཟོ་བ་རྣམས་ལ་བྱམས་པ་དང། བསྟན་པ་དང་སེམས་ཅན་ལ་སྡང་བ་རྣམས་ལ་སྙིང་རྗེ་བ་དང། སྨན་པ་གཞན་གྱིས་བལྟས་པའི་ནད་པ་

[586B] ནད་པ་ཤི་གསོན་གང་ལའང་བཏང་སྙོམས་སུ་གནས་པ་སྟེ་བཞི་རུ་མ་ཤོར་བ་གཅེས་སོ། །གང་ལ་ཕན་སེམས་ཡོད་གྱུར་པ། །དེ་ཡིས་ཕན་པ་ཆོས་ཉིད་ཡིན། །སྨན་པ་མཁས་ཀྱང་བསམ་ངན་ཅན། །རང་གཞན་གཉིས་ཕུང་གདོན་མི་ཟ། །
རྙེད་བཀུར་སྙན་གྲགས་འདོད་གདུང་བློ། །དོར་ནས་མཐོ་དམན་འབྱོར་རྒུད་ལ། །མི་བལྟ་ཀུན་ལ་ཉེ་རིང་མེད། །ཤིན་ཏུ་བྱམས་པས་བཅོས་པར་བྱ། །ད་ལྟ་སྨན་འདི་བྱིན་པ་ཡིས། །ནད་ཟུག་སེལ་ཞིང་མ་འོངས་དུས། །དམ་ཆོས་བདུད་རྩིས་ཉོན་མོངས་
ནད། །སེལ་སྙམ་སྙིང་ནས་སྨོན་ལམ་གདབ། །ནད་གཡོག་བསྙེན་བཀུན་བགྱིས་པ་དང། །སྨན་བྱིན་ཕན་ཡོན་གནས་སྐབས་སུ། །ནད་མེད་ཚེ་རིང་བསོད་ནམས་འཕེལ། །མཐར་ཐུག་འཆི་མེད་མྱང་འདས་ཐོབ། །དེ་སྐད་དུ་ཡང་མདོ་སྡེ་ལས། །
གསོད་སར་ཆུད་པ་ལེགས་བཏང་དང། །དེ་བཞིན་སྲོག་གིས་ཕན་བཏགས་ཤིང། །སྲོག་ཆགས་འཚེ་བ་ལས་བཟློག་པས། །ཚེ་རིང་བ་ནི་ཐོབ་པར་འགྱུར། །ནད་པའི་བསྙེན་བཀུར་བྱས་སྨན་པ། །སྨན་ནི་རབ་ཏུ་བྱིན་པ་དང། །སྲོག་ཆགས་བོང་དབྱིག་ལ་
སོགས་ཀྱིས། །འཚེ་བ་མེད་ལས་ནད་མེད་ཡིན། །གནས་བརྟན་བ་ཀུ་ལ་སྔོན་དགེ་འདུན་ལ་ཨ་རུ་ར་གཅིག་ཕུལ་པས་བསྐལ་བ་དགུ་བཅུ་རྩ་གཅིག་ཏུ་ངན་འགྲོར་མི་ལྟུང་ཞིང་མཐོ་རིས་ཀྱི་དཔལ་ཉམས་སུ་མྱོང། སྐུ་ཚེ་འདིར་ཡང་དགུང་ལོ་བརྒྱ་དང་དྲུག་ཅུ་ལྷག་གཅིག་ལོན་ཡང་
བསྙུན་གང་ཡང་མེད་པར་གསུངས་སོ། །ཞེས་དང་རྒྱལ་སྲས་ཞི་བ་ལྷས། །སེམས་ཅན་ནད་པ་ཇི་སྙེད་པ། །ནད་སོས་གྱུར་གྱི་བར་དག་ཏུ། །སྨན་དང་སྨན་པ་ཉིད་དང་ཡང། །དེ་ཡི་ནད་གཡོག་བྱེད་པར་ཤོག་ལྷ་མིའི་མཆོད་རྟེན་གཅིག་པུ་པ་

[587A]༄༅། །སྟོན་པ་ཐུགས་རྗེ་ཅན་རང་ཉིད་ནད་པ་ཉམ་ཐག་པའི་ནད་གཡོག་མཛད་ན་གཞན་དག་ལྟ་ཅི་སྨོས། མཁན་པོས་མཁན་བུའི་ནད་གཡོག་བྱེད་པ་སྟོན་པའི་བཅས་པ་ཡིན་ཞིང། དགེ་འདུན་གྱི་ནང་ཁྲིམས་གལ་ཆེ་ཤོས་སུ་ལོ་རེ་བཞིན་ཁྲིམས་ཡིག་རྒྱ་ཆེར་སྒྲོག་པའི་
དོན་བསམ་དགོས་སོ། །ཅེས་གསུངས་ནད་པར་ཕན་གདགས་ལས། །བསོད་ནམས་ཕུལ་བྱུང་གཞན་མེད་བཤད། །ལུང་ལས་འཚོ་བྱེད་གཞོན་ནུས་གསོས། །རིག་པ་འདི་ཉིད་ལ་བསྟེན་ནས། །བདེན་པ་མཐོང་བར་གསུངས་པ་སོགས། །
འདི་ཡི་ཕན་ཡོན་དཔག་མེད་པ། །བསམས་ནས་དོན་རྩ་ཆེན་པོ་འདིར། །ནམ་ཡང་བརྩོན་པ་འདོར་མི་རིགས། །   ༈    །བྲལ་ཡང་རྙེད་འདོད་འོལ་ཚོད་ཀྱིས། །སྨན་དཔྱད་སྙིང་ཁམས་བསྐྱེད་བྱེད་པའི། །
སྨན་པ་འགྲོ་བའི་གཤེད་མ་ཡིན། །ཕན་ཡོན་མི་བསམ་སྨན་ཡོན་ཙམ། །ཐབས་ཀྱིས་འགུག་པའི་གཞོག་སློང་དང། །ངོ་ཚ་མེད་པར་སློང་ཞིང་འཕྲོག་དེ་ནི་ཆོམ་རྐུན་ཉིད་དང་མཚུངས། །བག་མེད་མྱོས་འགྱུར་འཐུང་བ་སོགས། །མི་བྱེད་དགུ་
ལ་འཛེམ་རྒྱུ་མེད། །སྡོམ་གསུམ་ཞིག་རལ་མཁྱུད་དཔྱད་པ། །ངེས་པར་དམྱལ་བའི་བུད་ཤིང་ཡིན། །རེག་པ་རྩ་དང་མཐོང་བ་ཆུ། །ལ་སོགས་བརྟག་ཐབས་མི་ཤེས་ཀྱང། །མིག་མཐོང་མོ་རྩིས་རྨི་ལམ་སོགས། །རྫུན་ཤོད་རང་གཞན་ཕུང་
བྱེད་ཡིན། །རང་སྨན་ནུས་རྡུག་རྫུན་རྒྱབ་ཏུ། །གཞན་གྱི་དུག་སྦྱོར་སོགས་བསྙད་པས། །ཐབས་ཀྱིས་གཞན་སྣང་བྲིད་བྱེད་པའི། །སྨན་པ་ཕྲ་མ་མཁན་པོ་ཡིན། །རྩུབ་མོས་འདུལ་དགོས་མ་གཏོགས་པ། །དགོས་མེད་ནད་པ་ནད་གཡོག་ལ། །

[588B] །ལྷ་རྗེ་དུག་གི་ཚེར་མ་འདྲ། །ལུང་རིག་འབྲེལ་ཆགས་ཉུང་ངུ་ཙམ། །དགོས་པ་ལྡན་ཚེ་སྨྲ་བ་ལས། །དོན་མེད་ཅ་ཅོས་དུས་འདའ་བའི། །ངག་བཀྱལ་མཁན་དེ་སྨྱོན་པར་མཚུངས། །ནད་པའི་ཟས་
ནོར་ལོངས་སྤྱོད་ལ། །བདག་གིས་ཐོབ་སྙམ་འོག་འགྱུ་ཡིས། །ཉིན་མཚན་དུས་རྣམས་ཕུལ་བྱེད་པའི། །སྨན་པ་བརྣབ་སེམས་མཁན་པོ་ཡིན། །གནོད་སྐྱེལ་མཚན་མ་འཁོན་བཟུང་ནས། །སྨན་ལོག་དྲང་པོར་མི་བཅོས་པར། །
ནད་པར་དགྲ་ཤ་ལེན་མཁན་དེ། །འཇིགས་རུང་སྲོག་འཕྲོག་བཤན་པ་དངོས། །འདུལ་བ་ལུང་དུ། སྟོན་པས་འཁྲུ་བའི་བསྙུང་བཞེས་ཚུལ་བསྟན་གྱི་སྔོན་བྱུང་གསུངས་པ་ལྟར་ཉེས་དམིགས་ཤིན་ཏུ་ཆེ་བ་ལ་བསམ་མནོ་གཏོང་བར་མཛོད་ཅིག་གྲོགས་པོ་
སྨན་པ་ཀུན། གཞན་དབང་ལས་ལ་སྡིག་སྒྲིབ་སྦྱོང། །ཀུན་བཏགས་གདོན་ལ་ཚོགས་གསོག་སོགས། །མི་བསྐུལ་ལས་འབྲས་མི་བརྩི་བའི། །སྨན་པ་རྨོངས་བརྟུལ་ལོག་ལྟའི་མཛོད། །མཁས་ལ་ཁེངས་འགྱིང་ཕྲག་དོག་
བྱེད། །དམན་ལ་ཁྱད་བསད་དགྲར་མཐོང་ཞིང། །དགའ་སྡུག་རྣམ་འགྱུར་མང་བ་ཡི། །འཚོ་བྱེད་སྡུག་བསྔལ་འཁོར་ལོ་ཡིན། །རྒྱངས་ནས་གྲགས་ཡེར་ཆེ་ན་ཡང། །གཏུགས་ཚེ་ཡོན་ཏན་ཚོགས་ཀྱིས་དབེན། །
ཕན་སེམས་རི་བོང་རྭ་ཡི་སྤུན། །དེ་འདྲའི་སྨན་པ་ཤིང་སྐམ་འདྲ། །གཞུང་དང་ལག་ལེན་མ་བསླབ་ཅིང། །ཅུང་ཟད་ཤེས་པའང་ལྐོག་གྱུར་པས། །དགོས་དུས་དཔེ་ཀློག་ཙམ་བྱེད་པའི། །འཚོ་བྱེད་ཆུ་ཟོམ་གོག་པོ་འདྲ། །

[589A]༄༅། །གཞུང་ལུགས་སློབ་སྦྱངས་མི་ནུས་ཀྱང། །འདོད་པས་གདུང་ནས་སྨན་ཁུག་དང། །སྨན་དཔྱད་འཆང་བས་ཆོག་འཛིན་པ། །དེ་འདྲ་སྨན་པའི་གཟུགས་བརྙན་ཡིན། །འབྱོར་ལྡན་མཐོང་ན་མཇུག་
མ་བསྒྲིལ། །དབུལ་པོ་མཐོང་ཚེ་མཆེ་བ་གཙིགས། །འདྲིས་དང་མ་འདྲིས་འབྱེད་པ་ཅན། །ཁྱི་དང་འདྲ་བའི་འཚོ་ཐབས་པའོ། །དེ་སོགས་སྐྱོན་ནི་བཤད་མི་ཚར། །འདི་དག་རང་ལ་ཨེ་འདུག་ལྟོས། །འདུག་ན་མཚང་དུ་རིག་ནས་
ཀྱང། །འབད་པས་འདོར་ལ་ནན་ཏན་བྱོས། །   ༈   གནད་ཀུན་ཐུགས་ཆུད་དེ་དོན་བཞིན། །ལག་ཏུ་ལེན་པའི་གསོ་དཔྱད་མཁན། །ཀུན་གྱི་གཙུག་ཏུ་ཁུར་འོས་ཡིན། །གསོ་གཞུང་པད་ཚལ་
ལེགས་འབྱེད་ཅིང། །ཤེས་འདོད་བློ་མིག་དོན་ལྡན་བྱེད། །ཉེ་རིང་མེད་པར་ཀུན་ལ་ཕན། །སྨན་རྒྱལ་ལྟ་བུའི་འཚོ་བྱེད་ཡིན། །སྐྱོན་ཤེས་མཁས་པའི་གདམས་པ་འཛིན། །བག་ཡོད་གོམས་པས་ལུས་ངག་བཙུན། །གཞན་ཕན་
ཡིད་ལ་བྱེད་པས་བཟང། །མཁས་བཙུན་བཟང་འཛོམ་སྨན་པ་ཡིན། །བསྐུར་ཡང་ཁེངས་པ་རྣམ་པར་སྤངས། །གཞན་དོན་སྡུག་བསྔལ་སྐྱོ་བ་མེད། །བསྙེན་བཀུར་བསྔགས་པའི་རེ་བ་དོར། །དེ་འདྲའི་འཚོ་བྱེད་ཡོངས་ལ་ཕན། །
གཞན་འཚོའི་ཐབས་ལས་རང་འདོད་མེད། །སྨན་ཕྱིར་བརླ་ཤའང་སྦྱིན་པར་ནུས། །སྡུག་བསྔལ་ཆེ་ལ་ལྷག་པར་བྱམས། །སྨན་པ་བྱང་ཆུབ་སེམས་དཔའ་ཡིན། །སྨན་བྱིན་ཕན་པའི་བསླབ་བྱ་སློབ། །ནད་པའི་གཡོག་ཏུ་སྐྱོ་དུབ་མེད། །

[590B] །འཚོ་བྱེད་ནད་པའི་ཕ་མ་ཡིན། །ཞི་བ་ལྷ་འཕགས་པ་དགེ་ལེགས་རྒྱལ་མཚན་ཆབ་མདོ་བྱམས་པ་གླིང་གི་སྐོར་ལམ་ལ་ཉིན་སྟར་ཕེབས་ནས་ལོང་བ་འཕྱེ་བོ་སོགས་ཉམ་ཐག་པ་རྣམས་ལ་ཕྱག་བསྟར་གྱིས་སྨན་བྱིན་མཛད་
པ་དང། གུང་ཐང་སྤྲུལ་སྐུ་ངག་དབང་བསྟན་པའི་རྒྱལ་མཚན་རང་གིས་སྨན་བརྡུང་མཛད་པ་ལྟ་བུའོ། །སྙན་གྲགས་ཡལ་གའི་ཁྱོན་ཡངས་ཤིང། །སུ་ཉེ་སྐྱོབ་པའི་གྲིབ་བསིལ་ཅན། །མན་ངག་འདོད་འབྱུང་ཚེའི་རིག་བྱེད། །ལྗོན་ཤིང་ལྟ་བུ་བསྔགས་
པར་འོས། །རང་ལས་མཁས་ལ་བྲན་ལྟར་གུས། །རང་མཉམ་རྣམས་ལ་སྤུན་ལྟར་མཛའ། །རང་ལས་དམན་ལ་ཕན་པར་སྐྱོངས། །སྨན་པ་དེ་འདྲ་མཁས་པ་ཡིན། །འདྲེན་འདོད་གྲོགས་ནང་སེང་ལྟར་འགྱིང། །ཕས་རྒོལ་འཇོམས་
ཚེ་སྟག་ལྟར་ངར། །ལུང་རིག་མཁའ་ལ་ཁྱུང་ལྟར་ལྡིང། །དེ་འདྲ་འཚོ་བྱེད་ཁ་ལོ་པ། །བསོད་ནམས་བསགས་པས་སྨན་ཚོགས་རྙེད། །ཕན་སེམས་ཆེ་བས་མཐོང་ན་དགའ། །སྨན་ཐུན་ཙམ་གྱིས་ནད་སེལ་བའི། །སྨན་པ་ནོར་བུའི་གན་
མཛོད་འདྲ། །ལས་ནད་ཅན་ལ་བསག་སྦྱང་བསྟན། །གདོན་ཅན་སྒྲིབ་ཤིང་ཡས་སུ་ཆེ། །འཆི་ངེས་ཆོས་བཤད་ཕྲལ་ཟུག་བཅོག་དེ་འདྲའི་འཚོ་བྱེད་སྐྱེ་དགུའི་གཉེན། །གཞན་གྱིས་དོར་བའི་ཡི་ཆད་ཀྱི། །ནད་གསོས་དབུལ་ལ་ལྷག་
པར་བྱམས། །མ་འདྲིས་མགྲོན་ལ་ཕེབས་པར་སྐྱོངས། །སྨན་པ་དེ་འདྲ་ཀུན་གྱི་དཔལ། །རྙེད་དཀའི་སྨན་རྣམས་འབད་པས་སྒྲུབ། །སྒྲུབ་སླའང་ལེ་ཤོར་མེད་པར་བསགས། །གསོ་བྱའི་རེ་སྐོང་དེ་འདྲ་བ། །ཡིད་ཅན་ཀུན་ལ་ཕན་བདེ་

[591A]༄༅། །སྟེར། །འཆི་བདག་ཞགས་པ་དུམ་བུར་གཅོད། །ཟུག་གཟེར་དྲག་པོ་གཅུར་གྱིས་འདོན། །ཟུངས་ཟད་རྒས་པ་དར་མར་བསྒྱུར། །དེ་འདྲའི་འཚོ་བྱེད་ནད་པའི་མགོན། །གསོ་སླ་ཟས་སྤྱོད་སྨན་གྱིས་གསོ། །
དེ་ལས་ལོག་ལ་མཁྱུད་དཔྱད་སྟོན། །གཉིས་མིན་འཁྲུལ་འཁོར་སྔགས་བསྟན་བྱེད། །སྨན་པ་དེ་འདྲ་སྲོག་གི་དཔྱིད། །ནད་མེད་བསྲུང་དང་ཐབས་ཀྱིས་འཚོ། །ནད་ལྡན་འདུ་འཁྲུགས་བདེ་བར་འཚོ། །དགེ་སྡིག་བསྟན་ནས་ཕྱི་མ་འཚོ། །
དེ་འདྲ་སྨན་བླའི་རྒྱལ་ཚབ་ཡིན། །ཉམ་ཐག་སུ་ཡིན་དེ་ཡི་སྐྱབས། །ཀུན་ལ་ཡིད་གཅུགས་མཛའ་བཤེས་བཞིན། །སྒོ་གསུམ་གཞན་ཕན་སྒྲུབ་བྱེད་པའི། །སྨན་པ་འགྲོ་བའི་ཉེར་འཚོའི་གཞི། །རྣག་ཁྲག་སོགས་ལ་ཁྱི་ཕག་བཞིན། །
ནད་པའི་བྱ་བར་བྲན་གཡོག་བཞིན། །གསོ་བྱའི་གཉེན་པོར་འདོད་འཇོ་བཞིན། །འཚོ་བྱེད་དེ་འདྲ་ཀུན་གྱི་བཤེས། །དེ་སོགས་ཡོན་ཏན་བརྗོད་མི་ལང། །རང་ལ་ཚང་ན་རབ་ཡིན་གྱི། །མ་ཚང་གྱུར་ཀྱང་འབད་པ་ཡིས། །བསྐྱེད་ནས་ཡོན་ཏན་ལྡན་
ཕྱིར་བརྩོན། །སྨན་པའི་སྤྱོད་པ་གཞན་མཐའ་དག་དཔལ་ལྡན་རྒྱུད་ཀྱི་དགོངས་པ་བཞིན། །དང་དུ་བླང་ནས་ཉམས་སུ་ལོངས། །བསླབ་བྱའི་གཙོ་བོ་སྙིང་ལ་བཟུང། །ཧ་ཅང་ཐུན་མོང་རིག་གནས་ལ། །འབྱམས་ན་དམ་ཆོས་སྒྲུབ་ཚུགས་
ཉམས། །དེ་ཕྱིར་ཆོས་གཙོ་རིག་གནས་ལའང། །སྦྱངས་ནས་རང་གཞན་དོན་གཉིས་སྐྱོངས། །དགེ་འདིས་དེང་ནས་བྱང་ཆུབ་བར། །སྐྱེ་ཀུན་དལ་འབྱོར་རྟེན་ཐོབ་ནས། །ཉམ་ཐག་ནད་པའི་སྨན་པ་དང། །ནད་གཡོག་རྟག་ཏུ་བྱེད་

[592B]གསོ་གཞུང་དགོངས་གཞི་དགོས་པ་དང། །དངོས་བསྟན་མ་འདྲེས་ཇི་བཞིན་དུ། །རྟོགས་ནས་གཞན་ལ་སྟོན་ནུས་པའི། །བློ་མཆོག་སྤོབས་པ་ཐོབ་པར་ཤོག་དངོས་ཀུན་རོ་ནུས་བཞུ་རྗེས་ཀྱི། །ནུས་པ་རྟེན་འབྲེལ་
མ་ལུས་པ། །རྫོགས་ནས་ཞི་སྦྱངས་དཔྱད་གསུམ་གྱི། །ཆོ་གས་ནད་ཡུལ་འབྱིན་པར་ཤོག་དེ་སྐད་གསོ་དཔྱད་མཁན་རྣམས་ཀྱི། །བླང་དོར་ཉུང་ངུར་སྤེལ་བ་འྡིའང། །རང་གཞན་ཡིད་ལ་གནས་གྱུར་ཏེ། །ལུས་ཅན་ཀུན་ལ་
ཕན་ཐོགས་ཤོག་ཅེས་ཚེ་རིག་འཛིན་པ་རྣམས་ཀྱི་བསླབ་བྱ་ལྷག་བསམ་ཀུ་མུད་རྒྱས་བྱེད་ལེགས་བཤད་བསིལ་སྦྱིན་སྣང་བ་ཞེས་བྱ་བ་འདི། ནད་པ་ཉམ་ཐག་པ་དག་ནན་ཏར་ཡུལ་གཉན་པ་ལ་ཕན་པའི་མནོ་བསམ་ཅུང་ཟད་ཀྱང་མེད་པར་རང་མགོ་འདོན་པའི་ཐབས་
འཕྲུལ་ལ་རིངས་ཡང་བླང་དོར་གྱི་རྣམ་དབྱེ་འདི་ལྟ་བུ་རྣ་བས་མ་ཚོར་རང་གིས་མི་ཤེས་གཞན་ལ་དྲི་རྨེད་མི་དགོས་པའི་སྨན་པར་ཁས་འཆེ་བ་འགའ་ཞིག་ལ་ཕན་གདགས་པའི་ཀུན་སློང་རྣམ་པར་དག་པས། ་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་གྱིས་
བསོད་ནམས་ཀུན་སྡུད་གླིང་གི་གར་འདུག་གུར་ཁྱིམ་དུ་སྤེལ་བའོ།། །།



﻿
[593A]༄༅། །ཡིད་ལ་བརྣག་པའི་གཏམ་གྱི་སྲད་བུར་བརྒྱུས་པའི་ལེགས་བཤད་དབང་གི་རྒྱལ་པོའི་དོ་ཤལ་ལྷག་བསམ་བརྡ་གཏོང་ཞེས་བྱ་བ་བཞུགས་སོ། །

[594A]༄༅། །མཆོག་གསུམ་བྱིན་ཆགས་བཀྲ་ཤིས་འོད་འབར་བ། །དོན་མེད་སྐྱེ་བོས་དབེན་ཞིང་མེ་ཏོག་ཚལ། །མངོན་པར་བཞད་པས་ཡིད་དབང་འཛིན་བྱེད་པ། །
གཟིམས་ཆུང་རབ་ཞི་བདེ་ལྡན་དགའ་ཚལ་དུ། །དབྱར་གྱི་སྒེག་མོའི་བཞིན་རས་མཛེས་པ་ཡིས། །ཡིད་ལ་དགའ་བའི་དཔལ་སྟེར་རྟ་བདུན་བདག་བྱང་བགྲོད་མཐར་
ཐུག་ཉི་རིང་དུས་སྐབས་ཤིག་སྔོན་བྱོན་དམ་པའི་རྣམ་ཐར་རྗེས་དྲན་ནས། །ཟླ་གྲོགས་མཛའ་གཅུགས་རྣམས་ལ་དགེ་སེམས་ཀྱིས། །ནང་དོན་ཐ་སྙད་གཙུག་ལག་སློབ་
བྱང་ལ། །བརྩོན་པར་རིགས་ཅེས་བནྡེ་རྒན་པོ་བདག་ཕན་པར་སྨྲས་ཀྱང་ཉན་མཁན་ཅང་ཡོད་དམ། །གསེར་མིག་འཁྱིལ་བའི་ཉ་མོ་ཤེལ་སྣོད་ཆུར། །རེ་ཞིག་ངལ་

[595A]༄༅། །གསོར་གནས་ཀྱང་ཡུད་ཙམ་ཡིན། །དེ་མཚུངས་བདག་ཅག་བླ་སློབ་གནས་གཅིག་ཏུ། །འཛོམ་ཀྱང་ཉིན་ཞག་འགའ་ནས་སོ་སོར་གྱེས། །
དེ་ཕྱིར་གཏན་སྡོད་བསམ་མཁན་སྨྱོན་པའི་ཕུལ། །རང་སྨྱོན་ཚུལ་ལ་ངེས་རྙེད་རྣམ་དཀར་སྤྱི། །བྱེ་བྲག་ཡིག་འདྲི་ཀློག་སོགས་རྒྱལ་བ་ཡིས། །བསྔགས་པའི་བྱ་བས་
ཉིན་མཚན་དོན་ལྡན་མཛོད། །ཅེས་ཡིད་ལ་བརྣག་པའི་དོན་ལྡན་གྱི་ཚིགས་བཅད་དེ་ཙམ་གྱིས་སྡུན་བསུས་ཏེ་བརྗོད་པར་བྱ་བ་ནི། ཇི་སྐད་དུ། སློབ་དཔོན་དཔའ་བོས་
ལུས་དང་སྲོག་ལ་ལྟ་བ་རྒྱང་བསྲིངས་ནས། །རྟག་པར་དགོན་པ་རྣམས་སུ་དགའ་བར་བགྱི། ཞེས་གསུངས་པ་ལྟར་ཆོས་ཀྱི་ཚོང་རྡལ་འདི་ལྟ་བུ་ལ་ཞིང་མཆོག་སྐུ་

[596B] ཆོས་ཀྱི་སྒྲ་སྙན་པོ་ནི་རྒྱུན་མར་ཐོས། ཟླ་གྲོགས་བཟང་པོ་དགེ་འདུན་པ་རྣམས་དང་ནི་འགྲོགས། སྟེང་དུ་བླ་བྲེ་ནི་ཕུབ། འོག་ཏུ་གདན་བཟང་པོ་ནི་བཏིང། ཁ་ཇ་ཐུག་ལ་ནི་ཞེན་
མེད་དུ་རོལ། སྤོས་དྲི་བཟང་པོའི་དྲི་ངད་ཆིལ་ལེ་བའི་ངང་དུ་སྒོ་གསུམ་བག་ཡོད་དང་ལྡན་པས་དགེ་སྦྱོར་ཕྲན་བུ་རེ་སྐྱོང་ཐུབ་ནའང་ཡུལ་དུས་ལ་དཔགས་པའི་ཉམས་ལེན་མཁན་གྱི་གྲངས་སུ་བརྩི་རུང་བ་ཡིན་མོད་ཕན་
ཚུན་གནོད་པའི་བསམ་སྦྱོར་དང། ཚོང་ཁེ་སྤོགས་འབའ་ཞིག་གིས་དུས་འདའ་བ་ཞིག་བྱུང་ན་པདྨའི་ཚལ་དུ་མི་ཤ་ཟ་བའི་བྱ་རྒོད་རྒྱུ་བ་ལྟར་མི་མཛེས་པ་ནི། དྲན་པ་ཉེར་གཞག་ལས། ཇི་ལྟར་པདྨའི་ཚལ་དག་ཏུ། །
རྗེན་ཟ་བྱ་རྒོད་མཛེས་མ་ཡིན། །དེ་བཞིན་ཞི་བའི་དགོན་པ་རུ། །མི་དགེ་སྤྱོད་པ་མི་མཛེས་སོ། ཞེས་གསུངས་པ་ལྟར་རོ། །འདི་ལས་འཕྲོས་ནས་བརྗོད་པར་འོས་པ་འགའ་ཞིག་ལྷག་པའི་བསམ་པས་བརྡ་གཏོང་གི་
ཚུལ་དུ་གླེང་བ་ལ། བདག་གི་བླ་བྲང་ལ་གཉུག་མར་གནས་པ་ཕལ་ཆེ་བ་ནི། རྗེས་པཎ་གྱིས། བཟང་ངན་མི་ཤེས་དྲིན་བྱས་བརྗེད། །ངོ་མཚར་གཏམ་ལ་མཚར་མི་འཛིན། །མངོན་སུམ་མཐོང་བ་སླར་ཡང་འདྲི། །
ཞུམ་ཞིང་རྗེས་འབྲང་བླུན་པོའི་རྟགས། །དྲོད་ཆུང་ཁ་ཡིས་དབང་པོ་འདུལ། །རྒྱང་ནས་མཐོང་ན་ཅ་ཅོ་འབྱིན། །འཐབ་སར་འཕྲད་ན་ཐལ་མོ་སྦྱོར། །རང་ཁྱིམ་སླེབ་ན་ང་རྒྱལ་སྨྲ། །སྔར་མ་གྲོས་བྱེད་ཚེ་ན་དཔའ། །ཁྲལ་

[597A]༄༅། །བསྐོས་པ་ན་ནོར་རྩིས་འདེབས། །འགྲོ་དགོས་བྱུང་ན་ནད་བུ་ལྡང། །འཐབ་སར་རྒྱང་ནས་འབོད་ཅིང་བསྒོ། །བློ་ཆུང་ཅུང་ཟད་རྒྱལ་བས་ངོམས། །གལ་ཏེ་ཕམ་ན་གཉེན་ལ་འཁང། །གྲོས་ལ་འཚོགས་ན་
འཐབ་རྩོད་སྨྲ། །གསང་གྲོས་བྱས་ན་ལྐོག་ཏུ་སྨྲ། །གཡུལ་ངོར་རྒྱན་ལ་བྱི་དོར་བྱེད། །དགྲ་དང་ཕྲད་ན་རང་ཕྱོགས་སྦེད། །འགྲོགས་ན་དགྲ་བས་གཉེན་ཕྱོགས་འཇིག་མཚོན་ཆ་དགྲ་ཡི་ལག་ཆར་འཕེན། །དཔུང་ཚོགས་འགྲོ་ན་
མཇུག་སྡུད་ལ། །ལྡོག་ན་དེ་ཡི་སྣ་འདྲེན་བྱེད། །བཟའ་བཏུང་མཐོང་ན་ནན་གྱིས་འཇུག་དཀའ་བ་མཐོང་ན་ཐབས་ཀྱིས་བྱོལ། །སྐྱེ་བོ་ངན་པའི་མཚན་ཉིད་ལ། །བརྗོད་རྒྱུ་དུ་མ་ཡོད་མོད་ཀྱང། །ངན་སྐྱུགས་ཁྲོན་པ་སུ་ཞིག་
སློང། །སྐྱུགས་པ་མཁས་པ་སུ་ཞིག་མྱང། །མ་ཆུ་བསྐྱོད་པ་ཡིས་བརྡ་སྤྲོད་ཅིང། །མོས་པའི་ཚེ་ན་མིག་བཙུམས་བྱེད། །རྣམ་ཐར་ཐོས་ན་འཁུན་འཆོར་བ། །གང་ལ་བྱུང་བ་ཐ་ཤལ་རྟགས། ཅེས་བླུན་པོའི་མཚན་ཉིད་གསུངས་
པ་འདི་རྣམས་རང་རང་ལ་འདུག་གམ་མི་འདུག་གཟུ་བོའི་བློས་སོམས་ན་ཤེས་སོ། །བླ་བྲང་གི་ལས་དོན་བྱེད་མི་གཙོ་བོ་རྣམས་ས་པཎ་གྱིས་མཛད་པའི་སྐྱེས་བུའི་རྣམ་འབྱེད་གཞོན་ནུའི་མགུལ་རྒྱན་ལས། གང་ཞིག་
བྱ་བ་རྩོམ་པ་ན། །ཕྱིས་འབྱུང་སྐྱོན་དང་ཡོན་ཏན་བརྩི། །ལེགས་པར་གཏན་ལ་ཕབས་ནས་འཇུག་དེ་དག་སྐྱེས་བུ་ཞིབ་མོ་ཡིན། །ལེགས་ཉེས་དཔྱོད་ན་བློས་མི་ཕྱེད། །བཅས་བཅོས་མི་ཤེས་འདུ་ཤེས་བླུན། །

[598B]དེ་དག་སྐྱེས་བུ་བ་གླང་ཡིན། ཞེས་པའི་སྐྱོན་ཡོན་ངེས་པར་བྱས་ནས་བྱ་བ་ཆེ་ཆུང་ཇི་འདྲ་ལའང་སྔོན་དུ་བསམ་མནོ་ལེགས་པར་གཏོང་ནས་གྲོས་དབང་རྣམས་དང་གྲོས་བྱེད་ན་
ལེགས་སོ། །ལས་སྣེར་གཏོགས་པ་རྣམས་ཀྱང་ས་པཎ་གྱིས། དྲན་པ་གསལ་ཞིང་ཐབས་ལ་མཁས། །རྗེ་ལ་སྙིང་ཉེ་དང་གིས་བརླིང། །རང་བཞིན་དྲང་པོ་མདའ་ལྟ་བུ། །བློན་པོར་འོས་པའི་སྐྱེས་བུ་ཡིན། ཞེས་པ་ལྟ་
བུ་ཞིག་དགོས་མོད་དེ་འདྲ་རྙེད་དཀའ་བས། དེ་ཉིད་ཀྱིས། གྲོས་ཀྱི་གཙོ་བོ་ཟུར་ལ་ཞོག་རང་གི་འདོད་པ་ཕུགས་སུ་རྫོངས། །དོ་གལ་ཆེ་ན་རྗེ་ལ་འཁུན། །འགོང་པོ་ལྟ་བུའི་སྐྱེས་བུ་ཡིན། ཞེས་པ་འདི་ལྟ་བུ་ནི་
འབྱོར་བར་སྣང་ངོ། །གྲོགས་ཀྱང་དེ་ཉིད་ཀྱིས། གཞུང་བཟང་བསྟེན་ལ་ཕྱི་ཐག་རིང། །གསང་གྲོས་མི་སྨྲ་བསླུ་སེམས་དོར། །དགོས་དུས་ཟས་ནོར་ལྷུག་པར་གཏོང། །འགྲོགས་པར་འོས་པའི་སྐྱེས་བུ་ཡིན་
ཞེས་པ་འདི་ལྟ་བུ་ནི་ངེད་ཅག་ལ་ཉིན་སྐར་ལ་སོང་བས། དེ་ཉིད་ཀྱིས། བདག་དང་དང་ནས་མཛའ་འོ་ཞེས། །གང་དྲན་གསང་བར་སྨྲ་བའི་གཏམ། །གཟུང་འཆང་མེད་པར་ཁྲོམ་དུ་འཆད། །དེ་དག་སྐྱེས་བུ་
ཟངས་ཐལ་ཡིན། ཞེས་དང། རྗེ་མེ་ལས། ཆོས་དང་མཐུན་པར་མ་བསྒྲུབ་ན། །ཉེ་བ་ཡིན་ཀྱང་སྡང་བའི་དགྲ། །གྲོགས་ལ་གནོད་པ་བྱེད་པའི་མི། །མཛེས་མཛེས་འདྲ་ཡང་བདུད་ཀྱི་རིགས། ཞེས་པ་འདི་ལྟ་དུ་ནི་

[599A]༄༅། །མང་བར་སྣང། ཉེ་གནས་དང་དྲུང་ཡིག་གི་བྱ་བ་བྱེད་མཁན་ནི་འཇམ་དབྱངས་ས་པཎ་གྱིས། བག་ཡོད་ལྡན་ཞིང་སྤྱོད་ལམ་མཛེས། །བསླུ་མེད་སོས་དལ་རྗེ་ལ་བསམ། །ཡིག་རིགས་ལ་སོགས་
རིག་བྱེད་མཁས། །བློ་གསལ་ངག་ཉུང་ཉེ་གནས་ཡིན། ཞེས་དང། ཙན་ཀ་རྒྱལ་པོའི་ལུགས་ཀྱི་བསྟན་བཅོས་ལས། བློ་ལྡན་སྨྲ་མཁས་ཤེས་རབ་ཆེ། །བདེན་པར་སྨྲ་ཞིང་དབང་པོ་དུལ། །བསྟན་བཅོས་ཐམས་ཅད་
ལེགས་མཐོང་བ། །འདི་ནི་ཡི་གེ་པ་ཞེས་བྱ། ཞེས་དང། རྒྱལ་བློན་གྱི་འཛངས་ཡིག་གསེར་ཕྲེང་ལས། བློ་གསལ་ཐབས་མཁས་ཡིད་གཞུང་ཤེས་པ་བཀྲ། །ཚོད་རིག་ཚིག་དང་སྒོ་དྲག་འཐུ་ཤེས་པ། །བརྩོན་འགྲུས་ཆེ་
ལ་གཞན་གྱིས་མ་ལྷུས་པའི། །མི་དེ་འཇིག་རྟེན་འདི་ན་གོ་ཆོད་ཡིན། ཞེས་པ་ལྟར་གྱི་ཡོན་ཏན་ཚང་བའི་ཉེ་གནས་ཤིག་ཡོད་ཀྱང་གྲོགས་ངན་པའི་གཡོ་འཕྲུལ་གྱིས་དྲན་ཡུལ་དུ་སོང། ད་ལྟ་འཁོར་གཡོག་མི་ཉུང་
ཙམ་ཡོད་ཀྱང་ཕལ་ཆེ་བ་ནི། སྐྱིད་ཤོད་ཨ་ཁུ་བཀྲ་ཤིས་ཀྱིས། ཡོན་ཏན་ཀུན་གྱི་གཞི་མ་ཡི་གེ་སྟེ། །དེ་བྲལ་རྣམས་ནི་དབང་པོ་རྣམ་བཀྲ་ཡང། །དུད་འགྲོ་དང་ཡང་རྣམ་དབྱེ་བ་བྱེད་དཀའ་བས། ཞེས་པ་ལྟར་ཡི་གེ་འདྲི་མི་
ཤེས་པ་རྣམས་ཆུ་དང་ནགས་ཀྱི་མི་དང་ཁྱད་མེད་པ་བྱོལ་སོང་དང་མཚུངས་པར་སྨད་པའི་གྲལ་དུ་ཆུད་པ་མིན་ལས་ཆེ། གཉེར་པའི་བྱ་བ་བྱེད་འོས་ནི། ས་པཎ་གྱིས། ཡ་རབས་དམ་པའི་འཇུག་ངོགས་མཐོང། །

[600B] །སོ་ནམ་སྐྱོང་ཞིང་འཁོར་སྐྱོང་མཁས། །གསོག་འཇོག་ཤེས་པ་གཉེར་པའོ། ཞེས་པ་ལྟར་ཡིན་ལ། བྱ་བ་མི་མཁས་སྤྱོད་པ་རྩིང། །ཤེས་རིག་མི་གསལ་ཆང་ལ་དགའ། །སང་གི་
བྱ་བ་གནངས་སུ་ལུས། །ཞིབ་ཚག་མེད་ན་དྲ་བ་ཡིན། ཞེས་པ་འདི་ལྟ་བུ་ནི་ཕོངས་ཕྱིས་པའི་རྡོ་ལྟར་དོར་བྱ་ཁོ་ནའོ། །སེམས་ཏེ་བའི་འཁོར་གཡོག་རྒྱུན་སྡོད་དཀྱུས་མ་སྐྱིད་ཀྱང་ལངས་དུ་མི་འཚོར་ཞིང། སྡུག་ཀྱང་
བྱོལ་འགྲོས་མི་འདོན་པར་ལས་ག་ལེགས་ཉེས་ཅི་བཅོལ་ཐེག་པའི་གཞུང་བཟང་གཉར་འོས་པ་ནི། ས་པཎ་གྱིས། བློ་གྲོས་གསལ་ཞིང་ཐབས་ལ་མཁས། །གཞན་ལ་གཞན་ཕན་འོད་ཟེར་འགྱེད། །ཉི་མ་ལྟ་བུའི་
སྐྱེས་བུ་དེ། །བཏང་སྙོམས་མ་བཞག་ངང་དུ་ལོང། །ཟོལ་སྤྱོད་སྤྲིན་གྱིས་མ་སྒྲིབས་ཤིང། །དྲང་བརྟན་གཉིས་ཀྱི་རི་བོང་འཛིན། །ཟླ་བ་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །དབྱེན་དང་ཕྲ་མས་
མི་འགུལ་ཞིང། །ངོ་བསྟོད་རླུང་གིས་མི་བསྐྱོད་པ། །ལྷུན་པོ་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །གཞན་གྱིས་རང་བཞིན་གཏིང་དཔག་དཀའ། །བློ་དང་རིགས་པའི་རླབས་དང་ལྡན། །རྒྱ་མཚོ་
ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །ཕན་འདོད་འབྲས་བུའི་ཁུར་དང་ལྡན། །ཚ་གདུང་སེལ་བའི་གྲིབ་བསིལ་ཅན། །ལྗོན་ཤིང་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །ཉེས་

[601A]༄༅། །སྤྱོད་འཛེམ་པའི་མཆེ་སྡེར་ཅན། །བག་ཡོད་གཡུ་ཡི་རལ་བ་འཛིན། །སེང་གེ་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །མུ་མེན་གསེར་གྱི་དྲ་བས་གཡོགས། །ཡོན་ཏན་ནོར་བུའི་
མགུལ་རྒྱན་ཅན། །གླང་པོ་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། །མངོན་བརྗོད་ཚིག་གི་སྦུ་སྡུག་མཛེས། །སྡེབས་སྦྱོར་གསེར་གྱི་སྒ་སྲབ་ཅན། །རྟ་མཆོག་ལྟ་བུའི་སྐྱེས་བུ་དེ། །བཏང་སྙོམས་མ་བཞག་
དང་དུ་ལོང། །ནང་དུ་ཤེས་རིག་དྲན་པ་གསལ། །ཕྱི་ན་བླང་དོར་རི་མོ་བཀྲ། །སྟག་མོ་ལྟ་བུའི་སྐྱེས་བུ་དེ། །བཏང་སྙོམས་མ་བཞག་དང་དུ་ལོང། ཞེས་པ་ལྟར་རོ། །མངོན་དུ་གྱུར་ན་དགའ་བའི་རྣམ་འགྱུར་སྟོན་ཅིང་ལྐོག་ཏུ་
སོད་ན་རྣམ་པ་དུ་མས་སྨོད་ལ། ཉེ་བར་བསྟེན་ན་མེ་ལྟར་སྲེག་པའི་སྐྱེ་བོ་གཡོ་ཅན་མི་གཞི་མ་གྲུབ་པ་རྣམས་ལ་བག་ཟོན་མ་བྱས་ན་ནམ་ཕུགས་བཟློག་ཏུ་མེད་པའི་གནོད་པ་སྐྱེལ་བར་ཐག་གཅོད་པས་སྤད་པར་
འོས་པ་ནི། དེ་ཉིད་ཀྱིས། གང་དང་ཅུང་ཟད་འཁོན་པ་ན། །མི་སྨྲ་སེམས་ཀྱི་དཀྱིལ་དུ་འཛིན། །སྐབས་སུ་བབས་ན་རྡུལ་དུ་རློག་དུག་སྦྲུལ་ལྟ་བུའི་སྐྱེས་བུ་སྤང། །རང་བཞིན་མི་བརྟན་རྩུབ་འགྱུར་ཆེ། །
གཏན་དུ་གནོད་སེམས་འབའ་ཞིག་འཆང། །རྒྱུ་རྐྱེན་མེད་པར་སྲོག་ལ་རྒོལ། །བཙན་དུག་ལྟ་བུའི་སྐྱེས་བུ་སྤང། །སྙན་པར་སྨྲ་ཞིང་ཞི་དུལ་ཆེ། །སྤྱོད་པ་བཟང་པོའི་ཚུལ་བཟུང་ནས། །དུས་ལ་བབས་ན་རྩུབ་

[602B] །བྱི་ལ་ལྟ་བུའི་སྐྱེས་བུ་སྤང། །ཕྱི་ནང་མི་ཤེས་ཀུན་ལ་རྒོལ། །བཟའ་བཏུང་ཙམ་གྱིས་ཆོག་པར་འཛིན། །གཙང་བཙོག་མེད་པའི་བརྟུལ་ཞུགས་མཁན། །ཁྱི་རྒན་ལྟ་བུའི་སྐྱེས་བུ་སྤང། །འཁོས་མེད་
རྟག་ཏུ་རྒྱུ་འགྲུལ་མང། །སྙིང་མེད་གཞན་ལ་ཉམས་དྲོད་སྐྱེལ། །ཀླད་མེད་ཁ་ཟས་རྒྱུན་དུ་འཚོལ། །ཝ་སྐྱེས་ལྟ་བུའི་སྐྱེས་བུ་སྤང། །ཚོད་ཆུང་དྲོད་མེད་ཕྱི་ཐག་ཐུང། །རང་ཆ་ངན་པ་གཞན་ལ་བསྒོ། །མདོག་ངན་
མི་སྡུག་སྐད་ངན་ཅན། །ཁྭ་ཏ་ལྟ་བུའི་སྐྱེས་བུ་སྤང། །གཞན་ལ་མི་བརྩི་རང་ལ་བརྩི། །འབྱོར་མེད་འཆོར་པོ་ཀོས་ལ་དགའ། །ཁང་མཐའ་བསྐོར་ཞིང་གླུ་ཆུང་ལེན། །ཁྱིམ་བྱ་ལྟ་བུའི་སྐྱེས་བུ་སྤང། །རྟག་ཏུ་དམན་
པའི་ལས་སྤྱོད་ཅིང། །རྒྱུ་མཚན་མེད་པར་འོ་དོད་འདེབས། །དགོས་མེད་བརྗོད་པའི་བབ་ཅོལ་ཅན། །བོང་བུ་ལྟ་བུའི་སྐྱེས་བུ་སྤང། །ལས་སུ་སྡིག་སྤྱོད་གཞན་ལ་བརྐུ། །སེམས་ངན་སྤྱོད་ངན་རང་བཞིན་ཅན། །
རྣམ་ཐར་ངན་པ་གཞན་ལ་བསྒོ། །རིམས་ངན་ལྟ་བུའི་སྐྱེས་བུ་སྤང། །དོན་དུ་བཟའ་བཏུང་འབབ་ཞིག་གཉེར། །གང་ལ་བརྟེན་པ་དེ་ལ་གནོད། །སྤྱོད་པ་མི་བཟོ་བགྲོ་བར་དགའ། །ཁྱི་ཤིག་ལྟ་བུའི་སྐྱེས་བུ་སྤང། ཞེས་
དང་ངག་གི་དབང་ཕྱུག་བཀའ་བརྒྱུད་རྣམ་པར་རྒྱལ་བའི་སྡེས། གཡོག་བློ་མང་མི་བྱེད་དགུ་བྱེད་དེ། །དཔོན་བྱམས་ཚིག་ཅན་གྱི་ཁོང་གཅོང་ཡིན། །དེ་དང་རིང་ཐབས་ཀྱིས་མ་སྤངས་ན། །ཕུགས་ལྟས་མེད་ཀྱི་

[603A]༄༅། །བྱུར་སྣ་དྲངས་པ་ཡིན། ཞེས་དང། ཆོས་རྗེ་བུ་སྟོན་པའི་ཞལ་གདམས་ལས་ཀྱང། གཡོག་པོ་སྲག་སྲེག་མང་པོ་ལས་ཀ་མི་ཡོང་བ། བཟའ་བ་ཡོང་བ། འབུལ་བ་བཙལ་ནས་མི་ཡོང་བ། ཁ་སྨྲས་
བཙལ་ནས་ཡོང་པ། ཆ་རྐྱེན་ཁྱེར་ནས་མི་ཡོང་བ། གོད་ཁ་ཁྱེར་ནས་ཡོང་བ། གཏམ་སྙན་ཁྱེར་ནས་མི་ཡོང་བ། གཏམ་དན་ཁྱེར་ནས་ཡོང་བ་དེ་ལྟ་བུའི་གཡོག་པོ་འཁོར་དུ་མི་བཞག་པ་གལ་ཆེ། ཞེས་པ་འདི་རྣམས་
ངེས་པར་བྱས་ནས་སྤང་བླང་བྱོས་ཤིག་འདི་དང་བཅའ་ཡིག་ལེ་ཚན་རྣམས་ཀྱི་དགོངས་མཐུན་བྱུང་ན་མི་གསུམ་ལས་མེད་ཀྱང་དེས་གོ་ཆོད་ལ་ཀླད་མེད་ཀྱི་བླུན་པོ་མང་པོ་འཚོགས་ཀྱང་དགོས་དུས་མེད་པ་ཉིད་དང་
མཚུངས་པས་མི་མང་གི་དགོས་པ་མེད་དོ། །མདོར་ན་མཆོག་དམན་རྒན་གཞོན་སུ་ཐད་ནས་ང་ཤེས་ང་དབང་བྱས་པས་མི་འཐུས་པས་སྔོན་བྱོན་མཁས་པའི་གསུང་ལས། གཙུག་ལག་ཉམས་རྐྱེན་བུ་ཡིས་བྱས་
ཀྱང་ཐོན། །ལྷ་ཁང་ཞབས་ཏོག་སྤྲང་པོས་བྱས་ཀྱང་ཁུར། ཞེས་པ་ལྟར་ལྷ་ཁང་རྟེན་གསུམ་དང་བཅས་པའི་ཞབས་ཏོག་ཁ་ཞེ་མངོན་ལྐོག་མེད་པར་ཚུལ་བཞིན་བྱེད་མཁན་གང་ཡིན་དེ་རང་དབང་ཆེ་བར་བྱས་ན་གོང་གི་
གསུང་དང་མཐུན་པར་ཡོང་ལགས། ཡིད་ལ་བརྣག་པའི་གཏམ་གྱི་སྲད་བུར་བརྒྱུས་པའི་ལེགས་བཤད་དབང་གི་རྒྱལ་པོའི་དོ་ཤལ་ལྷག་བསམ་བརྡ་གཏོང་ཞེས་བྱ་བ་འདི་ཡང་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་གྱིས་ས་སྟག་ཟླ་་ཚེས་་ལ་བྲིས་པའོ།།



﻿
[001A]༄༅།  །གྲུབ་བ་དང་རྣལ་འབྱོར་བར་རློམ་པ་རྣམས་ཀྱི་དེ་ཉིད་གསལ་བར་བྱེད་པའི་མེ་ལོང་བཞུགས་སོ། །།

[001B] །ལེགས་པར་བཤད་པའི་ཧཱུཾ་སྒྲ་སྒྲོགས་པའི་མོད། །ལོག་པར་སྤྱོད་པའི་བྲག་རི་གཞོམ་བྱེད་པའི། །གནམ་ལྕགས་རྡོ་རྗེའི་མེ་ཆར་འབེབས་མཁས་པ། །དཔལ་ལྡན་
བླ་མ་དབྱར་སྐྱེས་དབང་པོ་རྒྱལ། །རྒྱལ་ཀུན་ཡབ་ཏུ་གྱུར་ཀྱང་གཞོན་ནུའི་ཚུལ། །དམར་སེར་མདངས་ལྡན་གླེགས་རལ་ཕྱག་མཚན་ཅན། །བདག་གི་ལྷག་པའི་ལྷ་གཅིག་འཇམ་པའི་
དབྱངས། །བློ་གྲོས་སྤོབས་པའི་སྣང་བ་སྩལ་དུ་གསོལ། །བདག་ནི་སྔོན་བསགས་བསོད་ནམས་དམན་པའི་མཐུས། །མཁས་སྨོད་གླེན་རྨོངས་ཀུན་གྱིས་མཆོད་པའི་ཡུལ། །
ཟས་ཕྱིར་ཚེ་སྲོག་གཏོང་བའི་མཐའ་འཁོབ་འདིར། །ལས་ངན་ཚབས་ཆེན་སྟོབས་ཀྱིས་དབང་མེད་འཁྱམ། །བསླབ་ཁྲིམས་བསྲུང་ལོ་ཚུལ་འཆོས་མཁན་པོ་སྟེ། །ཐོས་བསམ་བྱས་

[002A] །ལོ་གྲགས་འདོད་ཚེ་འདི་པ། །སྙན་པར་སྨྲས་ལོ་ངོ་བསྲུང་བཟང་བརྫུ་མཁན། །རང་ཚུགས་བཟུང་ལོ་ང་རྒྱལ་དྲེགས་པ་ཅན། །གཡོ་སྒྱུ་ཟོལ་ཟོག་སྤྱོད་པ་ལྷུར་ལེན་
པ༑ ༑བདག་ལ་ཐུགས་རྗེས་གཟིགས་ཤིག་སྐྱབས་མགོན་རྗེ། །རང་ལ་མི་ཕན་གཞན་ལ་གནོད་པ་ཡི། །དོན་མེད་འཆལ་གཏམ་འདི་འདྲས་ཅི་བགྱི་ལགས། །འོན་ཀྱང་དེང་སང་དུས་
ཀྱི་སྐྱེ་བོ་ཡི། །སྤྱོད་ཚུལ་མཐོང་བས་འདི་སྐད་སྨྲ་བར་སྤྲོ་།དམ་པས་སྨད་པའི་སྤྱོད་ངན་སྣ་ཚོགས་ཀྱིས། །རྗེས་འཇུག་མི་དགེ་བཅུ་ལ་སྦྱོར་བྱེད་རྣམས། །ལམ་སྟོན་བཤེས་གཉེན་
གྲངས་སུ་འགྲོ་འགྱུར་ན། །ཀླ་ཀློ་རྣམས་ཀྱང་དགེ་བཤེས་ཅིས་མི་འགྱུར། །འབད་པས་མངོན་ཤེས་ཕྲ་མོ་བསྒྲུབ་གྱུར་ནས། །དད་ལྡན་མི་ཡི་མགོ་གཡོགས་ནུས་ཙམ་གྱིས། །འགྲོ་

[002B] །ཐེའུ་རང་རྣམས་ཀྱང་འགྲོ་འདྲེན་ཅིས་མི་འགྱུར། །ཡང་དག་རིག་པའི་ཕྱོགས་ཙམ་མ་མཐོང་ཞིང། །འབྲེལ་མེད་འགལ་འདུ་རྒྱབ་འགལ་སྨྲ་བ་རྣམས་།བློ་ཆེན་མཁས་པའི་གྲངས་སུ་
འགྲོ་འགྱུར་ན། །རྨོངས་བརྟུལ་དག་ཀྱང་ཤེས་ལྡན་ཅིས་མི་འགྱུར་།ན་ཆུང་མྱོས་བྱེད་གླུ་གར་རོལ་མོ་སོགས། །ནར་མར་བསྟེན་ཅིང་གོས་སེར་ཀླུབས་ཙམ་གྱིས། །རབ་བྱུང་གྲངས་སུ་འགྲོ་བར་འགྱུར་བ་ན། །ཞིང་པ་རྣམས་ཀྱང་
བཙུན་པ་ཅིས་མི་འགྱུར། །ཆ་ལུགས་ཞི་དུལ་དག་འཇམ་གཙོར་བྱེད་ཅིང། །ནང་སེམས་གཞན་གནོད་ཁོ་ནའི་བསམ་གཏན་པ། །རྒྱལ་སྲས་གྲངས་སུ་འགྲོ་བར་འགྱུར་བ་ན། །བྱི་ལ་རྣམས་ཀྱང་བྱང་སེམས་ཅིས་མི་འགྱུར། །མཐུ་གཏད་
ལ་སོགས་སྦྱོར་ངན་སྣ་ཚོགས་ཀྱིས། །འགྲོ་རྣམས་སྲོག་དང་བྲལ་བར་བྱེད་ནུས་པས། །སྔགས་འཆང་གྲངས་སུ་འགྲོ་བར་འགྱུར་བ་ན། །སྟག་གཟིག་རྣམས་ཀྱང་སྔགས་པ་ཅིས་མི་འགྱུར། །ཆོ་གའི་གོ་རིམ་ཙམ་ཡང་མ་ངེས་པར།།
དུར་ཁྲོད་འགྲིམས་པས་མི་ཚེ་འདའ་བ་རྣམས། །བདག་འཛིན་གཅོད་བྱེད་གྲངས་སུ་འགྲོ་འགྱུར་ན། །ཝ་སྐྱེས་རྣམས་ཀྱང་གཅོད་ཆེན་ཅིས་མི་འགྱུར། །རྒྱལ་གསུང་དགོངས་དོན་ཟབ་མོ་ལྟ་ཅི་སྨོས། །འདི་སྣང་བྱ་བཞག་ཆ་ལའང་
རྨོངས་པ་རྣམས། །བྱ་བཏང་ཆོས་པའི་གྲངས་སུ་འགྲོ་འགྱུར་ན་།ལྐུག་པ་རྣམས་ཀྱང་ཆོས་པ་ཅིས་མི་འགྱུར། །སྐྱེ་བ་སྔ་ཕྱི་མེད་པར་འཁྲུལ་པ་ཡིས། །ལས་དང་རྒྱུ་འབྲས་ཁྱད་དུ་གསོད་པ་རྣམས། །ལྟ་བ་མཐོན་པོའི་གོ་ས་མནོན་་་་མིསྶིང་པགེ་
