
[001A]༄༅། །མཁན་ཆེན་ཆོས་ཀྱི་རྒྱལ་པོའི་གསུང་འབུམ་ལས་བསླབ་བྱ་གཞན་ཕན་སྙིང་པོ་ཞེས་བྱ་བ་བཞུགས་སོ།། །།

[001B] །ན་མོ་གུ་རུ་མཉྫུ་གྷོ་ཥཱ་ཡ། སྲིད་གསུམ་འགྲོ་བའི་བླ་མ་ཟས་གཙང་སྲས། །ཁ་སྦྱོར་བདུན་ལྡན་རྒྱལ་བ་རྡོ་རྗེ་འཆང། །སྐུ་བཞིའི་བདག་ཉིད་རྩ་བའི་བླ་
མ་དང། །དབྱེར་མེད་ཞབས་ཀྱི་པདྨོར་གུས་ཕྱག་འཚལ། །ཚུལ་ཁྲིམས་རྣམ་པར་དག་པའི་ཞིང་ས་ལ། །ཕྱིན་དྲུག་ས་བོན་ལེགས་པར་བཏབ་བྱས་ཏེ། །དྲི་མེད་སྨོན་
ལམ་ཆུ་ཡིས་བརླན་པ་ལས། །ལེགས་པར་བསྐྲུན་པའི་འབྲས་བུ་དལ་འབྱོར་འདི། །དོན་མེད་ཚེ་འདིའི་བྱ་བསམ་བཏང་བར། །དོན་ལྡན་སྙིང་པོ་ལེན་པར་བྱེད་པ་ལ། ་
ལམ་གྱི་རྩ་བ་མཚན་ལྡན་བླ་མ་ལ། །བསམ་དང་སྦྱོར་བས་ཚུལ་བཞིན་བསྟེན་བྱས་ཏེ། །དེ་ཡི་ཞལ་གྱི་བུམ་བཟང་ལས་འོངས་པའི། །ལེགས་བཤད་བདུད་རྩིའི་ཆོས་ལ་ཐོས་བསམ་མཛོད།།

[002A]༄༅། །དལ་འབྱོར་འདི་ནི་ཤིན་ཏུ་རྙེད་བར་དཀའ། །ངེས་པར་འཇིག་ཅིང་ནམ་འཆི་ངེས་མེད་དང། །ཕྱི་མ་གར་འགྲོའི་གདེངས་མེད་ལེགས་བསམས་ནས། །
དམ་ཆོས་མྱུར་བ་ཉིད་དུ་བརྩོན་པར་རིགས། །འཇིགས་རུང་དམྱལ་བ་ཡི་དགས་དུད་འགྲོ་ཡི། །མི་བཟད་སྡུག་བསྔལ་དྲག་པོས་མནར་བའི་ཚུལ། །ལེགས་པར་བསམས་ནས་
དེ་རུ་མི་སྐྱེའི་ཐབས། །དཀོན་མཆོག་གསུམ་ལ་སྐྱབས་འགྲོར་ལེགས་པར་བརྩོན། །དགེ་བའི་འབྲས་བུས་ལྷ་མིར་སྐྱེ་ན་ཡང། །འགྱུར་དང་ཁྱབ་པ་འདུ་བྱེད་སྡུག་བསྔལ་གྱིས། །བདེ་
བའི་གོ་སྐབས་མེད་པའི་ཚུལ་བསམས་ནས། །འཁོར་བ་ཀུན་ལས་ཡིད་ནི་འབྱུང་བར་རིགས། །རང་ཉིད་ཇི་བཞིན་དྲིན་ཅན་མ་རྣམས་ཀུན། །སྡུག་བསྔལ་གསུམ་གྱིས་ཤིན་ཏུ་མནར་བ་ལ། །

[002B] །སྨོན་འཇུག་བྱང་ཆུབ་སེམས་མཆོག་བསྐྱེད་པར་རིགས། །སྦྱིན་སོགས་ཕ་རོལ་ཕྱིན་པ་དྲུག་པོ་ཡིས། །རྒྱལ་སྲས་རྣམས་ཀྱི་སྤྱོད་པ་ལེགས་སྦྱད་ནས། །བསྡུ་བའི་དངོས་པོ་
བཞི་ཡིས་གཞན་སྦྱོང་ཞིང། །ཁྱད་པར་ཞི་ལྷག་ཟུང་འབྲེལ་ལམ་ལ་བརྩོན། །དེ་ལྟར་ཐུན་མོང་ལམ་ལ་ལེགས་སྦྱངས་ནས། །ཐུན་མོང་མིན་པ་རྡོ་རྗེ་སློབ་དཔོན་ལས། །དཔལ་ལྡན་བདེ་བ་མཆོག་གི་དཀྱིལ་འཁོར་དུ། །
ཕྱི་ནང་གཉིས་ཀྱི་དབང་བཞི་ཚུལ་བཞིན་ནོད། །གང་གི་ཕྱིར་ན་དབང་བསྐུར་མ་ཐོབ་པས། །རྒྱུད་སྡེའི་འཆད་ཉན་བསྒོམ་སྒྲུབ་བྱེད་གྱུར་ན། །དངོས་གྲུབ་ཐོབ་ཀྱང་སློབ་དཔོན་སློབ་མ་གཉིས། །ངེས་པར་དམྱལ་བར་སྐྱེ་
པར་གསུངས་པའི་ཕྱིར། །དེ་དུས་བླངས་པའི་དམ་ཚིག་སྡོམ་པ་རྣམས། །སྲོག་གམ་མིག་ལྟར་གཅེས་པར་མ་བསྲུངས་ན། །དམ་ཚིག་ཉམས་པས་དམྱལ་བར་སྐྱེ་བ་སོགས། །ཉེས་དམིགས་མང་པོ་གསུངས་ཕྱིར་ལེགས་
པར་སྲུངས། །དེ་ནས་རྒྱུད་དང་འཕགས་བོད་མཁས་པ་ཡི། །གསུངས་པའི་དགོངས་འགྲེལ་རིམ་གཉིས་རྣམ་གཞག་རྣམས། །ཐོས་བསམ་སྒོ་ནས་གཏན་ལ་འབེབས་དགོས་ཏེ། །དེ་མེད་ལག་རྡུམ་བྲག་འཛེག་བཞིན་དུ་
གསུངས། །དེ་ནས་གཡེང་མེད་ཐུན་བཞིའི་རྣལ་འབྱོར་གྱིས། །སྒྲུབ་ཐབས་ཇི་བཞིན་བསྐྱེད་པའི་རིམ་པ་ཡིས། །ཀུན་ཉོན་ཕྱོགས་ཀྱི་སྐྱེ་ཤི་བར་དོ་གསུམ། །རྣམ་བྱང་སྐུ་གསུམ་སྦྱོར་བའི་ཉམས་ལེན་བསྐྱང། །
[003A]༄༅། །ཁྱད་པར་བསྐྱེད་པའི་རིམ་པའི་གཙོ་བོ་ནི། །ཐ་མལ་སྣང་ཞེན་གཉིས་ཀྱི་གཉེན་པོ་རུ། །ལྷ་ཡི་ང་རྒྱལ་གསལ་སྣང་གཉིས་པོ་ནི། །སྤེལ་མར་བྱ་སྟེ་བསྐྱེད་རིམ་མཐར་ཕྱིན་བྱ། །དེ་ལྟར་རིམ་པ་དང་པོས་
དངོས་གྲུབ་ནི། །ཞི་སོགས་ཆུང་དང་གྲུབ་པ་བརྒྱད་སོགས་འབྲིང། །གྲུབ་ཀྱང་མཆོག་གི་དངོས་གྲུབ་མི་འགྲུབ་ཕྱིར། །མཆོག་འདོད་སེམས་ཀྱིས་རྫོགས་པའི་རིམ་པར་འབད། །བདག་བྱིན་གཉིས་དང་སྣ་ཚོགས་རྡོ་རྗེ་ཟུང། །
ནོར་བུ་འགེངས་དང་ཛཱ་ལན་དྷ་ར་ཡི། །རིམ་པར་གོམས་པས་སྒྱུ་མའི་ལུས་དེ་དང། །དོན་གྱི་འོད་གསལ་ཟུང་དུ་འཇུག་པ་ཡི། །བསམ་མི་ཁྱབ་པའི་རིམ་པ་མཐར་ཕྱིན་ནས། །བདེ་བ་མཆོག་གི་གོ་འཕང་ཐོབ་པར་
གསུངས། །རྣམ་པར་གཡེང་བས་ཚེ་འདིར་མ་ཐོབ་ཀྱང། །འཆི་ཚེ་དཔའ་བོ་དཔའ་མོ་ལྷ་རྣམས་ཀྱིས། །མེ་ཏོག་སྤོས་དང་རྒྱལ་མཚན་རོལ་མོ་ཡིས། །བསུ་ནས་མཁའ་སྤྱོད་གནས་སུ་འཁྲིད་པར་གསུངས། །རྒྱུད་
ཀྱི་གླེགས་བམ་བྲིས་དང་བཀླགས་པས་ཀྱང། །འཁོར་ལོས་བསྒྱུར་བའི་རྒྱལ་པོར་སྐྱེ་གསུངས་པས། །རིམ་གཉིས་རྣལ་འབྱོར་བསྒོམ་པས་ལྟ་ཅི་སྨོས། །དེ་ཕྱིར་ལམ་འདིར་ཤིན་ཏུ་འབད་པའི་རིགས། །ཐུན་
འཚམས་རྣམས་སུ་རྩ་སྔགས་བཟླས་པ་དང། །རྐང་བརྒྱད་བཟླས་པ་རྒྱུད་ལ་ཀློག་པ་དང། །ཁྱད་པར་ཚེས་བཅུ་རྣམ་པ་གཉིས་པོ་ལ། །མཆོད་དང་གཏོར་མའི་ལས་ལ་བརྩོན་པར་བྱ། །ཡུལ་དུས་ཉོན་མོངས་

[003B] །འབྱུང་ཕྱིར་བདག་འཇུག་སོགས་ལ་བརྩོན་པར་གྱིས། །ལག་མཆོད་ཟས་དང་ཉལ་བའི་རྣལ་འབྱོར་དང། །ལྡང་ཁྲུས་རྣལ་འབྱོར་སོགས་ལ་འབད་པར་བྱ། །སྙིགས་དུས་དམ་
ཆོས་བར་ཆད་མང་བའི་ཕྱིར། །སྤྱི་སྒོས་ཆོས་སྐྱོང་གཏོར་མའང་རྒྱུན་དུ་བརྟེན། །ཕྱི་རུ་འདུལ་བའི་ཀུན་སྤྱོད་བསྟེན་པ་དང། །ནང་དུ་འཁོར་ལོ་སྡོམ་པའི་རྣལ་འབྱོར་ལྡན། །འཕྲལ་དུ་སྡིག་མེད་
མི་ཆོས་དང་བསྟུན་ནས། །བསྟན་དང་འགྲོ་བའི་དོན་ལ་བརྩོན་པར་མཛོད། །དུས་གསུམ་རྒྱལ་བའི་དགོངས་པའང་འདི་ལས་མེད། །མདོ་རྒྱུད་ཀུན་གྱི་དོན་ཡང་འདི་ཡིན་ཏེ། །བླ་མའི་མན་ངག་བྱ་བའང་
འདི་ཡིན་པས། །འདི་བཞིན་ནན་ཏན་གྱིས་ཤིག་སྐལ་ལྡན་ཀུན། །དེ་ལྟར་བརྩེ་བས་གདམས་པའི་རྣམ་དཀར་མཐུས། །རྒྱལ་བའི་བསྟན་པ་དར་ཞིང་རྒྱས་པ་དང། །བསྟན་འཛིན་སྐྱེས་བུ་དམ་པའི་ཞབས་
བརྟན་ཞིང། །འགྲོ་རྣམས་ལམ་མཆོག་འདི་ཡིས་གྲོལ་གྱུར་ཅིག་ཁྱད་པར་འཁོར་ལོ་སྡོམ་པའི་རྣལ་འབྱོར་དང། །མཐུན་རྐྱེན་སྦྱོར་བའི་སྦྱིན་བདག་ལ་སོགས་ཀུན། །གནས་སྐབས་ཚེ་རིང་ནད་མེད་འབྱོར་ལྡན་
ནས༑ ༑མཐར་ཐུག་རྡོ་རྗེ་འཆང་དབང་ཐོབ་པར་ཤོག་དུས་མིན་འཆི་བའི་མཚན་མ་མཐོང་བ་ན། །དེ་ཡི་མོད་ལ་བདེ་མཆོག་ཡབ་ཡུམ་སྐུ། །གསལ་བར་མཐོང་ནས་འཆི་བདག་དཔའ་བཅོམ་སྟེ། །འཆི་མེད་

[004A]༄༅། །རིག་འཛིན་མྱུར་དུ་ཐོབ་པར་ཤོག་ཅེས་མདོ་སྔགས་གཉིས་ཀའི་ལམ་འགོ་སྨོས་ནས་འཁོར་ལོ་བདེ་མཆོག་གི་ལམ་ལ་སློབ་པའི་བསླབ་བྱ་སྡོམས་སུ་བྱས་ནས་བརྗོད་པའི་བསླབ་བྱ་གཞན་
ཕན་སྙིང་པོ་ཞེས་བྱ་བ་འདི། རང་གི་སློབ་མ་ཡོངས་ལ་ཕན་ཕྱིར་ལྷའི་བཙུན་པ་་བློ་བཟང་བསྟན་འཛིན་རྒྱལ་མཚན་གྱིས་སུག་བྲིས་སུ་བགྱིས་པའི་མཐུས་རེ་བའི་བསམ་པ་ཐམས་ཅད་འགྲུབ་པར་གྱུར་ཅིག། །།

[004B]



