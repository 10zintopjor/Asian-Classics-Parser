
[001A]༄༅།  །དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་
པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་བཞུགས་སོ།།།

[001B] །ན་མོ་གུ་རུ་བཛྲ་དྷ་ར་ཡ། བདེ་གཤེགས་གཞན་ལས་ཐུགས་རྗེ་ཆེས་ལྷག་པ། །བདག་གི་སྟོན་པ་ཤཱཀྱ་མུ་ནེ་དང། །མ་ཕམ་མཁྱེན་གཏེར་བློ་བཟང་གྲགས་པའི་
དཔལ། །ཡབ་སྲས་བརྒྱུད་པར་བཅས་ལ་གུས་ཕྱག་འཚལ། །ངག་དབང་བློ་བཟང་རྒྱལ་བའི་མདོ་སྔགས་ཀྱི། །དྲི་མེད་བསྟན་པའི་རྒྱལ་མཚན་བསྒྲེངས་པ་ལ། །ཟླ་བྲལ་མཚན་
ལྡན་བླ་མ་སྐྱེ་དགུའི་མགོན། །བདག་སྙིང་པདྨོའི་ཟེའུ་འབྲུར་རྟག་བཞུགས་གསོལ། །དུས་གསུམ་བདེ་གཤེགས་སྐྱབས་གནས་མ་ལུས་པའི། །བདག་ཉིད་བློ་བཟང་གྲགས་
བསྟན་རིང་ལུགས་ཆེ། །བཤད་སྒྲུབ་ཟུང་འབྲེལ་མཛད་པས་སྐལ་ལྡན་ཀུན། །འདྲེན་མཛད་ཡོངས་འཛིན་མཆོག་ལ་གུས་ཕྱག་འཚལ། །རྒྱུད་རྒྱལ་གསང་བ་ཀུན་འདུས་ལྷ་

[002A] །ཚོགས་དང། །དུས་དགྲའི་དབང་པོ་ཙཀྲ་སམྦྷ་ར། །བདུད་དཔུང་གཞིལ་མཛད་འཁོར་ལོ་ཆེན་པོ་ཡིས། །བར་ཆད་ཀུན་སེལ་དངོས་གྲུབ་ཆར་ཆེན་ཕོབ། །དཔལ་
ལྡན་བླ་མའི་རྣམ་ཐར་འོ་མའི་མཚོ། །ཚུར་མཐོང་རི་བོང་རྐྱལ་གྱིས་ག་ལ་ཆོད། །འོན་ཏེ་ཡིད་ཀྱི་ཁྱེའུ་ཆུང་གསོ་བའི་སླད། །དད་པའི་ཀུ་ཤའི་རྩེ་མོས་འགྱེད་ལ་སྤྲོ། །དེ་ལ་འདིར་
བདག་ཅག་གི་དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་
བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་རྒྱ་མཚོ་ལྟ་བུ་ལས་ཆུ་ཐིག་ཙམ་ཞིག་སྤེལ་བ་ལ། སྔ་སོར་གྲུབ་པའི་དབང་ཕྱུག་དམ་པ་འདིའི་རྣམ་ཐར་ཡི་གེའི་

[002B] ཀ་འགྲིགས་མའི་འགོ་རྒྱན་དང་བཅས་རྣམ་ཐར་གྱི་ས་བོན་ཙམ་ཞིག་གནང་བ་ནི་
འདི་ལྟར། ཀ་ཐོ་ཉོན་ཅིག་ཆོས་གྲོགས་དམ་པ་ཚོ།  །གུ་ཤྲི་ཐོན་བློ་བཟང་བཟོད་པ་  ཁ་ནས་སྨྲ་བའི་ཚིག་ལབ་ཉུང་དུར་གྱིས། །ག་ན་བཞུགས་ཀྱང་བླ་མ་མཆོག་གསུམ་དྲན། །ད་དང་ང་ཡི་འཛིན་པར་གཉེན་པོ་བསྟེན། །ཅ་ཅོ་འདུ་ལོང་
མང་ལས་ཐག་རིང་འབྱོལ། །ཆ་ལུགས་དུར་སྨྲིག་འཆང་བཞིན་སྙིང་པོ་ལོང། །ཇ་མར་ཞིམ་ལྟོ་ཅན་གྱི་རྗེས་མི་འབྲངས། །ཉ་མོ་ཟན་ལ་བརྐམ་ཚུལ་དེ་འདྲ་སྤོངས། །ཏཱ་རེ་ལ་སོགས་ཁ་འདོན་དགེ་སྦྱོར་དང། །ཐ་མལ་ཟོལ་བརྟེན་
བླ་མ་བསྟེན་ཚུལ་ལ། །ད་ནས་བཟུང་སྟེ་བརྩོན་པ་མ་འདོར་བར། །ན་འཆི་རྒུད་པས་འཇིགས་པ་མེད་པར་གྱིས། །པ་སངས་ལྟར་དཀར་བྱམས་དང་བརྩོ་བ་ཡིས། །ཕ་རོལ་གཞན་ལ་སྐྱོན་རྟོག་མ་ཤོར་བར། །བ་ལས་འོ་མ་བཞོས་པའི་
ཚུལ་ཇི་བཞིན། །མ་རྒན་ལྟ་བུ་ཕངས་སེམས་ཡང་ཡང་འབྱོངས། །ཙ་རི་དང་འདྲ་འཕགས་ཡུལ་གྲུབ་གནས་སུ། །ཚ་གྲང་དཀའ་སྤྱད་ཁྱད་དུ་བསད་ནས་ནི། །ཛ་ཡ་ཨ་ནནྡ་ལྟར་གྲུབ་བརྙེས་པ། །ཝ་རྒན་ལྟ་བུ་བདག་འདྲར་བར་
ཐག་རིང། །ཞྭ་སེར་ཅོད་པན་འཆང་བ་ཀུན་གྱི་རྒྱན། །ཟ་ཧོར་རྒྱལ་པོའི་སྲས་མཆོག་ཨ་ཏི་ཤའི། །འ་ཐུང་གཟུགས་ཅན་སྲོག་གི་སྙིང་པོ་ལྟར། །ཡ་རབས་སྤྱོད་ལུགས་བྱང་ཆུབ་ལམ་རིམ་ལ། །ར་ལུག་ཕྱུགས་རྣམས་རྩ་ཆུས་
[003A]༄༅། །འཚོ་བ་བཞིན། །ལ་གོར་འཇིག་པར་ངེས་པའི་ལུས་རྟེན་འདིར། །ཤ་ཁྲག་རུས་པར་ཐུག་ཀྱང་ཡང་ཡང་གོམས། །ས་སྟེང་མི་རུ་སྐྱེས་པའི་དོན་ཆེན་འགྲུབ། །ཧ་ཧའི་གད་མོ་འབྲུག་ལྟར་ཆེར་
སྒྲོགས་ཤིང། །ཨ་ལ་ལ་ཧོའི་དགའ་བའི་རོལ་རྩེད་རྣམས། །ཧ་ལ་ཧ་ལའི་དུག་ལྟར་མཐོང་ནས་ཀྱང། །ཨ་མྲྀ་ཏར་འགྲན་ཆོས་ལ་ཧུར་ཐག་གྱིས། །ན་ཚོད་ཕྲ་མོའི་སྐབས་སུ་སྐུ་སྐྱེར་གྲགས། །བར་མར་གཞན་ལ་
སློབ་གཉེར་བྱས་ལོ་ཙམ། །རྒས་ཁར་ཁ་འདོན་པ་ཡི་གྲལ་སྙེགས་པ། །འདི་གསུམ་མི་རྒན་ཁོ་བོའི་སྤྱོད་ཚུལ་ཡིན། ཞེས་སྩལ། དེའང་སྒྲས་ཟིན་ལ་སྐལ་བ་དང་ལྡན་པའི་གདུལ་བྱ་རྣམས་ཀྱིས་ཡོངས་རྫོགས་ཀྱི་བསྟན་
པ་ལ་ཐོས་བསམ་སྒོམ་གསུམ་རྣམ་པར་དག་པ་བྱེད་ཚུལ་གྱི་གནད་ཁྱད་པར་ཅན་བསྟན་པའི་གདམས་ངག་རིན་པོ་ཆེ་ཞིག་ཡིན་མོད། དོན་ལ་རྗེ་རང་ཉིད་ཀྱི་སྐུ་ཚེ་འདིའི་རྨད་དུ་བྱུང་བའི་རྣམ་པར་ཐར་པ་རྣམས་སྦས་པའི་ཚུལ་
གྱིས་སྟོན་པར་མཛད་དོ། །དེའང་སྤྱིར་རྗེ་འདི་ཉིད་ནི་གླེགས་བམ་རིན་པོ་ཆེ་ལས། བདག་གི་ཡོན་ཏན་སྦ་བྱ་ཞིང། ཞེས་གང་གསུངས་པ་ལྟར། ཇོ་བོ་བཀའ་གདམས་པའི་རྣམ་ཐར་གཙང་མ་བདག་གིར་མཛད་པ་ཞིག་ཡིན་གཤིས་
གང་གི་རྨད་དུ་བྱུང་བའི་རྣམ་པར་ཐར་པ་མཐའ་ཀླས་པ་ཞིག་ཡོད་མོད་ཀྱང། རང་ཉིད་ཀྱི་ཡོན་ཏན་རྣམས་བུམ་ནང་གི་མར་མེ་ལྟར་སྦེད་པ་ལ་དགའ་བར་མཛད་པ་ཁོ་ན་ཡིན་ཏེ། དེ་ལྟར་ཡང་བཀའ་ལས། ཁོ་བོ་སོ་སོའི་སྐྱེ་བོ་འཆིང་

[003B] དྲངས་མ་ཐག་པའི་བཀའ་རྩོམ་དེ་ཉིད་ལས་ཀྱང། རྣམ་ཐར་གྱི་ས་བོན་ནན་ཆེར་བསྐུལ་བ་ལ་ཤིན་ཏུ་ངོ་ཚ་བས་
སྤོབས་པ་ཡང་མ་རྙེད་པ་བྱི་ལའི་གཡོ་ཐབས་ཀྱིས་ཀ་བསྒྲིགས་མའི་ཤོ་ལོ་ཀ་གཞན་གྱིས་འགོ་རྒྱན་དང། ས་བོན་ཞབས་བཏགས་མ་དང་བཅས་ཞེས་གསུངས་པས་སོ། །སྐབས་འགའ་ཞིག་ཏུ་རྗེ་རང་ཉིད་ཀྱི་བཀའ་ལས་དངོས་
སུ་ཐོས་པ་དང། གྲ་རྒན་ཚད་མར་འཛིན་རུང་རྣམས་ཀྱི་ངག་ལས་བྱུང་བ་སོགས་ཀྱི་ཐོར་བུ་དུ་མ་ཞིག་ཡོད་པ་རྣམས། ཇི་སྐད་དུ། ཕྱག་ན་པདྨོ་དགེ་འདུན་རྒྱ་མཚོའི་གསུང་ལས། འདི་ན་གངྒཱའི་བྱེ་སྙེད་རྒྱལ་རྣམས་ཀྱི། །རྨད་བྱུང་
ཡོན་ཏན་བསྐལ་བར་བརྗོད་པ་བས། །རྡོ་རྗེ་བླ་མའི་ཡོན་ཏན་ཆ་ཤས་ཙམ། །བརྗོད་པའང་བསོད་ནམས་བླ་ན་མེད་ཤེས་ནས། ཞེས་སྩལ་བ་ལྟར་མཚན་ལྡན་བླ་མ་དམ་པའི་ཡོན་ཏན་དང་བཀའ་དྲིན་རྗེས་སུ་དྲན་པའི་སྒོ་ནས་སྐུ་
གསུང་ཐུགས་ཀྱི་གསང་བ་རྒྱ་མཚོ་ལྟ་བུ་ལས་ཆ་ཤས་ཙམ་བསྙད་པའི་དགེ་ཚོགས་གཞལ་དུ་མེད་པར་གསུངས་པ་དང། གཞན་ཡང་སྐལ་བ་དང་ལྡན་པའི་གདུལ་བྱ་མང་པོའི་དད་པའི་གསོས་སུ་འགྱུར་བ་སོགས་
དགོས་པ་དུ་མ་མཆིས་པས་ཕྱོགས་ གཅིག་ཏུ་  བསྡེབས་ནས་འདིར་གླེང་བར་བྱའོ། །དཔལ་ལྡན་བླ་མ་འདི་ཉིད་གང་དུ་འཁྲུངས་པའི་ཡུལ་ནི། རྡོ་རྗེ་འཆང་པཎྜི་ཏ་རིན་པོ་ཆེས། འཇམ་མགོན་རིང་ལུགས་དར་ཞིང་ཡུལ་གྱི་མི། །ཕལ་ཆེར་རང་

[004A]༄༅། །བཞིན་བཟང་ཞིང་དང་གུས་སོགས། །ཕུན་སུམ་ཚོགས་པའི་ས་ཡི་ཐིག་ལེ་འདིར། ཞེས་གསུངས་པ་ལྟར། ཡུལ་མི་རྣམས་བླ་མ་དང་བཀུར་འོས་རྣམས་ལ་སྲི་ཞུ་ཆེ་བ་སོགས་བསྔགས་
འོས་ཀྱི་ཡོན་ཏན་དུ་མ་དང་ལྡན་པའི་ས་ཕྱོགས་སུ། ས་སྐྱོང་མིའི་དབང་པོ་ཨ་པ་ཧ་ནར་པེའི་ལེ་དཔལ་འབྱོར་རྡོ་རྗེའི་ཤོག་ཡབ་ནི་ཁུན་དུ་དཔལ་སྟེར་ཞེས་བྱ་བ་ས་པཎ་གྱིས། ཕྱི་རྗེས་རིང་དུ་བལྟ་བ་དང། །བག་ཡོད་
པ་ལ་བཟོད་བསྲན་ཆེ། །བརྩོན་འགྲུས་ཆེ་ཞིང་བརྟན་ལ་འགྲིམས། ཞེས་གསུངས་པ་ལྟར། རང་བཞིན་བཟང་ཞིང་མཆོག་གསུམ་བླ་མར་འཛིན་པ། བླང་དོར་ལ་མཁས་ཤིང་དབུ་ལ་ཕོངས་ལ་བྱམས་པ་སོགས་ཡ་
རབས་སྐྱེ་བོའི་ཚུལ་དང་ལྡན་པ་དེ་དང། ཡུམ་ནི་ནོར་སྦྱིན་མ་བྱ་བ་བུད་མེད་ཀྱི་སྐྱོན་མཐའ་དག་དང་བྲལ་བ་དད་གུས་ཆེ་ཞིང། རྒྱུན་དུ་ཕྱག་མཆོད་དང་ཡིག་དྲུག་སོགས་ཁ་འདོན་དགེ་སྦྱོར་ལ་འབད་པ་ཞིག་ཡིན་ནོ། །
འཕགས་པ་ཤཱ་རིའི་བུའི་སྨོན་ལམ་ལས། ཧ་ཅང་ཕྱུག་པོའི་ཁྱིམ་དང་ནི། །དབུལ་པོའི་ཁྱིམ་དུ་མི་སྐྱེ་བར། །བར་མའི་ཁྱིམ་དུ་སྐྱེས་ནས་ཀྱང། །རྟག་ཏུ་རབ་བྱུང་བྱེད་པར་ཤོག་ཅེས་པ་ལྟར་གྱི་མཐའ་གཉིས་སྤངས་ཤིང་རབ་ཏུ་
བྱུང་བའི་མཐུན་རྐྱེན་ཚང་བའི་ཁྱིམ་དུ། ཡབ་ཡུམ་དེ་གཉིས་ཀྱི་སྲས་སུ་རབ་བྱུང་བཅུ་གསུམ་པའི་ནང་ཚན་འཛིན་བྱེད་ཅེས་པ་མེ་བྱི་ལོའི་ཧོར་ཟླ་བཅུ་གཅིག་པའི་དམར་ཕྱོགས་ཀྱི་རྫོགས་པ་དང་པོ་ཉི་ཤུའི་ཉིན་སྔ་དྲོའི་ཆར་

[004B] དེ་ཡང་རྗེ་བླ་མ་འདི་ཉིད་སྐུ་མ་བལྟམས་གོང་ཡུམ་གྱི་མནལ་ལམ་དུ། ཁོས་ཁྲོན་པ་ཞིག་གི་ཁྲོད་ནས་གསེར་འབའ་ཞིག་ལས་བསྒྲུབས་པའི་རྡོ་རྗེ་རྩེ་ལྔ་པ་ཆེ་
བ་འོད་འཚེར་བ་ཞིག་རྙེད་པ་གསལ་པོར་རྨིས། གཞན་ཡང་ཡུལ་མི་རྣམས་སུ་དངོས་དང་རྨི་ལམ་ཅི་རིགས་བར་ཡ་མཚན་པའི་དགེ་ལྟས་སྣ་ཚོགས་བྱུང་སྐད། རྗེ་ཉིད་སྐུ་མཆེད་མིང་སྲིང་བཅུ་ཡོད་པ་ལས་གསུམ་པ་ཡིན་
སྐུ་བལྟམས་མ་ཐག་ཡབ་ཡུམ་གཉིས་ཐུགས་ཤིན་ཏུ་དགྱེས་ཤིང། མང་ཐོས་སྡོམ་བརྩོན་ལ་སོགས་པའི་ཡོན་ཏན་གྱིས་ཐུགས་རྒྱུད་གཏམས་པ་ཨ་ཁུ་གུ་ཤྲི་བློ་བཟང་ཚུལ་ཁྲིམས་གདན་དྲངས། ལྷ་བསང་དང་ཁྲུས་
ཆོག་བཙས་སྟོན་བཅས་མཛད་ཅིང། ཕྱིས་ཀྱང་སྐབས་སྐབས་སུ་རྣམ་འཇོམས་ཀྱི་བཀྲུ་བྱབས་སྲུང་སོགས་ཀྱི་རིམ་གྲོ་གཟབ་རྒྱས་སུ་གནང་འདུག་རྒྱུན་པར་ཡབ་ཡུམ་ནས་ཀྱང་གཙང་སྦྲ་ལ་འབད་པས་གཅེས་པར་
བསྐྱངས་སོ། །དེ་ནས་དགུང་ལོ་གསུམ་བཞི་ཙས་ནས་སྨྲ་བརྗོད་ཕྲན་བུ་རེ་བཏུབ་ཙ་ན། ད་རང་སྐུ་འབུམ་ཁྲི་པ་ར་ཁོ་ཤེས་རབ་ཆོས་འབྱོར་ཡིན། སྐུ་འབུམ་གྱི་གསེར་ཁྲིར་འདུག་གོ་ཞེས་སོགས་སྔོན་གནས་རྗེས་དྲན་གྱི་
བཀའ་གསལ་ཡང་དང་ཡང་དུ་སྩལ་བའི་སྐུ་འབུམ་ཁྲི་པ་ཉེར་གསུམ་པ་ར་ཁོ་ཤེས་རབ་ཆོས་འབྱོར། སྐུ་འབུམ་དང་མི་རིང་བའི་སའི་ཆ་ར་ཁོ་ཞེས་པར་ཆུ་མོ་གླང་ལ་འཁྲུངས། དབུས་སུ་བྱོན་ཏེ་དཔལ་ལྡན་འབྲས་

[005A]༄༅། །སྤུངས་སུ་བཀྲ་ཤིས་སྒོ་མང་གི་ཆོས་གྲྭར་ཞུགས་ཏེ་གཞུང་ལུགས་ལ་སྦྱངས་པས་མཁས་པ་ཆེན་པོར་གྱུར། འཇམ་དབྱངས་བཞད་པའི་རྡོ་རྗེ་དང། ཁྲི་ཆེན་དགེ་འདུན་ཕུན་ཚོགས་སོགས་བསྟེན་
ནས་ལེགས་པར་བཤད་པའི་བདུད་རྩིའི་བགོ་སྐལ་བླངས། མདོ་སྨད་དུ་བྱོན་ནས་སྐུ་འབུམ་དུ་རྒྱུད་པའི་སྒྲིགས་ལམ་ཉམས་པ་རྣམས་གསོ་བར་མཛད། དགུང་ལོང་དགུ་པ་ལ་ཚོགས་ཆེན་གྱི་ཁྲིར་ཡང་ཕེབས་ཏེ་
འཆད་ཉན་གྱི་རྒྱལ་མཚན་བསྒྲེང་བའི་སྐབས་ཤིག་ན་ཁོང་གི་མནལ་ལམ་དུ། རྒད་པོ་སྨ་ར་དང་ཨག་ཚོམ་དཀར་པོ་ཅན་ཞིག་བྱུང་ནས་ཁོ་ལ་གཏོར་མ་གཅིག་ཐོངས་དང་ངས་ཁྱེད་ཀྱི་འཕྲིན་ལས་བསྒྲུབ། ཁྱེད་ཀྱི་གཏོར་
མ་ཅི་འདྲ་ཞིག་ཡིན་མི་ཤེས་པར་འདུག་དྲིས་པས། ལན་དུ་ངའི་གཏོར་མ་རྩ་བ་གཅིག་ལ་རྩེ་མོ་ལྔ་ཡོད་པ་ཡིན་གསུངས། དེ་ནི་པེ་ཧར་རྒྱལ་པོའི་འཕྲུལ་ཡིན་པར་ངེས་ནས། བཙན་ཁང་ཆེན་མོར་གཏོར་མ་སྦོར་
སྐབས་ལོ་སྟར་བཞིན་དུ་ཞལ་འདེབས་མ་ཆག་པ་ཕུལ་པས་འཕྲིན་ལས་ཚུལ་བཞིན་དུ་སྒྲུབ། བཤད་སྒྲུབ་གླིང་གི་སྒྲིགས་ལམ་ལ་ཉམས་གསོས་མཛད། གྲྭ་ཚང་འདི་དང་རྒྱུད་པ་གྲྭ་ཚང་གཉིས་ལ་བཀའ་དྲིན་གཞལ་དུ་
མ་མཆིས་ཞེས་རྒན་པ་རྣམས་གླེང། མཐར་ཀུན་སྤངས་མཛད་དེ་གྱ་གསུམ་པ་ཤིང་ཕག་ལོ་ར་ཁོ་རི་ཁྲོད་དུ་ཞི་བར་གཤེགས། རྗེ་གྲུབ་པའི་དབང་ཕྱུག་འདི་ཉིད་ཕྱིས་དགུང་ལོ་བཅུ་བདུན་ཐོག་སྐུ་འབུམ་བྱམས་པ་གླིང་དུ་

[005B] ཁོ་བོ་ཅག་གི་སྐྱེ་བ་སྔ་མ་ངེས་པར་འདུ་ཁང་འདི་ཁའི་བཞུགས་ཁྲི་ཆེན་མོར་འཁོད་མྱོང་བ་ཞིག་ཡིན་འདུག་པ་ལ་
ད་ལྟ་གྲལ་གྱི་ཐ་མར་སོང་ལུགས་འདི་ལ་དཔགས་ན་ཡང་སྲིད་ཕྱི་མར་སའི་འོག་ཏུ་མལ་བྱེད་དགོས་པ་ཞིག་ཡོང་བར་གདོན་མི་ཟའོ་ཞེས་སྔོན་གྱི་གནས་རྗེས་སུ་དྲན་པའི་མངོན་པར་རྟོགས་པ་ཐུགས་ལ་དགག་མེད་དུ་ཝ་
ལེར་ཤར་ནས། རང་གཞན་འཁོར་བར་འཁྱམས་པ་རྣམས་ངེས་པ་མེད་པ་དང། ཡང་ཡང་མཐོ་དམན་དུ་འགྱུར་བ་སོགས་སྡུག་བསྔལ་དྲུག་དང་བརྒྱད་ཀྱིས་རྟག་ཏུ་མནར་བའི་ཚུལ་འདི་ལས་མ་འདས་སྙམ་པའི་སྐྱོ་སྣང་
ཚད་མེད་པ་སྐྱེས་པ་དང། ཚོགས་གྲོལ་འཕྲལ་རྟེན་མཇལ་གྱི་སྐབས་ཁྲི་ཆེན་མོ་གསེར་ཡིན་མིན་བརྟག་པར་མངོན་ཆུང་གིས་གཡོགས་བསལ་ནས་ལྟས་པས་གསེར་འབའ་ཞིག་ནི་མིན་གསེར་རྫུས་མ་ཞིག་ཡིན་
སྣང་སྟེ་ཚེ་སྔོན་མའི་བག་ཆགས་རེད། ཅེས་གསུང་མོལ་གྱི་འཕྲོས་ཞིག་ལ་བཀའ་སྩལ། སྐུ་ནའི་དངོས་པོ་ཆུང་ཡང་སྐྱེས་སྟོབས་ཀྱི། །ཡོན་ཏན་རང་བཞིན་མངོན་དུ་གྱུར་བ་འདིས། །རྩོལ་སྦྱངས་མཐུ་ལས་འཁོར་འདས་
མཚན་མཚོན་ཀུན། །ཁ་ནས་སྐྱོར་བའི་གསར་བུའི་ཚོགས་རྣམས་སྐྱེངས། དེ་སྐབས་ཡབ་ཡུམ་གཉིས་ནས། གནས་ལྔ་ཡོངས་སུ་རྫོགས་པའི་པཎྜི་ཏ་སྐུ་གོང་མ་རྗེ་བློ་བཟང་དཔལ་འབྱོར་ལྷུན་གྲུབ་རབ་རྒྱས་དཔལ་

[006A]༄༅། །བཟང་པོའི་ཞལ་སྔ་ནས་ལ་སྐྱབས་འཇུག་ཞུས་པར། བུ་ཆུང་འདི་སྐྱེས་བུ་དམ་པའི་སྐྱེ་བ་ཞིག་ཡིན་ངེས་པས་གཙང་སྦྲ་ལ་བརྩོན་པ་གལ་ཆེ་ཞེས་པའི་བཀའ་ལུང་ཡང་གནང། རྗེ་འདི་ནི་སྐུ་ན་ཕྲ་བའི་སྐབས་
ནས་ཀྱང་བྱིས་པ་རང་ག་བའི་སྤྱོད་ཚུལ་རིང་དུ་དོར་བ་ཞིག་ཡིན་ཏེ། དཀོན་མཆོག་གི་རྟེན་ལ་ཕྱག་མཆོད་བསྙེན་བཀུར་ཆེ་བ། ཡབ་ཡུམ་ལ་སྲི་ཞུ་ལྷུར་མཛད་ཅིང། ལྷག་པར་ཉམ་ཐག་པ་རྣམས་སྤྱན་ལམ་དུ་གཟིགས་པ་ཙམ་
གྱིས་བུ་གཅིག་པའི་མ་ལྟར་རྟག་ཏུ་བརྩེབས་ཕན་གང་བཏགས་ལ་འགྲུས་པར་མཛད་པ་ཞིག་གོ་བསྔགས་འོས་བསྐྱེད་བྱེད་ཟུང་གི་ནོར་འཛིན་མར། །ཡོན་ཏན་ཆ་རྫོགས་ས་བོན་ཉེར་བསྐྲུན་པས། །བསྟན་དང་འགྲོ་བའི་དབུལ་
སེལ་འབྲས་བཟང་གི། ཁུར་བརྗིད་རྐང་འཐུང་དབང་པོ་འདི་འཁྲུངས་སོ། །ཀུན་ལ་དགའ་བའི་དཔལ་སྟེར་གཞོན་ནུ་ཁྱོད། །ཁྱིམ་གནས་ཚེ་ཡང་སྔོན་གོམས་བཟང་པོ་ཡི། །བག་ཆགས་གཞར་ཡང་མ་བཏང་བག་ཡོད་ཀྱི་
ལྷ་གོས་རིན་ཐང་བྲལ་པས་མཆོག་ཏུ་མཛེས། །རྒྱལ་ཀུན་ངོ་བོ་བཤེས་གཉེན་མཆོག་རྣམས་ཀྱི། །ཞབས་པད་གཙུག་ན་བསྟེན་པའི་བྱིན་མཐུ་དཔལ། །གང་ཐུགས་མཁྱེན་རབ་འོ་མཚོར་འཁྱིལ་བ་འདི། །སྐལ་བཟང་
གདུལ་བྱའི་ཡིད་རབ་ཚིམ་པའི་དཔྱིད། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་བཤད་སྒྲུབ་

[006B]། །།དེ་ནས་མི་རིང་བར་གོང་གསལ་གུ་
ཤྲི་བླ་མ་དེ་ཉིད་ཡོངས་འཛིན་དུ་བསྟེན་ནས་དགེ་བསྙེན་གྱི་སྡོམ་པ་བཞེས་ཏེ། ཐོག་མར་བོད་ཡིག་གསལ་བྱེད་སུམ་ཅུ་བསླབས་པས་དཀའ་ཚེགས་མེད་པར་མཁྱེན། སྡེ་ཚན་དང་པོའི་དབྱངས་བཞི་འདོགས་ལུགས་ལན་
ཅིག་གསན་པ་ཙམ་གྱིས་གཞན་ཐམས་ཅད་ལ་རིགས་འགྲེ་སྦྱར་ནས་ཤེས་བྱུང་བས་སློབ་དཔོན་གྱིས་ང་ལ་ཐུགས་གཙིགས་ཤིན་ཏུ་ཆེ་ཞེས་བདག་གིས་རྗེ་རང་ཉིད་ཀྱི་བཀའ་ལས་ཐོས། གཞན་ཡང་བོད་སོག་གི་ཡིག་
རིགས་སྣ་ཚོགས་ཀྱང་བསླབ་མི་དགོས་པར་མཁྱེན། འདི་ནི་བསམ་གྱིས་མི་ཁྱབ་པའི་རྣམ་ཐར་རོ། །སྐབས་འདིར་རྒྱལ་བ་ཀུན་གཟིགས་ཀྱི་སྨོན་ལམ་ཐུགས་འཛིན་མཛད་ནས་སྐྱོར་སྦྱངས་ནན་ཏན་དུ་གནང། དགུང་ལོ་ལྔ་
པར་་བྱང་ཕྱོགས་འགྲོ་བའི་མགོན་པོ་རྗེ་བཙུན་དམ་པའི་ཞལ་སྔ་ནས་ཡེ་ཧྭར་ཕྱོགས་སུ་་འཇམ་དབྱངས་གོང་མ་བདག་པོ་ཆེན་པོ་མཇལ་བར་ཕེབས་པའི་ལམ་དུ། རྗེ་འདི་དང། ཡོངས་འཛིན་གུ་ཤྲི། རྗེ་ཉིད་ཀྱི་ཡུམ་
ཞབས་ཕྱི་ཁ་ཤས་དང་བཅས་མཚོ་བདུན་ལ་ཐེགས་པར། སྒུག་སྡོད་མཛད་ནས། ་རྗེ་བཙུན་དམ་པ་རིན་པོ་ཆེར་ཕྱག་དབང་ཞུས་པར། བདག་ཉིད་ཆེན་པོ་དེ་ཉིད་ནས་ཀྱང་དགྱེས་པའི་ཉམས་མཛད་སྣང། དེར་གྲོགས་

[007A]༄༅། །གཞན་ཀུན་གྱིས་ཚོང་འདུས་སུ་སོང་སྐབས། ཡུམ་གྱིས་རྗེ་ཉིད་ཁྲིད་དེ་རྒྱའི་ཚང་མང་ཞིག་ཏུ་ཕེབས་པ་ན། ཕྱོགས་གང་ནས་བྱོན་ཆ་མེད་པའི་གྲྭ་པ་འགྲེས་པ། སྐུ་ལུས་བོངས་རན་ཞིང་གཟི་བརྗིད་ཆེ་བ་
སྤྱན་དཀྱུས་རིང་བས་གཉའ་ཤིང་གང་ཙམ་དུ་བལྟ་བ་ངེས་པར་དང་བ་འདྲེན་པ་དགེ་སློང་གི་ཆ་ལུགས་ཅན་ངོ་མི་ཤེས་པ་ཞིག་བཀད་ས་དེར་ཕེབས་འདུག་དེས་རྗེ་འདི་ཉིད་ལ་ཅེར་རེ་གཟིགས་ནས། ཨ་མ་ལ་ཁྱོད་རང་གི་བུ་ཆུང་འདི་
ཅི་བསླབ་ཅེས་བཀའ་དྲི་གནང་བར། ཨ་མས། སྐྱབས་འགྲོ་སོགས་རེ་གཉིས་ཟིན་གྱིན་ཡོད་ཞུས། ཁོས་བུ་ཚུར་ཤོག་གསུངས་ནས། པང་དུ་བཞུགས་སུ་བཅུག་སྟེ་ཕྱག་གིས་དབུ་ལ་ནེམ་ནེམ་མཛད་ནས། ཤིན་ཏུ་དགྱེས་པའི་
ཉམས་ཀྱིས་བུ་ཁྱོད་རང་ལ་སྐྱབས་འགྲོའི་ཚིག་འགའ་ཞིག་མཛུབ་ཁྲིད་བྱའི་གསུངས་ནས། ཉན་ཐོས་ཞི་བ་འཚོལ་རྣམས་ཞེས་སོགས་ཚིག་རྐང་བཞིའི་དོན་རེ་རེ་ནས་ཤིན་ཏུ་དཔྱིས་ཕྱིན་པའི་བཤད་པ་གནང་ནས། བུ་སྐལ་བ་
བཟང་བཟང་གསུང་བའི་མུར་ཕྱིར་ཐོན་མཛད་ནས་གར་བཞུད་ཆ་མེད་དུ་སོང་གསུང། རིགས་པས་དཔྱད་ན་མ་འདྲེས་པའི་མཛའ་བཤེས་སྐྱེས་བུ་དམ་པ་འདི་ནི་ངེས་པར་སྐུ་ཚེའི་རབས་སྔ་མ་རྣམས་སུ་རྗེས་སུ་བཟུང་བའི་རྣམ་
འདྲེན་འཕགས་པ་ཞིག་གིས་དགེ་བའི་བཤེས་གཉེན་གྱི་གཟུགས་སུ་བརྫུས་ནས་སྟོན་པ་ཡིན་ལས་ཆེ་སྙམ་དུ་སེམས་སོ། །བཀའ་ལས་ཀྱང། ང་རང་གིས་ཨ་མདོ་དབུས་སུ་སོང་ནས་དགེ་བའི་བཤེས་གཉེན་དུ་མའི་ཞབས་ལ་

[007B] ལོ་འགའི་རིང་ལ་སློབ་གཉེར་ཕྲན་བུ་རེ་བྱེད་ལོ་བྱས་ཀྱང། སྔར་གྱི་དགེ་བཤེས་དེ་ཉིད་ཀྱིས་ཉན་ཐོས་ཞི་འཚོལ་མའི་དོན་མཐའ་དག་གཟབ་རྒྱས་སུ་བཤད་གནང་བ་དེ་ལས་འདའ་རྒྱུ་
ཞིག་རྣ་བས་ཚོར་མ་མྱོང་གསུང། འདི་ནི་ངོ་མཚར་བའི་གནས་ཤིག་ཡིན་ཞིང་སྐྱེས་བུ་དམ་པ་འདི་ནི་སྐུ་ཚེ་དུ་མའི་སྔ་རོལ་ནས་ལྷག་པའི་ལྷས་རྗེས་སུ་བཟུང་ཞིང། མི་བརྗེད་པའི་གཟུངས་ཐོབ་པའི་སེམས་དཔའ་ཆེན་པོ་རང་གི་
ཁྱད་ཆོས་སུ་གསལ་བར་མཚོན་པ་ཡིན་ནོ། །ཚུལ་དེ་ནི་གང་དག་ལམ་བཟང་ཕྱིན་ཅི་མ་ལོག་པར་སྟོན་པའི་དགེ་བའི་བཤེས་གཉེན་ཚུལ་བཞིན་དུ་བསྟེན་པ་བྱུང་ན་ཚེ་འདི་དང་བར་དོ་དང། སྐྱེ་བ་ཕྱི་མ་རྣམས་སུ་ཡང་སྐུའི་བཀོད་
པ་རྣམ་པ་སྣ་ཚོགས་སུ་སྤྲུལ་ནས་རྗེས་སུ་འཛིན་པ་ནི་འདི་ལྟར་རོ་ཞེས་རང་རེ་རྣམས་ལ་འདོམས་པ་ཡིན་པར་སྣང། ཡང་འདི་སྐབས་མཁས་ཤིང་གྲུབ་པའི་འཁོར་ལོས་བསྒྱུར་བ་ཆེན་པོ་ཁྱབ་བདག་ལྕང་སྐྱ་རོལ་པའི་
རྡོ་རྗེའི་ཞལ་སྔ་ནས་ལ་རྗེ་ཉིད་དང། ཡོངས་འཛིན་གུ་ཤྲི། རྗེ་འདིའི་ཡུམ་བཅས་ནས་ཕྱག་དབང་ཞུས་ཏེ་གཟིམས་ཆུང་ཕྱི་ལོགས་ཀྱི་རྭ་སྐོར་ན་ཕྱག་བཙལ་གྱིན་འདུག་པར། སྐུ་ཞབས་རྡོ་རྗེ་འཆང་ནས་གསོལ་དཔོན་ཞིག་མངགས་
ཏེ་བུ་ཆུང་འདི་ཉིད་ང་ལ་ཕུལ་ཞིག་ཅེས་པའི་བཀའ་གནང་ཡང། ཡུམ་ནས་བུ་ཆུབ་ནུ་ཞོ་བསྣུན་གྱིན་ཡོད་ཚུལ་ཞུས་ནས་འབུལ་མ་ཐུབ་སྣང། དེ་ཡང་ཐམས་ཅད་མཁྱེན་པ་རོལ་པའི་རྡོ་རྗེས་རྗེ་འདི་ཉིད་ཀྱི་སྐུ་ནའི་ཡལ་ག་ཤིན་ཏུ་

[008A]༄༅། །ཕྲ་ནའང། རྒྱལ་བ་གཉིས་པའི་སྙན་རྒྱུད་ཀྱི་བསྟན་པ་ཡོངས་སུ་རྫོགས་པ་འཛིན་ནུས་ཀྱི་སྐྱེས་བུ་དམ་པ་ཞིག་ཡིན་པ་ལ་དགོངས་པར་མངོན་ནོ། །ཡང་བཀའ་ལས། ཚེ་གཟུངས་དུས་རྒྱུན་དུ་འདོན་ཤིག་ཅེས་
གསུང་ཡང་སྩལ། དེ་ནས་རིམ་བཞིན་དུ་ཆོས་སྤྱོད་དང། འཇིགས་བྱེད། བསྐང་གསོ། སྨན་ཆོག་རྒྱས་པ། འཇིགས་བྱེད་བདག་འཇུག་ཚེ་ཆོག་ཀུན་རིག་སོགས་དགོན་པའི་ཚོགས་འདོན་རྣམས་གཟིགས་པ་ཙམ་གྱིས་
ཁོང་དུ་ཆུད་པར་མཛད་དོ། །དེ་ནས་དགུང་ལོ་བདུན་པར་རྡོ་རྗེ་འཆང་པཎྜི་ཏ་སྐུ་ཞབས་རིན་པོ་ཆེའི་སྤྱན་སྔར་གཙུག་ཕུད་ཕུལ་ཏེ་བར་མ་རབ་བྱུང་དང་དགེ་ཚུལ་གྱི་དངོས་པོ་གསར་དུ་སྒྲུབ་པར་མཛད་དེ། མཚན་བློ་བཟང་
བཤད་སྒྲུབ་ཅེས་བྱ་བར་གསོལ་ཏེ་དུར་སྨྲིག་གི་རྒྱལ་མཚན་ཚུགས་པར་གྱུར་ཏོ། །མཁན་པོ་རིན་པོ་ཆེ་ནས་ཀྱང། སྐུ་སྐྱེ་ཆུང་དུ་འདི་ནི་བསྟན་འགྲོ་ལ་ཕན་ཐོགས་ཆེན་པོ་ཡོང་བར་འདུག་ཅེས་དར་དམར་གྱི་གོང་ཅན་གོས་ཆེན་
སེར་པོའི་ཟླ་གམ་བཞུགས་སྟན་ཉིས་བརྩེགས་ཀྱང་སྩལ་ནས་གྲལ་འགོར་བཞུགས་སུ་གསོལ་བར་མཛད་གསུང། དེ་ནས་གདན་ས་ཆེན་པོ་དགེ་འཕེལ་གླིང་གི་དྲུག་པའི་སྨོན་ལམ་ཆེན་མོར་དམིགས་བརྩེ་མའི་རིལ་སྒྲུབ་
སྐབས་སུ་འདུས་ཚོགས་རེ་མོས་ཀྱིས་གྲོལ་མཚམས། དགེ་རྒན་གྱིས་འདུ་ཁང་ནང་དུ་ཁྲིད་ནས། ཏའི་བླ་མ་གུ་ཤྲི་དར་ཧན་ཆོས་རྗེ་ངག་དབང་བསྟན་འཕེལ་པའི་དྲུང་དུ་ལམ་རིམ་ཚིགས་བཅད་མའི་མཛུབ་ཁྲིད་ཞུས་པར་

[008B] བླ་མས་དབུ་བསྐུལ་མཛད་ནས་དགེ་འདུན་གྱི་ཚོགས་མང་པོས། སྟོན་བ་བླ་ན་མེད་པའི་བསྟན་པ་དང། ཞེས་སོགས་གསུངས་ནས་མེ་ཏོག་འཐོར་བར་མཛད་པས་སངས་རྒྱས་དངོས་དང་
ཞལ་མི་གཉིས་པའི་དགེ་བའི་བཤེས་གཉེན་དུ་མས་རྗེས་སུ་འཛིན་པའི་རྟེན་འབྲེལ་རང་འགྲིགས་བྱུང། ཕྱིས་ཀྱང་བཀའ་ལས། ཁོ་བོ་ཅག་ནས་བྱང་ཆུབ་ལམ་གྱི་རིམ་པ་ལ་བློ་ཁ་ཅུང་ཟད་ཕྱོགས་པ་འདི་དེ་སྐབས་བླ་མ་རིན་པོ་ཆེ་
དང་འདུས་ཚོགས་མཁས་མང་གིས་བྱིན་གྱིས་བརླབས་པའི་རྟེན་འབྲེལ་གྱིས་ཡིན་འདུག་གསུང། རྡོ་རྗེ་འཆང་པཎྜི་ཏ་རིན་པོ་ཆེའི་དྲུང་ནས། སྐྱབས་འགྲོ་དང་བླ་མའི་རྣལ་འབྱོར་དགའ་ལྡན་ལྷ་བརྒྱ་མ་རྣམས་ཀྱི་ལུང་ཁྲིད་གསན་
བར་མཛད་ནས་མཁན་ཆེན་དེ་ཉིད་ཀྱི་བཀའ་ལྟར་ཉིན་རེ་བཞིན་སྐྱབས་འགྲོ་བཞི་སྐོར། དགའ་ལྡན་ལྷ་བརྒྱ་མ་དང་འབྲེལ་བའི་བླ་མའི་རྣལ་འབྱོར་དམིགས་བརྩེ་མ་སུམ་བརྒྱ་རེ་མ་ཆག་པར་བྱེད་གསུང། ཡོངས་འཛིན་གུ་ཤྲི་
ཤཱི་ལའི་མཚན་ཅན་གྱི་དྲུང་ནས། བཀའ་འགྱུར་ཡོངས་རྫོགས་ཀྱི་ཨླྗགྶ་ལུང། རྗེ་ཙོང་ཁ་པའི་བཀའ་འབུམ་ཡོངས་རྫོགས། པཎ་ཆེན་བློ་བཟང་ཆོས་རྒྱན་གྱི་གསུང་འབུམ། ལྕང་སྐྱ་ངག་དབང་བློ་བཟང་ཆོས་ལྡན་གྱི་གསུང་
འབུམ། རྗེ་བཙུན་དམ་པའི་གསུང་ཐོར་རྣམས་ཀྱི་ལུང་གསན་བཞེས་མཛད། ཨེར་ཏེ་ནི་གུ་ཤྲི་རྗེ་ངག་དབང་བསྟན་པའི་དྲུང་ནས། ཆོས་སྤྱོད་རབ་གསལ་གྱི་མཛུབ་ཁྲིད། འཇམ་དཔལ་ཞལ་ལུང་དང་ལམ་རིམ་དམར་ཁྲིད་བདེ་
[009A]༄༅། །ལམ་གཉིས་ཀྱི་ལུང་ཁྲིད། ཁྲི་ཆེན་བློ་བཟང་བསྟན་པའི་ཉི་མའི་གསུང་འབུམ་ལས་བླ་མ་རིན་པོ་ཆེར་ལུང་གང་བཞུགས་རྣམས་གསན། ཤྲི་གེ་ཐུ་ཏཱ་བླ་མ་རྗེ་ངག་དབང་དཔལ་འབྱོར་གྱི་དྲུང་ནས། ཛ་ཡ་པཎྜི་ཏ་
བློ་བཟང་འཕྲིན་ལས་ཀྱི་གསུང་འབུམ། འོད་དཔག་མེད་ཀྱི་འཕོ་ཁྲིད་རྣམས་གསན། སྔ་ཕྱིར་ཡོངས་འཛིན་དེ་རྣམ་པ་གསུམ་ལས། ཆོས་བཀའ་དུ་མ་གསན་པར་མཛད་ཅིང། ཧོ་ཆིད་གཡོན་རུའི་ཤོག་རྩིས་རམས་པ་བློ་བཟང་
ཚུལ་ཁྲིམས་ལས། པཎ་ཆེན་བློ་བཟང་ཡེ་ཤེས་ཀྱི་གསུང་འབུམ་གྱི་ལུང་གསན། ཏའི་གུ་ཤྲི་རིན་པོ་ཆེའི་དྲུང་ནས། རྒྱལ་བ་དགེ་འདུན་རྒྱ་མཚོའི་གསུང་འབུམ་གྱི་ནང་ནས་བླ་མ་ལ་ལུང་གང་ཡོད་རྣམས་དང། འདུལ་བ་མདོ་རྩ་བ་
ལམ་རིམ་འཁྱེར་བདེའི་ཁྲིད། གཏོར་མ་བརྒྱ་རྩ། རྗེ་རིན་པོ་ཆེ་དང་འབྲེལ་བའི་ཚེ་སྒྲུབ་བྱིན་རླབས་སྙིང་ཞུགས་མ་རྣམས་ཀྱི་ལུང་ཁྲིད་གསན། སྐབས་འདིར་ཡོངས་འཛིན་གུ་ཤྲི་ཤཱི་ལའི་མཚན་ཅན་དེས། རྗེ་ཉིད་སྐུ་མཚམས་ལ་
བཞུགས་སུ་བཅུག་པར་མཛད་ནས་སྐྱབས་འགྲོ་བཞི་སྐོར་འབུམ། དྲན་པ་བཞི་ལྡན་གྱི་བླ་མའི་རྣལ་འབྱོར་རྐྱང་ཕྱག་དང་སྦྲགས་པའི་ལྟུང་བཤགས་ཁྲི་ཚར། མཎྜལ་འབུམ་ལ་སོགས་པའི་ཐུན་མོང་བའི་ལམ་གྱི་རིམ་པས་
ཐུགས་རྒྱུད་སྦྱངས་པའི་ཚུལ་མཛད། རྡོ་རྗེ་འཆང་པཎྜི་ཏ་སྐུ་ཞབས་རིན་པོ་ཆེ་སུ་རུག་ཕྱོགས་ནས་ངང་སྟོབས་དང་ལྡན་པ་ཆོས་རྗེ་ངག་དབང་བསྟན་པས་་རྗེ་ཉིད་རང་ཡུལ་དུ་གདན་དྲངས་པ་དང། རྡོ་རྗེ་འཕྲེང་བའི་དབང་ཡོངས་

[009B] ཤིང་སྤྲེ་ལོ་དེར་ཕེབས་པར་མཛད། སྦྱིན་བདག་ཆོས་རྗེས་དབུས་གཞན་ཡང་ཕྱོགས་ནས་འདུས་པའི་སེར་སྐྱ་སུམ་སྟོང་ཉེ་
བ་ཙམ་ལ་གྲུབ་ཆེན་ལེ་ཏྲའི་ལུགས་ཀྱི་དཀྱིལ་འཁོར་དྲུག་ཅུ་རེ་ལྔའི་དབང་བླ་མ་དམ་པའི་ཕྱག་བཞེས་ཇི་ལྟ་བ་བཞིན་སྨིན་རྒྱས་སུ་གནང་བར་མཛད། རྗེ་འདི་པ་དགུང་ལོ་དགུ་པའི་ཐོག་་མཁན་ཆེན་རྡོ་རྗེ་འཆང་དེའི་
ཞབས་ཕྱིར་ཕེབས་ནས་བཤད་མ་ཐག་པའི་རྡོར་འཕྲེང་གི་དབང་ཡོངས་རྫོགས་གསན་ཏེ་ཐུན་མོང་མ་ཡིན་པ་གསང་ཆེན་རྡོ་རྗེ་ཐེག་པའི་སྒོར་ཞུགས་པར་མཛད་ནས། སྙིགས་མ་ལས་ཀྱང་ཆེས་སྙིགས་
མའི་དུས་འདིར་སླར་ཡང་རྡོ་རྗེ་འཆང་ཉིད་ཀྱིས་དུར་སྨྲིག་འཛིན་པའི་ཟོལ་གྱིས་བྱོན་ནས་སྣོད་ལྡན་གྱི་གདུལ་བྱ་རྣམས་ལ་སངས་རྒྱས་ལས་ཀྱང་ཆེས་དཀོན་པའི་རྡོ་རྗེ་ཐེག་པའི་སྨིན་གྲོལ་གྱི་ལམ་ལ་ངེས་པར་
འགོད་པའི་བགོ་སྐལ་བདག་གིར་ལྷུར་བཞེས་པར་མཛད་དོ། །ཡང་རྡོ་རྗེ་འཆང་པཎྜི་ཏ་རིན་པོ་ཆེའི་ཞབས་དྲུང་ནས། གསང་བདེ་འཇིགས་གསུམ་གའི་ཟུར་བཀའ་དབང་ཆེན། རྗེ་ལྕང་སྐྱ་ངག་དབང་བློ་བཟང་ཆོས་
ལྡན་གྱིས་མཛད་པའི་ཡིག་ཆའི་སྟེང་ནས་གཅོད་དབང་ནམ་མཁའ་སྒོ་འབྱེད། ལྷག་ལྷ་དུ་མའི་རྗེས་གནང་རྣམས་གསན་པར་མཛད། བཀའ་དྲིན་ཅན་གུ་ཤྲི་བླ་མ་ལས་དཔལ་རྡོ་རྗེ་འཇིགས་བྱེད་ཀྱི་བསྐྱེད་རིམ་གྱི་

[010A]༄༅། །མཛུབ་ཁྲིད་གསན་ནས་རྗེ་ཉིད་དང་ལྷན་དུ་སྐུ་མཚམས་ལ་བཞུགས། ཐོག་མར་བླ་མ་མཆོད་པ་དང་ཡིག་བརྒྱ་འབུམ་ཕྲག་སྔོན་དུ་བཏང་བ་ནས་བརྩམས་ཏེ་འཇིགས་བྱེད་ལྷ་བཅུ་གསུམ་མའི་ལས་རུང་གི་
ལྗགས་བསྙེན་མཐར་ཕྱིན་པར་མཛད་པའི་ཐོག་ཁ་སྐོང་གི་སྦྱིན་སྲེག་ཀྱང་ཕུལ་བར་མཛད། ཐུན་མཚམས་སུ་རྗེ་འདི་ཉིད་ཀྱིས་རྒྱལ་བ་རིགས་ལྔའི་བསྟོད་པ་སྙན་ངག་གི་ལམ་ནས་དྲངས་པའི་ཚིག་སྦྱོར་ཕུན་སུམ་ཚོགས་པ་ཐོལ་
བྱུང་དུ་གསུངས་པ་ནི་འདི་ལྟར། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །འདིར་ནི་ཕུལ་བྱུང་ངེས་ལེགས་མངོན་མཐོ་དག་ཇི་བཞིན་འབྱུང་འགྱུར་དགེ་ལེགས་མཆོག་སྩོལ་པ། །འདི་ཕྱི་ཀུན་ཏུ་བདེ་
སྟེར་སློབ་དཔོན་ལ། །ཉིན་བཞིན་རྒྱུན་དུ་ཆེས་ཆེར་མངོན་ཕྱོགས་ལགས། །གནས་རྣམས་གང་དང་གར་གནས་ཀྱང། །སྤང་བྱ་མཐའ་དག་གཏན་བྲལ་མཛད། །ཡང་དག་མཐའ་ལ་རབ་གནས་པ། །ནམ་མཁའ་རྣམ་དག་ལ་
ཕྱག་འཚལ། །ཇི་སྲིད་ཅི་ཕྱིར་ཞིག་ཅིང་འཇིག་པའི་ཞིང། །སྲིད་པའི་མིག་ཁྲིད་འཆི་སྲིད་ཕྱིར་བསྙིལ་བའི། །ཞི་བའི་དབྱིངས་ཉིད་ཅི་རིགས་མིན་པའི་གཤིས། །ཏིང་འཛིན་པིར་གྱིས་བྲིས་པའི་དབྱིབས་ཇི་བཞིན། །ལུགས་ཟུང་
ཟུང་འཇུག་ཐུགས་སུ་ཆུད། །སྐུ་གསུང་ཐུགས་གསུམ་རྫུ་འཕྲུལ་བསྒྱུར། །དུག་གསུམ་དྲུང་ཕྱུང་བདུད་དཔུང་ཐུལ། །ཆུ་ཀླུང་རྒྱུན་མཚུངས་གུས་འདུད་ཡུལ། །སེམས་བསྐྱེད་ཐེག་ཆེན་ངེས་ལེགས་བདེ་ཆེན་གཏེར།། སེམས་

[010B] །ཁྲེལ་མེད་ཁེངས་དྲེགས་ཡེ་མེད་ཆེས་ཆེར་མཛེས། །བདེ་གཤེགས་མཁྱེན་བརྩེ་གཡེལ་མེད་དགེ་ལེགས་སྤེལ། །མོས་སྤྱོད་ཚོགས་སྦྱོར་མཐོང་སྒོམ་མཚོན། །ཆོས་ལོངས་
ངོ་བོ་སོ་སོར་རྟོགས། །མཐོང་ཐོས་དོན་ཡོད་བློ་སྟོབས་འབྱོར། །དགོས་འདོད་ལོངས་སྤྱོད་འདོད་དོན་སྩོལ། འཕགས་པ་བདེ་བར་གཤེགས་པ་ཐམས་ཅད་ཀྱི་བསྟོད་པ་དབྱངས་སྒྲོགས་ཚིགས་སུ་བཅད་པ་རྫོགས་སོ། །
ཞེས་སོ། །ཀ་ལ་པིངྐའི་ཕྲུ་གུ་སྒོ་ང་ཡི། །སྤུབ་རྒྱ་མ་གྲོལ་གོང་ནས་སྐད་སྙན་སྒྲོགས། །དེ་བཞིན་གཞོན་ནུ་འདིས་ཀྱང་ན་ཕྲའི་དུས། །དོན་ཟབ་ལེགས་བཤད་དབྱངས་སྒྲོག་ངོ་མཚར་རྨད། །འོན་ཀྱང་སངས་རྒྱས་བྱང་སེམས་
བསམས་བཞིན་དུ། །བསྟན་དང་འགྲོ་དོན་སྐྱོང་ཕྱིར་འཇིག་རྟེན་འདིར། །བྱོན་པ་ཀུན་གསལ་སྐར་ཚོགས་ལྟ་བུ་ཡི། །སྤྱི་ལུགས་ཡིན་གྱི་ཁྱོད་ཀྱི་ཁྱད་ཆོས་མིན། རྗེ་བླ་མ་འདི་དགུང་ལོ་བཅུ་པའི་སྐབས། རྡོ་རྗེ་འཆང་པཎྜི་ཏ་
རིན་པོ་ཆེས། རང་གི་གདན་ས་ཆེན་པོ་དགའ་ལྡན་ཆོས་མཛོད་གླིང་དུ། གཡུང་དགོན་ནོ་མིན་ཧན་ཤར་རྩེ་མཁན་པོ་ངག་དབང་ཚུལ་ཁྲིམས་དཔལ་བཟང་པོའི་ཞལ་སྔ་ནས་གདན་དྲངས། ཁོང་གི་དྲུང་ནས་སྒྲུབ་ཐབས་རིན་
འབྱུང་གི་རྗེས་གནང། སྒྲུབ་ཐབས་ཡོངས་རྫོགས་ཀྱི་ལུང། བྱང་ཆུབ་ལམ་སྒྲོན། བྱང་ས། གསང་འདུས་སྒྲུབ་ཐབས་མདོར་བྱས། མདོ་བསྲེ། ཀུན་རིག་ཌཱིཀ་ཆེན་རྣམས་གསན་པར་མཛད་དེ་དམ་པའི་ཆོས་ཀྱི་བདུད་རྩིས་

[011A]༄༅། །ཐུགས་ཀྱི་བུམ་བཟང་གང་བར་མཛད། སློབ་དཔོན་གུ་ཤྲི་རྗེ་ཉིད་ཁྲིད་ནས། ་ཤར་རྩེ་མཁན་རིན་པོ་ཆེ་ལ་ཕྱག་དབང་ཞུས་པར། ནོ་མིན་ཧན་ཆེན་པོའི་གསུང་ལས། སྐུ་སྐྱེས་ཆུང་བ་འདི་དབུས་སུ་སློབ་
གཉེར་ལ་གཏོང་ན་ཡོན་ཏན་དགའ་མོ་ཡོང། སོག་པོ་སེ་འབྲས་གང་ལ་བསྡད་ཀྱང་ཁྱད་མེད་མོད། འོན་ཀྱང་འདི་པ་སེ་ར་ཐེག་ཆེན་གླིང་དུ་སྡོད་ཆུག་ཅེས་པའི་བཀའ་ལུང་ཡང་གནང་འདུག་གོ་ཉེས་བརྒྱའི་འབྱུང་གནས་བཟོད་
དཀའི་ཁྱིམ་གྱི་གནས། །དཔག་དཀའི་སྡུག་བསྔལ་བསྐྱེད་པའི་རྒྱུར་གཟིགས་ནས། །ངེས་འབྱུང་སྤུ་སུད་ཙམ་མིན་མཚན་ཉིད་པས། །ཀུན་བསླང་རབ་བྱུང་དགེ་ཚུལ་དངོས་ཐོབ་རྨད། །གྲགས་ལྡན་མཁས་མང་ཞབས་བསྟེན་
མདོ་སྔག་ཀྱི། །ཆོས་ལུང་དབང་དང་སྨིན་བྱེད་མཐའ་ཡས་པའི། །ལྷ་ཆུས་གང་ཐུགས་བུམ་བཟང་འཁྱིལ་བ་འདི། །སྐལ་བཟང་ལྷ་ཕྲུག་མང་པོའི་དགའ་སྟོན་ཡིན། །ཡབ་རྗེའི་རྣམ་སྤྲུལ་བདག་ཉིད་ཆེན་པོ་ཡི། །ཞལ་བཟང་
མངོན་གྱུར་དགྱེས་པའི་བཀའ་ལུང་གིས། །ཕ་བཟང་བུ་ལ་ཇི་བཞིན་གཅེས་སྤྲས་ཀྱིས། །རྗེས་བཟུང་འདི་ཀོ་སྔོན་བསགས་རྣམ་དཀར་མཐུའོ། །དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་
ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་ལས་པར་མ་

[011B]། །།དེ་ནས་ཆེར་མ་འགྱངས་པར་རྗེ་རང་ཉིད་ཀྱིས། རྒྱལ་བའི་བསྟན་
པ་རིན་པོ་ཆེ་སྤྱི་དང་ཁྱད་པར་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་མདོ་སྔགས་ཀྱི་བསྟན་པ་འཛིན་སྐྱོང་སྤེལ་བའི་སྔོན་སྨོན་ཐུགས་བསྐྱེད་རླབས་པོ་ཆེ་ཆེས་ཆེར་བརྟས་པའི་མཐུ་ལ་བརྟེན་ནས། འཕགས་པ་
འཇིག་རྟེན་དབང་ཕྱུག་གི་སྤྲུལ་པའི་ཞིང་ཁམས། བསིལ་ལྡན་ལྗོངས་ཀྱི་རྭ་བས་བསྐོར་བའི་ཞིང་མཆོག་བསྟན་པའི་འབྱུང་ཁུངས་དབུས་ཕྱོགས་སུ་ཕེབས་དགོས་ཚུལ་ཐུགས་ལ་བཅགས་ནས། རྡོ་རྗེ་འཆང་པཎྜི་ཏ་
རིན་པོ་ཆེ་སོགས་བླ་མ་སློབ་དཔོན་རྣམས་ལ་དགོངས་པ་ཞུས་པར། དགྱེས་བཞིན་དུ་གནང་བ་སྟེར་བར་མཛད་ཅིང་ཐོན་ཕྱག་ཕུལ་བར་བསླབ་སྟོན་དང་གསོལ་རས་ཀྱང་གནང། དེ་ནས་རྗེ་ཉིད་ཇོ་ལགས་དགེ་སློང་
བློ་བཟང་མཁས་མཆོག་དང་ལྷན་དུ་རང་ཡུལ་ནས་ཆིབས་བསྐྱོད་གནང་ནས་ཟླ་བ་གཉིས་ཙམ་གྱི་ལམ་ཐག་རིང་པོར་ཉེར་འཚེ་ཅུང་ཟད་ཀྱང་མེད་པར་བགྲོད་ནས་སྐུ་འབུམ་བྱམས་པ་གླིང་དུ་ཕེབས། དེ་ནས་དབུས་སུ་ཕེབས་
རྒྱུའི་སྟབས་མ་འགྲིགས་པར་བརྟེན། རྗེ་རིན་པོ་ཆེའི་འཁྲུངས་ཡུལ་གདན་ས་ཆེན་པོ་འདིར་རེ་ཞིག་བཞུགས་སྙམ་དུ་དགོངས་ནས། དེ་ཀའི་བླ་མ་ཆེ་ཁག་རྣམས་ལ་མཇལ་ཕྱག་ཞུས། སྐུ་གསུང་ཐུགས་རྟེན་བགྲང་བ་ལས་

[012A]༄༅། །བརྒལ་བ་མང་པོར་མཆོད་མེ་སྙན་ཤལ་གྱིས་མཚོན་པའི་དངོས་བཤམས་ཡིད་སྤྲུལ་གྱི་མཆོད་སྤྲིན་སྤྲོས་པར་མཛད། གཞན་ཡང་ཕྱག་བསྐོར་མཎྜལ་སློབ་གཉེར་གནད་སྨིན་དུ་འགྲོ་བའི་མཐུན་རྐྱེན་བསག་
སྦྱང་དཔྱིས་ཕྱིན་པ་གནང། དེའི་སྐབས་སུ་དང་པོར་ཆོས་གྲར་ཞུགས་དགོས་ཚུལ་ཐུགས་ལ་བཅངས་ནས། མངོན་རྟོགས་རྒྱན་དང་དབུ་མ་འཇུག་པ་གཉིས་ལ་འཛིན་སྐྱོར་ནན་ཏན་དུ་མཛད་པས། ཞག་བདུན་ཕྲག་གཅིག་
ཙམ་གྱི་ཡུན་ལ་རྒྱན་འཇུག་གཉིས་ཀ་བློར་བཟུང་བྱུང་བར། དགེ་རྒན་སོགས་ནས་སོག་པོ་བུ་ཆུང་འདི་ནི་དོ་ཟླ་མེད་པའི་བློ་ཡངས་པོ་ངོ་མཚར་བ་ཞིག་ཡིན་འདུག་ཅེས་གླེང། དེ་ནས་ཁྲི་རིན་པོ་ཆེ་འཇམ་དབྱངས་བཞད་སྤྲུལ་རྗེ་
བཙུན་དཀོན་མཆོག་འཇིགས་མེད་དབང་པོའི་ཞལ་སྔ་ནས་དང། ཚོགས་ཆེན་དགེ་བསྐོས། ཆོས་གྲའི་དགེ་བསྐོས་རྣམས་ལ་སྙན་གསན་ཞུས་ནས་གྲ་ཚང་ལ་ཞུགས་ཐོག་རྟེན་ལ་བརྒྱ་མཆོད། དགེ་འདུན་ལ་བསྙེན་བཀུར་ནུ་
རྒྱུའི་གྲྭ་ཇ་བསྐོལ་བ། ་ཁྲི་རིན་པོ་ཆེར་མཇལ་དར་དང་མཎྜལ་ཕུལ་ནས་ཐོག་མར་བསྡུས་ཆུང་ནས་ཞུགས་པར་མཛད། དེ་ནས་རྩི་བཞག་མ་ཆད་པར་གསན་ནས། ཐུགས་གཉེར་གྱི་དུས་སུ་དགོངས་ཆོས་བཀྲོལ་མ་ཐག་
ནས་ནམ་ཕྱེད་ཉེ་བ་ཙམ་གྱི་བར་དཔེ་ཆ་སྐྱོར་སྦྱངས་ལ་འགྲུས་པར་མཛད་སྐབས་བཟའ་བཏུང་གི་བྱ་བ་ཡུད་ཙམ་ལའང་ཡིག་ཆ་བལྟ་རྟོག་བྱེད་པ་ལ་གེགས་བྱེད་ཀྱི་འདུ་ཤེས་བྱུང་གསུང། དེ་ལྟར་ལོ་བཞི་ཙམ་གྱི་རིང་ལ་བསྡུས་

[012B] དེའི་ཐད་ཀའི་ཡིག་ཆ་བློར་བཟུང་ནས་འདོན་གྱིན་ཡོད་པ་རྣམས་ཡི་གེར་ཕབས་ན་ཤོག་དེབ་རིང་མོ་གྲངས་བརྒྱ་ཕྲག་གསུམ་ལོངས་ངེས་ཤིང་
རྗེ་རང་ཉིད་ཀྱི་བཀའ་ལས་ཀྱང། དེ་སྐབས་བསྡུས་གྲྭ་ལ་རྟགས་བསལ་དགའ་མོ་ཆགས་ཡོད་པ་རེད། སྔ་མའི་བག་ཆགས་ཡགས་པོ་ཞིག་སད་ལས་ཆེ་གསུང། རྗེ་འདི་ནི་རང་ཉིད་ཀྱི་ཡོན་ཏན་སྦེད་པ་ལ་དགའ་བར་མཛད་པ་ཁོ་ན་
ཡིན་གཤིས། སྐུ་ཡོན་གཞན་ལ་ངོམས་ཀྱིན་བསྒྲགས་པ་ནི་གཏན་ནས་མ་ཡིན་ཏེ། རྗེས་འཇུག་རྣམས་ལ་ད་ལྟ་མི་ལུས་བཟང་པོ་ཐོབ་ཅིང་རྒྱལ་བསྟན་རིན་པོ་ཆེ་དང་དུས་ཀྱི་ཐ་མ་འདིར་ཐུག་ཕྲད་དུ་མཇལ་བའི་སྐབས་ཚེ་ཕྱི་མ་
རྣམས་སུ་བག་ཆགས་བཟང་པོ་ཅི་ཐེབས་ལ་འབད་འཚལ་ཅེས་ཟུར་གྱིས་འདོམས་བར་མཛད་པ་ཡིན་ནོ། །དེ་ནས་སྐབས་ཤིག་་འཇམ་དབྱངས་བཞད་པའི་སྤྲུལ་སྐུ་རིན་པོ་ཆེའི་དྲུང་ནས། མགོན་པོ་ཕྱག་དྲུག་པའི་ཞི་རྒྱས་
གཏོར་སྒྲུབ་ཀྱི་ཁྲིད་དང། དེའི་མན་ངག་ཟབ་མོ་འགའ་ཞིག་ཀྱང་ཞུས། རྒྱན་འཇུག་གཉིས། དམིགས་བརྩེ་མའི་ལས་ཚོགས་ཆར་འབེབས་ཀྱི་ལུང་རྣམས་གསན་བཞེས་མཛད། ཆོས་མཚམས་ཀྱི་གསེང་བར་ཞིག་ཏུ་ཆུ་
བཟང་དགའ་ལྡན་བཀྲ་ཤིས་ཆོས་འཕེལ་གླིང་དུ་ཕྱག་ཕེབས། རྡོ་རྗེ་འཆང་ཐུབ་བསྟན་དབང་ཕྱུག་དཔལ་བཟང་པོའི་དྲུང་ནས། འཇིགས་བྱེད་ལྷ་བཅུ་གསུམ་མའི་དབང་ཆེན་ཡང་གསན། སྐབས་འདིར་འཇམ་བཞད་སྤྲུལ་སྐུ་

[013A]༄༅། །རིན་པོ་ཆེའི་ཞལ་སྔ་ནས་ཀྱིས་མཁན་པོ་མཛད། ལས་སློབ་གསང་སྟོན་སོགས་དགེ་འདུན་གྲངས་ཚང་བའི་དབུས་སུ་བསྙེན་རྫོགས་ཀྱི་སྡོམ་པ་མནོས་པར་མཛད། དེ་ནས་བཟུང་སྟེ་ཇི་སྲིད་འཚོ་བཞེས་ཀྱི་
བར་ཐ་ན་དགུང་ཚིགས་སོགས་ཀྱི་སྐབས་སུ་སྔ་ཆབ་ཕྱི་ཆབ་ཀྱི་ས་མཐའ་བརྟེན་པའི་འདུལ་བའི་ཕྱག་ལེན་ཆེ་ཕྲ་གང་ལའང་གཅེས་སྤྲས་ཆེ་བར་མཛད་པ་ཡིན་ཏེ། དཔེར་ན་རྔ་རྩིད་ལ་ཆགས་པའི་གཡག་གིས་རྔ་མ་ཉག་མ་
རེ་རེ་ཤིང་ལ་ཐོགས་པ་རྔོན་པས་སྲོག་དང་འབྲལ་བ་བྱེད་པར་མཐོང་ཡང་སྲོག་དང་བསྡོས་ཏེ་རྔ་མ་མི་གཅོད་པར་བསྲུང་བ་ལྟར་བསྟན་པའི་རྩ་ལག་གཅིག་པུ་པ་སོ་སོར་ཐར་པའི་བཅས་མཚམས་ལ་ཐུགས་གཙིགས་
ཤིན་ཏུ་ཆེ་བར་མཛད་པ་ནི་འཕགས་ཆེན་དམ་པ་རྣམས་ཀྱི་རྣམ་ཐར་གཙང་མ་བདག་གིར་ལྷུར་བཞེས་མཛད་པ་ཡིན་ནོ། །ལྷ་བཅས་འགྲོ་བའི་བསོད་ནམས་ཞིང་ས་རུ། །རྒྱ་བོད་མཁས་པའི་གསུང་ལ་བརྒལ་བརྟག་གི་
ལེགས་བཤད་ང་རོ་སྒྲོག་པས་བློ་དམན་པའི། །ང་རྒྱལ་ཅན་རྣམས་མི་སྨྲའི་བརྟུལ་ཞུགས་བཀོད། །མཁྱེན་རབ་དཀྱིལ་འཁོར་མཆོག་ཏུ་རྒྱས་པའི་གཟིས། །གཞལ་བྱའི་གནས་ཀུན་མངོན་སུམ་འཇལ་བྱེད་ཀྱི། །སྐལ་
ལྡན་ར་ཡིག་གཉིས་པའི་ཉེར་འཚོའི་བཅུད། །བློ་བཟང་རྒྱལ་བསྟན་བད་ཚལ་རྒྱས་པར་མཛད། །ཐུབ་དབང་གཉིས་པ་ལྟ་བུའི་མཁན་སློབ་ལ། །བསྟེན་ནས་བསླབ་གཞི་ཡོངས་རྫོགས་སྡོམ་པ་མནོས། །བཅས་མཚམས་

[013B] །བསྲུང་བས་རང་གཞན་དོན་ཆེན་འགྲུབ་ལ་དབང། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་
མཚན་བརྗོད་པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་ལས་མདོ་སྨད་སྐུ་འབུམ་བྱམས་པ་གླིང་དུ་ཕེབས་ནས་ཐོས་བསམ་
རྒྱ་ཆེར་མཛད་སྐབས་ཀྱི་རབ་ཏུ་བྱེད་པ་སྟེ་གསུམ་པའོ།། །།དེ་སྐབས་རྗེ་འདི་པའི་ཐུགས་དགོངས་ལ་དབུས་གཙང་གི་ཕྱོགས་སུ་ཕེབས་འདུན་སྔ་མོ་ནས་ཡོད་ཐོག་རང་ཡུལ་ནས་རྣམ་དཀར་སྒྲུབ་མི་མི་སྣ་སྨན་
རམས་པ་དར་རྒྱས། ནང་སོ་སྐལ་བཟང། དགེ་སློང་བསྟན་དར་སོགས་དཔོན་གཡོག་ཁ་ཤས་འབྱོར། དེ་རྣམས་དང་ལྷན་དུ་དབུས་ཕྱོགས་སུ་ཕེབས། ལམ་གྱི་བར་ཐག་རིང་པོར་བར་ཆད་ཀྱི་མཚན་མ་ཅུང་ཟད་ཀྱང་མེད་
པར་བགྲོད་ནས། འཇམ་མགོན་རྒྱལ་བ་གཉིས་པའི་གདན་ས་ཆེན་པོ་རི་བོ་དགེ་ལྡན་རྣམ་པར་རྒྱལ་བའི་གླིང་དང་ཐག་མི་རིང་བ་ཞིག་ན། སྔོན་གཉན་ལོ་ཆེན་པོས་ཡུན་རིང་པོར་སྒྲུབ་པ་མཛད་པའི་སྒྲུབ་ཁང་ཞིག་གི་སར་
ཕེབས། དེ་ཀའི་རྟེན་གཙོར་དཔལ་མགོན་ཞལ་དངོས་སུ་བཞུགས་པ་ཡིན་ཞིང་བསྲུང་མ་དེ་ཉིད་ཤིན་ཏུ་བཀའ་གཉན་པས་མཆོག་དམན་སུས་ཀྱང་གར་ཐོད་ཐོད་དུ་མཇལ་དུ་མི་བཏུབ་པ་ཡིན་རུང། དེ་ཕྲལ་གཞུང་ས་

[014A]༄༅། །ནས་འཕྲིན་གསོལ་ཞུ་མི་གྲ་པ་འགའ་ཞིག་ཡོང་བ་དང་འགྲིགས། མགོན་ཁང་དུ་སྙན་ཤལ་ཁྲུས་གསོལ་དང་འཕྲིན་བཅོལ་གནད་སྨིན་དུ་མཛད་དོ། །དེ་ནི་ཇི་སྐད་དུ། བྱས་པ་ཆུད་ཟོས་མི་བྱེད་པའི། །མི་ལ་
དཔལ་མགོན་ཉེ་བར་གནས། ཞེས་དང། བྱང་ཆུབ་ཏུ་སེམས་བསྐྱེད་པ་ཙམ་གྱིས་འཁོར་ལོས་བསྒྱུར་བའི་རྒྱལ་པོའི་བསྲུང་མ་ལས་ཀྱང་བརྒྱ་འགྱུར་སྟོང་འགྱུར་ལྟ་བུས་བསྲུང་བར་གསུངས་པས། རྗེ་བླ་མ་འདི་ཉིད་འཇམ་
མགོན་རྒྱལ་བ་གཉིས་པའི་བསྟན་འཛིན་ཆེན་པོ་ཡིན་གཤིས་སྐུ་ཚེའི་ཕྲེང་བར་བསྟན་བསྲུང་རྣམས་ཀྱི་གཙོ་བོ་དཔལ་ཙ་ཏུར་མུ་ཁས་འཕྲིན་ལས་ཚུལ་བཞིན་དུ་བསྒྲུབ་ཅིང་ལུས་དང་གྲིབ་མ་ཇི་ལྟ་བུ་འབྲལ་བ་མེད་པར་
སྡོང་གྲོགས་མཛད་པའི་རྟགས་ཡང་དག་གོ། དེ་ནས་ལྷ་ལྡན་ཇོ་བོ་ཤཱཀྱ་མུ་ནེའི་གནྡྷོ་ལ་ར་ས་འཕྲུལ་སྣང་གི་གཙུག་ལག་ཁང་དུ་ཕེབས། ཇོ་ཤཱཀ་རྣམ་གཉིས་ལ་མཆོད་སྨོན་ཕྱག་བསྐོར་ཅི་ལྕོགས་མཛད་ནས་ཞག་འགའ་
བཞུགས། དེ་ནས་ཕོ་བྲང་ཆེན་པོ་པོ་ཏ་ལའི་གཟིམས་ཆུང་ངུ་་གངས་ཅན་ལྷ་གཅིག་རྒྱལ་དབང་ཐམས་ཅད་མཁྱེན་གཟིགས་ཆེན་པོ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོའི་ཞལ་བཟང་མངོན་དུ་
གྱུར་ནས་ཕྱག་དབང་ཞུས། རྒྱལ་དབང་མཆོག་ནས་དགྱེས་ཉམས་ཀྱང་མཛད། ་ཁྲི་ཆེན་དགའ་ལྡན་ཤྲི་གེ་ཐུ་ས་མ་ཏི་པཀཤི་ངག་དབང་ཚུལ་ཁྲིམས་དཔལ་བཟང་པོར་མཇལ་ཁ་ཞུས་སྐབས་རྗེ་དེའི་ཞལ་ནས། ངེད་ནས་

[014B] ཚོགས་ཆོས་གྲ་འགྲིམས་ལུགས་དང། ཆོས་མཚམས་ཀྱི་སྐབས་སུ་ཡང་ལམ་
ཁྲིད་བསྐྱེད་རྫོགས་སོགས་བཀའ་ཆོས་ཀྱི་རིམ་པའང་ཞུ་དགོས། མཐར་ཡང་ཚེ་དང་སྒྲུབ་པ་མཉམ་པ་ཞིག་ཅིས་ཀྱང་བགྱིད་དགོས་ཚུལ་གྱི་བཀའ་སློབ་དང་གསོལ་རས་སྦམ་མཐོ་བ་ཚད་མེད་པས་བསྐྱངས་གསུང། དེ་ནས་
སེ་ར་ཐེག་ཆེན་གླིང་དུ་ཕེབས་ནས། བླ་མ་དགེ་བསྐོས་སོགས་ཆེ་ཁག་རྣམས་ལ་མཇལ་ཁ་དང་སྙན་གསན་ཕུལ་བར་མཛད། དགོན་པའི་ཕྱི་ནང་གི་རྟེན་གསུམ་མཐའ་དག་ལ་གནས་གཟིགས་སྙན་ཤལ་མཆོད་པ་
ཐུགས་སྨོན་སོགས་རླབས་ཆེན་གྲུབ་ནས། སེ་ར་བྱེས་མཁས་མང་གྲ་ཚང་གི་ཆོས་གྲར་ཕེབས་ཏེ། ཤེས་རབ་ཀྱི་ཕ་རོལ་དུ་ཕྱིན་པའི་གཞུང་ལ་འགྲུས་པར་མཛད་དོ། །དེའང་ས་པཎ་གྱིས། ཡོན་ཏན་ཅན་ལ་འཇིག་
རྟེན་གུས། །ཡོན་ཏན་འབད་པའི་ཤུགས་ལ་གནས། ཞེས་གསུངས་པ་ལྟར་གྲ་ས་དེར་ལོ་འགའི་རིང་ཚོགས་ཆོས་གྲ་མཚན་མོའི་དམ་བཅའ་སོགས་ལ་མ་ཆག་པར་བྱོན་པ་དང། གཞུང་སོ་སོའི་ཐད་ཀའི་ཊཱིཀྐ་སྤྱི་
དོན་ཐལ་འཕྲེང་སོགས་ལ་ཞིབ་ཏུ་སྦྱངས་པས་རིང་པོར་མི་ཐོགས་པར་ཤིང་རྟ་ཆེན་པོ་རྣམས་ཀྱི་དགོངས་དོན་མཐར་ཐུག་རྣམས་འོལ་སྤྱི་ཙམ་མ་ཡིན་པར་ཐུགས་ལ་དཔྱིས་ཕྱིན་དུ་འཁྲུངས་ཤིང། སློབ་གཉེར་
[015A]༄༅། །བཟང་པོར་རློམ་པ་རྣམས་ཀྱིས་ཀྱང་ཁེངས་པ་དོར་བའི་བརྟུལ་ཞུགས་འཛིན་པར་གྱུར་ཏོ། །དེ་སྐབས་སེ་ར་བྱེས་གྲ་ཚང་དུ་མཁས་མང་མདུན་སར་ཚོགས་ལངས་ཀྱང་མཛད། ཆོས་མཚམས་གསེད་
བར་རྣམས་སུའང་བཀའ་ཆོས་ཞུ་བ་དང། གཞན་ཡང་རྗེ་བཙུན་ཁྱམས་པས། རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། །དེ་ལྟ་བས་ན་
གཞན་དག་ཚར་བཅད་རྗེས་བཟུང་དང། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ། ཞེས་དང། ལུགས་ཀྱི་བསྟན་བཅོས་ལས། རིག་པ་སྣ་ཚོགས་ལ་སྦྱང་བྱ། ཞེས་དང། ས་པཎ་གྱིས། མཁས་པས་ཡོན་
ཏན་ཀུན་སླབས་པ། །མཐར་ཕྱིན་གཅིག་གིས་འཇིག་རྟེན་གསལ། ཞེས་གསུངས་པ་ལྟར་མཁས་པ་མགུ་བའི་ཡན་ལག་ཏུ་གྱུར་པ་སྒྲ་སྙན་དངགས་སྡེབ་སྦྱོར་དང་སུམ་རྟགས་སྐུ་གསུང་ཐུགས་རྟེན་གྱི་ཐིག་ཚད་
སོགས་དང། ལཉྩ་ཝརྟུ་ལ་སོགས་ཡིག་རིགས་སྣ་ཚོགས་ཀྱང་སྤྱན་ལམ་དུ་གཟིགས་པ་དང་གསན་པ་ལན་རེ་མཛད་པ་ཙམ་གྱིས་མཁྱེན་པར་གྱུར་ཏོ། །ད་ནི་དེ་དག་གི་སྐབས་སུ་གང་ལ་གསན་བཞེས་མཛད་པའི་
ཟབ་ཆོས་ཀྱི་རིམ་པ་རྣམས་ལས། ཕྲན་གྱི་ཐོས་འཛིན་གྱི་ལམ་དུ་ཅུང་ཟད་སོན་པ་འགའ་ཞིག་བརྗོད་ན། ་རྒྱལ་བ་ཐམས་ཅད་མཁྱེན་པའི་སྐུ་མདུན་དུ་སྤྱན་རས་གཟིགས་ཕྱག་བཞི་པའི་རྗེས་གནང་ཞུས། ཕྱིས་

[015B] རྗེ་འདིའི་ཞལ་ནས། ངེད་རང་ཕྱག་བཞི་པའི་རྗེས་གནང་འདི་ནི་འཕགས་པ་འཇིག་རྟེན་དབང་ཕྱུག་རང་ལས་ཐོབ་པ་སྐལ་བ་བཟང་གསུང། བཀའ་གདམས་བསྟན་པའི་སྒྲོན་
མེ་དགེ་བཤེས་ཐོགས་མེད་ཅེས་མཚན་ཡོངས་སུ་གྲགས་པ་དེ་ཉིད་ཀྱི་དྲུང་དུ། བླ་མ་མཆོད་པ་བདེ་སྟོང་དབྱེར་མེད་མའི་མྱོང་ཁྲིད་མན་ངག་ཞལ་ཤེས་དང་བཅས་ཤིན་ཏུ་རྒྱས་པ། ཕྱག་ཆེན་གྱི་ཁྲིད། དགའ་ལྡན་ལྷ་བརྒྱ་མའི་
ཁྲིད༑ ལམ་རིམ་འཇམ་དཔལ་ཞལ་ལུང། དམར་ཁྲིད་བགྲོད་པའི་མྱུར་ལམ་གཉིས་ཀྱི་ཉམས་ཁྲིད། མཇུག་ཏུ་སེམས་བསྐྱེད་མཆོད་པ་རྒྱས་པར་གནང། དེ་ལྟར་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ་
ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ཀྱི་ལམ་སྲོལ་རྨ་མེད་པ། སྐྱེས་བུ་གསུམ་གྱིས་ཉམས་སུ་བླང་བར་བྱ་བའི་རིམ་པ་མཐའ་དག་མ་ཚང་བ་མེད་པར་སྟོན་པ། སྙིགས་དུས་ཀྱི་རྒྱལ་བ་གཉིས་པ་ཁམས་
གསུམ་འགྲོ་བའི་བླ་མ་ཆོས་ཀྱི་རྒྱལ་པོ་ཙོང་ཁ་བ་བློ་བཟང་གྲགས་པ་དཔལ་བཟང་པོའི་ཐུགས་ཀྱི་ཉིང་ཁུ་བྱང་ཆུབ་ལམ་གྱི་རིམ་པ་འདི་ཉིད་སྤ་གསང་མེད་པར་བགེགས་སེལ་འབོགས་འདོན་གྱི་མན་ངག་དང་བཅས་པ་མྱོང་ཁྲིད་
དུ་གནང་བར། སྐོམ་པས་གདུངས་པ་དག་གིས་ཆུ་རྙེད་པའམ། དབུལ་པོས་གཏེར་ཐོབ་པ་ལྟ་བུའི་དགའ་སྤྲོ་བསམ་གྱིས་མི་ཁྱབ་པ་དང་བཅས་བླ་མ་དང་ཆོས་ལ་ངེས་ཤེས་ཁྱད་པར་ཅན་འཁྲུངས་ཏེ། སྤྱན་ཆབ་མང་པོ་ཡང་

[016A]༄༅། །བསིལ་འདུག་རྗེ་འདིའི་ཞལ་ནས། བླ་མས་བླ་མཆོད་དང་ལམ་ཁྲིད་སྩལ་བ་དེའི་དུས་སུ་མཆོད་པའི་ཕན་ཡོན་རྒྱ་ཆེར་གསུངས་པ་ལ་ངེས་ཤེས་ཆེན་པོ་རྙེད་དེ། བླ་མ་རིན་པོ་ཆེ་ཉིད་ཀྱིས་གསོལ་ཚིགས་
བཞེས་སྐབས་སེ་ར་རྩེའི་རི་ཁྲོད་དེ་ཀ་ནས་ཤད་རྩོལ་གྱིས་རང་ཤག་ཏུ་ཡོང། དེ་མ་ཐག་མཆོད་པ་བཤམ། མཆོད་མེ་སྤོར། དེ་ནས་སླར་སེ་ར་རྩེར་བླ་མའི་དྲུང་དུ་བཀའ་ཆོས་ཞུས་པ་ཡིན། གྲ་ས་དེར་བསྡད་དེ་སློབ་གཉེར་བྱེད་ཁུལ་
གྱི་སྐབས་ཉིན་སྟར་གྱི་ཡོན་ཆབ་བརྗེ་བའང་ལན་གསུམ་རེ་བྱེད། རྒྱུན་པར་ཡང་ཐོ་རངས་ལངས་མ་ཐག་ཁྲུས་ཆབ་བླང། གནས་ཁང་བྱི་དོར་བྱས། མཆོད་པ་བཤམ། དེ་ནས་ཚོགས་ལ་འགྲོ། དེ་མ་བྱེད་པར་འགྲོ་མ་མྱོང་
གསུང། ཕྱིས་སྐུ་ན་སྨིན་པའི་དུས་སུའང་མཆོད་པ་བཤམ་ཚུལ་ཉིད་ཀྱི་ཕྱག་གིས་བསྟར་ནས་དེ་ལྟར་ངེས་ཅན་དུ་མཛད་པས། འགའ་ཞིག་གིས། རྗེ་བླ་མ་འདི་ཉིད་གསོལ་ཇ་བཞེས་པ་བས་ཀྱང་ཡོན་ཆབ་བརྗེ་བ་
མཛད་པ་ནི་གྲངས་མང་བར་འདུག་ཅེས་གླེང། དེ་སྐབས་སེ་ར་རྩེ་བླ་མའི་བཀའ་ལས། ཁྱེད་འདི་ལྟ་བུའི་ཟབ་ཆོས་མང་དུ་གསན་པའི་ལག་རྗེས་སུ་མཐར་ཚེ་མཇུག་སྒྲུབ་པ་ལ་ཆིག་དྲིལ་མཛད་དགོས། དེ་ཡང་མ་ཎི་
རིལ་བུ་དེ་ཉིད་བྱིན་རླབས་ཀྱི་ཁྱད་ནས་ཞོག་ཁ་རྡོག་རེ་མིད་ན་ཉིན་ཧྲིལ་པོར་བཀྲེས་པ་མི་ཡོང་བ་མྱོང་གྲུབ་ཡིན་པས། རྒྱུད་སྨད་གྲ་ཚང་ནས་མང་ཙམ་འཁྱེར་གསུང་བ་སོགས་ཤ་ཚར་སྦྱར་བའི་བཀའ་སློབ་མང་དུ་གནང་

[016B] དེ་ལྟ་བུའི་ཡོངས་ཀྱི་དགེ་བའི་བཤེས་གཉེན་ཆེན་པོ་ཐོགས་མེད་མཚན་ཅན་དེ་ནི་བཀའ་གདམས་བསྟན་པའི་སྲོག་ཤིང་ཡིན་
ཞིང་ཐེག་པ་མཆོག་གི་དགེ་བའི་བཤེས་གཉེན་གྱི་མཚན་ཉིད་ཡོངས་སུ་རྫོགས་པ། ཁྱད་པར་གདུལ་བྱའི་རྒྱུད་ལ་ཉམས་རྟོགས་སྐྱེ་བའི་ཐབས་ལ་མཁས་པ་ཞིག་ཡིན་ཏེ། རྗེ་འདི་ཉིད་གྲོགས་ཁ་ཤས་དང་བཅས་པར་
ལམ་ཁྲིད་གནང་བའི་ལྷག་མཐོང་གི་སྐབས་ཆོས་ཐུན་ཞིག་གི་གྲལ་དུ་གྲོགས་པོ་ཞིག་མི་ཡོང་བར། ཆོས་ཐུན་ཕྱི་མར་འབོད་པ་མཛད་ནས་ཚང་མ་ཚོགས་ཙ་ན་རྒྱུ་མཚན་བཀའ་དྲིས་བྱུང་བར་གྲྭ་པ་དེས། བླ་མ་རིན་པོ་ཆེས་
ཟབ་མོ་སྟོང་པ་ཉིད་ལས་བརྩམས་པའི་ཆོས་གསུངས་པ་ན། ཡིད་རང་དབང་མེད་པར་འགུལ་ནས་སྡོད་ཚུགས་མེད་པ་ལྟ་བུ་ཞིག་བྱུང་བས་འཇིགས་ནས་ཁ་སང་སྐུ་མདུན་དུ་བཅར་མ་ཐུབ་ལགས་ཞུས་པས། འོ་ཡགས་པོ་
བྱུང། ཁྱོད་རང་སྐྱེ་བ་སྔ་མར་དབུ་མའི་ལྟ་བ་ལ་བག་ཆགས་བཞག་པ་ཞིག་ཡིན་ཤས་ཆེ་གསུང་ནས་དེའི་ཐད་ཀའི་གསུང་བཤད་རྣམས་དག་གསལ་ཟབ་གསུམ་གྱི་སྒོ་ནས་ཤིན་ཏུ་རྒྱས་པར་གནང་བས་གྲོགས་དེ་ཡང་ཇི་
སྐད་དུ། དཔལ་ལྡན་ཟླ་བས། སོ་སོའི་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་དུ་བྱུང། །རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང། །ལུས་ཀྱི་བ་སྤུ་ལྡང་བར་འགྱུར་པ་

[017A]༄༅། །གང་ཡིན་པ། །དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །དེ་ཉིད་ཉེ་བར་སྟོན་པའི་སྣོད་ནི་དེ་ཡིན་ཏེ། །དེ་ལ་དམ་པའི་དོན་གྱི་བདེན་པ་བསྟན་པར་བྱ། ཞེས་ཟབ་མོའི་དོན་དངོས་སུ་སྟོན་རུང་གི་སྣོད་
ལྡན་དུ་གསུངས་པ་ལྟར་གྲོགས་དེའི་ལུས་འདར་ཞིང་མིག་ནས་མཆི་མ་འཁྲུགས་པ་སོགས་ཤིན་དུ་ངོ་མཚར་བ་ཤིག་བྱུང་གསུང། བདེན་གཉིས་གནས་ཚུལ་གསལ་མཛད་འོད་སྐོར་ཅན། །མཚན་ལྡན་བཤེས་གཉེན་
བསམ་འཕེལ་ནོར་བུ་དེ། །གང་གི་ཡན་ལག་མཆོག་ལ་རྟག་མཆོད་ཚེ། །མེས་པོའི་གཙུག་རྒྱན་ཞུམ་ནས་ནུབ་རིར་ཕྱོགས། རྗེ་འདིས་དེ་ལྟར་ཟབ་ཆོས་མཐའ་ཀླས་པ་ཞིག་གསན་པ་རྣམས་ཀྱང་ཐོས་ལོ་ཙམ་དུ་མ་
བཞག་པར་བཤེས་གཉེན་བསྟེན་ཚུལ་ནས་ལྷག་མཐོང་གི་བར་གྱི་དམིགས་སྐོར་རྣམས་ལ་ཐུགས་ཉམས་སུ་བསྟར་བར་མཛད་དོ། །གཞན་ཡང་བླ་མ་རིན་པོ་ཆེ་དེ་ཉིད་ཀྱི་དྲུང་ནས། འཕོ་ཁྲིད། གཅོད་ཁྲིད། གཏོར་
མ་བརྒྱ་རྩ། ལན་ཆགས་གཏོར་མ། འབྱུང་བཞི་གཏོར་མ། བྲུལ་གཏོར། གསུར་གཏོང་ཚུལ། དམིགས་བརྩེ་མའི་ལས་ཚོགས་བཅུ་གཅིག་གི་ཁྲིད། འཇིགས་བྱེད་ཀྱི་བསྐྱེད་རིམ་ཆ་ལག་དང་བཅས་པ། སྔགས་ཕྱོགས་
ཡོངས་རྫོགས་ཀྱི་ལུང། ཀླུ་དབང་རྒྱལ་པོའི་རྗེས་གནང། ཕྱག་རྡོར་གཏུམ་པོའི་རྗེས་གནང་སོགས་རྗེས་གནང་ཁ་ཤས་ཀྱང་གསན་པར་མཛད། དེ་ལྟར་བླ་མ་རིན་པོ་ཆེ་དེ་ཉིད་ཀྱིས་ཀྱང། རྗེ་འདི་པ་ཐུགས་སྲས་དམ་

[017B] རྗེ་བླ་མ་འདིའི་བཀའ་ལས། དགེ་བའི་བཤེས་གཉེན་ཆེན་པོ་དེ་ནི་ངེད་ལ་བཀའ་དྲིན་འགྲན་ཟླ་དང་བྲལ་བའི་བླ་མ་
ཡིན་གསུང་ཞིང་དེ་ལྟར་ཡང་རྗེ་ཉིད་ཀྱིས་མཛད་པའི་བསྐལ་བཟང་རྒྱན་གྱི་ནོར་བུའི་ཕྲེང་བའི་མཆོད་བརྗོད་དུ། བླ་མ་གཞན་མང་པོའི་མཚན་སྒྲ་སྦྱར་བ་མི་སྣང་ལ། དཔལ་ལྡན་དགེ་ལེགས་ཕ་རོལ་མི་མངོན་ཟབ། །ལུང་
རྟོགས་དམ་ཆོས་ཡར་ངོའི་ཟླ་ལྟར་འཕེལ། །ལུང་རིགས་ཉི་ཟླ་ཟུང་གི་འབྲས་བུ་ཅན། །དཔལ་ལྡན་བླ་མའི་ཞབས་ལ་གུས་ཕྱག་འཚལ། །ཁྱོད་ཞབས་པདྨོར་གུས་པས་སྐྱབས་སུ་མཆི། ཞེས་གསུངས་འདུག་གཞན་
ཡང་ཀློང་རྡོལ་བླ་མ་རིན་པོ་ཆེ། བྲག་རི་ཞལ་སྔ་ནས་ངག་དབང་དོན་གྲུབ་གཉིས་ལས་ཆོས་འབྲེལ་ཐོབ་གསུང། སེར་བྱེས་བླ་མ་སེམས་དཔའ་ཆེན་པོ་བློ་བཟང་འཇམ་དབྱངས་པའི་དྲུང་དུ། ཐུན་དྲུག་གི་རྣལ་འབྱོར་
སྙིང་པོ་དོན་གསུམ། གཏོར་མ་བརྒྱ་རྩའི་ཁྲིད་རྣམས་གསན་པར་མཛད་དོ། །སྐབས་དེར་རང་ཡུལ་ནས་ཡུམ་གྱིས། རྗེ་འདི་ཉིད་ཧ་ཅང་ཡང་དྲན་དྲགས་པས་རྐྱེན་བྱས་ཏེ་སྙིང་སྐྲན་བྱུང་ཉེན་ཡོད་ཚུལ་དང། ད་ཅི་ནས་ཀྱང་
སོག་ཡུལ་དུ་ཕེབས་དགོས་ཚུལ་གྱི་ཡི་གེ་རྟེན་དང་བཅས་ཇོ་ལགས་དགེ་སློང་མཁས་མཆོག་འབྱོར་བར་རྟེན། རྗེ་འདིས་དེ་ལྟར་མང་དུ་ཐོས་པ་ལུང་གི་ཡོན་ཏན་གྱི་གཏེར་ཏུ་གྱུར་ཅིང་མཁས་པའི་ཕ་རོལ་ཏུ་ཕྱིན་པ་ཞིག་ཡིན་

[018A]༄༅། །ནའང། ཇི་སྐད་དུ། རྗེ་བཙུན་བྱམས་པས། ཐོས་པས་མི་ངོམས་ཉིད་དང་ནི། ཞེས་དང། ས་པཎ་གྱིས། མཁས་པ་ལེགས་བཤད་ཀྱིས་མི་ངོམས། ཞེས་དང། རྗེ་རིན་པོ་ཆེས། ངོམས་པ་མེད་པའི་ཐོས་པ་
བྱེད་པར་ཤོག་ཅེས་གསུངས་པ་ལྟར། རང་རེའི་སྨོན་ཡུལ་ཁོ་ནར་གྱུར་པ་ས་མཐོན་པོ་ལ་གནས་པའི་སྐྱེས་བུ་དམ་པ་རྣམས་ཀྱིས་ཐོས་པ་འཚོལ་བ་ལ་ཞུགས་པ་དང་ངོམས་མི་ཤེས་པ་དེ་ཉིད། ཇི་ལྟར་སོས་ཀའི་ཉི་མས་
གདུངས་པའི་གླང་ཆེན་ཡན་ལག་བརྒྱད་ལྡན་གྱི་པད་མཚོར་འཇུག་པ་ལྟ་བུའི་ངང་ཚུལ་ཅན་ཡིན་པས་ན། ཆོས་ཀྱི་ཆུ་གཏེར་ཆེན་པོ་འདི་ལྟ་བུར་གནས་ཏེ་བསླབ་པ་གསུམ་དང་དུར་སྨྲིག་གི་རྒྱལ་མཚན་འཛིན་པའི་
འདུས་ཚོགས་མཁས་མང་ངང་མོའི་འཁོར་དང་ལྷན་ཅིག་ཏུ་ལུང་རིགས་རྒྱུད་སྟོང་བརྒྱུད་མར་སྒྲོགས་བཞིན་པའི་མུར་གསན་སྦྱོང་མཐར་ཕྱིན་པ་ཞིག་མཛད་བཞེད་རུང། རེ་ཞིག་ཡུམ་གྱི་རེ་བ་སྐོང་བ་དང། ཁྱད་པར་
ཕྱོགས་འདིའི་སྐལ་ལྡན་གྱི་གདུལ་བྱ་རྣམས་ཀྱི་ཆེད་དུ་དམ་བཅས་པའི་སྔོན་གྱི་ཐུགས་བསྐྱེད་དང་སྨོན་ལམ་གྱིས་མཚམས་སྦྱར་ཏེ། དགེ་སློང་མཁས་མཆོག་ནས་འདི་སྐོར། ་ཁྲི་ཆེན་རྡོ་རྗེ་འཆང་ནོ་མིན་
ཧན་ཆེན་པོར་ནན་གྱིས་ཞུས་པས། ནོ་མོན་ཧན་ཆེན་པོ་ནས་རྗེ་འདི་པ་ཉིད་ལ་ལྷ་ལྡན་གྲ་སྐོར་གནང་རྩིས་ཡོད་ཀྱང་ད་ལམ་སོག་ཡུལ་དུ་མ་ཕེབས་ཀ་མེད་ཚུལ་རྣམས་ཞིབ་པར་གསུངས་ནས་དགོངས་པའང་དཀའ་

[018B] གྲ་ཚང་གི་བླ་མ་ལ་རྒྱུ་མཚན་ཞུས་པར་བླ་མ་འཇམ་དབྱངས་པའི་ཞལ་ནས། ཉོན་མོངས་ཀྱི་གཉེན་པོ་བསྟེན་ཚུལ་གྱི་གསུང་རུས་པ་ཅན་གནད་དུ་སྨིན་པ་གནང་ཞིང་ནོ་མིན་ཧན་རིན་པོ་ཆེའི་
བཀའ་བཞིན་རབ་འབྱམས་པའི་མཚན་བཏགས་ཀྱང་གནང། དེ་ལྟར་རྗེ་བླ་མ་འདི་ཉིད་ནི་ཇི་ལྟར་དཔའ་པོ་ཡུལ་ལས་རྒྱལ་བའམ་ཚོང་པ་ཁེ་སྤོགས་བསྒྲུབས་པ་དགའ་བས་རང་ཡུལ་དུ་ལྡོག་པ་བཞིན་དུ། གདན་ས་དེ་
ཉིད་ནས་སླར་ཡང་ཆེན་པོ་ཧོར་གྱི་ཡུལ་ཕྱོགས་སུ་ཕྱག་བཏེགས། དེ་ནས་རྒྱལ་བའི་ལུང་གིས་ཟིན་ཅིང་ཇོ་བོ་དཔལ་ལྡན་ཨ་ཏི་ཤ་ཡབ་སྲས་ལ་སོགས་པ་བཀའ་གདམས་གོང་མ་རྣམས་ཀྱིས་ཡུན་རིང་དུ་ཞབས་
ཀྱིས་བཅགས་ཤིང་བྱིན་གྱིས་བརླབས་པ། འཇམ་མགོན་རྒྱལ་བ་གཉིས་པས་ཡང་དག་པར་རྫོགས་པའི་སངས་རྒྱས་ནས་ལྷོ་བྲག་གྲུབ་ཆེན་གྱི་བར་ལམ་རིམ་བརྒྱུད་པའི་བླ་མ་རྣམས་ཀྱི་ཞལ་མངོན་དུ་གྱུར་ནས་
ཁྱད་པར་ཇོ་བོ་རྗེ་ཡབ་སྲས་བཞི་ཟླ་བ་གཅིག་གི་བར་དུ་ཞལ་གཟིགས། གསུང་གླེང་མཐའ་ཡས་པ་གནང་ཞིང་བྱིན་གྱིས་བརླབས་པའི་གནས་རྭ་སྒྲེང་དགོན་པར་ཕེབས། དེ་ན་ཁྲི་སྤྲུལ་རྡོ་རྗེ་འཆང་བློ་བཟང་ཡེ་ཤེས་བསྟན་
བ་རབ་རྒྱས་དཔལ་བཟང་པོའི་དྲུང་དུ། དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མའི་དབང་ཆེན་སྟ་གོན་དང་བཅས་པ་མཚམས་སྦྱོར་གྱི་བཤད་པ་འབྱམས་ཀླས་པ་དང་བཅས་གསན། ཡི་དམ་གྱི་ལྷ་འདི་ནི་རྗེ་བླ་མའི་

[019A]༄༅། །ལམ་གྱི་བར་ཆད་སེལ་བའི་ལྷ་གཉིས་ཀྱི་ཡ་གྱལ་ཡིན་ཞིང། རྗེ་འདི་ཡང་ཡི་དམ་རྡོ་རྗེ་འཇིགས་མཛད་འདི་ལ་ཚུལ་དེ་ལྟར་དུ་ཐུགས་དམ་མཛད་དོ། །སྤྱིར་རྗེ་འདི་ནི་རྒྱུད་སྡེ་བཞི་གང་གི་སྒོར་ཞུགས་ཀྱང་
ཐོག་མར་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་ཕྲ་རགས་ཐམས་ཅད་ཁས་ལེན་ལ་དཔའ་བ་ཙམ་མ་ཡིན་པར་སྤྱན་འབྲས་ལྟར་བསྲུང་བར་མཛད་པ་ནི། སྐྱེ་བོ་ཕལ་ཆེ་བའི་མཐུན་སྣང་དུ་གྲུབ་པ་དེ་བཞིན་
ཡིན་ལ། དམ་སྡོམ་དག་ལ་གཞི་ཆེན་པོ་རྣམས་ནི་སྨོས་ཅི་དགོས་ཐ་ན་ལྷའི་མཚན་མའི་དབྱིབས་སུ་དོད་པ་རྣམས་ཞིག་པ་དང། ནས་འབྲུ་རྡོག་རེའང་གོམ་ཡུག་བྱེད་པ་ལ་ལན་རེ་གཟིགས་ནའང་དེ་ནན་ཏན་ཆེན་པོས་
འགོག་པར་མཛད་ཅིང། རང་ཉིད་ཀྱིས་དེ་ལྟར་གཅེས་སྤྲས་སུ་མཛད་དེ་ཤིས་བརྗོད་སོགས་ཀྱི་འཐོར་འྠུའང་ཙམ་པ་ཀས་བྱས་ཏེ་མེ་ཏོག་གཏོར་བའི་སྟངས་ཀ་ཙམ་མཛད་པ་ཡིན། རྒྱུན་པར་ཡང་དབང་གི་ཆུ་བོ་གསོ་
བྱེད་ཀྱི་ཐབས་མཆོག་ཏུ་གྱུར་པ་ཏིང་ངེ་འཛིན་གྱི་དབང་བཞི་ལེན་ཚུལ་དང། ཐུན་དྲུག་གི་རྣལ་འབྱོར་གྱི་ཉམས་ལེན་རྣམས་ལ་མ་ཆག་པར་འགྲུས་བར་མཛད་པ་ནི། སྐབས་ཤིག་སྲོད་ཐུན་གྱི་མཐར་ཉེ་འཁོར་བ་རྣམས་
ཀྱིས་གཟིམས་མལ་བཤམས་ཚེ་ཞལ་ནས། ངེད་རང་ཐུན་དྲུག་གི་རྣལ་འབྱོར་སྐྱོང་བ་བརྗེད་དམ་གསུངས་ནས་ཐུགས་འཚེར་བ་ལྟར་མཛད་དེ་རེ་ཞིག་མཉམ་པར་བཞག་པའི་མཐར་ཡང་བཀའ་ལས། ངེད་ལ་ཐུན་དྲུག་

[019B] །གཞན་ཡང་རྡོ་རྗེ་འཆང་དེ་ཉིད་ཀྱི་དྲུང་ནས། རྗེ་རིན་པོ་ཆེའི་ཟབ་ཆོས་བཞིར་གྲགས་པའི་ནང་ཚན་དམ་ཚིག་རྡོར་
བཟླས་ཀྱི་ཉམས་ཁྲིད་མན་ངག་ཞལ་ཤེས་དང་བཅས་པ་གསན། རྡོ་རྗེ་འཆང་དེའི་བཀའ་ལས་ཀྱང། གདམས་པ་འདི་ཉིད་རྒྱུད་སྡེ་རིན་པོ་ཆེའི་དགོངས་པ་མཐར་ཐུག་བློ་བཟང་རྒྱལ་བའི་དབང་པོའི་ཕྱག་བཞེས་
བླ་ན་མེད་པ་ཉམས་སྒྲིབ་སྦྱོང་བྱེད་ཀྱི་ཐབས་མཆོག་ཏུ་གསུངས་པས་འདི་ལ་ནན་ཏན་བྱོས་གསུང། ལམ་རིམ་དང་བློ་སྦྱོང་གི་ཁྲིད་སོགས་བཀའ་ཆོས་ཀྱི་རིམ་པ་རྣམས། ཟླ་བ་གཉིས་ཙམ་ལ་ཉིན་རེར་ཆོས་ཐུན་
རེའི་ཚུལ་དུ་ཆད་མེད་དུ་གསན་པར་མཛད་དོ། །དེ་ནས་བྱོན་པས་སྐུ་འབུམ་བྱམས་པ་གླིང་དུ་ཕེབས་ཏེ། རྟེན་འགངས་ཆེན་རྣམས་ལ་མཆོད་མཇལ་དང་ཐུགས་སྨོན། དེ་ཁའི་བླ་མ་ཆེ་ཁག་རྣམས་ཀྱི་མཇལ་
ཁ་གྲུབ། དེ་ནས་བདེ་བར་བགྲོད་དེ་སོག་ཡུལ་འདིར་ཕེབས་ནས་ཡུམ་དང་མཇལ་ཏེ་ཁོང་གི་རེ་བ་སྐོང་བར་མཛད་དོ། །སེམས་དཔའ་ཆེན་པོ་བྱམས་ཆེན་ཆོས་ཀྱི་རྗེའི། །གདན་ས་སེ་ཤིང་རྭས་བསྐོར་ཆོས་སྡེ་
ཆེར༑ ༑འཛམ་གླིང་རྒྱན་དྲུག་མཆོག་གཉིས་ཞེས་གྲགས་པའི། །འཕགས་ཡུལ་མཁས་པའི་གཞུང་ལགས་ན་སྦྱོང་མཛད། །ཐོགས་མེད་གཉིས་པར་གྲགས་པའི་ཡོངས་འཛིན་མཆོག་འབྲོམ་རྫས་ཧྟཱི་

[020A]༄༅། །པཾ་ཀ་ར་བསྟེན་པ་ལྟར། །བསམ་སྦྱོར་ཕུན་སུམ་ཚོགས་པས་བཀའ་བཞིན་བསྒྲུབ། །དེ་མཐུས་བཤེས་གཉེན་བཟང་པོའི་ཐུགས་ཡང་ཟིན། །དམ་པའི་ཞལ་ལུང་ཨ་མྲྀ་ཏ་ཡི་རྒྱུན། །གང་
ཐུགས་ཡོལ་གོར་འཕོ་མེད་བཟུང་བ་ཡིས། །དེས་འབྱུང་བྱང་སེམས་འཁྲུལ་མེད་ལྟ་བ་སོགས། །ཡང་དག་ལམ་བཟང་གོང་ནས་གོང་དུ་རྒྱས། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་
པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་
ཞེས་བྱ་བ་ལས་དབུས་སུ་ཐུགས་གཉེར་གནང་བའི་སྐབས་ཀྱི་རབ་ཏུ་བྱེད་པ་སྟེ་བཞི་པའོ།། །།དེ་ལྟར་རྗེ་བླ་མ་འདི་ནི་ཡུམ་གྱི་རྩར་རེ་ཞིག་ངལ་གསོའི་ཚུལ་དུ་བཞུགས། དེ་ནས་མི་རིང་བར་ཇི་སྐད་དུ་
མདོ་སྡེ་རྒྱན་ལས། འདི་ན་དང་པོར་ཐོས་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང། །ཚུལ་བཞིན་ཡིད་ལ་བྱེད་པ་གོམས་ལས་ཡང་དག་དོན་ཡུལ་ཡེ་ཤེས་འབྱུང། ཞེས་གསུངས་པ་ལྟར་གང་ཐོས་པའི་
དོན་རྣམས་བསམ་བྱུང་གི་ཤེས་རབ་ཀྱིས་ཚུལ་བཞིན་དུ་ཡིད་ལ་བྱས་པ་ལས་ཡང་དག་པའི་དོན་མངོན་སུམ་དུ་རྟོགས་པའི་སྒོམ་བྱུང་གི་ཡེ་ཤེས་འབྱུང་བར་གསུངས་ཤིང། རྗེ་བླ་མས་ཀྱང། དང་པོར་རྒྱ་ཆེན་ཐོས་

[020B] །བར་དུ་གཞུང་ལུགས་ཐམས་ཅད་གདམས་པར་ཤར། །ཐ་མར་ཉིན་མཚན་ཀུན་ཏུ་ཉམས་སུ་བླངས། ཞེས་དང། ཐོག་མཐའ་བར་དགེ་བའི་སྨོན་ལམ་དུའང། ཇི་ལྟར་ཐོས་པའི་དོན་ལ་རིགས་པ་
བཞིས། །ཉིན་དང་མཚན་དུ་ཚུལ་བཞིན་རབ་བརྟགས་ནས། །བསམ་བྱའི་གནས་ལ་བསམ་ལས་བྱུང་བ་ཡི། །རྣམ་དཔྱོད་བློ་ཡིས་ཐེ་ཚོམ་ཆོད་པར་ཤོག་ཅེས་གསུངས་ཤིང། དེའང་གང་དག་བསྟན་དོན་ལ་མི་
བསླུ་བ་ཚད་མར་གྱུར་པའི་ཤིང་རྟ་ཆེན་པོ་དག་གི་དགོངས་འགྲེལ་གྱི་བསྟན་བཅོས་དང་དམ་པའི་མན་ངག་ལ་བརྟེན་ནས། གང་ལ་སྒྲོ་འདོགས་བཅད་བྱའི་གཞིར་གྱུར་པའི་རྒྱལ་བའི་གསུང་རབ་ཀྱི་དགོངས་དོན་མཐར་
ཐུག་ལ་ངེས་ཤེས་མཐའ་ཆོད་པ་ཞིག་རྙེད་དགོས་པར་དགོངས་ནས། དོན་མེད་ཀྱི་སྐྱེ་བོ་མང་པོའི་རྒྱུ་གྲུལ་གྱིས་དབེན་ཞིང་གྲོང་ཁྱིམ་ལས་ཐག་ཉེ་རིང་གི་མཐའ་གཉིས་སྤངས་པའི་གནས་ཤིག་ཏུ་ལོ་མང་པོའི་བར་
བཞུགས་པའི་རིང་ལ་རྒྱུན་པར་ཐུན་གྱི་དངོས་གཞི་རྣམས་སུ་བླ་མའི་རྣལ་འབྱོར་ལམ་གྱི་སྲོག་ཏུ་བྱས་ནས་བྱང་ཆུབ་ལམ་གྱི་རིམ་པའི་དམིགས་རྣམ་ལ་བཤར་སྒོམ་དང། སྦྱོར་ཆོས་དྲུག་གི་ཉམས་ལེན་ཕྱག་མཆོད་
བསྐོར་བ་མཎྜལ་སོགས་བསག་སྦྱང་གི་རིམ་པ་རྣམས་གངྒཱའི་རྒྱུན་ལྟར་གྱི་མུ་ནས། ཐུན་མཚམས་རྣམས་ལ་གཙོ་བོར་རྒྱལ་བའི་བཀའ་འགྱུར་རོ་ཅོག་དང། བསྟན་བཅོས་འགྱུར་རོ་ཅོག་རྣམ་པ་གཉིས་ལ་གཟིགས་རྟོག་
[021A]༄༅། །ཞིབ་ཏུ་གནང་ཞིང། ཁྱད་པར་དེ་དག་གི་ནང་ནས་ཀྱང་རྒྱལ་ཚབ་མ་ཕམ་པས་རང་ཅག་འཛམ་བུ་གླིང་པའི་ཕྱི་རབས་ཀྱི་གདུལ་བྱ་རྣམས་ལ་སྐྱེས་སུ་སྩལ་བའི་བྱམས་ཆོས་སྡེ་ལྔ་དང། སངས་རྒྱས་བཅོམ་ལྡན་
འདས་ཀྱི་བཀའི་དགོངས་པ་རང་དབང་དུ་འགྲེལ་པའི་ཚད་མའི་སྐྱེས་བུ་ཡིན་པར་ལང་ཀར་གཤེགས་པའི་མདོ། མདོ་སྡེ་སྤྲིན་ཆེན་པོ། རྔ་བོ་ཆེའི་མདོ། འཇམ་དཔལ་རྩ་རྒྱུད་སོགས་མདོ་རྒྱུད་དུ་མ་ལས་ལུང་བསྟན་པའི་དཔལ་
མགོན་འཕགས་པ་ཀླུ་སྒྲུབ་ཀྱིས་ཟབ་མོ་སྟོང་པ་ཉིད་ཀྱི་དོན་གཙོ་བོར་རིགས་པའི་སྒོ་ནས་གཏན་ལ་ཕབ་པ་དབུ་མ་རིགས་ཚོགས་དྲུག་དང། ལུང་གིས་བསྒྲུབས་པ་མདོ་ཀུན་ལས་བཏུས་པ་དང། ཐོགས་མེད་ཅེས་བྱའི་དགེ་
སློང་ནི། ཞེས་སོགས་ཀྱི་ལུང་གིས་དངོས་སུ་ཟིན་པའི་སློབ་དཔོན་འཕགས་པ་ཐོགས་མེད་ཀྱིས་གདུལ་བྱ་འགའ་ཞིག་རྗེས་སུ་བཟུང་བའི་ཆེད་དུ་རེ་ཞིག་སེམས་ཙམ་པའི་ཤིང་རྟའི་སྲོལ་ལེགས་པར་ཕྱེ་བ་རྒྱས་པའི་
བསྟན་བཅོས་ས་སྡེ་ལྔ། བསྡུས་པའི་བསྟན་བཅོས་ཐེག་བསྡུས་དང་མངོན་པ་ཀུན་བསྡུས་གཉིས་དང། སངས་རྒྱས་བསྐྱངས་ཀྱི་བུདྡྷ་པ་ལི་ཏ། དབུ་མ་བཞི་བརྒྱ་པ། ཟླ་བའི་ཚིག་གསལ། འཇུག་པ་རྩ་འགྲེལ་ཤེས་
རབ་སྒྲོན་མེ། དབུ་མ་བདེན་གཉིས། དབུ་མ་སྣང་བ། དབུ་མ་རྒྱན། སྒོམ་རིམ་གསུམ། མངོན་རྟོགས་རྒྱན་གྱི་འགྲེལ་པ་ཉེར་གཅིག་སོགས་དང། བསླབ་སྤྱོད་གཉིས། སྐྱེས་ཚོམས་གཉིས། མངོན་པ་མཛོད་རྩ་

[021B] རྣམ་འགྲེལ་སོགས་ཚད་མའི་སྐོར་དང། འདུལ་བ་མདོ་རྩ་བ། རྒྱ་ཆེར་འགྲེལ། ཤཱཀྱ་འོད་ཀྱི་འོད་ལྡན། སུམ་བརྒྱ་པ་སོགས་འདུལ་བའི་སྐོར་དང། སྔགས་ཀྱི་ཕྱོགས་ལ་ཡང་སྤྱིར་རྒྱུད་སྡེ་བཞི་
ཀ་དང་ཁྱད་པར་བླ་མེད་ཐེག་པའི་སྐོར་ལ། དཔལ་གསང་བ་འདུས་པ་མི་བསྐྱོད་པའི་སྒྲུབ་ཐབས་མདོར་བྱས་སློབ་དཔོན་ཀླུ་སྒྲུབ་ཀྱིས་མཛད་པ། དེ་རྒྱུད་དང་སྦྱར་ནས་གསུངས་པ་མདོ་བསྲེ་དང། རྫོགས་རིམ་སྟོན་
པ་རིམ་ལྔ་དང། དེའི་འགྲེལ་པ་འཕགས་པ་ལྷས་མཛད་པའི་སྤྱོད་བསྡུས། ཀླུའི་བྱང་ཆུབ་ཀྱིས་མཛད་པའི་བསྐྱེད་རིམ་དང་རྫོགས་རིམ་ཀྱང་ཅུང་ཟད་སྟོན་པ་རྣམ་བཞག་རིམ་པ་དང། དཀྱིལ་ཆོག་ཉི་ཤུ་པ་དང། སློབ་དཔོན་ཟླ་
བས་མཛད་པའི་འདུས་པའི་འགྲེལ་པ་དོན་གསལ་དང། དེ་དག་གི་འགྲེལ་པ་རྣམས་དང་བཅས་པ་འདུས་པ་འཕགས་ལུགས་ཀྱི་གཞུང་མང་པོ་དང། བདེ་མཆོག་གི་སྐོར་ལ། གྲུབ་ཆེན་ནག་པོ་སྤྱོད་པའི་གཞུང་དྲུག་གྲུབ་
ཆེན་དྲིལ་བུ་པའི་གཞུང་གསུམ། སློབ་དཔོན་དཔའ་བོ་རྡོ་རྗེས་མཛད་པའི་བདེ་མཆོག་རྩ་རྒྱུད་ཀྱི་འགྲེལ་པ་ཡོན་ཏན་མ་ལུས་པའི་འབྱུང་གནས་དང། བདེ་མཆོག་རྩ་རྒྱུད་ཀྱི་འགྲེལ་པ་ཨིནྟྲ་བཧུ་ཏིས་མཛད་པ། མཁའ་འགྲོ་རྒྱ་
མཚོའི་འགྲེལ་པ་གྲུ་གཟིངས་སློབ་དཔོན་པདྨ་བཛྲས་མཛད་པ། ལཱུ་ཨི་པའི་མངོན་པར་རྟོགས་པའི་འགྲེལ་པ་སྡོམ་འབྱུང་པཎྜི་ཏ་དེ་བཞིན་གཤེགས་པའི་རྡོ་རྗེས་མཛད་པ། དེའི་རང་འགྲེལ་ཁྱད་པར་གསལ་བྱེད་སོགས་དང་

[022A]༄༅། །དཔལ་རྡོ་རྗེ་འཇིགས་བྱེད་ཀྱི་སྐོར་ལ། རྡོ་རྗེ་འཇིགས་བྱེད་ཀྱི་རྒྱུད་ཀྱི་འགྲེལ་པ་སློབ་དཔོན་མི་བསྐྱོད་པས་མཛད་པ་དང། སློབ་དཔོན་གཞོན་ནུ་ཟླ་བས་མཛད་པའི་འཇིགས་བྱེད་ཀྱི་རྒྱུད་ཀྱི་དཀའ་འགྲེལ་
འཇིགས་བྱེད་ཀྱི་དཀྱིལ་ཆོག་ལ་ལཱི་ཏ་བཛྲས་མཛད་པ། རྡོ་རྗེ་འཇིགས་བྱེད་ཀྱི་རྫོགས་རིམ་སྒྲོན་མ་དྲུག་གི་མན་ངག་སློབ་དཔོན་མཉྫུ་ཤྲཱི་ཛྙཱ་ནས་མཛད་པ་སོགས་དང། ཕྱག་རྡོར་འཁོར་ཆེན་གྱི་སྐོར་ལ་ཡང། གྲུབ་ཆེན་
ཛ་པ་རི་པའི་ཟབ་ཆོས་ཉེལ་རྩ་ལྔ་སོགས་འཕགས་ཡུལ་གྲུབ་ཆེན་མང་པོའི་གཞུང་རྣམས་གུང་བསྒྲིགས། བཀའ་ལས་ཀྱང། ལར་ན་རྒྱ་གཞུང་རྣམས་ནི་བལྟ་རྟོག་བྱེད་ཚུལ་ཤེས་ནས་འདྲིས་པར་བྱས་ན་བོད་གཞུང་
ལས་ཀྱང་གོ་སླ་བར་འདུག་གསུང། གཞན་ཡང་ཐུབ་བསྟན་ཡོངས་རྫོགས་ཀྱི་བདག་པོ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་བློ་བཟང་གྲགས་པའི་དཔལ་གེས་སྙན་པའི་བ་དན་དཀར་པོ་སྲིད་པ་གསུམ་གྱི་ཁོངས་ལས་
བརྒལ་བ་གང་དེ་ཉིད་ཀྱི་ལེགས་བཤད་རིན་པོ་ཆེ་ས་གསུམ་གྱི་སྒྲོན་མེ་གཅིག་པུ་བྱང་ཆུབ་ལམ་རིམ་ཆེ་ཆུང། ལེགས་བཤད་གསེར་ཕྲེང། ཅ་ཤེས་ཥྐི་ཆེན། རྣམ་བཤད་དགོངས་པ་རབ་གསལ། སྔགས་རིམ་ཆེན་མོ་
སོགས་བཀའ་འབུམ་ཡོངས་རྫོགས། སྲས་ཀྱི་ཐུ་བོ་རྣམ་གཉིས་སོགས་དངོས་དང་བརྒྱུད་པའི་ཞལ་སློབ་གསེར་རིའི་ཕྲེང་བ་ལྟ་བུའི་མཁས་ཤིང་གྲུབ་པ་རྣམས་ཀྱི་གསུང་འབུམ་ཕལ་ཆེ་བ་རྣམས་ལ་རྟག་ཏུ་དང་གུས་པར་

[022B] བཀའ་ལས་ཀྱང། དེ་སྐབས་ཁོ་བོ་ཅག་ནས་རྒྱ་བོད་ཀྱི་གཞུང་དེ་རྣམས་ལ་རྟོག་དཔྱོད་ཅུང་ཟད་བྱས་པ་དེ་ཡང། རྗེ་རིན་པོ་ཆེས་རྟོགས་བརྗོད་འདུན་ལེགས་
མར་གསུངས་པ་དེ་ཀུན་རང་ཅག་ཕྱི་རབས་ཀྱི་གདུལ་བྱ་རྗེས་འཇུག་རྣམས་ཀྱིས་གང་ལ་ཐོས་བསམ་བྱ་རྒྱུའི་གཞུང་རྣམས་དང་གོ་རིམ་ཇི་ལྟར་བྱ་བའི་རིམ་པ་མཐའ་དག་ཚུལ་འདི་ལྟར་བྱས་ན་འཕྱུག་ས་དང་གོལ་སར་ཤོར་
བའི་ཉེན་འབྱུང་དོགས་མེད་ཅིང་གྲོལ་བ་དོན་གཉེར་པ་རྣམས་ཀྱི་བགྲོད་ཚུལ་ཡང་དག་པ་དང། ཕ་རྗེས་བུ་ཟིན་པ་ཟེར་བའང་དེ་ཡིན་ནོ་ཞེས་པའི་བརྡ་གཏོང་བ་ཡིན་གཤིས་དེ་ཀ་རང་དང་བསྟུན་ཁུལ་བྱས་ལགས་ཤིང། གཞན་དུ་
རྗེ་བླ་མ་རང་ཉིད་ཀྱི་གསན་སྦྱངས་ཕྱིན་ཅི་མ་ལོག་པར་མཛད་པ་སོགས་རང་གཞན་གྱི་དགེ་རྩ་ལ་དགའ་རངས་བསྒོམས་པ་ལྟ་བུར་ཟད་དོ་སྙམ་ན་གོ་རྒྱུ་ཆེར་མེད་ཅེས་སོགས་རུས་པ་ཅན་གྱི་བཀའ་གནང། དེ་ལྟར་རྗེ་བླ་མ་འདི་
ཉིད་ནི་མདོར་ན་བླ་མ་ལྷ་དབྱེར་མེད་དུ་བྱས་ནས་གསོལ་བ་འདེབས་པ། བསག་སྦྱང་ལ་འབད་པ། གཞུང་ཆེན་མོ་བལྟ་བ་གསུམ་སྒྲིལ་དུ་མཛད་ནས་རྒྱུ་ཚོགས་ཚང་བའི་ཉམས་ལེན་ལ་འགྲུས་པར་མཛད་པས་རིང་པོར་
མི་ཐོགས་པར་རྒྱལ་བའི་བཀའ་དང་དགོངས་འགྲེལ་རྣམས་ལ་ཚིག་སྣ་གཅིག་ཀྱང་འདོར་རྒྱུ་མེད་པར་སྐལ་བ་དང་ལྡན་པའི་གང་ཟག་གཅིག་སངས་རྒྱས་ཀྱི་སར་འཁྲིད་པའི་ཐབས་མཆོག་གཞན་ན་མེད་པ་ཡིན་པར་

[023A]༄༅། །ངེས་ཤིང་གཞན་དྲིང་མི་འཇོག་པའི་སྤོབས་པ་ཐུགས་ལ་འཁྲུངས་པས་གཞུང་ལུགས་ཐམས་ཅད་གདམས་པའི་མཆོག་ཏུ་ཤར་ཏོ། །འདི་ནི་མཁས་པ་མགུ་བའི་རྣམ་ཐར་ཡིན་ཞིང། རང་ཉིད་ཀྱི་
རྗེས་སུ་འཇུག་ངེས་ཀྱི་གདུལ་བྱ་རྣམས་ལ་འདི་ལྟར་འདོམས་པར་སྣང་སྟེ། གང་ལ་ཐོས་སོགས་སློབ་གཉེར་བྱས་པའི་དོན་དེ་ལ་ཚུལ་བཞིན་དུ་བསམ་སྒོམ་བྱེད་རྒྱུ་མིན་ཞིང་ནམ་ཞིག་སྒོམ་འདོད་སྐྱེས་ཙ་ན་སྔ་མ་
དོར་ནས་གཞན་ཞིག་ཉམས་སུ་ལེན་འདོད་ལྟ་བུ་མ་ཡིན་པར། ཇི་ལྟར་ཁྱུ་མཆོག་གིས་དྲངས་པའི་ལམ་ལ་བློ་བདེས་འཇུག་པ་བཞིན་གདོན་མི་ཟ་བར་ཁོ་བོ་ཅག་གི་རྗེས་སུ་འབྲངས་ན་ནི་ལེགས་པའི་མཆོག་འཐོབ་
པ་ཡོང་ཞེས་པ་ཡིན་ནོ། །གང་གི་རྣམ་དཔྱོད་ཟེར་གྱིས་རྣམ་གཡེང་རྒུད་མུན་མཐར་བསྐྲད་དང། །ལྷན་ཅིག་གཞི་ལམ་འབྲས་བུའི་འདབ་སྟོང་བཞད་པའི་ཉིན་བྱེད་དབང། །དབེན་གནས་རྣམ་རྒྱལ་ཁང་བཟང་
མཆོག་དེར་མཁྱེན་རབ་མིག་སྟོང་ནི། །ཐུབ་གཞུང་ངོ་མཚར་ལྟད་མོས་རྟག་བྲེལ་སྤྲིན་བཞོན་ལྷ་ཡང་ཡིན། །དེས་ན་སྐལ་ལྡན་འཆི་མེད་ལྷ། །བསྟོད་བསྔགས་རོལ་མོ་སྒྲོག་པ་དང། །བཀའ་བཞིན་སྒྲུབ་པའི་ཨ་མྲྀ་
ཏས། །མཆོད་པའི་ངལ་བ་ཅིས་མ་བརྟེན། གཞན་ཡང་རྗེ་བླ་མ་འདི་ནི་མི་ཆེན་གྱི་ངོ་བསྲུང་དང་ཚེ་འདི་པའི་མི་རྣམས་དང་འདྲིས་འགྲོགས་སོགས་ཡེ་མ་མཛད་པར་དཔེར་ན་ཁྲབ་ཀྱི་བྱང་བུ་སྣེ་བོལ་བ་ཁྲབ་གསེབ་ཏུ་མི་བཏུབ་

[023B] ཚིག་ཏུམ་བརྗོད་
ཚེགས་སུ་མ་གྱུར་ཀྱང། །ཉམས་སུ་མཁོ་བའི་ལོངས་སྤྱོད་རིམ་གྲོ་འདུ། །བསྡིགས་པ་མེད་པར་འཇིག་རྟེན་ཀུན་འདུད་དེ། །ཚེགས་མེད་མ་བསྒྲུབས་དབང་ཕྱུག་ཐོབ་པར་འགྱུར། ཞེས་གསུངས་ལྟར་དད་ལྡན་རྣམས་
ནས་གོས་དར་སོགས་དབུལ་བ་བྱུང་ཡང་ཇི་ལྟར་གཅན་གཟན་གྱི་སྡུན་དུ་རྩ་ཕུང་སྤུངས་པ་ལྟར་ཅིའང་མི་གཟིགས་པར་ཕྱག་དཔེ་གླེགས་བམ་བཞེངས་པ་སོགས་ཀྱི་རྒྱུར་བསྔོས་པ་དང་གྲྭ་རྐྱང་རྣམས་ལ་སྟེར་བར་མཛད་
པ་ཡིན་ནོ། །དེ་ལྟར་ལོ་དུ་མའི་བར་དུ་ཐུགས་དམ་འཕེལ་བཞིན་པར་བཞུགས་ནས་སྐབས་ཤིག་རྗེ་བཙུན་འཇམ་དབྱངས་ཀྱི་སྤྲུལ་པའི་གནས་མཆོག་དྭངས་བསིལ་རི་བོ་འམ་རྒྱ་ནག་རི་བོ་རྩེ་ལྔར་གྲོགས་ལྡན་རབ་འབྱམས་
པ་བློ་བཟང་གོང་འཕེལ་སོགས་འཁོར་ཉུང་ཤས་བཅས་ཞབས་ཐང་དུ་ཕེབས། དེར་ཟླ་བ་གཅིག་ཙམ་གྱི་རིང་བཞུགས་ཏེ་དེ་ཁའི་དགོན་ཁག་ཆེ་ཆུང་མང་པོ་དང། ཕྱིའི་སྐོར་ལམ་དུའང་བྱོན་ནས་ཞག་དྲུག་གི་རིང་ལ་བྱང་རི་
མ་གཏོགས་རི་གཞན་མ་རྣམས་མཇལ་ཏེ་ཕྱག་མཆོད་ཐུགས་སྨོན་བླ་ལྷག་ཏུ་མཛད། དེར་ལྕང་སྐྱ་བླ་བྲང་ཨེ་ཝཾ་དགའ་འཁྱིལ་དུ་དཔལ་ཆེན་ཧེ་རུ་ཀ་དངོས་དང་ཞལ་མི་གཉིས་པ་རྡོ་རྗེ་འཆང་རོལ་བའི་རྡོ་རྗེས་སྐུ་མཚམས་

[024A]༄༅། །ཡུན་རིང་དུ་གནང་ནས་གྲོལ་བ་དང་འགྲིགས། ཕྱག་དབང་ཞུས་ནས་གསང་བདག་འཁོར་ལོ་ཆེན་པོའི་དབང་ཆེན་ཞུ་མཁན་གྱི་གཙོ་བོ་ཆ་ཧར་སློབ་དཔོན་བླ་མའི་སྐུ་སྐྱེས་དང། ཇ་སག་གི་ཤོག་གོ་འཕང་
བླ་མ་སོགས་དང་ལྷན་དུ་དབང་སྟ་གོན་དང་བཅས་པ་མཚམས་སྦྱར་གྱི་བཤད་པ་ཤིན་ཏུ་རྒྱས་པར་གསན་པས་སྐུ་བཞིའི་ས་བོན་ཐེབས་ངེས་ཀྱི་སྐལ་བཟང་མྱོང་བར་གྱུར་ཏོ། །དེ་ཡང་རྡོ་རྗེ་འཆང་དེ་ཉིད་ཀྱི་ཞལ་ནས། ཡི་དམ་
གྱི་ལྷ་འདི་ནི་རང་ཅག་དགེ་ལུགས་པ་རྣམས་ལ་ལམ་གྱི་བར་ཆད་སེལ་བའི་ལྷག་པའི་ལྷར་བསྔགས་པ་ཡིན་ཞིང་ལྷག་པར་ད་ལྟ་སྙིགས་མའི་རང་མདངས་ཆེས་ཆེར་བདོ་བའི་དུས་འདིར་ལྷ་འདི་བསྟེན་པ་ཤིན་ཏུ་ནས་
གལ་ཆེ། དེས་ན་ཁྱེད་རང་རྣམས་ནས་འདི་ཉིད་ཀྱི་བསྙེན་པ་མཐར་ཕྱིན་པ་ཞིག་ཅིས་ཀྱང་བྱེད་དགོས། ཉ་ཤི་བརྒྱད་གསུམ་གང་རུང་དུ་ཡི་དམ་འདིའི་དཀྱིལ་འཁོར་སྒྲུབ་མཆོད་བདག་འཇུག་མ་ཆག་པར་བྱ་དགོས་གསུང་
ཕྱིས་ཀྱང་བྱང་ཆུབ་གླིང་གི་སྤོང་བ་པ་རྣམས་ཀྱིས་གསོལ་བ་བཏབ་པས་དབང་ཆེན་འདི་གནང་སྐབས་བཀའ་ལས། ངེད་ནས་སངས་རྒྱས་འཁོར་ལོ་ཆེན་པོའི་དབང། ་མཁས་ཤིང་གྲུབ་པའི་དབང་ཕྱུག་ཐམས་ཅད་
མཁྱེན་པ་ལྕང་སྐྱ་རོལ་བའི་རྡོ་རྗེ་ཞེས་མགོ་སྨོས་པ་ཙམ་ཞིག་གསུང་བའི་འཕྲོར། སྤྱན་ཆབ་བསིལ། གསུང་སྐད་འདར། ཕྱག་དབུ་ཐོག་ཏུ་ཐལ་མོ་སྦྱར་ནས་གསུང་བྱོན་མ་ཐུབ་པར་རེ་ཞིག་ལོན་པའི་མཐར། ཡང་

[024B] རྗེ་དེའི་དྲུང་ནས་ཞུས་པ་ཡིན་པས་བྱིན་རླབས་ཀྱི་ཚན་ཁ་ཡང་ཤིན་ཏུ་ཆེ། ཁྱེད་རང་རྣམས་ནས་ཀྱང་སྤྱིར་ཡི་དམ་འདིའི་བསྙེན་སྒྲུབ་ཅི་འཁྱོལ་དང་ཁྱད་པར་ཕྱོགས་བཅུའི་སངས་རྒྱས་གངྒའི་ཀླུང་གི་བྱེ་མ་
སྙེད་ཀྱིས་གསུངས་པའི་རྩ་སྔགས་འདི་ཉིད་ཉིན་རེར་ཉི་ཤུ་རྩ་གཅིག་རེ་མ་ཆག་པར་འདོན་ན་ངན་འགྲོར་མི་ལྟུང་བ་ཡིན་ཞིང་དེ་ལྟར་དུ་བྱེད་པ་འདིར་དམ་བཅའ་ལྟ་བུ་ཞིག་ཡིན་གསུང། ཐུགས་གསུང་སྐུ་ཡི་རྣམ་ཐར་
དྲན་པའི་མོད། །ཐུགས་དད་རྦ་རླབས་ཆེས་ཆེར་གཡོ་བ་འདི། །ཐུགས་རྗེའི་གཏེར་ཆེན་དེ་ཡི་ཁྱད་ཆོས་སམ། །ཐུགས་སྲས་དམ་པར་མཚོན་སྙམ་འཕྱང་མོ་ཉུག་དེ་ནས་རང་ཡུལ་དུ་ཕེབས་འཕྲལ་དབེན་གནས་
དེ་རང་དུ་ཟླ་བ་གསུམ་གྱི་བར་རབ་འབྱམས་པ་གོང་འཕེལ་དང་སྙན་དུ་སྐུ་མཚམས་གནང་ནས་ཕྱག་རྡོར་འཁོར་ཆེན་གྱི་རིམ་པ་དང་པོའི་ཐུགས་དམ་ལ་ཞུགས་ནས་གྲངས་དང་མཚན་མའི་བསྙེན་པ་མཐར་ཕྱིན་པ་
ཞིག་དང་ཁ་སྐོང་གི་སྲེག་བླུག་ཀྱང་དབུལ་བར་མཛད། དེ་ནས་སྔར་མུས་བཞིན་གཞུང་ཆེན་མོ་རྣམས་ལ་གཟིགས་རྟོག་གནང་བ་དང། གཙོ་བོར་དུས་གསུམ་གྱི་རྒྱལ་བ་སྲས་བཅས་མ་ལུས་པ་གང་ནས་གཤེགས་
པའི་ལམ་པོ་ཆེ་གཞན་ན་མེད་པ་བྱང་ཆུབ་ལམ་གྱི་རིམ་པའི་ཉམས་ལེན་ལ་ཆིག་དྲིལ་དུ་ཐུགས་དམ་མཛད་ཀྱི་ན་བཞུགས། རྒྱ་གར་ཁ་སྤུ་ཅན་གྱི་མཁས་མང་དང། །རྒྱལ་བ་གཉིས་པ་ཡབ་སྲས་ཀྱིས་མཚོན་པའི། །

[025A]༄༅། །གངས་ཅན་སྔ་ཕྱིར་བྱོན་པའི་ཚད་ལྡན་གྱི། །གཞུང་ཚོགས་གཟིགས་རྟོག་མཛད་ཅིང་ཐུགས་སུ་ཆུད། །འཇམ་དཔལ་སྨྲ་སེང་དགྱེས་རོལ་ཞིང་མཆོག་ཏུ། །མཁས་གྲུབ་གཙུག་རྒྱན་རོལ་པའི་རྡོ་རྗེ་
ལ། །སངས་རྒྱས་ལས་ཀྱང་ཆེས་དཀོན་གསང་བའི་བདག་འཁོར་ལོ་ཆེན་པོའི་དབང་ཐོབ་ངོ་མཚར་རྨད། །དལ་རྟེན་སྙིང་པོ་ལེན་པའི་ཐབས་དམ་པ། །རང་དབང་ཅན་གྱི་ཆོས་མཐུན་དབེན་གནས་སུ། །ཐུན་མོང་ལམ་
གྱི་རིམ་པའི་ཉམས་བཞེས་དང། །ཡི་དམ་ལྷ་ཡི་བསྙེན་སྒྲུབ་འགྲུས་པར་མཛད། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་
པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་ལས་དབེན་པའི་གནས་སུ་རྒྱུ་ཚོགས་ཚང་བའི་ཉམས་བཞེས་ལ་བརྟེན་ནས་
གཞུང་ལུགས་ཐམས་ཅད་གདམས་པར་ཤར་ཏེ་བསམ་སྒོམ་རྒྱ་ཆེར་གནང་བའི་སྐབས་ཀྱི་རབ་ཏུ་བྱེད་པ་སྟེ་ལྔ་པའོ།། །།དེ་ནས་སྐབས་ཤིག་ལྕང་སྐྱ་རྡོ་རྗེ་འཆང་དག་ཕ་མཁའ་སྤྱོད་དུ་གཤེགས་པར། རྡོ་རྗེ་འཆང་
དེ་ཉིད་ཀྱི་ཞལ་ཆེམས་བཞིན་་འཇམ་དབྱངས་གོང་མའི་བཀས་བོད་ནས་ཁྲི་ཆེན་ནོ་མོན་ཧན་ཆེན་པོ་རྒྱལ་ཁབ་པེས་ཅིང་དུ་ཕེབས་ནས་གོང་མ་བདག་པོ་ཆེན་པོའི་དབུ་བླ་མཛད། དགའ་ལྡན་ཆོས་མཛོད་གླིང་དུ་བྱ་

[025B] དེའི་སྟོན་ཁ་འཇམ་མགོན་བསྟན་པའི་གསལ་བྱེད་ཨཱརྱ་པཎྜི་ཏ་སྐུ་ཞབས་རིན་པོ་ཆེ་
དང། རྗེ་དེའི་ཇོ་ལགས་ཞབས་དྲུང། ཡོངས་འཛིན་ལྷ་བཙུན་དཀའ་བཅུ་བླ་མ། རྗེ་བླ་མ་འདི་ཉིད་བཅས་བེས་ཅིང་རྒྱལ་ཁབ་ཆེན་པོར་ཕེབས། ཁྲི་ཆེན་ནོ་མོན་ཧན་ཆེན་པོར་ཕྱག་དབང་ཞུས། ཁྲི་ཆེན་དེ་ཉིད་ཀྱི་དྲུང་ནས་ཧྭ་ཡར་
བླ་བྲང་དུ། གཡུང་དགོན་དམ་ཆོས་གླིང་གི་བླ་གྲ་ཚང་མ་བཅས་བདེ་མཆོག་ལུས་དཀྱིལ་གྱི་དབང་ཆེན། ཕྱག་ཆེན་དང་འབྲེལ་བའི་བླ་མ་མཆོད་པའི་ཁྲིད་ཤིན་ཏུ་རྒྱས་པ། གླང་རི་ཐང་པའི་བློ་སྦྱོང་ཚིགས་བཅད་མའི་ཉམས་
ཁྲིད་རྣམས་གསན་སྐབས། བླ་མ་རིན་པོ་ཆེ་འདི་པ་ལོ་ཙཱ་མཛད་པས་ཁྲི་ཆེན་དེ་ཉིད་ནས་དགྱེས་དགྱེས་མཛད་དེ་རྗེ་འདི་ལ་མེ་རྒེན་རབ་འབྱམས་པ་ཞེས་པའི་ཆོ་ལོ་གནང། ཡང་ཁྲི་ཆེན་དེའི་དྲུང་ནས་རྟ་མགྲིན་གསང་སྒྲུབ་ཀྱི་རྗེས་
གནང་ཡང་ཞུས། དེ་སྐབས་ནོ་མོན་ཧན་ཆེན་པོའི་བཀའ་ལས། རྗེས་གནང་འདི་སྔར་་པཎ་ཆེན་བློ་བཟང་དཔལ་ལྡན་ཡེ་ཤེས་དཔལ་བཟང་པོས་ངེད་ལ་གནང་བ་ཡིན། དེ་སྐབས་་པཎ་ཆེན་རིན་པོ་ཆེའི་ཞལ་ནས་
ཁྱེད་རང་ཧྭ་ཡར་ཞེས་པའི་བླ་བྲང་དུ་བཞུགས་དགོས་ཚེ་ངེས་པར་རྟ་མགྲིན་གྱི་ལྗགས་བསྙེན་མཛད་དགོས། དེའང་རྒྱལ་འགོང་དམ་སྲི་གནོན་ཐབས་ཟབ་ཤོས་ཡིན་པས་ཐུགས་ལ་ཆོངས་གསུངས། དེས་ན་ཁྱེད་རང་རྣམས་

[026A]༄༅། །དེ་རིང་ཉིད་ནས་ཉིན་སྟར་ཡི་དམ་འདིའི་སྙིང་པོ་སུམ་སྟོང་རེ་མ་ཆག་པར་བཟློ་གསུང་བར་ཁོ་བོས་ལངས་ཏེ་ཕྱག་ཕུལ་ནས་ལོང་མེད་སྐབས་སུམ་བརྒྱ་རེ་བཟླ་ཆོག་ལགས་སམ་ཞུས་པས་དེས་ཀྱང་
རུང་གསུང་ལ། འོན་ཀྱང་བདག་གིས་དེང་སང་གི་བར་ཕལ་ཆེར་སུམ་སྟོང་རེ་བཟླས་པ་འཆར་ཅན་ཞིག་ཡིན་གསུང། ཕྱིས་ཀྱང་ཁྲི་ཆེན་ནོ་མོན་ཧན་ཆེན་པོ་རྒྱལ་ཁབ་ཆེན་པོར་བཞུགས་སྐབས། ་གོང་མའི་ཁྲི་
ལྕམ་ཆེན་མོ་ཞིག་ལ་ཕུང་སྲི་ཁོག་ཏུ་བརླམས་ནས་ཐབས་གཏུགས་པར། ནོ་མོན་ཧན་ཆེན་པོ་གདན་དྲངས་བགེགས་བསྐྲད་མཛད་དེ་རྟ་མགྲིན་གྱི་སྒོ་ནས་བཀའ་བསྒོ་ཞིག་སྤྱན་དམིགས་མཛད་པས་དེ་འཕྲལ་
བསྙུན་གཞི་དེ་ལས་གྲོལ། གོང་མ་ཆེན་པོ་ནས་བསྔགས་བརྗོད་རྒྱ་ཆེར་མཛད། གསོལ་རས་ཀྱང་སྤམས་མཐོ་བ་གནང། དེ་ལྟ་བུའི་བྱིན་རླབས་ཀྱི་གཏེར་ཆེན་པོ་ཡི་དམ་འདིའི་སྙིང་པོ་བཟླ་བ་སོགས་ལ་འབད་
པ་གལ་ཆེ་གསུང། གཞན་ཡང་རྗེ་འདི་ནི་བོད་གངས་ཅན་ནས་ཕྱོགས་འདིར་ཕེབས་ཏེ་དབེན་པའི་རི་ཁྲོད་དུ་བཞུགས་འཕྲལ་ནས་བཟུངས་སྐུ་ཚེ་སྨད་ཀྱི་བར་ལ་ལོ་སྟར་ས་ག་ཟླ་བའི་རྣམ་གསུམ་འཛོམ་
པའི་དུས་ཁྱད་པར་ཅན་དང་བསྟུན་ནས་བསྙུང་བར་གནས་པ་དཀར་པོ་ཕྱོགས་བརྒྱད་ཆག་མེད་དུ་མཛད་ཅིང། སྐབས་འགར་དངོས་གྮིའང་བར་མ་ཆད་དུ་ཉིན་གསུམ་ཙམ་མཛད་བྱུང་བར། རྗེ་འདིའི་ཉེ་

[026B] འདི་ལྟར་བླ་མ་རིན་པོ་ཆེ་འདི་ནི། སྔར་
བཤད་པ་ལྟར་དབེན་གནས་དེར་ཉིན་ཧྲིལ་པོར་བསག་སྦྱང་ལ་ཡུན་རིང་དུ་འགྲུས་པ་དང། བྱང་ཆུབ་ལམ་གྱི་རིམ་པ་ལ་ཐུགས་སྐྱོང་ལྟུང་བཤགས་དང་སྦྲགས་པའི་ཕྱག་དང་མཎྜལ་ཕུལ་བ་དང་ཞབས་སྐོར་སོགས་
མཛད་པ་རྣམས་ནི་བློར་ཤོང་བ་དཀའ་བ་ཙམ་བྱུང། སཙྪ་དང་རྒྱལ་བ་མི་འཁྲུགས་པ་སྨན་བླ་སོགས་ཀྱི་སྐུ་པར་འབུམ་ཐེར་མད་ཙམ་བཏབ་སྟེ་ཕྱོགས་ཕྱོགས་སུ་འབུམ་ཁང་བརྩེགས་ནས་བཞུགས་སུ་གསོལ་བར་
མཛད། དགུན་དུས་ཀྱི་གྲང་ངར་ཆེ་བའི་སྐབས་སུའང་ཨུ་སྒེར་དུ་མེ་འབུད་པ་སོགས་གཏན་ནས་མི་མཛད་པས་སྐུ་མདུན་དུ་མཇལ་མཁན་ཡོང་བ་འགའ་རེས་དར་ཅིག་ནས་འཁྱགས་ཏེ་སྡོད་ཚུགས་དཀའ་པའང་
ཡོད། དེ་སྐབས་རྒྱུན་བར་ནམ་གྱི་ཆ་སྟོད་སྨད་བར་གསུམ་གང་དུའང་གློས་མ་ཕབས་པར་སྐུ་ལ་སྒོམ་ཐག་རྒྱབ་ནས་བཞུགས་བཞིན་དུ་གཟིམས་ཚུལ་ཅུང་ཟད་རེ་མཛད་པ་དང་ཕལ་ཆེར་ནུབ་ཧྲིལ་ཡེ་མ་གཟིམས་
པར་ཤེས་རབ་སྙིང་པོ་གདངས་དང་བཅས་མཚན་ཐོག་ཐག་གསུང་གིན་བཞུགས་པར་འགའ་ཞིག་ནས། བླ་མ་རིན་པོ་ཆེ་ལགས། སྐུ་རླུང་ཊྱང་ལྡང་ཡོང་ཧ་ཅང་ཐལ་དོགས་མཆིས་ཞུས་པར་བཀའ་ལས། སྐྱོན་མེད་
[027A]༄༅། །ངེད་སྔར་ནས་འདི་ལྟར་བྱས་པས་ལོ་མང་ཙམ་སོང་གསུང་ཞེས་ཞབས་གྲས་གྲྭ་རྒན་ཞིག་གི་ངག་ལས་ཐོས། གྲངས་རིང་བསྐལ་བར་ཚོགས་གཉིས་ནོར་བུ་ཡི། །སྐུ་གསུམ་བང་མཛོད་
བཀང་བས་མ་ཚིམ་པར། །ད་དུང་ཕུན་ཚོགས་རྒྱུ་ལ་རྔམ་ཚུལ་འདི། །བརྣབ་སེམས་མིན་ན་རྗེས་འཇུག་ལམ་མཚོན་དེས། སྐབས་ཤིག་ཨ་པ་ཧ་ནར་པེས་ལེའི་དགོན་པར་སྐྱབས་རྗེ་ཉང་སྟོན་བློ་གྲོས་ཀུན་དགའ་བསྟན་འཛིན་
དཔལ་བཟང་པོའི་དྲུང་ནས། ལམ་རིམ་བདེ་ལམ་གྱི་མྱོང་ཁྲིད་རྒྱས་པ་མཇུག་ཏུ་སེམས་བསྐྱེད་ཆོ་ག་དང་བཅས་པ་ཞུས་པར་མཛད། ་སྐྱབས་མགོན་རྡོ་རྗེ་འཆང་པཎྜི་ཏ་རིན་པོ་ཆེའི་ཡོངས་འཛིན་ལྷ་བཙུན་དགའ་བཅུ་
ངག་དབང་སྦྱིན་པའི་ཞལ་སྔ་ནས་ཀྱིས་ཀུན་སྤངས་མཛད་དེ་དབེན་པའི་རི་ཁྲོད་དུ་ཕེབས་ནས་ཁོང་གི་དགེ་རྒན་རབ་འབྱམས་པ་བློ་བཟང་ཆོས་འབྱོར་དང་ལྷན་དུ་བཞུགས་པའི་སར་རྗེ་བླ་མའི་པའང་ཕེབས། དེ་ལྟར་
བླ་མ་རྣམ་གསུམ་གྱིས་རྣམ་པ་ཐམས་ཅད་དུ་མཁས་པས་གཟིགས་པའི་དབེན་གནས་དེ་ཡང་ཇི་སྐད་དུ། ཀུན་མཁྱེན་རོལ་པའི་རྡོ་རྗེས་མཛད་པའི་དབེན་པར་དགའ་བའི་གཏམ་ཆོས་གླུ་རིང་མོ་ཞེས་བྱ་བ་ལས། ཡུལ་
སྤང་ལྗོངས་ནེའུ་གསེང་ཉམས་དགའ་ཞིང། །དབྱིབས་ལྷུན་སྡུག་ས་འཛིན་ཁོར་ཡུག་ཅན། །ཚོན་སྣ་ཚོགས་བཀོད་པའི་མེ་ཏོག་བཀྲ། །སྐད་སྙན་པར་སྒྲོགས་པའི་འདབ་ཆགས་ལྡིང། །ལུས་སྤུ་སྡུག་རི་དྭགས་བབ།

[027B] །གཡུའི་ལོ་འདབ་ལྡིང་བའི་ལྗོང་ཤིང་དངར། །རོ་བརྒྱ་ལྡན་ཉལ་འགྲོའི་རྒྱུན་བཟང་འབབ། །ཡིད་ཆགས་སྡང་སྐྱེ་བའི་རྒྱུ་དང་བྲལ། །གནས་དབེན་པའི་སྐྱེད་ཚལ་ཉམས་དགའ་བ། ཞེས་གསུངས་པའི་བསྟན་
བྱའི་དོན་དང་མཐུན་པའི་གནས་སུ་གྲྭ་བ་ཉུང་ཤས་དང་བཅས་བཅད་རྒྱར་བཞུགས། གསོལ་ཚིགས་ཀྱི་སྐབས་རུང་ཁང་གཅིག་ཏུ་གདན་འཛོམ་མཛད་དེ་སོ་སོའི་སྤོང་ཁང་དུ་ཐུན་འཁྱོངས། དཔྱིད་སོས་སོགས་
ཉིན་རིང་མོའི་དུས་རྣམས་སུ་མངོན་ཆུང་གི་ཚུལ་དུ་པོ་ཏི་ལྔའི་གསུང་གླེང་དམ་བཅའ་ཚུགས་ཏེ་ཕྱོགས་ལས་རྣམ་པར་རྒྱལ་བའི་ལུང་རིགས་ཀྱི་དགའ་སྟོན་མཐའ་ཡས་པ་སྤེལ་པར་མཛད། དབེན་གནས་དེ་རང་དུ་
ཡོངས་འཛིན་རྡོ་རྗེ་འཆང་དཀའ་བཅུ་དེ་ཉིད་ཀྱི་དྲུང་ནས། བདེ་མཆོག་ལུས་དཀྱིལ་རིམ་གཉིས་ཀྱི་ཁྲིད། ཕྱག་རྡོར་དྲག་པོ་གསུམ་སྒྲིལ་གྱི་རྗེས་གནང། བེཀྩེའི་རྗེས་གནང་གསན་བཞེས་མཛད། རྡོ་རྗེ་འཆང་ལྷ་བཙུན་
དཀའ་བཅུ་རིན་པོ་ཆེ་ནས་ཀྱང་རྗེ་འདི་ཉིད་ལ་གཅོད་དབང་ནམ་མཁའ་སྒོ་འབྱེད་གསན་ཞིང། རྗེ་འདི་པས་བསྐུལ་ཏེ་ཡོངས་འཛིན་དེ་ཉིད་ཀྱིས་གཅོད་ཁྲིད་བདུད་རྩིའི་ཡང་སྙིང་ཞེས་བྱ་བའི་ལེགས་བཤད་དེ་ཡང་ལྗགས་
རྩོམ་མཛད། དེ་ལྟར་བླ་མ་རྣམ་གསུམ་གྱིས་དབེན་གནས་དེ་ཀར་ཕྱི་ནང་གི་གཡེང་བ་རྣམས་ནི་མི་མངོན་པའི་དབྱིངས་སུ་བསྟིམ་པར་བྱས། རྙེད་བཀུར་འདོད་པ་སོགས་འཇིག་རྟེན་ཆོས་བརྒྱད་ཀྱི་སྒྲིབ་ཤིང་ནི་རྩད་ནས་ཆོད་

[028A]༄༅། །ཚེ་འདི་པའི་མི་རྣམས་ཀྱི་འདུ་ལོང་མང་པོ་ལས་ནི་རྒྱབ་ཀྱིས་ཕྱོགས་པར་མཛད་དེ་ལོ་དུ་མའི་རིང་ལ་སྟབས་གཅིག་ཏུ་ཐུན་དངོས་གཞིའི་ཉམས་བཞེས་ཅི་སྐྱོལ་དང། ཐུན་མཚམས་ཀྱི་སྐབས་རྣམས་སུ་ཡང་
གང་ལ་ཉམས་སུ་བསྟར་བ་དེའི་ཐད་ཀའི་དམིགས་རྣམ་མ་བསྙེལ་བའི་ངང་ནས་མདོ་དང་རྒྱུད་སྡེ་རྒྱ་མཚོའི་དགོངས་པ་འཚོལ་བ་ལ་ངེས་ཤེས་ཆེན་པོ་རྙེད་པའི་ཐབས་སུ་བརྒལ་བརྟག་དང་ཆོས་ཀྱི་འབེལ་གཏམ་
འབྲེལ་ཆགས་པ་མང་པོ་གནང་བ་ལ་ནི་རྣམ་པ་ཀུན་ཏུ་མཁས་པ་རྣམས་ཀྱིས་དགའ་བའི་རྣམ་འགྱུར་ཅི་ཡང་མཛད་རིགས་སོ། །དེ་ནས་ཡོངས་འཛིན་དཀའ་བཅུ་བླ་མ་རིན་པོ་ཆེ་ཉིད་ནས་རྒྱ་ནག་རི་བོ་རྩེ་ལྔའི་
གནས་མཇལ་དུ་རྗེ་འདི་པ་དང་ལྷན་དུ་ཕེབས། གནས་ཆེན་དེ་ཀའི་མཆོད་མཇལ་ལེགས་པར་གྲུབ་ནས་རང་ཡུལ་དུ་ཕྱག་བཏེག་མཛད། ཧོར་ཟླ་བཅུ་གཉིས་པའི་ཚེ་བཅུ་བཞི་ལ་ཀུན་སྤངས་ཆེན་པོ་ཡོངས་འཛིན་
དཀའ་བཅུ་དེ་ཉིད་དག་ཞིང་དུ་གཤེགས། བླ་མ་རིན་པོ་ཆེ་འདི་ཡང་ཆུ་མ་འཕྲོད་པའི་བསྙུང་ཚུལ་བཞེས་པ་ཟླ་བ་གསུམ་བཞི་ཙམ་ནས་དངས། དེ་ནས་རང་ཡུལ་དབེན་གནས་དེར་སྔར་མུས་བཞིན་ཐུགས་དམ་ཉམས་
བཞེས་ལ་འགྲུས་པར་མཛད་དོ། །ཆུ་གླང་ལོ་་འཇམ་མགོན་བསྟན་པའི་གསལ་བྱེད་དམ་པ་ལྕང་ལུང་པཎྜི་ཏ་རིན་པོ་ཆེ་དབུས་ཕྱོགས་ནས་རང་གི་གདན་ས་ཆེན་པོ་དགའ་ལྡན་ཆོས་མཛོད་གླིང་དུ་ཕེབས་པར་

[028B] པཎྜི་ཏ་སྐུ་ཞབས་རིན་པོ་ཆེ་ནས་རྗེ་འདི་པ་དགའ་ལྡན་ཆོས་མཛོད་གླིང་གི་ཏཱ་བླ་མར་བསྒོ་བཞག་མཛད་དེ་གདན་ས་ཆེན་པོ་རང་དུ་བཞུགས་ནས་གྲ་དམངས་རྣམས་ལ་བཀའ་ཆོས་ཁྱི་རིམ་པ་གནང་
དགོས་ཀྱི་ཞལ་ཏུ་མཛད་ཅིང། གྲ་ཚང་བླ་མའི་གོ་ས་གནང་སྟེ་དུས་ཀྱི་མཐའ་འདིར་བསྟན་པའི་བྱ་བ་རྒྱ་ཆེར་མཛད་པར་མངའ་གསོལ། གདན་ས་ཆེན་པོར་བཞུགས་སྐབས་དྲུག་པའི་སྨོན་ལམ་ཆེན་མོ་སོགས་
དམིགས་བསལ་ཅན་མ་གཏོགས་ཕལ་ཆེར་ལ་སྐུ་མཚམས་དམ་པར་མཛད། ཐུན་གསེང་འགའ་ཞིག་ཏུ་གྲྭ་རྐྱང་རྣམ་དཔྱོད་ཀྱི་རྩལ་ལྡན་རྣམས་ལ་ལམ་རིམ་བློ་སྦྱོང་བསྐྱེད་རྫོགས་གར་ཐིག་སོགས་དང་བསྡུས་གཞུང་
ཕར་ཕྱིན་དབུ་མ་འདུལ་མཛོད་ཀྱིས་དབུས་གཞུང་ཆེན་མོའི་བཀའ་ཆོས་དང། སྒྲ་སྙན་སུམ་རྟགས་སོགས་རིག་གནས་ཀྱང་འཁྲིད་པར་མཛད་པས་བློ་གསལ་བུང་བའི་ཚོགས་རྣམས་དགའ་བའི་དཔལ་ཐོབ། སྐབས་
ཤིག་སྐྱབས་མགོན་སྐུ་ཞབས་རིན་པོ་ཆེ་ནས་གྲ་དམངས་བྱིངས་ལ་ལམ་ཁྲིད་སོགས་བཀའ་ཆོས་ཀྱི་རིམ་པ་གནང་དགོས་ཀྱི་བཀའ་གནང་བར། རྗེ་འདི་ཉིད་ཀྱིས་དེ་འཕྲལ་གདན་ས་ཆེན་པོའི་དགེ་འདུན་པ་རྣམས་
ལ་བླ་མ་མཆོད་པའི་ཁྲིད། ལམ་རིམ་ཞལ་ལུང་གི་ཁྲིད་རྣམས་ཞག་ཉི་ཤུའི་བར་བཀའ་དྲིན་དུ་སྩལ་ཏེ་རྒྱལ་བས་གསུངས་པའི་ཆོས་ཕུང་བརྒྱད་ཁྲི་བཞི་སྟོང་གི་སྙིང་པོ་མ་ཚང་བ་མེད་པར་གཅིག་ཏུ་བསྡུས་པ་

[029A]༄༅། །འཇམ་མགོན་བླ་མའི་ཐུགས་ཀྱི་བཅུད་ཕྱུང་བ། འཁོར་བའི་ཚ་གདུང་སེལ་བའི་ཟབ་གསང་གསུང་གི་བདུད་རྩིའི་རྒྱུན་བཟང་དལ་གྱིས་ཕབ་པས་སྐལ་ལྡན་གདུལ་བྱ་མང་པོའི་རྒྱུད་ལ་ཐར་
པའི་ས་བོན་བསྐྲུན་པར་མཛད་དོ། །མཚམས་ཤིག་ལ་མཚོ་བདུན་ལྷ་ཁང་སེར་པོའི་ཏཱ་བླ་མ་རྡོ་རྗེ་འཆང་བློ་བཟང་མཁས་གྲུབ་དཔལ་བཟང་པོའི་དྲུང་ནས་མགོན་པོ་བཀའ་ཆེན་བཅུ་གསུམ་གྱི་རྗེས་གནང་གསན་
བཞེས་བསྐྱངས། གཞན་ཡང་རྗེ་འདི་ཉིད་ནས་བྱམས་ཆེན་མཐོང་བ་དོན་ལྡན་གྱི་ཞལ་རས་ལྷ་ཁང་དུ་འགྲེམ་རྒྱུའི་འཇམ་དབྱངས་ཀུན་གཟིགས་ཀྱི་རྣམ་ཐར་ཐང་ག་གྲ་མཚུངས་དགུ་བཞེངས་དགོངས་ནས་རྡོ་རྗེ་འཆང་
པཎྜི་ཏ་སྐུ་ཞབས་རིན་པོ་ཆེར་ཞུས་ནས་སླུ་ཡོན་སོགས་ཕུལ་པས་ཐུགས་ཁུར་བཞེས་ཏེ་འཕྲལ་དུ་བོད་ནས་བསྣམས་ཕེབས་པའི་མ་ཡིག་ལྟར་ཐང་ག་དགུ་ལྷ་བྲིས་པ་རྣམས་ལ་ཞལ་བཀོད་གནང་ནས་ལེགས་
པར་སྒྲུབ་པར་བགྱིས་ཤིང་རབ་གནས་ཀྱང། ་སྐུ་ཞབས་རིན་པོ་ཆེ་ནས་གནད་སྨིན་དུ་མཛད། དེ་ལྟར་རྗེ་བླ་མ་འདི་ནི་གདན་ས་ཆེན་པོར་བསྟན་པ་དང་གདུལ་བྱ་མང་པོའི་དོན་མཛད་བཞིན་པར་ལོ་དུ་མའི་རིང་དུ་
བཞུགས། བར་སྐབས་ཤིག་ལྷག་མའི་སྡེ་ཚན་ལས་ལྟུང་བ་ཞིག་བྱུང་ཚོད་ལ་ཚུལ་ཁྲིམས་ལྷ་རམས་པ། བླ་མ་ངག་དབང་ཡར་འཕེལ། ཧོ་ཆིད་གཡོན་ཆོས་རྗེ་སོགས་བླ་མ་བགྲེས་པ་མང་པོ་ཡོད་ཀྱང་ལྟུང་བ་མིང་

[029B] བཤགས་བསྡམ་མཛད། ཧོ་ཆིད་ཆོས་རྗེ། བླ་མ་ངག་
དབང་ཡར་འཕེལ་རྣམས་ཀྱི་རྩར་ཡང་ཕེབས་ནས་ཞག་ཤས་བཞུགས་ཏེ་ཆོས་མཐུན་གྱི་གླེང་མོ་རྒྱུན་རིང་གནང། ཕན་ཚུན་ཆོས་ཀྱི་འབྲེལ་བ་ནི་མ་བཞག་དུས་འདིར་རྡོ་རྗེ་འཆང་ཨརྱ་པཎྜི་ཏ་ཆེན་པོ་ནས་
འཇིགས་བྱེད་བསྐྱེད་རིམ་གྱི་ཉམས་ཁྲིད། བླ་མ་གོང་མ་ནས་བརྒྱུད་པའི་གཅོད་དབང་ལྕང་སྐྱ་ངག་དབང་ཆོས་ལྡན་གྱི་གསུང་འབུམ་ནང་ལྟར་དང། ཏཱ་ར་ན་ཐའི་སྒྲུབ་ཐབས་རིན་ཆེན་འབྱུང་གནས། རྗེ་བཙུན་དམ་
པའི་གསུང་ཐོར་བུ། རྡོ་རྗེ་འཆང་ལྷ་བཙུན་རིན་པོ་ཆེས་མཛད་པའི་གཅོད་གཞུང་གི་ལུང་རྣམས་གསན་པར་མཛད། སྐབས་ཤིག་་རྡོ་རྗེ་འཆང་པཎྜི་ཏ་རིན་པོ་ཆེར་དགོངས་པ་ཞུས་ནས་མདོ་སྨད་ཕྱོགས་སུ་
ཕྱག་བཏེག་མཛད་དེ་ལམ་བར་དུ་བདེ་བར་བགྲོད་ནས་སྐུ་འབུམ་བྱམས་པ་གླིང་དུ་ཕེབས། དགོན་ཆེན་དེ་ཀའི་རྟེན་འགངས་ཆེན་རྣམས་ལ་མཆོད་མཇལ་ཞིབ་ཏུ་གནང་ནས་ཞབས་བསྐོར་མང་པོ་མཛད། དེ་ནས་རྒྱུད་
པའི་གྲ་པ་རྣམས་དང་ལྷན་དུ་ཕེབས་ནས་འདུ་འཛིས་དབེན་པའི་གནས་ཞིག་ཏུ། དབེན་པར་བསྟན་པ་ཡོངས་འཛིན་སྐྱེས་བུ་གསུམ། །རྨད་བྱུང་གུས་རྟག་བརྩོན་པས་ཉམས་བཞེས་པའི། །བྱམས་བརྩེས་བྱང་ཆུབ་

[030A]༄༅། །སེམས་ཀྱི་གཏེར་ཁ་རྡོལ། །རྒྱལ་སྲས་སེམས་དཔའ་ཆེན་པོར་གསོལ་བ་འདེབས། ཞེས་པའི་བསྔགས་བརྗོད་ཀྱི་ཡུལ་དུ་གྱུར་པ་ཡོངས་ཀྱི་དགེ་བའི་བཤེས་གཉེན་ཆེན་པོ་བཀའ་དྲིན་ཅན་ཨ་རིགས་
དགེ་བཤེས་རྒྱལ་མཚན་འོད་ཟེར་དཔལ་བཟང་པོའི་དྲུང་ནས། འདུས་པ་འཕགས་ལུགས་ལྷ་སོ་གཉིས་ཀྱི་དབང་ཆེན་ལེགས་པར་ཐོབ། ཆུ་བཟང་དགོན་པར་ལྕང་སྐྱ་མཆོག་སྤྲུལ་རིན་པོ་ཆེས་དགེ་བའི་བཤེས་གཉེན་
ཆེན་པོ་དེ་ཉིད་གདན་དྲངས་མཛད་དེ་བཀའ་ཆོས་གསན་སྐབས། རྗེ་འདི་པའང་བླ་མ་དེའི་ཞབས་ཕྱིར་ཕེབས་ནས་ལམ་རིམ་ཆེན་མོའི་བཤད་ལུང་དང་སེམས་བསྐྱེད་ཆོ་ག་རྒྱས་པར་གནང་བ་ཡང་གསན་པར་མཛད་
དགོན་དེ་རང་དུ་མཚོ་སྔོན་པཎྜི་ཏ་འཇམ་དབྱངས་ཆོས་འཕེལ་གྱི་དྲུང་ནས། རྗེ་འཇམ་དབྱངས་བཞད་པ་སྐུ་གོང་མ་གཉི་ཀའི་གསུང་འབུམ་ཡོངས་རྫོགས་ཀྱི་ཀླགས་ལུང་རྣམས་གསན་བཞེས་མཛད། དགོན་ལུང་
བྱམས་པ་གླིང་དུ་ཐུ་ཀྭན་རིན་པོ་ཆེའི་དྲུང་ནས་ཚེམ་བུ་དམར་ཁྲིད་གསན་ཞིང། གཞན་ཡང་གསེར་ཁོག་དགོན་དུ་སྨིན་གྲོལ་ནོ་མིན་ཧན་ཆེན་པོ་ནས་ཀྱང་དགེ་བའི་བཤེས་གཉེན་དེ་ཉིད་གདན་དྲངས་ཞུས་ནས་
ལམ་གཙོ་རྣམ་གསུམ་གྱི་ཁྲིད། འཇིགས་བྱེད་དཔའ་བོ་གཅིག་པའི་དབང། སྒྲོལ་མ་དཀར་སྔོ་གཉིས། དམ་ཅན་རྡོར་ལེགས། ཕྱག་རྡོར་དྲག་པོ་གསུམ་སྒྲིལ་རྣམས་ཀྱི་རྗེས་གནང་སྩལ་བའང་གསན། དེ་ལྟར་

[030B] རྡོ་རྗེ་འཆང་པཎྜི་ཏ་སྐུ་ཞབས་རིན་པོ་ཆེར་མཇལ་ཁ་ཞུས་ནས་དབེན་གནས་དེ་ཀ་རང་དུ་བཞུགས་
དེ་ནས་ཀྱང་གསང་ཆེན་ཉེ་ལམ་རིམ་པ་གཉིས་ཀྱི་རྣལ་འབྱོར་ལ་ཉམས་བཞེས་གཙོ་བོར་མཛད་པ་ཡིན་ཞིང་དེའི་ཚུལ་ཡང་རྗེ་རིན་པོ་ཆེས། ཆེས་ཤིན་ཏུ་ནས་ཀྱང་མྱུར་བར་རྡོ་རྗེ་འཆང་གི་གོ་འཕང་མངོན་དུ་བྱེད་འདོད་
ན་བདེ་གསང་འཇིགས་གསུམ་ཡ་མ་བྲལ་བར་བསྟེན་དགོས་ཏེ། ཞེས་སོགས་རྒྱ་ཆེར་གསུངས་པའི་དགོངས་པ་བཞིན་དཔལ་གསང་བ་འདུས་པ་འཕགས་ལུགས། བདེ་མཆོག་ལུས་དཀྱིལ། དཔལ་རྡོ་རྗེ་འཇིགས་
བྱེད་ལྷ་བཅུ་གསུམ་མ་དང་དཔའ་བོ་གཅིག་པ་རྣམས་ཀྱི་རྣལ་འབྱོར་ལ་ཐུགས་སྐྱོང་གནང་བ་ཡིན་ཞིང། གཞན་ཡང་གསང་བདག་འཁོར་ལོ་ཆེན་པོ་དང་རྟ་མགྲིན་གསང་སྒྲུབ་ཀྱི་བསྙེན་སྒྲུབ་ལ་འགྲུས་པར་མཛད་
དེ་སྐབས་གཙོ་ཆེར་བདེ་འཇིགས་གཉིས་ཀྱི་ཉམས་བཞེས་དང་ཐབས་ཤེས་གཅོད་ཀྱི་ཐུགས་དམ་རྒྱ་ཆེར་གནང་བ་རྣམས་ནི་རྗེ་ཉིད་ཀྱི་བཀའ་ལས་ཐོས། དེ་ལྟར་ལོ་མང་པོའི་བར་བཅད་རྒྱར་བཞུགས་ནས་ཐུན་བཞིའི་
རྣལ་འབྱོར་ལ་རྩེ་གཅིག་ཏུ་གནས་པར་མཛད་དོ། །དེ་ནས་སྐབས་ཤིག་སྐྱབས་མགོན་རྡོ་རྗེ་འཆང་པཎྜི་ཏ་རིན་པོ་ཆེ་ནས་མཁན་པོ་བླ་མ་ཏའི་གུ་ཤྲི་སྤྲུལ་སྐུ་རིན་པོ་ཆེར། ཉིད་ནས་མེ་རྒེན་རབ་འབྱམས་པ་

[031A]༄༅། །བླ་མ་ལགས་ལ་ལམ་རིམ་འདྲ་བཀའ་ཆོས་ཞིག་ཞུས་ན་ལེགས་ཚུལ་གྱི་བཀའ་གནང་ཞིང། མཁན་པོ་ཏའི་བླ་མས་ཀྱང་རྗེ་འདིའི་སྐུ་གསུང་ཐུགས་ཀྱི་ཡོན་ཏན་རྣམས་གང་ཅིའི་ཐད་ནས་ཐེག་པ་མཆོག་
གི་དགེ་བའི་བཤེས་གཉེན་དུ་འོས་པར་དགོངས་ནས་དད་གུས་ཆེན་པོས་དེ་འཕྲལ་ནན་གྱིས་ཞུས་པར་བརྟེན། རྗེ་འདི་པས་དགྱེས་བཞིན་དུ་ཞལ་གྱིས་བཞེས་ཏེ་དགའ་ལྡན་ཆོས་མཛོད་གླིང་དུ་ཏའི་བླ་མ། བཀའ་རམས་པ་
དགེ་བའི་བཤེས་གཉེན་དུ་མ་དང་བཅས་གདན་ས་ཆེན་པོའི་གྲ་དམངས་ལ་ཟླ་བ་གཅིག་གི་རིང་བྱང་ཆུབ་ལམ་གྱི་རིམ་པའི་དམར་ཁྲིད་བགྲོད་པའི་མྱུར་ལམ། འཇམ་དཔལ་ཞལ་ལུང་གཉི་གའི་མྱོང་ཁྲིད་མན་ངག་ཞལ་
བཞེས་དང་བཅས་པ་དགྱེས་བཞིན་དུ་སྩལ། མཇུག་ཏུ་དགོན་ཕྱི་ནང་གི་ཁོར་ཡུག་རྣམས་སུ་བྱི་དོར་དང་ཆག་ཆག་ལེགས་པར་བྱས་ནས། བསྙུང་གནས་ལྷ་ཁང་དུ་གདུགས་དང་རྒྱལ་མཚན་བ་དན་བླ་བྲེ་སོགས་ཚར་
དུ་དངར་པ་དང། མཆོད་པའི་སྤྲིན་ཆེན་བསམ་གྱིས་མི་ཁྱབ་པ་སྤྲོས་ཏེ། བླ་མ་རིན་པོ་ཆེའི་བཞུགས་ཁྲི་ཡང་མེ་ཏོག་ཙམ་པ་ཀས་བརྒྱན་པ་དང་མེ་ཏོག་བཅལ་དུ་བཀྲམ་པ་སོགས་སེམས་མཆོག་རིན་པོ་ཆེ་སྐྱེ་བའི་རྒྱུ་
རྐྱེན་ཕུན་སུམ་ཚོགས་པར་བགྱིས་ནས། དགེ་བསྐོས་སྤོས་རིང་བཟུང་བ་དང་རྒྱ་གླིང་འབུད་པ་སོགས་བཀུར་སྟི་ཆེན་པོ་དང་བཅས་བླ་མ་རིན་པོ་ཆེ་གདན་དྲངས་ཞུས་ཏེ་བཞུགས་ཁྲིར་ཕེབས་པ་དང། དགེ་ཚུལ་སློང་རྣམས་

[031B] གྲ་དམངས་གཞན་རྣམས་ཀྱང་གོས་གཙང་མ་གསར་པ་གོས་པ་སོགས་རྟེན་འབྲེལ་བསྒྲིགས་པར་བྱས་ཏེ་འདུ་ཁང་དུ་འཚོགས་པ་དང། །དེ་ནས་ཐོག་མར་བླ་མ་རིན་པོ་ཆེ་
ནས་སེམས་བསྐྱེད་ཀྱི་ཕན་ཡོན་སྤྱོད་འཇུག་སོགས་ཀྱི་ལུང་འདྲེན་དང་བཅས་རྒྱ་ཆེར་བཤད་པར་མཛད། སེམས་བསྐྱེད་དངོས་གཞི་ལ་སེ་ར་རྩེ་དགེ་བཤེས་རིན་པོ་ཆེའི་ཕྱག་ལེན་ལྟར་ཤིན་ཏུ་རྒྱས་པར་གནང། ཡབ་
རྗེའི་ཐུགས་བསྐྱེད་དབྱུག་གུས་བསྣུན་པ་ལས། །ཟབ་རྒྱས་ཆོས་ཀྱི་རྫ་རྔའི་སྒྲ་ཆེན་གྱིས། །སྐལ་ལྡན་གདུལ་བྱའི་མ་རིག་གཉིད་སློང་ཞིང། །བདུད་སྡེའི་སྙིང་ལ་སྐྲག་དངངས་སྟེར་བར་གྱུར། དེར་བླ་བྲང་ནས་
བླ་མ་རིན་པོ་ཆེ་འདི་ལ་ཞིང་ཁམས་རྒྱ་མཚོའི་བཀོད་པ་ཚོམ་བུས་སྤྲས་པ། སྒོམ་ཞྭ་སྤུས་ལེགས། ཁ་བཏགས་རྩེར་སོན། དཀར་ཡོལ་བཅུད་སྣ་ཚོགས་ཀྱིས་བཀང་བ་དང། ཏའི་བླ་མ་སོགས་དགེ་འདུན་དམངས་ལ་
སེམས་བསྐྱེད་མཛད་པའི་རྟེན་ལྷ་དར་དྲི་མེད། ཚོགས་སུ་མང་ཇ། སྐུ་འགྱེད་སོགས་སྤམས་ཆེ་བ་གནང། དེ་ལྟར་སྐྱབས་མགོན་ཐུགས་རྗེ་ཅན་སྐུ་ཞབས་རིན་པོ་ཆེ་ནས་བསྟན་པའི་རྩ་བ་འཆད་ཉན་གྱིས་ཚུགས་
དགོས་ཤིང། ལྷག་པར་ཡང་ཕྱོགས་འདིར་མདོ་སྔགས་ཡོངས་རྫོགས་ཀྱི་ལམ་སྟན་ཐོག་གཅིག་ཏུ་ཉམས་སུ་ལེན་པའི་ཐབས་དམ་པ། སྲིད་པ་གསུམ་ན་དཀོན་པའི་ནོར་མཆོག་སྐྱེས་བུ་གསུམ་གྱི་ལམ་རིམ་

[032A]༄༅། །འདི་ཉིད་བཤད་ཉན་གྱིས་སྤེལ་ན་བསྟན་པ་དང་སྐལ་ལྡན་གདུལ་བྱ་མང་པོ་ལ་ཕན་པ་གོང་ན་མེད་པར་དགོངས་པ་འབའ་ཞིག་གིས་ཐུགས་བསྐྱེད་རྦ་ཀློང་ཆེས་ཆེར་གཡོས་ཏེ་རྗེ་འདི་ལ་གཟིགས་
པ་བླ་ན་མེད་པ་མཛད་ནས་སྔ་ཕྱི་རིམ་པར་དགོན་པའི་གྲ་པ་སྦྱི་སྒེར་རྣམས་ལ་ཆོས་ཀྱི་བཀའ་དྲིན་སྩལ་དགོས་ཀྱི་ཞལ་ཏ་མང་དུ་གནང་བ་དང། རྗེ་འདི་ཉིད་ཀྱིས་ཀྱང་བཀའ་བཞིན་དུ་ཐུགས་དགོངས་དང་མཐུན་པར་
བསྒྲུབས་བྱུང་བས་སྐུ་ཞབས་རིན་པོ་ཆེ་ནས་བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པ་ལ་དགོངས་པ་དེ་ཀ་ཡིན་པར་མ་ཟད། རྗེ་འདི་གདན་ས་ཆེན་པོར་བཀའ་ཆོས་གནང་རིས་ཀྱི་སྐབས་ཀུན་ཏུ་ཡང་དབྱར་
སོས་སོགས་ཀྱི་དུས་ཡིན་ན་བསིལ་ཁང། དགུན་དུས་སོག་གུར་དུ་བཞུགས་སུ་བཅུག་ནས་བླ་སློབ་ཚང་མར་གསོལ་ཆས་དྲོ་ཆས་གནང་བ་དང། གཞན་ཡང་གདན་ས་ཆེན་པོ་རང་ལ་ཡང་བཅའ་ཡིག་གསར་རྩོམ་གནང་
ཞིང་རྒྱུན་པར་དགེ་འདུན་རྣམས་ཐུགས་མཐུན་ཁྲིམས་གཙང་བའི་ངོས། བློ་གསར་པ་རྣམས་ཐོག་མར་ཆོས་སྤྱོད་སོགས་འདོན་ཆའི་རིམ་པ་སྦྱང་བ་དང་དེ་ནས་སྐྱབས་ཁྲིད། བླ་མའི་རྣལ་འབྱོར་ལམ་རིམ་བློ་སྦྱོང་དང་
བསྐྱེད་རྫོགས་སོགས་ལ་ཆུང་རིམ་ནས་འབད་དགོས་ཤིང། ཞར་བྱུང་ཐ་སྙད་རིག་གནས་ལ་ཡང་སློབ་གཉེར་བྱེད་དགོས་སོགས་གདུལ་བྱ་སོ་སོའི་དབང་པོ་དང་འཚམས་པའི་སྒོ་ནས་རང་རང་གི་དགེ་རྒན་རྣམས་ལ་སྤྲོད་པར་

[032B] ཁྱད་པར་སྐུ་ཞབས་རིན་པོ་ཆེ་རང་ཉིད་ནས་དགོན་པའི་གྲ་དམངས་ལ་ཐུན་དྲུག་གི་རྣལ་འབྱོར། བླ་མ་མཆོད་པ། ལམ་རིམ་བློ་སྦྱོང་བསྐྱེད་རྫོགས་སོགས་ཀྱི་ལུང་ཁྲིད། རྒྱུད་དང་རྒྱ་གཞུང་མང་པོ་
རྗེ་རིན་པོ་ཆེ་དང་ཡོངས་འཛིན་པཎྜི་ཏ། ལྕང་སྐྱ་སྐུ་གོང་མ་རིམ་བྱོན་གྱི་གསུང་འབུམ་སོགས་བོད་གཞུང་བརྒྱ་ཕྲག་མང་པོའི་ལུང། རྒྱུད་སྡེ་བཞི་གའི་དབང་རྗེས་གནང་བགྲང་ལས་འདས་པ་རྣམས་བཀའ་དྲིན་དུ་སྩལ་བཞིན་
པ་འདི་དང། གདན་ས་ཆེན་པོ་འདིར་རྡོ་རྗེ་འཆང་ལྕང་སྐྱ་མཆོག་སྤྲུལ་རིན་པོ་ཆེ་ལན་གསུམ་གྱི་བར་དུ་གདན་དྲང་ཞུས་པར་མཛད་དེ་བླ་མ་རིན་པོ་ཆེ་འདི་སོགས་ཆོས་གསན་མཁན་སྟོང་ཕྲག་གཅིག་གྲངས་བཅད་ལ་འཁོར་ལོ་
བདེ་མཆོག་ལུ་ཨི་པ། སྤྱན་རས་གཟིགས་ཀྱི་དབང་སོགས་ཟབ་ཆོས་དུ་མ་ཞབས་བསྐུལ་གནང་ནས་དབང་ཕྱོགས་ཀྱི་གདུལ་བྱ་རྣམས་ཆོས་ཀྱིས་ཚིམ་པར་མཛད་པ་དང། ཁྱད་པར་དགའ་ལྡན་ཐེག་ཆེན་བཤད་སྒྲུབ་གླིང་
བཞེངས་ཏེ་མཚན་ཉིད་གྲ་ཚང་གསར་དུ་ཚུགས་པར་མཛད་པས་མཐའ་དབུས་ཀྱི་བློ་གསལ་ངང་མོའི་ཚོགས་རྣམས་ལུང་རིགས་ཀྱི་འདབ་ཟུང་བརྐྱངས་ཏེ་ལེགས་བཤད་སྒྲ་དབྱངས་རྒྱ་མཚོ་བརྒྱུད་མར་སྒྲོགས་བཞིན་
པ་འདི་ནི། སྐུ་ཞབས་པཎྜི་ཏ་རིན་པོ་ཆེ་ཉིད་ཀྱི་ཐུགས་བསྐྱེད་སྨོན་ལམ་གྱི་མཐུ་ཆེས་ཆེར་བརྟས་པ་ཁོ་ན་ལ་བརྟེན་པ་ཡིན་ཞིང་འདིར་ཟུར་ཙམ་མོས་པ་དག་ནི་རྣམ་ཐར་གྱི་ཆེ་ཤོས་ཀྱང་ཡིན་པར་སེམས་ཏེ། ཇི་སྐད་དུ་
[033A]༄༅། །མཛད་པ་ཀུན་ལས་གསུང་གི་ནི། །མཛད་པ་མཆོག་ཡིན་ཞེས་གསུངས། དེ་ལྟ་བུའི་བཀའ་དྲིན་འདི་ནི་རང་ཅག་རྣམས་ཀྱིས་བསྐལ་པ་ཁྲི་ཕྲག་དུ་མར་ཡང་གཞལ་དུ་མེད་ཅིང་དཔག་པར་དཀའ་བའི་
གནས་སོ། །རྒྱུ་མཚན་དེའི་ཕྱིར་ན་གང་གི་དྲིན་གྱིས་འཚོ་བ་མང་པོ་དག་གིས་བཀའ་བཞིན་སྒྲུབ་པའི་མཆོད་པ་ལ་བརྩོན་པ་དང་ཉིན་མཚན་ཀུན་ཏུ་གསོལ་བ་འདེབས་པར་རིགས་སོ། །རྒྱས་པར་ནི་རྣམ་ཐར་ཆེན་
མོར་གསལ་ཞིང་འདིར་དེ་ཙམ་ལས་མ་སྤྲོས་ལགས། གང་གི་ཐབས་མཁས་ཐུགས་རྗེའི་ཤིང་རྟ་ཡིས། །ཉེར་དྲངས་འཕགས་ཚོགས་ཉིན་བྱེད་ཤར་བའི་ཚེ། །དབང་ཕྱོགས་མཐའ་དབུས་གུས་ལྡན་པདྨོའི་ཚལ། །
བཞད་པས་ནོར་འཛིན་བུ་མོ་སྐལ་བཟང་ཐོབ། ད་ནི་དཀྱུས་ལ་འཇུག་པར་བྱ་སྟེ། དབེན་པའི་གནས་དེར་ལོ་དུ་མའི་བར་གཙོ་ཆེར་དཔལ་གསང་བ་འདུས་པའི་ཐུན་བཞིའི་རྣལ་འབྱོར་ལ་གནས་པ་དང། གཞན་ཡང་
འཇིགས་བྱེད་འཁོར་ཆེན་རྣམས་ཀྱི་རིམ་པ་གཉིས་ཀྱི་ཐུགས་དམ་སྐྱོང་བའི་མུ་ནས་བར་སྐབས་རྣམས་སུ་ཡི་དམ་དེ་དང་དེ་དག་གི་དཀྱིལ་འཁོར་སྒྲུབ་མཆོད་དང་འབྲེལ་བའི་བདག་འཇུག་དང་ཚེས་བཅུ་སོགས་དུས་མཆོད་
ཀྱང་མ་ཆག་པར་མཛད། ཐུན་མཚམས་རྣམས་ལ་རྡོར་སེམས་སྒོམ་བཟླས་དང། དམ་ཚིག་རྡོར་བཟླས། ཟ་བྱེད་མཁའ་འགྲོ་སྦྱིན་བསྲེག་ཕྱག་མཎ་སོགས་བསག་སྦྱང་གི་གནད་ལ་འགྲུས་ཚུལ་མཛད་པའང་བསམ་

[033B] །དེ་ལྟ་བུའི་ཉམས་བཞེས་ཀྱི་རིམ་པ་ཕལ་ཆེར་ལོ་སྟར་ཟླ་བ་ངོ་དྲུག་ངེས་ཅན་དང། ལོ་མཚམས་ཀྱང་མང་དུ་གནང། དེ་སྐབས་དགེ་སློང་རྒྱ་མཚོ་སོགས་དོན་གཉེར་ཅན་མང་པོ་ཞིག་ལ་ཚེམ་བུ་དམར་
ཁྲིད་རྒྱས་པར་གནང། དགེ་སློང་རྒྱ་མཚོ་དེ་ཡང་བླ་མ་རིན་པོ་ཆེའི་བཀའ་བཞིན་ཚེ་ཧྲིལ་པོར་འདི་ལ་ཉམས་ལེན་ཆིག་དྲིལ་དུ་བྱས་པས་ཕྱིས་འདའ་ཁར་ངེད་བླ་མའི་བཀའ་དྲིན་ལ་བརྟེན་ནས་མན་ངག་འདི་ཀའི་འཕོ་བ་རྒྱག་
སྟེ་རི་བོ་གྲུ་འཛིན་དུ་སྐྱེ་རྒྱུ་རེད་ཟེར་སྐད། སྔར་ལྟར་ཐུན་གྱི་གསེང་བར་རྣམས་སུ་བློ་གསལ་དཔྱོད་ལྡན་འགའ་ལ་ལམ་རིམ་བློ་སྦྱོང་བསྐྱེད་རྫོགས་སོགས་ཀྱི་མཛུབ་ཁྲིད་གནང། དེ་སྐབས་དད་ལྡན་མང་པོ་ནས་དངོས་
འབུལ་བྱུང་བ་རྩིས་བཏབ་བྱས་པས་དངུལ་སྲང་བརྒྱར་ཉེ་བ་ཙམ་ཡོད་ལུགས་ཉེ་གནས་དགེ་སློང་བརྩོན་འགྲུས་ནས་བླ་མ་རིན་པོ་ཆེར་ཞུས་ཚེ་ཞལ་ནས། སྙིང་པོ་མེད་པའི་སྒྱུ་མའི་ནོར་རྫས་གསོག་འཇོག་བྱས་ནས་ཅི་ཞིག་
བྱེད༑ དབུས་ཕྱོགས་སུ་རྒྱལ་དབང་ཡབ་སྲས་སོགས་ལ་དབུལ་རྒྱུ་ཡིན་གསུང་བར། དགེ་སློང་ནས། བླ་མ་རིན་པོ་ཆེ་ལགས། འདི་ལ་གཞི་བྱས་ནས་དད་ལྡན་རྣམས་ལ་དགེ་བསྐུལ་འདྲ་བྱེད་ན་ལེགས་སམ་ཞུས་པར་
དེས་ན་དབུལ་སྡུད་ལ་འགྲོ་དགོས་གསུངས་ནས་ཁལ་རྟ་སོགས་བསྒྲིགས་ཏེ་འཁོར་ཉུང་ཤས་བཅས་ཧོ་ཤོའི་ས་ཆ་བསྐོར་ནས་སྦྱིན་བདག་ཆེ་ཕྲ་ཚང་མར་དགེ་བསྐུལ་མཛད། ཐོག་མ་རང་ལ་ཁྱཱ་ཧ་ཡ་གྲྀ་ཝའི་ནང་ལ་ཕེབས་

[034A]༄༅། །ནས་དགེ་བསྐུལ་གསུང་བར། ཁོང་བླུན་པོ་ཡིན་ཀྱང་འཇིག་རྟེན་གྱི་ཤེས་རིགས་དགའ་མོ་ཡོད་འདུག་པས། བླ་མའི་དགེ་ཐེབས་ལ་ངེད་ཀྱིས་རྟ་ནོར་བཅུ། དངུལ་སྲང་བརྒྱ་འབུལ་རྒྱུ་ཡིན་དོན་ལ་དེ་ཙམ་
འབུལ་རྒྱུ་མིན་འདི་ལྟར་བྱས་ན་མི་མང་གིས་འགྲན་འདོད་བྱས་ནས་འབུལ་བ་ཡགས་པོ་ཡོང། འདི་ལྟར་མ་བྱས་ན་འབུལ་བ་ཚན་ཆེན་པོ་མི་ཡོང་ཞེས་ཤ་ཚའི་དྲངས་གཏམ་ཞུས་སྐད། དེ་ནས་རྗེ་འདི་ཉིད་དཔལ་གསང་བ་
འདུས་པའི་རིམ་གཉིས་ཀྱི་ཐུགས་དམ་ལ་ཞུགས་ནས་ལོ་ངོ་དྲུག་གི་བར་སྐུ་མཚམས་མཛད་དེ་ཕྱག་གཡོག་འགའ་རེ་མ་གཏོགས་གཞན་དག་དང་ཞལ་འདྲི་གསུང་བྱོན་ཙམ་ཡང་གཏན་མ་གནང། ལྗགས་བཟླས་ལ་
གསང་འདུས་ཀྱི་རྩ་སྔགས། ཡི་གེ་བརྒྱ་པ། དམ་ཚིག་རྡོར་བཟླས་འབུམ་ཕྲག་བརྒྱ་སོགས་བརྗོད་ཀྱིས་མི་ལང། དེ་ནས་དབུས་ཕྱོགས་སུ་རྣམ་དཀར་སྒྲུབ་ཐེབས་ཨཱརྱ་པཎྜི་ཏ་སྐུ་ཞབས་རིན་པོ་ཆེའི་མཛོད་ནས་བདག་
རྐྱེན་རྒྱ་ཆེར་མཛད་ཅིང། དགོན་པའི་གྲ་དམངས་སོ་སོ་ནས་འབྱོར་འཁོས་དང་བསྟུན་པའི་ཞལ་འདེབས་སྤམ་མཐོ་བ་ཕུལ། ནོམ་ཆི་པེས་ཟེ་ཡུམ་སྲས། ནང་སོ་ཆོས་དར། ཇ་ཁི་རག་ཆི་ཚེ་ལྡན། ཁོ་ཤོ་ཐུན་མོང་ནས་ཕུལ་བ་
ཁྱོན་བསྡོམས་རྒྱ་དངུལ་སྲང་ཆེན་སུམ་སྟོང་ལྷག་ཙམ་བྱུང་ཚུལ་ཞུས་པས། འོད་རྒྱལ་དབང་རིན་པོ་ཆེ་ཡབ་སྲས། རྡོ་རྗེ་འཆང་ས་མ་ཏི་པཀཤི། རྭ་སྒྲེང་ཁྲི་ཆེན་རྡོ་རྗེ་འཆང། སེ་ར་རྩེ་དགེ་བཤེས་སྤྲུལ་སྐུ་རིན་པོ་ཆེ་སོགས་དང་

[034B] ལྷ་ལྡན་སྨོན་ལམ་སོགས་སུ་མང་འགྱེད་ཅི་རིགས་གཏོང་དགོས་གསུང། དེ་འཕྲལ་སྐུ་མཚམས་གྲོལ། དགོན་ཆེན་ལ་ཞབས་ཐང་དུ་ཕེབས་ནས་པཎྜི་ཏ་སྐུ་ཞབས་རིན་པོ་ཆེར་མཇལ་ཁ་ཞུས་ཏེ་
དགོན་གསར་ལ་གཟིགས་རྟོག་དང་རིན་ཆེན་གཉིས་པ་ལས་བསྐྲུན་པའི་ཇོ་ཤཱ་ཀྱ་རྣམ་གཉིས་མཇལ། སྐུ་གསུང་ཐུགས་རྟེན་རྣམས་ལ་སྙན་ཤལ་སོགས་མཆོད་སྤྲིན་བསྟར་བར་མཛད། སྐུ་ཞབས་རིན་པོ་ཆེའི་ཞལ་ནས་
དགོན་འདི་ཁའི་གྲ་དམངས་རྣམས་ལ་ལམ་ཁྲིད་བློ་སྦྱོང་སོགས་དང་ཁྱད་པར་དཔལ་གསང་བ་འདུས་པའི་དབང་རྒྱུན་དེང་སང་ཕྱོགས་འདིར་དགོན་པར་མ་ཟད། བླ་མ་ཉིད་རང་ནས་ཡི་དམ་འདིའི་ལྗགས་བསྙེན་སོགས་
མཐར་ཕྱིན་པ་ཞིག་གནང་བ་བཅས་ཉམས་སུ་ལེན་མཁན་ཡང་མང་དུ་འབྱུང་ཤས་ཆེ་གནང་རོགས་གསུང་བ་དང། བཀའ་འགྱུར་པ་ཆོས་རྗེ་ངག་དབང་བཟོད་པ། ཆིན་སུ་ཙུག་ཐུ་ཆོས་རྗེ་ཐོན་བློ་བཟང། གུ་ཤྲི་ཡེ་ཤེས་
འཇིགས་མེད། ཐོན་གུ་ཤྲི་བློ་བཟང་བཟོད་པ། ཏེམ་ཆི་རིག་གྲོལ་སོགས་ལོ་ངོ་གསུམ་གྱི་བར་སྔར་ནས་ཞུས་ཡོད་པར་བརྟེན། རྗེ་འདིའི་ཞལ་ནས། སྤྱིར་ཁོ་བོ་ཅག་ནས་འདི་ཙམ་དཀའ་དཀའ་ལྟར་བྱས་པ་གསང་ཆེན་རྡོ་རྗེ་
ཐེག་པའི་ལམ་འདི་ཉིད་འཇིག་རྟེན་དུ་སངས་རྒྱས་འབྱུང་བ་ལས་ཀྱང་དཀོན་པས་ཆོས་ཀྱི་ཆེ་བ་འདོན་ལུགས་ཡིན། སློབ་མ་ཁྱེད་རང་རྣམས་ཀྱི་དོན་གཉེར་བྱས་ཚུལ་མི་དམན་ཞིང། ལྷག་པར་སྐུ་ཞབས་རིན་པོ་ཆེ་ནས་

[035A]༄༅། །བཀའ་གནང་བ་དང། སྔར་དགེ་བཤེས་རིན་པོ་ཆེ་དབང་ཆེན་འདི་གནང་བའི་མཇུག་ཐོག་ཡོན་ཕུལ་བའི་སྐབས་བླ་མ་ཉིད་ནས་ལྷ་དར་དྲི་མེད་ཟུང་གཅིག་གནང་བ་ལ། དེ་ལྟར་རྨད་བྱུང་ལམ་གྱི་
མཐར་ཐུག་འདི། །ཚུལ་བཞིན་སྒྲུབ་ལ་བར་ཆད་མེད་པ་དང། །ཕྱོགས་དུས་ཀུན་ཏུ་དར་ཞིང་རྒྱས་གྱུར་ནས། །འགྲོ་ཀུན་ཐབས་མཁས་འདི་ཡིས་སྒྲོལ་བར་ཤོག་ཅེས་གསུང་བ་རྟེན་འབྲེལ་ཡགས་པོ་བྱུང་བ་ཞིག་ཡིན་
པས་དེ་ཁྱེད་རྣམས་ལ་དབུལ་རྒྱུ་ཡིན་གསུང། དེ་ནས་ཉིན་ཞག་དུ་མའི་བར་དཀྱིལ་འཁོར་སྒྲུབ་མཆོད་དང་སྦྲེལ་ནས་བདག་འཇུག་མཛད་དེ་ལྷ་བབས་དུས་ཆེན་དང་བསྟུན་ནས་དཔལ་གསང་བ་འདུས་པའི་དབང་ཆེན་ཉིན་
གསུམ་གྱི་བར་ཏེ། ཉིན་དང་པོར་སྟ་གོན། གཉིས་པ་ལ་བུམ་དབང་རྫོགས་པར་གནང། གསུམ་པར་སློབ་མ་རྣམས་ལྷན་རྒྱས་པར་དཀྱིལ་འཁོར་སྒྲུབ་མཆོད་དང་ཚོགས་འཁོར་རྒྱས་པར་མཛད་པའི་ཐོག་ནས་དབང་ཕྱི་མ་
གསུམ་མཚམས་སྦྱོར་གྱི་བཤད་པ་འབྱམས་ཀླས་པ་བཅས་སྩལ་ནས་ལྷ་ཚིམ་པར་བྱེད་པའི་རྒྱས་པ་སྦྱིན་བསྲེག་ལྷག་ཆད་ཀྱི་ཉེས་པ་ཞི་བར་བྱེད་པའི་ཞི་བའི་སྦྱིན་བསྲེག་རྣམས་རྒྱུད་དང་གྲུབ་ཆེན་གྱི་དགོངས་པ་འཇམ་
མགོན་རྒྱལ་བ་གཉིས་པས་ཇི་ལྟར་བཀྲལ་བ་ལྟར་ཕྱག་ལེན་དུ་ཐེབས་པར་མཛད་དོ། །དེ་ནས་རྡོ་རྗེ་སློབ་མ་རྣམས་ལ་བླ་མ་ལྔ་བཅུ་པ། སྡོམ་གསུམ་སོ་སོའི་བསླབ་བྱ། ཐུན་དྲུག་གི་རྣལ་འབྱོར། རྡོར་སེམས་བསྒོམ་བཟླས་

[035B] མཁའ་འགྲོའི་སྦྱིན་བསྲེག་ཚོགས་ཀྱི་འཁོར་ལོ་རྣམས་ཀྱི་ཁྲིད། འདུས་པའི་བསྐྱེད་རིམ་དག་རིམ་གྱི་སྟེང་ནས་དམར་ཁྲིད་དུ་སྩལ། དེར་ཚོགས་གྲོལ་ཁར་འདུས་པའི་བདག་མདུན་གྱི་ལུང་གནང་
ནས་ཉམས་ལེན་ལ་འབད་དགོས་ཀྱི་ཞལ་ཏ་གནང། ལོ་དེ་ཀའི་དགུན་གྱི་རིང་ལ་བཀའ་འགྱུར་པ་སོགས་སོ་སོ་ནས་བསྙེན་མཚམས་བྱས་ཏེ། དེར་རྩ་སྔགས་དང་སྙིང་པོ་འབུམ་ཕྲག་རེ། ཡུམ་སོགས་འཁོར་སྔགས་
རྣམས་ཁྲི་ཚོ་རེ། ཕྲེང་སྔགས་ཁྲི་ཚོ་རེ། ཡེ་ཤེས་འབེབ་སྔགས་འབུམ་ཕྲག་རེ་སོང་ཞིང་མཇུག་ཏུ་ཚོགས་ཀྱི་འཁོར་ལོ་རེ་བསྐོར་བ་ཡང་བྱས་ནས་ས་ག་ཟླ་བའི་རྣམ་གསུམ་འཛོམ་པའི་དུས་ཆེན་དང་བསྟུན་སོ་སོ་ནས་
བསྲེག་རྫས་རྣམས་སྟ་གོན་བྱས་ཏེ་བཀའ་འགྱུར་པ་ཆོས་རྗེས་དབུས་ཁ་སྐོང་གི་བསྲེག་བླུག་རྒྱས་པར་ཕུལ་ཏེ་དཀྱིལ་འཁོར་སྒྲུབ་མཆོད་དང་བདག་འཇུག་ལེན་པ་སོགས་བྱས་ནས་བླ་མ་རིན་པོ་ཆེའི་སྐུ་མཚམས་གྲོལ་ཁར་
ཐམས་ཅད་ནས་ཚོགས་རྫས་དང་ཁ་བཏགས་མཎྜལ་ཕུལ་བར། བླ་མ་རིན་པོ་ཆེ་ཤིན་ཏུ་དགྱེས་པའི་རྣམ་པས་ཟླ་བ་གཅིག་ཙམ་གྱི་རིང་ཐུགས་དམ་ཉམས་བཞེས་ཀྱི་གསེང་བར་རྣམས་སུ་དཀྱིལ་ཐིག་ལྷ་སྐུའི་ཐིག་ཚད་དང་
དཔལ་གསང་བ་འདུས་པའི་བློས་བསླང་ཤིང་བུ་སོགས་ཀྱིས་ཕྱག་བཟོ་མཛད་དེ་དེ་ལ་ཕྱོགས་མདོག་གིས་ཚོན་བསྒྱུར། རྒྱན་རྣམས་ཀྱང་ཤོག་བུས་དཔེ་མཛད་ནས་དམར་ཁྲིད་དུ་གནང། འདུས་པའི་བསྐྱེད་རིམ་གསང་ཆེན་

[036A]༄༅། །མྱུར་ལམ་གྱི་སྟེང་ནས་རྩི་བཞག་གནང་ཞིང། གཞན་ཡང་མཁས་གྲུབ་རྗེའི་བསྐྱེད་རིམ་ཆེན་མོ། རྒྱལ་དབང་དགེ་འདུན་རྒྱ་མཚོ་དང་རྗེ་བཙུན་འཇམ་དབྱངས་བཞད་པའི་བསྐྱེད་རིམ་སོགས་ཀྱིས་བརྒྱན་
ནས་སྩལ་བས་གསང་ཆེན་ཉེ་ལམ་གྱིས་སྨིན་པར་མཛད་དོ། །དེ་སྐབས་དབུས་ཕྱོགས་སུ་མི་སྣ་གཏོང་སྐོར་སྐུ་ཞབས་རིན་པོ་ཆེ་ལ་ཞུས་པར་རྗེ་འདི་པའི་གཅུང་དྲུང་ཡིག་མི་ཕམ་བཤེས་གཉེན་ཅན་གཏོང་ཆོག་གསུང། དེ་
འཕྲལ་ཐུ་ས་ལག་ཆི་ཐུ་ཤི་ཐུ་ནོ་ཡོན་འགྱུར་མེད་བསམ་གྲུབ་ནས་ཀྱང་ཨེལ་ཆིའི་གདོང་རྣམ་དཀར་བསྒྲུབ་ཆེད་དངུལ་སྲང་ཉིས་སྟོང་ཙམ་དབུལ་རྒྱུ་བཅས་རྟ་ཁལ་སོགས་མི་སྣར་སྤྲོད་ནས་བརྫངས། དེ་ནས་བླ་མ་གྲུབ་པའི་
དབང་ཕྱུག་འདིས་དོན་མེད་སྐྱེ་བོའི་རྒྱུ་འགྲུལ་མང་པོས་དབེན་པའི་གནས་དེ་ཀར་གཙོ་ཆེར་དཔལ་རྡོ་རྗེ་འཇིགས་བྱེད་དཔའ་བོ་གཅིག་པའི་རིམ་གཉིས་ཀྱི་ཐུགས་དམ་སྐྱོང་ནས་བཅད་རྒྱར་བཞུགས། རྟའི་ལོ་ལབ་རྩེ་གསར་དུ་
བཙུགས་ནས་ཨོར་ཀིལ་ཐུ་ཞེས་པའི་མིང་བཏགས་ཏེ་མཆོད་གསོལ་ཚུལ་ལྡན་མཛད་ནས་སྦྱིན་བདག་ཆེ་ཕྲ་མང་དུ་འཚོགས་ནས་དཀར་སྤྲོ་དམར་སྤྲོ། རྟ་རྒྱུག་གྱད་ཀྱི་རྩལ་འགྲན་ཅིང་ཆེ་གེའི་སྟོན་ཆེན་རྒྱས་པར་བྱས། སྤྲེ་ལོ་
གངས་ལྗོངས་སུ་རྣམ་དཀར་སྒྲུབ་མི་འབྱོར་མདུན་རྒྱལ་བ་ཡབ་སྲས་ནས། རྟེན་གསུམ་སྤོས་སྣམ་སོགས་སྤམ་མཐོ་བ་དང། འབུལ་ཆེན་བཏེག་མི་རྣམས་ལ་གསོལ་རས་དང་ཆོ་ལོ་གནང་བའི་སྲོལ་ཡོད་པ་ཐུགས་ལ་དགོངས་

[036B] པཎྜི་ཏ་ཅི་རིགས། དཔོན་ཐུ་ས་ལག་ཆི་ནས་ཐུ་ཤི་ཐུའི་ཆོ་ལོ་ཞུས་པར། ་གོང་ས་མཆོག་ནས། བླ་དཔོན་གཉིས་ཆར་ལ་དར་ཆེན་རྒྱས་པའི་མདངས་ལྡན་ལ་བསྔགས་
བརྗོད་ཤིན་ཏུ་ཆེ་བའི་བཀའ་ཤོག་རིན་པོ་ཆེ་ཕྱག་ཐམ་པདྨ་རཱ་གའི་གཟི་འོད་འབར་བ་ཡོད་པ་དང་ལྷན་ཅིག་པར་བླ་མ་རིན་པོ་ཆེ་ལ་ཁེ་ཆེ་ཡེང་ཀུས་ཆོས་རྗེ་དང། དཔོན་ལ་བོད་ལ་རྩིས་ཡོད་ལྟར་ཇོ་རིག་ཐུ་ནང་སོའི་ཆོ་ལོ་སོགས་
བདག་རྐྱེན་བླ་ན་མེད་པ་མཛད། ་གོང་ས་མཆོག་ནས་གནང་བའི་ཡིག་ཆུང་དུ། ཆོ་ལོའི་སྐོར་སླར་དྲན་བསྐུལ་ཞུས་བསྟུན་གནང་ཆོག་ཅེས་ཕེབས་མོད་དོན་དུ་གནང་མི་ཆོག་པའི་རྒྱུ་མཚན་སྔ་དུས་ཤིག་་གོང་མ་
ཆན་ལུང་ཆེན་པོ་ནས་རྒྱལ་བ་ཡབ་སྲས་ལ། ཧོ་ཐོག་ཐུ། ནོ་མོན་ཧན། པཎྜི་ཏའི་ཆོ་ལོ་ངེད་ཀྱིས་སྟེར་སྲོལ་ཡོད་ཅེས་ཕེབས། དེ་ཕྱིན་རྒྱལ་བ་ཡབ་སྲས་ནས་མཁན་པོ་དང། ཆོས་རྗེ། ནང་སོ། ཇོ་ནང་གི་ཆོ་ལོ་ཙམ་ལས་
གནང་གི་མེད་པ་ད་ལྟའི་བར་དུ་འདི་བཞིན་ཡིན། སྐབས་དེ་ནས་སྔར་མུས་བཞིན་ཐུན་གྱི་གསེང་བར་རྣམས་སུ་གདུལ་བྱ་དབང་པོ་རབ་འབྲིང་ཐ་གསུམ་རང་རང་གི་སྐལ་བ་དང་འཚམ་པར་དམ་པའི་ཆོས་ཀྱི་བགོ་སྐལ་མཐའ་
ཡས་པ་ཞིག་རིམ་པར་བཀའ་དྲིན་དུ་སྩལ་པ་ཕལ་མོ་ཆེ་ཕྱོགས་གཅིག་ཏུ་བརྗོད་ན། རྣམ་དཔྱོད་ཀྱི་རྩལ་ལྡན་གུ་ཤྲི་འཇིགས་མེད་ཡེ་ཤེས་སོགས་ལ་ཚད་མ་སྡེ་བདུན་ཡིད་ཀྱི་མུན་སེལ། བློ་རྟགས། ལམ་རིམ་ཆེ་ཆུང་

[037A]༄༅། །འཇུག་པའི་ཊཱིཀ་ཆེན་རྣམ་བཤད་དགོངས་པ་རབ་གསལ། དབྱངས་ཅན་སྒྲ་མདོ་རྩ་འགྲེལ་སོགས། རྡོ་རམས་པ་ངག་དབང་སོགས་ལ་འདུས་པའི་བསྐྱེད་རིམ་དང་དཀྱིལ་ཐིག་བློས་བསླང་བཅས་དམར་
ཁྲིད་དུ་སྩལ། རབ་འབྱམས་པ་ཆོས་ལྡན། དབུ་མཛད་འཇིགས་མེད། གུ་ཤྲི་ལེགས་འབྱོར། གུ་ཤྲི་ཤཱ་ས་ན། གྲགས་དབང། ཡེ་ཚུལ་སོགས་དོན་གཉེར་ཅན་དུ་མ་ལ་ལམ་རིམ་ཆེ་ཆུང། ལམ་རིམ་ཀུན་མཁྱེན་བདེ་ལམ་
འཇམ་དཔལ་ཞལ་ལུང། བགྲོད་པའི་མྱུར་ལམ། བློ་སྦྱོང་ལེགས་བཤད་ཀུན་འདུས། བློ་སྦྱོང་ཉི་ཟེར། ཐོག་མའི་བློ་སྦྱོང། པོ་ཏོ་པའི་ཚིག་ལབ་རིད་མོ། བཀའ་གདམས་གསུང་ཐོར། བདེན་བཞི་དང་རྟེན་འབྲེལ་རྣམ་
བཤད། ཕུང་པོ་ལྔའི་རབ་འབྱེད་རྩ་འགྲེལ། དྲང་ངེས་རྣམ་འབྱེད། སུམ་རྟགས། སྒྲའི་བསྟན་བཅོས་ཀཱ་ལ་པ་རྩ་འགྲེལ། སྡེབ་སྦྱོར་རིན་འབྱུང། མངོན་བརྗོད་མཁས་པའི་རྣ་རྒྱན། ངག་སྒྲོན་ཟ་མ་ཏོག་སྨན་གཞུང་རྩ་བཤད་
གཉིས་སོགས་མཛུབ་ཁྲིད་ཀྱི་ཚུལ་དུ་གནང། ཡེ་ཚུལ་སོགས་ལ་སྐར་རྩིས་ཀྱི་སྐོར་བྱེད་གྲུབ་དང་གཟའ་ལྔ་དུས་སྦྱོར་ཞག་གསུམ་རྣམ་དབྱེ་སོགས་དང། ནག་རྩིས་ཞེ་བདུན་མ། བཅུ་གསུམ་མ། ལཉྩ་ན་ཝ་རྟུ་ལ་ཧོར་ཡིག་
སོགས་སྣ་ཚོགས། གཞན་ཡང་བརྒྱད་སྟོང་པ། དེའི་འགྲེལ་ཆེན། རྒྱན་རྩ་འགྲེལ་སྦྱར་ནས་བཤད་ཁྲིད་དུ་གནང་བ་དང། བསག་སྦྱང་གི་གནད་བསྡུས་པ་ཡན་ལག་བདུན་པ། བྱང་ཆུབ་གཞུང་ལམ། བློ་སྦྱོང་གཞན་ཕན་

[037B] མཛད་པ་བཅུ་གཉིས། དབུ་མ་རྩ་བ་ཤེས་རབ། མདོ་སྡེ་རྒྱན། སྤྱོད་འཇུག་ཤེར་ལེ། མཚན་བཟང་དཔེ་བྱད་རྣམས་ཀྱི་ཁྲིད་སོགས་མཐའ་ཀླས་པ་ཞིག་གནང། གང་ཐུགས་ལྷ་ལམ་མཇོས་བྱེད་མཁྱེན་བརྩེའི་སྤྲིན་ཆེན་
ལས། །ཟབ་དང་རྒྱ་ཆེ་སྦྲང་རྩིའི་ཆར་རྒྱུན་རྟག་ཕབ་པས། །དབང་པོའི་ཞིང་སར་ཡངས་དོག་ཁྱད་པར་མ་མཆིས་མོད། །གདུལ་བྱའི་ཕན་བདེ་ལོ་ཐོག་བསྐྱེད་པར་མཚུངས་འདི་རྨད། སྐབས་ཤིག་དགེ་སློང་བློ་བཟང་སོགས་
ལ་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དབང་ཆེན་སྟ་གོན་དང་བཅས་པ་སོགས་ཟབ་ཆོས་རྣམས་བཀའ་དྲིན་བསྐྱངས། ཡང་སྐབས་ཤིག་ཡིག་མཁན་རྣམས་ལ་ཞལ་ཏ་གནང་ནས་རྒྱུད་བླ་ཐོགས་འགྲེལ་
ཕུང་པོ་ལྔའི་རབ་འབྱེད་ཀྱི་འགྲེལ་པ་སློབ་དཔོན་བློ་གྲོས་བརྟན་པས་མཛད་པ། པྲ་ཀ་ར་ཎ་སྡེ་བརྒྱད། བརྒྱད་སྟོང་འགྲེལ་ཆེན་སོགས་འགྲེལ་པ་ཉེར་གཅིག་བསླབ་བསྡུས། དབུ་མ་རིགས་ཚོགས་དྲུག་མདོ་ཀུན་
ལས་བཏུས་པ། ས་སྡེ་ལྔ། སྡོམ་རྣམ་གཉིས། སྒོམ་རིམ་གསུམ། ཚད་མ་མདོ་རྩ་འགྲེལ་གཉིས། སྒྲུབ་ཐབས་མདོར་བྱས། མདོ་བསྲེས་སོགས་རྒྱ་གར་གྱི་མཁས་པ་ཚད་ལྡན་མང་པོའི་གཞུང། གཞན་ཡང་རང་
ཕྱོགས་ཀྱི་རྩོད་མེད་མཁས་པ་རྣམས་ཀྱིས་རྒྱ་གཞུང་དེ་དག་གི་དགོངས་པ་བཀྲལ་བའི་པུ་སྟི་ཀ་མང་པོ་བཞེངས་སྣང། སྐབས་ཤིག་ནང་སོ་ཆོས་དར་སོགས་ལ་དཔལ་གསང་བ་འདུས་པའི་དབང་ཆེན་སྩལ། དེ་སྐབས་

[038A]༄༅། །དབེན་གནས་དེ་ཀར་བླ་མ་གྲུབ་པའི་དབང་ཕྱུག་དེ་ལ་དད་ལྡན་རྣམས་ནས་ཨུ་སྒེར་ལ་རྡོ་སོགས་ཀྱིས་རྭ་སྐོར་བརྩིགས་ཏེ་ཕུལ་བར་དགྱེས་པའི་རྣམ་པས་བཞེས་ནས་དེར་བྱམས་པའི་ཆོས་སྡེ་ལྔ་
བཞེངས་ཚར་བ་དང་དུས་འགྲིགས་བྱུང་བས་རྭ་སྐོར་གྱི་མིང་ལ་བྱམས་པ་ཆོས་ལྡིངས་སུ་བཏགས། སྐབས་དེར་ཨ་སྐྱ་སྤྲུལ་སྐུ་རིན་པོ་ཆེ་གདན་ས་ཆེན་པོ་ནས་ཕེབས་པའི་ལམ་ཞོར་གཟིམས་ཆུང་ཨུ་སྒེར་དུ་གདན་དྲངས་
ཞུས། ཁོང་གིས་རྭ་སྐོར་ལ་རབ་གནས་ཀྱང་མཛད། ཆོས་ཀྱི་གསུང་གླེང་མཐའ་ཡས་པ་གནང། དེ་ནས་བཀའ་འགྱུར་པ་ཆོས་རྗེ། ཐོ་ཡོན་འཇིགས་མེད། ནང་སོ་ཆོས་དར་ཆོས་སློབ་མ་ལྔ་བཅུ་སྐོར་ལ་དཔལ་རྡོ་རྗེ་འཇིགས་
བྱེད་དཔའ་བོ་གཅིག་པའི་དབང་ཆེན་རྒྱུད་དང་གྲུབ་ཆེན་གྱི་དགོངས་པ་ཇི་ལྟ་བར་བཀའ་དྲིན་དུ་བསྐྱངས། སྐབས་ཤིག་སློབ་མ་འགའ་ལ་དགེ་བའི་བཤེས་གཉེན་ཆེན་པོ་དགེ་ལེགས་ཆོས་འཕེལ་གྱིས་མཛད་པའི་ལམ་རིམ་སྦྱོར་
ཆོས་དྲུག་གི་འདོན་ཆ་དབྱངས་འདུར་མ་གསར་བསྒྲིགས་གནང་སྐབས་སྒྲུབ་ཁང་སོག་གུར་གྱི་རྒྱ་མཐོང་ནས་འཇའ་ཚོན་ཁ་དོག་སྣ་ལྔ་པ་ཞིག་ཤར་ཏེ་བླ་མ་གྲུབ་པའི་དབང་ཕྱུག་འདིའི་བཞུགས་ཁྲིར་ཟུག་པ་ཡུན་རིང་བ་ཞིག་
གི་བར་མ་ཡལ་བ་ཉེ་གནས་ཀུན་གྱི་མཐུན་སྣང་དུ་གྲུབ། བླ་མ་རིན་པོ་ཆེར་འདི་ཅིའི་ལྟས་ཡིན་ཞུས་པས་ཞལ་ནས། བླ་མ་དང་ཆོས་ཀྱི་བྱིན་རླབས་ཀྱིས་རྟགས་མཚན་མི་ཡོང་བའི་ངེས་པ་མེད། འོན་ཀྱང་གཞན་ལ་སྒྲོག་མི་དགོས་

[038B] ་སྐུ་ཞབས་རིན་པོ་ཆེའི་བཀའ་དྲིན་གྱིས་རྙེད་པ་ཡིན་གསུང་སྣང། གང་གི་གསང་གསུམ་
ཡོན་ཏན་གཏྤུ་ར། །ཧ་ཅང་སྦས་པའི་གའུ་ཁ་སྦྱར་ལ། །འབད་པས་དམ་པོར་བཅད་ཀྱང་བསྣོམ་བྱའི་དྲི། །སྐལ་ལྡན་ཕྱོགས་ཀྱི་བུ་མོས་ཚོར་ནས་གདའ། དེ་ལྟར་བླ་མ་གྲུབ་པའི་དབང་ཕྱུག་འདི་ཉིད་ལོ་བཅུའི་རིང་དཔལ་རྡོ་རྗེ་
འཇིགས་བྱེད་ཀྱི་རིམ་གཉིས་ཀྱི་ཐུགས་དམ་ལ་ཞུགས་ཏེ་མཐོང་བའི་ཆོས་ལ་བདེ་བར་གནས་པའི་བསམ་གཏན་གྱི་དགའ་སྟོན་ཉམས་སུ་མྱོང་བར་མཛད་པའི་སྐུ་མཚམས་གྲོལ་ནས། དགུང་ལོ་རེ་གཅིག་པ་བྱི་ལོར་ཞབས་
ཕྱི་ཁ་ཤས་དང་བཅས་ཧར་ཆེན་སྒོ་མང་མཁན་རིན་པོ་ཆེའི་བཞུགས་གནས་རི་ཁྲོད་དུ་ཕེབས། སྒོ་མང་བླ་མར་མཇལ་ཕྱག་མཛད་ཅིང་ཁོང་གི་དྲུང་ནས་དབུ་མ་རིགས་ཚོགས་དྲུག་གི་བཤད་ལུང། གཏུམ་མོའི་ཁྲིད་སོགས་ཟབ་
ཆོས་དུ་མ་གསན་བཞེས་མཛད། སྒོ་མང་བླ་མས། རི་ཁྲོད་པའི་གྲ་རིགས་རྣམས་ལ་དཔལ་གསང་བ་འདུས་པའི་དབང་གནང་དགོས་གསུང་བ་བཞིན་དབང་ཆེན་བསྐུར་བར་མཛད། གཞན་ཡང་ཆོས་ཞུས་མཁན་མང་དུ་བྱུང། དེར་
ཟླ་བ་གཉིས་ཙམ་གྱི་རིང་བཞུགས་ནས་དབེན་གནས་བྱམས་པ་ཆོས་ལྡིངས་སུ་ཕེབས། དེ་ནས་ལོ་ངོ་གསུམ་གྱི་བར་སྐུ་མཚམས་དམ་པོར་བཅད་དེ་དཔལ་གསང་བ་འདུས་པའི་ཐུན་བཞིའི་རྣལ་འབྱོར་སྐྱོང་བར་མཛད་
[039A]༄༅། །དེ་སྐབས་བཀའ་ལས། ཟབ་མོ་དབུ་མའི་ལྟ་བ་ལ་དཔྱད་པ་རྫོགས་ལོ་བྱས་ཀྱང་རུང་བ་འདི་བླ་མ་དང་གཉིས་སུ་མེད་པའི་རྗེ་བཙུན་འཇམ་པའི་དབྱངས་ཀྱི་བཀའ་དྲིན་ཡིན། ད་སྤྲུལ་བའི་གནས་མཆོག་རི་བོ་
རྩེ་ལྔར་ཕྱིན་ནས་རྗེ་བཙུན་གྱི་གསོལ་རས་ལ་ཕྱག་འཚལ་དགོས་ཞེས་རྩེད་མོའི་ཚུལ་དུ་གསུང་བ་བསམ་གྱིས་མི་ཁྱབ་པའི་རྣམ་ཐར་ཏེ་རང་རེ་རྣམས་ལ་སྨོན་ཡུལ་ཙམ་དུ་ཟད་པ་མང་བས་སོ། །རྩེ་ལྔར་བཞུགས་སྐབས་
མི་ཀུན་གནམ་ལོ་གསར་ཚེས་ཀྱི་དུས་སུ་དགའ་བའི་རོལ་རྩེད་དང་ཡོ་ལང་སྣ་ཚོགས་བྱེད་པ་དེ་དག་གི་སྤྱོད་ཚུལ་དང་རྒྱབ་འགལ་དུ་སོང་བ་ཡིན་གཤིས་ལོ་གསར་དགའ་བ་དང་པོ་ཚེས་གཅིག་གི་ཉིན་ཞིག་ཆོས་ཀྱི་རྩེད་
མོའི་ཚུལ་དུ་མཁས་དབང་དཎྜིའི་གཞུང་དང་མཐུན་པར་སྙན་ངག་གི་ལམ་ནས་དྲངས་པའི་ལྗགས་རྩོམ་གནང་བ་ནི་འདི་ལྟར། ན་མོ་གུ་རུ་མཉྫུ་གྷོ་ཥ་ཡ། ཀུན་བྱང་ཆུབ་ལ་མཁས་པའི་ཤེས་རབ་ཀྱིས། །ཀུན་ཏུ་གཟིགས་
པའི་གོ་འཕང་མཆོག་བརྙེས་པ། །ཀུན་མཁྱེན་རྒྱལ་བ་རྣམས་ཀྱི་ཡབ་གཅིག་པུ། །ཀུན་ཏུ་དགེ་བའི་དངོས་གྲུབ་ཆར་ཆེན་ཕོབ། །གཅིག་ཏུ་དད་ཅིང་གུས་པས་ཆོས་ཉན་པ། །གཅིག་ལ་མ་ཡིན་བླ་མ་ཀུན་ལ་ཡིན། །གཅིག་ལ་
ལོག་ན་དད་ཀྱང་ཕོ་རུས་ཏེ། །གཅིག་ཀྱང་མི་འདོར་ངེས་པར་དད་གུས་བསྐྱེད། །སྐྱབས་གཅིག་བླ་མ་ལྷ་དང་དབྱེར་མེད་དུ། །རྩེ་གཅིག་སེམས་ཀྱིས་ཡང་ཡང་གསོལ་བ་ཐོབ། །ཆོས་གཅིག་ད་ལྟ་ཉིད་དུ་བྱ་སྙམ་ན། །ལྷ་གཅིག་

[039B] །ཚིགས་བཅད་གཅིག་ལས་མང་བ་མ་བསླབས་ཀྱང། །སྐབས་ཐོག་གཅིག་ལ་བློ་ཡི་སྟོབས་བསྐྱེད་ནས། །ལུས་རྟེན་གཅིག་ལ་དགྲ་བཅོམ་ཐོབ་གྱུར་པ། །གནས་བརྟན་གཅིག་གི་བྱུང་བ་ཨེ་
མ་རྨད། །ལོ་ཟླ་ཞག་གཅིག་སྡོད་པའི་རང་དབང་མེད། །གྲོགས་པོའི་གྲོས་གཅིག་འཆི་བའི་གྲོས་འདེབས་ཡིན། །སྤྱོད་ཡུལ་གནས་གཅིག་འདུ་འཛི་རབ་སྤངས་ནས། །འཇུག་པའི་གཞི་གཅིག་ཕྱི་མའི་ཆོས་ལ་གཏོད། །བསོད་
ནམས་ཡེ་ཤེས་གཅིག་ཏུ་ཚོགས་གྱུར་པ། །ཐབས་ཤེས་ཟུང་འཇུག་གཅིག་ཏུ་ཨི་འབྲལ་བས། །མདོ་སྔགས་ལམ་ཡང་གཅིག་ཏུ་འགལ་མི་མདའ། །ཉམས་སུ་བླང་བྱ་གཅིག་ཏུ་གོ་བར་འཚལ། །ཚེ་ཡི་འདུ་བྱེད་སྐད་ཅིག་ཙམ་
དུ་གཏོང། །ཟས་ནོར་ལོངས་སྤྱོད་ཐང་ཅིག་བརྙན་པོ་བཞིན། །མཛའ་བཤེས་གཉེན་མདུན་ཡུད་ཅིག་འབྲལ་འགྲོ་བས། །ཉམས་ལེན་སྙིང་པོར་མཛོད་ཅིག་གྲོགས་པོ་དག་ལེ་ལན་བདའ་ས་མཐའ་དག་གཅིག་ལ་བདའ། །འགྲོ་
ལ་སྙིང་རྗེ་སྤྱི་སྙོམས་གཅིག་ཏུ་བསྒོམ། །བློ་སྣ་འགྱུར་ལྡོག་མ་མང་གཅིག་ཏུ་གཞོལ། །ཆོས་རྣམས་ཀུན་གྱི་དགོངས་པ་གཅིག་ཏུ་འདུས། །ཞི་སྒོ་གཉིས་པ་མེད་པའི་སྒོ་གཅིག་པུ། །ཐར་བའི་ལམ་བཟང་མཚོན་པའི་མིག་
གཅིག་པུ། །ནམ་ཡང་བསླུ་བ་མེད་པའི་གཉེན་གཅིག་པུ། །དེ་ཉིད་རྟོགས་པའི་བློ་གྲོས་ཉག་གཅིག་གོ། བསྟན་འཛིན་སྐྱེས་མཆོག་ཞབས་བད་བརྟན་གྱུར་ཅིག་བསྟན་པ་རིན་ཆེན་ཡུན་རིང་གནས་གྱུར་ཅིག་འཇིག་རྟེན་བདེ་ལེགས་

[040A]༄༅། །ཆེན་པོས་ཁྱབ་གྱུར་ཅིག་འགྲོ་ཀུན་འདྲེན་པའི་དཔལ་དུ་བདག་གྱུར་ཅིག་ཅེས་པ་དང། དེའི་ཕྱི་ལོ་སྔར་ལྟར་ལྗགས་རྩོམ་གནང་བ་ཡང། ན་མོ་གུ་རུ་མཉྫུ་གྷོ་ཥ་ཡ། གཉིས་ཀྱི་མཐའ་དང་བྲལ་བའི་ཆོས་
རྣམས་ལ། །གཉིས་སྣང་འཁྲུལ་བའི་བག་ཆགས་རབ་སྤངས་ནས། །གཉིས་སུ་ཡོད་མེད་ཕྱོགས་འཛིན་གཏན་བྲལ་བ། །གཉིས་མེད་གསུང་གི་དབང་ཕྱུག་ཁྱོད་ལ་འདུད། །ཞབས་གཉིས་རྡོ་རྗེ་སྐྱིལ་ཀྲུང་ཚུལ་གྱིས་བཞུགས།།
ཕྱག་གཉིས་ཐད་ཀར་མཉམ་པར་བཞག་བཞིན་དུ། །བདེན་གཉིས་དོན་གཟིགས་བྱང་ཆུབ་མཆོག་བརྙེས་ཤིང། །སྐུ་གཉིས་ཟུང་དུ་འཇུག་པ་ཁྱོད་ལ་འདུད། །རྟག་ཆད་གཉིས་ཀྱིས་སྲིད་པར་འཕྱན་པ་མིན། །ཉན་རང་གཉིས་ལྟར་
ཞི་བས་ཆོག་པ་མིན། །དྲང་ངེས་གཉིས་སུ་བསྟན་པའི་སྒྲོན་མེ་མཆོག་ཉེ་རིང་གཉིས་མིན་གསལ་མཛད་ཁྱོད་ལ་འདུད། །བྱང་ཆུབ་ཐུགས་གཉིས་འདོད་དགུའི་དཔལ་གྱིས་ཕྱུག་རྨད་བྱུང་ཆོགས་གཉིས་རྒྱ་མཚོའི་ཕ་མཐར་
སོན༑ ༑ཆགས་ཐོགས་སྒྲིབ་གཉིས་གཏན་ནས་མི་འབྱུང་ཞིང། །རང་གཞན་དོན་གཉིས་མཐར་ཕྱིན་ཁྱོད་ལ་འདུད། །ཞི་གནས་ལྷག་མཐོང་གཉིས་སུ་སྦྱོར་བ་ལ། །ཀུན་ཏུ་འཆིང་བ་གཉིས་ལས་གྲོལ་གྱུར་ཅིང། །མཐར་ཡང་
མཉམ་རྗེས་གཉིས་སུ་བྱར་མེད་པར། །གཡོ་མེད་དག་པ་གཉིས་ལྡན་ཁྱོད་ལ་འདུད། །དཀར་ནག་རྩ་བའི་སེམས་གཉིས་རྗེས་འབྲང་བའི། །བཟང་ངན་བདེ་སྡུག་འབྲས་གཉིས་མི་འཆོལ་བས། །བསོད་ནམས་ངལ་དུབ་མཐའ་གཉིས་

[040B] །དཔྱད་འཇོག་སྤེལ་བསྒོམ་ཚུལ་གཉིས་སྦྱངས་པར་འཚལ། །རྒྱུ་དང་རྐྱེན་གྱི་རྟེན་འབྲེལ་གཉིས་ཚོགས་ལ། །བརྟེན་ནས་ལུགས་འབྱུང་ལུགས་བཟློག་གཉིས་པོ་ཡིས། །སྲིད་པ་འཁོར་བར་འཇུག་ལྡོག་
གཉིས་ཀྱི་ཚུལ། །ཡང་ཡད་བསམ་ན་རྟེན་འབྲེལ་གཉིས་རང་གཅེས། །འདོད་པའི་ཁམས་དང་གོང་མའི་ལྷ་གཉིས་དང། །སློབ་དང་མི་སློབ་འཕགས་པ་རྣམ་གཉིས་དང། །བདེ་གཤེགས་ལམ་དེར་བགྲོད་པ་ཆོས་གཉིས་
གང། །དྲན་དང་ཤེས་བཞིན་བསྲུང་ལུགས་རྣམ་གཉིས་སོ། །སྐྱོངས་ཤིག་སྐྱོངས་ཤིག་བདག་གཞན་མཉམ་བརྗེ་གཉིས། །ཆོད་ཅིག་ཆོད་ཅིག་གཟུང་འཛིན་རྟོག་པ་གཉིས། །གྲིམས་ཤིག་གྲིམས་ཤིག་སྣང་ཤས་བཟློག་
ཐབས་གཉིས། །འབུངས་ཤིག་འབུངས་ཤིག་བསག་སྦྱང་སྦྱོར་བ་གཉིས། །ལྷག་པར་མཆོག་ཏུ་འཛིན་པའི་བློ་སྤངས་ནས། །ལྷག་པར་དམན་ཆ་བཟུང་བའི་བརྟུལ་ཞུགས་ཀྱིས། །ལྷག་པའི་བསླབ་པ་གསུམ་ལ་རྒྱུད་སྦྱངས་ནས།།
ལྷག་པའི་ཤེས་རབ་ཕ་རོལ་ཕྱིན་རྫོགས་ཤོག་ཅེས་སོ། །ཕྱི་མ་འདིའི་མཐའི་ཚིག་རྐང་བཞི་ཀ་ལྷག་སྒྲའི་མགོ་མཚུངས་ཀྱིས་བརྒྱན་པ་ལ་དཔགས་ན་ཕྱིས་ཀྱང་དེ་འདྲ་བ་མང་པོ་ཞིག་བྱུང་ཚོད་དུ་འདུག་པར་མ་ཟད་དེ་རིགས་
གནང་བ་ཐོས་ལགས་ནའང་ཕལ་ཆེར་ཐོར་སོང་འདུག་རྣམ་འདྲེན་བཞི་པའི་མ་དྲོས་མཚོ་ཆེན་ལས། །ཉེར་འོངས་ཚེ་བ་བཞི་ལྡན་གངྒཱ་མ། །ཁྱོད་ཐུགས་དབྱིག་འཛིན་ལྟོ་བར་རྟག་འཁྱིལ་བས། །ལེགས་བཤད་རླབས་ཕྲེང་

[041A]༄༅། །ཟློས་གར་ཅིར་ཡང་བསྒྱུར། །ཕྱོགས་བཅུའི་རྒྱལ་བ་སྲས་བཅས་ཚོམ་པར་འདུས། །ཕྱོགས་ལས་རྣམ་རྒྱལ་སྤངས་རྟོགས་འདུ་ལོང་གིས། །ཕྱོགས་མེད་གཡེང་ཞིང་དུས་ཀུན་འདའ་ལགས་ན། །ཕྱོགས་
འདི་འདུ་འཛིས་དབེན་ཞེས་སྨྲ་བ་བརྫུན། །འདི་ན་ཡུལ་མི་རྣམས་ཀྱི་ཡིན་ལུགས་འདི། །འདི་སྣང་བྱ་བས་རྟག་པར་གཡེང་ལུགས་འདི། །འདི་དང་ཕྱི་མར་མི་ཕན་གནོད་ལུགས་འདི། །འདི་དང་མི་མཐུན་ཁྱོད་ཀྱི་དེ་ལུགས་གང་
འཕགས་པ་འཇམ་དཔལ་གྱི་སྤྲུལ་པའི་ཞིང་མཆོག་རི་བོ་རྩེ་ལྔར་གུ་ཤྲི་ཡེ་ཤེས། མཆོག་བཟད། གྲགས་དབང་སོགས་ཞམ་འབྲིང་བ་ཁ་ཤས་དང་བཅས་ཕེབས། དེ་ཀའི་དགོན་ཆེ་ཁག་རྣམས་ལ་ཕྱག་མཆོད་ཐུགས་སྨོན་རྒྱ་ཆེར་
མཛད་ནས་ཆི་ཕུ་སེ་ཏེ་སངས་རྒྱས་རབས་བདུན་གྱི་དགོན་པར་བཞུགས། དེར་སྒོ་མང་མཁན་རིན་པོ་ཆེའང་ཕེབས་བྱུང་བར་མཇལ་ཁ་དང་གསུང་གླེང་མང་དུ་གནང། སྒོ་མང་བླ་མའི་ཞབས་བརྟན་རྣམ་རྒྱལ་མའི་སྒོ་ནས་ཚེ་སྒྲུབ་
ཞིག་ཀྱང་ཞག་བདུན་ཕྲག་གཅིག་གི་རིང་ལ་གནང། དེ་ནས་སྐུ་མཚམས་དམ་པོར་བཅད་དེ་དམ་ཅན་ཆོས་རྒྱལ་ཕྱི་ནང་གསང་གསུམ་གྱི་ལྗགས་བསྙེན་བདུན་ཕྲག་གསུམ་གྱི་བར་མཛད། ཞབས་ཕྱི་མཆོག་བཟང། གྲགས་དབང་
སོགས་མངགས་པར་མཛད་ནས་སྐུ་འབུམ་རྒྱུད་པ་བྱང་འདྲེན་ཞིག་ལ་འདུས་པའི་བདག་མདུན་སོགས་ཀྱི་གར་ཐིག་དབྱངས་གསུམ་ཤིན་ཏུ་སྦྱང་བར་སློབ་ཏུ་བཅུག་ནས་ཡོས་ལོ་ཆོ་འཕྲུལ་ཟླ་བའི་ཚེས་གཅིག་ནས་བཟུང་

[041B]
དགོངས་པ་ཇི་ལྟ་བ་བཞིན་དཔལ་ལྡན་སྨད་རྒྱུད་གྲ་ཚང་གི་ཕྱག་སྲོལ་ལྟར་མཛད། མཆོག་བཟང་སོགས་དོན་གཉེར་ཅན་འགའ་ཞིག་གིས་ནན་ཏན་དུ་ཞུས་ངོར། གནས་ཁྱད་པར་ཅན་སོགས་ལ་དགོངས་ནས་དབང་ཆེན་
འདི་ཡང་བསྐྱར་དུ་གནང། དེར་ཀུན་མཁྱེན་ལྕང་སྐྱ་རིན་པོ་ཆེའི་བླ་བྲང་གི་གྲ་པ་ཁ་ཤས་ལ་བདེ་མཆོག་ལཱུ་ཨི་པའི་བསྐྱེད་རིམ། བླ་མའི་རྣལ་འབྱོར་དགའ་ལྡན་ལྷ་བརྒྱ་མའི་ཁྲིད། ལམ་རིམ་བློ་སྦྱོང་གི་ཁྲིད་སོགས་སྩལ་
རྒྱའི་ལྷ་བྲིས་པ་ཞིག་ལ་ཞལ་བཀོད་གནང་ནས་ཡུམ་ཆེན་མཁའ་འགྲོ་སྡེ་ལྔ། ཆོས་རྒྱལ་ཕྱི་ནང་གསང་གསུམ་སོགས་ལྷ་སྐུ་ཆག་ཚད་དང་ལྡན་པ་མང་པོ་བཞེངས། སྐབས་ཤིག་ལྕང་སྐྱ་རྡོ་རྗེ་འཆང་གི་སྐུ་གདུང་རིན་པོ་
ཆེ་སྙིང་པོར་བཞུགས་པའི་མཆོད་རྟེན་འཛམ་གླིང་རྒྱན་གཅིག་གི་ལྷ་ཁང་ཇིང་ཧའི་ཟེར་ཕེབས་ནས་སྐོར་ཚད་གཞལ་བར་བགྱིས་ཏེ་ཉི་མ་རྩེ་ཤར་ནས་གསོལ་དགུང་གི་དུས་མ་གཏོགས་སྲིབས་ལ་ཐུག་གི་བར་ཞབས་བསྐོར་
གནང་ནས། སྟོང་མཆོད་སོགས་མཆོད་སྤྲིན་བསམ་གྱིས་མི་ཁྱབ་པ་སྤྲོས་པར་མཛད། དོན་གཉེར་ཅན་འགའ་ཞིག་ལ་ནམ་མཁའ་སྒོ་འབྱེད་ཀྱི་དབང་ཡང་སྩལ། དེར་མཁས་པའི་དབང་པོ་རྩེ་ལྔའི་ཇ་སག་བླ་མ་བཟོད་

[042A]༄༅། །བ་ལྷུན་གྲུབ་རིན་པོ་ཆེ་ལ་འགྲེལ་པ་བཞི་སྦྲགས་ཀྱི་བཤད་ཁྲིད་ཤིན་ཏུ་རྒྱས་པ་ཟླ་བ་གཅིག་ཙམ་གྱི་རིང་ཉིན་རེ་ཆོས་ཐུན་གསུམ་རེའི་ཚུལ་གྱིས་གསན་བཞེས་བསྐྱངས། གཅུང་མི་ཕམ་བཤེས་
གཉེན་སྐུ་ཚེ་མ་ཟིན་པའི་དགེ་རྩར་རྒྱ་དངུལ་སྲང་ཞེ་བཅུ་ལས་བྱང་ཆུབ་མཆོད་རྟེན་ཞིག་བཞེངས་པར་མཛད། ཇིང་ཧའི་ཟེར་དངུལ་སྲད་བདུན་ཅུས་བསྒྲུབས་པའི་རྣམ་བུམ་ཆག་ཚད་དང་ལྡན་པ་ཁྱད་མཚར་ཞིག་འཇོག་པ་
གནང། ད་ནས་དབེན་གནས་བྱམས་པ་ཆོས་སྡིངས་སུ་ཕེབས་ནས་སྔར་མུས་བཞིན་སྐུ་མཚམས་ལ་བཞུགས། སྐབས་ཤིག་གསོལ་ཆས་ཆད་དེ་ཞོག་ཁ་རེ་ལ་འོ་མར་འཐུད་གསུམ་གྱིས་མ་གོས་པའི་ཇ་ཁུར་ཤེལ་
ཀ་རའི་ཕྱེ་མ་སྨན་ཐུན་གཅིག་ཙམ་བཏབ་སྟེ་གསོལ་ནས་ཉེ་གནས་གྲགས་དབང་ལ་ཁྱོད་ཀྱི་ཟས་སྐལ་ཡིན་ཞེས་ཀུ་རེའི་ཚུལ་གྱིས་གསུང་ནས་རྒུན་འབྲུམ་རྡོག་གཅིག་གནང་སྐད། དེ་ཁོ་ན་ལྟར་ཞག་གསུམ་ཙམ་བསྙུང་
བར་གནས་དགོས་པ་བྱུང་བ་དེར་བཀའ་ལས་ཁོ་བོ་ཅག་ནས་ཆོས་ཡོང་བའི་སྔ་ཤོས་འདི་ཟེར་ཀྱང་ཆོག་གསུང་བ་བཀའ་གདམས་གོང་འོག་རྣམས་ཀྱི་རྣམ་ཐར་ལྷུར་བཞེས་པའི་མཛད་ཚུལ་བསམ་གྱིས་མི་ཁྱབ་པ་ཡིན་ཞིང་
མཁས་པ་རྣམས་ཀྱིས་བསྔགས་པའི་མེ་ཏོག་འཐོར་པའི་འོས་སུ་འདུག་གོ་སྐབས་ཤིག་ཧ་ར་དལ་ནས་དགེ་བའི་བཤེས་གཉེན་རྒྱལ་མཚན་ངོ་གཡོག་ལ་དགའ་ལྡན་ཕྱག་རྒྱ་ཆེན་པོའི་ཁྲིད་ཤིན་ཏུ་རྒྱས་པ་ཞིག་གནང། ཡང་ནང་

[042B] སྐབས་ཤིག་ཐོ་ཡོན་ལྷ་རམས་པ་བསམ་གྲུབ་རིན་ཆེན་ནས་ཆོས་འབྲེལ་ཞུས། དགུང་ལོ་རེ་བཞི་པ་ཡོས་ལོ་ནུབ་གཅིག་མནལ་ལམ་དུ་ཧོ་ལོས་ཞེས་པའི་སའི་
ཆར་རི་དེའུ་ཞིག་ཡོད་པ་ཞིག་གི་མདུན་ངོས་སུ་སྨན་གྱི་འཁྲི་ཤིང་ཡིན་སྙམས་ཡལ་ག་དང་ལོ་མ་དང་མེ་ཏོག་དང་འབྲས་བུས་སྦ་བ་ཞིག་འཁྲུངས་པ་རྨིས་གསུང། དེ་ནས་མི་རིང་པར་རི་དེའུ་དེར་མཚན་ལམ་དང་མཐུན་པར་དང་
ལྡན་རྣམས་ལ་བསྐུལ་མ་མཛད་ནས་ཁང་པ་རྒྱབ་སྟེ་རྟེན་གཙོར་སྨན་བླ། གཡས་དང་གཡོན་དུ་འོད་དཔག་མེད། མེ་འཁྲུགས་པ། མཁན་ཆེན་ཞི་བ་འཚོ། ཁྲི་སྲོང་ལྡེའུ་བཙན་རྣམས་ཀྱི་སྐུ་ཁྲུ་ཚད་རེ་དང། གཞན་ཡང་སྨན་
བླའི་སྐུ་སྤར་ཁྲི་ཚོ་བཏབ་སྟེ་བཞུགས་སུ་གསོལ་བར་མཛད་ནས་ཉིན་དུ་མའི་བར་ལྷག་གནས་དང་སྨན་ཆོག་རྒྱས་པ་གནད་སྨིན་དུ་བསྐྱངས། ལོ་སྟར་སྨན་ཆོག་རྒྱས་པས་གཙོས་བསག་སྦྱང་གི་རིམ་པ་ཉིན་ཞག་དུ་མའི་བར་
བགྱིད་པའི་འདུས་ཚོགས་ཀྱི་རྒྱུན་བཙུགས་པ་ད་ལྟའི་བར་མཛད་སྲོལ་མ་ཉམས་པར་ཡོད། དགུན་ཁ་ཐུན་གྱི་གསེང་བར་ཞིག་ལ་རབ་འབྱམས་པ་ཡེ་ཤེས། རྡོར་རྒྱན། འཇམ་དབྱངས་སོགས་ལ་གསང་བ་འདུས་པའི་སྟ་
གོན་དང་བཅས་པ་མཚམས་སྦྱར་གྱི་བཤད་པ་མཐའ་ཡས་པས་བརྒྱན་ཏེ་བཀའ་དྲིན་དུ་སྩལ་ཞིང་ཐུན་དྲུག་གི་རྣལ་འབྱོར་དང་རྡོར་སེམས་བསྒོམ་བཟླས། དམ་ཚིག་རྡོར་བཟླས་རྣམས་ཀྱི་ཁྲིད་རྒྱས་པ་གནང་ནས་སྔར་

[043A]༄༅། །བཞིན་རིམ་གཉིས་ཀྱི་ཐུགས་དམ་ལ་གཞོལ་བས་དུས་འདའ་པར་གྱུར་ཏོ། །སྐབས་ཤིག་སངས་རྒྱས་སོ་ལྔའི་སྒོ་ནས་བསག་སྦྱང་བྱེད་ཚུལ་ལྗགས་རྩོམ་གནང་ནས་འདུས་ཚོགས་ཀྱི་རྒྱུན་ཀྱང་
འཛུགས་པ་གནང། དེ་དག་གི་སྐབས་སུ་རྡེའུ་བཅུད་ལེན་ཙམ་ལ་བརྟེན་ནས་གསོལ་ཚིགས་བཞེས་མི་དགོས་པ་འང་མང་དུ་བྱུང། མནང་ཞིག་བཀའ་ལས། མ་དང་ཕྱོགས་སྐྱོང་བ་བཅུ་དངོས་སུ་འོད་ནས་ཁོ་བོས་
གཏོར་མ་ཞིག་སྟེར་བས་དགྱེས་ནས་ལས་རྣམས་སྒྲུབ་པར་ཞལ་གྱིས་བཞེས་ཏེ་སོ་སོའི་གནས་སུ་སོང་བ་རྨིས་གཞན་ལ་ཡེ་མ་ལབས་གསུང་བ་འཇམ་དབྱངས་ཆོས་རྗེའི་བླ་མ་ཟན་ཡན་གྱི་མཆོད་རྟེན་དཀར་པོ་པ་
སངས་རྒྱས་སྐྱབས་ཞེས་པ་རྡོ་རྗེ་འཇིགས་བྱེད་ལོ་དྲུག་སྒྲུབ་པས་ཞལ་གཟིགས་ཤིང། གཏོར་མ་འབུལ་དུས་ཕྱོགས་སྐྱོང་བཅོ་ལྔ་དངོས་སུ་བྱོན་པ། སྟེང་གདོན་འགྲོ་འོང་དངོས་སུ་གཟིགས་པ་སོགས་ཡོན་ཏན་མཐའ་ཡས་
མངའ་བར་བསྔགས་པ་དང་མཚུངས་སོ། །མནལ་ལམ་ལ་བསྙད་བཏགས་པ་མ་གཏོགས་དེ་རྣམས་དངོས་སུ་བྱོན་ནས་འཕྲིན་ལས་ཚུལ་བཞིན་དུ་སྒྲུབ་པར་རིགས་ཏེ། དམ་ཚིག་དང་ལྡན་པའི་རྣལ་འབྱོར་པ་ལ་འདས་དང་
མ་འདས་པའི་ཆོས་སྲུང་རྣམས་ཀྱིས་ལུས་དང་གྲིབ་མ་ལྟ་བུ་འམ་ཙན་དན་དང་དེའི་དྲི་ལྟ་བུར་ཕྱི་བཞིན་དུ་འབྲང་བ་ཆོས་ཉིད་ཡིན་པས་སོ། །ནུབ་གཅིག་གི་ཚེ་སྒྲུབ་ལང་གི་ཉེ་འཁོར་དུ་མཚན་ཐོག་ཐག་ཌཱ་མ་རུའི་སྒྲ་སྐད་ཅིག་ཀྱང་

[043B] བཀའ་སྡོད་དམ་ཅན་ཆོས་རྒྱལ་གྱི་གཏོར་འབུལ་ལྗགས་བསྔོ་མཛད་སྐབས་ས་གཞི་དི་རི་རི་
འགུལ་བ་སྔ་ཕྱི་རིམ་པར་ལན་གསུམ་ཙམ་བྱུང་བ་ཉེ་གནས་རྣམས་ཀྱིས་རྒྱུ་མཚན་ཞུས་ཚེ། ངོས་ཀྱིས་གཏོར་མ་བསྔོས་པ་ལེན་མཁན་ནི་འགའ་རེ་ཡོད་ཚོད་དུ་འདུག་གསུང། ཐུབ་དབང་རྡོ་རྗེ་འཆང་ཡོངས་འཛིན་པཎྚི་ཏ་
ཆེན་པོ་ཛྙཱ་ན་དཧྭ་ཛའི་ཞལ་ནས། ཁོ་བོའི་རྨི་ལམ་དུ། བུད་མེད་ཞིག་ན་རེ། ཁྱེད་མ་བཞུགས་ན་ངལ་གཏོར་མ་སུས་སྟེར་ཟེར། འུ་རང་གི་གཏོར་བསྔོ་བྱས་པ་རྣམས་ལེན་མཁན་ཡོད་པའི་ཚོད་འདུག་གསུང་བ་བདག་ཉིད་ཆེན་པོ་
ཚུལ་ཁྲིམས་རྣམ་པར་དག་པ་རྣམས་ཀྱི་ཁྱད་ཆོས་སོ། །རྣམ་པ་གཅིག་ཏུ་ན་རྗེ་བླ་མ་བཙོང་ཁ་པས་གཤིན་རྗེ་ཆོས་རྒྱལ་གྱི་དབྱངས་བཞི་མཛད་པའི་ནུབ་མོ་ཐུགས་དམ་པ་འགའ་ཞིག་གི་རྨི་ལམ་དུ་གཤིན་རྗེ་ཆོས་ཀྱི་རྒྱལ་
བོ་བྱོན་ནས་ཁོ་རང་གིས་དབྱངས་འཐེན་པས་ས་དང་རི་བོ་ཐམས་ཅད་བེ་རེ་རེ་འོང་བ་དང་ཚུལ་མཚུངས་སོ། །ཐ་མལ་ཚུལ་བཟུང་བློ་ཡུལ་མ་རིག་པའི། །ཐ་མལ་འཛིན་རྣམས་ཞལ་གཟིགས་ངོ་མཚར་ཟེར། །ཐ་མལ་མ་ཡིན་
སྐང་ཀྱང་སེམས་ཕུགས་སུ། །ཐ་མལ་ཁོ་ནར་འཛིན་རྣམས་སྙིང་རྗེའི་གནས། སྐབས་ཤིག་ཞབས་དྲུང་ཨེར་ཏེ་མ་ཐུ་མཁན་པོ་བསྟན་རྒྱན། རྔོ་རམས་པ་ངག་དབང། དགེ་སློང་མཁས་མཆོག་སོགས་ལ་ནམ་མཁའ་སྒོ་

[044A]༄༅། །འབྱེད་ཀྱི་དབང། བླ་མ་མཆོད་པའི་ཁྲིད། ལམ་གྱི་གཙོ་བོ་རྣམ་གསུམ་གྱི་ཁྲིད། བརྒྱད་སྟོང་པའི་བཤད་ལུང། རྟ་མགྲིན་གསང་སྒྲུབ་ཀྱི་རྗེས་གནང་སོགས་ཆོས་བཀའ་ཅི་རིགས་ཐུན་མཚམས་རྣམས་ལ་
རིམ་པར་སྩལ། དགུང་ལོ་རེ་བདུན་ཐོག་སྐུ་ཞབས་པཎྜྀ་ཏ་རིན་པོ་ཆེས་བཞེངས་པར་མཛད་པའི་བསྐལ་བཟང་སངས་རྒྱས་སྟོང་གི་སྐུ་མདུན་དུ་གསེར་ཟངས་ལས་བསྒྲུབས་པའི་པདྨ་འདབ་མ་སྟོང་དང་ལྡན་པ་ཁྱད་མཚར་ཞིག་
ཕུལ་ནས་བསྟན་པ་དང་སེམས་ཅན་གྱི་དོན་དུ་ཐུགས་སྨོན་རྣམ་པར་དག་པས་མཚམས་སྦྱོར་བར་མཛད་དོ། །བློ་སྦྱོང་སྦྱོར་བའི་ཆོས་དྲུག་ལག་ཏུ་ལེན་ཚུལ་ཀླགས་པས་དོན་འགྲུབ་བློ་སྦྱོང་གི་བསྔོ་བ་དང་བཅས་པ་མཛད་ནས་
ཉེ་གནས་འོད་ཟེར་སོགས་ལ་བློ་སྦྱོང་དོན་བདུན་མའི་ཁྲིད་གནང་ཞིང། དེའི་འདོན་ཆ་སོགས་གསར་བསྒྲིགས་མཛད་དེ་ཇོ་བོ་དཔལ་ལྡན་ཨ་ཏི་ཤ་དགའ་ལྡན་ཆོས་ཀྱི་མདུན་སར་གཤེགས་པའི་དུས་བཟང་དང་བསྟུན་ནས་དབྱུག་
པ་ཟླ་བའི་མར་ངོའི་ཚེས་བཅོ་བརྒྱད་ནས་མགོ་བརྩམས་ཏེ་བློ་སྦྱོང་གི་འདུས་ཚོགས་ཀྱི་རྒྱུན་འཛུགས་པ་གནང། དབང་ཕྱོགས་རབ་ཡངས་ནོར་འཛིན་བློ་གྲོས་མར། །ཁྲིམས་གཙང་ལྷ་ཆུ་ཡན་ལག་བརྒྱད་ལྡན་འཁྱིལ། །
བསྟན་འཛིན་རིན་ཆེན་དང་པོའི་ཕྲེང་བ་སྤེལ། །རྒྱལ་བསྟན་ལྷུན་པོ་ལྷམ་མེར་མཛེས་པར་མཛད། །དྲི་མེད་བསྟན་པའི་དཔལ་ལ་མངོན་ཤར་ཞིང། །བཀའ་གདམས་གསར་རྙིང་སྐྱ་རེང་དམར་སེར་གྱིས། །ཉེར་དྲངས་ཐུབ་

[044B] །སྙིགས་མའི་རྒུད་མུན་མཐའ་དག་ཕྱོགས་མཐར་བསྐྲད། །སྣང་བ་གདོང་འདྲེད་སྡིག་གྲོགས་དབང་སོང་བ། །དེང་དུས་སྤང་བླང་གོ་ལོག་སྤྱོད་རྣམས་ཀྱི། །བློ་མུན་སེལ་བའི་ལེགས་བཤད་
སྒྲོན་མེ་མཆོག་སྤོར་བར་མཛད་པས་བླང་དོར་བློ་གྲོས་རྒྱས། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་
བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བྱེད་ནོར་བུའི་ཐེམ་སྐས་ཞེས་བྱ་བ་ལས་མདོ་སྔགས་ཡོངས་རྫོགས་ཀྱི་ལམ་ལ་གཞན་དྲིང་མི་འཇོག་པའི་སྤོབས་པ་བརྙེས་ནས་དབེན་པའི་གནས་
སུ་སྒྲུབ་པ་ལ་རྩེ་གཅིག་ཏུ་གཞོལ་བའི་སྒོ་ནས་ཐོག་མར་རང་རྒྱུད་སྨིན་པར་བྱས་ཚུལ་བསྟན་པ་དང། གྲུབ་འབྲས་ཀྱིས་བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པའི་སྐབས་ཀྱི་རབ་ཏུ་བྱེད་པ་སྟེ་དྲུག་པའོ།། །།
དེའང་མཁས་ཤིང་གྲུབ་པའི་དབང་ཕྱུག་བླ་མ་རིན་པོ་ཆེ་འདི་ནི་འདི་སྙམ་དུ་དགོངས་པར་ངེས་ཏེ། ཇི་སྐད་དུ་ལུང་རྣམ་འབྱེད་ལས། ཀུན་དགའ་ར་བ་གཙུག་ལག་ཁང། །མལ་སྟན་འཚོ་བ་ནར་མ་དང། ཞེས་སོགས་རྫས་ལས་
བྱུང་བའི་བསོད་ནམས་ཀྱི་གཞིའི་གཙོ་བོ་དགེ་འདུན་གྱི་སྡེ་འདུ་བ་དང། དེའི་གནས་གཞི་གཙུག་ལག་ཁང་བཞེངས་པ་དང། མལ་སྟན་དང་འཚོ་བ་ནར་མར་སྟོབ་པ་རྣམས་ཡིན་པར་གསུངས་ཤིང་གནས་མལ་གྱི་གཞི་དང་གསོ་
[045A]༄༅། །སྦྱོང་གི་གཞི་ལས་ཀྱང་གཙུག་ལག་ཁང་རྩིགས་ཅིང་རི་མོར་བྲི་བ་དང། སྤོང་ཁང་བསྒྲུབ་ཚུལ་དང། དགེ་འདུན་བསྡུས་ནས་བསྟན་པའི་བྱ་བ་བྱེད་ཚུལ་རྒྱས་པར་གསུངས་པ་བཞིན། སྔོན་རྒྱ་གར་
འཕགས་པའི་ཡུལ་དུ་གྲུབ་ཆེན་ཀམ་བྷ་ལ་ཞེས་བྱ་བས་གྲུབ་པ་མཆོག་བརྙེས་ནས་བསྟན་པ་ལ་གང་ཕན་གཟིགས་པ་ན་དགེ་འདུན་གྱི་སྡེ་འཛུགས་པ་ལས་ལྷག་པ་མེད་པར་གཟིགས་ནས་རྒྱལ་པོར་བསམ་བཞིན་དུ་
སྐྱེ་བ་བཞེས་ཏེ་བི་ཀཱ་མ་ལ་ཤཱི་ལའི་གཙུག་ལག་ཁང་བཞེངས་པ་དང། ཇོ་བོ་ཆེན་པོས་ཀྱང་རང་གི་བླ་མ་རྣམས་ཀྱིས་གཙུག་ལག་ཁང་མང་དུ་བཞེངས་ཏེ་བསྟན་པ་ལ་བྱ་བ་མཛད་པའི་རྣམ་ཐར་གྱི་རྗེས་སུ་འབྲངས་ནས་
རྒྱ་གར་དུ་དཔལ་ནཱ་ལེནྡྲ་ལ་སོགས་པའི་གཙུག་ལག་ཁང་དུ་མའི་ཞལ་འཛིན་མཛད་དེ་དགེ་འདུན་འབུམ་ཕྲག་མང་པོ་བསྐྱངས། བལ་པོའི་ཡུལ་དུའང་ཐང་བཧི་ཧ་རའི་གཙུག་ལག་ཁང་བཞེངས་ཏེ་དགེ་འདུན་གྱི་སྡེ་དང་
མཆོད་རྒྱུན་བཙུགས། བོད་དུ་བྱོན་ནས་ཀྱང་འདུས་བྱས་ཀྱི་དགེ་རྩ་ལ་དགེ་འདུན་གྱི་གནས་གཞི་བཞེངས་པ་ལས་ལྷག་པོ་མེད་པས་གནས་གཞི་གྱིས་ཤིག་ཅེས་ནན་གྱིས་གདམས་པས་འབྲོམ་སྟོན་པ་རྒྱལ་བའི་འབྱུང་
གནས་དང། ཁུ་རྡོག་ལ་སོགས་པ་བཀའ་གདམས་ཀྱི་བཤེས་གཉེན་མང་པོས་རང་རང་གི་གནས་གཞི་གསར་དུ་བརྩིགས་ཏེ་དགེ་འདུན་མང་དུ་བསྡུས་ནས་བཀའ་གདམས་ལྷ་ཆོས་བདུན་ལྡན་གྱི་རིང་ལུགས་དྲི་མ་མེད་པ་

[045B] ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་རྒྱལ་བ་བློ་བཟང་གྲགས་པའི་དཔལ་ཞེས་སྙན་པའི་བ་དན་སྲིད་པ་གསུམ་ན་རྣམ་པར་གཡོ་བ་དེས་ཀྱང་འབྲོག་རི་བོ་ཆེ་དགའ་ལྡན་རྣམ་པར་
རྒྱལ་པའི་གླིང་བཏབ་ནས་བཤད་སྒྲུབ་རྣམ་པར་དག་པའི་དགེ་འདུན་གྱི་སྡེ་འཛུགས་པར་མཛད་པས། དཔལ་མཉམ་མེད་རི་བོ་དགེ་ལྡན་པ་ཞེས་ལྷ་མི་ཀུན་གྱི་ཕན་བདེའི་སྨན་ཡོན་གཅིག་པུར་གྱུར་པའི་བསྟན་པ་འདི་
ཉིད་བྱུང། རྗེ་བླ་མ་ཙོང་ཁ་པ་ཆེན་པོའི་ཐུགས་སྲས་ནམ་མཁའི་སྐར་ཚོགས་ལྟ་བུས་ཀྱང་གདན་ས་ཆེན་པོ་གསུམ་ལ་སོགས་པ་རང་རང་གི་དགོན་གནས་གསར་དུ་བསྐྲུན་པས་ཞྭ་སེར་བསྟན་པའི་གདུགས་དཀར་པོ་གཅིག་
གིས་འཛམ་གླིང་ཡངས་པའི་ཁྱོན་འདི་ཡོངས་སུ་ཁྱབ་སྟེ་ལུས་ཅན་ཀུན་གྱི་ཉོན་མོངས་པའི་ཚ་གདུངས་སེལ་བར་མཛད་པས་ན་གཙུག་ལག་ཁང་བཞེངས་པ་དང་དགེ་འདུན་གྱི་སྡེ་སྤེལ་བ་ནི་ཕན་ཡོན་དེ་ལྟ་བུ་དང་ལྡན་པ་ཡིན་ལ་
དེ་ཡང་རྒྱལ་བའི་སྲས་པོ་ཞི་བ་ལྷས། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང། །བཅས་ཏེ་ཡུན་རིང་གནས་གྱུར་ཅིག་ཅེས་གསུངས་པ་ལྟར་འགྲོ་བ་རྣམས་
ལ་མངོན་མཐོ་དང་ངེས་ལེགས་ཀྱི་ཕན་བདེ་གང་འབྱུང་བ་ཐམས་ཅད་སངས་རྒྱས་ཀྱི་བསྟན་པ་ཁོ་ན་ལ་རག་ལུས་པ་དང། དེ་ཉིད་མི་ཉམས་ཤིང་ཡུན་རིང་དུ་གནས་པ་ཡང་དགེ་འདུན་གྱི་སྡེ་ཁོ་ན་ལ་རག་ལུས་པར་གསུངས་

[046A]༄༅། །པས་ན། གཞི་འདུལ་བའི་བཅས་མཚམས་རྣམ་པར་དག་པ་ལ་གནས་ནས་མདོ་སྔགས་ཀྱི་ལམ་ཡོངས་སུ་རྫོགས་པ་ལ་སློབ་པའི་དགེ་འདུན་གྱི་སྡེ་ཞིག་འཛུགས་དགོས་པ་དང་དེ་ལྟར་དུས་ལ་བབ་པར་
དགོངས་ནས་འདི་སྐོར་་པཎྜི་ཏ་སྐུ་ཞབས་རིན་པོ་ཆེར་ཞུས་པར་ཐུགས་བཞེད་ལྟར་འགྲུབ་པའི་བཀའ་བཟང་པོ་ཡང་སྩལ། དེ་ནས་དོན་གཉེར་ཅན་རྣམས་ལ་ལམ་རིམ་ཆེན་མོ། ཐོག་མའི་བློ་སྦྱོང། མངོན་པ་ཀུན་བཏུས་
རྒྱུད་བླ་མ། བསླབ་བཏུས། འགྲེལ་པ་བུདྡྷ་པཱ་ལི་ཏ། བློ་སྦྱོང་ཉི་ཟེར་རྣམས་ཀྱི་མཛུབ་ཁྲིད་དཔྱིས་ཕྱིན་པ་ཞིག་གནང། སྔོན་བྱོན་མཁས་པ་ཕལ་ཆེས་མ་འབྱེད་པའི། །ཟབ་ཅིང་ཕྲ་ལ་གོ་དཀའ་སྲ་བའི་གཞུ། །ཚེས་རབ་རྣམ་དཔྱོད་
རྩལ་གྱིས་འགུགས་བྱེད་པ། །ཟླ་མེད་ཕོན་སྐྱེན་སྲེད་མེད་བུ་གཞན་གང། དེ་ནས་བསྟན་པའི་རྩ་བ་སོ་ཐར་གྱི་བཅས་མཚམས་རྣམས་གཅེས་སྤྲས་སུ་མཛད་པ་ལ། མ་གནང་བ་དང་མ་དག་གཞིར། ཞེས་ཁང་པ་དང་ཁང་ཆེན་
བརྩིགས་པ་ལ་ཡུལ་གྱི་རྒྱལ་པོ་ལ་སོགས་པས་མ་གནང་བ་སོགས་སྤོང་བའི་ཕྱིར། པེས་ཟེ་དཔོན་བློན་བཅས་ལ་ཁ་བཏགས་རྣམ་ལྡན་མ་དང་རྟ་རེ་ཕུལ། དེ་རྣམས་ནས་ཀྱང་བླ་མ་རིན་པོ་ཆེ་ས་ཆ་གང་དུ་གཙུག་ལག་ཁང་
བཞེངས་ནའང་ཐུགས་བཞེད་ལྟར་རུང་ཞུས་སྣང། དེའི་སྟོན་ཀ་རྗེ་འདི་པ་གདན་ས་ཆེན་པོ་དགེ་འཕེལ་གླིང་དུ་ཞབས་ཐང་དུ་ཕེབས་་སྐུ་ཞབས་པཎྜི་ཏ་རིན་པོ་ཆེར་མཇལ་ཁ་ཞུས་གསུང་གླེང་མཛད་དེ། ཕྱིར་ཕེབས་ལམ་

[046B] དེར་ཞབས་ཀྱིས་བཅག་སྟེ་ས་གཞི་བརྟགས་པས་ནེ་མེ་ཁུའི་ཆུ་བཟང་བ་ས་དཔྱད་ལེགས་ཤིང་རྟེན་འབྲེལ་ཀྱང་སྒོ་སྣ་ཚོགས་ནས་འགྲིགས་པས་དེར་གཙུག་ལག་ཁང་བཞེངས་
པར་ཐག་བཅད། དེ་ནས་གཞི་དེར་བཀྲ་ཤིས་གསོ་སྦྱོང་དང། ས་ཆོག་རྣམས་ཕྱག་ལེན་ལྟར་མཛད། དེ་ནས་ལྟོ་འཕྱེའི་ཐིག་དང་རྡོ་བཏེག་པའི་མཐའ་ལས་བྱུང་བའི་རུང་ཁད་བྱིན་རླབས་བགྱིས་ནས་དགྲམ་གཞི་གཏིང་བའི་དབུ་
བཙུགས་པ་ན་ས་རྡོ་གཡམ་པ་སོགས་ཀྱང་ཉེ་འདབས་ནས་གཏེར་ལྟ་བུར་ཐོན་པ་བྱུང་ཞིང། ནང་སོ་ཆོས་དར་གྱིས་དབུས་དད་སྟོབས་དང་ལྡན་པའི་སློབ་མ་མཐའ་དག་ནས་སོ་སོའི་བསག་སྦྱང་བྱེད་ཚུལ་གྱི་མཆོག་ཏུ་ཤེས་ནས་སླ་
ཆོས་དང་ཁྲལ་ཆེས་སུ་མ་སོང་བར་ལས་ཀྱི་ཁུར་ལེན་ཡང་དག་པ་བྱས་སྣང། དེ་སྐབས་བླ་མ་གྲུབ་པའི་དབང་ཕྱུག་འདི་སྔར་མུས་བཞིན་བྱམས་པ་ཆོས་སྡིངས་ན་སྐུ་མཚམས་ལ་བཞུགས་བཞིན་པར་བློ་ལྡན་རྣམས་ལ་བཀའ་
ཆོས་ཅི་རིགས་སྩལ། སྤྲེ་ལོ་དཔྱིད་དུས་ཨར་ལས་འཛུགས་ནས་རྒྱའི་རྡོ་བཟོ་ཤིང་བཟོ་པ་རྣམས་སོག་སྐད་མི་ཤེས་པས་ཕན་ཚུན་བརྡ་སྤྲོད་དཀའ་ཙམ་བྱུང་བར། དེ་འཕྲལ་ཐུ་མེད་ནས་ཡོང་ཟེར་བའི་བུ་ཆུད་རྒྱ་སྐད་ལ་
སྦྱངས་པ་ཞིག་གློ་བུར་དུ་བྱུང་ནས་ཤིན་ཏུ་ཕན་པ་བྱུང་ཞིང་ས་རྡོ་ཆུ་ལེན་པ་སོགས་ལ་འཕྲུལ་བསྒྱུར་བྱེད་པ་འདྲ་བ་ཞིག་དབྱར་རངས་པོར་ལས་བྱས་བྱས་ནས་ལས་འཕྲོ་ཚར་བ་དང་གར་སོང་ཆ་མེད་དུ་བྱུང་བས་རི་ཁྲོད་

[047A]༄༅། །ཀྱི་གྲ་དམངས་ཀྵེ་ཏྲ་པཱ་ལའི་སྤྲུལ་པར་ཐག་བཅད་དོ། །འདི་ནི་རྗེ་བཙུན་པ་སེ་ར་ཚོགས་ཆེན་འདུ་ཁང་ལྟག་གི་བྲག་ལ་ཆོས་རྒྱལ་ཡབ་ཡུམ་གྱི་སྐྱ་བྲིས་བརྒྱབ་ནས་རྡོ་བརྐོ་མཁན་མ་རྙེད་པར་གཙང་པ་
ཡིན་ཟེར་བའི་མི་ཞིག་བྱུང་ནས་རྡོ་སྐུ་བརྐོས་གྲུབ་བསྟུན་གསོལ་རས་གནང་དགོངས་པ་ན་གར་སོང་ངེས་མེད་བྱུང་བ་དང་ཆོས་མཚུངས་སོ། །བླ་མ་རིན་པོ་ཆེ་ནས་སྐབས་ཤིག་ཕྱག་གཡོག་ཡར་འཕེལ་ལ་བཀའ་ཕེབས་ཏེ་
འགྲེལ་པ་བུདྡྷ་པཱ་ལི་ཏ་འབྲིར་བཅུག་མཛད། གཙུག་ལག་ཁང་རྟེན་དང་བརྟེན་པར་བཅས་པའི་གནས་ཚུལ་དཀར་ཆག་གཤམ་དུ་གསལ་བ་ལས་ཤེས་པར་བྱའོ། །དེ་སྐབས་ནས་བཟུང་ཇི་སྲིད་མྱ་ངན་ལས་མ་འདས་ཀྱི་བར་
སྒྲུབ་གནས་སུ་གཏན་བཞུགས་མཛད། བློ་བཟང་མདུན་ས་ཚེ་འཕེལ་གངས་རིའི་སྤོར། །བློ་ཆེན་དཔའ་བོ་གདོང་ལྔའི་བདག་པོ་གང། །བློ་ལྡན་སེང་ཕྲུག་མང་པོས་བསྐོར་ལུགས་འདིས། །བློ་ངན་བདུད་སྡེའི་ལག་ལྡན་
འགམ་པར་དོགས། ལོ་འདིར་རྡོ་རྗེ་འཆང་པཎྜི་ཏ་སྐུ་ཞབས་རིན་པོ་ཆེ་ནས་སྒྲུབ་གནས་གསར་བཞེངས་ཀྱི་རྟེན་གཙོར་ཡིད་བཞིན་འཁོར་ལོའི་སྐུ་ཐང་ཆེ་བ་གཅིག་དཔལ་ལྡན་ཨ་ཏི་ཤའི་རྣམ་ཐར་ཐད་ཀ་གཅིག་བཅས་
གནང་བྱུང་བར་བཀའ་ལས། སྐུ་ཞབས་རིན་པོ་ཆེས་ཕྲན་ལ་གཟིགས་པ་བླ་ན་མེད་པས་འདི་ལྟར་མཛད་པ་ཐུགས་རྗེ་ཆེ་ཞིང་རྟེན་འབྲེལ་ཤིན་ཏུ་བཟང་བ་བཅས་དབེན་གནས་འདིའི་མིང་ཡང་ཚེ་འཕེལ་རི་ཁྲོད་དུ་བཏགས་དགོས་

[047B] དེའང་རྡོ་རྗེ་འཆང་སྐུ་ཞབས་རིན་པོ་ཆེས་རྗེ་འདི་པ་སྔར་བོད་གངས་ཅན་ནས་སློབ་གཉེར་མཐར་ཕྱིན་པ་མཛད་དེ་གདན་ས་དགེ་འཕེལ་གླིང་
རང་དུ་ཞབས་བཟུང་བཀོད་པའི་དུས་དེ་ཉིད་ནས་བཟུང་དབེན་པའི་རི་སུལ་དུ་མཉམ་བཞག་གི་ཐུགས་དམ་འཕེལ་བཞིན་པར་བཞུགས་པའི་སྐབས་ཀུན་ཏུ་གསོལ་ཆས་ན་བཟའ་སོགས་མཁོ་དགུའི་མཐུན་རྐྱེན་རྣམས་བླ་
བྲང་རང་ནས་གནང་ཞིང་བདག་རྐྱེན་ཚད་མེད་པས་བསྐྱངས། སྐབས་དེར་ཁྲོན་པ་རབ་གནས་ཞིག་ཀྱང་མཛད། དད་པའི་ནོར་གྱིས་ཕྱུག་པའི་ནང་སོ་ཆོས་དར་ནས་ཚེ་ལྷ་གསུམ་གྱི་སྐུ་བརྙན་ཞིག་ཕུལ་བྱུང་བས་ཐུགས་དགྱེས་པའི་
རྣམ་པ་མཛད། གཙུག་ལག་ཁང་ལ་རབ་གནས་མདོར་བསྡུས་ཤིག་ཀྱང་གནང། བཀའ་འགྱུར་པ་ཆོས་རྗེ་སོགས་ཆོག་རོགས་པ་ཁ་ཤས་བཅས་ནག་པོ་སྐོར་གསུམ་གྱི་བསྐང་བཤགས་འཕྲིན་བཅོལ་ཞག་གསུམ་
གྱི་བར་མཛད་དེ་ཆོས་སྐྱོང་བའི་བསྲུང་མ་རྣམས་ལ་སྒྲུབ་པའི་གནས་མཆོག་ཚེ་འཕེལ་རི་ཁྲོད་རྟེན་བརྟེན་པར་བཅས་པ་གཉེར་དུ་གཏད་ཅིང་གཏང་རག་གི་མཆོད་གཏོར་རྒྱས་པར་ཕུལ་ཐོག་བླ་མ་རིན་པོ་ཆེ་ནས་འདུ་
ཁང་གི་བཞུགས་ཁྲི་ཆེན་མོར་ཕེབས་ནས་ནང་མཆོད་བྱིན་བརླབས་ཤིག་ཀྱང་མཛད་དེ། གཉུག་མར་གནས་པའི་དགེ་འདུན་རྣམས་ཚོགས་པ་དང་ཕྱོགས་ནས་འདུས་པའི་དད་ལྡན་སྦྱིན་བདག་རྣམས་ལ་གསུང་མཆིད་

[048A]༄༅། །གནང་བ་ནི་འདི་ལྟར། འོ་སངས་རྒྱས་བསྟན་པའི་སྙིང་པོ་མཐར་ཐུག་པ་རྒྱལ་བ་གཉིས་པའི་མདོ་སྔགས་ཡོངས་རྫོགས་ཀྱི་བསྟན་པ་དར་པའི་གདན་ས་ཆེན་པོ་དགེ་འཕེལ་གླིང་འདི་ནི་གང་གི་ཐད་ནས་
ཀྱང་བཤད་སྒྲུབ་གོང་འཕེལ་དུ་ཡོད་པ་དང། རྒད་པོས་ཀྱང་རྒས་རྒས་སུ་བློ་སེམས་བདེ་མོར་ཁ་ཏོན་དགེ་སྦྱོར་ལ་འབད་པའི་ཁུངས་སུ་བྱས་པ་ཐམས་ཅད་སྐུ་ཞབས་རིན་པོ་ཆེ་ཉིད་ཀྱི་ཐུགས་བསྐྱེད་སྨོན་ལམ་དང་བཀའ་
དྲིན་ལ་བརྟེན་པ་ཤ་སྟག་ཡིན། དབེན་གནས་རི་ཁྲོད་འྡིའང་གྲ་ས་ཆེན་པོ་སེ་འབྲས་དགེ་གསུམ་གྱི་ཉེ་འཁོར་རྣམས་སུ་དགེ་འཕེལ། སྐེ་ཚང་ཤར་ནུབ་སོགས་མཐའ་ཡས་པ་ཞིག་གཙོ་བོ་ལ་འཁོར་གྱི་ཚུལ་དུ་གནས་པ་
ཐམས་ཅད་གདན་ས་ཆེན་པོ་གསུམ་ཉིད་ལ་བརྟེན་པ་དང་འགྲིགས་ལམ་ཀུན་སྤྱོད་རྣམས་དེ་དང་དེ་དག་གི་རྗེས་སུ་འབྲངས་པ་ལྟར་འདིར་གནས་པའི་དགེ་འདུན་བཙུན་པ་རྣམས་ཀྱིས་ཀྱང་གདན་ས་ཆེན་པོ་དགེ་འཕེལ་གླིང་
རང་གི་བཅའ་ཡིག་ཆེན་མོ་ནས་ཇི་ལྟར་གསུངས་པ་ལྟར་ལག་ཏུ་ལེན་པ་ཁོ་ན་ཡིན། ལྷག་པར་དབེན་གནས་རི་ཁྲོད་འདིའི་ཐུན་མོང་མ་ཡིན་པའི་བཅའ་ཡིག་ལྗགས་རྩོམ་ཞིག་སྐུ་ཞབས་རིན་པོ་ཆེར་ཞབས་བསྐུལ་ཞུ་རྒྱུ་ཡིན་བས་
དེས་ཆོག་མོད། སྐབས་འདིར་སེར་སྐྱ་ཐུན་མོང་དུ་ཁྲིམས་སུ་བཅའ་བ་ནི། དོན་མེད་ཀྱི་སྐྱེ་བོའི་རྒྱུ་འགྲུལ་མང་པོ་བྱེད་མི་ཆོག་པ་དང། ཤ་ཐར་མིག་མང་རྩེབ། ལོང་གཏམ་སྨྲ་བ་སོགས་འདུ་འཛིར་གཡེང་བ་དང། ཐོས་བསམ་

[048B] རྒྱང་གྲག་གཅིག་གི་མཚམས་ལས་གྲོང་ཁྱིམ་ཉེར་མི་རུང། ཁྱད་པར་མཚན་མི་མཐུན་པ་དག་ཆེ་ཕྲ་སུས་ཀྱང་
ཞག་ཏུ་སྡོད་མི་ཆོག་ཅེས་སོགས་བཀའ་སློབ་མང་པོ་དང་བཅས་པ་རྒྱ་ཆེར་བསྒྲགས་པར་མཛད་དེ། འདི་དག་ལ་བླ་མ་ཡི་དམ་ཆོས་སྲུང་ཡེ་ཤེས་ཀྱི་སྤྱན་ལྡན་རྣམས་ཀྱིས་དཔང་པོ་མཛོད་གསུངས་ནས་ནང་མཆོད་མྱང་
དུ་བཅུག་སྟེ་དམ་ལ་བཏགས་པར་མཛད་པ་དེ་ཀུན་གྱིས་གོ་འཚལ་ལགས། བྐའ་དྲིན་གསུམ་ལྡན་བྱང་ཆུབ་རྡོ་རྗེ་ཉིད། །བྐའ་སྡོད་དཔལ་མགོན་སྲུང་མ་དཔང་བཙུགས་ནས། །བཀའ་ལུང་རྡོ་རྗེའི་ཐ་ཚིག་གནང་ཚུལ་
སོམས། །བྐའ་ལས་འགོངས་ན་སྙིང་ཁྲག་འདྲེན་པར་ངེས། དགུན་ཁ་དོན་གཉེར་ཅན་རྣམས་ལ་གཅོད་དབང་ནམ་མཁའ་སྒོ་འབྱེད་ལན་གསུམ་ཙམ་དང། གདན་ས་དགེ་འཕེལ་གླིང་ནས་དཀའ་རམས་དགེ་བའི་བཤེས་
གཉེན་རྣམས་ཆེད་དམིགས་ཀྱིས་ཡོང་བ་ལ་འདོད་ཆོས་མང་དུ་གནང། སྦྱིན་བདག་ཨ་དྱ་ནས་ཁུར་ལེན་བྱས་ཏེ་ཚེ་འཕེལ་རི་ཁྲོད་དུ་ཉིན་སྟར་གྱི་སྔ་ཇ་རེའི་རྒྱུན་འཛུགས་པ་བསྔགས་འོས་སུ་གྱུར། རི་ཁྲོད་པའི་དགེ་འདུན་པ་
རྣམས་ལ་ལམ་རིམ་དང་བློ་སྦྱོང་གི་ཁྲིད། འཇམ་ནག་ཆོས་རྒྱལ་ཕྱི་ནང་གསང་གསུམ། རྣམ་རྒྱལ་མ་རྣམས་ཀྱི་རྗེས་གནང་སོགས་བཀའ་ཆོས་མང་དུ་གནང། བྱ་ལོ་དཔྱིད་དུས་པས་ཟེ་ནོ་ཡོན་ནས་གསོལ་བ་བཏབ་པའི་

[049A]༄༅། །ངོར་བླ་མེད་རྡོ་རྗེ་སེམས་དཔའི་རྗེས་གནང། སྨན་བླའི་འཕོ་བ་སོགས་ཟབ་ཆོས་མང་དུ་གནང། དེ་ནས་སྐུ་མཚམས་གྲོལ་ཏེ་གདན་ས་ཆེན་པོ་དགེ་འཕེལ་གླིང་དུ་ཞབས་ཐང་དུ་ཕེབས། པཎྜི་ཏ་སྐུ་
ཞབས་རིན་པོ་ཆེར་མཇལ་ཁ་ཞུས། དེར་ཞག་ཞེ་བཅུའི་རིང་བཞུགས་ནས། ཆོས་རྗེ་གསོལ་དཔོན་ཉི་འོད། རབ་འབྱམས་པ་རྡོ་རྗེ་རྒྱལ་མཚན། ཐོན་གུ་ཤྲི། དཀའ་བཅུ་གཏེར་ཆེན་སོགས་ཅི་རིགས་ལ་དྲང་ངེས་རྣམ་འབྱེད་
འཇུག་པ་རང་འགྲེལ། ཕར་ཕྱིན། ལམ་རིམ། བླ་མ་མཆོད་པའི་ཁྲིད། ཐོག་མའི་བློ་སྦྱོང་སོགས་མཛུབ་ཁྲིད་ཀྱི་ཚུལ་དུ་གནང། གཞན་ཡང་དཀའ་རམས་པ་དུ་མ་ལ་དབུ་མའི་ཐལ་བཟློག་དང། གཅོད་དབང་ནམ་མཁའ་སྒོ་འབྱེད་
སོགས་མང་དུ་སྩལ་ནས་སྒྲུབ་གནས་རི་ཁྲོད་དུ་ཕེབས། སྔར་མུས་བཞིན་སྐུ་མཚམས་ལ་བཞུགས་ནས་ཡར་འཕེལ་སོགས་ལ་འགྲེལ་པ་བཞི་སྦྲགས་གནང་བའི་དབུ་ཚུགས། སློབ་མ་དགེ་སློང་ཆོས་འཛིན་ལྔ་པའི་ལམ་དུ་
སོང་བར་དཔལ་རྡོ་རྗེ་འཇིགས་བྱེད་ཀྱི་སྒོ་ནས་དཀྱིལ་འཁོར་སྒྲུབ་མཆོད་དང་འབྲེལ་བའི་ལྷོ་སྒོ་ཞག་ཉི་ཤུའི་རིང་གནང་ནས་ཚེ་འདས་དེ་ཉིད་ཐར་ལམ་ལ་བཀོད་པར་མཛད། ཟླ་བ་བདུན་པའི་སྨོན་ལམ་ཆེན་མོ་ཞག་བཅུ་ཙམ་གྱི་རིང་
ཚོགས་པའི་རྒྱུན་འཛུགས་གནང། རིགས་གསུམ་སྤྱི་སྒྲུབ་ཀྱི་ཆོ་ག་ལྗགས་རྩོམ་གནང་ནས་ཟླ་བ་དེ་ཁའི་ཉེར་ལྔར་འདུས་ཚོགས་ཀྱི་ཞལ་འདོན་དུ་འཛུགས་པ་གནང། ཟླ་བ་བརྒྱད་པར་སློབ་མ་འགའ་ཞིག་གིས་ཆེ་གེ་ལ་བརྟེན་

[049B]
བཅོམ་ལྡན་འདས་དཔལ་རྡོ་རྗེ་འཇིགས་བྱེད་དཔའ་བོ་གཅིག་པའི་དབང་སྟ་གོན་དང་བཅས་པ་གནང་ནས་དམ་ཚིག་དང་སྡོམ་པ་སོར་ཆུད་པའི་ཐབས་མཁས་ཀྱི་མཛད་པ་རྨད་དུ་བྱུང་བ་ཞིག་བསྟན་པས་སྐལ་ལྡན་གྱི་གདུལ་བྱ་
རྣམས་འདི་ཕྱི་ཀུན་ཏུ་འཆོངས་པ་དང། སངས་རྒྱས་ཀྱི་བསྟན་པ་ལ་བྱ་བ་འགྲེན་ཟླ་མེད་པ་ཞིག་མཛད། སློབ་མ་རྣམས་བླ་མ་རིན་པོ་ཆེ་ལ་རེ་ལྟོས་འཆའ་བའི་ཚུལ་གྱིས་བཀའ་བཞིན་དུ་བྱས་ནས་དགའ་དད་སྤྲོ་གསུམ་ཕན་ཚུན་འགྲན་
པ་བཞིན་དུ་གྱུར་ཅིང་ཕྱིས་དམ་སྡོམ་ལ་གཅེས་སྤྲས་བྱས་པས་ཐུགས་དགྱེས་པ་ཁོ་ན་ལ་ཞུགས་པར་གྱུར་ཏོ། །དཀར་མིན་དུག་ཆེན་ཟོས་པའི་ཡིད་ལྡན་རྣམས་ལ་ཐབས་མཁས་ཐུགས་རྗེས་མ་བཟོད་པར། །རྣམ་བཞིའི་དག་བྱེད་
གནམ་ལྕགས་ཟིལ་པས་འདུ་བཤིག་སློང་གསོད་གཅིག་ཆར་བགྱིས་ནས་ཀྱང། །སྨིན་བྱེད་འཆི་མེད་བཅུད་ཀྱིས་གསོས་ཚེ་འཚོ་བྱེད་གཞོན་ནུ་ཀུན་གསལ་དོགས་སུ་བྲོས། །ཉི་མའི་བུ་ཡི་ཟས་སྐལ་འཕྲོག་འདིས་ཅི་བྱེད་ཁྱོད་ལ་དེ་
ཡིས་ངན་བྱས་སམ། དགུན་ཁ་དོན་གཉེར་ཅན་རྣམས་ལ་གཅོད་དབང་ནམ་མཁའ་སྒོ་འབྱེད་ལན་གསུམ་ཙམ་གནང། རི་ཁྲོད་པའི་གྲ་པ་རྣམས་ལ་ལམ་རིམ་བློ་སྦྱོང་གི་ཁྲིད་སོགས་བཀའ་ཆོས་དུ་མ་སྩལ། ཁྱི་ལོ་ཚེ་འཕྲུལ་

[050A]༄༅། །ཟླ་བའི་ཚེས་བཅྭོ་ལྔ་ལ་དགེ་སློང་བརྩོན་འགྲུས་སོགས་གྲ་པ་ལྔ་དྲུག་ཙམ་ལ་བྱང་ཆུབ་ལྟུང་བཤགས་དང་ཕྱག་བྱེད་ཚུལ་རྒྱས་པར་ཁྲིད་པར་མཛད་དེ་སོ་སོར་ཕྱག་འབུམ་རེའི་བསག་སྦྱང་བྱེད་དུ་བཅུག་ནས་
དེ་རྣམས་ནས་ཀྱང་བླ་མ་རིན་པོ་ཆེའི་བཀའ་བཞིན་དུ་བསྒྲུབས། དེ་ནས་ཐར་རྒྱན་སོགས་ཀྱིས་གསོལ་བ་བཏབས་པའི་ངོར་དཔལ་གསང་བ་འདུས་པའི་དབང་ཆེན་སྟ་གོན་དང་བཅས་པ། གསང་བདེ་འཇིགས་གསུམ་གྱི་རྒྱུད་ཀྱི་ལུང་
བཅས་བཀའ་དྲིན་དུ་སྩལ། སྐུ་ཞབས་རིན་པོ་ཆེའི་ཕྱག་མཛོད་པ་བློ་བཟང་ཚུལ་ཁྲིམས་ཅན་ལ་འཕོ་བའི་ཉམས་ཁྲིད་གནང། ཟླ་བ་དྲུག་པར་གནས་བརྟན་འདུལ་བ་འཛིན་པ་བཀའ་འགྱུར་པ་ཆོས་རྗེ་སོགས་དགེ་སློང་རྣམས་ལ་བཀའ་
གནང་སྟེ་དབྱར་གནས་ཚུགས་ནས་འདུལ་བའི་ཀུན་སྤྱོད་ཕྲ་ཞིང་ཕྲ་བ་རྣམས་སྟོན་པའི་བཅས་མཚམས་ལས་མི་འདའ་བ་གཞིར་བཟུང། ཞལ་འདོན་དུ་དཔལ་གསང་བ་འདུས་པའི་སྒྲུབ་ཐབས་བདག་བསྐྱེད་རྒྱས་པ་སོགས་ཐམས་
ཅད་དཔལ་ལྡན་སྨད་རྒྱུད་གྲྭ་ཚང་གི་ཕྱག་བཞེས་རྨ་མེད་པ་ཇི་ལྟ་བ་བཞིན་གནང་བ་ད་ལྟའི་བར་ཚེ་འཕེལ་བྱང་ཆུབ་གླིང་གི་དགེ་འདུན་པ་རྣམས་ནས་བླ་མ་རིན་པོ་ཆེའི་ཕྱག་སྲོལ་མི་ཉམས་པར་བསྐྱངས་པ་འདི་བཞིན་ཡིན་ལགས་
དེར་དབྱར་གནས་པ་རྣམས་ལ་ལྕང་སྐྱ་སྐུ་གོང་མའི་གསུང་འབུམ་ཡོངས་རྫོགས་ཀྱི་ལུང་དང། སྡོམ་གསུམ་བསླབ་བྱ་སོགས་མང་དུ་གསུངས། དབྱར་གནས་དང་དགག་དབྱེ་བཅས་ཀྱི་སྦྱིན་བདག་གི་མཐིལ་དད་ལྡན་ནང་སོ་

[050B] ཐར་རྒྱན་སོགས་ལ་རྟེན་འབྲེལ་བསྟོད་པའི་ཊཱིཀྐ་མཛུབ་ཁྲིད་ཀྱི་ཚུལ་དུ་གནང། ཉེ་གནས་དགེ་ཚུལ་བསམ་འཕེལ་ལ་འཕགས་པ་ཐོགས་མེད་ཀྱི་བཞེད་ཚུལ་བཞིན་རྟེན་གྱི་སྤྱན་སྔར་བྱང་སྡོམ་
ལེན་པའི་ཆོ་ག་བཟང་སྤྱོད་མ་ཞེས་བྱ་བའི་ལེགས་བཤད་ལྗགས་རྩོམ་གནང་ནས་རི་བོ་རྩེ་ལྔའི་གནས་མཇལ་ལ་བཏང་བ་མཛད། དེ་སྐབས་རི་ཁྲོད་པ་རྣམས་ལ་དཀྱིལ་འཁོར་གྱི་ཐིག་ཚད། མདོ་ཀུན་ལས་བཏུས་པ། བསླབ་
བཏུས། ས་སྡེ་ལྔ་སོགས་ཀྱི་མཛུབ་ཁྲིད་གནང། དགུན་ཁ་དགེ་འཕེལ་གླིང་ནས་གྲ་པ་ཁ་ཤས་ཀྱིས་ཞུས་དོར་འདོད་ཆོས་རྣམས་སྩལ། ཕག་ལོ་རི་ཁྲོད་པའི་གྲ་པ་རྣམས་ལ་འཇིགས་བྱེད་དཔའ་བོ་གཅིག་པའི་དབང། མགོན་པོ་
དཀར་ནག་གཉིས་ཀྱི་རྗེས་གནང། ཐུན་དྲུག་གི་རྣལ་འབྱོར། ཤེས་རབ་སྙིང་པོ། འཇིགས་བྱེད་དཔའ་བོ་གཅིག་པའི་བསྐྱེད་རིམ་རྣམས་ཀྱི་ཁྲིད་ཤིན་ཏུ་རྒྱས་པ་སྩལ། ས་ག་ཟླ་བའི་ནང་སྐུ་ཁམས་བསྙེལ་ཚུལ་བསྟན་པར། ཐོན་གུ་
ཤྲི་མཁྱེན་རབ་གཉིས་ལ་བཅོམ་ལྡན་འདས་དཔལ་ཆེན་རྡོ་རྗེ་འཇིགས་བྱེད་དཔའ་བོ་གཅིག་པ་དང་གསང་བདག་འཁོར་ལོ་ཆེན་པོ་གཉིས་ཀྱི་བསྙེན་པ་བྱེད་དགོས་ཀྱི་ཞལ་ཏ་གནང་བ་བཀའ་བཞིན་དུ་བསྒྲུབས་པས་བསྙུན་ཚུལ་
འཕྲལ་དུ་དྭངས་ནས་ཆུ་འཛིན་གྱི་རུམ་ལས་གྲོལ་པའི་ཉིན་བྱེད་བཞིན་དུ་གྱུར་ཏོ། །པེས་ཟེ་ནོ་ཡོན་ནས་ཉིད་ཀྱི་ཨུ་སྒེར་ཐོག་ཏུ་གདན་དྲངས་ཞུས་བྱུང་བ་བཞིན་ཕེབས། པེས་ཟེ་ནོ་ཡོན་ནས་ཞུས་ངོར་ཚེ་དབང་ཞིག་ཀྱང་སྩལ། བྱིན་
[051A]༄༅། །བརླབས་གཏེར་ཆེན་བླ་མ་དམ་པའི་དྲུང། །དད་གུས་དཔལ་ལྡན་མི་རྗེ་ནཱ་ཐའི་མཚན། །ཚེ་དང་ཡེ་ཤེས་མཆོག་སྩོལ་ཨ་ཡུ་ཥེའི། །ཚེ་དབང་འཆི་མེད་བདུད་རྩི་ཐོབ་འདི་རྨད། རི་ཁྲོད་པའི་གྲ་པ་དགེ་འདུན་རྣམས་ལ་
སྡོམ་པ་ཉི་ཤུ་པ་སོགས་བཤད་བཀའ་དུ་མ་སྩལ། ཟླ་བ་དྲུག་པར་སྔར་སྲོལ་ལྟར་དབྱར་སྔ་མ་ཁས་བླངས་པར་ཐོན་གུ་ཤྲི་ལ་གནས་བརྟན་པ་བགྱི་པའི་ཞལ་ཏ་གནང། ཐོན་གུ་ཤྲིས་ཞུས་ངོར་དཔལ་གསང་བ་འདུས་པའི་བསྐྱེད་རིམ་
གསང་ཆེན་མྱུར་ལམ་གྱི་སྟེང་ནས་དང། ལམ་རིམ་བདེ་ལམ་དམར་ཁྲིད་ཀྱི་སྟེང་ནས་ཁྲིད་བཀའ་ཤིན་ཏུ་རྒྱས་པ་ཞིག་གནང། དབྱར་གནས་པ་རྣམས་ཀྱིས་ཀྱང་དྲང་ངེས་རྣམ་འབྱེད་སོགས་མང་དུ་ཞུས། དགག་དབྱེ་ཐོན་རྗེས་ཨ་
པས་ཧ་ཐོན་ནས་ཞུས་ངོར་རི་ཁྲོད་པ་རྣམས་དང་ལྷན་རྒྱས་པར་སྟོན་ཆོས་ཀྱི་ཚུལ་དུ་ལམ་རིམ་བདེ་ལམ་གྱི་ཁྲིད་གནང་ནས་མཇུག་ཏུ་སེམས་བསྐྱེད་མཆོད་པ་བཅས་གནང། དགུན་ཁ་རི་ཁྲོད་ཀྱི་གྲ་པ་རྣམས་ལ་གསང་སྔགས་ཚུལ་
ཁྲིམས་ལེའུ་རྣམ་བཤད། བསླབ་བྱ་གནམ་རྩེ་ང་ལྡིང་མ། འདུལ་བ་འོད་ལྡན་སྙིང་པོ་སོགས་བཀའ་ཆོས་མཐའ་ཀླས་པ་གནང། དཔལ་ཕྱག་ན་རྡོ་རྗེའི་བསྟོད་པ་རྨད་དུ་བྱུང་བའི་ལེགས་བཤད་ཅིག་ཀྱང་ལྗགས་རྩོམ་གནང། བྱི་ལོ་
དཔྱིད་དུས་ཧལ་ཧ་ནས་ཨུས་ཛིང་གུང་གི་ཐོ་ཡོན་ཏཱ་བླ་མས་ཞུས་ངོར། ནཱ་རོ་ཆོས་དྲུག་གི་ཁྲིད་སོགས་སྩལ། དཀའ་བཅུ་གཏེར་ཆེན་སོགས་ལ་གསང་བ་འདུས་པའི་དབང་ཆེན་སྩལ། དེ་སྐབས་བཅོམ་ལྡན་འདས་རིགས་གསུམ་

[051B] སྟོན་ཀ་གདན་ས་ཆེན་པོ་དགེ་འཕེལ་གླིང་དུ་ཞབས་ཐང་དུ་ཕེབས། སྐུ་ཞབས་རིན་པོ་ཆེར་མཇལ་
ཕྱག་མཛད་དེ་འཁོར་ལོ་ཆེན་པོའི་ལྗགས་བསྙེན་ལོ་ངོ་གསུམ་ཙམ་མཛད་རྒྱུའི་གནང་བ་ཞུས་པར་མཛད་དེ་རི་ཁྲོད་རང་ལ་ཕེབས་ནས་ཧོར་ཟླ་བཅུ་པའི་ལྔ་མཆོད་ཆེན་མོའི་དུས་བཟང་ནས་བསྙེན་ཆེན་གྱི་མགོ་བརྩམས་ཏེ་དཔལ་
གསང་བདག་ཕྱག་ན་རྡོ་རྗེ་འཁོར་ལོ་ཆེན་པོའི་རིམ་གཉིས་ཀྱི་ཐུགས་དམ་ལ་བཞུགས་སོ། །དགུང་ལོ་དོན་བཞི་པ་གླང་ལོའི་ཧོར་ཟླ་དང་པོའི་ཚེས་བཟང་པོར། ་པཎྜི་ཏ་སྐུ་ཞབས་རིན་པོ་ཆེར་རིན་ཆེན་གཉིས་པའི་མཎྜལ་ཁ་
བཏགས། སྒྲུབ་གནས་ཚེ་འཕེལ་བྱང་ཆུབ་གླིང་ལེ་ལག་བཅས་ཕུལ། དགེ་འཕེལ་གླིང་གི་མཚན་ཉིད་གྲ་ཚང་གི་གྲ་པ་བརྒྱ་ཕྲག་ལྷག་ཙམ་ལ་རྒྱན་འཇུག་གཉིས་ཀྱི་ལུང། ཡང་གྲ་པ་ཁ་ཤས་ལ་འཇམ་དཔལ་ནག་པོའི་རྗེས་གནང་སོགས་
སྩལ། ཟླ་བ་གསུམ་པར་ཕྲན་ནས་ཞུས་ངོར། བྱང་ཆུབ་ལམ་སྒྲོན་གྱི་ལུང་སོགས་གནང། ལྔ་པར་་སྐུ་ཞབས་རྡོ་རྗེ་འཆང་པཎྜི་ཏ་རིན་པོ་ཆེ་ཞབས་ཕྱི་ཉུང་བསྡུས་བཅས་ཕེབས་ནས་གསུང་གླེང་མཐའ་ཡས་པ་གནང། དེར་ལྷ་
བཙུན་གུ་ཤྲི་ངག་དབང་བཟོད་པར་རི་ཁྲོད་འདི་གའི་ཏཱ་བླ་མ་དང། ཡེ་ཤེས་འོད་ཟེར་ལ་དགེ་བསྐོས་ཀྱི་བསྒོ་བཞག་གཞང་ཞིང་སྒྲུབ་གནས་ལ་ཚེ་འཕེལ་བྱང་ཆུབ་གླིང་གི་མཚན་དང་བཅའ་ཡིག་གསར་རྩོམ་གནང་བྱུང། བསྐལ་བཟང་

[052A]༄༅། །སངས་རྒྱས་སྟོང་གི་སྐུ་ཐང་བཞེངས་བཞེད་པའི་ཐུགས་དགོངས་ལྟར་གྲ་པ་དགེ་སློང་ཚངས་དབྱངས་འབྲུག་སྒྲ་སོགས་ཐུན་མོང་ནས་སྦྱིན་བདག་བྱས་ཏེ། ཕྱག་མཛོད་བློ་ཚུལ་པས་དེ་ཁུར་ཡང་དག་པ་བགྱིས་
ནས་མཚོ་བདུན་རྒྱའི་ལྷ་བཟོ་བས་འབྲིར་བཅུག་སྣང། སྟོན་དུས་རི་ཁྲོད་པའི་གྲ་པ་རྣམས་ལ་ལམ་རིམ་བདེ་ལམ་སྟོན་ཆོས་སུ་གནང། དགུན་ཁ་རི་ཁྲོད་ཏཱ་བླ་མ། ཕྲན་སོགས་གྲ་པ་རྣམས་ལ་ཇོ་བོའི་ལུགས་ཀྱི་སྒྲོལ་མའི་རྗེས་
གནང་སྩལ། ཉེ་གནས་ཡེ་ཤེས་ཡར་འཕེལ། ཕྲན། བསམ་འཕེལ་རྣམས་ལ་འཇུག་པ་རང་འགྲེལ། མཆོད་རྟེན་བརྒྱད་ཀྱི་ཐིག་ཚད་སོགས་མཛུབ་ཁྲིད་ཀྱི་ཚུལ་དུ་གནང། སྐབས་འདིར་རྣམ་འདྲེན་སྟོང་གི་སྐུ་བརྙན་རིན་པོ་
ཆེ་གདན་དྲངས་ཞུས་པར་སེར་སྤྲེང་གི་བསུ་བ་དང་བཅས་ཏེ་སྲི་ཞུ་དཔག་ཏུ་མེད་པ་མཛད་ནས་ཞག་བདུན་ཕྲག་གཅིག་གི་རིང་ཉིན་རེ་བཞིན་བརྒྱ་མཆོད་ཕུལ་བ་སོགས་བསག་སྦྱང་རྒྱ་ཆེན་པོ་གནང། སྐབས་འདིར་ཐུ་ས་ལག་ཆི་ཐུ་ཤི་
ཐུ་ནོ་ཡོན་སྐུ་ཚེ་མ་ཟིན་པར་གདན་དྲངས་ནན་གྱིས་ཞུས་པས་ཁོང་གི་ཨུ་སྒེར་དུ་ཕེབས་ནས་དཔལ་རྡོ་རྗེ་འཇིགས་བྱེད་ཀྱི་སྒོ་ནས་ལྷོ་སྒོ་གནད་སྨིན་གནང་བས་མཐོ་རིས་དང་ཐར་བའི་ལམ་ལ་བཀོད་པར་མཛད་དོ། །ཕྲན་ལ་ཞལ་ཏ་
གནང་ནས་རྗེ་རང་ཉིད་ཀྱི་རྩ་བའི་བླ་མ་རྡོ་རྗེ་འཛིན་པ་ཤཱི་ལའི་མཚན་ཅན་གྱི་འདྲ་སྐུ་ཞིག་སྨན་འདམ་ལས་སྒྲུབ་ཏུ་བཅུག་ནས་བཀའ་ལས། དགེ་སློང་ལགས། ཁོ་བོ་ཅག་ལ་དུས་གསུམ་སངས་རྒྱས་ཐམས་ཅད་ཀྱི་སྐུ་གཟུགས་བཞེངས་

[052B] ངེད་ཀྱི་བླ་མ་རིན་པོ་ཆེ་དེ་ཉིད་ཀྱི་གསང་བ་གསུམ་གྱི་ཡོན་ཏན་བསམ་གྱིས་མི་ཁྱབ་པ་ཞིག་རེད་གསུང་སྟེ་མཁས་པ་མགུ་བའི་རྣམ་ཐར་རོ། །སྐབས་འདིར་སངས་རྒྱས་སྟེང་གི་ཕྱག་མཆོད་
བསྐལ་བཟང་རྒྱན་གྱི་ནོར་བུའི་ཕྲེང་བ་ལྗགས་རྩོམ་གནང་བའི་ལུང་ཡང་རི་ཁྲོད་ཏཱ་བླ་མ། རབ་འབྱམས་པ་འཇམ་དབྱངས་དྲི་མེད་སོགས་གྲ་པ་རྣམས་ལ་བཀའ་དྲིན་བསྐྱངས། དགུན་ལོ་བདུན་ཅུ་དོན་ལྔ་པ་སྟག་ལོ་ཆོ་འཕྲུལ་ཟླ་བའི་
ཚེས་བཅོ་ལྔ་ལ་ཁ་བསྐང་བའི་ཡིད་ཀྱི་སྦྱིན་སྲེག་མཛད། བསྙེན་ཆེན་དུས་ཐུན་དངོས་གཞི་གཅིག་ལ། གློ་བུར་དུ་ཆེམ་ཆེམ་གྱི་སྒྲ་ཆེན་པོ་ཞིག་གྲག་པར་ཅི་ཡིན་ལྟས་པས། མདུན་ཐད་ཀྱི་ནམ་མཁའི་གནས་སུ་དཔལ་ཕྱག་ན་རྡོ་རྗེ་
ཞལ་གཅིག་ཕྱག་གཉིས་པ་གཡས་པས་གསེར་གྱི་རྡོ་རྗེ་བསྣམས་པའི་སྐུ་མཚོན་གང་ཙམ་པ་གསལ་ཞིང་དྭངས་པ་ཞིག་དངོས་སུ་བྱོན་ནས་རང་ལྷར་བསྒོམས་པའི་སྙིང་གར་ཐིམ་བྱུང་གསུང་བ་སོགས་ཡོད་དེ་གཟིགས་
སྣང་ཁྱད་པར་ཅན་མང་དུ་སྣང་ངོ། །དེ་ལྟར་སྔ་ཕྱིར་གཟིགས་སྣང་མང་དུ་བྱུང་བ་དེ་ནི་ཀུན་མཁྱེན་འཇམ་དབྱངས་བཞད་པའི་རྡོ་རྗེ་རྗེ་བླ་མའི་གསང་བའི་རྣམ་ཐར་ཞལ་འདོན་མཛད་ཚེ་དེ་ལས་གསུངས་པའི་སངས་རྒྱས་བྱང་
སེམས་པཎ་གྲུབ་རྣམས་ཀྱི་སྐུ་མདོག་ཕྱག་མཚན་གསལ་བར་གཟིགས་པ་དང་མཚུངས་པས་ཆོས་ཀྱི་རྗེས་སུ་འབྲང་བའི་བླ་མ་སངས་རྒྱས་སུ་མཐོང་བའི་དད་གུས་ཅན་གྱི་སློབ་མ་རྣམས་ཚུལ་འདི་ཡིད་ཡུལ་དུ་བྱས་ནས་

[053A]༄༅། །དུས་རྣམ་ཀུན་ཏུ་ཡང་དང་ཡང་དུ་རྗེས་སུ་དྲན་ནས་གསོལ་བ་འདེབས་པར་རིགས་སོ། །འོན་ཀྱང་བློའི་མཐུ་ཆུང་བའི་དམན་པ་ཕལ་ཆེར་ངོ་མཚར་ཡ་མཚན་དུ་འཛིན་མོད་མཁྱེན་རབ་ཀྱི་རྩལ་དང་ཤེས་བྱའི་
གནས་ལ་མཁྱེན་རྒྱ་ཡངས་པའི་མཁས་པ་རྣམས་དེ་ཙམ་རྨད་དུ་བྱུང་བར་མི་བརྩི་བས་ཇི་སྐད་དུ། ཀུན་མཁྱེན་ཕྱག་ན་པདྨོ་འཇམ་དབྱངས་དགའ་བའི་བཤེས་གཉེན་གྱིས། རྣམ་འདྲེན་སྲས་བཅས་གྲངས་མེད་ཚོགས་རྣམས་
དང། །ལྷན་ཅིག་གསང་གསུམ་བཀོད་པས་དུས་འདའ་ན། །འཕགས་མཆོག་པཎ་གྲུབ་འགའ་ཟུང་གཟིགས་ཞེས་པའི། །བསྟོད་བསྔགས་མགོན་འདིའི་ཆེ་བའི་འོས་སུ་མིན། །རིགས་ཀུན་ཁྱབ་བདག་དབང་པོར་མངོན་གྲུབ་པའི།།
དཀྱིལ་འཁོར་རྒྱ་མཚོའི་སྤྲོ་བསྡུར་མངའ་འབྱོར་ན། །ལྷག་པའི་ལྷ་སོགས་བྱིན་གྱིས་བརླབས་སོ་ཞེས། །བསྔགས་བརྗོད་དར་དིར་སྒྲོག་ལ་རེ་བ་བསྐྱུངས། ཞེས་གསུངས་པ་ལྟར་རོ། །དེ་ལྟར་ལོ་ངོ་གསུམ་གྱི་རིང་ལ་ཐུགས་དམ་
ཞལ་འདོན་དགྱུས་ལྟར་གྱི་སྟེང་དུ་ལྗགས་བཟླས་ལ་འཁོར་ལོ་ཆེན་པོའི་རྩ་སྔགས་དང་དམིགས་བརྩེ་མ་འབུམ་ཚོ་རེ་གསུང། དེ་སྐབས་ནས་རྒྱལ་བ་ཀུན་གཟིགས་ཀྱི་སྨོན་ལམ་ཇི་བཞིན་མ་ཞལ་འདོན་མཛད་པའི་དབུ་ཚུགས་
དགེ་བཤེས་ངག་དབང་ཤེས་རབ། ཕྲན། དགེ་སློང་སྟོབས་ལྡན་སོགས་ལ་དགའ་ལྡན་ལྷ་བརྒྱ་མའི་ཁྲིད་རྒྱས་པར་གནང། གྲ་པ་འགའ་ཞིག་ལ་གཅོད་དབང་ནམ་མཁའ་སྒོ་འབྱེད་སྔ་ཕྱི་རིམ་པར་ལན་གཉིས་ཙམ་དང་

[053B] ཏཱ་བླ་མ་ཆོས་རྗེ་ཞབས་དྲུང་བློ་བཟང་ཨེ་ཝཾ། གསོལ་དཔོན་སྡོམ་བརྩོན་ཡེ་ཤེས་ཉི་འོད། ཕྲན། དགེ་བསྐོས་ཆོས་དར་སོགས་གྲ་བ་སུམ་ཅུ་སྐོར་ལ་དཔལ་ཆེན་
ཕྱག་ན་རྡོ་རྗེ་འཁོར་ལོ་ཆེན་པོའི་དབང་སྟ་གོན་དང་བཅས་པ་གནང་ཞིང། གཞན་ཡང་ཐུན་དྲུག་གི་རྣལ་འབྱོར་གྱི་ཁྲིད་སོགས་རྡོ་རྗེ་འཆང་གི་དགོངས་པ་ཇི་ལྟ་བ་བཞིན་སྩལ་བས་གདུལ་བྱ་རྣམས་སྐལ་བ་དང་ལྡན་པར་མཛད་དོ།།
དབང་ཡོན་དབུལ་བ་རྣམས་སྤྱི་འཇོག་གནང་ནས་དཀྱིལ་ཆོག་དངོས་གྲུབ་ཐམས་ཅད་འབྱུང་བའི་ཟུར་འདེབས་བུམ་འཇུག་གཉིས་ཀྱི་ཆོ་ག་ལྗགས་རྩོམ་གནང་བ་་སྐྱབས་མགོན་སྐུ་ཞབས་རིན་པོ་ཆེའི་ཞབས་བརྟན་ལ་
རི་ཁྲོད་འདིར་ཟླ་བ་བྱུང་ངོ་ཅོག་གི་ཚེས་གཅིག་ལ་ཚོགས་འདོན་དུ་མཛད་པའི་སྲོལ་འཛུགས་པ་གནང། འདི་སྐབས་ཞོགས་ཀ་གཅིག་བླ་མ་གྲུབ་པའི་དབང་ཕྱུག་ནས་ཤིན་ཏུ་དགྱེས་པའི་ཉམས་ཞིག་མཛད་ཀྱིན་འདུག་པ་ལ་
དངོས་དང་ཉམས་སྣང་གང་ཡིན་པ་མི་གསལ་བར་བཀའ་ལས། མདང་ཁོ་བོ་ཅག་ནས་རྗེ་བདག་ཉིད་ཆེན་པོ་དང་མཇལ་བྱུང། སྐུ་གཞོན་ནུའི་རྣམ་པ་ཅན་ཞིག་འདུག་སྟེ། ཞལ་ཀྱི་དཀྱིལ་འཁོར་དྭངས་ཤིང་ལྟ་བས་ཆོག་མི་ཤེས་
པ་ཞིག་སྣང་གསུང། ཡང་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ་གཟི་བརྗིད་ཤིན་ཏུ་ཆེ་བ་ཞིག་ཞབས་འདུ་ཁང་གི་དབུ་རྩེ་དང་སྤྱི་ཁང་ཐོག་ཏུ་གཡས་བསྐུམ་གཡོན་བརྐྱང་བའི་ཚུལ་གྱིས་བཞུགས་ནས་ཞལ་ཚུར་

[054A]༄༅། །གཟིགས་པ་ཞིག་འདུག་པ་རྨིས་གསུང། དེ་ལ་དཔགས་ན་སྒྲུབ་གནས་རང་གི་སྲུང་མའི་གཙོ་བོ་དཔལ་མཧཱ་ཀཱ་ལས་ཉིན་མཚན་དུས་དྲུག་ཏུ་བསྟན་པའི་བྱ་ར་མཛད་ཅིང་འཕྲིན་ལས་ཚུལ་བཞིན་
བསྒྲུབས་པའི་རྟགས་མཚན་ཡིན་པར་མངོན་ནོ། །དབྱར་དུས་ཨུ་ཙུ་མུ་ཆིན་ནས་དད་སྟོབས་དང་ལྡན་པ་གུ་ཤྲི་བསྟན་དར་ངོ་གཡོག་བཅས་ཆེད་དམིགས་ཀྱིས་ལན་གཉིས་ཞུ་བ་བྱུང་བས་གདན་ས་ཆེན་པོ་དགེ་འཕེལ་
གླིང་ནས་བཀའ་འགྱུར་པ་ཆོས་རྗེ་སོགས་གྲ་པ་སུམ་བརྒྱ་སྐོར་ལ་གསང་བ་འདུས་པའི་དབང་ཆེན་སྟ་གོན་དང་བཅས་པ་སྩལ་ཞིང་སྔར་སྲོལ་ལྟར་ཞི་རྒྱས་ཀྱི་སྦྱིན་སྲེག་ཀྱང་མཛད། དེ་སྐབས་བཀའ་ལས། ཁོ་བོ་སྔར་འཁོར་
ལོ་ཆེན་པོའི་དབང་ལྕང་སྐྱ་ཐམས་ཅད་མཁྱེན་པའི་དྲུང་ནས་ཞུ་དུས། ་རྡོ་རྗེ་འཆང་ཉིད་ནས་ཤིས་བརྗོད་གསུང་བའི་སྐབས། ཚངས་དང་ལྷ་དབང་བསྲུང་མའི་བྱིན་རླབས་ཀྱིས། ཞེས་གསུང་རྒྱུར་ཚངས་དང་དབང་པོ་
འཇིག་རྟེན་སྐྱོང་བ་སོགས། ཕན་མཛད་ལྷ་ཡི་བཀྲ་ཤིས་ཞེས་ཚིག་བསྒྱུར་ནས་གསུངས་པ་ཐོས་ལ་ཁོ་བོས་ཀྱང་ཤིས་བརྗོད་ཀྱི་ཚིག་དེ་དག་བཀའ་ལས་འབྱུང་བ་ཞིག་ཡིན་མོད་ཀྱི། འོན་ཀྱང་མཁས་གྲུབ་ཐམས་ཅད་
མཁྱེན་པ་ལྕང་སྐྱ་ལཱ་ལྀ་ཏ་བཛྲའི་གསུང་ཡིན་པས་བདག་གིས་དབང་བསྐུར་བྱས་ཚེ་ཤིས་བརྗོད་ཀྱི་ཚིགས་བཅད་དེ་གསུང་ཇི་ལྟ་བ་བཞིན་བགྱིས་པའི་ནུབ་མོ་རྨི་ལམ་དུ་ལྕང་སྐྱ་རྡོ་རྗེ་འཆང་བཞུགས་འདུག་པར་ཕྱག་དབང་

[054B] ཞལ་དགྱེས་པའི་རྣམ་པས་བཀའ་ལས། ཁྱེད་ཀྱིས་ཤིས་བརྗོད་ཀྱི་ཚིག་དེ་བཞིན་བྱས་པ་ཤིན་ཏུ་ལེགས་ཏེ། སླར་ཡང། ཆེ་བའི་ཆེ་མཆོག་སྟོན་པ་བླ་ན་མེད། །ཆོས་ཀྱི་ཉི་མ་རྒྱལ་བའི་བྱིན་རླབས་ཀྱིས། །བདུད་
དང་བགེགས་རིགས་གནོད་པའི་དགྲ་ཞི་ནས། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག་ཆོས་ཉིད་བདེན་པའི་ཆོས་མཆོག་བླ་ན་མེད། །དམ་ཆོས་བདུད་རྩི་བསྟན་པའི་བྱིན་རླབས་ཀྱིས། །ཉོན་མོངས་སྡུག་
བསྔལ་གདུང་བའི་དགྲ་ཞི་ནས། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག་དགེ་འདུན་ཚོགས་ཀྱི་ཞིང་མཆོག་བླ་ན་མེད། །རྒྱལ་སྲས་ཕན་མཛད་བདེན་པའི་བྱིན་རླབས་ཀྱིས། །ཆོས་ལོག་སྡིག་གྲོགས་ངན་པའི་
དགྲ་ཞི་ནས། །རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག་མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག་ཡན་ལག་དྲུག་ཅུ་གསུང་གི་བཀྲ་ཤིས་ཤོག་ཚེས་ཀུན་མཁྱེན་པའི་ཐུགས་ཀྱི་བཀྲ་ཤིས་ཤོག་རྒྱལ་བའི་སྐུ་
གསུང་ཐུགས་ཀྱི་བཀྲ་ཤིས་ཤོག་ཚངས་དང་དབང་པོ་འཇིག་རྟེན་སྐྱོང་བ་སོགས། །ཕན་མཛད་ལྷ་ཡི་བཀྲ་ཤིས་གནས་གྱུར་ཏེ། །བདེ་ལེགས་བསམ་པ་ཡིད་བཞིན་འགྲུབ་པ་དང། །ཚེ་རིང་ནད་མེད་བདེ་སྐྱིད་ལྡན་པར་ཤོག་
ཅེས་འདོན་པ་བསྒྱུར་དགོས་གསུང་བ་རྨིས། ད་ལམ་གྱི་དབང་གི་སྐབས་ཤིས་བརྗོད་ཀྱང་དེ་བཞིན་བྱས་ཞེས་རྗེ་འདི་ཉིད་ཀྱིས་ཕྲན་ལ་དངོས་སུ་གསུང་བ་དེ་ནི། བླ་མ་རིན་པོ་ཆེ་འདི་ཉིད་གྲུབ་པའི་གོ་འཕང་མཐོན་པོར་

[055A]༄༅། །གཤེགས་པའི་རྟགས་ཡང་དག་ཞིག་ཡིན་པས་བརྗེད་པར་ཤིན་ཏུ་ཕངས་ཏེ། ཕྱི་རབས་ཀྱི་སྐལ་བ་དང་ལྡན་པའི་གདུལ་བྱ་འགའ་རེས་སྐྱེས་བུ་དམ་པའི་རྣམ་ཐར་འདི་ལྟ་བུ་ལ་ཁ་མིག་ཡར་ལྟ་
བའང་སྲིད་པའི་ཕྱིར་རོ། །སྐབས་ཤིག་བླ་མ་རིན་པོ་ཆེ་འདིས་གསར་རྩོམ་ཞིག་གནང་བའི་ཤིས་བརྗོད་ནི་འདི་ལྟར། བདེ་གཤེགས་ཆོས་ཉིད་རྣམ་པར་དག་པ་ཡི། །བསམ་གྱིས་མི་ཁྱབ་བཀྲ་ཤིས་གང་ཡིན་དེས།།
གཞལ་བྱའི་གནས་ཀུན་རྣམ་པ་ཐམས་ཅད་ལས། །རྟག་ཏུ་བཀྲ་ཤིས་ཀུན་གྱི་བཀྲ་ཤིས་ཤོག་ཅེས་སོ།། དེའང་བཀའ་ལས། ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པའི་སྟོབས་ཀྱིས་བཀྲ་མི་ཤིས་པ་དང་
རྣམ་རྟོག་ཟ་བའི་རིགས་ལ་ཤིས་པར་བརྗོད་པའི་ཚིགས་སུ་བཅད་པ་གཅིག་པུ་འདི་ཀློག་པ་དང་ཁ་དོན་དུ་བྱས་པ་དང་བྲིས་ནས་ཀྱང་ཁྱིམ་དུ་འཆང་ན་དེ་དག་ཐམས་ཅད་ཞི་བར་འགྱུར་རོ་ཞེས་ཕྲན་ལ་དངོས་སུ་གསུང་
་རྡོ་རྗེ་འཆང་པཎྜི་ཏ་རིན་པོ་ཆེས་གསར་བཞེངས་གནང་བའི་དགའ་ལྡན་ཐེག་ཆེན་བཤད་སྒྲུབ་གླིང་གི་ལྷག་གནས་ཀྱི་ཐོག་དགེ་འཕེལ་གླིང་དུ་ཕེབས། མཇལ་ཕྱག་དང་ལེགས་དབུལ་གྱི་ཁ་བཏགས་མཎྜལ་
སོགས་དབུལ་བ་བཏེགས་པར་མཛད། རྗེ་བཙུན་སྒྲོལ་མའི་སྒོ་ནས་སྟོང་མཆོད་བྱ་ཚུལ་འདོད་དགུའི་མཆོག་སྦྱིན་མཛད་པར་སྦྱིན་བདག་ཨདྱ། སྤྱི་གཉེར་སྦྱིན་པ་གཉིས་ནས་ཞབས་ཏོག་བགྱིས་ཏེ་སྟོང་མཆོད་ཀྱི་

[055B] ཨུ་ཙུ་མུ་ཆེན་ནས་རྣམ་དཔྱོད་དང་ལྡན་པ་གུ་ཤྲི་བསྟན་དར་ནས་ཞུས་དོར་སྤྱན་རས་གཟིགས་ཕྱག་བཞི་པའི་རྗེས་གནང། སྙིང་པོ་དོན་གསུམ་གྱི་ཁྲིད་སོགས་བཀའ་ཆོས་དུ་མ་སྩལ། སྟོན་ཀ་
ཆུའི་འཕྲོད་བཞེས་ལ་ཤི་ལཱིང་ཀོལ་དུ་ཕེབས། དེར་ཉེ་གནས་འགའ་ཞིག་ལ་གསུང་གླེང་གནང་བའི་འཕྲོས་ལས་ཞིང་གཞན་དུ་དགོངས་པ་གཏད་པའི་གསུང་རིགས་མང་དུ་བྱོན་པར་འདུག་ཀྱང། ཇི་ལྟར་སྟོན་པ་སངས་
རྒྱས་མྱ་ངན་ལས་འདའ་བར་ཉེ་བའི་ཚེ་དགོངས་པ་ཅན་གྱི་བཀའ་སྩལ་བ་ཀུན་དགའ་བོས་ལན་ཞུ་མ་སྤོབས་པ་བཞིན་དུ་གྱུར་པར་སྣང། དེ་ནས་སྒྲུབ་གནས་རི་ཁྲོད་དུ་ཕེབས། སྐབས་འདིར་རབ་འབྱམས་པ་བདེ་
ཡངས་སོགས་བྱ་ཁྱུང་དགོན་པར་བཏང་བའི་སྐོར་དང་དེར་འབུལ་བ་སྦམ་མཐོ་བ་ཞིག་གནང་བ་སོགས་ནི་རེ་ཞིག་རྒྱས་པར་འདིར་མ་བཀོད་ལགས་ཏེ། འོན་ཀྱང་བསྡུས་ཏེ་བརྗོད་ན་སྐུ་འབུམ་བྱ་ཁྱུང་གཉིས་ལ་དངུལ་སྲང་
བརྒྱ་སྐོར་དང་ནང་མཛོད་བརྒྱད། སེར་དེ་མ་སུམ་བརྒྱ་སོགས་ཀྱི་དབུལ་བ་བསྐུར། དེ་ནས་སྐུ་ཚེ་འདིའི་དངོས་ཀྱི་གདུལ་བྱ་ཐ་མ་དག་གི་དོན་དུ་སྟོན་ཆོས་ལམ་རིམ་གྱི་ཁྲིད་རྒྱས་པར་སྩལ། དེ་ནས་ཧོར་ཟླ་བཅུ་པའི་ཉེར་
དྲུག་གི་ཉིན་ནས་སྐུ་བསྙུན་ཚུལ་བསྟན་པས་དེ་ཉིན་གསུང་བྱོན་མ་གནང་བར་ཕྱག་བརྡ་ཁོ་ནས་མཛད་པར་རི་ཁྲོད་པ་རྣམས་རྟབ་རྟབ་པོར་གྱུར་ཏེ། བླ་མ་རིན་པོ་ཆེ་མ་བཞུགས་ན་འུ་ཅག་རྣམས་མས་བོར་པའི་བུས་པ་

[056A]༄༅། །ཆུང་དུ་བཞིན་དུ་འགྱུར་བས། དེས་ན་བླ་མ་རིན་པོ་ཆེའི་ཞབས་བརྟན་ལ་བརྩོན་པ་ནི་དགེ་སྦྱོར་གྱི་མཐར་ཐུག་ཡིན་ནོ་སྙམ་ནས། པཎྜི་ཏ་སྐུ་ཞབས་རིན་པོ་ཆེར་སྐྱབས་འཇུག་དང་ཐུགས་བརྟག་ཞུས་
ཏེ་ཕྱོགས་བཞིར་དྲུག་ཅུ་པ། སྒྲོལ་མའི་སྟོང་མཆོད་སོགས་ཞབས་བརྟན་རྒྱ་ཆེར་བསྒྲུབས་ནས་ཞབས་པད་བརྟན་དགོས་པའི་གསོལ་འདེབས་དང་ཁ་བཏགས་མཎྜལ་ཕུལ་ཏེ་ཀུན་གྱིས་དུ་བཞིན་དུ་བླ་མ་ཉིད་ལ་
གསོལ་བ་ཤུགས་དྲག་ཏུ་བཏབ་པས། བླ་མ་རིན་པོ་ཆེ་ནས་ཞལ་འཛུམ་ཞིག་མཛད་ནས་གསུང་བྱོན་ཏེ་བཀའ་ལས། ཁོ་བོ་རྒད་པོ་ལོ་ང་བཅུ་ཙམ་ལ་ཁ་ཏོན་པའི་གྲལ་ཡང་སྙེགས། ད་ན་སོ་རྒས་པས་འཆི་ནད་ཀྱིས་
ཐེབས་པ་ཡིན། ཁྱེད་རྣམས་ནས་ཁས་བླངས་པའི་ཚུལ་ཁྲིམས་ལ་གཅེས་སྤྲས་སུ་བགྱི་བ་གཞིར་བཟུང་ནས་ཉམས་ལེན་དགེ་སྦྱོར་ལ་འབད་དེ་མ་འཐོར་བར་རི་ཁྲོད་རང་དུ་བསྡད་ནས་འཕྲལ་ཕུགས་ཀྱི་བྱ་བ་ཐམས་
ཅད་སྐུ་ཞབས་རིན་པོ་ཆེ་ཁོ་ན་ལ་བློ་རྩེ་གཏད་ན་ལེགས་པོ་ཞིག་ཡོང་གསུང་བ་ལས་ཞབས་པད་བརྟན་པའི་ཞལ་བཞེས་བཟང་པོ་ནི་མ་བྱུང། དེའི་ཚེ་ཉེ་གནས་རྣམས་ཀྱིས་ཞབས་བརྟན་དུ་དམིགས་པའི་རིམ་གྲོ་གང་ལ་
འབད་ན་ལེགས་ཞེས་ནན་གྱིས་ཞུས་པས་སྒྲོལ་མའི་སྟོང་མཆོད་འབུལ་དགོས་གསུང་བ་དེ་བཞིན་ཚོགས་འདོན་དུ་བསྒྲུབས། སྐབས་འདིར་་སྐུ་ཞབས་རིན་པོ་ཆེ་ནས་བཀའ་གནང་སྟེ་རྗེ་འདིའི་ཞབས་བརྟན་

[056B] དེའི་དུས་སུ་གནམ་གྱི་གཤིས་མི་ལེགས་ཤིང་དང་ལྡན་སློབ་མ་འགའ་ཞིག་གི་རྨི་ལྟས་སུ་འདུ་ཁང་ཆེན་མོའི་གཉྫི་ར་དང་ཀ་
བ་བཅས་ས་ལ་སྐྱིལ་པར་རྨིས་པ་སོགས་རྟགས་མཚན་ངན་པ་མང་དུ་བྱུང་སྣང། དེ་ནས་སྐུ་གཟུགས་ཀྱི་བསྙུན་བབ་རིམ་པར་དྭངས་བསྐྱེད་བཟང་ཡང་མི་རྟག་པའི་གསུང་རིགས་ནར་མར་གནང་འདུག་པར་བརྟན་
དགེ་འཕེལ་གླིང་ནས་བཀའ་འགྱུར་པ་ཆོས་རྗེ། རི་ཁྲོད་ཏཱ་བླ་མ་ཐོན་གུ་ཤྲི་སོགས་གྲ་པ་རྣམས་ནས་ཞབས་པད་ཡུན་དུ་བརྟན་དགོས་ཀྱི་གསོལ་འདེབས་དང་ཕྱག་མཎ་ཕུལ་བར་ཕྱིས་ཀྱི་རྟེན་འབྲེལ་ལ་དགོངས་ནས་མ་ལྡོག་
པ་ཙམ་མཛད་ནས་ཞལ་བཞེས་མ་གནང། དེ་ཡང་སྐུ་བསྙུན་ཚུལ་བསྟན་པ་ནས་བཟུང་ཐུགས་དམ་ཞལ་འདོན་རྣམས་ཡེ་མ་ཆག་པར་མཛད་ཅིང་ཧོར་ཟླ་བཅུ་གཅིག་པའི་ཚེས་གཅིག་གི་ཞོགས་ཀ་ནས་ཐུགས་དམ་རང་
ཡང་འབྲུ་གསུམ་ཁོ་ན་ངག་གི་རྡོར་བཟླས་ཀྱི་ཚུལ་དུ་གནང། ཚེས་པ་བདུན་ལ་བསྙུང་གཞི་ལྕི་མོ་འདུག་ཅེས་ཐོས་ནས་རྒྱལ་དབང་ཐམས་ཅད་མཁྱེན་པ་བློ་བཟང་བསྐལ་བཟང་རྒྱ་མཚོའི་ཞལ་སྔ་ནས་རྡོ་རྗེ་འཆང་ཁྲི་ཆེན་ངག་
དབང་མཆོག་ལྡན་སྔ་ནས་བསྙུང་ཡོད་པ་མཛད་པ་ཐ་མ་བསྟན་པའི་སྔོན་ཙམ་ལ་རྭ་སྒྲེང་དུ་ཕེབས་པར་ཨེལ་ཆི་མངགས་ནས་དེ་བཞིན་གཤེགས་པའི་འཕེལ་གདུང་ཕུལ་བ་པོ་ཏ་ལ་ཕྱོགས་སུ་ཞལ་བསྟན་ནས་ཕྱག་ཐལ་མོ་
[057A]༄༅། །སྦྱར་ཏེ་བཞེས་པ་བློ་ཡུལ་དུ་དྲན་ནས་རྟོགས་པ་མཐོན་པོར་ཕེབས་པ་རྣམས་ལའང་དགོས་པ་ཡོད་ཚོད་འདུག་སྙམ་བླ་བྲང་ནས་ཏཱ་བླ་མ་ཤེས་རབ་ཡོན་ཏན་སྐུ་མདུན་ལ་བཏང་ནས་འཕེལ་གདུང་
འཁྲུལ་མེད་ཞིག་ཕུལ་པ་བཞེས་མ་བཞེས་ནི་མ་ངེས། ཏཱ་བླ་མ་སོགས་གྲ་པ་རྣམས་ཀྱིས་བླ་མ་རིན་པོ་ཆེ་ནས་ཇི་ལྟར་བཀའ་གནང་བ་ལྟར་གྱི་་སྐུ་ཞབས་རིན་པོ་ཆེར་སྐྱབས་འཇུག་ཐུགས་བརྟག་ཞུས་ཤིང་
དགེ་འདུན་རྣམས་ནས་སྐུའི་རིམ་གྲོ་མི་ཉུང་ཙམ་ཞིག་སྒྲུབ་པ་ལགས། ད་དུང་བདག་ཅག་རྣམས་ནས་སྐུའི་རྐྱེན་སེལ་གྱི་རིམ་གྲོ་ཁོར་ཡུག་ཏུ་སྒྲུབ་ཆོག་པ་ཞིག་དང། བླ་མ་རིན་པོ་ཆེ་ནས་ཀྱང་བསྟན་འགྲོ་སྤྱི་དང་
ཁྱད་པར་རྗེས་འཇུག་ཉམ་ཐག་བདག་ཅག་གི་མགོན་དུ་ཞབས་པད་ཡུན་རིང་དུ་བརྟན་པའི་ཐུགས་བསྐྱེད་ཐུགས་རྗེས་གཟིགས་དགོས། ཅི་སྟེ་བདག་ཅག་རྣམས་བསོད་ནམས་དམན་པ་དང་བསྟན་པ་ལ་
བགེགས་ཆེ་བས་དགོངས་པ་གཞན་ལ་གཏད་པ་བཟློག་ཐབས་མེད་པ་ཞིག་ཡིན་ན། རྗེས་ཀྱི་བྱ་བ་སྤྱི་དང། ཁྱད་པར་བདག་ཅག་གདུལ་བྱའི་དོན་དུ་ཡང་སྲིད་མཆོག་གི་སྤྲུལ་སྐུ་མྱུར་དུ་བྱོན་ཏེ་བསྟན་འགྲོའི་དོན་དུ་རྗེ་
ཁྱེད་རང་དང་མཉམ་པ་ཞིག་མཛད་དགོས་ཞེས་ནན་ཏན་ཆེན་པོས་གསོལ་བ་བཏབ་པར། རྗེ་ཉིད་ཐུགས་སྐམ་པས་དངོས་སུ་ཞལ་བཞེས་གསལ་བོ་རང་མ་གནང་ཡང། དོན་དུ་འགྲོ་བ་སེམས་ཅན་མགོན་མེད་པ་

[057B] སྐྱབས་དང། དཔུང་གཉེན་སོགས་ཅི་དང་ཅི་འདོད་པ་དེ་དང་དེར་འགྱུར་རེ་ཞེས་འདོམས་པ་དང། རྒྱལ་སྲས་མཐུ་ཆེན་དག་གིས་ཀྱང་བྱ་དཀའ་བའི་སྤྱོད་པ་རླབས་པོ་ཆེ་ཀུན་ལ་སློབ་པ་ལ་ཞུམ་
པ་མེད་པའི་སྙིང་སྟོབས་ཀྱི་གོ་ཆ་ཆེས་ཆེར་བགོས་ཏེ་སེམས་ཅན་རྣམས་སངས་རྒྱས་ཀྱི་ས་ལ་མ་བཞག་གི་བར་འགྲོ་བ་ཀུན་གྱི་ཉེར་འཚོའི་གཞི་གཅིག་པུ་བགྱིད་པ་དང། དེ་ལྟར་ནུས་པ་ཡང་རྒྱུ་གང་གིས་བསྒྲུབ་ན་
དེའང་བྱང་ཆུབ་སེམས་དཔའ་རྣམས་ཀྱི་ལམ་གྱི་སྲོག་ཤིང་ཏུ་གྱུར་པ། ཕ་མ་སེམས་ཅན་ཐམས་ཅད་ཀྱི་སྡུག་བསྔལ་རྒྱུ་དང་བཅས་པ་མ་ལུས་པ་རང་ལ་སྨིན་པར་བསམ་པ་ཐག་པ་ནས་སྨོན་པ་དང་རང་གི་བདེ་དགེ་ཐམས་
ཅད་ཕངས་པ་མེད་པར་གཏོང་བའི་བདག་གཞན་མཉམ་བརྗེའི་ཐུགས་མཆོག་རིན་པོ་ཆེ་སྔོན་བསྐལ་བ་མང་པོའི་སྔ་རོལ་ནས་གོམས་གོམས་པའི་འབྲས་བུ་དུས་སུ་སྨིན་པ་ལས་སོ་ཞེས་འདོམས་ཕྱིར། རྒྱལ་སྲས་
ཞི་བ་ལྷས་སྤྱོད་འཇུག་ནས་གསུངས་པའི། སེམས་ཅན་དཔག་ཏུ་མེད་པ་ཡི། །རྣམ་མང་ཉེར་འཚོའི་གཞིར་ཡང་ཤོག་ཅེས་དང། རིན་ཆེན་ཕྲེང་བ་ལས་གསུངས་པའི། བདག་ལ་དེ་དག་སྡིག་སྨིན་ཅིང། །བདག་དགེ་
མ་ལུས་དེར་སྨིན་ཤོག་ཅེས་བཀའི་ཐ་མ་ཚིག་རྐང་ཟུང་གཉིས་སྩལ། ཡང་བཀའ་ལས། རྗེས་ཀྱི་བྱ་བ་ཆེ་ཕྲ་གང་ཡིན་ཐམས་ཅད་་སྐུ་ཞབས་རིན་པོ་ཆེ་མཁྱེན་གྱི་ཞུས་པས་ཆོག་ཁྱེད་རྣམས་ནས་ཕྱོགས་

[058A]༄༅། །བཅུའི་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱིས་གསུངས་པའི་འཁོར་ལོ་ཆེན་པོའི་རྩ་སྔགས་ཏེ་བཧོ་བཧོ་བཱ་ན་རྒྱུན་དུ་ཟློས་དང་ངན་སོང་དུ་མི་ལྟུང་བ་ཁག་ཁྱག་རེད་དེ་ངའི་ཁ་ཆེམས་ཡིན་གསུང་
ཡང་བཀའ་ལས། ད་བདེ་བ་ཅན་གྱི་རྣམ་པ་སེམས་ལ་ཤར་གྱིན་འདུག་གསུང་བ་ནི་ཕྱོགས་བཅུའི་བདེ་གཤེགས་ཀུན་གྱིས་བསྔགས་པའི་ཞིང་མཆོག་བདེ་བ་ཅན་དུ་གཤེགས་པའི་ལྟས་ཁྱད་པར་ཅན་ཡིན་ཏེ། དཔལ་
མགོན་ཀླུའི་ཞབས་གཤེགས་ཁར། ཆོས་ཀྱི་ཐ་མ་སྐྱེ་མེད་ཡིན། །སློབ་མའི་ཐ་མ་ཟླ་གྲགས་ཡིན། །ང་ནི་བདེ་བ་ཅན་དུ་འགྲོ། གསུང་བ་དང། རྒྱལ་ཚབ་དར་མ་རིན་ཆེན་བདེ་བ་ཅན་དུ་གཤེགས་པར་གསུངས་པ་
བཞིན་ནོ། །དེ་ནས་ཚེ་དཔག་མེད་ཀྱི་བསྟོད་པ་ཉི་གཞོན་འཆར་ཀ་མ་འཐེན་རོགས་བགྱིས་གསུང་ནས་གཞོགས་གཡས་པ་འོག་ཏུ་ཕབ་ནས་སེང་གེའི་ཉལ་སྟབས་མཛད་དེ་དགུང་ལོ་དོན་ལྔ་པ་སྟག་ལོ་ཧོར་ཟླ་བཅུ་
གཅིག་པའི་ཡར་ངོའི་ཚེས་བརྒྱད་ཀྱི་སྐྱ་རེང་དང་པོ་ཤར་བའི་དུས་སུ་མྱ་ངན་ལས་འདས་པའི་མཛད་པ་བསྟན་པར་གྱུར་ཏོ། །དེའི་ཚེ་རྗེ་བླ་མ་མཆོག་གི་ཞལ་གྱི་དཀྱིལ་འཁོར་དེ་གོང་ཅུང་ཟད་སྐུ་ཁམས་བསྙེལ་བ་སོགས་
ཀྱིས་སྔར་ལས་སྐུ་མདངས་ཅུང་ཞིག་ཆུང་བར་ཡོད་ནའང། དེའི་ཚེ་གློ་བུར་དུ་ཞལ་གྱི་དཀྱིལ་འཁོར་ཟླ་བ་ལྟར་རྒྱས་པར་གྱུར་ཏེ་སྐུ་ལུས་ལོ་བཅུ་དྲུག་ལོན་པའི་ན་ཚོད་དང་ལྡན་པའི་གཞོན་ནུའི་ལུས་ལྟར་གྱུར་པ་ནི། ཇི་ལྟར་

[058B] ཐེག་པ་ཐུན་མོང་ལ་ཡང། གང་གི་རྒྱུད་
ལ་མཐོང་བའི་ལམ་སྐྱེས་པ་དང། དགྲ་བཅོམ་པ་མངོན་དུ་བྱས་པ་ལ་སོགས་པའི་སྒོ་ནས་བདུད་རྩི་ཐོབ་པར་གྱུར་པ་ན། དབང་པོ་ཡོངས་སུ་གསལ་ཞིང། བཞིན་གྱི་མདོག་ནི་དག་ཕགས་པའི་མདངས་ནི་དཀར་བ་
ལ་སོགས་པ་ལུས་ཀྱི་མདངས་སྔར་ལས་གནས་འགྱུར་བ་འབྱུང་བར་གསུངས་སོ། །དེས་ན་བླ་མ་གྲུབ་པའི་དབང་ཕྱུག་འདི་ཡང་དེའི་ཚེ་འོད་གསལ་དོན་དམ་པའི་བདེན་པ་མངོན་དུ་མཛད་དེ། འཆི་བ་ཆོས་ཀྱི་སྐུར་
བསྒྱུར་བའི་སྒོ་ནས་བར་དོ་སྒྱུ་མའི་སྐུར་བཞེངས་ཏེ། བར་དོར་ལོངས་སྤྱོད་རྫོགས་པའི་སྐུ་མཆོག་གི་དངོས་གྲུབ་ཀྱི་གོ་འཕང་མངོན་དུ་མཛད་པར་ངེས་སོ། །དེའང་ཞག་བཅུ་གསུམ་གྱི་བར་དུ་ཐུགས་འོད་གསལ་གྱི་
དང་ལ་སྙོམས་པར་ཞུགས། དེ་ནས་བདུན་ཕྲག་གཉིས་པ་ལ་གཟོད་ཐུགས་དམ་བཀྲོལ་བར་སྐུ་གདུང་རིན་པོ་ཆེ་ཟ་མ་ཏོག་ཏུ་བཞུགས་སུ་གསོལ་བར་བྱས། བདུན་ཕྲག་གཅིག་གི་རིང་རི་ཁྲོད་ཏཱ་བླ་མ་སོགས་བྱང་ཆུབ་གླིང་གི་
གྲ་པ་རྣམས་ལྷན་རྒྱས་པར་དཔལ་གསང་བ་འདུས་པའི་དཀྱིལ་འཁོར་སྒྲུབ་མཆོད་བདག་འཇུག་དང་བཅས་པ་བསྒྲུབས། གདན་ས་ཆེན་པོ་དགེ་འཕེལ་གླིང་དུ་བླ་མ་རིན་པོ་ཆེའི་དགོངས་རྫོགས་ཞག་བདུན་ཕྲག་གཅིག་སོགས་

[059A]༄༅། །རྒྱ་ཆེར་བསྒྲུབས། དེ་ནས་ཡོས་ལོ་དཔྱིད་ཀ་ཆོ་འཕྲུལ་ཟླ་བའི་ཚེས་བཅོ་ལྔ་ལ་ཏཱ་བླ་མ་སོགས་ནས་ཞུགས་དབུལ་ཚུལ་མཐུན་བྱས། དེ་སྐབས་ནམ་མཁའི་དཀྱིལ་ནས་དཀར་ཕྱོགས་ལ་མངོན་པར་
དགའ་བའི་ལྷ་རྣམས་ཀྱིས་པདྨ་འདབ་མ་བརྒྱད་ཀྱི་རྣམ་པ་ཅན་གྱི་ཁ་ཆར་ཆེན་པོ་བབས། སྦུར་ཁང་གི་ཞལ་ཕྱེ་བས་ཐུགས་རིལ་པོར་བྱོན་པ་དང། གདུང་ཐལ་རྣམས་བསྡུས་ནས་ཞིབ་བཏགས་བྱས་སྨན་འདམ་
བསྲེས་ཏེ་རིགས་གསུམ་མགོན་པོའི་སྐུ་པར་མང་དུ་རྒྱབ་ནས་དད་ལྡན་སློབ་མ་རྣམས་ནས་ཕུལ་བའི་དངུལ་སྲང་བདུན་ཅུ་སྐོར་གྱིས་ཕྱག་མཛོད་པ་བློ་ཚུལ་པས་དོ་དམ་ལེགས་པར་བྱས་ཏེ་བཞེངས་པའི་བྱང་ཆུབ་
མཆོད་རྟེན་གྱི་སྙིང་པོར་འགྲོ་བ་རྣམས་ཀྱི་བསོད་ནམས་ཀྱི་ཞིང་དམ་པར་ལྷང་ངེར་བཞུགས་སོ། །ཕྱིས་དད་སྟོབས་དང་ལྡན་པ་ཐར་པའི་རྒྱལ་མཚན་ནས་བླ་མ་རིན་པོ་ཆེའི་ཐུགས་བཞེད་ཡོད་པ་ལྟར་དབྱེན་བཟླུམ་
མཆོད་རྟེན་གཟི་འོད་འབར་བ་ཞིག་བཞེངས་པའི་དཀར་ཆག་ནི་འོག་ཏུ་འཆད་པར་འགྱུར་རོ། །འགྲོ་བ་དུ་མའི་འདྲེན་པ་དམ་པ་རྣམས། །ཞབས་ཀྱིས་བཅགས་ཤིང་ཆོས་འཁོར་བསྐོར་བའི་སར། །ཁྲིམས་ལྡན་རྣམ་དག་
དགེ་འདུན་འདུས་པའི་སྡེ། །མཐའ་ཀླས་བསྟན་དང་འགྲོ་བའི་ཉེར་འཚོར་བསྐྲུན། །འདི་སྣང་ཆོས་བརྒྱད་སྨྱོན་པའི་ཟློས་གར་ལྟར། །དགོངས་ནས་ཟང་ཟིང་འདུ་འགོད་ལོག་འཚོ་སྤང། །སྲོག་འཚོའི་ཟས་གོས་ཕྲན་

[059B] །བྱང་ཆུབ་ལམ་བཟང་བསྒྲུབ་ལ་རྩེ་གཅིག་གཞོལ། །ཀྱི་ཧུད་དཀྱིལ་འཁོར་རྒྱ་མཚོའི་རིགས་བདག་དེ། །དེ་རིང་སྐལ་དམན་བདག་ཅག་ཚུར་མཐོང་ངོར། །མི་མདོན་དག་པའི་ཞིང་མཆོག་
གང་དུ་གཤེགས། །ད་ནི་འོ་སྐོལ་སུ་ལ་སྐྱབས་སུ་གསོལ། དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་དབང་ཕྱུག་བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་
བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་ལས་སྒྲུབ་པའི་གནས་མཆོག་ཚེ་འཕེལ་བྱང་ཆུབ་གླིང་གི་གཙུག་ལག་ཁང་བཞེངས་པ་
སོགས་ཀྱི་སྒོ་ནས་བསྟན་པ་དང་འགྲོ་བའི་དོན་རླབས་པོ་ཆེ་མཛད་པའི་ཚུལ་དང་སྐུ་ཞི་བར་གཤེགས་པའི་སྐབས་ཀྱི་རབ་ཏུ་བྱེད་པ་སྟེ་བདུན་པའོ།། དེ་ལྟར་བླ་མ་གྲུབ་པའི་དབང་ཕྱུག་འདི་ཉིད་ཀྱི་གསང་བ་
གསུམ་གྱི་རྣམ་པར་ཐར་པ་ཐུན་མོང་མ་ཡིན་པ་རྣམས་ནི་སྟོབས་བཅུ་མངའ་བ་ཁོ་ནའི་མངོན་སུམ་གྱི་སྤྱོད་ཡུལ་ལས་ཚུར་མཐོང་བློའི་ཤེད་མ་ཕྱེ་བ་བདག་ལྟ་བུས་བརྗོད་པར་ག་ལ་ནུས། འོན་ཀྱང་གདུལ་བྱ་ཐུན་མོང་གི་
བློ་ངོ་དང་ཇི་ལྟར་འཚམ་པའི་མཛད་ཚུལ་གཏམ་དུ་བསྙད་པར་ནུས་པ་དག་ནི་གོང་དུ་བརྗོད་ཟིན་པ་ལྟར་ལ། ད་ནི་དེ་དག་གི་དོན་བསྡུ་ན། དེའང་རྗེ་བླ་མ་འདི་ཉིད་སྐུ་ན་ཕྲ་མོའི་དུས་ནས་ཐེག་པ་ཆེན་པོའི་རིགས་ཀྱི་བག་

[060A]༄༅། །ཆགས་ཡོངས་སུ་སད་པའི་ཚུལ་བསྟན་ནས། མཚན་ཉིད་དང་ལྡན་པའི་དགེ་བའི་བཤེས་གཉེན་དག་ལས་དབང་ལུང་རྗེས་གནང་མན་ངག་མཐའ་ཡས་པས་ཐུགས་ཀྱི་བུམ་བཟང་ཡོངས་སུ་
གཏམས་པ་དེས་ཀྱང་མ་ཚིམ་པར་དམ་པའི་ཆོས་འཚོལ་བ་ལ་ཇི་ལྟར་ཚོང་དཔོན་གྱི་བུ་གཞོན་ནུ་ནོར་བཟང་ལྟ་བུ་གྱུར་པས། བཤད་སྒྲུབ་བསྟན་པའི་འབྱུང་ཁུངས་བོད་གངས་ཅན་གྱི་ལྗོངས་སུ་ཕེབས་ནས། མཉམ་པ་མེད་
པའི་བློ་གྲོས་དང། བཟློག་ཏུ་མེད་པའི་བརྩོན་འགྲུས་གཉིས་ཟུང་དུ་འབྲེལ་བའི་སྒོ་ནས་གཞུང་ལུགས་རྣམས་ལ་སྦྱངས་པར་མཛད་པས་ལུང་རིགས་ཀྱི་འོད་སྟོང་གིས་ཐུགས་རབ་པདྨོ་རྣམ་པར་བཞད་པས་མང་ཐོས་
རྒྱ་མཚོའི་ཕ་རོལ་ཏུ་སོན་ཏེ་ཡོངས་རྫོགས་བསྟན་པའི་བདག་པོར་གྱུར་པ་ན། སླར་ཡང་བདག་ཅག་གདུལ་བྱའི་དོན་དུ་ཕྱོགས་འདིར་བྱོན་ནས་ཇི་སྐད་དུ། ཚུལ་གནས་ཐོས་དང་བསམ་ལྡན་པས། །བསྒོམ་པ་ལ་ནི་རབ་ཏུ་
སྦྱོར། ཞེས་གང་གསུངས་པ་ལྟར་འཇིག་རྟེན་གྱི་སྤྲོས་པ་ཐམས་ཅད་རྒྱང་རིང་དུ་དོར་ནས་དབེན་བའི་རི་སུལ་དུ་གནས་ཏེ་གང་ལ་གསན་བཞེས་གནང་བའི་དོན་རྣམས་ལ་ཚུལ་བཞིན་དུ་བསམ་པ་ལས་རྒྱལ་བའི་བཀའ་དང་
དགོངས་འགྲེལ་གྱི་བསྟན་བཅོས་མཐའ་དག་ལ་ཚིག་སྣ་གཅིག་ཀྱང་འདོར་རྒྱུ་མེད་པར་གང་ཟག་གཅིག་འཚང་རྒྱ་བའི་ཆ་རྐྱེན་དུ་འཁྱེར་བའི་ཐབས་སུ་མཁྱེན་ནས་གཞུང་ལུགས་ཐམས་ཅད་གདམས་པར་ཤར། དེ་ནས་ཇི་

[060B]
སྐྱེ་བའི་ལྷན་ཅིག་བསྐྱེད་རྐྱེན་བསག་སྦྱང་གི་རིམ་པ་མཛད་པའང་བསམ་བརྗོད་ཀྱི་ཡུལ་ལས་འདས་ལ། དེ་ལྟ་བུའི་རྒྱུ་ཚོགས་ཚང་བའི་ཉམས་བཞེས་ལ་བསྟེན་ནས་ཐུན་མོང་ལམ་གྱི་རིམ་པ་དཔྱིས་ཕྱིན་པ་ཞིག་
ཐུགས་ལ་འཁྲུངས་ཚུལ་བསྟན། དེ་ནས་འགྲོ་བ་རྣམས་མི་གནས་པའི་མྱང་འདས་ཀྱི་སར་འགོད་པའི་ཐུགས་བསྐྱེད་ཆེས་ཤིན་ཏུ་རིངས་པས་གསང་ཆེན་ཉེ་ལམ་རྡོ་རྗེ་ཐེག་པའི་རིམ་གཉིས་ཟབ་མོའི་རྣལ་འབྱོར་ལ་ཐུགས་
གཞོལ་བས་དུས་འདའ་ཞིང་གྲུབ་འབྲས་ཀྱིས་སྐལ་པ་དང་ལྡན་པའི་གདུལ་བྱ་རྣམས་ལ་འཆད་པ་དང་རྩོད་པ་དང་རྩོམ་པའི་སྒོ་ནས་མངོན་མཐོ་དང་ངེས་ལེགས་ཀྱི་ལམ་ཡངས་པོར་བྱས་པ་རྣམས་སུ་འདུ་བ་ཡིན་ལ་
དེའང་འཆད་པའི་ཡོན་ཏན་གྱི་དབང་དུ་བྱས་ན་གཅིག་ཏུ་བསྟན་པ་དང་སེམས་ཅན་ལ་ཕན་པར་དགོངས་པའི་ལྷག་བསམ་དྲི་མ་མེད་པས་ཀུན་ནས་བསླངས་ཏེ། མདོ་དང་སྔགས་ཀྱི་གཞུང་ལུགས་ཆེན་མོ་རྣམས་
འཆད་པའི་ཚེ་རང་རང་གི་གྲུབ་མཐའ་མ་འདྲེས་པར་གཞུང་བསྲངས་ཏེ་པཎ་གྲུབ་སོ་སོའི་བཞེད་ཚུལ་དང། གཞུང་སྔ་ཕྱི་འབྲེལ་ཆགས་སུ་སྟོན་པས་ཕྱོགས་རེས་ཙམ་མིན་པར་གཞུང་གི་ལུས་ཡོངས་སུ་རྫོགས་པ་

[061A]༄༅། །ལ་གོ་བ་ཕུལ་ཆེ་བ་སྟེར་ནུས་པ་དང། སྐྱེས་བུ་གསུམ་གྱི་ལམ་གྱི་རིམ་པ་དང་བློ་སྦྱོང་སོགས་འཆད་པའི་ཚེ་བཤད་ཡམས་ཙམ་དང་སྐབས་འཆོལ་བ་ལྟ་བུ་མ་ཡིན་པར་དཔེ་དང་གཏན་ཚིགས་
དང་ལུང་དང་མན་ངག་ཞལ་ཤེས་དང་ལྡན་པར་བཤད་པས་ཡིད་རང་དབང་མེད་པར་བསྐུལ་ནུས་པ། བསྐྱེད་རྫོགས་སོགས་སྔགས་ཀྱི་ཟབ་ཆོས་གནང་བའི་ཚེ་སྐབས་སུ་གང་བབས་ཀྱི་དམིགས་སྐོར་རྣམས་མ་
འདྲེས་པར་གསལ་ཞིང་རྒྱས་ལ་མཐའ་ཆོད་པ་དང་བོགས་འབྱིན་གེགས་སེལ་གྱི་མན་ངག་རྣམས་ཀྱང་མྱོང་ཐོག་ནས་གསུངས་པས་དོན་གཉེར་པ་དག་རྡོ་རྗེ་ཐེག་པའི་ཉམས་ལེན་གྱི་སྙིང་པོ་ལ་བཀྲི་བར་མཛད་པ་
སོགས་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་ཆར་ཆེན་འབེབས་པ་ལ་བརྟེན་ནས་གསུང་གི་བདུད་རྩི་དྲི་མ་མེད་པ་ལས་སྐྱེས་པའི་ཞལ་སློབ་ཀྱི་རིམ་པ་ཡང། བསྟན་པའི་དཔལ་དུ་བྱོན་པའི་སྐྱེས་བུ་དམ་པ་མཁས་
ཤིང་གྲུབ་པའི་དབང་ཕྱུག་རྣམས་དང། ལུང་རིགས་སྨྲ་བའི་དབང་ཕྱུག་དཀའ་རམས་པ་དགེ་བའི་བཤེས་གཉེན་མང་པོ། སྐད་གཉིས་སྨྲ་བའི་གུ་ཤྲི་སོགས་མཐའ་ཡས་སོ། །རྩོད་པའི་ཡོན་ཏན་གྱི་དབང་དུ་བྱས་ན་
རང་གཞན་གྱི་མགོ་བསྐོར་ཐབས་སྙིང་པོ་མེད་པའི་ཚིག་འཁྲི་སྐམ་པོ་དང། ཁོ་དེ་ཟེར་ན་ང་འདི་ཟེར་སྙམ་པ་ལྟ་བུ་ཙམ་མ་ཡིན་པར་གཞུང་ལུགས་ཀྱི་དཀའ་བའི་གནས་རྣམས་སུ་ཚུལ་གསུམ་ལ་བརྟེན་པའི་

[061B]
མངོན་སུམ་དུ་བྱོན་པ་ལྟ་བུ་གྱུར་པ་ཞིག་གོ་རྩོམ་པའི་ཡོན་ཏན་གྱི་དབང་དུ་བྱས་ན། མདོ་དང་སྔགས་ཀྱི་གཞུང་གང་དང་གང་བརྩམས་ཀྱང་ཚིག་སྔ་ཕྱི་འགལ་བ་དང་ཟློས་པ་དང་གྲོང་ཚིག་གིས་བསླད་པ་སོགས་
མ་ཡིན་པར། བརྗོད་བྱ་ཟབ་ཅིང་བརྗོད་བྱེད་འབྲེལ་ཆགས་པས་ཉམས་སུ་བླང་བདེ་བ། མཁས་པ་རྣམས་ཀྱིས་ཅི་ཙམ་དཔྱད་ཀྱང་ཀླན་ཀའི་གནས་མེད་པ། དོན་དང་ཚིག་གི་རྒྱན་གྱིས་སྤྲས་ཤིང་རྒྱལ་བའི་དགོངས་
པ་དང་མཐུན་པ་ཤ་སྟག་གོ་བསྟན་བཅོས་རྩོམ་པ་ལ་ཆེས་ཕུན་སུམ་ཚོགས་པའི་རྒྱུ་གསུམ་ཀའང་རྗེ་བླ་མ་རིན་པོ་ཆེ་འདི་ལ་ཚང་སྟེ་ཇི་ལྟར་ན། སྟོན་པ་སངས་རྒྱས་ནས་དམ་པ་ཟམ་མ་ཆད་པར་བརྒྱུད་པའི་མན་ངག་དང་
ལྡན་པའི་ཚུལ་དང། རིག་པའི་གནས་ལྔ་ལ་མཁས་པ་གཉིས་ནི་སྔར་བཤད་ཟིན་ལ། ཡི་དམ་ལྷའི་རྗེས་སུ་གནང་བ་ཐོབ་པ་ནི། རྗེ་ཉིད་སྐབས་ཤིག་དབུ་མའི་ཐལ་བཟློག་གི་དཀའ་གནས་བརྟག་པ་མཐའ་དཔྱོད་སྣ་མའི་མེ་
ཏོག་ཅེས་པའི་བསྟན་བཅོས་ལྗགས་རྩོམ་གནང་བར་འབྲལ་སྤང་ཐུབ་དབང་གི་སྐུ་ཡོད་པ་ལ་གསོལ་བ་བཏབ་པར་སྐུ་དེ་དབུ་གུག་གུག་མཛད་དེ་གནང་བ་དངོས་སུ་སྩལ་བར་གསུང་བ་ནི་སྔོན་རྒྱལ་བ་དགེ་འདུན་གྲུབ་མན་ལུང་

[062A]༄༅། །རི་ཁྲོད་དུ་བཞུགས་སྐབས་བླ་མའི་སྐུ་འདྲ་ཞིག་ལ་གསོལ་བ་འདེབས་ཀྱིན་བཞུགས་པ་ན། སྐུ་འདྲ་དེས་ཡོན་ཡོན་མཛད་ནས་དོན་རྩ་ཞེས་པ་ཞིག་གསུངས། དེའི་རྒྱུ་མཚན་རྗེ་ཤེས་རབ་སེངྒེ་ལ་
ཞུས་པས་གསུང་བྱོན་པ་ནི་ས་ཐོབ་པ་འདྲ་ཞིག་གིས་ཡིན་ནམ་ཞེས་གསུངས་པ་བཞིན་ཤིན་ཏུ་ངོ་མཚར་བའི་གནས་སོ། །གསང་བ་བསམ་གྱིས་མི་ཁྱབ་པའི་ཚུལ་དུ་མ་ཞིག་ཡོད་ཀྱང་འདིར་སྐབས་སུ་མ་བབ་པས་
མ་སྤྲོས་སོ། །འདིར་བཀའ་རྩོམ་གནང་བའི་མཚན་ཐོ་དགོད་པར་བྱ་སྟེ། དེའང་འགྲོ་མགོན་ཆོས་རྒྱལ་འཕགས་པ་དགུང་ལོ་གསུམ་པའི་དུས་རྒྱུད་བརྟག་གཉིས་གསུངས་པ་དང། གསེར་ལྡིང་པ་གཞོན་ནུ་འོད་
ཀྱི་སྲས་གསུང་ཆོས་ཉིན་གསུམ་མཉན་ནས་སྡེབས་གཅིག་ལ་ཆད་ལུས་མེད་པར་སྐྱོར་བས་ཀུན་མཁྱེན་ཆོས་སྐུ་འོད་ཟེར་དུ་གྲགས་པ་དང། པཎ་ཆེན་ཆོས་རྒྱན་སྐུ་ན་ཕྲ་དུས་དབྱངས་ཅན་མའི་བསྟོད་པ་
ཚིག་དོན་ཕུན་སུམ་ཚོགས་པ་ཐོལ་བྱུང་དུ་གསུང་བ་དང། རྡོ་རྗེ་འཆང་ལྕང་སྐྱ་རོལ་བའི་རྡོ་རྗེའི་ཞལ་སྔ་ནས་དགུང་ལོ་བཅུ་གཅིག་དང་བཅོ་ལྔ་པའི་དུས་གསར་རྩོམ་གནང་པ་ལྟར། རྗེ་འདིས་ཀྱང་དགུང་ལོ་དགུ་
བཞེས་པའི་དུས་གསར་རྩོམ་རྒྱལ་བ་རིགས་ལྔའི་བསྟོད་པ་སྙན་ངག་གི་ལམ་ནས་དྲངས་པའི་ཚིག་སྦྱོར་ཕུན་སུམ་ཚོགས་པ་ཐོལ་བྱུང་དུ་གསུངས་པས་གཙོས་པའི་བཀའ་རྩོམ་རྣམས་ཀྱི་མཚན་ཐོ་རགས་

[062B] རྒྱལ་བ་རིགས་ལྔའི་བསྟོད་པ། ཟབ་ལམ་བླ་མའི་རྣལ་འབྱོར་གྱིས་བཅད་བསྡུས་དོན་གསལ་བའི་སྒྲོན་མེ། བླ་མའི་རྣལ་འབྱོར་གྱི་ཡིག་ཆུང་གནད་དོན་སྙིང་པོ། རྗེ་བཙུན་འཇམ་པའི་དབྱངས་
གྱི་བསྟོད་པ་གང་བློ་མའི་རྣམ་བཤད་ཐར་ལམ་སྒོ་འབྱེད། སྔགས་དྲུག་དང་ཕྱག་རྒྱ་དྲུག་གི་དམིགས་པ་ཡིད་ལ་བྱེད་ཚུལ་མདོར་བསྡུས་ཕན་བདེའི་སྣང་བ། བྱང་ཆུབ་ལམ་གྱི་རིམ་པའི་དམིགས་རིམ་ཁྱེར་བདེ། བྱང་
ཆུབ་ལམ་གྱི་རིམ་པའི་དམར་ཁྲིད་འཇམ་དཔལ་ཞལ་ལུང་གི་མཆོད་བརྗོད་རྣམ་པར་བཤད་པ་གསེར་གྱི་ལྡེ་མིག་སྐྱབས་འགྲོའི་དམིགས་རིམ་ཁྱེར་བདེ། ལམ་ཁྲིད་ཟིན་བྲིས་ཀྱི་ས་བཅད། བསྐལ་བཟང་རྒྱན་གྱི་
ནོར་བུའི་ཕྲེང་བ། དབུ་སེམས་ཀྱི་ལྟ་བའི་སྐོར་ལས་བརྩམས་པའི་བརྗོད་བྱའི་གནས་འགའ་ཞིག་གཏམ་དུ་བྱ་བ་སྐལ་བཟང་བུང་བའི་དགའ་སྟོན། དབུ་མའི་ཐལ་བཟློག་གི་དཀའ་གནས་བརྟག་པ་མཐའ་དཔྱོད་སྣ་
མའི་མེ་ཏོག་འཛམ་གླིང་རྒྱན་དུ་གྲགས་པའི་གཞུང་ཆེན་མོ་སའི་དངོས་གཞི་བསྡུ་བའི་ཚིགས་བཅད་གཞུང་དོན་མན་ངག་ཐོར་བུ། བློ་སྦྱོང་སྦྱོར་ཆོས་དྲུག་གི་ལག་ལེན་ཀླགས་པས་དོན་གྲུབ། བློ་སྦྱོང་བསྔོ་བ་
དམིགས་བརྩེ་མ་ལ་བརྟེན་པའི་བླ་མའི་རྣལ་འབྱོར་རིགས་གསུམ་སྤྱི་སྒྲུབ་ཀྱི་ཆོ་ག་དཔྱིད་ཚེས་ཀྱི་རིམ་པར་བསྒྲིགས་པའི་ཆོས་སྤྱོད། བྱེ་བྲག་ཏུ་སྒྲུབ་པའི་ཆོ་ག་དབྱར་ཆོས་ཀྱི་རིམ་པར་བསྒྲིགས་པའི་ཆོས་སྤྱོད། སྟོན་ཆོས་
[063A]༄༅། །དགུན་ཆོས། འཕགས་པ་ཐོགས་མེད་ཀྱི་བཞེད་ཚུལ་བཞིན་རྟེན་གྱི་སྤྱན་སྔར་བྱང་སྡོམ་ལེན་པའི་ཆོག་བཟང་སྤྱོད་མ། ཐེག་མཆོག་འཁོར་ལོ་བཞིའི་ལག་ལེན་སྙིང་དྲིལ་རྒྱལ་སྲས་འཇུག་
དོགས་སྐུ་གསུམ་གཞལ་མེད་ཁང་དུ་བགྲོད་པའི་ཐེམ་སྐས། བསྐལ་བཟང་སངས་རྒྱས་སྟོང་ལ་བརྟེན་པའི་བསག་སྦྱང་སྦྱོར་བ་དུག་ལྡན་གྱི་ཆོ་ག་ཕན་བདེའི་སྣང་བ། བདེ་གཤེགས་སོ་ལྔ་ལ་བརྟེན་པའི་བསག་སྦྱང་སྦྱོར་
བ་དྲུག་ལྡན་གྱི་ཆོ་ག་ཕན་བདེའི་སྐྱིད་ཚལ། སྤྱི་བཤགས་ཕན་བདེའི་ཉི་སྣང། ཐོག་མཐའ་བར་དུ་དགེ་པའི་སྨོན་ལམ་གྱི་བསྡུས་དོན། སྐྱབས་འགྲོའི་དམིགས་རིམ་སྦྱོང་བ་ལ་ཉེ་བར་མཁོ་བའི་མན་ངག་མཁས་པའི་ཡིད་
འཕྲོག་ཤིང་སྤེལ་མའི་བསྟན་བཅོས། བྱང་ཆུབ་སེམས་དཔའི་སྨོན་ལམ་ཆེན་པོ་བཅུ་སྡུད་པའི་ཚིགས་སུ་བཅད་པ། བླ་མའི་རྣལ་འབྱོར་དམིགས་བརྩེ་མའི་ཉམས་ལེན་དང་འབྲེལ་བའི་སྨོན་ལམ་ཤིས་བརྗོད་
བླ་མ་མཆོག་གསུམ་གྱི་ཐུགས་རྗེ་བསྐུལ་པའི་འདོད་གསོལ་སྨོན་ལམ་ལེགས་ཚོགས་ལྷུན་གྲུབ། སྡོམ་གསུམ་བཤགས་པ་ཤིན་ཏུ་བསྡུས་པ། སྤྱན་རས་གཟིགས་དང་འབྲེལ་བའི་བླ་མའི་རྣལ་འབྱོར། སྨྱུང་
གནས་བསྲུང་སྒྲུབ་ཀྱི་ཁྲུས་ཆོག་བདུད་རྩི་ཟིལ་མངར། བླ་མའི་རྣལ་འབྱོར་གསོལ་འདེབས་ཚིགས་བཅད། ཉད་ཚང་ཧུ་ཐུག་ཐུའི་མཚན་སྔགས་གསོལ་འདེབས་བྱིན་རླབས་མྱུར་འཇུག་དཔལ་གསང་བ་

[063B] གསང་བདེ་འཇིགས་གསུམ་གྱི་སྨོན་ལམ་མདོར་བསྡུས། དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མའི་སྒྲུབ་ཐབས་ཉུང་དུ་རྣམ་གསལ། རྒྱལ་བ་སེངྒེ་ང་རོའི་
བསྟོད་པ། བྱང་ཆུབ་ལམ་རིམ་གྱི་སྙིང་པོ་བསྡུས་དོན། སྙན་ངག་གི་ལམ་ནས་དྲངས་པའི་བསྟན་བཅོས་རྒྱལ་བ་སྲས་བཅས་མ། རྗེ་བླ་མའི་ཕྱི་ནང་གསང་གསུམ་དང་འབྲེལ་བའི་གསོལ་འདེབས། སྨན་བླའི་
འཕོ་བ་ཀླགས་པས་དོན་གྲུབ་མ། སྨན་ཆོག་མདོར་བསྡུས་རང་ལ་ཕན་པ། གནས་ཆོག་མདོར་བསྡུས་རང་ལ་ཕན་པ། ཐུན་དྲུག་གི་རྣལ་འབྱོར་མེ་ཏོག་ཕྲེང་རྒྱུད། ཐེག་པ་ཆེན་པོ་རྒྱུད་བླ་མའི་དགོངས་དོན་བརྗོད་ཡུལ་
དུ་བྱས་པའི་ཀཱ་རི་ཀ་སྐུ་གསུམ་ཡེ་ཤེས་ལྔ་ལྡན་མ། རྡོར་སེམས་བསྒོམ་བཟླས་དང་དམ་ཚིག་རྡོར་བཟླས་ཤིན་ཏུ་བསྡུས་པ། བློ་སྦྱོང་ཉུང་བསྡུས་ཡི་གེ་གཅིག་སྤེལ་མ། གཉིས་སྤེལ་མ། བསག་སྦྱང་གི་གནད་
བསྡུས་པ་ཡན་ལག་བདུན་པ་ཅུང་ཟད་སྤྲོས་ཏེ་བཤད་པ། དགའ་ལྡན་ལྷ་བརྒྱ་མའི་རྒྱུད་འདེབས། སྡེབ་སྦྱོར་རྗེས་བསྔགས་དང་མཚུངས་པར་བསྟོད་པའི་ཚིགས་སུ་བཅད་པ། བརྟག་ཐབས་རྣམ་གཉིས་དང་ལྟོ་འཕྱེ་
བརྟག་ཚུལ་གྱི་ཆོག་བཅས། རྒྱུད་ལས་གསུངས་པའི་བགེགས་ཀྱིས་མི་ཚུགས་པའི་ཐབས་ཟབ་མོ་གཉིས། དཀྱིལ་ཆོག་དངོས་གྲུབ་ཐམས་ཅད་འབྱུང་བའི་ཟུར་འདེབས་བུམ་འཇུག་གཉིས་ཀྱི་ཆོག་གྲུབ་ཐོབ་རིལ་

[064A]༄༅། །དཀར་སྒྲུབ་ཚུལ་ཕན་བདེའི་སྣང་བ། བསྟན་བསུང་རྣམ་གསུམ་གྱི་གཏོར་འབུལ་ཡེ་ཤེས་སྤྱན་ལྡན་གྱི་ཡེ་ཤེས་ཀྱི་སྤྱན་དབྱེ། གསོལ་འདེབས་དངོས་གྲུབ་ཆར་འབེབས། སྨོན་ལམ་སུམ་ཅུ་པ་
གསོལ་འདེབས་ཀྱི་སྙིང་པོ་མི་ཁོམ་གནས་སྤྱོང། ཕྱག་ཞབས་འཁོར་ལོ་མ། བླ་མ་སྐྱེལ་སོགས་མ། ཟབ་ལམ་གཅོད་ཡུལ་གྱི་ཉེ་རྒྱུད་གསོལ་འདེབས་དང་འདོད་གསོལ་སོགས། ཕ་དམ་པ་རིན་པོ་ཆེ་དང་མ་གཅིག་རྣམ་གཉིས་
ལ་མཚན་སྒྲ་མཐའ་ཐོག་སྦྱར་བའི་རྒྱང་འབོད་གསོལ་འདེབས། མ་གཅིག་ལ་ནོངས་བཤགས་འབུལ་བ་ཡུམ་ཆེན་ཐུགས་རྗེ་བསྐུལ་བའི་ཟློས་གར། མ་གཅིག་གི་གདམས་པ་ནད་པར་སྒོས་སུ་གཅོད་དམིགས་གཏོང་ཐབས་
དག་བསྒྲིགས་ལག་ལེན་འཁྱེར་བདེ། གཅོད་ཀྱི་གདམས་པ་མ་གཅིག་སྟན་ཐོག་གཅིག་མ་སྐལ་ལྡན་འཇུག་དོགས། ཚེ་ལྡན་གྱི་ཆོ་ག་ཕན་བདེའི་ཆར་འབེབས། གཤིན་པོ་རྗེས་འཛིན་ཤིན་ཏུ་བསྡུས་པ་གནད་ཀྱི་སྒྲོན་མེ་
སྐྲ་སེན་རུས་བུ་སོགས་ལ་བརྟེན་པའི་སྒོ་ནས་གསོན་གཤིན་གང་ལའང་སྦྱར་ཆོག་པའི་སྦྱང་ཆོག་བསྡུས་པ། སྤྱི་འགྲོ་ལྟར་བགེགས་ཡ་གཏོར་མ་བསྔོ་བ་དང་བཀའ་བསྒོ་བའི་ཆོ་ག་མནོལ་བསངས། དུས་དྲན་བྱེད་ཚུལ་
ཡི་དམ་ཆོས་སྐྱོང་གི་གཏོར་མ་གཤེགས་བརླབ་ཀྱི་ཆོ་ག་རྗེ་བཙུན་འཕགས་མ་སྒྲོལ་མའི་སྟོང་མཆོད་ཀྱི་ཆོ་ག་འདོད་དགུའི་མཆོག་སྦྱིན། ཡུམ་ཆེན་མོ་དང་མཁའ་འགྲོ་སྡེ་ལྔའི་བསྙེན་པ་བྱེད་ཚུལ་མཁའ་འགྲོའི་ཞལ་

[064B] རྗེ་བཙུན་མ་རི་ཁྲོད་ལོ་མ་གྱོན་མའི་སྒྲུབ་ཐབས་བུམ་ཆོག་བཅས། ཐ་འོག་ཆོས་ཀྱི་རྒྱལ་པོའི་གསོལ་མཆོད་ཆ་ལག་ཚང་བ་སྤྱི་སྟབས་གསར་བསྒྲིགས་མ་དང་བཅས་པ། གླུད་
རྫོངས་ཀྱི་ཆོ་ག་འཆི་མེད་བཅུད་ལེན་གྱི་ཆོ་ག་འགོ་བའི་ལྷ་ལྔའི་གསོལ་མཆོད། དགྲ་ལྷའི་འཕྲིན་བཅོལ། བགེགས་གཏོར་བསྔོ་ཚུལ་ཤིན་ཏུ་བསྡུས་པ། གཏོར་མ་བསྔོ་ཚུལ་ཤིན་ཏུ་བསྡུས་པ་ལ་སོགས་ཏེ་ངེས་
པར་གྲོལ་བ་དོན་གཉེར་པ་རྣམས་ལ་བགོ་སྐལ་དུ་སྩལ་བ་ཡིན་ནོ། །རྟོགས་པའི་ཡོན་ཏན་ཀྱང་ལྷག་པའི་བསླབ་པ་གསུམ་དུ་འདུ་བས་སོ་སོར་ཐར་པའི་ཚུལ་ཁྲིམས་ལ་གཅེས་སྤྲས་སུ་མཛད་པ་ནི། བསླབ་པའི་གཞི་
ཆེན་པོ་རྣམས་ལ་ཐོག་བརྫིས་བྱས་ནས་རྐྱེན་ལ་ལྟོས་ཏེ་གནང་རུང་གི་བཅས་རྐྱང་ཕྲ་མོ་འགའ་ཟུང་རེ་ལ་ཨུ་ཚུགས་ཀྱིས་སྲུང་བ་སྐད་བྱད་པ་ལྟ་བུ་མ་ཡིན་པར་ཐམས་ཅད་ཆ་མཉམ་པར་བསྲུང་བར་མཛད་ཅིང། དུས་
རྟག་པར་གསང་སྔགས་ཟབ་མོའི་ཐུགས་དམ་གནང་ནའང་ཇི་སྐད་དུ། ཕྱི་རུ་ཉན་ཐོས་སྤྱོད་པ་སྦྱོང། །ནང་དུ་འདུས་བ་ལ་རབ་དཀའ། ཞེས་གསུངས་པ་ལྟར། ཡུལ་གྱི་སྟབས་ཀྱིས་དགུན་གྱི་གྲང་ངར་ཆེ་བའི་དུས་མ་
གཏོགས་ཕུ་དུང་ཅན་གྱི་ན་བཟའ་ཡེ་མ་བཞེས། སྐུ་འགག་དང་སྐུ་ཤམ། དབུ་ཞྭ་སྐུ་རགས་སོགས་འཚོ་བའི་དང་ས་ཁོ་བའི་ཡོ་བྱད་ཕྲན་ཚིགས་དང་བཅས་པ་རྣམས་རང་རང་གི་ཆོ་གས་བྱིན་གྱིས་བརླབ་པ་ལས་

[065A]༄༅། །བྱིན་རླབས་མི་ཆགས་པའི་རིགས་གཏན་ནས་མི་འཆང་བ། གསོལ་ཚིགས་ཀྱི་གོང་ཙམ་གཏོར་མ་བརྒྱ་རྩ་གསུང་ནས་སྔ་ཆབ་བཞེས། དཀོན་མཆོག་རྗེས་དྲན། བྱིན་ལེན། ཕུད་མཆོད་
འདུས་པའི་གཏོར་མ་བྱིན་རླབས་རྒྱས་པ་གནང་བ་སོགས་དང། མཇུག་ཏུ་ཕྱི་ཆབ་ཡོན་བསྔོ་བཅས་གནང་བ་ཐམས་ཅད་སྡོམ་པ་གསུམ་གྱི་བཅས་པ་དང་མཐུན་པར་མཛད། གསོལ་ཇ་སོགས་ཐུན་ཚོད་དུ་
རུང་བའི་རིགས་ལ་དགུང་ཚིགས་ཡོལ་ཚེ་རུང་ཆུ་འདེབས་པ་དང། དགོངས་ཁ་དམར་ཐག་ཆོད་པ་ནས་ནམ་ལངས་ཀྱི་བར་ཡེ་མི་མཆོད། རྒྱུན་པར་ཕྱག་གཡོག་ལ་དགེ་ཚུལ་ཁོ་ནས་བྱེད་ཅིང་སྐབས་ཤིག་ཉེ་གནས་
ཀྱིས་གསོལ་ཇ་འདྲེན་པར་བྱིན་ལེན་བྱས་པ་ཞིག་བཞེས་འཕྲོལ་དགེ་སློང་གཅིག་གིས་ལག་རེག་བྱུང་བ་གཟིགས་ནས་དེ་ཕར་ཁྱེར་ཅིག་གསུང་ནས་མ་བཞེས་པར་འགའ་ཞིག་གིས། ཅི་ཉེས་ཁྱིས་བལྡག་པ་
འམ་ཞེས་ཀྱལ་ཀ་བྱས་སྐད། ནམ་གྱི་ཆ་བར་པ་ལ་གཟིམས་ཚུལ་ཅུང་ཟད་གནང་ནས་ཆ་ཐ་མའི་མགོ་བརྩམས་པ་དང་བཞེངས་ནས་ཐུགས་དམ་ལ་ཞུགས་པ་མ་གཏོགས་ཉིན་མོ་སྐུས་མཉེ་འབོལ་ལ་བརྟེན་པ་དང་
གློས་ཕབ་པ་ཡེ་མི་མཛད་པ་སོགས་མཐོང་ཐོས་ཀྱི་ཡུལ་དུ་གྱུར་པ་བརྗོད་ཀྱིས་མི་ལང་སྟེ་བསྟན་པ་ཐམས་ཅད་འགལ་མེད་རྟོགས་པའི་འབྲས་རྟགས་སུ་མངོན་ནོ། །བྱང་ཆུབ་སེམས་དཔའི་སྡེ་སྣོད་ནས་གསུངས་

[065B] སྐབས་ཤིག་བཀའ་ལས། ཤ་འདི་རླུང་གནོན་ཙམ་ལ་ཕན་པ་ལས། ངེད་ནས་ནམ་ཟ་རེས་ལ་རྒྱུན་དུ་སྐྱུགས་བྲོ་བྱེད་ཀྱིན་ཡོད་གསུང་བ་
ནི་བླ་མ་བྱམས་པ་རིན་པོ་ཆེ་སྐུ་ན་སྨིན་པའི་དུས་གསོལ་ཚིགས་ལ་ཤ་བཙོས་ནས་ཕུལ་བ་ན་མ་དང་བུའི་ཤ་ལྟ་བུའི་འདུ་ཤེས་སྐྱེས་ནས་བཞེས་མ་ཐུབ་པར། ཉེ་གནས་ཀྱིས་ནས་ཆག་དང་ཤ་ཞིབ་མོར་བྱས་
ནས་ཕུལ་པར་སྣང་མེད་དུ་བཞེས་པ་དེ་ལྟ་བུ་ནི་བདག་གཞན་མཉམ་བརྗེའི་བྱང་ཆུབ་ཀྱི་སེམས་ལ་ཧ་ཅང་གོམས་ཆེ་བའི་རྟགས་སོ། །ཡང་བཀའ་ལས། ཁོ་བོ་ཅག་ལ་གཏིང་ཁེལ་ཆོག་བ་གཞན་གང་ཡང་མེད་
མོད་ཀྱི། སྔ་དུས་ན་ཚོད་གཞོན་ནུའི་སྐབས་བླ་མའི་དྲུང་ནས་སེམས་བསྐྱེད་ཞུས་པའི་དུས་ཉིད་ནས་བཟུངས་ད་ལྟའི་བར་ཇ་ཕོར་གང་ཙམ་ཞིག་ཀྱང་རང་དོན་གྱི་བསམ་པས་འཐུང་མ་མྱོང་བ་ཞིག་ནི་ཡོད་ཅེས་ཕྲན་ལ་
དངོས་སུ་གསུང་སྟེ་རྟོགས་པ་མཐོན་པོར་སོན་པའི་ཁྱད་ཆོས་སུ་མ་ཟད་སེམས་དཔའ་ཆེན་པོ་གླང་རི་ཐང་པས། གཏོང་ལེན་སྒོམ་པ་དང་བྲལ་པའི་རླུང་ཐ་མལ་དུ་གཏོང་མ་མྱོང་གསུངས་པ་བཞིན་བསམ་གྱིས་མི་
ཁྱབ་པའི་གནས་སོ། །རིག་འཛིན་གྱི་བསླབ་པའི་གནས་རྣམས་ལ་དྲན་པ་དང་ཤེས་བཞིན་དང་ངོ་ཚ་ཤེས་པ་དང་ཁྲེལ་ཡོང་པ་དང་བག་ཡོད་ཆེན་པོས་བསྲུང་བར་མཛད་པའི་ཚུལ་རྣམས་ནི་ཕལ་ཆེར་སྔར་བཤད་ཟིན་

[066A]༄༅། །ཏིང་ངེ་འཛིན་གྱི་བསླབ་པའི་དབང་དུ་བྱས་ན། ཐུན་མོང་དང་ཐུན་མོང་མ་ཡིན་པའི་ཏིང་ངེ་འཛིན་མཚན་ཉིད་ཚང་བ་ཐུགས་ལ་འཁྲུངས་ཏེ། སྔར་ལམ་རིམ་གྱི་ཉམས་བཞེས་གནང་སྐབས་ཟླ་བ་
གསུམ་གྱི་རིང་ཞི་ག་ནས་ལ་རྩལ་ཏུ་བཏོན་ནས་སྦྱངས་པས་སེམས་ལ་གནས་ཆ་ཅུང་ཞིག་འོངས་གསུང་བ་ཐོས་ལགས་ཏེ་ཁེངས་བསྐྱུང་ཙམ་དུ་ཟད་དོ། །ཐུན་མོང་མིན་པ་མཚན་བཅས་ཀྱི་རྣལ་འབྱོར་དང་བསྐྱེད་པའི་
རིམ་པ་སྐུ་གསུམ་ལམ་འཁྱེར་གྱི་ཐུགས་དམ་ལས་སྐད་ཅིག་ཀྱང་མི་གཡེལ་བའོ། །ཤེས་རབ་ཀྱི་བསླབ་པའི་དབང་དུ་བྱས་ན། ཟབ་མོ་དབུ་མའི་ལྟ་བ་ལ་དཔྱད་པ་རྫོགས་ཚུལ་རྗེ་རང་ཉིད་ཀྱིས་ཀྱང་ཞལ་གྱིས་བཞེས་ཏེ་སྔར་
བརྗོད་ཟིན་ལྟར་རོ། །ཐུན་མོང་མ་ཡིན་པ་མཚན་མེད་ཀྱི་རྣལ་འབྱོར་དང་རྫོགས་པའི་རིམ་པ་ཡང་ཐུགས་ལ་འཁྲུངས་པར་ངེས་ཏེ། མྱ་ངན་ལས་འདས་པའི་གོང་ཙམ་ཞིག་གཞན་གྱིས་ལྟས་ན་མནལ་ཚུལ་གནང་
བ་ལྟར་ལ་རིང་ཞིག་ལོན་ནས་བཞེངས་པའི་ཚེ། ཏཱ་བླ་མ་སོགས་ཉེ་གནས་ལ། ཁོ་བོ་གཉིད་མི་སྤྲོ་བ་ཅི་ཡིན་གསུང་བར། ཅུང་ཞིག་གཟིམས་ལགས་ཞུས་པར་བཀའ་ལས། ངེད་གཉིད་ལོག་པ་གཏན་མིན་ཏེ་
གཉིད་ཀྱི་འོད་གསལ་འཛིན་པ་ལ་འཁྲུལ་ལམ་གསུང་བ་ནི་སྔགས་ཀྱི་གཞུང་ལུགས་ལ་སྤྱངས་པ་རྣམས་ཀྱིས་དཔྱད་ན་རིམ་པ་གཉིས་པའི་ཉམས་རྟོག་མཐོན་པར་སོན་པའི་རྟགས་སུ་མངོན་ནོ། །དེའང་ཇི་སྐད་དུ་

[066B] །རྣམ་དག་ཚུལ་ཁྲིམས་རྣམ་དཔྱོད་ཤེས་རབ་ཀྱིས། །བདག་རྒྱུད་ལྷག་པར་གྱུར་པ་དེ་ཙམ་དུ། །ཕྱི་ཕྱིར་ཁེངས་པ་ཀུན་དང་འབྲལ་བར་ཤོག་ཅེས་གསུངས་པ་ལྟར་དེ་ལྟ་
བུའི་ལུང་དང་མངོན་པར་རྟོགས་པའི་ཡོན་ཏན་གྱི་གཏེར་དུ་གྱུར་ཀྱང་ཆེ་བའི་ཁེངས་དྲེགས་དང། རང་མཐོང་ཆེ་བ་སོགས་གཏན་ནས་མི་མཛད་པར་རྟག་ཏུ་དམན་ཆ་བཟུངས་ནས་འགྲོ་བ་ཐམས་ཅད་སྤྱི་བོར་
འཁུར་བ། ཁྱད་པར་དགེ་ཚུལ་སློང་སུ་གང་གིས་སྐུ་གམ་དུ་བཅར་བ་ལའང། ངོ་བསྟོད་དང་ཟོལ་ཟོག་ལྟ་བུ་མ་ཡིན་པར་ཤིན་ཏུ་གུས་པའི་ཚུལ་གྱིས་གནས་བརྟན་དང། བཙུན་པ། དགེ་སློང་ལགས། ཇོ་བོ་པ་ལ་
སོགས་པའི་ཞེས་སྦྱར་བ་ལས་མིང་རྗེན་པོ་རང་ནས་མི་སྨོས་པ་སོགས་འདུལ་བ་དང་ཐེག་པ་ཆེན་པོའི་བློ་སྦྱོང་ནས་ཇི་སྐད་བཤད་པ་དང་མཐུན་པ། རྒྱུན་གྱི་ཞལ་འདོན་ནི་ཌཱ་དྲིལ་འཁྲོལ་བ་སོགས་མངོན་མཚན་ཆེ་
བ་ཞིག་མིན་པས་གང་གནང་འདི་གནང་གི་གསལ་ཁ་ཆེར་མེད་པ་ཞིག་ཡོད། དེ་ཙམ་གྱི་སྐུ་ན་མཐོན་པོར་སོང་ཡང་ལུས་སེམས་ཤིན་སྦྱངས་ཀྱི་བདེ་བས་རྒྱས་བཏབ་པས་ཤིང་བལ་ལྟར་སྐུ་ལུས་ཟོར་ཡང་ཆེ་
ཞིང་གཟི་བརྗིད་རྒྱས་པ། སྐུ་རྐེད་མདའ་ལྟར་དྲང་བ། སྐབས་འགར་རྐྱང་ཕྱག་ཡུན་རིང་པོའི་བར་གནང་བ་ལའང་སྐུ་ལ་ངལ་དུབ་ཀྱི་སྣང་བ་དང་ཞལ་དབུགས་འཚང་བ་སོགས་གཏན་ནས་མེད་པ། ཡང་དུས་འགའ་

[067A]༄༅། །ཞིག་ཏུ་དོན་གཉེར་ཅན་རྣམས་ལ་དབང་རྗེས་གནང་ལམ་རིམ་སོགས་སྩལ་ནས་བར་བར་དུ་ཐུགས་དམ་གནང་བས་ཞག་ཁ་ཤས་སྦྲེལ་པར་གཟིམས་ལོང་ཡེ་མ་བྱུང་ལ། གཞན་ཆོག་རོགས་པ་དང་སློབ་མ་
རྣམས་ཀྱིས་དེ་དག་གི་བར་སྐབས་རྣམས་སུ་ལྟོ་དང་གཉིད་ཀྱིས་དལ་གསོ་བཞིན་དུ་བསྡད་ཀྱང་སྣ་སུན་ཕོག་ཤས་ཆེར་བྱུང་རིགས་ལའང། བདག་ཅག་སེམས་ཅན་གྱི་དོན་བྱེད་རྒྱུ་འདི་ལྟ་བུ་བྱུང་བ་རེ་དགའ་གསུང་ཞིང་དགྱེས་དགྱེས་
མཛད་དོ། །དུས་རྒྱུན་པར་ཉེ་འཁོར་པ་རྣམས་སྐུ་གམ་དུ་ཅི་བྱེད་པའང་ཕལ་ཆེར་སྣང་ལ་མ་ངེས་བར་སོང་ཞིང་ཆེད་དུ་མ་དགོངས་བ་ལྟར་མཛད། དད་ལྡན་གཞན་གྱིས་ཕུལ་བའི་དཀར་མངར་ཕྱེ་མར་སོགས་བྱུང་ཚེ་འཕྲལ་དུ་ཕུད་ནས་
དཀོན་མཆོག་ལ་མཆོད་པ་ཕུལ་ཞིང། ཉེ་གནས་དགེ་ཚུལ་སོགས་དང། དགེ་འདུན་རྣམས་ལ་སྟེར་བ་མ་གཏོགས་ཕལ་ཆེར་མི་བཞེས་པ་ནི། དགེ་བཤེས་འབན་གྱིས། སྔར་ངའི་ཁས་ཟས་མ་རྙེད་ལ། ད་ལྟ་ཟས་ཀྱིས་
ངའི་ཁ་མི་རྙེད། ཟོས་པས་ཀྱང་མི་འཛད། འཐུངས་པས་ཀྱང་མི་ཡོག་ཅེས་པ་བཞིན་དུ་གྱུར། རྒྱུན་པར་སྐུ་མདུན་དུ་ཆོས་འཆད་ཉན་གྱི་དོན་དུ་ཡོད་བ་ལས། ཆེ་གཉན་སུ་ལའང་བྱུང་རྒྱལ་དུ་མཇལ་ཁ་གནང་གི་མེད་ལ་
ཞལ་མཇལ་མཁན་འགའ་རེ་བྱུང་བ་ལ་འདི་ཕྱིར་ཕན་པའི་གདམས་ངག་དངོས་ཤུགས་གང་རུང་གིས་སྙན་པར་སྩལ་བ་རྣམས་ལེགས་པར་དཔྱད་ཚེ་ཚིག་གི་ནུས་པ་ཆེ་ཞིང་ཡིད་ཁུལ་ངེས་པ་ཞིག་ཡོད་དེ། གདུལ་བྱ་འདུལ་བའི་

[067B] སྐྱོན་འཚོལ་མཁན་བདག་ལྟ་བུ་ལའང་ཀླ་ན་ཀའི་གནས་ནི་ནམ་མཁའི་པདྨོའི་དཔེ་ཟླར་སོག་
བས་ཞལ་མཇལ་བ་ཙམ་གྱིས་ལུས་སེམས་ལ་དགའ་བས་ཁྱབ་པ་ལྟ་བུ་གྱུར་པ་ཞིག་ཡོད་ལགས་སོ། །སྨྲས་པ། བློ་བཟང་བསྟན་པའི་མཁའ་ལ་ཐོགས་མེད་རྒྱུ། །མཁས་བཙུན་ བཟང་པོའི་དཀྱིལ་འཁོར་རབ་  རྒྱས་པ། །ལགས་
བཤད་འོད་བརྒྱའི་དྲ་བས་སྐལ་ལྡན་ཀུན། །རྣམ་ཀུན་མཁྱེན་པར་སྒྲུབ་མཛད་གང་དེ་རྒྱལ། །མགོན་པོ་ཁྱོད་ཀྱི་རྣམ་དཀར་མཛད་བྲང་ནི། །ནམ་མཁའི་དབྱིངས་ལྟར་ཚད་བཟུང་མ་མཆིས་པ། །རྨོངས་བརྟུལ་བདག་གིས་ཅུང་
ཟད་སྨྲས་པ་ཡང། །བྱེའུ་ཆུང་དག་གི་བགྲོད་ཚུལ་ཇི་བཞིན་ནོ། །འོན་ཏེ་བླ་མའི་ཡོན་ཏན་ཆ་ཙམ་ཞིག་བརྗོད་པ་གང་དེ་དཔག་མེད་བསོད་ནམས་ཚོགས། །འཛིན་པར་གསུངས་པའི་ཚུལ་ལ་ཡིད་ཆེས་ནས། །དགའ་བའི་སེམས་
ཀྱིས་ངལ་བ་འདི་བྱས་སོ། །ཉམས་ཆུང་བདག་ནི་བློ་ཞན་སྦྱངས་པ་དམན། །དེ་ཕྱིར་རང་གི་དེ་ཉིད་མཚོན་པར་ཟད། །དེས་ན་གཟུར་གནས་མཁས་པའི་ཚོགས་རྣམས་ཀྱིས། ཐུགས་ཁྲེལ་མ་གནང་བརྩེ་བས་བཟོད་པར་རིགས། །དགེ་
འདིས་མཚན་ན་ས་དུས་གསུམ་རྣམ་དཀར་གང་བསགས་གཅིག་ཏུ་ཚོགས་པ་ལས། །ལེགས་ཚོགས་ཀུན་འབྱུང་དཔལ་ལྡན་བླ་མས་སྐྱེ་པའི་ཕྲེང་བར་རྗེས་སུ་བཟུང། །དམ་པའི་རྣམ་ཐར་རྟག་པར་སྐྱོང་ཞིང་མཉན་བསམ་

[068A]༄༅། །སྒོམ་པ་མཐར་ཕྱིན་ནས། །ཆོས་ཀྱི་རྒྱལ་མཚན་ཕྱོགས་བཅུར་བསྒྲེང་ལ་ཟླ་བྲལ་མཆོག་ཏུ་བདག་གྱུར་ཅིག་ །ཅེས་དཔལ་ལྡན་བླ་མ་དམ་པ་ཡོངས་ཀྱི་དགེ་བའི་བཤེས་གཉེན་ཆེན་པོ་མཁས་ཤིང་གྲུབ་པའི་དབང་ཕྱུག་
བྱ་བྲལ་ནོམ་ཆི་མཁན་པོ་མཚན་བརྗོད་པར་དཀའ་བ་བློ་བཟང་བཤད་སྒྲུབ་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་དད་ལྡན་དགའ་བསྐྱེད་ནོར་བུའི་ཐེམ་སྐས་ཞེས་བྱ་བ་འདི་ནི་སྔ་སོར་རི་ཁྲོད་ཏཱ་བླ་མ་ལྷ་བཙུན་ངག་དབང་བཟོད་པ་ནས་དབུ་བཙུགས་ཏེ་
ཤོག་གྲངས་བཅུ་སྐོར་ཙམ་ནས་འཕྲོར་ལུས་པ་ད་ལྟ་མེ་སྤྲེ་ཟླ་བ་དང་པོར་དགའ་ལྡན་ཐེག་ཆེན་བཤད་སྒྲུབ་གླིང་གི་གྲ་རིགས་ཧལ་ཧ་ཇོ་ནང་པེས་ཟེའི་ཤོག་ཧུར་ཚ་པི་ལིག་ཐུ་གུ་ཤྲི་དགེ་ལེགས་དམ་ཆོས་ནས་མཇུག་རྫོགས་པར་བྱས་ཏེ་ཞུས་དག་བྱེད་ཅེས་མིག་
ལམ་དུ་བསྟར་བར་འཕྲོ་བསྣན་བྱེད་དགོས་ཅི་རིགས་དང་རང་གི་དྲན་ཡུལ་དུ་ཡོད་པ་ཕྲན་ཚིགས་ཀྱང་འོས་མཚམས་རྣམས་སུ་བྲིས་བཅུག་ནས། དཔལ་ལྡན་བླ་མ་དམ་པ་མང་པོའི་ཞབས་རྡུལ་གུས་པས་བསྙེན་པའི་ཅོལ་ཆུང་སྨྱོན་ཧམ་པ་ཞིག་གིས་བསོད་
ནམས་ཀུན་སྡུད་གླིང་གི་བླ་བྲང་ནས་ཞུས་དག་བགྱིས་ཁུལ་ལགས། འདིས་ཀྱང་ཚེ་རབས་ཀྱི་ཕྲེང་བར་མཚན་ལྡན་བླ་མ་དམ་པས་མཉེས་བཞིན་དུ་རྗེས་སུ་འཛིན་པའི་རྒྱུར་གྱུར་ཅིག།།
   ༈    །འགྲོ་ཀུན་བདེ་སྐྱིད་དཔལ་ལ་སྤྱོད་པའི་ཕྱིར། །བསོད་ནམས་ཀུན་སྡུད་གླིང་གི་བླ་བྲང་ནས། །ཆོས་སྤྱིན་འཛད་མེད་གངྒཱའི་རྒྱུན་འདི་སྤེལ།།

[068B][BLANK PAGE]



