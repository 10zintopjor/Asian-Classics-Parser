
[001A]༄༅།  །ཨ་ནྲི་ཀ་བྲ་ཧྨ་སྱ་ནི་རྒྷོ་ཥ་ནཱ་མ་དྷཱི་ཤོ་དྷ་ནི་ཤྩ་ས་མྦ་ནྡྷ་སྱཱ་བ་བཱ་ད་མ་དཉུ་ར་ཀཎྛ་སྱ་ཀྲ་མཻ་ཀ་དེ་ཤ་ནྱཱ་ས་བི་ཧ་ར་ཏི་སྨ། །
༄༅། །བློ་སྦྱོང་དང་འགྲེལ་བའི་གདམས་པ་དང་སྙན་མགུར་གྱི་རིམ་པ་ཕྱོགས་གཅིག་ཏུ་བཀོད་པ་དོན་ལྡན་ཚངས་པའི་སྒྲ་དབྱངས་ཞེས་བྱ་བ་བཞུགས་སོ། །།

[001B]  །ཐུབ་པའི་དབང་པོ་སློབ་པ་ལམ་གྱི་གནས་སྐབས་སུ་ཕྱིན་དྲུག་ལ་སྤྱོད་པའི་རྣམ་ཐར་རྒྱ་མཚོ་ལྟ་བུ་ལས། འཁྲུངས་རབས་ཀྱི་ཐིགས་པར་སྨོན་ལམ་དང་འབྲེལ་བའི་བློ་སྦྱོང་ཚངས་པའི་དུན་པུ་བཧི་ཞེས་བྱ་བ་བཞུགས།  ན་མ་ཤཤྲཱི་མཱངྒུ་ར་ཝེ། ལྷུན་
གྲུབ་འཇིགས་མེད་ཆོས་དབྱིངས་བདེ་བའི་ངང། །མཐའ་ཡས་འགྲོ་བ་སྲིད་ཞིའི་གདུང་བ་ལས། །སྒྲོལ་བའི་དེད་དཔོན་བླ་མེད་སྐྱབས་གཅིག་པུ། །མར་མེ་མཛད་པའི་ཞབས་ལ་ཕྱག་འཚལ་ལོ། །རྣམ་དག་ཆོས་ཀྱི་བང་མཛོད་
ཡངས་པ་ནས། །བདེ་བའི་ལམ་བཟང་ནོར་བུ་ལེགས་བླངས་ཏེ། །འགྲོ་རྒྱུད་ཟ་མ་ཏོག་འགྲེང་འབྲོམ་གྱི་རིགས། །རྒྱལ་བའི་འབྱུང་གནས་བྱིན་རླབས་དེང་འདིར་ཕོབ། །འཁོར་བའི་གནས་ངན་ཚ་སྲེག་འབར་བའི་འོབས། །
གཞན་དོན་སེམས་ཀྱིས་མ་བོར་བརྩེ་བ་ཅན། །སྲིད་ཞིའི་མགོན་པོ་དྲིན་ཆེན་ཆོས་ཀྱི་རྗེ། །ཀུན་མཁྱེན་ཙོང་ཁ་པ་ཡིས་ཉེ་བར་སྐྱོངས། །ཚེ་རབས་མང་བོར་སྦྱིན་དང་ཚུལ་ཁྲིམས་དང། །རྣམ་དག་སྨོན་བའི་དགེ་བ་བསགས་

[002A] །པ་ལས། །དཀར་པོའི་རྟེན་བཟང་དལ་དང་འབྱོར་པའི་ཆོས། །ལྡན་བའི་མི་ལུས་རིན་ཆེན་འགྲུབ་པས་ན། །རྒྱ་མཚོ་ཆེར་གཡེང་གཉའ་ཤིང་བུ་ག་རུ། །རུས་སྦལ་ལོང་བའི་
མགྲིན་པ་ཆུད་བཞིན་ནམ། །འཇམ་པའི་གྱང་ལོགས་སྲན་མ་གཏོར་བ་ན། །ཆགས་པ་སྲིད་མཐའ་དེ་བཞིན་དཀོན་པར་གསུངས། །དེ་ལྟ་ན་ཡང་དལ་བརྒྱད་འབྱོར་བཅུའི་རྟེན། །ལན་ཅིག་ཙམ་ཞིག་ཐོབ་པའི་གནས་སྐབས་འདི།།
ངོ་མཚར་ཆེ་མོད་ནམ་མཁའི་འཇའ་ཚོན་བཞིན། །ད་ལྟ་ལྟར་སྣང་བཀྲ་ཡང་མི་རྟག་སྟེ། །ལུས་ཀྱི་རྟེན་དང་རྣམ་ཤེས་ཡ་བྲལ་ནས། །དེ་རིང་ཉིད་ཀྱང་མི་འཆིའི་ངེས་པ་ཅི། །སྔོན་ཆད་རྒན་གཞོན་ངེས་མེད་སྲོག་དོར་ཞིང། །
ཕྱིན་ཆད་འཆི་བ་མེད་པ་སུ་ཞིག་མཆིས། །འདོད་པའི་ལྷ་རྣམས་གནས་སྐབས་བདེ་བ་ལ། །བག་མེད་སྲེད་ཞེན་དམ་པོས་ཡིད་བཅིངས་ནས། །འཆི་བར་ཕྱོགས་པའི་ལྟས་ཀྱིས་ཟིན་པ་ན། །སྡུག་བསྔལ་ཤིན་ཏུ་མི་བཟད་

[002B] །གཟུགས་དང་གཟུགས་མེད་གནས་ཀྱི་ལྷ་རྣམས་ཀྱང། །ཕལ་ཆེར་ཐར་པའི་ལམ་ལས་རབ་གོལ་ཞིང། །ཏིང་འཛིན་དགེ་བའི་འབྲས་བུ་ཟད་པའི་མཐར། །སླར་ཡང་ངན་སོང་གནས་སུ་འཁྱམ་པར་འགྱུར། །ལྷ་མིན་
ན་ཡང་ལུས་དང་ཡན་ལག་ཀུན། །གཅོད་བའི་སྡུག་བསྔལ་རབ་རྩུབ་དམྱལ་བར་ན། །བཙོ་སྲེག་མཚོན་ཆས་གཏུབ་དང་གངས་རིའི་ཁྲོད། །གཅེར་བུར་ཤ་རུས་གས་པའི་སྡུག་བསྔལ་མྱོང། །ཡི་དྭགས་བཀྲེས་སྐོམ་ངལ་འཇིགས་ལ་
སོགས་པས། །མནར་ཞིང་དུད་འགྲོ་གཅིག་ལ་གཅིག་ཟ་དང། །བཀོལ་སྤྱོད་བརྡེག་འཚོག་བླང་དང་དོར་བྱ་ལ། །རྨོངས་པས་ཁྱབ་པའི་སྡུག་བསྔལ་འབའ་ཞིག་ཡིན། །ལས་ངན་ཉོན་མོངས་ཤ་ཟ་ཁྲོས་པ་མིས། །སེམས་བཞོན་རླུང་
གི་སྲོག་རྩ་གཡོ་བཞིན་དུ། །དབང་མེད་འཁྲིད་བས་ཚེ་ཐུང་དབུལ་བ་སོགས། །དུས་ངན་སྙིགས་མའི་མདངས་ནི་མུན་ལྟར་གཏིབས། །སླུ་མེད་བླ་མ་མཆོག་གསུམ་རྒྱབ་པོར་ཞིང། །དགེ་སྡིག་བླང་དོར་ཕྱིན་ཅི་ལོག་ཏུ་ཞུགས། །ལྟ་བ་ངན་
པ་སྙིགས་མའི་སྙིགས་མ་ཡི། །ཀླ་ཀློའི་སྤྱོད་པས་རྒྱལ་ཁམས་ཁེངས་པར་གྱུར། །དགེ་བཅུའི་ཆོས་ཚུལ་རིན་ཆེན་ཙན་དན་བས། །བརླང་སྤྱོད་ནག་པོའི་སོལ་བ་དར་མཐོང་ནས། །གཏན་དུ་འཚེངས་པའི་ལོངས་སྤྱོད་རྒྱབ་བོར་ཏེ། །
མནོག་ཆུང་སྐད་ཅིག་བདེ་བས་བསླུས་པ་མང། །དུག་གསུམ་གྲང་བའི་རེག་བྱ་ཆེས་བདོ་བས། །ལེགས་སྤྱད་པདྨའི་ཚལ་ཀུན་ཉིན་རེ་བཞིན། །བཅོམ་པའི་རང་རྟགས་ཕྱི་ཕྱིར་རབ་སྣང་བ། །མཐོང་ཚེ་ཤེས་ལྡན་སུ་ཞིག་ཡིད་

[003A]༄༅། །མི་སྐྱོ། །དེ་ལྟར་སྡུག་བསྔལ་རླབས་འཁྲུག་སྲིད་མཚོ་འདིར། །ཕུན་ཚོགས་བདེ་བའི་རོལ་ཅིར་སྤྱད་ཀྱང། །དུག་དང་འདྲེས་པའི་ཁ་ཟས་ཇི་བཞིན་དུ། །བདེ་ལེགས་སྲོག་ལ་གནོད་པ་ཤ་
སྟག་ཡིན། །སྡུག་བསྔལ་དེ་ལས་ཐར་བའི་ཐབས་ཉིད་ཅེས། །ཆོས་གོས་མཛེས་འཆང་ངག་ནས་ཆོས་ཀྱི་གཏམ། །སྨྲ་ཡང་རང་རྒྱུད་དུག་ལྔའི་གཞན་དབང་གི་གཡོ་སྒྱུས་སྡུག་བསྔལ་ཕྱི་ཕྱིར་འཕེལ་བར་གདའ། །མི་རྟག་སྡུག་བསྔལ་རྟོགས་
ཞེས་ཁར་སྨྲ་ཡང། །འདི་སང་དེང་ནི་འདི་ལྟར་བྱའོ་ཞེས། །གྲབས་གཤོམ་བྱེད་པའི་ངང་རིང་རྟག་འཛིན་ཅན། །འདི་ཡིས་སྡུག་བསྔལ་སྤང་དུས་ག་ལ་ཞིག་ད་ལྟ་ཕྲ་མོའི་རྐྱེན་ངན་མི་བཟོད་པར། །ངན་སོང་སྡུག་བསྔལ་འདྲེན་པའི་ལས་
འབྲས་ལ། །རྩིས་སུ་བོར་བའི་བག་མེད་སྤྱོད་པ་འདི། །སྲིད་པའི་སྤུབས་སུ་འཆིང་བའི་དྲ་བར་གདའ། །གཞན་གཅེས་བློ་མིག་གསལ་བར་མངོན་རློམ་ཡང། །གཞན་འབྱོར་མཐོང་ཚེ་ཕྲག་དོག་སྤྲུལ་གྱི་ལྕེ། །གཞན་རྐྱོང་རང་གཞན་
གཉིས་ཀ་འཕུང་བྱེད་པ། །བཤན་པ་ཞི་བའི་ཆ་ལུགས་ཅན་དུ་གདའ། །གང་སྣང་སྟོང་དང་འདྲེས་པའི་འུད་སྨྲ་ཡང། །རྐྱེན་ངན་ཕྲ་མོ་ཙམ་ཞིག་མི་བཟོད་པར། །ཞེ་སྡང་ཁོང་ནས་འབར་བའི་ཕུང་ཀྲོལ་ཅན། །འབྱུང་པོ་བཞིན་དུ་སྒྲིབ་ལས་
གྲོལ་མི་འགྱུར། །རིག་སྔགས་འཆང་བ་ཡིན་ཞེས་ཁས་འཆེས་ཀྱང། །དམ་ཚིག་སྡོམ་བརྩ་ལྟར་ཁྱད་བསད་ནས། །གསང་སྔགས་རྣལ་འབྱོར་ཆོས་ཀྱིས་ལུས་བརྒྱན་པ། །སྙིང་པོས་དབེན་པའི་ཆུ་ཤིང་ལྟ་བུར་གདའ། །དེ་ཕྱིར་

[003B] །བཤེས་གཉེན་ཚུལ་བཞིན་བསྟེན་ལ་རག་ལུས་པས། །དུལ་ཞི་ཉེ་བར་ཞི་སོགས་ཡོན་ཏན་རྣམས། །རྫོགས་པའི་བཤེས་གཉེན་དམ་པ་ལེགས་བསྟེན་ནས། །ལུས་དང་སོགས་ཀྱང་འདོད་ནུས་སྲི་ཞུ་དང། །བཀའ་བཞིན་སྒྲུབ་པའི་མཆོད་
པས་རྟག་མཆོད་ཅིང། །སྐྱོན་ལྟར་སྣང་ཡང་རང་བློ་འཁྲུལ་པ་རུ། །ངེས་ནས་འགྱུར་བ་མེད་པའི་དད་གུས་བྱ། །ཙན་དན་ཚལ་ལམ་མི་གཙང་གོང་བུ་དང། །འགྲོགས་པའི་རླུང་གི་དྲི་ཡི་བཟང་ངན་ལྟར། །མཆོག་དམན་གྲོགས་ཀྱིས་རང་གི་སྤྱོད་པ་ཡང། །འགྱུར་བས་
གྲོགས་ལ་བརྟག་པ་ཤིན་ཏུ་གཅེས། །རང་ཉིད་སྒྲིབ་པའི་དྲ་བས་བཅིངས་པ་ཡི། །ཚངས་དབང་དེ་ཡང་སྐྱབས་ཀྱི་འོས་སུ་མིན། །ཡོན་ཏན་ཀུན་རྫོགས་ཉེས་པ་ཀུན་ཟད་པའི། །བདེ་གཤེགས་དེས་བསྟན་ཆོས་དང་དགེ་འདུན་བཅས། །མགོན་དུ་འོས་ཕྱིར་ཉེས་ཅན་ཉེས་པ་
ལས༑ ༑སྐྱབས་འཚོལ་བཞིན་དུ་ཁ་ཚིག་ཙམ་མིན་པར། །བློ་ཕུགས་ལིངས་ཀྱིས་གཏོད་པའི་སྐྱབས་འགྲོ་དང། །དེ་ཡི་བསླབ་བྱ་ཚུལ་བཞིན་བསྒྲུབ་པར་བྱ། །དཀོན་མཆོག་སྤྱན་སྔར་བྱང་ཆུབ་སེམས་བསྐྱེད་ནས། །སྔོན་ཆད་བསགས་པའི་སྡིག་ལྟུང་འགྱོད་པས་
བཤགས། །སླན་ཆད་སྡོམ་སེམས་དང་བཅས་གཉེན་པོ་ཡིས། །དྲུང་ནས་འབྱིན་པའི་སྟོབས་བཞི་བསྟེན་པར་བྱ། །སྲིད་པར་སྡུག་བསྔལ་སྣ་ཚོགས་བསྐྱེད་པ་ཡི། །ཀུན་འབྱུང་ལས་ཉོན་འཁོར་བའི་རྒྱུ་འབྲས་ཀྱི། །ཉེས་དམིགས་མཐོང་ནས་སྐྱོ་ཤེས་ངེས་འབྱུང་
དང། །དེ་ལས་གྲོལ་བའི་ཐབས་ལ་འབད་པར་བྱ། །འགྲོ་བ་འདི་ཀུན་ཚེ་རབས་མང་བོ་ཞིག་ཕ་མར་གྱུར་པའི་དྲིན་ཅན་ཉིད་ཡིན་པས། །ཕན་བཏགས་བྱས་པ་གཟོ་བའི་ཁུར་བླངས་ནས། །རྟག་ཏུ་གཞན་ལ་གང་ཕན་བསམ་པར་བྱ། །ཆགས་སྡང་བཅོམས་ནས་

[004A]༄༅། །ཀུན་ལ་ཡིད་འོང་གི་རྣམ་པར་བལྟ་བའི་བྱམས་པས་རྒྱུད་བརླན་ཞིང། །འགྲོ་རྣམས་སྡུག་བསྔལ་བྲལ་འདོད་སྙིང་རྗེ་དང། །གཞན་དོན་ཁུར་དུ་འཁྱེར་བའི་ལྷག་བསམ་བསྐྱེད། །རང་ཉིད་གཅེས་པར་འཛིན་པའི་
བློ་སྤངས་ཏེ། །གཞན་དོན་རྫོགས་བྱང་དོན་གཉེར་བྱང་ཆུབ་སེམས། །བསྐྱེད་ནས་རྒྱལ་སྲས་སྤྱོད་པ་མཐའ་དག་ལ། །སློབ་པའི་ཡི་དམ་བརྟན་པོ་བསྐྱེད་པར་བྱ། །མ་ཞུམ་གཏོང་སེམས་དག་པའི་ལྡེ་མིག་གིས། །སེར་སྣའི་སྒོ་ལྕགས་དབྱེ་དཀའ་ཕྱེ་
པ་ལས། །སློང་རྣམས་འདོད་པའི་དངོས་པོ་གང་མཆིས་པ། །ཆགས་མེད་སྟེར་བའི་སྦྱིན་ལ་བསླབ་པར་བྱ། །དེ་འབྲས་རྣམ་ཐོས་བུ་ཡི་འབྱོར་པ་ལ། །འགྲན་པའི་རྣམ་སྨིན་ཟད་མི་ཤེས་པར་ཡང། །མི་རེ་རང་གི་ཤ་རུས་རྐང་མར་སོགས། །གཏོང་
ལའང་ཞུམ་པ་མེད་པའི་སྙིང་སྟོབས་བསྐྱེད། །བདེ་གཤེགས་སྐུ་ཚེ་སྔོན་རབས་དཔལ་གྱི་སྡེ། །བྱམས་པའི་སྟོབས་དང་གཙུག་ནོར་ཟླ་བའི་འོད། །རི་བོང་སོགས་ཀྱིས་གཅེས་ནོར་ལུས་དང་སྲོག་བཏང་བ་བཞིན་དུ་སྦྱིན་ལ་བསླབ་པར་ཤོག་སྤོང་བའི་
སེམས་དཔའ་དང་བཅས་དྲན་ཤེས་ཀྱི། །ལྕགས་ཀྱུ་རྣོན་པོས་ཉིན་མཚན་དུས་ཀུན་ཏུ། །བག་མེད་སེམས་ཀྱི་གླང་པོ་འདུལ་བྱེད་པའི། །ཚུལ་ཁྲིམས་མིག་འབྲས་བཞིན་དུ་བསྲུང་བར་བྱ། །ཚུལ་ཁྲིམས་འདི་ཉིད་མངོན་མཐོ་ལྷ་མི་དང། །ངེས་ལེགས་འབྲས་
བུ་བསྐྱེད་པའི་རྒྱུ་ཡི་གཙོ། །དེ་ཕྱིར་སྡོམ་བརྩོན་རྒྱལ་བའི་སྲས་རྣམས་ཀྱི། །རྣམ་ཐར་ཇི་བཞིན་བག་ཡོད་ཁྲིམས་ལ་བསླབ། །ཁྱད་པར་ལོ་མ་དཀའ་ཐུབ་ཅན་ལ་སོགས། །ཐུབ་དབང་སྔོན་གྱིས་སྐྱེས་རབས་དེ་དག་དང། །དགེ་སློང་མི་འཁྲུགས་པ་བཞིན་ཚངས་

[004B] །ཉེས་པས་ནམ་ཡང་མ་གོས་བསྲུང་བར་ཤོག་ཕ་རོལ་གནོད་པའི་སྦྱོར་བས་གཙེས་པའམ། །ལུས་སེམས་སྡུག་བསྔལ་ཐོག་ཏུ་བབས་པ་ན། །སྔོན་བྱས་རང་གི་ལས་ངན་འབྲས་བུ་རུ། །ཤེས་ནས་མི་འཁྲུགས་བཟོད་པ་བསྟེན་པར་བྱ། །སྲ་བརྟན་
བཟོད་པའི་གོ་ཆ་ལེགས་བགོས་ན། །སྡུག་བསྔལ་གནོད་པའི་མཚོན་གྱིས་མི་བརྫི་ཞིང། །ཡིད་དུ་འོང་ལ་མཛེས་པའི་གཟུགས་མཆོག་སོགས། །ཐོབ་པར་འགྱུར་བས་བཟོད་ལ་བསླབ་པར་བྱ། །བཟོད་པ་སྨྲ་དང་རྒྱལ་བུ་དགེ་དོན་དང། །མཛའ་བོའི་བུ་མོ་ལ་
སོགས་རྣམ་ཐར་བཞིན། །ལུས་དང་སྲོག་ལ་གནོད་པའི་སྡུག་བསྔལ་ཡང། །བཟོད་ནུས་དཀའ་ཐུབ་བརྟན་པོ་ཐོབ་པར་ཤོག་སྒོ་གསུམ་དགེ་བའི་ཕྱོགས་ལ་སྤྱོད་པའམ། །སེམས་ཅན་གཞན་ཕན་ལས་ལ་ཞུགས་པའི་ཚེ། །རང་ལུས་རྡུལ་ཕྲན་ཙམ་དུ་
འཐོར་གྱུར་ཀྱང། །མི་སྐྱོ་སྤྲོ་བའི་བརྩོན་འགྲུས་བརྩམས་པར་བྱ། །ཡོན་ཏན་མ་ལུས་ལགས་མཐིལ་རྫས་བཞིན་དུ། །གང་ཞིག་བརྩོན་འགྲུས་ལྡན་པས་མྱུར་འཐོབ་ལ། །གཟི་བརྗིད་ཆེ་ཞིང་གང་བརྩམས་ལས་ཀྱི་མཐའ། །འགྲུབ་པས་རྟག་ཏུ་བརྩོན་འགྲུས་
ལྡན་པར་བྱ། །དོན་ཀུན་གྲུབ་ཀྱིས་རྒྱ་མཚོ་ཆེན་པོའི་ཆུ། །རུས་སྦལ་ཁོག་པས་དབོ་བའི་དཀའ་སྤྱད་སོགས། །ཐུབ་དབང་བྱང་ཆུབ་སྤྱོད་ཚེ་བརྩོན་འགྲུས་ལ། །ཇི་ལྟར་བསླབ་པ་དེ་བཞིན་བརྩོན་པར་ཤོག་ལེ་ལོ་བྱིང་རྒོད་ལ་སོགས་ཉེས་པ་ལྔ། །སྤོང་
བའི་འདུ་བྱེད་བརྒྱད་ཀྱིས་ཉེར་བཀག་ནས། །དགེ་བའི་དམིགས་པ་གཅིག་ལ་མ་ཡེངས་པར། །མཉམ་པར་འཇོག་པའི་ཞི་གནས་བསྒྲུབ་པར་བྱ། །ཏིང་འཛིན་དེ་ཡིས་གྲུབ་པའི་བཅུད་ལེན་ལྟར། །ལུས་སེམས་ལས་སུ་རུང་བའི་བདེ་འདྲེན་ཞིང། །སྤྱན་དང་མངོན་

[005A]༄༅། །ཤེས་ལ་སོགས་ཡོན་ཏན་ཀུན། །སྟེར་བས་ཏིང་འཛིན་སྒྲུབ་ལ་བརྩོན་པར་བྱ། །ཁྱིམ་གྱི་ཕུན་ཚོགས་མཆིལ་མའི་ཐལ་བལྟར། །བོར་ནས་ནོར་བུའི་གླིང་དང་ཉེ་བའི་རིར། །དཀའ་ཐུབ་སྤྱོད་དང་བུ་རམ་ཤིང་
པ་ཡིས། །ཀླུང་འགྲམ་བསམ་གཏན་བརྩོན་བཞིན་བསྒྲུབ་པར་ཤོག་ཀུན་རྫོབ་དོན་དམ་ཤེས་བྱའི་གནས་རྣམས་ལ། །རབ་ཏུ་རྨོངས་བའི་ནག་ཕྱོགས་སྒྲ་གཅན་ལུས། །གཏུབ་བྱེད་རྒྱལ་སྲས་འཇུག་པ་བཅུ་པ་ཡི། །ཤེས་རབ་འཁོར་ལོའི་དམ་
བཅའ་བཞི་ལྡན་བྱ། །བདག་ཏུ་མངོན་ཞེན་ལྕགས་སྒྲོག་དམ་པོ་ཡི། །འཆིང་བ་ངེས་པར་གྲོལ་བྱེད་འདི་ཁོ་ན། །དུས་གསུམ་སངས་རྒྱས་ཀུན་ཀྱང་རྣམ་འབྱེད་ཀྱིས། །བྱང་ཆུབ་བརྙེས་ཕྱིར་ཤེས་རབ་བསྒྲུབ་པར་བྱ། །གསལ་མྱུར་ཆེ་དང་ཟབ་
པའི་ཤེས་རབ་མཆོག། ལྷུར་ལེན་དོན་ཀུན་གྲུབ་པ་ཆོས་འཚོལ་དང། །ས་བདག་མེ་ལོང་གདོང་སོགས་བསླབ་པའི་དུས། །རྨད་བྱུང་སྤྱད་པ་སྤྱོད་བཞིན་བརྩོན་པར་ཤོག་རིང་ནས་སེམས་ཀྱི་མཁར་དུ་གནས་བཅས་ཏེ། །བདེ་ལེགས་འཇོམས་བྱེད་
བདག་འཛིན་དགྲ་བོའི་དཔུང། །གནས་ལུགས་ལྷག་པར་མཐོང་བའི་སྒྱོགས་ཆེན་གྱིས། །མིང་གི་ལྷག་མ་ཙམ་དུ་བརླག་པར་བྱ། །མེ་ལོང་གཟུགས་བརྙན་ནམ་མཁའི་འཇའ་ཚོན་རིས། །སེམས་ངོར་བཀྲ་ཡང་ངོ་བོས་སུ་ཞིག་གྲུབ། །དེ་བཞིན་སྣོད་བཅུད་
སྣང་ཙམ་བདེན་པ་རུ། །གྲུབ་པར་སུས་མཐོང་སྒྱུ་མ་ལྟ་བུར་ལྟོས། །དེ་ལྟར་ཐུན་མོང་ལམ་གྱིས་རྒྱུད་སྦྱངས་ཏེ། །དབང་བླངས་ལྷ་སྐུར་བསྐྱེད་པའི་རིམ་པ་ཉིད། །ལེགས་པར་གོམས་བས་རིམ་པ་གཉིས་པའི་དོན། །བླ་མའི་ཞལ་བླངས་འབྲས་བུ་འབྱིན་པར་

[005B] །དལ་འབྱོར་རྟེན་ཐོབ་ཆོས་ཀྱི་བླ་ན་མེད་པའི་རོ། །མྱོང་འདི་འདྲེན་པ་མཆོག་གི་དྲིན་ཕྱིར་ལམ་སྟོན་ཆེའི། །ཐུགས་རྗེའི་འཇུག་པ་མཛའ་གཙུགས་མོ་ཡིས་དམ་འཁྱུད་དེ། །ཆོས་ཚུལ་དྲི་མེད་བདེ་བརྒྱུད་དུ་འཇོ་བར་ཤོག་མ་འཁྲུལ་དེ་ཉིད་མངོན་སུམ་སྣང་བ་
ཆོས་ཀྱི་རྒྱལ་པོ་ཙོང་ཁ་པའི། །མདོ་དང་སྔགས་ཀྱི་ལུགས་བཟང་དུས་གསུམ་རྒྱལ་བའི་དགོངས་པ་གཅིག་བསྡུས་གང། །ཁ་བཤད་ཆུ་ཡི་ལྦུ་བ་ཙམ་མིན་ཉམས་ལེན་གསེར་གྱི་གར་བུ་བཞིན། །ཕྱི་ནང་ཉེས་ཚོགས་བདུད་ལས་རིང་དུ་བརྒལ་ནས་རྒྱུད་ལ་སྨིན་པར་ཤོག་
གང་དང་གང་དག་སྔོན་ཆད་དགེ་བ་བྱས་དང་བྱེད་འགྱུར་རྒས་མེད་པ་ཡིག་ཟི་བྱིན་ཆ། །བསགས་ལས་ཤེས་བྱའི་རང་བཞིན་ཅི་ཡང་ལྐོག་ཏུ་མ་གྱུར་ཞིང་ཀུན་རྣམ་པར་འགེངས་བྱེད་པའི། །སྤྲུལ་པའི་རོལ་རྩེད་སྒྱུ་མ་བཞིན་དུ་སྟོན་མཛད་འཇམ་དཔལ་སྙིང་པོའི་བསྟན་པ་
ཟླ་མེད་པ། །ལང་ཚོ་དར་བབས་སྙིང་གི་ཐིག་ལེ་མཆོག་མ་འཛམ་གླིང་ལེགས་བྲིས་ཁམས་སུ་ངོམ་པར་ཤོག་ན་རྒ་སྐྱེ་འཆིའི་འཇིག་དང་གཉིས་འཛིན་ཆུ་སྲིན་ཁྲོས་པའི་མཆེ་བ་ཡིས། །ཕུག་པའི་སྡུག་བསྔལ་མྱོང་བཞིན་སྲིད་པའི་རྒྱ་མཚོར་འཁྱམས་པའི་གྲངས་
མེད་འགྲོན། །དམ་པའི་ཆོས་ཚུལ་སྐྱེ་བ་ལྔ་པའི་དུང་གིས་མི་འདོད་ཀུན་བཅོམ་སྟེ། །བདེ་བའི་བསྟི་གནས་བྱང་གྲོལ་ནོར་བུའི་གླིང་དུ་དལ་བུས་འཇུག་པར་ཤོག་སྐྱེ་རྒུ་མཐའ་དག་ཐེག་པ་མཆོག་གི་ལམ། །ཚེགས་མེད་བསྒྲུབས་ལས་འབྲས་བསྐྱབས་ཆེན་པོ་གང། །
ཉེ་བར་གྲུབ་པའི་དོན་གཉིས་དགའ་སྟོན་ཆེ། །རིང་མིན་ཐོབ་པའི་རྒྱུ་རུ་དགེ་ཚོགས་བསྔོ།  །ཞེས་པ་འདི་ནི་རང་ཉིད་ལ་ཇི་སྐད་བཤད་པའི་དོན་སྐད་ཅིག་ཀྱང་ཉམས་སུ་བླང་ནུས་པ་མེད་པར་གཞན་ལ་སྟོན་པའི་ཚིག་རྩོམ་སྐམ་པོ་འདི་མཁས་པ་རྣམས་ཁྲེལ་བའི་རྒྱུར་མཆིས་ཀྱང། ཕ་བསོད་ནམས་དར་རྒྱས་

[006A]༄༅།  །ཀྱེས་བློ་སྦྱོང་ཞིང་རྩོམས་ཞེས་བསྐུལ་མ་མཛད་པ་ལྟར། ཐུབ་པའི་དབང་པོའི་ལེགས་བཤད་དྲི་མ་མེད་པ་བཞིན་བོད་ཡུལ་གྱི་ཤིང་རྟའི་སྲོལ་འབྱེད་འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ཉམས་མགུར་བསྡུས་དོན་ལ་གཞི་བྱས། སྙིགས་མ་ལྔའི་སྦྱོང་ཚུལ་རང་
བཞིན་བརྗོད་དང། སྟོན་པ་ཡང་དག་པ་རྫོགས་པའི་སངས་རྒྱས་ཀྱིས་སློབ་པ་ལམ་གྱི་གནས་སྐབས་སུ་ཕ་རོལ་ཏུ་ཕྱིན་པ་དྲུག་ལ་བསླབས་པའི་སྤྱོད་པ་རྒྱ་མཚོ་ལྟ་བུ་ལས་འཁྲུངས་རབ་ཀྱི་ཐིགས་པར་སྨོན་ལམ་གྱི་ཚིག་དང་བཅས་ཤཱཀྱའི་བཙུན་པ་བློ་བཟང་བསྐལ་བཟང་རྒྱ་མཚོས་སྦྱར་བའི་ཡི་གེ་པ་ནི་ངག་དབང་ཡོན་
ཏན་འབྱུང་གནས་ཀྱིས་བགྱིས་པའོ།།    ༈    །།དམ་པའི་ཆོས་ལ་མྱུར་དུ་བསྐུལ་བའི་གཏམ་སོས་བསྔལ་གཉིད་ལས་སློང་བའི་ཉི་མ་ཞེས་བྱ་བ་བཞུགས།  ན་མོ་གུ་ར་ཝེ། བློ་ཆེན་རྒྱལ་གསུང་ཤེས་བྱའི་དབྱིངས་ཡངས་པོར། །རྣམ་དཔྱོད་གོམ་བཟང་གཅིག་
གིས་རབ་གཞལ་བའི། །ཡེ་ཤེས་ལུས་ཅན་མཛེས་སྡུག་བརྒྱན་དོར་ཏེ། །སྡོམ་བརྩོན་གྲགས་པའི་བ་དན་གཡོ་དེ་རྒྱལ། །བདག་འདྲའི་བློ་གྲོས་བ་ཚྭ་ཅན་གྱི་མཚོར། །བོགས་འདོན་མན་ངག་མངར་བའི་ཕུན་ཚོགས་རོ། །འབྱུང་མིན་འོན་ཏང་གཞན་ངོར་མཁས་
རྣམས་ཀྱི། །ཟེར་ཟློས་ཙམ་ཞིག་བརྗོད་ལ་མཉན་པར་གྱིས། །རྙེད་དཀའ་ཆུ་ལྤུར་ལྟ་བུའི་མི་ལུས་འདིར། །བདེ་སྡུག་འཁོར་འདས་རང་ལ་རག་ལས་ཕྱིར། །སྡིག་སྤོང་དགེ་སྒྲུབ་སྙིང་པོ་མི་ལེན་ན། །རི་སུལ་སྟོང་བར་བྱ་རྒྱུ་ཅི་འདུག་སོམས། །རྒྱལ་བའི་སྲས་ཀྱི་
སྤྱོད་ལ་སློབ་བོ་ཞེས། །ཁས་བླངས་བཞིན་དུ་རང་ཉིད་མངོན་མཐོ་དང། །ངེས་ལེགས་བདེ་བའི་རྒྱ་ལའང་མི་འབད་པ། །ཚུལ་འདི་དམ་པ་རྣམས་ཀྱིས་མ་སྨད་ངམ། །སྐྲ་བྲེགས་མདོག་མཛེས་བླ་གོས་བརྒྱ་བགོས་ཀྱང། །ཆགས་སྡང་ཉེས་ལྟུང་དབང་དུ་སོང་

[006B] །བག་མེད་འདི་འདྲས་ངན་སོང་གནས་ངན་དུ། །བསྐྱུར་ཞེས་གཏམ་འདི་ཚོར་རམ་སྙོམ་ལས་པ། །ད་ལྟའི་ཚེ་ནི་རི་གཟར་འབབ་ཆུ་འདྲ། །ཡུད་ཙམ་རེར་ཡང་མི་སྡོད་ཟད་པའི་མཐར། །ལོ་བརྒྱ་ཚུལ་ལ་ལུས་སེམས་ཁ་བྲལ་ནས། །འཆི་བའི་བདུད་དེ་
ཁྱོད་ལ་མི་ཡོང་ངམ། །དེ་ཚེ་དགེ་སྡིག་རྗེས་འབྲང་གཤིན་རྗེས་འཁྲིད། །བཤུལ་རིང་འགྲོད་དཀའ་བར་དོའི་འཕྲང་ཆེན་པོར། །གྲོགས་མེད་རང་ཉིད་གཅིག་པུར་འཁྱམ་པ་ན། །ཀྱི་ཧུད་དེ་སྐབས་ཅི་ཞིག་བྱ་བ་སོམས། །ལོངས་སྤྱོད་ཆོས་བརྒྱད་སྒྱུ་མའི་གྲོང་ཁྱེར་
འདི། །བསླུ་བའི་ཕྱིར་དུ་ཆོས་ལ་འདོད་སྲེད་ཀྱིས། །བདག་གིར་བཟུང་བའི་གནས་སྐབས་བདེ་བ་ལ། །ལག་སྟོང་འགྲོ་བའི་དུས་ཀྱི་སྡུག་བསྔལ་ལྕི། །རང་གཞན་གཟུགས་མཛེས་མ་བརྟགས་ཕྱི་མཚར་ཡང། །སྲིན་བུ་རྣག་ཁྲག་སྐྱུག་བྲོའི་རྫས་ཀྱིས་ཁྱབ། །མི་གཙང་
གང་བའི་ཤེལ་གྱི་བུམ་པར་མཚུངས། །གང་ལ་དགའ་བའི་བློ་དེ་བྱིས་པ་འདྲ། །བདག་ལ་ཁོ་ན་འཛིན་དགྲ་བོ་མཐོང་བའི་ཚེ། །ཞེ་སྡང་ཁོང་ཁྲོ་འབར་བའི་མེ་ཆེན་གྱིས། །སྔར་བསགས་དགེ་བའི་བུད་ཤིང་སྲེག་གོ་ཞེས། །མཁས་པའི་གསུང་ལ་ཁྱོད་ཉིད་མི་
བྲྩིའམ། །སྲིད་པའི་ཕུན་ཚོགས་གང་ཡང་ཆུ་ཤིང་བཞིན། །སྙིང་པོ་མེད་ཅིང་སྨྱོ་བྱེད་སྦྲང་རྩི་ལྟར། །བསླུ་ཆོས་འཁྲུལ་བའི་སྣང་བར་རྒྱབ་ཕྱོགས་ཏེ། །དམ་ཆོས་འབའ་ཞིག་སྒྲུབ་ལ་བརྩོན་པ་གཅེས། །དེ་ཡང་སང་དང་གནངས་བྱའི་ལེ་ལོ་ཡིས། །རང་
ལ་རང་གིས་བློ་བྲིད་བྱས་གྱུར་ན། །འཆི་དུས་བྲང་ལག་འཐབ་མོ་འཆོར་ངེས་པས། །མྱུར་དུ་དམ་པའི་ཆོས་ཀྱི་སྙིང་པོ་ལོང། །སྔོན་ཚེ་ཕ་མར་མ་གྱུར་འགྲོ་བ་ནི། །ཀུན་མཁྱེན་གཞལ་བྱ་མ་ཡིན་སྐབས་དེར་ཡང། །ད་ལྟའི་མ་ལྟར་བརྩེ་བས་བསྐྱངས་པའི་ཕྱིར། །

[007A]༄༅། །སེམས་ཅན་མར་ཤེས་དྲིན་དྲན་ཡིད་ལ་སྒོམས། །འགྲོ་ཀུན་དྲིན་ཆེན་ཡིན་པར་ཤེས་བཞིན་དུ། །ཕན་པའི་སེམས་མེད་འདི་ལས་བླུན་བསུ། །དེ་ཕྱིར་དྲིན་དུ་གཟོ་བའི་སེམས་བསྐྱེད་ཅིང། །བྱམས་པའི་སེམས་དེ་དགྲ་
གཉེན་ཀུན་ལ་སྒོམས། །བརྩེ་བའི་མ་ཉིད་མེ་དོང་ཚུད་གྱུར་ན། །མི་བཟོད་བཞིན་དུ་འགྲོ་རྣམས་སྲིད་གསུམ་གྱི། །མེ་འོབས་ལྷུངས་འདི་མི་བཟོད་སྙིང་རྗེ་དང། །སྡུག་བསྔལ་སྒྲོལ་བའི་ཁུར་འཁྱེར་ལྷག་བསམ་སྒོམས། །སྡུག་བསྔལ་མཐར་མཛད་སངས་རྒྱས་
འབའ་ཞིག་ཉིད། །གཞན་ཕྱིར་ཐོབ་འདོད་སྨོན་པའི་སེམས་བསྐྱེད་ནས། །རྒྱལ་བའི་སྲས་ཀྱི་སྤྱོད་པ་མཐའ་དག་ལ། །སློབ་པའི་འཇུག་སེམས་རྒྱུད་ལ་བསྐྱེད་པར་བྱ། །སེམས་བསྐྱེད་བརྟན་པོའི་ནམ་མཁའ་ཁྱོན་ཡངས་བོར། །ཕྱིན་དྲུག་རྒྱ་ཆེན་རྒྱལ་སྲས་
སྤྱོད་པའི་སྤྲིན། །འཕྱུར་ལས་ཕན་དང་བདེ་བའི་ཆར་རྒྱུན་གྱིས། །གཏན་བདེའི་མྱུ་གུ་སྨིན་བྱེད་ཐབས་ལ་འབུངས། །སེམས་གནས་ཏིང་འཛིན་དགུ་ལས་དམིགས་རྟེན་ལ། །རྩེ་གཅིག་ཤིན་སྦྱངས་དང་འབྲེལ་ཞི་གནས་དང། །ཤེས་རབ་ཡང་དག་སོ་
སོར་སྤྱོད་པ་ཡི། །ལྷག་མཐོང་ཚུལ་བཞིན་སྐྱེ་བའི་ཐབས་ལ་འབུངས། །ནམ་མཁའ་འདི་ལ་སྐྱེ་འགག་མ་མཆིས་བཞིན། །ཆོས་ཀུན་དོན་དམ་སྐྱེ་འགག་མ་ལུས་བྲལ། །ཕུང་སོགས་དངོས་འདི་རང་དངོས་གྲུབ་གྱུར་ན། །རྒྱུ་རྐྱེན་ཚོགས་ནས་མིང་གིས་བསྙད་པ་
འགལ། །འདི་སོགས་དབུ་མ་རྩ་བའི་རིགས་པ་དང། །ཐལ་འགྱུར་རྗེས་འབྲངས་བཅས་པས་བདག་བཀག་ཕྱིར། །ནམ་མཁའི་འཇའ་ཚོན་རྨི་ལམ་སྒྱུ་མ་ལྟར། །སྣང་ལ་རང་བཞིན་སྟོང་པའི་གནད་ལ་འབུངས། །བདག་བློའི་རྒྱལ་རྔ་བྱམས་པའི་དབྱུག་གུ་

[007B] ༑བསྐུལ་ཚེ་དབྱངས་བདུན་རྫོགས་པའི་སྒྲ་འདི་བསྒྲགས། །དེ་ཡི་དགེ་བས་མ་གྱུར་འགྲོ་བ་ཀུན། །དེ་བཞིན་གཤེགས་མཆོག་མྱུར་དུ་ཐོབ་པར་ཤོག་ །ཅེས་ངེས་འབྱུང་གི་བསམ་པ་ཆེས་ལྷག་པར་སྦྱངས་ཏེ། དམ་པའི་ཆོས་ལ་མྱུར་དུ་བསྐུལ་པའི་གཏམས་སོས་སྡམ་གཉིད་ལས་སློང་བའི་
ཉི་མ་ཞེས་བྱ་བ་འདི་ནི། སྤྱིར་རང་ཉིད་ཀྱི་ཉམས་ལེན་དངུལ་བཞིན་གཞན་ལ་སྐད་གསང་མཐོན་པོས་སྒྲོག་པ་ཤ་བཙོས་དང་བཤེད་ཚོད་ཀྱི་དབེར་འོང་བས་དམ་པ་རྣམས་ཁྲེལ་བའི་རྒྱུ་ལས་མ་མཆིས་རུང། ཕུར་བུ་ལྕོག་ནས་དགེ་བའི་བཤེས་གཉེན་དམ་པ་ངག་དབང་བྱམས་པས་འདི་ལྟ་བུ་ཞིག་དགོས་ཞེས་བསྐུལ་བའི་ངོད་ཤཱཀྱའི་བཙུན་
པ་བློ་བཟང་བསྐལ་བཟང་རྒྱ་མཚོས་སྦྱང་བའི་ཡི་གེ་པ་ནི་ངག་དབང་ཡོན་ཏན་འབྱུང་གནས་སོ།།    ༈    །།ཐེག་ཆེན་ལ་མེ་གྱི་འཇུག་སྒོ་བྱང་ཆུབ་ཀྱི་སེམས་བསྒོམས་པའི་ཕན་ཡོན་བཞུགས།  འགྲོ་བ་གང་ཞིག་མ་རིག་གཉིད་མྱོས་པ། །སད་འགྱུར་ཆོས་ཀྱི་སྒོ་མོའི་འོད་ཟེར་བརྒྱ།།
སྤྲོ་བྱེད་འཇིག་རྟེན་དགན་ལྷར་གྱུར་བའི། །སྟོན་མཆོག་ཐུབ་པ་ཆེན་པོ་རྒྱལ་གྱུར་ཅིག་རྡོ་རྗེ་རིན་ཆེན་འབར་བའི་ཆ་ཕྲ་མོས། །མཆིང་བུ་ས་ཡི་ལྟོ་བ་ཁེངས་ཙམ་ཡང། །རྣམ་པར་གནོན་ལྟར་ཐེག་དམན་སྐྱེ་འཕགས་ཀུན། །ཟིལ་གནོན་རྒྱལ་བའི་སྲས་ཚོགས་རྣམ་
པར་འཕགས། །དགེ་བའི་ཡོན་ཏན་ཀུན་གྱི་གཏེར་གྱུར་ཅིང། །དོན་ཆེན་ལྡན་པ་འཕགས་པ་མཆོག་གི་བློ། །བྱང་ཆུབ་སེམས་ཞེས་བྱ་བ་རྒྱལ་བ་ཀུན། །བསྐྱེད་པ་གང་ཞིག་དང་པ་རང་དག་གིས་བསྔགས། །དཔག་བསམ་ཤིང་ལྟར་གཞན་ཕན་རྒྱས་པའི་བློ། །བྱང་
ཆུབ་སེམས་མཆོག་ལྷ་ཡི་ཆུ་བོ་ཡིས། །ཚ་གྲང་དམྱལ་བའི་སྡུག་བསྔལ་མེ་འོབས་ནི། །རེག་པ་ཙམ་གྱིས་མིང་གི་མཐར་ཟད་བྱེད། །བཀྲེས་ཤིང་ཕོངས་པའི་རྣམ་འགྱུར་མཐོང་བས་ཀྱང། །འཇིགས་བསྐྱེད་ཡི་དྭགས་སྡུག་བསྔལ་བཟོད་དཀའ་ལ། །ཀླུ་རྒྱལ་

[008A]༄༅། །གདེངས་ཀ་བདུན་པའི་གཙུག་ནོར་བཞིན། །ཕོངས་པ་སེལ་བའི་སྨན་ནི་འདི་གཅིག་པུ། །བློ་རྨོངས་འཐིབས་པོའི་མལ་དུ་ཞི་འགྱུར་གྱི། །དགེ་བའི་འདུ་ཤེས་མིག་ཟུམ་དུད་འགྲོ་ཡང། །སད་བྱེད་སྒྲོན་མེ་འོད་ཟེར་མཐའ་
ཡས་པ། །བྱང་ཆུབ་སེམས་ཀྱི་ཉི་མ་གཅིག་པུ་ལྷ་མ། །མངོན་མཐོ་ལྷ་མིའི་བདེ་ལེགས་མཛོད་ཀྱི་སྒོ། །གཏན་པ་མེད་པའི་འདོད་དགུ་སློང་བ་པོར། །བྱང་ཆུབ་སེམས་ཉིད་མཆོད་སྦྱིན་བདག་པོ་སྟེ། །དེ་ལས་གནས་སྐབས་དགོས་པ་ཀུན་འགྲུབ་འགྱུར། །ཤིན་
ཏུ་མི་བཟད་སྡིག་པ་སྟོབས་ཆེན་གྱི། །ཚ་གདུང་རེག་བྱའི་ཆ་ཤས་ཉམས་དམན་པར། །བརྡར་བའི་དྲག་ཤུལ་འཆང་བ་སྣ་ཚོགས་ལས། །རྫོགས་སངས་རྒྱས་འདོད་སེམས་བསྐྱེད་ཁོ་ནར་དྲང། །འདི་དང་ཕྱི་མ་ཀུན་ཏུ་ལུས་སེམས་ལ། །བརྣག་དཀའི་རང་
རྒྱུད་སྡུག་བསྔལ་སྦྱིན་སྐྱེས་མོ། །སྦྲུམ་པའི་ལྟོ་བ་འབྲལ་བྱེད་སེམས་མཆོག་འདི། །ཞོ་འཐུང་རྡོ་རྗེ་རྩེ་བརྒྱ་འབར་བསྙམ། །མཁའ་མཉམ་སེམས་ཅན་གཞན་གྱི་སྡུག་བསྔལ་ཀུན། །སེལ་ལ་བྱང་ཆུབ་དོན་གཉེར་རིན་ཆེན་སེམས། །གཅིག་ཉིད་འགྲོ་ལ་
རྗེས་ཆགས་སངས་རྒྱས་ཀྱིས། །ཐབས་གཞན་ཀུན་ལས་མཆོག་ཏུ་ངེས་པར་གཟིགས། །བདག་དང་གཞན་ཕྱིར་འཆིང་བ་ཐམས་ཅད་ལས། །གྲོལ་བའི་སངས་རྒྱས་གོ་འཕང་མི་རིང་བར། །སྟེར་བྱེད་ས་བོན་གྲུང་པོ་སེམས་བསྐྱེད་འདིར། །ངེས་བས་རི་
དབང་གྱི་བཞིན་བརྟན་པོར་བཟུང། །བྱང་ཆུབ་སེམས་ཀྱི་ས་བོན་སྨིན་པ་ལས། །ཡོན་ཏན་ཀུན་གྱི་མྱུ་གུ་སྐྱེ་བར་གསུངས། །སེམས་གང་སྐྱེས་པའི་འགྲོ་བ་དེ་དག་ཀུན། །དཔའ་བོ་སྨན་པའི་རྒྱལ་པོར་ཐུབ་པས་བསྔགས། །ཐེག་ཆེན་ལམ་གྱི་འཇུག་སྒོ་སེམས་

[008B] །མདོ་དང་བསྟན་བཅོས་ལས་ནི་ངེས་པ་རྙེད། །དེ་ཕྱིར་དེ་ལྡན་སྐྱེ་བོ་དམ་པ་ཉིད། །རྒྱལ་སྲས་བྱང་ཆུབ་སེམས་དཔར་ངེས་འགྱུར་རོ། །བློ་ལྡན་བྱང་ཆུབ་སེམས་དཔར་འགྱུར་བ་ནི། །སེམས་འདི་ཁོ་ནའི་རྗེས་སུ་འགྲོ་ལྡོག་བྱེད། །ཙན་དན་ལྗོན་པ་ལྟ་བུའི་
བྱང་ཆུབ་སེམས། །གང་ལ་ལྡན་པ་སྙིང་པོའི་ལྗིད་ཀྱིས་མཛེས། །འདབ་གཤོག་ཡ་བྲལ་མཁའ་ལྡིང་དབང་པོས་ཀྱང། །བྱ་ལམ་བགྲོད་པར་མི་ནུས་ཇི་བཞིན་དུ། །སེམས་འདི་མེད་ན་གནས་ལུགས་མངོན་སུམ་དུ། །མཐོང་བའི་རྟོགས་པ་ལྡན་ཡང་འཚང་མི་
རྒྱ༑ ༑རིན་ཆེན་སེམས་དེའི་ཕན་ཡོན་གལ་ཏེ་འདིར། །གཟུགས་གྲུབ་སྟོང་གསུམ་འདི་ཡང་སྣོད་དུ་ཆུང། །འཇིག་རྟེན་ཀུན་གང་རིན་ཆེན་སྣ་བདུན་གྱིས། །གང་ཞོག་སངས་རྒྱས་རྣམས་ལ་མཆོད་བྱེད་པ། །དེ་བས་བྱང་ཆུབ་སེམས་མཆོག་སྐད་ཅིག་ཙམ་
བསྐྱེད་པའི་བསོད་ནམས་རྒྱ་ཆེར་རང་ཏུ་མཐོ། །སེམས་བསྐྱེད་ཕན་ཡོན་རྒྱ་མཚོའི་ཆུ་ཐིགས་ཙམ། །སྨྲས་ཀྱི་རྫོགས་པར་རྒྱལ་བས་ཀྱང་ནུས་མིན། །དེ་ཕྱིར་དུས་གསུམ་སངས་རྒྱས་ཐམས་ཅད་ཀྱི། །གཤེགས་བཤུལ་བྱང་ཆུབ་སེམས་ཀྱི་གོ་སྲ་བ། །བརྩོན་
འགྲུས་དཔུང་བ་བརྟན་གོས་ལེགས་བགོས་ནས། །སྒྲིབ་གཉིས་གཡུལ་ལས་རྣམ་རྒྱལ་གྲགས་ཐོབ་བྱོས། །སེམས་ཅན་མི་གཙང་ཕུང་པོའི་ལྕགས་ཀྱི་ཁམས། །དོར་ནས་བདེ་གཤེགས་གསེར་དུ་བསྒྱུར་བའི་རྩི། །སེམས་བསྐྱེད་ཕན་ཡོན་འདི་བཀོད་དགེ་བ་
ཡིས༑ ༑འགྲོ་ཀུན་ཐེག་ཆེན་སེམས་མཆོག་ཐོབ་པར་ཤོག་ །ཅེས་ཐེག་ཆེན་ལམ་གྱི་འཇུག་སྒོ་བྱང་ཆུབ་ཀྱི་སེམས་བསྒོམས་པའི་ཕན་ཡོན་མདོ་ཙམ་བརྗོད་པ་འདི་ནི་ཚ་བ་ཞའུ་རི་ཁྲོད་པ་དགེ་སློང་བློ་བཟང་དར་རྒྱས་དང་བློ་བཟང་བཀྲ་ཤིས་གཉིས་ཀྱིས་རྒྱང་རིང་པོ་ནས་བསྐུལ་བ་ལྟར་ཤཱཀྱའི་དགེ་སློང་བློ་བཟང་

[009A]༄༅།  །བསྐལ་བཟང་རྒྱ་མཚོས་རི་བོ་གྲུ་འཛིན་གྱི་གཞལ་མེད་ཁང་དུ་སྦྱར་བའི་ཡི་གེ་པ་ནི་ངག་དབང་ཡོན་ཏན་འབྱུང་གནས་ཀྱིས་བགྱིས་པའོ།།     ༈    །།ཀ་འཕྲེང་དབྱངས་སུ་སྤེལ་བ་དྲི་ཟའི་གླུ། །ཁ་ཙམ་མ་ཡིན་སྙིང་
ནས་བརྡོལ་བའི་གཏམ། །གནས་སྨྲས་ཀྱང་རྩོད་དུས་ཁོ་ནའི་སྐྱོན། །ང་རྒྱལ་དྲེགས་པ་རྣམས་ཀྱི་རྟོགས་བརྗོད་རང། །ཅ་ཅོ་དོན་མེད་ལོག་པར་སྨྲ་བའི་ཚིག་ཆ་ཤས་ཙམ་ཡང་སྤངས་པ་རྒྱལ་བའི་བཀའ། །ཇ་སོགས་བཟའ་བཏུང་ཆོག་ཤེས་ཁོ་ནའི་
ངང། །ཉ་ཡིས་ཆུར་བཞིན་ཐོས་བ་ངོམས་མེད་སྤྱད། །ཏ་ཐཱ་ག་ཏའི་གསུང་བཞེན་ཐོས་པའི་རྗེས། །ཐ་སྙད་རང་གར་མི་ཚེ་སྐྱེལ་བ་བས། །ད་ལྟ་ནས་བརྩམས་སྒྲུབ་པ་སྙིང་པོ་ཞིག་ན་སོགས་ཁྱད་དུ་བསད་དེ་བྱེད་པར་སྤྲོ། །བསངས་ལྟར་དཀར་ཆོས་ཚིགས་
ཡུལ་དབུས་འདིར། །ཕ་རོལ་གནོད་པས་གཙེས་པའི་སྡུག་བསྔལ་རྒྱུན། །བ་མོས་ཕོག་པའི་མེ་ཏོག་གཞོན་ནུ་བཞིན། །མ་ལུས་ཉམས་ཐག་འཕྲང་ལས་ཐར་དུ་དཀའ། །ཙ་རི་ལ་སོགས་དབེན་པའི་རི་སུལ་དུ། །ཚ་གྲང་དཀའ་སྤྱད་དང་བླངས་རྩེ་གཅིག་ཏུ། །
ཛ་ལང་ལྟ་བུའི་བདག་འཛིན་འདུལ་བ་ལ། །ཝ་ལེར་དབུ་མའི་ལྟ་བ་བསྒོམ་པར་བསྐུལ། །ཞྭ་སེར་དྲི་མེད་ཐུབ་པའི་བསྟན་བ་དང། །ཟ་མ་ལ་སོགས་སྣ་ཚོགས་འགྲོ་བ་ལ། །བ་འུར་ཕན་བདེ་འཕེལ་འགྲིབ་དུ་མ་ཡིས། །ཡ་མཚན་ཐར་ལམ་བསྒྲུབ་ལ་
བར་གཅོད་ཆེ། །ར་སོགས་ཕ་མར་གྱུར་པའི་སེམས་ཅན་ནི། །ལ་ལ་ཙམ་མིན་འགྲོ་བ་ཀུན་ཡིན་པས། །ཤ་ཟ་བཞིན་དུ་གནོད་ཅིང་འཆོ་སྤོངས་ལ། །ས་གསུམ་འགྲོ་ལ་བྱམས་དང་སྙིང་རྗེ་སྒོམས། །ཧ་ཅང་སྙིགས་མ་ལྔས་སྦགས་དེང་གི་དུས། །ཧ་མགོ་

[009B] །ཨཱ་ཡུའི་འཕེན་པ་ཟད་མིན་དེ་སྲིད་དུ། །ཨ་དོན་ཆོས་དབྱིངས་སྒོམ་པ་གནད་དུ་སྨིན། །དེ་ལྟར་རྩོད་དུས་སྡུག་བསྔལ་ཁོ་ན་ཡིས། །དོན་དམ་ཆོས་དབྱིངས་རྨོངས་རྣམས་ཉམ་ཐག་པར། །དེ་བཞིན་གཤེགས་དང་རྒྱལ་
སྲས་དམ་པ་རྣམས། །དོན་མཛད་གྱུར་ཀྱང་འགྲོ་ཕན་ཆེས་ཆེར་དཀའ། །དེང་དུས་ངན་འགྲོའི་རྒྱུ་མཚོགས་མི་གཙང་བར། །ཆེས་དགའ་རང་འདོད་སྐད་ངན་གཙེར་བའི་བྱ། །ཐོས་སྒྲོག་ཁྱུ་དབུས་ལྷག་བསམ་དཀར་པོའི་སྤུས། །འདྲེས་མིན་བསྐལ་བཟང་མིང་
ཅན་གང་དེས་སྨྲས།།    ༈    །།སླུ་མེད་སྐྱབས་གནས་མ་ལུས་པའི། །རང་གཟུགས་བརྒྱལ་བ་རྒྱ་མཚོའི་དཔྱིད། །འཇམ་མགོན་བློ་བཟང་གྲགས་པའི་དཔལ། །འབྲལ་མེད་སྙིང་གི་ཐིག་ལེར་བཞུགས། །ཕ་རོལ་སྐྱས་ཆེན་
འདེགས་པའི་ཚེ། །འདི་སྣང་གཉེན་བཤེས་འཁོར་གཡོག་རྫས། །འགྲོགས་དང་འཁུར་བའི་དབང་མེད་པས། །ཆགས་ཞེན་ཕྱུགས་ཀྱི་བློ་ཡིན་སྤོངས། །ཚངས་དང་དབང་སོགས་སྲིད་འབྱོར་གྱིས། །ཇི་ཙམ་མཐོ་ཡང་མནར་མེད་དུ། །སླར་ཡང་བསག་
པས་འཁོར་བ་ལ། །ངེས་པ་མེད་ཕྱིར་སྲིད་པ་སྤོངས། །མཁའ་མཉམ་འགྲོ་བ་འདི་དག་ཀུན། །དྲིན་གྱིས་བསྐྱངས་པའི་ཕ་དང་མ། །བདེ་ལ་གཅིག་ཏུ་དུང་སེམས་ཅན། །ཤ་སྟག་ཡིན་ཕྱིར་ཕན་སེམས་སྦྱོངས། །གང་ཤར་ཚོགས་དྲུག་སྣང་བ་ཀུན། །
ངོ་བོས་སྟོང་ཡང་དེར་སྣང་བའི། །བརྫུན་བ་སྒྱུ་མ་ལྟ་བུ་ལ། །བདེན་ཞེན་འཛིན་པས་མ་འཆིང་ལྷོད། །འཆི་བའི་དུས་ལ་བབ་པའི་ཚེ། །ཆགས་སྡང་ཉོན་མོངས་རྣམ་རྟོག་ལས། །བློ་བསྡུས་ལྷ་དང་བླ་མ་ལ། །རེ་དོགས་སྤངས་ནས་གསོལ་བ་ཐོབ། །

[010A]༄༅། །ཁམས་དང་ལས་རླུང་ཕྲ་རགས་རྣམས། །རིམ་གྱིས་ཐིམ་ལས་གཉུག་མའི་སེམས། །འོད་གསལ་ལམ་གྱི་ངོ་བོ་རུ། །བསྐྱེད་པའི་མཉམ་གཞག་གཡོ་མེད་སྐྱོངས། །འདི་ཕྱིར་ལེགས་ཚོགས་འབྱུང་བའི་
སྒོ༑ ༑ཐུན་མོང་ལམ་གྱིས་རྒྱུད་སྦྱངས་ཏེ། །གསང་ཆེན་ཐེག་བའི་མྱུར་ལམ་ལ། །ད་ལྟ་ཉིད་ནས་འབད་པར་རིགས།  ཞེས་པ་འདི་ནི་མདོ་སྨད་སྟག་ཚང་བླ་མ་རབ་བརྟན་གྱིས་འཆི་ཁར་ཕན་བའི་གདམས་པ་ཉུང་དུ་ཞིག་དགོས་ཞེས་བསྐུལ་བའི་ངོར་ཤཱཀྱའི་དགེ་སློང་བློ་བཟང་བསྐལ་བཟང་
རྒྱ་མཚོས་སྦྱར།།     ༈    །།མཚན་ལྡན་བླ་མའི་ཞིང་མཆོག་ལ། །མོས་གུས་ས་བོན་མ་བཏབ་ན། །བྱིན་རླབས་མྱུ་གུ་མི་འཁྲུངས་པས། །ཡིད་གཉིས་མེད་པའི་རེ་ལྟོས་འཆོལ། །དལ་འབྱོར་ལུས་འདི་རྙེད་དཀའ་ཡང། །མི་
རྟག་བསྐུལ་མ་མ་ཐེབས་ན། །ཚེ་འདིའི་ཁོལ་པོར་ཆུད་ཟ་བས། །དེ་རིང་འཆི་བའི་གྲབས་གཤོམས་གྱིས། །དྲིན་ཅན་འགྲོ་བ་འདི་ཀུན་མ། །སྡུག་བསྔལ་གསུམ་གྱིས་མནར་བ་ལ། །ཡལ་བར་བོར་ན་ཁྲེལ་མེད་པས། །བྱང་ཆུབ་སྦྱོར་བའི་ཐབས་
ལ་འབད།  །ཅེས་པ་འདི་ནི་ཨ་མདོ་བདེ་ཆེན་དགོན་ནས་དགེ་སློང་རི་ཁྲོད་པ་བསམ་འགྲུབ་ཀྱིས་ཞལ་གདམས་ཉུང་དུ་ཞིག་བསྐུལ་ངོར་བློ་བཟང་བསྐལ་བཟང་རྒྱ་མཚོས་སྦྱར།།     ༈    །།སྙིང་འདབ་བརྒྱད་ཨ་བ་དྷཱུ་ཏཱིའི་དབུས། །གཞི་འགྱུར་མེད་
སེམས་ཀྱི་རྡོ་རྗེའི་གར། །ལྷ་སངས་རྒྱས་ཀུན་འདུས་བློ་བཟང་གྲགས། །ཕ་བླ་མའི་ངོ་བོར་ཕྱག་འཚལ་ལོ། །གཞི་འཁོར་འདས་ཆོས་རྣམས་མ་ལུས་པ། །ནང་རང་གི་སེམས་ཀྱིས་བཏགས་པ་ཙམ། །སེམས་དེ་ཡང་བརྟགས་ན་སྐྱེ་འགག་

[010B] ༑གནས་ལུགས་ཀྱི་ངོ་བོ་ཨེ་མ་ཧོཿ། །སྟོན་མཁའ་ལ་ཆུ་འཛིན་དེངས་པ་བཞིན། །དབྱིངས་རང་སེམས་དབྱེར་མེད་སྣང་པོ་རུ། །མྱོང་སྣང་གི་སྤྲོས་པ་མ་ལུས་ནུབ། །ད་སྐྱེ་མེད་ནམ་མཁའི་རྣལ་འབྱོར་པ། །གཤིས་ཅེར་ཡང་མ་གྲུབ་བརྫུན་པོ་
ཆེ༑ ༑སྣང་གྲག་ཀུན་སྒྱུ་མའི་ལྟད་མོར་མཐོང། །ཉམས་དགའ་བ་སྣང་སྟོང་ཟུང་འཇུག་འདིས། །སླུ་མེད་ཀྱི་རྟེན་འབྲེལ་ངེས་པ་རྙེད། །རྗེ་མཁྱེན་བའི་གཏེར་དང་དབྱེར་མེད་པའི། །བ་བློ་བཟང་གྲགས་བའི་ལེགས་བཤད་དང། །རྗེ་མཚན་ལྡན་བླ་མའི་
བཀའ་དྲིན་ལས། །ངས་དེས་དོན་གླུ་རུ་བླངས་པ་ཡིན།  །ཞེས་པ་འདི་ནི་བླ་མའི་སྒྲུབ་གནས་ཁྱད་པར་ཅན་འོལ་ཁ་ཆོས་ལུང་དུ་འབྲི་ལུང་ནས་རྒྱུ་སྦྱར་ཏེ། དཔལ་འཁོར་ལོ་སྡོམ་པའི་ཚོགས་ཀྱི་མཆོད་པ་བགྱིས་སྐབས་སྲིད་སྐྱོང་སྡེ་བ་ནས་མགུར་སྟན་པ་ཞིག་འཐེན་ཞེས་བསྐུལ་མ་བྱུང་བའི་ཚེ། ངེས་དོན་གྱི་
ལྟ་བ་ལ་བག་ཆགས་འཇོག་པའི་ཕྱིར་གང་ཤར་ཐོལ་བྱུང་དུ་ལྟ་བའི་གླུ་བྱེད་བ་པོ་ནི་བློ་བཟང་བསྐལ་བཟང་རྒྱ་མཚོའོ།།     ༈    །།སྐུ་གསུམ་ཡེ་ཤེས་ལྔ་ཡི་བདག་སངས་རྒྱས་ཐམས་ཅད་འདུས་པའི་དཔལ། དྲིན་ཅན་བླ་མ་ཡི་དམ་ལྷ། །དབྱེར་མེད་
སྤྱི་བོའི་རྒྱན་དུ་བཞུགས། །སྔོན་ཆད་འཁོར་བ་མཐའ་མེད་དུ། །འཁྱམས་ཀྱང་དལ་འབྱོར་ད་རེས་ཙམ། །དགོས་འདོད་ཡིད་བཞིན་ནོར་བུ་འདི། །དོན་མེད་རྐུན་པོའི་དགྲ་ལས་སྲུངས། །ཚེ་འདི་ཐད་ལ་མ་བོར་བས། །ཅི་བྱས་འདི་ཡི་དབང་དུ་སོང། །འཆི་དུས་
སྒྲོན་མོ་ལག་སྟོང་གིས། །ཕ་རོལ་བཤུལ་ལམ་ཇི་ལྟར་འཚེངས། །སྐྱེས་ནས་དེ་རིང་ཕན་ཆོད་དུ། །གྲབས་གཤོམ་ངང་ལ་མི་ཚེ་ཟད། །ཚར་དུས་མེད་པའི་བྱེད་ལུགས་འདིས། །འཆི་ཁར་ཏབ་ཏབ་འོང་སྟེ་འཕྱིས། །འཆི་བདག་གྲ་བོའི་གཤེད་མ་ཡིས། །

[011A]༄༅། །ཕྱོགས་དང་ལམ་རྣམས་ཐམས་ཅད་བཀག་འབོད་པའི་ཕོ་ཉ་དེས་ཀྱང་སླེབས། །འགྲོ་བའི་དུས་ལ་མྱུར་དུ་བབ། །དབེན་པའི་ཡང་དགོན་ཉམས་དགའ་བར། །ཆོས་ལ་ནན་ཏན་མི་བསྐྱེད་ན། །གནས་དང་སྤྱོད་ལམ་
མཚམས་བཅད་ཀྱི། །དགོས་པ་མེད་དོ་ཚུལ་འཆོས་ཙམ། །ཉམས་རྟོགས་ཡོན་ཏན་འཕེལ་པ་ལ། །བླ་མའི་བྱིན་རླབས་བོགས་སུ་ཆེ། །དེ་ཡང་དད་དང་མོས་གུས་ལ། །རག་ལས་རྩེ་གཅིག་གསོལ་བ་ཐོབ། །ཁམས་གསུམ་སྡུག་བསྔལ་མཚོ་ཆེན་དུ། །
མ་རྒན་ཆོ་ངེས་འདེབས་ན་ཡང། །བ་སྤུ་གཡོ་འགུལ་མེད་པ་འདི། །རང་སྙིང་གཏིང་ནས་རུལ་བར་ངེས། །དེ་ཕྱིར་སྒོ་གསུམ་དལ་མེད་དུ། །ཉིན་མཚན་དགེ་ལ་འབད་བྱས་ཀྱང། །གཞན་གྱི་དོན་ལ་མ་ཕྱོགས་ན། །ཐེག་ཆེན་པ་མིན་སེམས་བསྐྱེད་གཅེས། །
རྨི་ལམ་ཡུལ་གྱི་བདེ་སྡུག་བཞིན། །མ་རིག་འཁྲུལ་པའི་འཁོར་ལོ་ལ། །བདེན་པར་མ་འཛིན་གང་སྣང་ཀུན། །དམིགས་མེད་ལྟ་བའི་ངང་དུ་གློད། །གང་ཤར་ལྷ་ཡི་འཁོར་ལོ་དང། །སྒྲ་གྲགས་སྔགས་ཀྱི་གདངས་སུ་སྙན། །དྲན་རྟོག་བདེ་སྟོང་རྣམ་རོལ་
ལས༑ ༑མ་ཡེངས་གསང་སྔགས་གནད་དུ་བསྣན། །དེ་ལྟར་གལ་ཆེའི་གདམས་ངག་གི་སྙིང་པོར་དྲིལ་ནས་བསྟན་བ་ཡིས། །འགྲོ་ཀུན་གནས་སྐབས་མཐར་ཐུག་གི་བདེ་འབྲས་དགའ་སྟོན་མྱོང་བར་ཤོག་ །ཅེས་པ་འདི་ནི་ཏྲེ་བོ་མ་ཟུར་བླ་མ་ཡེ་ཤེས་རྒྱ་མཚན་
གྱིས་ཞལ་གདམས་ཤིག་དགོས་ཞེས་བསྐུལ་ངོར་ཤཱཀྱའི་དགེ་སློང་འཇུག་གསུམ་བ་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།ཨོཾ་སྭ་སྟི། གདོད་ནས་དག་པའི་སེམས་ཀྱི་ངོ་བོ་ཉིད། །རྗེན་བར་སྟོན་མཛད་དྲིན་ཆེན་བླ་མ་དང། །དབྱེར་མེད་

[011B] །བླ་མ་ལྷག་པའི་ལྷ་ཡི་ཞབས་ལ་འདུད། །གཉིད་ཀྱིས་མྱོས་པའི་ཤེས་ངོར་མི་ལམ་ཡུལ། །སྒྱུ་མས་བསླུས་པའི་རྟ་དང་གླང་པོ་སོགས། །སྣང་བ་ཙམ་ལས་གཞི་དེར་དོན་གྱི་ཆོས། །གང་ཡང་མེད་པར་བློ་ཡིས་བཏགས་
པ་ཙམ། །དེ་བཞིན་བདག་གཞན་འཁོར་བ་མྱང་འདས་སོགས། །ཆོས་ཀུན་བློ་དང་མིང་གི་ཐ་སྙད་ཀྱིས། །བཏགས་པ་ཙམ་ལས་གདགས་གཞི་རྣམས་ཀྱི་སྟེང། །རང་གིས་ཡོད་བརྡུལ་ཙམ་མ་མཆིས་སོ། །དེ་ལྟར་ཡང་མ་རིག་གཉིད་འཐུག་གིས། །
སྤགས་པའི་སོ་སོ་སྐྱེ་བོའི་ཚོགས་དྲུག་ངོར། །གང་སྣང་གཞི་དེར་དོན་གྱིས་གྲུབ་པ་ཞིག་འཆར་ཚུལ་རང་རེའི་བློ་ངན་འདི་ལ་ལྟོས། །དེ་ལྟར་འཁྲུལ་པའི་བློ་ལ་སྣང་བ་ཡི། །བ་སོགས་ངོས་ནས་གྲུབ་པའི་སྡོད་ལུགས་འདི། །དགག་བྱ་ཕྲ་མོ་ཡིན་པས་
བློ་ཡི་པོར། །ལྷག་མ་མེད་པར་ཁེགས་པ་ཤིན་ཏུ་གཅེས། །གལ་ཏེ་ང་ཞེས་ཕུང་པོའི་སྟེང་ཉིད་དུ། །མིང་ཙམ་མིན་པར་རང་ཉིད་ཡོད་གྱུར་ན། །གཞན་ལ་རག་ལས་ལྟོས་གྲུབ་མི་རུང་བས། །བདག་ཕུང་ཤར་ནུབ་རི་བཞིན་འབྲེལ་མེད་འགྱུར། །གཞན་
ཡང་གཅིག་དང་དུ་མ་རྒྱུ་འབྲས་སོགས། །རྣམ་པར་བརྟགས་པས་ངེས་ངོར་དཔྱད་བྱའི་ཆོས། །རྡུལ་ཙམ་མི་དམིགས་དམིགས་གཏད་ཞིག་པ་ཡི། །སྟོང་སང་མཁའ་ལྟར་ཤར་བའི་ཤེས་རབ་དེ། །ལྟ་བ་དངོས་ཡིན་དེ་དང་དུས་མཚུངས་སུ། །མི་
བརྗེད་དྲན་པས་འཚིར་བཟུང་ཤེས་བཞིན་གྱི། །རྒྱང་སོ་བཙུགས་ནས་ཏིང་འཛིན་བརྟན་པོ་ཡི། །བདེ་གསལ་མི་རྟོག་སྒོམ་གྱི་ཡང་རྩེར་སོན། །དེ་ལྟར་རྩེ་གཅིག་འཇོག་དང་ཡང་ནས་ཡང། །དཔྱད་པས་ངེས་ཤེས་ཤུགས་དྲག་རྡོ་རྗེ་ལྟར། །མི་

[012A]༄༅། །ཤིགས་རྩེ་མོ་བརྒྱ་པའི་མཚོན་ཆ་ཡིས། །བདག་འཛིན་རི་བོ་འཇོམས་པར་གདོན་མི་ཟ། །མཉམ་གཞག་མཁའ་ལྟར་དག་བའི་རྗེས་ཐོབ་ཏུ། །རྟེན་འབྲེལ་ཚོགས་པ་དབང་པོའི་གཞུ་རིས་ལྟར། །མ་བརྟགས་
ཉམས་སུ་མཚར་བའི་སྣང་བ་ཀུན། །རང་བཞིན་ཅིར་ཡང་མ་གྲུབ་བསླུ་བྲིད་ཙམ། །བདེ་སྡུག་རྨི་ལམ་ཡུལ་གྱི་རོལ་པ་དང། །གཟུགས་སྣང་སྒྱུ་མས་སྤྲུལ་བའི་གྲོང་ཁྱེར་འདྲ། །སྒྲ་གྲག་རི་ཕུག་སྟོང་པའི་བྲག་ཅ་དང། །མཚུངས་མོད་ཞེན་པས་འཇུག་རྣམས་གྱིས་
པ་བཞིན། །འོན་ཀྱང་སྐྱེས་བུའི་བཞིན་དང་མེ་ལོང་གསལ། །འཕྲད་ཚེ་སྟོང་པའི་གཟུགས་བརྙན་བསྙོན་མེད་དུ། །ཤར་བཞིན་ཆོས་ཀུན་སྣང་དང་སྟོང་བ་ཟུང། །གཅིག་ཏུ་འདུ་བའི་རྟེན་འབྲེལ་བསླུ་མེད་ཕྱིར། །རང་རྒྱུད་སྡོམ་པ་གསུམ་གྱི་བཅས་མཚམས་སོགས། །
དཀར་ནག་ཕྲ་ཞིང་ཕྲ་བའི་བླང་དོར་ལའང། །ཞིབ་མོར་འཇུག་པའི་རྣམ་ཐར་གཙང་མ་ཡིས། །བློ་བདེ་གཏན་གྱི་མདུན་མ་བསྒྲུབ་པར་བྱ། །ལུས་འདི་མི་གཙང་གང་བའི་རྫ་སྣོད་དང། །ལོངས་སྤྱོད་སྦྲང་མའི་རྩི་ལྟར་གཞན་དབང་ཅན། །གཉེན་བཤེས་ཚོང་
འདུས་འགྲོན་བཞིན་ཡུད་ཙམ་ཚོགས། །བདེ་འབྱོར་གཤེད་མའི་དགྲ་ཡི་བསླུ་བྲིད་ཙམ། །ཚེ་འདི་རི་གཟར་ཐུར་དུ་འབབ་པའི་ཆུ། །ཇི་བཞིན་མྱུར་མགྱོགས་འཆི་བདག་དྲུང་དུ་སྙེག་ཉིན་བྱེད་ནུབ་རིར་འཛེགས་བའི་སྔ་གོང་དུ། །མི་འཆིའི་གདེང་ཚད་རང་ལ་ཡོད་
མིན་ཀྱང། །ཆོས་བརྒྱད་བྱིས་པ་དགའ་བའི་རོལ་རྩེད་ལ། །ཆགས་པས་ཕུགས་ཀྱི་མདུན་མ་རླུང་ལ་བསྐུར། །དེ་ལྟར་བླུན་རྨོངས་བདག་དང་བདག་འདྲ་ཡི། །སེམས་ཅན་ངང་ཚུལ་སྙིང་ནས་མ་བཟོད་དེ། །བླ་མེད་བྱང་ཆུབ་ཐོབ་འདོད་སེམས་བསྐྱེད་

[012B] ༑ཟིན་པ་མེད་པར་ཉིན་མཚན་ཁོར་མོ་ཡུག་སྒོ་གསུམ་དགེ་བའི་ལས་ལ་བསྐུལ་བྱས་ཀྱང། །ཐེག་ཆེན་ཕྱོགས་ལ་ཉེ་བ་ཙམ་ཡང་མིན། །དེ་བས་རྣམ་དག་བྱང་ཆུབ་སེམས་བསྐྱེད་དེ། །རླབས་ཆེན་རྒྱུ་དང་འབྲས་བུའི་ཐེག་པ་ལས། །གསུངས་པའི་རྒྱལ་
སྲས་སྤྱོད་པ་རྒྱ་མཚོ་ཡི། །ཕ་རོལ་བརྩོན་བའི་སྟོབས་ཀྱིས་ཞུགས་ཤིག་གུ། །དེ་ལྟར་འཁྲུལ་པ་མེད་པའི་ལྟ་སྒོམ་སྤྱོད། །ལེགས་བཤད་དབྱར་གྱི་རྔ་ཆེན་བརྡུངས་པའི་སྒྲས༑ །འགྲོ་ཀུན་མ་རིག་གཉིད་སད་དོན་གཉིས་ཀྱི། །འདོད་འགུས་མཐའ་ཡས་གཞན་ཕན་
འགྲུབ་གྱུར་ཅིག་ །ཅེས་པ་འདི་ནི་སྤོམ་རྩེ་རག་དགའ་ལྡན་དོན་གྲུབ་གླིང་གི་རི་ཁྲོད་བསམ་གང་ན་ཆོས་འཁོར་ནས་བླ་མ་བཀྲ་ཤིས་བདེ་ལེགས་ཀྱིས། ངར་འཛིན་རྩད་ནས་གཅོད་པའི་ལྟ་སྒོམ་སྤྱོད་པའི་གདམས་པ་ཞིག་དགོས་ཞེས་རྒྱང་རིང་པོ་ནས་བསྐུལ་ངོར། འཁྲུལ་མེད་ཞྭ་སེར་འཆང་བའི་བསྟན་ལ་ཞུགས་པའི་དགེ་སློང་སྙོམ་
ལས་མཁན་བློ་བཟང་བསྐལ་བཟང་རྒྱ་མཚོས་སུག་བྲིས་སུ་བགྱིས་པའོ།།     ༈    །།ལྷུན་སྡུག་རིན་ཆེན་ལས་གྲུབ་པ་ངོ་མཚར་གྱི་ཕོ་བྲང། །ཡེ་ཤེས་འཇའ་ཚོན་དུ་འཁྲུགས་པ་དྭངས་གསལ་གྱི་འོད་ཕུང། །ལྔ་ལྡན་དཀྱིལ་འཁོར་གྱི་བདག་པོ་སྐུ་བཞི་ཡི་
དབང་ཕྱུག་དྲིན་ཅན་རྗེ་བཙུན་གྱི་བླ་མ་སྙིང་དབུས་སུ་བཞུགས་ཤིག་སྔོན་བསགས་ལགས་བྱས་ཀྱིས་འཕངས་པའི་དལ་འབྱོར་གྱི་རྟེན་བཟང། །རབ་འབར་མེ་འོབས་དང་འདྲ་བའི་ཁྱིམ་གནས་ལས་ཕྱུང་ནས། །མཉམ་མེད་ཟས་གཙང་གི་སྲས་པོའི་བུ་
རྒྱུད་དུ་སྙོགས་པ། །བསམས་ཀྱིན་བློ་བདེའི་ཉམས་དབྱངས་ཤིག་ལེན་པ་རང་སྤྲོའོ། །མཚན་ལྡན་བླ་མ་ཡི་ཞལ་ནས་གདམས་ངག་གི་ཉིད་ཁུ། །སྡེ་སྣོད་རིན་པོ་ཆེ་རྣམ་གསུམ་མཛུབ་འཁྲིད་དུ་བསྟན་ནས། །དུས་གསུམ་སངས་རྒྱས་ཀྱི་གཤེགས་བཤུལ་བྱང་

[013A]༄༅། །ཆུབ་ཀྱི་སེམས་ལ། །ཡིད་ཆེས་གོལ་ས་ལས་ལྡོག་པས་ཞེ་བློ་རང་བདེའོ། །གང་སྣང་ཚུགས་ཐུབ་ཀྱི་བློ་འདི་འཁྲུལ་བ་རུ་གོ་ནས། །སྤྲོས་མེད་ནམ་མཁའ་དང་འདྲ་བའི་ལྟ་བ་ཡི་རྒྱལ་པོ། །སྣང་སྟོང་སྒྱུ་མ་ཡི་གཟིགས་
མོ་ལམ་ལམ་དུ་ཤར་ནས། །རྟག་ཆད་གཡངས་ལས་གྲོལ་བས་ཞེ་བློ་རང་བདེའོ། །འཁྲུལ་བྲལ་རྒྱུད་ལུང་གི་ངེས་པས་ཚད་མ་རུ་གྲུབ་ཅིང། །ཆད་མེད་བརྒྱུད་ལྡན་གྱི་བླ་མར་བྱིན་རླབས་ཀྱི་བཀའ་བབས། །མ་དག་དྲི་མ་ཀུན་སྦྱོང་ནུས་དབང་བཞི་ཡི་ཆུ་བོ། །
སྙིང་གི་ཟིལ་དངར་དུ་ཐོབ་པས་ཞེ་བློ་རང་བདེའོ། །སྣོད་བཅུད་ཡེ་ཤེས་ཀྱི་རོལ་པ་དཀྱིལ་འཁོར་དུ་ཤར་ཞིང། །མཚར་སྡུག་ཕྱག་རྒྱ་ཡི་གར་སྟབས་ཤིག་ཤིག་ཏུ་བསྒྱུར་བས། །རང་སེམས་བདེ་སྟོང་གི་གཞོན་ནུ་ཏིང་འཛིན་གྱི་འཆར་སྒོ། །གུ་ཡངས་
རྩེ་དང་ཇོ་ལ་བྲེལ་བའི་དགའ་སྟོན་ཞིག་མྱོང་ངོ། །མ་རིག་སྙིང་དབུས་ཀྱི་སྦུབས་ལས་རང་བྱུང་དུ་འཁྲུངས་པ། །ཁྱབ་བདག་ཧེ་རུ་ཀའི་ཞལ་བཟང་མངོན་སུམ་དུ་མཐོང་བའི། །འཁྲུལ་མེད་ལམ་བཟང་འདི་རྙེད་པ་བླ་མ་ཡི་བཀའ་དྲིན། །འཇམ་དཔལ་སྙིང་
པོ་ཡི་བཀའ་དྲིན་འཁོར་ཐབས་རང་མེད་དོ། །སྒོ་གསུམ་བག་མེད་ལས་དབེན་པའི་བསམ་གཏན་གྱི་ཁང་བུར། །ཆོས་བརྒྱད་འདི་སྣང་གི་འཁྲི་བ་ཕར་རྒྱབ་ཏུ་བསྐྱུར་ནས། །ཚེ་མཇུག་དོན་ལྡན་དུ་བྱེད་ནུས་སྒྲུབ་པའི་མཆོད་པས། །ལྷ་དང་བླ་མ་ཀུན་མཉེས་པའི་ཡིད་
སྨོན་ཞིག་འཆའོ།  །ཞེས་པ་ནི་ཤཱཀྱའི་དགེ་སྦྱོང་གསང་བ་མཆོག་གི་རྣལ་འབྱོར་བའི་ཐ་ཤལ་བློ་བཟང་བསྐལ་བཟང་རྒྱ་མཚོས་བསྡེབས་པའོ།  །ཕ་དྲན་པས་གདུང་བ་སེལ་མཛད་པའི། །སྐྱབས་བླ་མ་ལྷ་ལ་གསོལ་བ་འདེབས། །བློ་འཆི་བ་སྙིང་ནས་དྲན་

[013B] །ཆོས་རྣམ་དགའ་གྲུབ་པར་བྱིན་གྱིས་རློབས། །སྤང་སེར་པོ་གསེར་གྱི་རི་བོ་ལ། །རླངས་ན་བུན་དངུལ་མདོག་སྐེད་ལ་འཕྲིགས། །དེ་ད་ལྟ་ཡོད་ལ་ད་ལྟ་མེད། །རྐྱེན་འདིས་ཀྱང་མི་རྟག་དྲན་ནས་བྱུང། །དབྱར་དྲོད་གཤེར་དུས་སུ་འཛོམ་པ་ན། །ལོ་ཡགས་
ཀྱི་སྙེ་མ་གཡུ་ཡི་མདོག་སྟོན་ཐ་མར་ཞིང་སྟོང་སྐྱ་བོར་སོང། །རྐྱེན་འདིས་ཀྱང་མི་རྟག་དྲན་ནས་བྱུང། །ཤིང་ལྗོན་པ་འདབ་རྒྱས་ལོ་མ་རེར། །སྨིན་ལེགས་ཀྱི་འབྲས་བུ་པད་ཕུང་ཆགས། །མཐར་གཅིག་ཀྱང་མི་སྡོད་ས་ལ་བྲུལ། །རྐྱེན་འདིས་ཀྱང་མི་རྟག་
དྲན་ནས་བྱུང། །ཤར་རི་བོ་སྤོ་མཐོའི་རྩེ་མོ་ནས། །ཁྲི་གདུགས་ཀྱི་ཉི་མ་དགུང་ལ་ཤར། །ད་མི་སྡོད་ནུབ་ཀྱི་རི་རྩེར་སོང། །རྐྱེན་འདིས་ཀྱང་མི་རྟག་དྲན་ནས་བྱུང། །སྐྱེས་ཕོ་མོ་གཞོན་ནུ་ལང་ཚོ་ཅན། །ནང་ཤི་དང་ནུབ་ཤི་རྒྱུན་མི་ཆད། །ཡར་འདྲེན་དང་
སྐྱེ་བརྟག་ཞུའོ་ཟེར། །རྐྱེན་འདིས་ཀྱང་མི་རྟག་དྲན་ནས་བྱུང། །སྤྲིན་དཀར་པོ་མཁའ་ལ་ལང་ལོང་འཁྲིགས། །སྦྲང་ཆར་གྱི་ཐིགས་པ་འབབ་ལ་ཁད། །རླུང་དམར་ནག་འཚུབ་མས་ཕྱོགས་བཅུར་གཏོར། །རྐྱེན་འདིས་ཀྱང་མི་རྟག་དྲན་ནས་བྱུང། །ས་ཡངས་
པོ་དཔལ་མོའི་ཐང་གི་དབུས། །ཕྱོགས་འགྲོན་པོའི་གུར་གྲལ་སྐར་མ་འདྲ། །སང་གར་བབས་རྩྭ་ཤིང་ལུད་སྙིགས་ཙམ། །རྐྱེན་འདིས་ཀྱང་མི་རྟག་དྲན་ནས་བྱུང། །དབྱར་ས་ལ་དྲོད་བབས་རྩི་ཐོག་རྒྱས། །བློ་བག་ཕེབས་དུས་ཀྱི་དེ་མ་ཐག་དགུན་ཁ་རླུང་
འཚུབ་པའི་གྲང་བས་སྐྱོ། །རྐྱེན་འདིས་ཀྱང་མི་རྟག་དྲན་ནས་བྱུང། །སྟེང་སྒྲ་དབྱངས་སྒྲོག་པའི་གཡུ་འབྲུག་དང། །བར་གསུང་སྙན་འཇེངས་པའི་ཁུ་བྱུག་སོགས། །དུས་ཡལ་ཡོལ་གར་སོང་ཆ་མེད་ཐལ། །རྐྱེན་འདིས་ཀྱང་མི་རྟག་དྲན་ནས་བྱུང། །དངོས་

[014A]༄༅། །ཞལ་ནས་ཆོས་ཀྱི་སྨན་མཆོག་གི་སེམས་ཉོན་མོངས་ནད་སེལ་དམ་པ་མང། །དུས་དང་སང་དག་པའི་ཞིང་ནས་གཟིགས། །རྐྱེན་འདིས་ཀྱང་མི་རྟག་དྲན་ནས་བྱུང། །ལུས་བསྐྱེད་པའི་དྲིན་ཅན་མ་ལ་སོགས།།
གཉེན་མཛའ་བཤེས་འབྲལ་གླགས་མི་ཕོད་ཀྱང། །དུས་དེང་སང་འདུ་བའི་འབྲེལ་པ་ཆད། །རྐྱེན་འདིས་ཀྱང་མི་རྟག་དྲན་ནས་བྱུང། །ཕོ་རྒོད་པོ་ཕྱིས་ཀྱི་སོ་ཚིགས་ཅན། །ལོ་ཟླ་བ་རྟིང་མའི་གྲགས་གཤོམས་བྱེད། །ལས་འཕྲོར་ལུས་རང་ཉིད་གར་
སོང་མེད། །རྐྱེན་འདིས་ཀྱང་མི་རྟག་དྲན་ནས་བྱུང། །དཔལ་འཆི་མེད་རྡོ་རྗེའི་སྐུ་བརྙེས་ཀྱང། །སྐྱབས་སངས་རྒྱས་དེ་ཡང་འདའ་ཚུལ་སྟོན། །ལུས་ཤ་ཁྲག་པགས་པས་གཡོགས་པ་འདི། །འཇིག་ངེས་པ་ཆུ་ཡི་ལྦུ་བ་འདྲ། །ནར་སོན་པའི་ཕ་མས་
རང་གི་བུ། །སྐྱེས་ཙམ་ནས་དུར་དུ་སྦ་བ་སྣང། །དེ་མཐོང་ནས་བདག་ཀྱང་གཞོན་ནོ་ཞེས། །འཆི་བདག་ལ་གཤོལ་འདེབས་རེ་བ་ཆད། །དུས་ད་ནང་དགྲ་འདུལ་གཉེན་སྐྱོང་གི་གྲོས་བྱེད་དུས་ལུས་པ་དེ་སེམས་ཀྱང་རྒོད། །དགུང་དྲོ་ལ་བབས་དུས་
དུར་ཁྲོད་དུ། །ལུས་བྱ་ཁྱིས་ཟ་བཅང་བདེན་ནམ། །ལར་མཐོང་ཐོས་ཡུལ་དུ་གྱུར་པ་ཡི། །ཁོང་འགྲོ་བ་མི་ཡི་སྐྱེས་བུ་རྣམས། །དུས་རིང་མཐའ་ལོ་བརྒྱ་ཚུན་ཆད་དུ། །གཅིག་ཙམ་ཡང་མི་སྡོད་འཆི་བར་ངེས། །ཕྱི་སྣོད་པ་ཅུད་སྣང་བ་གང་ལ་
ཡང། །ཡིད་ལེགས་པར་གཏད་ནས་བསམས་པའི་ཚེ། །དུས་སྔ་ཕྱིར་འགྱུར་བ་འབའ་ཞིག་གིས། །ཀུན་མི་རྟག་སློབ་དཔོན་ཉིད་དུ་གདའ། །སྔར་བྱིས་པའི་སྐབས་ནས་རིམ་འཕེལ་བའི། །སྟོབས་ལང་ཚོ་གཞོན་ནུའི་ལུས་ཀྱི་ཆ། །ད་གང་ལ་

[014B] །འདི་རང་ལུས་ཡིན་ཡང་ཡིད་མི་འོང། །བདེ་སྡུག་དང་བཏང་སྙོམས་སྣ་ཚོགས་སམ། །ཡང་རེས་འགའ་དགེ་ལ་རེས་འགའ་སྡིག་ངེས་ལུང་མ་བསྟན་གྱི་སེམས་ལ་སོགས། །བློ་འདི་ཡང་མི་རྟག་སྐད་ཅིག་གཡོ། །རང་
གཞན་གྱི་སྣང་ཚུལ་གར་བལྟས་ཀྱང། །གློག་བཞིན་དུ་འགྱུར་བས་བློ་མ་བདེ། །ཁོང་འཆི་བདག་གཤེད་མས་མཐའ་ནས་བསྐོར། །ད་གསོད་པར་ངེས་ན་ཅི་རང་དྲག་གཉེན་བཤེས་དང་ནོར་རྫས་ཁང་ཁྱིམ་སོགས། །མི་ཡུལ་གྱི་སྣང་པ་དྭངས་སྤྲོ་ཡང། །
སེམས་ཆགས་བས་བཅིངས་བཞིན་དབང་མེད་དུ། །སྣང་བ་འདི་ནམ་ཞིག་ནུབ་པར་འགྱུར། །ལུས་མལ་གྱི་ཐ་མར་འདྲེ་ལྡོག་ཅིང། །ངག་ཐ་མའི་ཚིག་གི་ལྡབ་ལྡིབ་སྨྲ། །སེམས་ཐ་མའི་དྲན་རྟོག་ཇེ་ཕྲར་ནུབ། །དུས་དེ་འདྲ་བདག་ལ་ནམ་འོང་ན། །སྔར་སྡིག་
པའི་ལས་ལ་དེ་ཙམ་སྦྱང། །ཚེ་ཕྱི་མར་ཕན་པའི་དགེ་བས་དབུལ། །ཕྱོགས་གར་འགྲོ་འདིར་འགྲོའི་གཏོལ་མེད་པས། །ད་བསམས་ཚེ་འཆི་ལ་ཤིན་ཏུ་མཚེར། །དོན་དེ་ཕྱིར་བདག་དང་བདག་འདྲའི་འགྲོ། །དགོས་མེད་ཀྱི་བྱ་བྱེད་མ་མང་བར། །སྐྱབས་
བླ་མ་ཡི་དམ་མཁའ་འགྲོ་ལ། །སྐྱས་འདེགས་དུས་སྐྱེལ་མའི་ཞུ་བ་ཕུལ། །དགེ་སེམས་ཀྱི་སྣང་བ་དཀར་བོའི་ངང། །གདེངས་དགའ་སྤྲོ་དང་བཅས་འཆི་བ་ལ། །དུས་ད་ལྟ་གོམས་པ་གལ་ཆེ་བས། །མདོ་སྔགས་ཀྱི་ཟབ་དོན་འདྲིས་བར་བྱ། །གཏམ་འདི་ལ་
བརྟེན་ནས་བདག་འདྲ་བ། །བློ་དྲེད་པོར་སོང་བའི་ཆོས་མེད་རྣམས། །ངེས་འབྱུང་གི་བསྐུལ་མ་ཐེབས་པ་དང། །རྒྱུད་སྨིན་ཅིང་གྲོལ་བ་ཐོབ་པར་ཤོག་ །ཅེས་མི་རྟག་པའི་སྣང་ཚུལ་ལ་བརྟེན་ནས་རང་གཞན་གྱི་རྒྱུད་ལ་བསྐུལ་མ་འདེབས་པའི་ཚིགས་སུ་བཅད་པ་འདི་ཆོས་སྨྲ་བ་བློ་བཟང་

[015A]༄༅། །བསྐལ་བཟང་རྒྱ་མཚོས་བསྡེབས་པའོ།།  །སྟེང་དགའ་ལྡན་ལྷ་བརྒྱའི་འདུན་ས་ནས། །སྤྲིན་དཀར་པོ་སྙེག་པའི་རྩེ་མོ་རུ། །རྗེ་རྒྱལ་བ་ཀུན་འདུས་བློ་བཟང་གྲགས། །དེང་མདུན་གྱི་ནམ་
མཁར་གཤེགས་སུ་གསོལ། །གནས་སྤྱི་གཙུག་སེང་ཁྲི་པད་ཟླའི་སྟེང། །ཡིད་དྲན་པས་སྲིད་ཞིའི་གདུང་བ་སེལ། །དཔལ་ཧེ་རུ་ཀཿ་དང་དབྱེར་མེད་པའི། །རྗེ་དྲིན་ཅན་བླ་མ་རིན་པོ་ཆེ། །མགོན་གསང་གསུམ་བཀོད་པ་མཐའ་ཡས་ཀྱང། །དོན་ངོ་བོ་གཅིག་
ཏུ་གསོལ་འདེབས་ན། །རྒྱུད་ཉོན་མོངས་རྩུབ་རེག་ཞི་བ་དང། །སེམས་ཆོས་དང་འདྲེས་པར་བྱིན་གྱིས་རློབས། །སྔོན་ལེགས་བྱས་བརྒྱ་ཡིས་འཕངས་པའི་ལུས། །རྟེན་ཆོས་དང་མཇལ་བའི་དལ་འབྱོར་འདི། །ལྷ་ཚངས་དབང་གཙུག་གི་ནོར་བུ་བཞིན།།
དུས་ལན་ཅིག་ཙམ་ལས་རྙེད་དཀའ་ཡང། །དེང་སྔོན་ཆད་འདི་སྣང་རེ་དོགས་དང། །སེམས་ཉོན་མོངས་དབང་དུ་སོང་བ་ཡིས། །བློ་ཆོས་དང་འདྲེས་པའི་སྐབས་མེད་པར། །ཚེ་ཕལ་ཆེར་དོན་མེད་ངང་ལ་ཟད། །དུས་གཏན་གྱི་མདུན་མ་རླུང་ལ་བསྐུར། །
རྒྱུད་འཕུང་འདྲེ་ཞུགས་པའི་སྨྱོན་པ་བདག་ཚེ་འདི་སྣང་ཕུན་ཚོགས་ཐམས་ཅད་དང། །གཏན་འབྲལ་གྱིས་ཕ་རོལ་ཆ་བའི་ཚེ། །ཆོས་གཤའ་མ་བསྒྲུབས་པའི་ཉམས་མྱོང་གིས། །འཇིགས་མི་དགོས་སྙམ་པའི་གདེངས་ཚད་མེད། །ལོ་ཟླ་བ་ཞག་
དང་ཟམས་ཀྱང། །ལུས་སེམས་ཀྱི་མཐུ་སྟོབས་རིམ་གྱིས་བྲི། །སྔར་ལང་ཚོ་དར་བའི་གཞོན་ནུའི་ལུས། །ད་རྒས་པའི་གནས་སྐབས་འདི་ལྟར་སོང། །ལུས་འབྱུང་བ་འཁྲུགས་པའི་ནད་ཞིག་གམ། །རྐྱེན་གློ་བུར་གདོན་གྱི་འཚེ་བ་ཡིས། །ཕྱོགས་

[015B] །བདག་འཆི་བའི་དུས་ཚོད་ནམ་འོད་ན། །དགྲ་གཤིན་རྗེའི་བསུ་ན་མའི་ཕོ་ཉས་སླེབས། །ཕྱོགས་བྲེད་ཤ་ཐོན་བའི་གདངས་མིག་བལྟ། །མཐའ་མཛའ་བཤེས་དུ་བས་ཡོངས་སུ་བསྐོར། །གཤིན་དགེ་དང་དུར་གྱི་གཤོམ་རས་བྲེལ།།
གཉེན་ལོངས་སྤྱོད་དཔལ་ལ་འཁྲན་པ་ཡིས། །ཡིད་གདུངས་ཀྱང་རང་དབང་གཏོལ་མེད་འགྱུར། །ལར་དེ་ལྟའི་འཆི་བ་འོད་ངེས་ཤིང། །དུས་དེ་རིང་ཉི་མ་མ་ནུབ་གོང། །སེམས་ཟག་ཕུང་བྲལ་ནས་བར་དོ་ཡི། །འཕྲང་རིང་བོར་མི་འགྲོའི་ཆ་ཡང་མེད། །འབྲོག་
དགོན་པ་འཇིགས་པའི་ས་ཕྱོགས་སུ། །རང་གཅིག་པུ་གཏོལ་མེད་འཁྱམས་པ་བཞིན། །སྔར་འདྲིས་ཀྱི་གྲོགས་དང་མགོན་མེད་པར། །བཤུལ་འཇིག་རྟེན་ཕྱི་མར་འགྲོ་བ་ན། །སྐྱབས་སླུ་མེད་དཀོན་མཆོག་མ་ལུས་པ། །རྗེ་བླ་མ་གཅིག་ཏུ་འདུས་པའི་སྐུ། །
ཁྱེད་མ་གཏོགས་རེ་ས་གཞན་མེད་པས། །ཐུགས་བརྩེ་བས་སྐྱོངས་ཤིག་ཐུགས་རྗེ་ཅན། །སྒོ་གསུམ་གྱིས་བསྒྲུབས་པའི་དམ་ཆོས་རྣམས། །རྒྱུད་ཉོན་མོངས་གཉེན་པོར་སོང་བ་ཡི། །ཆོས་གནད་དུ་ཁེལ་བའི་ཉམས་ལེན་གྱིས། །དུས་ཉིན་མཚན་འདའ་
བར་བྱིན་གྱིས་རློབས། །མ་སེམས་ཅན་འཁོར་བའི་རྒྱ་མཚོ་ཆེར། །སྡུག་བསྔལ་བའི་ངང་ཚུལ་མ་བཟོད་པར། །ཚིག་བཅོས་མ་མིན་པར་ཅི་བྱེད་རྣམས། །གཞན་ཕན་བདེར་འགྱུར་བར་བྱིན་གྱིས་རློབས། །བདག་འདི་སྣང་འགགས་པར་ཕྱོགས་པའི་
ཚེ༑ ༑རྗེ་བླ་མ་ཁྱབ་བདག་ཧེ་རུ་ཀཿ། །འཁོར་དཔའ་བོ་དཔའ་མོའི་བསུ་བ་ཡིས། །གནས་མཁའ་སྤྱོད་ཞིང་དུ་འཁྲིད་དུ་གསོལ། །ལས་ཉོན་མོངས་དབང་གིས་སྐྱེ་བའི་མཐའ། །ཡོངས་ཟད་པར་མ་གྱུར་དེ་སྲིད་དུ། །ལྟ་བླ་མས་ཐེག་མཆོག་མགོན་

[016A]༄༅། །མཛད་ནས། །སྨིན་གྲོལ་གྱི་ལམ་བཟང་མཐར་ཕྱིན་ཤོག་ །ཅེས་པ་འདི་ནི་སེར་སྨད་སློབ་དཔོན་ཟུར་བ་དགེ་བའི་བཤེས་གཉེན་རིན་ཆེན་རྒྱལ་མཚན་གྱིས་རྗེ་བདག་ཉིད་ཆེན་པོ་དང་ངེད་རང་ངོ་བོ་དབྱེར་མེད་པའི་གསོལ་འདེབས་མི་རྟག་པའི་བསྐུལ་མ་དང་རྗེས་འཛིན་
སྨོན་ཚིག་སོགས་ཡོད་པའི་མགུར་མ་ཞིག་དགོས་ཞེས་བསྐུལ་མ་བྱུང་བའི་ངོར་ཤཱཀྱའི་དགེ་སློང་འདུ་གསུམ་བ་བློ་བཟང་བསྐལ་བཟང་རྒྱ་མཚོས་སྦྱར་བའོ།།  །ནེའུ་གསིང་སྤང་ལ་སྐྱེས་པའི། །སྤང་རྒྱན་མེ་ཏོག་བཀྲ་ཡང། །དགུན་གྱི་ཁ་རླུང་འཚུབ་དུས། །རྡུལ་ཕྲན་
ཙམ་དུ་འཐོར་བས། །ད་ལྟ་མ་དངས་བཀྲག་མཚར་དུས། །དཀོན་མཆོག་དྲུང་དུ་ཕུལ་དང། །སྔོན་བསགས་སྦྱིན་པའི་འབྲས་བུ། །འདོད་དགུའི་ལོངས་སྤྱོད་འབྱོར་ཡང། །ནམ་ཞིག་གང་ཟག་གཞན་གྱིས། །བདག་བཟུང་རྫས་སུ་འགྱུར་བས། །ད་ལྟ་རང་དབང་
ཡོད་དུས། །སྦྱིན་པའི་ཞིང་ལ་ཕུལ་ཞིག་རྩལ་གསུམ་དར་ལ་རྫོགས་པའི། །གཡུ་འབྲུག་སྐད་གསང་མཐོ་ཡང། །དབྱར་གསུམ་ནམ་ཟླའི་ཐ་མར། །སྒྲ་སྐད་ཉམས་པར་འགྱུར་བས། །ད་ལྟ་མཁའ་ལ་འཕྱོ་དུས། །དབྱར་རྔ་དལ་བུར་སྒྲོགས་དང།།
མཐུན་འཇུག་འཇིག་རྟེན་ལས་ལ། །གསུང་སྙན་འགྱུར་ཁུགས་འཁྲོལ་ཡང། །ནམ་ཞིག་མགྲིན་པའི་ལམ་ལ། །དབུགས་ཀྱང་ཆད་པར་འགྱུར་བས། །ད་ལྟ་སྨྲ་ལྕེ་བདེ་དུས། །གྲག་སྟོང་བཟླས་པར་འབུངས་ཤིག་མཁའ་ལ་རྒྱན་དུ་ཆགས་པའི། །
སྤྲིན་དཀར་ལང་ཚོགས་ར་ཡང། །དྲག་པོའི་རླུང་དང་འཕྲད་ནས། །ཕྱོགས་བཅུར་འཐོར་བར་ངེས་སོ། །ད་ལྟ་ལང་ལོང་འཁྲིགས་དུས། །སྦྲང་ཆར་བཅུད་དུ་ཕོབ་དང། །ཁུ་ཁྲག་གཞན་གྱི་རྫས་ལ། །བདག་བཟུང་ལུས་འདི་མཆོར་ཡང། །ནམ་

[016B] །འབྲེལ་མེད་འདོར་བར་འགྱུར་བས། །ད་ལྟ་རྩལ་སྟོབས་ལྡན་དུས། །དགེ་བའི་བྲན་དུ་བསྐུལ་ཞིག་དྭངས་བསིལ་ཡིད་ལ་འཐད་པའི། །ཉལ་འགྲོ་ལྷུང་ལྷུང་འབབ་ཀྱང། །མི་རིང་ཐིགས་བ་ཙམ་ཡང། །ལུས་མེད་སྐམས་པར་
འགྱུར་གྱི། །ད་ལྟ་རྒྱུན་བཟང་འབབ་དུས། །རྩི་ཐོག་གསོས་སུ་དྲོངས་དང། །རང་བདེ་གཞན་ལ་གནོད་པའི། །ཐབས་ཚུལ་སྣ་དགུ་འགྱུ་ཡང། །ནམ་ཞིག་མིང་དོན་ཙམ་ཡང། །འཆར་མེད་རྨོངས་པར་འགྱུར་གྱི། །ད་ལྟ་བློ་རིག་གསལ་དུས། །ཟབ་
རྒྱས་གདམས་ངག་སྒོམས་ཤིག་ཚོང་འདུས་ས་ཡི་ལྟེ་བར། །ལྷོ་བྱང་ཚོང་ཕྲུག་འཛོམ་ཡང། །ཞག་གསུམ་ནང་བར་དུས་སུ། །སོ་སོར་འགྱེས་པར་འགྱུར་བས། །ད་ལྟ་ཡུད་ཙམ་ཚོགས་དུས། །འཁོན་དང་མཐུན་འགྲོགས་སྤངས་དང། །ཚེ་སྔོན་ལས་
ཀྱིས་བཀུག་པའི། །དགྲ་གཉེན་བྱམས་སྡང་ཆེ་ཡང། །མི་རིང་རིགས་དྲུག་གནས་སུ། །སོ་སོར་འགྲོ་བར་འགྱུར་བས། །ད་ལྟ་རིས་སུ་བཅད་ནས། །དགོས་མེད་ཆགས་སྡང་སྤོངས་ཤིག་སྟོན་དུས་མཁའ་ལ་ཤར་བའི། །ཉ་རྒྱས་ནམ་འཕང་མཐོ་ཡང།།
འཛམ་གླིངས་འདིར་གནས་པའི། །སྐྱེ་བོ་ཚ་གདུང་ཅན་ལ། །ལུས་སེམས་དགའ་བདེ་བསྐྱེད་པའི། །ཤུགས་འབྱུང་འོད་དཀར་འགྱེད་དོ། །གཞན་ལ་ཕན་བདེ་འདོད་པའི། །རང་སེམས་ཁོང་ན་གནས་ཀྱང། །ཕྱོགས་དུས་སྐྱེ་བོ་ཀུན་གྱི། །དོན་
གཉིས་དཔལ་དུ་འགྱུར་བས། །ལུས་ངག་ཚུལ་འཆོས་སྤངས་ཏེ། །ལྷག་བསམ་བཟང་པོ་སྐྱེད་ཅིག་ཀླུ་དབང་གཙུག་གི་ནོར་བུ། །ཕྱོགས་ལྷུང་རྟོག་པ་མེད་ཀྱང། །མཆོད་དང་བཀུར་སྟི་ཆེན་པོས། །རྩེ་གཅིག་གསོལ་བ་བཏབ་ལ། །གང་བསམ་

[017A]༄༅། །རེ་བའི་འབྲས་བུ། །ལག་རྩེར་སྩོལ་བར་ངེས་སོ། །བླ་མ་སྐུ་གསུམ་དབང་ཕྱུག་འགྲོ་ལ་ཉེ་རིང་སྤངས་ཀྱང། །མོས་གུས་ལྟེ་མ་རྐྱང་མེད་པས། །རྩེ་གཅིག་དྲན་པ་དེ་ལ། །འདི་དང་ཕྱི་མ་ཀུན་གྱི། །ལེགས་
ཚོགས་འགྲུབ་བར་ངེས་སོ། །དབང་བོ་བསླད་པའི་མཐུ་ཡིས། །མཁའ་ལ་སྣང་བཀྲག་མཚར་ཡང། །གསོ་དབྱད་མིག་སྨན་རྣོན་པོས། །སྦྱངས་པའི་དེ་མ་ཐག་ཏུ། །རབ་རིབ་སྣང་བ་ལོག་པའི། །སྟོང་གསལ་རྗེན་པར་འཆར་རོ། །དངོས་འཛིན་
གདོན་གྱིས་དཀྲུགས་པའི། །ཀུན་རྫོབ་ཅི་ཡང་འཆར་མོད། །འཁྲུལ་པའི་རང་མཚང་གཅོད་པའི། །རིགས་ཤེས་ལྟ་བའི་ངོ་ན། །བློ་བྲིད་སྣང་བ་ལོག་པའི། །གནས་ལུགས་ལྟད་མོ་ལྟོས་ཤིག་སྟོང་གསལ་མཁའ་ཡི་ངོས་ན། །ཚུགས་ཐུབ་
བདེན་པར་མེད་ཀྱང། །རྒྱུ་རྐྱེན་རྟེན་འབྲེལ་མང་བོ། །ཚོགས་པའི་འཇའ་ཚོན་རི་མོ། །གཏད་མེད་ཅི་ཡང་འཆར་བའི། །ངོ་མཚར་འདི་ལ་ལྟོས་དང། །དཔྱད་ན་འདི་ཞེས་བྱ་བའི། །ངོས་བཟུང་ཅི་ཡང་མེད་ཀྱང། །རྒྱུ་རྐྱེན་ཆ་ཤས་མང་པོར། །བཏགས་
ཡོད་མིང་ཙམ་འདི་ལ། །བྱ་བྱེད་ཐམས་ཅད་འཐད་པའི། །སྒྱུ་མ་འདི་ལ་གཟིགས་དང། །བདེན་དངོས་བསླུ་བ་མེད་པའི། །དམིགས་གཏད་གང་ཡང་མེད་ཀྱང། །ཁོག་ཡངས་བྲག་གི་ཕུག་པར། །སྒྲ་བརྙན་པྲག་ཅའི་དབྱངས་ཀྱིས། །རང་
འཛིན་ཤེས་བ་བསྐྱེད་པའི། །ནུས་པ་ཐོགས་མེད་བཞིན་དུ། །སླུ་མེད་དོན་ལ་གྲུབ་པའི། །སྙིང་པོ་ཆ་ཙམ་མེད་ཀྱང། །དོན་ལྡན་ཚིག་གི་ཕྲེང་བ། །འདི་ལྟར་སྤེལ་བའི་གཏམ་གྱིས། །ཀུན་རྫོབ་འགྲོ་བ་མང་པོར། །ཕན་པ་རྒྱ་ཆེན་གྱུར་ཅིག་

[017B] ཅེས་པ་འདི་ནི་ཤཱཀྱའི་དགེ་སློང་སྙོམ་ལས་པ་བློ་བཟང་བསྐལ་བཟང་རྒྱ་མཚོས་ཆུ་ཁྱི་ཧོར་ཟླ་བཅུ་གཉིས་པའི་མཚམས་ཀྱི་ཐུན་པར་ཞིག་ཏུ་བགྱིས་པའོ།།  །ཁྲི་གདུགས་འོད་སྟོང་དུ་འགྱེད་པ་ཡི། །རྟ་བདུན་བདག་པོ་འདི་དཔེར་བཞག་ནས། །ཟོལ་
མེད་སྙིང་རྗེ་ཡི་རང་མདངས་དེ། །ཀུན་ལ་མཉམ་ཉིད་དུ་ཤར་ན་ཨང། །དགུང་སྔོན་མཐོན་པོ་ལ་འགྲིམ་བ་ཡི། །བྱ་རྒྱལ་རྒོད་པོ་འདི་དཔེར་བཞག་ནས། །ཆོས་ཉིད་གསལ་སྟོང་གི་ནམ་མཁའ་ལ། །རང་སེམས་འཛིན་མེད་དུ་འཕྱོ་ན་ཨང། །
གསལ་དྭངས་ལང་ལོང་དུ་སྐྱེས་ས་ཡི། །སྤྲིན་དཀར་གཞོན་ནུ་འདི་དཔེར་བཞག་ནས། །སྒོམ་པ་བདེ་གསལ་གྱི་རང་བཞིན་དོ། །དག་པའི་དཀྱིལ་འཁོར་དུ་བཞེངས་ན་ཨང། །ཤུགས་འབྱུང་བར་སྣང་ལ་རྒྱུ་བ་ཡི། །སྐྱེ་སེར་རླུང་པོ་འདི་དཔེར་
བཞག་ནས། །བཟོ་མེད་ཆོས་མཐུན་གྱི་སྤྱོད་པ་མཆོག་གཞན་ཕན་འཕྲིན་ལས་སུ་བསྐྱངས་ན་ཨང། །གར་བལྟས་ཐོགས་རྡུགས་དང་བྲལ་བ་ཡི། །སྣང་བ་ཡངས་པ་འདི་དཔེར་བཞག་ནས། །དོན་བཟང་ལྟ་སྤྱོད་ཀྱི་གླུ་དབྱངས་འདི། །
ཕྱོགས་མེད་འགྲོ་དོན་ལ་བསྔོའོ་ཨང།  །ཞེས་པ་འདི་ནི་ནག་ཟླའི་ཚེས་བཅུ་དགུའི་སྔ་དྲོ་ཐུན་མཚམས་ཀྱི་སྐབས་ནམ་མཁའ་ཤིན་ཏུ་དྭངས་པར་རྒོད་པོ་མང་པོ་བྱང་ནས་ལྷོར་འགྲིམ་པ་དང་སྤྲིན་དཀར་ལང་ལོང་སྐྱེས་པ་མཐོང་བས་རྐྱེན་བྱས་སྐྱོ་སྣང་དང་བཅས་སེམས་ལ་འདི་ལྟ་བུ་ཞིག་ཤར་ནས་དེ་
འཕྲལ་སུག་བྲིས་སུ་བགྱིས་པའོ།། །རྒྱལ་བ་གཉིས་བ་རྗེ་བཙུན་ཙོང་ཁ་པ་ཆེན་པོ་ལ་ཐུགས་རྗེ་བསྐུལ་བའི་གསོལ་འདེབས་བྱིན་རླབས་མྱུར་འཇུག་ཅེས་བྱ་བ་བཞུགས་སོ།།  གནས་ས་འཛིན་མཐོན་པོ་ལྷུན་ཆགས་སྤོ། །རྗེ་བདེ་གཤེགས་ཀུན་གྱིས་

[018A]༄༅། །བྱིན་གྱིས་བརླབས། །དོན་ཡེ་ཤེས་རང་སྣང་སྒྱུ་འཕྲུལ་གྱི། །དཔལ་རྒྱལ་བའི་དཀྱིལ་འཁོར་ཆེན་པོར་གྲུབ། །རི་སྨན་ལྗོངས་དྲི་བཟང་ངད་པ་འཐུལ། །དུས་གསུམ་དུ་མེ་ཏོག་ལྡིང་ཁང་བཀྲ། །ཤིང་གཡུ་
ལོ་རྒྱས་པའི་ཚང་ཚིང་གིས། །རྗེ་བླ་མའི་མཛེས་སྐུ་ཡིད་ལ་ཤར། །ཆབ་ལྷུང་ལྷུང་འབབ་པའི་ཉལ་འགྲོའི་སྒྲ། །ཡིད་འཁོས་སུ་ཕེབས་པའི་འདབ་ཆགས་སྐད། །ཆོས་ལེགས་བཤད་དར་དིར་སྒྲོགས་པ་ཡིས། །རྗེ་བླ་མའི་གསུང་དབྱངས་ཡིད་ལ་
དྲན༑ ༑སྟོན་གཡའ་དང་བྲལ་བའི་དགུང་སྔོན་སྤོར། །སྤྲིན་དཀར་གསལ་ལང་ལོང་རྩིབས་ཤར་སྒྲེངས། །ཉི་གཞོན་གྱི་འོད་སྣང་ལམ་ལམ་འོངས། །རྗེ་བླ་མའི་མཁྱེན་བརྩེ་ཡིད་ལ་ཤར། །སྐུ་གསལ་རྫོགས་མཚན་དཔེའི་རྒྱན་གྱིས་སྤྲས། །
གསུང་ཟབ་རྒྱས་གདམས་པའི་འདོད་པ་འཇོ། །ཐུགས་འོད་གསལ་ཆོས་ཀུན་གཟིགས་མོ་ཅན། །རྗེ་བློ་བཟང་གྲགས་བསྲས་དང་བཅས། །སྔོན་ཐུགས་དམ་ཇི་ལྟར་བཅས་པ་བཞིན། །མགོན་དཔུང་གཉེན་སླད་དུ་འདིར་གཤེགས་ལ། །ཀུན་
བཟང་གི་མཆོད་པ་རྒྱ་མཚོའི་ཚོགས། །དབྱིངས་བདེ་ཆེན་ངང་དུ་བཞེས་སུ་གསོལ། །ཞིང་རྣམ་དག་བྱིན་རླབས་གཡང་དུ་ཆགས། །ཉམས་དགའ་བདེའི་འབྲོག་གི་རི་བོ་ཆེར། །རྗེ་རྒྱལ་བས་ལུང་བསྟན་དགའ་ལྡན་ཞེས། །ཕྱོགས་
ཀུན་ལས་རྣམ་པར་རྒྱལ་བ་འདིར། །ཐུགས་བདེ་སྟོང་དབྱེར་མེད་དང་ཉིད་ལ། །ཡུལ་ཀུན་རྫོབ་འཇའ་ཚོན་ཅི་ཡང་བཀྲ། །སྐུ་གཅིག་ལས་རབ་འབྱམས་སྤྲུལ་པའི་སྤྲིན། །ཚད་མུ་མཐའ་བྲལ་བར་འགྱེད་བཞིན་དུ། །ཆོས་མདོ་སྔགས་

[018B] །ཐར་འདོད་ཀྱི་འཇུག་ངོགས་གང་ཡིན་པ། །ཚིག་སྒྲ་སྤྱིར་མ་ལུས་འཁྲུལ་མེད་དུ། །སྐལ་ལྡན་གྱི་འགྲོ་ལ་རྗེན་པར་བསྟན། །རྗེ་བླ་མ་ཁྱོད་ཀྱི་བཀའ་དྲིན་ལས། །བཀའ་མདོ་རྒྱུད་མ་ལུས་གདམས་པར་གོ་མཐར་བྱང་ཆུབ་
ཉེ་བའི་ལམ་ངོ་མཐོང། །ཕྱོགས་གོལ་སར་ཤོར་བའི་འཁྲུལ་པ་ཟད། །མགོན་ཁྱོད་ཀྱི་རྣམ་པར་ཐར་པ་དང། །འབངས་རྗེས་སུ་ཞུགས་པའི་གདུལ་བྱ་ལ། །དྲིན་ལེགས་པར་བསམས་པའི་མོས་གུས་ཀྱིས། །ཡིད་ཁོང་ནས་བསྐྱོད་པའི་
རེ་ལྟོས་ཞུ། །ཕ་མི་མངོན་བདེ་ཆེན་དབྱིངས་སུ་གཤེགས། །བུ་སྐལ་མེད་འཁོར་བའི་འདམ་འདིར་ལུས། །ད་མགོན་སྐྱབས་བོར་བའི་སྨྲེ་སྔགས་ཀྱི། །ངག་གདུང་དབྱངས་འདི་ལ་གསན་དུ་གསོལ། །ཕར་འགྲོ་བའི་སྤྱོད་ཚུལ་ལ་
བལྟས་ན། །ཕྱི་རབ་བྱུང་ཆོས་པར་རློམ་ན་ཡང། །ནང་ཚེ་འདི་ཁོ་ནའི་སྣང་ཤས་ལ། །ཁོང་ཁྱིམ་པ་ལས་ཀྱང་ཞེན་པ་མང། །ཕལ་སྐྱེ་བོ་ནག་པོའི་ལས་ལ་དགའ། །ངན་གཡོ་ཅན་མགོ་འཕང་མཐོ་ལ་བྲིན། །དུས་སྙིགས་མར་སྤྱོད་པའི་ངང་
ཚུལ་འདིས། །སྙིང་རུས་པའི་གཏིང་ལ་ནད་དུ་ཐིངས། །ཚུར་རང་གི་ངང་ཚུལ་ལ་བལྟས་ན། །ཕྱི་དགེ་སྦྱོང་ཚུལ་འཆོས་ཀྱིས་མཛེས་ཤིང། །ཆོས་སྡེ་སྣོད་ཟབ་མོ་ཐོས་ན་ཡང། །ནང་ཤེས་རྒྱུད་མ་དུལ་ཤིང་ལྟར་རེངས། །དབང་ཡུལ་གྱི་སྣང་བ་གང་ཤར་
ལ༑ ༑དྲན་ཤེས་དང་གཉེན་པོ་མཐུ་ཆུང་བས། །ཡིད་དུག་གསུམ་དབང་དུ་ཤོར་ཤོར་ཏེ། །རྫས་མི་གཙང་གང་བའི་གསེར་བུམ་བཞིན། །ལར་དལ་འབྱོར་ལྡན་པའི་མི་ལུས་འདི། །སྔར་ངན་སོང་རྒྱུ་ཆོགས་བསྒྲུབ་བསྒྲུབས་ནས། །དོན་རང་གཞན་

[019A]༄༅། །ཕན་ངེས་རྣམ་དཀར་གྱི། །གདེངས་ཆ་ཤས་ཙམ་ཡང་མ་མཆིས་སོ། །བདག་ཡུལ་ངན་དུས་ཀྱི་ཐ་མར་སྐྱེས། །ལས་གྱི་ནས་འདའ་བའི་ངང་ཚུལ་འདི། །ཕ་བླ་མ་ཁྱེད་ཀྱིས་ཉེར་དགོངས་ལ། །ཐུགས་བརྩེ་བའི་
ལྕགས་ཀྱུས་གཟུང་དུ་གསོལ། །ཚེ་འདི་ཕྱི་བར་དོ་གང་དུ་ཡང། །རྗེ་གཅིག་ཆོ་ག་ཁྱེད་རང་མཁྱེན་ལགས་པས། །སྐྱབས་རེ་སས་བསླུ་བ་མ་མཛད་པར། །མགོན་དཔུང་གཉེན་མཛོད་ཅིག་བླ་མ་མཁྱེན། །སྤྱིར་འགྲོ་བ་ཀུན་ལ་བུ་ལྟར་བརྩེ། །སྒོས་ཉམ་ཐག་
བདག་གི་ཕ་ལགས་ན། །སྐུ་མཚན་དཔེས་བརྒྱན་བའི་དཀྱིལ་འཁོར་དེ། །འདིར་མངོན་སུམ་སྣང་བར་བསྟན་དུ་གསོལ། །དུས་གནས་སྐབས་ཀུན་ཏུ་ཕན་ངེས་པའི། །གསུང་གདམས་ངག་རྣ་བར་སྩལ་དུ་གསོལ། །ཐུགས་དམིགས་མེད་བདེ་བ་ཆེན་པོ་
དང། །ཡིད་རོ་གཅིག་འདྲེས་པར་བྱིན་གྱིས་རློབས། །ཚེ་མི་རྟག་ནུབ་ཀའི་ཉི་མ་འདྲ། །ནོར་ལོངས་སྤྱོད་རྩྭ་རྩེའི་ཟིལ་བར་མཚུངས། །གཏམ་སྙན་གྲགས་ལུང་སྟོང་རླུང་གི་སྒྲ། །ལུས་ལང་ཚོ་སྟོན་མཐའི་མེ་ཏོག་བཞིན། །ལར་འཁོར་བ་སྤྱི་དང་བྱེ་བྲག་
གི། །མཚང་ངན་པའི་ངང་ཚུལ་ཀུན་མཐོང་ནས། །བློ་གཏིང་ནས་ཆོས་ལ་ཕྱོགས་པ་དང། །ཆོས་ལམ་དུ་འགྲོ་བར་བྱིན་གྱིས་རློབས། །ཐོག་མེད་ནས་དྲིན་གྱིས་བསྐྱང་བསྐྱངས་པའི། །མ་རིགས་དྲུག་སེམས་ཅན་ཉམ་ཐག་ལ། །བྱམས་སྙིང་རྗེ་བྱང་ཆུབ་
སེམས་ཀྱི་བློས། །རྒྱུད་ལྷག་པར་ཕྱུག་པར་བྱིན་གྱིས་རློབས། །ཆོས་གང་ཤར་ངོས་ལ་ཕར་བལྟས་ཚེ། །རང་རྟོག་བཏགས་རི་མོ་ཙམ་ཞིག་ལས། །གཤིས་སྤྲོས་བྲལ་གནས་ལུགས་ཆེན་པོ་དེ། །དུས་མྱུར་དུ་རྟོགས་པར་བྱིན་གྱིས་རློབས། །ཕྱི་སྣང་

[019B] །རང་སེམས་རྒྱུད་བདེ་སྟོང་རོལ་བས་ཚིམ། །མཆོག་བསྐྱེད་རྫོགས་རྡོ་རྗེའི་རྣལ་འབྱོར་གྱིས། །ཚེ་འདི་ལ་གྲོལ་བར་བྱིན་གྱིས་རློབས། །རྒྱུད་ཉོན་མོངས་འཕེལ་བའི་བསམ་གཏན་དགྲས། །རྒྱང་རིང་དུ་དབེན་པའི་གནས་བཟང་པོ། །
ཉམས་བག་ཕེབས་བདེ་དགའ་བསྐྱེད་པའི་སར། །ཟབ་དོན་ལ་གཞོལ་བར་བྱིན་གྱིས་རློབས། །ཆོས་སྡོམ་པ་གསུམ་གྱི་བླང་དོར་ལས། །ཕྱིར་ཕྱོགས་པའི་སྡིག་ལྟུང་དྲི་མ་དང། །རྐྱེན་པར་གཅོད་ཕྱི་ནང་འཚེ་བ་ཀུན། །དུས་མྱུར་དུ་ཞི་བར་བྱིན་གྱིས་རློབས། །
ལྷ་འཇམ་དཔལ་ཞི་ཁྲོ་བཀའ་སྡོད་སོགས། །སྐུ་ཅིར་ཡང་སྟོན་པའི་རྫུ་འཕྲུལ་གྱིས། །རྐྱེན་མཐུན་པའི་ལས་ཀུན་སྒྲུབ་པ་དང། །སྐྱབས་གཡེལ་བ་མེད་པར་མཛད་དུ་གསོལ། །བདག་ལུས་ངག་ཡིད་ལ་གསང་གསུམ་གྱི། །དཔལ་བྱིན་རླབས་ནུས་མཐུ་ཀུན་
སྩོལ་ལ། །སྒོ་གསུམ་གྱིས་ཅི་བྱེད་སེམས་ཅན་དང། །རྗེ་ཁྱེད་ཀྱི་བསྟན་ལ་ཕན་པར་ཤོག་ཆོས་མདོ་སྔགས་སྒྲ་ཡིས་ས་སྟེང་ཁྱབ། །དོན་སྒྲུབ་བརྒྱུད་བསྟན་པའི་ཉི་མ་ཤར། །འབྲེལ་ཚད་ལ་ཕན་བདེའི་དངོས་གྲུབ་འཕེལ། །ཡིད་ཅི་བསམ་འགྲུབ་པའི་
བཀྲ་ཤིས་སྩོལ། ། ཞེས་པ་འདི་ནི་ཆུ་ཁྱི་ལོ་གདན་ས་ཆེན་པོ་རི་བོ་དགའ་ལྡན་རྣམ་པར་རྒྱལ་བའི་གླིང་དུ་བསྐྱོད་སྐབས་གནས་ཀྱི་ཁྱད་པར་སོགས་མཐོང་བས་རྐྱེན་བྱས་རྗེ་ཐམས་ཅད་མཁྱེན་པའི་རྣམ་ཐར་དང་བཀའ་དྲིན་ལ་དད་གུས་ཀྱིས་ཀུན་ནས་བསླངས་ཏེ་གསོལ་འདེབས་འདི་འདྲ་ཞིག་བྱེད་འདོད་བྱུང་བ་ལྟར་འགོ་
བརྩམས་ནས་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་བསྡེབས་པའོ།།     ༈    །།ཡིད་ཅི་འདོད་དངོས་གྲུབ་མ་ལུས་པའི། །དོན་བདེ་བླག་སྩོལ་མཛད་བླ་མ་དང། །ལྷ་ངག་གི་དབང་ཕྱུག་ཡབ་ཡུམ་ལ། །བདག་གསོལ་བ་འདེབས་སོ་

[020A]༄༅། །བྱིན་གྱིས་རློབས། །ཤ་མི་གཙང་རྫས་ཀྱི་གོང་བུ་ལ། །བློ་གཏད་མེད་སྦྲང་བུ་མང་པོ་ཞིག་ཟས་ཞིམ་པོར་རློམ་ནས་ཟ་ཟིར་འདུ། །དཔེ་འདི་དང་མཚུངས་པའི་དོན་གྱི་གླུ། །མནོག་ཆུང་བ་ཚེ་འདིའི་ཕུན་ཚོགས་ལ། །
བློ་ཅོལ་ཆུང་འགྲོ་བ་མང་པོ་ཞིག་ཐབས་དུ་མའི་སྒོ་ནས་འཚོལ་ན་ཡང། །ཡུད་ཙམ་ལས་ཕན་པར་ངས་མ་མཐོང། །སྟག་ཆུང་གི་བུང་བ་གཞོན་ནུ་དེས། །མདངས་ལྡན་གྱི་མེ་ཏོག་གཅིག་ནས་གཅིག་ཡུད་ཙམ་ལ་འདོར་ལེན་བྱེད་པ་མཐོང། །དཔེ་འདི་
དང་མཚུངས་པའི་དོན་གྱི་གླུ། །སྙིགས་དུས་ཀྱི་སྐྱེ་བོ་མང་པོ་ཞིག་སེམས་མ་དག་རང་གི་སྣང་ཚུལ་གྱིས། །སྐད་ཅིག་ལ་དགྲ་གཉེན་འགྱུར་བ་མཐོང། །བློ་བརྟན་པའི་གྲོགས་པོ་ངས་མ་རྙེད། །ཕྱི་ཁ་དོག་མཚར་བའི་གཡུ་སྤྲང་ཚོ། །ནང་ངན་སྐྱུགས་ཟོས་པའི་
ཆ་ཤས་ཀྱི། །ཁུར་ལྕི་བ་ཐོགས་ནས་ཟློས་གར་རྩེ། །དཔེ་འདི་དང་མཚུངས་པའི་དོན་གྱི་གླུ། །ཤ་རུས་དང་རྣག་ཁྲག་བཤང་གཅི་སོགས། །རྫས་མི་གཙང་ཁོ་ནའི་རྐྱལ་པ་ལ། །སྒོ་དབང་པོའི་བུ་གདོད་ཙམ་འདིར། །བྱི་དོར་གྱིས་འགྱིང་བ་ང་རེ་ཚ། །སྐད་
ཟིར་ཟིར་སྒྲོག་པ་བུང་བའི་གླུ། །འཕྲལ་རྣ་བའི་ཡུལ་དུ་སྙན་མོད་ཀྱི། །དུས་ནམ་ཡང་ཕན་པའི་དོན་གྱིས་སྟོང། །དཔེ་འདི་དང་མཚུངས་པའི་དོན་གྱི་གླུ། །ངོ་བསྟོད་དང་བཟང་པོའི་གྲགས་པ་དེ། །འཕྲལ་ཡིད་ཀྱི་ཡུལ་དུ་དགའ་ན་ཡང། །གྲག་ཙམ་
ནས་གར་སོང་མེད་པར་ཡལ། །ཕུགས་ཕན་པའི་ཆ་ཙམ་ངས་མ་མཐོང། །དབྱར་ལང་ཆོས་དྲེགས་པའི་རྐང་དྲུག་ཚོ། །ཡུད་ཙམ་ཞིག་དཀའ་མགུར་ལྡིང་ན་ཡང། །ད་བསིར་བུས་འཇོམས་ལ་མངོན་དུ་ཕྱོགས། །དཔེ་འདི་དང་མཚུངས་པའི་དོན་གྱི་

[020B] ༑ལུས་ལང་ཚོ་རྒྱས་པའི་འཇོ་སྒེག་གིས། །དུས་ད་ལྟ་རང་སེམས་དྲེགས་ན་ཡང། །མཐར་འཆི་བ་དག་ཕོ་ཉས་དབང་མེད་དུ། །གཤིན་ཕ་རོལ་ཡུལ་དུ་ནམ་འཁྲིད་ན། །ཁོང་འདུ་ཤེས་འཁྲུལ་བའི་བཧྲ་མ་རཿ། །སྨན་ག་པུར་ངད་ལ་མི་བསྙེན་པར། །རྫས་
ཕྱི་སའི་དྲི་ལ་ངང་གིས་འདུ། །དཔེ་འདི་དང་མཚུངས་པའི་དོན་གྱི་གླུ། །སྙིགས་དུས་ཀྱི་སྐྱེ་བོ་ཕལ་མོ་ཆེ། །ཚུལ་གཟུར་གནས་དམ་པའི་ཕྱོགས་ལ་བྱོལ། །ངན་གཡོ་ཅན་ནོར་དང་ལྡན་པ་ལ། །ཡིད་རེ་ལྟོས་འཆའ་བ་ཨ་རེ་འཁྲུལ། །ཁེང་ཁྲེལ་མེད་སྦྲང་
རྩི་འདོད་པ་ཚོ། །རང་རྟེན་གྱི་མེ་ཏོག་གཞོན་ནུ་མའི། །བཅུད་ཅི་འདོད་དྲངས་ནས་མོད་ལ་འདོར། །དཔེ་འདི་དང་མཚུངས་པའི་དོན་གྱི་གླུ། །དེང་ཕྱི་ཐག་མེད་པའི་སྐྱེ་པོ་ཕལ། །རང་ཕན་བདེར་སྦྱོར་བའི་དཔྱོད་ལྡན་དང། །གྲོགས་བཟང་པོས་དྲིན་
གྱིས་བསྐྱངས་ན་ཡང། །ཕྱིར་དགྲ་ཡི་ཕྱོགས་བཞིན་འདོར་བ་མང། །བློ་གུ་ཡངས་རྐང་དྲུག་གཞོན་ནུ་ཚོ། །གནས་གྲོགས་ལ་ཞེན་པས་མ་བཅིངས་པར། །རང་གང་སྐྱེད་ཕྱོགས་ལ་རྩེ་ཞིང་འགྲོ། །དཔེ་འདི་དང་མཚུངས་པའི་དོན་གྱི་གླུ། །ཡུལ་འདོད་ཡོན་
འཆིང་བསམ་བཅིངས་པར། །གནས་ཉམས་སུ་དགའ་བ་དབེན་པའི་ཚལ། །དོན་བསམ་སྒོམ་རྣལ་འབྱོར་ལྷུར་ལེན་པར། །མི་ཁོ་བོ་སྙིང་ནས་ཡིད་སྨོན་འཆའ། །དུས་དབྱར་གྱི་ཟླ་བ་ཐ་མའི་ཚེ། །དམར་སེར་གྱི་མེ་ཏོག་འཛུམ་གྲོལ་ཞིང། །སྟེང་
དྲོ་འཇམ་ཉི་མ་གུང་ཞིག་ལ། །ཡིད་སྐྱོ་གྲོགས་བུང་བ་མང་པོ་ཞིག་ལང་ལོང་གི་ཟློས་གར་རྩེ་བ་ན། །དཔེ་སྒྲང་རྩིར་སྤྱོད་པའི་སྣང་ཚུལ་རེར། །དོན་རྐང་པར་བཅད་པའི་མགྲིན་གླུ་འདི། །བདག་དབྱངས་ཅན་དགྱེས་པའི་རྡོ་རྗེས་སྦྱར།། །།

[021A]༄༅། །མཉམ་ཉིད་ཆེན་པོ་འོད་གསལ་གྱི་ངང་དུ། །ཡོན་ཏན་ལྷུན་རྫོགས་ཡིད་བཞིན་གྱི་ནོར་བུ། །ཡིད་ལ་རེ་བ་གང་བསམ་བཞིན་སྩོལ་བའི། །དྲིན་ཅན་བླ་མས་འབྲལ་མེད་དུ་སྐྱོངས་ཤིག་བསྟན་དང་མཇལ་
བའི་དལ་འབྱོར་གྱི་རྟེན་བཟང། །འདི་སྣང་ཆོས་བརྒྱད་ཁོལ་བོ་རུ་ཟད་ནས། །ཆོས་བཞིན་བསྐུལ་བ་ཉིན་གཅིག་ཀྱང་མི་འདུག་གཏད་མེད་སྨྱོན་པའི་ཟློས་གར་ལ་ལྟོས་དང། །སྐྱབས་ཀུན་ངོ་བོ་དྲིན་ཅན་གྱི་བླ་མ། །ཕལ་པར་མཐོང་བའི་མཉམ་
འགྲོགས་ཀྱི་ངང་ནས། །ཞེ་ནས་གུས་པའི་དད་པ་ཞིག་མི་འདུག་དངོས་གྲུབ་ཀུན་གྱི་གཞི་རྩ་དང་བྲལ་ལོ། །བླ་མས་བསྟན་པའི་ཟབ་རྒྱས་ཀྱི་དམ་ཆོས། །ཕྱི་བལྟས་ཉན་བཤད་གཟུགས་བརྙན་ལ་ཟད་ནས། །སེམས་ལ་ཕན་པའི་ཡར་
སྐྱེད་ཅིག་མི་འདུག་རང་རྒྱུད་གྱོང་པོ་འདུལ་ཐབས་དང་བྲལ་ལོ། །མདོ་སྔགས་གཞུང་ལ་ཐོས་བསམ་གྱིས་ཞུགས་ཀྱང། །མཁས་འདོད་སྒྲ་སྤྱིའི་སློབ་གཉེར་ལ་ཟད་ནས། །གོ་དོན་ལག་ཏུ་ལོན་དུས་ཤིག་མི་འདུག་ཕྱི་མར་ཕན་པའི་ལྷ་
ཆོས་དང་བྲལ་ལོ། །དགེ་སྦྱོང་ཆ་ལུགས་མིག་སྔ་རུ་མཛེས་ཀྱང། །བཅས་པའི་མཚམས་ལ་བརྩི་མེད་དུ་བོར་བས། །སྡིག་ལྟུང་བཤགས་པས་དགས་ཞིག་མི་འདུག་མཐོ་རིས་ཐར་པའི་ལམ་བཟང་དང་བྲལ་ལོ། །སྲིད་པའི་ཕུན་ཚོགས་
བསླུ་དྲིད་དུ་གསུངས་ཀྱང། །མནོག་ཆུང་ཚེ་འདིའི་བདེ་འབྱོར་ལ་ཞེན་ནས། །འཇིག་རྟེན་རྒན་པོའི་བློ་སྣ་ལས་མ་འགྱུར། །ནམ་ཡང་བདེ་བའི་གོ་སྐབས་དང་བྲལ་ལོ། །གཞན་ལ་སྙིང་རྗེའི་དམིགས་རྣམ་ཞིག་བསྐྱངས་ཀྱང། །དམུ་རྒོད་འགྲོ་

[021B] །ཞེ་ནས་སྡང་བ་ཇེ་འཕེལ་ལ་སོང་བས། །ཐེག་ཆེན་ལམ་གྱི་གཞི་རྩ་དང་བྲལ་ལོ། །འགྲོ་ལ་ཕན་བདེ་སྨོན་ལམ་དུ་ཟློས་ཀྱང། །རང་གི་བདེ་སྐྱིད་སྙིང་ཁུང་ལ་བཅུག་ནས། །བྱང་སེམས་སྤྱོད་པའི་ཕྱོགས་
སུ་ཡང་མི་འདུག་དོན་གཉིས་འགྲུབ་པའི་རེ་བ་དང་བྲལ་ལོ། །མཐའ་བྲལ་དོན་གྱི་གནས་ལུགས་ཤིག་བཙལ་ཀྱང། །དངོས་འཛིན་འཁྲུལ་པར་ཨ་འཐས་སུ་སོང་ནས། །ལྟ་བ་ཡིད་ཀྱི་དགུ་ཡུལ་ན་མི་འདུག་སྲིད་པའི་རྩ་བ་གཅོད་ཐབས་
དང་བྲལ་ལོ། །རྒྱུ་དུས་དབང་གི་དཀྱིལ་འཁོར་དུ་སྨིན་ཀྱང། །ཐོབ་གྲངས་གསོག་པའི་སྟོང་ཤོབ་ལ་ཤོར་ནས། །གནད་ཀྱི་དམ་ཚིག་དྲན་ཡུལ་ན་མི་འདུག་ལྷ་དང་མཁའ་འགྲོ་མཉེས་ཐབས་དང་བྲལ་ལོ། །དག་པའི་སྣང་ཞེན་གོམས་
འདྲིས་སུ་སྦྱངས་ཀྱང། །རང་སེམས་དབང་མེད་རྒྱ་ཡན་དུ་ཤོར་ནས། །སྐུ་གསུམ་ལམ་སྣ་ཟིན་དུས་ཤིག་མི་འདུག་ཚེ་གཅིག་སངས་རྒྱས་རེ་བ་དང་བྲལ་ལོ། །ངག་ནས་གསང་སྔགས་ཟབ་དགུ་ཞིག་བཟླས་ཀྱང། །དམིགས་པ་སེམས་
ཀྱི་གཅུན་ཐབས་དང་བྲལ་བས། །བསྙེན་པ་ཚད་དུ་འཁྱོལ་དུས་ཤིག་མི་འདུག་ཡི་དམ་ཐུགས་རྒྱུད་འཁྲུལ་ཐབས་དང་བྲལ་ལོ། །གཞན་སྐྱོན་མཚང་གི་བྱ་ར་ལ་ཡེངས་ཏེ། །རང་ཉིད་ངན་པ་དགུ་འཛོམ་གྱི་སྤྱོད་པས། །དུས་དང་
གནས་སྐབས་འདའ་བ་འདི་མ་མཐོང། །ཡར་འདྲེན་དམ་པའི་རེ་བ་དང་བྲལ་ལོ། །ཟབ་དོན་དགེ་སྦྱོར་ཅི་འདྲ་ཞིག་བྱས་ཀྱང། །ལས་ངན་ཉོན་མོངས་གཞན་དབང་འདི་བཙན་པས། །ཐུན་གཅིག་གནད་དུ་སོང་བ་ཙམ་མི་འདུག་འཁོར་

[022A]༄༅། །བའི་གནས་ངན་འདིར་ག་ལེ་རལ་བཞུགས་ཤིག་ ཅེས་པ་འདི་ནི་མཚམས་བཅད་ཀྱི་སྐབས་ཤིག་སེམས་རྣམ་གཡེང་ཁོ་ནས་ཐུན་འདའ་བ་མཐོང་བས་སྐྱོ་སྟེ་རང་གི་སྣང་ཚུལ་གཞན་ལའང་བལྟ་རྟོག་བཅུག་པས་འདི་བཞིན་འདུག་པ་རྣམས་ལ་
རང་འདྲའི་འགྲོ་བ་ལ་དྲན་བསྐུལ་དུ་འགྱུར་རེས་ཚིག་རྐང་དུ་རིམ་བཞིན་བསྡེབས་པའོ།།    ༈    །།མདོ་སྔགས་ལམ་རིམ་སྤྱི་དང་དྲིལ་བུ་རིམ་ལྔའི་གནད་དོན་ཚང་བའི་མགུར་དབྱངས་ཀུན་ཕན་བདུད་རྩིའི་སྙིང་པོ་བཞུགས་སོ།  །དཔལ་རིགས་ཀུན་བདག་
པོ་རྡོ་རྗེ་འཆང། །སྐུ་གཅིག་ལ་དུས་གསུམ་སངས་རྒྱས་ཀྱི། །ཞིང་འཁོར་དང་བཅས་པའི་བཀོད་བ་རྫོགས། །རྗེ་བློ་བཟང་རྒྱལ་བ་གཉིས་པར་འདུད། །དཔྱིད་བདེ་པ་ཆེན་པོའི་ངང་ཉིད་དུ། །ཡོངས་ཤེས་བྱའི་འཁོར་ལོ་ཀུན་སྡོམ་པ། །ལྷ་ཧེ་རུ་ཀ་དཔལ་
ཡབ་ཡུམ་དང། །དོན་གཉིས་མེད་བླ་མའི་ཞབས་ལ་འདུད། །བདག་ལེགས་ཚོགས་ཀུན་གྱི་རྩ་བ་ནི། །ཕ་བླ་མ་རྗེ་ལ་རག་ལས་པས། །དུས་འདི་ནས་བྱང་ཆུབ་སྙིང་པོའི་བར། །སྐྱིད་སྡུག་གི་ཁག་དེ་བླ་མས་མཁྱེན། །ཡུལ་ཅིར་སྣང་བླ་མའི་སྐུ་རུ་
བསྒོམ། །སྒྲར་གང་གྲག་རྗེ་བཙུན་གསུང་དུ་འཛེར། །སེམས་དྲན་རྟོག་བདེ་སྟོང་གཅིག་ཏུ་འདྲེས། །ལམ་གཅིག་ཆོག་རྒྱལ་པོ་འདི་ལ་རེ། །རྗེ་བཀའ་དྲིན་མཉམ་མེད་ཙོང་ཁ་པས། །ཡོངས་མདོ་རྒྱུད་གདམས་པར་ངོ་སྤྲོད་པའི། །བསྟན་འདི་
དང་མཇལ་བའི་སྐལ་བཟང་ནི། །དུས་ད་རེས་ཙམ་ཞིག་ཡིན་ན་ཡང། །དབུགས་ན་བུན་ལྟ་བུར་ཡལ་ལ་ཉེ། །སྲོག་པ་ཐག་ཙམ་དེ་ཆད་ལ་ཁད། །དགྲ་འཆི་བདག་གཤེད་མས་གསོད་ངེས་པས། །དེ་ལྷ་ཆོས་སྙིང་པོ་ལོན་པ་གཅེས། །སྔོན་སྒོ་གསུམ་

[022B] །བརྣག་དཀའ་བ་ངན་སོང་སྡུག་བསྔལ་དེ། །བདག་ལུས་སེམས་གཉིས་ཀྱི་ཐོག་ཏུ་འབབ། །ཉམ་ཆུང་གིས་བཟོད་གླགས་མི་གདའ་པས། །སྤྲང་འཁོས་མེད་རེ་ལྟོས་བླ་མ་ལྷ། །སྐྱབས་དཀོན་མཆོག་གསུམ་ལ་སྙིང་ནས་ཞུ། །
རྒྱུ་དཀར་ནག་ལས་ཀྱི་བླང་དོར་ལ། །ད་བག་ཡོད་འབད་པ་མདུན་མའི་རྩེ། །དུག་བདུད་རྩིར་འཁྲུལ་པའི་བཏུང་བ་བཞིན། །ཡུལ་འདོད་ཡོན་སྲེད་ཞེན་འཕུང་གི་རྒྱུ། །མདང་རྨི་ལམ་དགའ་བའི་རོལ་རྩེད་དང། །དཔལ་ལྷ་མིའི་ཕུན་ཚོགས་བསླུ་བར་
མཚུངས། །ཁམས་གསུམ་གྱི་གནས་ལུས་གང་ལ་ཡང། །བློ་ཐུབ་པའི་བདེ་བ་ཅང་མ་མཆིས། །སྡུག་སྣ་དགུ་འཛོམ་པའི་བཙོན་ར་ལ། །ཞེ་བློ་བདེར་སྡོད་པ་ཤིན་ཏུ་འཁྲུལ། །སེམས་ཅང་ཤེས་ཁ་ལོ་གྱེན་དུ་བསྒྱུར། །ཆོས་བསླབ་པ་གསུམ་གྱི་སྲབ་
ཀྱིས་བཅིངས། །འབད་བརྩོན་པ་དྲག་པོའི་ལྕག་བཞུས་ནས། །ད་ཐར་པའི་ལམ་ལ་དཀྱུས་ཐོག་གཅོད། །བདག་དྲིན་གྱིས་བསྐྱངས་པའི་མ་རྒན་རྣམས། །གནས་འཇིགས་རུང་འཁོར་བའི་རྒྱ་མཚོར་ལྷུངས། །སྡུག་ཉམ་ཐག་དང་ཚུལ་མ་བསམ་ན། །
བུ་དོན་སྙིང་གཏིང་ནས་རུལ་བས་ན། །རང་སྐྱིད་འདོད་བློ་སྣ་ལིངས་ཀྱིས་བོར། །གཞན་ཕན་བདེའི་ཐབས་དགུ་སྙིང་དབུས་བཅང། །དཔལ་དོན་གཉིས་མཐར་ཕྱིན་སངས་རྒྱས་དེ། །ཐབས་ཕྱིན་དྲུག་སྤྱོད་པས་སྒྲུབ་ལ་འབད། །སེམས་ཆ་ཆོའི་འགྱུ་བ་
རྦད་ཀྱིས་བཅད། །རྟེན་དམིགས་པ་གཅིག་ལ་དྲན་པས་བཟུང། །བགེགས་བྱིང་རྒོད་དབང་དུ་མ་ཤོར་བར། །སྒོམ་བདེ་གསལ་དང་ལ་ཤེས་པ་གཅུན། །ཆོས་ཅན་གྱི་སྣང་ཚུལ་མཐའ་ཡས་འདི། །བློ་འཁྲུལ་པས་བཞག་པའི་བསླུ་བ་ཅན། །དོན་སྡོད་ལུགས་

[023A]༄༅། །སྙིང་པོ་བཙལ་བ་ན། །དམིགས་གཏད་སོ་བྲལ་བའི་སྟོང་བར་འཆར། །ཡུལ་གང་ཤར་རང་ཚུགས་ཞིག་པས་ན། །མིང་རྐྱང་པ་ཙམ་ཞིག་ཤུལ་དུ་ལུས། །དོན་འདི་ལ་གཞན་ངོར་རྟེན་འབྲེལ་ཞེས། །ཆོས་
ཀུན་ཀྱི་འཇོགས་དེ་གཙམ། །དཔལ་འཕགས་པ་ཡབ་སྲས་བཞེད་པའི་སྲོལ། །ཕ་བློ་བཟང་རགས་པས་གཏན་ལ་ཕབ། །མཐའ་བྲལ་གྱི་ལྟ་བ་ངོ་མཚར་ཅན། །ལམ་ཐུན་མོང་དེ་དག་སྔོན་སྦྱངས་ཏེ། །ཞིང་འོག་མིན་གཙོ་བོ་རྡོ་རྗེ་འཆང། །འདིར་
མི་ཡི་གཟུགས་ཅན་སྤྲུལ་པའི་སྐུས། །གནས་རྡོ་རྗེའི་དཀྱིལ་འཁོར་ཆེན་པོར་བཅུག་རྒྱུད་སྨིན་བྱེད་དབང་བཞི་ལེགས་བསྐུར་ནས། །ལུས་མ་བཅོས་རྡོ་རྗེའི་དཀྱིལ་འཁོར་ཆེ། །ཉམས་བག་ཕེབས་དགའ་བའི་གཞལ་མེད་ན། །དཔྱིད་ཐིག་ལེ་ཁ་
སྦྱོར་དོན་གྱི་ལྷ། །དཔལ་ཁྲག་འཐུང་གཙོ་བོ་ཡབ་ཡུམ་དང། །ནང་རྩ་ཁམས་དཔའ་བོ་ཌཱ་ཀིའི་ཚོགས། །དབྱིངས་བདེ་བ་ཆེན་པོའི་རོལ་རྩེད་ཀྱིས། །རྒྱུད་ཐ་མལ་སྣང་ཞེན་ཀུན་བཅད་ནས། །ཡོངས་གང་ཤར་དག་པའི་འཁོར་ལོར་སྒྱུར། །རང་
གསལ་སྟོང་བདེ་མཆོག་ཡབ་ཡུམ་གྱི། །ལུས་སྟོང་ར་བསྒོམ་པའི་ནང་གི་གཞུང། །རྩ་ཁྱད་ཆོས་གསུམ་ལྡན་དྷཱུ་ཏཱི་ཡི། །སྙིང་ཆོས་ཀྱི་འཁོར་ལོ་དཔེ་བརྒྱད་དབུས། །ཐབས་ཤེས་རབ་ཉི་ཟླ་ཁ་སྦྱོར་ནང། །གཞོམ་མེད་ཀྱི་ཐིག་ལེ་ཧཱུཾ་གི་གཟུགས་
སེམས་བརྟན་བས་ཀུན་རྟོག་རྒྱུ་བ་བཅད། །སྟོང་མཁའ་ལྟར་དག་པའི་འོད་གསལ་འཆར། །ཡུམ་ནང་གི་ཕག་མོ་ཙཎྜ་ལིས། །རྩ་སྟོང་ཕྲག་དོན་གཉིས་ཀུནྡའི་ཁམས། །དཔྱིད་དྷཱུ་ཏཱིར་བཞུ་བ་དཔའ་ལྡོག་གིས། །སྒྲས་བརྗོད་དུ་མི་ནུས་དགའ་བཞི་

[023B] ༑ཕྱི་དབང་པོའི་རླུང་སེམས་འགྲོ་འོང་བྲལ། །ནང་ཐ་མལ་གཏི་མུག་མུན་པ་སངས། །ལམ་འོད་གསལ་ཆོས་སྐུའི་ངོ་བོ་དང། གཉིད་དབྱེར་མེད་རྣལ་འབྱོར་ཉེར་བསྐྱངས་ནས། །སྤྱིར་འཕྲུལ་སྣང་ཀུན་ལ་རང་ངོ་ཤེས། །སྒོས་བག་ཆགས་ལུས་
ཀྱི་རྨི་ལམ་དེ། །ལྷ་མཚན་དཔེའི་གར་མཁན་སྐུར་བཞེངས་ནས། །གང་འཚམས་ཀྱི་སྤྲུལ་པ་ཅི་ཡང་འཛིན། །སྙིང་དྭངས་མ་ལྔ་འདུས་ཐིག་ལེ་ལས། །རླུང་འཇུག་གནས་ལྡང་བ་རྡོ་རྗེ་གསུམ། །རང་ཆས་ཀྱི་གསང་སྔགས་བཟླས་པ་ཡིས། །དབྱེ་དཀའ་
བ་མ་རིག་མདུད་བགྲོལ། །གཞི་པདྨར་རབ་གནས་རྡོ་རྗེའི་རྩེ། །གནད་དབུ་མར་ཚུད་པའི་རང་སེམས་ཧཱུཾ། །བཅུད་བདུད་རྩིའི་དྲངས་མ་འཐུང་འཐུངས་པས། །གཡོ་མེད་ཀྱི་ལྷན་ཅིག་སྐྱེས་དགས་མྱོས། །གནས་དབང་པོའི་སྒོ་དང་འཁོར་ལོ་བཞིར། །ཆེས་ཕྲ་བའི་
རྡོ་རྗེ་ས་བོན་ལ། །སེམས་བརྟན་པས་འཇིག་རྟེན་གསུམ་སྣང་བའི། །ཕྱི་ཡུལ་ལྔ་མཐའ་དག་མངོན་སུམ་མཐོང། །ཡོངས་མངོན་ཤེས་དྲུག་གི་སྐར་ཁུང་བྱེ། །ལྷ་བགྲང་ཡས་རྣམ་འགྱུར་ལྟད་མོ་མཐོང། །གསུང་རབ་ཀྱི་ཚིག་དོན་ཀུན་ལ་དབང། །འཆི་མེད་ཀྱི་དགའ་
མར་རྩེད་འཇོ་ཐོབ། །ཡར་སྨིན་དབུས་གཉིས་སྤངས་རྡོ་རྗེའི་རྩེར། །འོད་ཉི་ཟླ་སྐར་གསུམ་ཐིག་ལེར་འཁྱིལ། །རྟེན་དེ་ལ་རླུང་སེམས་བཅུག་པའི་མཐུས། །སྨན་ག་བུར་ཐིགས་པ་འཛད་མེད་འཕེལ། །ཡིད་ཏིང་འཛིན་པིར་གྱིས་མཛེས་པ་ཀུན། །ཕྱོགས་གཅིག་ཏུ་
དྲིས་པའི་སྨིན་ལེགས་དང། །རིགས་མཚན་ལྡན་ཕོ་ཉ་མོར་འགྲོགས་པས། །རང་ཅི་འདོད་དགའ་བ་དེ་ཆེས་ཆེར་འབར། །སྔར་འདྲིས་ཀྱི་བདེ་ཆེན་ཕྱག་རྒྱར་བཅས། །དེ་དྲན་པ་ཡིས་ཀྱང་ལྷན་སྐྱེས་འཆར། །ཡིད་ཀུན་ཁྱབ་ཆོས་ཉིད་མཛེས་མ་ལ། །རོལ་རོལ་

[024A]༄༅། །བས་ལྷན་སྐྱེས་ངང་དུ་ཞུ། །འོག་སུམ་མདོ་བདེ་སྐྱོང་འཁོར་ལོའི་དབུས། །མདངས་དཀར་དམར་ཆོས་འབྱུང་འོད་དུ་འཚེར། །དབུས་ཐིག་ལེ་སྣ་ལྔའི་ཚོམ་བུ་ལ། །སེམས་བདེ་གཤེགས་རིགས་ལྔའི་ངོ་བོར་
བལྟས། །རླུང་དཀར་སེར་བུམ་པ་ལྟ་བུའི་དབྱིབས། །གནས་དེ་རུ་བཅིངས་པས་ཚངས་པའི་མེ། །ཨཧཾ་གི་འབར་འཛག་ཆེར་གཡོས་ཏེ། །ལམ་སྔོན་མེད་བདེ་སྟོང་བགྲོད་བ་རྫོགས། །འོད་གློག་གི་ལྕགས་ཀྱུ་ཕྱོགས་བརྒྱར་སྤྲོས། །མཁའ་ཁྱབ་ཀྱི་བདེ་
གཤེགས་བྱིན་རླབས་བཀུག་སེམས་རིགས་ལྔའི་ཡི་གེ་སླར་གསོས་ནས། །ཉམས་གོང་འཕེལ་བདུད་རྩིའི་གྲུ་ཆར་ཕབ། །སྣོད་བཅུད་ཀྱི་སྤྲོས་པ་འོད་དུ་ཡལ། །ཀུན་རྟོག་གི་རྦ་རླབས་ཉེ་བར་ཞི། །འོད་གསལ་གྱི་དྭངས་ཆ་མ་འགགས་པས། །དུས་
མཉམ་རྗེས་ཀུན་ལ་རྒྱ་ཡིས་འདེབས། །དཔེ་ལྷན་སྐྱེས་ཕྱག་རྒྱ་ཆེན་པོའི་དབྱིངས། །སྣང་སྟོང་གི་རི་མོ་འཇའ་ལྟར་བཀྲ་ཐབས་བླ་མེད་སྒྱུ་འཕྲུལ་དྲ་བའི་གར། །རྟེན་བརྙེན་པ་རྫོགས་པའི་འཁོར་ལོར་བཞེངས། །སྟེང་མཁའ་ལ་སྤྲིན་ཚོགས་དེངས་པ་
བཞིན། །ལུས་སྒྱུ་མ་འོད་གསལ་ངང་དུ་ཐིམ། །དོན་ལྷན་ཅིག་སྐྱེས་དངོས་ཡེ་ཤེས་མེས། །གདོན་དངོས་འཛིན་ས་བོན་བཅས་པ་བསྲེགས། །དཔལ་རྡོ་རྗེ་ལྟ་བུའི་གཟུགས་སྐུ་དང། །སེམས་འོད་གསལ་ཆེན་པོ་ཟུང་འཇུག་པ། །མིང་དཔའ་བར་
འགྲོ་བའི་ཏིང་འཛིན་ཞེས། །མཆོག་བསམ་མི་ཁྱབ་པའི་རིམ་པ་ལས། །དབྱིངས་རིག་པ་རང་གསལ་ཡིད་བཞིན་ནོར། །ཕྱི་གློ་བུར་དྲི་མ་ཀུན་གྱིས་དག་གཞན་བློ་ངོར་ལོངས་སྐུ་ཧེ་རུ་ཀཿ། །ཅི་འདོད་ཀྱི་སྤྲུལ་བས་བརྟན་གཡོ་ཁྱབ། །ཡུན་མི་

[024B] །ཐབས་དཀའ་བ་མེད་པར་འདོད་ཡོན་ཀུན། །ནང་བདེ་ཆེན་གྲོགས་སུ་སྤྱོད་བཞིན་དུ། །མཆོག་སངས་རྒྱས་ད་ལྟར་སྟེར་བའི་ལམ། །རྗེ་སྔོན་བྱོན་གྲུབ་དབང་མཐའ་དག་གི། །བཤུལ་གསང་མཐའི་རྒྱུད་དོན་མ་ནོར་བ། །ཚེ་
འདི་ལ་ཐོས་བསམ་སྒོམ་གསུམ་གྱིས། །དོན་བདེ་བླག་ཉིད་དུ་འགྲུབ་གྱུར་ཅིག་མཆོག་ཚེ་འདིར་མ་འགྲུབ་འཆི་བའི་ཚེ། །མགོན་དཔའ་བོ་དཔའ་མོའི་བསུ་བ་ཡིས། །འཇའ་འོད་ལྔའི་གུར་དབུས་མཆོད་སྤྲིན་བཅས། །གནས་མཁའ་སྤྱོད་ཞིང་བཟང་
འཁྲིད་པར་ཤོག་རྟེན་རིག་པ་འཛིན་པ་དེ་ཉིད་ལ། །ལམ་ལྷག་མའི་བགྲོད་པ་མཐར་ཕྱིན་ཅིང། །དུས་ནམ་ཡང་རྒྱལ་བའི་མདོ་སྔགས་ཀྱི། །ཆོས་ཚུལ་བཞིན་འཛིན་པ་ཉིད་གྱུར་ཅིག། །གནས་ཉི་ཤུ་རྩ་བཞིའི་ཕོ་བྲང་ན། །མཐུ་ལྡན་གྱི་དཔའ་བོ་དཔའ་མོ་
རྣམས། །མ་བུ་གཅིག་བརྩེ་བཞིན་བདག་ཅག་ལ། །དུས་རྟག་ཏུ་གཡེལ་མེད་སྐྱོང་གྱུར་ཅིག་ ཅེས་པ་འདི་ནི་བསྟན་པའི་གསལ་བྱེད་དུ་གྱུར་པའི་དམ་པ་ཆེན་པོ་མདོ་སྔགས་ཡོངས་ལ་མཁྱེན་དཔྱོད་གཞན་དྲིང་མི་འཇོག་པའི་ལྕང་སྐྱ་མཆོག་སྤྲུལ་རིན་པོ་ཆེ་ནས་ལམ་རིམ་པ་གཉིས་ཀྱི་གནད་འགག་ཡོངས་
སུ་རྫོགས་ཤིང། ཁྱད་པར་གྲུབ་མཆོག་དྲིལ་བུ་པའི་ལུགས་ཀྱི་བདེ་མཆོག་རིམ་ལྔའི་རྫོགས་རིམ་གྱི་དམིགས་སྐོར་ཆ་ཚང་བའི་མགུར་མ་གོ་སླ་ཞིང་འཁྱེར་བདེ་བ་ཞིག་ཉམས་བཞེས་གསལ་འདེབས་སུ་དགོས་ཞེས་ཆབ་ཤོག་གི་ལམ་ནས་བསྐུལ་མ་མཛད་པ་ལྟར་ཤཱཀྱའི་དགེ་སློང་བློ་བཟང་བསྐལ་བཟང་
རྒྱ་མཚོས་སྦྱར་བའོ།།     ༈    །།དཔལ་རིགས་བརྒྱར་ཤར་བའི་ལྷ་ཚོགས་རྣམས། །དོན་བྱེད་པོ་མི་བསྐྱོད་ངོ་བོ་ཉིད། །བདག་མཉམ་པ་མེད་པའི་བཀའ་དྲིན་ཅན། །ཕ་བླ་མའི་ཞབས་ལ་ཕྱག་འཚལ་ལོ། །མཚན་ལྡན་གྱི་བླ་མ་ཡིད་

[025A]༄༅། །བཞིན་ནོར། །ཡིད་མོས་གུས་དྲག་པོས་མ་བསྟེན་ན། །འདོད་དངོས་གྲུབ་ཆར་དུ་མི་འབེབས་པས། །ཡེངས་མེད་ཀྱི་གསོལ་བ་སྙིང་ནས་ཐོབ། །སྐྱབས་ཡང་དག་རྫོགས་པའི་སངས་རྒྱས་དེ། །རང་བླ་མར་སྣང་བའི་
མཛད་སྤྱོད་ལ། །སྐྱོན་མཐོང་གིས་གུས་པ་ལོག་སྲིད་ན། །འདི་སྡིག་པ་ཀུན་གྱི་ནང་ནས་ལྕི། །ཚེ་འདི་སྣང་རྐྱེན་ངན་བཟློག་པ་དང། །ལོ་འདོད་ཀྱིས་བསྐུལ་བའི་དགེ་སྦྱོར་ལ། །ཆོས་གཤའམ་སྒྲུབ་པར་ཞེན་སྲིད་ན། །འདི་འཁྲུལ་བ་ལས་ཀྱང་ཡང་འཁྲུལ་
ཡིན༑ ༑རྟེན་དལ་འབྱོར་ནོར་བུས་གང་བའི་གླིང། །འདིར་གཏན་མདུན་རྙེད་པ་མི་འཚོལ་བར། །རང་ལག་པ་སྟོང་པར་ལོག་སྲིད་ན། །གྱོང་བདག་གཞན་འཕུང་ཚབས་འདི་རང་ཆེ། །ཚེ་འདི་སྣང་དགོས་དོན་བསྒྲུབ་བསྒྲུབས་ནས། །ལུས་སེམས་ལ་དལ་བའི་
སྐབས་མ་བྱུང། །རྗེས་བསམས་ན་རང་ལ་ཕན་ངེས་པའི། །དོན་མདུན་མཚར་བ་ཨེ་འདུག་སོམས། །ངག་རྒྱ་ཡན་ཤོར་བའི་ལོང་གཏམ་གྱིས། །དུས་ཉིན་མོའི་གནས་སྐབས་ཕལ་ཆེར་འདས། །འདིས་མདོ་དོན་སྙིང་པོ་ཡུངས་འབྲུ་ཙམ། །སྔོན་ལག་
རྩེར་སོན་བཅང་གདའ་འམ། །གྲོགས་མཉམ་འགྲོགས་མཐོ་དམའ་སྣ་ཚོགས་པ། །ཀུན་ངེས་མེད་འཆི་བ་མཐོང་བཞིན་དུ། །རང་འཆི་བ་ཡོད་སྙམ་མི་སེམས་པ། །དུས་རྟག་པར་སྡོད་པའི་མཐུ་ཡོད་དམ། །རང་ཤི་བའི་རྗེས་སུ་ཡུལ་ཕྱོགས་དང། །
རྟེན་གར་འགྲོ་གར་སྐྱེ་ཅི་ཡང་མེད། །སྐྱབས་དགེ་བའི་གདེངས་ཀྱང་མེད་བཞིན་དུ། །གཞི་སྐྱས་ཆེན་འདེགས་ལ་མི་མཚེར་རམ། །བླང་དོར་གྱི་སྣང་བ་གསལ་བཞིན་དུ། །སྡིག་མུན་པའི་ཁུང་བུར་ཞུགས་གྱུར་ན། །གནས་ངན་སོང་གསུམ་གྱི་སྡུག་བསྔལ་

[025B] ༑ཕྱིས་ཁོར་མོ་ཡུག་ཏུ་མྱོང་བར་ངེས། །ལས་དཀར་ནག་གཉིས་ཀྱི་མེ་ལོང་ལ། །ཟོལ་ཟོག་གིས་སྒྲིབ་པར་མི་ནུས་པས། །དགེ་སྡིག་དང་བཏང་སྙོམས་ཇི་ལྟར་ཞེས། །ཚུར་རང་གི་སྤྱོད་པར་བྱ་ར་ཐོང། །ལུས་ལང་ཚོ་རྒྱས་པའི་ཤ་རུས་ལ། །ཐབས་སྣ་
དགུས་གཅེས་པར་བསྐྱངས་ན་ཡང། །ཁོང་བྱ་ཁྱིའི་ཟས་དང་མེ་ཆུ་སོགས། །དགྲ་འབྱུང་བའི་ཕྱིར་དུ་གསོས་པར་ཟད། །ཞེན་སེར་སྣས་བསགས་པའི་ལོངས་སྤྱོད་ཀྱང། །བཤུལ་འཇིག་རྟེན་ཕ་རོལ་ཐག་རིང་པོར། །རང་གྲོགས་མེད་འཁྱམས་པའི་དགོས་
དུས་སུ། །ཕན་མི་འགྱུར་གཞན་གྱི་ལོངས་སྤྱོད་ཡིན། །གྱོད་ཆགས་སྡང་ཉོན་མོངས་འཕེལ་བྱེད་ཅིང། །རྐྱེན་ཅུང་ཟད་ཙམ་གྱིས་འགྱུར་ལྡོག་སྟོན། །གཉེན་འཁོར་གཡོག་ཆགས་དང་དགྲ་བོ་ལ། །བསླུ་གནོད་པའི་ཚབས་ལ་ཁྱད་པར་མེད། །ལར་འཁོར་
བའི་ཕུན་ཚོགས་མི་བསླུ་མེད། །ཡོངས་འཇིག་རྟེན་ལས་ལ་ཟིན་དུས་མེད། །བློ་རང་གར་བཞག་པ་ཁུགས་དུས་མེད། །དཔག་ཡོད་ནང་ནས་བསྟེན་པ་གཅེས། །སྒོས་ལུས་ངག་ཡིད་གསུམ་བྱ་བ་ལ། །ཐབས་གཞན་ཕན་བྱང་ཆུབ་སེམས་ཀྱིས་རྩིས། །
མཆོག་ཐེག་ཆེན་ལམ་དུ་ཁ་བསྒྱུར་བ། །འདི་དོན་གཉིས་འགྲུབ་པའི་གཞི་རྩ་ཡིན། །གཞི་བདག་ཏུ་བཟུང་བའི་ནོར་རྫས་དང། །ཡུན་རིང་པོར་མི་ཐོགས་འབྲལ་ངེས་པས། །མཆོག་དམན་གྱི་སྦྱིན་པའི་ཞིང་རྣམས་ལ། །དེང་རང་དབང་ཡོད་དུས་བཏང་བ་
མཆོག་སྡོམ་གསུམ་གྱི་རྩ་བ་ཆུད་ཟོས་པའི། །རྒྱུད་འཁྲི་ཤིང་ཁོང་ནས་རུལ་བ་ལ། །ས་ལམ་གྱི་མེ་ཏོག་མི་སྐྱེ་བས། །གང་ཁས་བླངས་ཚུལ་ཁྲིམས་གཅེས་པར་སྲུངས། །དགྲ་གདོན་དང་སྡུག་བསྔལ་ཇི་སྙེད་པ། །སྔོན་སྐྱེད་གཞན་ནམ་འདི་ཉིད་ལ། །

[026A]༄༅། །རང་བྱས་ཀྱི་ལེ་ལན་འཁོར་བ་ཡིན། །ད་ཁྲོ་བ་སྤོངས་ལ་བཟོད་བསྲན་སྐྱེད། །བློ་ཙབ་ཙུབ་ལངས་པའི་བྱ་བ་ལ། །དོན་རླབས་ཆེན་འགྲུབ་པ་མི་སྲིད་པས། །རྐྱེན་སུས་ཀྱང་མི་བཟློག་ཞེ་དམ་གྱིས། །དགེར་བརྩོན་པ་ཆུ་
པོའི་གཞུང་ལྟར་བསྟེན། །སེམས་འདིར་འགྲོའི་གཏད་མེད་སྨྱོན་པ་བཞིན། །ཕྱིར་དབང་པོའི་སྒོ་ནས་མ་སྲུངས་ན། །གཏན་བདེ་སྐྱིད་སྲོག་དང་འབྲལ་ངེས་པས། །དྲན་ཤེས་བཞིན་དྲག་པོས་ནང་དུ་བཅིང། །རྟེན་འདི་ལ་མཁས་པར་མ་སྦྱངས་ན། །ལུག་
རྨོངས་པའི་ཁྱུ་དང་མཚུངས་པའི་ཕྱིར། །གནས་ཤེས་བྱའི་ཚུལ་ལ་རྣམ་འབྱེད་ཀྱིས། །གཏིང་ཕུ་ཐག་ཆོད་པར་འཚོལ་བ་གནད། །སྒོས་ཐེག་ཆེན་བླ་མའི་གདམས་ངག་དེ། །བཅུད་བདུད་རྩི་བཞིན་དུ་ངོམས་མེད་འཐུང། །དོན་བསམ་དང་བསྒོམ་པའི་
སྦྱོར་བ་ཡིས། །ནང་སེམས་ཀྱི་ཐོག་ཏུ་གཏན་ལ་ཕོབ། །ལུས་ལྷ་སྐུར་བསྒོམ་པའི་སྣང་ཞེན་དང། །དག་རྡོ་རྗེའི་སྔགས་བཟླས་རྒྱུན་མི་ཆད། །ཡིད་སྟོང་པར་སྦྱར་བའི་ཐབས་ལམ་ལ། །གོམས་ཡུན་དུ་སྲིངས་དང་འཚེངས་པར་འགྱུར། །དོན་དེ་ལྟར་
ལེགས་གདམས་བདུད་རྩིའི་ཆུས། །སྐྱོན་སྒྲིབ་བའི་དྲི་མ་ཀུན་བཀྲུས་ནས། །རྣམ་དག་གི་བདེ་གཤེགས་སྐུ་གསུམ་ཞལ། །ངོ་མཚར་གྱི་དཔལ་རབ་ངོམ་གྱུར་ཅིག་ ཅེས་པ་འདི་ནི་གོ་ཤྲི་ངག་དབང་བསྟན་འཕེལ་གྱིས་འདི་ཕྱིར་ཕན་པའི་བསླབ་བྱའི་ཞལ་གདམས་ཤིག་དགོས་
ཞེས་རྒྱང་རིང་པོ་ནས་བསྐུས་མ་བྱུང་བའི་ངོར་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།སྐུ་བཞི་རྫོགས་པའི་དཔག་བསམ་ལྗོན་ཤིང། །དངོས་གྲུབ་བྱེ་བ་ཆར་དུ་འབེབས་བ། །རིགས་རྣམས་ཀུན་གྱི་མངའ་བདག་རྒྱལ་པོ། །རྗེ་

[026B] །ལས་ངན་འབྲོག་སྐམ་རྩྭ་ཡི་ཕུང་པོར། །འདོད་ཆགས་རླུང་དམར་འཁྲུགས་པས་གཡོས་ཏེ། །སྡུག་བསྔལ་མེད་པུང་ཆེས་ཆེར་འབར་བ། །ཞི་བྱེད་རྗེ་བཙུན་སྦྲང་ཆར་ཟིམ་བུ། །སྲིད་པས་དུབ་པའི་མྱ་ངམ་ཐང་དུ། །དམ་
ཆོས་ཞི་བའི་རླན་དང་བྲལ་བས། །ཞེ་སྡང་ཚ་གདུང་རབ་ཏུ་འབར་བ། །བསིལ་བྱེད་རྗེ་བཙུན་སྤྲིན་དཀར་སྟུག་པོ། །ཡུན་རིང་འཁོར་བ་ཐོག་མ་མེད་ནས། །སྙིང་ལ་ཟིན་པའི་མ་རིག་གཅོང་ནད། །བཅོ་ས་སུ་མེད་པའི་ཉམ་ཐག་བདག་ལ། །སྲོག་སྩོལ་རྗེ་བཙུན་
སྨན་པ་ཆེན་པོ། །གྲོལ་དཀའ་འཁོར་བའི་ཁྲིམས་མུན་ཆེན་པོར། །སྡུག་བསྔལ་གསུམ་གྱི་མཚོན་ཆར་དྲག་པོས། །མནར་ཏེ་མགོན་མེད་ཉམ་ཐག་བདག་གི་སྐྱོབ་བྱེད་རྗེ་བཙུན་ཆོས་ཀྱི་རྒྱལ་པོ། །གནས་སྐབས་མཐར་ཐུག་བདེ་བའི་ནོར་ལ། །ཆོག་ཤེས་
མེད་པར་སྤྱད་པར་འདོད་ཀྱང། །སྒྲེན་མོར་ལུས་པའི་དབུལ་ཕོངས་རྣམས་ལ། །གང་བསམ་སྩོལ་བའི་ཡིད་བཞིན་ནོར་བུ། །བློ་གྲོས་བཟང་པོའི་མེ་ཤེལ་ཁམས་ལས། །ཤེས་བྱའི་པདྨོ་ཡོངས་ལ་ཁྱབ་པའི། །མི་ཟད་འོད་སྣང་འབུམ་དུ་སྤྲོ་མཁས། །
བསྐལ་བཟང་རྒྱལ་བ་རྒྱ་མཚོའི་ཉི་མ། །ཡེ་ཤེས་ལྔ་ཡི་འཇའ་ཚོན་རི་མོ། །ཆོས་དབྱིངས་ངང་དུ་འདྲེས་པའི་སྣང་བར། །ཞི་དང་ཁྲོ་བོའི་བདེ་གཤེགས་ཀུན་གྱི། །བཀོད་པ་རྫོགས་པའི་དཀྱིལ་འཁོར་དབང་ཕྱུག། །ཉེ་རིང་མེད་པར་བྱིན་རླབས་
འཇུག་ཅིང། །ཕྱི་བཤོལ་མེད་པའི་ཐུགས་རྗེའི་བདག་ཉིད། །དུས་གསུམ་བདེ་གཤེགས་ཀུན་གྱི་སྤྱི་གཟུགས། །རྗེ་བཙུན་བློ་བཟང་བསྐལ་བཟང་རྒྱ་མཚོ། །སྙིགས་མ་ལྔ་བདོའི་དུས་མཐར་སྐྱེས་པའི། །སྐལ་དམན་བདག་ཅག་ངན་སོང་གཡང་ལས། །

[027A]༄༅། །ཐུགས་རྗེའི་དཔྱད་ཐག་དམ་པོས་གཟུང་ནས། །འདྲེན་མཛད་སངས་རྒྱས་ལས་ཀྱང་ལྷག་པར། །རྒྱལ་བས་མདོ་རྒྱུད་མང་པོར་གསུངས་ཕྱིར། །འཁོར་མཐའ་མེད་པའི་བཀའ་དྲིན་དྲན་ནས། །རྗེ་བཙུན་བློ་བཟང་བསྐལ་
བཟང་རྒྱ་མཚོར། །མོས་གུས་དྲག་པོས་གསོལ་བ་འདེབས་སོ། །འདི་དང་བར་དོ་ཕྱི་མ་ཀུན་ཏུ། །སྐྱིད་སྡུག་མཐོ་དམན་ཇི་ལྟར་བྱུང་ཡང། །མགོན་ཁྱོད་གསང་གསུམ་རྒྱལ་བ་ཀུན་གྱི། །ཚོམ་བུར་མོས་ནས་རེ་ལྟོས་ཞུའོ། །རྗེ་ལ་མོས་པས་གསོལ་བ་
བཏབ་ཅིང། །ཐོས་བསམ་སྒོམ་པའི་རྣམ་དཀར་ས་བོན། །བདེ་གཤེགས་ཁམས་ཀྱི་ཞིང་ས་གཤིན་པོར། །བཏབ་པའི་སླུ་མེད་རྟེན་འབྲེལ་མཐུ་ལས། །སྐྱེ་བ་ཀུན་ཏུ་ཕྱག་ན་པདྨ། །བདག་གི་གཙུག་ཏོར་ནོར་བུའི་ཁྲི་ལ། །འབྲལ་མེད་དགྱེས་བཞིན་
རྟག་པར་བཞུགས་ནས། །ཐེག་ཆེན་ཆོས་ཀྱི་བགོ་སྐལ་སྩོལ་ཅིག་འདི་སྣང་འགགས་ཚེ་སྤྱན་རས་གཟིགས་དབང། །ཡིད་འོང་འཁོར་གྱིས་བསྐོར་བས་བསུས་ནས། །བདེ་བ་ཅན་དང་གྲུ་འཛིན་ཞིང་དུ། །ཐོགས་མེད་བགྲོད་པར་བྱིན་གྱིས་རློབས་ཤིག་
སེར་སྣས་བསགས་པའི་ནོར་རྫས་ཐམས་ཅད། །སྦྲང་མའི་རྩི་ལྟར་གཞན་གྱིས་སྤྱོད་ཅིང། །མཛའ་བོའི་གྲོགས་ཀྱང་སྐད་ཅིག་རྐྱེན་གྱིས། །དགའ་དང་མི་དགའ་བློ་ཡི་འགྱུར་བ། །གློག་གི་གར་མཁན་ལྟ་བུས་བསླུ་ཞིང། །རྨི་ལམ་ཡུལ་གྱི་
ཕུན་ཚོགས་བཞིན་དུ། །འཁོར་བའི་བདེ་དགའ་གང་ལ་སྤྱད་ཀྱང། །ཕན་པའི་དངོས་པོ་ཏིལ་ཙམ་མ་མཆིས། །ལུས་སྲོག་ལོངས་སྤྱོད་ཇི་ཙམ་འབྱོར་ཡང། །རིང་པོར་མི་ཐོགས་འབྲལ་བར་འགྱུར་བས། །ཁམས་གསུམ་འཁོར་བའི་སྡུག་བསྔལ་

[027B] །ད་ལྟ་ཉིད་དུ་སྒྲོལ་བར་མཛོད་ཅིག་འགྲོ་དྲུག་སེམས་ཅན་ཕ་མར་ཤེས་ནས། །ཉམ་ཐག་དེ་རྣམས་སྡུག་བསྔལ་སེལ་ཕྱིར། །སར་གནས་དཔའ་བོའི་རྣམ་ཐར་ཐམས་ཅད། །བདག་གིར་སྤྱད་པར་བྱིན་གྱིས་རློབས་ཤིག་བདག་ནི་ཡིད་བཞིན་
ནོར་བུ་བཞིན་དུ། །འདོད་དགུ་འཇོ་བའི་དཔྱིད་དུ་གྱུར་ནས། །སེམས་ཅན་གང་བསམ་ཐོགས་མེད་སྤྲུལ་པའི། །མཐུ་དང་ལྡན་པར་བྱིན་གྱིས་རློབས་ཤིག། །ལྟོས་གྲུབ་བརྫུན་པའི་སྣང་བ་འདི་ཀུན། །གདོད་ནས་རང་བཞིན་ཅི་ཡང་མེད་པའི། །མཐའ་བྲལ་
གནས་ལུགས་མཁའ་ལྟར་མཐོང་བའི། །ལྟ་བའི་རྒྱལ་པོ་ཐོབ་པར་མཛོད་ཅིག་གཟུགས་སུ་གང་སྣང་བླ་མའི་སྐུ་དང། །སྒྲ་གྲག་རྗེ་བཙུན་གསུང་གི་རོལ་མོ། །དྲན་རྟོག་རྣམ་འདྲེན་ཐུགས་ཀྱི་རྡོ་རྗེ། །བདེ་སྟོང་མཆོག་གི་ངང་དུ་འདྲེས་ནས། །བླ་མའི་
བྱིན་རླབས་སྙིང་གི་ཐིག་ལེར། །རྒྱུན་ཆད་མེད་པའི་བཅུད་དུ་ཕོབ་ལ། །གནས་སྐབས་མཐར་ཐུག་བསམ་དོན་པདྨ། །མྱུར་དུ་བཞད་པའི་བཀྲ་ཤིས་སྩོལ་ཅིག་ ཅེས་པ་འདི་ནི་དཔྱོད་ལྡན་ཨང་ཀར་ཞབས་དྲུང་དུ་ཐུག་ཐུ་མེར་གན་མཁན་པོས་བྱང་ཆུབ་ལམ་རིམ་ཆེན་མོ་དང་སྔགས་རིམ་
ཆེན་མོ་རྩ་བ་ཤེས་རབ་སྤྱོད་འཇུག་བཅས་བློ་འཛིན་གྱིས་རྒྱུགས་འབུལ་བྱང་བར་བྱུང་བའི་སྒྲུབ་པའི་མཆོད་པ་དེས་མཚོན་དགེ་ཚོགས་རྣམས་ཀྱི་མཐུས་བླ་མ་དང་མི་འབྲལ་བར་རྗེས་འཛིན་གྱི་སྨོན་ལམ་གསོལ་འདེབས་གདུང་དབྱངས་ཀྱི་ཚིགས་སུ་བཅད་པ་ཞིག་དགོས་ཞེས་བསྐུལ་མ་བྱུང་བའི་ངོར་ཤཱཀྱའི་དགེ་སློང་བློ་བཟང་བསྐལ་བཟང་
རྒྱ་མཚོས་སྦྱར་བའོ།།    ༈    །།དབུ་མའི་ལྟ་ཁྲིད་དྲན་པ་བཞི་ལྡན་གྱི་མགུར་དབྱངས་དངོས་གྲུབ་ཆར་འབེབས་བཞུགས།  ཐབས་ཤེས་ཟུང་འཇུག་འགྱུར་མེད་ཀྱི་གདན་སྟེང་ན། །སྐྱབས་ཀུན་ངོ་བོ་དྲིན་ཅན་གྱི་བླ་མ་བཞུགས། །སྤངས་རྟོགས་རྫོགས་པའི་སངས་

[028A]༄༅། །རྒྱས་ཤིག་དེ་ན་གདའ། །སྐྱོན་རྟོག་སྤངས་ནས་དག་སྣང་གིས་གསོལ་བ་ཐོབ། །རང་སེམས་རྒྱ་ཡན་དུ་མ་འཇོག་མོས་གུས་ཀྱི་ངང་དུ་ཞོག་དྲན་པ་བརྗེད་མེད་དུ་བྱས་ནས་མོས་གུས་ཀྱི་ངང་དུ་ཟུངས། །འཁོར་
བ་མཐའ་མེད་སྡུག་བསྔལ་གྱི་བཙོན་ར་ན། །བདེ་བས་ཕོངས་པའི་རིགས་དྲུག་གི་སེམས་ཅན་འཁྱམས། །དྲིན་གྱིས་བསྐྱངས་པའི་ཕམ་རྣམས་དེ་ན་གདའ། །ཆགས་སྡང་སྤངས་ནས་གཅེས་འཛིན་དང་སྙིང་རྗེ་སྒོམས། །རང་སེམས་རྒྱ་ཡན་དུ་མ་འཇོག་
སྙིང་རྗེ་ཡི་ངང་དུ་ཞོག་དྲན་པ་བརྗེད་མེད་དུ་བྱས་ནས་སྙིང་རྗེ་ཡི་ངང་དུ་ཟུངས། །སྐྱིད་དུ་ཚོར་བ་བདེ་ཆེན་གྱི་གཞལ་ཡས་ན། །ཕུང་ཁམས་དག་པ་རང་ལུས་ཀྱི་ལྷ་སྐུ་བཞུགས། །སྐུ་གསུམ་དབྱེར་མེད་ཡི་དམ་ཞིག་དེ་ན་གདའ། །ཕལ་པར་མ་འཛིན་
ང་རྒྱལ་དང་གསལ་སྣང་སྦྱོངས། །རང་སེམས་རྒྱ་ཡན་དུ་མ་འཇོག་ཟབ་གསལ་གྱི་ངང་དུ་ཞོག་དྲན་པ་བརྗེད་མེད་དུ་བྱས་ནས་ཟབ་གསལ་གྱི་ངང་དུ་ཟུངས། །སྣང་ཞིང་སྲིད་པ་ཤེས་བྱ་ཡི་དཀྱིལ་འཁོར་ན། །ཆོས་ཉིད་དོན་དམ་འོད་གསལ་གྱི་ནམ་
མཁས་ཁྱབ། །བརྗོད་བྲལ་དོན་གྱི་གནས་ལུགས་ཤིག་དེ་ན་གདའ། །བློས་བྱས་སྤངས་ནས་སྟོང་སང་གི་ངོ་བོ་ལྟོས། །རང་སེམས་རྒྱ་ཡན་དུ་མ་འཇོག་ཆོས་ཉིད་ཀྱི་ངང་དུ་ཞོག་དྲན་པ་བརྗེད་མེད་དུ་བྱས་ནས་ཆོས་ཉིད་ཀྱི་ངང་དུ་ཟུངས། །སྣང་བ་སྣ་ཚོགས་
ཚོགས་དྲུག་གི་བཞི་མདོན། །གཞི་རྩ་བྲལ་བའི་གཉིས་ཆོས་ཀྱི་ཟ་ཟི་མཐོང། །བསླུ་བྲིད་སྒྱུ་མའི་ལྟད་མོ་ཞིག་དེ་ན་གདའ། །བདེན་ནོ་མ་སྙམ་སྟོང་ཉིད་ཀྱི་ངོ་བོར་ལྟོས། །རང་སེམས་རྒྱ་ཡན་དུ་མ་འཇོག་སྣང་སྟོང་གི་ངང་དུ་ཞོག་དྲན་པ་བརྗེད་མེད་དུ་བྱས་

[028B] ། དེ་ལྟར་རྗེ་བཙུན་འཇམ་དཔལ་དབྱངས་ཀྱིས་ཆོས་ཀྱི་རྒྱལ་པོ་ཙོང་ཁ་བ་ཆེན་པོར་དངོས་སུ་གནང་བའི་གདམས་ངག་ཁྱད་པར་ཅན་དྲན་པ་བཞི་ལྡན་གྱི་ལྟ་ཁྲིད་དང་སྦྱར་བའི་མགུར་དབྱངས་འདི་ཡང་རང་གཞན་ལ་ཡང་དག་པའི་ལྟ་བའི་བག་ཆགས་འཇོག་པའི་ཆེད་དུ་ཤཱཀྱའི་
དགེ་སློང་བློ་བཟང་བསྐལ་བཟང་རྒྱ་མཚོས་བསྡེབས་པའོ།།     ༈    །།གནས་སྤྱི་གཙུག་རིན་ཆེན་སེང་གེའི་ཁྲིར། །གདན་པདྨ་ཉི་ཟླ་བརྩེགས་པའི་སྟེང། །སྐྱབས་སངས་རྒྱས་ཀུན་འདུས་རྡོ་རྗེ་འཆང། །མགོན་བློ་བཟང་བསྐལ་བཟང་རྒྱ་མཚོའི་
དཔལ། །རྗེ་བླ་མ་རྣམས་དང་ཡི་དམ་ལྷ། །སྲས་ཉན་རང་བཀའ་སྡོད་ཇི་སྙེད་ཀུན། །དོན་གཅིག་འདུས་ནོར་བུ་དབང་གི་རྒྱལ། །བདག་གཙུག་གི་རྒྱན་དུ་དགྱེས་བཞིན་བཞུགས། །ཕྱོགས་ས་གཞི་ཁྱབ་པར་ལུས་སྤྲུལ་ནས། །མ་ཉམ་ཐག་འགྲོ་དང་
ལྷན་ཅིག་པར། །བསྟོད་དབྱངས་སྙན་ཡན་ལག་རྒྱ་མཚོར་བཅས། །ལུས་ངག་ཡིད་དང་བས་ཕྱག་འཚལ་ལོ། །ཉམས་བདེ་དགས་ཚིམ་བྱེད་འཇོ་སྒེག་ཅན། །ལྷ་འཆི་མེད་བུ་མོས་མངོན་བསྟར་བའི། །ཉེར་སྤྱོད་དང་འདོད་ཡོན་མཆོད་པའི་སྤྲིན། །
ཡིད་ཏིང་འཛིན་རོལ་བས་མཁའ་ལ་སྤྲོ། །ཞིང་བྱེ་བ་ཕྲག་བརྒྱར་ཚང་བའི་སྣོད། །དཔལ་ལྷ་ཀླུ་མི་ཡི་མཁོ་དགུའི་རྫས། །ཡོངས་མ་ཚང་མེད་པར་འཕྱུར་སྤུངས་ནས། །རྗེ་བླ་མ་མཉེས་ཕྱིར་འབུལ་བར་བགྱི། །དབྱིངས་སྤྲོས་བྲལ་སྟོང་པའི་གཤིས་
ལུགས་ལ། །ཡིད་མ་རིག་སྒྲིབ་པས་ནོངས་གྱུར་ཏེ། །སྡིག་ལྟུང་བ་གང་བགྱིས་འགྱོད་སེམས་ཀྱིས། །དེང་བཤགས་ཤིང་སླན་ཆད་སྡོམ་པར་བགྱི། །རང་གཞན་གྱིས་བསགས་པའི་དགེ་ཚོགས་ལ། །ཕན་བདེ་འབྲས་མཐོང་བས་མཆོག་ཏུ་དགའ། །

[029A]༄༅། །འགྲོ་རང་རང་སྐལ་བ་དང་འཚམས་པའི། །ཆོས་མདོ་སྔགས་འཁོར་ལོ་བསྐོར་དུ་གསལ། །གཤིས་སྐྱེ་འཆི་སྤངས་པའི་རྡོ་རྗེའི་སྐུ། །མི་ཐ་མལ་ཚུལ་གྱི་ཟ་མ་ཏོག་གནས་འཁོར་བ་སྟོང་མིན་དེ་སྲིད་དུ། །སྐུ་མི་
གཡོ་བརྟན་པར་བཞུགས་སུ་གསོལ། །དུས་གསུམ་དང་འབྲེལ་བའི་རྣམ་དཀར་ཆབ། །འཕྲལ་མངོན་མཐོའི་འཛུམ་ཕྲེང་ངོམ་བཞིན་དུ། །མཐར་སྐུ་གསུམ་གོ་འཕང་འགྲུབ་པའི་བགེགས། །སྒྲིབ་བག་ཆགས་བཅས་པ་སྦྱང་ཕྱིར་བསྔོ། །རྟེན་དལ་འབྱོར་
ལྡན་པའི་མི་ཡི་ལུས། །སྔོན་ཚེ་འདིའི་འཕྱིད་ཐབས་བྲེལ་བས་འདས། །ད་དགེ་བའི་ཕྱོགས་སུ་ཉེར་བསྐུལ་ནས། །སྐུ་རྡོ་རྗེའི་སྙིང་པོར་བྱིན་གྱིས་རློབས། །རླུང་འགྲོ་འོང་ངག་གི་སྨྲ་བརྗོད་ཀྱང། །སྔོན་ཚིག་རྩུབ་ཀྱལ་ཀའི་ངང་དུ་ཟད། །ད་གྲག་སྟོང་
རྡོ་རྗེའི་བཟླས་པ་ཡིས། །གསུང་རྡོ་རྗེའི་ངོ་བོར་བྱིན་གྱིས་རློབས། །སེམས་རྣམ་པར་རྟོག་པའི་དྲན་རིག་འདི། །སྔོན་དུག་གསུམ་དྲག་པོས་རྒྱུན་དུ་བསླད། །ད་བདེ་སྟོང་དབྱེར་མེད་རྣལ་འབྱོར་གྱིས། །ཐུགས་རྡོ་རྗེའི་བདག་པོར་བྱིན་གྱིས་རློབས། །ཚེ་ཐོག་
མ་མེད་ནས་འཁོར་མཚོ་འདིར། །བཟོད་མེད་ཀྱི་སྡུག་ཐག་ཡང་ཡང་བཅད། །ད་སྐྱེ་འཆིའི་རླབས་ཀྱིས་མི་གཡེང་བར། །སྐྱབས་ཐུགས་རྗེའི་གྲུ་ཡིས་བསྒྲལ་དུ་གསོལ། །བུ་བདག་གི་ཆེད་དུ་ལུས་དང་སྲོག་ལན་ཡང་ཡང་བཏང་བའི་དྲིན་ཅན་མ། །ཁོང་
སེམས་ཅན་ཐམས་ཅད་ཕན་བདེ་ཡི། །དོན་འབའ་ཞིག་སྒྲུབ་པར་བྱིན་གྱིས་རློབས། །རི་གྲུ་འཛིན་སྤོ་ལ་དགྱེས་པའི་ལྷ། །དཔལ་དགེ་བའི་བཤེས་དང་མི་འབྲལ་ཞིང། །ཆོས་ཐེག་པ་ཆེ་ལ་བཤད་སྒྲུབ་སོགས། །ཡིད་རེ་འབྲས་ལྷུན་གྱིས་གྲུབ་གྱུར་

[029B]  ཅེས་པ་འདི་ནི་ཤངས་རྒྱ་མཚོ་བདེ་ཆེན་གྱི་རི་ཁྲོད་པ་དགེ་སློང་བློ་བཟང་ཚེ་རིང་གིས་རྒྱུན་པར་ཁ་ཏོན་བྱས་ཆོག་པ་འདི་ལྟ་བུ་ཞིག་དགོས་ཞེས་བསྐུལ་ངོར་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།རྗེ་དྲན་པ་ཙམ་གྱིས་གདུང་བ་སེལ། །མཚན་ཐོས་པས་
ངན་འགྲོའི་འཇིགས་ལས་སྒྲོལ། །སྐྱབས་བསྐལ་བཟང་རྒྱལ་བ་རྒྱ་མཚོའི་སྡེ། །འབངས་སྤྱི་གཙུག་རྒྱན་དུ་བཞུགས་སུ་གསོལ། །ཞིང་བྱེ་བ་ཕྲག་བརྒྱའི་ལུས་ཅན་གྱི། །ཕན་བདེ་འབྱོར་མ་ལུས་འབྱུང་བའི་གཞི། །སྐྱབས་ཀུན་འདུས་བླ་མ་ཁྱེད་ལ་རེ། །
བདག་སྒོ་གསུམ་བྱིན་གྱིས་བརླབ་ཏུ་གསོལ། །དོན་སྤྲོས་བྲལ་ཆོས་དབྱིངས་ངང་གཅིག་ལས། །སྐུ་ཞི་ཁྲོ་མ་ངེས་འབྱམས་ཀླས་པའི། །ཡི་དམ་གྱི་ལྷ་ཡང་ཁྱེད་ལ་རེ། །མཆོག་ཐུན་མོང་དངོས་གྲུབ་སྩལ་དུ་གསོལ། །སྤངས་རྟོགས་པ་གཉིས་ཀྱི་ཡོན་ཏན་ཀུན། །
ཚད་པ་མཐར་སོན་པའི་སངས་རྒྱས་དང། །ཆོས་དགེ་འདུན་ཚོགས་ཀྱང་ཁྱེད་ལ་རེ། །རྒྱུད་སྨིན་ཅིང་གྲོལ་བར་བྱིན་གྱིས་རློབས། །ངག་བརྗོད་པས་མཚོན་དུ་མི་ནུས་པའི། །བདེ་གསལ་སྟོང་ཡེ་ཤེས་འབྱུང་བའི་གནས། །མ་མཁའ་འགྲོའི་གྲོགས་ཀྱང་ཁྱོད་
ལ་རེ༑ ༑ལྷན་སྐྱེས་ཀྱི་དགའ་བ་བསྐྱེད་དུ་གསོལ། །སྐུ་བརྗིད་པ་གར་དགུའི་སྟངས་སྟབས་ཀྱིས། །བདུད་ལོག་འདྲེན་ཐལ་བར་རློག་བྱེད་པའི། །དཔལ་རྡོ་རྗེའི་སྲུང་མའང་ཁྱེད་ལ་རེ། །ཡིད་ཅི་འདོད་འཕྲིན་ལས་བསྒྲུབ་ཏུ་གསོལ། །བདག་འདི་ཕྱི་བར་དོའི་
དུས་ཀུན་ཏུ། །གནས་མཐོ་དམན་སྐྱིད་སྡུག་ཅིར་གྱུར་ཡང། །ཕུགས་ཞེ་བློའི་གཏོད་ས་བླ་མ་ལས། །གཞན་མེད་དོ་བརྩེ་བས་བསྐྱང་དུ་གསོལ། །ཚེ་འདི་སྣང་བྱ་བ་ཟ་ཟིའི་ངང། །མཐའ་འཆི་ཁར་ཕྱོགས་པས་བློ་མ་བདེ། །ད་བསྟེན་པས་བསླུ་བ་མེད་པ་ཡི། །

[030A]༄༅། །སྐྱབས་བླ་མ་མཁྱེན་ནོ་ཐུགས་རྗེས་གཟིགས། །ལས་དགེ་སྡིག་རྩ་བ་རང་སེམས་འདི། །དགྲ་ཉོན་མོངས་དབང་དུ་མི་འགྲོ་བར། །ཆོས་རྣམ་བྱང་ཕྱོགས་སུ་ཁ་བསྐྱུར་བའི། །དྲན་ཤེས་ཀྱིས་ཐུལ་བར་བྱིན་གྱིས་རློབས། །
མགོན་རྗེ་བཙུན་དྲན་པའི་མོས་གུས་ཀྱིས། །ཡིད་ཕྱ་ཕྱོར་གྱུར་པའི་སྣང་བ་ལ། །གང་ཤར་ཀུན་བླ་མའི་དཀྱིལ་འཁོར་དུ། །ཞལ་མཇལ་བའི་རྣལ་འབྱོར་ལྷར་ལེན་ཤོག་ཕ་གངས་རིའི་མགོན་པོ་ཐུགས་རྗེ་ཅན། །བུ་སྐལ་དམན་བདག་དང་བདག་འདྲའི་འགྲོ་
དུས་ནམ་ཡང་མི་འབྲལ་རྗེས་གཟུང་སྟེ། །མཆོག་མྱུར་དུ་ཐོབ་པའི་དངོས་གྲུབ་སྩོལ། ། ཞེས་པ་འདི་ནི་ཨོར་དུ་སུ་རྣམ་རྒྱལ་ཚེ་རིང་བའི་སེའི་མེར་གན་བླ་མ་ངག་དབང་གྲགས་པས་ངེད་ལ་གསོལ་བ་འདེབས་པའི་བླ་མ་རྒྱང་འབོད་ཅིག་དཀོས་ཞེས་བསྐུལ་མ་བྱུང་བའི་ངོར་ཤཱཀྱའི་དགེ་སློང་བློ་བཟང་བསྐལ་
བཟང་རྒྱ་མཚོས་སྦྱར་བའོ།།     ༈    །།དཀྱིལ་འཁོར་ཀུན་གྱི་བྱེད་པོ་རྡོ་རྗེ་འཆང། །དུས་འདིར་བཤེས་གཉེན་ཚུལ་བཟུང་བླ་མ་རྗེའི། །ཞབས་སེན་ཟླ་བ་གསར་བའི་འོད་རིས་ཀྱིས། །དགེ་མཚན་མངོན་དགའ་མཆོག་སྩོལ་དེ་ལ་འདུད། །
ཐུབ་དབང་ལེགས་བཤད་དག་བྱེད་འཛུམ་དཀར་ཅན། །མཚན་ལྡན་དྲང་སྲོང་བླ་མའི་ཞལ་སྒོ་ལས། །ལེགས་འོངས་གནས་སྐབས་ཀུན་ཏུ་བདེ་བའི་ཐབས། །ཚིག་གི་ཕྲེང་བར་སྤེལ་འདི་དང་དུ་ལོང། །སྔོན་བསགས་བསོད་ནམས་བརྒྱ་ཡིས་བསྐྲུན་པའི་
ལུས། །ཚེ་འདི་ཁོ་ནའི་དོན་ལ་བསྐུལ་གྱུར་ན། །ཕུགས་ཀྱི་མདུན་མ་ཆ་ཙམ་མི་སེམས་པའི། །ཕྱུགས་དང་ཁྱད་པར་མེད་དོ་སྙིང་གཏམ་ཡིན། །སེམས་འདི་ཉོན་མོངས་ཁོ་ནའི་དབང་སོང་བས། །སྒོ་གསུམ་སྤྱོད་པ་ཕལ་ཆེར་སྡིག་ཏུ་སོང། །ད་དུང་གཉེན་

[030B] །དོན་སྙིང་རུལ་པར་ངེས་སོ་སྙིང་གཏམ་ཡིན། །སྐྱེས་པ་འདི་ཡི་ཐ་མ་འཆི་བར་ངེས། །དེ་ཡང་དེ་རིང་མི་འབྱུང་གདེངས་མེད་ན། །ཆོས་བརྒྱད་འཇིག་རྟེན་བྱ་བས་ཅི་རང་བྱེད། །བློ་སྣ་བསྟུང་བར་རིགས་སོ་སྙིང་གཏམ་ཡིན། །ཟང་ཟིང་ལོངས་
སྤྱོད་ཇི་ཙམ་འབྱོར་གྱུར་ཀྱང། །གཏན་དུ་ཆ་ཤས་ཙམ་ཡང་དབང་བྱར་མེད། །གནས་སྐབས་གསོག་སྲུང་སྡུག་བསྔལ་རྒྱུ་ཡིན་ཕྱིར། །ཆོག་ཤེས་རྟག་ཏུ་བསྟེན་པ་སྙིང་གཏམ་ཡིན། །གཉེན་དང་མཛའ་བོར་སྣང་བ་འདི་དག་གིས། །རང་ལ་སྡིག་དང་སྡུག་བསྔལ་
ཁུར་བསྐྱེད་ནས། །ཆུང་ངུའི་རྐྱེན་གྱིས་སྲོག་ལ་རྒོལ་ཡང་སྲིད། །དེ་ཕྱིར་མཐུན་འགྲོགས་སྤོངས་ཤིག་སྙིང་གཏམ་ཡིན། །ཉིན་མོ་སོས་གདལ་བྲེ་མོའི་གཏམ་ལ་ཡེངས། །མཚན་མོ་ཐ་མལ་གཉིད་ཀྱིས་ཤེས་པ་རྨུགས། །རྣམ་དག་ཆོས་བཞིན་སེམས་པ་སྐད་ཅིག་
ཙམ༑ ༑རང་ལ་བལྟ་རྟོག་ཆུག་ཅིག་སྙིང་གཏམ་ཡིན། །སྲིད་པའི་ཕུན་ཚོགས་ཇི་ཙམ་འབྱོར་པ་བཞིན། །འདོད་སྲེད་ཞགས་པས་ཡིད་དབང་ལྷག་པར་འཆིང། །འདི་ཕྱི་ཀུན་གྱི་འཕུང་སྣ་འདྲེན་པས་ན། །བྱུར་ལ་རྒྱན་དུ་མ་བལྟ་སྙིང་གཏམ་ཡིན། །ཐོག་མ་མེད་
ནས་སེམས་ལ་གནས་བཅས་ཏེ། །རྒྱུན་ཆགས་དགྲ་བོར་གྱུར་བའི་ཉོན་མོངས་རྣམས། །ནམ་ཡང་གཉེན་པོས་འདུལ་བར་མི་བརྩོམ་ན། །དགེ་སྦྱོང་གཟུགས་བརྙན་ཡིན་ནོ་སྙིང་གཏམ་ཡིན། །ཐེག་ཆེན་སྟོན་པའི་བཤེས་གཉེན་ཡིད་བཞིན་ནོར། །གསོལ་བ་
བཏབ་ན་འདོད་དགུ་ཡོངས་སྩོལ་བས། །ལྟར་སྣང་མཛད་པའི་རྐྱེན་གྱིས་མི་འགྱུར་བར། །སྙིང་ནས་མོས་གུས་སྐྱེད་ཅིག་སྙིང་གཏམ་ཡིན། །དྲིན་ཅན་བླ་མ་འབྲལ་མེད་གཙུག་ཏུ་སྒོམས། །སྙིང་ལ་ཡི་དམ་ལྷ་ཡི་ཕོ་བྲང་ཐོབ། །འདི་ཕྱི་བར་དོའི་བློ་གཏད་ལིངས་

[031A]༄༅། །ཀྱིས་བསྐྱུར། །ནམ་ཡང་བསླུ་བ་མེད་དོ་སྙིང་གཏམ་ཡིན། །སྣོད་དང་བཅུད་ཀྱི་བཟང་ངན་དབྱེ་བ་ཀུན། །དཀར་ནག་ལས་ཀྱི་བྱེད་པོས་བསྒྱུར་བའི་ཕྱིར། །དགེ་དང་སྡིག་པ་ཕྲ་ཞིང་ཕྲ་བ་ལའང། །བླང་དོར་ཞིབ་མོར་
གྱིས་ཤིག་སྙིང་གཏམ་ཡིན། །ཚེ་འདིའི་མངལ་དུ་བཟུང་བའི་མ་རྒན་ལ། །དྲིན་དུ་བརྩི་ན་སྐྱེ་བ་གྲངས་མེད་ཅིག་ཕན་པ་ཁོ་ནས་བསྐྱངས་པའི་སེམས་ཅན་རྣམས། །བློ་ཡིས་འདར་བར་ནུས་སམ་སྙིང་གཏམ་ཡིན། །འཁོར་འདས་ཆོས་རྣམས་གདོད་ནས་སྟོང་
བཞིན་དུ། །རང་གི་རྟོག་པས་བྲིས་པའི་རི་མོ་ལ། །བདེན་པར་བཟུང་འདིས་འཁོར་བར་སྡུག་ཐག་བཅད། །འཁྲུལ་སྣང་གཞི་རྩ་ཆོད་ཅིག་སྙིང་གཏམ་ཡིན། །མདོར་ན་བདེ་སྡུག་དགེ་དང་མི་དགེ་སོགས། །ཆོས་ཀུན་རྩ་བ་རང་གི་སེམས་ཡིན་པས། །
རྟག་ཏུ་དྲན་དང་ཤེས་བཞིན་བརྟན་པོ་ཡིས། །སེམས་ཉིད་འདུལ་བ་ཁོ་བོའི་སྙིང་གཏམ་ཡིན། །དེ་ལྟར་གདམས་ངག་བདུད་རྩིའི་ཉིང་ཁུ་བཞིན། །མོས་ལྡན་བློ་ཡི་ལྟོ་བར་ལེགས་བསྐྱིལ་ནས། །འདི་དང་ཕྱི་མའི་བདེ་ལེགས་སྲོག་གི་རྩ། །འགྱུར་
མེད་བརྟན་པར་ཚུགས་པས་ཤིས་གྱུར་ཅིག་ ཅེས་པ་འདི་ནི་ཨུ་རང་ཕྱོགས་མེ་རྒན་ལྷ་ཁང་གི་ཁྲི་ཐོག་པ་སྐུ་སྐྱེ་དགེ་སློང་བློ་བཟང་བསྟན་པ་རྒྱལ་མཚན་གྱིས་ཞལ་གདམས་ཤིག་དགོས་ཞེས་ཚིགས་སུ་བཅད་པའི་འཕྲིན་ཡིག་གིས་བསྐུལ་མ་བྱུང་བའི་ངོར་ཤཱཀྱའ་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་
བའོ༑༑     ༈    །།སྐྱབས་དུས་གསུམ་རྒྱལ་བ་མ་ལུས་པ། །དེང་ཐ་མལ་རྡོ་རྗེ་འཛིན་པའི་གཟུགས། །དོན་སྐུ་བཞིའི་མངའ་བདག་བླ་མ་རྗེ། །ཡིད་གསོལ་བ་འདེབས་སོ་བྱིན་གྱིས་རློབས། །ཁྱེད་སྔོན་བསགས་ལེགས་བྱས་རྒྱ་

[031B] །རྟེན་དལ་འབྱོར་ནོར་བུ་ལག་རྩེར་སོན། །བཀའ་མདོ་རྒྱུད་གདམས་པའི་བྱི་དོར་གྱིས། །སེམས་རང་འོད་གསལ་བ་ཁོང་ནས་འབྱིན། །རང་རྟགས་ཟིན་གནས་ལ་ཐ་སྙད་ཀྱི། །ཚིག་སྐམ་པོས་གསལ་འདེབས་མ་དགོས་ཀྱང། །ཡིད་དང་བས་
བསྐུལ་བའི་འཕྲིན་ལན་དུ། །གཏམ་འདི་སྐད་སྨྲ་ལ་སྙན་གསོན་ཅིག་སྔོན་འཁོར་བར་དེ་ཙམ་འཁྱམ་འཁྱམས་ནས། །གཞན་ཕན་བདེ་ལྟ་ཞོག་རང་ལ་ཡང། །རྡུལ་ཕྲ་མོའི་ཆ་ཡིས་ཕན་པ་ཙམ། །ད་སྔོན་ཆད་གྲུབ་པ་ཅང་གདའ་འམ། །ད་ཆོས་ལྡན་མི་
ཡི་ལུས་སུ་གྲུབ། །ཟབ་རྒྱ་ཆེའི་གདམས་པ་སྡེ་སྣོད་གསུམ། །ཐོས་བསམ་པས་རྟོགས་པའི་གནས་སྐབས་འདིར། །དོན་རྩེ་གཅིག་སྒྲུབ་ལ་ནན་ཏན་མཛོད། །མཆོག་ཐུན་མོང་དངོས་གྲུབ་མ་ལུས་པ། །ཡིད་གང་བསམ་སྩོལ་བའི་ནོར་བུ་དེ། །སྐྱབས་བླ་
མ་མཆོག་གསུམ་ཡིན་པས་ན། །མོས་གུས་ཀྱིས་གསོལ་འདེབས་ནན་ཏན་མཛོད། །དུས་དེ་རིང་ཉི་མ་མ་ནུབ་གོང། །ཁོང་འཆི་བདག་རྒྱལ་པོའི་ཆད་ལས་ཀྱིས། །སྲོག་དབུགས་འདི་མི་གཅོད་གདེངས་མེད་པས། །ཁྱེད་འཆི་བ་འདི་ལ་བག་ཟོན་མཛོད། །
གཉེན་འཁོར་གཡོག་ལོངས་སྤྱོད་ཐམས་ཅད་ཀྱིས། །འཕྲལ་རང་སེམས་བདེ་བའི་གོ་སྐབས་བཅོམ། །སྲེད་ཞེན་གྱིས་འཆི་ཁར་འཆིང་བས་ན། །ཁྱེད་འདོད་ཡོན་འདི་ལ་དགྲ་རུ་ལྟོས། །ཟས་གོས་ཀྱི་ཕན་བས་བསྐྱང་བསྐྱངས་ཀྱང། །སྐད་ཅིག་
བཞིན་མི་སྡུག་འགྱུར་བ་སྟོན། །རྫས་ངན་གྱིས་གང་བའི་རྐྱལ་བ་བཞིན། །ཁྱེད་རང་ལུས་འདི་ལ་ཁུར་དུ་ལྟོས། །སྔོན་དེ་ཙམ་མྱོང་བའི་སྡུག་བསྔལ་ཀུན། །ཟག་བཅས་ཀྱི་ཕུང་པོ་འདི་ལས་བྱུང། །དེ་སྡུག་ལ་རྒྱན་དུ་མ་བལྟ་བར། །ཁྱེད་འཕུང་

[032A]༄༅། །སྣ་འདི་དང་རྒྱབ་གྱིས་མཛོད། །ལྷ་ཚངས་དབང་སྲིད་རྩེར་ཕྱིན་ནས་ཀྱང། །ལས་ཉོན་གྱིས་རང་རྒྱུད་བཅིངས་བཞིན་དུ། །མནར་མེད་གྱི་མེ་ནང་ལྟུང་བས་ན། །གནས་ཁམས་གསུམ་འདི་ལ་སྐྱོ་བར་མཛོད། །རང་
ལུས་སེམས་གདུང་བས་མནར་བའི་ཚེ། །ཁོང་དེ་འདྲའི་འགྲོ་ལ་སྙིང་རྗེ་བསྐྱེད། །འགྲོ་ཀུན་གྱི་སྡུག་བསྔལ་ཚུར་བླངས་ནས། །གཞན་དགའ་བདེས་ཚིམ་པའི་གཏོང་ལེན་སྦྱོང། །སྔོན་སེམས་ཅན་རྣམས་ཀྱིས་བདག་གི་ཕྱིར། །སྲོག་ཡལ་བར་བོར་
བའི་གྲངས་ཙམ་ཡང། །དཔག་མི་ནུས་དྲིན་གྱིས་བསྐྱངས་པས་ན། །ཡོངས་ཕ་མའི་དྲིན་ལན་སེམས་ལ་ཆོངས། །དོན་བླང་དོར་མཐོང་བའི་མིག་དང་བྲལ། །གནས་ངན་སོང་གཡང་ཁར་གོམ་འགྲོས་འཁྱོར། །ལས་ཉོན་མོངས་སྒྲོག་གིས་དམ་དུ་
བཅིངས། །མ་ཉམ་ཐག་འགྲོ་ལ་སྙིང་རྗེ་སྒོམས། །གནས་འཁོར་བ་སྟོངས་མིན་དེ་སྲིད་དུ། །ལྷུན་གྲུབ་ཀྱི་གཞན་དོན་རྒྱུན་ཆད་མེད། །རང་བདེ་བ་མཐར་ཕྱིན་སངས་རྒྱས་ལ། །དུས་མྱུར་དུ་རེ་བའི་དོན་གཉེར་མཛད། །འཁོར་འདས་ཀྱི་ཆོས་ཅན་མ་ལུས་
པ། །རང་རྟོག་པས་བཅོས་པའི་སྒྱུ་མ་ལ། །དོན་བདེན་པར་བཟུང་ནས་བསླུ་བའི་ཕྱིར། །འཁྲུལ་སྣང་ལ་མ་ཞེན་སྟོང་པར་ལྟོས། །ཉིད་འཁྲུལ་གྱི་རྨི་ལམ་མི་བདེན་ཀྱང། །སེམས་དགའ་སྡུག་བསྐྱེད་པའི་ནུས་པ་བཞིན། །ལྟོས་གྲུབ་ཀྱི་རྟེན་འབྲེལ་མི་བསླུ་
བས། །ལས་རྒྱུ་འབྲས་བླང་དོར་གཟབ་པར་མཛོད། །ལུས་སྣང་སྟོང་ལྷ་སྐུ་སྒྱུ་མ་བཞིན། །གནས་གར་སྡད་རང་སྣང་གཞལ་ཡས་ཁང། །སྒྲ་གང་གྲག་གསང་སྔགས་དར་དིར་ལ། །ཡེངས་མེད་ཀྱི་དྲན་པ་རྒྱུན་དུ་བསྟེན། །སྙིང་དབུས་ཀྱི་མི་

[032B] །སྐྱབས་ཀུན་འདུས་ངོ་བོར་གསལ་བཏབ་སྟེ། །ཅི་ཟ་དང་ཅི་འཐུང་བདུད་རྩིར་སྟོབ། །ཚོགས་འཁོར་ལོའི་ལོངས་སྤྱོད་ཞེན་མེད་རོལ། །མཐར་བེམ་རིག་འབྲལ་བར་ཕྱོགས་པའི་ཚེ། །ཐིམ་རིམ་གྱི་རྟགས་རྣམས་ངོས་བཟུང་སྟེ། །སྔར་
འདྲིས་ཀྱི་གྲོགས་དང་ཕྲད་པ་བཞིན། །གཞིའི་འཆི་བ་འོད་གསལ་ཟིན་པར་མཛོད། །འཕྲང་ཉམ་ང་བར་དོར་འགྲིམ་པ་ན། །རང་གཅིག་པུ་ལས་གཞན་གྲོགས་མེད་ཕྱིར། །དུས་ད་ལྟ་ལྷ་དང་བླ་མ་ལ། །ལམ་བདེ་བར་སྒྲོལ་བའི་སྐྱེལ་མ་ཞུས། །ལར་སྐྱེ་འཆི་བར་
དོ་གང་ལ་ཡང། །དུས་ད་ལྟའི་བག་ཆགས་གཙོ་ཆེ་བས། །དེ་སྦྱོང་བྱེད་བསྐྱེད་རྫོགས་རྣལ་འབྱོར་གྱིས། །སྐྱབས་སྐུ་གསུམ་རང་ངོ་ཤེས་པར་མཛོད། །དུས་རྟག་ཏུ་རང་གི་སྒོ་གསུམ་ལ། །ཚུལ་ཇི་ལྟར་འདུག་སྙམ་རྟོག་དཔྱོད་ངོས། །སེམས་ཁོ་ན་འདུལ་བའི་
དགེ་སྦྱོར་གྱིས། །ཁྱེད་ཚེ་མཇུག་དོན་ལྡན་མཛད་པར་ཞུ། །རང་དེ་ལྟར་དགེ་ལ་འབུངས་བཞིན་དུ། །གཞན་དང་ལྡན་སྐྱེ་བོ་བགྲང་ཡས་ལ། །རྣམ་དཀར་གྱི་ས་བོན་འདེབས་པའི་ཕྱིར། །དུས་གཞན་དོན་སྤྱོད་པས་འདའ་བར་མཛོད། །བདག་སྒོ་གསུམ་བྱ་བ་ཅི་
བགྱིས་པ། །བསྟན་འགྲོ་བ་ཡོངས་ལ་གནས་སྐབས་ཀུན། །ཕན་རླབས་ཆེན་ཁོ་ནར་གྱུར་ཅིག་སྙམ། །སྨོན་འདུན་གྱི་མཚམས་སྦྱོར་རྒྱུན་དུ་མཛོད། །དགེ་འདི་ཡིས་བློ་བཟང་གྲགས་བསྟན་མཆོག་ཕྱོགས་ཀུན་ཏུ་དར་ཞིང་རྒྱས་པ་དང། །མ་མཁའ་མཉམ་
སེམས་ཅན་མ་ལུས་པས། །དཔལ་སྐུ་གསུམ་གོ་འཕང་ཐོབ་གྱུར་ཅིག་ ཅེས་པ་འདི་ནི་མོ་རོད་ཇུན་གར་གྱི་ཡུལ་ནས་མཁན་པོ་ཁྲི་ཐོག་པ་དགེ་བའི་བཤེས་གཉེན་རབ་འབྱམས་པ་དགེ་འདུན་གྲགས་པས་ཞལ་གདམས་ཤིག་དགོས་ཞེས་འཕྲིན་ཡིག་གི་ལམ་ནས་བསྐུལ་མ་མཛད་པ་བཞིན་ཤཱཀྱའི་དགེ་སློང་སྙོམ་ལས་

[033A]༄༅། ། པ་བློ་བཟང་བསྐལ་བཟང་རྒྱ་མཚོས་སྦྱར་བའོ།།    ༈    །།ཨོ་རྡོ་ཐུན་གར་གྱི་ཡུལ་ནས་མཁན་པོ་ཁྲི་ཐོག་པ་དགེ་བའི་བཤེས་གཉེན་རབ་འབྱམས་པ་དགེ་འདུན་གྲགས་པས་འཆི་ཁར་ཕན་པ་བཅས་ཀྱི་ཞལ་གདམས་དགོས་ཞེས་འཕྲིན་ཡིག་བྱུང་བའི་ལན།།
དགེ་བའི་བཤེས་གཉེན་ཉིད་ནས་སྔར་ཐོས་པ་བྱས་པའི་དོན་རྣམས་སྒྲུབ་པ་ཉམས་ལེན་ལ་གཞོལ་བར་འདོད་ཀྱང། གཅིག་ཏུ་ན་སོ་རྒས་བསག་སྦྱངས་བྱེད་པའི་ནུས་པ་ཉམས། གཉིས་སུ་གནས་གྲོགས་དང་རང་དབང་བ་སོགས་ཀྱི་མཐུན་རྐྱེན་མ་ཚད་ཞིང་གཞན་གྱི་
དབང་དུ་སོང་བ་སོགས་འགལ་རྐྱེན་མང་བ་དང། འཇིག་རྟེན་ཕྱི་མ་ལ་ཡང་ཐག་ཉེ་བ་བཅས་དུས་ཀྱིས་གཏུགས་པའི་སྐབས་འདིར་བསླབ་བྱ་ཚིག་ཉུང་བ་ཞིག་དང། དེར་འཁོད་སྐྱེ་བོ་རྣམས་ནས་ཐོས་བསམ་བྱེད་ལུགས་སོགས་གནང་དུ་འགྲོ་བའི་ཐབས་ཇི་
ལྟར་བྱས་ན་ལེགས་པའི་བསླབ་བྱ་སྐུར་ཞེས་འཕྲིན་ཡིག་མཛད་པ་ལ། ཉིད་དགེ་བའི་བཤེས་གཉེན་ལ་ཁོ་བོས་གྲུབ་ཟིན་བསྒྲུབ་པར་དོན་མ་མཆིས་མོང་ཀྱང། དང་བས་བསྐུལ་བའི་ངོར་དག་གདམས་ཉུང་དུ་འདི་བཞིན་བསྐུར་ཡོད་པ་བཞིན། བསྟན་དང་
མཇལ་བའི་མི་ལུས་རྣམ་པར་དག་པ་ནི་ཐོབ། གཞུང་ལུགས་ཆེན་པོ་རྣམས་ཐོས་བསམ་གྱིས་གཏན་ལ་ཕབ་ནས་བླང་དོར་བྱ་བའི་གནང་ཀྱང་ལེགས་པར་མཁྱེན་པ་ཡིན་པས་ན། ཐོས་པའི་རྗེས་འཇུག་སྒྲུབ་པ་སྙིང་པོར་བྱེད། །སྐྱེ་བའི་རྫོང་ལས་ཚེགས་ཆུང་ཐར་
བར་འགྱུར། །ཞེས་གསུངས་པ་ལྟར། སྔར་ཐོས་པའི་དོན་རྣམས་རང་གི་རྒྱུད་སྟེང་དུ་བསྐོར་ནས་ཉམས་སུ་བླངས་ཏེ་སེམས་ཁོ་ན་འདུལ་བའི་ཐབས་སུ་འགྲོ་བ་ཞིག་མཛད་དགོས་ལ། དེ་ཡང། མང་དུ་ཐོས་པ་ནགས་ཀྱི་ནང་དག་ཏུ། །ལང་ཚོ་ཡོལ་བ་རྣམས་

[033B] །ཞེས་གསུངས་པ་ལྟར། རང་ཚེ་འདིའི་གཉེན་བཤེས་འཁོར་སློབ་སྦྱིན་བདག་སོགས་ཀྱི་འགྲོགས་འདྲིས་ཐམས་ཅད་སྤངས་ནས་དབེན་པའི་རི་སུལ་དུ་ལུས་ལ་དྲང་སྲོང་གི་རྒྱལ་མཚན་འཆང། ངག་བླ་མ་ལྷའི་གསོལ་འདེབས་དང་
གསང་སྔགས་ཟབ་མོའི་བཟླས་བརྗོད་ལྷང་ལྷང་བ། དཀོར་ཟས་དང་གྲིབ་ཀྱིས་མ་སྤགས་པས་རིག་པ་དང་སིང་ངེ། སེམས་ཚེ་འདིའི་རེ་དོགས་གང་གིས་ཀྱང་མ་བཅིངས་པས་གུ་ཡངས། སྒོ་གསུམ་སྡིག་ལྟུང་དང་མ་འདྲེས་པས་བློ་བདེ། སེམས་ཆོས་དང་
འདྲེས་པའི་ཉམས་ལེན་རྡོ་རུས་ཐུག་པས་ཉམས་དགའ་ཡལ་ལེ་འབྱུང་ན། མདུན་མ་ལ་དེ་ལས་ལེགས་པ་གཞན་ཅི་ཞིག་ཡོད། མི་ལུས་ཐོབ་པ་གོ་བཅད་པ་ཡིན་མོད། དེ་ལྟ་ན་ཡང་རང་རེ་འཆད་སྤེལ་གྱི་བྱ་བ་རྒྱ་ཆེན་པོ་ལ་ཞུགས་པའི་གཞན་དབང་ཅན་
ལ་དེ་ལྟ་བུའི་འཁྲི་བ་རྦད་ཆོད་ཅིག་འབྱུང་བར་དཀའ་ནའང། འཕྲལ་གྱི་འདོད་ཡོན་ཟ་ཟིང་ཐམས་ཅད་ལ་བདག་དེ་རིང་རང་ཡང་མི་འཆི་བའི་ཆ་མེད་པ་ལ་འདི་དག་བྱུང་བས་ཅི་རང་བྱེད་སྙམ་དུ་ཞེ་ནས་ཆགས་ཞེན་གྱི་འཆིང་བ་ལྷོད་གང་ཐུབ་དང། སྔར་རང་
དོན་ལ་དེ་ཙམ་འབང་དུ་ངས་བྱས་ཀྱང་ཕན་གང་ཡང་མ་ཐོགས། གཞན་དོན་སྙིང་དུ་བཅངས་ན་ང་གཟོང་སངས་རྒྱས་ཀྱི་གོ་འཕང་ཐོབ་ངེས་པ་ཡིན་པ་ལ། སྔོན་ཆད་དཀའ་ལ་དོན་མེད་པའི་བྱ་བས་འདས། ད་བྱ་བ་ཅི་བྱེད་ཐམས་ཅད་སེམས་ཅན་ཁོ་ན་ལ་
ཕན་ཐོགས་པ་ཞིག་བྱེད་སྙམ་པའི་བསམ་པ་བཟང་པོ་དང་དེ་ལྟར་ཤོག་ཅིག་སྙམ་པའི་སྨོན་ལམ་དུས་རྟག་པར་ཡང་ནས་ཡང་དུ་གསལ་བཏབ། དགེ་སྦྱོར་ཐམས་ཅད་བྱང་ཆུབ་ཀྱི་སེམས་བཅོས་མ་ཚུན་ཆད་ཀྱིས་ཀྱང་ཟིན་པར་བྱས་ནས་གཙོ་བོར་གསང་

[034A]༄༅། །སྔགས་བླ་མེད་ཀྱི་བསྐྱེད་རྫོགས་ཟབ་མོ་དང་འབྲེལ་པར་རྟག་པར་ལྷའི་ང་རྒྱལ་དུ་རེ་བ་དང། བཟླས་བསྙེན་སོགས་ལ་འབད་པར་མཛད་ན་དེ་བས་ལྷག་པ་གཞན་དུ་ཅི་ཞིག་ཡོད་པས་ལུས་ཕྱོགས་གང་དུ་གནས་དང་དབེན་མི་
དབེན་ལ་མ་བལྟོས་པར་སེམས་ཀྱི་དགེ་སྦྱོར་འདི་ཁོ་ན་གཙོ་བོ་ཡིན་མོད། ལྷག་པར་བསྟན་པ་རྫོགས་ལྡན་གྱི་དུས་ལ་བསླབ་གཞི་ཡོངས་སུ་རྫོགས་པ་བསྲུངས་པ་ལས། དེང་སང་བསླབ་པའི་སྣ་གཅིག་བསྲུངས་པ་ཕན་ཡོན་ཆེ་བར་གསུངས་པ་བཞིན་དུ་བླ་མ་དགེ་བའི་
བཤིས་གཉེན་དང་གྲྭ་ས་ཆེན་པོ་མང་དུ་བཞུགས་པའི་གནས་ལས། ཕྱོགས་མཐར་བསྟན་པའི་ཁུར་བསྣམས་ན་ཕན་ཡོན་ལྷག་པར་ཆེ་བས་ཕྱོགས་དེར་སྟན་ཆགས་པར་བཞུགས་པའི་འདུན་པས་འཆད་སྤེལ་སོགས་བསྟན་པའི་བྱ་བ་རྒྱ་ཆེན་པོ་ལ་མི་ཞུམ་པའི་སྙིང་སྟོབས་སྐྱེད་
པར་མཛོད། ཕྱོགས་དེའི་སྐྱེ་བོ་ཕལ་མོ་ཆེ་སྣོད་རུང་གི་གཙོ་བོ་ཆོས་ལ་དད་པ་ཤིན་ཏུ་ཆེ་ཞིང་བརྟན་པ་དང་ལྡན་པ་ཡིན་འདུག་གཤིས། རབ་ཏུ་བྱུང་བ་རྣམས་བདེ་ལེགས་ཐམས་ཅད་ཀྱི་རྩ་བ་སོ་སོ་ཐར་པའི་ཚུལ་ཁྲིམས་ཀྱི་བཅས་པ་ཕྲ་མོ་ཚུན་ཆད་ཀྱང་ལག་ལེན་
ལ་འདེབས་གང་ཐུབ་དང། བྱང་སེམས་དང་གསང་སྔགས་ཀྱི་སྡོམ་པ་ལ་དེང་སང་གཏམ་ཙམ་ཞིག་ལས་ལག་ལེན་བྱེད་མི་སྲིད་མཐའ་རུ་འདུག་པས་ན། སྡོམ་པ་དེ་གཉིས་ལ་ཡང་བསླབ་ཚུལ་སོགས་རང་རང་གི་སྣོད་རུང་རྣམས་ལ་ལེགས་པར་ཁྲིད་ནས་
བླང་དོར་བྱེད་ཐུབ་པ་ཞིག་དང། སྡོམ་པ་ལས་འགལ་བའི་ཉེས་ལྟུང་བྱུང་བ་ཡང་ཉིན་མོ་བྱུང་བ་རྣམས་ནུབ་མོ་དང། ནུབ་མོ་བྱུང་བ་རྣམས་ནང་པར་དཀོན་མཆོག་གི་རྟེན་ལ་སོགས་པའི་དྲུང་དུ་སྤྱི་བཤགས་དང། ཕྱིར་བཅོས། ལྟུང་བཤགས་ལ་སོགས་

[034B] གཞན་ཡང་མདོ་སྔགས་ཀྱི་གཞུང་ལུགས་ཆེན་པོ་རྣམས་ལ་བསླབ་སྦྱངས་བྱེད་
དུ་བཅུག་ནས་དེའི་དོན་རྣམས་ལག་ལེན་ལ་ཐེབས་པའི་ཕྱིར་བྱང་ཆུབ་ལམ་གྱི་རིམ་པ་ལ་སོགས་པའི་འཁྲིད་ཚུལ་བསྟན་ནས་ཐོས་པ་ཁ་ཕྱིར་བལྟས་ཀྱི་སྒྲ་སྤྱི་ཙམ་ལ་མ་སོང་བར་རྒྱུད་ལ་ཕན་ཐོགས་པའི་ཐབས་སུ་འགྱུར་ངེས་པ་ཞིག་མཛོད། ཁྱིམ་པའི་རིགས་ཀྱང་
དུས་བཟང་ལ་བསྙེན་གནས་སྨྱུང་གནས་སོགས་ཀྱི་བསླབ་པ་ལ་འགོད་པ་དང། རྒྱུན་དུ་དཀོན་མཆོག་གི་རྟེན་ལ་མཆོད་པ། ཕྱག་སྐོར། དམིགས་བརྩམ་དང་རིགས་གསུམ་མགོན་པོ། སྒྲོལ་མའི་གཟུངས་ལ་སོགས་པའི་ངག་བཟླས་ལ་བརྩོན་པ། འདུལ་
ལུང་གི་གླེང་གཞི་དང། མཛེངས་བླུན་སོགས་ལས་འབྲས་ཀྱི་བྱུང་བ་རྣམས་བཤད་ནས། གཙོ་བོར་དཀར་ཆོས་ཐམས་ཅད་ཀྱི་རྩ་བ་དཀོན་མཆོག་དང་ལས་འབྲས་ལ་དད་པའི་དད་པ་བརྟན་པོ་མི་ཉམས་གོང་འཕེལ་དུ་འགྲོ་བའི་ཐབས་ཀྱིས་སྡིག་སྤོང་དགེ་སྒྲུབ་ཀྱི་
བླང་དོར་ལ་འགོད་པ་སོགས་བསྟན་པ་དང་འགྲོ་ལ་ཕན་པའི་བྱ་བ་བཟང་པོ་དོན་དང་ལྡན་པ་ལ་ནན་ཏན་གྱིས་འབད་འཚལ། རྟེན་སྲུང་མདུད། དེ་བཞིན་གཤེགས་པའི་འཕེལ་གདུང་གསུམ། དཔལ་འཁོར་ལོ་བདེ་མཆོག་གི་སྣང་བརྙན། ཀུན་མཁྱེན་ལྔ་པ་
ཆེན་པོའི་དབུ་ལོ། ཆོས་གོས། བན་གཟན། མཐང་ཤམ་བཅས་ཚེས་བཟང་པོར་བྲིས།།    ༈    །།ལུས་ལ་ནད་བྱུང་བ་ན། སེམས་ཁྲལ་གྱིས་སྡུག་བསྔལ་བྱས་ཚེ། ལུས་ཀྱི་སྡུག་བསྔལ་ཡོད་པའི་ཁར། སེམས་ཀྱི་སྡུག་

[035A]༄༅། །བསྔལ་བསྔོན་པའི་ཉིས་བརྩེགས་སུ་འགྱུར་པས། མིའི་ལུས་འདི་ལྟ་བུ་བླངས་ཕྱིན་ཆད། ལུས་ལ་འབྱུང་བ་དང་རླུང་མཁྲིས་བད་ཀན་སོགས་གནོད་བྱེད་མི་མཐུན་འདུ་མས་གནས་བཅས། ཕྱིའི་བགེགས་རིགས་ཀྱི་འཚེ་
བ་དུམས་གླགས་བལྟ་བས་ན་ནད་སྣ་ཚོགས་ཤུགས་དྲག་པ་དང། ཡུན་རིང་བ་ཡོང་བ་གཞིར་བཅས་པས། དེ་ལ་མི་འདོད་པ་བྱ་རྒྱུ་ཅི་ཡང་མེད་སྙམ་དུ་བློས་བཏང། རང་གི་ན་ཚ་འདི་བས་ལྷག་པ་མི་དང། དམྱལ་བ་ཡི་དྭགས། དུད་འགྲོ་ལ་སོགས་
པའི་སྡུག་བསྔལ་བསམ་གྱིས་མི་ཁྱབ་པ་ཡོད་པས་ན། དེ་དག་གི་ཚོད་བྱས་ན་ངའི་ནད་འདི་ཆུང་དུ་རྡུལ་ཙམ་གྱི་ཚོད་ཡིན་པས། ལོས་བཟོད་སྙམ་ནས་ན་ཚ་དང་དུ་བླངས། ལྷག་པར་དེ་ལྟ་བུའི་སྡུག་བསྔལ་གྱིས་མནར་བ་ཐམས་ཅད་ང་དང་འདྲ་བ་ཉམ་ཐག་
བ་ཤ་སྟག་ཡིན་པས། དེ་དག་གི་སྡུག་བསྔལ་གྱི་གོང་ངའི་ནད་འདིས་ཆོད་པར་ཤོག་སྙམ་པ་བྱས་ནས། རང་གི་མཐའ་སྐོར་དུ་སྡུག་བསྔལ་ཅན་གྱི་སེམས་ཅན་ཐམས་ཅད་ཡོད་པར་བསམ། དབུགས་ཚུར་རྡུབ་པའི་ཚེ་དེ་ཐམས་ཅད་ཀྱི་སྡིག་སྒྲིབ་དང་ན་ཚ་
སྡུག་བསྔལ་ཐམས་ཅད་དབུགས་ཀྱིས་ཚུར་འཐེན་ནས་རང་ལ་སྨིན་པས། དེ་ཐམས་ཅད་སྡུག་བསྔལ་དང་བྲལ་སོང་སྙམ་བ་ཡང་ཡང་བྱས་ན་དགེ་བ་གཞན་གང་བྱས་ལས་ཀྱང་བསམ་བདེ་འདྲ་སྐད་ཅིག་ཙམ་བྱས་པ་ཕན་ཡོན་ཆེ་བས། ངའི་ནད་འདི་བྱུང་བ་
ལ་གཏོང་ལེན་གྱི་དགེ་རྩ་བྱེད་རྒྱུ་བྱུང་བ་གོ་བཅད། ད་དུང་ནད་འདི་མི་དྲག་ན་དགེ་རྩ་ཆེན་པོ་གཞན་སུས་ཀྱང་བྱེད་མི་ནུས་པ་དེ་ལྟ་བུ་བྱེད་རྒྱུ་ཡོང་པ་འདུག་པས་ནད་འདི་ཡོད་པ་རང་དགའ་བ་འདུག་སྙམ་དུ་ཞེ་ཐག་བ་ནས་ཐག་བཅད། བློས་བཏང་ནས་བཞག་ན་

[035B]  ས་འབྲུག་ལོ་བྲོ་འཚལ་བ་ཞིག་ལ་གདམས་པའོ།།     ༈    །།ཕྱོགས་བཅུར་བཞུགས་པའི་རྒྱལ་བ་ཀུན་གྱི། །གསང་གསུམ་མི་ཟད་རྡོ་རྗེའི་ངོ་བོ། །རྗེ་བཙུན་བློ་
བཟང་བསྐལ་བཟང་རྒྱ་མཚོ། །གསོལ་བ་འདེབ་སོ་སོ་བྱིན་གྱིས་རློབས་ཤིག་ཐུབ་བསྟན་དམ་ཆོས་བདུད་རྩིའི་ཉིང་ཁུ། །སྐལ་ལྡན་འཆི་མེད་སྨན་དུ་འགྱེད་པས། །འཚེ་མཛད་བློ་བཟང་བསྐལ་བཟང་རྒྱ་མཚོ། །གསོལ་བ་འདེབས་སོ་བྱིན་གྱིས་རློབས་ཤིག་
སྦུན་པ་འདྲ་བའི་ཚེ་འདིའི་ཕུན་ཚོགས། །སྙིང་པོར་འཁྲུལ་པའི་བླུན་པོ་བདག་ཅག་དོན་ལྡན་ཆོས་ལ་བློ་ཁ་ཕྱོགས་པའི། །བྱིན་རླབས་སྩོལ་ཞིག་རྗེ་བཙུན་བླ་མ། །དབང་མེད་དུག་གསུམ་དྲག་པོས་བསླད་ཅིང། །མི་དགེའི་ལས་ལ་དལ་མེད་སྤྱད་པས། །
དམྱལ་བར་ལྟུང་ངེས་གཏིང་རྡོ་བདག་ལ། །མགོན་སྐྱབས་མཛེད་ཅིག་རྗེ་བཙུན་བླ་མ། །སྙིང་རྗེའི་བདག་ཉིད་སྤྱན་རས་གཟིགས་ཀྱིས། །སྙིང་རྗེའི་གནས་གྱུར་ཉམ་ཐག་བདག་ལ། །ཚེ་རབས་ཀུན་ཏུ་བཤེས་གཉེན་མཛད་ནས། །མཆོག་ཐུན་དངོས་གྲུབ་
ཅི་དགར་སྩོལ་ཞིང། ། ཅེས་པ་འདི་ནི་དོ་ལའུ་ནོར་ནས་ཨེར་ཏེ་ནི་ཨ་ཆི་ཐུ་ནོ་མོན་ཏན་གྱིས་གདུང་དབྱངས་ཀྱི་གསོལ་འདེབས་འདི་ལྟ་བུ་ཞིག་དགོས་ཞེས་བསྐུལ་ངོར་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།ཀ་མ་ལ་ཡི་གེ་སར་ལས་འོངས་བའི། །
ཁ་དོག་རོ་མངར་འཛོམ་པའི་སྤྲང་རྩི་དང། །ག་པུར་སྨན་གྱི་དྲི་བཞིན་བཟང་བའི་གཏམ། །ང་ཡི་སྙན་བསྐུལ་འདི་ལ་གསན་པར་འཚལ། །ཅ་ཅོའི་གཏམ་དང་མ་འདྲེས་འགྲོ་བ་ལ། །ཆ་ཤས་ཙམ་གྱིས་ཕན་པའི་གསུང་ངག་དང། །ཇ་ཁ་ནག་པོའི་ལས་

[036A]༄༅། །སྤངས་རྣམ་ཐར་ནི། །ཉ་རྒྱས་ཟླ་ལྟར་རྟག་ཏུ་གཙང་བར་འཚལ། །ཏ་ཐཱ་ག་ཏའི་ལེགས་བཤད་གང་ཡིན་ལ། །ཐ་སྙད་ཚིག་སྤྱི་ཙམ་དུ་མ་ལུས་པར། །ད་ལྟ་ནས་བཟུང་སྙིང་པོའི་ཉམས་ལེན་གྱིས། །ན་ཀྲ་འཇིགས་
རུང་འཁོར་མཚོ་བརྒལ་བར་འཚལ། །པར་མི་ཏ་ལ་སོགས་ནང་དོན་དང། །ཕ་རོལ་མུ་སྟེགས་ཐུན་མོང་རིག་གནས་ལ། །བ་གླང་སྤྱོད་གླིང་ཚུན་དུ་མཁས་གྲགས་ཀྱིས། །མ་ལུས་འགྲོ་བའི་སེམས་རྒྱུད་འདུལ་བར་འཚལ། །ཙ་ན་ཡིན་ལང་
ཡི་དམ་རྣལ་འབྱོར་ལ། །ཚ་གྲང་ལ་སོགས་ངལ་འཁྱད་བསད་ནས། །ཛ་ཞེས་མཁའ་འགྲོ་དམ་ཅན་འབོད་པའི་ཚེ། །ཝ་ལེར་མངོན་སུ་མཁུགས་པའི་བརྟུལ་ཞུགས་འཚལ། །ཞྭ་སེར་འཆང་བའི་བསྟན་འཛིན་དམ་པ་ཁྱོད། །ཟ་མ་གོས་ཀྱིས་ཕོངས་
པ་མི་སྲིད་ཕྱིར། །འ་འུར་གཡེང་བར་མ་དགྱེས་ཐོས་བསམ་སྒོམ། །ཡ་བྲལ་མ་ཡིན་ལྷན་ཅིག་འབད་པར་འཚལ། །ར་ལུག་ལྟ་བུར་རྨོངས་པའི་སྐྱེ་བོ་རྣམས། །ཝ་བ་རྩུབ་ལྟར་དྲང་གཏམ་སྤོང་མོད་ཀྱང། །ཤ་ཚའི་ཕན་ཚིག་སྨན་དང་འདྲ་བས་
ན། ༑ས་ཆེན་མཛེས་པའི་རྒྱན་ཁྱེད་གསན་པར་འཚལ། །ཧ་རི་ཙ་ན་དན་ནགས་ཀྱི་དྲི་ལྟ་བུའི། །ཨ་དོན་ཆོས་དབྱིངས་བདེན་པའི་གཏམ་ལ་སོགས། །ཧ་ཅང་རྨོངས་པའི་དེང་དུས་འགྲོ་བ་ལ། །ཨ་མྲྀཏ་བཞིན་ཆད་མེད་སྩོལ་བར་ཞུ། །རང་ལ་ཉམས་ལེན་
དབུལ་བའི་ཆོས་གཏམ་འདི། །རང་གི་དེ་ཉིད་སྟོན་པ་ཡིན་ན་ཡང། །རང་གཞན་མང་པོར་ཕན་འདོད་ལྷག་བསམ་གྱིས། །རང་གི་སྙིང་གཏམ་ཚིག་ཏུ་བསྡེབས་པ་ཡིན། །རྣམ་ཐར་གཙང་མའི་དགེ་ལྡན་རིང་ལུགས་འདི། །རྣམ་པར་རྒྱས་མཛད་སྐྱེས་མཆོག་མ་ལུས་

[036B] །རྣམ་ཀུན་སྐུ་ཚེ་བརྟན་ཅིང་འགྲོ་བ་ལ། །རྣམ་དཀར་འཕྲིན་ལས་རྒྱ་ཆེན་སྐྱོང་གྱུར་ཅིག་ ཅེས་པ་འདི་ནི་དེ་མོ་སྤྲུལ་སྐུ་རིན་པོ་ཆེ་མདུན་ལ་བཞུགས་སྐབས་ཤིག་ཚིགས་བཅད་ཐུགས་ལ་གང་ཤར་ཞིག་འཕྲལ་དུ་རྩོམ་པ་གནང་དགོས་ཚུལ་ཞུས་བའི་རྩོམ་དཔེ་ལྟ་བུར་ངག་གདམས་སུག་བྲིས་སུ་བྱས་པའོ།། །།།
   ༈    དཔལ་དང་པོའི་སངས་རྒྱས་རྡོ་རྗེ་འཆང། །དང་མི་གཟུགས་སྤྲུལ་པའི་ཟློས་གར་མཁན། །ཕ་འཇམ་དབྱངས་བླ་མར་དབྱེར་མེད་པའི། །རྗེ་བཀའ་དྲིན་ཅན་གྱི་ཞབས་ལ་འདུད། །སྐྱབས་ཀུན་འདུས་རྗེ་བཙུན་བླ་མ་དེ། །གནས་ཕྱོགས་བཅུའི་རྒྱལ་བ་ཐམས་
ཅད་དང། །དབྱིངས་ཟག་མེད་ངང་དུ་རོ་གཅིག་པས། །མཆོག་དམན་གྱི་བསམ་བརྗོད་གནས་མིན་ཡང། །དུས་སྙིགས་མའི་མཐར་སྐྱེས་བདག་འདྲ་ལ། །ཁོང་སངས་རྒྱས་གཞན་ལས་ཐུགས་བརྩེ་བར། །མཐར་གོལ་ས་སྤངས་པའི་མདོ་སྔགས་ལམ། །ནོར་ལག་པའི་
མཐིལ་དུ་བྱིན་བཞིན་བསྟན། །དྲིན་དེ་ལྟར་ཆེ་བས་བླ་མ་ལ། །ཡིད་མོས་གུས་དྲག་པོས་གསོལ་འདེབས་ཤིང། །སེམས་གནས་ལུགས་ངོ་བོར་མཉམ་པ་ཉིད། །དོན་བླ་མའི་ཞལ་བཟང་མ་ཡེངས་བལྟ། །རང་གཞན་གྱི་ལེགས་ཚོགས་ཅི་འདོད་ཀྱང། །ཐབས་
བདེ་བས་སྒྲུབ་ནུས་རྟེན་འདི་འདྲ། །ལས་དོན་མེད་ངང་དུ་མི་བྲེལ་བར། །ཆོས་མདུན་མའི་ཡང་རྩེ་སྒྲུབ་ལ་བརྩོན། །སྤྱིར་འདུས་བྱས་ཐམས་ཅད་མི་རྟག་པས། །དུས་སྐད་ཅིག་འགྱུར་ཞིང་སོ་མི་ཐུབ། །དེ་འཇིག་པའི་ངང་ཚུལ་བསམས་པ་ན། །ཡིད་སྐྱོབ་བསྐྱེད་
པས་སྡུག་བསྔལ་གཞི། །སྒོས་ཁུ་ཁྲག་སྙིགས་མ་འདུས་པའི་ལུས། །སྒོ་ཀུན་ནས་མི་གཙང་དྲི་མ་འབབ། །འདི་གཅེས་པར་འཛིན་པའི་འོས་མིན་ཡང། །ལས་ཉོན་མོངས་དབང་གིས་ཁུར་དུ་བསྐུར། །ལོ་ཟླ་བ་ལྟ་ཞོག་སང་ང་ཙམ། །འདིར་སྡོང་ཀྱི་གདེངས་ཚད་མ་

[037A]༄༅། །རྙེད་བས། །བདག་འཆི་ཁར་ཕྱོགས་པའི་ཉམ་ཆུང་ལ། །ནོར་འཁོར་འདབ་རྒྱས་ཀྱང་ཅི་ཞིག་བྱེད། །ལར་ཇི་ཙམ་མཐོ་བཞིན་གཡངས་ཆེ། །རྫས་ཇི་ཙམ་འབྱོར་བཞིན་འཆིང་བ་དམ། །གཉེན་ཇི་ཙམ་འདྲིས་བཞིན་ཚུར་ལ་
འཁང། །དགྲ་ཇི་ཙམ་བཏུལ་བཞིན་མང་དུ་འཕེལ། །གནས་འདི་ཡང་རེ་ཞིག་གཡང་བ་ཙམ། །རྫས་འདི་ཡང་གཞན་གྱིས་བཅོལ་བའི་ནོར། །བདེར་རློམ་ཡང་མྱུར་དུ་འཇིག་པ་དང། །སྡུག་བསྔལ་གྱི་སྣ་འདྲེན་ཁོ་ནར་ཟད། །ཚུལ་དེ་ཕྱིར་འཁོར་བའི་ཕུན་
ཚོགས་ལ། །ཡིད་སྨོན་བོས་ཆ་ཙམ་མི་གདའ་བས། །བུན་ལོང་གི་སྣང་ཤས་རྒྱབ་བསྐྱུར་ནས། །སེམས་ཁུར་མེད་དེ་རང་སྐྱིད་ཀྱི་མཆོག་རྒྱུད་ཚུལ་ཁྲིམས་དག་པས་ཕྱི་ནང་གཙང། །སེམས་ཏིང་འཛིན་ངང་དུ་བདེ་ཞིང་གསལ། །བློ་གྲོས་ཀྱིས་ཤེས་བྱའི་གནས་ཀུན་
མཐོང། །ལམ་དེ་ལྟར་རྙེད་བ་མདུན་མའི་རྩེ། །མ་རིགས་དྲུག་འཁྱམས་པའི་སེམས་ཅན་རྣམས། །བུ་བདག་ལ་སྙིང་གི་གོང་བུ་བཞིན། །ཐབས་དུ་མས་གནོད་པ་བསལ་བ་དང། །ཡོངས་བདེ་ལ་སྦྱར་བའི་མཐའ་མ་མཆིས། །ཚུལ་དེ་ལྟར་དྲིན་དུ་ཆེ་བ་རྣམས་
རྒྱུད་མ་རིག་འཐིབས་པོའི་སྨག་གིས་ཁྱབ། །དགྲ་ལས་ཉོན་དྲག་པོས་རྒྱུན་དུ་གཙེས། །སེམས་སྡུག་བསྔལ་ཁུར་ལ་སངས་དུས་མེད། །རྒྱུ་དེ་ཕྱིར་སེམས་ཅན་མཐོང་བའི་ཚེ། །མིག་བྱམས་པའི་འཛུམ་གྱིས་བསུ་དགོས་ན། །གནོད་སེམས་དང་བསླུ་བའི་གྱ་
གྱུ་སོགས། །ཆ་ཙམ་ཡང་མི་བྱེད་སྨོས་ཅི་དགོས། །མགོན་སར་གནས་དཔའ་བོ་ཆེ་རྣམས་ཀྱི། །ཐབས་རྒྱལ་སྲས་སྤྱོད་པའི་སྙིང་སྟོབས་བཞིན། །དུས་སྐད་ཅིག་ཙམ་ཡང་མི་ཞུམ་པར། །ལས་གཞན་དོན་ཁོ་ན་སྒྲུབ་ལ་སྨོན། །བདག་གཞན་དང་སྣོད་

[037B] །མིང་ཕར་བཏགས་མིན་པའི་འཆར་ལུགས་འདི། །བློ་འཁྲུལ་པས་བཞག་པའི་སྣང་བ་ཙམ། །གཞི་རྩ་བ་དཔྱད་ན་སྟོང་སང་ངེ། །དབྱིངས་གནས་ལུགས་ནམ་མཁའ་ཡངས་པ་དེར། །ཡིད་མཚན་མའི་གཏད་སོ་ཀུན་ཞིག་པས། །ཡུལ་གང་
ཤར་ངོ་ལ་བལྟས་པའི་ཚེ། །ཚུགས་མི་ཐུབ་སྒྱུ་མའི་འཁྲུལ་འཁོར་བཞིན། །གཞི་བསྟོས་ནས་གྲུབ་པས་སྟོང་བར་མཐོང། །སྟོང་བཞིན་དུ་སྣང་བས་རྟེན་འབྲེལ་གོ་འདི་དབུ་མར་གནས་པའི་ལྟ་བ་སྟེ། །མཐའ་རྟག་ཆད་གཡང་ལ་ཉམ་མི་ང། །དཔལ་རྡོ་རྗེ་ཅན་
ཞབས་སློབ་དཔོན་གྱིས། །རྒྱུད་སྨིན་བྱེད་དབང་བཞི་སེམས་ལ་བསྐུར། །མཆོག་སྐུ་གསུམ་བདེ་བ་ཆེན་པོའི་ལམ། །གཞི་གཉུག་མའི་སྟེང་དུ་ངོ་སྤྲད་བཞིན། །བློ་ལྷན་སྐྱེས་འོད་གསལ་མཆོག་གི་ཁམས། །ལྷ་ཡི་དམ་གཟུགས་སུ་བྱང་ཆུབ་ནས། །དུས་
ཐུན་དང་ཐུན་མཚམས་རིས་མེད་པར། །ཟབ་གསལ་གྱི་རྣལ་འབྱོར་གཡོ་མེད་དང། །ཕྱི་སྣོད་ཀྱི་སྣང་བ་གང་ཤར་ཡང། །རང་ཡེ་ཤེས་ངོ་བོའི་གཞལ་མེད་ཁང། །ནང་བཅུད་ཀྱི་གང་ཟག་འདི་ཐམས་ཅད། །ལྷ་རྒྱལ་བ་རྒྱ་མཚོའི་བཀོད་པར་གསལ། །ལུས་
རྩ་ཁམས་དཔའ་བོ་དཔའ་མོ་ལ། །ཟས་བདུད་རྩི་ཚོགས་སུ་འབུལ་བ་སོགས། །སྔགས་གསང་བ་ཟབ་མོའི་རྣལ་འབྱོར་གྱིས། །ལས་བྱ་བ་ཅི་བགྱིས་ལམ་དུ་བསྒྱུར། །ཡིད་བརྟན་པ་འཕྲོག་བྱེད་ཕྱག་རྒྱའི་གར། །གནས་ཕྱོགས་མཚམས་ཀུན་ཏུ་བུན་
ལོང་ངེས། །ནང་བདེ་སྟོང་ཟུང་འཇུག་ཡངས་པའི་ལམ། །རྒྱུན་ཆུ་བོའི་འགྲོས་བཞིན་བསྟེན་འཚལ་ལོ། །ཡིད་ཉོན་མོངས་ཐ་མལ་རྣམ་རྟོག་དང། །ཕྱོགས་ལྷན་ཅིག་མི་གནས་དབེན་པ་དེར། །རྗེ་བརྟུལ་ཞུགས་གྲུབ་པའི་དཔའ་བོ་ཁྱོད། །དུས་རྟག་ཏུ་དགའ་

[038A]༄༅། །མགུར་སྤྱོད་པས་ན། །ལས་དང་པོར་གྱུར་བའི་གང་ཟག་བཞིན། །དོན་བྱ་བ་ཉུང་དུ་ལྷུར་བཞེས་པ། །སྤྱིར་དམ་པས་བསྔགས་འོས་མཆོག་ཡིན་ཀྱང། །ཁྱེད་སེམས་དཔའ་ཆེ་ལ་མཛེས་མ་ཡིན། །སྔོན་བསྟན་
པ་འཛིན་པར་དམ་བཅས་བཞིན། །དེང་ལྷག་པར་སྙིང་སྟོབས་གོ་བཞེས་ལ། །གཞན་བསྡུ་བ་རྣམ་བཞིའི་འཕྲིན་ལས་ཀྱིས། །ཕན་བདེ་ལེགས་སྒོ་བརྒྱ་འབྱེད་འཚལ་ལོ། །གཏམ་འདི་ཡང་དགེ་ལྡན་ལུགས་བཟང་རྒྱས། །མགོན་བསྟན་འཛིན་སྐྱེས་བུའི་སྐུ་
ཚེ་བརྟན། །མ་མཁའ་མཉམ་ཡིད་ཅན་ཐམས་ཅད་ཀྱིས། །སྐྱབས་བྱང་ཆུབ་ཐོབ་པའི་རྒྱུར་གྱུར་ཅིག་ དེ་ལྟར་མདོ་སྔགས་ལམ་གྱི་རིམ་པའི་གནང་དོན་ཚང་པའི་གདམས་པ་འདི་ནི་སྙིགས་དུས་རྒྱལ་བའི་བསྟན་པ་འཛིན་པ་ལ་སྨོན་ལམ་གྱི་མཐུ་ཕུལ་དུ་བྱུང་བ་གྲུབ་པའི་སྐྱེས་མཆོག་དམ་པ་ལྕང་སྐྱ་མཆོག་
སྤྲུལ་རིན་པོ་ཆེ་ནས་བསྐུལ་མ་གནང་བ་གྲུབ་ཟིན་བསྒྲུབ་པ་ལས་མ་འདས་ཀྱང་བཞེད་པ་དོན་ཡོད་པར་བྱ་བའི་ཕྱིར་ཤཱཀྱའི་དགེ་སློང་རིག་པ་འཛིན་པ་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།མཚན་ལྡན་བླ་མའི་ཞིང་མཆོག་ལ། །མོས་གུས་ས་བོན་མ་བཏབ་ན། །བྱིན་རླབས་མྱུ་
གུ་མི་འཁྲུངས་པས། །ཡིད་གཉིས་མེད་པའི་རེ་ལྟོས་འཆོལ། །དལ་འབྱོར་ལུས་འདི་རྙེད་དཀའ་ཡང། །མི་རྟག་བསྐུལ་མ་མ་ཐེབས་ན། །ཚེ་འདིའི་ཁོལ་པོར་ཆུང་ཟ་བས། །དེ་རིང་འཆི་བའི་གྲབས་གཤོམ་གྱིས། །དྲིན་ཅན་འགྲོ་བ་འདི་ཀུན་མ། །སྡུག་བསྔལ་
གསུམ་གྱིས་མནར་བ་ལ། །ཡལ་བར་བོར་ན་ཁྲེལ་མེད་པས། །བྱང་ཆུབ་སྦྱོར་བའི་ཐབས་ལ་འབད། ། ཅེས་པ་འདི་ནི་ཨ་མདོ་བདེ་ཆེན་དགོན་ནས་དགེ་སློང་རི་ཁྲོད་པ་བསམ་གྲུབ་ཀྱིས་ཞལ་གདམས་ཉུང་ངུ་ཞིག་བསྐུལ་ངོར་བློ་བཟང་བསྐལ་བཟང་རྒྱ་མཚོས་སྦྱར།། །།།

[038B]   ༈    བདེ་ཆེན་སྐུ་གསུམ་དབང་ཕྱུག་ཁྱབ་བདག་སྟོན་པ་རྡོ་རྗེ་འཆང། །དེ་ཡིས་བྱིན་བརླབས་གྲུབ་མཆོག་མདའ་བསྣུན་ལཱུ་ཨི་པ། །རྗེ་བཙུན་དྲིལ་བུ་པ་དང་ཌོ་བཧི་ནཱ་རོ་སོགས། །ཉམས་ལེན་བྱིན་རླབས་བླ་མས་བདག་ཅག་སྐྱོབ་ཏུ་གསོལ། །མི་མཇེད་ཞིང་
གི་མགོན་པོ་རྣམ་འདྲེན་ཟས་གཙང་སྲས། །དགའ་ལྡན་ལྷ་བརྒྱའི་གཙུག་རྒྱན་མི་ཕམ་ཆོས་ཀྱི་རྗེ། །རྒྱལ་སྲས་ཐོགས་མེད་སྐུ་མཆེད་གྲོལ་སྡེ་ཞི་འཚོ་སོགས། །རྒྱ་ཆེན་སྤྱོད་པའི་བླ་མས་བདག་ཅག་སྐྱོབ་ཏུ་གསོལ། །རྒྱལ་ཀུན་མཁྱེན་པའི་རང་གཟུགས་མགོན་
པོ་འཇམ་དཔལ་དབྱངས། །འཕགས་མཆོག་ཀླུ་སྒྲུབ་ཞབས་དང་དེ་སྲས་འཕགས་པ་ལྷ། །གྲུབ་བརྙེས་སངས་རྒྱས་བསྐྱངས་དང་དཔལ་ལྡན་ཟླ་བ་སོགས། །ཟབ་མོ་ལྟ་བའི་བླ་མས་བདག་ཅག་སྐྱོབ་ཏུ་གསོལ། །ལྔ་བརྒྱའི་གཙུག་གི་ནོར་བུ་མགོན་པོ་ཨ་ཏི་
ཤ་རྒྱལ་བ་རྒྱ་མཚོས་བྱིན་བརླབས་འབྲོམ་སྟོན་སྤྱན་རས་གཟིགས། །དེ་ཡི་བརྒྱུད་འཛིན་རིགས་གསུམ་སྤྲུལ་པ་མཆེད་ལ་སོགས། །བཀའ་གདམས་བརྒྱུད་པའི་བླ་མས་བདག་ཅག་སྐྱོབ་ཏུ་གསོལ། །འཇམ་དབྱངས་མི་ཡི་གར་མཛད་ཀུན་མཁྱེན་བློ་
བཟང་གྲགས། །སྤངས་རྟོགས་ཡོན་ཏན་རྫོགས་པའི་དག་པའི་འཁོར་སློབ་དང། །འཕྲིན་ལས་མཁའ་དང་མཉམ་པའི་འགྲོ་མགོན་བཀའ་དྲིན་ཅན། །བྱིན་རླབས་བརྒྱུད་ལྡན་བླ་མས་བདག་ཅག་སྐྱོབ་ཏུ་གསོལ། །སྤྲོས་བྲལ་བདེ་ཆེན་རང་བཞིན་བླ་མ་ཆོས་
ཀྱི་སྐུ། །ལྷུན་གྲུབ་ཡན་ལག་བདུན་ལྡན་བླ་མ་ལོངས་སྤྱོད་རྫོགས། །གང་འདུལ་ཅིར་ཡང་འཆར་བའི་བླ་མ་སྤྲུལ་པའི་སྐུ། །དྲིན་ཅན་རྩ་བའི་བླ་མས་བདག་ཅག་སྐྱོབ་ཏུ་གསོལ། །ཚེ་འདིའི་ལོ་འདོད་ཁོ་ནས་ཉིན་མཚན་བྲེལ་ན་ཡང། །འཇིག་རྟེན་ཕྱི་མར་འགྲོ་

[039A]༄༅། །ཚེ་སྒྲོན་མོ་ལག་སྟོང་འཁྱམ། །དེ་རིང་ཙམ་ཡང་སྡོད་པའི་གདེངས་ཚད་མ་མཆིས་པས། །མགོན་མེད་ཉམ་ཐག་བདག་ཅག་ཐུགས་རྗེས་སྐྱོབ་ཏུ་གསོལ། །ཕན་པས་ཕར་ལ་བསྐྱངས་བཞིན་ཚུར་ལ་འཁང་པའི་གྲོགས། །
རང་འདོད་ཐབས་དགུས་བསགས་ཀྱང་གཞན་གྱིས་ཟ་བའི་ནོར། །རང་བདེའི་ཆེད་དུ་བསྒྲུབས་ཀྱང་ཕྱི་ཕྱིར་སྡུག་བསྔལ་བསྐྱེད། །འདོད་པ་མེ་འོབས་འདི་ལས་བདག་ཅག་སྐྱོབ་ཏུ་གསོལ། །ལས་ཉོན་འཆིང་བས་བཅིངས་པའི་བཙོན་རའི་གནས་ན་མནར། །སྐྱེ་
རྒ་ན་འཆིའི་གཅོང་གིས་སོས་དུས་མེད་པར་ཟིན། །ཟག་བཅས་རྡོས་སུ་ཆེ་བའི་ཕུང་པོའི་ཁུར་གྱིས་མནན། །འཁོར་བ་སྡུག་བསྔལ་གནས་ནས་བདག་ཅག་དྲང་དུ་གསོལ། །ཕན་བྱེད་ཐབས་ཀྱིས་མཆོད་ནི་སྐྱབས་གནས་དཀོན་མཆོག་བཞིན། །འདོད་དགུ་
ཐམས་ཅད་སྩོལ་བའི་དྲིན་ཅན་ཕ་དང་མར། །དགྲར་བཟུང་ཡལ་བར་འདོར་བའི་བསམ་རླག་བདག་ཅག་ལ། །སྙིང་རྗེ་ལྷག་བསམ་བཟང་པོའི་དྲན་པ་སྩལ་དུ་གསོལ། །བརྟགས་ན་གཞི་རྩ་བྲལ་བའི་ཆོས་ཀྱི་གནས་ལུགས་འདི། །མ་རྟོགས་རང་སེམས་
འཁྲུལ་པས་རང་ཉིད་དམ་དུ་བཅིངས། །གཏི་མུག་མུན་པར་འཁྱམས་པའི་དམུས་ལོང་བདག་ཅག་ལ། །ཆོས་ཉིད་རྗེན་པར་མཐོང་བའི་སྣང་བ་སྩལ་དུ་གསོལ། །རྣམ་དག་ཚུལ་ཁྲིམས་མཆོག་གིས་ཕྱི་དང་ནང་དུ་གཙང། །བདེ་གསལ་ཏིང་འཛིན་རོལ་
པས་ཉིན་དང་མཚན་དུ་བདེ། །ཤེས་རབ་སྣང་བ་འབར་བས་འཕྲལ་དང་ཡུན་དུ་གསལ། །བསླབ་གསུམ་བསྟན་པ་དར་བའི་དགེ་མཚན་སྩལ་དུ་གསོལ། །མཐུ་ལྡན་མཁའ་འགྲོ་སྲུང་མས་བགེགས་དང་བར་གཅོད་སྲུངས། །ཆོས་དང་ཕུན་ཚོགས་

[039B] །བཀྲ་ཤིས་དཔལ་གྱི་འབྱོར་པས་སྣོད་དང་བཅུད་དུ་ཁྱབ། །རང་གཞན་དོན་ཀུན་འགྲུབ་པའི་དེངས་གྲུབ་སྩལ་དུ་གསོལ། ། ཞེས་བརྒྱུད་པ་གསུམ་ལྡན་གྱི་དངོས་བརྒྱུད་བླ་མ་རྣམས་ལ་གསོལ་བ་འདེབས་ཤིང་དངོས་གྲུབ་ཞུ་བའི་གདུང་དབྱངས་དགེ་ལེགས་ཆར་
འབེབས་ཞེས་བྱ་བ་འདི་ནི་ཉེ་འཁོར་བ་རྣམས་ནས་བསྐུལ་མ་བྱུང་བའི་ངོར་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་རྗེ་ཙུན་འཇམ་དབྱངས་བླ་མས་གནས་ལུགས་མངོན་སུམ་དུ་གཟིགས་པའི་སྒྲུབ་གནས་ཁྱད་པར་ཅན་ལྷ་སྡིངས་རྣམ་པར་རྒྱལ་བའི་གླིང་དུ་སྦྱར་བའོ།།     ༈    །།ཨོཾ་སྭ་སྟི། རྒྱུན་བཟང་ཆུ་བོ་རྣམ་
བཞི་གཡས་སྐོར་དུ་འབབ་ཅིང། །དགོས་འདོད་ཡིད་བཞིན་འཁྱིལ་བའི་མ་དྲོས་ཀྱི་རྒྱ་མཚོ། །དེ་ན་བཞུགས་པ་གདེངས་ཀ་བདུན་ལྡན་གྱི་ཀླ་དབང། །ས་འདིར་བཀྲ་ཤིས་སྤེལ་བའི་བྱེད་པོ་རང་ལོས་ཡིན། །མི་རིགས་རྣམ་བཞི་རྒྱུ་བའི་གྲོང་ཁྱེར་གྱི་ལྟེ་བ། །ཁྱོན་ཡངས་
ས་གཞིར་འཕགས་པའི་བྱ་རྒོད་ཀྱི་ཕུང་པོ། །དེ་ན་བཞུགས་པ་མཉམ་མེད་ཟས་གཙང་གི་སྲས་མཆོག་མཁའ་མཉམ་ཡིད་ཅན་ཀུན་གྱི་མགོན་སྐྱབས་རང་ལོས་ཡིན། །འཕྲིན་ལས་རྣམ་བཞི་སྒྲུབ་བྱེད་འོད་ཟེར་གྱི་དྲ་བ། །རླུང་སེམས་རིགས་ལྔར་འཕྲོ་བའི་མི་བསྐྱོད་
ཀྱི་ཞིང་ཁམས། །དེ་ན་བཞུགས་པ་སྐྱབས་མཆོག་ངེས་དོན་གྱི་བླ་མ། །བདག་ཅག་སྐལ་ལྡན་གདུལ་བྱའི་གདུང་སེལ་རང་ལོས་ཡིན། །འཁོར་ལོ་བཞི་དང་ལྡན་པའི་དལ་འབྱོར་གྱི་རྟེན་བཟང། །ལེགས་བཤད་བདུད་རྩིས་བསྐྱངས་པའི་སློབ་བུ་ངའི་མདུན་མ། །
བཟང་ངན་ཇི་ལྟར་བསྒྱུར་ཡང་བླ་མ་རང་མཁྱེན་པས། །རེ་སས་སླུ་བར་མ་མཛད་མཐུ་ལྡན་གྱི་མགོན་པོ། །དྲིན་ཅན་བླ་མ་མཆོག་གི་གསང་གསུམ་གྱི་རོལ་མོ། །ཡི་དམ་དཔའ་བོ་མཁའ་འགྲོའི་ངོ་བོ་རུ་བསྒོམས་ཏེ། །སྙིང་དབུས་འབྲལ་གླགས་མེད་པའི་གསོལ་འདེབས་

[040A]༄༅། །འདི་གསན་ནས། །མཆོག་ཐུན་དངོས་གྲུབ་ཡོངས་ཀྱི་དགའ་སྟོན་འདིར་སྩོལ་མཛོད། ། ཅེས་པ་འདི་ནི་ཤཱཀྱའི་དགེ་སློང་རིག་པ་འཛིན་པ་བློ་བཟང་བསྐལ་བཟང་རྒྱ་མཚོས་བསྡེབས་པའོ།།     ༈    །།རིགས་གསུམ་ངོ་བོ་བློ་བཟང་གྲགས་
པ༑ ༑ཚིག་སྤྱི་རྐྱང་པའི་བརྒྱུད་པ་མིན་ནོ། །རྟོགས་པ་ཐམས་ཅད་མངོན་དུ་གྱུར་པའི། །ཉམས་ལེན་བྱིན་རླབས་བརྒྱུད་པ་ལགས་སོ། །ཨ་ཧོ་ཡེ་བརྒྱུད་པ་རང་ལགས་སོ། །རིགས་ཀུན་བྱེད་པོ་མི་བསྐྱོད་རྡོ་རྗེ། །ཁ་བཤད་རྟོག་གེའི་སློབ་དཔོན་མིན་ནོ། །སྣང་
བ་ཐམས་ཅད་ཟིལ་གྱིས་གནོན་པའི། །གྲུབ་ཐོབ་དམ་པའི་བླ་མ་ལགས་སོ། །ཨ་ཧོ་ཡི་བླ་མ་རང་ལགས་སོ། །རྣམ་ཐར་གཙང་མ་དགའ་ལྡན་བཀའ་རྒྱུད། །ཕྱོགས་རེ་འཛིན་པའི་གྲུབ་མཐའ་མིན་ནོ། །མདོ་སྔགས་ཐམས་ཅད་གདམས་པར་ཤར་བའི། །བཤད་
སྒྲུབ་བསྟན་པའི་ཉིང་ཁུ་ལགས་སོ། །ཨ་ཧོ་ཡེ་ཉིང་ཁུ་རང་ལགས་སོ། །དམིགས་གཏད་བྲལ་བ་ནམ་མཁའི་རྣལ་འབྱོར། །བློས་བྱས་ཉི་ཚེའི་ངོ་སྤྲོད་མིན་ནོ། །རྟག་ཆད་འཛིན་པས་བསླད་པ་མེད་པའི། །གནས་ལུགས་ལྟ་བའི་ཡང་རྩེ་ལགས་སོ། །ཨ་ཧོ་ཡེ་
ཡང་རྩེ་རང་ལགས་སོ། །བདེ་ལ་མི་རྟོག་ཕྱག་རྒྱ་ཆེན་པོ། །ཞི་གནས་ལྟེང་པོའི་ཙོམ་འཇོག་མིན་ནོ། །རང་སེམས་སྤྲོས་བྲལ་གནས་ལུགས་མཐོང་བའི། །བདེ་གསལ་སྒོམ་གྱི་རང་བབས་ལགས་སོ། །ཨ་ཧོ་ཡེ་རང་བབས་རང་ལགས་སོ། །སྤྱོད་པ་
ཤུགས་འབྱུང་ཆོས་དང་མཐུན་པ། །གཞན་ངོ་སྲུང་བའི་ཚུལ་ཆོས་མིན་ནོ། །ཕན་དང་གནོད་པའི་ཕྱི་རྗེས་བརྟགས་ནས། །དུས་ཀུན་བདེ་བའི་མདུན་མ་ལགས་སོ། །ཨ་ཧོ་ཡེ་མདུན་མ་རང་ལགས་སོ། །བདག་རང་དབྱངས་ཅན་དགྱེས་པའི་རྡོ་རྗེ། །གཏད་སོ་

[040B] །སུ་དང་འགྲོགས་ཀྱང་དེ་ཉིད་དགའ་བའི། །རང་སྐྱིད་གཞན་སྐྱིད་བློ་བདེ་ལེགས་སོ། །ཨ་ཧོ་ཡེ་བློ་བདེ་རང་ལགས་སོ། ། ཞེས་པ་འདི་ཡང་ཤཱཀྱའི་དགེ་སློང་རིག་པ་འཛིན་པ་བློ་བཟང་བསྐལ་བཟང་རྒྱ་མཚོས་སྦྱར་བའོ།།     ༈    །།རྗེ་རྡོ་རྗེ་འཆང་
ཆེན་མི་ཡི་གཟུགས། །ཆོས་ཐེག་ཆེན་གདམས་པའི་བང་མཛོད་ཅན། །སྐྱབས་དཀོན་མཆོག་གསུམ་གྱི་ངོ་བོ་ཉིད། །བདག་སྙིང་གི་པད་མཚོར་དགྱེས་པར་བཞུགས། །དུས་དཀར་པོ་ཞེས་སུ་འབོད་པའི་ལོ། །དཔྱིད་ནག་པས་ཉ་པའི་ཚེས་བརྒྱད་ལ། །ཡིད་དོན་མེད་
སེམས་ཀྱི་འགྱུ་བ་དེ། །ཚུར་བཀུག་ཀྱང་མི་སྡོད་ལྷག་པར་སྐྱོ། །དགུང་དྲི་མ་མེད་པའི་ནམ་མཁའ་ལ། །ཡིད་གཉིས་སུ་མེད་པར་འདྲེས་ན་སྙམ། །ལང་ལིང་གི་ཆུ་འཛིན་གསར་པའི་དབུས། །ལུས་རེག་བྱ་ཡང་པོར་ལྡིང་ན་སྙམ། །བར་སྣང་གི་དྲི་བཞོན་ཇི་ལྟ་
བར། ༑གཞི་བག་ཏུ་མི་ཕེབས་འགྲོ་སྙིང་འདོད། །དུས་ཉི་མ་དམར་ཐག་མ་ཆང་གོང། །གནས་གཅོང་རོང་ལྟ་བུ་འདི་བཞག་ནས། །ཞིང་བདེ་ལ་ཡངས་པ་མེ་ཏོག་ཚལ། །ཡིད་བག་ཕེབས་དེ་འདྲར་སླེབ་ན་སྙམ། །འཕྲལ་སྤྱོད་ལམ་གཞན་ལ་ཡེངས་ན་
ཡང། །སྙིང་ཁོང་ནས་སྐྱོ་བའི་སྣང་བ་ཤར།།    ༈    །།སྟག་ཆུང་གི་བུང་བ་གཞོན་ནུ་མ། །ཁོང་མངར་དད་ཆེ་བ་མ་ལགས་ཏེ། །བཅུང་མདངས་ལྡན་པདྨའི་གེ་སར་ལ། །རོ་སྦྲང་རྩི་ལེན་པ་རང་གི་གཤིས། །ཡུལ་གནས་གསུམ་རྒྱུ་བའི་
མཁའ་འགྲོ་མ། །ཕྱོགས་ཉེ་དང་རིང་བ་སྤངས་མོད་ཀྱང། །དམ་ལྡན་གྱི་རྣལ་འབྱོར་ཚོགས་པ་ན། །བཅུད་བདེ་ཆེན་སྙིང་པོ་ལོས་ཀྱང་ལེན། །སྣང་བྱེད་ཀྱི་བདག་པོ་རྟ་བདུན་ཅན། །ཁོང་རང་མཐོང་ཆེ་བ་མ་ལགས་ཏེ། །འདི་སྐྱེ་འགྲོ་མི་ཡི་བསོད་ནམས་

[041A]༄༅། །ལས། །དགུང་མཐོན་པའི་དབྱིངས་སུ་ཤར་བ་ཡིན། །རང་བློ་གྲོས་གཙང་མར་ཐབས་ཤེས་ཀྱི། །རྒྱུད་ཡོན་ཏན་དཀྱིལ་འཁོར་རྒྱས་པ་ན། །རང་སྙེམས་པ་མེད་ཀྱང་ཁམས་གསུམ་ན། །ཁོང་འགྲོ་བ་ཀུན་གྱི་
གཙུག་ན་མཛེས། །དགུང་དཀར་གསལ་ཟླ་བ་འོད་འཛུམ་ཅན། །ཁོང་འགྱུར་ལྡོག་སྐྱེན་པ་མ་ལགས་ཏེ། །ཉིན་བྱེད་ཀྱི་འོད་དང་ཉེ་རིང་ལས། །དཀར་ནག་གི་ཆ་ཤས་གང་བྲི་སྣང། །སྐྱབས་རྒྱལ་བའི་འདུས་སྐུ་བླ་མ་ལ། །སྐྱོན་ཡོན་གྱི་འཕེལ་འགྲིབ་
མེད་ན་ཡང། །ལས་བཟང་ངན་སློབ་མའི་སྣང་བ་ལས། །གསང་གསུམ་གྱི་རོལ་པར་ཅི་ཡང་བརྫུ། །སྔོ་སངས་ཀྱི་མཛེས་རྒྱན་རྒྱུ་སྐར་ཚོ། །ཁོང་བང་རྩལ་འགྲན་པ་མ་ལགས་ཏེ། །ཁྱིམ་དུམ་བུ་བཅུ་གཉིས་རླུང་ཤུགས་ཀྱི། །འགྲོས་གཡས་
ཕྱོགས་རིམ་པར་ངལ་མེད་རྒྱུག་སྐྱབས་བླ་མ་ཡི་དམ་མཁའ་འགྲོ་རྣམས། །མོས་ལྡན་གྱི་ངོ་དགའ་མེད་ན་ཡང། །ལས་སྐལ་བཟང་ཅན་གྱི་མགོན་སྐྱབས་སུ། །ལར་གཡེལ་བ་མེད་པ་གཤེགས་པ་ཡིན། །མཐོ་སྤྲིན་དཀར་གཞོན་ནུ་ལང་མ་
ལིང། །ཁོང་ཡང་ཟོར་ཆེ་བ་མ་ལགས་ཏེ། །དྲོད་གཤེར་གྱི་རྟེན་འབྲེལ་ཚོགས་པ་ལས། །རླངས་གྱེན་དུ་འཕྱུར་བ་དུམ་བུར་ཆགས། །ལས་རྣམ་དཀར་ཕྱོགས་ལ་གང་བརྩོན་པ། །རང་ཆེ་བ་འདོད་པ་མེད་ན་ཡང། །རྒྱུ་བཟང་པོའི་རྟེན་ཅིང་འབྲེལ་
འབྱུང་གིས། །ཕལ་དོ་ཟླར་མི་ནུས་གོང་དུ་འཕགས། །སྟོན་ཕྱོགས་བྲལ་སྔོ་སངས་དྭངས་པའི་དབྱིངས། །ཁོང་བྱི་ངོར་རིམ་པ་མ་ལགས་ཏེ། །རྐྱེན་གློ་བུར་སྒྲིབ་གཡོགས་བྲལ་བ་ན། །གཡའ་དག་པའི་སྣང་བ་མིག་གི་རྒྱན། །ཆོས་ཐམས་ཅད་

[041B] །བློ་རྩོལ་བས་གསར་དུ་བཅོས་མིན་ཡང། །དོན་གཉུག་མའི་ངོ་བོ་ཤེས་པ་ན། །དམིགས་གཏད་སོ་གང་ཡང་རང་སར་ཞི། །མདངས་ཡི་གར་འོང་བའི་འཇའ་ཚོན་འདི། །ཁོང་མཆོར་སྒེག་ཆེ་བ་མ་ལགས་ཏེ། །རྐྱེན་ཚེ་
གང་སྣང་བའི་རྟེན་འབྲེལ་ལས། །ཐོལ་བྱུང་དུ་འོད་ལྔར་མ་འདྲེས་ཤར། །ཕྱི་སྣང་བ་སྣ་ཚོགས་བཀྲ་བ་འདི། །རང་ངོ་བོས་སྟོན་པ་མ་ཡིན་ཡང། །སེམས་འདུ་བྱེད་གཡོ་བའི་རྣམ་འཕྲུལ་ལས། །ཡུལ་བདེན་བདེན་འདྲ་བའི་རི་མོ་མཐོང།། །།
   ༈    །ཀུན་ཁྱབ་འདུ་མ་བྱས་པའི་ངོ་བོ་ལ། །གློ་བུར་མཚན་མར་སྣང་བའི་སྤྲོས་ལས་འདས། །བླ་མ་ཆོས་ཀྱི་སྐུ་ལ་གསོལ་བ་འདེབས། །བདེ་ཆེན་རྣམ་པ་མེད་ཀྱང་རྣམ་བཅས་ཀྱི། །གཟུགས་སྐུ་
དང་པོའི་མགོན་པོར་བཞེངས་པའི་ལྷ། །ཁ་སྦྱོར་བདུན་ལྡན་རིགས་རྣམས་ཀུན་གྱི་གཙོ། །བླ་མ་ལོངས་སྤྱོད་རྫོགས་སྐུར་གསོལ་བ་འདེབས། །འཕོ་འགྱུར་བྲལ་ཡང་སྣ་ཚོགས་གདུལ་བྱའི་ངོར། །ཡིད་བཞིན་ནོར་དང་དཔག་བསམ་ཤིང་བཞིན་དུ། །རོལ་བ་
ཅིར་ཡང་སྟོན་པའི་ཐུགས་རྗེ་ཅན། །བླ་མ་སྤྲུལ་པའི་སྐུ་ལ་གསོལ་བ་འདེབས། །སྔོན་བྱོན་རྒྱལ་བ་སུས་ཀྱང་མ་ཐུལ་བའི། །སྐལ་དམན་གདུལ་དཀའི་སྐྱེ་བོ་བདག་འདྲ་ལ། །སངས་རྒྱས་ལག་མཐིལ་སྩོལ་བའི་བཀའ་དྲིན་ཅན། །བླ་མ་ཀུན་འདུས་ཁྱོད་ལ་
གསོལ་བ་འདེབས། །ཡེ་ཤེས་རང་སྣང་རྡོ་རྗེའི་ཕོ་བྲང་དུ། །ཟག་མེད་སྒྱུ་མ་མཆོག་གི་ལོངས་སྤྱོད་ལ། །དབང་སྒྱུར་ཞི་དང་ཁྲོ་བོ་བགྲང་ཡས་ཀྱི། །ཡི་དམ་ཀུན་འདུས་ཁྱོད་ལ་གསོལ་བ་འདེབས། །མགོན་ཁྱོད་ཡིད་ལ་དྲན་པ་དེ་ཡི་མོད། །ཀུན་རྟོག་སྲིད་

[042A]༄༅། །པའི་འཁོར་ལོ་ཉེར་བཅད་ནས། །བདེ་ཆེན་དགའ་བའི་འགྲོས་ཀྱིས་ཚིམ་མཛད་པའི། །མཁའ་འགྲོ་ཀུན་འདུས་ཁྱོད་ལ་གསོལ་བ་འདེབས། །སྡིག་སེམས་འཁྲུལ་པར་འཕྱན་པའི་ཤེས་ངོན། །འཇིགས་
གཟུགས་གླགས་ལྟར་སྣང་བའི་བགེགས་རིགས་ཚོགས། །འཇོམས་མཛད་རྡོ་རྗེའི་གར་དགུའི་རོལ་བ་ཅན། །ཆོས་སྐྱོང་ཀུན་འདུས་ཁྱོད་ལ་གསོལ་བ་འདེབས། །བླ་མས་ཐུགས་རྗེ་འོད་སྟོང་སྤྲོས་པ་ན། །མ་རིག་སྨག་རུམ་སྟུག་པོ་རང་སར་ཞི། །ཤེས་བྱའི་
གནས་ལ་སྣང་བ་ཡངས་པོ་སྩོལ། །རྗེ་བཙུན་རྟ་བདུན་དབང་པོར་གསོལ་བ་འདེབས། །བླ་མས་ཕན་བདེའི་འོད་དཀར་འགྱེད་པ་ན། །མི་འདོད་ཡིད་ཀྱི་གདུང་བ་མོད་ལ་ཞི། །མངོན་དགའི་བདུད་རྩི་སྙིང་ལ་གཅིག་ཏུ་སྨན། །རྗེ་བཙུན་འོད་དཀར་བདག་པོར་
གསོལ་བ་འདེབས། །བླ་མ་སྤྱི་གཙུག་རྒྱན་དུ་བཀོད་པ་ན། །འདི་དང་ཕྱི་མའི་ལེགས་ཚོགས་མ་ལུས་པ། །འབད་མེད་ལག་ཏུ་སྩོལ་བའི་འདོད་པ་འཇོ། །རྗེ་བཙུན་ཡིད་བཞིན་ནོར་བུར་གསོལ་བ་འདེབས། །བླ་མས་དམ་ཆོས་གྲུ་ཆར་འབེབས་པ་ན། །སེམས་
ཀྱི་གཞི་ལ་ཉོན་མོངས་ཚ་གདུང་འཕྲོག་མངོན་རྟོགས་རྩི་སྨན་གསར་བ་དཔལ་དུ་བསྐྱེད། །རྗེ་བཙུན་ལྷ་ཡི་དབང་པོར་གསོལ་བ་འདེབས། །བླ་མས་ལུས་ཅན་ཟུག་རྡུ་སེལ་བ་ན། །ཐབས་མཁས་སྣ་ཚོགས་འཕྲུལ་གྱི་སྨན་སྦྱར་ནས། །དུག་གསུམ་ནད་
ཀྱི་ས་བོན་རྩད་ནས་འབྱིན། །རྗེ་བཙུན་སྨན་པའི་རྒྱལ་པོར་གསོལ་བ་འདེབས། །བླ་མས་འགྲོ་བའི་དཔུང་གཉེན་མཛད་པ་ན། །མཁྱེན་རབ་རལ་གྲི་རྣོན་པོ་གདེངས་ཙམ་གྱིས། །འཕུང་བྱེད་བདག་འཛིན་མགོ་བོ་དྲུང་ནས་གཅོད། །རྗེ་བཙུན་དཔའ་བོ་ཆེན་

[042B] །གང་གི་བློ་གྲོས་ཡེ་ཤེས་ལྔ་ཡི་མདངས། །ཀུན་བཟང་ཆོས་ཀྱི་དབྱིངས་སུ་རོ་གཅིག་ལས། །མཁའ་ཁྱབ་སྣང་བ་མཆོག་སྦྱིན་རྡོ་རྗེ་ཅན། །རྣམ་འདྲེན་བསྐལ་བཟང་རྒྱ་མཚོར་གསོལ་བ་འདེབས། །ཕྱོགས་བཅུ་དུས་གསུམ་གང་དུ་
བཙལ་ན་ཡང། །ཁྱོད་ལས་ལྷག་པའི་མགོན་སྐྱབས་མ་མཆིས་པས། །འདི་དང་ཕྱི་མའི་གནས་སྐབས་ཐམས་ཅད་ཀྱི། །རེ་ལྟོས་ཞུའོ་བླ་མས་ཐུགས་རྗེས་གཟིགས། །ཤིན་ཏུ་རྙེད་དཀའི་དལ་འབྱོར་ཐོབ་ལགས་ཀྱང། །མི་ཚེ་ཕལ་ཆེར་དོན་མེད་བྱ་བས་
འདས། །སྙིང་ནས་ཆོས་བཞིན་སྤྱད་པ་མི་གདའོ། །སྟོང་ལོག་ཅན་ལ་བླ་མས་ཐུགས་རྗེས་གཟིགས། །རྒན་གཞོན་མེད་པ་འཆི་བ་མཐོང་ལགས་ཀྱང། །རང་ལ་འཆི་བ་ཡོང་སྙམ་མ་དྲན་པས། །འཆི་ཁར་གདེངས་ཚད་ཐོབ་པ་མི་གདའོ། །རྟག་འཛིན་མཁན་
ལ་བླ་མས་ཐུགས་རྗེས་གཟིགས། །ངན་སོང་སྡུག་བསྔལ་གསུངས་བ་གོ་ལགས་ཀྱང། །སྙིང་ནས་ཡིད་ཆེས་དྲག་པོ་མ་སྐྱེས་པས། །རབ་འབར་དམྱལ་བའི་མེ་ནང་ལྷུང་ལ་ཉེ། །སྡིག་ཅན་བདག་ལ་བླ་མས་ཐུགས་རྗེས་གཟིགས། །སྡུག་བསྔལ་ཕྲ་མོ་ཙམ་
ཡང་མི་འདོད་ཀྱང། །སྒོ་གསུམ་མི་དགེའི་ལས་ལ་རྟག་སྤྱོད་པས། །སྡུག་བསྔལ་ཡོད་དགུ་ཐོག་ཏུ་བབ་ཉེན་གདའོ། །གཉིས་འཕུང་བདག་ལ་བླ་མས་ཐུགས་རྗེས་གཟིགས། །བདེ་ལ་ཆོག་ཤེས་མེད་པར་སྤྱོད་འདོད་ཀྱང། །བླང་དོར་ཕལ་ཆེར་ཕྱིན་ཅི་
ལོག་ཏུ་ཞུགས། །དགེ་བའི་གདེངས་ཚད་ཆ་ཙམ་མི་གདའོ། །སྐལ་ཆད་བདག་ལ་བླ་མས་ཐུགས་རྗེས་གཟིགས། །སླུ་མེད་སྐྱབས་ཀྱི་དམ་པ་གྲངས་མེད་ཀྱང། །ཡིད་ཆེས་བློ་ལྟོས་འཆའ་བ་མ་ནུས་པས། །འཇིགས་པའི་གནས་སུ་སྐྱེལ་མས་བོར་ཉེན་

[043A]༄༅། །གདའོ། །མགོན་མེད་བདག་ལ་བླ་མས་ཐུགས་རྗེས་གཟིགས། །གཟི་བརྗིད་ལང་ཚོ་ལྡན་པའི་ལུས་ཐོབ་ཀྱང། །གཡར་བའི་གནས་དང་འགྲོན་པོ་གྱེས་པ་བཞིན། །ཡུང་ཙམ་ཞིག་ནས་ལུས་སེམས་འབྲལ་བ་
གདའོ། །གཏད་མེད་འཁྱམས་ལ་བླ་མ་ཐུགས་རྗེས་གཟིགས། །འཛམ་གླིང་ཁྱབ་པའི་མཁོ་དགུའི་གཏེར་རྙེད་ཀྱང། །སྦྲང་མས་བསགས་པའི་སྦྲང་རྩི་ཇི་བཞིན་དུ། །གཞན་གྱི་ལོངས་སྤྱོད་ཕྱིར་དུ་བསགས་པ་གདའོ། །འོད་མེད་བདག་ལ་བླ་མས་ཐུགས་རྗེས་
གཟིགས། །གཉེན་བཤེས་རྩ་ལག་རྒྱས་པས་མཐའ་བསྐོར་ཡང། །རྐྱེན་སྣང་ཕྲ་མོས་དགྲ་ཡི་དང་མར་འགྲོ། །འདི་ཕྱི་གཉེས་ཀ་འཕུང་ལ་སྦྱོར་ཉག་གདའོ། །ཁས་ཉེན་བདག་ལ་བླ་མས་ཐུགས་རྗེས་གཟིགས། །སྣོད་བཅུད་སྲིད་པའི་ཕུན་ཚོགས་
ཅི་འབྱོར་ཡང། །སྡུག་བསྔལ་ཕུང་པོར་སྤུངས་པས་རྡོས་སུ་ཆེ། །ནམ་ཡང་བདེ་བའི་གོ་སྐབས་མི་དགའོ། །ཉམ་ཐག་བདག་ལ་བླ་མས་ཐུགས་རྗེས་གཟིགས། །སྒོ་གསུམ་དམ་པའི་ཆོས་ལ་འབང་སྙམ་ཡང། །སྟོབས་ལྡན་ཉོན་མོངས་དགྲ་བོས་རྒྱུན་དུ་
གཙེས། །ཅི་བྱས་འཁོར་བའི་རྒྱུ་ལས་མི་གདའོ། །ཆོས་མེད་བདག་ལ་བླ་མས་ཐུགས་རྗེས་གཟིགས། །ཟབ་རྒྱས་ཆོས་ལ་ཐོས་བསམ་བགྱིས་ན་ཡང། །ཕྱིར་བལྟས་སེམས་ཀྱི་ཐོག་ཏུ་མ་འཁེལ་བས། །ཉམས་ལེན་སྣ་གཅིག་བསྒྲུབས་པ་མི་གདའོ། །
དྲེང་པོ་བདག་ལ་བླ་མས་ཐུགས་རྗེས་གཟིགས། །སྡོམ་པ་གསུམ་གྱི་ཁས་ལེན་གྲངས་མང་ཡང། །ནམ་ཡང་བསྲུང་སེམས་མེད་པའི་བག་ཡངས་པ། །ཡོན་ཏན་ཀུན་གྱི་གཞི་རྩ་སྟོར་ནས་གདའོ། །ཟོག་པོ་བདག་ལ་བླ་མས་ཐུགས་རྗེས་གཟིགས། །

[043B] །གཞན་ལ་ཅི་གནོད་བྱེད་པའི་སྙིང་ཁམ་ཅན། །ཁས་བླངས་ཉམས་ལེན་འགལ་ནས་མི་གདའོ། །རང་འདོད་ཅན་ལ་བླ་མས་ཐུགས་རྗེས་གཟིགས། །རྫོགས་པའི་བྱང་ཆུབ་བསྒྲུབ་པ་དམ་བཅས་ཀྱང། །རྒྱལ་
སྲས་སྤྱོད་པ་ཆ་ཙམ་མ་བླབས་པས། །ས་ལམ་ནམ་ཡང་བགྲོད་དུས་མི་གདའོ། །སྙོམ་ལས་མཁན་ལ་བླ་མས་ཐུགས་རྗེས་གཟིགས། །གདོད་ནས་རང་བཞིན་ཅི་ཡང་མ་གྲུབ་ཀྱང། །དངོས་འཛིན་འཁྲུལ་པའི་བློ་ཡི་ཡུལ་ལ་འཐས། །སྲིད་པའི་
རྩ་བ་ཆོད་པ་མི་གདའོ། །འཁྲུལ་སྣང་ཅན་ལ་བླ་མས་ཐུགས་རྗེས་གཟིགས། །རྣམ་དག་དབང་གིས་བདག་རྒྱུད་སྨིན་བྱས་ཀྱང། །དམ་ཚིག་སྔོ་བགྲང་ཙམ་ཡང་མ་ནུས་པས། །ལྷ་དང་བླ་མ་བསླུས་ནས་མི་གདའོ། །ཉམས་ཆག་ཅན་ལ་བླ་མས་ཐུགས་རྗེས་གཟིགས། །
གང་སྣང་དག་པའི་འཁོར་ལོར་སྒྱུར་དགོས་ཀྱང། །རྣམ་གཡེང་འཁྲུལ་པའི་བག་ཆགས་སྟོབས་ཆེས་པས། །མ་དག་སྣང་ཞེན་ཆོད་དུས་མི་གདའོ། །འདྲེས་ཁྱེར་བདག་ལ་བླ་མས་ཐུགས་རྗེས་གཟིགས། །སྐུ་གསུམ་སྒྲུབ་བཞི་རང་ལ་ཡོང་གྱུར་ཀྱང། །ངོ་སྤྲོད་གདམས་
ངག་ཚུལ་བཞིན་མ་སྒོམས་པས། །སངས་རྒྱས་འབྲས་བུའི་རེ་ཐག་ཆད་ཉེན་གདའོ། །སྐལ་ཆད་བདག་ལ་བླ་མས་ཐུགས་རྗེས་གཟིགས། །བདག་གིས་སྔོན་ཆད་བགྱིས་པའི་སྤྱོད་ཚུལ་རྣམས། །ཆོས་བརྒྱད་མི་གཙང་དྲི་ཡིས་སྤགས་ལགས་པས། །ངོན་གཉིས་གང་
ཡང་འགྲུབ་པ་མི་གདའོ། །བསམ་རླག་བདག་ལ་བླ་མས་ཐུགས་རྗེས་གཟིགས། །བདག་གིས་ཇི་ལྟར་འབད་ཀྱང་ཀུན་མཁྱེན་གྱི། །གོ་འཕང་ལྟ་ཞོག་ཕྱི་མར་ངན་སོང་གི་སྐྱེ་སྒོ་ཙམ་ཡང་གཅོད་པ་མི་ནུས་ན། །མགོན་སྐྱབས་དཔུང་གཉེན་མཛོད་ཅིག་བླ་མ་མཁྱེན།།

[044A]༄༅། །ལས་དང་ཐོན་མོངས་དགྲ་འདི་དབང་བཙན་པས། །རིགས་དྲུག་མཐོ་དམན་གང་དུ་གཏོང་ན་ཡང། །མགོན་ཁྱོད་གསང་བ་གསུམ་གྱི་བཀོད་པ་ཡིས། །ནམ་ཡང་འབྲལ་མེད་སྐྱོབས་ཤིག་བླ་མ་མཁྱེན། །འཁོས་མེད་རྒྱ་
མཚོར་ལྷུང་བའི་མི་བཞིན་དུ། །བརྒལ་དཀའ་སྲིད་པའི་སྡུག་བསྔལ་ཆེན་པོ་འདི། །མ་སྤངས་དེ་སྲིད་མགོན་དང་སྐྱབས་ཞུ་ན། །རེ་ས་བསླུ་བར་མ་མཛད་བླ་མ་མཁྱེན།།    ༈    །།འོག་མིན་ཞིང་ན་བཞུགས་པའི་ལྔ་ལྡན་གྱི་མགོན་པོ། །མ་རིག་
མུན་པ་སེལ་བའི་སྣང་བྱེད་དུ་ཤར་བ། །འཇམ་དཔལ་རྡོ་རྗེའི་ངོ་བོ་དྲིན་ཅན་གྱི་བླ་མ། །སྙིང་དབུས་པདྨ་འཛུམ་པའི་གེ་སར་ལ་བཞུགས་ཤིག་ཆོས་མེད་ཆོས་པར་རློམ་པའི་བཟང་རྫུ་མཁན་བདག་གི་ལས་ངན་འཁྲུལ་ངོར་ཤར་བའི་སྣང་ཚུལ་ལ་བལྟས་ན། །
ཐམས་ཅད་སྡུག་བསྔལ་བསྐྱེད་པའི་སྔོན་པ་རུ་འདུག་པས། །སེམས་ཡིད་གཏིང་ནས་སྐྱོ་བའི་སྣང་གླུ་འདི་ཐལ་ལོ། །སྔོན་བསགས་དགེ་བས་འཕངས་པའི་མི་ལུས་ཀྱི་གཟུགས་བརྙན། །སེམས་ལ་གང་བྱུང་ཆོག་པའི་བདེ་དུས་རང་མེད་པར། །རེ་དོགས་ལུ་གུ་
རྒྱུད་ཀྱི་ལྕགས་སྒྲོག་གིས་བཅིངས་ནས། །རང་ཉིད་རང་གིས་མནར་བའི་སྣང་ཚུལ་འདི་སྐྱོ་བ། །ཤ་ཁྲག་ལང་ཚོ་རྒྱས་པའི་གཞོན་ནུ་ཡི་གཟུགས་ཕུང། །ལོ་ཟླ་ཟ་མ་རེ་ལ་མཐུ་སྟོབས་རྣམས་བྲི་ནས། །ལུས་སེམས་གང་ལ་བལྟས་ཀྱང་ཇི་རྒུད་དུ་འདུག་པས་
གསོན་བཞིན་མི་ལུས་བརྗེས་པའི་སྣང་ཚུལ་འདི་སྐྱོ་བ། །ཚ་གྲང་འབྱུང་བ་མང་བོའི་མི་རྒོད་དང་གཅན་གཟན། །བདག་མེད་ཕུང་པོ་སྣ་ལྔའི་ལུང་སྟོང་དུ་ཚོགས་ནས། །སྲོག་ལ་ཧབ་ཤ་འགྱེད་པའི་གཅོང་ཅན་དུ་འདུག་པས། །ཚེ་སྲོག་ཆུ་བུར་ལྟ་བུའི་སྣང་ཚུལ་

[044B] །སྐྱེས་ནས་སྐད་ཅིག་ཙམ་ཞིག་སྡོད་དབང་ཡང་མེད་པར། །འཆི་བདག་གཤིན་རྗེའི་དྲུང་དུ་བང་རྩལ་གྱིས་བརྒྱུག་པས། །གསོན་པོ་ཟེར་ཡང་འཆི་བའི་ལམ་ཆེན་ལ་ཆས་འདུག་ཉེས་ཅན་གསོང་སར་ཁྲིད་པའི་སྣང་ཚུལ་འདི་སྐྱོ་བ། །སྔོན་ཆད་རིགས་
དྲུག་གནས་སུ་ཐོག་མེད་ནས་འཁམས་ཀྱང། །རང་གཞན་ཕན་པའི་དོན་པོ་ཏིལ་འབྲུ་ཙམ་མ་རྙེད། །སྡུག་བསྔལ་ཡོད་དགུ་མྱོང་ཡང་སུན་དུས་ནི་མི་འདུག་གཉིས་འཕུང་དོན་གྱིས་སྨྱོ་བའི་སྣང་ཚུལ་འདི་སྐྱོ་བ། །རིགས་དྲུག་མཐོ་དམན་ཀུན་གྱི་འཇིག་རྟེན་དུ་
འཁྱམས་ནས། །སྐད་ཅིག་གནས་སུ་གཡར་བའི་ས་ཆ་དང་ཁང་ཁྱིམ། །བདག་ཏུ་བཟུང་ཡང་འབྲེལ་བ་ཡུད་ཙམ་དུ་འདུག་པས། །འགྲོན་པོ་གཡར་ཁང་ཞན་པའི་སྣང་ཚུལ་འདི་སྐྱོ་བ། །སྔོན་ཆད་སྟོང་གསུམ་གང་བའི་ཡིད་བཞིན་གྱི་ནོར་བུ། །རྙེད་ཀྱང་ཆོག་ཤེས་
མེད་པར་ཕྲན་ཚོགས་ཀྱི་ཟས་ནོར། །སེར་སྣས་བསགས་ཀྱང་གཞན་གྱི་ལོངས་སྤྱོད་དུ་འདུག་པས། །ཁྱི་རྒན་གཞན་ནོར་བསྲུང་བའི་སྣང་ཚུལ་འདི་སྐྱོ་བ།། ཁ་དྲག་ལོངས་སྤྱོད་འཛོམ་དུས་གཉེན་གྲོགས་སུ་འདུས་ནས། །སྡུག་བསྔལ་སྣོན་པ་འདེབས་ཀྱང་ཆུང་དུ་
ཡི་རྐྱེན་སྣས། །ཞེ་སྡང་འཁྲུག་པའི་འཁོར་གཡོག་དགྲ་པོ་རུ་འདུག་པ། །ཕན་བཏགས་དྲིན་གཟོ་མེད་པའི་སྣང་ཚུལ་འདི་སྐྱོ་བ། །འཁོར་དང་སློབ་མར་བརྫུ་བའི་སྤྱོད་ལམ་དེ་མཛེས་ཀྱང། །ཅི་བྱས་སྐྱོན་དུ་རྟོག་པའི་དམུ་རྒོང་དང་འགྲོགས་པས། །རང་གཞན་
གཉིས་ཀའི་དགེ་རྩའི་ཕྱགས་ཤིང་དུ་འདུག་པ། །བཙོན་སྲུང་དགྲ་ཡིས་བསྐོར་བའི་སྣང་ཚུལ་འདི་སྐྱོ་བ། །རྣམ་གྲངས་མང་བོའི་ཕན་གྱིས་ཉིན་མཚན་དུ་བསྐྱངས་ཀྱང། །སྡིག་སྡུག་གཏམ་ངན་བྱུར་སྣ་ཡོད་དགུ་ཀུན་འདྲེན་པའི། །ཟག་བཅས་ཕུང་པོའི་རྡོས་

[045A]༄༅། །འདི་དགྲ་བོ་རུ་འདུག་པ། །གནོད་བྱེད་སྐྱབས་སུ་བསྟེན་པའི་སྣང་ཚུལ་འདི་སྐྱོ་བ། །དབང་ཡིད་ཤེས་པའི་འགྱུ་བ་རླུང་དམར་ལྟར་འཁྲུགས་པའི། །ཡུལ་ངན་བུ་ག་ཀུན་ལ་དབང་མེད་དུ་ཤོར་ནས། །སྐད་ཅིག་འཁོས་སུ་
མི་ཕེབས་སྨྱོན་པ་རུ་འདུག་པ། །ཉོན་མོངས་གཞན་དབང་སོང་བའི་སྣང་ཚུལ་འདི་སྐྱོ་བ། །མནོག་ཆུང་ཚེ་འདིའི་ཕུན་ཚོགས་ཟར་ཟིར་དུ་འདུས་ཚེ། །ཇི་ཙམ་ཆེ་བ་དེ་ཙམ་གཞན་ཡིད་ལ་ཟུག་ནས། །གནོད་པ་ཆར་ལྟར་འབད་པའི་གཡབ་མོ་རུ་འདུག་པ། །
ཁེ་ལས་གྱོང་རྒུད་ཆེ་བའི་སྣང་ཚུལ་འདི་སྐྱོ་བ། །གཞན་ལ་ཤ་ཁྲག་ལྟར་ཕངས་ཟས་ནོར་གྱི་དཀོར་རྫས། །རང་ལ་གདེངས་མེད་བཞིན་དུ་མི་ངོམས་པར་སྤྱད་པས། །ལེགས་བའི་ཆ་ཀུན་འགྲིབ་པའི་བདུད་དངོས་སུ་འདུག་པ། །དུག་ལ་སྨན་དུ་ཞེན་
པའི་སྣང་ཚུལ་འདི་སྐྱོ་བ། །གནས་མ་ལ་ལྕགས་སྲེག་ས་གཞིར་རབ་འབར་གྱི་མེ་ལྕེས། །ཕྱི་ནང་ཏལ་མར་བསྲེག་ཅིང་དམྱལ་སྲུང་གིས་མཐའ་བསྐོར། །ལུས་སེམས་སྡུག་ཐག་གཅོད་པའི་སྒྲུབ་ཐབས་སུ་འདུག་པ། །དམྱལ་བའི་བུང་ཤིང་འགྱུར་བའི་
སྣང་ཚུལ་འདི་སྐྱོ་བ། །ལོ་གྲངས་བརྒྱ་སྟོང་བཙལ་ཀྱང་ཆུ་ཐིགས་ཙམ་མ་རྙེད། །ཡིད་མཐུན་གནས་དང་གྲོགས་པོས་ནམ་དུ་ཡང་མི་ཕན། །ཉིན་མཚན་ཐམས་ཅད་སྡུག་གི་འཁོར་ལོ་རུ་འདུག་པ། །གང་སྣང་དགྲ་རུ་ལངས་པའི་སྣང་ཚུལ་འདི་སྐྱོ་བ། །
དུང་འགྲོའི་ལུས་སུ་གྱུར་བའི་ཁ་དོག་དང་དབྱིབས་ལ། །མི་སྡུག་ཕུང་པོ་ཚོགས་པའི་བཀོལ་སྤྱོད་ཀྱིས་མནར་བ། །སེམས་རིག་བླང་དོར་གནས་ལ་བེམ་པོ་རུ་འདུག་པ། །ཐར་པའི་རེ་ཐག་བྲལ་བའི་སྣང་ཚུལ་འདི་སྐྱོ་བ། །ལྷ་མིན་གནས་ན་གཞན་འབྱོར་

[045B] །ཕྲག་དོག་མེ་ལྕེ་འབར་བ་དོན་སྙིང་ལ་འཁྱུད་ཅིང། །མཐོ་དམན་ཙམ་ལས་དམྱལ་བ་ཡང་སོས་སུ་འདུག་པ། །དགོས་མེད་རང་སྲོག་གཅོད་པའི་སྣང་ཚུལ་འདི་སྐྱོ་བ། །སྟེང་ཕྱོགས་ལྷ་ཡི་གནས་ན་འདོད་དགུ་རུ་འཛོམ་ཡང། །སྤྱད་
ཀྱང་ངོམས་དུས་མེད་པར་ཇེ་ཞེན་དུ་ཐལ་བས། །འཆི་དུས་སྙིང་ལ་ཟུག་རྡུ་དམྱལ་བ་རུ་འདུག་པ། །བྱིས་པ་རྩེད་མོར་ཞེན་པའི་སྣང་ཚུལ་འདི་སྐྱོ་བ། །ཏིང་འཛིན་མཐུ་ལས་བྱུང་བའི་བསམ་གཏན་དང་གཟུགས་མེད། །རེ་ཞིག་སྐྱིད་སྐྱིད་འདྲ་ཡང་ལས་ཉོན་
གྱིས་ཁྲིད་ནས། །སླར་ཡང་གང་སྡུགས་རུ་འགྲོ་དགོས་རང་འདུག་པ། །ཕྱི་བསྒོམ་ཆེན་ལྟ་བུའི་སྣང་ཚུལ་འདི་སྐྱོ་བ། །སངས་རྒྱས་བསྟན་པའི་ཉི་མ་ནུབ་རིའི་རྩེར་ཕྱོགས་པས། །ཆོས་གཟུགས་ཕལ་ཆེར་ཆོས་དང་རྒྱབ་འགལ་དུ་སོང་ནས། །ལག་ལེན་
ཅི་བྱས་ཚེ་འདིའི་ཕྱིད་ཐབས་སུ་འདུག་པ། །བསྟན་པའི་གཟུགས་བརྙན་ཙམ་གྱི་སྣང་ཚུལ་འདི་སྐྱོ་བ། །རང་ལ་གོ་མྱོང་མེད་པའི་ཚིག་སྐམ་གྱི་བཤད་པ། །སློབ་མ་དད་བརྩོན་མེད་པའི་རྣ་དྲུང་དུ་བསྐྱལ་བཞིན། །ཐུར་བརྒྱ་འབབ་པ་བྲོ་པའི་ཆོས་བཤད་
དུ་འདུག་པ། །དཔོན་སློབ་གཅིག་མགོ་གཅིག་གཡོགས་ཀྱི་སྣང་ཚུལ་འདི་སྐྱོ་བ། །སྤྱི་སྙོམ་རྒྱལ་པོའི་ཁྲིམས་ཀྱང་ཁ་དྲག་ཕྱོགས་ཡོ་ཞིང། །འབངས་རྣམས་རང་གི་ནོར་རྫས་སྤྱོང་དབང་ཀྱང་མ་རྙེད། །ཆེ་སའི་དབང་ཐང་དེ་ཡོང་འབོག་ཁྲེས་སུ་འདུག་
པ། །དཔོན་གཡོག་གཅིག་ལས་གཅིག་སྡུག་སྣང་ཚུལ་འདི་སྐྱོ་བ། །སྔོན་ཚེ་གཞན་གནོད་ཆེས་པའི་འབྲས་བུ་རྣམས་བདོ་བས། །རྐྱེན་ངན་གནོད་པ་སྣ་ཚོགས་བུ་ཡུག་ལྟར་འཚུབས་ནས། །ནག་ཕྱོགས་ལྷ་འདྲེ་མི་གསུམ་རུབ་ས་རུ་འདུག་པ། །ཁས་

[046A]༄༅། །ཞན་རྒྱ་བ་ཆད་བདག་གི་སྣང་ཚུལ་འདི་སྐྱོ་བ། །ཁམས་གསུམ་འཁོར་བ་ཞེས་གྲགས་ལྕགས་སྲེག་གི་ཁང་པ། །ཕྱོགས་བཅུ་གང་དུ་ཕྱིན་ཀྱང་སྡུག་བསྔལ་གྱིས་བསྲེག་པའི། །སྙིང་ལ་གཟན་ཀྱང་རང་གི་སྣང་ཚུལ་
དུ་འདུག་པ། །གནས་ངན་འདི་འདྲར་འཁྱམས་པའི་སྣང་ཚུལ་འདི་སྐྱོ་བ། །མཐོ་དམན་སྐྱ་བཙུན་ཕོ་མོ་སུ་འདྲ་ལ་བལྟས་ཀྱང། །ཆ་ལུགས་རྣམ་འགྱུར་ཕོ་སྒྲོབ་ཆེ་ཆུང་ཙམ་མ་གཏོགས། །སྡུག་གིས་མི་ཚེ་བསྐྱལ་བ་མཉམ་མཉམ་དུ་འདུག་པས། །སྐལ་མཉམ་
གྲོགས་མཆེད་རྣམས་ཀྱི་སྣང་ཚུལ་འདི་སྐྱོ་བ། །སེམས་ལ་བརྟན་པ་མ་ཐོབ་ཐོག་མེད་ནས་གོམས་པས། །སྡིག་སེམས་མཉམ་པ་ཉིད་ལས་ཇི་ཙམ་ཞིག་འབད་ཀྱང། །རྣམ་དཀར་ཆོས་ཀྱི་སྣང་བ་སྲིད་མཐའ་རུ་འདུག་པ། །ཆ་ལུགས་སྤྱོད་པ་འགལ་བའི་སྣང་
ཚུལ་འདི་སྐྱོ་བ། །ལུས་ངན་དགེ་བའི་ཕྱོགས་ལ་འབད་པ་འདྲ་སྟོན་ཀྱང། །ཆོས་བརྒྱད་འགོང་པོ་ཞུགས་པའི་འཆམས་སྟོབས་དང་འདྲེས་ནས། །རྣམ་དཀར་ཟེར་ཡང་འཁོར་བའི་སྒྲུབ་ཐབས་སུ་འདུག་པ། །ཅི་བྱས་སྐྱོན་དུ་འགྲོ་བའི་སྣང་ཚུལ་འདི་སྐྱོ་བ། །
གང་ལ་བལྟས་ཀྱང་སྙིང་ཁུང་ཆུ་བཞིན་དུ་གྲང་བའི། །སྡུག་བསྔལ་འདི་ཀུན་སྔོན་བསགས་ལས་ངན་གྱི་འབྲས་བུ། །ལེ་ལན་ཐམས་ཅད་རང་ཉིད་གཅིག་བུ་རུ་འདུག་པ། །དོན་མེད་གཞན་ལ་འཁང་བའི་སྣང་ཚུལ་འདི་སྐྱོ་བ། །སྡུག་བསྔལ་ཕུང་པོ་འདི་ལས་
ཐར་ཐབས་ཤིག་ཡོད་ན། །སྐད་ཅིག་སྔ་ཕྱི་ལ་ཡང་བལྟོས་ཚོད་དུ་འདུག་ཀྱང། །ད་དུང་སུན་དུས་མེད་པའི་གླེན་པ་རུ་འདུག་པ། །ཤེས་བཞིན་དྲུག་ལ་འགམ་པའི་སྣང་ཚུལ་འདི་སྐྱོ་བ། །བག་མེད་ལང་ལ་ཤོར་བའི་དུད་འགྲོ་ཡི་ཕྲུག་གུ། །གཉེན་པོའི་

[046B] །སྡུག་བསྔལ་རྒྱ་མཚོའི་ཀློང་དུ་ཇེ་ནུབ་ཏུ་འདུག་པ། །ནམ་ཡང་ཐར་དུས་མེད་པའི་སྣང་ཚུལ་འདི་སྐྱོ་བ། །ནག་ཕྱོགས་རླུང་གིས་བསྐྱོད་པའི་མ་རབས་ཀྱི་སྤྱོད་ཚུལ། །ས་ཚུགས་རི་ལྟར་མཐོ་བའི་ལས་ངན་གྱི་ཤུགས་
ལ། །འགྲོ་ཀུན་དབང་མེད་འཁོར་འདི་དུས་མཐའ་རུ་འདུག་པ། །དཀར་མིན་འབྲས་བུ་བདོ་བའི་སྣང་ཚུལ་འདི་སྐྱོ་བ། །རང་གི་བདེ་སྐྱིད་གང་ཡང་རྩ་བཞིན་དུ་དོར་ནས། །དུས་ཀུན་མཐའ་དབུས་འགྲོ་ལ་ཕན་བདེ་ཡི་ལམ་བཟང། །སྟོན་མཛད་དམ་པ་རྣམས་ལ་
འདྲེ་བཞིན་དུ་མཐོང་བ། །དྲིན་ཅན་ཁྱུང་དཀར་མཛོ་ཕོའི་སྣང་ཚུལ་འདི་སྐྱོ་བ། །སེམས་དང་དམ་ཆོས་འདྲེས་པའི་ཡོན་ཏན་གྱིས་དབུལ་ཡང། །གཞན་ལ་ཐར་ལམ་སྟོན་པའི་འགྲོ་དོན་གྱི་གཟུགས་བརྙན། །རང་གཞན་གཉིས་ཀ་ངལ་བའི་རྒྱུ་ཙམ་དུ་འདུག་པ། །
རང་མགོ་རང་གིས་གཡོགས་པའི་སྣང་ཚུལ་འདི་སྐྱོ་བ། །ཆེས་ཆེར་སྙིགས་མ་ལྔ་བདོའི་དུས་ཚོད་དུ་སོང་བས། །གང་དུ་བལྟས་ཀྱང་གཡོ་སྒྱུ་ཟོལ་ཟོག་གི་སྦྱོར་བ། །ལོ་དང་ཟླ་བ་རེར་ཡང་ཇེ་ཐུ་རུ་འདུག་པ། །ཚེ་ལོ་བཅུ་བར་ཉེ་བའི་སྣང་ཚུལ་འདི་སྐྱོ་བ། །
དྲན་པས་གདུང་བ་ཀུན་སེལ་བླ་མ་ཡི་དཀོན་མཆོག་ལས་ངན་འཐིབས་པོར་སྤྱོད་པའི་སྣང་ཚུལ་འདི་གཟིགས་ལ། །རིང་ནས་འགྲོ་བའི་དོན་དུ་ཐུགས་བསྐྱེད་ཀྱི་དགོངས་པ། །བདག་གི་མགོན་དང་སྐྱབས་ཕྱིར་མ་གཡེལ་བར་མཛོད་ཅིག་རང་ཉམས་ལུས་
སེམས་གདུང་བ་དཔེ་ཟླ་རུ་བྱས་ནས། །འཁོར་བ་སྡུག་བསྔལ་རྒྱ་མཚོ་རྦ་རླབས་སུ་འཁྲུག་པ། །ནམ་ཡང་བདེ་བ་མེད་པའི་སྐྱོན་མཚང་རྣམས་རིག་ནས། །སྐྱོ་ཤས་ངེས་འབྱུང་བློ་དང་འབྲལ་མེད་དུ་ཤོག་ཅིག་གནོད་སེམས་འཁྲུག་པ་སྤངས་པའི་

[047A]༄༅། །བཟོད་སེམས་ཀྱི་དཀའ་ཐུབ། །འདི་ཕྱིར་ཕན་བདེ་ཀུན་གྱི་འབྱུང་གནས་སུ་མཐོང་ནས། །རྟག་ཏུ་བཟོད་པ་སྟེར་བའི་གནོད་བྱེད་ཀྱི་དགྲ་ལ། །ཕ་མ་ལས་ཀྱང་དྲིན་ཆེར་མཐོང་བ་རུ་གྱུར་ཅིག། །བགེགས་རིགས་སྟོང་
ཕྲག་བརྒྱད་ཅུའི་དམག་དཔུང་གིས་བསྐོར་ཡང། །དགེ་བའི་ཕྱོགས་ལ་བསྐུལ་བའི་སློབ་དཔོན་དུ་གོ་ནས། །སླུ་མེད་བླ་མ་ལྷ་སྲུང་ལྷག་པར་དུ་དྲན་ཞིང། །རྣམ་དཀར་ལས་ལ་ཆེས་ཆེར་བརྩོན་ནུས་སུ་གྱུར་ཅིག་ནད་དང་སེམས་ཀྱི་གདུང་བས་ཆེ་ཐང་དུ་
གཙེས་ཀྱང། །སྔོན་གྱི་ལས་ངན་བསགས་པའི་རྣམ་སྨིན་གྱི་ཆ་ཤས། །སྦྱོད་བྱེད་ཟབ་མོའི་གནད་ཀྱི་ཉམས་ལེན་དུ་གོ་ནས། །གཡོ་མེད་སེམས་ལ་དགའ་བ་དེས་ཁྱབ་པར་གྱུར་ཅིག་མདོར་ན་ལུས་སེམས་གང་ལ་གནོད་བྱེད་ཅི་བྱུང་ཡང། །རང་
མཉམ་ཉམ་ཐག་འགྲོ་བའི་ངང་ཚུལ་རྣམས་ཤེས་ནས། །སྙིང་རྗེས་འགྲོ་དྲུག་སྡུག་བསྔལ་རང་ཐོག་ཏུ་བླངས་ཏེ། །རྐྱེན་ངན་བྱང་ཆུབ་སྒྲུབ་པའི་ལམ་བཟང་དུ་གྱུར་ཅིག་ཚུར་བལྟས་ལུས་སེམས་གང་ཡང་གནོད་བྱ་རུ་མ་གྲུབ། །ཕར་བལྟས་གནོད་བྱེད་
དེ་ཡང་ཐག་ཁྲ་ཡི་སྦྲུལ་བཞིན། །རྟེན་འབྲེལ་མིང་རྐྱང་ཙམ་ལ་བདེན་བ་རུ་བཟུང་བའི། །རང་སེམས་འཁྲུལ་པའི་སྣང་བར་ཐག་ཆོད་དུ་གྱུར་ཅིག་དེ་ལྟར་རྒྱལ་བས་གསུངས་པའི་ལེགས་གདམས་ཀྱི་ཉིང་ཁུ། །མཚན་ལྡན་བླ་མའི་དྲིན་ལས་བགོ་སྐལ་དུ་
ཐོབ་ཀྱང། །ངན་གོམས་བག་ཆགས་འཐུག་པོས་ལང་ཤོར་གྱི་བློ་ལ། བློ་སྦྱོང་བཟོད་པས་འདུལ་བའི་སྐལ་བ་རང་མི་འདུག་དེ་ཕྱིར་རང་གཞན་གཉིས་ཀའི་སྡུག་བསྔལ་གྱི་རྟེན་སོ། །མནོག་ཆུང་ཚེ་འདིའི་ཕུང་བོ་སྤྲུལ་ཤུན་ལྟར་དོར་ནས། །མཁའ་སྤྱོད་

[047B] །དག་པའི་ཞིང་ཁམས་བགྲོད་པའི་སྨོན་ལམ་རང་འདེབས་སོ། །ཞིང་མཆོག་རིག་པ་འཛིན་པའི་རྟེན་བཟང་དེ་ཐོབ་ནས། །མ་རིག་འཁྲུལ་པས་བསླད་པའི་སྣོད་བཅུད་ཀྱི་སྣང་བ། །བླ་མེད་ཡེ་ཤེས་མཆོག་གི་ངོ་བོ་རུ་ནུབ་
ནས། །སྐུ་གསུམ་དག་པའི་དཀྱིལ་འཁོར་ལྷུན་གྲུབ་ཏུ་ཤོག་ཅིག་རང་ཉིད་བྱང་ཆུབ་ཆེན་པོའི་བཙན་ས་དེ་ལ་རྙེས་ནས། །གཉིས་འཛིན་གདོན་གྱིས་དཀྲུགས་པའི་ཁམས་གསུམ་གྱི་འགྲོ་ལ། །གང་འདུལ་ཐབས་མཁས་མཆོག་གི་འཕྲིན་ལས་ཀྱི་འཇུག་པས། །
སྲིད་པ་མིང་གི་ལྷག་མར་བྱེད་ནུས་སུ་གྱུར་ཅིག།    ༈    །།གང་ཞིག་ཟག་པར་བཅས་པ་ཡི། །ཉེས་པ་མ་ལུས་གཏན་སྤངས་ཤིང། །ཐམས་ཅད་མཁྱེན་པའི་ཡེ་ཤེས་ཀྱི། །ཟླ་བ་བསིལ་བའི་ཆ་ཤས་རྫོགས། །སེམས་ཅན་ཀུན་ལ་བདེ་
ལེགས་ཀྱི། །བདུད་རྩིའི་སྨན་པ་ཆེ་མཆོག་ལྷ། །བླ་མ་འཇམ་དབྱངས་གཞོན་ནུ་ལ། །རྩེ་གཅིག་གུས་པས་ཕྱག་འཚལ་ལོ། །གཅིག་ཀྱང་དུ་མའི་ཚུལ་བཞིན་དུ། །དྲི་དང་དེ་ལན་བྱེད་པ་པོ། །སོ་སོ་ལྟ་བུའི་སྒྱུ་མ་མཁན། །དེས་སྦྲུལ་ནོར་བུའི་ཕྲེང་བའོ། །
ནམ་ཡང་ཐར་བར་དཀའ་བ་ཡི། །རྒྱ་མཚོ་ཆེན་པོ་གང་ཞེ་ན། །སྡུག་བསྔལ་རྦ་རླབས་ཆེར་འཁྲུག་པའི། །སྲིད་པ་གསུམ་གྱི་འཁོར་བའོ། །མི་འདོད་གནས་སུ་སྦྱོར་བྱེད་པའི། །འབྱར་རྩི་དམ་པོ་དེ་གང་ཞིག་ཡིད་དུ་འོང་བའི་ཡུལ་རྣམས་ལ། །མངོན་
པར་ཞེན་པའི་འདོད་ཆགས་སོ། །གང་དང་ཉེ་བར་བྱུར་བ་ཀུན། །བསྲེག་པའི་མེ་ཆེན་གང་ཞེ་ན། །ཅུང་ཟད་ཙམ་གྱི་རྐྱེན་ལ་ཡང། །མི་བཟོད་ཁོང་ཁྲོ་དྲག་པོའོ། །སྣང་དུ་རུང་བའི་ཆོས་གང་ཡང། །མི་མཐོང་མུན་ནག་དེ་གང་ཞིག་ཐོག་མ་མེད་ནས་

[048A]༄༅། །ཞུགས་པ་ཡི། །མ་རིག་གཏི་མུག་གང་ཡིན་པའོ། །མཐོན་པོར་བཏེག་ཀྱང་གཡབ་ས་རུ། །བསྐྱུར་བའི་དམུ་རྒོད་རྟ་དེ་གང། །རང་ཉིད་ཡོན་ཏན་གྱིས་ཁེབས་པའི། །ང་རྒྱལ་མཆོག་འཛིན་མཐོ་བའོ། །མཛའ་པའི་
གྲོགས་ཀྱང་འགྱེས་བྱེད་པའི། །ཕྲ་མ་མཁན་པོ་དེ་གང་ཡིན། །གཞན་གྱི་དཔལ་ལ་མི་བཟོད་པའི། །ཕྲག་དོག་ཟུག་རྡུར་གྱུར་བའོ། །དཔལ་དང་བདེ་བ་འཇོམས་བྱེད་པའི། །རྒྱལ་དཀའི་དགྲ་བོ་དེ་གང་ཡིན། །སེམས་རྒྱུད་རྣམ་པར་གཡེ་བྱེད་པའི། །
ཉོན་མོངས་གང་ཡིན་ཐམས་ཅད་དོ། །རང་དབང་ཡོད་བཞིན་ཐར་དཀའ་བའི། །བཙོན་ར་དམ་པོ་དེ་གང་ཡིན། །ཕམ་ཉེ་དུ་འབྲེལ་བ་ཡི། །ཁྱིམ་ཁང་མི་གཙང་དེ་ཉིད་དོ། །བཙོན་ནས་ཐར་ཀྱང་འཆིང་བྱེད་པའི། །ལྕགས་སྒྲོག་དམ་པོ་དེ་གང་ཡིན། །
བས་མཐའ་དགོན་པའི་གནས་མལ་དུ། །འཇིག་རྟེན་སྤྱོད་པར་ཞེན་པའོ། །བཏུད་ཀྱང་གནོད་པ་འབའ་ཞིག་གིས། །འཕུང་བྱེད་གདོན་དེ་གང་ཞིག་ཡིན། །ཉོན་མོངས་ཉེས་སྤྱོད་འཕེལ་བྱེད་པའི། །སྡིག་པའི་གྲོགས་པོ་ངན་པའོ། །མཛའ་དང་མི་མཛའ་
སྐད་ཅིག་ལ། །འགྱུར་བའི་གཅན་གཟན་གཏུམ་པོ་གང། །ཕན་པ་ལྟ་བུར་སྟོན་བྱེད་པའི། །དེང་དུས་འཁྲོ་དང་གྲོགས་རྣམས་སོ། །རང་གིས་རང་ཉིད་སྡུག་བསྔལ་ལ། །སྦྱོར་བའི་སྨྱོ་ཐབས་མཁན་སུ་ཞིག་བདེ་དང་འབྱོར་དང་གྲགས་པའི་ཕྱིར། །
དུང་སེམས་ཤ་ཐང་ཅན་རྣམས་སོ། །སྡུག་བསྔལ་ཆུ་བོར་ནུབ་བྱེད་པའི། །རྡོས་སུ་ཆེ་བ་དེ་གང་ཞིག་ཡིད་ཀྱིས་འདོར་བར་མི་ནུས་པའི། །ཚེ་འདིའི་ཕུན་སུམ་ཚོགས་རྣམས་སོ། །བས་མཐའ་དགོན་པར་གནས་བཅས་ཏེ། །གཞན་འབྱར་འཕྲོག་

[048B] །རྟག་ཏུ་བག་མེད་འདའ་བ་ཡི། །དཀོར་ཟན་སེར་མོའི་གོས་ཅན་ནོ། །བྱིས་པ་ལྷ་ཡི་རྒྱན་སྤྲས་པའི། །ངོ་མཚར་ཟློས་གར་མཁན་སུ་ཞིག་ནང་གི་རྣལ་འབྱོར་བྲལ་བ་ཡི། །གསང་སྔགས་ཆོ་ག་མཁན་རྣམས་སོ། །རྟག་ཏུ་གནོད་ཅིང་འབྲལ་
དཀའ་བའི། །ཁུར་དུ་ལྕི་བདེ་གང་ཞིག་ལས་དང་ཉོན་མོངས་རྐྱེན་ཅན་གྱི། །ཟག་བཅས་རང་གི་ཕུང་པོའོ། །ཐམས་ཅད་ཁྲེལ་བར་འགྱུར་བ་ཡི། །བཞད་གད་གནས་དེ་སུ་ཞིག་ཡིན། །འདུ་ཤེས་གཞན་དུ་བསྒྱུར་བ་ཡི། །རྫུན་ཚིག་འབྱིན་པའི་སྐྱེས་
པུའོ། །གང་དང་ཕྲང་ཀྱང་སྙིང་གི་དཀྱིལ། །འབུག་པའི་མཚོན་རྣོན་དེ་གང་ཞིག་ཕ་རོལ་སྐྱོན་ནས་གླེང་བ་ཡི། །ཚིག་རྩུབ་མི་སྙན་སྨྲ་བའོ། །མི་མངོན་ཆུད་ཟར་བྱེད་པ་དང། །རྟག་ཏུ་གཡེང་བའི་རླུང་དེ་གང། །གང་ཞིག་དོན་དང་མི་ལྡན་པའི། །འཆལ་
གཏམ་ཀྱལ་པ་སྨྲ་བའོ། །མི་བཀྲེས་བཞིན་དུ་སེམས་ཅན་གཞན། །ཁྱུར་མིད་ཟ་བའི་སྲིན་པོ་སུ། །གཞན་ལ་རྩ་ལྟར་དམན་སེམས་ཤིང། །འབངས་རྣམས་མནར་བའི་རྗེ་དཔོན་ནོ། །མི་ཡི་ཡུལ་དུ་གནས་པ་ཡི། །སེམས་ཅན་དམྱལ་བ་དེ་སུ་ཞིག་
རྗེ་དབོན་ངན་པའི་ཁོལ་གྱུར་བའི། །བྲན་གཡོག་དག་དང་འབངས་རྣམས་སོ། །ཟས་ནོར་ལོངས་སྤྱོད་ལྡན་བཞིན་དུ། །བཀྲེས་པས་ཉེན་པའི་ཡི་དྭགས་སུ། །གཏོང་དད་སྤྱད་པར་མི་ནུས་པའི། །འབྱོར་ལྡན་སར་སྣས་བཅིངས་པའོ། །རྐང་གཉིས་མི་དང་
ལྷན་ཅིག་པར། །འགྲེང་བའི་དུད་འགྲོ་དེ་སུ་ཞིག་ཤེས་བྱའི་གནས་ལ་རྨོངས་པ་ཡི། །ཡོན་ཏན་མི་ལྡན་སྐྱེ་བོའོ། །གཅིག་པུར་གནས་ཀྱང་སེམས་རྒྱུད་ལ། །ཟུག་རྦུར་གྱུར་བ་དེ་གང་ཞིག་དམ་པ་རྣམས་ཀྱིས་སྨད་འོས་པའི། །བྱ་མིན་དབེན་པར་

[049A]༄༅། །བྱས་པའོ། །ཕུང་ཀྲོལ་ཀུན་གྱི་གཞིར་གྱུར་པའི། །མཚན་མ་ངན་པ་དེ་གང་ཞིག་དབང་པོའི་ཡུལ་དུ་སྣང་བ་ཡི། །འདོད་པའི་ཡོན་ཏན་འདི་དག་གོ། །ཆུང་ཡང་སྡུག་བསྔལ་ཆེན་པོའི་རྒྱུ། །ཧ་ལའི་དུག་
ཆེན་དེ་གང་ཞིག་མི་འགྱོད་གཉེན་པོ་མེད་པ་ཡི། །ལུས་ངག་ཡིད་ཀྱི་སྡིག་པའོ། །གཙང་མའི་ལྷ་ཡང་དམེ་བྱེད་པའི། །མི་གཙང་གོང་བུ་དེ་གང་ཞིག་རང་གིས་ཇི་ལྟར་ཁས་བླངས་པའི། །སྡོམ་པ་དམ་ཚིག་ཉམས་པའོ། །འགོ་བ་སླ་ལ་འབྲལ་
དཀའ་བའི། །དྲི་རྡུལ་མི་བཟད་དེ་གང་ཞིག་གང་ཞིག་ཚུལ་མིན་ལ་ཞུགས་པའི། །གྲོགས་པོ་ངན་པའི་སྤྱོད་པའོ། །ཟུག་པར་སླ་ལ་འབྱིན་དཀའ་བའི། །ཚེ་མ་རྣོན་པོ་དེ་གང་ཞིག་གཞན་གྱི་ཡིད་ལ་མི་འབབ་པའི། །སྤྱོད་པ་ཐ་ཤལ་དེ་དག་གོ་
སྡུག་བསྔལ་ཡོད་དགུ་རྗེས་འབྲེང་བའི། །ཐོག་མའི་སྣ་འདྲེན་དེ་སུ་ཞིག་ལས་དང་ཉོན་མོངས་རྐྱེན་ཅན་གྱི། །སྲིད་པར་སྐྱེ་བ་འདི་ཉིད་དོ། །ཉིན་མཚན་རྟག་པར་མནར་བཞིན་དུ། །མི་ཤེས་ནད་དུ་ཆེ་བ་གང། །ལང་ཚོའི་དཔལ་ནི་སྐད་ཅིག་བཞིན། །
ཉམས་པའི་རྒབ་འདི་ཉིད་དོ། །སྐྱེ་དགུ་ཐམས་ཅད་གསོད་བྱེད་པའི། །ཆད་པ་མཁན་པོ་དེ་སུ་ཞིག་འཇིག་རྟེན་ཀུན་ལ་དབང་བསྒྱུར་བའི། །འཆི་བདག་རྒྱལ་པོ་གཏུམ་ཆེན་ནོ། །འདི་ན་སྐྱེ་དགུ་ཐམས་ཅད་ཀྱི། །ནང་ན་སྡུག་བསྔལ་ཆེ་བ་སུ། །གང་
ཞིག་རང་གི་དབང་བཏང་ནས། །གཞན་དབང་ཉིད་དུ་གྱུར་བའོ། །འདི་ན་སྐྱེ་དགུ་ཐམས་ཅད་ཀྱི། །ནང་ན་སྡིག་པ་ཆེ་བ་གང། །གང་ཞིག་གཞན་གྱིས་མི་འཐུལ་བའི། །དབང་དང་མཐུ་རྩལ་གང་ཆེ་བའོ། །འདི་ན་སྐྱེ་དགུ་ཐམས་ཅད་ཀྱི། །ནང་ན་ཕམ་

[049B] །གང་ཞིག་ཚུལ་ལུགས་ལས་འགལ་བའི། །ཉེས་སྤྱད་ངག་ལ་སུ་ཞུགས་པའོ། །འདི་ན་སྐྱེ་དགུ་ཐམས་ཅད་ཀྱི། །བྲན་དུ་གྱུར་བ་དེ་གང་ཞིག་རང་ཉིད་གདེངས་དང་མི་ལྡན་པའི། །སྐྱེས་བུ་ཧ་ཅང་ཡང་བའོ། །འདི་ན་འཇིག་རྟེན་པ་རྣམས་
ཀྱི། །བརྙས་བྱའི་གནས་དེ་སུ་ཞིག་ཡིན། །གང་ཞིག་ནོར་དང་བྲལ་བ་ཡི། །དབང་ཐང་ཆུང་ངུར་གནས་པའོ། །འདི་ན་སྐྱེ་དགུ་ཐམས་ཅད་ཀྱི། །ནང་ན་ཟོང་འཚོང་མཁས་པ་སུ། །ལན་དང་རྣམ་སྨིན་རེ་བ་ཡི། །སྦྱིན་བ་གཏོང་ཕོད་ཆེ་བའོ། །འདི་ན་སྐྱེ་
དགུ་ཐམས་ཅད་ཀྱི། །ནང་ན་དབུལ་བ་སུ་ཞིག་ཡིན། ནོར་ལ་བརྐམ་ཆགས་ཆེ་ག་ཡི། །ཆོག་ཤེས་མེད་པ་དེ་དག་གོ་འདི་ན་འཇིག་རྟེན་པ་རྣམས་ཀྱི། །མིག་སྔར་མི་མཛེས་དེ་གང་ཞིག་གང་ཞིག་ངོ་ལྐོག་མེད་པ་ཡི། །སྐྱེས་བུ་དྲང་པོར་སྤྱོད་པའོ། །
འདི་ན་འཇིག་རྟེན་པ་རྣམས་ཀྱི། །ཡིད་དུ་སྡུག་བདེ་གང་ཞིག་གང་དག་ངོ་དགར་སྨྲ་བ་དང། །བྱི་ལའི་སྤྱོད་པ་ཅན་རྣམས་སོ། །འདི་ན་འཇིག་རྟེན་པ་རྣམས་ཀྱིས། །ངོ་མཚར་འཛིན་པ་དེ་གང་ཞིག་གང་དག་ནོར་དང་
འཁོར་ལ་སོགས། །ཕྱི་ཡི་མཛེས་རྒྱན་སུ་མཚོར་བའོ། །སྡུག་བསྔལ་མཚོན་ཆ་ཐམས་ཅད་ཀྱི། །འབེན་དུ་གྱུར་པ་གང་ཞིག་ཡིན། །ཆུང་ངུའི་གནས་ལའང་མི་བཟོད་པའི། །ཡིད་ནི་སྔར་མར་གྱུར་པའོ། །སུར་ཞུགས་འཕུང་བར་ནུས་པ་ཡི། །གདོན་དུ་
ཆེ་བ་གང་ཞིག་ཡིན། །བཟང་ངམ་ངན་པ་ཅིར་འགྱུར་ཞེས། །རེ་དོགས་རྣམ་རྟོག་འགྱུར་བའོ། །རང་སྒྲས་རང་ཉིད་དམན་པ་རུ། །གོ་བྱེད་བོང་བུ་ལྟ་བུ་སུ། །བདག་ཉིད་ཡོན་ཏན་འདིའོ་ཞེས། །གཞན་ལ་གསང་མཐོར་སྒྲག་པའོ། །སྐྱེ་བོ་ཐམས་ཅད་སྡང་

[050A]༄༅། །འགྱུར་བའི། །འགྲན་ཟླའི་དགྲ་བོ་དེ་སུ་ཞིག་གཞན་གྱིས་བཀུར་བར་མ་བྱས་ཀྱང། །གང་ཞིག་རང་མཐོང་ཆེ་བའོ། རྐྱེན་ངན་ཀུན་གྱི་གནས་འཆའ་བའི། །མཚང་དུ་གྱུར་བ་དེ་གང་ཞིག་གང་ཞིག་སྐྱེ་བོ་ངན་པའི་
གཤིས། །རང་ཉིད་གཅེས་པར་འཛིན་པའོ། །ལྐོག་ཏུ་བསྒྲིབས་ཀྱང་མངོན་འགྱུར་བའི། །འོག་རླུང་དྲི་ངན་ལྟ་བུ་གང། །ཇི་ཙམ་སྤས་པ་དེ་ཙམ་དུ། །ངན་པར་མཐོང་བའི་རང་མཚང་ངོ། །རང་གི་སྨྲ་བས་རང་ཉིད་ནི། །འཆིང་བྱེད་ནེ་ཙོ་ལྟ་བུ་གང། །ཕན་
གནོད་ཚུལ་ལམ་བརྟགས་པར། །བབ་ཅོལ་སྨྲ་བ་མང་བའོ། །མཐོན་པོར་བཞག་ན་ལྷག་པར་དུ། །ཁྲོ་བའི་ཁྱི་རྒན་ལྟ་བུ་གང། །གང་ཞིག་གཞན་གྱིས་བཀུར་བ་ན། །ལྷག་པར་ཁེངས་པའི་ཕོ་ཤལ་ལོ། །དགེ་བ་མཐའ་དག་ཉམས་འགྱུར་བའི། །རྩ་
བ་གཅིག་ཏུ་གྱུར་པ་གང། །སྒོ་གསུམ་མི་དགེའི་བྱ་བ་ལ། །ཅི་དགར་ལྷོད་པའི་བག་མེད་དོ། །མདུན་མ་གཅིག་ཀྱང་མཐར་སོན་དུ། །མི་སྟེར་འཐབ་ཁྲོལ་མཁན་སུ་ཞིག་གང་ཞིག་བརྩམས་བའི་བྱ་བ་ལ། །མི་འཇུག་གཡེལ་བའི་ལེ་ལོའོ། །
སེམས་ཀྱི་བརྟན་པ་ཉམས་བྱེད་པའི། །སྲོག་རྩར་ཞུགས་པའི་རླུང་དེ་གང། །དོན་མེད་ཕྱོགས་ལ་ཡིད་གཞོལ་བའི། །རྣམ་པར་གཡེང་བ་ཞེས་བྱ་བའོ། །ཡོད་ཀྱང་ཕན་དུ་མི་སྟེར་བའི། །ནོར་གྱི་འཆིང་རྒྱ་དམ་པོ་གང། །རང་རྫས་སྤྱོད་པར་མི་ནུས་
པའི༑ ༑འབྱོར་ལྡན་རྣམས་ཀྱི་སེར་སྣའོ། །ལག་མཐིལ་སོན་པའི་གཅེས་ནོར་ཡང། །འཕྲོག་བྱེད་ཆོམ་རྐུན་དེ་གང་ཞིག་གང་ཞིག་དཀར་པོའི་ཕྱོགས་རྣམས་ལ། །རྩེ་གཉིས་པ་ཡི་ཐེ་ཚོམ་མོ། །བསྐུལ་ཡང་རང་ཕྱོགས་འཇོམས་བྱེད་པའི། །གླང་

[050B] །གང་ཞིག་གཞན་ལ་གནོད་སེམས་པའི། །བསམ་པ་ཞལ་འཆང་བའོ། །དགེ་བའི་ལྗོང་ཤིང་མ་ལུས་པ། །གཅོད་བྱེད་རལ་གྲི་ལྟ་བུ་སུ། །ཡང་དག་དོན་ལ་སྐུར་འདེབས་པའི། །མེད་པར་ལྟ་བ་ཐམས་ཅད་དོ། །གང་ཞིག་
ངམ་གྲོག་སྐམ་པོའི་གནས། །ཆུ་འདོད་ཉ་རྒྱ་མཁན་དེ་སུ། །བློ་དང་བསོད་ནམས་མི་ལྡན་བཞིན། །ཕུན་སུམ་ཚོགས་པར་རེ་བའོ། །ངལ་བས་འཛེགས་བ་དེ་ཙམ་དུ། །ཐུར་དུ་འབབ་པའི་རི་བོ་སུ། །ཚེགས་ཀྱིས་བསྒྲུབས་པའི་དེ་མ་ཐག་འདོར་ངེས་
སྲིད་པའི་དཔལ་འབྱོར་རོ། །སྲིད་བ་གསུམ་དུ་འཚོལ་བའི་ཕྱིར། །བརྒྱུགས་ཀྱང་ལག་སྟོང་ལུས་བསུ། །ཐོག་མ་མེད་ནས་འཕྱན་པ་ཡི། །ཉམ་ཐག་འཁོར་བ་རྣམས་སོ། །སྡུག་བསྔལ་མིང་ཡང་མི་གྲག་པའི། །བདེ་ལེགས་ཞིང་མཆོག་དེ་གང་ཞིག་
ལས་དང་ཉོན་མོངས་འཆིང་གྲོལ་བའི། །ཞི་བ་མཆོག་གི་ཐར་བའོ། །སྡུག་བསྔལ་ཀུན་ལས་སྐྱོབ་ནུས་པའི། །སླུ་མེད་རེ་གནས་སུ་ཞིག་བོད། །གང་ཞིག་འཇིགས་བས་མི་བརྫི་བའི། །དཀོན་མཆོག་རིན་ཆེན་གསུམ་པོའོ། །འདོད་དགུ་ཐམས་ཅད་
འབད་མེད་དུ། །སྩོལ་མཛད་གཙུག་གི་ནོར་བུ་གང། །ཡང་དག་ལམ་ལ་བཀྲི་མཛད་པའི། །ཐེག་པ་མཆོག་གི་བླ་མའོ། །གང་ཞིག་དབུལ་བཀུན་སེལ་བའི། །གཅིག་ཆོག་ནོར་གྱི་དམ་པ་གང། །ཡིད་ཀྱི་རྙོག་པ་སེལ་བྱེད་པའི། །དད་པ་རྐྱེན་གྱིས་མི་
འཕོག་པའོ། །གང་འདོད་གནས་སུ་སྐྱེ་ལ་ནུས་པའི། །རྟ་མཆོག་རྫུ་འཁྲུལ་ལྡན་པ་སུ། །གང་བརྩམས་ལས་ལ་མིང་ལ་བར། །མཐར་ཕྱིན་བརྩོན་འགྲུས་དྲག་པོའོ། །དགོས་པའི་གནས་སྐབས་ཕན་ངེས་པའི། །གྲོགས་ཀྱི་དམ་བདེ་གང་ཞིག་ཐོས་དང་

[051A]༄༅། །བསམ་བས་སྔར་འདྲིས་པའི། །བླང་དོར་མི་རྗེད་དྲན་པའོ། །རང་སེམས་བདེ་བར་ངལ་གསོ་བའི། །མཉམ་ཡངས་བསྟི་གནས་དེ་གང་ཞིག་རྣམ་པར་གཡེང་བས་མི་གཡོ་བའི། །ལས་རུང་ཏིང་འཛིན་བརྟན་པོའོ།།
འཁོར་དང་མྱ་ངན་འདས་པའི་ཆོས། །ཀུན་མཐོང་མིག་གི་དམ་བ་གང། །བདེན་པ་གཉིས་ཀྱི་ཚུལ་ལུགས་ལ། །རྣམ་འབྱེད་ཤེས་རབ་གསལ་བའོ། །བྱ་མིན་གནས་ལས་ཟློག་བྱེད་པའོ། །སློབ་དཔོན་མཁས་བདེ་སུ་ཞིག་བདག་གི་གནས་སྐབ་
ཇི་ལྟར་ཞེས། །ཤེས་བཞིན་དུ་ནི་སྤྱོད་པའོ། །སུས་ཀྱང་ཕམ་པར་མི་ནུས་པའི། །རྟུལ་ཕོད་ལྡན་པ་དེ་སུ་ཞིག་གང་ཞིག་ཚུལ་ལས་འགོང་བ་ཡིས། །ཉེས་པས་མ་གོས་སྐྱེས་བུའོ། །འདི་ན་སྐྱེས་བུ་ཐམས་ཅད་ཀྱི། །ནང་ན་སྨྲ་བའི་ཁྱུ་མཆོག་
སུ༑ ༑གང་ཞིག་གཙུག་ལག་གཞུང་རྣམས་ལ། །ཐོས་བར་ལྡན་པའི་སྐྱེས་བུའོ། །གང་ཞིག་སྐྱེ་དགུ་ཐམས་ཅད་ཀྱི། །མགོ་ལ་ཐོད་བཞིན་བཀུར་བ་སུ། །ཤེས་བྱའི་གནས་ལམ་རྨོངས་པའི། །མཁས་པ་ཡོན་ཏན་ལྡན་པའོ། །འདི་ན་སྐྱེ་དགུ་ཐམས་
ཅད་ཀྱི། །ཡིད་དུ་འོང་བདེ་གང་ཞིག་ཡ་རབས་དམ་པ་དང་མཐུན་པའི། །སྤྱོད་པ་རབ་ཏུ་གཙང་བའོ། །ཐམས་ཅད་དགའ་བར་བྱེད་པ་ཡི། །རྣ་བར་སྙན་པའི་གཏམ་གང་ཞིག་གང་དག་དོན་དང་ལྡན་པ་ཡི། །ཚིག་འཇམ་རན་པར་སྨྲ་བའོ། །
དྲི་མས་ཉེ་བར་མ་གོས་པའི། །གཙང་མའི་རབ་ཏུ་གྱུར་བ་གང། །ཉོན་མོངས་དག་དང་མ་འདྲེས་པའི། །ཡིད་ནི་དག་པར་གྱུར་པའོ། །གཞན་གྱིས་སུན་འབྱིན་དཀའ་བ་ཡི། །རབ་ཏུ་གྲིམ་པ་དེ་གང་ཞིག་སྡིག་པའི་གྲོགས་ཀྱི་སྤྱོད་པ་ལ། །བགས་

[051B] །འདི་ན་རྒྱལ་དཀའི་གཞན་སྡེ་ཡིས། །མི་ཐུབ་དཔའ་བོ་དེ་སུ་ཞིག་ཡིད་དུ་འོང་བའི་ཡུལ་རྣམས་ཀྱིས། །མི་འཕྲོག་བློ་དང་ལྡན་པའོ། །དགྲ་བོས་བཟོད་པར་དཀའ་བ་ཡི། །དཔུང་དུ་ཆེ་བ་དེ་གང་ཞིག་རང་རྒྱུད་བསྔགས་པར་
འོས་པ་ཡི། །ཡོན་ཏན་ཇི་ལྟར་རྒྱས་པའོ། །སུ་ལའང་འཇིགས་པ་མེད་པ་ཡི། །གཟི་བརྗིད་ནང་ན་ཆེ་བ་སུ། །བྱ་མིན་ཉེས་པས་མ་གོས་པའི། །སྐྱེས་བུ་བདེན་པ་ཐོབ་པའོ། །ཉེ་དང་རིང་བ་མཐའ་དག་ལ། །ཕན་བྱེད་སྤྲིན་དང་འདྲ་བསུ། །གཞན་ལ་
ཕན་བདེའི་བསམ་པ་ནི། །གང་གི་ཡིད་ལ་བཅགས་པའོ། །འཆིང་བདག་དང་བྲལ་བ་ཡི། །སྐྱེས་བུ་དགའ་མགུར་གནས་པ་སུ། །གང་ཞིག་འདོད་པའི་གནས་རྣམས་ལ། །ཞེན་པ་དག་དང་བྲལ་བའོ། །གདུང་བ་དག་དང་བྲལ་བ་ཡི། །བདེ་བ་
མཆོག་ལྡན་སུ་ཞེ་ན། །བདག་གམ་གཞན་གྱི་དོན་སྒྲུབ་པའི། །བྱ་རྩོལ་སེམས་ཁུར་མེད་པའོ། །ཟིན་དཀའ་ཟིན་ན་དོན་ཆེ་བའི། །སྤྲིན་ཤུགས་ཅང་ཤེས་ལྟ་བུ་སུ། །དབང་ཕྱུག་དག་དང་ལྡན་པ་ཡི། །སྐྱེས་བུ་རྣམས་ཀྱི་རང་ཚོད་དོ། །གང་ཞིག་
དོན་དུ་འགྱུར་བ་ཡི། །རྩོམ་པར་བྱ་བ་གང་ཞེ་ན། །ཕྱི་རྗེས་ལེགས་པར་བསམས་པ་ཡི། །བྱ་བ་བག་དང་ལྡན་པའོ། །མ་སྒྲུབས་པར་ཡང་རང་གི་དོན། །གཏིང་ཚུགས་འགྱུར་བ་དེ་གང་ཞིག་རང་དོན་ཟོལ་གྱིས་མ་སྒྲིབས་པར། །གཞན་དོན་
ལས་ལ་གཞོལ་བའོ། །གཞན་གྱིས་བག་ཟོན་བྱ་དགོས་པའི། །སྐྱེས་བུ་མཐུ་སྟོབས་ལྡན་པ་སུ། །ངག་འཇམ་ར་ན་བར་སྨྲ་བ་དང། །ཡིད་ནི་གྲིམ་ལ་བརྟན་པའོ། །ཡིག་འཆུ་ཡང་སྲོག་འཚོ་བའི། །སྨན་མཆོག་རྙེད་དཀའ་དེ་གང་ཞིག་

[052A]༄༅། །མཚང་ནས་རྒོལ་བར་བྱེད་པ་ཡི། །ཕན་ཚིག་དྲང་པོར་བརྗོད་པའོ། །མྱོང་ན་ཚིམ་པར་མི་འགྱུར་ཞིང། །དོན་ལྡན་བདུད་རྩི་ལྟ་བུ་སུ། །གང་ཞིག་ཆོས་དང་འབྲེལ་བ་ཡི། །ལེགས་པར་བཤད་པའི་གདམས་ངག་གོ་
རྟག་ཏུ་བསྒྲིམས་ཏེ་སྲུང་འོས་པའི། །ནོར་གྱི་དམ་པ་དེ་གང་ཞིག་ཡུན་དུ་བསྟེན་ན་དོན་ཆ་བའི། །ཐོས་དོན་ངེས་པ་གང་ཡིན་པའོ། །བདེ་ལེགས་འབྲས་བུ་ཇི་སྙེད་པ། །གང་གི་ལག་ན་གནས་པ་སུ། །མངོན་པར་མཐོ་བ་ཐམས་ཅད་ཀྱི། །འབྱུང་གནས་
བསོད་ནམས་ཞེས་བྱ་བའོ། །ཕན་དུ་བཏགས་པ་ཐམས་ཅད་ཀྱི། །མཆོག་ཏུ་གྱུར་པ་དེ་གང་ཞིག་མཛའ་བོ་སྡིག་པ་ལས་བསྲུང་ཞིང། །དམ་པའི་ཆོས་ལ་སྦྱར་བའོ། །གང་ཞིག་གྲོང་ངམ་ཁྱིམ་རྣམས་སུ། །བཀྲ་ཤིས་བྱེད་པའི་མཚན་མ་གང། །
ཕན་ཚུན་ཡིད་དུ་འོང་བ་དང། །བདེ་བར་འདོད་པའི་བྱམས་པའོ། །ལྐོག་མར་སྲོག་ཕྱིན་གྱུར་ཀྱང་ནི། །མི་འདོར་དམ་བཅའ་དེ་གང་ཞིག་འདི་དང་གཞན་དུ་ཕན་དགེ་བའི། །དམ་པའི་ཆོས་ཀྱི་ཚུལ་ལུགས་སོ། །གཞན་དང་ལྷན་ཅིག་འཁོད་པ་
ན༑ ༑བསྲུང་བྱའི་གནས་སུ་གྱུར་པ་གང། །རྣམ་པར་རིག་པར་ངེས་པ་ཡི། །ལུས་དང་ངག་གི་བྱ་བའོ། །རྟག་ཏུ་ཕན་གནོད་གཞིར་གྱུར་པའི། །མེལ་ཚེ་བྱ་བའི་གནས་དེ་གང། །དགེ་འམ་སྡིག་པ་ཅི་ལྟ་ཞེས། །རང་གི་སེམས་ཀྱི་གནས་སྐབས་སོ། །
འདི་ན་སྲོག་ཆགས་ཐམས་ཅད་ཀྱིས། །རྒ་ནར་རབས་ཉིད་དུ་བཀུར་བ་གང། །བྱ་བའི་གནས་ལ་རྣམ་འབྱེད་ཀྱི། །ཤེས་རབ་སྣང་བ་ཐོབ་བའོ། །འདི་ན་མི་ཡི་ལུས་རྙེད་པའི། །འཚོ་བ་དོན་དང་ལྡན་པ་སུ། །དགེ་བ་ལེགས་པར་གསོག་པ་ལ། །ཉིན་དང་

[052B] །གང་ཞིག་མཁས་པ་ཐམས་ཅད་ཀྱི། །མཆོག་ཏུ་གྱུར་པ་ད་སུ་ཞིག་གང་ཤེས་བླང་དང་དོར་བྱ་རྣམས། །རང་གི་ལག་ཏུ་ལེན་པའོ། །གང་ཞིག་པག་ཡོད་ཀྱིས་མཛེས་པའི། །བཙུན་པའི་མཆོག་ཏུ་གྱུར་པ་གང། །ཚེ་འདིའི་རྣམ་པར་
རྟོག་པ་དང། །ཡིད་ཀྱི་འབྲེལ་ཐག་ཆད་པའོ། །གང་འདོད་ཡིད་ལྟར་འབྱོར་བ་ཡི། །ལོངས་སྤྱོད་ཕྱུག་པའི་རབ་དེ་གང། །རྙེད་པ་ངན་ངོན་ཙམ་གྱིས་ཀྱང། །ཆོག་ཤེས་ལྡན་པའི་སྐྱེས་བུའོ། །འདི་ན་ཉིན་དང་མཚན་རྣམས་སུ། །བསམས་པར་བྱ་བདེ་གང་
ཞིག་རྟག་ཏུ་འབར་བའི་མེ་ལྟ་བུའི། །འཁོར་བའི་སྡུག་བསྔལ་མཚན་ཉིད་དོ། །སྐད་ཅིག་ཙམ་དུའང་ཡོངས་དཀའ་བའི། །ཟོན་དུ་བྱ་བ་དེ་གང་ཞིག་དེང་ཉིད་མི་འབྱུང་ཆ་མེད་པའི། །མི་རྟག་འཆི་བའི་འཇིགས་པ་ལའོ། །འདི་ན་དམ་པའི་ཆོས་རྣམས་ཀྱི།།
སྙིང་བར་གྱུར་བ་དེ་གང་ཞིག་ཉོན་མོངས་གཉེན་པོར་སོང་བ་ཡི། །རང་གི་རྒྱུད་ལ་གང་ཕན་པའོ། །གང་ཞིག་གཞན་ལ་གནོད་འགྱུར་བའི། །སྤང་བྱ་ཉིད་དུ་ངེས་པ་གང། །རང་ཐོག་བབ་པར་གྱུར་བའི་ཚེ། །མི་འདོད་གང་ཡིན་དེ་དག་གོ་སྲོག་ཆགས་ཀུན་
ལ་ཕེན་ངེས་པའི། །བཟང་པོའི་མཆོག་ཏུ་ཕྱིན་པ་གང། །གདུལ་དཀའི་ཡིད་ནི་ཞིབ་དང། །དུལ་བ་ཉིད་དུ་གྱུར་བའོ། །ནམ་དུའང་ཆུད་ཟར་མི་འགྱུར་བའི། །གཏེར་གྱི་མཆོག་གྱུར་དེ་གང་ཞིག་བཟང་དང་ཉམ་ཐག་ཞིང་རྣམས་ལ། །རེ་བ་མེད་པའི་སྦྱིན་
བའོ༑ ༑ཤིན་ཏུ་དགྲ་བོར་གྱུར་བ་ཡང། །དབང་དུ་འགྱུར་བའི་རིག་སྔགས་གང། །ལུས་དང་ངག་གི་ཉེས་སྤྱོད་རྣམས། །ལེགས་པར་སྡོམ་པའི་ཚུལ་ཁྲིམས་སོ། །ཕས་ཀྱི་གནོད་པས་ནམ་དུ་ཡང། །མི་ཕིགས་གོ་ཆ་སྲ་བ་གང། །མི་སྙན་ཚིག་དང་

[053A]༄༅། །མི་སྡུག་པའི། །སྡུག་བསྔལ་གནས་ལ་བཟོད་པའོ། །ལྐོག་གྱུར་ཤེས་བྱའི་གཟུགས་བརྙན་ཡང། །འཆར་བའི་མེ་ལོང་གཙང་མ་གང། །བྱིང་དང་རྒོད་པས་མི་གཡོ་བའི། །ཞི་གནས་རྣལ་འབྱོར་དྭངས་པའོ། །
མཐའ་དང་བྲལ་བའི་ནམ་མཁའི་དབྱིངས། །ཐོགས་མེད་འཕུར་ལྡིང་བྱེད་པ་སུ། །གནས་ལུགས་ནམ་མཁའ་ཡངས་པའི་ཀློང། །དམིགས་གཏད་ཞིག་པའི་ལྟ་བའོ། །རང་ཉིད་མལ་ན་གནས་བཞིན་དུ། །མཐོང་བའི་ངོ་མཚར་ལྟད་མོ་གང། །དབང་
པོའི་ཡུལ་དུ་གང་སྣང་བ། །སྒྱུ་མ་ཙམ་དུ་རིག་པའོ། །འཇིག་རྟེན་དགེ་བ་ཇི་སྙེད་དང། །མཚུངས་པའི་ལེགས་པར་སྤྱད་པ་གང། །རང་དང་གཞན་གྱི་དགེ་ཚོགས་ལ། །ཞེ་ནས་མཆོག་ཏུ་རངས་པའོ། །འཁོར་འདས་བདེ་དགའ་ཐམས་ཅད་
ལ༑ ༑སྤྱོད་པའི་རྒྱལ་ཐབས་དེ་གང་ཞིག་རང་གི་དོན་ལས་རྒྱབ་ཕྱོགས་ཏེ། །གཞན་ཕན་བྱང་ཆུབ་སེམས་མཆོག་གོ་ཀུན་མཁྱེན་ས་ལ་ཕྱིན་བྱེད་པའི། །མིག་དང་བགྲོད་བྱེད་ལྟ་བུ་སུ། །གནས་ལུགས་མཐོང་བའི་ཤེས་རབ་དང། །ཐབས་
མཁས་སྤྱོད་པ་རྒྱ་ཆེ་བའོ། །འཇིག་རྟེན་འཇིག་རྟེན་འདས་པ་ཡི། །ལེགས་ཚོགས་རྩ་བ་གཅིག་པུ་གང། །རང་བཞིན་དྲི་མ་དང་བྲལ་བའི། །འོད་གསལ་རང་གི་སེམས་ཉིད་དོ། །ཀུན་ནས་ཉོན་མོངས་པ་དང་ནི། །རྣམ་པར་བྱང་བའི་ཕྱོགས་འགའ་
ཡི༑ ༑བྱེ་བྲག་ཉེ་བར་རྟོགས་པའི་ཕྱིར། །རྣམ་པར་དབྱེ་བ་འདི་བྱས་སོ། །དོན་ཡོད་འཆར་ཞེས་མཁས་པའི་གཞུང། །རིན་ཆེན་འཕྲེང་བ་དང་མཚུངས་པར། །འདི་སྦྱར་དགེ་བས་བདག་ཉིད་ནི། །འཇམ་དབྱངས་གོ་འཕང་མྱུང་ཐོབ་ཤོག་འགྲོ་བ་

[053B] །ཆོས་མིག་གསལ་བ་རབ་ཐོབ་ནས། །བདེ་བ་ཐམས་ཅད་ལྡན་པ་དང། །ཐམས་ཅད་མཁྱེན་པ་བརྙེས་གྱུར་ཅིག། །། བཀའ་རྩོམ་ལེ་ཚན་ལྔ་པོ་འདི་རྣམས་གཞན་གྱིས་བསྐུལ་མ་ཞུས་པ་ལ་མ་ལྟོས་པར། གང་ཤར་ཐོལ་བྱུང་དུ་ཕེབས་པ་
ཡིན་འདུག་སྟབས། མཛད་བྱང་རིགས་ཕེབས་མི་འདུག་པ་དང། དུས་སྔ་ཕྱི་གང་དུ་གསུངས་མ་ངེས་པ་དང། ཐོག་མར་བཀའ་རྩོམ་གནང་གཅིག་མ་དེ་ལས་རྗེས་སུ་ལྔགས་ཞུས་དཔྱད་པ་སོགས་ཞུ་རྒྱུ་མ་བྱུང་འདུག་ཀྱང་སྐྱབས་མགོན་རྒྱལ་དབང་མཆོག་གི་བཀའ་ངོ་མ་ཡིན་པར་མ་ཟད། ཚིག་ཉུང་ཟབ་དོན་མང་བ་དང། ཉམས་
ལེན་གྱི་གནད་ལ་ཤིན་ཏུ་མཁོ་བ་བཅས་ཉམས་མགུར་གྲས་སུ་བཞུགས་སུ་གསོལ་བ་ཡིན་པས། ཚུལ་འདིས་ཀྱང་བསྟན་འགྲོ་ཀུན་ལ་ཕན་བདེ་མ་ལུས་པ་འབྱུང་བར་གྱུར་ཅིག།  །།ཛ་ཡནྟུ།།





﻿   ༈       ༈    ཞེས་པའི་དོན་གོ་
བདེ་བར་བརྗོད་ན། སྔར་ཉི་མའི་དཀྱིལ་འཁོར་ལ་གནས་པའི་རྡོ་རྗེ་ནག་པོ་རྩེ་དགུ་པ་ལྟེ་བ་ལ་ཧཱུཾ་གིས་མཚན་པ་དེ་ལས། རང་འདྲའི་ཉི་མ་ལ་གནས་པའི་རྡོ་རྗེ་རྩེ་དགུ་པ་ཧཱུཾ་གིས་མཚན་པ་ཆུང་ཆུང་མང་པོ་སྤྲོ་བ་ནི་
དེ་ལས་རྡོ་རྗེ་ཕྲ་མོའི་གཟུགས་སྤྲོས་པས། ཞེས་པའི་དོན་ནོ། །དེ་ནས་ཉི་མའི་སྟེང་གི་རྡོ་རྗེ་དེ་དག་འགའ་ཞིག་རྣམ་སྣང་ལ་སོགས་པའི་སངས་རྒྱས་སུ་འགྱུར། འགའ་ཞིག་རྡོ་རྗེ་རྣོན་པོ་ལ་སོགས་པའི་བྱང་ཆུབ་སེམས་དཔར་
འགྱུར། འགའ་ཞིག་རྡོ་རྗེ་ལྕགས་ཀྱུ་ལ་སོགས་པའི་ཁྲོ་བོར་འགྱུར། འགའ་ཞིག་སེམས་མ་རྡོ་རྗེ་མ་ལ་སོགས་པའི་རིག་པ་སྟེ་རིག་མར་འགྱུར་ཏེ། དེ་ཐམས་ཅད་ཀྱང་གདན་སྔར་གྱི་རྡོ་རྗེའི་སྐབས་ཀྱི་ཉི་གདན་གྱི་སྟེང་ན་
ཡོད་པ་ནི། སངས་རྒྱས་དང་བྱང་ཆུབ་སེམས་དཔའ་དང་ཁྲོ་བོ་དང་རིག་པའི་ཚོགས་རྣམས་སྤྲོས་ཏེ། ནམ་མཁའི་ཁམས་ཐམས་ཅད་ཏིལ་གྱི་གང་པུ་བཞིན་དུ་གང་བ། ཞེས་པའི་དོན་ནོ། །དེ་ནས་གདན་ཉི་མ་ལ་གནས་
པའི་ལྷ་ཞི་ཁྲོ་ཕོ་མོ་དེ་རྣམས་ཀྱིས་གང་ལ་གང་འདུལ་གྱི་སྒོ་ནས་མ་རྒན་སེམས་ཅན་ཐམས་ཅད་ཀྱི་རྒྱུད་སྨིན་པར་བྱས། སྨིན་པ་རྣམས་རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་ནས་གྲོལ་བར་བྱས། དེ་ནས་སེམས་ཅན་

[064A]༄༅། །རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་པ་དེ་རྣམས་དང། འགོད་མཁན་གྱི་ཉི་མ་ལ་གནས་པའི་ལྷ་ཞི་ཁྲོ་ཕོ་མོ་དེ་རྣམས་ལྷན་ཅིག་ཏུ་ཚུར་འདུས་ནས་སྔར་གྱི་ཉི་མའི་སྟེང་གི་རྡོ་རྗེ་རྩེ་དགུ་པ་དེའི་ལྟེ་
བའི་ཧཱུཾ་ལ་ཐིམ་པ་ནི། ཉི་མ་ལ་གནས་པའི་སེམས་ཅན་རྣམས་སྨིན་པར་བྱས་ནས། རྡོ་རྗེ་འཇིགས་བྱེད་ཐོབ་པར་བྱས་པ་དང་ལྷན་ཅིག་ཏུ་འདུས་ཏེ་རྡོ་རྗེ་ལ་ཐིམ་པར་གྱུར། ཅེས་པའི་དོན་ཡིན་པས་འདི་དག་གི་དོན་བདག་བསྐྱེད་
ནམ་གཏོང་གི་ཚེ། དལ་བུ་དལ་བུས་ཡིད་ལ་བྱས་ནས་འབྲེལ་ཐོགས་ཀྱིས་མཚོན་པའི་སེམས་ཅན་རྣམས་ལ་ཕན་བདེའི་བསམ་སྦྱོར་ཡར་ངོའི་ཟླ་བ་ལྟར་གོང་ནས་གོང་འཕེལ་དུ་འགྱུར་བ་ཞིག་ཅིས་ཀྱང་གྱིས་ཤིག་དགེ་ལེགས་
འཕེལ།།



﻿[LS]
༄༅། །རྀ་ཥྭི་གུ་ར་སྨུ་ཁཱ་སམ་ཤཤའ་བྫྲ་དཧེ་རབ་དབ་ཏྲ་ཡོད་ཤཱ་ཡཱ་དཱ་ནཱ་ཀྲམ་སྱ་ཊ་ཥྤར་ཎཱ་མ་བཛྲ་ཧཱ་ར་།
༄༅། །དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མའི་བསྐྱེད་རིམ་གྱི་ཟིན་བྲིས་དྲང་སྲོང་བླ་མའི་ཞལ་ལུང་ཞེས་བྱ་བ་བཞུགས་སོ། །

[001][DD][LS]
[LS]
༄༅། །ཨཱི་ཤྭ་རཱཥྚ་བཱ་དི་བི་ཧྭ་ཡ་ཝ་རེ་རྫྙ་ནྭ་ཋྐྲྀ་པཱ་ཀླྀ་ཥ་རྦ་སིནྡྷ། །ཀ་སྤི་ཌཱ་བ་གཱ་ཧ་ཨ་པྟི་བྷཱ་བ་ཨེ་ཀ་ཥཱ་ཌ་བྶྶ་ཀཱ་ཙ་མཱ་ཉྫ་
༄༅། །དབང་ཕྱུག་བརྒྱད་ལྡན་རྣམ་འདྲེན་ཡོངས་ཀྱི་མཁྱེན་བརྩེ་ནུས་པའི་ཆུ་ཀླུང་ཀུན། །གཏིང་དཔག་དཀའ་བ་གང་ཐུགས་རྒྱ་མཚོའི་ངང་དུ་རོ་གཅིག་དེ་ཡི་ཀློང། །[DD]

[002A][DR][LS]
[LS]
༄༅། །ནིརྨ་ལོ་བྲྀ་ཥཱ་དྷཾ་བྷ་དྲ་པཱ་ར་དཱ་ཡ་ནཱ་ཙ་རཏྣ་བྷཱུ་ཏ་ནེ་རྣི། །ཏྲཱི་ཎམ་པྲ་སཱ་ད་ཨཱརྱ་བི་ཀྵྲུ་བོ་དྷྱ་ཐེ་ནི་ཡངྐ་ཨཱ་ཤི་པཱ་ལ་
༄༅། །དྲི་མེད་ཆོས་ཚུལ་བཟང་པོའི་མཆོག་སྦྱིན་མཐའ་དག་རིན་ཆེན་འབྱུང་བའི་གནས། །བཀའ་དྲིན་གསུམ་ལྡན་རྗེ་བཙུན་བླ་མས་བྱང་ཆུབ་བར་དུ་ཤིས་པས་སྐྱོངས། །[DR]

[002B] །མཁྱེན་པ་ཚད་མེད་གཅིག་ཏུ་བཟླུམས་པའི་ཡེ་ཤེས་ཉིད་ཀྱང་མཚན་དཔེའི་དཔལ། །མངོན་ཕར་
གསལ་བའི་གཞོན་ནུའི་སྒྱུ་ཡིས་སངས་རྒྱས་ཐམས་ཅད་སྐྱེད་མཛད་པ། །རྒྱལ་བའི་ཡབ་གཅིག་འཇམ་པའི་དབྱངས་ཀྱིས་ཤེས་རབ་སྣང་བ་འབར་བར་མཛོད། །འཇམ་དཔལ་ཞི་ཞལ་དྲག་
པོར་གླལ་བའི་གློག་ལྡན་སྤྲིན་རུམ་ནས། །དབྱར་སྐྱེས་རྔ་སྟོང་གཅིག་ཏུ་ལྡིང་བའི་བཞད་པ་ཆེན་པོའི་སྒྲ། །བསྒྲགས་ཙམ་ཉིད་ན་སྲིད་འདིར་ཆེ་བ་ཀུན་ལ་མི་བཟད་པའི། །འཇིགས་སྟེར་བཅོམ་
ལྡན་གཤིན་རྗེའི་དགྲ་ཡི་ཞབས་ལ་སྙིང་ནས་འདུད། །ངེས་པ་ཉིད་ན་ལྔ་ལྡན་ཡེ་ཤེས་ཀྱི། །རང་བཞིན་གཞལ་མེད་ཁང་ཆེན་ཉམས་དགའ་བར། །སྐུ་གསུམ་བདུད་རྩིའི་དགའ་སྟོན་ལ་
ཆགས་པའི། །སྐལ་ལྡན་མགྲོན་དུ་ཚོགས་པའི་གྲལ་རིང་བསྟར། །དེ་སླང་རྒྱལ་བ་གཉིས་པའི་གསུང་གསང་ཆབ། །དྲི་མེད་ཡན་ལག་བརྒྱད་ཀྱིས་ཆེ་བ་གང། །དུས་མཐའ་འདིར་
ཡང་ཆད་མེད་གངྒཱ་བཞིན། །དྲང་སྲོང་བླ་མའི་ཞལ་ལས་ལྷུང་ལྷུང་འབབ། ཁྱད་པར་དཀའ་སྤྱད་དཀའ་བས་བསྒྲུབ་ན་ཡང། །ཤིན་ཏུ་རྙེད་དཀའ་རྙེད་ན་དོན་ཆེ་ཞིང། །

[003A]༄༅། །ལྔ་ཕྲག་ཆེ་བས་ཆེ་བ་བཅོམ་ལྡན་འདས། །འཇིགས་མཛད་ལྷ་ཡེ་ལྷ་འདི་རྨད་དུ་བྱུང། །དེ་ཕྱིར་བླ་མའི་ལེགས་བཤད་ཉིན་བྱེད་ཀྱིས། །ཡོངས་ཕྱེ་རིམ་པ་དང་པོའི་
ཆུ་སྐྱེས་མདངས། །མན་ངག་ཁྱད་པར་དུ་མར་གྲོལ་བ་ལས། །གང་འཚམ་སྐལ་ལྡན་མགུལ་པའི་རྒྱན་དུ་སྤེལ། །དེ་ཡང་བདག་ཅག་གི་རྣམ་པར་འདྲེན་པ་ཆེན་པོ་ལུང་དང་རྟོགས་པའི་ཡོན་ཏན་
གྱི་སྒོ་ནས་འགྲོ་བ་ལྷ་དང་བཅས་པའི་བླ་མར་གྱུར་ཅིང་ངེས་པ་དོན་གྱི་མཧཱཾ་པཎྜི་ཏ་རྗེ་བཙུན་བླ་མ་དངུལ་ཆུ་བ་ཆེན་པོ་དྷརྨ་བྷ་དྲ་དཔལ་བཟང་པོ་དེ་ཉིད་ཀྱིས་སྐལ་བ་དང་ལྡན་པའི་གདུལ་བྱ་རྣམས་ལ་
མཉམ་མེད་རི་བོ་དགེ་ལུགས་པའི་ཡི་དམ་གྱི་མཆོག་དང་གཙོ་བོར་གྱུར་པ་འཇམ་དཔལ་གཤིན་རྗེའི་གཤེད་ཀྱི་རིམ་པ་དང་པོའི་ཟབ་ཁྲིད་ལན་གྲངས་དུ་མའི་བར་དུ་སྩལ་བ་ལ། །ཐུགས་ཀྱི་སྲས་
མཆོག་རྗེ་བཙུན་དམ་པ་བློ་བཟང་ཚེ་རིང་དཔལ་བཟང་པོ་ནས་རྗེས་འཇུག་རྣམས་ཀྱི་བགོ་སྐལ་དུ་གནད་ཆེ་བ་ཆེ་ལོང་ཙམ་ཟིན་བྲིས་སུ་བཀའ་དྲིན་ཆེ་འདུག་པ་ལས། སླར་ཡང་དབྱངས་ཅན་གྲུབ་
པའི་རྡོ་རྗེས་ཚིག་དོན་ལ་ཞུས་དག་དང། བར་བར་དུ་རྗེ་བཙུན་བླ་མ་དེ་ཉིད་ཀྱི་གསུང་རང་གི་བློ་ཡུལ་བཅགས་པ་ཐོར་བུས་ཁ་འགེངས་དང་བཅས་བཀོད་པ་ནི། འོ་ཇི་སྐད་དུ། ཁམས་གསུམ་

[003B] འདིར་འཇུག་པ་ནི་སྐལ་བ་བཟང་ངོ་ཞེས། །ལེགས་པར་སོམ་ལ་དགའ་བའི་བཞིན་གྱི་མདངས། །རབ་གསལ་འཛུམ་པའི་ཉམས་དང་ལྡན་པ་ཡིས། །རྣམ་གཡེང་སྣོད་ཀྱི་
སྐྱོན་གསུམ་སྤོང་ལ་ཉོན། །ཞེས་གསུངས་པ་ལྟར། ཞེས་གསུངས་ནས་ཆོས་ཉན་པའི་ཀུན་སློང་གི་འགལ་རྐྱེན་སྣོད་ཀྱི་སྐྱོན་གསུམ་སྤོང་ཚུལ་དང། མཐུན་རྐྱེན་འདུ་ཤེས་དྲུག་བསྟེན་ཚུལ། སྐྱེས་རབས་ལས་
རབ་ཏུ་དམའ་བའི་སྟན་ལ་འདུག་ཅེས་སོགས་དང། བླ་མ་ལྔ་བཅུ་པ་ལས། མདུན་དུ་དུལ་བར་འདུག་པ་དང། ཞེས་སོགས་དྲངས་ནས། ཆོས་ཉན་པའི་ཀུན་སྤྱོད་སྤྱི་དང་ཁྱད་པར་འདུལ་བ་ནས་བཤད་པ་སོགས་ལུང་དང་རིགས་པ་མཐའ་
ཡས་པའི་སྒོ་ནས་རྒྱས་པར་གསུངས་དེ་ནས། བསན་བྱ་དམ་པའི་ཆོས་ཀྱང་སློབ་དཔོན་འཇམ་དཔལ་བཤེས་གཉེན་གྱི་ཞལ་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུའི་དོན་སྒྲུབ་ཐོབ་པར་གྱུར་པ་ལ་
གལ་ཏེ་འདི་ལ་ཕན་པ་མ་སྒྲུབ་ན། །ཕྱིས་འདི་ཡང་དག་འབྱོར་པ་ག་ལ་འགྱུར་ཞེས་གསུངས་པ་ལྟར། རང་ཅག་རྣམས་ཀྱིས་རྙེད་པར་དཀའ་ཞིང་རྙེད་ན་དོན་ཆེ་བའི་དལ་འབྱོར་གྱི་མི་ལུས་རིན་པོ་ཆེ་རྙེད། མཇལ་བར་དཀའ་བའི་སངས་རྒྱས་
ཀྱི་བསྟན་པ་རིན་པོ་ཆེ་དང་མཇལ། མཚན་ཉིད་དང་ལྡན་པའི་དགེ་བའི་བཤེས་གཉེན་གྱིས་རྗེས་སུ་བཟུང་བའི་དུས་འདིར་མ་ཤི་ཚུན་ཆད་ཀྱི་ཟས་གོས་རྙེད་པ་ཙམ་ལ་ཆོག་ཤེས་མ་བྱེད་པར་འཇིག་རྟེན་ཕྱི་མ་ཕན་ཆད་
[004A]༄༅། །ཀྱི་དོན་ཆེན་པོ་བསྒྲུབས་པའི་སྒོ་ནས་དལ་འབྱོར་ལ་སྙིང་པོ་ལོན་པ་ཞིག་ཅི་ནས་ཀྱང་བྱ་དགོས་ལ་སྙིང་པོ་ལེན་ལུགས་ཀྱང་སྔོན་ཡང་དག་པར་རྫོགས་པའི་སངས་རྒྱས་ཀྱིས་དང་པོར་བྱང་ཆུབ་
མཆོག་ཏུ་ཐུགས་བསྐྱེད་བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་རྡོ་རྗེ་གདན་གྱི་སྤོ་ལ་མངོན་པར་རྫོགས་པར་འཚང་རྒྱ་བའི་ཚུལ་བསྟན་ནས་སེམས་ཅན་གྱི་ཉོན་མོངས་པ་བརྒྱད་ཁྲི་བཞི་
སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཐམས་ཅད་ནི་ཐེག་པ་ཆེ་ཆུང་གཉིས་སུ་འདུས་པའི་ཐེག་པ་ཆེན་པོ་ལ། རྒྱུ་ཕ་རོལ་ཏུ་ཕྱིན་པའི་ཐེག་པ་དང། འབྲས་བུ་གསང་སྔགས་རྡོ་རྗེ་ཐེག་པ་
གཉིས་ཡོད་པ་དང་དེའི་གསང་སྔགས་རྡོ་རྗེ་ཐེག་པ་ལ་ཡང་གདུལ་བྱའི་རིམ་པ་དང་མཐུན་པའི་བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་རྣལ་འབྱོར་བླ་ན་མེད་པའི་རྒྱུད་དང་བཞི་ཡོད་པའི་ནང་ནས་མཆོག་ཏུ་གྱུར་པ་རྣལ་
འབྱོར་བླ་མེད་ལ་ཡང་སྣང་ཕྱོགས་ཐབས་ཀྱི་ཆ་སྒྱུ་མའི་སྐུ་བསྒྲུབ་ཚུལ་རྩལ་དུ་བཏོན་ནས་འཆད་པ་ཕ་རྒྱུད་དང་སྟོང་ཕྱོགས་ཤེས་རབ་ཀྱི་ཆ་འོད་གསལ་བསྒྲུབ་ཚུལ་གཙོ་བོར་སྟོན་པ་མ་རྒྱུད་གཉིས་ཡོད་པ་དེའི་དང་པོར་
གཏོགས་པའི་ཞེ་སྡང་ཐབས་རྒྱུད་གཤིན་རྗེ་གཤེད་ཀྱི་སྐོར་ལ་དམར་ནག་གཉིས། ནག་པོ་ལ་དགྲ་གདོང་འཇིགས་གསུམ་མམ་དམར་ནག་འཇིགས་གསུམ། འཇིགས་བྱེད་ལ་རྭ་ལོ་ཙཱ་བ་རྡོ་རྗེ་གྲགས། སྐྱོ་ནག་

[004B] ཞང་ཅོག་གྲུ་ཤེས་རབ་བླ་མ། མལ་ལོ་བློ་གྲོས་གྲགས། སྨྱོས་ལོ་ཡོན་ཏན་གྲགས་ཀྱི་ལུགས་ཏེ་གྲགས་ཆེ་བ་ལྔ། དེའི་རྭ་ལུགས་ལ་ལྷ་ལྔ་མ། དགུ་མ། བཅུ་གསུམ་མ། བཅུ་བདུན་མ། ཞེ་
དགུ་མ་སྟེ་ལྔ། བཅུ་གསུམ་མ་ལ་རྭ་ལུགས་རྙིང་མ། བར་མ། གསར་མ་སྟེ་གསུམ་དུ་གྲགས་པ་ལས། འདིར་ཕྱི་མ་འཆད་པ་སྐབས་སུ་བབས་པ་ཡིན་ཞེས་སོགས་རྒྱུད་སྡེ་སྤྱི་དང་བྱེ་བྲག་གི་རྣམ་གཞག་རྒྱས་པར་གསུངས་ནས་
དེ་ཡང་སློབ་དཔོན་ཞི་བའི་ཡེ་ཤེས་ཀྱིས། གཉིས་མེད་མཐུན་མོང་མ་ཡིན་ཁྱབ་པའི་སྐུ། །ཞེས་པ་ནས། འཇིགས་བྱེད་གཤིན་རྗེའི་གཤེད་ལ་ཕྱག་འཚལ་ལོ། །ཞེས་པའི་བར་དྲངས་ནས། རྗེ་བཙུན་འཇམ་པའི་དབྱངས་འདི་ཉིད་
རྒྱལ་བ་ཐམས་ཅད་ཀྱི་ཡབ་དང། ཡུམ་དང། སྲས་ཡིན་ཚུལ་དང། དེ་ལྟ་བུའི་འཇམ་པའི་དབྱངས་ཆོས་སྐུའི་བདག་ཉིད་ལ་བྱམས་སྡང་གི་རྣམ་རྟོག་མེད་ན་ཡང། སྲིད་པ་གསུམ་གྱི་གདུག་ཅན་མཐའ་དག་འདུལ་བའི་ཕྱིར་ཁྲོ་
བོའི་རྒྱལ་པོའི་སྐུར་བསྟན་པ་ཡིན་ཚུལ་དང། དེ་ཡང་རྗེ་བཙུན་འཇམ་དབྱངས་ཁྲོས་པ་གཤེད་དམར། དེ་ལས་ཅུང་ཟད་ཆེར་ཁྲོས་པ་དགྲ་ནག་དེ་ལས་ཀྱང་ཆེས་ཤིན་ཏུ་ཁྲོས་པ་རྡོ་རྗེ་འཇིགས་བྱེད་གསུམ་ལས་སྔ་མ་གཉིས་ལ་རྒྱུ་
རྡོ་རྗེ་འཛིན་པ་འཇམ་དབྱངས་ཀྱི་སྐུའི་དབྱིབས་ཅན་དང། འབྲས་བུ་རྡོ་རྗེ་འཛིན་པ་ལ་འཇམ་དཔལ་གྱི་ཞལ་དང་ཐུགས་ཀར་འཇམ་དཔལ་ཡེ་ཤེས་སེམས་དཔའ་བསྒོམ་པ་རྣམས་མེད་ཅིང། རྡོ་རྗེ་འཇིགས་བྱེད་ལ་དེ་རྣམས་

[005A]༄༅། །ཡོད་པའི་དབང་གིས་སྔགས་བཟླ་བའི་ཚེ་ཞི་ཁྲོ་སྦྲགས་སྒྲུབ་ཀྱི་མན་ངག་ཁྱད་པར་ཅན་ཉམས་སུ་བླང་བྱར་ཡོད་ཅིང། དེའི་གནད་ཀྱིས་ཞི་བ་གཙོ་བོར་བསྒྲུབས་ཀྱང་དྲག་པོ་ཞར་ལ་གྲུབ་ནས་ཆོས་རབ་ཏུ་རྣམ་
འབྱེད་ཀྱི་ཤེས་རབ་ཁྱད་པར་ཅན་ཐོབ་པར་མ་ཟད། ནག་ཕྱོགས་བདུད་རིགས་ཚར་གཅོད་པའི་མཐུ་སྟོབས་ཐོགས་པ་མེད་པ་འབྱུང་བ་དང། དྲག་པོ་གཙོ་བོར་བསྒྲུབས་ཀྱང་ཞི་བ་ཞར་ལ་གྲུབ་ནས་མཐུ་སྟོབས་ཐོགས་
པ་མེད་པར་མ་ཟད་སྟོང་ཉིད་རྟོགས་པའི་ལྟ་བ་ཁྱད་པར་ཅན་རྒྱུད་ལ་སྐྱེ་བ་སོགས་གཤིན་རྗེ་གཤེད་གཞན་ལས་མཆོག་ཏུ་གྱུར་པའི་ཁྱད་ཆོས་མཐའ་ཡས་པ་དང་ལྡན་པ་དང། གཞན་ཡང་ལྷ་མཆོག་འདི་ལ་ཡི་དམ་
གྱི་ལྷ་གཞན་ལ་མེད་པའི་ཁྱད་ཆོས་ཆེན་པོ་ལྔ་ཡོད་པར་རྗེ་བཙུན་འཇམ་པའི་དབྱངས་ཀྱིས་རྗེ་བདག་ཉིད་ཆེན་པོ་ལ་དངོས་སུ་གསུངས་ཏེ། དེ་ཡང་དེང་སང་སྙིགས་མ་ལྔ་ཆེས་ཆེར་བདོ་བའི་དབང་གིས་སེམས་ཅན་རྣམས་ཆོས་
བྱེད་པ་ལ་འགལ་རྐྱེན་མང་ཞིང་མཐུན་རྐྱེན་ཉུང་བས་དེ་འདྲའི་ཕྱི་ནང་གི་བར་ཆད་བཟློག་པའི་ཕྱིར་མཐུ་སྟོབས་འགྲན་ཟླ་མེད་པའི་ཡི་དམ་འདི་ལྟ་བུ་མེད་ན་ཆོས་འགོ་མི་ཐོན་པས་ལྷ་འདི་ལ་ངེས་པར་བརྟེན་དགོས་པ་ཁྱད་
ཆོས་དང་པོ་དང། ཡང་རྒྱུ་མ་དང་མེ་ཐབ་ཕྱག་མཚན་དུ་བསྣམས་པས་མཚོན་པ་ལྟར་ཕ་རྒྱུད་གསང་འདུས་ནས་བཤད་པའི་སྒྱུ་ལུས་དང་འོད་གསལ་གྱི་ལམ་ཡོད་པ་ཁྱད་ཆོས་གཉིས་པ་དང། ཡང་ཕྱག་མཚན་

[005B]
ཆོས་གསུམ་པ་དང། ཡང་འཇིགས་བྱེད་རང་གི་ཁྱད་ཆོས་མེ་ཐབ་ཕྱག་མཚན་དུ་འཛིན་པས་སྒྲུབ་པ་པོ་ཤེས་རབ་གཞན་ལས་ཆེ་བ་འབྱུང་བ་དང། ཕྱག་གཡས་པ་ཐབས་ཀྱི་ཆའི་སྡིགས་མཛུབ་གནམ་དུ་བསྒྲེངས་པས་ཕ་རྒྱུད་
ཀྱི་གནད་མཐར་ཐུག་པ་ཡོད་དོ་ཞེས་དང། འཇིག་རྟེན་ལས་འདས་པ་རྣམས་ལ་ངའི་སྒྲུབ་པ་པོ་ལ་དངོས་གྲུབ་མྱུར་དུ་སྩོལ་ཅིག་མི་སྩོལ་ན་བསྡིགས་པར་བྱའོ་ཞེས་མཚོན་པས་དངོས་གྲུབ་གཞན་ལས་མྱུར་བ་དང། ཕྱག་གཡོན་
པ་ཤེས་རབ་ཀྱི་ཆའི་སྡིགས་མཛུབ་འཐུར་དུ་སྦུབ་པས་མ་རྒྱུད་ཀྱི་གནད་མཐར་ཐུག་པ་ཡོད་དོ་ཞེས་དང། འཇིག་རྟེན་པ་རྣམ་ལ་ངའི་སྒྲུབ་པ་པོ་ལ་བར་ཆད་མ་བྱེད་ཅིག་བྱས་ན་བསྡིགས་པར་བྱའོ་ཞེས་མཚོན་པས་བར་ཆད་
ཀྱིས་མི་ཚུགས་པ་དང། ཕྱག་མཚན་དུ་སྐྱེས་བུ་གསལ་ཤིང་ལ་བསྐྱོན་པ་འཛིན་པས་མི་དགེ་བཅུ་དང་མཚམས་མེད་ལྔ་སོགས་སྤྱོད་པའི་སྡིག་པོ་ཆེ་ཡིན་ཀྱང་ལམ་འདི་ཉམས་སུ་བླང་ན་བཙན་ཐབས་སུ་འཚང་རྒྱ་
བར་སྟོན་པ་རྣམས་ཁྱད་ཆོས་བཞི་པ་དང། ཡང་ཡི་དམ་འདི་ལ་སྔར་བཤད་པ་ལྟར་དམར་ནག་གཉིས་ལ་མེད་པའི་རྒྱལ་བའི་ཡབ་གཅིག་འཇམ་པའི་དབྱངས་ཀྱི་སྦྲགས་སྒྲུབ་ཁྱད་པར་ཅན་ཡོད་པ་ཁྱད་ཆོས་ལྔ་

[006A]༄༅། །པ་སྟེ། དེ་ལྟ་བུའི་ཁྱད་ཆོས་ཆེན་པོ་ལྔ་དང་ལྡན་པ་དང། གཞན་ཡང་རྗེ་རིན་པོ་ཆེའི་དཔའ་གཅིག་གི་སྒྲུབ་ཐབས་ལས། སྐལ་ལྡན་ཐར་ལམ་སྒྲུབ་པའི་གཙོ་བོའི་གེགས། །སེམས་འཇོམས་
རྨོངས་པ་ལུས་འཇོམས་གཤིན་རྗེ་ཡིན། །རྨོངས་འཇོམས་ཤེས་རབ་སྩོལ་ལ་འཇམ་དབྱངས་མཆོག་འཆི་བདག་འཇོམས་པའི་ཕུལ་བྱུང་འཇིགས་བྱེད་དོ། །ཞེས་གསུངས་པ་ལྟར། སྐལ་བ་དང་ལྡན་པའི་
གདུལ་བྱ་ཐར་པ་དང་ཐམས་ཅད་མཁྱེན་པའི་གོ་འཕང་སྒྲུབ་པར་བྱེད་པ་རྣམས་ཀྱི་གེགས་ཆེ་ཤོས་སེམས་འཇོམས་པར་བྱེད་པའི་རྨོངས་པ་དང། ལུས་འཇོམས་པར་བྱེད་པའི་འཆི་བདག་གི་གཤིན་རྗེ་གཉིས་ཡིན་
ཅིང༑ དེའི་དང་པོ་རྨོངས་པའི་གཉེན་པོ་ཤེས་རབ་སྩོལ་བ་ལ་རྗེ་བཙུན་འཇམ་པའི་དབྱངས་འདི་རྒྱལ་བ་ཐམས་ཅད་ཀྱི་མཁྱེན་པའི་ཡེ་ཤེས་གཅིག་ཏུ་བསྡུས་པའི་རང་གཟུགས་ཡིན་པ་སོགས་ཀྱིས་སངས་རྒྱས་བྱང་
སེམས་གཞན་ཐམས་ཅད་ལས་མཆོག་ཏུ་གྱུར་པ་དང། ལུས་འཇོམས་གཤིན་རྗེའི་གཉེན་པོ་མཐར་ཐུག་པ་རྡོ་རྗེ་འཇིགས་བྱེད་ཡིན་ཚུལ་སྔོན་གྱི་ལོ་རྒྱུས་དྲངས་ནས་འཆི་བདག་གཤིན་རྗེ་འཁོར་བཅས་ཀྱིས་
རང་རང་གི་སྲོག་གི་སྙིང་པོ་ཕུལ་ནས་རྡོ་རྗེ་འཇིགས་བྱེད་ཀྱི་བཀའ་ཉན་གསུང་སྒྲུབ་ཀྱི་བྲན་དུ་ཁས་བླངས་པ་སོགས་ཕྱི་ནང་གཞན་གསུམ་གྱི་གཤིན་རྗེ་ཐམས་ཅད་ཀྱི་གཉེན་པོ་ཡིན་ཚུལ་དང། དེའི་དབང་གིས་ཡི་

[006B] དེ་ཡང་སྤྱིར་གྱིས་སྲོག་གཅོད་པས་ནི་ཚེ་ཐུང་འགྱུར། ཞེས་གསུངས་པ་ལྟར། སྲོག་གཅོད་བྱས་ན་དེའི་མྱོང་བ་རྒྱུ་མཐུན་གྱི་འབྲས་བུར་ཚེ་ཐུང་བ་ཤ་སྟག་འབྱུང་
བར་གསུངས་ན་ཡང་ལམ་འདིའི་བསྐྱེད་རིམ་མཐར་ཕྱིན་པ་རྭ་ཆེན་པོའི་གསུང་མགུར་ལས། དར་མ་མདོ་སྡེས་སྣ་དྲངས་པའི། །རྡོ་རྗེ་འཛིན་པ་བཅུ་གསུམ་བསད། །ཅེས་དང། བསད་པས་ཚེ་རིང་གྲུབ་པ་ནི། །རྭ་རྒན་
ལོ་ཙཱའི་ཁྱད་ཆོས་ཡིན། །ཞེས་གསུངས་པ་ལྟར། མར་པའི་སྲས་ལ་སོགས་པའི་སྐྱེས་བུ་དམ་པ་དང་ཕལ་པ་མཐའ་ཡས་པ་དྲག་པོའི་འཕྲིན་ལས་ཀྱིས་ཚར་བཅད་ན་ཡང། སྐུ་ཚེ་མཐར་ཕྱིན་པ་དགུང་ལོ་བརྒྱ་ཕྲག་བརྒལ་
བ་བཞུགས་ཚུལ་སོགས་ལྷ་མཆོག་འདི་ཉིད་ཀྱི་ཆེ་བ་དང་ཁྱད་ཆོས་མཐའ་ཡས་པ་གསུངས་ནས། དེ་ལྟ་བུའི་ཡི་དམ་ཁྱད་པར་ཅན་འདི་ཉིད་ཀྱི་རིམ་པ་དང་པོའི་ཁྲིད་མདོར་བསྡུས་འབུལ་བར་བྱེད་པ་ལ་ཡང། སློབ་མ་ཡིད་
ཆེས་བསྐྱེད་པའི་ཕྱིར། །བླ་མ་བརྒྱུད་པའི་ལོ་རྒྱུས་བཤད། །སྟོན་པ་ཉིད་ལ་ཡིད་ཆེས་ཤིང། །བསྟན་པ་ཁུངས་ཀྱང་བཙུན་པར་འགྱུར། །ཞེས་གསུངས་པ་ལྟར། ཆོས་འདིའི་ལོ་རྒྱུས་ཀྱི་དབང་དུ་བྱས་ན། ཞེས་རྒྱལ་བ་རྡོ་
རྗེ་འཆང་གིས་གནས་གང་དུ་གདུལ་བྱ་སུའི་ངོར་ཚུལ་ཇི་ལྟ་བུས་གསུངས་ཚུལ། དེ་ལ་རྩ་རྒྱུད། བཤད་རྒྱུད། ཕྱོགས་མཐུན་གྱི་རྒྱུད་ལ་སོགས་པ་ཇི་ལྟར་ཡོད་པ། དེ་ལས་བརྒྱུད་དེ་བླ་མ་བརྒྱུད་པ་བར་མ་ཆད་དུ་བྱོན་པའི་

[007A]༄༅། །རྣམ་ཐར་ལོ་རྒྱུས་སྤྱི་དང། ཁྱད་པར་དུ་རྟོག་པ་བདུན་པ་ལ་སོགས་པ་ཨུ་རྒྱན་མཁའ་འགྲོའི་ཆོས་མཛོད་ནས་སྤྱན་འདྲེན་པ་པོ་གྲུབ་ཆེན་ལ་ལི་ཏ་བཛྲ། གདམས་པ་འདི་ཉིད་གངས་ཅན་བསྟན་འགྲོའི་དཔལ་
དུ་སྤྱན་འདྲེན་པ་པོ་དཔལ་རྭ་ལོ་ཆེན་པོ། ཁྱད་པར་དུ་ཡང། ཕྱོགས་འདིར་སྔོན་ཆད་གཞན་གྱིས་མ་མྱངས་པའི། །ལམ་གྱི་མཐར་ཐུག་རིམ་གཉིས་ཟབ་མོའི་གནད། །ཇི་བཞིན་གཟིགས་ནས་དེ་དོན་བསྒྲུབ་པ་ལ། །
ཉམས་ལེན་སྙིང་པོར་མཛད་ལ་གསོལ་བ་འདེབས། །ཞེས་གསུངས་པ་ལྟར་སྔོན་ཆད་གངས་ཅན་གྱི་ལྗོངས་འདིར་མཁས་པ་དང་གྲུབ་པའི་སྐྱེས་བུ་སུས་ཀྱང་མ་རྟོགས་པའི་ལམ་རིམ་པ་གཉིས་ཀྱི་དོན་མཐར་ཐུག་
པ་འཁྲུལ་མེད་དུ་གཟིགས་ནས་སྐལ་བས་མཐོ་བའི་གདུལ་བྱ་རྣམས་ལ་འདོམས་ཤིང་གསལ་བར་མཛད་པ་པོ་རྗེ་བདག་ཉིད་ཆེན་པོའི་སྐུ་གསུང་ཐུགས་འཕྲིན་ལས་ཀྱི་ཆེ་བ་དང་འབྲེལ་བའི་རྣམ་ཐར། གཞན་ཡང་རྒྱ་
བོད་ཀྱི་མཁས་པ་སོ་སོས་ཇི་ལྟར་བཤད་པའི་དབྱེ་བ། བཅུ་གསུམ་མ་ལ་ལོག་རྟོག་བཀག་ནས་རྣམ་དག་ཏུ་བཤད་པ་སོགས་ལུང་དང་རིགས་པ་དྲི་མ་མེད་པའི་སྒོ་ནས་ཞིབ་ཅིང་རྒྱས་ལ་ཁུངས་དང་ལྡན་པར། དཔེར་
ན༑ འབབ་ཆུའི་རྒྱུན་ཆད་པ་མེད་པར་ལྷུང་ལྷུང་འབབ་པ་ལྟར་སྙན་ཞིང་འཇེབས་པའི་ཚུལ་དུ་གསུངས་པ་མཐའ་དག་གཞུང་ལུགས་རབ་འབྱམས་ལ་སྦྱངས་པའི་མཁས་པའི་དབང་པོ་རྣམས་ཀྱིས་ཀྱང་ཐུགས་

[007B] བདག་ཅག་ཅི་ཡང་མི་ཤེས་པའི་བླུན་པོའི་བློར་ཅི་ལ་ངེས། ཆ་ཤས་ཆ་ཤས་ཙམ་བློར་བཅགས་པ་ཡང་ཡི་གེའི་ངལ་བས་འཇིགས་ནས་འགོད་མ་ནུས་ཀྱང། །རང་གཞན་ལ་ཕྲན་བུའི་ཕན་པ་འབྱུང་
རེས་ས་བཅད་སྒོ་བསྟན་པ་ཙམ་རེ་སྔ་ཕྱིར་འགོད་ཁུལ་བྱས་པ་ལགས་སོ། །དེ་ལྟ་བུའི་ཡི་དམ་འདིའི་བསྐྱེད་རྫོགས་གཉིས་སུ་ཡོད་པ་ལས། བསྐྱེད་རིམ་ཉམས་སུ་ལེན་ཚུལ་རྗེ་བདག་ཉིད་ཆེན་པོའི་བཅུ་གསུམ་མའི་སྒྲུབ་ཐབས་ཟ་མ་ཏོག་གི་དགོངས་
པ་ཇི་ལྟ་བ་བཞིན་འཆད་པ་ལ་གསུམ། གང་གིས་ཉམས་སུ་ལེན་པའི་རྟེན། གང་དུ་ཉམས་སུ་ལེན་པའི་གནས། ཇི་ལྟར་ཉམས་སུ་ལེན་པའི་ཚུལ་ལོ། །དང་པོ་ནི། ཟ་མ་ཏོག་ལས། འདིར་རྣལ་འབྱོར་པ་སྦྱིན་
པ་དང་ཚུལ་ཁྲིམས་ལ་སོགས་པའི་སྤྱོད་པ་དང། བྱམས་པ་ལ་སོགས་པའི་སེམས་ཀྱིས་སེམས་ཅན་གྱི་དོན་ལ་བརྩོན་པའི་བསམ་པ་རྣམ་པར་དག་པ་དང་ལྡན་པ། དད་པ་དང་ཐོས་པས་རྣམ་པར་བརྒྱན་ཅིང། ཁྱད་
པར་དུ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་དུ་ཞུགས་ནས་དབང་བསྐུར་བ་ལེགས་པར་ཐོབ་ཅིང། ཁས་བླངས་པའི་དམ་ཚིག་དང་སྡོམ་པ་སྲུང་པ་ལ་བརྩོན་པས། ཞེས་པའི་གསུང་འདིས་བསྟན་པ་ལྟར། སྦྱིན་པ་དང་
ཚུལ་ཁྲིམས་ཀྱི་སོགས་ཁོངས་ནས་ཕར་ཕྱིན་ལྷག་མ་བཞི་དང། བྱམས་པའི་སོགས་ཁོངས་ནས་སྙིང་རྗེ་ལྷག་བསམ་བྱང་ཆུབ་ཀྱི་སེམས་རྣམས་བསྟན་པས་སྐྱེས་བུ་ཆེན་པོའི་ལམ་དང། བསམ་པ་རྣམ་པར་དག་པ་ནི། ཚེ་
[008A]༄༅། །འདིའི་སྣང་ཤས་དང་ཕྱི་མ་ལྷ་མིའི་བདེ་འབྲས་དང་རང་དོན་ཞི་བདེ་དོན་གཉེར་གྱི་བསམ་པས་མ་གོས་པ་སྟེ་དང་པོ་གཉིས་ཀྱིས་སྐྱེས་བུ་ཆུང་ངུའི་ལམ་དང། གསུམ་པས་སྐྱེས་བུ་འབྲིང་གི་ལམ་བསྟན་
པ་སྟེ་མདོར་ན་སེམས་ཅན་གྱི་དོན་དུ་མྱུར་ལམ་ལ་བརྟེན་ནས་སངས་རྒྱས་ཐོབ་འདོད་ཀྱི་བློ་བསྐྱེད་པ་ལམ་མཐུན་མོང་བས་རྒྱུད་སྦྱངས་པ་སྔོན་དུ་འགྲོ་དགོས་པར་བསྟན། དད་པ་དང་ཐོས་པས་རྣམ་པར་བརྒྱན་ཅིང་ཞེས་པས་
སློབ་དཔོན་ཞི་བའི་ཡེ་ཤེས་ཀྱིས་དངོས་གྲུབ་འགྲུབ་པའི་རྒྱུ་བཞི་གསུངས་པ་བསྟན་ཏེ། དེ་ཡང་དད་པས་ཕྱིར་མ་ལྡོག་པ། ཤེས་རབ་ཀྱིས་ཐེ་ཚོམ་མི་ཟ་བ། ཏིང་ངེ་འཛིན་རྩེ་གཅིག་པ། ཤིན་ཏུ་གསང་བ་རྣམས་སོ།།
ཞེས་གསུངས་པ་ལྟར། བླ་མ་དང་ལྷ་ལ་དད་པ་ཤིན་ཏུ་བརྟན་པ་དགོས་ཤིང་དེ་ལ་ཡང་དབང་བརྟུལ་དད་པའི་རྗེས་འབྲངས་དང། །དབང་རྣོན་ཆོས་ཀྱི་རྗེས་འབྲངས་གཉིས་ལས་ཕྱི་མ་མཆོག་ཡིན་པས་དེ་འདྲའི་དད་པ་དང་ལྡན་
པ༑ བསྐྱེད་རིམ་ཉམས་སུ་ལེན་ཚུལ་ལ་ཐོས་བསམ་གྱིས་སྒྲོ་འདོགས་ལེགས་པར་ཆོད་པས་ཐེ་ཚོམ་མེད་པ། སྐབས་གང་ཡིན་གྱི་དམིགས་པ་ལས་གཞན་དུ་མི་གཡེང་བས་སེམས་ལས་སུ་རུང་བ། བྲིས་སྐུ་དང་གླེགས་བམ་
ལ་སོགས་པའི་ཡོ་བྱད་རྣམས་སྣོད་མིན་གྱིས་མི་མཐོང་བ་སོགས་གསང་བར་བྱ་དགོས་པ་དང། ཁྱད་པར་དུ་དཔལ་རྡོ་རྗེ་འཇིགས་བྱེད་ལུགས་འདིའི་དཀྱིལ་འཁོར་དུ་དབང་བཞི་ལེགས་པར་ཐོབ་ཅིང། དེའི་དུས་སུ་ཁས་

[008B] །གཉིས་པ་གང་དུ་ཉམས་སུ་ལེན་པའི་གནས་ནི། ལ་ལི་ཏས། དང་པོར་དུར་ཁྲོད་ཆུ་འགྲམ་མམ། །ཤིང་གཅིག་གམ་ནི་མཚན་
གཅིག་གནས། །བཞི་མདོ་འམ་ནི་རི་བོ་ཡི། །རྩེ་མོ་དང་ནི་ཁང་སྟོང་གནས། །མ་མོའི་ཁྱིམ་མམ་ཡང་ཐོག་མཛེས། །ལྷ་ཡི་ཁང་པ་དག་ཏུ་དང། །འཐབ་མོའི་ས་དང་གྲོང་ཁྱེར་སྟོངས། །ཡིད་དུ་འོང་བའི་གནས་དག་ཏུ། །འབོལ་
བའི་སྟན་སོགས་ལ་འདུག་ནས། །ཐང་ག་ལ་སོགས་གཟུགས་བཞག་བསྒོམ། །ཞེས་དང། ཟ་མ་ཏོག་ལས། རྒྱུད་ལས་གསུངས་པའི་གནས་དགོན་པ་ལ་སོགས་པ་ཡིད་དང་མཐུན་པ་གང་ཡང་རུང་བར། ཞེས་པས་བསྟན་པ་
ལྟར། རྒྱུད་ལས་གསུངས་པའི་གནས་གཞན་རྣམས་ནི་གང་ཟག་ནུས་པ་ཐོན་པའི་དབང་དུ་མཛད་པས། ལས་དང་པོ་པར་དགོན་པ་སྟེ་བསམ་གཏན་གྱི་ཚེར་མ་མེད་པའི་གནས་དབེན་པ་དང། ཡིད་དུ་འོང་བའམ་ཡིད་དང་མཐུན་པ་ནི་
ཆུ་ཤིང་ལ་སོགས་པའི་ཡོ་བྱད་སྙེད་སླ་ཞིང་རང་རྒྱུད་ལ་ཉམས་རྟོགས་སྐྱེ་སླ་བའི་གནས་ཏེ་དེ་རྣམས་གལ་ཆེ་ཚུལ་སོགས་རྒྱས་པར་གསུངས་སོ། །གསུམ་པ་ཇི་ལྟར་ཉམས་སུ་ལེན་པའི་ཚུལ་ལ་གཉིས། བསྐྱེད་རིམ་ཉམས་སུ་ལེན་པའི་
ཚུལ་དངོས་དང། བསྐྱེད་རིམ་བརྟེན་པས་དངོས་གྲུབ་བསྒྲུབ་ཚུལ་ལོ། །དང་པོ་ལ་གཉིས། ཐུན་གྱི་ངོ་བོའི་རྣལ་འབྱོར་དང། ཐུན་མཚམས་ཀྱི་རྣལ་འབྱོར་རོ། །དང་པོ་ལ་གསུམ། ཐུན་གྱི་འགོར་ཇི་ལྟར་བྱ་བའི་ཚུལ། ཐུན་གྱི་དངོས་གཞི་ལ་

[009A]༄༅། །ཇི་ལྟར་བྱ་བའི་ཚུལ། ཐུན་གྱི་མཇུག་ཏུ་ཇི་ལྟར་བྱ་བའི་ཚུལ་ལོ། །དང་པོ་ལ་བཞི། དམ་ཚིག་གསུམ་བཟུང་བ། སྔོན་འགྲོ་གཏོར་མ་བཏང་བ། བདག་བསྐྱེད་ཀྱི་མཆོད་པ་བྱིན་བརླབས། རྡོར་སེམས་བསྒོམ་བཟླས་སོ། །དང་པོ་ལ་
གཉིས། དམ་ཚིག་གསུམ་བཟུང་བའི་དང་པོར་བྱ་བའི་རིམ་པ་དང། དམ་ཚིག་གསུམ་བཟུང་བ་དངོས་སོ། དང་པོ་ནི། ཟ་མ་ཏོག་ལས། དང་པོར་ཁྲུས་བྱ་ཞིང་མཎྜལ་བྱི་དོར་བྱ། མེ་ཏོག་གཅལ་དུ་དགྲམ། བྲིས་སྐུ་མདུན་དུ་བཤམ། སྟན་བདེ་བ་ལ་ཁ་
ལྷོར་ཕྱོགས་ཏེ་འདུག་ནས། བདུད་རྩི་རིལ་བུས་ཁ་དག་པར་བྱས་ཏེ། ཞེས་གསུངས་པའི་དོན། ཁྲུས་ནི་བསྙེན་པའི་དང་པོའམ་ཐུན་བཞིའི་དང་པོའམ། ཐུན་རེ་རེའི་དང་པོར་ཁྲུས་བྱ་ལ། དེ་ཡང་དགེ་སྦྱོར་གྱི་གྲོགས་སུ་འགྲོ་ན་བྱ་ཞིང། མི་འགྲོ་ན་བླ་
མེད་ལ་ཧ་ཅང་གལ་མི་ཆེ་བས་བཞག་ཀྱང་ཆོག་ལ། དེ་ལ་ཡང་ཡན་ལག་སོགས་འཁྲུད་པ་ཕྱི་དང། དམ་སྡོམ་ཉམ་ཆག་སོགས་ལ་བཤགས་སྡོམ་བྱེད་པ་ནང་དང། རང་སེམས་བདེ་བའི་ངོ་བོར་སོང་བ་གསང་བ་དང། བདེ་བས་སྟོང་ཉིད་ངེས་པ་དེ་
ཁོ་ན་ཉིད་དེ་ཁྲུས་ཀྱི་དབྱེ་བ་བཞི་ཡོད། མཎྜལ་བྱི་དོར་ནི་སྐབས་འདིར་གནས་ཁང་བྱི་དོར་བྱ་བ་ཡིན། དམིགས་རྟེན་གྱི་བྲིས་སྐུ་རང་དང་ཞལ་སྤྲོད་ཀྱི་ཚུལ་དུ་བཀྲམ། རང་འདུག་པའི་གནས་ནི་བསིལ་བ་ཚལ་སོགས་ཀྱི་དུར་ཁྲོད་དུ་མོས། སྟན་ནི་རོ་གདན་
དངོས་སམ་བྲིས་པའམ་མོས་ཀྱང་ཆོག་ཁ་ལྷོར་བལྟ་བའམ་བལྟ་བར་མོས་པ་ནི་གདུལ་བྱའི་གཙོ་བོ་གཤིན་རྗེ་ལྷོ་ཕྱོགས་སུ་གནས་པ་དང། དྲག་པོའི་ལས་འགྲུབ་པའི་གནད་དོ། །བདུད་རྩི་རིལ་བུའམ་དེ་བཏབ་པའི་ནང་མཆོད་མྱངས་པས་ཁའི་དྲི་

[009B] རང་གྲུབ་ཆེན་གྱི་རྣམ་པ་སྐྲ་བཤིག་པ། ཐལ་ཆེན་གྱིས་ལུས་རིལ་བོར་བྱུག་པའམ་དཔྲལ་བར་ཐིག་ལེ་བྱ་ཞིང། རུས་པའི་རྒྱན་གྱིས་བརྒྱན་པ་སྟེ། འདི་རྣམས་དངོས་སམ་མོས་པ་བྱས་ཀྱང་རུང། དེ་ནས་དལ་འབྱོར་རྙེད་དཀའ་
འཆི་བ་མི་རྟག་པ་སོགས་དྲན་པར་བྱས་ཏེ། རང་གི་སྤྱི་བོར་དབང་གི་བླ་མ་བརྒྱུད་པ་མཐོ་བརྩེགས་སུ་བསྒོམ་པར་བྱ་སྟེ། དང་པོར་དཔལ་རྡོ་རྗེ་འཇིགས་བྱེད་དཔའ་བོ་གཅིག་པའམ་ཡུམ་བཅས། དཔའ་གཅིག་ཡིན་ན། དེའི་འོག་ཏུ་ཡུམ་མཁའ་
འགྲོ་རོ་ལངས་མ། དེའི་འོག་ཏུ་ལཱ་ལི་ཏ་བཛྲ་སོགས་རིམ་པ་བཞིན་རྩ་བའི་བླ་མའི་བར་ངོ་བོ་བླ་མ་དེ་དང་དེ་ཡིན་པ་ལ་རྣམ་པ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་ཡུམ་བཅས་སུ་མོས་པར་བྱ་སྟེ། རྩ་བརྒྱུད་ཀྱི་བླ་མ་རྣམས་ཡི་དམ་འདིའི་
བསྐྱེད་རྫོགས་ལ་བརྟེན་ནས་འདིའི་གོ་འཕང་བརྙེས་པ་མཚོན། དེ་ནས་བླ་བརྒྱུད་གསོལ་འདེབས་བྱས་ལ་བདུད་རྩི་འབེབ་སྦྱང་བྱེད། བླ་མ་གོང་མའི་གསོལ་འདེབས་སོང་རྗེས་འོག་མ་འོག་མར་རིམ་བཞིན་ཐིམ་ཞིང་རྒྱལ་བ་ཀུན་གྱི་ཡབ་གཅིག་
ཅེས་སོགས་ཀྱང་རྩ་བའི་བླ་མ་ལ་དམིགས་ཏེ་བྱས་ལ། སྐུ་གསུམ་གོ་འཕང་བདེ་བླག་ཐོབ་གྱུར་ཅིག་ཅེས་རྫོགས་པ་ན་རྩ་བའི་བླ་མ་རང་ལ་ཐིམ་པར་བསམ་མོ། །གཉིས་པ་ནི། དེ་ནས་རང་ལུས་རྐང་མཐིལ་ནས་ཡར་དང། སྤྱི་བོ་ནས་མར་སྙིང་
གའི་བར་འོད་སྔོན་པོར་ཞུ་བའི་མཐར་སྟོང་ཡུལ་དུ་སོང་བར་བསམ་ལ། མྱོང་ཡུལ་བདེ་བ། འཛིན་སྟངས་སྟོང་པ། སྣང་བ་སྟོང་སང། དེས་ངོར་འབྲས་དུས་ཀྱི་ཆོས་སྐུ་དངོས་དེ་ངའོ་སྙམ་པའི་ང་རྒྱལ་བྱའོ། །དེ་ནས་རང་གི་གོ་སར་སྣ་ཚོགས་པདྨའི་ལྟེ་

[010A]༄༅། །བར་ཉི་མའི་དཀྱིལ་འཁོར་གྱི་སྟེང་དུ། རང་སེམས་ཀྱི་ངོ་བོ་འོད་སྔོན་པོ་ཁྲུ་གང་ཙམ་བསྒོམ་ལ་ལོངས་སྐུའི་ང་རྒྱལ་བྱ། སླར་ཡང་འོད་སྔོན་པོ་དེ་ཉིད་ཇེ་རགས་སུ་སོང་ནས་རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་
གཅིག་ཕྱག་གཉིས་པ། མ་ཧེའི་ཞལ་ཅན། ཁྲོ་གཉེར་རལ་གྲིའི་སོ་ལྟ་བུ། མཆེ་བ་གངས་རི་ལྟར་གཙིགས་པ། ཞལ་དང་ཤངས་བུག་ཟངས་དུང་མེར་བསྲེགས་པ་ལྟ་བུ། སྤྱན་རྩ་དང་ཕྱག་ཞབས་ཀྱི་མཐིལ་རྣམས་ཁྲག་རློན་གྱིས་བྱུགས་
པ་ལྟར་དམར་བ། སྤྱན་འབྲས་མེ་འོད་ལྟར་འབར་ཞིང་གཡོ་བ། སེན་མོ་རྣམས་བྱ་རོག་གི་མཆུ་ལྟ་བུ། མགུལ་རྒྱན་གདུ་བུ་རྣ་ཆ་དང། །སྤྱི་བོའི་ནོར་བུ་མཆོད་ཕྱིར་ཐོགས། །ཞེས་པ་ལྟར་གྱི་ཕྱག་རྒྱ་ལྔ་དང་འོག་པག་ཐལ་ཆེན་སོགས་ཀྱིས་བརྒྱན་པ་
ཞབས་གཡས་བསྐུམས་པ་ནས་རང་མཐོ་ལྔའི་བར་དུ་གཡོན་བརྐྱངས་པ། རང་ལས་ཅུང་ཟད་སྐུ་བོང་ཆུང་བའི་ཡུམ་རོ་ལངས་མ་སྔོ་ནག་ཁྲོ་མོའི་ཞལ་ཅན། ཕྱག་རྒྱ་ལྔས་བརྒྱན་པ། གཉིས་ཀའི་ཕྱག་གཡས་གྲི་གུག་དང། གཡོན་ཐོད་ཁྲག་འཛིན་
པས་ཕན་ཚུན་འཁྱུད་ཅིང་སྐུ་ལས་མེ་འོད་རབ་ཏུ་འཕྲོ་བ་སྟེ་དེ་ལྟ་བུའི་སྐུར་ལམ་གྱིས་གྱུར་པར་བསམ་ལ་འབྲས་དུས་ཀྱི་རྡོ་རྗེ་འཇིགས་བྱེད་སྐྱོན་ཀུན་ཟད་ཡོན་ཏན་ཀུན་ལྡན་དེ་ངའོ་སྙམ་པའི་ང་རྒྱལ་ཤུགས་ཅན་བྱ་ལ་སྐུ་གསུམ་ལམ་འཁྱེར་
མདོར་བསྡུས་ཀྱང་ཚང་སྟེ་སྐུའི་དམ་ཚིག་གོ་གཉིས་པ་དམ་ཚིག་གསུམ་གཟུང་བ་དངོས་ལ། བཀྲས་ལྷུན་རྒྱུད་གྲཱའི་ལྷན་ཐབས་ལ་སྤྱིར་ཁུངས་དག་མི་དག་སྣ་ཚོགས་ཡོད་ཀྱང། རྡོལ་དྲིལ་བྱིན་རླབས་ཀྱི་རིམ་པ་ལྷན་ཐབས་ལྟར་ཡིན་ཏེ། དཀྱིལ་

[010B] རྡོར་དྲིལ་བྱིན་རླབས། རྡོར་དྲིལ་གཟུང་བ། རྡོར་དྲིལ་གསོར་དཀྲོལ་ལོ། །དང་པོ་ནི། རྡོ་རྗེས་བཤེས་གཉེན་བསྟེན་ཚུལ་ནས་མི་སློབ་
པའི་ཟུང་འཇུག་བར་གྱི་ཐབས་ཀྱི་ཆ་དང། དྲིལ་བུས་བཤེས་གཉེན་བསྟེན་ཚུལ་ནས་མི་སློབ་པའི་ཟུང་འཇུག་བར་གྱི་ཤེས་རབ་ཀྱི་ཆ་རྣམས་མཚོན་ལ། མདོར་ན་གཉིས་ཀའང་དོན་དམ་པའི་བྱང་ཆུབ་ཀྱི་སེམས་བདེ་སྟོང་གཉིས་སུ་མེད་པའི་ཡེ་
ཤེས་ཀྱི་རང་བཞིན་དུ་མོས་ནས། རྡོ་རྗེ་ནི་ཐབས་དང་ཞེས་སོགས་བརྗོད་ནས་བྱིན་གྱིས་བརླབ་བོ། །གཉིས་པ་རྡོར་དྲིལ་གཟུང་བ་ལ་གཉིས། རྡོ་རྗེ་གཟུང་ཚུལ་དང། དྲིལ་བུ་གཟུང་ཚུལ་ལོ། །དང་པོ་ནི། ཨོཾ་སརྦ་ཏ་ཐཱ་ག་ཏ། ཞེས་པ་ནས་ཧཱུཾ་ཧཱུཾ་ཧཱུཾ་ཕཊ་
སཱཧཱ། ཞེས་པའི་བར་ཏེ། ཨོཾ་གྱི་ཨཱ་ཨུ་མ་གསུམ་དང། ཧཱུཾ་གསུམ་གྱིས་རྡོ་རྗེ་གསུམ། སརྦ་ཐམས་ཅད། ཏ་ཐཱ་ག་ཏ། དེ་བཞིན་གཤེས་པ། སིདྡྷིབྫྲ། གྲུབ་པའི་རྡོ་རྗེ། སམ་ཡ་དམ་ཚིག་ཏིཥྛ་ཨེ་ཥ་སྟྭཾ། ཉེ་བར་མནོས། དྷ་ར་ཡཱ་མའི་
མི་འབྲལ་བར་འཛིན་པ། ཧི་ལྔ་ཡེ་ཤེས་ལྔ་སྟེ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དང་ཡེ་ཤེས་ལྔ་དབྱེར་མི་ཕྱེད་པའི་རང་བཞིན་གྲུབ་པའི་རྡོ་རྗེ་ཉེ་བར་མནོས་པའི་དམ་ཚིག་ལས་མི་འདའ་བར་གཟུང་བར་བགྱིའོ་
སྙམ་དུ་པད་ཀོར་སྔོན་དུ་འགྲོ་བས་རྡོ་རྗེ་གཡས་པའི་མཐེ་བོང་དང་མིང་མེད་ཀྱིས་བླངས་ལ་སྙིང་གར་གཟུང་ངོ། །མནོས་ཚུལ་ནི་སྔར་དབང་དུས་སུ་བརྟུལ་ཞུགས་ཀྱི་སྐབས་རྡོ་རྗེའི་དམ་ཚིག་དང་མི་འབྲལ་བར་ཁས་བླངས་པ་དེའོ། །གཉིས་པ་

[011A]༄༅། །དྲིལ་བུ་གཟུང་ཚུལ་ནི། ཨོཾ་བཛྲ་གྷཎྜ་ཧཱུཾ། ཞེས་པ་སྟེ། ཨོཾ་སྔར་བཞིན། བཛྲ་རྡོ་རྗེ། གྷཎྜཱ་དྲིལ་བུ། ཧཱུཾ༑ ཡེ་ཤེས་ལྔའི་རང་བཞིན་ཏེ། ཐིག་ལེ་ནཱ་ད་ཆོས་དབྱིངས། ཟླ་ཚེས་མེ་ལོང། ཧའི་མགོ་བོ་མཉམ་ཉིད། ལུས་སོར་
རྟོག་ཨཱུ་བྱ་གྲུབ་ཡེ་ཤེས་ཀྱི་ངོ་བོ་སྟེ་སྐུ་གསུང་ཐུགས་དང། ཡེ་ཤེས་ལྔ་དབྱེར་མེད་པའི་དྲིལ་བུ་གཟུང་བར་བྱའོ་སྙམ་དུ། དྲིལ་བུ་གཡོན་པའི་མཐེ་བོང་དང་མིང་མེད་ཀྱིས་བླངས་ལ་དཀུ་གཡོན་དུ་བཟུང་ངོ། །གསུམ་པ་རྡོར་དྲིལ་གསོར་
དཀྲོལ་ལ་གཉིས། རྡོ་རྗེ་གསོར་ཚུལ་དང། དྲིལ་བུ་དཀྲོལ་ཚུལ་ལོ། །དང་པོ་ནི། ཧཱུཾ་གླུར་བླངས་པའི་ཚུལ་དུ་བརྗོད་པ་སྔོན་དུ་འགྲོ་བས། རྡོ་རྗེ་སེམས་དཔའ་ལ་སོགས་པ་རྣམས་མཉེས་པར་བྱའོ། །ཇི་ལྟ་བུས་མཉེས་ཚུལ་ནི། སེམས་ཅན་
རྣམས་ཀྱི་མ་རིག་པའི་རྨོངས་པ་འཇོམས་པར་བྱེད་པའི་གཉེན་པོ་ནི་བདེ་སྟོང་གཉིས་སུ་མེད་པའི་རྡོ་རྗེ་ཡིན་ལ། བདེ་སྟོང་དེ་ཉིད་བསྐྱེད་པས་རྡོ་རྗེ་སེམས་དཔའ་ལ་སོགས་པའི་དེ་བཞིན་གཤེགས་པ་རྣམས་མཉེས་པར་འགྱུར་བས། དེ་ཐོག་
མར་རང་རྒྱུད་ལ་བསྐྱེད། དེ་ནས་སེམས་ཅན་རྣམས་ལ་གཏོད་པའི་ཕྱིར་གསོར་བ་སྟེ་ཕལ་ཚིག་ཏུ་ཨང་གསར་བྱེད་པ་དང་འདྲ་བས་གསོར་བ་ནི་མཛེས་པ་སྟེ་བཟང་བ་ཡིན་ལ། སེམས་ཅན་རྣམས་འཁོར་བའི་གནས་ལས་རྣམ་པར་ཐར་པ་
ནི་ཆོས་ཏེ་སྟོང་པ་ཉིད་ཀྱི་བྱ་བའམ་དགོས་པ་ཡིན་པས། དེའི་ཕྱིར་སྤྲོ་ཤུགས་ཆེན་པོ་དང་བཅས་ཏེ་གཟུང་བར་བྱའོ་སྙམ་དུ་བསམ་ལ་ཧཱུཾ་གསུམ་དང་ཧོ་གསུམ་གྱིས་ཆུང་འབྲིང་ཆེ་གསུམ་གྱི་སེམས་ཅན་རྣམས་འཁོར་བ་ལས་སྒྲོལ་བའི་

[011B] རྡོ་རྗེ་ཕྱོགས་མཚམས་བརྒྱད་དུ་གསོར་ཞིང་དཀུ་གཡས་སུ་བཟུང་སྟེ་ཐུགས་ཀྱི་དམ་ཚིག་གོ་གཉིས་པ་དྲིལ་བུ་དཀྲོལ་ཚུལ་ནི། ཨོཾ་རྡོ་རྗེ་གསུམ་དབྱེར་མེད་མི་ཕྱེད་པ། བཛྲ་རྡོ་རྗེ་སྟེ་བདེ་སྟོང་དབྱེར་མི་ཕྱེད་པའམ་བདེན་འཛིན་
གྱི་སྤྲོས་པས་མི་ཕྱེད་པས་ན་སྟོང་པ་ཉིད། དྷརྨ་ཆོས། ར་ཎི་ཏ་སྒྲོགས་ཤིག་པྲ་ར་ཎི་ཏ། རབ་ཏུ་སྒྲོགས་ཤིག་སཾ་པྲ་ར་ཎི་ཏ། ཀུན་ཏུ་རབ་ཏུ་སྒྲོགས་ཤིག་སརྦ་བུད་དྷ་ཀྵེ་ཏྲ་པྲ་ཙ་ལི་ནེ། སངས་རྒྱས་ཀྱི་ཞིང་ཐམས་ཅད་གཡོ་བ། པྲཛྙ་པ་
ར་མི་ཏཱ་ཡ། ཤེས་རབ་ཀྱི་ཕ་རོལ་ཏུ་ཕྱིན་པ། ནཱ་ད། སྒྲ༑ སྭ་བྷཱ་ཝ། རང་བཞིན། བཛྲ་སཏ། རྡོ་རྗེ་སེམས་དཔའ། ཧྲི་ད་ཡ་སནྟོ་ཥ་ཎི། ཐུགས་ཀུན་ཏུ་དགྱེས་པ། ཧཱུཾ་གསུམ་དང་ཧོ་གསུམ་ནི་ཆུང་འབྲིང་ཆེ་གསུམ་གྱི་སེམས་ཅན་རྣམས་སྒྲོལ་
བ་མཚོན་པས། རྡོ་རྗེ་སེམས་དཔའི་ཐུགས་ཀུན་ཏུ་མཉེས་པར་བྱེད་པའི་ཆུང་འབྲིང་ཆེ་གསུམ་གྱི་སེམས་ཅན་རྣམས་འཁོར་བ་ལས་སྒོལ་བའི་ཕྱིར་དུ། ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཐམས་ཅད་རང་བཞིན་སྟོང་པ་ཉིད་ཀྱི་སྒྲ་སྒྲོགས་
ཤིག་རབ་ཏུ་སྒྲོགས་ཤིག་ཀུན་ཏུ་རབ་ཏུ་སྒྲོགས་ཤིག་སངས་རྒྱས་ཀྱི་ཞིང་ཐམས་ཅད་གཡོ་བར་བྱེད་པ་ཙམ་སྒྲོགས་ཤིག་ཅེས་བསམ་ཞིང། དྲིལ་བུ་ཕྱོགས་མཚམས་བརྒྱད་དུ་དཀྲོལ་བར་བྱ་སྟེ། གསུང་གི་དམ་ཚིག་དང། རྡོར་
དྲིལ་དང་བཅས་འཁྱུད་རྒྱ་བྱེད་པ་ཤེས་རབ་ཀྱི་དམ་ཚིག་ཀྱང་ཡིན་ནོ། །གཉིས་པ་སྔོན་འགྲོ་གཏོར་མ་བཏང་བ་ནི། འདི་ལ་བཞེད་ཚུལ་མི་འདྲ་བ་གཉིས་ཡོད་དེ་སྲད་རྒྱུད་པ་རྣམས་ནི་ཡ་མ་རཱ་ཛ་བརྗོད་པའི་ཚེ་རྡོ་རྗེ་འཇིགས་བྱེད་ཀྱི་ལྷ་ཚོགས་སྐད་
[012A]༄༅། །ཅིག་གིས་མདུན་གྱི་ནམ་མཁར་བསྐྱེད་པ་ལ་གཏོར་མའི་ཕུད་ཕུལ་ནས། འབྱུང་པོ་རྣམས་ཤ་ཁྲག་ལ་ལོངས་སྤྱོད་པའི་གནང་བ་ཞུ་བ་ཡིན་ཞེས་གསུང་ཞིང། རྗེ་ཞ་ལུ་པའི་རྩ་ཚིག་ལས། རྩ་སྔགས་རྒྱལ་པོས་
བཅོམ་ལྡན་མཆོད། །ཉེ་སྙིང་གཤིན་རྗེའི་ཚོགས་རྣམས་ལ། །སྙིང་པོས་ཕྱོགས་བདག་ལ་ཕུལ་ནས། །ལས་ཐུན་ཕྱི་ནང་མཆོད་པས་མཆོད། །ཅེས་རྩ་སྔགས་ཡམ་རཱ་ཛཱ་ས་བཅོམ་ལྡན་རྡོ་རྗེ་འཇིགས་བྱེད་ཀྱི་ལྷ་ཚོགས་དང། ཉེ་
སྙིང་ཡ་མཱནྟ་ཀ་ལ་ནང་མགྲོན་གཤིན་རྗེ་བདུན་གྱི་མིང་སྔགས་དང། སྙིང་པོ་ཧྲཱི་ཥྜྲི་ལ་ཕྱོགས་སྐྱོང་བཅོ་ལྔའི་མིང་ཡིག་དང་པོ་བཏགས་ལ་འབུལ་བ་ཡིན་ཞེས་སྒྲུབ་བྱེད་དུ་བཞེད། དབེན་ས་སྙན་བརྒྱུད་པ་ནི། ཡ་མ་རཱ་ཛཱས་གཏོར་
མ་བྱིན་གྱིས་བརླབས་ནས་ཕྱི་ནང་གི་མགྲོན་འཇིག་རྟེན་པ་རྣམས་ལ་འབུལ་བ་ལས་སྐབས་འདིར་འདས་ལྷ་ལ་གཏོར་མ་མི་འབུལ་བར་བཞེད། རང་ལུགས་ནི་ཕྱི་མ་ལྟར་འདོད་དེ། མཁས་གྲུབ་རིན་པོ་ཆེས། ལཱ་ལི་ཏའི་སྒྲུབ་
ཐབས་ཆེ་བ་ལས། མཆོད་དང་བདུད་རྩི་ལ་སོགས་ཀྱིས། །ཞི་བ་ལ་སོགས་ཁྱད་པར་རྣམས། །ཤ་རྣམས་ཀུན་གྱི་གཏོར་མ་ནི། །འབྱུང་པོ་ལ་སོགས་འཇིགས་ལ་སྦྱིན། །དང་པོར་ལྷ་ལ་བཟོད་པར་གསོལ། །ཞིང་སྐྱོང་ལ་སོགས་ཐམས་
ཅད་གཤེགས། །ཞེས་གསུངས་པ་འདིས་སྔོན་འགྲོ་གཏོར་མ་བསྟན་ལ། མཆོད་དང་ཞེས་པས་སྔོན་འགྲོ་གཏོར་མའི་མགྲོན་དེ་རྣམས་ལ་ཉེར་སྤྱོད་སོགས་ཀྱིས་མཆོད་པ་འབུལ་བར་བསྟན་ཅིང། བདུད་རྩི་ལ་སོགས་ཀྱིས་ཞེས་

[012B] ཞི་བ་ལ་སོགས་ཁྱད་པར་རྣམས། ཞེས་པས་ཞི་བ་ལ་སོགས་པའི་འཕྲིན་ལས་ཀྱི་ཁྱད་པར་རྣམས་བཅོལ་བའི་ཕྱིར་དུ་སྦྱིན་ཞེས་པ་དང། ཤ་རྣམས་ཀུན་གྱི་གཏོར་མ་ནི། ཞེས་
པས་གཏོར་མའི་རྫས་བསྟན་ཅིང། འབྱུང་པོ་ལ་སོགས་འཇིགས་ལ་སྦྱིན། ཞེས་གང་ལ་སྦྱིན་པའི་ཡུལ་བསྟན་ཏོ། །དེ་ཡང་མཁའ་འགྲོ་རྒྱ་མཚོ་ལས། སྔོན་འགྲོ་གཏོར་མ་ཞིང་སྐྱོང་ལ་འབུལ་བའི་འཇིག་རྟེན་པའི་གཏོར་མར་
གསུངས་པ་ལྟར། བླ་མེད་ཀྱི་གཞུང་ཚད་ལྡན་གཞན་ལས་སྔོན་དུ་གཏོར་མ་བྱ་བར་བཤད་པ་ཡོད་པ་རྣམས་རང་རང་གི་འཇིག་རྟེན་པའི་གཏོར་མ་ཡིན་ལ། ཞེས་དང། སྔོན་འགྲོ་གཏོར་མའི་སྐབས་སུ་འདིར་དཀྱིལ་འཁོར་
པའི་ལྷ་ལ་འབུལ་བ་ནི་གང་ནས་ཀྱང་མ་བཤད་ཅིང། རྒྱ་བོད་ཀྱི་མཁས་པ་སུའི་ཡང་ལུགས་མ་ཡིན་ལ། ལཱ་ལི་ཏས་བཤད་ཅེས་ཟེར་བ་ནི་བརྫུན་ཡིན་ཏེ། དང་པོར་ལྷ་ལ་བཟོད་པར་གསོལ། ཞེས་པའི་ལྷ་ལ་ཞེས་
བའི་ཚིག་ཟུར་འདི་མ་ཡིན་པའི་དོགས་པའི་གནས་ཙམ་ཡང་མེད་ཅིང། ལྷ་ལ་འཇིག་རྟེན་པའི་ལྷ་ཤིན་ཏུ་མང་བས་ལྷ་ཞེས་པའི་ཚིག་ཙམ་གྱིས་འཇིག་རྟེན་ལས་འདས་པའི་ལྷར་སུས་ཀྱང་བསྒྲུབ་མི་ནུས་སོ། །རྗེ་ཐམས་ཅད་མཁྱེན་
པས་སྒྲུབ་ཐབས་གཉིས་སུ་ལྷ་དང་འབྱུང་པོ་ལ་གཏོར་མ་ཕུལ་ནས་ཞེས་གསུངས་པ་ནི། ལཱ་ལི་ཏས། འབྱུང་པོ་ལ་སོགས་འཇིགས་ལ་སྦྱིན། ཞེས་པ་དང། དང་པོར་ལྷ་ལ་བཟོད་པར་གསོལ། ཞེས་པའི་ལྷ་དང་འབྱུང་པོ་གཏོར་མགྲོན་དུ་གསུངས་

[013A]༄༅། །པའི་དོན་བཀོད་པ་ཡིན་ལ། འབྱུང་པོ་དང་ལྷ་ཞེས་འབྱུང་པོ་ལས་ལོགས་སུ་ལྷའི་ཚིག་སྨོས་པས་འཇིག་རྟེན་ལས་འདས་པའི་ལྷར་བཟུང་ན་འཁྲུལ་པ་ཤིན་ཏུ་ཆེའོ། །དེ་བས་ན་འདི་ནི་གསང་བ་སྤྱི་རྒྱུད་དང་དཀྱིལ་
ཆོག་ཚད་ལྡན་དུ་མ་ལས་སྟ་གོན་གྱི་ལྷ་ལ་གསོལ་བ་འདེབས་པའི་ཚིག་ལ། ལྷ་དང་འཇིག་རྟེན་སྐྱོང་བ་དང། །འབྱུང་པོ་བྱང་ཆུབ་བསྟན་གནས་དང། །ཞེས་གསུངས་པའི་རྐང་པ་སྔ་མ་ལ། སྤྱི་རྒྱུད་དུ། འཇིག་རྟེན་སྐྱོང་བའི་ལྷ་རྣམས་དང་ཞེས་
འབྱུང། དེ་ཡང་འཇིག་རྟེན་སྐྱོང་བའི་ལྷ་ནི་ཕྱོགས་སྐྱོང་བཅོ་ལྔ་ལ་སོགས་པ་དང། འབྱུང་པོ་ནི། དེ་དག་ལས་གཞན་པ་བྱང་ཆུབ་ཀྱི་ལམ་ལ་ཞུགས་པ་སངས་རྒྱས་ཀྱི་བསྟན་པ་ལ་གནས་པའི་དཀར་ཕྱོགས་ཀྱི་འབྱུང་པོ་མི་དང་མི་མ་ཡིན་པ་མཐའ་
དག་ལ་བྱ་བའི་ཚུལ་སྔགས་རིམ་ཆེན་མོར་རྒྱས་པར་གསུངས་པ་ལྟར་ཤེས་པར་བྱས་ནས། འདིར་ཡང་ལྷ་ནི། འཇིག་རྟེན་སྐྱོང་བའི་གཙོ་བོ་ཕྱོགས་སྐྱོང་བཅོ་ལྔ་དང། འབྱུང་པོ་ནི། དེ་དག་གི་འཁོར་དུ་ལྷགས་པ། བསྟན་པ་ལ་དགའ་བའི་
སྲིད་པ་གསུམ་གྱི་འབྱུང་པོའི་ཚོགས་ཏེ། ཞེས་སོགས་དང། དང་པོར་ཞེས་པ་ནི་གཤེགས་གསོལ་གྱི་སྔོན་དུའོ། །ལྷ་ལ་བཟོད་པར་གསོལ་བ་ནི། མ་རྙེད་ཡོངས་སུ་མ་ཤེས་དང། ཞེས་པ་ལྟ་བུའོ། །དེ་ནས་གཏོར་མགྲོན་རྣམས་
གཤེགས་སུ་གསོལ་བ་ནི། ཞིང་སྐྱོང་ལ་སོགས་ཐམས་ཅད་གཤེགས། ཞེས་པས་བསྟན་པར་ཤེས་པར་བྱའོ། །ཞེས་གསུངས་པ་ལྟར་རོ། །དེ་ཡང་སྤྱིར་ན་ཕྱོགས་སྐྱོང་ལ་རིགས་གསུམ་སྟེ་རྡོ་རྗེ་འཆང་གི་སྤྲུལ་པ་དང་དཀར་ཕྱོཌ་

[013B] །དེ་ལྟ་བུའི་ཚུལ་རྣམས་ཤེས་པར་བྱས་ནས་སྔོན་འགྲོ་གཏོར་མ་བཏང་བ་ལ་བཞི། ནང་མཆོད་བྱིན་རླབས། སྔོན་འགྲོའི་མཆོད་པ་བྱིན་རླབས། སྔོན་འགྲོའི་གཏོར་མ་བྱིན་རླབས་
གཏོར་མ་འབུལ་བ་དངོས་སོ། །དང་པོ་ནི། བསྒྲུབ་གཞི་ཀ་པཱ་ལ་གར་ཆང་གིས་བཀང་བ་ལ་བདུད་རྩི་རིལ་བུ་བཏབ་པ་སོགས་ལ་དམིགས་ནས་བྱིན་གྱིས་རློབ་པ་སྟེ་འདི་ལ་བཞི། བསང་བ། སྦྱང་བ། བསྐྱེད་པ། བྱིན་གྱིས་བརླབས་པའོ། །དང་པོ་ནི་
ལས་སྔགས་བརྗོད་པ་དང་མཉམ་དུ། རང་གི་ཐུགས་ཀའི་ཉི་དཀྱིལ་གྱི་དབུས་སུ་རང་སེམས་བདེ་སྟོང་གི་ངོ་བོ་ཧཱུཾ་ཡིག་མཐིང་གའི་ནཱ་ད་འམ་སྔགས་འཁོར་གང་རིགས་ལས་རང་འདྲའི་ཁྲོ་བོ་དཔག་ཏུ་མེད་པ་སྤྲོས་པ་ཤངས་བུག་གཡས་
ནས་ཐོན་ཏེ་ནང་མཆོད་ལ་གནས་པའི་གདོན་བགེགས་ཐམས་ཅད་བྱིའུ་ཁྲས་དེད་པ་བཞིན་དུ་རྒྱ་མཚོའི་ཕ་མཐར་བསྐྲད་དེ་ནམ་ཡང་ལྡང་བ་མེད་པར་བྱས་ནས་ཁྲོ་བོ་སླར་རང་གི་ཤངས་བུག་གཡོན་ནས་ཞུགས་ཏེ་ཐུགས་ཀའི་ཧཱུཾ་ལ་
ཐིམ་པར་བསམ། བདེ་སྟོང་གི་རང་བཞིན་ཧཱུཾ་ཡིག་ལས་སྤྲོ་བསྡུ་བྱེད་པ་ནི་ཕྱིའི་གདོན་བགེགས་རང་གི་རླུང་སེམས་ལས་གྲུབ་ཅིང། བདེ་སྟོང་གཉིས་སུ་མེད་པས་ནང་གི་ཉོན་མོངས་ཀྱང་འཇོམས་ན་ཕྱིའི་གདོན་བགེགས་འཇོམས་པ་སྨོས་
ཅི་དགོས་པའི་ཕྱིར་རོ། །གཉིས་པ་སྦྱང་བ་ནི། ཨོཾ་ནི་ནང་མཆོད་ཀྱི་འཁོར་གསུམ་མི་དམིགས་པ་མཚོན་བྱེད། སྭ་བྷཱ་ཝ་རང་བཞིན། ཤུད་དྷཱ་དག་པ། སྲྦ་དྷརྨཱ་ཆོས་ཐམས་ཅད། སྭ་བྷཱ་ཝ་ཤུ་དྡྷ་ནི། སྔར་བཞིན། ཨ་ཧཾ་ངའོ་སྟེ་མདོར་ན་གཟུང་

[014A]༄༅། །འཛིན་གྱིས་བསྡུས་པའི་ཆོས་ཐམས་ཅད་རང་བཞིན་གྱིས་དག་པ་དེ་ངའོ། །ཞེས་པ་སྟེ་ཐ་མལ་གྱི་སྣང་ཞེན་སྦྱོང་ཞིང། དེའི་ཚེ་སྒྲུབ་གཞིའི་ནང་མཆོད་སྣོད་དང་བཅས་པ་མི་དམིགས་པར་བསམ། གསུམ་པ་བསྐྱེད་པ་
ནི། སྟོང་པའི་ངང་ལས་ནང་མཆོད་ཀྱི་གོ་སར་བདེ་སྟོང་གི་ངོ་བོ་ཡཾ་ཡིག་སྔོན་པོ་ཞིག་བྱུང་བ་འོད་དུ་ཞུ་བ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་གཞུ་རྒྱུད་རང་ལ་བསྟན་པ། མཆོག་མ་གཉིས་སུ་བུམ་པ་ལས་ཐོན་པའི་
བ་དན་གྱིས་མཚན་པ། དེའི་སྟེང་དུ་རཾ་ཡིག་དམར་པོ་འོད་དུ་ཞུ་བ་ལས་མེའི་དཀྱིལ་འཁོར་དམར་པོ་གྲུ་གསུམ་པའི་ཟུར་གཅིག་རང་ལ་བསྟན་པ་མཐའ་ཀུན་ཏུ་མེ་འབར་བས་མཚན་པ། དེའི་སྟེང་གི་ཟུར་རེར་ཨཱ་ཡིག་དཀར་པོ་འམ་
དམར་པོ་ལས་མི་མགོ་རློན་པ་བཅད་མ་ཐག་པའི་རྣམ་པ་ཅན་རེ། གསུམ་ག་ལྟག་པ་ནང་དུ་བསྟན་ནས་གནས་པ། དེ་གསུམ་གྱི་དབུས་ཀྱི་བར་སྣང་ལ་ཨཱ་ཡིག་དཀར་པོ་འོད་དུ་ཞུ་བ་ལས་ཐོད་པ་ཕྱི་དཀར་ལ་ནང་དམར་བ་ནང་ཡངས་
ཤིང་ཁ་རྒྱ་ཆེ་བ། དེའི་ནང་གི་ཤར་དུ་མེ་ལོང་ཡེ་ཤེས་ཀྱི་ངོ་བོ་རྣམ་སྣང་གི་ས་བོན་བྷྲཱུཾ་ཡིག་དཀར་པོ་ཞིག་བྱུང་བ་ཡོངས་སུ་གྱུར་པ་ལས་བ་ལང་གི་ཤ་ནག་པོ་ཞོགས་གཡས་པ་ཕབ་ཅིང་ཁ་ནང་བསྟན་གཡོན་གྱི་སོག་སྟེང་དུ་གཽ་སྟེ་
བ་ལང་གི་མིང་ཡིག་དང་པོ་གཽ་ཡིག་དཀར་པོས་མཚན་པ། ལྷོར་མཉམ་ཉིད་ཡེ་ཤེས་ཀྱི་ངོ་བོ་རིན་འབྱུང་གི་ས་བོན་ཨཾ་སེར་པོ་ལས་ཁྱིའི་ཤ་དམར་པོ་གཡོན་གྱི་སོག་སྟེང་དུ་ཁྱིའི་མིང་ཀུཀྐུ་རའི་མིང་ཡིག་དང་པོ་ཀུ་ཡིག་སེར་པོས་

[014B] ནུབ་ཏུ་སོར་རྟོག་ཡེ་ཤེས་ཀྱི་ངོ་བོ་འོད་དཔག་མེད་ཀྱི་ས་བོན་རྫྲི་དམར་པོ་ལས་གླང་པོ་ཆེའི་ཤ་དཀར་པོ་གཡོན་གྱི་སོག་སྟེང་དུ་ད་ནྟི་མཆེ་བ་ཅན་གླང་པོའི་མིང་ཡིག་དང་པོ་ད་ཡིག་དམར་པོས་མཚན་པ། བྱང་དུ་
བྱ་གྲུབ་ཡེ་ཤེས་ཀྱི་ངོ་བོ་དོན་གྲུབ་ཀྱི་ས་བོན་ཁཾ་ལྗང་ཁུ་ལས་རྟའི་ཤ་ལྗང་ཁུ་གཡོན་གྱི་སོག་སྟེང་དུ་རྟའི་མིང་ཧ་ཡའི་མིང་ཡིག་དང་པོ་ཧ་ཡིག་ལྗང་གུས་མཚན་པ། དབུས་སུ་ཆོས་དབྱིངས་ཡེ་ཤེས་ཀྱི་ངོ་བོ་མི་བསྐྱོད་པའི་ས་བོན་ཧཱུཾ་
མཐིང་ཁ་ལས་མིའི་ཤ་དམར་པོ་མགོ་གཡས་དང་ཁ་རང་ལ་བསྟན་པའི་གཡོན་གྱི་སོག་སྟེང་དུ་མིའི་མིང་ན་རའི་མིང་ཡིག་དང་པོ་ན་ཡིག་སྔོན་པོས་མཚན་པ་སྟེ་ཤ་ལྔ་དང། ཤར་ལྷོར་སྤྱན་མའི་ས་བོན་ལཾ་དཀར་པོ་ལས་དྲི་ཆེན་
སེར་པོ་དྲི་ཆེན་གྱི་མིང་བི་ཊའི་མིང་ཡིག་དང་པོ་བི་ཡིག་སེར་པོས་མཚན་པ། ལྷོ་ནུབ་ཏུ་མཱ་མ་ཀིའི་ས་བོན་མཾ་སྔོན་པོ་ལས་རཀྟ་དམར་པོ་ཁྲག་གི་མིང་རཀྟའི་མིང་ཡིག་དང་པོར་ཡིག་སྔོན་པོས་མཚན་པ། ནུབ་བྱང་དུ་གོས་དཀར་མོའི་ས་བོན་བཾ་དམར་
པོ་ལས་བྱང་སེམས་དཀར་པོ་བྱང་སེམས་དཀར་པོའི་མིང་ཤུ་ཀྲའི་མིང་ཡིག་དང་པོ་ཤུ་ཡིག་དཀར་པོས་མཚན་པ། བྱང་ཤར་དུ་སྒྲོལ་མའི་ས་བོན་ཏཾ་ལྗང་ཁུ་ལས་མིའི་རྐང་མར་དཀར་དམར་རྐང་མར་གྱི་མིང་མཉྫུའི་མིང་ཡིག་དང་
པོ་མ་ཡིག་ལྗང་ཁུས་མཚན་པ། དབུས་སུ་རོ་ལངས་མའི་ངོ་བོ་བཾ་སྔོན་པོ་ལས་དྲི་ཆུ་སྔོན་པོ་དྲི་ཆུའི་མིང་མའུ་ཊའི་མིང་ཡིག་དང་པོ་མའུ་ཡིག་སྔོན་པོས་མཚན་པ་སྟེ་བདུད་རྩི་ལྔའོ། །ཤ་ཐམས་ཅད་ཕྱི་དབྱིབས་རང་རང་གི་གཟུགས་ལ་ཁམ་

[015A]༄༅། །ཚད་ཙམ་གྱིས་བསིལ་བུར་བཏུབ་པ། བདུད་རྩི་རྣམས་རང་རང་གི་གནས་སུ་ཁྱིལ་ལེ་གནས་པ། མཚོན་བྱེད་ཀྱི་ཡི་གེ་རང་རང་གི་མིང་ཡིག་དང་པོས་བྱེད་པའི་དགོས་པ་ནི་རྫས་རྣམས་མིང་དང་རྟོག་པས་བཏགས་
ཙམ་ལས་ངོ་བོས་གྲུབ་པ་མེད་པར་སྟོན་པའི་ཕྱིར་རོ། །དབུས་ཀྱི་རྫས་གཉིས་དྲི་ཆུ་ཁྱིལ་བའི་ནང་དུ་ཤ་གནས་ཤིང་ཡི་གེ་གཉིས་ཞལ་སྤྲོད་ཀྱི་ཚུལ་དུ་བྱའོ། །བཞི་པ་བྱིན་གྱིས་བརླབས་པ་ནི། རྫས་བཅུ་པོ་དེ་རྣམས་ཀྱི་སྟེང་གི་བར་
སྣང་ལ་ཨོཾ་ཡིག་དཀར་པོ། དེའི་སྟེང་དུ་ཨཱ་ཡིག་དམར་པོ། དེའི་སྟེང་དུ་ཧཱུཾ་ཡིག་སྔོན་པོ་སྟེ་སྟེང་ནས་སྟེང་དུ་བརྩེགས་པར་གྱུར། ཅེས་པའི་དོན་ཡིན་གསུངས། དེ་ནས་རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པ་རླུང་དཀྱིལ་གྱི་
བ་དན་གཉིས་ལ་ཕོག་པས་དེ་དག་བསྐྱོད་ནས་རླུང་གཡོས་ཏེ་སྟེང་གི་མེ་དཀྱིལ་སྦར། ཐོད་པའི་རྫས་རྣམས་ཞུ་ཞིང་ཁོལ་བའི་རླངས་པ་འབྲུ་གསུམ་ལ་ཕོག་པས་ཨོཾ་ཡིག་ལས་འོད་ཟེར་དཀར་པོ་ཕྱོགས་བཅུར་འཕྲོས་པས་སངས་
རྒྱས་ཐམས་ཅད་ཀྱི་སྐུའི་བྱིན་རླབས་ཐམས་ཅད་སྐུ་རྡོ་རྗེ་རྣམ་སྣང་དཀར་པོ་ཞལ་གསུམ་ཕྱག་དྲུག་པ། ཨཱ་ལས་འོད་ཟེར་དམར་པོ་འཕྲོས་པས་གསུང་གི་བྱིན་རླབས་ཐམས་ཅད། གསུང་རྡོ་རྗེ་འོད་དཔག་མེད་དམར་པོ་ཞལ་གསུམ་
ཕྱག་དྲུག་པ། ཧཱུཾ་ལས་འོད་ཟེར་སྔོན་པོ་འཕྲོས་པས་ཐུགས་ཀྱི་བྱིན་རླབས་ཐམས་ཅད་ཐུགས་རྡོ་རྗེ་མི་བསྐྱོད་པ་སྔོན་པོཿ་ཞལ་གསུམ་ཕྱག་དྲུག་པའི་རྣམ་པ་དཔག་ཏུ་མེད་པ་སྤྱན་དྲངས་ཡི་གེ་སོ་སོ་ལ་ཐིམ་པས་ཡི་གེ་གསུམ་

[015B]
ཅད་སྦྱོང་ནུས་པའི་རྒྱུ་མཚན་གྱིས་ཁ་དོག་དྲི་རོ་ནུས་པ་ངན་པའི་སྐྱོན་རྣམས་སྦྱངས། ཨཱ་ཐིམས་པས་ཨཱ་ཡིག་དེ་འཆི་མེད་ཀྱི་ལྷ་གསུང་རྡོ་རྗེ་འོད་དཔག་མེད་ཀྱི་ས་བོན་ཡིན་པའི་རྒྱུ་མཚན་གྱིས་ན་བ་མེད་པ་སྨན་གྱི་བདུད་རྩི། འཆི་བ་མེད་
པ་ཚེའི་བདུད་རྩི། ཟག་པ་མེད་པ་ཡེ་ཤེས་ཀྱི་བདུད་རྩིའི་རང་བཞིན་དུ་རྟོགས་པར་བྱས། ཨོཾ་ཐིམས་པས་ཨོཾ་ཡིག་དེ་གཟུགས་ཕུང་དག་པ་སྐུ་རྡོ་རྗེ་རྣམ་སྣང་གི་ས་བོན་ཡིན་ཅིང་གཟུགས་ཕུང་རིགས་འདྲ་སྔ་མས་ཕྱི་མ་མང་པོར་སྤེལ་བའི་རྒྱུ་
མཚན་གྱིས་མགྲོན་རྣམས་ཀྱིས་ཇི་ཙམ་ལོངས་སྤྱད་ཀྱང་མི་ཟད་པར་མང་པོར་སྦར་ཞིང་སྤེལ་བར་བསམ་ལ་འབྲུ་གསུམ་ལན་གསུམ་བཟླའོ། །དེའི་ཚེ་སྤྲོ་ན་སྲང་རྒྱུད་པའི་བཞེད་སྲོལ་རང་འཇིགས་བྱེད་དུ་གསལ་བའི་ཐུགས་ཀར་
ཟླ་དཀྱིལ་གྱི་སྟེང་དུ་རང་ཉིད་ཐ་མལ་པའི་རྣམ་པ་དང་དེའི་མདུན་དུ་ཚེ་འདིའི་ཕ་མ་གཡས་སུ་སྤུན་ཟླ་གཡོན་དུ་མཛའ་གྲོགས་མཐའ་སྐོར་དུ་སེམས་ཅན་སོགས་དམིགས་ནས་རང་གཞན་གྱིས་ཐོག་མེད་ནས་བསགས་པའི་སྒོ་གསུམ་
གྱི་སྡིག་སྒྲིབ་ཐམས་ཅད་དུད་ཁུ་སོགས་ཀྱི་རྣམ་པར་དབང་པོའི་སྒོ་སྒོས་ནས་ཐོན་རྫས་རྣམས་ལ་ཐིམ་པས་བདུད་རྩིར་གྱུར་པར་བསམ་པ་ཡང་བྱའོ། །གཉིས་པ་སྔོན་འགྲོའི་མཆོད་པ་བྱིན་རླབས་ནི། སྔོན་འགྲོའི་མཆོད་པ་མདུན་དུ་རང་གི་
[016A]༄༅། །གཡོན་ནས་འགོ་བརྩམས་ཏེ་ཆུ་གཉིས་དང་དྲི་ཆབ་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་བཤམ་པ། བསང་བ་དང་སྦྱང་བ་སྔར་བཞིན་ཡིན་ལ། བསྐྱེད་པ་ནི་མཆོད་རྫས་སོ་སོའི་གོ་སར་ཨ་ཡིག་དཀར་པོ་
རཻ་བྱུང་བ་འོད་དུ་ཞུ་བ་ལས་ཐོད་པའི་སྣོད་དཔྲལ་བ་འབུལ་ཡུལ་ལ་བསྟན་པ་རེ་རེ་བྱུང། དེ་རྣམས་རེ་རེའི་ནང་དུ་ཧཱུཾ་ཡིག་མཐིང་ཁ་རེ་རེ་བྱུང་བ་འོད་དུ་ཞུ་བ་ལས། ངོ་བོ་བདེ་སྟོང་གཉིས་སུ་མེད་པའི་ཡེ་ཤེས་ཡིན་པ་ལ། རྣམ་པ་ཁྲག་གི་
མཆོད་ཡོན། ཁྲག་ཞག་མཁྲིས་པའི་དྲི་ཆབ། དབང་པོ་ལྔའི་མེ་ཏོག་སོགས་མཆོད་རྫས་སོ་སོའི་རྣམ་པར་གྲུབ་པ། བྱེད་ལས་མགྲོན་རྣམས་ཀྱི་དབང་པོ་སོ་སོར་བདེ་སྟོང་གི་ཡེ་ཤེས་ཁྱད་པར་ཅན་བསྐྱེད་ནུས་པ་སྟེ་ཁྱད་པར་གསུམ་ལྡན་དུ་བྱིན་གྱིས་
བརླབ། གསུམ་པ་སྔོན་འགྲོའི་གཏོར་མ་བྱིན་རླབས་ནི། ནང་མཆོད་བྱིན་རླབས་ཇི་ལྟ་བ་བཞིན་བྱིན་གྱིས་བརླབ་བོ། །གསུམ་པ་གཏོར་མ་འབུལ་བ་དངོས་ལ་བཞི། གཏོར་མགྲོན་སྤྱན་འདྲེན་པ། གཏོར་མ་འབུལ་བ། འཕྲིན་ལས་འཆོལ་བ། ཉེས་པ་སྦྱངས་
ནས་གཤེགས་པའོ། །དང་པོ་ནི། ཨོཾ་ནི་རྡོ་རྗེ་གསུམ་དབྱེར་མེད་པའི་རང་བཞིན། ཧྲཱི་འཕྲོག་བྱེད། ཥྜྲི་མཆེ་བ། ཝི་ཀྲི་ཏ་རྣམ་པར་འགྱུར་བ་དང་ཨཱ་ནན་ཞལ་ཅན་ཏེ་མཚམས་སྦྱར་བས་ཝི་ཀྲི་ཏཱ་ནན། ཧཱུཾ་ཧཱུཾ་བསྐུལ་བ། ཕཊ་ཕཊ་ཁོས་ཤིག་སརྦ་ཐམས་ཅད། དུ་ཥྚཾ་
མ་རུངས་པ། ཨིནྡྲ་དབང་པོ། །ཨཱ་དི་ན་ལ་སོགས། ས་པ་རི་ཝཱ་ར་འཁོར་དང་བཅས་པ། ཨཱ་ཀརྵ་ཡ་ཛཿ་ཁུག་ཅིག་སཱ་ཧཱ་གཞི་ཚུགས་ཏེ། འཕྲོག་བྱེད་མཆེ་བ་རྣམ་པར་འགྱུར་བའི་ཞལ་ཅན་ཞེས་རང་གིས་རང་ལ་བོས་ནས་མ་རུངས་པ་དབང་པོ་ལ་སོགས་པ་ཐམས་ཅད་ཁུག་ཅིག་མི་ཡོང་ན་མགོ་

[016B] ཞེས་པའོ། །དེའི་ཚེ་རང་གི་སྙིང་གའི་ཧཱུཾ་ལས་རང་འདྲའི་ཁྲོ་བོ་ཞལ་གཅིག་ཕྱག་གཉིས་པ་གཡས་ལྕགས་ཀྱུ་དང་གཡོན་ཞགས་པ་ཐོགས་པ་དཔག་ཏུ་མེད་པའམ། ཤར། ལྷོ༑ བྱང༑ འོག་རྣམས་སུ་གཉིས་རེ། སྟེང་དུ་གསུཾ་
ཕྱོགས་མཚམས་ལྷག་མ་གཞན་ལྔ་ལ་རེ་རེ་སྟེ་བཅུ་དྲུག་སྤྲོས་པས་ཕྱི་ནང་གི་ཕྱོགས་སྐྱོང་གཙོ་བོ་རྣམས་ཀྱི་སྙིང་གནས་ལྕགས་ཀྱུས་བཟུངས། མགྲིན་པ་ཞགས་པས་བཅིངས་ཏེ་སྐད་ཅིག་ལ་བཀུག་ནས་རང་གི་མདུན་གྱི་བར་སྣང་ལ་ཆོས་
རྒྱལ་ནང་སྒྲུབ་ཁྲོ་བོའི་ཞལ་ཅན། དེའི་གཡས་སུ་དཔལ་ལྡན་ལྷ་མོ་དམག་ཟོར་མ། གཡོན་དུ་ཙ་མུཎྜི་རྣམས་ཞལ་ཚུར་གཟིགས། དེ་གསུམ་གྱི་མདུན་ནམ་ཤར་དུ་ཞི་བའི་གཤིན་རྗེ་དཀར་པོ་ཌཱ་མ་རུ་དང་མདའ་དར་མེ་ལོང། གཡས་སཾ་ལྷོར་རྒྱས་
པའི་གཤིན་རྗེ་སེར་པོ་རལ་གྲི་རྒྱལ་མཚན། རྒྱབ་བ་མ་ནུབ་ཏུ་དབང་གི་གཤིན་རྗེ་དམར་པོ་ནོར་བུ་ཐོད་པ། གཡོན་ནམ་བྱང་དུ་དྲག་པོའི་གཤིན་རྗེ་ནག་པོ་ཐོད་དབྱུག་དང་ཞགས་པ་འཛིན་པའི་ཕྱི་སྒྲུབ་སྟེ། བཞི་ཀ་མཧེའི་ཞལ་ཅན་ཏེ་ནང་མགྲོན་བདུན་
ནོ༑ ༑དེ་རྣམས་ཀྱི་ཤར་དུ་དབང་པོ། དེའི་གཡོན་དུ་ཉེ་དབང་སྟེ་ཁྱབ་འཇུག་ལ་སོགས་པ་མངོན་རྟོགས་ལྟར་དང། ནང་མགྲོན་གྱི་སྟེང་དུ་ཟླ་བ། དེའི་མདུན་དུ་ཉི་མ། དེ་གཉིས་ཀྱི་བར་དུ་ཚངས་པ། ནང་མགྲོན་གྱི་འོག་ཏུ་སའི་ལྷ་མོ། །དེའི་གཡས་སུ་ཐགས་
བཟང་རིགས་སྟེ་ལྷ་མིན་གྱི་དཔོན་པོའོ། །སོ་སོར་རང་རང་གི་འཁོར་དཔག་ཏུ་མེད་པ་སྲིད་པ་གསུམ་གྱི་འབྱུང་པོ་དང་བཅས་པ་འཁོད་པའི་གཙོ་བོ་རྣམས་ཞལ་ནང་གཟིགས་སུ་བསམ། ཡང་ན། རང་གི་མདུན་དུ་ནང་མགྲོན་བདུན། རང་གི་

[017A]༄༅། །ཕྱོགས་མཚམས་སུ་ཕྱོགས་སྐྱོང་བཅོ་ལྔ་དགོད་ཅིང། སྟེང་གི་ཕྱོགས་སྐྱོང་དབང་པོའི་གཡས་རིམ་དང། འོག་གི་ཕྱོགས་སྐྱོང་ཆུ་ལྷའི་གཡས་རིམ་གྱིས་དགོད་པ་རྗེ་བྱམས་པ་རིན་པོ་ཆེའི་དགོངས་པ་ཡིན། ཡང་ཐམས་ཅད་རང་
གནས་སྟེང་འོག་ཕྱོགས་མཚམས་དང་ནང་མགྲོན་ལྷོ་ཕྱོགས་སུ་འགོད་པའི་ལུགས་ཀྱང་ཡོད་གསུངས། དེ་ནས་ཕུར་གདབ་བྱ་བའི་སྔགས་གཞན་སྔར་བཞིན་ལ་ཧཱུཾ་ཕཊ་ཕུར་བུས་ཐོབ་ཅིག་ཅེས་བསྐུལ་ཚིག་ཀི་ལ་ཡ་ཕུར་བུ། ཞེས་པ་སྟེ་རང་
གི་ཐུགས་ཀའི་ཧཱུཾ་ལས་རང་འདྲའི་ཁྲོ་བོ་ཞལ་གཅིག་ཕྱག་གཉིས་པ་ཕྱག་གཡས་ན་རྡོ་རྗེས་མཚན་པའི་ཐོ་བ་དང། གཡོན་ན་ཕུར་བུ་ཐོགས་པ་དཔག་ཏུ་མེད་པ་སྤྲོས་ཏེ་ནང་མགྲོན་མཐེ་བའི་ཕྱོགས་སྐྱོང་རྣམས་ཀྱི་སྙིང་ག་དང། མགྲིན་
པ་དང། སྤྱི་བོ་ནས་རྐང་མཐིལ་གྱི་བར་དུ་ཐལ་མར་ཕུག་པའི་ཕུར་བུ་བཏབ་པས་དེ་རྣམས་ཀྱི་ཡིད་ངག་ལུས་གསུམ་འོད་གསལ་དུ་བཅུག་པས་གྲུབ་པའི་བཅུད་ལེན་གྱི་རིལ་བུ་ཟོས་མ་ཐག་ཏུ་ལོ་བརྒྱད་ཅུ་ལོན་པའི་རྒན་པོའང་ལོ་
བཅུ་དྲུག་ལྟ་བུའི་ན་ཚོད་དུ་འགྱུར་བ་བཞིན་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པའི་སྐུར་གྱུར་པའི་སྤྱི་བོར་རང་འདྲའི་རིགས་བདག་རེ་རེ་དང་ནང་མགྲོན་བདུན་ལ་རྡོ་རྗེ་ནག་པོ་རྩེ་ལྔ་པ་རེ་རེས་དབུ་བརྒྱན་
པར་བསམ། གཉིས་པ་གཏོར་མ་འབུལ་བ་ནི། དེ་ནས་མགྲོན་རྣམས་ཀྱི་ལྗགས་ཧཱུཾ་ལས་སྐྱེས་པའི་རྡོ་རྗེ་རྩེ་གཅིག་པ་དཀར་པོ་འོད་ཀྱི་སྤུ་གུ་ཅན་དུ་གྱུར། བདུད་རྩིའི་སྟེང་དུ་ཡ་མ་རཱ་ཛཱའི་སྔགས་ཕྲེང་གིས་བསྐོར་བ་ལས་འོད་ཟེར་དཀར་པོའི་

[017B] རྨི་ལམ་ངན་པ་ལ་སོགས་པ་དང་དགྲ་བགེགས་བྱད་རྦོད་ལ་སོགས་པའི་མི་འདོད་པ་ཐམས་ཅད་བཀུག་ནས་བདུད་རྩི་ལ་བསྟིམ་པའམ་ཡང་ན་རང་གི་ཐུགས་ཀའི་ཧཱུཾ་ལས་ཡ་མ་རཱ་ཛཱའི་སྔགས་འཕྲེང་ཆད་ནས་
བདུད་རྩི་ལ་ཐིམ་པས་བྱིན་གྱིས་བརླབས་ཤིང་སྡིག་སྒྲིབ་སོགས་ཀྱང་བཀུག་ནས་ཐིམ་པར་མོས་པ་གང་རིགས་བྱ། དེ་ནས་གཏོར་མ་འབུལ་བ་ནི། ཨོཾ་ནི་ཉེ་སྙིང་ཡ་མཱནྟ་ཀའི་ཨོཾ་དང། བྷཱུ་ཙ་ར་ནཾ། ས་ལ་སྤྱོད་པ་སྟེ་ཆོས་རྒྱལ་ནང་སྒྲུབ། ཡ་ཉེ་སྙིང་
པཱ་ཏཱ་ལ་ཙ་ར་ཡ། ས་འོག་ལ་སྤྱོད་པ་སྟེ་ཙ་མུ་ཎྜི། མཱན༑ ཉེ་སྙིང། ཁེ་ཙ་ར་ཡ། མཁའ་ལ་སྤྱོད་པ་སྟེ་དཔལ་ལྡན་ལྷ་མོ། །ཏཱ༑ ཉེ་སྙིང། པཱུརྦ་ནི་གཱ་ནཾ། ཤར་གྱི་ཞི་བའི་གཤིན་རྗེ་དཀར་པོ། ཀ༑ ཉེ་སྙིང། དཀྵི་ཎ་དའི་གཱ་ཡ། ལྷོའི་གཤིན་རྗེ་སེར་
པོ༑ ཧཱུཾ༑ ཉེ་སྙིང། པཤྩི་མ་ནི། ནུབ་ཀྱི་གཤིན་རྗེ་དམར་པོ། །ཕཊ༑ ཉེ་སྙིང། ཨུད་ཏ་ར་ཏི་གཱ་ཡ། བྱང་གི་གཤིན་རྗེ་ནག་པོ་སྟེ། ཉེ་སྙིང་ཡ་མཱ་ནྟ་ཀ་དང་ནང་མགྲོན་གཤིན་རྗེ་བདུན་གྱི་མིང་སྔགས་སྤེལ་བའོ། །དེ་ནས་ཨོཾ་ནི། སྙིང་པོ་ཡི་གེ་བཅུ་པའི་ཨོཾ་
ཨི་ནི༑ ཨིནྡྲ༑ ཞེས་པ་དབང་པོ་སྟེ། དེའི་མིང་ཡིག་དང་པོ་ཡིན་ཅིང་ཉེ་དབང་ཡང་བསྡུའོ། །ཧྲཱི་སྙིང་པོ། ཡ་ནི༑ ཡ་མ་ཞེས་པ་ལྷོའི་གཤིན་རྗེའི་མིང་ཡིག་དང་པོ། ཥྚྲྚི་ནི། སྙིང་པོ། ཝ་ནི་ཝ་རུ་ཎ་ཞེས་པ་ནུབ་ཀྱི་ཆུ་ལྷའི་མིང་ཡིག་དང་པོ། ཝི་ནི་སྙིང་པོ། ཀྵི་ནི་ཡ་ཀྵི་ཞེས་པ་བྱང་གི་
གནོང་སྦྱི་ཉི་མིང་ཡིག་ཐ་མ་སྟེ་ཚོགས་བདག་ཀྱང་བསྡུའོ། །ཀྲི་ནི་སྙིང་པོ། ཀོ་ནི༑ ཀོ་ཤ་ཏ་ཀི་ཞེས་པ་ཟླ་འོད་ལ་འཇུག་པས་སྟེང་གི་ཟླ་བའི་མིང་ཡིག་དང་པོ་སྟེ་དེས་ཉི་ཚངས་གཉིས་ཀྱང་བསྡུའོ། །ཏཱ་ནི་སྙིང་པོ། ཨེ་ནི༑ ཨེ་དྷ་ན༑ ཤར་ལྷོ་མེ་ལྷའི་མིང་ཡིག་

[018A]༄༅། །དང་པོ། ནཱུ་ནི་སྙིང་པོ། ཨ་ནི༑ ཨ་བཧི་རཀྵ་ཞེས་པ་མངོན་པར་སྲུང་བ་སྟེ་ལྷོ་ནུབ་སྲིན་པོའི་མིང་ཡིག་དང་པོ། །ན་ནི་སྙིང་པོ། དེ་ནི། བ་ཡུ་དེ་བ། ཞེས་པ་ནུབ་བྱང་རླུང་ལྷའི་མིང་ཡིག་བར་མ། ཧཱུཾ་ནི་སྙིང་པོ། བྷྱོ་ནི་འོག་གི་སའི་
ལྷ་མོ་སྟེ་ཐགས་བཟང་ཡང་བསྡུའོ། །ཕཊ་ནི་སྙིང་པོ། སརྦ་བཧུ་ཏེ་བྷྱ་འབྱུང་པོ་ཐམས་ཅད་ལ། ཞེས་པ་སྟེ་འབྱུང་པོ་ཐམས་ཅད་ཀྱི་བདག་པོ་བྱང་ཤར་དབང་ལྡན་འབྱུང་པོའི་བདག་པོ་སྟེ། ཧྲཱི་ཥྜྲི་ཡི་གེ་བཅུ་པ་དང་ཕྱི་མགྲོན་ཕྱོགས་སྐྱོང་
བཅོ་ལྔའི་མིང་སྔགས་སྤེལ་བའོ། །དེ་ལྟར་སྤེལ་བ་ཕྱོགས་སྐྱོང་རྣམས་ཀྱི་རྒྱུད་བྱིན་གྱིས་རློབ་པ་དང། ཐ་མལ་གྱི་སྣང་ཞེན་འགོག་པའི་ཆེད་དོ། །དེའི་ཚེ་རང་གི་ཐུགས་ཀ་ནས་རོ་རྡོ་རྗེ་མ་ཕྱག་ན་ཐོད་པ་ཐོགས་པ་མང་པོ་སྤྲོས་པས་
གཏོར་མའི་བདུད་རྩི་ནས་བཅུས་ཏེ་མགྲོན་སོ་སོའི་སྤྱན་སྔར་ཕུལ་བས་སོ་སོའི་ལྗགས་ཧཱུཾ་ལས་སྐྱེས་པའི་རྡོ་རྗེ་རྩེ་གཅིག་པ་སྦུབས་ཅན་ཐོད་པར་ཟུག་སྟེ་སྦུ་གུའི་ལིམ་ནས་དྲངས་ཏེ་གསོལ་བས་བདེ་སྟོང་གི་ཡེ་ཤེས་ཁྱད་པར་ཅན་
འཁྲུངས་པས་ཚིམས་པར་བསམ། ཁྱད་པར་དེ་ལྟར་ཤེས་ནས་ནན་ཏན་ཕུལ་ན་སྔོན་རྡོ་རྗེ་འཆང་གི་བཀས་ཇི་ལྟར་བཅོལ་བའི་ལས་རྣམས་ཚུལ་བཞིན་དུ་སྒྲུབ་པ་ལ་ཐེ་ཚོམ་མེད་དོ། །དེ་ནས་ཕྱི་ནང་གི་མཆོད་པ་འབུལ་བ་ལ་
ཨོཾ་གྱིས་ཨ་ཨུ་མ་གསུམ་གྱི་མཆོད་པའི་འཁོར་གསུམ་མི་དམིགས་པ་མཚོན། ད་ཤ་བཅུ། དི་ཀ་ཕྱོགས། ལོ་ཀ་འཇིག་རྟེན་པཱ་ལ་སྐྱོང་བ། ས་པ་རི་ཝཱ་ར་འཁོར་དང་བཅས་པ། ཨྲྒྷཾ་སོགས་མཆོད་ཡོན་སོགས་དང། པྲ་ཏཱི་ཙྪ་སོ་སོར་

[018B] ཧཱུཾ་སཱ་ཧཱ། ཐུགས་བདེ་སྟོང་ལ་གཞི་ཚུགས་ཞེས་དང། གོང་སྔགས་ལ་འབྲུ་གསུམ་བཏགས་པས་ནང་མཆོད་ཀྱང་ཕུལ། གསུམ་པ་འཕྲིན་ལས་འཆོལ་བ་ནི། ཞི་བའི་ཡེ་ཤེས་ཀྱིས་གསུངས་པ། བཅོམ་ལྡན་ཆོས་རྗེ་འཇམ་
དབྱངས་སྤྱན་ལམ་དུ། ཞེས་སོགས་ཏེ། སྔོན་རྗེ་བཙུན་འཇམ་པའི་དབྱངས་ཀྱིས་སྤྱིར་སེམས་ཅན་ཐམས་ཅད་དང་ཁྱད་པར་ལྷོ་ཕྱོགས་ཀྱི་གཤིན་རྗེ་འཁོར་དང་བཅས་པ་ལ་སྙིང་རྗེས་མ་བཟོད་པར་ཤིན་ཏུ་དྲག་པོའི་ཚུལ་གྱིས་རྡོ་རྗེ་འཇིགས་
བྱེད་ཀྱི་སྐུར་བཞེངས་ནས་བཏུལ་པའི་ཚེ་རྗེ་བཙུན་གྱི་སྤྱན་ལམ་དུ། ནག་ཕྱོགས་ཀྱི་བདུད་རྣམས་འདུལ་བ་དང་དཀར་ཕྱོགས་ཀྱི་བསྟན་པ་བསྲུང་བ་སོགས་ཅི་དང་ཅི་གྱིས་ཤིག་ཅེས་གང་བསྒོ་བ་ཐམས་ཅད་བགྱི་བར་དམ་བཅས་པའི་ལས་ཀྱི་གཤིན་
རྗེ་ནང་སྒྲུབ། མ་མོ་ཙ་མུཎྜི། མཁའ་འགྲོའི་གཙོ་མོ་ལྷ་མོ། འབྱུང་པོ་ཕྱོགས་སྐྱོང། རོ་ལངས་ནི་འཁོར་གྱི་ཡི་དྭགས་ཏེ་ཕྱི་ནང་གི་ཕྱོགས་སྐྱོང་དམ་ཚིག་ཅན་ཐམས་ཅད་ལ་བདག་ནི་རེ་བའི་སེམས་ཀྱིས་གུས་པས་འདུད་ཅིང་མཆིས་པ་སྟེ་གནས་སོ་
གང་རེ་ན་སྤྱིར་དགེ་བའི་བྱ་བ་ལ་བར་དུ་གཅོད་པ་དང་ཁྱད་པར་དཔལ་རྡོ་རྗེ་འཇིགས་བྱེད་ཀྱི་ལམ་ཉམས་སུ་ལེན་པ་ལ་བར་དུ་གཅོད་པ་ཐམས་ཅད་ཞི་ཞིང་མཐར་ཕྱིན་པར་མཛོད་ཅིག་ཅེས་པ་སྟེ་དེ་ལྟར་འཕྲིན་ལས་གང་བཅོལ་བ་བཞིན་མཛད་པར་
ཞལ་གྱིས་བཞེས་བྱུང་སྙམ་པ་བྱའོ། །བཞི་པ་ཉེས་པ་སྦྱངས་ནས་གཤེགས་པ་ནི། ནང་མགྲོན་བདུན་གྱི་དབུ་གཙུག་གི་རྡོ་རྗེའི་ལྟེ་བའི་ཧཱུཾ་ཡིག་གི་མཐའ་སྐོར་དང། ཕྱོགས་སྐྱོང་རྣམས་ཀྱི་རིགས་བདག་གི་ཐུགས་ཀར་ཟླ་གདན་ལ་ཧཱུཾ་ཡིག་

[019A]༄༅། །གི་མཐར་ཡི་གེ་བརྒྱ་པའི་སྔགས་འཕྲེང་དཀར་པོས་བསྐོར་བ་ལས་བདུད་རྩིའི་རྒྱུན་བབས་ནང་མགྲོན་དང་ཕྱོགས་སྐྱོང་རྣམས་ཀྱི་ལུས་ཀྱི་ཕྱི་ནང་ཐམས་ཅད་ཁྱབ་པས་དེ་དག་གི་སྒོ་གསུམ་གྱི་སྡིག་སྒྲིབ་དང་རང་གིས་
མཆོད་རྫས་སྦགས་པ་དང། དམ་ཚིག་ཉམས་ཆག་དང་ཆོ་ག་ལྷག་ཆད་སོགས་ཐུགས་དང་འགལ་བའི་བྱ་བ་ཐམས་ཅད་སྦྱངས་པར་བསམ་ལ་ཡ་མཱ་ནྟ་ཀ་བཞི་སྦྱོར་གྱི་གཤིན་རྗེའི་གཤེད་ཀྱི་ཡིག་བརྒྱ་བརྗོད། མ་རྙེད་ཡོངས་སུ་མ་ཤེས་
དང༑ ཞེས་སོགས་ཀྱིས་བཟོད་པར་གསོལ་ལ། བཛྲ་མུཿ་རྡོ་རྗེ་གཤེགས་ཤིག་ཅེས་པས། །ཕྱོགས་སྐྱོང་རྣམས་དུར་ཁྲོད་ཀྱི་ཐད་ཙམ་གྱི་རང་རང་གི་ཕྱོགས་མཚམས་སུ་འཁོད་ནས་བར་ཆད་བསྲུང་བའི་ཚུལ་དུ་བཞུགས་པར་བསམ་མོ། །
གསུམ་པ་བདག་བསྐྱེད་ཀྱི་མཆོད་པ་བྱིན་རླབས་ནི། རང་གི་གཡས་ནས་འགོ་བརྩམས་ཏེ་ཆ་གཉིས་དང་དྲི་ཆབ་སྔོན་དུ་འགྲོ་བའི་ཉེར་སྤྱོད་ལྔ་རོལ་མོ་བཅས་དང་སྤྲོ་ན་འདོད་ཡོན་ལྔ་ཡང་བྲིས་པ་སོགས་ཀྱིས་བཤམས་ལ་འདོད་ཡོན་
འབུལ་ན་རོལ་མོ་ལ་སོགས་པ་ཞེས་བརྗོད་དགོས་པའང་ཤེས་པར་བྱས་ལ་སྔར་བཞིན་བྱིན་གྱིས་བརླབ་བོ། །བཞི་པ་རྡོར་སེམས་བསྒོམ་བཟླས་ནི། རང་གི་མདུན་གྱི་ནམ་མཁར་སེང་ཁྲིའི་སྟེང་དུ་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ལམ་
གྱིས་གསལ་བཏབ། རྩ་བའི་བླ་མ་གཙོ་བོའི་རིགས་བདག་གི་ཚུལ་དང་བརྒྱུད་པའི་བླ་མ་མཐོ་བརྩེགས་སམ་མཐའ་སྐོར་དུ་བཞུགས་པའི་བླ་མ་དང་གཙོ་བོ་སངས་རྒྱས་དཀོན་མཆོག་སྐྱབས་ཡུལ་རྣམས་ཀྱི་རྟོགས་པའི་ཆོས་དང་རྒྱུད་ཀྱི་

[019B]འཁོར་རྣམས་དགེ་འདུན་དཀོན་མཆོག་སྟེ་སྐྱབས་ཡུལ་དང། རང་གི་མཐའ་སྐོར་དུ་ཕམ་སེམས་ཅན་ཐམས་ཅད་སྨྲ་ཤེས་དོན་གོ་བ་མིའི་རྣམ་པ་ཅན་གསལ་གཏབ་ནས་རང་གཞན་ཐམས་ཅད་ཀྱིས་སྐྱབས་སུ་འགྲོ་
བར་བསམ་ལ། དཀོན་མཆོག་གསུམ་ལ་སྐྱབས་སུ་འགྲོ། ཞེས་སྐྱབས་འགྲོ་དང། སེམས་ཅན་ཐམས་ཅད་བདག་གིས་སྒྲོལ། ཞེས་སོགས་ཀྱིས་སེམས་བསྐྱེད་ལན་གསུམ་རེ་དང་བདུད་རྩི་འབེབ་སྦྱངས་ལམ་རིམ་ལྟར་བྱ་བ་ནི་རྟེན་གྱི་སྟོབས་
སོ༑ ༑དེ་ནས་སྐྱབས་ཡུལ་རྣམས་རང་ལ་ཐིམས་པས་བྱིན་གྱིས་བརླབས་པར་བསམ། རང་གི་སྤྱི་བོར་པདྨ་འདབ་མ་བརྒྱད་པའི་ལྟེ་བར་ཟླ་གདན་གྱི་དབུས་སུ་ཧཱུཾ་ལས་རྡོ་རྗེ་དཀར་པོ་རྩེ་ལྔ་པ་ཧཱུཾ་གིས་མཚན་པ་ལས། རྡོ་རྗེ་སེམས་དཔའི་ཡབ་ཡུམ་
སྐུ་མདོག་དཀར་པོ་མཐོ་གང་ཙམ་ཞལ་གཅིག་ཕྱག་གཉིས་ཀྱིས་གཡས་ཤེལ་དཀར་ལས་གྲུབ་པའི་རྡོ་རྗེ་རྩེ་ལྔ་པ་དང་གཡོན་དེའི་ཡུ་བ་ཅན་གྱི་དྲིལ་བུ་འཛིན་ཅིང། ཡུམ་གྱིས་གཡས་གྲི་གུག་དང་གཡོན་ཐོད་པ་འཛིན་པ་མངོན་རྟོགས་
ལྟར་བསྐྱེད། དེ་ལ་ཡེ་ཤེས་པ་བཅུག་འདིའི་སྐབས་ཛཿ་ཧཱུཾ་བཾ་ཧོཿ་བརྗོད་པ་རྗེ་བདག་ཉིད་ཆེན་པོའི་དགོངས་པ་ཡིན། དབང་བསྐུར་ནས་མི་བསྐྱོད་པ་སྤྲུལ་སྐུའི་རྣམ་པ་ཅན་གྱིས་རྒྱས་འདེབས་བྱས་ལ་ཡབ་ཀྱི་ཐུགས་ཀར་ཀུན་རྫོབ་བྱང་ཆུབ་
ཀྱི་སེམས་མཚོན་པའི་ཟླ་བའི་དཀྱིལ་འཁོར་གྱི་དབུས་སུ་དོན་དམ་བྱང་སེམས་མཚོན་པའི་ཧཱུཾ་ཡིག་དཀར་པོ། །དེའི་མཐར་སྔགས་འཕྲེང་དཀར་པོ་གཡས་སྐོར་དུ་འཁོད་པར་བསམ་ལ་རང་འཇིགས་བྱེད་ཀྱི་ང་རྒྱལ་ལས་ཅུང་ཟད་གློད་ནས་སྙི་
[020A]༄༅། །གར་ཟླ་གདན་ལ་ཧཱུཾ་ཡིག་དཀར་པོ་གནས་པ་ལ། རང་གཞན་གྱི་སྡིག་སྒྲིབ་ཐམས་ཅད་བསྟིམས་པས་མོག་མོག་པོར་སོང་བར་བསམ་པའམ་འདོད་པ་སྙིང་གར་བཞག་པར་བྱ་གསུངས་པ་ལྟར་ཧཱུཾ་གི་ཐིག་ལེའི་
ནང་དུ་ཟླ་གདན་ལ་རང་ཉིད་མཐའ་སྐོར་དུ་ཕ་མ་སེམས་ཅན་རྣམས་གསལ་བཏབ་ནས་སྔར་བྱས་ཀྱི་ཉེས་པ་ལ་དུག་ཟོས་པ་ལྟ་བུའི་འགྱོད་པས་རྣམ་པར་བསུན་འབྱིན་པའི་སྟོབས་བསྐྱེད། རང་སེམས་ཧཱུཾ་ཡིག་ལ་ཞུགས་པ་ལྟར་བྱས་པས་
སྤྱི་བོའི་བླ་མ་རྡོ་རྗེ་སེམས་དཔའ་ལ་ཡར་གསོལ་འདེབས་ཀྱི་ཚུལ་དུ་ཡིག་བརྒྱ་ཉེར་གཅིག་སོགས་བཟླས་པས་ཐུགས་ཀའི་ཧཱུཾ་ཡིག་སྔགས་ཕྲེང་དང་བཅས་པ་ལས་བདུད་རྩིས་འོད་ཟེར་དཀར་པོའི་རྒྱུན་བྱུང་བ་རང་གི་ཚངས་བུག་ནས་
ཞུགས་ཏེ་ལུས་ཀྱི་ཕྱི་ནང་བར་གསུམ་ཐམས་ཅད་དང་རང་སེམས་ཧཱུཾ་ཡིག་ཏུ་གསལ་བ་སོགས་བཀྲུས། ནད་གདོན་སྡིག་སྒྲིབ་ཐམས་ཅད་ཤངས་ལྕི་དང་སྲོག་ཆགས་མ་རུངས་པ་དང་དུད་ཁུ་དང་སོལ་ཁུའི་རྣམ་པར་འོག་སྒོ་དང་བ་སྤུའི་
ཁུང་བུ་ནས་ཐོན་ཏེ་སངས་ཏེ་དག་ལུས་དྭངས་ཤིང་གསལ་བའི་རང་བཞིན་དུ་གྱུར་པ་བདུད་རྩིས་མེར་གྱིས་གང། མཐུན་ཕྱོགས་ཀྱི་ཡོན་ཏན་ཐམས་ཅད་རྒྱས་པར་བསམ། ཡང་རྡོར་སེམས་ཀྱི་ཐུགས་ཀའི་ས་བོན་དང་སྔགས་འཕྲེང་ལས་འོད་
ཟེར་གྱི་སྣེར་མཆོད་ལྷ་སྤྲོས་ནས་སངས་རྒྱས་ཐམས་ཅད་ལ་མཆོད་པ་ཕུལ་ནས་མཆོད་ལྷ་རྣམས་མཆོད་ཡུལ་སོ་སོའི་ཐུགས་ཀར་ཐིམས་པས་འོད་ཟེར་ཐུགས་ཀར་ཟུག་པ་ལ་འཁྲིལ་ཏེ་ངོ་བོ་སངས་རྒྱས་རྣམས་ཀྱི་བྱིན་རླབས་ཡིན་

[020B] དེ་ལས་བདུད་རྩིའི་རྒྱུན་བྱུང་བ་སྦྱོར་མཚམས་ནས་ཐོན་ཏེ་རང་གཞན་གྱི་སྡིག་སྒྲིབ་སོགས་སྔར་བཞིན་སྦྱངས་པར་བསམ། ཡང་རྡོར་སེམས་ཀྱི་ཐུགས་ཀ་
ནས་འོད་ཟེར་སྤྲོས་པ་རང་གཞན་གྱི་ལུས་ནང་དུ་ཞུགས་པས་སྡིག་སྒྲིབ་སོགས་མུན་ཁུང་དུ་སྒྲོན་མེ་བཏེག་པ་ལྟར་གར་སོང་ཆ་མེད་དུ་མོས་ན་རྫོགས་རིམ་གྱི་གེགས་སུ་མི་འགྱུར་ཚུལ་དང། གཞན་ཡང་མས་འདེད་དང་ཕུད་འདེད་སོགས་དང་
སྔགས་དོན་སོགས་མཐའ་ཡས་པ་གསུངས་ཀྱང་འགོད་པར་མ་ནུས་པས་བྱ་བར་འདོད་ན་འཁྲིད་ཡིག་རྒྱས་པ་ལས་ཤེས་པར་བྱ་ཞིང་སྡིག་པའི་འཁོར་གསུམ་མི་དམིགས་པར་བསམ་པ་ཡང་བྱ་སྟེ། དེ་དག་ནི་གཉེན་པོ་ཀུན་ཏུ་སྤྱོད་པའི་
སྟོབས་སོ། །དེ་ནས་བཤད་རྒྱུད་མངོན་བརྗོད་བླ་མ་ལས་འབྱུང་བའི། བདག་ནི་མི་ཤེས་རྨོངས་པ་ཡིས་ཞེས་སོགས་ཀྱིས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཞེས་སོགས་གསུངས་པར་བསམ་སྟེ། ཁྱོད་ཀྱིས་
སྔར་བསགས་པའི་སྡིག་སྒྲིབ་ཐམས་ཅད་ངེད་ཀྱིས་བྱིན་གྱིས་བརླབས་པས་དག་པར་བྱས་ཟིན་གྱི་ཞེས་པ་དངོས་བསྟན་དང། ཕྱིན་ཆད་ཉེས་པ་དེ་ལྟ་བུ་མ་བྱེད་ཅིག། ཅེས་པ་ཤུགས་ལ་བསྟན་པས་དེ་ལྟར་གསུངས་པས་མི་བྱེད་པར་སྡོམ་པ་ནི་ཉེས་པ་
ལས་སླར་ལྡོག་པའི་སྟོབས་སོ། །དེ་ནས་རྡོར་སེམས་ཡབ་ཡུམ་རྗེས་ཆགས་ཀྱིས་ཞུ་ནས་རང་གི་སྙིང་གའི་རླུང་སེམས་ཀྱི་ངོ་བོ་ཧཱུཾ་ཡིག་ལ་ཐིམས་པས་སྙིང་གར་ཟླ་གདན་ལ་རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མི་ཕྱེད་

[021A]༄༅། །པའི་རྡོར་སེམས་མཚོན་གང་ཙཾ་དུ་གྱུར་པར་བསམ་མོ། །གཉིས་པ་ཐུན་གྱི་དངོས་གཞི་ལ་ཇི་ལྟར་བྱ་བའི་ཚུལ་ལ་གསུམ། དང་པོ་སྦྱོར་བའི་ཏིང་ངེ་འཛིན། དཀྱིལ་འཁོར་རྒྱལ་མཆོག་གི་ཏིང་ངེ་འཛིན། ལས་རྒྱལ་མཆོག་གི་ཏིང་
ངེ་འཛིན་ནོ། དང་པོ་ལ་བཞི། འཆི་བ་ཆོས་སྐུའི་ལམ་འཁྱེར། བར་དོ་ལོངས་སྐུའི་ལམ་འཁྱེར། སྐྱེ་བ་སྤྲུལ་སྐུའི་ལམ་འཁྱེར། རིག་མ་དང་མཉམ་པར་སྦྱོར་ཚུལ་ལོ། །དང་པོ་ལ་གསུམ། བསོད་ནམས་ཀྱི་ཚོགས་གསོག་པ། ཡེ་ཤེས་ཀྱི་ཚོགས་
གསོག་པ། སྲུང་བའི་འཁོར་ལོ་བསྒོམ་པའོ། །དང་པོ་ནི། སྔགས་སྤྱོད་པའི་རྟེན་འཛམ་བུ་གླིང་གི་མི་མངལ་སྐྱེས་ཁམས་དྲུག་ལྡན་པར་སྐྱེས་ནས་མྱོང་འགྱུར་གྱི་ལས་གསོག་པ་དང་ཆོས་མཐུན་པ་སྟེ། དེ་ཡང་འཛམ་གླིང་པ་མངལ་
སྐྱེས་ཁམས་དྲུག་ལྡན་ཁོ་ན་ལ་སྦྱོར་བ་ནི། སྐྱེ་འཆི་བར་དོ་གསུམ་གཞི་དུས་དང་མཐུན་དགོས་པར་མ་ཟད། འབྲས་དུས་ཀྱི་སྐུ་གསུམ་དང་ཡང་རྣམ་པ་མཐུན་པ་ཞིག་དགོས་ལ། དེའི་སྤྲུལ་སྐུའི་མཛད་པ་ནི་འཛམ་གླིང་གི་མངལ་
སྐྱེས་ཁམས་དྲུག་ལྡན་པ་ཁོ་ནས་སྟོན་པས་སོ། །དེ་ལྟ་བུའི་སྐྱེ་འཆི་བར་དོ་སྦྱངས་པས་སྒོང་སྐྱེས་སོགས་ཀྱི་སྐྱེ་འཆི་བར་དོ་གསུམ་ཡང་རང་ཤུགས་ཀྱི་སྦྱོང་ནུས་པ་ཡིན་ནོ། །དེ་ཡང་དཔེར་ན་རང་ཉིད་ལྟ་བུ་སྐྱེ་བ་ཕྱི་མར་འཛམ་བུ་གླིང་
པའི་མི་མངལ་སྐྱེས་ས་ཆུ་མེ་རླུང་རྩ་དང་ཐིག་ལེའི་ཁམས་དྲུག་དང་ལྡན་པའི་དལ་འབྱོར་གྱི་མིའི་ལུས་རྟེན་ཐོབ་པར་འདོད་ན། དེའི་རྒྱུར་ཚེ་འདིར་ཚུལ་ཁྲིམས་རྣམ་པར་དག་པས་གཞི་བཟུང། སྦྱིན་སོགས་ཀྱིས་གྲོགས་བྱས། སྨོན་ལཾ་

[021B] འདིར་རང་ཉིད་བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོའི་གོ་འཕང་འཐོབ་པའི་རྒྱུར་ཚོགས་ཞིང་སྦྱན་དྲངས་ཏེ་ཚད་མེད་བཞིའི་བར་གྱིས་བསོད་ནམས་ཀྱི་ཚོགས་གསོག་པའོ།།
དེ་ཡང་རང་ཉིད་འཇིགས་བྱེད་ཞལ་གཅིག་ཕྱག་གཉིས་པར་གསལ་སྣང་ཞིག་བཏོན་ཏེ་སྙིང་གར་རྩ་འདབ་བརྒྱད་མཚོན་པའི་སྣ་ཚོགས་པདྨ་འདབ་མ་བརྒྱད་པ། དེའི་ལྟེ་བའི་སྟེང་དུ་ཁམས་དཀར་དམར་མཚོན་པའི་ཉི་མའི་དཀྱིལ་འཁོར་
དེའི་དབུས་སུ་རང་གི་ཤིན་ཏུ་ཕྲ་བའི་རླུང་ལུས་དང་དེ་ལ་བཞོན་པའི་སེམས་ཤིན་ཏུ་ཕྲ་བ། དེ་གཉིས་ཀྱི་སྟེང་དུ་ངག་གི་ས་བོན་ཕྲ་མོ་བཅས་མཚོན་པའི་ཧཱུཾ་ཡིག་མཐིང་ཁ་ཡེ་ཤེས་ལྔའི་རང་བཞིན་གྱི་འོད་ཟེར་ཁ་དོག་སྣ་ལྔ་འཕྲོ་བ། འོད་ཟེར་དེས་
རང་ལུས་ཐམས་ཅད་གང་ཞིང་སླར་ཡང་ཕྱིར་འཕྲོས་པས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ལ་ཁྱབ་པས་འོད་ཀྱིས་གསལ་བར་བྱས་ནས་བཅུད་ཀྱི་མ་རིག་པའི་མུན་པ་དང་སྣོད་ཀྱི་ཉེས་སྐྱོན་ཐམས་ཅད་སྦྱངས། ཞིང་དེ་རྣམས་སུ་
བཞུགས་པའི་ལོངས་སྤྲུལ་གྱི་སངས་རྒྱས། བྱང་སེམས་ཁྲོ་བོ་དང་རིག་པའི་ཚོགས་ཐམས་ཅད་དཔལ་རྡོ་རྗེ་འཇིགས་བྱེད་རྟེན་བརྟེན་པའི་དཀྱིལ་འཁོར་ཆ་ཚང་བའི་རྣམ་པ་དཔག་ཏུ་མེད་པ་སྤྱན་དྲངས་པ་རྣམས་གཅིག་ལ་གཅིག་ཐིམ་གྱི་མཐར་
དཀྱིལ་འཁོར་ཆ་ཚང་བ་གཅིག་གི་རྣམ་པར་རང་གི་མདུན་གྱི་ནམ་མཁར་བཞུགས་པའི་གཙོ་བོའི་རྩ་ཞལ་གྱི་འཚོག་མའི་སྟེང་དུ་སེང་ཁྲི་པད་ཟླའི་སྟེང་དུ་ཆོས་འདིའི་དབང་ལུང་མན་ངག་དངོས་སུ་སྟོན་པའི་རྩ་བའི་བླ་མ་རྡོ་རྗེ་འཆང་གི་རྣམ་པར་

[022A]༄༅། །བཞུགས་པ་བླ་མ་ཀུན་འདུས་སུ་མོས་པ་བཅས་གསལ་གདབ་ལ་སྔར་སྤྲོས་པའི་འོད་ཟེར་རྣམས་རང་གི་སྙིང་གའི་ཧཱུཾ་ལ་ཐིམ་པར་བསམ། འདིས་མཚོན་པའི་གོང་འོག་གི་འོད་ཟེར་དང། མཆོད་ལྷ་སོགས་ཕར་སྤྲོ་བ་ནི་འཁོར་
འདས་ཐམས་ཅད་རང་སེམས་ཀྱིས་བཏགས་པ་ཙམ་དང། དེའི་བྱེད་པོའམ་རྩ་བ་མཐར་ཐུག་ཤིན་ཏུ་ཕྲ་བའི་སྙིང་གའི་རླུང་སེམས་ཡིན་པ་མཚོན་ཞིང། བྱ་བ་ཟིན་ནས་སླར་ཐུགས་ཀའི་ཧཱུཾ་ལ་ཐིམ་པར་མོས་དགོས་པ་ནི་རྫོགས་རིམ་ཟབ་མོའི་སྐབས་སུ་
རླུང་སེམས་ཐམས་ཅད་སྙིང་གར་ཐིམས་ནས་འོད་གསལ་འཆར་བའི་སྨིན་བྱེད་ཁྱད་པར་ཅན་དུ་འགྱུར་བས་གནད་ཆེའོ། །རང་གི་མཐའ་སྐོར་དུ་ཚེ་འདིའི་ཕ་མས་མཚོན་པའི་སེམས་ཅན་ཐམས་ཅད་ཀྱང་རྡོ་རྗེ་འཇིགས་བྱེད་ཀྱི་རྣམ་པར་གསལ་བཏབ་སྟེ་ཐམས་ཅད་
ཀྱིས་ཡན་ལག་བདུན་པ་བྱེད་པར་མོས་དགོས་པས་དེ་ལ་ཐོག་མར་ཕྱག་འཚལ་བ་ནི། རྩ་བ་དང་ཡན་ལག་གི་རླུང་རྣམས་སྙིང་གར་འདུ་བ་མཚན་པའི་རྡོ་རྗེ་ཐལ་མོ་སྙིང་གར་སྦྱར་ནས་རྒྱུད་སྡོམ་བྱུང་ལས་གསུངས་པའི་གང་གི་དྲིན་གྱི་སོགས་ཀྱི་
དོན་ནི། བླ་མ་གང་གི་བཀའ་དྲིན་ལ་བརྟེན་ནས་བདེ་བ་ཆེན་པོའི་གནས་སྐུ་གསུམ་གྱི་གོ་འཕང་དུས་ཤིན་ཏུ་མྱུར་བ་སྐད་ཅིག་མའི་སྒྲས་བསྟན་པའི་སྙིགས་དུས་ཀྱི་ཚེ་ཐུང་གཅིག་ལ་ཐོབ་པར་མཛད་པ་ནི་ནོར་བུ་རིན་པོ་ཆེ་ལ་གསོལ་བ་བཏབ་ན་དགོས་འདོད་
ཐམས་ཅད་སྩོལ་བ་དང་ཆོས་མཐུན་ཞིང། དེ་ཡང་ནོར་བུས་ཚེ་འདིའི་འདོད་པ་ཙམ་སྟེར་ལ་བླ་མས་ནི་འདི་ཕྱིའི་བདེ་ལེགས་ཐམས་ཅད་སྩོལ་བས་བླ་མ་ཆེས་ལྷག་ཀྱང་ཕྱོགས་ཙམ་འདྲ་བ་ལ་དཔེར་བྱས་པའོ། །ངེས་དོན་གྱི་རྡོ་རྗེ་བདེ་སྟོང་གཉིས་སུ་མེད་པའི་

[022B] །ལཱ་ལི་ཏའི་གཟུགས་མཆོག་ཅེ་སོགས་ཀྱི་དོན་ནི། བདེ་སྟོང་གཉིས་
སུ་མེད་པའི་ཡེ་ཤེས་བཞིན་ལག་གི་རྣམ་པར་ཤར་བས་གཟུགས་མཆོག་གཞི་ལམ་དང་འབྲས་བུའི་གནད་སྟོན་པའི་ཆེད་དུ་ཆེ་ཆེར་ཁྲོས་པའི་སྐུར་བསྟན་པས་ན་མཆོག་ཏུ་དྲག་པོ་ཆེ། བདུད་དང་མི་མཐུན་ཕྱོགས་ཐམས་ཅད་ལྷག་མེད་དུ་འཇོམས་
པས་དཔའ་བོ། གནས་ལུས་ལོངས་སྤྱོད་ཕུན་སུམ་ཚོགས་པ་ལ་ལོངས་སྤྱོད་པའམ། སྐུ་གསུང་ཐུགས་ཀྱི་གསང་བ་སངས་རྒྱས་ནང་ཕན་ཚུན་ཁོ་ནའི་སྤྱོད་ཡུལ་ཡིན་པས་མཆོག་གི་སྤྱོད་ཡུལ་ཅན། །གདུལ་དཀའ་བ་ཕྱི་ནང་གསང་བའི་གཤིན་རྗེ་ཐམས་
ཅད་འདུལ་བའི་དོན་མཛད་པ། ངེས་དོན་གྱི་རྡོ་རྗེ་འཇིགས་བྱེད་བདེ་སྟོང་གཉིས་སུ་མེད་པའི་ཡེ་ཤེས་དེ་སྤྲོས་པས་མི་ཕྱེད་པའི་རྡོ་རྗེ་དང་ལྷན་སྐྱེས་ཀྱི་བདེ་བས་ཉོན་མོངས་པ་འཇིགས་པར་བྱེད་པས་ན་འཇིགས་བྱེད་དོ། །དེ་ཉིད་དྲང་དོན་ལྷ་སྐུ་ཤིན་ཏུ་ཁྲོས་
པའི་རྣམ་པར་བཞེངས་པའི་རྡོ་རྗེ་འཇིགས་བྱེད་ལ་ཕྱག་འཚལ་བ་ནི་སྒོ་གསུམ་གུས་པས་འདུད་པའོ། །ཡང་ཤོ་ལོ་ཀ་འདི་བདེ་ཆེན་ཆོས་སྐུའི་སྒོ་ནས་བསྟོད་པ། ཟུང་འཇུག་ལོངས་སྐུའི་སྒོ་ནས་བསྟོད་པ། འཕྲིན་ལས་སྤྲུལ་སྐུའི་སྒོ་ནས་བསྟོད་པར་
འགྲེལ་ཚུལ་རྒྱས་པར་གསུངས་པ་འགོད་མ་ནུས་ཀྱང་ཚིག་རྐང་དང་པོས་ཆོས་སྐུ། གཉིས་པས་ལོངས་སྐུ། གསུམ་པས་སྤྲུལ་སྐུ་ལ་བསྟོད་པར་གསུངས། གཉིས་པ་མཆོད་པ་འབུལ་བ་ལ་རང་གི་སྙིང་གའི་ས་བོན་ལས་སྤྲོས་པའི་འོད་ཟེར་གྱི་

[023A]༄༅། །སྣེ་ལ་བདེ་སྟོང་གཉིས་སུ་མེད་པའི་ཡེ་ཤེས། ཙ་རྩི་ཀ་ལ་སོགས་པའི་རྣམ་པར་ཤར་བའི་ལྷ་མོ་བཞི་སྐུ་མདོག་དང་ཞལ་ཕྱག་སོགས་དཀྱིལ་འཁོར་དུ་འགོད་པ་ཇི་ལྟ་བ་བཞིན་ལ་ཡུམ་རྐྱང་སྐབས་གང་ཡིན་གྱི་མཆོད་རྫས་
ཐོགས་པ་དཔག་ཏུ་མེད་པ་སྤྲོས་པ་རྣམས་ཀྱིས་མཆོད་པར་བསམ། དེ་ཡང་མེ་ཏོག་སོགས་དངོས་སུ་བཤམ་པ་རྫས་ཀྱི་ཁྱད་པར། མཆོད་སྔགས་བརྗོད་པ་སྔགས་ཀྱི་ཁྱད་པར། ཕྱག་རྒྱ་བྱེད་པ་ཕྱག་རྒྱའི་ཁྱད་པར། མང་པོར་སྤྲུལ་བ་ཏིང་ངེ་འཛིན་
གྱི་ཁྱད་པར། མཆོད་པའི་འཁོར་གསུམ་མི་དམིགས་པར་ལྟ་བ་སྒྲུབ་པའི་མཆོད་བའི་ཁྱད་པར་ཏེ་ཁྱད་པར་ལྔ་ལྡན་དུ་འབུལ་ཞིང། འབུལ་སྔགས་ནི་དོན་འགྱུར་ལྟར་བྱས་ན་བདེ་བས། ཨོཾཧྲཱི་ཥྟྲིཧ་ས་མཆོད་ཡོན་འབུལ་ཞིང། འཕྲོག་བྱེད་མཆེ་
བ་དགྱེས་པ་ཞེས་འབུལ་ཡུལ་གྱི་ཁྱད་པར་བསྟན། ཨོཾ་ཧཱུཾ་ཧཱུཾ་ཕཊ་ཀྱིས་ཞབས་བསིལ་འབུལ་ཞིང། ཧཱུཾ་ཐུགས་ཀྱི་ས་བོན་དང་དེའི་ཁྱད་པར་བདེ་སྟོང་གི་རང་བཞིན་ཏེ་བདེ་སྟོང་གི་རྣམ་འཕྲུལ་ཞེས་མཆོད་རྫས་རྣམས་བདེ་སྟོང་གཉིས་སུ་མེད་
པའི་རང་བཞིན་དུ་ཤེས་པ་ངོ་བོའི་ཁྱད་པར་བསྟན། ཨོཾ་ཝི་ཀྲི་ཏཱ་ན་ན་དུཥྚི་སིཏ་ར་མ་ག་གཿ་གཿ་ཀཿ་ས་དྲི་ཆབ་འབུལ་ཞིང་རྣམ་པར་འགྱུར་བའི་ཞལ་ཅན་མ་རུངས་པའི་སེམས་ཅན་བསྒྲལ་བའི་དྲི་དྲི་དྲི་ཞེས་མཆོད་རྫས་ཀྱི་རྒྱུའི་ཁྱད་པར་བསྟན་
ཨོཾ་ཀུ་མཱ་རཱ་རཱུ་པི་ཎེ་ཛཛ་ཧཱུཾ་ཕཊ་ཀྱིས་མེ་ཏོག་འབུལ་ཞིང་གཞོན་ནུའི་གཟུགས་ཅན་མཛེས་པའམ་ཡིད་དུ་འོང་བའི་གཟུགས་ཅན་བྱོན་བྱོན། ཞེས་མཆོད་རྫས་ཀྱི་རྣམ་པའི་ཁྱད་པར་བསྟན། ཨོཾ་ཧྲཱི་ཧཧེ་ཕཊ་ཀྱིས་བདུག་སྤོས་འབུལ་ཞིང་

[023B] ཨོཾ་དཱཔྟི་ལོ་ཙ་ན་ཝི་ཀྲི་ཏཱ་ན་ན་མཧཱ་ཨཊྚཊྚ་ཧ་ས་ན་དི་ནི་དཱིཔྟ་ཡ་སཱཧཱ་ས་མར་མེ་འབུལ་ཞིང། འབར་བའི་སྤྱན་དང་རྣམ་པར་འགྱུར་བའི་ཞལ་ནས་དྲག་པོའི་སྒྲས་
བཞད་པ་ལ་འབར་བའི་ཆེད་དུ་གཞི་ཚུགས་ཞེས་པའམ་འཕྲོག་བྱེད་སྤྱན་གྱི་དབང་པོ་རྒྱས་པའི་ཆེད་དུ། ཞེས་མཆོད་རྫས་སོ་སོའི་བྱེད་ལས་ཀྱི་ཁྱད་པར་བསྟན་པས་མཆོད་པ་ཁྱད་པར་དྲུག་ལྡན་ཏེ། ཁྱད་པར་དེ་དག་ཤེས་པའི་སྒོ་ནས་མཆོད་ན་ཕུལ་དུ་
བྱུང་བའི་མཆོད་པར་འགྱུར་བ་དགྲ་ནག་གི་འགྲེལ་པར་གསུངས་པས་མཆོད་རྫས་རེ་རེ་ཡང་དེ་ལྟའི་ཁྱད་པར་དྲུག་ལྡན་དུ་བསམ་དགོས་ཤིང། ཞལ་ཟས་དང་རོལ་མོའི་རང་མིང་གསལ་བར་སྨོས་པ་ནི་མཐའི་གསལ་བྱེད་དུ་ཤེས་པར་བྱའོ། །དེ་ལྟར་
མཆོད་པས་དབང་ཤེས་འཁོར་གྱི་ཚོར་བ་བདེ་བ་སྐྱེས་པ་ནི་ནང་གི་མཆོད་པ། དེས་དེ་མ་ཐག་རྐྱེན་བྱས་ཏེ་ཡེ་ཤེས་འཁོར་གྱི་ཚོར་པ་བདེ་བ་སྐྱེས་པ་ནི་གསང་བའི་མཆོད་པ། བདེ་བ་དེས་སྟོང་པ་ཉིད་ངེས་པ་ནི་དེ་ཁོ་ན་ཉིད་ཀྱི་མཆོད་པ་སྟེ། རྒྱུད་སྡེ་འོག་
མ་ལའང་འགྲོ་ཞིང། དབང་བཞི་དང་འབྲེལ་བ་ནི་བླ་མེད་ཁོ་ནའི་འོ། །ཞེས་ཡོངས་འཛིན་བློ་བཟང་བསྟན་འཛིན་གསུང་ངོ། །གསུམ་པ་བཤགས་པ་བྱེད་པ་ནི། སྔར་བྱས་ཀྱི་ཉེས་ལྟུང་ལ་འགྱོད་པའི་བསམ་པས་སྡིག་པ་རྣམས་ནི་བཤགས་པར་
བྱ། ཞེས་མདོར་བསྟན་ནས། ཇི་ལྟར་བཤགས་ན་སྔར་འདས་པའི་དུས་སུ་རང་རྒྱུད་ལ་སྐྱེས་ཤིང། ད་ལྟར་གྱི་དུས་སུ་བྱུང་བའི་སྡིག་ལྟུང་རྣམས་ནི་ཚོགས་ཞིང་རྣམས་ཀྱི་སྤྱན་སྔར་བཤགས་པས་བསལ་ཞིང། དེང་ཕྱིན་ཆད་ཉེས་པ་འདི་ལྟ་
[024A]༄༅། །བུ་མི་བྱེད་པར་ཡང་ཚོགས་ཞིང་རྣམས་ཀྱི་སྤྱན་སྔར་བརྗོད་ནས་སྡོམ་སེམས་བསྐྱེད། །བཞི་པ་རྗེས་སུ་ཡི་རང་བ་ནི། སྔར་བྱས་ཀྱི་སྡིག་པ་ལ་འགྱོད་སེམས་དང། ཕྱིན་ཆད་མི་བྱེད་པའི་སྡོམ་སེམས་བྱེད་པ་དེ་བཞིན་དུ་རང་གཞན་གྱིས་དུས་གསུཾ་
དུ་བསགས་པའི་བསོད་ནམས་ལ་རྗེས་སུ་ཡི་རང་བའི་དགའ་བས་དགེ་བ་གོང་འཕེལ་དུ་འགྱུར་བའི་འཕེན་པ་གཏོང་བའོ། །ལྔ་པ་བསྔོ་བ་ནི། བདག་གིས་བདེ་འགྲོར་ཡོངས་སུ་བསྔོ། །ཞེས་ར་མཐའ་ཡོད་པ་ནི། དགེ་བ་དེ་དག་འབྲས་བུ་སངས་རྒྱས་ཀྱི་སར་
བདེ་བླག་ཏུ་འགྲོ་བའི་རྒྱུར་ཡོངས་སུ་བསྔོ་ཞེས་པ་དང། བདག་གིས་བདེ་འགྲོ་ཡོངས་སུ་བསྔོ། །ཞེས་ར་མཐའ་མེད་པ་ནི་འབྲས་མིང་རྒྱུ་ལ་བཏགས་པ་ཡིན་པས། བདག་གིས་འབྲས་བུ་བདེ་བར་འགྲོ་བའི་རྒྱུ་དགེ་བ་རྣམས་སངས་རྒྱས་ཐོབ་ཕྱིར་ཡོངས་སུ་བསྔོ་
ཞེས་པ་སྟེ་ཕྱི་མ་རང་ལུགས་ཡིན་པར་གསུངས། དཀོན་མཆོག་གསུམ་ལ་སྐྱབས་སུ་འགྲོ། ཞེས་པ་ནི་དྲུག་པ་སྐྱབས་འགྲོའི་ཡན་ལག་སྟེ་མ་འོངས་པ་ན་རང་གི་ཐོབ་བྱའི་འབྲས་སྐྱབས་ཐེག་ཆེན་གྱི་མཆོག་གསུམ་ལ་ཐོབ་བྱར་ཡིད་ཆེས་པའི་སྒོ་ནས་
དང༑ གཞན་རྒྱུད་ལ་བྱུང་ཟིན་གྱི་རྒྱུ་སྐྱབས་ཐེག་ཆེན་གྱི་མཆོག་གསུམ་ལ་ཉེས་ཅན་ཁ་དྲག་པོ་ལ་རེ་ལྟོས་འཆའ་བ་བཞིན་འབྲས་བུ་དེ་དག་ལ་སྦྱོར་བའི་སྐྱབས་བཅོལ་བའི་སྒོ་ནས་སྐྱབས་སུ་འགྲོ་བ་ཡིན་གསུངས། སེམས་ཅན་ཐམས་ཅད་
བདག་གིས་དགྲོལ། ཞེས་སོགས་ཚིག་རྐང་གསུམ་བདུན་པ་སྨོན་སེམས་བཟུང་བའི་ཡན་ལག་སྟེ་སེམས་ཅན་ཐམས་ཅད་བདག་གིས་འཁོར་བ་དང་ངན་སོང་གི་སྡུག་བསྔལ་ལས་སྒྲོལ་བ་སྟེ་བསྒྲལ་ནས་རྫོགས་པའི་བྱང་ཆུབ་ཀྱི་གནས་

[024B] །དེའི་ཕྱིར་དུ་སངས་རྒྱས་ཐོབ་འདོད་ཀྱི་བྱང་ཆུབ་ཀྱི་སེམས་ནི་བསྐྱེད་པར་བགྱིའོ་སྙམ་དུ་བྱེད་པ་སྟེ་སྔགས་ལུགས་ཀྱི་བདུན་རྣམ་དག་གོ་དེ་ནས་གཤེད་དམར་ནས་ཁ་སྐོང་བར་མཛད་པའི་ལུས་འབུལ་བ་ནི། ཡོན་ཏན་དཔག་ཏུ་མེད་
པ་རྒྱ་མཚོ་ཆེན་པོའི་ཆུ་རྡུལ་གྱི་གྲངས་དང་མཉམ་པ་མངའ་བའི་ཚོགས་ཞིང་ཁྱེད་རྣམས་ལ་བདག་གི་ལུས་འདི་དབུལ་བར་བགྱིའོ། །ཞེས་དང། ལམ་ལ་བརྟེན་པ་ནི། ཡང་དག་པར་རྫོགས་པའི་སངས་རྒྱས་རྣམས་དང། དེའི་སྲས་བྱང་ཆུབ་སེམས་
དཔའ་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེར་གྱུར་པ་ནི་སྦྱིན་སོགས་ཕར་ཕྱིན་དྲུག་དང་རིམ་པ་གཉིས་ཀྱི་རྣལ་འབྱོར་རྣམས་ཡིན་ལ། ཚུལ་དེ་ཉིད་བདག་གིས་ཀྱང་སྐུ་གསུམ་ཡེ་ཤེས་ལྔ་ལྡན་གྱི་གོ་འཕང་ཐོབ་པའི་ཕྱིར། ཡིད་རབ་ཏུ་
དྭད་པའི་དད་པ་དྲག་པོས་ནན་ཏན་ཉམས་སུ་ལེན་པའི་སྒོ་ནས་བསྟེན་པར་བགྱིའོ། །ཞེས་བརྗོད་ཅིང་བསམ་པ་ནི་འཇུག་པ་སེམས་བསྐྱེད་དུའང་འགྱུར་གསུངས། དེ་ནས་རིགས་ལྔའི་སྡོམ་བཟུང་མ་བྱས་ཀྱང་ཆོ་ག་ཆད་སྐྱོན་མེད་ལ་བྱ་བར་སྤྲོ་ན་
སངས་རྒྱས་བྱང་ཆུབ་སེམས་དཔའ་རྣམས། ཞེས་སོགས་ཚིག་རྐང་གཉིས་ཀྱིས་ཚོགས་ཞིང་རྣམས་ལ་སྙན་གསན་ཕབ། བདག་མིང་འདི་ཞེས་བགྱི་བ་ནི། ཞེས་སོགས་རྐང་པ་གསུམ་གྱིས་རང་མིང་གསལ་བར་སྨོས་པ་ཁས་བླང་མི་འགྱུར་བའི་
ཆེད་དང་ཐོག་མཐའི་དུས་ཚིགས་བརྗོད་པའོ། །ཇི་ལྟར་དུས་གསུམ་མགོན་པོ་རྣམས། ཞེས་སོགས་རྐང་པ་བཞིས། དུས་གསུམ་གྱི་མགོན་པོ་སངས་རྒྱས་སྲས་དང་བཅས་པས་ཇི་ལྟར་མཛད་པ་དཔེར་བྱས་ཏེ་སྔགས་སྡོམ་གྱི་སྔོན་འགྲོར་རང་

[025A]༄༅། །གིས་སེམས་བསྐྱེད་པ་བསྟན་ཏོ། །དངོས་གཞི་སྔགས་སྡོམ་རྒྱས་པར་འཛིན་པ་ལ། ཚུལ་ཁྲིམས་ཀྱི་ནི་བསླབ་པ་དང། ཞེས་སོགས་རྐང་པ་བརྒྱད་ཀྱིས་རྣམ་སྣང་གི་རིགས་ཀྱི་དམ་ཚིག་དྲུག། རྡོ་རྗེ་རིགས་མཆོག་
ཆེན་པོ་ཡི། ཞེས་སོགས་རྐང་པ་བཞིས་མི་བསྐྱོད་པའི་རིགས་ཀྱི་དམ་ཚིག་བཞི། རིན་ཆེན་རིགས་མཆོག་ཆེན་པོ་ཡི། ཞེས་སོགས་རྐང་པ་བཞིས་རིན་འབྱུང་གི་རིགས་ཀྱི་དམ་ཚིག་བཞི། བྱང་ཆུབ་ཆེན་པོ་ལས་བྱུང་བའི། ཞེས་སོགས་
རྐང་པ་བཞིས་འོད་དཔག་མེད་ཀྱི་རིགས་ཀྱི་དམ་ཚིག་གསུམ། ལས་ཀྱི་རིགས་མཆོག་ཆེན་པོ་ལ། ཞེས་སོགས་རྐང་པ་བཞིས་དོན་གྲུབ་ཀྱི་རིགས་ཀྱི་དམ་ཚིག་གཉིས་ཏེ་རིགས་ལྔ་སོ་སོའི་དམ་ཚིག་ཁྱོན་བསྡོམས་པའི་བཅུ་དགུ་པོ་
གཟུང་བ་རྒྱས་པར་བཤད་ནས། བྱང་ཆུབ་སེམས་ནི་བླ་ན་མེད། ཅེས་སོགས་རྐང་པ་བཞིས་དོན་བསྡུ་དང། དེ་ནས་ལྷག་མ་བཞིས་སེམས་ཅན་གྱི་དོན་བྱེད་པར་དམ་འཆའ་བ་ཡིན་ཚུལ་དང་དེ་ལྟར་སྡོམ་བཟུང་བྱས་པས་སྒྲུབ་པའི་མཆོད་
པ་བླ་ན་མེད་པར་འགྱུར་མོད། སྡོམ་པ་གསར་དུ་སྐྱེ་བ་དང་ཉམས་པ་སོར་ཆུད་པ་ལ་ནི་དབང་བསྐུར་བ་དང་འབྲེལ་དགོས་ཚུལ་སོགས་རྒྱས་པར་གསུངས་ཏེ་དེ་ཡན་ཆད་ནི་ཞིང་དག་པ་ལ་བརྟེན་ནས་ཚོགས་གསོག་པའོ། །ཞིང་
མ་དག་པ་ལ་བརྟེན་ནས་ཚོགས་གསོག་པ་ནི་ཚད་མེད་བཞི་བསྒོམ་པ་སྟེ། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་ཅེས་སོགས་དང། བཏང་སྙོམས་ལ་གནས་པར་བྱའོ་ཞེས། དང་པོར་གྱུར་ཅིག་དང་མཐའ་མར་བྱའོའི་ཚིག་

[025B] འཇིག་རྟེན་གྱི་ཆོས་བརྒྱད་ནི། བཤེས་སྤྲིངས་ལས། འཇིག་རྟེན་མཁྱེན་པ་རྙེད་དང་མི་རྙེད་དང། །བདེ་དང་མི་བདེ་སྙན་དང་མི་སྙན་
དང༑ ༑བསྟོད་སྨད་ཅེས་ཀྱི་འཇིག་རྟེན་ཆོས་བརྒྱད་པོ། །བདག་གི་ཡིད་ཡུལ་མིན་པར་མགོ་སྙོམས་མཛོད། །ཅེས་གསུངས་པ་དེ་རྣམས་དང་བྲལ་བ་དང། འཕགས་པ་གཞན་ལ་མཉམ་གཞག་གི་སྐབས་སུ་གཟུང་འཛིན་གྱི་རྣམ་རྟོག་གིས་མི་སྐྱོད་པ་སྟེ་
མི་གཡོ་བ་ཡོད་ཀྱང་རྗེས་ཐོབ་ཏུ་དེ་མེད་ལ་མཉམ་རྗེས་འདྲེས་པ་ནི་སངས་རྒྱས་ཉག་གཅིག་གི་སྤྱོད་ཡུལ་ཡིན་པས་སངས་རྒྱས་ཁོ་ནའི་ཐུགས་རྒྱུད་ལ་མངའ་བའི་བཏང་སྙོམས་དེ་ལ་གནས་པར་དམ་འཆའ་བའོ། །ཚད་མེད་བཞི་བསྒོམ་ཚུལ་རྒྱས་
པར་འདོད་ན། དཀྱིལ་འཁོར་རྒྱལ་མཆོག་གི་སྐབས་སུ་ཚད་མེད་བཞིའི་ངོ་བོ་ལྷ་མོ་བཞིས་མཛད་པ་ཇི་ལྟར་མཛད་པ་ལྟར་བྱའོ། །གཉིས་པ་ཡེ་ཤེས་ཀྱི་ཚོགས་གསོག་པ་ལ་གཉིས། སྦྱང་གཞི་སྦྱོང་བྱེད་བཤད་པ་དང། དེ་དང་མཐུན་པར་སྟོང་ཉིད་
བསྒོམ་ཚུལ་ལོ། །དང་པོ་ནི། གང་དུ་སྐྱེ་འགྱུར་གྱི་ལས་འདུ་བྱས་པའི་འོག་ཏུ་འཆི་བ་འོད་གསལ་མངོན་ཏུ་བྱེད་པ་དང་ཆོས་མཐུན་པར་ཡེ་ཤེས་ཀྱི་སའི་སྟོང་ཉིད་བསྒོམ་པ་སྟེ། དེ་ཡང་མ་འོངས་པ་ན་འཛམ་བུ་གླིང་པའི་མི་མངལ་སྐྱེས་ཁམས་
དྲུག་ལྡན་པ་རང་ཉིད་ལ་འཆི་བ་འོད་གསལ་མངོན་དུ་འགྱུར་བ་དེའི་ཚེ་ཐོག་མར་ས་ཁམས་ཀྱི་ནུས་པ་ཉམས་ནས་ཆུ་ཁམས་གསལ་བར་གྱུར་པ་ལ་ས་ཆུ་ལ་ཐིམ་པའི་ཐ་སྙད་བྱེད་པ་དེའི་སྐབས་སུ་ཕྱིའི་རྟགས་རང་གི་ལུས་ས་ལ་བྱིང་བ་

[026A]༄༅། །སོགས་ཀྱི་ཉམས་དང། ནང་གི་རྟགས་སྨིག་རྒྱུ་ལྟ་བུ་འབྱུང། ཆུ་ཁམས་ཀྱི་ནུས་པ་ཉམས་ནས་མེ་ཁམས་གསལ་བར་གྱུར་པའི་སྐབས་སུ་ཕྱིའི་རྟགས་མཆུ་དང་ལྕེ་སྐམ་ཞིང་སོ་དྲེག་ཆགས་པ་དང་ནང་རྟགས་ཐོག་
རྩར་དུ་བ་ཅུང་ཟད་ཆགས་པ་ལྟ་བུའི་སྔོ་འཁྱིལ་བའི་སྣང་བ་འབྱུང། མེ་ཁམས་ཀྱི་ནུས་པ་ཉམས་ནས་རླུང་ཁམས་གསལ་བར་གྱུར་པའི་ཚེ་ཕྱི་རྟགས་ལུས་ཀྱི་དྲོད་མཐའ་ནས་སྡུད་པ་དང་ནང་རྟགས་སྲོད་ཀྱི་མུན་ནག་ལ་མེ་སྟག་ཆུང་ངུ་དུ་མ་
འཕྲོ་བ་ལྟ་བུའི་མཁའ་སྣང་མེ་ཁྱེར་འབྱུང། རླུང་ཁམས་ཀྱི་ནུས་པ་ཉམས་ནས་རྣམ་ཤེས་ལ་ཐིམ་པར་རྩོམ་པ་ན་ཕྱི་རྟགས་སྣའི་དབུགས་ཀྱི་རྒྱུ་བ་ཆད་ཅིང་ནང་རྟགས་མར་མེ་རླུང་གིས་མ་བསྐྱོད་པར་ཏ་ལ་ལ་འབར་བ་ལྟ་བུའི་སྣང་བ་
འབྱུང། ཀུན་རྟོག་གི་རླུང་སྣང་བ་ལ་ཐིམ་པའི་སྣང་བ་རང་གི་དུས་སུ་སྟོན་གནམ་གཡའ་དག་པ་ལ་ཟླ་འོད་ཀྱིས་ཁྱབ་པ་ལྟ་བུ་དཀར་ལམ་པའི་སྣང་བ་འབྱུང། དེ་ཉིད་མཆེད་པ་ལ་ཐིམ་པའི་མཆེད་པ་རང་དུས་སུ་སྟོན་གནམ་གཡའ་
དག་པ་ལ་ཉི་འོད་ཀྱིས་ཁྱབ་བ་ལྟ་བུའི་དམར་ལམ་པའི་སྣང་བ་འཆར། དེ་ཉིད་ཉེར་ཐོབ་ལ་ཐིམ་པས་ཉེར་ཐོབ་རང་དུས་སུ་སྟོན་གནམ་གཡའ་དག་པ་ལ་སྲོད་ཀྱི་མུན་ནག་མཐུག་པོས་ཁྱབ་པ་ལྟ་བུའི་ནག་ལམ་པའི་སྣང་བ་འཆར་ཞིང་
འདིའི་སྟོད་ལ་དྲན་པ་འབྱུང་ཡང་སྨད་ལ་དྲན་མེད་དུ་བརྒྱལ་བར་འགྱུར་ཏེ་བརྒྱལ་ཡུན་ཇི་ཙམ་རིང་བ་ཙམ་གྱིས་འོག་གི་འོད་གསལ་ཡུན་རིང་བར་འགྱུར་བས་དགེ་ཡིན་གྱི་སྐྱོན་མིན། དེ་ཉིད་འོད་གསལ་ལ་ཐིམ་པའི་འོད་གསལ་རང་

[026B]
འོད་གསལ་ཞེས་ཀྱང་བྱ་སྟེ། ད་ལྟ་ནས་བསྒོམ་སྟོབས་ཀྱིས་སྟོང་ཉིད་ཤར་བ་ལ་ནི་བུའི་འོད་གསལ་ཞེས་བྱའོ། །གཞི་དུས་སུ་རང་ལ་འཆི་བ་འོད་གསལ་ཇི་ལྟར་འབྱུང་བ་དེ་ཉིད་སྐབས་འདིའི་སྦྱང་གཞི་ཡིན་ལ། རྫོགས་རིམ་གྱི་དཔེ་དོན་གྱི་འོད་
གསལ་མཐར་ཐུག་པའི་སྐབས་སུ་ལུས་ལ་གནད་དུ་སྣུན་པའི་ཐབས་མཁས་ཁྱད་པར་ཅན་ལ་བརྟེན་ནས་གཞི་དུས་ཀྱི་འཆི་བ་འོང་ལུགས་དེ་ཇི་ལྟ་བ་བཞིན་དུ་ས་ཆུ་ལ་ཐིམ་པ་ནས་ཉེར་ཐོབ་འོད་གསལ་ལ་ཐིམ་པའི་བར་རྟགས་དང་བཅས་
པ་རྫོགས་རྗེས་ཐམས་ཅད་སྟོང་པ་འོད་གསལ་ལྷན་སྐྱེས་ཀྱི་བདེ་བ་ཆེན་པོ་འཆར་བ་ནི་སྦྱོང་བྱེད་ལམ་གྱི་འོད་གསལ་ཡིན་ཞིང། འོད་གསལ་དེ་ལས་ཀུན་རྟོག་གཡོ་བའི་ལས་རླུང་གིས་གཡོས་ནས་ལུགས་ལྡོག་གི་ཐོབ་མཆེད་སྣང་
གསུམ་སོགས་རིམ་པ་ལྟར་འབྱུང་བ་ཡིན། སྦྱང་གཞི་དེ་སྦྱོང་བྱེད་དེས་སྦྱངས་པའི་འབྲས་བུ་མི་སློབ་པའི་འོད་གསལ་ཆོས་སྐུ་མངོན་དུ་མཛད་པ་དེའི་ཚེ་ཡང་གཞི་ལམ་གྱི་འོད་གསལ་སྐྱེ་བའི་རིམ་པ་ཇི་ལྟ་བར་ས་ཆུ་ལ་ཐིམ་པ་ནས་ཉེར་
ཐོབ་འོད་གསལ་ལ་ཐིམ་པའི་བར་སོང་རྗེས་ཡེ་ཤེས་ཆོས་སྐུའི་འོད་གསལ་མངོན་དུ་བྱེད་ཅིང། དེ་ནས་ཀུན་རྟོག་གཡོ་བའི་ལས་རླུང་ཐམས་ཅད་ཟད་པས་འོད་གསལ་དེ་ལས་ནམ་ཡང་ལྡང་བ་མེད་པ་ཡིན་ལ། དེ་འདྲའི་འབྲས་

[027A]༄༅། །བུའི་འོད་གསལ་ཐོབ་པ་ལ་དེའི་སྔོན་དུ་ལམ་གྱི་འོད་གསལ་འགྲོ་དགོས། དེ་ལ་བསྐྱེད་རིམ་གྱིས་རྒྱུད་སྨིན་པ་སྔོན་དུ་འགྲོ་དགོས། དེའི་ཕྱིར་འདིར་འཆི་བ་ཆོས་སྐུའི་ལམ་འཁྱེར་ཞེས་བྱའོ། །དེས་ན་གཞི་དུས་སུ་འབྱུང་
བ་ཐིམ་པ་སོགས་ཀྱི་ཚེ་རྟགས་འདི་དང་འདི་འབྱུང་བར་འདུག་དེའི་ཚེ་བསམ་པ་དང་འཕེན་པ་འདི་འདྲ་དགོས་པར་འདུག་དེ་ལམ་འདིས་སྦྱངས་པས་འབྲས་བུ་འདི་ཐོབ་པར་འདུག་པས་དེ་རྒྱུད་ལ་བསྐྱེད་པར་བྱའོ་སྙམ་དུ་ཡང་ཡང་བསམ་པ་
ནི་འཆི་བའི་ཚེ་འོད་གསལ་ཟིན་པ་ལ་གལ་ཆེ་བས་ད་ལྟར་ངོ་འཕྲོད་ནས་དྲན་པ་དགོས་ལ། ལམ་འཁྱེར་དངོས་གཞིའི་སྐབས་གཞི་ལམ་གྱི་དེ་འདྲ་མ་ཡིན་པར་སངས་རྒྱས་ཀྱི་འོད་གསལ་ཆོས་སྐུ་དངོས་ཡིན་སྙམ་དུ་བསྒོམ་དགོས་པ་སོགས་འོག་
མ་རྣམས་ལའང་འདྲ་བར་གསུངས་སོ། །གཉིས་པ་དེ་དང་མཐུན་པར་སྟོང་ཉིད་བསྒོམ་ཚུལ་ནི། དེ་ལྟར་སྦྱང་གཞི་སྦྱོང་བྱེད་ངོ་འཕྲོད་པར་བྱས་ཏེ་ཉམས་སུ་ལེན་པ་ལ། སྤྱིར་ཚོགས་ཞིང་རང་གནས་སུ་གཤེགས་པ་དང་མི་དམིགས་པར་འཇོག་པ་
དང༑ རང་ལ་བསྡུ་བའི་ཚུལ་གསུམ་ཡོད་པ་ལས། གྲུབ་ཆེན་དང་རྗེ་རིན་པོ་ཆེའི་དགོངས་པ་མི་དམིགས་པའི་ངང་དུ་འཇོག་པ་ཡིན་ཀྱང་འདིར་སྡུད་རིམ་དང་མཐུན་པར་རང་ལ་བསྡུ་ཞིང། སྡུད་རིམ་ལྟར་མ་བྱས་ཀྱང་ཆོ་ག་ཆད་སྐྱོན་མེད་ནའང། གཞིའི་
འཆི་བ་འོད་གསལ་དང་མཐུན་ཞིང་གཉིས་སྣང་སྡུད་པ་ལ་ཁྱད་ཆེ་བ་དང་ཁྱད་པར་སྙིང་གར་བསྡུས་པས་དེར་རགས་པའི་རླུང་སེམས་ཐིམ་ནས་དཔེ་དོན་གྱི་འོད་གསལ་འཆར་བའི་སྨིན་བྱེད་དུ་འགྱུར་བའི་ཕྱིར་རོ། །དེས་ན་ཚད་མེད་བཞི་བསྒོམ་པའི་

[027B] བདག་གིས་ཐ་མལ་གྱི་འཆི་བ་དང་འདྲ་བར་སངས་རྒྱས་ཀྱི་ཡེ་ཤེས་ཆོས་སྐུ་མངོན་དུ་བྱས་ལ། སེམས་ཅན་གྱི་དོན་དུ་གཟུགས་ཀྱི་སྐུར་ལྡང་བར་བྱའོ་སྙམ་པའི་འཕེན་པ་བཤུགས་དྲག་བཏང་ནས་རང་འཇིགས་བྱེད་ཡབ་ཡུམ་དུ་གསལ་
བ་ཆགས་པའི་བདེ་བས་མྱོས་ཏེ་སྙིང་གའི་ཧཱུཾ་ཡིག་ལས། བདེ་བ་ཆེན་པོའི་རང་བཞིན་གྱི་འོད་ཟེར་སྔོན་པོའམ་དམར་པོ་དཔག་ཏུ་མེད་པ་ཡབ་ཡུམ་གྱི་སྦྱོར་མཚམས་དང་ཐུགས་ཀ་སོགས་ནས་སྤྲོས་ཏེ་སྣོད་བཅུད་ཐམས་ཅད་ལ་ཁྱབ་པས་
སྐད་ཅིག་གིས་སྣོད་ཀྱི་ཉེས་སྐྱོན་ཐམས་ཅད་སྦྱངས་ནས་དག་པའི་གཞལ་ཡས་ཁང་དང་བཅུད་ཀྱི་འགྲོ་བ་ཐམས་ཅད་དཔལ་རྡོ་རྗེ་འཇིགས་བྱེད་ཀྱི་ལྷ་ཚོགས་སུ་བསྒྱུར། འོད་ཟེར་རྣམས་ཚུར་སྡུད་པ་དང་མཉམ་དུ་སྣོད་ཐམས་ཅད་འོད་དུ་ཞུ་ནས་
བཅུད་ལ་ཐིམ་ཞིང། བཅུད་དང་ཚོགས་ཞིང་ཐམས་ཅད་ཀྱང་འོད་དུ་ཞུ་ནས་རང་ལ་ཐིམ་པར་བསམ། དེའི་ཚེས་ཆུ་ལ་ཐིམ་པའི་རྟགས་སྨིག་རྒྱུ་ལྟ་བུ་དང། རང་ཡང་སྟོད་སྨད་ནས་འོད་དུ་ཞུ་སྟེ་སྙིང་གའི་ཧཱུཾ་ཡིག་ལ་ཐིམ། དེའི་ཚེ་ཆུ་མ་ལ་ཐིམ་
པའི་རྟགས་དུ་བ་ལྟ་བུ་དང། ཧཱུཾ་གི་ཞབས་ཀྱུ་ཧ་ལ་ཐིམ། དེའི་ཚེ་མེ་རླུང་ལ་ཐིམ་པའི་རྟགས་མཁའ་ནང་མེ་ཁྱེར་ལྟ་བུ་དང། ཧ་མགོ་ལ་ཐིམ་པའི་ཚེ། རླུང་རྣམ་ཤེས་ལ་ཐིམ་པར་རྩོམ་པ་མར་མེ་ཏ་ལ་འབར་ལྟ་བུ་སྟེ་རྟགས་བཞི་ཤར་
བའི་མོས་པ་བྱེད། མགོ་བོ་ཟླ་ཚེས་ལ་ཐིམ་པའི་ཚེ་སྣང་བ་དཀར་ལམ་པ། དེ་ཐིག་ལེ་ལ་ཐིམ་པའི་ཚེ་མཆེད་པ་དམར་ལམ་པ། དེ་ནཱ་ད་ལ་ཐིམ་པའི་ཆེ་ཉེར་ཐོབ་ནག་ལམ་པ། ནཱ་དའང་མི་དམིགས་པར་གྱུར་བའི་ཚེ་ཡེ་ཤེས་ཆོས་སྐུ་མངོན་
[028A]༄༅། །དུ་གྱུར་པའི་མོས་པ་བྱས་ན་གཞི་ལམ་འབྲས་བུའི་འོད་གསལ་འཆར་ཚུལ་དང་མཐུན་ཚབ་ལྷག་པར་ཆེ་ལ། དེ་ཙམ་མ་ནུས་ན་རང་སེམས་བདེ་སྟོང་ལ་མཉམ་པར་བཞག་ནས་འབྲས་དུས་ཀྱི་ཆོས་སྐུར་ང་རྒྱལ་འཇོག་པ་གཙོ་
བོ་ཡིན་པས་སྔགས་གཉིས་བརྗོད་པ་དང་སྦྲགས། རང་དང་ཚོགས་ཞིང་གི་ལྷ་དང་དེ་དག་ལས་གཞན་པའི་ཆོས་ཐམས་ཅད་རང་རང་གི་གདགས་གཞི་ལ་བརྟེན་ནས་རང་གི་བློས་ཕར་བཏགས་པ་ཙམ་མ་བཏོགས་རང་གི་སྡོད་ལུགས་ཀྱི་ངོས་ནས་གྲུབ་
པའི་རྟག་མཐའ་དང། གཏན་ནས་མེད་པར་འཛིན་པའི་ཆད་མཐའ་དང། དེ་གཉིས་ཀ་ཡིན་པ་དང། གཉིས་ཀ་མ་ཡིན་པ་སྟེ་རྟག་ཆད་ཀྱི་མཐའ་བཞི་དང་བྲལ་བའི་བདག་མེད་པའི་རང་བཞིན་སྟོང་པ་ཉིད་ལ་མཉམ་པར་འཇོག་ཅིང། དེ་ཡང་བློ་རང་ག་བ་ཙཾ་
མ་ཡིན་པར་རང་སེམས་བདེ་བ་ཆེན་པོའི་ཡེ་ཤེས་སུ་སོང་བ་དེས་སྟོང་ཉིད་ངེས་ཤིང་དེ་གཉིས་གཉིས་སྣང་ཕྲ་མོས་ཀྱང་བར་མ་ཆོད་པར་ཆུ་ལ་ཆུ་བཞག་པ་ལྟར་དབྱེར་མེད་དུ་སོང་བར་མོས་ཤིང་དེ་ཉིད་ཀྱང་འབྲས་དུས་ཀྱི་ཡེ་ཤེས་ཆོས་སྐུ་
དངོས་ཡིན་སྙམ་པ་དགོས་ལ། དེས་ན། འདིའི་སྐབས་སུ་མྱོང་ཡུལ་དུ་རང་སེམས་ལྷན་སྐྱེས་ཀྱི་བདེ་བས་གདབ། ངེས་ངོར་ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་སྟོང་པ་ཉིད། སྣང་ཡུལ་དུ་སྣོད་བཅུད་རགས་
བ་ལྟ་ཅི་ནཱ་ད་ཚུན་ཆད་ཀྱི་སྣང་བ་ཡང་བསྡུས་པའི་སྟོང་སང། འཛིན་སྟངས་འབྲས་དུས་ཀྱི་ཡེ་ཤེས་ཆོས་སྐུ་དངོས་དེ་ངའོ་སྙམ་པའི་ང་རྒྱལ་དང་བཅས་པའི་ཁྱད་པར་བཞི་ལྡན་ཞིག་དགོས་ལ། དེ་འདྲའི་སྟོང་ཉིད་བསྒོམ་པ་བྱུང་ན། ངེས་ངོར་ཀུན་རྫོབ་

[028B] སྡུད་རིམ་དང་སྦྲགས་ན་གཉིས་སྣང་སྡུད་པ་ལ་ཁྱད་ཆེ་ཞིང་ལྷག་པར་སྙིང་གར་བསྡུས་པས་སླར་གནས་དེར་རགས་པའི་རླུང་སེམས་ཐམས་ཅད་
ཐིམས་ནས་དཔེ་དོན་གྱི་འོད་གསལ་འཆར་བའི་སྨིན་བྱེད་དུ་འགྲོ་བར་གསུངས་སོ། །སྔགས་གཉིས་ཀྱི་དོན་ནི། ཨོཾ་གྱི་ཨ་ཨུ་མ་གསུམ་གྱིས་རང་གི་ལུས་ངག་ཡིད་གསུམ་མཚོན་ཏེ། རྗེ་ཞ་ལུ་པས། ཐིག་ལེ་ཟླ་བ་ཁུ་བ་སྐུ་རྣམ་པར་བཅད་བྱ་
རྡུལ་ཉི་གསུང། །ཨ་ཡིག་མུན་ཅན་ཐུགས་རབ་བརྗོད། །ཅེས་གསུངས་པ་ལྟར། ཐིག་ལེ་མ་དང། རྣམ་བཅད་འགྱུར་བའི་ཨུ་དང། ཨ་ཡིག་རྣམས་ནང་སྐྱེས་བུའི་རྒྱུད་ལ་སྦྱར་ན་ལུས་ངག་ཡིད་གསུམ་མཚོན་པར་བཤད་དོ། །སྭ་བྷཱ་ཝ་
རང་བཞིན། ཤུདྡྷ་དག་པ། སརྦ་དྷརྨཱ་ཆོས་ཐམས་ཅད། ཡང་སྭ་བྷཱ་ཝ་ཤུདྡྷཱ་སྔར་བཞིན། ཨ་ཧཾ་ངའོ་སྟེ་མཚམས་སྦྱར་བས་ཤུདྡྷོ་ཉཧཾ་ཞེས་པ་སྟེ། གཟུང་འཛིན་གྱིས་བསྡུས་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པ་
དེ་ངའོ། །ཞེས་འབྱུང་ལ། དེའི་དོན་གདགས་གཞི་རང་གི་ལུས་ངག་ཡིད་གསུམ་གྱི་སྟེང་དུ་ང་རང་བཞིན་མེད་པར་བསྒོམ་པ་ནི་གང་ཟག་གི་བདག་མེད་བསྒོམ་ཚུལ་དང། དེ་བཞིན་དུ་སརྦ་དྷརྨའི་དོན་གཟུགས་ནས་རྣམ་མཁྱེན་གྱི་བར་
གྱི་ཆོས་ཐམས་ཅད་རང་བཞིན་གྱིས་རྣམ་པར་དག་པ་སྟེ་རང་བཞིན་མེད་པར་བསྒོམ་པ་ནི་ཆོས་ཀྱི་བདག་མེད་བསྒོམ་ཚུལ་ལོ། །སྔགས་གཉིས་པའི་དོན་ནི་ཨོཾ་སྔར་བཞིན། ཤཱུ་ཉ་ཏཱ་སྟོང་པ་ཉིད་དེ་ཡུལ། ཛྙའ་ན་ཡེ་ཤེས་ཏེ་ཡུལ་ཅན་

[029A]༄༅། །བདེ་བ་ཆེན་པོ། །བཛྲ་ནི་མི་ཕྱེད་པ། སྭ་བྷཱ་ཝ་མན་ཆད་སྔར་བཞིན་ཏེ། ཡུལ་སྟོང་ཉིད་དང་ཡུལ་ཅན་བདེ་བ་ཆེན་ནོ་གཉིས་ཆུ་ལ་ཆུ་བཞག་པ་ལྟར་དབྱེར་མི་ཕྱེད་པའི་རང་བཞིན་གྱི་བདག་ཉིད་དེ་ངའོ། །ཞེས་པའོ། །དེ་ལྟར་
བསྒོམ་པས་གཞི་དུས་ཀྱི་འཆི་བ་སྦྱོང་ཞིང། ལམ་དུས་སུ་དཔེ་དང་དོན་གྱི་འོད་གསལ་འཆར་བའི་སྨིན་བྱེད་དང། འབྲས་དུས་ཀྱི་ཡེ་ཤེས་ཆོས་སྐུ་འགྲུབ་པའི་ནུས་པ་དང་བག་ཆགས་འཇོག་ལ། གཞན་ཡང་ཡེ་ཤེས་ཀྱི་ཚོགས་གསོག་
པ་དང། སྲུང་འཁོར་གྱི་མཆོག་ཏུ་འགྱུར་བ་དང། འོག་ཏུ་བསྒོམ་པའི་དཀྱིལ་འཁོར་ཐམས་ཅད་ཟབ་གསལ་གཉིས་མེད་དུ་འཆར་བ་དང། སྟོང་ཉིད་སྔར་མེད་གསར་དུ་རྟོགས་པ་དང། ཉམས་པ་གསོ་བ་དང། གོང་འཕེལ་དུ་འགྱུར་བ་སོགས་
དགོས་པ་མང་བས། སྐབས་འདིར་མོས་པ་ཡིད་བྱེད་ཚུན་ཆད་ཀྱིས་ཡུན་མི་ཐུང་ཙམ་འཇོག་གོ་དེ་ལྟ་བུའི་ཉམས་ལེན་ནི་ལམ་གཞན་ལས་ཤིན་ཏུ་ཁྱད་པར་འཕགས་པ་སྟེ། ལམ་མཐུན་མོང་བར་ཆོས་ཐམས་ཅད་རང་བཞིན་མེད་པའི་
ལྟ་བ་སྒོམ་པ་ཙམ་ཡིན་ལ། རྒྱུད་སྡེ་འོག་མ་རྣམས་ལ་དེའི་སྟེང་དུ་ཆོས་གཟུགས་ཀྱི་སྐུ་ལ་ང་རྒྱལ་འཇོག་པ་ཙམ་ཡོད་ཅིང། འདིར་ནི་ལྷན་སྐྱེས་ཀྱི་བདེ་བས་སྟོང་པ་ཉིད་ངེས་པ་སོགས་ཁྱད་པར་བཞི་དང་ལྡན་ཚུལ་སོགས་མཐའ་
ཡས་པ་གསུངས་སོ། །གསུམ་པ་སྲུང་བའི་འཁོར་ལོ་བསྒོམ་པ་ནི། བློ་བྱིངས་ཆོས་སྐུ་ལ་མཉམ་པར་བཞག་པ་ལས་མ་གཡོས་པའི་ངང་ནས་ཤེས་པའི་ཆ་ཤས་ཕྲ་མོས་ཟླ་བ་ལས་བྱང་ཆུབ་པའི་བར་བསྐྱེད་དགོས་ནའང། ལས་དང་པོ་པས་

[029B] སྟོང་ཉིད་དེའི་ངང་ནས་སྔོན་བྱང་ཆུབ་ཏུ་སེམས་བསྐྱེད་པ་སོགས་ཀྱི་སྨོན་ལམ་དྲན་པར་བྱས་ལ། རང་ཉིད་ཆོས་སྐུ་རྐྱང་པ་ལ་མི་གནས་པར་སྙིང་རྗེས་བསྐུལ་ཏེ་གཞན་དོན་དུ་གཟུགས་ཀྱི་སྐུར་ལངས་ལ་སེམས་
ཅན་གྱི་དོན་བྱའོ་སྙམ་པའི་འཕེན་པ་ཞིག་བཏང་ནས། འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་དུ་སྐྱེ་བ་ལ། དེའི་སྔོན་དུ་སྣོད་ཀྱི་འཇིག་རྟེན་ཆགས་པ་དང་ཆོས་མཐུན་པའི་འབྱུང་བཞིའི་དཀྱིལ་འཁོར་སོགས་བསྐྱེད་པ་ནི་
དཀྱིལ་འཁོར་གང་དུ་བསྒོམ་པའི་གོ་ས་དེར་ངོ་བོ་བདེ་སྟོང་གཉིས་སུ་མེད་པའི་ཡེ་ཤེས་ཡིན་པ་ལ་རྣམ་པ་ཡཾ་ཡིག་སྔོན་པོ་ཁ་བལྟ་ཕྱོགས་རང་དང་མཐུན་པ་ཤིན་ཏུ་ཆེ་བ་ཞིག་བྱུང། དེ་འོད་དུ་ཞུ་བ་ལས་རླུང་གི་དཀྱིལ་འཁོར་དུ་བའི་
མདོག་ཅན་ལེབ་མོ་རྒྱ་ཤིན་ཏུ་ཆེ་བ་གཞུའི་དབྱིབས་ཅན་གཞུ་རྒྱུད་ཤར་དུ་བསྟན་པ་ལྟ་བུ། གཡས་གཡོན་གྱི་མཆོག་མ་གཉིས་སུ་བུམ་པ་ལས་ཐོན་པའི་རྒྱལ་མཚན་ལྷབ་ལྷབ་གཡོ་བ་རེ་རེས་མཚན་པ། རླུང་དཀྱིལ་དེའི་དབུས་
སུ་རཾ་ཡིག་དམར་པོ་ལས་མེའི་དཀྱིལ་འཁོར་དམར་པོ་གྲུ་གསུམ་པ་ཟུར་གཅིག་ཤར་དུ་བསྟན་པ། སྟེང་དང་ངོས་ལ་མེ་ལྕེ་ཀུན་ཏུ་འབར་བའི་འཕྲེང་བས་མཚན་པ། དེའི་དབུས་སུ་བཾ་ཡིག་དཀར་པོ་ལས་ཆུའི་དཀྱིལ་འཁོར་
དཀར་པོ་དབྱིབས་ཟླུམ་པ། དབུས་སུ་བུམ་པ་དཀར་པོ་ཆུས་གང་བ་ཆུ་ནང་དུ་ནུབ་པའི་ཚུལ་གྱིས་མཚན་པ། དེའི་དབུས་སུ་ལཾ་ཡིག་སེར་པོ་ལས་སའི་དཀྱིལ་འཁོར་སེར་པོ་གྲུ་བཞི་པ་ངོས་གཅིག་ཤར་དུ་བསྟན་པ་

[030A]༄༅། །ཟུར་བཞིར་རྡོ་རྗེ་རྩེ་གསུམ་པ་སེར་པོ་ལངས་སྟབས་སུ་གནས་པས་མཚན་པ་སྟེ། འབྱུང་བཞི་འོག་མ་འོག་མའི་ནང་དུ་སྟེང་མ་སྟེང་མ་ཆུད་དེ་རྒྱ་ཇེ་ཆུང་དང་སྤང་ཇེ་མཐོར་སོང་བའི་ཐམས་ཅད་ཀྱི་སྟེང་ངོས་ལ་མཐོ་
དམའ་མེད་པར་སྒོམ་ནའང་ཆོག་གོ་ས་དཀྱིལ་དེའི་དབུས་སུ་ཧཱུཾ་ཡིག་རང་སྒྲ་སྒྲོག་བཞིན་པ་ལས་སྣ་ཚོགས་རྡོ་རྗེ་འོག་ནས་འབྱུང་བ་ལྟ་བུའི་རྭ་ཕྱོགས་མདོག་ཅན་ལྟེ་བ་ལ་ཧཱུཾ་ཡིག་སྔོན་པོས་མཚན་པ། ཧཱུཾ་ཡིག་ལས་ཉི་མའི་འོད་ཟེར་ས་ལ་
འཕྲོ་བ་ལྟར་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། འོད་ཟེར་ལོགས་སུ་སྒོར་སྒོར་འཕྲོས་པས་རྡོ་རྗེའི་རྭ་བ་ཟླུམ་པོ་སོག་གུར་གྱི་སྨད་ལྟ་བུ། གདུགས་རྩིབས་གྱེན་དུ་བཏེག་པ་ལྟར་འོད་ཟེར་སྟེང་དུ་འཕྲོས་པས་རྡོ་རྗེའི་གུར་སོགས་གུར་གྱི་སྟོང་ལྟ་བུ་
སླར་ཡང་འོད་ཟེར་སྟེང་དུ་འཕྲོས་པས་གུར་དང་རྭ་བའི་བར་དུ་རྡོ་རྗེའི་བླ་རེ་སྟེ་ཐམས་ཅད་ཀྱང་རྡོ་རྗེ་ཆེ་བའི་ཁོང་སེང་ཐམས་ཅད་རྡོ་རྗེ་ཆུང་བས་རྡུལ་ཕྲ་རབ་ཀྱི་བར་དུ་བཀག་ནས་བལྟས་ན་རྡོ་རྗེའི་གཟུགས་སོ་སོར་གསལ་ཞིང། རེག་ན་མེ་ལོང་ལྟར་
སྙོམས་པ་རླུང་སིལ་བུ་ཙམ་ཡང་མི་ཐར་ཞིང། སྲེད་མེད་ཀྱི་བུ་དང་བསྐལ་པ་འཇིག་དུས་ཀྱི་མེ་རླུང་གིས་ཀྱང་གཞོམ་མི་ནུས་པ། རྒྱ་ཁྱོན་འོག་གཞི་རླུང་གི་དཀྱིལ་འཁོར་ནས་སྟེང་འོག་མིན་དང་རྒྱ་སྟོང་གསུམ་ལྕགས་རིའི་བར་དང་
ཡང་ན་འོག་གསེར་གྱི་ས་གཞི་ནས་སྟེང་ཚངས་པའི་འཇིག་རྟེན་དང་རྒྱ་ལྕགས་རི་ནག་པོའི་བར་སོགས་རང་གི་བློས་ཇི་ཙམ་ལྕོགས་པ་དེ་ཙམ་གྱི་བར་བྱ་ཞིང། བྱང་ཤར་ནས་དཀར་སེར་དམར་ལྗང་སྔོ་བའི་མེ་ལྕེ་སྣ་ལྔ་བསྐལ་པ་

[030B] རྡོ་རྗེ་རྩེ་ལྔ་པའི་མདེའུ་ཅན་གྱི་རྡོ་རྗེའི་མདའ་མེ་ལྕེ་འབར་བ། སྟེང་འོག་ཕྱོགས་མཚམས་ཐམས་ཅད་དུ་རྒྱུ་བ། ནག་ཕྱོགས་པ་
རྣམས་ཀྱིས་བལྟ་བ་ཙམ་ཡང་མི་བཟོད་ཅིང་དཀར་ཕྱོགས་པ་ལ་འཇའ་འོད་དང་མེ་ཏོག་གི་ཆར་ལྟ་བུ་བསིལ་ཞིང་ཡིད་དུ་འོང་བར་སྣང་བ་སྟེ་འདི་ནི་རྒྱུད་སྡེ་བཞི་གའི་སྲུང་འཁོར་ཡིན་པས་མཐུན་མོང་བ་ཞེས་དང། ཁྲོ་བཅུའི་
སྲུང་འཁོར་ནི་བླ་མེད་ཀྱི་མཐུན་མོང་མིན་པ་སྟེ་བགེགས་ཀྱི་འཚེ་བ་ཆེ་བ་སོགས་ཀྱི་ཚེ་བསྒོམ་པ་ཡིན་གྱི་རྣལ་འབྱོར་ནམ་གཏོང་རེས་ཀྱི་དགོས་པ་མིན་ནོ། །གནོད་མཛེས་ཀྱིས་ཁྲོ་བོ་རྣམས་ལ་ཕྱོགས་མཚམས་འདི་
དང་འདིའི་བགེགས་སྲུངས་ཤིག་ཅེས་བཀའ་བསྒོས་པའི་རྒྱུ་མཚན་གྱིས་བཀའི་འཁོར་ལོ་ཞེས་སོ། །འདི་བསྒོམ་པ་ན་སྲུང་འཁོར་མཐུན་མོང་བ་དེའི་དབུས་སུ། ས་ཁམས་དག་པའི་ངོ་བོ་རྣམ་སྣང་གི་ས་བོན་བཧྲུཾ་
ཡིག་སེར་པོ་མི་ཚད་ཙམ་ཞིག་བྱུང་བ་འོད་དུ་ཞུ་བ་ལས་སྲུང་བའི་འཁོར་ལོ་སེར་པོ་སྟེང་འོག་གི་རྩིབས་གཉིས་སྦུབས་སྟོང་པ་མདུང་རྟིང་གཉིས་ཁ་སྦྱར་བ་ལྟ་བུའི་དབུས་རྒྱ་ཁྱོན་ཤིན་ཏུ་ཆེ་ཞིང། སྟེང་འོག་གཉིས་སུ་ཇེ་
ཕྲར་སོང་བ། དེ་གཉིས་འཕྲད་མཚམས་ནས་ཕྱོགས་མཚམས་ཀྱི་རྩིབས་བརྒྱད་ཐོན་པ་རལ་གྲི་སོ་གཉིས་པའི་དབྱིབས་ཅན་སྤུ་གྲི་ལྟར་རྣོ་བ་འོག་གི་སྣེ་རྡོ་རྗེ་ས་གཞིའི་དབུས་དང་སྟེང་གི་སྣེ་བླ་རེའི་དབུས་སུ་རེག་ལ་མ་འབྱར་

[031A]༄༅། །བའི་ཚུལ་དུ་ཟུག་པ། མི་གཡོ་བ་དང་མཚུངས་པར་འཁོར་ཞེས་པ་ལྟར་འཁོར་ལོ་ཧ་ཅང་མགྱོགས་པའི་དབང་གིས་མི་གཡོ་བ་ལྟ་བུར་གཡས་ཕྱོགས་སུ་འཁོར་བ་ལས་མེ་ལྕེ་རབ་ཏུ་འབར་བ། དེའི་
ནང་གི་དབུས་དང་སྟེང་འོག་གི་རྩིབས་གཉིས་ཀྱི་བར་སྣང་གཉིས་དང། ཕྱིའི་ཕྱོགས་མཚམས་ཀྱི་རྩིབས་ལ་མ་རེག་ཙམ་གྱི་གནས་བརྒྱད་རྣམས་སུ་སྣ་ཚོགས་པདྨ་དང་ཟླ་བ་དང་ཉི་མའི་གདན་གསུམ་བརྩེགས་རེ་བསམ་
པར་བྱ་སྟེ། གདན་གསུམ་བརྩེགས་ནི་གྲུབ་ཆེན་ལཱ་ལི་ཏའི་ལུགས་དང། དཀྱིལ་འཁོར་གྱི་ལྷ་ལ་གདན་ཉིས་བརྩེགས་མཛད་པ་ནི་གྲུབ་ཆེན་དཔལ་འཛིན་གྱི་ལུགས་ཡིན་གསུངས། དབུས་ཀྱི་གདན་གྱི་སྟེང་དུ་བདེ་སྟོང་
གཉིས་སུ་མེད་པའི་རང་སེམས་ཀྱི་ངོ་བོ་ཧཱུཾ་ཡིག་མཐིང་ནག་ཅིག་བྱུང། དེ་འོད་དུ་ཞུ་བ་ལས་རང་ཉིད་གནོད་མཛེས་རྒྱལ་པོ་སྐུ་མདོག་མཐིང་ནག་རྩ་ཞལ་མཐིང་ག་གཡས་ཞལ་དཀར་པོ། གཡོན་ཞལ་དམར་པོ་
ཕྱག་དྲུག་གི་དང་པོ་གཉིས་ཀྱིས་རང་འདྲའི་ཡུམ་ལ་འཁྱུད་པ་སོགས་མངོན་རྟོགས་ལྟར་གསལ་གདབ་ལ་ང་རྒྱལ་བཟུང། དེ་ནས་རང་ཡབ་ཡུམ་སྙོམས་པར་ཞུགས་པའི་སྦྱོར་མཚམས་དང་ཐུགས་ཀའི་ཧཱུཾ་ལས་འོད་
ཟེར་དམར་པོ་ལྕགས་ཀྱུ་ལྟ་བུ་དཔག་ཏུ་མེད་པ་ཕྱོགས་བཅུར་འཕྲོས་པས་སངས་རྒྱས་ཀྱི་ཆོས་ཤེས་པ། རྗེས་སུ་ཤེས་པ། སྡུག་བསྔལ་ཤེས་པ། ཀུན་འབྱུང་ཤེས་པ། འགོག་པ་ཤེས་པ། ལམ་ཤེས་པ་

[031B] ཟད་པ་ཤེས་པ། གཞན་སེམས་ཤེས་པ། མི་སྐྱེ་བ་ཤེས་པ་སྟེ། ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་ཤེས་པ་བཅུའི་ངོ་བོ་ཁྲོ་བོ་བཅུའི་རྣམ་པར་བཀུག་ནས་རྩ་ཞལ་དུ་ཞུགས་པ་
ཐུགས་ཀར་ཆགས་པའི་མེས་ཞུ་བ་རྡོ་རྗེའི་ལམ་ནས་ཡུམ་གྱི་མངལ་དུ་བྱུང་བ་ཕྱོགས་མཚམས་དང་སྟེང་འོག་སོ་སོར་རང་རང་མདོག་ཅན་གྱི་ཐིག་ལེ་བཅུར་གྱུར། དེ་རྣམས་ཡོངས་སུ་གྱུར་པ་ལས་ཁྲོ་བོ་བཅུ་མངོན་རྟོག་
ལྟར་བསྐྱེད་དེ་ཧཱུཾ་ཞེས་པའི་ཚེ་གཤིན་རྗེ་གཤེད་ལ་མཚོན་ན་ཤར་ཕྱོགས་ཀྱི་བགེགས་རྣམས་སྲུངས་ཤིག་ཅེས་བཀའ་བསྒོས་པས་ཡུམ་གྱི་པདྨ་ནས་ཕྱུང་སྟེ་ཤར་རྩིབས་ཀྱི་གདན་ལ་ཞལ་ནང་གཟིགས་ཞབས་གཡོན་
བརྐྱང་པའི་སྟབས་ཀྱིས་འཁོད་པར་བསམས། དེས་གཞན་ལའང་རིགས་འགྲེ་ཞིང། གཙུག་ཏོར་འཁོར་བསྒྱུར་གནོད་མཛེས་ཀྱི་སྟེང་གི་ཅུང་ཟད་ཤར་དུ་ཉེ་བའི་གདན་ལ་ཞལ་ནུབ་ཏུ་ཕྱོགས་ཤིང་སྟེང་གདོན་སྲུང་
བའི་ཚུལ་དུ་སྤྱན་ནམ་མཁར་གཟིགས་པ། རྡོ་རྗེ་ས་འོག་གནོད་མཛེས་ཀྱི་འོག་གི་ཅུང་ཟད་ནུབ་ཏུ་ཉེ་བའི་གདན་ལ་ཞལ་ཤར་དུ་ཕྱོགས་ཤིང་འོག་གདོན་ཀླུ་དང་ས་བདག་གི་གནོད་པ་སྲུང་པའི་ཚུལ་ཏུ་སྤྱན་ས་གཞིར་གཟིགས་
ཏེ་བཞུགས་པ། ཐམས་ཅད་ཀྱང་དབུའི་རྫ་མ་གཅིག་ལ་སྙན་ཚུན་ཆད་འབུར་དུ་དོད་པའི་ཞལ་གསུམ་པ། ཞལ་རེ་རེ་ཡང་མཆེ་བ་བཞི་བཞི་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་
[032A]༄༅། །གསུམ་པ། སྤྱན་འབྲས་མེའི་ཕུང་པོ་ལྟ་བུ། ཁྲོ་གཉེར་ཤིན་ཏུ་བསྡུས་པ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་འཁྱིལ་བ། སོག་པའི་དཀར་ཡོལ་ཁ་གཅིག་ནས་སྟེང་འོག་ཏུ་ཕྱག་གསུཾ་
རེ་གྱེས་པ། ཕྱག་དང་པོ་གཉིས་ཀྱིས་རང་འདྲའི་ཡུམ་ལ་འཁྱུད་ཅིང། ཕྱག་མཚན་རིན་པོ་ཆེ་ཐམས་ཅད་སེར་པོ། པདྨ་དམར་པོ། རལ་གྲི་ལྗང་ཁུ་རྡོ་རྗེ་ཕྱེད་པ་སེར་པོའི་ཡུ་བ་ཅན། ཐོ་བ་སྔོན་པོ་རྭ་ཉི་ཤུ་པ། བེ་ཅོན་ནི་རྡོ་རྗེ་
རྩེ་གཅིག་པས་མཚན་པའི་དབྱུག་པ་སྔོན་པོ། འཁོར་ལོ་རྩིབས་བརྒྱད་པ་དཀར་པོའོ། །གཙུག་ཏོར་འཁོར་བསྒྱུར་གྱི་ཞལ་མདོག་འདི་དཔྱད་པར་བྱ་དགོས་ཏེ། རྗེའི་བདུད་ལས་རྣམ་རྒྱལ་དུའང་ལྗང་སེར་དཀར་དང་དམར་
བའི་ཞེས་འབྱུང་ལ། མཁས་གྲུབ་རིན་པོ་ཆེས། ལཱ་ལི་ཏའི་གཞུང་དྲངས་ནས་དབུས་ལ་སོགས་པའི་ཁྲོ་བོའི་ཞལ་མདོག་གསུངས་པའི་རྗེས་སུ། སྟེང་གི་ཁྲོ་བོ་ལྗང་སེར་མཐིང་ཁ་དཀར་བའི་ཞལ་གསུམ་པར་བསྟན་
ལ༑ ཞེས་གསུངས་ཤིང། རྗེ་རིན་པོ་ཆེའི་སྦྱིན་སྲེག་དངོས་གྲུབ་རྒྱ་མཚོའི་དགོངས་པ་དང། གྲུབ་ཆེན་དཔལ་འཛིན་དང། ལཱ་ལི་ཏའི་གཞུང་སོགས་ལ་བརྟགས་ནའང་མཁས་གྲུབ་རྗེའི་གསུང་དང་མཐུན་པས་སྔ་མ་ཡི་གེ་འཁྲུལ་
ལཾ་སྙམ་པས། འདིའི་མངོན་རྟོགས་འདོན་པའི་ཚེ། གཙུག་ཏོར་འཁོར་ལོས་བསྒྱུར་བ་ལྗང་སེར་མི་བསྐྱོད་པའི་ཅོད་པན་ཅན། ལྗང་སེར་མཐིང་ག་དཀར་བའི་ཞལ་གསུམ་ཕྱག་དྲུག་གི་ཞེ་བསྒྱུར་བ་ལེགས་པར་མངོན་

[032B] ཁྲོ་བོ་སོ་སོའི་ཐུགས་ཀར་རང་རང་མདོག་ཅན་གྱི་ཧཱུཾ་ཡིག་ལས་རྡོ་རྗེའི་མེ་འོད་རབ་ཏུ་འབར་བ་དཔག་ཏུ་མེད་པ་ཕྱོགས་བཅུར་སྤྲོས་པ་སྤྲིན་འཁྲིགས་པ་ལྟར་གྱུར་ཏེ་གདོན་བགེགས་གདུག་པ་ཅན་ཐམས་ཅད་ཚར་
གཅོད་པར་བསམ། བར་ཆད་ཀྱི་མཚན་མ་ཤིན་ཏུ་ཆེ་བའི་ཚེ། གཙོ་བོ་འཕོ་བའི་གནད། འཁོར་ལོ་བསྐོར་བའི་གནད། འཁྲོ་བོ་ཞལ་བསྒྱུར་བའི་གནད། བསྒྲུབ་བྱ་སྦ་བའི་གནད། སྔགས་བཟླ་བའི་གནད་དམ་འཕྲིན་
ལས་མཛད་པའི་གནད་དེ་གནད་ལྔ་དང། སྲུང་བ་ཡིད་བཞིན་ནོར་བུ་དང། །བཟློག་པ་གནམ་ལྕགས་འཁོར་ལོ་དང། །བསད་པ་ལས་ཀྱི་སྤུ་གྲི་གསུམ། །ཞེས་སྲུང་བཟློག་བསད་གསུམ་གྱི་མན་ངག་རྣམས་ཡོད་པ་ལས། དེའི་ནང་
གི་སྲུང་བ་ཡིད་བཞིན་ནོར་བུའི་མན་ངག་ནི། རང་གཙོ་བོའི་ཐུགས་ཀར་ཉི་མའི་སྟེང་དུ་ཧཱུཾ་ཡིག་གི་ཐིག་ལེ་སྒོ་ང་ལྟ་བུའི་སྦུབས་སུ་རང་ཉིད་ཐ་མལ་བའི་རྣམ་པར་གསལ་བཏབ། གང་ཟག་གཞན་ལ་སྲུང་བ་བྱེད་དགོས་ཡོད་ན། རང་
གི་སྤྱི་བོར་བླ་མ། མདུན་དུ་ཕ་མ། གཡས་གཡོན་དུ་ཉེ་དུ། མཐའ་སྐོར་དུ་སེམས་ཅན། འོག་ཏུ་ནོར་རྫས་ཁང་ཞིང་སོགས་གསལ་གདབ། ཧཱུཾ་གི་ནཱ་ད་ལས་མཆོད་པའི་ལྷ་མོ་དཀར་མོ་མཆོད་རྫས་སྣ་ཚོགས་ཐོགས་པ་སྤྲོས་ཏེ་
ཕྱོགས་མཚམས་ཀྱི་ཁྲོ་བོ་རྣམས་ལ་མཆོད་པ་ཕུལ། ཁྲོ་བོ་རྣམས་ཀྱི་ཐུགས་ཀ་ནས་ལྷ་མོ་དཀར་མོ་ཕྱག་ན་བུམ་པ་དཀར་པོ་ཡེ་ཤེས་ཀྱི་བདུད་རྩིས་གང་བ་ཐོགས་པ་སྤྲོས་ཏེ་རང་གཞན་ཐ་མལ་པར་གནས་པའི་བསྒྲུབ་

[033A]༄༅། །བྱ་རྣམས་ལ་ཁྲུས་གསོལ་བས་ནད་གདོན་སྡིག་སྒྲིབ་སོགས་མི་མཐུན་ཕྱོགས་ཐམས་ཅད་བཀྲུས་ནས་དག་པར་བྱས། ལུས་ཤེལ་སྒོང་ལྟར་གྱུར་པ་བདུད་རྩིས་གང་བས་ཚེ་བསོད་ཤེས་རབ་ལ་སོགས་པ་
མཐུན་ཕྱོགས་ཀྱི་ཡོན་ཏན་ཐམས་ཅད་རྒྱས་པར་བསམ་ལ་ལྷ་མོ་རྣམས་རང་གནས་སུ་བསྡུའོ། །ལྷ་མོ་ཕན་ཚུན་སྤྲོ་བསྡུའི་བར་ལམ་དུ་འཕྲད་པ་ན་འཛིངས་རལ་གྱི་རྣམ་པ་ཡང་བྱ་གསུངས། སླར་ཡང་ཐུགས་ཀའི་ཧཱུཾ་གི་ནཱ་ད་ལས་འཕྲོ་
བའམ། ཁྲོ་བོ་རྣམས་ཀྱི་ཐུགས་ཀ་ནས་རྡོ་རྗེའི་རང་བཞིན་གྱི་འོད་ཟེར་དཔག་ཏུ་མེད་པ་སྤྲོས་ཏེ་རང་གཞན་བསྒྲུབ་བྱའི་ལུས་ཀྱི་ཕྱི་ནང་བར་གསུམ་ཐམས་ཅད་ཁྱབ་ཤ་སྐྱི་པགས་མཚམས་ཐམས་ཅད་རྡོ་རྗེའི་གོ་ཁྲབ་ལྟ་བུས་
གཡོགས་ཏེ་ནད་གདོན་སྡིག་སྒྲིབ་ལ་སོགས་པ་གང་གིས་ཀྱང་གནོད་པས་མི་ཚུགས་པར་བསམ་པ་ནི་བཀྲུ་སྲུང་གི་མན་ངག་གོ་ད་དུང་འདི་སྐོར་ལ་བླ་མ་མཉེས་པའི་ཞལ་ལས་ཤེས་དགོས་པའི་ཟབ་གནང་མཐའ་ཡས་
པ་གསུངས་ཀྱང་ཁྱབ་བརྡལ་དུ་མི་རུང་བར་བསམ་ནས་མ་བཀོད་དོ། །གཉིས་པ་བར་དོ་ལོངས་སྐུའི་ལམ་འཁྱེར་ལ་གཉིས། རྟེན་གཞལ་ཡས་ཁང་གདན་བཅས་བསྐྱེད་པ་དང། བརྟེན་པ་རྒྱུ་རྡོ་རྗེ་འཛིན་པ་བསྐྱེད་པའོ། །དང་པོ་ནི་
དེ་ནས་རང་གནོད་མཛེས་ཡབ་ཡུམ་དུ་གནས་པ་ཆགས་པའི་མེས་འོད་དུ་ཞུ་བ་ལས་སྣ་ཚོགས་པདྨ་དང་ཟླ་བའི་གདན་ལ་རང་སེམས་བདེ་སྟོང་གི་ངོ་བོ་རྡོ་རྗེ་སེམས་དཔའ་དཀར་པོ་ཡུམ་བཅས་ཞལ་གསུམ་ཕྱག་དྲུག་པ་ཅུང་ཟད་

[033B] བཞེངས་སྟབས་ཅན་མངོན་རྟོགས་ལྟར་སྐད་ཅིག་གིས་བསྐྱེད་པ་ཡོངྶུ་གྱུར་པ་ལས་ཆོས་འབྱུང་བསྐྱེད་པ་ཡིན་ཅིང་དེའི་དབྱིབས་ལ་བཞེད་པ་མི་འདྲ་བ་ཁ་ཤས་ཡོད་པ་གང་བྱས་ཀྱང་འགལ་བ་མེད་མོད་རང་
ལུགས་ནི་ཕྱི་དཀར་ལ་ནང་དམར་བ་གཏོར་མ་གྲུ་གསུམ་ནང་བྲུས་ནས་མགོ་མཇུག་ལྡོག་པ་ལྟ་བུ་རྩེ་མོ་ཕྲ་བ་ཐུར་དུ་བསྟན་ཅིང་གདེངས་ཀ་ཆེ་བ་གྱེན་དུ་ཕྱོགས་པའི་ཟུར་གཅིག་ཤར་དུ་བསྟན་པ་རྒྱ་ཁྱོན་ཤིན་ཏུ་ཆེ་བ་སྟེང་གི་
ཟུར་རྣམས་སྲུང་འཁོར་ནང་མ་ལ་རེག་པ་ཙམ་ཞིག་བསྐྱེད་དོ། །དེའི་འོག་གི་ཟུར་འཕྲད་མཚམས་ནས་པཾ་ཡིག་ལྗང་གུ་ལས་སྐྱེས་པའི་པདྨའི་ཡུ་བ་ཐོན་ནས་ཆོས་འབྱུང་གི་ཁ་མྪམྶྶུ་ཁ་བྱེ་ནས་པདྨ་ཆོས་འབྱུང་གི་ཁ་གཅོད་
ལྟ་བུར་བྱེད་པ་དང། ཆོས་འབྱུང་གི་སྐེད་པ་ཡས་སེག་ཏུ་པདྨ་ཁ་བྱེ་ནས་ཆོས་འབྱུང་གི་ནང་དུ་གཞལ་ཡས་ཁང་ཆུད་པར་བསྒོམ་པ་གཉིས་ལས་རང་ལུགས་ཕྱི་མ་སྟེ། དེ་ཡང་སྣ་ཚོགས་པདྨའི་ལྟེ་བ་ལྗང་ཁུ་རྒྱ་ཤིན་ཏུ་ཆེ་
བ་རྒྱར་ཆ་ཆུང་བརྒྱད་ཅུ་ཡོད་པ། དེའི་མཐར་གེ་སར་སེར་པོ། དེའི་མཐར་དཀར་སེར་དམར་ལྗང་སྤེལ་མར་གནས་པའི་འདབ་མ་རེ་བཞི། གེ་སར་དང་བཅས་པའི་ཞེང་ལ་ཆ་ཕྲན་གཉིས་རེ་ཡོད་པ་སྟེ་འདབ་མའི་ཕྱི་མཐའ་ནས་ཕྱི་
མཐའི་བར་ལ་ཆ་ཕྲན་གྱ་བཞི་ཡོད་པའོ། །སྣ་ཚོགས་པདྨའི་ལྟེ་བར་ཧཱུཾ་ཡིག་སྔོན་པོ་ཉལ་འགྲེང་གང་རུང་ལས་སྣ་ཚོགས་རྡོ་རྗེ་ལྟེ་བ་སྔོན་པོ་གྲུ་བཞི་པ་དྲེ་ཁ་སྦུབ་པ་ལྟ་བུ། ལྟེ་བའི་མཐའ་ནས་མཐར་སྒོ་ཚད་བཅུ་གཉིས་དང་

[034A]༄༅། །རྭ་ལྔ་པ་ལ་དཔངས་སུ་སྒོ་ཚད་ལྔ་ཡོད་པ། ལྟེ་བའི་ཕྱོགས་བཞིའི་དབུས་དང་གཡས་གཡོན་དང་སྟེང་འོག་སོ་སོ་ནས་ཐོན་པའི་རྭ་ལྔ་པ། དེ་ཡང་དབུས་ནས་སྟེང་འོག་དང་གཡས་གཡོན་དུ་ཆ་ཕྲན་དྲུག་རེ་སོར་
མཚམས་ནས་ཕྱོགས་རྭའི་ནང་དང། བརྒྱད་རེ་སོང་མཚམས་ནས་ཕྱི་ཐོན་པ། རྭ་ཐམས་ཅད་ཤར་དཀར། ལྷོ་སེར། ནུབ་དམར། བྱང་ལྗང། དབུས་རྭའི་རྩ་བའི་སྦོམ་ལ་ཆ་ཕྲན་གསུམ། དབུས་ལ་བཞི། རྩེ་ལ་གཅིག་ཕྱོགས་
རྭའི་རྩ་བ་ལ་ཆ་ཕྲན་གཉིས། དབུས་ལ་གསུམ། རྩེ་ལ་གཅིག་ཅུང་མེད་ཙམ། རྭ་ཐམས་ཅད་ཀྱི་སྲིད་ལ་ཆ་ཕྲན་བཅུ་དྲུག་རེ་ཡོད་པར་མཉམ་ཡང། ཕྱོགས་རྭ་རྣམས་གུག་པའི་བཅའ་ལ་ཆ་ཕྲན་གཉིས་ཁུམས་པས་དབུས་རྭའི་ནང་
ནས་ཆ་ཕྲན་བཅུ་གསུམ་སོང་མཚམས་སུ་ཕྱོགས་རྭའི་ནང་མཐའི་རྩེ་ཟུག་པ། འགྲོ་བ་སྙིང་རྗེས་མི་གཏོང་བ་མཚོན་ཕྱིར་ཕྱོགས་རྭ་རྣམས་ཆུ་སྲིན་གྱི་ཁ་ནས་ཐོན་པ། དེའི་ལྟེ་བའི་དབུས་སུ་བཧྲུཾ་ཡིག་དཀར་པོ་སངས་རྒྱས་ཀྱི་སྤྲིན་
གྱི་འོད་ཟེར་འཕྲོ་བ་ལས་རྣམ་སྣང་དཀར་པོ་ཡབ་ཡུམ་མངོན་རྟོགས་ལྟར་བསྐྱེད་པར་བྱ་སྟེ། འདིའི་ཕྱག་མཚན་རྡོ་རྗེ་རྩེ་ལྔ་པ་སྔོན་པོའི་ཡུ་བ་ཅན་གྱི་འཁོར་ལོ་བསྣམས་པས་རིགས་ལྔ་གའི་ཕྱག་མཚན་ཚང་བ་ནི་
གཞལ་ཡས་ཁང་ཡེ་ཤེས་ལྔའི་རང་བཞིན་ཡིན་པ་མཚོན། དེ་ཡོངས་སུ་གྱུར་པ་ལས་གཞལ་ཡས་ཁང། ཕྱིའི་དུར་ཁྲོད་དང་བཅས་པ་དུས་གཅིག་ཏུ་གྲུབ་པ་རིམ་གྱིས་གསལ་གདབ་པ་ནི། སྣ་ཚོགས་རྡོ་རྗེའི་ལྟེ་བའི་

[034B]དཔངས་ལ་ཆ་ཕྲན་བཅུ་གསུམ། དེའི་སྟེང་
དུ་ཕ་གུ་དཔངས་ཆ་ཕྲན་གཅིག་ཞེང་ཆ་ཕྲན་གཅིག་གམ་ཕྱེད་གཉིས་ཡོད་པའི་ཆ་ཕྲན་ཕྱེད་རྩིག་པ་ལས་ཕྱིར་ཐལ་བ་གཞི་དམར་པོ་ལ་རིན་པོ་ཆ་ཟུར་གསུམ། གྲུ་བཞི། ཟླ་གམ། ཟླུམ་པོ་སོགས་སྣ་ཚོགས་ཀྱིས་ཕྲ་བཏབ་
པ༑ དེའི་སྟེང་དུ་གསེར་གྱི་སྐ་རགས་བཞི་བརྩེགས་ཏེ་གནས་པ་རེ་རེའི་ཞེང་ལ་ཆ་ཕྲན་གཅིག་གམ་ཕྱེད་གཉིས་རེ་ཡོད་པ། རེ་རེ་ཡང་རིན་པོ་ཆེ་བདུན་དང་ལྡན་པ་སྟེ་འོག་ཏུ་འདེགས་བྱེད་རྡོའི་སྙིང་པོ་ཁ་དོག་སྨུག་པོའི་ཀ་བ་
ཕྱི་ནང་རྐྱང་བསྒྲིགས་ཅན། དེ་རེ་རེའི་སྟེང་དུ་མུ་ཏིག་དམར་པོའི་བྲེ། དེའི་སྟེང་དུ་སྤུག་གི་གཞུ་འཕྲེད་ལ་བཏང། དེའི་མཆོག་མ་གཉིས་སུ་ཤེལ་གྱི་ཀ་ཆུང་རེ། དེའི་སྟེང་དུ་བཻཌཱུཡའི་བྲེ། དེའི་སྟེང་དུ་དངུལ་གྱི་གཞུ་གཞུང་ལ་
བཏང་བ་རྣམས་བརྩེགས་ཏེ་གནས་པ་བར་ཐག་ཇི་ལྟར་འཚམས་པར་བཀོད་པ། ཟུར་བཞིར་སྔར་ལྟ་བུའི་ཀ་བ་དང་བྲེའི་སྟེང་དུ། སྤུག་གི་གཞུ་བསྣོལ་མར་བཏང་བའི་མཆོག་མ་བཞིར་ཤེལ་གྱི་ཀ་ཆུང་བྲེ་བཅས་ཀྱི་
སྟེང་དུ་དངུལ་གྱི་གཞུ་འཁྱོག་བཏང་བ་བཅས་ཀྱིས་གསེར་སྣམ་བཞི་པོ་སོ་སོར་བཏེག་པའི་བར་རྣམས་ཕྲ་སེང་ཅན། གསེར་སྣམ་རེ་རེའི་དཔངས་ལ་ཆ་ཕྲན་ཕྱེད་རེ་དང་བཞི་ག་བསྡོམས་པས་ཆ་ཕྲན་གཉིས་ཏེ། རྩིག་པའི་རྩ་བ་ནས་

[035A]༄༅། །གསེར་གྱི་སྐ་རགས་སྟེང་མའི་བར་ལ་ཆ་ཕྲན་བཅུ་དྲུག་དང། དབུས་ནས་རྩིག་འགྲམ་བར་ལ་ཆ་ཕྲན་བཅུ་དྲུག་ཡོད་པ་ནི་གཞལ་ཡས་ཁང་གི་ནང་གི་རྒྱ་ཕྱེད་དང་དཔངས་མཉམ་པས་རྒྱ་ཕྱེད་དཔངས་མཉམ་མོ་
རྩ་ཐིག་དང་ཚངས་ཐིག་འཕྲད་མཚམས་ནས་ནང་དུ་ཆ་ཕྲན་གཅིག་སོང་མཚམས་སུ། གཞི་ནག་པོ་ལ་གསེར་གྱི་རྡོ་རྗེ་ཆེ་བའི་ཁོང་སེང་ཆུང་བས་བཀག་པའི་ཕྲེང་བ་དཔངས་ཞེང་ཆ་ཕྲན་རེ་ཡོད་པས་ཟླུམ་པོར་བསྐོར་བ། དབུས་
ནས་ཕྱོགས་བཞིར་ཆ་ཕྲན་བཞི་དང་གསུམ་ཆ་གཅིག་སོང་བའི་མཚམས་སུ་གཞི་ནག་པོ་ལ་གསེར་གྱི་རྡོ་རྗེའི་ཕྲེང་བ་སྔར་ལྟ་བུ་དཔངས་ཞེང་ཆ་ཕྲན་རེ་ཡོད་པའི་རྡོ་རྗེའི་སྣམ་བུ་མིག་མང་རིས་སུ་བཏང་བའི་སྣེ་སོ་སོ་རྡོ་རྗེའི་འཕྲེང་
བ་ཟླུམ་པོ་ལ་ཟུག་པ། དེ་གཉིས་འཕྲད་མཚམས་ནས་ཐོན་པའི་ཀ་བ་ཞེང་ཆ་ཕྲན་རེ་དང། རྡོར་འཕྲེང་དང་བཅས་པའི་དཔངས་ལ་ཆ་ཕྲན་བཅུ་གསུམ་ཡོད་པ་ཕྱོགས་རེར་གཉིས་གཉིས་ཏེ་བརྒྱད། དེ་ཡང་ཤར་གྱི་ཀ་བ་གཉིས་རྡུལ་ཕྲ་
རབ་ཚུན་ཆད་འཁོར་ལོའི་དབྱིབས་ཅན་དཀར་པོ། ལྷོའི་གཉིས་རིན་པོ་ཆེ་སེར་པོ། ནུབ་ཀྱི་གཉིས་པདྨ་དམར་པོ། བྱང་གི་གཉིས་རལ་གྲི་ལྗང་གུ་ལས་གྲུབ་པ། ཀ་བའི་སྟེང་དུ་བྲེ་དང། དེའི་སྟེང་དུ་གཞུ་ཐུང་དང་གཞུ་རྀང་
གཉིས་འཁྱོག་པོར་བཏང་བ་གསུམ་གའི་དཔངས་ལ་ཆ་ཕྲན་གཉིས། དེའི་སྟེང་དུ་སྔར་ལྟ་བུའི་རྡོ་རྗེའི་གདུང་ཟླུམ་དང་གདུང་རིང་བཞི་འོག་གི་རྡོར་ཕྲེང་ལྟར་མིག་མང་རིས་སུ་བཏང་བའི་དཔངས་ལ་ཆ་ཕྲན་གཅིག་གདུང་དེའི་

[035B] དེ་ནས་ཐོག་འབུབ་ལུགས་ནི་གསེར་སྣམ་གྱི་སྟེང་ནས་ལྕམ་བཏང་བའི་སྣེ་ཕྱི་མ་གསེར་སྣམ་ལས་ཆ་ཕྲན་ཕྱེད་གཉིས་ཕྱིར་ཐལ་བ་ལ་ཆུ་སྲིན་མ་ཀ་རའི་
ཁ་ཡོད་པ་རྡཾས་ཞེང་ཆ་ཕྲན་ཕྱེད་རེ་ཡོད་པ་ཕྱོགས་རེར་ཉི་ཤུ་རྩ་བརྒྱད་རེ་བཏང་བའི་ནང་སྣེ་གདུང་འཁོར་ཟླུམ་པོ་དང་གདུང་རིང་ལ་བཀལ་ནས་ཆ་ཕྲན་ཕྱེད་པའི་དྲལ་འདམ་བྱས་ཏེ་ཕྱི་འཁྱམས་གྲུ་བཞི་པའི་ཐོག་ཕུབ། ཡང་གདུད་
འཁོར་ཟླུམ་པོ་ལ་ལྕམ་སྣེ་ཕྱི་མ་དང། རེའུ་མིག་གྲུ་བཞི་པ་དང་གདུང་གི་སྣེ་གཡས་གཡོན་ལ་ནང་མ་བཀལ་བའི་སྣེར་ནོར་བུ་མེ་འབར་དང། དགའ་འཁྱིལ་སོགས་སྣང་བའི་འོད་དང་ལྡན་པས་མཚན་པ། དེ་ཡང་ཤར་ཕྱོགས་
ཐམས་ཅད་འཁོར་ལོ་དཀར་པོ་སོགས་རང་རང་གི་ཕྱོགས་མདོག་བྱ་ཞིང། ཐོག་ཕྱི་ནང་གཉིས་ཀྱི་ཟུར་རྣམས་སུ་དཔངས་ཆ་ཕྲན་ཕྱེད་དང་ཞེང་ཆ་ཕྲན་གཅིག་ཡོད་པའི་ཟུར་ལྕམ་ཁྲ་བོ་ཤར་ལྷོའི་ཟུར་ལྕམ་ལ་མཚོན་ན་ལྕམ་
གྱི་ཕྱེད་ཤར་དཀར་པོ་དང་ཕྱེད་ལྷོ་ཕྱོགས་སེར་པོ། ཟུར་ལྕམ་གྱི་ནང་སྣེ་དབུས་ཀྱི་རེའུ་མིག་གྲུ་བཞི་པ་ལས་ཆ་ཕྲན་གཅིག་ནང་དུ་ཐལ་ཞིང་དེའི་གཡས་གཡོན་རྣམས་ཐུང་བ་བྱ། ཟུར་ལྕམ་གྱི་ནང་སྣེ་ཆ་ཕྲན་གཅིག་གདུང་
ལས་ཐལ་བའི་སྟེང་ནས་རྒྱ་ཕུབ་འདེགས་བྱེད་ཀྱི་ཀ་ཆུང་བསེགས་ཀ་ཅན་བཞི་བཙུགས་པའི་ཤར་ལྷོ་དང་བྱང་ཤར་གྱི་གྲའི་ཀ་བ་གཉིས་མགོ་ནུབ་ཏུ་དུད་པ་དང། ལྷོ་ནུབ་དང་ནུབ་བྱང་གི་ཀ་བ་གཉིས་མགོ་ཤར་དུ་དུད་པ་
[036A]༄༅། །ཞེང་ཆ་ཕྲན་གཅིག་དང། དཔངས་ཆ་ཕྲན་བཅུར་ཡོད་པ། ཀ་བའི་མས་ནས་ཆ་ཆུང་དགུ་སོང་མཚམས་ཀྱི་ལྷོ་དང་བྱང་ཕྱོགས་སུ་བཀག་གདུང་བཏང་ཏེ་ཤར་ནུབ་ཀྱི་བར་དུ་ཆ་ཕྲན་གཉིས་ཀྱིས་མ་རེག་པའི་སྟེང་
དུ་གདུང་ལེབ་ཞེང་ལ་ཆ་ཕྲན་བཞི། སྲིད་ལ་བཅུ། དཔངས་ལ་གཉིས་ཡོད་པ་བསྐྱོན་པའི་སྣེ་གཉིས་སུ་ཁྱུད་མགོ་ཡོད་པའི་རྭའི་བར་དུ་ནོར་བུས་མཚན་པ། རེའུ་མིག་གྲུ་བཞི་པའི་གདུང་གི་སྟེང་དུ་ཀ་ཆུང་བྲེ་གཞུ་དང་བཅས་
པ་ལ་དཔངས་ཆ་ཕྲན་ལྔ་རེ་ཡོད་པ་པར་ཐག་ཇི་ལྟར་འཚམ་པ་ལ་དཔངས་ཞེང་ཆ་ཕྲན་གཅིག་པའི་གདུང་ལེབ་ཕྱོགས་བཞིར་བཏང། ཀ་བའི་བཀག་གདུང་གི་མཚམས་ནས་གདུང་འཁྱོག་བཞི་བཏང་བའི་ཕྱི་སྣེ་འོག་གི་
གདུང་ལེབ་ལ་བཀལ། དེ་ནས་རྒྱ་ཕུབ་ཀྱི་ལྕམ་སྣེ་ནང་མ་སྟེང་གི་གདུང་ལེབ་དང་འཁྱོག་གདུང་ལ་བཀལ། ལྕམ་སྣེ་ཕྱི་མ་འོག་གི་གདུང་ལེབ་ལ་བཀལ། ལྷོ་བྱང་གཉིས་ཀྱི་ལྕམ་སྣེ་ནང་མ་བཀག་གདུང་ལ་བཀལ་བའི་
ཐོད་དུ་བར་སྟོང་ལུས་པ་ཁྱུང་མགོའི་ཁ་ནས་འཕྱང་བའི་དྲ་བ་དྲ་ཕྱེད་ཀྱིས་སྒྲིབ་པར་བྱ། ཐོག་འབུབ་ལུགས་འདི་བཞིན་བྱས་ན་རྒྱ་ཕིབས་ཀྱི་སྐེད་ཉག་ཐོན་ཅིང་མཛེས་པར་འགྱུར་གསུངས། སྟེང་གི་གདུང་ལབ་ཀྱི་དབུས་སུ་
རྒྱུད་ཀྱི་ཁང་ཆུང་དཔངས་ཞེང་ཆ་ཕྲན་བཞི་པ་སྒོ་ཤར་ལྟ། ཕྱོགས་གཞན་རྣམས་ཀྱང་ཤེལ་སྒོ་ལྟ་བུ། དེའི་སྟེང་དུ་ཞོགས་ཁ་བརྒྱད་ལྡན་གྱི་ནོར་བུ་སེར་པོ་གནས་པ་ལ་ཆ་ཕྲན་གཅིག་དེའི་སྟེང་དུ་རྡོ་རྗེ་ཕ་ལམ་ལས་གྲུབ་པའི་

[036B] དེ་ལྟ་བུའི་ཏོག་གི་སྤྲས་པ། དེས་ན་སྣེ་གདུང་ནང་དུ་ཐལ་བའི་ཟུར་ལྕམ་གྱི་དཔངས་ལ་ཆ་ཕྲན་ཕྱེད། ཀ་བ་བསེགས་ཀའི་གུག་པའི་བཅའ་ལ་ཆ་ཕྲན་གཅིག་དང་ཕྱེད་ཁུམ་པས་ཕྱེད་
དང་བརྒྱད། གདུང་ལེབ་ལ་ཆ་ཕྲན་གཉིས། ཁང་ཆུང་ལ་བཞི། ཏོག་ལ་གཉིས་ཏེ་ཁྱོན་བཅུ་དྲུག་གཞལ་ཡས་ཁང་གི་དཔངས་ལ་བཅུ་དྲུག་སྟེ་སོ་གཉིས་དང། རྩིག་པའི་ནང་མཐའ་ནས་ནང་མཐའི་བར་ཆ་ཕྲན་སོ་གཉིས་ཏེ་རྒྱ་
མཉམ་དཔངས་མཉམ་དུ་གྲགས་སོ། །ཕྱིའི་ལྕམ་སྣེའི་ཆུ་སྲིན་ཁ་ནས་སྐུད་པ་དམར་པོར་བརྒྱུས་པའི་རིན་པོ་ཆེའི་དྲ་བ་གཉིས་གཤིབ་ཁ་འགུག་ནས་ཁ་འགུག་ཏུ་འཕྱང་བའི་ཕྱི་མའི་དབུས་སུ་ནོར་བུ་སྦོམ་པ་གསེར་གྱིས་བསྡམས་
པ༑ ནང་མའི་དབུས་ཟླ་ཕྱེད་རིན་པོ་ཆེ་སེར་པོ། །རྡོ་རྗེ་སྔོན་པོས་མཚན་པ་སྟེ་སྐུ་གསུང་ཐུགས་མཚོན་བྱེད། ཁའི་དབུས་ནས་དྲ་ཕྱེད་གསུམ་གཤིབ་ལྟར་ན་དྲིལ་བུ་དང་རྔ་ཡབ་ལ་སོགས་པ་དང། ལྔ་གཤིབས་ལྟར་ན། དབུས་
སུ་རིན་པོ་ཆེ། དེའི་གཡས་གཡོན་དུ་གོས་སྣ་ཚོགས་ཀྱི་འཕན་ཆུང། དེའི་གཡས་གཡོན་དུ་མེ་ཏོག་གི་ཕྲེང་བ་རྣམས་ཕ་གུལ་རེག་པ་ཙམ་འཕྱང་བ། ལྕམ་སྣེ་དེའི་སྟེང་དུ་ལྕམ་ཐུང་སྲིད་ལ་ཆ་ཕྲན་གཉིས་རེ་དང་དཔངས་ལ་
ཕྱེད་ཡོད་པའི་ཆ་ཕྲན་ཕྱེད་འོག་མ་ལས་ཕྱིར་ཐལ་བ། དེའི་སྟེང་དུ་བྱ་འདབ་སྲབ་མོ་ཞེང་ཆ་ཕྲན་གཉིས་པ་བཏང་བའི་སྣེར་ཤར་བུ་དཀར་པོ་དཔངས་ཆ་ཕྲན་གཅིག་པ་དབྱིབས་རུས་རྒྱན་གྱི་ཟ་ར་ཚགས་སམ་མཆུ་མེད་པའི་སྤྱི་

[037A]༄༅། །བླུགས་མགོ་མཇུག་ལྡོག་པ་ལྟ་བུ་འོག་ཏུ་འཕྱང་བ། བྱ་འདབ་ཀྱི་སྟེང་དུ་མདའ་ཡབ་དཀར་པོ་དཔངས་ཞེང་ཆ་ཕྲན་རེ་རེ་ཡོད་པ་པདྨ་འདབ་མ་ཕྱེད་པའི་དབྱིབས་ཅན། ཆུ་སྐྱོར་ལྟར་གྱེན་དུ་བསླངས་པ། མདའ་ཡབ་ཀྱི་སྟེང་དུ་
ཟུར་བཞིར་སྤྲེའུ་གདུགས་དཀར་པོ་ཡུ་བ་ཏོག་དང་བཅས་པ་དཔངས་ཆ་ཕྲན་གསུམ་དང་ཕྱི་གཡོགས་ལ་ཆ་ཕྲན་གཉིས་ཡོད་པ་ཁ་ནང་བལྟས་ཀྱིས་འཛིན་པ། སྒོའི་གཡས་གཡོན་གྱི་མདའ་ཡབ་ཀྱི་སྟེང་དུ་གསེར་གྱི་བུམ་པ་ནས་ཐོན་པའི་
སྲོག་ཆགས་གསུམ་གྱི་མཚན་མ་ཡོད་པའི་རྒྱལ་མཚན་རེ་དང་མེད་པའི་བ་དན་རེ་སྟེ་ཕྱོགས་རེར་རྒྱལ་མཚན་དང་བ་དན་གཉིས་རེ། སྲོག་ཆགས་གསུམ་ནི། སེངྒེ་དང་མཁའ་ལྡིང་འདུས་པའི་ཕྲུ་གུ་སེངྒེ་རྐང་པ་བརྒྱད་པ་ཞེས་པ་སེངྒེའི་
རྐང་ལག་བཞི། མཁའ་ལྡིང་གི་སྡེར་མོ་གཉིས་དང་གཤོག་པ་གཉིས་ཏེ་བརྒྱད་ཡོད་པ་སེངྒེའི་གདོང་ལ་མཁའ་ལྡིང་གི་མཆུ་ཡོད་པ་དང། དུང་དང་ཆུ་སྲིན་འདུས་པའི་ཕྲུ་གུ་ཆུ་སྲིན་མ་ག་ར་ཞེས་པ་ལུས་དུང་ལ་ཆུ་སྲིན་གྱི་མགོ་ཡོད་པ་དང་
ཉ་དང་སྲམ་འདུས་པའི་ཕྲུ་གུ་ཉ་སྤུ་སྐྱེས་ཞེས་པ་ཉའི་མགོ་ལ་སྲམ་གྱི་མཆེ་བ་དང་མཇུག་མ་ཡོད་ཅིང་ལུས་སྤུ་དང་ལྡན་པ་ཞིག་ཡིན་ཅིང། དེ་གསུམ་གྱིས་མཚན་ལུགས་ཀྱང་དར་ལྕེའི་རྩེ་མོར་དེ་གསུམ་གྱི་གཟུགས་བྱེད་འདུག་ཀྱང་
བདུད་དགའ་རབ་དབང་ཕྱུག་གི་རྒྱལ་མཚན་གྱི་མཚན་མ་ཆུ་སྲིན་གྱི་མགོ་བོ་ཏོག་གི་ཚུལ་དུ་ཡོད་པར་བཤད་པ་ལྟར་ན་སྲོག་ཆགས་གསུམ་གྱིས་མཚན་ལུགས་ཀྱང་དེ་དང་འྡྲའམ་གསུངས། ཕྱོགས་བཞིའི་རྩིག་པའི་དབུས་སུ་

[037B]རྩིག་པའི་ནང་འགྲམ་ནས་ཕྱིར་སྒོ་ཚང་རེ་སོང་བའི་སྒོ་ཁྱུད། དེ་ནས་གཡས་གཡོན་དུ་ཆ་ཕྲན་གཉིས་རེ་སོང་བའི་སྒོ་འགྲམ། དེ་ནས་ཕྱིར་ཆ་ཕྲན་གཉིས་རེ་སོང་བའི་སྒོ་ལོགས། སྒོ་ཁྱུད་གཡས་
གཡོན་གྱི་སྟེང་གི་ནང་ངོས་སུ་ཕྱི་ཁྱམས་གྲུ་བཞི་པའི་ལྕམ་སྣེ་ཕྱི་མ་འགེལ་བའི་གདུང་དང། ཕྱི་ངོས་སུ་སྒོ་ཁང་གི་ལྕམ་སྣེ་ནང་མ་འགེལ་བའི་གདུང། དེ་གཉིས་ཀྱི་བར་དུ་སྒོ་ཁྱུད་གཡས་གཡོན་དུ་སྣེ་བཀལ་བའི་ལྕམ་བཞི་
བཏང། སྒོ་ལོགས་ཀྱི་གདོང་གཡས་གཡོན་དུ་ཀ་བ་དཔངས་ཆ་ཕྲན་བཅུ་གཅིག་རེ་ཡོད་པའི་སྟེང་དུ་གདུང་དཔངས་ཞེང་ཆ་ཕྲན་རེ་སྲིད་དུ་ཕྱི་ངོས་སུ་མངོན་པ་ཆ་ཕྲན་བཅུ་དང་ནང་ངོས་སུ་ཆ་ཕྲན་བརྒྱད་ཡོད་པའི་གསེག་ཀ་ཅན་
དེའི་སྟེང་རྩིག་པའི་རྒྱུན་ཡོད་པའི་དཔངས་ལ་ཆ་ཕྲན་གཅིག་དང་ཕ་གུ་གསེར་སྣམ་སོགས་ཀྱི་ཁོར་ཡུག་ཏུ་བསྐོར་བ་སྒོ་གདོང་གི་རྩིག་རྒྱུན་ཕ་གུ་དང་བཅས་པའི་སྟེང་གི་གསེར་སྣམ་ལ་ལྕམ་སྣེ་ཕྱི་མ་དང། སྒོ་འགྲམ་ཕན་ཚུན་བར་
ཀྱི་གདུང་དང་བཅས་པ་ལ་ལྕམ་སྣེ་ནང་མ་བཀལ་ནས་སྒོ་ཁང་གི་ཐོག་ཕུབ། སྒོ་ཁྱུད་ཀྱི་རྩིག་གདོང་ཕྱི་མའི་གདུང་འོག་ཏུ། སྒོའི་ཡ་ཐེམ་མ་ཐེམ་འགྲམ་པ་གཉིས་བཅས་ཀྱི་ཞེང་ལ་ཆ་ཕྲན་ཕྱེད་རྭ་དང་འགྲམ་པའི་དཔངས་ལ་
ཆ་ཕྲན་བཅུ་གསུམ་རེ་ཡོད་པ། སྒོ་གླེགས་ཞེང་ཆ་ཕྲན་ཕྱེད་གཉིས་ལྷག་ཙམ་རེ་ཡོད་པ་གཉིས་ཀྱི་དཔངས་སུ་ཆ་ཕྲན་བཅུ་གསུམ་མ་ལོང་ཙམ་ཕྱེ་ཚེ་ཕྱིར་བྱེ་འགྲོ་བ་ཕྱོགས་མདོག་ཡ་ཐེམ་དང་གདུང་གི་བར་དུ་དཔངས་ཞེང་ཆ་ཕྲན་

[038A]༄༅། །རེ་རེ་ཡོད་པའི་ཤར་དུ་འཁོར་ལོ་དཀར་པོ། ལྷོར་རིན་པོ་ཆེ་སེར་པོ། ནུབ་ཏུ་པདྨ་དམར་པོ། བྱང་དུ་རལ་གྲི་ལྗང་གུ་རྣམས་ཉིས་བརྩེགས་ཉིས་གཤིབ་ཏུ་ཡོད་པ། རྩིག་པའི་མཐར་འདོད་ཡོན་གྱི་སྣམ་བུ་དམར་པོ་
དཔངས་ཞེང་ཆ་ཕྲན་གཉིས་རེ་ཡོད་པའི་སྟེང་དུ་མཆོད་པའི་ལྷ་མོ་མཆོད་རྫས་སྣ་ཚོགས་ཐོགས་ཏེ་ཞལ་ནང་དུ་ཕྱོགས་པས་མཆོད་པ། སྒོ་དང་སྒོ་ཁྱུད་ཀྱི་ཕྱིའི་མཚམས་རྩིག་པའི་ཕྱི་ནང་གི་གྲྭ་བཞིར་ཟླ་ཕྱེད་དཀར་པོ། རིན་པོ་ཆེ་
ཟུར་བརྒྱད་པ་དམར་པོ། རྡོ་རྗེ་རྩེ་ལྔ་པ་སེར་པོ་རྣམས་ལངས་སྟབས་སུ་གནས་པ། སྣ་ཚོགས་རྡོ་རྗེའི་རྭའི་བར་ནས་རིན་པོ་ཆེའི་ཐེམ་སྐས་བང་རིམ་བཞི་པ། རེ་རེའི་ཞེང་མདུན་ནས་མངོན་པ་ལ་ཆ་ཕྲན་གསུམ་རེ། དཔངས་ཆ་ཕྲན་
ལྔ་རེ། སྲིད་དུ་ཆ་ཕྲན་བཅུ་དྲུག་ཡོད་པ་རྭ་དང་བང་རིམ་ཕན་ཚུན་མི་སྒྲིབ་པ། བང་རིམ་འོག་མའི་མཐའ་ནས་དབུས་རྭའི་རྩེའི་བར་ལ་ཆ་ཕྲན་བཞི་ཙམ་ཡོད་པ། ཐེམ་སྐས་རེ་རེའི་མདུན་ངོས་དབུས་རྭའི་གཡས་གཡོན་དུ་གདངས་བུ་
བཞི་རེ་ཡོད་པའི་སེང་སྐས་རེ། བང་རིམ་གོང་མ་དང་རྡོ་རྗེའི་ལྟེ་བ་མཉམ་ཞིང། བང་རིམ་དེའི་གཡས་གཡོན་གྱི་སྟེང་དུ་ཞེང་ཆ་ཕྲན་གསུམ་རེ་ཡོད་པའི་སྟེགས་བུ་གྲུ་བཞི་པ་རེ་རེ། སྟེགས་བུའི་སྟེང་དུ་བུམ་པ་ལས་ཐོན་
བའི་ཀ་བ་རྩ་རྩེ་ཕྲ་ཞིང་དབུས་ལྡིར་བ་གཉིས་ཕྱི་ནང་དུ་བསྒྲིགས་པའི་བར་སྟོང་ཆ་ཕྲན་གཅིག་བུམ་པ་ཀ་བ་བཅས་ཀྱི་དཔངས་ལ་ཆ་ཕྲན་ལྔ། དེའི་སྟེང་དུ་རྟ་བབས་ཀྱི་གསེར་སྣམ་སྲིད་དུ་ཆ་ཕྲན་ཕྱེད་གསུམ་སེར་པོ། དེའི་

[038B] དེའི་སྟེང་དུ་རྟ་རྨིག་ལྗང་གུ་རྟའི་རྨིག་རྗེས་ཅན་སྲིད་ཆ་ཕྲན་ལྔ་སྟེ་དེ་གསུམ་གའི་ཕྱི་མཐའ་མཉམ་ཞིང་གསེར་སྣམ་
ལས་ཆ་ཕྲན་གཅིག་གིས་ཕྱིར་ཐལ་བ། དེའི་སྟེང་དུ་མུན་སྣམ་འོག་མའི་ཀ་བའི་དཔངས་ཆ་ཕྲན་ཕྱེད་གཉིས་རེ་ཡོད་པ་བཞི། མུན་སྣམ་རང་གི་སྟེང་གི་སྲིད་ལ་ཆ་ཕྲན་ཕྱེད་ལྔ་དང་འོག་ལ་བཞི། དེའི་སྟེང་དུ་ཝ་རཎྜ་ཁ་དོག་སྣ་ཚོགས་
པ་ལྕེ་བརྩེགས་ཅན་སྲིད་ཆ་ཕྲན་ལྔ་པ། དེའི་སྟེང་དུ་མུན་སྣམ་གོང་མའི་ཀ་བ་དཔངས་ཆ་ཕྲན་ཕྱེད་གཉིས་ཡོད་པ་བཞི། མུན་སྣམ་གྱི་སྟེང་གི་སྲིད་ལ་ཆ་ཕྲན་བཅུ་བཞི་དཔངས་ལ་ཕྱེད་འོག་གི་སྲིད་ལ་བཞི་སྟེ་རྟ་བབས་ཀྱི་ཀ་བ་དང་
མུན་སྣམ་འོག་མའི་ཀ་བ་དྲང་ཐད་དང། འོག་མའི་ཀ་བའི་ནང་མཐའ་དང་གོང་མའི་ཕྱི་མཐའ་དྲང་ཐད་དུ་འབྱུང་ངོ། །མུན་སྣམ་གོང་འོག་གཉིས་ནི་སྣམ་བུ་གོང་མའི་འོག་གི་བར་སྟོང་ཡིན་པས་ཀ་བའི་ནང་ངོས་ནས་སེངྒཻ་རྐང་པ་
བརྒྱད་པ་དང། རྨ་བྱ་དང། ངང་པ་དང། དྲི་ཟའི་བུ་མོ་བཅས་བརྩེགས་ཏེ་གནས་པས་སྣམ་བུ་གོང་མ་འདེགས་པའི་ཚུལ་བྱ་གསུངས། དེའི་སྟེང་དུ་ཤར་བུ་དང་རིན་པོ་ཆེ་དང་རྟ་རྨིག་གསུམ་དབྱིབས་དང་ཁ་དོག་གོང་མཚུངས་ལ་སྲིད་དུ་
ཆ་ཕྲན་བཅུ་བཞི་ཡོད་པ་ཐལ་རྒྱུགྶུ་བཏང་བ། དེའི་སྟེང་དུ་མདའ་ཡབ་དཀར་པོའི་སྲིད་ལ་ཆ་ཕྲན་བཅུ། དེའི་སྣམ་བུའི་ཕྱི་ནང་དུ་དཔངས་ཞེང་ཆ་ཕྲན་རེ་ཡོད་པའི་མདའ་ཡབ་པད་འདབ་ཕྱེད་པའི་དབྱིབས་ཅན་མཐུག་རྔམ་ཆ་ཕྲན་

[039A]༄༅། །ཕྱེད་པ་ཕྱི་ནང་དུ་བཅུ་རེ། གཡས་གཡོན་གྱི་མཐའ་གཉིས་སུ་གོང་མཚུངས་ཀྱི་མདའ་ཡབ་གཉིས་རེ་དང་དེའི་ནང་དུ་ཆ་ཕྲན་གཅིག་གི་སར་ཡང་འདབ་མ་ཕྱེད་པའི་དབྱིབས་ཅན་གཉིས་རེ། དེ་གཉིས་ཀྱི་བར་སྟོང་
ཆ་ཕྲན་དྲུག་ལ་སྣམ་བུ་ལེབ་མོ་བཀབ་པ། སྣམ་བུ་བཅུ་གཅིག་པོ་ཐམས་ཅད་ཀྱི་ཞེང་དུ་ཆ་ཕྲན་གསུམ་རེའམ་བཞི་རེ་འདམ་ངར་གསུངས་ཤིང་དཔངས་གཉིས་མཉམ་དགུ་མཉམ་གྱི་ལུགས་སོ། །མདའ་ཡབ་ཀྱི་སྣམ་བུའི་
དབུས་སུ་པད་ཟླའི་སྟེང་དུ་འཁོར་ལོ་སེར་པོ་རྩིབས་བརྒྱད་པ་དཔངས་ཞེང་ཆ་ཕྲན་གཉིས་རེ་ཡོད་པ་ལངས་སྟབས་ཅན། དེའི་གཡས་གཡོན་དུ་རི་དྭགས་ཕོ་མོ་ཉལ་སྟབས་ཀྱིས་མགྲིན་པ་གྱེན་དུ་ཕྱོགས་ཏེ་མིག་འཁོར་ལོའི་རྩེར་
བལྟ་བ་མགྲིན་པ་དང་བཅས་པའི་དཔངས་ལ་ཆ་ཕྲན་ཕྱེད་གཉིས་ཙམ་ཡོད་པ་འཁོར་ལོས་སངས་རྒྱས་དང། རི་དྭགས་ཀྱིས་མུ་སྟེགས་བྱེད་མཚོན་པ། གཡས་གཡོན་གྱི་མདའ་ཡབ་ནང་མའི་སྟེང་དུ་སྤྲེའུ་གདུགས་འཛིན་
པར་རེ། དེའི་ཕྱི་མའི་ཟུར་གཉིས་སུ་བུམ་པ་ལས་ཐོན་པའི་རྒྱལ་མཚན་དང་བ་དན་རེ། རྟ་རྨིག་གོང་འོག་གཉིས་དང། ཝ་རཎྜའི་སྣམ་བུ་བཅས་ཀྱི་གཡས་གཡོན་གྱི་སྣེ་གཉིས་སུ་ཡང་བུམ་པ་ལས་ཐོན་པའི་རྒྱལ་མཚན་
དང་བ་དན་ཕྱི་ནང་དུ་བསྒྲིགས་ཏེ་བཅུགས་པ་རེ། རྟ་བབས་ཀྱི་གཡས་གཡོན་སྣ་ཚོགས་རྡོ་རྗེའི་ལྟེ་བའི་སྟེང་དུ་གསེར་གྱི་བུམ་པ་ལས་ཐོན་པའི་དཔག་བསམ་གྱི་ཤིང་ཡལ་འདབ་དྲུག་པའི་ལྟེ་བར་ཁྱིམ་བདག་དམར་

[039B] མཐའི་ཡལ་ག་དྲུག་ལ་རིམ་པ་བཞིན་འཁོར་ལོ་སེར་པོ་རྩིབས་བརྒྱད་པ། བུད་མེད་སྔོ་སངས་ལོ་བཅུ་དྲུག་མ། གླང་ཆེན་ཐལ་དཀར་མཆེ་བ་དྲུག་ལྡན། དམག་དཔོན་ནག་པོ་རལ་གྲི་
ཐོགས་པ། རྟ་ཅང་ཤེས་ལྗང་གུ་སྒ་སྲབ་ཅན། རིན་པོ་ཆེ་ཟུར་བརྒྱད་པ་སེར་པོ་རྣམས་གནས་པ། དེའི་ཕ་རོལ་གྱི་བར་སྣང་ལ་རང་རང་ཕྱོགས་ཀྱི་སངས་རྒྱས་རིགས་ལྔའི་ངོ་བོ་གྲུབ་ཆེན་རེ། དེའི་སྟེང་གི་ནམ་མཁའི་ངོས་སུ་སྤྲིན་གྱི་
གསེབ་ནས་ལུས་ཕྱེད་ཐོན་པའི་ལྷའི་བུ་དང་བུ་མོ་ཁ་དོག་སྣ་ཚོགས་པ་མེ་ཏོག་ལ་སོགས་པའི་ཆར་འབེབ་ཅིང་ཕྲེང་པ་འཛིན་པས་དཀྱིལ་འཁོར་ལ་མཆོད་པ། སྲུང་འཁོར་གྱི་ཕྱི་རོལ་དུ་དུར་ཁྲོད་བརྒྱད་བསམ་པ་ནི་སྔར་མེ་རི་བློས་
ཇི་ལྕོགས་སྤྲོས་པའི་མཐར་དུར་ཁྲོད་བྱེད་ཀྱི་ཡོད་ཀྱང། ཕྱིས་སྲུང་འཁོར་མཐུན་མོང་བའི་མཐར་ས་དཀྱིལ་གྱི་སྟེང་དུ་དུར་ཁྲོད་བྱ་བ་ཡིན། སྤྱིར་དུར་ཁྲོད་སྲུང་འཁོར་གྱི་ཕྱི་ཁོ་ནར་བྱེད་དགོས་པ་མིན་ཏེ། སྡོམ་འབྱུང་ལས་རྡོ་རྗེ་རྭ་
བའི་ནང་དུ་སྟེ། །དུར་ཁྲོད་བརྒྱད་ཀྱིས་ཉེ་བར་མཛེས། །ཞེས་དང། ཡང་འགྱུར་གཞན་ལས། རྡོ་རྗེ་རྭ་བ་ནང་དུ་སྟེ། །དུར་ཁྲོད་བརྒྱད་ཀྱིས་ཉེ་བར་མཛེས། ཞེས་འབྱུང་བའི་དྲུག་སྒྲ་ཡོད་མེད་ཀྱིས་ངོས་འཛིན་ཚུལ་མི་འདྲ་བར་བཞེད་
ལ། འོན་ཀྱང་དཀྱིལ་ཆོག་རྡོ་རྗེ་ཕྲེང་བའི་རྗེས་སུ་འབྲང་བ་རྣམས་སྲུང་འཁོར་གྱི་ཕྱིར་དུར་ཁྲོད་བཞེད་པ་ཡིན་ཏེ་ནང་དུ་བྱས་ན་ཐིག་སྐུད་ཆེ་ཆུང་གོ་དྲུག་པར་གསུངས་པ་ལས་ཐལ་བའི་ཕྱིར་རོ། །ས་དཀྱིལ་གྱི་སྟེང་དུ་དུར་ཁྲོད་བྱས་
[040A]༄༅། །ཏེ་རྭ་གུར་ལས་མེ་འོད་འཕྲོས་པ་དུར་ཁྲོད་ཀྱི་སར་འཇའ་འོད་ལྟ་བུ་བསིལ་བའི་རང་བཞིན་ལ་དེ་ནས་མེ་འོད་རབ་ཏུ་འབར་བ་མེའི་རི་བོ་ལྟ་བུར་ཡོད་པས་ན་མེ་རི་ཟེར་བ་ཡིན། དུར་ཁྲོད་ཀྱི་སྐད་དོད་དུ་ཤ་ས་ཏི་ཞེས་
འབྱུང་བའི་ཤྭ་ལ་འོག་ཏུ་ན་བསྣན་པས་ཤྭ་ན་རོ་དང། ས་ཏི་ལ་གོང་དུ་བ་བསྣན་པས་བ་ས་ཏི་གནས་ཏེ་རོའི་གནས་ཡིན་པས་ན་དུར་ཁྲོད་ཅེས་བྱ་སྟེ། རོ་མགོ་མེད་ཀྱིས་འགྲོ་བ། བགགས་ཏེ་ཤིང་ལ་དཔྱངས་པས་ལངས་པ། ས་ལ་
འགྱེལ་བས་ཉལ་བ། གསལ་ཤིང་ལ་བསྐྱོན་པས་འདུག་པའི་བྱ་བ་བྱེད་ལ། དེ་ལྟ་བུའི་རོ་དེ་དག་གནས་པའི་ས་ལ་དུར་ཁྲོད་དངོས་དང། ཤིང་ལ་སོགས་པ་ནི་དེའི་ཁྱད་པར་སྟེ་དེ་ཡང་ཤར་དུ་གཏུམ་དྲག་ལྷོར་ཀེད་རུས་ཅན་
ནུབ་ཏུ་རྡོ་རྗེ་འབར་བ། བྱང་དུ་ཚང་ཚིང་འཁྲིགས་པ། དབང་ལྡན་ཏེ་བྱང་ཤར་དུ་ཧ་ཧ་དགོད་པ། མེ་སྟེ་ཤར་ལྷོར་བཀྲ་ཤིས་ཚལ། བདེན་བྲལ་ཏེ་ལྷོ་ནུབ་ཏུ་མུན་པ་དྲག་པོ། རླུང་སྟེ་ནུབ་བྱང་དུ་ཀི་ལི་ཀི་ལིའི་སྒྲ་སྒྲོག་པ། དེ་རྣམས་ལ་
གནས་པའི་ཤིང་བརྒྱད་ནི། ཤར་དུ་ན་ག་གེ་སར་གྱི་ཤིང་སྟེ་ཀླུ་ཤིང། ལྷོར་ཙུ་ཏའམ་ཨ་མྲ། ནུབ་ཏུ་ཀངྐེ་ལ་ཏེ་ཆུ་ཤིང། བྱང་དུ་ཨ་ཤྭ་ཐ་སྟེ་མྱ་ངན་མེད་པའི་ཤིང། བྱང་ཤར་དུ་པ་ཌ་ལའམ་ཉ་གྲོ་དྷ། མེར་ཀ་རཉྫ། ལྷོ་ནུབ་ཏུ་པ་
ཊ་པརྐ་ནུབ་བྱང་དུ་ཨརྫུ་ནའི་ཤིང་སྟེ་ཤིང་བརྒྱད། ཤིང་དེ་རྣམས་ཀྱི་རྩ་བར་གནས་པའི་ཕྱོགས་སྐྱོང་བརྒྱད་ནི། ཤར་དུ་དབང་པོ་དཀར་པོ་རྡོ་རྗེ་འཛིན་པ་གླང་པོ་ཆེ་དཀར་པོ་ལ། ལྷོར་གཤིན་རྗེ་སྔོན་པོ་དབྱུག་པ་འཛིན་པ་མ་

[040B] ནུབ་ཏུ་ཆུ་ལྷ་དཀར་པོ་སྤྲུལ་ཞགས་འཛིན་པ་ཆུ་སྲིན་ལ། བྱང་དུ་གནོད་སྦྱིན་སེར་པོ་རིན་པོ་ཆེ་སྐྱུག་པའི་ནེའུ་ལེ་འཛིན་པ་མི་ལ། བྱང་ཤར་དུ་དབང་ཕྱུག་ཆེན་པོ་དཀར་པོ་རྩེ་གསུམ་འཛིན་པ་གླང་ལ། མེར་མེ་ལྷ་དམར་པོ་ཕྲེང་བ་
སྤྱི་བླུགས་དང་བཅས་པ་འཛིན་པ་རྭ་སྐྱེས་ལ། ལྷོ་ནུབ་ཏུ་སྲིན་པོ་སྔོན་པོ་རལ་གྲི་འཛིན་པ་མི་མགོའི་འཕྲེང་བའི་ཅོད་པན་ཅན་རོ་ལངས་ལ། རླུང་དུ་རླུང་ལྷ་དུད་ཀ་བ་དན་སེར་པོ་འཛིན་པ་ཤ་བ་ལ་བཞོན་པ་ཐམས་ཅད་ཀྱང་ཞལ་
གཅིག་ཕྱག་བཞིའི་དང་པོ་གཉིས་ཐལ་མོ་སྦྱར། གཡས་འོག་མ་རྣམས་ཀྱིས་རང་རང་གི་ཕྱག་མཚན་འཛིན་ཅིང། གཡོན་འོག་མས་ཐོད་པ་འཛིན་པས་ཡུམ་ལ་འཁྱུད་པའོ། །ཤིང་གི་རྩེ་མོར་གནས་པའི་ཞིང་སྐྱོང་བརྒྱད་
ནི༑ ཤར་དུ་གླང་པོ་ཆེའི་གདོང་ཅན་དཀར་པོ། ལྷོར་མ་ཧེའི་གདོང་ཅན་ནག་པོ། ནུབ་ཏུ་ཆུ་སྲིན་གྱི་གདོང་ཅན་དཀར་པོ། བྱང་དུ་མིའི་གདོང་ཅན་སེར་པོ། བྱང་ཤར་དུ་གླང་གྀ་གདོང་ཅན་དཀར་པོ། ཤར་ལྷོར་རྭའི་གདོང་ཅན་དམར་
པོ༑ ལྷོ་ནུབ་ཏུ་རོ་ལངས་ཀྱི་གདོང་ཅན་ནག་པོ། ནུབ་བྱང་དུ་ཤ་བའི་གདོང་ཅན་ལྗང་ཁུ། ཐམས་ཅད་ཀྱང་དྲག་ཅིང་གཏུམ་ལ་རྫུ་འཕྲུལ་ཆེན་པོ་དང་ལྡན་པ། ལུས་ཀྱི་སྟོད་ཤིང་གསེབ་ནས་ཐོན་པ་ཞལ་གཅིག་ཕྱག་གཉིས་ཀྱི་
གཡས་ཐོད་པ་དང། གཡོན་དམར་གཏོར་ཟུར་གསུམ་པ་འཛིན་པ། ཤིང་ཁ་ནང་བསྟན་གྱི་གཡས་སུ་ཡན་ལག་བརྒྱད་དང་ལྡན་པའི་ཐུགས་རྗེའི་ཆུ་བརྒྱད། ཆུ་དེ་རྣམས་ལ་གནས་པའི་ཀླུ་བརྒྱད་ནི། ཤར་དུ་ནོར་རྒྱས་དཀར་

[041A]༄༅། །པོ༑ ལྷོར་པདྨ་དཀར་པོ། ནུབ་ཏུ་ཀརྐོ་ཊ་སྔོན་པོ། བྱང་དུ་འཇོག་པོ་དམར་པོ། རླུང་དུ་དུང་སྐྱོང་སེར་པོ། དབང་ལྡན་དུ་པདྨ་ཆེན་པོ་དཀར་པོ། མེར་མཐའ་ཡས་སྣ་ཚོགས་མདོག་ལྷོ་ནུབ་ཏུ་རིགས་ལྡན་
དཀར་པོ། ཐམས་ཅད་ཀྱང་སྟོད་མི་འདྲ་བ་ལ་སྨད་སྦྲུལ་མཇུག་ཏུ་འཁྱིལ་ཞིང། ཕྱག་གཉིས་ཀྱིས་ཐལ་མོ་སྦྱར་བའི་དབུ་སུ་ནོར་བུ་འཛིན་པ། དུར་ཁྲོད་ཐམས་ཅད་ཀྱི་ནམ་མཁའ་ལ་སེར་སྤྲིན་འཁྲིགས་པས་ཁྱབ་པ་སྟེ། ཤར་དུ་སྒྲོགས་པ་
ལྷོར་གཡོ་བ། ནུབ་ཏུ་དྲག་པོ། བྱང་དུ་ཆེར་སྒྲོགས་པ། བྱང་ཤར་དུ་བརྟན་པ། མེར་གང་བ། བདེན་བྲལ་དུ་འབེབས་པ། རླུང་དུ་གཏུམ་པོ་སྟེ་སྤྲིན་བརྒྱད་པོ་ཐམས་ཅད་ཀྱང་གློག་ཕྲེང་འཁྱུག་ཅིང་འབྲུག་སྒྲ་སྒྲོག་བཞིན་པའོ། །ཤིང་
གི་གཡོན་དུ་གནས་པའི་རི་བརྒྱད་ནི། ཤར་དུ་རིན་པོ་ཆེ་སྣ་བདུན་གྱི་རང་བཞིན་གྱི་ལྷུན་པོ། ལྷོར་མ་ལ་ཡ་སེར་པོ། ནུབ་ཏུ་ཀེ་ལ་ཤ་དཀར་པོ། བྱང་དུ་མནྡྷ་ར་ལྗང་གུ་དབང་ལྡན་དུ་དབང་ཆེན་ནག་པོ། མེར་སྤོས་ངད་ལྡང་སེར་པོ་
སྲིན་པོར་གངས་ཅན་དཀར་པོ། རླུང་དུ་དཔལ་གྱི་རི་སྔོན་པོ། རི་དེ་རྣམས་ཀྱི་གཤམ་དུ་ཡེ་ཤེས་ཀྱི་མེ་བརྒྱད། སྐེད་པར་གྲུབ་ཆེན་བརྒྱད། རྩེ་མོར་བྱང་ཆུབ་ཆེན་པོའི་མཆོད་རྟེན་གྱི་དབྱིབས་ཅན་གྱི་མཆོད་རྟེན་བརྒྱད་དོ། །གཞན་ཡང་རྒྱུས་
པས་འབྲེལ་བའི་ཀེང་རུས་དང། གསལ་ཤིང་དང། མདུང་ལ་སོགས་པའི་མཚོན་གྱིས་ཕུག་པའི་རོ་དང། ཤིང་ལ་དཔྱངས་པ་དང། སྐྱེས་བུ་ཟ་བའི་གཅན་གཟན། སྟག་གཟིག་ཁྱི་སྤྱང་ལ་སོགས་པ་དང། བྱ་རོག་དང། བྱ་རྒོད་དང་

[041B] འུག་པ་ལ་སོགས་པ་དང། ཅ་ཅོ་དུ་མ་སྒྲོག་པའི་རོ་ལངས་དང། ཀི་ལི་ཀི་ལིའི་སྒྲ་སྒྲོག་པའི་གནོད་སྦྱིན་དང། སྲིན་པོ་དང། ཤ་ཟ་དང། ཡི་དྭགས་ལ་སོགས་པའི་འབྱུང་པོ་རྣམས་ཕྱོགས་ཕྱོགས་སུ་རྒྱུ་བ་ཁ་དོག་སྣ་ཚོགས་འཇིགས་སུ་
རུང་བ། གྲུབ་ཐོབ་རྣམས་འདིའི་ལམ་ཉམས་སུ་ལེན་པའི་རྣལ་འབྱོར་པ་རབ་གྲུབ་པ་ཐོབ་པ། འབྲིང་ལམ་ཉམས་སུ་ལེན་པའི་རིག་པ་འཛིན་པ། ཐ་མ་ལ་མ་ཉམས་སུ་མི་ལེན་ཀྱང་དམ་ཚིག་སྤྱོད་པ་སྟེ་དམ་ཚིག་སྲུང་བ་དང། རྩེ་གཅིག་པའི་ངེས་དོན་
ནི༑ རྣལ་འབྱོར་པ་དེ་རྣམས་རྡོ་རྗེ་འཇིགས་བྱེད་ཆེན་པོའི་གོ་འཕང་དོན་དུ་གཉེར་བ་འབའ་ཞིག་ལས་གཞན་དུ་མི་གཡོ་བ་དང། གཅེར་བུས་ཐ་མལ་གྱི་སྣང་ཞེན་མེད་པ། སྐྲ་བཤིག་པས་མཚན་འཛིན་གྱི་མདུད་པ་གྲོལ་བ། ཕྱག་རྒྱ་
ལྔས་ཡེ་ཤེས་ལྔ། ཁ་ཊཱཾ་གས་ལྷའི་སྐུ་དང་བདེ་བ། ཌཱ་མ་རུས་ཡུམ་དང་སྟོང་པ་ཉིད། ཐོད་པས་བདེ་སྟོང་དབྱེར་མེད་དང་རིག་མར་སྙོམས་པར་སྦྱོར་བ། ཐོད་པས་སྤྱི་བོར་བརྒྱན་པ་ནི། བདེ་བའི་རྟེན་ཀུནྡ་ལྟ་བུ་སྤྱི་བོར་གནས་པས་དགའ་བཞི་
འདྲེན་པ། དགོད་པས་བདེ་བ་རྒྱས་པ། དུར་ཁྲོད་དུ་འཇུག་པས་བདེ་བས་ཡུལ་བདག་མེད་པའི་སྟོང་པ་ཉིད་ངེས་པ་སྟེ་འབྲས་དུས་ཀྱི་གནས་ལུས་ལོངས་སྤྱོད་ཐམས་ཅད་བདེ་སྟེང་དེ་གཉིས་བསྒོམས་པ་ལས་བྱུང་བ་མཚོན་ནོ། །གཞན་ཡང་ལཾ་
མཐུན་མོང་བ་ལྟར་ན་དུར་ཁྲོད་ཀྱིས་མི་རྟག་པ་དང་ངེས་འབྱུང། སྲུང་འཁོར་གྱིས་བྱང་ཆུབ་ཀྱི་སེམས། མེ་རིས་ཡང་དག་པའི་ལྟ་བ་སྟེ་ལམ་གྱི་གཙོ་བོ་གསུམ་མཚོན་པ་དང། ཡང་དུར་ཁྲོད་ཀྱི་རོས་མི་རྟག་པ་དང་འཁོར་བའི་ཉེས་དམིཌ་

[042A]༄༅། །དང་གང་ཟག་གི་བདག་མེད་དེ་སྐྱེས་བུ་ཆུང་འབྲིང་གི་ལམ་དང། ཆུས་ཀུན་རྫོབ་བྱང་ཆུབ་ཀྱི་སེམས། ཀླུས་ཕར་ཕྱིན་དྲུག་གམ་བཅུ། དེའི་ལག་གི་ནོར་བུས་བསྡུ་བའི་དངོས་པོ་བཞི་སྟེ་སྐྱེས་བུ་ཆེན་པོའི་ལམ་མཚོན་
ལ༑ སྔགས་ལུགས་ལྟར་ན་པད་འདབ་རེ་བཞིས་ལྟེ་བའི་རྩ་འདབ་རེ་བཞི། དེའི་ཕྱེད་སུམ་ཅུ་རྩ་གཉིས་ཀྱིས་སྤྱི་བོ་དང་གསང་གནས་ཀྱི་རྩ་འདབ་སོ་གཉིས། དེའི་ཕྱེད་བཅུ་དྲུག་གིས་མགྲིན་པའི་རྩ་འདབ་བཅུ་དྲུག་དེའི་ཕྱེད་བརྒྱད་ཀྱིས་
སྙིང་ག་དང་ནོར་བུའི་རྩ་འདབ་བརྒྱད། པདྨའི་ལྟེ་བས་དབུ་རྐྱང་རོ་གསུམ་སྟེ་རྩ་གསུམ་འཁོར་ལོ་དྲུག་མཚོན། ཆོས་འབྱུང་གི་དབྱིབས་ཟུར་གསུམ་བྷ་གའི་རྣམ་པར་ཡོད་པས་ཕྱིའི་རྐྱེན་ལས་རྒྱ་དང་སྙོམས་པར་འཇུག་པ། དེ་ལ་ཟུར་གསུམ་
ཡོད་པས་རྣམ་ཐར་སྒོ་གསུམ། ཕྱི་དཀར་བས་རང་བཞིན་རྣམ་དག་གི་སྟོང་ཉིད། ནང་དམར་བས་བདེ་བ་ཆེན་པོ། སྟོད་ཇེ་རྒྱས་སུ་སོང་བས་ས་ལམ་གྱི་ཡོན་ཏན་དང་བདེ་སྟོང་ཇེ་རྒྱས་སུ་སོང་བ། དེ་ལྟ་བུའི་ཆོས་འབྱུང་གི་ནང་དུ་རྟེན་བརྟེན་པའི་
དགྱིལ་འཁོར་བསྒོམས་པས། ལམ་དང་འབྲས་བུའི་ཡོན་ཏན་ཐམས་ཅད་བདེ་སྟོང་གི་རྣམ་འཕྲུལ་ཡིན་པ་མཚོན། ཡང་ཤིང་གི་རྩ་དབུ་མ། ཕྱོགས་སྐྱོང་གི་ཐུར་སེལ་དང་ཞིང་སྐྱོང་གིས་སྲོག་འཛིན་གྱི་རླུང། མེས་སྲོག་ཐུར་བསྲེས་
པའི་གཏུམ་མོའི་མེ། སྤྲིན་གྱིས་སྤྱི་བོའི་བྱང་སེམས། དུར་ཁྲོད་དང་བཅས་པ་ཐམས་ཅད་བརྒྱད་ཚན་དུ་གནས་པས་དགའ་བཞི་ལུགས་འབྱུང་དང་ལུགས་ལྡོག་བརྒྱད། གྲུབ་ཆེན་གྱིས་ལམ་ཉམས་སུ་ལེན་པའི་གང་ཟག་རིས་

[042B] མཆོད་རྟེན་གྱིས་དེ་ལྟར་ཉམས་སུ་བླངས་པས་སྐུ་གསུམ་གྱི་གོ་འཕང་ཐོབ་པ་མཚོན་ནོ། །དེ་ལྟ་བུའི་འཇིགས་སུ་རུང་ཞིང་ཤིན་ཏུ་ངོ་མཚར་བའི་དུར་ཁྲོད་རྣམས་ཀྱིས་
བསྐོར་བའི་གཞལ་ཡས་ཁང་ལྷ་དང་མི་ལས་ཡོན་ཏན་ཁྱད་པར་དུ་འཕགས་པའི་ཁང་བཟང་དམ་པ་ཕྱི་བལྟས་ནང་གསལ་ཞིང། ནང་བལྟས་ཕྱི་གསལ་བའི་ནང་གི་རེའུ་མིག་དགུ་པའི་དབུས་སུ་བདེ་སྟོང་གི་ངོ་བོ་ཡཾ་ཡིག་དམར་ནག་ཞིག་བྱུང། དེ་འོད་
དུ་ཞུ་བ་ལས་དྲག་པོ་མངོན་སྤྱོད་ཀྱི་ལས་མྱུར་དུ་འགྲུབ་པ་མཚོན་པའི་རླུང་གི་དཀྱིལ་འཁོར། མེ་རླུང་འདྲེས་པའི་ནག་ལ་ཅུང་ཟད་དམར་མདངས་ཆགས་པ་ཟླུམ་པོ་སྐད་ཅིག་ཀྱང་མ་སྡོད་པར་ཡོམ་ཡེམ་གཡོ་བའི་སྟེང་དང། ནང་གི་ལྷོ་དང་ནུབ་དང་
བྱང་གི་རེའུ་མིག་གྲུ་བཞི་པ་རྣམས་དང། སྒོ་བཞིའི་སྒོ་ཁྱུད་ཀྱི་ནང་གི་གནས་སོ་སོར་སྣ་ཚོགས་པདྨ་དང་དེའི་ལྟེ་བའི་སྟེང་དུ་ཉི་མའི་དཀྱིལ་འཁོར་དམར་འཁྱིལ་ལེ་བ་བཅས་ཀྱི་གདན་ཟུང་རེ་རེ་དང། རེའུ་མིག་ནང་མའི་ཤར་དང། རེའུ་
མིག་ཕྱི་ནང་གི་གྲྭ་བཞིར་སྣ་ཚོགས་པདྨ་དང་ཟླ་བའི་གདན་ཟུང་རེ་རེ་བསམ། འདིའི་ལྷ་ཁྲོ་བོ་གཞན་རྣམས་ལ་ཉི་གདན་དང་གཏི་མུག་གཤིན་རྗེའི་གཤེད་ལ་ཟླ་གདན་འབྱུང་བའི་ཁྱད་པར་གསུངས་པ་རྣམས་དྲིས་ལན་དུ་བཞུགས་
པས་འདིར་མ་བྲིས་སོ། །གཉིས་པ་བརྟེན་པ་རྒྱུ་རྡོ་རྗེ་འཛིན་པ་བསྐྱེད་པ་ནི། སྐབས་འདིར་སྔར་བདེ་སྟོང་དབྱེར་མེད་ཀྱི་ངང་དུ་གནས་པ་དྲན་ཙམ་བྱས་ནས། གདན་དབུས་མའི་སྟེང་དུ་ཨ་ཡིག་དང་པོ་ཞིག་ཐོལ་གྱིས་བྱུང་བ་འོད་དུ་ཞུ་བ་ལས་ཟླ་

[043A]༄༅། །བའི་དཀྱིལ་འཁོར་དཀར་བསིལ་ཉ་གང་བ་ཞིག་ཏུ་གྱུར་པར་བསམ་ལ་འཁོར་འདས་ཐམས་ཅད་ཀྱི་རྩ་བ་རླུང་སེམས་ཟླ་བར་སྣང་བ་དེ་ངའོ་སྙམ་དུ་ང་རྒྱལ་བྱ་སྟེ་དེ་ནི་མངོན་བྱང་ལྔའི་ནང་ནས་ཟླ་བ་ལས་བྱང་ཆུབ་པ་དང་
ཡེ་ཤེས་ལྔའི་ནང་ནས་མེ་ལོང་ཡེ་ཤེས་ལས་བྱང་ཆུབ་པའོ། །དེའི་དབུས་སུ་ཆུ་ལས་ཆུ་བུར་རྡོལ་པ་ལྟར་དྷཱི་ཡིག་སེར་པོ་རིང་ཆ་ཆོག་དྲག་དང་བཅས་པ་རང་སྒྲ་སྒྲོག་བཞིན་པ་ཞིག་ཐོལ་གྱིས་བྱུང་བ་འོད་དུ་ཞུ་བ་ལས་རང་སེམས་དང་རྗེ་བཙུན་འཇམ་པའི་
དབྱངས་ཀྱི་ཐུགས་དབྱེར་མེད་ཀྱི་ངོ་བོ་གསེར་གྱི་རྡོ་རྗེ་རྩེ་ལྔ་པ་ཕྱེད་པས་ཡུ་བ་ཅན་གྱི་རལ་གྲི་སྔོན་པོ་སོ་གཉིས་པ་ཡུ་མཚམས་སུ་དྷཱི་སེར་པོས་མཚན་པ། དེ་ལས་འོད་ཟེར་ཕྱོགས་བཅུར་འཕྲོས་པས། ཕྱོགས་བཅུའི་རྒྱལ་བ་སྲས་བཅས་ཐཾས་
ཅད་འཇམ་དཔལ་རིགས་ལྔའི་རྣམ་པ་སྟེ། ཤར་དང་ཤར་ལྷོའི་རྒྱལ་བ་ཐམས་ཅད་སྔོན་པོ་གཡས་རྡོ་རྗེ། ལྷོ་དང་ལྷོ་ནུབ་པ་རྣམས་སེར་པོ་གཡས་རིན་པོ་ཆེ། ནུབ་དང་ནུབ་བྱང་པ་རྣམས་དམར་པོ་གཡས་པདྨ། བྱང་དང་བྱང་ཤར་པ་རྣཾས་
ལྗང་གུ་གཡས་སྣ་ཚོགས་རྡོ་རྗེ། སྟེང་འོག་གི་རྒྱལ་བ་རྣམས་དམར་སེར་གཡས་རལ་གྲི་འཛིན་ཅིང་གཡོན་ཐམས་ཅད་པོ་ཏི་འཛིན་པ། རིན་པོ་ཆེའི་རྒྱན་དང་ན་བཟའ་སོགས་ཀྱིས་སྤྲས་པ་དཔག་ཏུ་མེད་པ་སྤྱན་དྲངས། རལ་གྲི་དྷཱི་དང་བཅས་
པ་ལ་ཐིམ་པ་ལ་ང་རྒྱལ་བྱ། སླར་དེ་ཉིད་ཡོངས་སུ་གྱུར་པ་ལས་རང་ཉིད་སྐྱེ་བ་སྤྲུལ་སྐུར་འཁྱེར་བའི་རྒྱུ་བྱེད་པའི་རྒྱུ་རྡོ་རྗེ་འཛིན་པ་འཇམ་དཔལ་གཞོན་ནུར་གྱུར་པ་ལོངས་སྐུའི་རྣམ་པ་ཅན་སྐུ་མདོག་སེར་པོ་ལོ་བཅུ་དྲུག་ལོན་པ་ལྟ་བུ་མཛེས་ཤིང་ཡིད་དུ་

[043B] སྨིན་དབུས་སུ་ཁྲོ་གཉེར་ཅུང་ཟད་བསྡུས་པའི་ཡིད་ཙམ་ཁྲོས་པ། ཕྱག་ཡས་རྡོ་རྩེ་ལྔ་པ་ཕྱེད་པའི་ཡུ་བ་ཅན་གྱི་རལ་གྲི་སོ་གཉིས་པ། རྩེ་ནས་མེ་ལྕེ་ཅུང་ཟད་འབར་བཞིན་པ་འཕྱར་ཞིང། གཡོན་ཐུགས་ཀར་སྡིགས་མཛུབ་མཛད་
པས་གླེགས་བཾ་སྟེ། རྒྱལ་བ་ཐམས་ཅད་ཀྱི་མཁྱེན་རབ་རལ་གྲི་དང་ཡིག་འབྲུའི་རྣི་པར་ཤར་བ་འཛིན་པ། ཞབས་རྡོའི་སྐྱིལ་ཀྲུང་གིས་བཞུགས་པ། མཚན་སོ་གཉིས་དང་དཔེ་བྱད་བརྒྱད་ཅུས་སྤྲས་པ། དབུ་སྐྲ་ཐམས་ཅད་སྤྱི་བོར་སྣེ་མོ་ནང་དུ་བཅུག་སྟེ་འཁྱུད་མོ་གཉིས་ཀྱིས་སྟེད་འོག་ཏུ་བསྡམས་
པའི་རྩེ་མོར་ནོར་བུའི་ཏོག་ཡོད་པ་རྩེའི་ཟུར་ཕུད་དང་འཁྱུད་མོའི་བར་གཉིས་ཀྱི་གཡས་གཡོན་དུ་ཟུར་ཕུད་རིང་སྟེ་ཟུར་ཕུད་ལྔ་དང་ལྡན་ཞིང། དབུ་རྒྱན། སྙན་རྒྱན། མགུལ་རྒྱན། སེ་མོ་དོ། དོ་ཤལ། ཕྱག་གདུབ། ཞབས་གདུག་འོག་པག་སྟེ་རིན་པོ་ཆེའི་རྒྱན་བརྒྱད་ཀྱིས་བརྒྱན་
པ་སྐུ་སྟོད་ལྷ་རྫས་ཀྱི་གོས་ཀྱི་ག་ཤལ་དང། སྐུ་སྨད་ལྷ་རྫས་ཀྱི་གོས་ཀྱི་ཤམ་ཐབས་གསོལ་བ། ཤིན་ཏུ་ཕྲ་བའི་རླུང་སེམས་ཙམ་ལས་གྲུབ་པས་དྭངས་གསལ་འོད་ཀྱི་རང་བཞིན་ཅན་སངས་རྒྱས་ནང་ཕན་ཚུན་དང་ས་བརྒྱད་པ་ཡན་གྱི་བྱང་སེམས་མ་གཏོགས་ཐ་མལ་བའི་
མིག་གིས་མི་མཐོང་བ་ལོངས་སྤྱོད་རྫོབ་པའི་སྐུ་དངོས་ཡིན་སྙམ་དུང་རྒྱལ་བྱའོ། །དེའི་ཐུགས་ཀར་ཨཱྲ་ལས་ཉི་མའི་དཀྱིལ་འཁོར་དམར་ཁྱིལ་བ་རེག་བྱ་ཤིན་ཏུ་ཚ་བའི་རང་བཞིན་ཅན་དུ་བྶཾ། འདི་ནི་གཞི་དུས་སུ་འཆི་བ་འོད་གསལ་མངོན་དུ་གྱུར་པ་ན་སྲང་མདའི་མཐོ་མདའ་
བཞིན་དུ་ཆོས་གཞན་གྱིས་བར་མཆོད་པར་གང་དུ་སྐྱེ་འགྱུར་གྱི་ལུས་དབྱིབས་ཅན་གྱི་བར་དོའི་ལུས་རང་དབང་མེད་པར་གྲུབ་པ་དང་ཆོས་མཐུན་ཞིང་དེ་སྦྱོང་བྱེད་ལཾ་དུས་སུ་བཞིན་ལག་གི་རྣམ་པ་ཅན་གྱི་སྒྱུ་མའི་སྐུར་ལྡང་བ་དང། འབྲས་དུས་སུ་ཁ་སྦྱོར་ཡན་ལག་བདུན་ལྡན་གྱི་ལོངས་
[044A]༄༅། །སྐུ་འགྲུབ་པར་གསུངས་པས་ན། བར་དོ་ལོངས་སྐུའི་ལམ་འཁྱེར་ཞེས་བྱ། མཚོན་དོན་གཞི་དུས་ལ་སྦྱར་ན་ཟླ་བས་འཆི་བ་འོད་གསལ་གྱི་བཞོན་པར་གྱུར་པའི་ཤིན་ཏུ་ཕྲ་བའི་རླུང་སེམས། དྷཱི་ས་བར་དོ་བའི་དག་རལ་
གྲིས་ཡིད། འོད་ཟེར་སྤྲོ་བསྡུ་བྱ་བ། འཇམ་དཔལ་གྱིས་བར་དོའི་ལུས། ཐུགས་ཀའི་ཉི་མས་བར་དོ་རང་གི་ཆགས་པས་བཅིངས་པ་མཚོན། ལམ་འབྲས་གཉིས་ལ་སྦྱར་ན། ཟླ་བས་འཆི་བ་དང་འདྲ་བའི་འོད་གསལ་གྱི་བཞོན་པར་གྱུར་པའི་རླུང་སེམས་
དྷཱི་ས་གསུང། རལ་གྲིས་ཐུགས། འཇམ་དཔལ་གྱིས་སྐུ། ཐུགས་ཀའི་ཉི་མས་སློབ་མི་སློབ་ཀྱི་ཟུང་འཇུག་པའི་སྐུ་དང་དབྱེར་མེད་པའི་ཐུགས་དོན་གྱི་འོད་གསལ་མཚོན་པ་ཡིན་གསུངས་ཏེ་ཉི་དཀྱིལ་ནི་བར་དོ་དང་སྐྱེ་བ་གཉིས་ཀ་ལ་
འཁྱེར་དགོས་གསུང། དེ་དག་གིས་གཞིའི་བར་དོ་སྦྱོང་ཞིང། ལམ་དུས་ཀྱི་སྒྱུ་ལུས་འགྲུབ་པའི་སྨིན་བྱེད་དང། འབྲས་དུས་སུ་ལོངས་སྐུ་འགྲུབ་པའི་བག་ཆགས་ཁྱད་པར་ཅན་འཇོག་པའོ། །གསུམ་པ་སྐྱེ་བ་སྤྲུལ་སྐུའི་
ལམ་ཁྱེར་ནི། དེ་ནས་གདུལ་བྱ་མ་དག་པ་རྣམས་ཀྱིས་དངོས་སུ་མི་མཐོང་བའི་སྒྱུ་མའི་ལུས་འདི་ཙམ་གྱིས་སེམས་ཅན་གྱི་དོན་བྱ་མི་ནུས་པས་རགས་པའི་སྤྲུལ་སྐུ་བཟུང་ནས་སེམས་ཅན་གྱི་དོན་བྱའོ་སྙམ་པའི་འཕེན་པ་དང་
ཐ་མལ་གྱི་སྐྱེ་བ་སྦྱང་བར་བྱའོ་སྙམ་དུ་བསམ་ལ་ཐུགས་ཀའི་ཉི་དཀྱིལ་དེ་ལས་འོད་ཟེར་དཔག་ཏུ་མེད་པ་ཕྱོགས་བཅུར་སྤྲོས་པས། རྣམ་སྣང་དང་སོགས་ཁོངས་ནས་བསྟན་པ་རིན་འབྱུང། འོད་དཔག་མེད། དོན་གྲུབ་སྟེ་

[044B] རྡོ་རྗེ་རྣོན་པོ་དང་སོགས་ཁོངས་ནས་བསྟན་པ་རྡོ་རྗེ་རལ་གྲི། བྱམས་པ། འཇམ་དཔལ། ཡེ་ཤེས་སྐུ། ངག་གི་དབང་ཕྱུག་ཟླ་བའི་འོད། ཡེ་ཤེས་མཚོ། རྡོ་རྗེ་སྣ་ཚོགས། རྡོ་རྗེ་གནོད་སྦྱིན། རྡོ་རྗེ་ཁུ་ཚུར། རྡོ་རྗེ་ཆོས། རྡོ་
རྗེ་བསྲུང་བ། རྣོན་པོ་རྡོ་རྗེ། རྡོ་རྗེ་རྒྱུ། དྲ་བའི་འོད། རྡོ་རྗེ་སྨ་བ། རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་ཆགས་པ། རྡོ་རྗེ་ལེགས་པ། རྡོ་རྗེ་རིན་ཆེན། ཉི་མའི་འོད། རྡོ་རྗེ་ཉི་མ། རྡོ་རྗེ་དཔའ། རྡོ་རྗེ་བཞད་པ། སྤོས་ཀྱི་གླང་པོ། ཡེ་ཤེས་
ཏོག་ཐམས་ཅད་ཐབས་ཀྱིས་འགྲོ་བ། རྒྱ་མཚོའི་བློ་གྲོས། བློ་གྲོས་མི་ཟད་པ། བདུད་རྩིའི་འོད་དེ་བྱང་སེམས་སོ་གཉིས། རྡོ་རྗེ་ལྕགས་ཀྱུ་ལ་སོགས་པའི་ཁྲོ་བོ་བརྒྱད། སེམས་མ་རྡོ་རྗེ་མ་ལ་སོགས་པའི་སེམས་མ་
བཞི་དང། དེ་རྣམས་ཀྱི་གཙོ་བོ་འཇམ་དཔལ་ཏེ་རྒྱུའི་ལྷ་ཞེ་དྒུའམ། བློས་མ་ཆུན་ན་གོང་དུ་བཤད་པའི་འཇམ་དཔལ་རིགས་ལྔའི་རྣམ་པ་ཅན་དཔག་ཏུ་མེད་པ་སྤྱན་དྲངས་ཏེ་ཉི་མ་ལ་ཐིམ་ཞིང། དེ་དང་མཉམ་དུ་རང་འཇམ་
དཔལ་དུ་གསལ་བའང་ཉི་མ་ལ་ཞུགས་པས་དེ་ཉིད་རེག་བྱ་ཤིན་ཏུ་ཚ་བ་གདུག་པ་ཅན་ཐམས་ཅད་སྲེག་པར་བྱེད་པའི་འོད་ཟེར་གྱིས་དཔག་ཚད་སྟོང་ཕྲག་བརྒྱར་ཁྱབ་པ་འོག་གི་ཟླ་བའི་སྟེང་དུ་གནས་པར་བསམ་ལ་ང་རྒྱལ་
བྱ་སྟེ་ཟླ་བའི་སྟེང་དུ་དྷཱི་ཡིག་བསྐྱེད་པ་ནས་འདིའི་བར་ཉི་མ་དང་མཉམ་ཉིད་ཡེ་ཤེས་ལས་བྱང་ཆུབ་པའོ། །དེའི་དབུས་སུ་ཧཱུཾ་ཡིག་མཐིང་ནག་རང་སྒྲ་སྒྲོག་པ་མི་ཚད་ཙམ་མེ་འོད་ཁ་དོག་སྣ་ལྔ་འཕྲོ་བ། དེ་ལས་འོད་ཟེར་

[045A]༄༅། །སྔར་ལྟར་སྤྲོས་པས་ཕྱོགས་བཅུའི་རྒྱལ་བ་ཐམས་ཅད་འབྲས་བུའི་ལྷ་ཞེ་དགུ་འམ། བསྡུ་ན་རྡོ་རྗེ་འཇིགས་བྱེད་ཀྱི་རྣམ་པར་སྤྱན་དྲངས་ནས་ཧཱུཾ་ལ་ཐིམ་པས་ཁྲོ་བོའི་རྡོ་རྗེ་ཁ་དོག་ནག་པོ་ཕྱོགས་རྭ་རྣམས་
དབུས་རྭ་ལ་མ་རེག་པར་གདེངས་པའི་རྣམ་པ་ཅན་སྟེང་འོག་སོ་སོར་བཞི་རེ་ཡོད་པས་བརྒྱད་དང་དབུས་རྭ་སྟེང་འོག་གཅིག་ཏུ་བརྩིས་པའི་རྭ་དགུ་པ་ཤིན་ཏུ་ཆེ་བ་སྟེང་ཚངས་པའི་འཇིག་རྟེན་དུ་སླེབས་པ་ཙམ་མེའི་རང་བཞིན་
གྱི་འོད་ཟེར་དྲག་ལ་རྩུབ་པ་སྣ་ལྔ་འཕྲོ་བ། ལྟེ་བ་ལ་ཧཱུཾ་ཡིག་མཐིང་ནག་རང་སྒྲ་སྒྲོག་པས་མཚན་པར་བསམ་ལ་ང་རྒྱལ་བྱ་སྟེ་ས་བོན་དང་ཕྱག་མཚན་ལས་བྱང་ཆུབ་པ་དང་སོར་རྟོག་ཡེ་ཤེས་ལས་བྱང་ཆུབ་པའོ། །དེ་ལས་
ཉི་མའི་དཀྱིལ་འཁོར་དཔག་ཏུ་མེད་པའི་སྟེང་དུ་རང་འདྲའི་རྡོ་རྗེ་ཕྲ་མོ་དཔག་ཏུ་མེད་པ་སྤྲོས་ཉི་མའི་དཀྱིལ་འཁོར་གྱི་སྟེང་གི་རྡོ་རྗེ་འགའ་ཞིག་སངས་རྒྱས་དང་འགའ་ཞིག་བྱང་ཆུབ་སེམས་དཔའ་དང། འགའ་ཞིག་ཁྲོ་བོ་དང། འགའ་
ཞིག་རིག་པའི་ཚོགས་དཔག་ཏུ་མེད་པར་གྱུར་པ་སྤྲོས་པས་ནམྑའི་ཁམས་ཐམས་ཅད་ཏིལ་གྱི་གང་བུ་ལྟར་གང་བ། ཉི་མ་ལ་གནས་པའི་ལྷ་དང་རྡོ་རྗེ་དེ་རྣམས་ཀྱིས་སེམས་ཅན་རྣམས་དཀྱིལ་འཁོར་དུ་བཅུག་ནས་
དབང་བསྐུར་བ་དང། སྤྱི་བོར་བཞུགས་ཏེ་སྦྱོར་མཚམས་ནས་བདུད་རྩིའི་རྒྱུན་འབེབས་པ་དང། འོད་ཟེར་ལ་སོགས་པས་རེག་པ་ཙམ་དང། ཚར་བཅད་རྗེས་འཛིན་སོགས་གང་ལ་གང་འདུལ་གྱི་སྒོ་ནས་རྒྱུད་སྨིན་པར་བྱས་

[045B] དེ་རྣམས་དང་ཕར་སྤྲོས་པའི་ལྷ་ཚོགས་ཐམས་ཅད་ལྷན་ཅིག་ཏུ་འདུས་ཏེ་རྡོ་རྗེའི་ལྟེ་བའི་ཧཱུཾ་ཡིག་ལ་ཐིམ་པར་བསམ་པ་ནི་བྱ་སྒྲུབ་ཡེ་ཤེས་
ལས་བྱང་ཆུབ་པ་དང་སྐད་ཅིག་མ་ལས་བྱང་ཆུབ་པའོ། །ཟླ་ཉི་ཁ་སྦྱར་རྡོ་རྗེ་ཧཱུཾ་དང་བཅས་པ་ཡོངས་སུ་གྱུར་པ་ལས་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཡུམ་དང་བཅས་པ་སྐུ་མདོག་མཐིང་ནག་ཞལ་དགུ་
ཕྱག་སོ་བཞི། ཞབས་བཅུ་དྲུག་པ་གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་མེ་དཔུང་རབ་ཏུ་འབར་བའི་དབུས་ན་བཞུགས་པ་ལ་ང་རྒྱལ་དང་གསལ་སྣང་མདོར་བསྡུས་བྱ་སྟེ་སྐུ་རྫོགས་པ་དང་ཆོས་དབྱིངས་ཡེ་ཤེས་
ལས་བྱང་ཆུབ་པ་སྟེ་སྐྱེ་བ་སྤྲུལ་སྐུའི་ལམ་འཁྱེར་རོ། །འདི་རྣམས་གཞི་ལ་སྦྱར་ན། ཚོགས་ཞིང་མཆོད་པ་ནས་ཚད་མེད་བཞིའི་བར་ནི། སྐྱེ་བ་ཕྱི་མ་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་དལ་འབྱོར་
གྱི་ཆོས་བཅོ་བརྒྱད་དང་ལྡན་པ་ཐོབ་པའི་ཕྱིར་དུ་བསོད་ནམས་ཀྱི་ཚོགས་གསོག་པ་དང་ཆོས་མཐུན། དེ་ནས་རྗེས་ཞིག་གི་སྡུད་རིམ་བྱས་ཏེ་སྔགས་གཉིས་ལ་སོགས་ལ་བརྗོད་དེ་བདེ་སྟོང་དབྱེར་མེད་ཀྱི་ཆོས་སྐུ་ལ་ང་
རྒྱལ་འཇོག་པ་ནི། ལས་བསགས་ནས་ཕུང་པོ་རྙིང་པ་དོར་ཏེ་འཆི་བ་འོད་གསལ་མངོན་དུ་གྱུར་པ་དང་ཆོས་མཐུན། འབྱུང་བཞི་ནས་གཞལ་ཡས་ཁང་གདན་བཅས་ཀྱི་བར་བསྐྱེད་པ་ནི་དལ་འབྱོར་གྱི་རྟེན་དུ་སྐྱེ་བ་

[046A]༄༅། །ལེན་པའི་གནས་འཛམ་བུ་གླིང་སོགས་གྲུབ་པ་དང་ཆོས་མཐུན། དེའི་སྟེང་དུ་ཟླ་བའི་དཀྱིལ་འཁོར་ལ་གནས་པའི་རྒྱུ་རྡོ་རྗེ་འཛིན་པ་བསྐྱེད་པ་ནི། འཆི་བ་འོད་གསལ་མངོན་དུ་གྱུར་པ་འགཌ་
མ་ཐག་དལ་འབྱོར་གྱི་རྟེན་དུ་སྐྱེ་འགྱུར་གྱི་བར་དོ་གྲུབ་པ་དང་ཆོས་མཐུན། ཟླ་བས་ཕའི་ཁམས་དཀར་པོ་དང་ཐུགས་ཀའི་ཉི་མས་མའི་ཁམས་དམར་པོ་མཚོན་ཞིང་འཇམ་དཔལ་དང་བཅས་པ་ཉི་མ་ལ་ཞུགས་
པ་ནི་ཕ་མའི་ཁམས་དཀར་དམར་གྱི་དབུས་སུ་བར་དོ་བའི་རྣམ་ཤེས་ཉེར་མཚམས་སྦྱོར་བ་དང་ཆོས་མཐུན། དེའི་སྟེང་གི་ཧཱུཾ་ཡིག་གིས་མངལ་གྱི་གནས་སྐབས་སུ་ངག་གི་ས་བོན་ཕྲ་མོ་བྱེད་པ་ལྕེ་རྐན་གྲུབ་པ་དང་
འོད་ཟེར་སྤྲོ་བསྡུ་རྣམས་ཀྱིས་མངལ་ནང་དུ་ལུས་ཀྱི་ཆ་ཤས་རིམ་གྱིས་རྫོགས་པ་དང་ཆོས་མཐུན། དེ་ནས་འབྲས་བུ་རྡོ་རྗེ་འཛིན་པར་བཞེངས་པ་ནི་མངལ་ནང་ནས་ཕྱི་རོལ་དུ་བཙས་ཏེ་སོ་སྐྱེའི་མིག་གི་སྤྱོད་ཡུལ་དུ་གྱུར་
པ་དང་ཆོས་མཐུན་ཏེ་དེས་གཞི་ལ་ལས་ཉོན་གྱིས་གཞན་དབང་ཅན་གྱི་སྐྱེ་བ་སྦྱོང་ཞིང། ལམ་དུས་སུ་རགས་པའི་སྤྲུལ་སྐུ་བཟུང་བའི་སྨིན་བྱེད་དང། འབྲས་དུས་སུ་སེམས་ཅན་གྱི་དོན་དུ་རགས་པའི་སྤྲུལ་སྐུ་འགྲུབ་
པའི་ནུས་པ་ཁྱད་པར་ཅན་འཇོག་གོ་དེ་ལྟར་རང་ཉིད་འབྲས་བུ་རྡོ་རྗེ་འཛིན་པར་ལམ་གྱིས་བསྐྱེད་ནས་ང་རྒྱལ་དང་གསལ་སྣང་མདོར་བསྡུས་བསྒོམ་པའི་རྗེས་སུ་རིམ་གྱིས་གསལ་འདེབས་པ་ན། སྐུ་མདོག་མཐིང་ནག་ཞལ་

[046B] རྩ་ཞལ་ནག་པོ་མ་ཧའི་གདོང་པ་ཅན་རྭ་སྔོ་ཞིང་རྣོ་ལ་རྩེ་མོར་མེ་འབར་བ་གཉིས་དང་ལྡན་པ། དེའི་
གཡས་གཡོན་གྱི་ཞལ་སྔོ་དཀར་གཉིས་རྩ་ཞལ་ལྟ་བུ་དང་དེའི་གཡས་གཡོན་གཉིས་དེ་ལས་གྱེས་པ་ལྟ་བུ་སྟེ་རྭའི་རྩ་བའི་གཡས་ཀྱི་ཞལ་དང་པོའམ་དབུས་མ་སྔོན་པོ། དེའི་གཡས་ཞལ་དམར་པོ། གཡོན་ཞལ་སེར་
པོ༑ རྭའི་རྩ་བའི་གཡོན་གྱི་ཞལ་དང་པོའམ་དབུས་མ་དཀར་པོ། དེའི་གཡས་ཞལ་དུད་ཀ། གཡོན་ཞལ་ནག་པོ། རྩ་ཞལ་གྱི་སྟེང་རྭ་གཉིས་ཀྱི་བར་དུ་སྲིན་ཞལ་དམར་པོ། དེའི་སྟོང་དུ་འཇམ་དཔལ་གྱི་ཞལ་སེར་པོ་
ཡིད་ཙམ་ཁྲོས་པ་གཞོན་ནུའི་རྒྱན་མེ་ཏོག་གི་འཕྲེང་བའི་རྒྱན་དང་རལ་པའི་ཟུར་ཕུད་ལྔ་དང་ལྡན་ཅིང་མགྲིན་པ་ཡན་ཆད་ཐོན་པ། ཞལ་གཞན་བདུན་ཁྲོ་བོའི་ཞལ་ཅན་ཏེ་རྩ་ཞལ་གྱི་རྒྱབ་ཏུ་ཞལ་མེད་ཅིང་ཁྲོ་
ཞལ་རྣམས་ཀྱི་རལ་པ་དམར་སེར་གྱེན་དུ་འབར་བ། བསྡིགས་པའི་གད་མོ་ཧ་ཧ། དགྱེས་པའི་གད་མོ་ཧེ་ཧེ། སྒེག་པའི་གད་མོ་ཧི་ཧི། ཟིལ་གྱིས་གནོན་པའི་གད་མོ་ཧོ་ཧོ་སྟེ། དཔའ་བོའི་གད་མོ་བརྒྱད་དམ། ཧ་ཧཱ་
ཧེ་ཧེ༑ ཧོ་ཧོ༑ ཧཾ་ཧཿ་སྟེ་བཞད་པ་བརྒྱད་སྒྲོག་པ། མ་ཧེའི་ཞལ་དང། སྲིན་ཞལ་དང་འཇམ་ཞལ་གསུམ་གྱིས་རིམ་པ་ལྟར། ཞེ་སྡང། འདོད་ཆགས། གཏི་མུག་གསུམ་བཅོམ་པ་དང། ཁམས་གསུམ་གྱི་གཙོ་བོ་གསུཾ་

[047A]༄༅། །ཞབས་འོག་ཏུ་མནན་པས་ཁམས་གསུམ་ཟ་བར་ནུས་པ་མཚོན་ཞིང། ཁྲོ་ཞལ་བརྒྱད་པོ་ཐམས་ཅད་ཞལ་གནམ་སའི་བར་དུ་གདངས་ཤིང་གློག་འཁྱུག་པ་ལྟ་བུའི་ལྗགས་འདྲིལ་བ། མཆེ་བ་
གངས་རི་ལྟ་བུ་བཞི་བཞི་གཙིགས་པ། རལ་གྲིའི་སོ་ལྟ་བུའི་ཁྲོ་གཉེར་ཤིན་ཏུ་བསྡུས་པ། སྨིན་མ་རྫི་མ་དང། ཞལ་གྱི་དུ་སྐྱེས་པའི་སྨ་ར། ཀོས་ཀོར་སྐྱེས་པའི་ཨོག་ཚོམ་དང། བ་སྤུ་རྣམས་ལས་འདོམས་གང་ཁོར་ཡུག་
འོད་ཟེར་དང་དེ་ནས་མེ་འོད་འཕྲོ་བ། སྤྱན་རྩ་ཁྲག་རློན་གྱིས་བྱུགས་པ་ལྟར་དམར་ཞིང། སྤྱན་འབྲས་རྣམས་འཇིག་དུས་ཀྱི་མེ་ལྟར་འབར་ཞིང་གཡོ་བ། འཇིགས་པ་ནི་འཇིག་རྟེན་གྱི་ལྷ་མཐུ་བོ་ཆེ་རྣམས་ཡིན་ལ་དེ་རྣམས་
ཀྱང་འཇིགས་པར་མཛད་པ། ཕཻཾ་ཀ་ར་ཞེས་པའི་སྒྲ་འབྲུག་སྟོང་དུས་གཅིག་ཏུ་ལྡིར་བ་སྒྲོག་པ་སྟེ། དེའི་ངེས་དོན་ཁོས་ཤིག་སྟེ་སྔགས་འདིའི་མཐུས་གནས་གསུམ་གྱི་མཁའ་འགྲོ་ཐམས་ཅད་འདུ་ཡི། གལ་ཏེ་མ་
འདུས་ན་མགོ་བོ་ཁོས་ཤིག་སྟེ་གས་པར་གྱིས་ཤིག་ཅེས་པ་སྲིན་ཞལ་གྱིས་སྒྲོག་ཅིང། མིའི་ཁྲག་དང་ཞག་དང་རྐང་དང་ཚིལ་བུ་སྲིན་ཞལ་གྱིས་གསོལ་ཞིང་དེ་ལས་ཁྲག་གི་རྒྱུན་འཛག་པས་ཆོས་ཐམས་ཅད་
མཁྱེན་པས་གདུལ་བྱ་ལ་ཆོས་གསུང་བ་མཚོན། ཁྲོ་ཞལ་བརྒྱད་པོ་ཐམས་ཅད་ལ་རྡོ་རྗེའི་འཕྲེང་བ་སྟོད་སྨད་དུ་གནས་པ་གཉིས་ལ་བརྒྱུས་པའི་གཤིན་རྗེ་དང་བདུད་དང། ཡི་དྭགས་དང། སྲིན་པོ་དང། གནོད་

[047B] དེ་རེ་རེའི་སྟེང་དུ་མི་བསྐྱོད་པ་དབུས་སུ་བཞུགས་པའི་སངས་རྒྱས་རིགས་ལྔ་རེ་རེ་ཡོད་པའི་མཐའ་མ་ཊས་བརྒྱན་པའི་རུས་པའི་རྩེ་ཕྲན། ཐོད་སྐཾ་
གྱི་ཁ་འགུག་ནས་ཁ་འགུག་གི་བར་ལ་རུས་པའི་ཕྲེང་བ་ཉིས་གཤིབས་དང་དབུས་ནས་དྲ་ཕྱེད་གསུམ་གཤིབས་རེ་འཆང་བའི་དབུས་མ་ཡེ་ཤེས་ཀྱི་སྤྱན་ལ་མ་རེག་ཙམ་དང་གཡས་གཡོན་རྣམས་ཀྱིས་རྣ་བའི་ཕྱེད་ནོན་པ་ཙམ། མིའི་རྒྱུ་མ་ལ་
ཁྲག་འཛག་པའི་མི་མགོ་རློན་པ་སྤྱི་བོ་ནས་ཀོས་ཀོར་བརྒྱུས་པ་ལྔ་བཅུའི་ཕྲེང་བ་ཕྲག་པ་ནས་བརླ་ཕྲ་སྦོམ་གྱི་མཚམས་སུ་སླེབས་པས་བརྒྱན་པ། སྦྲུལ་ནག་པོ་གཉིས་ཕྲག་པ་གཡས་གཡོན་ནས་མཆན་ཁུང་གཉིས་སུ་བསྣོལ་ཏེ་
མགོ་མཇུག་སྙིང་ཁར་མདུད་པའི་མཆོད་ཕྱིར་ཐོགས། ཁྲོ་ཞལ་སོ་སོའི་སྤྱི་བོར་རུས་པའི་འཕྲེང་བ་ལས་གྲུབ་པའི་འཁོར་ལོ་རྩིབས་བརྒྱད་པ་ལྟེ་བ་དང་བཅས་པའི་དབུ་རྒྱན་ཏེ་དབུ་སྐྲ་དང་ཕན་ཚུན་མི་སྒྲིབ་པ། རྩ་ཞལ་གྱི་སྙན་
གཉིས་ལ་དབུས་སུ་རྡོ་རྗེ་རྩེ་གསུམ་པས་མཚན་པའི་རུས་པའི་འཁོར་ལོ་རྩིབས་བརྒྱད་པ་ཕྱི་དབྱིབས་གྲུ་བཞི་པ་འདོགས་ལུང་དང་བཅས་པ་ལས་རུས་པའི་དྲ་བ་གསུམ་དང་དབུས་ནས་གསུམ་དང་ཡས་གཡོན་ནས་རེ་རེ་སྟེ་
དྲ་ཕྱེད་ལྔ་འཆང་བའི་སྙན་རྒྱན། མགྲིན་པར་དབུས་དང་གཡས་གཡོན་དུ་རུས་པའི་རྡོ་རྗེ་རྩེ་གསུམ་པའི་གཞུང་གསུམ་ལ་རུས་པའི་ཕྲེང་བ་བརྒྱད་བརྒྱད་བསྣོལ་མར་བཏང་བའི་གཤམ་ནས་དྲ་བ་དྲ་ཕྱེད་འཆང་བའི་མགུལ་
[048A]༄༅། །རྒྱན། སོག་ཕྲག་དང་སྙིང་གར་ཕྱི་དབྱིབས་གྲུ་བཞི་པའི་རུས་པའི་འཁོར་ལོ་རྩིབས་བརྒྱད་པ་དབུས་སུ་རྡོ་རྗེ་རྩེ་གསུམ་པས་མཚན་པའི་ཟུར་བཞི་ནས་རུས་ཕྲེང་ཉིས་གཤིབས་ཕྲག་གོང་དང་མཆན་
འོག་ཏུ་བསྣོལ་མར་བཏང་བའི་མདུན་དུ་དྲ་བ་དྲ་ཕྱེད་འཕྱང་བའི་རུས་པའི་སེ་རལ་ཁ། ལྟེ་བར་དབུས་དང་མཐའ་བཞིར་རྡོ་རྗེ་རྩེ་གསུམ་པའི་གཞུང་ལྔ་ལ་རུས་ཕྲེང་བཅུ་དྲུག་བསྣོལ་མར་བཏང་བ་ལས་དྲ་བ་ལྔ་
དང་དྲ་ཕྱེད་བཅུ་གསུམ་སྟེ་བཅོ་བརྒྱད་ཉི་ལེར་འཕྱང་བའི་གཡས་གཡོན་གྱི་གསུམ་གསུམ་གྱི་དབུས་མ་བྱིན་པ་དང་དེའི་གཡས་གཡོན་གཉིས་གཉིས་ཀྱིས་པུས་མོ་ནོན་པ་ཙམ་བྱས་པའི་སྣེར་ཤར་བུ་དང་གཡེར་ཁ་སོགས་
ཀྱིས་མཛེས་པའི་སྐེ་རགས་སམ་འོག་བག་ཕྱག་གི་མཁྲིག་མ་གཉིས། དཔུང་མགོ་གཉིས། ཞབས་ཀྱི་བོལ་གོང་གཉིས་བཅས་ལ་རྡོ་རྗེ་རྩེ་གསུམ་པའི་གཞུང་གསུམ་ལ་རུས་ཕྲེང་ལྔ་བསྣོལ་མར་བཏང་བ་ལས་དྲ་བ་དྲ་ཕྱེད་
འཕྱང་བའི་གདུ་བུ་དྲུག་སྐུ་ལུས་ཐམས་ཅད་ལ་མི་རུས་མེར་བསྲེགས་པའི་ཐལ་བ་སྔོན་པོས་བྱུགས་པའི་སྟེང་དུ་སྐྱེས་པའི་རུས་པ་དཀར་པོ་ཞིབ་མོར་བྱས་པའི་ཐིག་ལེ་ལྔ་ཚོམ་ཅན་དུ་མས་བྱུགས་པ་དེ་ལྟའི་མགུལ་རྒྱན། གང་དུ་
བུ༑ རྣ་ཆ༑ སྤྱི་བོའི་འཁོར་ལོ། མཆོད་ཕྱིར་ཐོགས་ལྔ་ལ་ཕྱག་རྒྱ་ལྔའམ་རུས་པའི་རྒྱན་ལྔར་གྲགས་ཤིང། དེའི་སྟེང་དུ་ཐལ་ཆེན་བསྣན་པ་རྒྱན་དྲུག་གོ་ན་བཟའ་མེད་པ་གཅེར་བུའི་གསུགས་ཅན། གསུས་པ་སྟེ་ལྟོ་བ་ཤིན་ཏུ་ཆེ་

[048B] སོག་པའི་དཀར་ཡོལ་ཁ་གཅིག་ནས་ཐོན་པའི་གཡས་གཡོན་དུ་ཕྱག་བཅུ་བདུན་རེ་ཡོད་པ་མདུན་དུ་བརྒྱད་དང་རྒྱབ་ཏུ་བརྒྱད་དེ་སྟར་གཉིས་སྟེང་འོག་ཏུ་བརྩེགས་ཏེ་བསྒྲིགས་
པའི་མདུན་རྒྱབ་གཉིས་ཀྱི་སྟེང་གི་འཛོམ་ནས་ཕྱག་དང་པོ་གཉིས་ཐོན་པ། གཡས་པ་རྣམས་ཀྱི་སྡིགས་མཛུབ་གྱེན་དུ་བསྒྲེངས་པས་འདས་པའི་ལྷ་རྣམས་དང། གཡོན་པ་རྣམས་ཀྱི་སྡིབས་མཛུབ་འོག་ཏུ་ཕྱོགས་པས་
འཇིག་རྟེན་པ་རྣམས་ལ་བསྡིགས་པར་མཛད་པ། ཕྱག་གཡས་གཡོན་གྱི་དང་པོ་གཉིས་ཀྱིས་གླང་པོ་ཆེའི་པགས་པ་རློན་པ་ཁྲག་ལྡན་སྔོ་སྐྱ་མགོ་གཡས་ཕྱོགས་དང་སྦུ་ཕྱིར་བསྟན་ཏེ་ལག་པ་དང་རྐང་པ་གཡོན་པའི་པགས་
པ་ནས་བརྒྱངས་ཏེ་འཛིན་པ་ནི། གླང་པོས་གཏི་མུག་མཚོན་ལ། དེའི་པགས་པ་བཤུས་པས་ནི་གཏུ་མུག་བཅོམ་པ་མཚོན། འདི་ལ་ཕྱག་དང་པོ་གཉིས་ཟེར་བ་ནི་གཡས་གཡོན་དུ་ཕྱག་བཅུ་བདུན་རེ་ཡོད་པའི་དང་པོ་ཡིན་ལ། གྲི་
ཐོད་འཛིན་པར་དང་པོ་ཟེར་བ་ནི་གླང་ལྤགས་འཛིན་པ་ཕུད་པའི་གཡན་གཡོན་དུ་ཕྱག་ལྷག་མ་བཅུ་དྲུག་རེ་ཡོད་པའི་དང་པོ་ཡིན་ནོ། །ཕྱག་མཚན་གཞན་རྣམས་ནི་གོ་སླ་བས་འདིར་ཇི་གསུངས་འགོད་མ་ནུས་ཤིང་དཧི་དཧི་པཱ་ལ་ནི་
ལྕགས་དབྱུག་རྩེ་རྣོ་བའི་མགོར་རྨ་བྱའི་སྒྲོ་ཕོད་ཅན། གཏུན་ཤིང་ནི་འབྲས་བྲུ་བའི་ཡས་གཏུན། ཆུ་གྲི་ནི་ཆུ་ནང་གི་ཉའི་ལྟོ་བ་གཤག་བྱེད་ཡིན་པས་ན་ཆུ་གྲི་ཟེར་བ་ཡིན་ཞེས་དང། རྒྱ་གར་གྱི་ཆུ་མ་བ་རྣམས་ཀྱི་སྐེད་པར་འཆང་

[049A]༄༅། །བས་ཆུ་གྲི་ཟེར་བ་ཡིན་ཞེས་པའི་ལུགས་གཉིས་ཡོད་ཅིང་དབྱིབས་ཕྲ་སྦོམ་སྤེལ་བའི་གསུམ་འཁྱོག་ཅན། ཀ་ཎ་ཡ་ནི། མདུང་ཐུང་ལ་ཞགས་ཐག་བཏགས་ཏེ་འཕངས་ནས་ཞགས་པས་
འཐེན་པར་བྱེད་པ། ཁཱ་ཊཾ་ག་ནི་ཡུ་བ་དཀར་པོ་བརྒྱད་ཞོགས་ཅན་མར་རྩེ་ཇེ་ཕྲར་སོང་བའི་རྡོ་རྗེ་རྩེ་གཅིག་པའི་དབྱིབས་ཅན་གྱི་སྟེང་དུ་བུམ་པ་དེའི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་མི་མགོ་རློན་པ་གསར་པ་
སྔོན་པོ་དང། རྙིང་པ་རད་པོ་དམར་པོ་དང་སྐམ་པོ་དཀར་པོ་རྣམས་བརྩེགས་པའི་རྩེ་མོར་རྡོ་རྗེ་རྩེ་ལྔ་པ་རྫོགས་པ་གྱེན་འགྲེང་ཅན། བུམ་པའི་འོག་ནས་དྲིལ་ཆུང་དང་ཕན་རྩེ་གསུམ་ཅན་འཕྱུང་བ་ལས་
འདི་ལ་ཌཱ་མ་རུའི་གསལ་ཁམ་བཤད། འཁོར་ལོ་ནི། ལྕགས་ཀྱི་མཚོན་ཆའི་འཁོར་ལོ་སྟེ་རྩིབས་རྣམས་རལ་གྲི་སོ་གཉིས་པ་ལྟ་བུ་མུ་ཁྱུད་མེད་ཅིང། ལྟེ་བར་བུ་ག་ཡོད་པ་ལ་མཛུབ་མོས་སྐོར་ཏེ་
འཕང་དུ་རུང་བ། རྡོ་རྗེ་ནི་གསེར་གྱི་རྡོ་རྗེ་རྩེ་ལྔ་པ་དང། དྲིལ་བུ་ནི་དེས་ཡུབ་བྱས་པ། རྡོ་རྗེ་ཐོ་བ་ནི་ཡུ་བའི་རྩེ་དང་ཐོ་བའི་མགོར་རྡོ་རྗེ་ཕྱེད་པ་རེས་མཚན་པ། རལ་གྲི་ནི་རྡོ་རྗེ་ཕྱེད་པས་ཡུ་བ་བྱས་པའི་རལ་གྲི་སོ་གཉིས་
པ་ཚངས་པའི་མགོ་བོ་ནི་སེར་པོ་གདོང་བཞི་པ། ཞགས་པ་ནི་རྡོ་རྗེས་མཚན་པ། རྐང་པ། ལག་པ། རྒྱུ་མ་གསུམ་ག་མིའི་རྐང་པ་སོགས་ཡིན། ཤིན་ཏུ་ཆེ་བའི་གཞུའི་མཆོག་མ་ནས་བཟུངས་སྟེ་འཕྱར་བ་བདུད་

[049B] སྐྱེས་བུ་གསོན་པོ་འཕོངས་ནས་སྤྱི་གཙུག་གི་བར་རམ་སྐེད་པ་ནས་ཕུག་སྟེ་གསལ་ཤིང་ལ་སྐྱོན་པ། མེ་ཐབ་ནི་དྲག་པོའི་སྦྱིན་སྲེག་གི་ཐབ་ཁུང་སྟེགས་དང་བཅས་པ་མེ་འབར་
བ༑ ཐོང་ཚལ་ནི་སྐྲ་དང་བཅས་པའི་ཐོད་པ་རྐྱང་པ། སྡིགས་མཛུབ་ནི་སྡིགས་མཛུབ་བྱས་པའི་མིའི་ལག་པ། འཕན་རྩེ་གསུམ་པ་ནི་མདུང་རྩེ་གསུམ་པ་ནི་མདུང་རྩེ་ལ་བཏགས་པ། རླུང་རས་ནི་ཤིང་ལ་བཏགས་པའི་རས་ཁྲ་བོའི་དར་ལྕོག་ལྟ་
བུའོ༑ ༑ཞབས་ཀྱི་དཔྱི་མགོ་གཅིག་ནས་ཐོན་པའི་གཡས་པ་བརྒྱད་བསྐུམས་པའི་འོག་ཏུ་ཉི་དཀྱིལ་གྱི་སྟེང་དུ་ཚངས་པ་དང་ལྷའི་དབང་པོ་དང་ཁྱབ་འཇུག་དང་དྲག་པོ་རྣམས་གཞོགས་གཡས་ལྷོའམ་གཡས་དང་མགོ་ཤར་
རམ་མདུན་དུ་བསྟན་ཅིང་དེ་རྣམས་ཀྱི་སྟེང་དུ་མི་ལ་སོགས་པ་བརྒྱད་མགོ་ལྷའམ་གཡས་སུ་བསྟན་པ། དེའི་ཞབས་རྟིང་ནས་རང་མཐོ་ལྔའི་བར་དུ་གཡོན་པ་རྣམས་བརྐྱངས་པའི་འོག་ཏུ། གཞོན་ནུ་གདོང་དྲུག་དང་ལོག་
འདྲེན་དང་ཟླ་ཉི་རྣམས་གཞོགས་གཡོན་བྱང་ངམ་གཡོན་དང་མགོ་ཤར་རམ་མདུན་བལྟའི་སྟེང་དུ་བྱ་རྒོད་ལ་སོགས་པ་བརྒྱད་མགོ་བྱང་ངམ་གཡོན་དུ་བསྟན་པ་རྣམས་ཀྱི་སོག་ཧྲག་ནས་མནན་པ་སྲོག་ཆགས་བཅུ་
དྲུག་གི་མཇུག་མ་རྣམས་ཕན་ཚུན་འཕྲད་པ་ཙམ་དང། གཡས་ཀྱི་ཞབས་བརྒྱད་བསྐུམས་པ་ནི། །དྲེགས་པའི་ལྷ་བརྒྱད་ཐབས་ཀྱིས་འདུལ། །གཡོན་གྱི་ཞབས་བརྒྱད་བརྐྱངས་པ་ནི། །དྲེགས་པའི་ལྷ་མོ་བརྒྱད་ལ་རོལ། །ཞེས་གསུངས་པའི་

[050A]༄༅། །དགོངས་པ་ལྟར་གཡས་ཀྱི་སྲོག་ཆགས་རྣམས་དབང་པོ་ཀུན་ཚང་གི་ཕོ་དང། གཡོན་གྱི་སྲོག་ཆགས་རྣམས་མོའི་རྣམ་པ་ཅན། ཁྲ་ནི་བོང་ཁྲ་སྟེ་བྱིའུ་ཁྲ་ལྟར་མཆུ་ལ་ཀྲི་སྐམ་མེད་ཅིང་
ཞུམ་བུའི་མིག་ལྟ་བུ་ཡོད་པ་དང། བྱ་ཆེན་པོ་ནི་ལུས་ནག་ལ་མགོ་དཀར་བ་གོ་བོ་འདྲ་བ་དང། ཁྱིམ་བྱ་ནི་ལུས་ནག་ཅིང་མཆུ་སེར་བ་ཤའི་སྐེ་སྐོར་མཐུར་འདྲ་བ་ཡོད་ཅིང་མི་སྐད་སྨྲ་བ་རྒྱ་གར་གྱི་ཚོང་དཔོན་སོགས་ཀྱིས་བསྟེན་
པ་དང། བཞད་ནི་ངང་པ་ཆེན་པོ་ལུག་ཙམ་མཆུ་སེར་ཞིང་ལེབ་པ་མགུལ་ཁྲ་བོ་ཅན་ཞིག་ཡོད་པར་གྲགས་ལ་གཞན་ནི་གོ་སླའོ། །དབང་པོ་བརྒྱ་བྱིན་ནི་ཁ་དོག་དཀར་པོ། ཁྱབ་འཇུག་སྟེ་ཉེ་དབང་ནི་ནག་པོ། དྲག་པོ་སྟེ་དབང་ཕྱུག་
དཀར་པོ་མགྲིན་སྔོན་ཅན། གདོང་དྲུག་དམར་པོ་འཁོར་ཞལ་ཅན་རྒྱབ་མདུན་ལ་གཉིས་རེ་དང་གཡས་གཡོན་ལ་རེ་རེ་ཡོད་པ། ལོག་འདྲེན་ནི་བི་ན་ཡ་ཀ་ཚོགས་བདག་སྟེ་དཀར་པོ་གླང་པོ་ཆེའི་གདོང་པ་ཅན། ཟླ་བ་དཀར་
པོ༑ ཉི་མ་དམར་སེར་ཅན། ཕྱག་ཞབས་ཀྱི་མཐིལ་རྣམས་ཁྲག་རློན་གྱིས་བྱུགས་པ་ལྟ་བུ། སེན་མོ་རྣམས་རྣོ་ལ་རིང་བ་ལྕགས་ཀྱུ་ལྟ་བུ། མེ་དཔུང་ཁ་དོག་སྣ་ལྔ་རབ་ཏུ་འཕྲོ་བ་ཚེག་སྒྲ་དང་འུར་སྒྲ་སོགས་སྒྲོག་པར་བསམ་
མོ། །དེ་ལ་དམ་ཚིག་སེམས་དཔའ་ཞེས་བྱ་སྟེ་དམ་ཚིག་གི་སྐད་དོད་ས་མ་ཡ་ལ་ངེས་ཚིག་གིས་བཤད་ན་འཕྲོ་བ་དང་འདུ་བ་ལའང་འཇུག་པས་ཡེ་ཤེས་པ་འཕྲོ་ཞིང་འདུ་བའི་གཞི་ཡིན་པས་དམ་ཚིག་དང། སེམས་ཅན་གྱི་དོན་ལ་

[050B] །དེའི་ཐུགས་ཀར་ཨ་ལས་ཟླ་བའི་གདན་ལ་ཡེ་ཤེས་སེམས་དཔའ་འཇམ་དཔལ་རྒྱུ་རྡོ་རྗེ་འཛིན་པ་ཇི་ལྟ་བ་བཞིན་བསྒོམ་པར་བྱ་སྟེ། བདེ་སྟོང་དབྱེར་མེད་ཀྱི་ཡེ་ཤེས་བཞིན་ལག་གི་རྣམ་པར་ཤར་བས་
ཡེ་ཤེས་དང། སེམས་དཔའི་དོན་སྔར་ལྟར་རོ། །དེའི་ཐུགས་ཀར་ཨ་ཡིག་དམར་པོ་ལས་ཉི་མའི་དཀྱིལ་འཁོར་གྱི་ལྟེ་བར། ཏིང་ངེ་འཛིན་སེམས་དཔའ་ཧཱུཾ་ཡིག་མཐིང་ག་བསམ་པར་བྱ་སྟེ། གང་ལ་དམིགས་ན་ལྷན་སྐྱེས་ཀྱི་ཡེ་
ཤེས་འཆར་སླ་བའི་ཕྱིར་ཏིང་ངེ་འཛིན་དང་སེམས་དཔའི་དོན་སྔར་དང་འདྲ། དེ་ཡང་དམ་ཚིག་སེམས་དཔའ་ནི་ཤ་རུས་སྡོས་བཅས་ཀྱི་ལུས་དང་ཆོས་མཐུན། ཡེ་ཤེས་སེམས་དཔའ་ནི་ཕྲ་བ་གཉུག་མའི་ལུས་དང་ཆོས་མཐུན། ཏེང་ངེ་
འཛིན་སེམས་དཔའ་ནི་ཕྲ་བ་གཉུག་མའི་སེམས་དང་ཆོས་མཐུན་ཅིང། དེ་ཡང་བྲིས་སྐུ་ལྟ་བུའི་ལེབ་མོ་དང། འབུར་སྐུ་ལྟ་བུའི་ལྔེར་པོའི་རྣམ་པ་ཅན་མ་ཡིན་པར། ཤ་རུས་སྔོས་བཅས་ཀྱིས་སྟོངས་པ་སྣང་ལ་རང་བཞིན་མེད་པ་མེ་ལོང་
ནང་གི་གཟུགས་བརྙན་དང་ནམ་མཁའི་འཇའ་མཚོན་ལྟ་བུར་བསམ་དགོས་ཚུལ་སོགས་གསུངས་སོ། །བཞི་པ་རིག་མ་དང་སྙོམས་པར་སྦྱོར་ཚུལ་ནི། དེའི་པང་ན་ཡུམ་རྡོ་རྗེ་རོ་ལངས་མ་སྔར་ཡོད་གསལ་འདེབས་ཀྱི་ཚུལ་དུ་བསྒོམ་
པ་སྟེ༑ རྡོ་རྗེ་ནི་སྟོང་ཉིད་དང། དེས་བདག་འཛིན་བག་ཆགས་དང་བཅས་པ་བཅོམས་ནས་བདག་མེད་ཀྱི་རོ་ལྟ་བུར་གྱུར་པས་ན་རོ་དང། དེ་ཉིད་གཟུགས་སྐུའི་རྣམ་པར་བཞེངས་པས་ན་རོ་ལངས་མ། ཡབ་ལས་སྐུ་བོང་ཅུང་ཟད་ཆུང་བ་ཞལ་གཅིག་

[051A]༄༅། །ཕྱག་གཉིས་མ་གཡས་རྡོ་རྗེ་རྩེ་ལྔ་པས་ཡུ་བ་བྱས་པའི་གྲི་གུག་འཕྱར་ཞིང་གཡོན་ཐོད་ཁྲག་བཟུངས་ནས་ཡབ་ཀྱི་མགུལ་ནས་འཁྱུད་པ། ཐོད་སྐམ་ལྔའི་དབུ་རྒྱན་དང། རོ་སྐྲའི་སྲང་བུ་ལ་སྤྱི་བོ་ནས་ཀོས་ཀོར་
རྒྱུས་པའི་ཐོད་སྐམ་ལྔ་བཅུའི་ཕྲེང་བ་ཅན། ཐལ་ཆེན་མ་གཏོགས་པའི་ཕྱག་རྒྱ་ལྔས་བརྒྱན་པ་ཞབས་གཡས་བརྐྱངས་ཤིང་གཡོན་པས་ཡབ་ཀྱི་བརླ་སྟེང་ནས་འཁྱུད་པ་ལ་ང་རྒྱལ་དང་གསལ་སྣང་བྱ། འདི་མན་ཆད་སྦྱང་གཞི་དང་འདྲ་ཆོས་འགྲིག་པ་ཙམ་ཡོད་
མོད་ཀྱང་ཆོས་མཐུན་སྦྱར་བའི་སྒོ་ནས་སྦྱང་གཞི་སྦྱོང་བྱེད་དུ་བསྒོམ་པ་མེད་པས་འབྲས་དུས་དང་ཆོས་མཐུན་སྦྱོར་བ་ཡིན་པས་སྔོན་སྟོན་པས་ཟབ་མོའི་གདུལ་བྱ་གདུལ་ཕྱིར་ཆགས་ཅན་གྱི་སྤྱོད་པ་བསྟན་པ་ལྟར་བདག་གིས་
ཀྱང་ཆགས་ཅན་གྱི་སྤྱོད་པས་ཟབ་མོའི་གདུལ་བྱ་རྣམས་ཀྱི་དོན་བྱའོ་སྙམ་པའི་འཕེན་པ་བཏང་ལ་ཡབ་ཀྱི་གསང་གནས་མི་དམིགས་པར་གྱུར་པ་ལ་ཧཱུཾ་ཡིག་སྔོན་པོ་ལས་བྱུང་བའི་ཕྱི་རྟགས་ཀྱི་རྡོ་རྗེའི་དབྱིབས་ལ་ནང་
རྡོ་རྗེ་སྔོན་པོ་རྩེ་ལྔ་པ་དང་དེའི་རྩེ་མོར་ཨོཾ་དམར་པོ་ལས་ཀྲི་སྐམ་ཡན་གྱི་ནོར་བུ་དམར་པོ། དེའི་ནང་དུ་དབུས་རྭའི་བུ་ག་ཡོད་པའི་ནང་ཕཊ་ཡིག་སེར་པོ་མགོ་ནང་དུ་བསྟན་པ་འོད་ཟེར་མཐུག་པོ་འཕྲོ་བས་ལེགས་པར་བཀག་
པ། ཡུམ་གྱི་གསང་གནས་སྟོང་པའི་ངང་ལ་ཧཱུཾ་དམར་པོ་ལ་བྱུང་བའི་པདྨྡ་དམར་པོ་འདམ་འདབ་མ་བརྒྱད་པ་སྦུག་སྦུག་པའི་དབུས་སུ་ཨཱ་ཡིག་དཀར་པོ་ལས་ཟེའུ་འབྲུ་འམ་ལྟེ་བ་དཀར་པོ་དབུས་སུ་བུ་ག་ཅན། དབུ་མའི་

[051B] མཁའ་གསང་གཉིས་ཀ་རེག་བྱ་འཇམ་པ་ཡབ་ཀྱི་རྡོ་རྗེ་རྩེ་ལྔ་པས་ནོར་བུའི་རྩ་འདབ་ལྔ་དང། ཡུམ་གྱི་པདྨ་
འདབ་བརྒྱད་ཀྱིས་དེའི་རྩ་འདབ་བརྒྱད་མཚོན་ཞིང། ནོར་བུ་དམར་པོས་བྱང་སེམས་དཀར་པོ་ལ་དམར་ཆ་ཅུང་ཟད་འདྲེས་པ་དང། པདྨའི་ལྟེ་བ་དཀར་པོས་དཀར་ཆ་ཅུང་ཟད་འདྲེས་པའི་ཁམས་དམར་པོ་འབབ་པ་མཚོན་
ཕཊ་སེར་པོས་ཐུར་སེལ་གྱི་རླུང་དང་དེས་བུ་ག་བཀག་པ་ཐུར་སེལ་བཅིངས་པས་ཁམས་ཕྱི་རོལ་དུ་མི་འཕོ་བ་མཚོན། དེ་ལྟར་མཁའ་གསང་བྱིན་གྱིས་བརླབས་པ་ལ་དམིགས་པའི་ང་རྒྱལ་དང་གསལ་སྣང་བྱའོ། །དེ་ལྟར་
རང་ཡི་དམ་ཡབ་ཡུམ་དུ་བསྒོམ་པ་ལུས་ལ་ལྷའི་འདུ་ཤེས་གཉིས་ཀའི་མཁའ་གསང་བྱིན་གྱིས་བརླབས་ནས་ཕཊ་ཡིག་བསྒོམ་པ་ངག་ལ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ཟག་མེད་ཀྱི་བདེ་བ་མངོན་དུ་བྱའོ་
སྙམ་པ་ཡིད་ལ་ཆོས་ཀྱི་འདུ་ཤེས་ཏེ་དེ་གསུམ་དང་ལྡན་པས་སྙོམས་པར་འཇུག་པས་རྗེས་ཆགས་ཀྱི་དགའ་བ་བརྩམས་ནས་སྡགས་བརྗོད་པར་བྱ་སྟེ། སྔགས་དོན་ནི་ཨོཾ་ནི་རྡོ་རྗེ་གསུམ་མཚོན་བྱེད། སརྦ་ཐམས་ཅད་ཏ་ཐཱ་ག་
ཏ༑ དེ་བཞིན་གཤེགས་པ། ཨ་ནུ་ར་ག་ཎ་རྗེས་སུ་ཆགས་པ། བཛྲ་རྡོ་རྗེ། སྭ་བྷ་ཝ། རང་བཞིན། ཨཱ་དྨ་ཀ་བདག་ཉིད། ཨ་ཧམ་ངའོ་སྟེ། དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རྡོ་རྗེའི་རང་བཞིན་གྱི་བདག་ཉིད་དེ་བའོ་
[052A]༄༅། །ཞེས་པའོ། དེ་ལྟར་སྙོམས་པར་ཞུགས་པས་ཡུམ་གྱི་དབུ་མའི་ནང་ནས་རླུང་སྤོས་རེང་གི་དུད་པ་ལྟ་བུ་བྱུང་བ་རང་གི་དབུ་མ་རྒྱུད་དེ་ལྟེ་བའི་གཏུམ་མོ་སྦར་བས་སྤྱི་བོའི་བྱང་སེམས་ཞུ་བ་མགྲིན་པ་དང་
སྙིང་ག་དང་ལྟེ་བར་སླེབས་པས་དགའ་བ་དང་མཆོག་དགའ་དང། ཁྱད་དགའ་སྐྱེས། གསང་གནས་སུ་སླེབས་པ་ན་ནོར་བུའི་བུ་ག་བཀག་ནས་ཕྱིར་མ་འཕོ་བར་བཅིངས་པས་ལྷན་སྐྱེས་ཀྱི་དགའ་བ་སྐྱེས་དེས་ཡུལ་སྟོང་པ་
ཉིད་ངེས་པའི་བདེ་སྟོང་དབྱེར་མེད་ཀྱི་ངང་དུ་འཇོག་པ་ནི་རིམ་པ་དང་པོའི་སྐབས་ཀྱི་བསྒྲུབ་བྱའི་གཙོ་བོ་ཡིན་ཞིང་རྟེན་བརྟེན་པའི་དཀྱིལ་འཁོར་ཐམས་ཅད་བདེ་སྟོང་དེའི་རྣམ་རོལ་དུ་འཆར་བ་དང་ཟབ་གསལ་གཉིས་མེད་དུ་
འཆར་བ་ལ་བསླབ་དགོས་ཤིང། དེས་ནི་རྫོགས་རིམ་དང་འབྲས་དུས་ཀྱི་བདེ་སྟོང་སྐྱེ་བ་སོགས་ཀྱི་སྨིན་བྱེད་དུ་འགྱུར་རོ། །འདི་ཡན་ཆད་ཏིང་ངེ་འཛིན་གཞན་གཉིས་ཀྱི་དང་པོར་བྱུང་ཞིང་ཐབས་ཤེས་གཉིས་མེད་དུ་
སྦྱོར་བའི་ཕྱིར། དང་པོ་སྦྱོར་བའི་ཏིང་ངེ་འཛིན་ཞེས་བྱའོ། །གཉིས་པ་དཀྱིལ་འཁོར་རྒྱལ་མཆོག་གི་ཏིང་འཛིན་ལ་གསུམ། ལྷ་བསྐྱེད་ནས་མཛད་པ་མཛད་དེ་དཀྱིལ་འཁོར་ལ་འགོད་པ། སྐྱེ་མཆེད་དང་སྐུ་གསུང་ཐུཌ་
བྱིན་གྱིས་བརླབས་པ། ཡེ་ཤེས་པ་བཅུག་ནས་དབང་བསྐུར་རྒྱས་གདབ་པའོ། །དང་པོ་ནི། རང་ཡབ་ཡུམ་སྙོམས་པར་ཞུགས་པའི་སྦྱོར་མཚམས་དང། ཐུགས་ཀའི་ཧཱུཾ་ཡིག་ལས་འོད་ཟེར་དམར་པོ་ལྕགས་ཀྱུ་ལྟ་བུ་དཔག་ཏུ་མེད་

[052B]
གསང་གཉིས་ཀྱི་ཕཊ་ཡིག་གི་ཟུར་ཅུང་ཟད་ཕྱེ་སྟེ་ཐིག་ལེ་ཡུངས་ཀར་སྦོམ་པོའི་འབྲུ་ཚད་ཙམ་རེ་བྱུང་བ་ཡུམ་གྱི་ཕོ་བའི་འོག་ལོང་གའི་སྟེང་དུ་མངལ་ཡོད་པས་དེའི་ནང་དུ་འདྲེས། ཐིག་ལེ་དཀར་དམར་སྲན་མ་ཙམ་ཆ་གཉིས་སུ་གྱུར་པ་སྟེང་འོག་
ཏུ་གནས་པའི་འོག་མ་བྷྲཱུཾ་ཡིག་དཀར་པོར་གྱུར་པ་འོད་དུ་ཞུ་བ་ལས་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབ་འབྱུང་བཞི་དུར་ཁྲོད་དང་བཅས་པ་མཚན་ཉིད་ཡོངས་སུ་རྫོགས་པ་གདན་དང་བཅས་པ་ཞིག་ཏུ་ལམ་གྱིས་གྱུར་པར་བསམ་
ལ་ང་རྒྱལ་དང་གསལ་སྣང་བྱ། །དེ་ནས་ཐིག་ལེ་སྟེང་མ་དེ་ཉིད་སྐད་ཅིག་གིས་དུམ་བུ་བཅུ་བདུན་དུ་གྱུར་ཏེ་གདན་སོ་སོའི་སྟེང་དུ་འོག་ནས་འབྱུང་བའི་ལྷ་རང་རང་གི་སྐུ་མདོག་དང་མ་ཚུངས་པའི་ཐིག་ལེ་ཆ་རེ་རེ། དེ་རྣམས་ཡོངས་སུ་གྱུར་
པ་ལས་རང་རང་གི་ས་བོན་ལས་ཕྱག་མཚན་ས་བོན་གྱིས་མཚན་པ་བསྐྱེད་པར་བྱ་སྟེ། དབུས་ཀྱི་དྲག་པོའི་རྡོ་རྗེ་རྩེ་ལྔ་པ་ནག་པོ། འཁོར་ལོ་དཀར་པོ་རྩིབས་བརྒྱད་པ། རིན་པོ་ཆེ་སེར་པོ་ཆ་དགུ་པ། པདྨ་དམར་པོ་འདབ་མ་བཅུ་དྲུག་པ་རལ་གྲི་ལྗང་ཁུ་སོ་
གཉིས་པ། སྒོ་བཞིར་སྣ་ཚོགས་རྡོ་རྗེ་རྒྱ་གྲམ་ཕྱོགས་རེར་རྭ་ལྔ་རེ་སྟེ་བསྡོམས་པའི་རྭ་ཉི་ཤུ་པ་ཕྱོགས་གཅིག་གི་དབུས་རྭ་ནས་ཡུ་བ་ཐོན་པ། དབྱུག་པ་དཀར་པོ་རྡོ་རྗེ་རྩེ་གསུམ་པས་རྩེ་མོར་མཚན་པ། པདྨ་

[053A]༄༅། །དམར་པོ་འདབ་མ་བརྒྱད་པ་སོགས་མངོན་རྟོགས་ལྟར་དང་ཕྱིའི་གྲ་བཞིའི་ཤར་ལྷོར་ཎ། ལྷོ་ནུབ་ཏུ་ཡོ། ནུབ་བྱང་དུ་ནི། བྱང་ཤར་དུ་ར་རྣམས་བསམ། ཕྱག་མཚན་སོ་སོའི་ས་བོན་ལས་རང་རང་མདོག་ཅན་གྱི་འོད་ཟེར་དང་
ཕྱིའི་གྲྭ་བཞིའི་ཡི་གེ་བཞི་ལས་འོད་ཟེར་གྱི་སྣེ་ལ་ཐོད་པ་དཀར་པོ་བདུད་རྩིས་གང་བ་བཅས་པར་འཕྲོ་ཞིང་འགྲོ་བའི་དོན་བྱས་ནས་རང་རང་ལ་ཐིམ་པས་འདུ་བ། ཕྱག་མཚན་ས་བོན་གྱིས་མཚན་པ་བཅུ་གསུམ་པོ་ཡོངས་སུ་གྱུར་པ་ལས་ལྷ་བཅུ་
གསུམ་དུ་ལམ་གྱིས་བསྐྱེད་ལ་རིམ་བཞིན་གསལ་གདབ་པ་ནི། དབུས་སུ་དཔལ་རྡོ་རྗེ་འཇིགས་བྱེད་ཡབ་ཡུམ་བཻཌཱུརྱའི་ལྷུན་པོ་ལ་འཇིག་དུས་ཀྱི་མེས་འཁྱུད་པ་ལྟ་བུ། དེ་བཞིན་དུ་ནང་གི་ཤར་དུ་གཏི་མུག་གཤིན་རྗེ་གཤེད་དཀར་
པོ་གངས་རི་དང། ལྷོར་སེར་སྣ་གཤིན་རྗེ་གཤེད་སེར་པོ་གསེར་རི་དང། ནུབ་ཏུ་འདོད་ཆགས་གཤིན་རྗེ་གཤེད་དམར་པོ་པདྨ་རཱ་གའི་ལྷུན་པོ་དང། བྱང་དུ་ཕྲག་དོག་གཤིན་རྗེ་གཤེད་ལྗང་གུ་མ་རྒད་ཀྱི་རི་དང། ཤར་སྒོར་ཐོ་བ་
གཤིན་རྗེ་གཤེད་སྔོན་པོ་བཻཌཱུ་རྱའི་ལྷུན་པོ་དང། ལྷོ་སྒོར་དབྱུག་པ་གཤིན་རྗེ་གཤེད་དཀར་པོ་གངས་རི་དང། ནུབ་སྒོར་པདྨ་གཤིན་རྗེ་གཤེད་དམར་པོ་པདྨ་རཱ་གའི་ལྷུན་པོ་དང། བྱང་སྒོར་རལ་གྲི་གཤིན་རྗེ་གཤེད་ལྗང་གུ་མ་རྒད་
ཀྱི་རི་བོ་ལ་མེས་འཁྱུད་པ་ལྟ་བུ། ཡུམ་བཞིའི་ཡབ་དང། འདིའི་ཡབ་བརྒྱད་པོ་ཐམས་ཅད་ཞལ་གསུམ་ཕྱག་དྲུག་པ། ཞབས་གཉིས་གཡས་བསྐུམས་གཡོན་བརྐྱངས་པ། ཕྱག་དང་པོ་གཉིས་ཀྱིས་གྲི་ཐོད་འཛིན་པས་རང་འདྲའི་ཡུཾ་ལ་འཁྱུད་པ། དབུ་རེ་རེ་ལ་ཐོད་

[053B] ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་རེ་དང་མེ་འབར་བའི་མཆེ་བ་བཞི་རེ་གཙིགས་པ། ལྗགས་འདྲིལ་ཞིང་བདུད་བགེགས་སྐྲག་པར་བྱེད་
པའི་མེ་འོད་ཕྱོགས་བཅུར་འཕྲོ་བ། རུས་པའི་རྒྱན་དྲུག་དང། མཐའ་ཡས་སྔོན་པོ་སོགས་སྦྲུལ་བརྒྱད་ཀྱིས་བརྒྱན་པ། འདིའི་བདུད་རྩིའི་ཁ་དོག་ནི་དཀར་སེར་ཡིན། སྦྲུལ་དེ་རྣམས་ཀྱི་ཁ་ནས་ཕུད་ཅེས་པའི་སྒྲ་སྒྲོག་ཅིང། ལྕེ་
གཉིས་དང་ལྡན་ཞིང་དུག་ལྡན་གྱི་མཆེ་བའི་འཕྲེང་བ་ཅན། མེར་ཙ་རྩི་ཀ་དཀར་མོ་ཤ་སྐེམ་ཞིང་དྲག་ཏུ་ཁྲོས་པ། ལྷོ་ནུབ་ཏུ་ཕག་མོ་སྔོན་མོ་གཡོན་ཞལ་ཕག་གདོང་ཅན་ལུས་སྦོམ་ཞིང་ཐུང་ལ་གསུས་པ་འཕྱང་བ་སྟེ་འབུར་
བ༑ ནུབ་བྱང་དུ་དབྱངས་ཅན་མ་དམར་མོ་ཞི་བའི་ཆ་བྱད་ཅན་ལ་སྤྱན་གསུམ་ཡོད་པ། བྱང་ཤར་དུ་གཽ་རི་ལྗང་གུ་ཕག་མོ་དང་འདྲ་བ་ཐམས་ཅད་རང་འདྲའི་ཡབ་བཅས་ཡབ་བརྒྱད་ཀྱི་ཡུམ་དང་འདིའི་ཡུམ་བཞི་པོ་ཐམས་
ཅད་ཐོད་སྐམ་ལྔའི་དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། ཐལ་བ་མ་གཏོགས་པའི་ཕྱག་རྒྱ་ལྔས་བརྒྱན་པ། མེ་འོད་ཀྱི་དབུས་ན་གཡས་བསྐུམ་གཡོན་བརྐྱང་གིས་བཞུགས་པ། འཁོར་གྱི་ལྷ་རྣམས་གཙོ་བོའི་
ལྟེ་བ་ཙམ་དུ་སླེབས་པ་དང། ཡུམ་རྣམས་ཡབ་ལས་ཅུང་ཟད་ཆུང་བ། འདིར་ཡབ་ཡུམ་སོ་སོར་ཕྱེ་ན་ལྷ་ཉེར་དྲུག་ཡོད་ཀྱང། གཏི་མུག་དང་ཐོ་བ་གཉིས་ཀྱི་ཡུམ་ཙ་རྩི་ཀ་དང་གཅིག། སེར་སྣ་དང་དབྱུག་པ་དང་གཙོ་བོ་གསུཾ་

[054A]༄༅། །གྱི་ཡུམ་ཕག་མོ་དང་གཅིག་འདོད་ཆགས་དང་པདྨ་གཉིས་ཀྱི་ཡུམ་དབྱངས་ཅན་མ་དང་གཅིག་ཕྲག་དོག་དང་རལ་གྲི་གཉིས་ཀྱི་ཡུམ་གཽ་རི་དང་གཅིག་ཙ་རྩི་ཀའི་ཡབ་དང་གཏི་མུག་གཅིག་ཕག་མོའི་ཡབ་
དང་སེར་སྣ་གཅིག་དབྱངས་ཅན་མའི་ཡབ་དང་པདྨ་གཅིག་གཽ་རིའི་ཡབ་དང་ཕྲག་དོག་གཅིག་པས་དོན་ལྷ་བཅུ་གསུམ་དུ་འདུ་བ་དང། ཡང་གདན་རེ་རེའི་སྟེང་དུ་ས་བོན་གཅིག་དང་ཕྱག་མཚན་གཅིག་ལས་ཡབ་ཡུམ་ཟུང་རེ་བསྐྱེད་པས་
ན་ལྷ་བཅུ་གསུམ་མ་ཞེས་བྱའོ། །སྐབས་འདིའི་གཙོ་བོའི་མངོན་རྟོགས་བསྡུས་ཀྱང་རུང་བ་གཞལ་ཡས་ཁང་དང་འདྲ་བས། ལོང་མེད་པའི་སྐབས་སོགས་སུ་བསྡུ་བར་འདོད་ན། དབུས་ཀྱི་གདན་ལ་དཔལ་རྡོ་རྗེ་འཇིགས་བྱེད་ཆེན་
པོ་ཞལ་དགུ་ཕྱག་སོ་བཞི་ཞབས་བཅུ་དྲུག་པ་གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་མེ་དཔུང་རབ་ཏུ་འབར་བའི་ཀློང་དཀྱིལ་ན་བཞུགས་པ། ཞེས་བརྗོད་ན་ལེགས་གསུངས། ཕྱག་མཚན་གྱི་འཁོར་ལོ་ཐམས་
ཅད་དཀར་པོ། རིན་པོ་ཆེ་སེར་པོ། པདྨ་དམར་པོ། རལ་གྲི་ལྗང་ཁུ། རྡོ་རྗེ་སྔོན་པོ་དང། ཕྱིའི་གྲྭ་བཞིའི་ཡི་གེ་བཞི་ཡོངས་སུ་གྱུར་པ་ལས་མིའི་ཐོད་པ་དཀར་པོ་བདུད་རྩི་དམར་སེར་གྱིས་གང་བ་དཔྲལ་བ་ནང་དུ་བསྟན་པ་རེ་
རེ་བསྐྱེད་ལ་ཕྱི་ནང་གི་རྟེན་བརྟེན་པའི་དཀྱིལ་འཁོར་ཐམས་ཅད་ལ་གསལ་སྣང་འདོན་དགོས་ཚུལ་སོགས་རེ་རེ་ནས་ཞིབ་རྒྱས་གསུངས་ཀྱང་དེ་ཙམ་ལས་འགོད་མ་ནུས་སོ། །དེ་ནས་བདག་གིས་མ་དག་པའི་སྣོད་

[054B] རང་གཙོ་བོར་གསལ་བས་ཨོཾ་ཧྲཱི་ཥྚྲཱི་ཞེས་སོགས་
བརྗོད་ནས་མངལ་ནང་གི་གཙོ་བོ་ལ་བོས་ཏེ་སེམས་ཅན་གྱི་དོན་མཛོད་ཅིག་ཅེས་བསྐུལ་བས་ཐོག་མར་གཙོ་བོ་ཡབ་ཡུམ་དཔག་ཏུ་མེད་པར་གྱུར་པ་རྣམས་ཡུམ་གྱི་བ་སྦུའི་ཁུང་བུ་ལ་སོགས་པའི་སྒོ་རྣམས་ནས་ཐོན་
ཏེ་ཕྱོགས་བཅུར་གཤེགས་ནས་སེམས་ཅན་འགའ་ཞིག་འོད་ཟེར་གྱིས་རེག་པ་ཙམ་དང། འགའ་ཞིག་གི་སྤྱི་བོར་བཞུགས་ཏེ་སྦྱོར་མཚམས་ནས་བྱང་སེམས་བབས་པས་དབང་བསྐུར་བ་དང་འགའ་ཞིག་ལ་ལམ་མཐུན་
མོང་བ་རྣམས་བསྟན་ནས་རྒྱུད་སྦྱངས་ཏེ་དཀྱིལ་འཁོར་དུ་བཅུག་ནས་དབང་བཞི་བསྐུར་བ་སོགས་གང་ལ་གང་འདུལ་གྱི་དོན་མཛད། ཁྱད་པར་སེམས་ཅན་ཞེ་སྡང་ཅན་རྣམས་ཀྱི་ཞེ་སྡང་སྦྱངས་ནས་ལུས་གཙོ་བོ་ཡབ་ཡུམ་
དང༑ སེམས་གནས་ལུགས་རིག་པ་དོན་དམ་རྟོགས་པའི་ཤེས་རབ་སྟེ་ཆོས་ཐམས་ཅད་ཀྱི་གནས་ཚུལ་སྟོང་པ་ཉིད་ཀྱི་དབྱིངས་མཐར་ཐུག་མངོན་སུམ་དུ་རྟོགས་པ་ཆོས་ཀྱི་དབྱིངས་ཀྱི་ཡེ་ཤེས་གཙོ་བོ་ཡབ་ཡུམ་གྱི་གོ་
འཕང་ལ་བཀོད། སླར་སྤྲོས་པའི་ལྷ་ཚོགས་རྣམས་ལ་ཐིམ་ཞིང་དེ་རྣམས་ཀྱང་གཅིག་ལ་གཅིག་ཐིམ་གྱི་མཐར་ཡབ་ཡུམ་ཟུང་གཅིག་ཏུ་གྱུར་པའི་ཡབ་རང་ཉིད་དང། ཡུམ་གཙོ་ཡུམ་ལ་ཐིམ་པར་བསམ། ཡང་

[055A]༄༅། །བདག་གིས་མ་དག་པའི་སྣོད་བཅུད་སྤྱི་དང། ཁྱད་པར་སེམས་ཅན་གཏི་མུག་ཅན་རྣམས་ཀྱི་གཏི་མུག་སྦྱངས་ཏེ་མེ་ལོང་ལྟ་བུའི་ཡེ་ཤེས་ལ་དགོད་པར་བྱའོ་སྙམ་པའི་འཕེན་པ་བཏངས་ནས་
རང་གིས་ཨོཾ་ཛིན་ཛི་ཀ་ཞེས་ཤར་གྱི་གཏི་མུག་གཤིན་རྗེའི་གཤེད་བསྐུལ་བས་སྔར་ལྟར་སྤྲོས་ཏེ་སེམས་ཅན་གྱི་སྡིག་སྒྲིབ་སྤྱི་དང་ཁྱད་པར་གཏི་མུག་ཤས་ཆེ་བ་ལ་སོགས་པའི་གཏི་མུག་ཐམས་ཅད་སྦྱངས་
ནས་མེ་ལོང་གི་གཟུགས་བརྙན་ལྟར་ཆོས་ཐམས་ཅད་སྣང་སྟོང་དབྱེར་མེད་དུ་གཟིགས་པའི་ཡེ་ཤེས་མཐར་ཐུག་གཏི་མུག་གཤིན་རྗེ་གཤེད་ལ་བཀོད་ནས་སྔར་བཞིན་རིམ་གྱིས་བསྡུས་ཏེ་ཡབ་ཡུམ་ཟུང་གཅིག་ཏུ་
གྱུར་པ་ཕྱིའི་གཞལ་ཡས་ཁང་གི་རེའུ་མིག་ནང་མའི་ཤར་གྱི་པད་ཟླའི་གདན་ལ་རང་ལ་ཞལ་ཕྱོགས་ཏེ་བཞུགས་པར་བསམ། དེས་གཞན་རྣམས་རིགས་འགྲེ་ཞིང་འཁོར་འདས་གཉིས་ལ་བཟང་ངན་གྱི་དབྱེ་བ་མེད་པར་བདེན་པས་
སྟོང་པའི་མཉམ་པ་ཉིད་དུ་རྟོགས་པ་མཐར་ཐུག་པའི་ཡེ་ཤེས་ནི་མཉམ་ཉིད་ཡེ་ཤེས། གནས་ལྔ་རིག་པ་ཀུན་རྫོབ་རྟོགས་པའི་ཤེས་རབ་མཐར་ཐུག་པའི་ཡེ་ཤེས་ནི་སོར་རྟོག་ཡེ་ཤེས། སེམས་ཅན་གྱི་དོན་གྱི་བྱ་བ་ཐམས་
ཅད་སྒྲུབ་པ་ལ་མ་རྨོངས་པའི་མཁྱེན་པ་མཐར་ཐུག་པའི་ཡེ་ཤེས་ནི་བྱ་གྲུབ་ཡེ་ཤེས། ཟག་བཅས་ཉེར་ལེན་གྱི་ཕུང་པོ་སྡུག་བསྔལ་གྱི་རང་བཞིན་ཅན་ནི་ཕུང་པོའི་བདུད། ཡུལ་ཁྱད་པར་ཅན་ལ་དད་པའི་སྟོབས། ལས་

[055B] དགེ་བའི་བྱ་བ་ལ་སྤྲོ་ཤུགས་དང་ལྡན་པ་བརྩོན་འགྲུས་ཀྱི་སྟོབས། ཟག་བཅས་ཉེར་ལེན་གྱི་ཕུང་པོའི་རིགས་འདྲ་རང་དབང་མེད་པར་འདོར་དགོས་པ་ནི་འཆི་བདག་གི་
བདུད། འདྲིས་པའི་དངོས་པོ་ལ་སེམས་ཀྱིས་བརྗེད་པ་མེད་པ་ནི་དྲན་པའི་སྟོབས། དགའ་རབ་དབང་ཕྱུག་སོགས་རྣམ་གཡེང་ལྷའི་བུའི་བདུད། དགེ་བའི་དམིགས་ཡུལ་ལ་རྩེ་གཅིག་ཏུ་གནས་པ་ཏིང་ངེ་འཛིན་གྱི་སྟོབས། སེམས་ཅན་རྣམས་ཀྱི་
ཤ་རུས་སོགས་ས་ཁམས། ཁྲག་སོགས་རླན་ཤེར་ཆུ་ཁམས། དྲོད་མེ་ཁམས། དབུགས་རླུང་ཁམས་རྣམས་སྦྱངས་ནས་བྱམས་པ་སྙིང་རྗེ་དགའ་བ་བཏང་སྙོམས་ཚད་མེད་ཀྱི་ངོ་བོ་ལྷ་མོ་རང་རང་གི་གོ་འཕང་ལ་བཀོད་པའོ། །དེ་ནས་ཐོད་
པ་དང་གཞལ་ཡས་ཁང་གི་བསྐུལ་སྔགས་རྗེ་རིན་པོ་ཆེས་བདེ་མཆོག་ནས་ཁ་འགེངས་མཛད་པ་འབྲུ་གསུམ་བརྗོད་པའི་ཚེ་གྲ་བཞིའི་ཐོད་པ་བཞི་བསྐུལ་ཏེ་སྔར་ལྟར་སྤྲོས་ཏེ་སེམས་ཅན་རྣམས་ཀྱི་མིག་གི་ཡུལ་དུ་གཟུགས་མི་མཛེས་པ། རྣ་
བའི་ཡུལ་དུ་སྒྲ་མི་སྙན་པ། སྣའི་ཡུལ་དུ་དྲི་མི་ཞིམ་པ། ལྕེའི་ཡུལ་དུ་རོ་མི་འདའ་བ། ལུས་ཀྱི་ཡུལ་དུ་རེག་བྱ་མི་འྗཾ་པ། ཡིད་ཀྱི་ཡུལ་དུ་ཆོས་རྣམས་ཀྱི་རང་བཞིན་མི་རྟོགས་པ་ལ་སོགས་པའི་དྲི་མ་སྦྱོང་བ་སྟེ་ཐོད་པ་བཞི་གཟུགས་སྒྲ་
དྲི་རོ་རེག་བྱ་ཆོས་དབྱིངས་རྡོ་རྗེ་མ་དྲུག་གི་རང་བཞིན་ཡིན་ལ། དེ་ཡང་རེག་བྱ་གཟུགས་ཀྱི་ཁོངས་སུ་འདུ་ཤིང། ཆོས་ཀྱིས་ཐམས་ཅད་ལ་ཁྱབ་པས་ན་བཞིར་འདུས་སོ། །སླར་ཡང་འབྲུ་གསུམ་བརྗོད་ལ་མངལ་ནང་གི་གཞལ་ཡས་ཁང་
[056A]༄༅། །འཁོར་དང་བཅས་པ་བསྐུལ་བས་སྔར་ལྟར་དཔག་ཏུ་མེད་པ་སྤྲོས་ཏེ་ཕྱོགས་བཅུའི་སྣོད་ཀྱི་སྐྱོན་དམྱལ་བའི་ལྕགས་བསྲེགས་ས་གཞི་སོགས་དང། ཡི་དྭགས་ཀྱི་ངམ་གྲོག་སོགས་དང། གཞན་ཡང་འཇིག་
རྟེན་ཁམས་ཀྱི་སེག་མ་དང། གྱོ་མོ་ལ་སོགས་པ་མདོར་ན་མི་དགེ་བཅུའི་བདག་འབྲས་སམ་དབང་འབྲས་ཀྱི་ཉེས་སྐྱོན་རྣམས་སྦྱངས། ལྷ་མིའི་གནས་ཡིད་དུ་འོང་བ་སོགས་དགེ་བ་བཅུའི་བདག་འབྲས་ཀྱི་ཡོན་ཏན་ལ་སྤྱོད་པའི་
བདེ་བ་ལ་གནས་པ་རྣམས་མི་འགྱུར་བ་བརྟན་པར་བྱས་ཏེ་སླར་འདུས་ནས་ཕྱིའི་གཞལ་ཡས་ཁང་ལ་ཐིམ་པར་བསམ། ཡང་སྐབས་འགར་ཉོན་མོངས་པ་ཞེ་སྡང་སོགས་ཤས་ཆེན་པོ་དང་ལྡན་པའི་སེམས་ཅན་
རྣམས་ཉོན་མོངས་པ་དེའི་དབང་གིས་ལས་བསགས། དེའི་འབྲས་བུར་སྡུག་བསྔལ་མི་བཟད་པ་མྱོང་དགོས་ཚུལ་ལ་བསམས་ནས་སྙིང་རྗེ་ཤུགས་དྲག་པོར་བསྐྱེད་པ་དང། ཡང་སྐབས་འགར་སེམས་ཅན་དེ་དག་གི་
ཕྱིར་དུ་འོད་ཟེར་གྱིས་རེག་པ་ཙམ་གྱིས་སེམས་ཅན་དཔག་ཏུ་མེད་པ་སྨིན་གྲོལ་ལ་འགོད་ནུས་པའི་སངས་རྒྱས་ཀྱི་འཕྲིན་ལས་དེ་མྱུར་དུ་ཐོབ་ན་ཅི་མ་རུང་སྙམ་དུ་འདུན་པ་སྦྱོང་བ་དང། ཡང་སྐབས་འགར་སེམས་ཅན་གྱི་
དོན་བྱེད་པའི་དམིགས་པ་བྱས་ཟིན་པའི་འོག་ཏུ་སེམས་ཅན་རྣམས་སྨིན་གྲོལ་ལ་བཀོད་ཟིན་པ་ཡིན་སྙམ་དུ་བློ་ཐག་བཅད་ནས་རྗེས་སུ་ཡི་རང་གི་དགའ་བ་སྒོམ་པ་སོགས་ཀྱང་བྱ་ཞིང། འདི་དག་ནི་གཏོང་ལེན་སོགས་ཕར་

[056B] སྒྲིབ་པ་
དཔག་ཏུ་མེད་པ་བྱང་བ་དང། སངས་རྒྱས་ཀྱི་ཞིང་སྦྱོང་བའི་ཐབས་སུ་འགྱུར་བ་དང། ལམ་དུས་སུ་སྒྱུ་ལུས་པས་དཀྱིལ་འཁོར་རྒྱལ་མཆོག་གི་ལྷ་སྤྲུལ་ནས་སེམས་ཅན་གྱི་དོན་བྱེད་པ་དང་རྣམ་པ་མཐུན་ཞིང་དེའི་སྨིན་བྱེད་དུ་འགྱུར་བ་དང་
འབྲས་དུས་སུ་རྟེན་བརྟེན་པའི་དཀྱིལ་འཁོར་དཔག་ཏུ་མེད་པ་སོགས་སྤྲུལ་ནས་སྐད་ཅིག་རེ་རེ་ལའང་སེམས་ཅན་དཔག་ཏུ་མེད་པ་སྨིན་གྲོལ་ལ་འགོད་པའི་མཛད་པ་འཁོར་བ་མ་སྟོངས་ཀྱི་བར་དུ་མཛད་པ་དང་རྣམ་པ་མཐུན་ཞིང་དེ་
འགྲུབ་པའི་བག་ཆགས་ཁྱད་པར་ཅན་འཇོག་པ་ཡིན་ཚུལ་སོགས་གསུངས་ཤིང་ཕྱག་ལེན་དུའང་འདི་དག་གི་ཚེ་གདངས་ལྟ་བུ་དལ་བུ་དལ་བུས་མཛད་དོ། །ལྷན་ཐབས་སུ་སྐབས་འདིར་ཕྱོགས་སྐྱོང་བསྐྱེད་ཆོག་བྱེད་པར་བཤད་ཀྱང་
རྡུལ་མཚོན་དང་ར་ས་བྲི་སོགས་ཀྱི་མདུན་བསྐྱེད་སྒྲུབ་གཞི་དང་འབྲེལ་ཞིང། དེའི་ཚེ་ཡང་མདུན་སྐྱེད་སྒྲུབ་ཟིན་ལ་གཏོར་མ་འབུལ་བའི་སླ་ཆོས་བྱེད་པའི་ཚེ་ན་འདིར་ཕྱོགས་སྐྱོང་བསྐྱེད་དགོས་ཀྱི། དེ་ལས་གཞན་པའི་མདུན་བསྐྱེད་
སྒྲུབ་གཞི་དང་འབྲེལ་བའི་ཚེ་ཡང་རྗེ་རིན་པོ་ཆེའི་དགོངས་པ་ལྟར་གཏོར་མགྲོན་ལོགས་སུ་བསྐྱེད་པའི་ཚེ་དང། ལྷག་པར་བདག་བསྐྱེད་རྐྱང་པའི་སྐབས་སུ་སྐབས་འདིར་ཕྱོགས་སྐྱོང་མི་བསྐྱེད་པའི་ཚུལ་ལྕང་སྐྱ་ངག་དབང་བློ་བཟང་ཆོས་

[057A]༄༅། །ལྡན་གྱིས་དགག་སྒྲུབ་དང་བཅས་ལེགས་བཤད་འཁྲུལ་སྤོང་དུ་གསུངས་པ་ཇི་ལྟ་བ་བཞིན་པཎ་ཆེན་བློ་བཟང་ཆོས་ཀྱི་རྒྱལ་མཚན་དང་རྒྱལ་མཆོག་བསྐལ་བཟང་རྒྱ་མཚོ་སོགས་ཚད་ལྡན་རྣམས་ཀྱིས་འཁྲིད་ཡིག་
སོགས་སུ་ཡང་གསུངས་པས་དེ་བཞིན་དུ་བྱེད་པ་ལེགས་ཚུལ་རྒྱས་པར་གསུངས། གཉིས་པ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་ནི། དེ་ནས་གཙོ་འཁོར་ཐམས་ཅད་ཀྱི་རྩ་ཞལ་གྱི་སྤྱན་གཡས་གཡོན་གཉིས་སུ་པད་
ཟླའི་གདན་ལ་ཀྵིཾ་ལས་འཁོར་ལོ་དཀར་པོ་ཀྵིཾ་གིས་མཚན་པ་ཞིག་བྱུང་བ་ཡོངས་སུ་གྱུར་པ་ལས། མིག་དབང་ཟར་མའི་མེ་ཏོག་ལྟ་བུ་དང་ངོ་བོ་དབྱེར་མེད་ཀྱི་རྡོ་རྗེ་མིག་གཏི་མུག་གཤིན་རྗེ་ལྟ་བུ་ཞལ་ཕྱིར་གཟིགས༑ དེ་བཞིན་
དུ་རྣ་བ་གཉིས་སུ་ཛྲིཾ་སྔོན་པོ་ལས་རྡོ་རྗེ་སྔོན་པོ་ཛྲིཾ་གིས་མཚན་པ་ལས་རྣ་དབང་གྲོ་སོག་ཁ་བཅད་པ་ལྟ་བུ་དང་དབྱེར་མེད་ཀྱི་རྡོ་རྗེ་རྣ་བ་ཞལ་ཕྱིར་གཟིགས། སྣར་ཁཾ་སེར་པོ་ལས་རིན་ཆེན་སེར་པོ་ཁཾ་གིས་མཚན་པ་ལས་
སྣ་བུག་གཉིས་ཀྱི་བར་གདུང་ཟངས་ཁབ་གཤིབ་པ་ལྟ་བུའི་སྣ་དབང་དང་དབྱེར་མེད་ཀྱི་རྡོ་རྗེ་སྣ་སེར་སྣ་གཤིན་རྗེ་ལྟ་བུ་ཞལ་ཕྱིར་གཟིགས། ལྕེའི་རྩ་བའི་དབུས་སུ་རཾ་དམར་པོ་ལས་པདྨ་དམར་པོ་རཾ་གྱིས་མཚན་པ་ལས་
ལྕེ་དབང་གི་ངོ་བོ་རྡོ་རྗེ་ལྕེ་དམར་པོ་འདོད་ཆགས་གཤིན་རྗེ་ལྟ་བུ་ཞལ་ལྕེ་རྩེ་ཕྱོགས་ལ་གཟིགས་པ། མཛོད་སྤུའི་གནས་ཡེ་ཤེས་ཀྱི་གྱི་དབུས་སུ་ཀཾ་ལྗང་གུ་ལས་རལ་གྲི་ལྗང་གུ་ཀཾ་གིས་མཚན་པ་ལས་ལུས་དབང་

[057B] ལྟེ་བའི་བུ་གའི་ནང་དུ་སཾ་དཀར་པོ་ལས་རྡོ་རྗེ་དཀར་པོ་སཾ་གིས་མཚན་པ་ལས་ཡིད་དབང་གི་ངོ་བོ་རྡོ་རྗེ་ཡིད་དཀར་པོ་ཞལ་ཕྱིར་གཟིགས་
ཐམས་ཅད་གདན་པད་ཟླ་ལ་གནས་པ། ཡང་གཙོ་འཁོར་ཐམས་ཅད་ཀྱི་ཐུགས་ཀར་ཧཱུཾ་ཡིག་སྔོན་པོ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུཾ་ལས་རྡོ་རྗེ་རྩེ་ལྔ་པ་ཧཱུཾ་གིས་མཚན་པ་ཡོངས་སུ་གྱུར་པ་ལས་ཐུགས་རྡོ་རྗེ་སྟེ། གཙོ་
བོའི་ཐུགས་རྡོ་རྗེ་ནི་ཡེ་ཤེས་སེམས་དཔའི་མདུན་ནམ། ཡང་ན་ཏིང་ངེ་འཛིན་སེམས་དཔའ་དང་ངོ་བོ་དབྱེར་མེད་དུ་བྱེད་པར་ཡང་གསུངས་པས་གང་བདེ་བྱ། མགྲིན་པའི་ཨོལ་མདུད་ཀྱི་གནས་སུ་ཨཱ་ལས་པདྨ་དམར་
པོ་འདབ་མ་བརྒྱད་པའི་ལྟེ་བར་ཨཱ་ལས་པདྨ་དམར་པོ་ཨཱ་ས་མཚན་པ་ཡོངས་སུ་གྱུར་པ་ལས་གསུང་རྡོ་རྗེ་དམར་པོ། སྤྱི་བོར་ཐོད་པའི་འོག་ཀླད་སྐྱའི་སྟེང་གི་གནས་སུ་ཨོཾ་ལས་འཁོར་ལོ་རྩིབས་བརྒྱད་པ་གདན་
སྟབས་སུ་གནས་པའི་ལྟེ་བར་ཨོཾ་ལས་སྐྱེས་པའི་འཁོར་ལོ་དཀར་པོ་ཨོཾ་གྱིས་མཚན་པ་ཡོངས་སུ་གྱུར་པ་ལས་སྐུ་རྡོ་རྗེ་དཀར་པོ་རྣམས་མངོན་རྟོགས་ལྟར་བསྐྱེད་པར་བྱའོ་གསུངས། དེ་ནས་ལྕགས་ཀྱུའི་ཕྱག་རྒྱ་དང་བཅས་རང་
གི་ཐུགས་ཀའི་ཧཱུཾ་ལས་འོད་ཟེར་དམར་པོ་ལྕགས་ཀྱུ་ལྟ་བུ་དཔག་ཏུ་མེད་པ་སྤྲོས་ཏེ་ཕྱོགས་བཅུའི་སངས་རྒྱས་ཐམས་ཅད་སྐུ་རྡོ་རྗེ་རྣམ་སྣང། གསུང་རྡོ་རྗེ་འོད་དཔག་མེད། ཐུགས་རྡོ་རྗེ་མི་བསྐྱོད་པའི་ངོ་བོ་གནས་གསུམ་དུ་བསྐྱེད་

[058A]༄༅། །ཟིན་པ་གསུམ་དང་འདྲ་བ་དཔག་ཏུ་མེད་པ་སྤྱན་དྲངས་པ་རྣམས་རིམ་གྱིས་ཐིམས་ནས་མ་ཐར་གཙོ་འཁོར་རེ་རེའི་མདུན་དུ་གསུམ་ཚན་རེ་རེ་བཞུགས་པར་བསམ་ལ་ཨོཾ་ཧྲཱི་ཥྚྲཱི་ཧཿ་ཞེས་
སོགས་ཀྱིས་མཆོད། སླར་ཡང་སྔར་ལྟ་བུའི་འོད་ཟེར་གྱིས་མདུན་དུ་གསུམ་ཚན་རེ་བཞུགས་པ་བཀུག་སྟེ་རིམ་པ་ལྟར་རང་རང་གི་གནས་གསུམ་གྱི་དམ་ཚིག་པ་རྣམས་ལ་ཐིམ་པར་བསམ། སྔགས་དོན་གཞན་
རྣམས་ནི་གོང་དང་འདྲ་ཞིང། ཙིཏྟ་ནི་སེམས་སམ་ཐུགས་ཏེ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་རང་བཞིན་གྱི་བདག་ཉིད་དེ་ངའོ་ཞེས་པའོ། །དེ་བཞིན་དུ་གཞན་གཉིས་ཀྱང་བྱིངས་དེ་དང་འདྲ་ལ་ཝཱཀ་ནི་
ངག་གཾ་གསུང་དང། ཀཱཡ་ནི་ལུས་སཾ་སྐུའོ། །འདིར་ཐུགས་རྡོ་རྗེ་དང་པོར་བསྐྱེད་ཅིང་སྟིམ་པ་དང་ཐུགས་ཀར་འབུལ་བའི་དྲི་ཆབ་སྔོན་དུ་འགྲོ་བ་དང། དགའ་ལྡན་ལྷ་བརྒྱ་མའི་སྐབས་སུ་ཐུགས་ཀྱི་ཡོན་ཏན་བརྗོད་པ་དང་
པོར་ཡོད་པ་འདི་རྣམས་ལ་གནད་ཁྱད་པར་ཅན་ཡོད་པར་གསུངས་སྟེ། དེ་ཡང་རྗེ་བླ་མ་དང་རྡོ་རྗེ་འཇིགས་བྱེད་ནི་རྗེ་བཙུན་འཇམ་དབྱངས་ཡིན་ལ་དེས་སྒྲུབ་པ་པོ་ལ་དངོས་གྲུབ་སྩོལ་བའི་གོ་རིམ་ལྷ་གཞན་དང་མི་འདྲ་བར་
ཐོག་མར་སེམས་རྒྱུད་ལ་ཤེས་རབ་ཀྱི་དངོས་གྲུབ་སྩལ་ཏེ་ཆོས་རྣམས་ཁོངས་སུ་ཆུད་ཅིང། དེ་ནས་ངག་ལ་འཆད་རྩོད་རྩོམ་གསུམ་བྱེད་པའི་དངོས་གྲུབ་སྩལ། དེས་མཁས་པའི་མདུན་སར་དཔའ་མི་ཞུམ་པའི་ལུས་ཀྱི་

[058B] །དེ་ལྟར་མིག་སོགས་བྱིན་གྱིས་བརླབས་པའི་དགོས་པ་ནི་དེ་
དག་གི་ཐ་མལ་གྱི་སྣང་ཞེན་སྦྱོང་བ་དང། ལྷ་དེ་རྣམས་ལ་མཆོད་པའི་བསམ་པས་གཟུགས་སོགས་ཡུལ་ལ་ལོངས་སྤྱད་ནས་བདེ་སྟོང་སྐྱེས་པར་མོས་ན་ཉེས་པ་མི་འབྱུང་བར་མ་ཟད་བསོད་ནམས་རྒྱ་ཆེན་པོ་ཐོབ་པ་དང། ལྷའི་
བྱིན་རླབས་ཀྱིས་དེ་དག་ནས་རྒྱུ་བའི་རླུང་ལས་རུང་དུ་གྱུར་ཏེ། རྫོགས་རིམ་གྱི་སྐབས་སུ་ཡན་ལག་གི་རླུང་ལྔ་ལ་རྡོར་བཟླས་བྱས་པས་སྒོ་ལྔའི་མངོན་ཤེས་འགྲུབ་པའི་སྨིན་བྱེད་དུ་འགྱུར་བ་དང། སྐུ་གསུང་ཐུགས་བྱིན་གྱིས་
བརླབས་པས་རང་གི་སྒོ་གསུམ་ལ་ཐ་མལ་གྱི་སྣང་ཞེན་བསལ་ཏེ་རྡོ་རྗེ་གསུམ་གྱི་ངོ་བོར་འགྱུར་བ་ཡིན་ནོ། །གསུམ་པ་ཡེ་ཤེས་པ་བཅུག་ནས་དབང་བསྐུར་རྒྱས་གདབ་པ་ནི། དེ་ནས་ཨོཾ་ཧྲཱི་ཧཱ་བཧོ་སོགས་ཀྱི་སྤྱེན་འདྲེན་པར་
གསུངས་པས་དེ་བཞིན་དུ་བྱས་པས་ཆོག་ཅིང། འཇམ་དཔལ་རང་བཞིན་མ་ནི་རྗེའི་དཔའ་གཅིག་གི་གཏོར་མགྲོན་གྱི་སྐབས་སུ་གསུངས་པས་འདིར་ཡང་མི་རུང་བ་མ་ཡིན་ཞིང་ངེས་པར་དགོས་པའང་མ་ཡིན་ལ། བྱེད་
ན་ལྕང་སྐྱ་ངག་དབང་ཆོས་ལྡན་གྱིས་གསུངས་པ་ལྟར་ལས་བྱེད་སྤྲུལ་པ་གཤིན་རྗེའི་འཁོར་དང་བཅས། ཞེས་པ་གཏི་མུག་གཤིན་རྗེའི་གཤེད་སོགས་འཁོར་དང་བཅས་ཞེས་བསྒྱུར་བར་གསུངས་པ་ངེས་པར་

[059A]༄༅། །བྱ་དགོས་ཏེ་མདུད་བསྐྱེད་ཀྱི་སྒྲུབ་གཞི་མེད་པ་བདག་བསྐྱེད་རྐྱང་པའི་སྐབས་ཐམས་ཅད་དུ་ཕྱོགས་སྐྱོང་བསྐྱེད་པ་ནི་འབྲེལ་མེད་ལ། དེ་མེད་པས་སྐབས་འདིར་ལས་གཤིན་སྤྱན་འདྲེན་པ་མི་དགོས་
སོ༑ ༑དེའི་ཚིག་དོན་ནི། ཛཿ་འགུགས་པའི་ས་བོན། དོན་དམ་པའི་འཇམ་དཔལ་རང་བཞིན་རྣམ་དག་གི་ཆར་གྱུར་པའི་ངོ་བོ་ཉིད་སྐུ་ནི་ཆོས་རྣམས་ཀྱི་གནས་ལུགས་སྟོང་པ་ཉིད་ཀྱི་དངོས་ཏེ་ངོ་བོ་གཅིག་ཡིན་ལ་
རྒྱུ་མཚན་དེའི་ཕྱིར་དེ་འདྲའི་འཇམ་དཔལ་དེ་ཕྱོགས་འདིར་གནས་པ་དང་དེ་ནས་གཞན་དུ་འགྲོ་ཞིང་འོང་བ་དང་བྲལ་བ་ནི་དཔེ་ནམ་མཁའ་བཞིན་ཏེ་དེས་ཀྱང་སྣོད་བཅུད་ཐམས་ཅད་ལ་ཁྱབ་ཅིང། དེ་ལས་གཞན་དུ་གནས་
པ་དང་འགྲོ་ཞིང་འོང་བ་མེད་དོ། །ཡང་དབྱར་དང་སྟོན་ལ་སོགས་པའི་དུས་ཀྱི་ཁམས་ནི་ནམ་ཟླའི་ཤུགས་ཀྱིས་འབྱུང་བ་ལས་གཞན་ཞིག་ནས་འདིར་འོང་བ་དང་འདི་ནས་གཞན་དུ་འགྲོ་བ་མེད་པ་དེ་བཞིན་དུ་ཡེ་ཤེས་
ཆོས་སྐུའི་དབང་དུ་བྱས་པའི་ངེས་དོན་གྱི་འཇམ་དཔལ་གྱི་ཐུགས་རྗེའི་བྱིན་རླབས་ཞུགས་མ་ཞུགས་ཀྱང་རང་རང་གི་སྒྲིབ་པ་དག་མ་དག་དང། ཚོགས་བསགས་མ་བསགས་ཀྱི་ཁྱད་པར་ལས་འབྱུང་བ་ཡིན་གྱི། ཐུགས་
རྗེ་ལ་འདི་ནས་གཞན་དུ་འགྲོ་བ་དང། གཞན་ནས་འདིར་འོངས་པ་དང་བྲལ་བ་ཡིན་ནོ། །དྲང་དོན་ཀུན་རྫོབ་ཀྱི་འཇམ་དཔལ་གཟུགས་སྐུའི་སྤྲུལ་པ་ཡང་རང་རང་གི་སྐལ་བ་དང་འཚམ་པར་འབད་མེད་དུ་སྣང་བ་ཡིན་

[059B] གདུལ་བྱ་ལས་དག་པའི་སར་འོང་ལ་མ་དག་པ་རྣམས་ལ་གཞན་དུ་འགྲོ་བ་ལྟ་བུའི་འགྲོ་འོང་དང་བྲལ་བ་ནི་དཔེར་ན་མེ་ལོང་གི་གཟུགས་བརྙན་བཞིན་ཏེ་མེ་ལོང་དང་བྱད་བཞིན་འཕྲད་པ་ན་མེ་ལོང་གི་གཟུགས་བརྙན་
དེ་གཞན་ནས་འདིར་འོང་པ་དང་གཞན་དུ་འགྲོ་བའི་མཚན་ཉིད་མི་མངའ་བ་ཡིན་ཞེས་དང་ཡང་ཞེས་པ་ཚིག་སྔ་ཕྱི་མི་མཐུན་པའི་ཚིག་རྒྱན་ཏེ། གོང་དུ་བཤད་པའི་འགྲོ་འོང་དང་བྲལ་བ་དེ་ལྟར་ཡང་དཔེར་ནན་མཁའ་ལ་
ཟླ་བའི་དཀྱིལ་འཁོར་གཅིག་ལས་མེད་ཀྱང། སྒྲིབ་བྱེད་མེད་པའི་ཆུ་ཇི་ཙམ་ཡོད་པ་རེ་རེ་ལ་ཟླ་གཟུགས་རེ་རེ་འཆར་བ་ཇི་བཞིན་དུ་གདུལ་བྱས་གང་དུ་དམིགས་པ་དེར་འབད་མེད་དུ་སྣང་བ་ཡིན་པས་ན། དེང་འདིར་མོས་ལྡན་
བདག་ཅག་གིས་སྤྱན་འདྲེན་ཞིང་གཤེགས་སུ་གསོལ་ཞེས་ཞུ་བའི་ལྷ་ནི། སངས་རྒྱས་ཀུན་གྱི་ཡེ་ཤེས་གཅིག་ཏུ་བསྡུས་པའི་ངོ་བོ་རྗེ་བཙུན་འཇམ་པའི་དབྱངས་ཉིད། ཕྱི་རོལ་གྱི་གདུག་པ་ཅན་རྣམས་འདུལ་བའི་ཕྱིར་དུ་སྒྱུ་
མའི་སྲིན་པོ་ལྟར་ཤིན་ཏུ་ཁྲོས་པའི་རྣམ་པ་ཅན་འཇིགས་བྱེད་གཤིན་རྗེའི་གཤེད་ཀྱི་སྐུར་བསྟན་པ་ཁྱོད། གཏི་མུག་གཤིན་རྗེའི་གཤེད་ལ་སོགས་པའི་འཁོར་གྱིས་བསྐོར་ནས་གནས་འདིར་གཤེགས་ཤིང། གཤེཌ་
ནས་ཀྱང་ཐུགས་བརྩེ་བ་ཆེན་པོས་བདག་ལ་དགོངས་ཏེ་བཞུགས་སུ་གསོལ། ཞེས་པའོ། སྔགས་ཀྱི་དོན་ནི། ཨོཾ་སྔགས་ཀྱི་མགོ་འདྲེན། ཧྲཱི་འཕྲོག་བྱེད། ཧཱ་རྨད་བྱུང། བཧོ་བོད་པ། མཧཱ་ཆེན་པོ། ཀྲོ་དྷ་ཁྲོ་བོ། ཨ་གཙྪ་གཉིས་ནི་ཚུར་བྱོན་

[060A]༄༅། །ལན་གཉིས་ཏེ། ངོ་མཚར་བ་དང་རྒོད་པ་དང། །ཁྲོ་དང་གཏུམ་དང་ངེས་གཟུང་དང། །དད་དང་དགའ་བ་རྣམས་ལ་ནི། །ཚིག་གཅིག་ལན་གཉིས་འབྱུང་བ་ཡིན། །ཞེས་གསུངས་པ་ལྟར་སྐབས་འདིར་ངེས་
གཟུང་གི་ཕྱིར་ལན་གཉིས་སོ། །ཨདྨཱ་ད། བདག་ལས། པཱུ་ཛ། མཆོད་པ། པྲ་ཏི་སོ་སོར། གྲིཧྣནྟུ། བཞེས་ནས། པྲ་སཱ་ད། གསལ་བ། མེ་་བདག་ལ། དཧི་མའན་བློ་དང་ལྡན་པར། ཀུ་རུ་མཛོད། སཱ་ཧཱ་གཞི་ཚུགས་ཏེ་ཨོཾ་འཕྲོག་བྱེད་རྨད་
བྱུང་ཁྲོ་ཆེན་ཀྱཻ། །ཚུར་བྱོན་ཚུར་བྱོན་བདག་ལས་ནི། །མཆོད་པ་སོ་སོར་བཞེས་ནས་སུ། །བདག་ལ་གསལ་བའི་བློ་ལྡན་མཛོད། །གཞི་ཚུགས། ཞེས་པའོ། །དེའི་ཚེ་ལྕགས་ཀྱུའི་ཕྱག་རྒྱ་བྱས་ལ་རང་གི་ཐུགས་ཀའི་ཧཱུཾ་ཡིག་ལས་འོད་ཟེར་སྔར་ལྟར་
སྤྲོས་པས། རང་བཞིན་གྱི་གནས་འོག་མིན་ནི་ཆོས་སྐུ་ལ་སོགས་པ་རང་གི་ཉེ་ལོགས་ཀྱི་ནམ་མཁའ་ནས། ནམ་མཁའ་དྭངས་པ་ལས་སྤྲིན་བློ་བུར་དུ་ལྡང་བ་ལྟར་ཕྱོགས་བཅུའི་རྒྱལ་བ་ཐམས་ཅད་དཔལ་རྡོ་རྗེ་འཇིགས་བྱེད་ཀྱི་རྟེན་དང་བརྟེན་
པའི་དཀྱིལ་འཁོར་གྱི་རྣམ་པ་དཔག་ཏུ་མེད་པར་སྤྱན་དྲངས་ནས་མ་ཐའ་ ཕྱི་འབྲང་གི་བགེགས་སྐྲོད་མིན་ལུགས་གཉིས་ལས་འདིར་སྐྲོད་པའི་
ལུགས་ཡིན་པས། སླར་ཡང་རང་གི་ཐུགས་ཀའི་ཧཱུཾ་ལས་ཁྲོ་བོ་དཔག་ཏུ་མེད་པ་སྤྲོས་ཏེ་ཡེ་ཤེས་པ་རྣམས་ཀྱི་ཕྱིར་འབྲང་བའི་བགེགས་རྣམས་རྒྱ་མཚོའི་ཕ་མཐར་བསྐྲད་པར་བསམ་ལ་ལས་སྔགས་བརྗོད་ཅིང་ནང་མཆོད་གཏོར་

[060B] །དེ་ནས། མུད་ག་ར་ཛཿ་ལ་སོགས་པའི་སྔགས་བཞི་བརྗོད་པའི་ཚེ། རིམ་པ་ལྟར་ཐོ་བ་གཤིན་རྗེའི་གཤེད་ལ་སོགས་པ་སྒོ་བཞིའི་ཁྲོ་བོ་རྣམས་ཀྱི་ཐོ་བ་ལ་སོགས་
པའི་ཕྱག་མཚན་སོ་སོར་འཕྱར་ཙམ་བྱས་པས། སྔགས་དང་པོའི་ཚེ་ཡེ་ཤེས་པའི་རྟེན་བརྟེན་པ་རྣམས་དམ་ཚིག་པའི་རྟེན་བརྟེན་པ་སོ་སོའི་སྟེང་དུ་ཞལ་བལྟ་ཕྱོགས་མཐུན་པར་མི་ཐོག་ཏུ་མི་བརྩེགས་པ་ལྟར་དགུག་སྔགས་གཉིས་
པའི་ཚེ་དམ་ཚིག་པ་སོ་སོ་ལ་ཐིམ་ལ་མ་འདྲེས་པ་མེ་ལོང་ནང་གི་གཟུགས་བརྙན་བཞིན་དུ་བསམ། སྔགས་གསུམ་པའི་ཚེ་དམ་ཡེ་གཉིས་ཆུ་དང་ཆུ་འདྲེས་པ་ལྟར་དབྱེར་མེད་དུ་བཅིངས། སྔགས་བཞི་པའི་ཚེ་ཡེ་ཤེས་པ་རྣམས་དཾ་
ཚིག་པ་ལ་མི་དགྱེས་པ་མེད་པར་དགྱེས་བཞིན་དུ་བཞུགས་པར་བསམ་མོ། །དེ་ལྟར་ཡེ་ཤེས་པ་བསྟིམས་པའི་དགོས་པ་ནི། བདག་དང་ཡེ་ཤེས་པ་ཐ་དད་དུ་རྟོག་པ་འགོག་པ་དང། དབྱེར་མེད་ཀྱི་ང་རྒྱལ་བརྟན་པ་དང། བྱིན་གྱིས་བརླབ་པའི་
དོན་དུ་ཡིན་ཅིང། དབྱེར་མེད་དུ་མོས་ཚུལ་ཡང། མ་འོངས་པ་ན་རང་རྒྱུད་ལ་འབྱུང་རུང་གི་ཡེ་ཤེས་པ་དང་བདག་ཉིད་དབྱེར་མེད་དུ་མོས་པ་གཙོ་བོ་དང། ད་ལྟ་གཞན་རྒྱུད་ལ་བྱུང་ཟིན་གྱི་ཡེ་ཤེས་པ་དང་བདག་ཉིད་དབྱེར་མེད་དུ་མོས་
པ་གདུལ་བྱ་བར་མའི་དབང་དུ་བྱས་པར་གསུངས། སླར་ཡང་སྔགས་དང་ཕྱག་རྒྱ་དང་ཐུགས་ཀའི་ཧཱུཾ་ལས་འོད་ཟེར་སྔར་ལྟར་འཕྲོས་པས་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་དཔལ་རྡོ་རྗེ་འཇིགས་བྱེད་ཀྱི་

[061A]༄༅། །རྟེན་དང་བརྟེན་པའི་དཀྱིལ་འཁོར་དཔག་ཏུ་མེད་པའི་རྣམ་པར་སྤྱན་དྲངས་ནས་དཀྱིལ་འཁོར་ཆ་ཚང་བ་གཅིག་གུ་གྱུར་ཏེ་རྒྱ་ཕུབ་ཀྱི་འོག་གི་བར་སྣང་ལ་བཞུགས་པའི་དབང་ལྷ་རྣམས་ལ་སྔར་
ལྟར་མཆོད་ནས་དབང་བསྐུར་བར་གསོལ་བ་བཏབ་པས་དབང་ལྷའི་གཙོ་བོ་རྡོ་རྗེ་འཇིགས་བྱེད་ཀྱིས་དབང་བསྐུར་བར་བྱའོ་སྙམ་དུ་དགོངས་པ་མཛད། ཁྲོ་བོ་གཤིན་རྗེའི་གཤེད་རྣམས་ཀྱིས་ལམ་ཉམས་སུ་ལེན་པ་དང་དབང་
བསྐུར་བ་ལ་བར་དུ་གཅོད་པའི་བགེགས་རྣམས་བསྒྲལ་ཞིང་བསྐྲད། མཚམས་ཀྱི་ཐོད་པ་བཞི་ལས་འདོད་ཡོན་གྱི་ལྷ་མོ་སྤྲོས་པ་རྣམས་ཀྱིས་རང་ཉིད་ལ་མཆོད་ཅིང་མེ་ཏོག་གི་ཆར་འབེབ། ཙ་རྩི་ཀ་ལ་སོགས་པ་ཡུཾ་
ལྔས་བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ཞེས་སོགས་ཀྱིས་ཤིས་པ་བརྗོད་པ་སྔོན་དུ་བཏང་ནས། ཟླ་བ་ལྟ་བུའི་བུམ་པ་དཀར་པོ་བདུད་རྩིས་གང་བ་ཐོགས་ཏེ། དཔེར་ན་སངས་རྒྱས་རྣམས་བལྟམས་
མ་ཐག་ལྷ་རྣམས་ཀྱིས་དབང་བསྐུར་བ་ཐོབ་པ་དེ་ཇི་ལྟ་བ་བཞིན་དུ་དབང་གི་ལྷ་བདག་གིས་སྒྲུབ་པ་པོ་ཁྱེད་ལ་བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོར་དག་པ་དེ་རྣམ་པ་ལྷའི་ཆུ་བདུད་རྩི་ལྟ་བུས་དབང་བསྐུར་བར་བྱའོ་
ཞེས་གསུངས་བཞིན་དུ་ལྷ་སོ་སོའི་སྤྱི་བོ་ནས་ལྷ་མོ་རྣམས་ཀྱིས་བུམ་པའི་ཆུས་དབང་བསྐུར། དེའི་ཚེ་རང་ལྷའི་ང་རྒྱལ་ཅུང་ཟད་གློད་ནས་ལུས་ཀྱི་ཕྱི་ནང་ཐམས་ཅད་ཁྱབ་པར་བཀྲུས་པས་ནད་ཐམས་ཅད་གཤངས་ལྕི་དང་

[061B]གདོན་ཐམས་ཅད་སྡིག་སྦྲུལ་ལ་སོགས་པའི་སྲོག་ཆགས། སྡིག་སྒྲིབ་ཐམས་ཅད་དུད་ཁུ་དང་སོལ་ཁུའི་རྣམ་པར་འོག་སྒོ་གཉིས་དང་བ་སྦུའི་ཁུང་སོགས་ནས་ཐོན་ཏེ་སེང་སྟེ་དག་ལུས་དྭངས་གསལ་འོད་ཀྱི་རང་བཞིན་དུ་
གྱུར་པ་བདུད་རྩིས་གང་བས་ཚེ་བསོད་ཤེས་རབ་སོགས་མཐུན་ཕྱོགས་ཀྱི་ཡོན་ཏན་ཐམས་ཅད་རྒྱས། ཆུ་ལྷག་མ་རང་རང་གི་སྤྱི་བོ་ནས་རྒྱངས་ཀྱིས་ལུང་པ་ཡོངས་སུ་གྱུར་པ་ལས་གཙོ་བོའི་རྩ་ཞལ་གྱི་ཚོག་མའི་སྟེང་སྲིན་
ཞལ་གྱི་མདུན་དུ་པད་ཟླའི་གདན་ལ་མི་བསྐྱོད་པ་སྔོན་པོ་ཞལ་གཅིག་ཕྱག་གཉིས་རྡོར་དྲིལ་འཛིན་པ་ས་གནོན་མཉམ་གཞག་གི་ཕྱག་རྒྱ་ཅན། ཤར་དང་ཤར་ལྷོ་པའི་རྩ་ཞལ་གྱི་ཚངས་བུག་གི་སྟེང་དུ་རྣམ་སྣང་དཀར་པོ་
འཁོར་ལོ་དང་དྲིལ་བུ་འཛིན་པ། ཆོས་འཆད་མཉམ་གཞག་ལྷོ་དང་ལྷོ་ནུབ་པའི་སྤྱི་བོར་རིན་འབྱུང་སེར་པོ་རིན་པོ་ཆེ་དང་དྲིལ་བུ་འཛིན་པ་མཆོག་སྦྱིན་མཉམ་གཞག་ནུབ་དང་ནུབ་བྱང་པའི་སྤྱི་བོར་དཔག་མེད་དམར་
པོ་ཕྱག་གཉིས་པདྨ་དང་དྲིལ་བུ་འཛིན་པ་མཉམ་གཞག་བྱང་དང་བྱང་ཤར་བའི་སྤྱི་བོར་དོན་གྲུབ་ལྗང་གུ་རལ་གྲི་དང་དྲིལ་བུ་འཛིན་པ་སྐྱབས་སྦྱིན་མཉམ་གཞག་གི་ཕྱག་རྒྱ་མཛད་པའི་ཡབ་རྐྱང་ངམ། ཡང་ན་ཡུམ་
བཅས་སུ་བསྒོམ། ཐམས་ཅད་ཀྱང་རིན་པོ་ཆེའི་རྒྱན་དང་ལྷ་རྫས་ཀྱི་ན་བཟས་སྤྲས་པ་ལོངས་སྐུའི་ཆ་བྱད་ཅན་འོད་ཀྱི་ཕུང་པོའི་དབུས་ན་ཞབས་རྡོ་རྗེ་སྐྱིལ་ཀྲུང་གིས་བཞུགས་པར་བསམ་ཞིང་དབང་གི་ལྷ་རྣམས་

[062A]༄༅། །ཀྱང་བ་སྤུའི་སྒོ་ནས་ཞུགས་ཏེ་ཐུགས་ཀའི་ཏིང་ངེ་འཛིན་སེམས་དཔའ་ལ་ཐིམ་པར་བསམ། དེ་ལྟར་གོང་དུ་བཤད་པའི་དམ་ཚིག་པ་བསྐྱེད་པ་ནི་བསྙེད་པའི་ཡན་ལག་སྐྱེ་མཆོད་དང་སྐུ་གསུང་
ཐུགས་བྱིན་གྱིས་བརླབས་པ་ནི་ཉེ་སྒྲུབ་ཀྱི་ཡན་ལག་ཡེ་ཤེས་པ་བསྟིམ་པ་ནི་སྒྲུབ་པའི་ཡན་ལག་དབང་བསྐུར་རྒྱས་གདབ་པ་ནི་སྒྲུབ་པ་ཆེན་པོའི་ཡན་ལག་སྟེ། བསྙེན་སྒྲུབ་ཡན་ལག་བཞི་ཞེས་བྱ་ལ་རྒྱས་གདབ་
པའི་དགོས་པ་ནི་རྒྱས་གདབ་བྱ་དང་འདེབས་བྱེད་གཉིས་རིགས་དང་རིགས་ཅན་དུ་ངོ་ཤེས་པའི་ཆེད་ཡིན་གསུངས། གསུམ་པ་ལས་རྒྱལ་མཆོག་གི་ཏིང་ངེ་འཛིན་ལ་བཞི། མཆོད་བསྟོད་བྱ་ཚུལ། བསྐྱེད་རིཾ་ཕྲ་རགས་
བསྒོཾ་ཚུལ། རྣཾ་དག་དྲན་ཚུལ། བཟླས་པ་བྱ་ཚུལ་ལོ། །དང་པོ་ནི། མདུན་བསྐྱེད་སྒྲུབ་མཆོད་དང་འབྲེལ་བའི་ཚེ་བདག་མདུན་ཐ་མི་དད་འཇུག་པ་གཅིག་ཏུ་སྒྲུབ་པ་ཡིན་པའི་ཕྱིར། སྐབས་འདིར་གཙོ་བོ་ལས་མར་མེ་
གཅིག་ལས་གཉིས་ཆད་པ་ལྟར་རང་ཉིད་འཇིགས་བྱེད་ཞལ་གཅིག་ཕྱག་གཉིས་པའི་རྣམ་པར་ཐོན་ཏེ་ཤར་སྒོའི་ཐད་ཀྱི་དུར་ཁྲོད་ཀྱི་ཕྱི་ནས་མཆོད་པ་འབུལ་བ་སོགས་བྱེད་ཀྱང། བདག་བསྐྱེད་རྐྱང་པའི་
སྐབས་ཐམས་ཅད་དུ་དེ་ལྟར་བྱེད་མི་དགོས་པས་རང་གཙོ་བོར་གསལ་བའི་ཐུགས་ཀ་ནས་སྐབས་གང་ཡིན་གྱི་མཆོད་ལྷ་སྤྲོས་ཏེ་དངོས་སུ་བཤམས་པའི་མཆོད་པ་རྣམས་ཐོགས་ཏེ་ཕུལ་བར་བསམ་པ་

[062B] དེའི་ཚུལ་ལ་གྲུབ་ཆེན་ནག་པོ་པའི་དགྲ་ནག་གི་འགྲེལ་པར་གསུངས་པ་ལྟར་ཕྱི་བུམ་དབང་དང་འབྲེལ་བའི་མཆོད་པ། ནང་གསང་དབང་དང་འབྲེལ་བའི་མཆོད་པ། གསང་བ་ཤེར་དབང་དང་འབྲེལ་
བའི་མཆོད་པ། དེ་ཁོ་ན་ཉིད་ཚིག་དབང་དང་འབྲེལ་བའི་མཆོད་པ་དང་བཞི་ལས། དང་པོ་ནི་སློབ་དཔོན་ཞི་བའི་ཡེ་ཤེས་ཀྱིས་མཛད་པའི་མཆོད་འཕྲེང་གིས་འབུལ་བའི་དབང་དུ་བྱས་ན། རྒྱལ་བ་རྣམས་ནི་སྒྲིབ་གཉིས་
ཀྱིས་མ་གོས་པའི་གཙང་ཞིང། སྨེ་བ་སྟེ་ངན་པའི་རྟོག་པ་མི་མངའ་བ་ཡིན་ནའང། བདག་གིས་སྲི་ཞུ་ཆེན་པོའི་སྒོ་ནས་སྐུ་ཡོན་དུ་ཆུ་གཙང་གི་ཆབ་འདི་ཕུལ་བ་འདིས་བདེ་བར་གཤེགས་པ་རྣམས་ལ་སྐུ་ཁྲུས་གསོལ་
བར་བགྱིའོ། །ཨོཾ་གྱི་ཨ་ཨུ་མ་གསུམ་གྱིས་མཆོད་པའི་འཁོར་གསུམ་མི་དམིགས་པ། ཡ་མཱནྟ་ཀ་གཤིན་རྗེ་མཐར་བྱེད། ས་པ་རི་ཝཱ་ར་འཁོར་དང་བཅས་པ། པྲ་ཏཱི་ཙྪ་སོ་སོར་བཞེས། ཧཱུཾ་བདེ་སྟོང་གི་ས་བོན་
སཱཧཱ་གཞི་ཚུགས། ཨྲྒྷཾ་སོགས་ནི། མཆོད་ཡོན་སོགས་ཀྱི་མིང་སྔགས་ཏེ་གོ་སླ་ལ། དེ་ཡང་ཨོཾ་ཞེས་བརྗོད་པའི་ཚེ་སེ་གོལ་ཁ་ནང་དུ་བསྟན་པ་ཕྱིར་བསྐྱེད་པ་དང་མཉམ་དུ་མཆོད་ལྷ་སྤྲོས། པད་ཀོར་བྱས་ནས་
ཨྲྒྷཾ་སོགས་མཆོད་པའི་མིང་གི་ཚེ་རང་རང་གི་ཕྱག་རྒྱ་དང། ཧཱུཾ་ཞེས་བརྗོད་པའི་ཚེ་ལག་པ་ཕན་ཚུན་བསྣོལ་བས་སེ་གོལ་ཁ་ནང་དུ་གཏོག་པ་དང་མཉམ་དུ་སྤྲོས་པའི་ལྷ་མོ་རྣམས་སྙིང་གར་ཐིམ་པར་བསམ་ཞིང་ཕྱག་རྒྱ་

[063A]༄༅། །འཆིང་ལུགས་བླ་མེད་སྤྱི་དང་འདྲ། མཆོད་གཏོར་སོགས་འབུལ་བའི་ཚེ། ནག་པོ་བས། དགོས་པ་དང། ངེས་པའི་ཤེས་པ་དང་བྲལ་བ་དང། དངོས་པོར་བལྟ་བ་མེད་པ་དང། རེ་བ་དང་བཅས་པ་མེད་པ་
དགོས་པར་གསུངས་པས། འདི་འབུལ་དུ་རུང་ངམ་མི་རུང་སྙམ་པའི་དོགས་པ་མེད་པ་དང། ངེས་པའི་ཤེས་པ་སྟེ་ཐ་མལ་གྱི་ཞེན་པ་དང་བྲལ་བ་དང། མཆོད་པའི་འཁོར་གསུམ་བདེན་གྲུབ་ཏུ་ལྟ་བ་མེད་པ་དང། མཆོད་པ་ཕུལ་
བ་ལ་བརྟེན་ནས་ནད་གདོན་ཞི་བ་ཚེ་བསོད་རྒྱས་པ་སོགས་འཕྲལ་གྱི་འབྲས་བུ་འབྱུང་པ་ལ་མི་རེ་བ་རྣམས་གལ་ཤིན་ཏུ་ཆེའོ། །ཞབས་བསིལ་ནི་པུས་མོ་མན་ཆད་ཀྱི་ཞབས་འཁྲུད་བྱེད་དུ་འབུལ་བ་ཡིན་ཅིང་དོན་གོང་གི་རིཌ་
འགྲེས་རྟོགས་སོ། །རྒྱལ་བ་རྣམས་ནི་ཡོན་ཏན་དཔག་ཏུ་མེད་པ་མངའ་བ་མཆོག་གི་སྐུ་ཡིན་པས་ཕྱིའི་དྲི་མཆོག་ལ་མ་ལྟོས་པར་ཚང་སྤྱོད་ཀྱི་ཚུལ་ཁྲིམས་རྣམ་པར་དག་པ་དང་ལྡན་པའི་དབང་གིས་བྱང་སེམས་ཕྱིར་
མ་འཕོ་བར་སྐུ་ལུས་ཐམས་ཅད་ལ་ཁྱབ་པར་གནས་ཤིང་དེའི་རང་བཞིན་གྱི་དྲི་ངད་རྟག་པར་འཐུལ་ཞིང་ལྡང་བ་ཡིན་ལ། གལ་ཏེ་ཕྱིའི་དྲི་མཆོག་བཞེད་ནའང་སྒྱུ་མ་ལྟ་བུའི་ཆོས་ཐམས་ཅད་ལ་ཡེ་ཤེས་ཀྱིས་དབང་བསྒྱུར་བའི་
ཕྱིར་སྒྱུ་མ་ལྟར་སྤྲུལ་བས་ཆོག་པས། རང་བཞིན་རྣམ་དག་ཕྱིའི་དྲི་མཆོག་ལ་ཆགས་སོགས་ཀྱི་རྡུལ་ཏེ་དྲི་མ་མི་མངའ་ཡང། བདག་ཅག་སྲི་ཞུ་དང་གུས་པ་ཆེན་པོའི་ཚུལ་གྱིས་དྲི་མཆོག་གཙང་མར་བཤམས་ཏེ་ཕུལ་བའི་

[063B]ཅེས་སོ། །དེ་བཞིན་དུ་གཞན་འདྲ་བ་ལ། བྱང་ཆུབ་ཀྱི་སེམས་དམར་པོ་རཀྟས་ཡན་ལག་སྟེ་གསང་བའི་རྡོ་རྗེ་ལ་བརྒྱན་པ་སྟེ་
གོས་པའི་མེ་ཏོག་མཛེས། ཞེས་དང། བདུག་སྤོས་ལ་རྗེའི་གཞུང་དུ་མཚན་གྱི་མེ་ཏོག་སྤོས་ཞེས་འབྱུང་བས། གཏུམ་མོ་ཡེ་ཤེས་ཀྱི་མེ་གང་དུ་འབར་བའི་ཕོ་བྲང་སྟེ་གནས་པ་ལྟེ་བ་ཡིན་ལ། དེར་མཚན་མོའི་
དུས་སུ་ཁ་བྱེ་བའི་མེ་ཏོག་ཀུནྡ་ལྟ་བུར་དཀར་བའི་བྱང་སེམས་དཀར་པོ་བསྲེགས་པའི་སྤོས། ཞེས་དང། སྙིང་གའི་རྩ་འཁོར་གྱི་དབུས་སུ་ཧཱུཾ་ཡིག་ལ་གནད་དུ་བསྣུན་པ་སོགས་ལས་གནས་དེར་མ་རིག་
པའི་མུན་པ་དང་བྲལ་བའི་འོད་གསལ་ལྷན་ཅིག་སྐྱེས་པའི་ཡེ་ཤེས་གསལ་བར་འཆར། ཞེས་དང། དད་པ། ཚུལ་ཁྲིམས། ཐོས་པ། གཏོང་བ། པོ་ཚ་ཤེས་པ། ཁྲེལ་ཡོད། ཤེས་རབ་སྟེ་འཕགས་པའི་ནོར་
བདུན་གྱི་ཡོན་ཏན་གྱིས་ཆོག་ཤེས་པའི་བདུད་རྩིའི་ཞལ་ཟས། ཞེས་དང། བླ་མེད་རྡོ་རྗེ་ཐེག་པའི་རྒྱུད་དོན་བརྗོད་བྱར་སྟོན་ཅིང། ཤེས་རབ་སྟོང་པ་ཉིད་ཀྱི་དབྱངས་ཀྱི་རྗེས་སུ་འགྲོ་བའི་རོལ་མོའི་སྒྲ་འདི་མ་རིག་པ་ལ་སོགས་
པའི་བདུད་ཀྱི་འཁོར་ལོ་སྟེ་འཁོར་ཚོགས་གཞོམ་པར་བྱ་བའི་ཕྱིར་དབུལ་བར་བགྱི་ན། དོན་དམ་པ་ཆོས་ཀྱི་དབྱིངས་སམ་རྩ་བ་མཐར་ཐུག་ཤེས་རབ་སྟོང་པ་ཉིད་ལ་མངའ་བརྙེས་པ་ཁྱོད་ཀྱིས་འདི་བཞེས་ཤིག་ཅེས་
[064A]༄༅། །སོ། །གཞན་ཡང་འདི་དག་ལ་རྗེ་བདག་ཉིད་ཆེན་པོས་གསང་འདུས་ཀྱི་ནང་གི་ཉེར་སྤྱོད་འབུལ་བའི་མཆོད་འཕྲེང་དུ་གསུངས་པ། གསང་བའི་འཁོར་ལོར་ཨིནྡྲ་ནཱི་ལ་ལྟར། ཞེས་སོགས་དང་
སྦྱར་ནས་བཀའ་བཤད་རྒྱས་པར་སྩལ། དེ་ནས་གདོང་དྲུག་གི་རྒྱུད་ནས་གསུངས་པའི་འདོད་ཡོན་འབུལ་བའི་ཚིགས་བཅད་ཀྱི་དོན་ནི། འཛམ་བུའི་གླིང་འདི་དང་གླིང་གཞན་ལུས་འཕགས། བ་ལང་སྤྱོད། སྒྲ་མི་
སྙན་སོགས་གླིང་དང་གླིང་ཕྲན་ཐམས་ཅད་དུ། མིག་ཤེས་ཀྱི་ཡུལ་དུ་སྣང་བའི་གཟུགས་བཟང་ངན་གང་ཡོད་ཐམས་ཅད་ལྷ་མོ་གཟུགས་རྡོ་རྗེ་མ་དཀར་མོ་ཕྱག་གཡས་ན་མེ་ལོང་ངོས་གཉིས་པ་བསྣམས་པར་
བསྐྱེད་པས་ཡོངས་སུ་གང་བ་ཡང་རྩ་རྒྱུད་ཀྱི་བླ་མ་རྣམས་དང། ཡི་དམ་གཤིན་རྗེའི་གཤེད་ཀྱི་ལྷ་ཚོགས་རྣམས་ལ་ཞུམ་པ་སྟེ་སེར་སྣ་མེད་པར་དད་གུས་དང་བཅས་ཏེ་འབུལ་ལོ། །ཞེས་སོ། །དེས་གཞན་ལའང་
རིགས་འགྲེ་ཞིང། སྒྲ་རྡོ་རྗེ་མ་སྔོན་མོ། དྲི་རྡོ་རྗེ་མ་སེར་མོ། རོ་རྡོ་རྗེ་མ་དམར་པོ། རེག་བྱ་རྡོ་རྗེ་མ་སྣ་ཚོགས་མདོག་ཅན་ཏེ། རིམ་པ་ལྟར་པིང་ཝཾ་དང། དྲིའི་དུང་ཆོས་དང། རོ་བརྒྱ་པའི་བདུད་རྩིས་གང་བའི་ཐོད་པ་དང་
ལྷ་རྫས་ཀྱི་ན་བཟའ་འཛིན་པའོ། །ལྷ་མོ་ཐམས་ཅད་བཞིན་རས་མཛེས་ཤིང་ཟླ་བ་ལྟར་རྒྱས་པ། མིག་ཨུཏྤལ་གསར་པའི་འདབ་མ་ལྟར་མཐིང་ཞིང་དཀྱུས་རིང་བ། མཆུ་སྒྲོས་བིམྦ་ལྟར་དམར་ཞིང་དྭངས་

[064B] ཚེམས་མུ་ཏིག་གི་འཕྲེང་བ་ལྟར་དཀར་ལ་ཐགས་བཟང་བ། ནུ་མ་གཉིས་འཇམ་ཞིང་འཁྲང་ལ་བར་དོག་པ། སྐེད་པ་ཕྲ་ཞིང་རོ་སྨད་རྒྱས་པ། སྒེག་ཅིང་འགྲོས་དལ་བ། རིན་པོ་ཆེའི་རྒྱན་དང་དར་གྱི་ན་བཟས་ཀླུབས་
པ༑ དེ་ལྟ་བའི་ལྷ་མོ་ནམ་མཁའ་གང་བར་སྤྲུལ་ཏེ་ཕྱི་ནང་འདོད་ཡོན་སོགས་ཀྱིས་མཆོད། དེ་ཡང་གཟུགས་རྡོ་རྗེ་མ་ཐམས་ཅད་གཅིག་ལ་གཅིག་ཐིམ་གྱི་མཐར་གཉིས་སུ་བསྡུས་ཏེ་སྤྱན་གཉིས་སུ་རྡོ་རྗེ་མིག་
བསྐྱེད་པ་དང་སྙོམས་པར་འཇུག་ཅིང། དེ་བཞིན་དུ་སྒྲ་རྡོ་རྗེ་མ་རྡོ་རྗེ་རྣ་བ་དང། དྲི་རྡོ་རྗེ་མ་རྡོ་རྗེ་སྣ་དང། རོ་རྡོ་རྗེ་མ་རྡོ་རྗེ་ལྕེ་དང། རེག་བྱ་རྡོ་རྗེ་མ་དཔྲལ་བའི་རྡོ་རྗེ་ལུས་དེར་སྙོམས་པར་ཞུགས་པས་ལྷན་སྐྱེས་ཀྱི་བདེ་
སྟོང་འཁྲུངས་བར་བསམ་སྟེ། བདེ་སྟོང་གི་ཡེ་ཤེས་སྐྱེ་བའི་ཐབས་འབའ་ཞིག་བྱེད་པ་ནི་བླ་མེད་ཀྱི་ཁྱད་ཆོས་ཡིན་གསུངས། གཞན་ཡང་རྒྱལ་སྲིད་སྣ་བདུན་ཡང་ནམ་མཁའ་གང་བ་སྤྲོས་ཏེ་འབུལ་ལོ། །གཉིས་
པ་ནང་གསང་དབང་དང་འབྲེལ་བའི་མཆོད་པ་ནི། རང་གི་ལག་པ་གཡས་པས་ནང་མཆོད་ཀྱི་ཀ་པཱ་ལ་བཟུང། གཡོན་པའི་མཐེ་བོང་ཡུམ་གྱི་པདྨ་དང་སྲིན་ལག་ཡབ་ཀྱི་རྡོ་རྗེར་མོས་ཏེ་དེ་གཉིས་སྲུབས་པ་ལས་
བདེ་སྟོང་གི་རང་བཞིན་བྱང་སེམས་དཀར་དམར་གྱི་བདུད་རྩི་བྱུང་བར་བསམ་ལ། ནང་མཆོད་གཡས་སྐོར་དུ་ལན་གསུམ་དཀྲུགས་པའི་དབུས་ནས་བདུད་རྩིའི་སྙིང་པོ་བླང་ལ་རྩ་བའི་བླ་མ་ལ་འབུལ་ལོ། དེའི་ཚེ་གཙོ་

[065A]༄༅། །བོའི་རིགས་བདག་གི་ཐུགས་ཀར་སེང་ཁྲིའི་སྟེང་དུ་རྩ་བའི་བླ་མ་རྡོ་རྗེ་འཆང་གི་རྣམ་པར་བཞུགས་བར་བསམ་སྟེ། དེ་ཡང་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་རྣམ་
སྣང། གསུང་རྡོ་རྗེ་འོད་དཔག་མེད། ཐུགས་རྡོ་རྗེ་མི་བསྐྱོད་པ། ཡོན་ཏན་གྱི་ངོ་བོ་རིན་འབྱུང། འཕྲིན་ལས་ཀྱི་ངོ་བོ་དོན་གྲུབ་སྟེ་རིགས་ལྔ་གཅིག་བསྡུས་དྲུག་པ་རྡོ་རྗེ་འཆང་གི་ངོ་བོར་གྱུར་པས་ན་ཐུགས་སངས་རྒྱས་དཀོན་
མཆོག་གི་བདག་ཉིད། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་བླ་མའི་ཞལ་ནས་འབྱུང་བའི་འབྱུང་གནས་སུ་གྱུར་པས་ན་གསུང་ཆོས་དཀོན་མཆོག་གི་བདག་ཉིད། འཕགས་པའི་དགེ་འདུན་ཐམས་ཅད་ཀྱི་གཙོ་བོ་
མངའ་བདག་ཏུ་གྱུར་པས་ན་སྐུ་དགེ་འདུན་དཀོན་མཆོག་གི་བདག་ཉིད་དེ་མདོར་ན་སྐྱབས་གནས་ཐམས་ཅད་གཅིག་ཏུ་བསྡུས་པའི་ངོ་བོར་བལྟས་ལ་རང་གི་ཐུགས་ཀ་ནས་ལྷ་མོ་རོ་རྡོ་རྗེ་མ་ཕྱག་ན་ཐོད་པ་ཐོགས་
པ་སྤྲོས་པས་བདུད་རྩི་ནས་བཅུས་ཏེ་ཕུལ་བར་བསམ་ཞིང་དངོས་སུ་སྤྱི་བོའི་ཐད་ནས་ནང་མཆོད་འཐོར་ཞིང་ཕུལ་བས་ལྗགས་འོད་ཟེར་གྱི་སྤུ་གུ་ཅན་དཀར་པོས་དྲངས་ཏེ་གསོལ་བས་ཐུགས་རྒྱུད་ལ་ཟག་མེད་ཀྱི་
བདེ་སྟོང་ཁྱད་པར་ཅན་འཁྲུངས་པར་བསམ། དེ་ནས་བརྒྱུད་པའི་བླ་མ་རྣམས་སེང་ཁྲིའི་མཐའ་སྐོར་དུ་ཟླ་གདན་ལ་བཞུགས་པ་རྣམས་ལ་རང་རང་གི་མཚན་ལ་འབྲུ་གསུམ་བཏགས་ལ་སྨིན་མཚམས་ཀྱི་ཐད་

[065B] གཞན་ཡང་མདོ་སྔགས་ཀྱི་སྡོམ་པ་ལ་སོགས་པའི་ཆོས་གང་ཐོབ་པ་རྣམས་ཀྱི་བླ་མ་བརྒྱུད་པ་དང་བཅས་པ་ལ་ཡང་ཕུལ། གཙོ་འཁོར་སོ་སོའི་སྔགས་ཀྱི་མཐར་འབྲུ་གསུམ་བཏགས་ལ་བསྒོམ་པའི་ཡིད་དཾ་
རྣམས་ལ་སྙིང་གའི་ཐད་ནས་ཕུལ། གཞན་ཡང་སྤྱི་བོའི་སྐུ་རྡོ་རྗེའི་ཐུགས་ཀར་རྩ་བའི་བླ་མས་བསྟེན་པའི་ཡི་དམ། མགྲིན་པའི་གསུང་རྡོ་རྗེའི་ཐུགས་ཀར་བརྒྱུད་པའི་བླ་མས་བསྟེན་པའི་ཡི་དམ། སྙིང་གའི་ཐུགས་རྡོ་རྗེའི་
ཐུགས་ཀར་རང་གིས་བསྟེན་པའི་རྒྱུད་སྡེ་བཞིའི་ཡི་དམ་རྣམས་ལ་ཕུལ་བར་བསམ་ལ་གནས་དེ་གསུམ་དུ་ཐིག་ལེ་རེ་བྱ། དེ་ནས་ཤར་སྒོའི་སྒོ་ཁང་དུ་ཆོས་རྒྱལ་ནང་སྒྲུབ་ཀྱིས་མཚོན་པའི་ཆོས་སྐྱོང་སྲུང་མ་རྣམས་དང་
གནས་ཉེར་བཞི་སོགས་ཀྱི་དཔའ་བོ་མཁའ་འགྲོ་དང་བཅས་པའང་སྒོ་ཁང་ངམ། ཡང་ན་དུར་ཁྲོད་དུ་གནས་པར་བསམ་ཀྱང་རུང་བས་དེ་དག་དང། ཕྱོགས་སྐྱོང་དང་ཞིང་སྐྱོང་སོགས་སྔར་དུར་ཁྲོད་དུ་བསྐྱེད་པ་རྣམས་
ལ་ལྟེ་བའི་ཐད་ནས་ཕུལ། དུར་ཁྲོད་ཀྱི་ཕྱི་རོལ་ཏུ་གཞི་བདག་དང་སེམས་ཅན་ཐམས་ཅད་འཁོད་པ་སྐད་ཅིག་གིས་རྡོ་རྗེ་འཇིགས་བྱེད་དུ་གྱུར་པར་བསམ་ལ་མཆོག་སྦྱིན་གྱི་ཕྱག་རྒྱས་པུས་མོའི་ཐད་ནས་ཕུལ། དེ་
ནས་རང་གི་ཐུགས་ཀ་ནས་འོད་ཟེར་སྤྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་རྡོ་རྗེ་འཇིགས་བྱེད་ཀྱི་ལྷ་ཚོགས་ཀྱི་རྣམ་པར་སྤྱན་དྲངས་ནས་རང་གི་ལུས་ལ་ཞུགས་པས་ལུས་ཀྱི་ནང་ཐམས་ཅད་

[066A]༄༅། །གང་བ་ལ་ཕུལ་བར་བསམ་ལ་ལྕེ་ཐོག་ཏུ་མྱངས་པས་ལུས་ནང་གི་ལྷ་ཐམས་ཅད་མཉེས་པར་བསམ་ལ། ཨོཾ་སྔར་བཞིན། ཨ་མྲྀ་ཏ། བདུད་རྩི། སཱ་ད་ན། མཉེས་པ་བྱས། བཛྲ་རྡོ་རྗེ་སྟེ་
བདེ་སྟོང་དབྱེར་མི་ཕྱེད་པ། སྭ་བྷཱ་ཝ་རང་བཞིན། ཨཱ་དྨ་ཀ་བདག་ཉིད། ཨ་ཧཾ་ངའོ་སྟེ་བདེ་སྟོང་དབྱེར་མི་ཕྱེད་པའི་རང་བཞིན་གྱི་བདུད་རྩིས་མཉེས་པར་བྱས་པའི་བདག་ཉིད་དེ་ངའོ་ཞེས་པའོ། །གསུམ་པ་གསང་བ་ཤེར་དབང་དང་
འབྲེལ་བའི་མཆོད་པ་ནི། དེ་ནས་གཙོ་འཁོར་ཐམས་ཅད་ཀྱི་མཁའ་གསང་བྱིན་རླབས་སྔར་ལྟར་བྱས་ནས་སྙོམས་པར་ཞུགས་པས་ལྷན་སྐྱེས་ཀྱི་བདེ་བ་ཁྱད་པར་ཅན་སྐྱེས་པར་མོས་པའོ། །བཞི་བ་དེ་ཁོ་ན་ཉིད་
ཚིག་དབང་དང་འབྲེལ་བའི་མཆོད་པ་ནི། བདེ་བ་དེས་ཡུལ་སྟོང་པ་ཉིད་ངེས་པས་མཆོད་ཡུལ་མཆོད་རྫས་མཆོད་མཁན་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་འཁོར་གསུམ་མི་དམིགས་
པའི་རྒྱས་འདེབས་བྱ་བའོ། །དེ་ནས་འཁོར་རྣམས་ཀྱི་ཐུགས་ཀ་ནས་ལྷ་མོ་ཁ་དོག་སྣ་ཚོགས་པ་དཔག་ཏུ་མེད་པ་སྤྲོས་པ་རྣམས་དང་འཁོར་རྣམས་ལྷན་ཅིག་བྲག་ཆའི་དབྱངས་བཞིན་དུ་སློབ་དཔོན་ཞི་བའི་ཡེ་ཤེས་
ཀྱིས་མཛད་པའི། གཉིས་མེད་མཐུན་མོང་མ་ཡིན་ཁྱབ་པའི་སྐུ། ཞེས་སོགས་ཀྱིས་རང་གཙོ་བོ་ལ་བསྟོད་པར་བསམ་སྟེ་གཉིས་མེད་མཐུན་མོང་མའི་དོན་ནི། ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་དང། ཤེས་

[066B] དེ་འདྲའི་བདེ་སྟོང་གཉིས་སུ་མེད་པའི་ཡེ་ཤེས་ཆོས་ཀྱི་སྐུ་དེ་སངས་རྒྱས་ནང་ཕན་ཚུན་མ་གཏོགས། ས་བཅུའི་བྱང་སེམས་རྣམས་ཀྱིས་
ཀྱང་སྤྱོད་ཡུལ་མ་ཡིན་པས་ན་མཐུན་མོང་མ་ཡིན་པ། དེ་འདྲའི་བདེ་སྟོང་གཉིས་སུ་མེད་པའི་ཡེ་ཤེས་དེ་ཤེས་བྱ་ཐམས་ཅད་དང་མཚུངས་པར་གནས་པས་ན་ཁྱབ་པ་སྟེ། ཁྱད་པར་གསུམ་དང་ལྡན་པའི་ཡེ་ཤེས་ཆོས་ཀྱི་
སྐུ་དེ་རྗེ་བཙུན་འཇམ་དབྱངས་རང་གི་ངོ་བོར་འཛིན་པ་ངོ་བོའི་ཁྱད་པར། དགྲ་གཉེན་བར་མའི་འགྲོ་བ་ཀུན་ལ་ཉེ་རིང་མེད་པར་སེམས་སྙོམས་པར་མཛད་པ་སོགས་ཐབས་མཁས་ཀྱིས་བྱང་ཆུབ་ཀྱི་སེམས་རྒྱུད་ལ་བསྐྱེད་
པའི་སྒོ་ནས་སེམས་ཅན་རྣམས་རྒྱལ་བའི་སྲས་སུ་སྐྲུན་པས་ན་རྒྱལ་བ་ཀུན་གྱི་ཡབ་ཏུ་གྱུར་པའི་ཁྱད་པར། ཆོས་ཀྱི་དབྱིངས་སྟོང་པ་ཉིད་དང་རོ་གཅིག་ཏུ་གྱུར་པའི་ཡེ་ཤེས་ཀྱི་ཐེག་པ་གསུམ་གའི་གང་ཟག་སྐྲུན་པས་
ན་རྒྱལ་བ་ཀུན་གྱི་ཡུམ་དུ་གྱུར་བའི་ཁྱད་པར། དེ་ལྟ་ན་ཡང་ཡེ་ཤེས་སེམས་དྤའ་རྒྱལ་སྲས་གཞོན་ནུའི་ཚུལ་འཛིན་པས་ན་རྒྱལ་བ་ཀུན་གྱི་སྲས་སུ་གྱུར་པའི་ཁྱད་པར། དེ་ལྟ་བུའི་ཁྱད་པར་དང་ལྡན་པའི་
འཇམ་དཔལ་སེམས་ཅན་ཐམས་ཅད་ཀྱི་དྤལོ་དུ་གྱུར་ཅིང། སྤང་རྟོགས་ཀྱི་ཡོན་ཏན་ཐམས་ཅད་རྫོགས་པའམ་ངོ་བོ་དང་ཡབ་ཡུམ་སྲས་རྣམས་ཀྱི་ཁྱད་པར་སྐུ་གཅིག་ལ་ཡོངས་སུ་རྫོགས་པ་ཁྱོད་ལ་ཕྱག་

[067A]༄༅། །འཚལ་ལོ། །ཞེས་དང། ཡང་འཇམ་དཔལ་ཁྱོད་ཀྱི་ཐུགས་ཆོས་སྐུ་ལ་བྱམས་པ་དང་སྡང་བ་མི་མངའ་ཡང། ས་འོག་ས་སྟེང་ས་བླ་སྟེ། སྲིད་པ་གསུམ་གྱི་གདུག་པ་ཅན་ཕྱི་ནང་གསང་བའི་
གཤིན་རྗེ་མ་ལུས་པ་འདུལ་བའི་ཕྱིར་དུ། སྙིང་རྗེ་འམ། ཐུགས་རྗེ་ཆེན་པོས་བསྐུལ་ཏེ་ཐབས་མཁས་ཁྲོ་བོ་ཐམས་ཅད་ཀྱི་གཙོ་བོ་འམ་རྒྱལ་པོའི་སྐུར་བསྟན་པའི་འཇིགས་བྱེད་གཤིན་རྗེའི་གཤེད་
ལ་ཕྱག་འཚལ་ལོ། །ཞེས་བསྟོད། དེ་ནས་གཙོ་བོའི་ཐུགས་ཀ་ནས་ལྷ་མོ་སྤྲོས་པ་དང་རང་ལྷན་ཅིག་འཁོར་རྣམས་ལ་བསྟོད་པར་བསམ་ལ། དགྲ་ནག་ནས་བཤད་པའི་གཤེན་རྗེའི་གཤེད་པོ་རབ་
འཇིགས་པ། ཞེས་སོགས་ཀྱིས་བསྟོད་པར་བྱ་སྟེ། གཤེན་རྗེ་ནི་ཕུང་པོའི་བདུད་དང་དེའི་གཤེད་དམ་འཇོམས་བྱེད་དད་པའི་ངོ་བོ་རབ་ཏུ་འཇིགས་པ་ཞེས་རྐང་པ་དང་པོས་ཐོ་བ་གཤིན་རྗེའི་གཤེད་
བསྟན། གཏི་མུག་འཇོམས་པར་བྱེད་པའི་གཉན་པོ་མེ་ལོང་ལྟ་བུའི་ཡེ་ཤེས་ཀྱི་རྡོ་རྗེའི་ངོ་བོ་ཞེས་རྐང་པ་གཉིས་པས་གཏི་མུག་གཤིན་རྗེ་གཤེད་སྤྱན་མའི་ཡབ་དང་བཅས་པ་བསྟན། སྟོན་པ་སངས་རྒྱས་ཀུན་གྱི་
རང་བཞིན་ནི། སངས་རྒྱས་ཐམས་ཅད་ཀྱི་ཡུམ་གྱི་རང་བཞིན་སངས་རྒྱས་སྤྱན་མའི་ངོ་བོ་ཙ་རྩི་ཀ་སྟེ། སྐུ་རྡོ་རྗེ་རྣམ་སྣང་གི་རིགས་ལ་བསྟོད་པའོ། །དེ་བཞིན་དུ་གཤིན་རྗེ་ནི་ཉོན་མོངས་པའི་བདུད་དང་དེའི་གཤེད་དམ་

[067B] སི་ཤུ་ན་ཞེས་པ་ཕྲ་མ་དང་སེར་སྣ་གཉིས་ཀ་ལ་འཇུག་ཀྱང་འདིར་ཕྲ་མར་བསྒྱུར་བ་ནི་འགྱུར་མ་ལེགས་པ་སྟེ། དེ་ཡང་ང་རྒྱལ་དང་
སེར་སྣ་འཇོམས་པར་བྱེད་པའི་མཉམ་ཉིད་ཡེ་ཤེས་ཀྱི་རང་བཞིན་ཁྱོད་ཅེས་སེར་སྣ་གཤིན་རྗེའི་གཤེད་ཕག་མོའི་ཡབ་དང་བཅས་པ་བསྟན། ཐུགས་རྡོ་རྗེ་དང་སྐུ་མདོག་མཚུངས་པའི་ཕག་མོ་སོགས་རིན་པོ་ཆེའི་རིགས་ལ་བསྟོད་
པའོ༑ ༑འདོད་ཆགས་འཇོམས་པར་བྱེད་པའི་སོར་རྟོག་ཡེ་ཤེས་ཀྱི་ངོ་བོ་ཞེས་འདོད་ཆགས་གཤིན་རྗེའི་གཤེད་དབྱངས་ཅན་མའི་ཡབ་དང་བཅས་པ་བསྟན། གཤིན་རྗེ་ནི་འཆི་བདག་གི་བདུད་དང་དེའི་གཤེད་དམ་འཇོམས་བྱེད་
དྲན་པའི་ངོ་བོར་རབ་ཏུ་འཇིགས་པ་ཞེས་པདྨ་གཤིན་རྗེའི་གཤེད་བསྟན། གསུང་རྡོ་རྗེ་དང་སྐུ་མདོག་མཚུངས་པའི་དབྱངས་ཅན་མ་སོགས་པདྨའི་རིགས་ལ་བསྟོད་པའོ། །ཕྲག་དོག་འཇོམ་པར་བྱེད་པའི་བྱ་སྒྲུབ་ཡེ་ཤེས་ཀྱི་ངོ་བོ་
ཞེས་ཕྲག་དོག་གཤིན་རྗེའི་གཤེད་གཽ་རིའི་ཡབ་དང་བཅས་པ་བསྟན། གཤིན་རྗེ་ནི་ལྷ་བུའི་བདུད་དང་དེའི་གཤེད་དམ་འཇོམས་བྱེད་ཏིང་ངེ་འཛིན་གྱི་ངོ་བོ་ལས་ཀུན་པ་སྟེར་ལ་གྲི་གཤིན་རྗེའི་གཤེད་བསྟན། རྡོ་རྗེ་སྐུ་དང་རབ་
མཚུངས་པ་སྟེ། ཀཱ་ཡ་ཞེས་པ་སྐུ་དང་ལུས་གཉིས་ཀ་ལ་འཇུག་པས་དཔྲལ་བའི་རྡོ་ལུས་ཀྱི་སྐུ་མདོག་དང་མཚུངས་པའི་གཽ་རེ་སོགས་ལས་ཀྱི་རིགས་ལ་བསྟོད་པའོ། །སླར་ཡང་འཁོར་དང་སྤྲོས་པའི་ལྷ་མོ་རྣམས་ཀྱིས་རང་
[068A]༄༅། །གཙོ་བོ་ལ་བསྟོད་པར་བསམ་ལ། སངས་རྒྱས་ཀུན་གྱི་དངོས་པོ་འམ་རང་བཞི་ནི་ཡུམ། སངས་རྒྱས་ཐམས་ཅད་གཅིག་ཏུ་བསྡུས་པ་ནི་ཡབ། སངས་རྒྱས་ཀུན་མཆོག་གཙོ་བོའི་གཙོ་སྟེ་རིགས་ཐམས་
ཅད་ལས་མཆོག་ཏུ་གྱུར་ཅིང་གཙོ་བོ་ལས་ཀྱང་གཙོ་བོར་གྱུར་པ་དཀྱིལ་འཁོར་གྱི་གཙོ་བོ་ཁྱོད་ལ་ལུས་ཀྱིས་ཕྱག་འཚལ་ངག་གིས་བསྟོད་པ་དང་ཡིད་ཀྱིས་དད་གུས་བྱ་བའོ། །དེ་ལྟར་གཙོ་འཁོར་རྣམས་ཕན་ཚུན་བསྟོད་
དབྱངས་ཟེར་ལན་ལྟ་བུ་མཛད་པས་ཐུགས་རྒྱུད་ལ་བདེ་བ་འཁྲུངས། དེས་སྟོང་པ་ངེས་པའི་བདེ་སྟོང་སྐྱེས་པར་བསམ་ལ། མཐར་ལྷ་མོ་རྣམས་རང་རང་གི་ཐུགས་ཀར་བསྡུའོ། །གཉིས་པ་བསྐྱེད་རིམ་ཕྲ་རགས་བསྒོམ་ཚུལ་
ནི༑ འདི་ལ་སྐྱེ་ཤི་བར་དོ་གསུམ་སྦྱོང་ཞིང་རྫོགས་རིམ་གྱི་སྨིན་བྱེད་དུ་འགྲོ་བའི་བསྒོམ་ཚུལ་དང། ཐ་མལ་གྱི་སྣང་ཞེན་གྱི་གཉེན་པོར་འགྲོ་བའི་བསྒོམ་ཚུལ་གཉིས་ཤེས་དགོས་པའི་དང་པོ་ནི་གོང་དུ་མདོ་ཙམ་
བཤད་པ་ལྟར་ཡིན་ལ། གཉིས་པ་ལ་ཡང་རགས་པ་ལ་བསླབ་པ་དང། ཕྲ་བ་ལ་བསླབ་པ་གཉིས། དང་པོ་ལ་རྒྱ་ཆེ་བ་ལ་བསླབ་པ་དང། ཟབ་པ་དང་རྒྱ་ཆེ་བ་གཉིས་ཀ་ལ་བསླབ་པ་གཉིས། དང་པོ་ལ་གསལ་སྣང་ལ་
བསླབ་པ་དང། ང་རྒྱལ་ལ་བསླབ་པ་གཉིས། དང་པོ་ལ་དཔྱད་བསྒོམ་དང། འཇོག་བསྒོམ་གཉིས་ལས། དང་པོ་ནི། མཚམས་འདིར་དུར་ཁྲོད་ནས་གཙོ་བོའི་སྐྱེ་མཆེད་ཀྱི་བར་དང། དེ་ནས་ངུར་ཁྲོད་འབྱུང་བཞི་

[068B] །འཇོག་སྒོམ་ནི། ཐམས་ཅད་ཚོགས་པ་ན་མི་དཔྱོད་པར་རྣམ་པ་སྤྱི་ལ་དམིགས་ནས་འཇོག་པའི་འཇོག་བསྒོམ་བྱ། དེ་མི་གསལ་དུ་སོང་བ་ན་སྔར་
ལྟར་དཔྱད་དེ། ཡང་ཐམས་ཅད་ཚོགས་པ་ལ་དམིགས་ནས་འཇོག་ང་རྒྱལ་ལ་བསླབ་པ་ནི། དེའི་སྟེང་དུ་འབྲས་དུས་ཀྱི་བདེ་སྟོང་གཉིས་སུ་མེད་པའི་ཡེ་ཤེས་རྟེན་བརྟེན་པའི་དཀྱིལ་འཁོར་དུ་ཤར་བའི་
རྡོ་རྗེ་འཇིགས་བྱེད་སྐྱོན་ཀུན་ཟད་ཡོན་ཏན་ཀུན་ལྡན་དེ་ངའོ་སྙམ་དུ་ང་རྒྱལ་ཤུགས་ཅན་ཡང་དང་ཡང་དུ་བསྐྱེད་པར་བྱ་བ་ནི་རྒྱ་ཆེ་བ་ལ་བསླབ་པའོ། །དམིགས་པ་ལྷའི་སྐུ་ལ་དམིགས་ནས་རྣམ་པ་རང་བཞིན་
གྱིས་གྲུབ་པ་རྡུལ་ཙམ་ཡང་མེད་པ་སྒྱུ་མ་ལྟ་བུའི་རྣམ་རོལ་དུ་བལྟ་བ་ན་ཟབ་པ་དང་རྒྱ་ཆེ་བ་གཉིས་ཀ་ལ་བསླབ་པའོ། །དེ་ཡང་ཅུང་ཟད་ཞིབ་པར་འཆད་ན། ཐ་མལ་གྱི་སྣང་ཞེན་གྱི་གཉེན་པོར་དག་པའི་གསལ་སྣང་
དང་ང་རྒྱལ་བསྐྱེད་པ་ཡིན་ལ། དེ་ཡང་འོ་ལ་སྤྱི་ཙམ་མ་ཡིན་པར་གསལ་བར་སྣང་བ་དང། དེ་ཡང་ཡུན་རིང་པོའི་བར་དུ་རྣམ་རྟོག་གཞན་གྱིས་བར་མ་ཆོད་པར་ངང་གིས་རྒྱུན་འཐུད་ཐུབ་པའི་གནས་པ་བརྟན་པོ་
དང༑ དེ་ཡང་སྐྱེ་མཆེད་ཀྱི་ལྷ་ཕྲ་མོ་ཚུན་ཆད་ཀྱི་རྣམ་པ་དང་ཡུན་ཚད་སོགས་རང་གིས་ཇི་ལྟར་འདོད་པ་བཞིན་འབྱུང་བའི་གོམས་པ་དབང་གྱུར་ཐོབ་ནས་མཐར་ཕྱིན་པ་རྣམས་དགོས་པ་ལས། དང་པོ་གསལ་བར་སྣང་

[069A]༄༅། །བ་ནི་ཡང་དང་ཡང་དུ་དམིགས་རྟེན་གསལ་བཏབ་ནས་བསྒོམས་པའི་སྒོ་ནས་བློ་དང་དམིགས་པ་འདྲིས་པས་བསྐྱེད་དགོས་ལ། གཉིས་པ་གནས་པ་བརྟན་པ་ནི། དམིགས་པ་གཅིག་
ལ་རྩེ་གཅིག་ཏུ་བཞག་པའི་འཇོག་སྒོམ་གྱིས་སྒྲུབ་དགོས་ཤིང། གསུམ་པ་གོམས་པ་དབང་གྱུར་ནི་དེ་གཉིས་མཐར་ཕྱིན་པ་ལས་འབྱུང་ངོ། །དེས་ན་སྔགས་གཉིས་བརྗོད་ནས་བདེ་སྟོང་གསལ་འདེབས་
པ་ནས་འདིར་མ་སླེབས་པར་སྐབས་གང་ཡིན་གྱི་དམིགས་པ་རྣམས་གོང་དུ་བཤད་པ་བཞིན་དལ་བུ་དལ་བུས་གསལ་བཏབ་ནས་སྔ་མ་སྔ་མ་རིགས་ཙམ་མ་ཤར་བར་ཕྱི་མ་མི་བསྒོམ་ཞིང། ཕྱི་མ་ཕྱི་མ་བསྒོམ་
པའི་ཚེ་སྔ་མའི་དམིགས་པ་མ་ཤོར་བའི་སྟེང་དུ་ཕྱི་མ་སྣོན་གྱིན་བསྒོམས་པས་མཚམས་འདིར་སླེབས་པ་དང། རྟེན་བརྟེན་པ་ཡོངས་རྫོགས་ལ་གསལ་སྣང་ལམ་ཙམ་བྱུང་བ་ན་དེ་ཡིད་ངོར་མ་བརྗེད་པར་
བྱས་པ་ལ་རྣམ་རྟོག་གཞན་གྱིས་བར་མ་ཆོད་ཅིང་བྱིང་རྒོད་དང་བྲལ་བར་མཉམ་པར་འཇོག་དགོས་ན་ཡང། རང་ཅག་ལས་དང་པོ་བར་སྔོན་དུ་གསལ་བཏབ་ཟིན་རྣམས་མཚམས་འདིར་མ་ཉམས་པར་འཆར་
དཀའ་བས། སླར་ཡང་བདེ་སྟོང་གི་རང་བཞིན་གཙོ་བོ་རྡོ་རྗེ་འཇིགས་བྱེད་ཞལ་ཕྱག་ཡོངས་རྫོགས་སེམས་དཔའ་གསུམ་གྱི་བདག་ཉིད་ཅན་ཡུམ་དང་བཅས་པ། ཕྱོགས་བཞིའི་དེ་བཞིན་གཤེགས་པ་རིཌ་

[069B] སྒོ་སྐྱོང་བཞི། ནང་གྲྭའི་ཡུམ་བཞི། ཕྱིའི་གྲྭའི་ཐོད་པ་བཞི་སོགས་དང། གཞལ་ཡས་ཁང་གྲུ་བཞི་སྒོ་བཞི་རྟ་བབས་རྒྱ་ཕུབ་ཏོག་དང་བཅས་པ། སྣ་ཚོགས་རྡོ་རྗེ་དང་པདྨ། ཆོས་འབྱུང། སྲུང་འཁོར་ཐུན་མོང་
མ་ཡིན་པ་དང་ཐུན་མོང་བ། མེ་རི། དུར་ཁྲོད། འབྱུང་བཞིའི་དཀྱིལ་འཁོར་སོགས་སྔ་མ་སྔ་མའི་ཐོག་ཕྱི་མ་ཕྱི་མ་ལུགས་འབྱུང་དུ་གསལ་བཏབ་ནས་ཐམས་ཅད་རགས་ཙམ་ཤར་བ་ལ་སྔར་བཞིན་འཇོག་
དེ་མི་གསལ་དུ་སོང་བ་ན། ཡང་འབྱུང་བཞིའི་དཀྱིལ་འཁོར་ནས་གཙོ་བོའི་བར་ལུགས་ལྡོག་ཏུ་གསལ་བཏབ་ནས་སྔར་བཞིན་བསྒོམ་པ་སྤེལ་མར་བྱས་ན་འདྲིས་པའི་དབང་གིས་གསལ་སྣང་ཅིག་ཅར་
དུ་སྐྱེ་མོད། ད་དུང་གཏན་ནས་འཆར་མི་ཐུབ་ན་བོད་ཀྱི་བླ་མ་གོང་མའི་བཞེད་པ་བཞིན། ཐོག་མར་གཙོ་བོའི་ཡེ་ཤེས་ཀྱི་སྤྱན་དབྱིབས་ཟླུམ་ཞིང་སྤྱན་རྩ་ཁྲག་རློན་གྱིས་བྱུགས་པ་ལྟར་དམར་བ། མཐའ་
སྐྱ་ལ་དབུས་ནག་པ། སྤྱན་འབྲས་འབུར་ཞིང་གློག་ལྟར་གཡོ་བ་ལྟ་བུ་དམིགས་ནས་གསལ་སྣང་བསྒྲུབ། གང་གསལ་བཏབ་པ་དེ་ལས་གཞན་པའི་དབྱིབས་དང་ཁ་དོག་དང་ཆེ་ཆུང་དང་གྲངས་སོགས་
ཤར་ན་དེའི་རྗེས་སུ་མ་འབྲང་བར་སྔར་གང་གསལ་བཏབ་པའི་དམིགས་རྟེན་ལ་འཇོག་དེ་ཉིད་མི་གསལ་དུ་སོང་ན་སྔར་ལྟར་དཔྱད་ཅིང་འཇོག་པ་སྤེལ་མར་བསྐྱང་བར་བྱ། དེ་ལྟར་བསྒོམས་པས་དངོས་སུ་

[070A]༄༅། །མིག་གིས་མཐོང་རྒྱུ་དང་ལག་པས་རེག་རྒྱུ་ཡོད་པ་ལྟ་བུའི་རེག་མཐོང་གི་མཚན་མ་བརྟན་པོ་བྱུང་བ་ན། རིམ་གྱིས་སྤྱན་གཡས་གཡོན་གཉིས་དང། རྭ་གཉིས་དང། ཤངས་དང་ཞལ་
ལ་སོགས་པ་དང། ཡུམ་དང་འཁོར་རྣམས་དང་རྟེན་གཞལ་ཡས་ཁང་གི་སྐོར་སོགས་སྔ་མའི་སྟེང་དུ་ཕྱི་མ་རིམ་གྱིས་བསྣན་ནས་གསལ་སྣང་བསྒྲུབ། དེ་ཡང་གཞལ་ཡས་ཁང་ལ་འབྲས་དུས་ཀྱི་
གཞལ་ཡས་ཁང་དང། ལྷ་རྣམས་ལ་རང་གི་ལུས་སྐྱོན་ཀུན་ཟད་ཡོན་ཏན་ཀུན་རྫོགས་འབྲས་དུས་ཀྱི་ལྷའི་སྐུ་དང། ངག་ལྷ་དེའི་གསུང་དང། ཡིད་ལྷ་དེའི་ཐུགས་དངོས་ཡིན་སྙམ་དུ་ཐག་བཅད་པའི་ང་
རྒྱལ་ཤུགས་ཅན་དང་སྦྲགས་ནས་བྱ་དགོས་ཏེ། སྣང་བས་མི་འཆིང་ཞེན་པས་འཆིང། ཞེས་པ་ལྟར། ཐ་མལ་གྱི་ཞེན་པའི་གཉེན་པོ་ང་རྒྱལ་གཙོ་བོ་ཡིན་ཅིང་ཐ་མལ་གྱི་སྣང་བའི་གཉེན་པོ་དག་པའི་
གསལ་སྣང་ནི་དེའི་ཡན་ལག་ཡིན་ནོ། །དེ་དག་གི་ཚེ་ཡང་སྐབས་ཀྱི་དམིགས་པ་དེ་ལས་དགེ་མི་དགེ་ལུང་མ་བསྟན་གང་ལ་ཡང་སེམས་འཕྲོར་མི་གཞུག་པར་གནས་གང་ཐུབ་བྱེད། གལ་ཏེ་འཛིན་སྟངས་
ཅུང་ཟད་ལྷོད་དུ་སོང་ན་བྱིང་བ་དང། གཞན་ལ་འཕྲོ་ན་རྒོད་པ་སོགས་བྱུང་བ་ཡིན་པས་དམིགས་པ་མ་བརྗེད་པར་སེམས་དེ་ལ་གཏད་བཞིན་དུ་བློའི་ཟུར་གྱི་ཤེས་བཞིན་སྤྱང་པོས་སྐྱོན་གང་ལ་ཤོར་གྲབས་འདུག་

[070B] ཐོག་མར་དྲན་པའི་མཐུ་ཆུང་རིང་དེ་ལྟར་མི་ནུས་ཀྱང་དམིགས་པ་ཤོར་མ་ཐག་ཤེས་བཞིན་གྱིས་རིག་པར་བྱས་ཏེ་སྔ་མའི་དམིགས་རྟེན་དྲན་པར་བྱས་ལ་འཇོག་ཅིང། སྐབས་
ཐམས་ཅད་དུ་དམིགས་པ་རྟེན་བརྟེན་པ་ལ་དམིགས་ནས་རྣམ་པ་དེ་ལྟར་དུ་སྣང་བ་ལྟར་གྲུབ་པ་རྡུལ་ཙམ་ཡང་མེད་པར་ངེས་པའི་སྣང་སྟོང་ཚོགས་པ་སྒྱུ་མ་ལྟ་བུར་འཆར་བ་ལ་བསླབ་དགོས་ཏེ། དེ་ལྟར་བྱས་ན་འཁོར་བའི་རྩ་བ་
བདེན་འཛིན་དང་འཛིན་སྟངས་དངོས་སུ་འགལ་བ་ཡིན་པས་ཟབ་མོའི་ལམ་གྱི་རིམ་པར་འགྱུར་བས་ཟབ་གསལ་གཉིས་མེད་ཀྱི་རྣལ་འབྱོར་ཞེས་བྱའོ། །དེ་ཡང་ཕར་ཕྱིན་ཐེག་པའི་སྟོང་ཉིད་དང་རྒྱུད་སྡེ་འོག་མ་གསུམ་གྱི་
ལྷའི་རྣལ་འབྱོར་བསྒོམ་པ་དང་མི་འདྲ་བར། རིག་མ་བསྒོམ་པ་སོགས་རྣམ་པ་ཐམས་ཅད་དུ་བདེ་བ་སྐྱེ་བའི་ཐབས་བྱས་ནས་བློ་བདེ་བའི་ངོ་བོར་སོང་བ་ན་དེས་སྔར་ལྟར་ཟབ་གསལ་གཉིས་མེད་ཀྱི་རྣལ་འབྱོར་བསྒོམས་
པས་བདེ་བ་ཇི་ཙམ་ཆེ་བ་བཞིན་རྣམ་རྟོག་འགག་ཕུལ་ཆེ་ལ། དེ་ཆེ་བས་སྟོང་ཉིད་ལ་ངེས་པ་ཤུགས་དྲག་པ་འབྱུང་ཞིང། དེ་བྱུང་བས་བདེན་འཛིན་ལ་གནོད་ཕུལ་ཆེ་བས་མྱུར་དུ་བདག་མེད་རྟོགས་པ་དང། བདེན་
འཛིན་སྤོང་བ་སོགས་སུ་འགྱུར་ཞིང། བདེ་སྟོང་དེའི་གཟུང་རྣམ་གཅིག་པུ་རྟེན་བརྟེན་པ་ཐམས་ཅད་དུ་ཤར་བ་ལ་གོམས་པས་འབྲས་བུའི་སར་གཙོ་བོ་གཅིག་པུའི་ཡེ་ཤེས་ཀྱི་ཆོ་འཕྲུལ་ལས་དག་པའི་རྟེན་

[071A]༄༅། །བརྟེན་པ་རབ་འབྱམས་སུ་སྣང་བའི་འབྲས་བུལ་ལམ་དུ་བྱས་པ་དང། དེ་འདྲའི་རྫོགས་རིམ་གྱི་སྨིན་བྱེད་དུ་འགྱུར་བ་སོགས་དགོས་པ་ཁྱད་པར་ཅན་ཡོད་པས་ན་རྣམ་པ་ཐམས་ཅད་དུ་བདེ་སྟོང་
གི་རྩིས་ཟིན་པར་བྱེད་པ་འདི་རིམ་པ་དང་པོའི་བསྒོམ་བྱ་མེད་དུ་མི་རུང་པ་རྒྱུད་སྡེ་འོག་མ་སོགས་ལས་ཟབ་པའི་གནད་དམ་པ་ཡིན་ནོ། །དེ་ལྟར་བསྒོམས་པས་སྐུའི་རྣམ་པ་དང་རྒྱན་དང་ཕྱག་མཚན་སོགས་
རིམ་གྱིས་གསལ་བཏབ་ན་གསལ་བར་འཆར་ལ་ཅིག་ཅར་དུ་གསལ་མི་ནུས་པ་ནི་ལས་དང་པོ་བ་དང། རགས་པའི་དཀྱིལ་འཁོར་ཐམས་ཅད་ཅིག་ཅར་དུ་གསལ་ཡང་སྐྱེ་མཆེད་ཀྱི་ལྷ་རྣམས་ཅིག་ཅར་
དུ་མི་གསལ་བ་ནི་ཡེ་ཤེས་ཅུང་ཟད་བབས་པ་དང། སྐྱེ་མཆེད་ཀྱི་ལྷ་རྣམས་ཀྱང་སྐད་ཅིག་ཙམ་ལ་གསལ་ནུས་པ་ནི་ཡེ་ཤེས་ལ་ཅུང་ཟད་དབང་བ་སྟེ། སྤྱན་གྱི་དཀར་ནག་ཚུན་ཆད་མ་འདྲེས་པར་གསལ་
བ་ལ་ཡུན་མི་ཐུང་ཙམ་གནས་ནུས་པ་ནི་རགས་པ་མཐར་ཕྱིན་པའི་ཚད་དོ། །ཕྲ་བ་ལ་བསླབ་པ་ནི། སྟེང་འོག་གི་སྣ་རྩེར་ཕྲ་ཐིག་བསྒོམ་པའི་དུས་ནི་གཉིས་ཏེ་བསྐྱེད་རིམ་རགས་པ་ལ་སློབ་པའི་སྐབས་སུ་བྱིང་
བ་ཤས་ཆེ་ན་དེ་སེལ་བའི་ཆེད་དུ་སྟེང་གི་སྣ་རྩེ་རྩ་ཞལ་གྱི་ཡེ་ཤེས་ཀྱི་སྤྱན་གྱི་དབུས་སུ་ཟླ་གདན་སྲན་མ་ཕྱེད་བཤགས་ཙམ་གྱི་སྟེང་དུ་རྡོ་རྗེ་སྔོན་པོ་ཡུངས་འབྲུ་ཙམ་གྱེན་འགྲེང་གིས་གནས་པ་ལ་སེམས་

[071B]ཡང་རྒོད་པ་ཤས་ཆེ་ན་འོག་གི་སྣ་རྩེ་ཡབ་ཡུམ་གྱི་གསང་གནས་འཕྲད་པས་ཡུམ་གྱི་བྷཱ་གར་ཡབ་གྱི་རྡོ་རྗེ་བཅུག་
ཅིང་ཡབ་ཀྱི་དབུ་མའི་ནང་དུ་ཡུམ་གྱི་དབུ་མ་བཅུག་པ་ནི་རྩ་རྡོ་རྗེ་སྐྱིལ་ཀྲུང་སྟེ་དེའི་ནང་དུ་ཟླ་གདན་ལ་རྡོ་རྗེ་སྔོན་པོ་ཉལ་འགྲེང་གང་བདེ་བསྒོམ་ལ་རྒོད་པ་བསལ་བ་ན་སྔར་གྱི་འཕྲོ་ལ་འཇུག་གོ་བསྐྱད་རིམ་རགས་པ་
མཐར་ཕྱིན་པ་ན་དེ་ཉིད་བརྟན་པར་བྱ་བའི་ཕྱིར་སྟེང་གི་སྣ་རྩེར་རྡོ་རྗེ་སྔར་ལྟར་བསྒོམ་ལ་དེ་ལས་རང་འདྲ་གཉིས། དེ་ལས་བཞི། དེ་ལས་བརྒྱད། དེ་ལས་བཅུ་དྲུག་སོགས་རིམ་པ་ལྟར་འདབ་འགྱུར་སྤྲོས་ཏེ། གདོང་ཁེབ་
ཙམ་དང། མདུན་དང་གཞལ་ཡས་ཁང་ལ་སོག་པ་གང་ཞིང་རྒྱ་ཇེ་ཆེར་སོང་སྟེ་མདོར་ན་ནམ་མཁའི་མཐའ་དང་མཉམ་པ་སྤྲོས་ཤིང་སླར་ཡང་སྔར་གྱི་གོ་རིམ་མ་འཁྲུལ་བར་བསྡུས་ཏེ་རྩ་བའི་རྡོ་རྗེ་ལ་ཐིམ་ཞིང་དེ་ལྟ་བུའི་
ཚུལ་གྱིས་སྤྲོ་བསྡུ་ལ་བསླབ་པར་བྱ། འོག་སྒོའི་ཐིག་ལེ་ནི་སྔར་ལྟ་བུའི་རྡོ་རྗེའི་ལྟེ་བར་ཟླ་གདན་ལ་རྟེན་བརྟེན་པའི་དཀྱིལ་འཁོར་ཡོངས་སུ་རྫོགས་པ་བསྒོམ་ཞིང་དེ་ཡང་སྐྱེ་མཆེད་ཀྱི་ལྷ་རྣམས་ཀྱི་སྤྱན་དཀར་ནག་ཚུན་ཆད་
མ་འདྲེས་པ་དུས་གཅིག་ཏུ་ཤར་བ་ལ་བསླབ་པ་བུའི་ཚུལ་དང། དེའི་གཙོ་བོ་ཡབ་ཡུམ་གྱི་རྩ་སོགས་སྔར་ལྟ་བུའི་རྡོ་རྗེའི་ལྟེ་བར་རྟེན་བརྟེན་པ་ཐམས་ཅད་སྔར་ཇི་ལྟ་བ་བཞིན་བསྒོམ་པ་ཚ་བོའི་ཚུལ་དང། དེའི་
[072A]༄༅། །གཙོ་བོ་ཡབ་ཡུམ་གྱི་རྩ་སོགས་སྔར་ཇི་ལྟ་བའི་དཀྱིལ་འཁོར་ཡོངས་སུ་རྫོགས་པ་བསྒོམ་པ་ནི་ཡང་ཚ་སྟེ། བུ་དང་ཚ་བོ་ཡང་ཚའི་ཚུལ་དུ་བསྒོམ་པར་གསུངས་ཏེ་དེ་དག་གི་ཚེ་ཡང་ཉེས་
པ་ལྔ་སྤོང་ལུགས་འདུ་བྱེད་བརྒྱད་བསྟེན་ལུགས། སེམས་གནས་པ་དགུ་ཡིད་བྱེད་བཞི་སྟོབས་དྲུག་གིས་འགྲུབ་ལུགས་སོགས་ལམ་མཐུན་མོང་བའི་སྐབས་ཇི་ལྟ་བ་བཞིན་དགོས་སོ། །དེ་ལ་གོམས་
ནས་རྐྱེན་གཞན་མ་བྱུང་ན་ཉིན་ཞག་གཅིག་གི་དྲུག་ཆ་འཁྱོངས་པ་ནི་བསྐྱེད་རིམ་ཕྲ་མོ་མཐར་ཕྱིན་པའི་ཚད་དུ་གསུངས་ལ། དེ་ལྟ་བུའི་བསྒོམ་དོན་རགས་པ་ཙམ་ཡིད་ཡུལ་དུ་མ་ཤར་ཡང་སྐབས་འདིར་
ཡུད་ཙམ་ཁ་རོག་སྡོད་པ་སྐད་བྱེད་དགོས་གསུངས། གསུམ་པ་རྣམ་དག་དྲན་ཚུལ་ནི། དེ་ལྟར་བསྒོམས་པས་ཡིད་སྐྱོབ་སྟེ་ངལ་དུབ་བྱུང་བ་ན། དགོས་པ་འདི་དང་འདིའི་ཕྱིར་དུ་སྐུའི་རྣམ་པ་སོགས་འདི་ལྟ་བུ་
བསྟན་པའོ་སྙམ་དུ་དྲན་པ་ལ་དག་པ་དྲན་པ་ཞེས་བྱ་སྟེ། གཞི་ལམ་འབྲས་གསུམ་གྱི་ཆོས་རྣམས་སྟོན་པའི་ཕྱིར་འདི་ལྟ་བུའི་སྐུར་བཞེངས་པ་སྟེ། ཞལ་དགུ་ནི་གསུང་རབ་ཡན་ལག་དགུ་སྟེ། མདོ་སྡེ་དབྱངས་
སྙད་ལུང་བསྟན་དང། །ཚིགས་བཅད་ཆེད་བརྗོད་གླིང་གཞི་དང། །རྟོགས་བརྗོད་དེ་ལྟ་བུ་བྱུང་དང། །སྐྱེས་རབས་ཤིན་ཏུ་རྒྱས་པ་དང། །རྨད་བྱུང་གཏན་ལ་དབབ་པའི་སྡེ། །ཞེས་དེ་རྣམས་ལ་གསུང་རབ་ཡན་ལག་བཅུ་གཉིས་སུ་

[072B] དེའི་ནང་གི་རྟོགས་བརྗོད་དང་དེ་ལྟ་བུ་བྱུང་སྐྱེས་རབས་སྟེ་དེ་གསུམ་གླེང་གཞིའི་སྡེར་བསྡུས་པའི་དགུར་འགྱུར་ཞིང་དེ་རྣམས་ལ་ཐོས་བསམ་བྱེད་དགོས་པ་སྟོན། རྭ་གཉིས་ཀྱིས་གསུང་རབ་དེ་ལ་སྦྱངས་པས་
ཀུན་རྫོབ་དང་དོན་དམ་བདེན་པ་གཉིས་གཏན་ལ་འབེབས་དགོས་པ་སྟོན། ཕྱག་སོ་བཞི་དང་སྐུ་གསུང་ཐུགས་ཏེ་སོ་བདུན་གྱིས། དྲན་པ་ཉེར་གཞག་བཞི། ཡང་དག་སྤོང་བ་བཞི། རྫུ་འཕྲུལ་རྐང་པ་བཞི། དབང་
པོ་ལྔ༑ སྟོབས་ལྔ། བྱང་ཆུབ་ཀྱི་ལམ་ཡན་ལག་བདུན། འཕགས་ལམ་ཡན་ལག་བརྒྱད་ཀྱི་བར་ཉམས་སུ་བླང་བྱའི་ལམ་བྱང་ཕྱོགས་སོ་བདུན་ཏེ་གཞི་བདེན་པ་གཉིས་ཀྱིས་ལམ་བྱང་ཕྱོགས་སོ་
བདུན་བགྲོད་དགོས་པར་སྟོན། ཞབས་བཅུ་དྲུག་གིས་སྟོང་གཞི་ཆོས་ཅན་ལས་དབྱེ་བའི་ཕྱི་དང་ནང་ལ་སོགས་པའི་སྟོང་ཉིད་བཅུ་དྲུག་སྟོང་ཉིད་དེ་ཡང་ལྷན་སྐྱེས་ཀྱི་བདེ་བ་དང་སྦྱར་ཏེ་དབྱེར་མེད་དུ་བསྒོམ་
དགོས་པ་ནི་ཡུམ་དང་སྦྱོར་བས་སྟོན། མི་ལ་སོགས་པ་བརྒྱད་ནི། དེའི་འབྲས་བུ། རལ་གྲི་ལག་ཏུ་ཐོགས་ཙམ་གྱིས་ཅི་འདོད་དུ་སླེབས་པ་རལ་གྲིའི་དངོས་གྲུབ། རི་ལུ་ཟོས་པས་སྟོབས་དང་མདངས་གསལ་
བ་རི་ལུའི་དངོས་གྲུབ། མིག་ལ་སྨན་བྱུགས་པས་ས་འོག་གི་གཏེར་མཐོང་བ་མིག་སྨན་གྱི་དངོས་གྲུབ། རྐང་མགྱོགས་ལ་མང་ཡང་ལོ་མའི་རྐང་མགྱོགས་ཞེས་པ་དེར་བཞོན་པས་ཅི་འདོད་དུ་སླེབས་པ་

[073A]༄༅། །རྐང་མགྱོགས་ཀྱི་དངོས་གྲུབ། རྫས་བྱུགས་པས་གཞན་གྱིས་མི་མཐོང་བ་མི་སྣང་བའི་དངོས་གྲུབ། བཅུད་ལེན་གྱི་རིལ་བུ་ཟོས་མ་ཐག་རྒན་པོ་ལོ་བརྒྱད་ཅུ་ལོན་པ་ཡང་གཞོན་ནུར་
འགྱུར་བ་བཅུད་ལེན་གྱི་དངོས་གྲུབ། མཁའ་སྤྱོད་དུ་ལུས་མ་སྤངས་པར་བགྲོད་པ་མཁའ་སྤྱོད་ཀྱི་དངོས་གྲུབ། ས་འོག་ཏུ་ཆུ་ལ་ཉ་འགྲོ་བ་ལྟར་འགྲོ་བ་ས་འོག་གི་དངོས་གྲུབ་སྟེ་དངོས་གྲུབ་བརྒྱད་དང། བྱ་
རྒོད་ལ་སོགས་པ་བརྒྱད་ནི། སྐུ་གསུང་ཐུགས་དང་རྫུ་འཕྲུལ་ཀུན་འགྲོ་དང། །གནས་དང་ཅི་འདོད་བསྐྱེད་དང་ཡོན་ཏན་བརྒྱད། །ཅེས་པ་ལྟར་སངས་རྒྱས་ཉག་གཅིག་གི་ཡོན་ཏན་དབང་ཕྱུག་བརྒྱད་དག་
པ་སྟེ་དངོས་གྲུབ་གཉིས་ཀྱི་ནང་ནས་ཕྱི་མ་མཆོག་ཡིན། གཅེར་བུས་ནི་དེ་ལྟ་བུའི་སངས་རྒྱས་ནི་སྒྲིབ་པ་ཐམས་ཅད་ཟད་པ་དང། སྐྲ་གྱེན་དུ་བརྫེས་པ་ནི་མི་གནས་པའི་མྱ་ངན་ལས་འདས་པའི་གོ་འཕང་
ཐོབ་པ་སྟོན་ལ། དེ་རྣམས་ཀྱི་དོན་རྗེ་ཉིད་ཀྱིས་བསྡུ་བར་མཛད་པ་ནི། གཏན་ལ་འབེབས་བྱའི་གཞི་གསུང་རབ་ཡན་ལག་དགུ་ཞལ་དགུས་སྟོན། དེའི་བརྗོད་བྱ་ནི་ཀུན་རྫོབ་སྒྱུ་མ་དང་དོན་དམ་ནམ་མཁའ་ལྟ་
བུ་སྟེ་བདེན་པ་གཉིས་སུ་འདུས་པའི་ལམ་བྱང་ཕྱོགས་སོ་བདུན་ནི། ཕྱག་སོ་བཞི་དང་སྐུ་གསུང་ཐུགས་ཀྱིས་སྟོན། ལམ་དེ་རྣམས་ཀྱི་གཙོ་བོ་དོན་དམ་བདེན་པ་སྟོང་ཉིད་བཅུ་དྲུག་གིས་རྟོགས་པ་ནི་ཞབས་

[073B] དེ་ཡང་བླ་མེད་རྡོ་རྗེ་ཐེག་པ་འདིར་སྟོང་ཉིད་དེ་རྐྱང་པ་མིན་པར་ཐབས་ལྷན་སྐྱེས་ཀྱི་བདེ་བ་ཆེན་པོ་དང་དབྱེར་མེད་དུ་སྦྱོར་དགོས་པ་ནི་ཡུམ་དང་སྦྱོར་བས་སྟོན། དེ་ལྟ་བུའི་ལམ་གྱིས་བགྲོང་པའི་
འབྲས་བུ་ལ་དངོས་གྲུབ་མཐུན་མོང་བ་གྲུབ་པ་ཆེན་པོ་བརྒྱད་མི་སོགས་ཀྱིས་དང། མཐུན་མོང་མ་ཡིན་པ་མཆོག་གི་དངོས་གྲུབ་དབང་ཕྱུག་བརྒྱད་བྱ་རྒོད་སོགས་ཀྱིས་སྟོན། དངོས་གྲུབ་དེ་གཉིས་ཀྱི་གཙོ་བོ་
དབང་ཕྱུག་བརྒྱད་ཡིན་པ་གཅེར་བུས་བསྟན། དེ་ཉིད་མི་གནས་པའི་མྱ་ངན་ལས་འདས་པ་ཡིན་པ་ནི་སྐྲ་གྱེན་དུ་བརྫེས་པས་སྟོན་པའོ། །ཞེས་དཔལ་རྡོ་རྗེ་འཇིགས་བྱེད་ཆེན་པོའི་སྐུའི་རྣམ་པར་ཤར་པ་དེས་
དོན་དེ་ལྟ་བུ་མཚོན་པར་གོ་དགོས་སོ། །ཞེས་གསུངས་སོ། །བཞི་པ་བཟླས་པ་བྱ་བ་ནི། ཐོག་མར་བགྲང་ཕྲེང་འདུ་བྱ་བ་ལ། རབ་མི་རུས་ཀྱི་ཕྲེང་བའམ། རུ་རཀྵ་སོགས་ལས་མཐུན་དང། མ་འབྱོར་ན་བོ་དཧི་ཙི་ནི་
ལས་ཐམས་ཅད་ལ་རུང་བར་གསུངས། ཕྲེང་རྡོག་གི་གྲངས་ལ་ཕྱག་བཞེས་མང་ཡང་བརྒྱ་དང་བཅུ་གཅིག་རེ་བྱས་ན་ལེགས་པས་དེ་ཉིད་གཞོན་ནུ་མ་མ་ཉམས་པས་བཀལ་བའི་སྐུད་པ་དགུ་བསྒྲིལ་ལ་
བརྒྱུས་པར་སྟོབས་དང་མི་འཇིགས་པ་མཚོན་པའི་མདུང་འཛིན་ཉིས་བརྩེགས་བྱས་པ། སྙིམ་པར་བཅུག་ལ་བསང་སྦྱང་སྔོན་དུ་འགྲོ་བས་ཕྲེང་རྡོག་རེ་གསུང་རྡོ་རྗེར་བསྐྱེད་པ་དཀྱིལ་ཆོག་རྡོ་རྗེ་ཕྲེང་བའི་དགོངས་

[074A]༄༅། །པ་ཡིན་པས་ཆོ་ག་ལྟར་བསྐྱེད་ཅིང་བཟླས་པའི་བར་བྱ། དེ་ནས་གསུང་རྡོ་རྗེའི་ངོ་བོ་འདོད་ཆགས་གཤིན་རྗེའི་གཤེད་རྗེས་ཆགས་ཀྱི་མེས་བྱང་སེམས་དཀར་དམར་དུ་ཞུ་བ། ཁྲག་འཛག་
པའི་མི་མགོའི་ཕྲེང་བར་གྱུར་ཏེ། མི་མགོ་རེ་རེའི་དཔྲལ་བར་རྟེན་བརྟེན་པའི་དཀྱིལ་འཁོར་ཡོངས་རྫོགས་སཾ་གཙོ་བོ་ཡབ་ཡུམ་གསལ་བཏབ་ལ་ལག་པ་གཡས་པའི་མཐེ་བོང་ལྕགས་ཀྱུའི་རྣམ་པས་ཕྲེང་
རྡོག་རེ་འདྲེན་པ་དང་མཉམ་དུ་ཕྲེང་རྡོག་གི་ལྷ་ལས་གཉིས་པ་རེ་ཆད་ནས་ཐུགས་ཀའི་ཏིང་ངེ་འཛིན་སེམས་དཔའ་ལ་ཐིམ་པར་བསམ། ཞི་བཟླས་སྐབས་འཕྲེང་བ་རིན་པོ་ཆེ་ལས་གྲུབ་པར་མེ་ལོང་གི་གཟུགས་བརྙན་
བཞིན་འཇམ་དཔལ་ཡེ་ཤེས་སེམས་དཔའ་གསལ་འདེབས་དགོས་གསུངས། དེ་ནས་ཞི་ཁྲོ་སྦྲགས་སྒྲུབ་བྱེད་པ་ནི་འཚུབ་ཆ་ཆུང་ཞིང་ལེགས་པ་ཡིན་པས། དེའི་ཚུལ་ནི། སྲད་རྒྱུད་པའི་བཞེད་པ་ལྟར་ཡེ་ཤེས་སེམས་
པའི་ཐུགས་ཀའི་ཉི་གདན་རང་གནས་ཀྱི་སྟེང་དུ་ཧཱུཾ་ཡིག་ཡོངས་སུ་གྱུར་པ་ལས་རལ་གྲིའི་འཁོར་ལོ་རྩིབས་དྲུག་པའི་ལྟེ་བར་རལ་གྲི་སོ་གཉིས་པ་ལངས་སྟབས་ཅན་གྱི་ཡུ་མཚམས་སུ་ཟླ་གདན་ལ་དྷཱི་དམར་སེར་རིང་
ཆ་ཚེག་དྲག་དང་བཅས་པ་ཕྱི་གསལ་ནང་གསལ་ཅན། དེའི་ཡུ་མཚམས་སུ་འཁྱུད་མོ་ཁྲོལ་མ་འཁོར་དུ་རུང་བ་བྱ་ཕྲུག་ཁའི་དབྱིབས་ཅན་ལས་རྩིབས་ཀྱི་རལ་གྲི་སོ་གཉིས་པ་དྲུག་ལེབ་ཆགས་སུ་ཐོན་པ་ཐམས་ཅད་

[074B] རྩིབས་རྣམས་ཀྱི་ཡུ་བའི་མཚམས་ལ་ཉེ་བའི་སྟེང་དུ་ཟླ་གདན་རེ་རེ་རྩིབས་ལ་ཅུང་ཟད་མ་རེག་པའི་རེག་ལ་མ་འབྱོར་བ་རྣམས་ཀྱི་སྟེང་དུ་མདུན་ནས་གཡས་སྐོར་
དུ་ཨོཾ་ཨ་ར་པ་ཙ་ན། ཞེས་པའི་འབྲུ་རེ་རེ་གནས་པ། རྩིབས་རྣམས་ཀྱི་བར་དུ་ཟླ་བའི་སྟེང་དུ་དྷཱི་དམར་སེར་རེ་རེ་བསམ་ལ་རལ་གྲིའི་རྩིབས་རྣམས་གཡས་སྐོར་དང། ཡིག་འབྲུ་རྣམས་གཡོན་སྐོར་དུ་ཤིན་ཏུ་མགྱོགས་པར་འཁོར་
བར་བསམ་དགོས་ཏེ། ཧ་ཅང་མགྱོགས་པར་འཁོར་བས་མི་འཁོར་བ་ལྟ་བུ་བསམ་ན་སྲོག་རླུང་སོགས་ཀྱི་སྐྱོན་ཆུང་བར་འགྱུར་གསུངས། དབུས་ཀྱི་དྷཱིའི་གི་གུའི་ནང་དུ་ཟླ་གདན་ལ་རང་གཞན་བསྒྲུབ་བྱ་གང་ཡིན་ཐ་མལ་བའི་
རྣམ་པ་ཅན། བླ་མའི་ཞབས་བརྟན་སྒྲུབ་ན་རང་ཐ་མལ་བའི་སྤྱི་བོར་བླ་མ་ཞལ་མཇལ་དུས་ཀྱི་རྣམ་པ་ཅན་གསལ་གདབ། འདིའི་སྐབས་སུ་སྤྱིར་ལྷ་གཙོ་འཁོར་ཐམས་ཅད་ལ་ང་རྒྱལ་དང་གསལ་སྣང་དགོས་ཀྱང། གཙོ་བོར་
ཡེ་ཤེས་སེམས་དཔའ་ལ་ང་རྒྱལ་དང་གསལ་སྣང་འཛིན་དགོས། འདིའི་དམིགས་པ་གཙོ་བོ་ནི་གསུམ་ལས། མ་རིག་པ་གཅོད་པའི་མན་ངག་ནི་དབུས་ཀྱི་དྷཱི་ཡིག་ལས་འོད་ཟེར་འཕྲོས་པས་རང་གཞན་བསྒྲུབ་བྱའི་ལུས་
ཀྱི་ཕྱི་ནང་ཐམས་ཅད་ལ་ཁྱབ་པས་མ་རིག་པ་སྟེ་མི་ཤེས་པའི་རྨོངས་པ་ཐམས་ཅད་སྐྲ་ཤད་ཀྱི་རྣམ་པར་ཕྱགས་ཏེ་སྟེང་རླུང་གིས་མནན་པས་འཁོར་ལོའི་སྟེང་དུ་བབ་པ་འཁོར་ལོས་བཅད་དེ་ཕྱེ་མར་བྱས་པ་མེས་བསྲེགས་

[075A]༄༅། །པའི་ཐལ་བ་འོག་སྒོ་ནས་ཐོན་པའི་གར་སོང་ཆ་མེད་དུ་བསམ། མ་དག་པ་འཁྲུད་པའི་མན་ངག་ནི། སླར་ཡང་འོད་ཟེར་གྱི་སྣེ་ལ་ལྷ་མོ་བདུད་རྩིའི་བུམ་པ་ཐོགས་པ་དཔག་མེད་སྤྲོས་ཏེ་བསྒྲུབ་བྱའི་སྤྱི་བོ་
ནས་ཆུ་རུབ་ཀྱི་ཚུལ་དུ་དབང་བསྐུར་བའི་སྐབས་ལྟར་བཀྲུས་པས་ནད་གདོན་སྡིག་སྒྲིབ་ཐམས་ཅད་དག་ནས་ལུས་ཤེལ་ལྟར་དྭངས་གསལ་འོད་ཀྱི་རང་བཞིན་དུ་གྱུར་པར་བསམ་ལ་སླར་ལྷ་མོ་རྣམས་དྷཱི་ལ་ཐིམ་
པར་བསམ། མི་ཤེས་པ་བསལ་བའི་མན་ངག་ནི། སླར་ཡང་དྷཱི་ཡིག་ལས་འོད་ཟེར་དཔག་མེད་སྤྲོས་པས་བསྒྲུབ་བྱའི་ལུས་ཐམས་ཅད་གང་རྨོངས་པའི་མུན་པ་ཐམས་ཅད་མུན་ཁུང་དུ་ཉི་ཟེར་ཞུགས་པ་
བཞིན་གར་སོང་ཆ་མེད་དུ་དག་པར་བསམ་མོ། །གཞན་ཡང་སྐུ་ཡིས་ཆེ་ཞིང་གསུང་གིས་གསལ། །ས་བོན་མྱུར་བ་ཕྱག་མཚན་ཟབ། །གླེགས་བམ་རལ་གྲི་གླེགས་རལ་གྱིས། །འཆང་དང་རྩོད་དང་རྩོམ་པའོ།།
ཞེས་གསུངས་པ་རྣམས་ཀྱང་ཤེས་པར་བྱ་དགོས། མི་བརྗེད་པའི་གཟུངས་ཐོབ་པར་འདོད་ན་རང་གི་ལྕེ་སྟེང་དུ་དྷཱི་ཡིག་དམར་སེར་རིང་ཆ་ཚེག་དྲག་དང་བཅས་པ་མགོ་གྲེ་སྦུགས་སུ་བསྟན་པ་ཞིག་བསམ་ལ་དེ་
ལས་འོད་ཟེར་དཔག་མེད་འཕྲོས་པས་ཕྱོགས་བཅུའི་རྒྱལ་བ་སྲས་བཅས་ཐམས་ཅིདྱ་སྐུ་གསུང་ཐུགས་ཀྱི་བྱིན་རླབས་ནུས་མཐུ་ཐམས་ཅད་དྷཱི་ཡིག་གི་རྣམ་པར་སྤྱན་དྲངས་ཏེ་ལྕེ་སྟེང་གི་དྷཱི་ལ་ཐིམ་པར་བསམ་

[075B] དེ་ནས་མཆིལ་མ་སྒྲ་མེད་མིད་པ་དང་མཉམ་དུ་ལྕེའི་དྷཱི་ཡིག་འོད་དམར་སེར་དུ་ཞུ་ནས་འཁོར་ལོའི་དབུས་ཀྱི་དྷཱི་ཡིག་ལ་ཐིམ་པས་མར་མེའི་སྟེང་
དུ་ཞུན་མར་བླུག་པ་ལྟར་འོད་ཟེར་ཆེར་འབར་ཏེ་ལུས་ནང་ཐམས་ཅད་གང་ཞིང་གསལ། དྷཱི་ཡིག་འབའ་ཞིག་གིས་བར་མཚམས་མེད་པར་གཏམས་སྟེ་མི་བརྗེད་པའི་གཟུངས་ཐོབ་བྱུང་སྙམ་པ་བྱའོ། །དེ་ནས་དྲག་པོའི་ཚེ་
འཁོར་ལོ་ཡིག་འབྲུ་དང་བཅས་པ་ཡོངས་སུ་གྱུར་པ་ལས་ཧཱུཾ་ཡིག་སྔར་ལྟར་གནས་པའི་མཐར་རྩ་སྔགས། སྙིང་པོ། ཉེ་སྙིང་གསུམ་ཕྱི་ནས་རིམ་པ་བཞིན་གཡས་སྐོར་དུ་འཁོད་པ་འམ། རྭ་ལུགས་མན་ངག་སྲོག་
རླུང་གི་གེགས་སེལ་བའི་ཕྱིར་ཉི་མའི་སྟེང་དུ་རྡོ་རྗེ་སྔོན་པོ་རྩེ་ལྔ་པ་གྱེན་འགྲེང་གི་ལྟེ་བའི་སྦུབས་སུ་འཁོར་ལོ་དཀར་པོ་རྩིབས་བརྒྱད་པ་གཉིས་སྟེང་འོག་ནས་ཁ་སྦྱར་གུར་སྟབས་ཀྱི་ནང་དུ་པདྨ་དམར་པོ་འདབ་མ་
བརྒྱད་པ་གཉིས་སྟེང་འོག་ནས་ཁ་སྦྱར་གུར་སྟབས་ཅན། གཉིས་ཀ་བར་མཚམས་མེད་པ་མེ་ལོང་ལ་འཁོར་ལོ་དང་པདྨའི་གཟུག་བརྙན་བཞིན། དེའི་དབུས་ཀྱི་བར་སྣང་ལ་ཏིང་ངེ་འཛིན་སེམས་དཔའ་ཧཱུཾ་ཡིག་སྔོན་པོ་
དེའི་ཀླད་ཀོར་གྱི་ནང་དུ་ཟླ་གདན་ལ་རང་ཐ་མལ་བའི་རྣམ་པ་ཅན་སོགས་བསྒྲུབ་བྱ། དེའི་མཐར་མདུན་ནས་གཡས་སྐོར་དུ་ཡ་མཱནྟ་ཀ། དེའི་མཐར་ཧྲཱི་ཥྚྲཱི་དེའི་མཐར་ཤར་གྱི་འདབ་མའི་ཐད་དུ། ཡ་མ་རཱ་ཛཱ། ཤར་ལྷོའི་
[076A]༄༅། །འདབ་མར། ས་དོ་མེ་ཡ། ལྷོའི་འདབ་མར། ཡ་མེ་དོ་རུ། ལྷོ་ནུབ་ཀྱི་འདབ་མར། ཎ་ཡོ་ད་ཡ། ནུབ་ཀྱི་འདབ་མར། ཡ་ད་ཡོ་ནི། ནུབ་བྱང་གི་འདབ་མར། རཱ་ཡ་ཀྵེ་ཡ། བྱང་གི་འདབ་མར། ཡ་ཀྵེ་
ཡཙྪ། བྱང་ཤར་གྱི་འདབ་མར། ནི་རཱ་མ་ཡ། ཞེས་པའི་བཞི་མཚན་བརྒྱད་དང། བཞི་ཚན་རེ་རེའི་སྟེང་དུ་ཨོཾ་རེ་དང་འོག་ཏུ་ཧཱུཾ་ཧཱུཾ་ཕཊ་ཕཊ་རེ་དང་དེའི་ཡང་འོག་ཏུ་སཱ་ཧཱ་རེ་སྟེ་ཁྱོན་ཨོཾ་བརྒྱད་ཧཱུཾ་ཧཱུཾ་ཕཊ་ཕཊ་བརྒྱད་
སཱ་ཧཱ་བརྒྱད་རྣམས་སྟེང་འོག་ཕྱོགས་མཚམས་གང་ལའང་མ་རེག་པ་ཁ་དོག་སྔོན་པོ་འོད་ཟེར་སྣ་ལྔ་འཕྲོ་བར་བསྒོམ། བཟླས་དམིགས་ལ་སྤྱིར་རྡོ་རྗེ། ཁྲོ་བོ༑ ཁྲོས་པ། འཁྱོགས་སམ་དོ་ལེ། དམ་ཚིག་གོང་བུའི་
བཟླས་པ་སོགས་མང་དུ་ཡོད་ཀྱང་འདིར་སྐབས་སུ་བབ་པ་ནི། ཏིང་ངེ་འཛིན་སེམས་དཔའ་ལས་འོད་ཟེར་སྣ་ལྔ་དཔག་ཏུ་མེད་པ་ཕྱོགས་བཅུར་འཕྲོས་པ་དབུགས་ཕྱིར་འགྲོ་བ་དང་མཉམ་དུ་ཤངས་བུག་གཡས་
ནས་ཐོན་ཏེ་འཇིག་རྟེན་ཁམས་ཀྱི་སྣོད་བཅུད་ཐམས་ཅད་ལ་ཁྱབ་པས་དེ་རྣམས་ཀྱི་ཉེས་སྐྱོན་ཐམས་ཅད་སྦྱངས་ཏེ་སྣོད་ཐམས་ཅད་གཞལ་ཡས་ཁང་དང། བཅུད་ཐམས་ཅད་རྡོ་རྗེ་འཇིགས་བྱེད་ཀྱི་ལྷ་དང་ལྷ་མོའི་
རྣམ་པར་བསྒྱུར་ཏེ་སླར་ཚུར་འདུས་ནས་དབུགས་ནང་དུ་འགྲོ་བ་དང་བསྟུན་ནས་ཤངས་བུག་གཡོན་ནས་ཞུགས་ཏེ་སྙིང་གའི་ཧཱུཾ་ལ་ཐིམ་པར་བསམ། ཡང་ཧཱུཾ་ཡིག་སྔགས་འཕྲེང་དང་བཅས་པ་ལས་ཞལ་གཅིག་

[076B] ཞལ་ཕྱག་ཡོངས་སུ་རྫོགས་པའི་ཡབ་ཡུམ་སྤྲོས་ཏེ་ཕྱོགས་བཅུའི་སེམས་ཅན་རྣམས་ཀྱི་སྤྱི་བོར་བཞུགས་ནས་སྙོམ་པར་ཞུགས་པའི་བྱང་སེམས་ཀྱི་རྒྱུན་བབ་པས་སྒོ་གསུམ་གྱི་སྡིག་སྒྲིབ་བག་ཆགས་
དང་བཅས་པ་སྦྱངས་ནས་རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད། སྣོད་ཀྱི་འཇིག་རྟེན་རྣམས་ཀྱང་དག་པའི་ཞིང་ཁམས་སུ་བསྒྱུར་ནས་སྔར་ལྟར་སྙིང་གར་བསྡུ། ཡང་ཧཱུཾ་ཡིག་སྔགས་འཕྲེང་དང་བཅས་པ་ལས་མེ་
འོད་དཔག་ཏུ་མེད་པ་སྤྲོས་ཏེ་ལུས་ནང་ཐམས་ཅད་གང་བས་ནད་གདོན་སྡིག་སྒྲིབ་ཐམས་ཅད་བྱ་སྒྲོ་མེས་བསྲེགས་པ་ལྟར་ཞོབ་ཐུལ་གྱིས་བསྲེགས། མེ་དཔུང་ཕྱིར་འཕྲོས་ཏེ་སྣང་སྲིད་ཐམས་ཅད་མེ་དཔུང་དུ་འབར་
བས་སེམས་ཅན་རྣམས་བྱང་ཆུབ་ཀྱི་ལམ་ཉམས་སུ་ལེན་པ་ལ་བར་དུ་གཅོད་པའི་དགྲ་བགེགས་བདུག་པ་ཅན་ཐམས་ཅད་བསྲེགས་ཤིང་མེ་དཔུང་ལས་སྔགས་ཀྱི་སྒྲ་འབྲུག་སྟོང་ལྡིར་བ་ལྟར་སྒྲོག་པར་བྶཾ་
ཡང་ཧཱུཾ་ཡིག་ལས་འོད་ཟེར་གྱི་སྣེ་མོར་མཆོད་པའི་ལྷ་མོ་མཆོད་རྫས་སྣ་ཚོགས་ཐོགས་པ་དཔག་ཏུ་མེད་པ་སྤྲོས་པས་ཕྱོགས་བཅུའི་རྒྱལ་བ་སྲས་བཅས་ཐམས་ཅད་ལ་མཆོད་པ་ཕུལ་བས་ཟག་མེད་ཀྱི་
བདེ་སྟོང་ཁྱད་པར་ཅན་འཁྲུངས་ཤིང། དེ་རྣམས་ཀྱི་སྐུའི་བྱིན་རླབས་ཐམས་ཅད་རྡོ་རྗེ་འཇིགས་བྱེད་ཀྱི་སྐུ་ཆེ་བ་རི་རབ་ནས་ཆུང་བ་རྡུལ་ཕྲན་ཙམ་གྱི་བར་དང། གསུང་གི་བྱིན་རླབས་ཐམས་ཅད་རྟེན་འབྲེལ་སྙིང་

[077A]༄༅། །པོ་དང། དབྱངས་གསལ་དང་རྩ་སྔགས་ལ་སོགས་པ་སྔགས་ཕྲེང་གི་རྣམ་པ་དང། ཐུགས་ཀྱི་བྱིན་རླབས་ཐམས་ཅད་གྲི་ཐོད་དང། རྡོ་རྗེ་ལ་སོགས་པའི་ཕྱག་མཚན་གྱི་རྣམ་པ་དཔག་ཏུ་
མེད་པ་སྤྱན་དྲངས་རང་གི་གནས་གསུམ་དུ་ཐིམས་པས་བྱིན་གྱིས་བརླབས་པར་བསམ་མོ། །གཞན་ཡང་རེས་འགའ་ལྷའི་སྐུ་དང། རེས་འགའ་གཞལ་ཡས་ཁང་སོགས་ལ་གསལ་སྣང་དང། བདེ་སྟོང་དང་
སྔགས་འཁོར་དང། སྔགས་ཀྱི་སྒྲ་དང། ང་རྒྱལ་སོགས་ལ་སེམས་འཛིན་བཞིན་དུ་བཟླ། ཡང་རེས་འགའ་སྔར་སྲུང་འཁོར་གྱི་སྐབས་སུ་བཤད་པའི་གནད་ལྔ་སོགས་ཀྱང་བྱའོ། །དེ་ནས་ཡ་མ་རཱ་ཛཱ་འོད་དུ་ཞུ་
སྟེ་ནང་གི་སྙིང་པོ་ལ་ཐིམ་པར་བསམ་ལ་ཧྲཱི་ཥྚཱི་བཟླ་ཞིང། དེ་ཡང་འོད་དུ་ཞུ་ནས་ཉེ་སྙིང་ལ་ཐིམ་པར་བསམ་ལ་ཡམཱནྟྐ་བཟླ། དེ་ཡང་འོད་དུ་ཞུ་ནས་ཧཱུཾ་ཡིག་ལ་ཐིམ་པར་བསམ་པ་ནི་གནད་ཆེའོ། །དེ་ནས་
ཡུམ་གྱི་བཟླས་པ་བྱ་བ་ལ་ཡུམ་ལ་ཞི་ཁྲོ་སྒྲགས་སྒྲུབ་བྱ་བར་འདོད་ན་དེ་ལ་ལུགས་མང་ཡང། ད་ལམ་སྐབས་སུ་བབ་པ་ནི། ཡུམ་གྱི་ཐུགས་ཀར་ཉི་གདན་ལ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུཾ་ཡིག་ཡོད་པའི་ཧཱུཾ་
འོད་དུ་ཞུ་ནས་པདྨ་དཀར་པོ་འདབ་བརྒྱད་པའི་ལྟེ་བར་ཟླ་གདན་ལ་དབྱངས་ཅན་མ་དཀར་མོ་ཞལ་གཅིག་ཕྱག་གཉིས་མ་བཻཌཱུརྱའི་བི་ཝཾ་འཛིན་ཅིང་ཞི་འཛུམ་དགྱེས་པའི་ཉམས་ཅན་ན་ཆུང་མྱོས་པའི་འདུག་

[077B]
ཤེས་རབ་ཀྱི་འཁོར་ལོ་དཀར་པོ་རྩིབས་དྲུག་པ་གདན་སྟབས་སུ་གནས་པ། དེའི་ལྟེ་བར་ཧྲཱི་ཡིག་དཀར་པོ་རིང་ཆ་ཚེག་དྲག་ཅན་རྩིབས་རྣམས་རལ་གྲི་ལྟ་བུ་ཤིན་ཏུ་རྣོ་བའི་སྟེང་དུ་ཟླ་གདན་ལ་མདུན་ནས་གཡས་སྐོར་དུ་ཨོཾ་ཨ་ར་
པ་ཙ་ན། ཞེས་པ་དཀར་པོ་ལངས་སྟབས་ཅན། ཧྲཱི་འི་གེ་གུའི་ནང་དུ་ཟླ་བར་གནས་པའི་བསྒྲུབ་བྱ་སྔར་ལྟར་གསལ་གདབ། རྩིབས་ཀྱི་བར་སེང་གི་ཟླ་བའི་སྟེང་དུ་ཧྲཱི་ཡིག་རེ་རེ་གདན་གྱི་པདྨ་འདབ་བརྒྱད་ཀྱི་འདབ་རེའི་སྟེང་གི་ནང་ངོས་སུ་དབྱངས་
ཡིག་གཉིས་རེ་དང། ཕྱི་ངོས་སུ་གསལ་བྱེད་ཀྱི་མྱ་ངན་གྱི་ཡི་གེ་ང་ཉ་གཉིས་དོར་བ་འཁྲུལ་འཁོར་ལྟར་རཾ། ཀྵ་ཡ་གཉིས་དོར་བ་གསང་འདུས་བཞིན་གྱི་གསལ་བྱེད་སོ་གཉིས་འདབ་མ་རེ་ལ་བཞིར་བསྐྱེད་པའམ། ཡང་ན་གསལ་བྱེད་བཞག་ཀྱང་
ཆོག་དེ་ནས་ཨོཾ་ཨ་ར་པ་ཙ་ན་ཧྲཱི་ཞེས་པ་ཞལ་ཐམས་ཅད་དང་པི་ཝཾ་གཉིས་ནས་ཀྱང་སྒྲ་དེ་ལྟར་བྱུང་བར་བསམ་ལ་ཅི་འགྲུབ་བཟླ་བཞིན་དུ་མ་དག་པ་འཁྲུད་པ་དང་མི་ཤེས་པ་བསལ་ཚུལ་སྔར་བཞིན་བྱ་ཞིང། འཁོར་ལོ་འཁོར་བ་མེད་
པས་མ་རིག་པ་གཅོད་རྒྱུ་མེད་གསུངས། དེ་ནས་འཁོར་ལོ་ཡིག་འབྲུ་དང་བཅས་ཡོངས་སུ་གྱུར་པ་ལས་རྡོ་རྗེ་སྔོན་པོའི་ལྟེ་བའི་སྦུབས་སུ་ཧཱུཾ་ཡིག་གི་མཐར་སྔགས་ཕྲེང་གིས་བསྐོར་བར་བསམ་ལ་ཡུམ་སྔགས་བཟླའོ། །འཁོར་རྣམས་ཀྱི་སྔགས་

[078A]༄༅། །བཟླ་བའི་ཚེ་གཏི་མུག་གཤིན་རྗེའི་གཤེད་ལ་མཚོན་ན། ཐུགས་ཀར་ཉི་གདན་ལ་འཁོར་ལོ་དཀར་པོའི་ལྟེ་བའི་སྦུབས་སུ་ཀྵེ་དང་དེའི་མཐར་མཚན་སྔགས་ཀྱི་བསྐོར་བ་ལ་དམིགས་ནས་བཟླ་ཞིང་བསྙེན་པའི་ཚེ་རང་རང་
གི་གྲངས་གསོག་སྐབས་དཀྱིལ་འཁོར་རྒྱལ་མཆོག་སྐབས་སུ་མཛད་པ་མཛད་པ་ལྟར་སྤྲོ་བསྡུ་ཡང་བྱ། དེ་བཞིན་དུ་སེར་སྣ་གཤིན་རྗེའི་གཤེད་ཀྱི་ཐུགས་ཀའི་རིན་པོ་ཆེའི་དབུས་ཀྱི་སྦུབས་སུ་ས་བོན་གྱི་མཐར་སྔགས་ཀྱིས་བསྐོར་
བ་སོགས་འཁོར་ཐམས་ཅད་ལ་རིགས་འགྲེ་ཤེས་པར་བྱ་སྟེ་ཕྱག་མཚན་ཡེ་ཤེས་སེམས་དཔའི་ཚུལ་དང། ས་བོན་ཏིང་ངེ་འཛིན་སེམས་དཔའི་ཚུལ་ཏེ་སེམས་དཔའ་གསུམ་བརྩེགས་ཀྱི་ཚུལ་དུ་བྱ་ཞིང། སྔགས་གཅིག་
བཟླ་བའི་ཚེ་དེའི་རིགས་ཅན་གཞན་གྱི་ཐུགས་ཀར་ཡང་སྔགས་འཕྲེང་བསམ་ཚུལ་བཤད་པ་ཡོད་ཀྱང་དེ་ཧ་ཅང་མི་བདེ་བས་བྱ་གི་མེད་གསུངས། སྔགས་དེ་རྣམས་ཀྱི་དོན་ལ། ཡ་མ་རཱ་ཛཱའི་སྔགས་དོན་སྒྲ་ཐད་བསྒྱུར་ལྟར་ན་
གང་དུ་གཤིན་རྗེའི་རྒྱལ་པོས་རྟག་པར་བདག་འདྲེན་པ་གང་ཞིག་བདག་ལ་རིང་དུ་བརྩེ། །ལྷག་པར་གནོད་སྦྱིན་མིན་གང་བརྩེ་བ་གང། །དེ་དག་ནད་མེད་སྩོལ་མཛད་གནོད་སྦྱིན་ལའོ། །ཞེས་དང། དོན་བསྒྱུར་ནི། གཤིན་རྗེའི་
རྒྱལ་པོས་རྟག་ཏུ་བདག་ལ། །གཤིན་རྗེའི་གནོད་པས་གདུངས་པའི་འགྲོ་བ། །གང་ཡིན་སྐྱེ་གནས་ཟད་མེད་འཇིགས་མེད། །མཆོག་སྦྱིན་ངེས་པར་སྩོལ་ཅིག་བརྩེ་བས། །ཞེས་པའོ། །ཧྲཱི་ཥྚྲཱི་འི་ཐད་བསྒྱུར་ནི་

[078B] དོན་བསྒྱུར་ནི། ཡུལ་ཅན་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་ཡུལ་སྟོང་པ་ཉིད་ལ་རྩེ་གཅིག་ཏུ་རོལ་པར་བྱེད་པ་མཐར་ཐུག་པའི་ཡེ་ཤེས་དེ་ཉིད་མ་རུངས་པ་ཕྱི་ནང་གསང་བའི་གཤིན་རྗེ་གསུམ་
གྱི་གཉེན་པོར་སྲིན་པོ་དྲག་ཏུ་ཁྲོས་པ་ལྟ་བུའི་སྐུར་སྟོན་པ་ཁྱོད་ཀྱིས་སྡུག་བསྔལ་དང་ཀུན་འབྱུང་མ་ལུས་པ་ཆོམས་ཤིག་ཅེས་སོ། །ཡམནྟ་ཀའི་ཐད་བསྒྱུར་ནི། གཤིན་རྗེའི་གཤེད་དམ་གཤིན་རྗེ་མཐར་བྱེད་ཅེས་དང་
དོན་བསྒྱུར་ནི། ཕྱི་ནང་གསང་བའི་གཤིན་རྗེའི་གཤེད་པོ་ཁྱོད་ཀྱིས་ཕྱི་ནང་གསང་བའི་གཤིན་རྗེ་རྒྱུ་དང་བཅས་པ་ཆོམས་ཤིག་ཅེས་སོ། །ཡུམ་གྱི་སྔགས་དོན་ནི་ཨོཾ་སྔཌ་ཀྱི་མགོ་འདྲེན། བཛྲ་རྡོ་རྗེ། བེཏྟ་ལཱ་རོ་ལངས་མ་
ཨ་གཙྪ་གཉིས་ཚུར་བྱོན་གཉིས། ཧཱུཾ་ཐུགས་ཀྱི་ས་བོན། ཛཿ་འགུགས་པའི་ས་བོན། སཱ་ཧཱ་ལ་བསྒྱུར་ལུགས་མང་ཡང་ཉེ་བསྒྱུར་ཉི་ཤུའི་ནང་གི་སུ་དང། ཨཱ་དང། ཧཱུཾ་ལས་སཱ་ཧཱ་གྲུབ་ཅིང། དེའི་སུ་བདེ་བ་དང། ཨཱ་ཀུན་དང། ཧཱུཾ་
སྦྱིན་པ་ལའོ། །ཞེས་པ་ལྟར་བསྡེབས་པས་བདེ་བ་ཀུན་ལེགས་པར་སྦྱིན་པར་མཛད་དུ་གསོལ། ཞེས་འབྱུང་སྟེ་ཀུན་ནི་མཆོག་དགའ་ལ་སོགས་པ་བཞིའོ། །འཁོར་སོ་སོའི་སྔགས་དོན་ནི། རིམ་པ་ལྟར། རྒྱལ་བའི་རྒྱལ་བ། རིན་ཆེན་
འཆང། འཁོར་བ་འཇིག་ཤེས་རབ་འཆང། དབྱུག་པ་འཆང། པདྨ་འཆང། གཏི་མུག་དགའ་མ། ཞེ་སྡང་དགའ་མ་སྟེ་ཕག་མོ་རིགས་གཉིས་འཛིན་གྱི་ཕྱིར་རོ། །འདོད་ཆགས་དགའ་མ། རྡོ་རྗེ་དགའ་མ་སྟེ་སྒྲོལ་མའི་ངོ་བོ་རྡོ་རྗེའི་རིགས་

[079A]༄༅། །ཀྱི་ཡུམ་གཙོ་ཆེ་བ་སོ། །བར་ཆད་བཟློག་པ་གཙོ་བོར་དོན་དུ་གཉེར་ན་འཁོར་གྱི་བཟླས་པ་སོང་མཚམས་སུ་ཁྲོ་བཅུའི་བཟླས་པ་བྱས་ཆོག་དེ་ལྟ་བུའི་བཟླས་པའི་གྲངས་ཇི་ལྟར་གསོག་དགོས་པ་ནི་
ལྷ་དང་སློབ་མ་ལ་དབང་བསྐུར་བ་སོགས་ལས་རུང་ཙམ་ལ་སྙིང་པོ་ཧྲཱི་ཥྚྲཱི་འབུམ་ཕྲག་གཅིག་ཡུམ་དང་འཁོར་རྣམས་ལ་ཁྲི། གཙོ་འཁོར་ཐམས་ཅད་ལ་དམིགས་ནས་ཡེ་ཤེས་འབེབས་སྔགས་ཁྲི། ཁ་སྐོང་གི་ཞི་
བའི་སྦྱིན་སྲེག་དང་བཅས་པ་བྱ་བར་གསུངས། རྟོག་བདུན་གྱི་རྟོག་པ་གསུམ་པ་ལས་བཤད་པའི་དེང་སང་བསྙེན་ཆེན་དུ་གྲགས་པ་ལ་ཡ་མཱནྟ་ཀ་འབུམ་ཕྲག་བདུན། ཧྲཱི་ཥྚྲི་འབུམ་ཕྲག་གསུམ། རྩ་སྔགས་འབུམ་
ཕྲག་གཅིག་ཡུམ་མན་ཆད་སྔར་དང་འདྲ། དེའི་སྔོན་དུ་ཞི་བའི་སྔགས་ཨ་ར་པ་ཙ་འབུམ་ཕྲག་བདུན་བཟླ་བ་བླ་མ་གོང་མའི་ཕྱག་བཞེས་ཡིན་པས་དེ་བཞིན་དུ་བྱ་ལ། ལྷས་གནང་བའི་མཚན་མ་བརྟན་པོ་ཡང་མ་ཐོབ་ལ་
སྔགས་ཀྱི་གྲངས་ཀྱང་མ་རྫོགས་ན་ལོ་དང་ཟླ་བ་ལ་སོགས་པའི་དུས་ཇི་ཙམ་སོང་རུང་གོ་མི་ཆོད་པར་གསུངས། ལས་རབ་འབྱམས་སྒྲུབ་པའི་བསྙེན་པ་ནི་ད་ལྟའི་གང་ཟག་གིས་ཇི་སྐད་བཤད་པའི་མཚན་མ་བརྟན་པོ་
ཐོབ་ན་མ་གཏོགས་གྲངས་ཀྱི་བསྙེན་པ་བྱེ་བར་གསུངས་པ་ལེགས་པར་མཐོང་ངོ། །ཞེས་རྗེ་རིན་པོ་ཆེ་གསུང་པ་ལྟར་ཡ་མ་རཱ་ཛཱ་འམ་ཧྲཱི་ཥྚྲཱི་བྱེ་བ་གསོག་པར་རིགས་སོ། །ཡེ་ཤེས་འབེབས་སྔགས་གསོག་མཚམས་

[079B] སྔགས་ནི་དཀྱིལ་ཆོག་ཏུ་འབྱུང་བ་ལྟར་ཧྲཱི་ཥྚྲཱི་ཡི་གེ་བཅུ་བཞི་པ་ལ། ཨཱ་བེ་ཤ་སོགས་བཏགས་པ་སྟེ། དེའི་དོན་
ཨཱ་བེ་ཤ་ཡ་གཉིས་ནི་ཀུན་ཏུ་ཕོབ་ཅིག་གཉིས་ཏེ་སྤྱི་བོའི་བྱང་སེམས་དང། ཏམྦྷ་ཡ་གཉིས་ནི་རེངས་པར་གྱིས་གཉིས་ཏེ་སྙིང་གའི་ས་དཀྱིལ། རར་གཉིས་ནི་མེའི་ས་བོན་ཡིན་པས་འབར་བར་གྱིས་གཉིས་ཏེ་ལྟེ་བའི་མེ། ཙ་
ལ་ཡ་གཉིས་ནི་གཡོ་བར་གྱིས་གཉིས་ཏེ་རྐང་མཐིལ་གྱི་རླུང་དཀྱིལ་ལོ། །དེ་ནས་ཧཱུཾ་ཧཿ་ཨཱ་ནི་སྐུ་གསུང་ཐུགས་ཀྱི་ས་བོན་དང། ཛྷཻ་ནི་བསྐུལ་ཚིག་གོ་དེའི་ཚེ་སྙིང་གའི་ཧཱུཾ་ཡིག་སྔགས་ཕྲེང་དང་བཅས་པ་ཁ་དོག་དམར་པོར་
གྱུར་པ་ལས་འོད་ཟེར་དམར་པོ་འཕྲོས་པས་ལྷ་ཐམས་ཅད་ལ་འཕོག་དེ་ཐམས་ཅད་སྐུ་མདོག་དམར་པོ་གྱུར་ཅིང་སླར་ཡང་འོད་ཟེར་དམར་པོ་རྩེ་མོ་ལྕགས་ཀྱུའི་དབྱིབས་ཅན་དཔག་ཏུ་མེད་པ་ཕྱོགས་བཅུར་འཕྲོས་པས་
ཞིང་རབ་འབྱམས་ན་བཞུགས་པའི་རྒྱལ་བ་སྲས་བཅས་ཐམས་ཅད་རྡོ་རྗེ་འཇིགས་བྱེད་ཀྱི་རྟེན་བརྟེན་པའི་དཀྱིལ་འཁོར་གྱི་རྣམ་པར་བཀུག་ནས་གཙོ་འཁོར་ཐམས་ཅད་ལ་ཐིམ་པས་བདེ་སྟོང་གཉིས་སུ་མེད་པའི་ཡེ་ཤེས་
སྐྱེས་ཤིང་འཕེལ་ལ་བརྟན་པར་གྱུར་ནས་བྱིན་གྱིས་བརླབས་པར་བསམ། དེ་ལྟ་བུའི་ཚུལ་གྱི་སྔགས་རྣམས་བཟླ་བའི་ཚེ་དཔུང་བཟང་གིས་ཞུས་པའི་མདོ་ལས། བཟླས་བརྗོད་བྱེད་ཚེ་མི་མྱུར་མི་དལ་ཞིང། །སྒྲ་ཆེར་མ་ཡིན་
[080A]༄༅། །ཧ་ཅང་ཆུང་བས་མིན། །སྨྲ་བཞིན་མ་ཡིན་གཞན་དུ་གཡེང་བཞིན་མིན། །གུག་སྐྱེད་ཀླད་ཀོར་ཚེག་རྣམས་ཉམས་པས་མིན། །ཞེས་གསུངས་པ་ལྟར། ཧ་ཅང་སྒྲ་ཆེ་ཆུང་དང། མྱུར་བུལ་གཉིས་ལ་
སོགས་པའི་སྐྱོན་བརྒྱད་དང་བྲལ་བར་བཟླ་ཞིང། ཁྱད་པར་གཞན་དུ་མི་འགྲོའི་སེམས་ཀྱིས་ནི། །དེ་ལྟའི་ཚུལ་གྱིས་བཟླས་པ་བྱ། །ཡུལ་གཞན་བློ་ནི་འགྲོ་བ་ཡིས། །བསྐལ་བརྒྱར་བཟླས་ཀྱང་འབྲས་མི་འབྱིན། །ཞེས་སོགས་
གསུངས་པ་ལྟར། ཐུན་དངོས་གཞིའི་དུས་སུ་སྐབས་བབ་ཀྱི་དམིགས་པ་གང་ཡིན་ལས་སེམས་གཞན་དུ་མི་གཡེང་བར་ཤེས་བཞིན་གྱི་བྱ་ར་དང་བཅས་ཏེ་རྩལ་ཅི་ཡོད་ཀྱིས་འབད་དེ་བྱིང་རྒོད་ཀྱི་དབང་དུ་མ་སོང་བར་བཟླས་
པ་རྣམས་གྲངས་སུ་གཞུག་ཐུན་མཚམས་སུ་ཡང་སྔགས་ཀྱི་ནུས་པ་བསྐྱེད་པའི་ཕྱིར་བཟླ་བར་གསུངས་ཀྱང་གྲངས་སུ་མི་བརྩི་ཞིང། ལྷ་ཐམས་ཅད་དང་ཞལ་དུ་ཡོད་ནས་བགྲངས་པར་མོས་ན་དེ་སྙེད་ཀྱི་འགྱུར་འབྱུང་
བར་གསུངས་སོ། །དེ་ལྟར་བཟླས་ནས་ཐུན་གྲོལ་བ་ན་མཆོད་བསྟོད་མདོར་བསྡུས་བྱ། གཤིན་རྗེའི་གཤེད་ཀྱི་ཡིག་བརྒྱ་འདོན། དེའི་ཚེ་རིགས་བདག་གི་ཐུགས་ཀར་ཧཱུཾ་ཡིག་ལ་སྔགས་འཕྲེང་གིས་བསྐོར་བ་ལས་བདུད་རྩི་
དཀར་པོའི་རྒྱུན་བབས་པས་སྡིག་སྒྲིབ་སྤྱི་དང། ཁྱད་པར་སྔགས་མ་དག་པ་དང། ཏིང་ངེ་འཛིན་མི་གསལ་བ་དང། མི་གཙང་བས་སྦགས་པ་སོགས་ཀྱི་ཉེས་པ་ཐམས་ཅད་སྦྱངས་པར་བསམ་པ་ནི་རྗེ་རིན་པོ་ཆེའི་གསུང་གི་གོ་

[080B] ཡང་མཆོད་བསྟོད་ཀྱི་གོང་དུ་ཡིག་བརྒྱ་བྱས་ཀྱང་རུང་བས་ཁྱད་མེད་དོ། །གསུམ་པ་ཐུན་གྱི་མཇུག་ཏུ་ཇི་ལྟར་བྱ་ཚུལ་ནི། དེ་ནས་ཐུན་དང་པོ་གསུམ་གྱི་མཇུག་ཏུ་གཏོར་མ་མི་འབུལ་ན་སྐབས་འདིར་སྨོན་ལམ་རྒྱས་
པའམ་བསྡུ་ན་རྣམ་དག་ཡིད་ཀྱི་ཞེས་སོགས་ཤོ་ལོ་ཀ་ལྔ་དང་ཟབ་ལམ་རིམ་པ་ཞེས་སོགས་ཤོ་ལོ་ཀ་གཅིག་དང། རྨད་བྱུང་སྲས་བཅས་ཞེས་སོགས་ཤོ་ལོ་ཀ་གཅིག་བཅས་བཏོན་ནས་ཉེར་བསྡུ་བྱས་ཏེ་ཐུན་མཚམས་ལ་འཇུག་
ཅིང། ཐུན་ཐ་མའི་མཇུག་ཏུ་ངེས་པར་གཏོར་མ་འབུལ་དགོས་པས་གཏོར་མའི་རྒྱུ་ནི་ཟན་དང་སྲན་མ་དང། ཤ་དང། ཉ་ཤ་དང། ཆན་ཐུག་དང། འཁུར་བ་དང། ཆང་དང། ཆུ་དང། སྒོག་སྐྱ་དང། འོ་མ་ལ་སོགས་པའམ། མ་འབྱོར་ན་ཤ་
གཅིག་ལ་ཐམས་ཅད་ཚད་བར་མོས་ཏེ་ཟན་ལ་འདས་མ་འདས་ཀྱི་གཏོར་མ་གཉིས་དང་ལས་གཤིན་གྱི་གཏོར་མ་བཅས་ཕྱག་ལེན་ལྟར་བཤམས་པ་སྔོན་འགྲོའི་སྐབས་ལྟར་བྱིན་གྱིས་བརླབས་ནས་འབུལ་ཡུལ་ནི་དངོས་
གྲུབ་ཞུ་བའི་རྟེན་དུ་གཏོར་མ་འབུལ་བ་ཡིན་པས་བདག་བསྐྱེད་ལ་གཏོར་མ་ཕུལ་ནས་རང་ལ་རང་གིས་དངོས་གྲུབ་ཞུ་རྒྱུ་མེད་པར་མ་ཟད་བདག་བསྐྱེད་ལ་གཏོར་མ་འབུལ་བ་ཚད་ལྡན་སུས་ཀྱང་མ་བཤད་པས་གཏོར་མགྲོན་ངེས་
པར་མདུན་དུ་བསྐྱེད་པ་ལ་འབུལ་དགོས་པས་རང་དང་གཏི་མུག་གཤིན་རྗེའི་གཤེད་ཀྱི་མདུན་གྱི་བར་སྣང་ལ་གཏོར་མགྲོན་གྱི་རྟེན་བརྟེན་པའི་དཀྱིལ་འཁོར་ཞལ་རང་ལ་ཕྱོགས་པ་དང། དེའི་ཤར་སྒོའི་སྒོ་ཁང་དུ་ནང་མགྲོན་

[081A]༄༅། །གཤིན་རྗེ་བདུན་དང། དུར་ཁྲོད་དུ་ཕྱོགས་སྐྱོང་རྣམས་རྒྱས་པ་བྱེད་ཚེ་བསྐྱེད་ཆོག་སོགས་བསྙེན་ཡིག་ལྟར་བྱས་ལ་མཆོད་བསྟོད་ཀྱི་བར་ཕྱག་ལེན་ལྟར་བཏང། །བསྡུ་ན་སྔོན་འགྲོའི་སྐབས་ལྟར་
ཕྱོགས་མཚམས་རྣམས་སུ་འཁོད་པར་གྱུར་ཅེས་སོགས་བྱ། སྐབས་འདིར་ལྷན་ཐབས་སུ་ཧཱུཾ་འབྱུང་ཡང་ལྗགས་ཧཱུཾ་ལས་ཞེས་པ་དང་ཉིས་བཟློས་ཡིན་པ་མ་བརྗོད་ཀྱང་ཆོག་གསུངས། དེ་ནས་འཇིག་རྟེན་ལས་འདས་
པའི་མགྲོན་རྣམས་ཀྱི་ལྗགས་ཧཱུཾ་ལས་སྐྱེས་པའི་རྡོ་རྗེ་རྩེ་གཅིག་པ་དཀར་པོ་འོད་ཀྱི་རང་བཞིན་སྦུ་གུ་ཅན་དུ་གྱུར་པར་བསམ་ལ་རང་གི་ཐུགས་ཀ་ནས་ལྷ་མོར་རྡོ་རྗེ་མ་ཐོད་པ་ཐོགས་པ་དཔག་མེད་སྤྲོས་ཏེ་གཏོར་མའི་
བདུད་རྩི་བཅུས་ཏེ་ཕུལ་བས་ལྗགས་ཀྱི་སྤུ་གུས་དྲངས་ནས་གསོལ་བས་བདེ་སྟོང་གི་ཡེ་ཤེས་ཁྱད་པར་ཅན་གསར་དུ་འཁྲུངས་པར་བསམ་ལ། བཛྲ་བཧཻ་ར་ཝཱ་ཡ་ནི་རྡོ་རྗེ་འཇིགས་བྱེད་ལ། ཨ་ཏི་པ་ཏི་མངའ་བདག་སྟེ་
མངའ་བདག་རྡོ་རྗེ་འཇིགས་བྱེད་ལ་ཞེས་དང། བཛྲ་བེཏྟ་ལཱི་ནི་རྡོ་རྗེ་རོ་ལངས་མ། ཨི་མཾ་འདི། བ་ལིཾ་ཏ་གཏོར་མ། ཁ་ཁ། བཞེས། ཁཱ་ཧི་གཉིས། བཞེས་ཤིག་གཉིས། ཧཱུཾ་བདེ་སྟོང་གིས་ས་བོན། ཕཊ་འགལ་རྐྱེན་དང་ཐ་མལ་གྱི་
སྣང་ཞེན་འགོག་བྱེད། སཱཧཱ་གཞི་ཚུགས་ཞེས་པ་སྟེ་ལན་གསུམ་གྱིས་གཙོ་བོ་ཡབ་ཡུམ་དང། འཁོར་སོ་སོའི་མཚན་སྔགས་རྫོགས་པར་བརྗོད་པའི་མཐར་བ་ལི་པྲ་ཏཱི་ཙྪ་ཞེས་བཏགས་པ་རྗེ་རིན་པོ་ཆེས་གང་གསུངས་

[081B] དེ་ནས་མཆོད་བསྟོད་མདོར་བསྡུས་བྱས་ལ་ཞི་རྒྱས་ལ་སོགས་པའི་སྐབས་དང་བསྟུན་པའི་འཕྲིན་ལས་བཅོལ་བར་གསུངས་པའི་དོན། རྒྱུན་པར། དཔལ་རྡོ་རྗེ་འཇིགས་བྱེད་ཆེན་པོའི་ལྷ་ཚོགས་
རྣམས་ཀྱིས་བདག་ཅག་དཔོན་སློབ་འཁོར་དང་བཅས་བའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་ཞིང། མཐུན་རྐྱེན་ལེགས་ཚོགས་ཐམས་ཅད་ཡིད་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་ལྕང་
སྐྱ་རིན་པོ་ཆེ་ནས་གསུངས་པ་ལྟར་གསོལ་བ་བཏབ་པས་ཞལ་གྱིས་བཞེས་པར་བསམ། ཕྱོགས་སྐྱོང་རྣམས་ལ་སྔོན་འགྲོའི་སྐབས་ལྟར་ཕུལ་ལ་ཕྱི་ནང་གིས་མཆོད་དེ། འདུད་ཅིང་མཆིས། ཞེས་པའི་བར་སྔར་བཞིན་ལ་
ཕྱོགས་སྐྱོང་འཁོར་དང་བཅས་པ་རྣམས་ཀྱིས་བདག་ཅག་དཔོན་སློབ་འཁོར་དང་བཅས་པའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་ཞིང། མཐུན་རྐྱེན་ལེགས་ཚོགས་ཐམས་ཅད་ཡིད་བཞིན་དུ་འགྲུབ་པར་མཛོད་
ཅིག་ཅེས་འཕྲིན་ལས་བཅོལ་བས་ཁས་བླངས་པར་བསམ་མོ། །དེ་ནས་ནང་མགྲོན་བདུན་གྱི་ནང་ཚན་བྱང་གི་དྲག་པོའི་གཤིན་རྗེ་སྔར་ཡོད་གསལ་འདེབས་ཀྱི་ཚུལ་ལམ། ཡང་ན་ནང་སྒྲུབ་འཁོར་བཅས་ཀྱི་མདུན་དུ་གསར་བསྐྱེད་གང་རུང་
གིས་ཆོས་རྒྱལ་ཕྱི་སྒྲུབ་ཀྱི་བསྐྱེད་ཆོག་ཡེ་ཤེས་པ་སྤྱན་འདྲེན་སོགས་བསྙེན་ཡིག་ཏུ་གསལ་བ་ལྟར་བཏང་ནས་གཏོར་མ་ཕུལ་ཞིང་ཕྱི་ནང་གི་མཆོད་པ་དང། འཆི་བདག་མའི་བསྟོད་བསྐུལ་བྱ་ཞིང་ནང་མགྲོན་བདུན་གྱི་སྐབས་སུ་

[082A]༄༅། །ནན་ཏན་བྱུང་ན་བསྐྱར་དུ་བསྐྱེད་ཆོག་དང་གཏོར་འབུལ་སོགས་ལོང་སྐབས་མེད་ཚེ་མ་བྱས་ཀྱང་ཆད་སྐྱོན་མེད་གསུངས། ཆོས་སྐྱོང་གཞན་ལ་གཏོར་མ་འབུལ་དགོས་ཡོད་ན་མཚམས་འདིར་བྱས་ལ་
གཞི་བདག་གཏོར་མ་བཏང། ཡིག་བརྒྱས་ལྷག་ཆད་བསྐངས་བཟོད་པར་གསོལ་ཏེ། ཨོཾ་ཨཱ་ཧཱུཾ་མུཿ་ཞེས་བརྗོད་ཅིང་གཡོན་པའི་མཐེབ་སྲིན་གྱིས་སེ་གོལ་ཏོག་པས་བརྡ་བྱས་ལ། འཇིག་རྟེན་ལས་འདས་པའི་མགྲོན་གྱི་ཡེ་ཤེས་
པ་གཤེགས། དམ་ཚིག་པ་རང་ལ་ཐིམ། མགྲོན་གཞན་རྣམས་རང་གནས་སུ་གཤེགས་པར་གྱུར། ཅེས་བརྗོད་ཅིང་བསམ། དེ་ནས་ཉེར་བསྡུ་བྱ་བ་ནི་ཐུན་དང་པོ་གསུམ་གྱི་མཐར། དུར་ཁྲོད་སྲུང་འཁོར་དང་བཅས་པ་གཞལ་ཡས་ཁང་
ལ་ཐིམ། ཞེས་སོགས་བརྗོད་ཅིང་བསམ་པར་བྱ་སྟེ། བསྙེན་པའི་སྐབས་སུ་བར་ཆད་སྲུང་བའི་ཕྱིར་སྲུང་འཁོར་མི་བསྡུ་བའི་ལུགས་ཀྱང་ཡོད་པས་དེ་ལྟར་ན་དུར་ཁྲོད་སྲུང་འཁོར་ལ་ཐོགས་མེད་དུ་བྱུང་ནས་གཞལ་ཡས་ཁང་ལ་ཐིམ་
པ་ཡིན་ཀྱང། རང་ལུགས་སྲུང་འཁོར་ཡང་བསྡུ་བ་ཡིན་ཏེ་བདེ་སྟོང་དབྱེར་མེད་ཀྱི་ངང་དུ་འཇོག་པ་དོན་དམ་པའི་སྲུང་འཁོར་ཡིན་པས་སྲུང་བའི་མཆོག་ཏུ་གསུངས་ལ། སྤྱོད་ལམ་གྱི་ལྷར་ལངས་མ་ཐག་ཏུ་སྲུང་འཁོར་ཐུན་མོང་
པ་བསྒོམ་པའི་ཕྱིར་རོ། །དེས་ན་དུར་ཁྲོད་ནས་ནཱ་དའི་བར་ཐམས་ཅད་བསྡུ་ཞིང་ནཱ་ད་ཡང་མི་དམིགས་པར་བསམ་ལ་འོད་གསལ་ཆོས་སྐུའི་ངང་དུ་འཇོག་ཅི་ཐུབ་བྱའོ། །གཉིས་པ་ཐུན་མཚམས་ཀྱི་རྣལ་འབྱོར་ནི། འོད་གསལ་གྱི་བདེ་

[082B] དེའི་མིག་གཉིས་སུ་ཀྵིཾ། ཞེས་པ་ནས། ཐུགས་ཀར་ཧཱུཾ་གིས་མཚན་
པར་བསམ་པ་ནི་བདག་སྲུང་བ་དང། ཐུགས་ཀའི་ཧཱུཾ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། ཞེས་པ་ནས། མེ་དཔུང་ཕྱོགས་བཅུར་འཕྲོ་བར་གྱུར། ཅེས་པའི་བར་གྱི་སྲུང་འཁོར་མཐུན་མོང་བ་བསྒོམ་པ་ནི་གནས་སྲུང་
པའོ༑ ༑དེ་ལྟར་ལྷའི་ང་རྒྱལ་གྱིས་ལངས་ཏེ་སྤྱོད་ལམ་གྱི་རྣལ་འབྱོར་ལ་འཇུག་པར་བྱ་སྟེ་ཡུལ་དུ་སྣང་བ་ཀུན་ཀྱང་རྡོ་རྗེ་འཇིགས་བྱེད་གཞལ་ཡས་ཁང་དང་བཅས་པར་གསལ་བ་ནི་ལོངས་སྤྱོད་ཡོངས་སུ་དག་པ་དང། སྒོ་གསུམ་གྱི་བྱ་བ་
ཐམས་ཅད་ཕྱ་རྒྱ་དང་སྔགས་ཀྱི་བདག་ཉིད་དུ་བསམ་པ་ནི་ལས་ཡོངས་སུ་དག་པའོ། །མིག་གི་ཡུལ་དུ་གང་སྣང་བ་ཐམས་ཅད་རྡོ་རྗེ་འཇིགས་བྱེད་ཀྱི་ལྷ་ཚོགས། རྐང་ལག་གི་སྒུལ་སྐྱོད་ཐམས་ཅད་གར་སྟབས། རྣ་བར་སྒྲ་གང་གྲག་པ་ཐམས་
ཅད་དང། ངག་གི་སྨྲ་བརྗོད་ཐམས་ཅད་སྔགས་སུ་མོས་པ་ཡང་ཡང་དྲན་བཞིན་དུ་བྱ་བ་ནི་སྤྱོད་ལམ་གྱི་རྣལ་འབྱོར་རོ། །ཁ་ཟས་ཐམས་ཅད་བདུད་རྩིར་བྱིན་གྱིས་བརླབས་ནས། ཁ་ཐབ་ཁུང་ལག་པ་གཡས་བླུགས་གཟེར་དང་
གཡོན་དག་གང་གཟར་དུ་མོས། སྙིང་གའི་ཧཱུཾ་ཡིག་གི་ཐིག་ལེའི་ནང་དུ་བླ་མ་ཡི་དམ་སོགས་ཚོགས་ཞིང་མཆོད་པའི་སྐབས་ལྟར་གསལ་བཏབ་ལ་རང་གི་སྙིང་གནས་ལྷ་མོ་སྤྲོས་པས་བཟའ་བཏུང་མཆོད་པར་ཕུལ་བར་བསམ་པའམ་

[083A]༄༅། །ཧཱུཾ་ཡིག་བླ་མ་དང་ཡི་དམ་ཀུན་འདུས་སུ་མོས་པའི་ནཱ་ད་ལས་མེ་འབར་བ་ལ་ནང་གི་སྦྱིན་སྲེག་གི་ཚུལ་དུ་ཕུལ་བས་བདེ་སྟོང་གིས་མཉེས་པར་བསམ་པ་ནི་ཁ་ཟས་ཀྱི་རྣལ་འབྱོར་རོ། །ཉལ་བའི་
རྣལ་འབྱོར་ནི་སྲོད་ཐུན་གྱི་མཇུག་ཏུ་གཏོར་འབུལ། བསྔོ་སྨོན་ཤིས་བརྗོད་ཉེར་བསྡུ་སྤྱོད་ལམ་གྱི་ལྷར་ལྡང་བ་བཅས་སོང་བའི་མཐར། མཆོད་པ་བསྡུ་འབུལ་དང་ཉལ་བའི་སྟ་གོན་རྣམས་བྱས་ལ། སླར་ཡང་ཉེར་བསྡུ་
བྱས་ཏེ་ནཱ་དའི་བར་དུ་ཐིམ་ཞིང། ནཱ་ད་ཡང་མི་དམིགས་པ་སྟོང་པར་བསམ་ལ་ཐབས་བདེ་བ་དང་ཤེས་རབ་སྟོང་པ་གཉིས་དབྱེར་མེད་དུ་སྦྱར་བའི་བདེ་སྟོང་དེའི་ངང་དུ་ཉལ་ལོ། ལྡང་བའི་རྣལ་འབྱོར་ནི། ནང་པར་ལྡང་བར་བརྩམ་
པ་ན་རང་རྒྱུད་ཀྱི་ཚད་མེད་བཞིའི་ངོ་བོར་གྱུར་པའི་ལྷ་མོ་བཞིས་གླུ་དབྱངས་ཀྱིས་བསྐུལ་བར་བསམ་སྟེ། བདེ་སྟོང་དེའི་ངང་ནས་ཤར་ཕྱོགས་སུ་ཙ་རྩི་ཀ་སྤྲོས་པས། སྙིང་རྗེས་ཁྲོས་པའི་དད་སྒྲོལ་བཞེངས། །ཁམས་གསུམ་གྱི་ནི་
གཏི་མུག་སོལ། །ལྷོར་ཕག་མོ་སྤྲོས་པས། བདུད་བཞི་དག་ལས་རྒྱལ་བར་མཛོད། །དད་སྒྲོལ་རྩོལ་བསམ་བཞུགས་བཞེངས། །ནུབ་ཏུ་དབྱངས་ཅན་མ་སྤྲོས་པས། འཇིག་རྟེན་མགོན་པོས་སྟོང་ཉིད་ཇི་སྟེ་བཞུགས། །
དད་སྒྲོལ་འཇིག་རྟེན་བསོད་ནམས་ཀྱིས་བཞེངས་ཤིག་བྱང་དུ་གཽ་རི་སྤྲོས་པས། བྱང་ཆུབ་འདོད་པའི་འཇིག་རྟེན་མགྲོན་བོས་ནས། །ཁྱོད་ནི་ཅི་ཕྱིར་སྟོང་པ་ཉིད་ལ་བཞུགས། །ཞེས་བསྐུལ་ནས་སླར་ཚུར་འདུས་ཏེ་རང་གི་

[083B] རང་ཉིད་འོད་གསལ་གྱི་ངང་ལས་ལྷའི་སྐུར་ལྡང་བར་བསམ་མོ། །ཁྲུས་ཀྱི་ཚེ་ཙ་རྩི་ཀ་ལ་སོགས་པའི་ལྷ་མོ་རྣམས་ཀྱིས་དབང་བསྐུར་བའི་སྐབས་བཞིན་བདུད་རྩིའི་རྒྱུན་གྱིས་དབང་བསྐུར་
བར་བསམ་སྟེ་ཁྲུས་བྱ་བ་ནི་ཁྲུས་ཀྱི་རྣལ་འབྱོར་རོ། །དེ་ལྟར་དཀྱིལ་འཁོར་རྒྱལ་མཆོག་མན་ཆད་གཞི་ལམ་དང་མི་སྦྱོར་བར་འབྲས་དུས་ཀྱི་མཛད་པ་དང་ཆོས་མཐུན་སྦྱོར་བར་བཤད་པས་ལྷ་སྤྲོས་ཏེ་མཛད་པ་མཛད་པ་ནི་
སངས་རྒྱས་ཀྱི་སྐུས་འགྲོ་དོན་མཛད་པ། མཆོད་པ་བྱེད་པ་ནི་སྟོན་པས་བསོད་སྙོམས་མཛད་པ། བསྟོད་པ་ནི་སངས་རྒྱས་འཇིག་རྟེན་དུ་བྱོན་ཏོ་ཞེས་སོགས་ཀྱི་སྙན་གྲགས། རགས་ཕྲའི་རྣལ་འབྱོར་ནི་ནང་དུ་ཡང་དག་འཇོག་མཛད་པ། བཟླས་པ་
ནི་གདུལ་བྱ་ལ་ཆོས་སྟོན་པ། ཉེར་བསྡུ་ནི་ཞིང་དེའི་གདུལ་བྱའི་དོན་མཛད་ཟིན་ནས་མྱ་ངན་ལས་འདའ་བ། ཐུན་མཚམས་ཀྱི་ལྷར་ལྡང་བ་སོགས་ནི་སླར་ཡང་ཞིང་གཞན་དུ་འགྲོ་བའི་དོན་རྒྱུན་ཆད་མེད་པར་མཛད་པ་དང་ཆོས་མཐུན་
ནོ། །གཉིས་པ་བསྐྱེད་རིམ་བརྟན་པས་དངོས་གྲུབ་བསྒྲུབ་ཚུལ་ནི། དེ་ལྟར་བསྒོམས་པས་བསྐྱེད་རིམ་ཕྲ་མོ་མཐར་ཕྱིན་པ་ན། མཐུན་མོང་གི་དངོས་གྲུབ་ཆུང་བ་ཞི་རྒྱས་དབང་དྲག་ལ་སོགས་པའི་ལས་རྣམས་ཕྱི་རྫས་ལམ་
ལྟོས་པར་བསམ་གཏན་ཙམ་གྱིས་འགྲུབ་པ་རྟོག་པ་བདུན་པས་འཆད་ཅིང། དངོས་གྲུབ་འབྲིང་གྲུབ་པ་ཆེན་པོ་བརྒྱད་ཀྱང་སྤྱོད་པ་དང་བཅས་རང་རང་གི་མན་ངག་ཉམས་སུ་བླང་ན་བདེ་བླག་ཏུ་འགྲུབ་པ་དང། བསྐྱེད་རིམ་དེའི་སྟེང་་
[084A]༄༅། །རྫོགས་རིམ་བསྣན་ནས་གོམས་པ་མཐར་ཕྱིན་པ་ན་མཆོག་གི་དངོས་གྲུབ་ཀྱང་དུས་རིང་པོ་ལ་མ་ལྟོས་པར་འགྲུབ་པར་བཤད། བསྐྱེད་རིམ་ཕྲ་མོ་མཐར་མ་ཕྱིན་ཀྱང་རགས་པ་མཐར་ཕྱིན་པ་ན་སྦྱིན་སྲེག་གི་
སྒོ་ནས་ལས་རྣམས་འགྲུབ་པ་རྟོག་པ་དྲུག་པས་འཆད། ཕྲ་རགས་གང་ཡང་མཐར་མ་ཕྱིན་ཀྱང་དབང་ཐོབ་པའི་རྗེས་སུ་དམ་ཚིག་དང་སྡོམ་པ་ཚུལ་བཞིན་དུ་སྲུང་བ་གཞིར་བཞག་ནས་བྱེ་བ་ལ་སོགས་པའི་གྲངས་བསྙེན་ཚད་ལྡན་
སོང་ན་འཁྲུལ་འཁོར་གྱི་སྒོ་ནས་ལས་རྣམས་འགྲུབ་པ་རྟོག་པ་གསུམ་པས་འཆད་ལ། སྔོན་གྱི་མཐུས་ལྷས་གནང་བའི་མཚན་མ་བརྟན་པོ་ཐོབ་ན་ནི་བསྙེན་པ་སོགས་ལ་མ་ལྟོས་པར་ལས་རྣམས་བདེ་བླག་ཏུ་འགྲུབ་པ་ཡང་
ཡོད་པར་གསུངས། དེ་ལྟ་བུའི་བསྐྱེད་རིམ་ཕྲ་རགས་དང་བྱེ་བསྙེན་སོགས་མ་གྲུབ་ཀྱང་དེང་སང་བསྙེན་ཆེན་དུ་གྲགས་པ་སོགས་བསྙེན་པ་འབྲིང་བསྡུས་གང་རུང་སྔོན་དུ་བཏངས་ནས་ཐུན་བཞི་ལ་སོགས་པའི་བསྒོམ་བཟླས་ལ་བརྩོན་
པར་བྱས་ན། ལྷག་པའི་ལྷས་ཚེ་རབས་ཀུན་ཏུ་རྗེས་སུ་འཛིན་པ་དང། ཚོགས་གཉིས་རྒྱ་ཆེན་པོ་རྫོགས་པ་དང། ལས་སྒྲིབ་དག་པ་དང། འཆི་བའི་ཚེ་དཔའ་བོ་དཔའ་མོས་བསུས་ནས་མཁའ་སྤྱོད་དུ་འཁྲིད་པ་དང། ཞི་སོགས་ཀྱི་ལས་
མཐའ་ཡས་པ་ཡང་ཅི་རིགས་པར་འགྲུབ་པ་སོགས་ཕན་ཡོན་བསམ་གྱིས་མི་ཁྱབ་པ་ཡོད་ཅིང། གཞན་ཡང་ཡི་དམ་འདི་ལ་གཞན་ལ་མེད་པའི་ཁྱད་ཆོས་ཆེན་པོ་ལྔ་ཡོད་པའི་དབང་གིས་ཡི་དམ་འདིའི་རྣལ་འབྱོར་དང་བཟླས་པ་ཅུང་

[084B] ཤེས་བྱའི་གནས་ལ་ཐོས་བསམ་ཆེར་མ་བྱས་ཀྱང་ཤེས་རབ་ཆེ་ཞིང་གསལ་བས་བདེ་བླག་ཏུ་རྟོགས་པ་དང་
ཁྱད་པར་དུ་ཡང་རྗེ་བདག་ཉིད་ཆེན་པོ་ལ་རྗེ་བཙུན་ཞི་ཁྲོ་གཉིས་ཀས་དབང་བསྐུར་བྱིན་གྱིས་བརླབས་མན་ངག་གནང་བ་ལས་བརྒྱུད་པ་ཡིན་པས་རང་ཅག་གི་བརྒྱུད་པ་འདི་ལ་གཞན་ལས་ཀྱང་བྱིན་རླབས་ཆེ་ཞིང་མྱུར་ལ་ཟབ་པའི་གདམས་
པའི་རྒྱལ་པོ་ཡིན་པར་མ་ཟད་ལྷ་དང་བླ་མ་ལ་བློ་སྙིང་བྲང་གསུམ་གཏད་ན་ཉེན་ཆེ་དུས་སུ་ཕན་པ་དཀོན་མཆོག་གསུམ་ཡིན་པས་རྣམ་པ་ཀུན་ཏུ་འདིའི་ཉམས་ལེན་ལ་བརྩོན་པར་བྱས་པའི་སྒོ་ནས་དལ་བའི་རྟེན་ལ་སྙིང་པོ་ལོན་པ་ཞིག་ཅི་
ནས་ཀྱང་མཛད་པར་ཞུ་ཞེས་སོགས་རྒྱ་ཆེར་གསུངས་སོ། །སྨྲས་པ། མ་ངེས་བསམ་པའི་ཁྱད་པར་མཐའ་ཡས་ཀྱི། །རེ་བ་ཅིག་ཅར་འགེང་བའི་བྱེད་པོ་གང། །སྒྱུ་མའི་སྲིན་པོ་ཁྲོས་པའི་གར་སྟབས་ཅན། །འཇིགས་མཛད་ལྷ་
ཞེས་སྙན་པའི་གྲགས་པས་ཁྱབ། །བརྗོད་བྲལ་ལྷན་སྐྱེས་སེམས་ཀྱི་རྡོ་རྗེ་གང། །གསང་གསུམ་རྒྱན་གྱི་བཀོད་པ་མི་ཟད་པར། །མངོན་པར་སྒྲུབ་པའི་སྨིན་བྱེད་ཟླ་མེད་པའང། །གང་དེའི་རིམ་པ་དང་པོའི་ལམ་དུ་ཁུམས། །
དེ་ཕྱིར་དེ་ལྟའི་ལེགས་བཤད་ཨ་མྲྀ་ཏ། །ཟླ་མེད་བླ་མའི་ཐུགས་མཚོ་ལས་བྱུང་བ། །བློ་གྲོས་རྩ་རྩིས་བླངས་པའི་མཆོད་སྦྱིན་ཡང། །སྐལ་ལྡན་ཐར་པའི་སྲོག་གི་ཟུངས་སུ་ཆེ། །འདི་ཡིས་དགེ་བས་འཇམ་དབྱངས་

[085A]༄༅། །ཞི་ཁྲོ་དང། །དབྱེར་མེད་བླ་མ་མཆོག་གིས་རྗེས་བཟུངས་ཏེ། །མཆོག་དང་མཐུན་མོང་དངོས་གྲུབ་རིན་ཆེན་གྱིས། །སྐལ་བཟང་ཡིད་ཀྱི་རེ་བསྐོང་བར་ཤོག་བཀའ་སྡོད་
གཤིན་རྗེའི་རྒྱལ་པོ་འཁོར་བཅས་ཀྱང། །གལ་ཆེན་དུས་ན་མཐུ་རྩལ་མ་ཞན་པར། །བསྟན་དང་བསྟན་འཛིན་བསྟན་པའི་སྦྱིན་བདག་རྣམས། །སྲུང་དང་སྐྱོབ་པའི་འཕྲིན་ལས་གཡེལ་མེད་
མཛོད། །ཁྱད་པར་འདི་ཉིད་གྲུབ་པའི་དེ་མ་ཐག་འདི་ལ་རངས་པའི་ཡིད་ཀྱིས་གྲོགས་བྱེད་ལ། །གནོད་བྱེད་ཀུན་གྱི་ཤ་མཆོག་ཁུ་བའི་རྒྱུན། །དྲོན་མོས་འཛིན་མའི་
བཞིན་མདངས་དམར་བར་མཛོད། །བླ་མ་ལྷ་ཡི་མཐུ་སྟོབས་བྱིན་རླབས་དང། །བདག་གི་ལྷག་བསམ་དག་པའི་བདེན་ཆེན་མཐུས། །བསྟན་འགྲོའི་གཤེད་གྱུར་བདུད་བགེགས་གཡུལ་ངོ་
ལས༑ ༑རྣམ་པར་རྒྱལ་བའི་དགེ་མཚན་ངོམས་པར་ཤོག་ ཅེས་པ་འདི་ཡང་བདག་ཅག་རྣམས་ལ་བཀའ་དྲིན་མཚུངས་མེད་སྐྱབས་མཆོག་དམ་པ་དྷརྨ་བྷ་དྲ་ཞེས་མཚན་ཡོངས་སུ་གྲགས་པའི་མཁས་གྲུབ་ཆེན་པོ་གང་གི་བཀའ་འབངས་
སུ་ཆུད་པའི་གྱིན་བ་རྗེ་དྲུང་ཚེ་རིང་མིང་ཅན་གྱིས་བརྗེད་བྱང་ཟིན་བྲིས་སུ་བཀོད་པ་ལགས་སོ། །སླར་ཡང་ཤིང་བྱ་ཧོར་ཟླ་བཅུ་གཅིག་པའི་ཚེས་གཉིས་ནས་བཟུང་ཉིན་བཅུའི་བར་དུ་བསྐྱེད་རིམ་གྱི་ཟབ་ཁྲིད་སྩལ་བའི་སྐབས་འཆོས་དགོས་དང་གསར་བཀོད་གང་གྲུབ་བགྱིས་པའོ། །སླར་ཡང་

[085B] རྗེ་བཙུན་གོང་མའི་གསུང་བློ་ཡུལ་དུ་ཡོད་པ་སྣོན་པ་བཅས་གྱིས་ཤིག་ཅེས་
སྤྱི་བོའི་མཛེས་རྒྱན་དུ་ཕེབས་པ་དང། རྗེ་བཙུན་བླ་མ་དེ་ཉིད་ནས་ཀྱང་ལམ་རིམ་གྱི་བཀའ་འཁྲིད་སྩོལ་སྐབས་ཤིག་བདག་ནས་ཆོས་བཤད་པ་ལ་གཞན་གྱིས་ཟིན་བྲིས་བྱས་པ་མང་པོ་འདུག་པར་
བདག་རང་ནས་སྨྲ་ངེས་ཀྱི་ལེགས་བཤད་ཀྱང་མང་པོ་འདུག་ནོར་པ་ཡང་མང་པོ་འདུག་རེས་འགའ་བདག་ནས་གཏན་ནས་མ་སྨྲ་བའི་འོལ་ཚོད་བྱས་པ་ཡང་མང་པོ་འདུག་པས་མཐའ་གཅིག་ཏུ་ངེས་བ་ཟུང་
བྱ་མི་རུང་ཚུལ་བཅས་ཕེབས་པར་བརྟེན་ངེས་པར་དཔྱད་པ་ཞིག་བྱ་དགོས་ཡོད་ཀྱང། ད་ལམ་པར་ཡིག་བྲི་བཅུགས་ཀྱིས་ཧ་ཅང་ཞིབ་པ་མ་གྲུབ་ཀྱང་ཚིག་དོན་ལ་ཞུས་དག་ལམ་པ་དང། འགོ་མཇུག་
གི་ཚིགས་བཅད་དང། རྗེ་བཙུན་བླ་མ་དེ་ཉིད་ཀྱི་གསུང་བློ་ཡུལ་དུ་བཅགས་པ་ཁ་ཤས་གསར་བསྣན་ཐོག་དྲང་སྲོང་བླ་མའི་ཞལ་ལུང་ཞེས་པའི་མཚན་གསོལ་དང་བཅས། མགོན་པོ་གང་
གི་དབོན་རིགས་དབྱངས་ཅན་གྲུབ་པའི་རྡོ་རྗེས་དུས་ཀྱི་ཕོ་ཉའི་ལོ་བཞད་དངུལ་ཆུ་རི་ཁྲོད་དགའ་ལྡན་རྩེའི་གཟིམ་ཁང་རྣམ་སྲས་ནོར་བུའི་གླིང་དུ་བགྱིས་པ་སརྦ་མའད་ཡནྟུ།།  །། ༄༅། ཨོཾ་སྭ་སྟི། རྒྱལ་ཀུན་མཁྱེན་པའི་རང་གཟུགས་འཇམ་

[086A][DD]༄༅། །དཔལ་དབྱངས། །མ་རུང་བདུད་བགེགས་གཤེད་དུ་ཁྲོ་བོའི་སྐུར། །རབ་བཞེངས་དཔལ་ཆེན་རྡོ་རྗེ་འཇིགས་བྱེད་ཀྱི། །རིམ་པ་དང་པོའི་ལམ་གྱི་ཟིན་
བྲིས་འདི། །རྒྱལ་བའི་བསྟན་པ་སྤྱི་དང་ཁྱད་པར་དུ། །ཞྭ་སེར་རིང་ལུགས་མདོ་སྔགས་ཉི་ཟླའི་འགྲོས། །སྲིད་མཐའི་བར་དུ་འཁོར་བའི་སྣང་བ་བརྒྱས། །འགྲོ་ལ་ཕན་བདེའི་ལམ་
རབ་གསལ་བའི་ཕྱིར། །དཔལ་ལྡན་མི་ཡི་དབང་པོའི་ཐུགས་བསྐྱེད་ཀྱིས། །གཞུང་སའི་དབུ་ཆེན་ཀརྨ་དབང་དྲག་སོགས། །བཟོ་བོ་མཁས་བསྡུས་བདེ་འབྱུང་གྲངས་བསགས་ཏེ། །
འཕྲུལ་ཆེན་པར་གྱི་དངོས་པོར་བསྒྲུབས་པ་དགེ། ཤུ་བྷ་མ་སྟུ་སརྦ་ཛ་ག་ཏཾ།། །།

[086B][BP]



﻿༄༅། །དཔལ་རྡོ་རྗེ་འཇིགས་བྱེད་ཀྱི་བསྐྱེད་རིམ་དངོས་གྲུབ་ཀྱི་སྙེ་མ་ཞེས་བྱ་བ་བཞུགས་སོ། །

[001A] །ན་མོ་བཛྲ་བཧཻར་ཝཱ་ཡ། དུས་གསུམ་རྒྱལ་བའི་ཡེ་ཤེས་འཇམ་པའི་དབྱངས། །ཐུགས་རྗེ་ཆེན་པོས་ཁྲོས་པའི་གར་མཛད་པས། །འཆི་བདག་བདུད་རིགས་འབྱུང་པོའི་
ཚོགས་རྣམས་ལ། །སྲོག་བྲལ་འདོམས་པའི་བླ་མར་གུས་བཏུད་ནས། །རྒྱུད་དང་རྒྱ་གཞུང་འོ་མའི་རྒྱ་མཚོ་ཆེ། །རྣམ་དཔྱོད་བརྩོན་པས་བསྲུབས་བ་ལས་བྱུང་བའི། །ཟབ་དོན་བདུད་རྩིའི་
བཅུད་ཀྱིས་ཡོངས་གང་བའི། །བུམ་བཟང་སྐལ་ལྡན་སྐྱེ་བེའི་ཚོགས་ལ་སྦྱིན། །འདིར་དཔལ་རྡོ་རྗེ་འཇིགས་བྱེད་ཀྱི་བསྐྱེད་པའི་རིམ་པ་བཤད་པ་ལ་གསུམ། ཐུན་གྱི་ཐོག་མར་ཇི་ལྟར་བྱ་བའི་
ཚུལ༑ ཐུན་དངོས་གཞི་ལ་ཇི་ལྟར་བྱ་བའི་ཚུལ། ཐུན་གྱི་འཇུག་དང་ཐུན་མཚམས་སུ་ཇི་ལྟར་བྱ་བའི་ཚུལ་ལོ། །དང་པོ་ཐུན་གྱི་ཐོག་མར་ཇི་ལྟར་བྱ་བའི་ཚུལ་ལ་གསུམ། ནང་མཆོད་

[002A]༄༅། །བྱིན་གྱིས་བརླབས་པའི་ཚུལ། སྔོན་འགྲོ་གཏོར་མ་ཇི་ལྟར་བྱ་བའི་ཚུལ། བདག་བསྐྱེད་ཀྱི་མཆོད་པ་བྱིན་གྱིས་བརླབ་པའི་ཚུལ་ལོ། །དང་པོ་ནི། རང་ཉིད་རྡོ་རྗེ་འཇིགས་བྱེད་ཞལ་
གཅིག་ཕྱག་གཉིས་ཡུམ་བཅས་སུ་བསྐྱེད་པ་ལ་ཆོས་ཅན། དགོས་པ་ཡོད་དེ། འོག་ནས་འབྱུང་བའི་ནང་མཆོད་དང་མཆོད་གཏོར་སོགས་བྱིན་གྱིས་བརླབ་པ་དེ་ཐ་མལ་གྱི་སྣང་ཞེན་དང་ལྡན་པས་མི་ནུས་པས་
རང་ཉིད་ལྷའི་རྣལ་འབྱོར་ལ་གནས་ཤིང་ང་རྒྱལ་དང་གསལ་སྣང་ཤིན་ཏུ་བརྟན་པའི་སྒོ་ནས་བྱེད་དགོས་པའི་རྒྱུ་མཚན་གྱིས་ཡིན་པའི་ཕྱིར། ནང་མཆོད་བྱིན་གྱིས་བརླབ་པའི་ཚུལ་ལ་བཞི། བསང་བ། སྦྱང་བ་
བསྐྱེད་པ། བྱིན་གྱིས་བརླབ་པ་དངོས་སོ། །དང་པོ་བསང་བ་ནི། ཧྲཱི་ཥྚཱི་ས་བསང་བ་ཡིན་ཅིང། དེའི་ཚེ་དམིགས་པ་ཡིད་ལ་བྱེད་པའི་ཚུལ་ཡང་ཡོད་དེ། སྔགས་བརྗོད་པ་དང་དུས་མཉམ་དུ་རང་གི་སྙིང་གནས་ཁྲོ་
བོ་གཤིན་རྗེའི་གཤེད་དཔག་ཏུ་མེད་པ་སྤྲོས་ནས། ནང་མཆོད་ཀྱི་རྫས་ལ་གནས་པའི་བགེགས་རྣམས་བསྐྲད་པར་བསམ་པ་ཡིན་པའི་ཕྱིར། གཉིས་པ་སྦྱང་བ་ནི་སྭ་བྷཱ་ཝས་སྦྱང་བ་ཡིན་ཅིང། སྔགས་དོན་

[002B] བདེ་སྟོང་དབྱེར་མེད་ཀྱི་འོད་གསལ་དུ་བཅུག་པ་ལ་ཆོས་ཅན། དགོས་པ་ཡོད་དེ་
ནང་མཆོད་ལ་སོགས་པ་ལ་ཐ་མལ་གྱི་སྣང་ཞེན་སྤོང་བའི་ཆེད་ཡིན་པའི་ཕྱིར། གསུམ་པ་བསྐྱེད་པ་ནི། ཡཾ་ལས་རླུང། རཾ་ལས་མེའི་དཀྱིལ་འཁོར་ལ་གནས་བའི་ཨཱ་ལས་མི་མགོའི་སྐྱེད་བུ་གསུམ་གྱི་སྟེང་དུ། ཨཱ་
ལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ་བདུད་རྩིའི་རྫས་རྣམས་བསྐྱེད་པའི་རྒྱུ་མཚན་ཡོད་དེ། ཐོད་པའི་སྐད་དོད་ཀ་པཱ་ལ་ཞེས་པ་བདེ་བ་སྐྱོད་པ་ལ་འཇུག་པས། བདེ་སྟོང་དབྱེར་མེད་ཀྱི་ཡེ་ཤེས་དེ་
མཚོན་པའི་རྒྱུ་མཚན་གྱིས་ཡིན་པའི་ཕྱིར། སྐབས་འདིར་ཤ་ལྔ་བདུད་རྩིའི་རྫས་སུ་འཇོག་པའི་རྒྱུ་མཚན་ཡོད་དེ། དེ་དག་ལ་སྦྱངས་རྟོགས་སྦར་གསུམ་བྱས་ནས་སྒྲུབ་པ་པོ་ཉིད་ཀྱིས་ལོངས་སྤྱོད་པ་དང། དཀྱིལ་འཁོར་
པའི་ལྷ་ཚོགས་ལ་ཕུལ་བས། དངོས་གྲུབ་ཐམས་ཅད་མྱུར་དུ་འགུགས་པར་བྱེད་པས་ལྕགས་ཀྱུ་ལྔ་དང། དངོས་གྲུབ་ཐམས་ཅད་གསལ་བར་བྱེད་པས་སྒྲོན་མ་ལྔ་ཞེས་བཤད་པ་ཡིན་པའི་ཕྱིར། ཤ་ལྔ་གཤེགས་
པ་ལྔའི་ས་བོན་དང་བདུད་རྩི་ལྔ་གཤེགས་མ་ལྔའི་ས་བོན་ལས་བསྐྱེད་པའི་རྒྱུ་མཚན་ཡོད་དེ། ཤ་ལྔ་གཤེགས་པ་ལྔའི་བདག་ཉིད་དང། བདུད་རྩི་ལྔ་གཤེགས་ལྔའི་བདག་ཉིད་དུ་བསྒོམ་པར་བྱ་བ་ཡིན་པའི་ཕྱིར་

[003A]༄༅། །བཞི་བ་བྱིན་གྱིས་བརླབ་པ་དངོས་ནི། ཡི་གེ་གསུམ་གྱིས་སྦྱངས་རྟོགས་སྦར་གསུམ་བྱེད་པ་ཡིན་ཏེ། དེ་ཡང་ཧཱུཾ་ཡིག་ཐུགས་རྡོ་རྗེའི་ས་བོན་ཡིན་པས་ཁ་དོག་དྲི་ནུས་ཀྱི་སྐྱོན་ཐམས་ཅད་སྦྱངས། ཨཱ་
ཡིག་གསུང་རྡོ་རྗེའི་ས་བོན་ཡིན་པས་ཡེ་ཤེས་དེ་ཉིད་བདུད་རྩིའི་རྣམ་པ་ཅན་དུ་རྟོགས་པར་བྱས། ཨོཾ་ཡིག་སྐུ་རྡོ་རྗེའི་ས་བོན་ཡིན་པས་ཡེ་ཤེས་ཀྱི་བདུད་རྩི་དེ་ཉིད་མང་པོར་སྤེལ་ཞིང་བྱིན་གྱིས་བརླབ་པ་ཡིན་པའི་ཕྱིར་རོ། །གཉིས་
པ་སྔོན་འགྲོ་གཏོར་མ་ཇི་ལྟར་བྱ་བའི་ཚུལ་ནི། ནང་མཆོད་བྱིན་གྱིས་བརླབས་པའི་འོག་ཏུ་ཕྱོགས་སྐྱོང་ལ་སྔོན་འགྲོ་གཏོར་མ་ཕུལ་བ་ལ་དགོས་པ་ཡོད་དེ། སྒྲུབ་ཐབས་དངོས་གཞི་བསྒོམ་པ་ལ་བགེགས་ཀྱི་བར་ཆད་མི་འབྱུང་
བར་བྱ་བའི་ཆེད་ཡིན་པའི་ཕྱིར། འོ་ན་སྔོན་འགྲོ་གཏོར་མ་བྱ་བའི་ཚུལ་དེ་ཇི་ལྟ་བུ་ཞེ་ན། སྔོན་འགྲོ་གཏོར་མའི་མཆོད་པ་བདག་བསྐྱེད་ཀྱི་མཆོད་པ་བྱིན་རླབས་ལྟར་དང། གཏོར་མ་ནང་མཆོད་ལྟར་བྱིན་གྱིས་བརླབ་པ་ཡིན་
ཅིང༑ ལཱ་ལི་ཏས་བཤད་པ་ལྟར་ཡ་མ་རཱ་ཛཱའི་སྔགས་བརྗོད་པའི་སྒོ་ནས་ཀྱང་བྱིན་གྱིས་བརླབས་ཏེ། རང་གི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་གྱིས་ཕྱོགས་སྐྱོང་བཅོ་ལྔ་འཁོར་དང་བཅས་པ་བཀུག་
ནས༑ ཕྱོགས་མཚམས་རྣམས་སུ་གནས་པ་སྐད་ཅིག་གིས་འོད་གསལ་དུ་བཅུག་ནས། རྡོ་རྗེ་འཇིགས་བྱེད་ཡབ་ཡུམ་གྱི་རྣམ་པར་གསལ་བ་ལ། བཧུ་ཙ་ར་ནའི་སྔགས་ཀྱིས་གཏོར་མ་ནང་མཆོད་དང་བཅས་པ་ཕུལ། ཕྲིན་

[003B] བཟོད་པར་གསོལ་ནས་རང་བཞིན་གྱི་གནས་སུ་གཤེགས་པར་བྱ་བ་ཡིན་ཏེ། ལཱ་ལི་ཏས། ཤ་རྣམས་ཀུན་གྱི་གཏོར་མ་ནི། །འབྱུང་པོ་ལ་སོགས་འཇིགས་ལ་སྦྱིན། །དང་པོར་ལྷ་ལ་བཟོད་པར་གསོལ། །ཞིང་སྐྱོང་ལ་སོགས་
ཐམས་ཅད་གཤེགས། ཅེས་གསུངས་པའི་ཕྱིར། ཕྱོགས་སྐྱོང་རྣམས་སྐད་ཅིག་གིས་འོད་གསལ་དུ་བཅུག་ནས་རྡོ་རྗེ་འཇིགས་བྱེད་ཡུམ་བཅས་སུ་བསྐྱེད་པ་ལ་དགོས་པ་ཡོད་དེ། དེ་དག་ལ་ཐ་མལ་གྱི་སྣང་ཞེན་སྤངས་ནས་ཡོངས་སུ་དག་
པ་ལྷའི་འཁོར་ལོར་འཆར་བར་བྱ་བའི་ཆེད་ཡིན་པའི་ཕྱིར། བཧུ་ཙ་ར་སོགས་ཀྱི་སྔགས་དོན་ནི། བཧུ་ཙ་ར་ནི་ཞེས་པ་ནས། ཕཊ་ཨུཏྟར་ཏི་གཱ་ཡ་ཞེས་པའི་བར་ནི། ས་འོག་ན་སྤྱོད་པ་རྣམས་དང། ས་ལ་སྤྱོད་པ་རྣམས་དང། མཁའ་ལ་སྤྱོད་པ་རྣམས་
ཅེས་པ་དང། ཉེ་སྙིང་ཡི་གེ་བདུན་པ་སྤེལ་བ་ཡིན་ལ། ཨོཾ་ཨི་ཧྲཱི་ཡ། ཞེས་པ་ནས། སརྦ་བཧུ་དེ་བྷྱ་ཞེས་པའི་བར་ནི་དབང་པོ་ལ་སོགས་པའི་ཕྱོགས་སྐྱོང་རྣམས་ཀྱི་མིང་ཡིག་དང་པོ་དང། ལས་སྔགས་ཀྱི་ཡི་གེ་བཅུ་པ་སྤེལ་བ་ཡིན་ནོ། །གསུམ་
པ་བདག་བསྐྱེད་ཀྱི་མཆོད་པ་བྱིན་གྱིས་བརླབ་པ་ནི། སྐབས་འདིར་བདག་བསྐྱེད་དང། མདུན་བསྐྱེད་གཉིས་ཀའི་མཆོད་པ་ལྷན་ཅིག་ཏུ་བྱིན་གྱིས་བརླབས་པས་ཆོ་ག་སྟེ། བཅུ་གསུམ་མ་འདི་བདག་མདུན་ཐ་མི་དད་འཇུག་པ་གཅིག་པའི་
བསྒྲུབ་ཚུལ་གྲུབ་ཆེན་གྱི་དགོངས་པ་ཡིན་པར་རྗེ་བླ་མས་བཅུ་གསུམ་མ་གསུམ་གྱི་དཀྱིལ་ཆོག་ཏུ་གསལ་བར་གསུངས་པས་སོ། །བྱིན་གྱིས་བརླབ་པ་དངོས་ནི་བསང་སྦྱང་གཉིས་སྔར་ལྟར་བྱས་ལ། ཨཱ་ལས་བྱུང་བའི་ཐོད་པ་ཡངས་

[004A]༄༅། །ཤིང་རྒྱ་ཆེ་བ་རྣམས་ཀྱི་ནང་དུ་ཧཱུཾ་ཧཱུཾ་ཞུ་བ་ལས་བྱུང་བའི་མཆོད་རྫས་རྣམས་ངོ་བོ་བདེ་སྟོང་དབྱེར་མེད་ཀྱི་ཡེ་ཤེས་ཡིན་པ་ལ། རྣམ་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་
ཟག་པ་མེད་པའི་བདེ་བ་ཁྱད་པར་ཅན་བསྐྱེད་པའི་ཁྱད་པར་གསུམ་ལྡན་དུ་མཆོད་ཡོན་སོགས་ཀྱི་མིང་སྔགས་ཡི་གེ་གསུམ་དང་སྤེལ་ནས་བྱིན་གྱིས་བརླབ་དགོས་པ་ཡིན་ཏེ། ཡི་གེ་གསུམ་རྡོ་རྗེ་གསུམ་གྱི་ས་བོན་ཡིན་པས། རྡོ་རྗེ་
གསུམ་གྱི་བདག་ཉིད་དུ་བྱིན་གྱིས་བརླབ་དགོས་པ་ཡིན་པའི་ཕྱིར། རྩ་བའི་གཉིས་པ་ཐུན་གྱི་དངོས་གཞི་ལ་ཇི་ལྟར་བྱ་བའི་ཚུལ་ལ་གསུམ། དང་པོ་སྦྱོར་བའི་ཏིང་ངེ་འཛིན་བཤད་པ་དང། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་
བཤད་པ་དང། ལས་རྒྱལ་མཆོག་གི་ཏིང་ངེ་འཛིན་བཤད་པའོ། །དང་པོ་སྦྱོར་བའི་ཏིང་ངེ་འཛིན་བཤད་པ་ལ་བཞི། འཆི་བ་ཆོས་སྐུའི་རྣལ་འབྱོར་སྒྲུབ་ཐབས་ཀྱི་སྦྱོར་བའི་ཡན་ལག་དང་བཅས་ཏེ་བཤད་པ་དང། གང་དུ་འཚང་རྒྱ་བའི་གནས་
རྟེན་གཞལ་ཡས་ཁང་བསྐྱེད་དེ། བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་འཛིན་པའི་བསྐྱེད་ཚུལ་བཤད་པ་དང། སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་འབྲས་བུ་རྡོ་རྗེ་འཛིན་པ་བསྐྱེད་ཚུལ་འཕྲོས་དང་བཅས་ཏེ་བཤད་པ་དང་
དེ་ལྟ་བུའི་སྐུ་གསུམ་གྱི་གོ་འཕང་ཡང་འདོད་ཆགས་ཀྱི་ཆོས་ཀྱིས་ཐོབ་པར་བསྟན་པའི་ཕྱིར་རིག་མ་དང་སྦྱོར་ཚུལ་བཤད་པའོ། །དང་པོ་ལ་གསུམ། སྔགས་ལ་སྤྱོད་པའི་རྟེན་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་དུ་སྐྱེ་

[004B] དེ་ལྟར་འདུ་བྱས་པའི་འོག་ཏུ་འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་པར་ཡེ་ཤེས་ཀྱི་སའི་སྟོང་ཉིད་བསྒོམ་ཚུལ་དང་
འབྱུང་བཞིའི་དཀྱིལ་འཁོར་བསྐྱེད་ནས་འགལ་རྐྱེན་འགོག་པའི་དོན་དུ་བསྲུང་འཁོར་བསྒོམ་ཚུལ་ལོ། །དང་པོ་ལ་ཚོགས་ཞིང་སྤྱན་འདྲེན་ཚུལ་དང། དེ་ལ་བསོད་ནམས་ཀྱི་ཚོགས་གསོག་ཚུལ་གཉིས་ལས། དང་པོ་ནི། བདེ་སྟོང་དབྱེར་མེད་ཀྱི་ཡེ་ཤེས་ཀྱི་ངང་ནས་
གཟུགས་སྐུའི་རྣམ་པར་སྤྱན་འདྲེན་པ་ལྟ་བུ་རང་བཞིན་གྱི་གནས་ནས་སྤྱན་འདྲེན་པ་དང། འོག་མིན་སོགས་གནས་བྱེ་བྲག་པ་ནས་སྤྱན་འདྲེན་པ་སོགས་དུ་མ་ཡོད་ཀྱང། སྐབས་འདིར་ཇི་ལྟར་བྱ་བའི་ཚུལ་ཡོད་དེ། རང་ཉིད་འཇིགས་བྱེད་ཞལ་གཅིག་
ཕྱག་གཉིས་པར་གསལ་བའི་ཐུགས་ཀར་པདྨ་དང་ཉི་མ་ལ་གནས་པའི་ཧཱུཾ་ཡིག་ལས་འཕྲོས་པའི་འོད་ཟེར་གྱིས། ཕྱོགས་བཅུའི་ལོངས་སྤྲུལ་གྱི་ཞིང་ཁམས་མུ་མེད་པ་གསལ་བར་བྱས་ནས། རྡོ་རྗེ་འཇིགས་བྱེད་ལ་དེ་ན་བཞུགས་པའི་ཞི་ཁྲོ་རབ་འབྱམས་ཀྱིས་བསྐོར་བ་
མདུན་གྱི་ནམ་མཁར་སྤྱན་དྲངས་ནས། འོད་ཟེར་རང་གི་སྙིང་ཁར་ཐིམ་པར་མོས་པ་ཡིན་པའི་ཕྱིར། སྐབས་འདིར་བླ་མ་སྤྱན་འདྲེན་པའི་ཚུལ་ཡང་ཡོད་དེ། དཀྱིལ་འཁོར་གྱི་གཙོ་བོ་དང་ཐ་མི་དད་དུ་བྱས་ནས་སྤྱན་འདྲེན་པའི་ཚུལ་དང། དཀྱིལ་འཁོར་གྱི་དུར་ཁྲོད་ན་གནས་
པར་མོས་ནས་སྤྱན་འདྲེན་པའི་ཚུལ་དང། གཙོ་བོའི་རིགས་བདག་ཏུ་བྱས་ནས་སྤྱན་འདྲེན་པའི་ཚུལ་སོགས་དུ་མ་ཡོད་ཀྱང། སྐབས་འདིར་ཕྱི་མ་ལྟར་བྱེད་པ་ཡིན་ཏེ། དེ་ལྟར་ཡང་ལཱ་ལི་ཏ་བཛྲའི་གཞུང་ལས། རང་གི་སྙིང་གར་པདྨ་ལ། །ཉི་མ་ལ་གནས་

[005A]༄༅། །ཡི་གེ་མཆོག་ཐུགས་ཀྱི་རྣམ་པར་རབ་བསྒོམས་ཏེ། །བླ་མ་དང་བཅས་ལྷ་དམིགས་བྱ། ཞེས་གསུངས་པའི་ཕྱིར་རོ། །གཉིས་པ་ཚོགས་གསོག་པའི་ཚུལ་ལ་གསུམ། ཕྱག་འཚལ་བདག་མཆོད་པ་འབུལ་བ་དང་
སྡིག་པ་བཤགས་པ་སོགས་ཡན་ལག་ལྷག་མ་རྣམས་སྔོན་དུ་བཏང་ནས། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་སྟེ་ཚངས་པའི་གནས་བཞི་བསྒོམ་པའི་ཚུལ་ལོ། །དང་པོ་ཕྱག་འཚལ་བ་ནི། གང་གི་དྲིན་གྱིས་བདེ་ཆེན་
ཉིད༑ ཅེས་སོགས་ཤློ་ཀ་གཅིག་གིས་བླ་མ་དང། གཟུགས་མཆོག་མཆོག་ཏུ་དྲག་པོ་ཆེ། ཞེས་སོགས་ཤློ་ཀ་གཅིག་གིས་ལྷག་པའི་ལྷ་ལ་ཕྱག་འཚལ་བ་ཡིན་ཅིང། དང་པོའི་དོན་ནི། བླ་མ་རྡོ་རྗེ་ཅན་ཏེ་རྡོ་རྗེ་འཆང་དང་ཐ་མི་དང་
བྱས་པའི་ཞབས་ཀྱི་པདྨར་ཕྱག་བྱ་བར་འོས་པ་ཡིན་ཏེ། རིན་པོ་ཆེ་དབང་གི་རྒྱལ་པོས་དགོས་འདོད་ཐམས་ཅད་སྩོལ་བ་བཞིན་དུ། བླ་མ་གང་གི་དྲིན་གྱིས་བདེ་བ་ཆེན་པོའི་གོ་ནས་སྐུ་གསུམ་གྱི་གོ་འཕང་ཡང་སྐད་ཅིག་སྟེ། སྙིགས་
དུས་ཀྱི་ཚེ་ཐུང་གཅིག་ལ་བདེ་བླག་ཏུ་སྟེར་བར་བྱེད་པ་ཡིན་པའི་ཕྱིར། ཚིགས་བཅད་གཉིས་པའི་དོན་ཡང་ཡོད་དེ། འབྲས་དུས་ཀྱི་བདེ་སྟོང་དབྱེར་མེད་ཀྱི་ཡེ་ཤེས་དེ་ཉིད་གཟུགས་སྐུའི་རྣམ་པར་ཤར་པས་ན་གཟུགས་མཆོག་ཤིན་ཏུ་ཁྲོས་པའི་སྐུར་སྟོན་
པས་ན་མཆོག་ཏུ་དྲག་པོ་ཆེ། མི་མཐུན་པའི་ཕྱོགས་ལས་རྒྱལ་བས་ན་དབང་པོ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་སངས་རྒྱས་འཕགས་པ་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་ཡིན་པས་ན་མཆོག་གི་སྤྱོད་ཡུལ་ཅན། གདུལ་

[005B] དེ་ཉིད་གཟུགས་སྐུའི་རྣམ་པར་ཤར་བའི་དྲང་དོན་གྱི་རྡོ་རྗེ་འཇིགས་བྱེད་ལ་ཕྱག་འཚལ་བ་
ཡིན་པའི་ཕྱིར་རོ། །གཉིས་པ་མཆོད་པ་འབུལ་བའི་ཚུལ་ཡང་ཡོད་དེ། འཇིགས་བྱེད་ཀྱི་རྒྱུད་ལེའུ་བཞི་པ་དང། གཤེད་དམར་གྱི་རྒྱུད་ལས་གསུངས་པའི་ཨོཾ་ཧྲཱི་ཥྜཱི་ཧ་ཞེས་སོགས་ཀྱིས་ཆུ་གཉིས་ཉེར་སྤྱོད་རོལ་མོ་དང་བཅས་པ་འབུལ་བ་
ཡིན་པའི་ཕྱིར་རོ། །དེའི་ཚེ་དམིགས་པ་ཡིད་ལ་བྱེད་པའི་ཚུལ་ཡང་ཡོད་དེ། རང་གི་སྙིང་གའི་ཧཱུཾ་ལས་སྤྲོས་པའི་ཙ་རྩི་ཀ་ལ་སོགས་པའི་མཆོད་པའི་ལྷ་མོ་མཆོད་རྫས་སྣ་ཚོགས་པ་ཐོགས་པ་ནམ་མཁའ་གང་བ་སྤྲོས་ཏེ། ཚོགས་ཞིང་རྣམས་ལ་
མཆོད་པས་ཐུགས་རྒྱུད་ལ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནས། སླར་མཆོད་ལྷ་རྣམས་སྙིང་གའི་ཧཱུཾ་ལ་བསྡུ་བ་ཡིན་པའི་ཕྱིར་རོ། །གསུམ་པ་ནི། སྡིག་པ་རྣམས་ནི་བཤགས་པར་བྱ། ཞེས་བས་སྡིག་པ་བཤགས་ཚུལ་སྤྱིར་
བསྟན། སྐྱེས་ཤིང་བྱུང་བ་རྣམས་ནི་བསལ། ཞེས་པས་སྐྱེས་ཟིན་འདས་པའི་དུས་ཀྱི་སྡིག་པ་དང། ད་ལྟར་བྱུང་བའི་སྡིག་པ་རྣམས་ལ་འགྱོད་སེམས་དང་ལྡན་པས་བཤགས་ཚུལ་བསྟན། མི་བྱེད་པར་ཡང་སྤྱན་སྔར་བརྗོད། ཅེས་པས་འབྱུང་
འགྱུར་གྱི་སྡིག་པ་རྣམས་ལ་སྡོམ་སེམས་སྔོན་དུ་འགྲོ་བས་མི་བྱེད་པར་དམ་བཅའ་པའི་ཚུལ་བསྟན། དེ་བཞིན་བསོད་རྣམས་རྗེས་ཡི་རང། ཞེས་པས་རང་གཞན་གྱི་དགེ་བ་ལ་ཡི་རང་བ་དང། བདག་གིས་བདེར་འགྲོ་ཡོངས་སུ་

[006A]༄༅། །བསྔོ། ཞེས་པས་དགེ་རྩ་རྣམས་བླ་མེད་བྱང་ཆུབ་ཏུ་བསྔོ་བ་བསྟན་པ་ཡིན། ཚིགས་བཅད་ལྷག་མ་རྣམས་ཀྱི་དོན་ཡང་ཡོད་དེ། དཀོན་མཆོག་གསུམ་ལ་སྐྱབས་སུ་འགྲོ། ཞེས་སོགས་ཤློ་ཀ་གཅིག་དང། ཡང་དག་
རྫོགས་པའི་སངས་རྒྱས་དང། ཞེས་སོགས་སྤེལ་བས། དཀོན་མཆོག་གསུམ་ལ་སྐྱབས་སུ་སོང་ནས་བྱང་ཆུབ་ཏུ་སེམས་བསྐྱེད་དེ། ཐུན་མོང་བའི་སྡོམ་པ་བཟུང་ནས་སྦྱིན་སོགས་ཀྱི་ལམ་ལ་སློབ་ཚུལ་བསྟན། ཡོན་ཏན་རྒྱ་མཚོ་
ཁྱེད་རྣམས་ལ། ཞེས་སོགས་རྐང་པ་གཉིས་ཀྱིས་ཚོགས་ཞིང་རྣམས་ལ་རང་གི་ལུས་བྲན་དུ་འབུལ་ཚུལ་བསྟན་པ་ཡིན་པའི་ཕྱིར། དེ་ལྟར་གྲུབ་ཆེན་ལཱ་ལི་ཏ་བཛྲའི་དགོངས་པ་ཡིན་ཏེ། ཇི་སྐད་དུ། གྲུབ་ཆེན་གྱི་གཞུང་ལས། ཡེ་ཤེས་
ལས་གཞན་ཚོགས་ཀྱི་ཕྱིར། །ཕྱག་འཚལ་ནས་ནི་བསྔོ་མཐར་ཐུག་བདུན་རྣམས་བསགས་ནས་དེ་རྗེས་སུ། །ཚངས་པའི་གནས་བཞི་བསྒོམ་པར་བྱ། ཞེས་གསུངས་པའི་ཕྱིར། སྐབས་འདིར་ཐུན་མོང་མ་ཡིན་པའི་སྡོམ་པ་བཟུང་བ་
གྲུབ་ཆེན་གྱི་གཞུང་ལས་དངོས་སུ་མ་བྱུང་ཀྱང། ཤྲཱི་ཛྙཱ་ནས་དཔའ་བོ་གཅིག་པའི་སྒྲུབ་ཐབས་སུ་བཤད་པ་དང། འདུས་པ་སོགས་ཀྱི་རིགས་འགྲེ་སྦྱར་ནས་མཛད་པ་ཡིན་ལ། དེས་ན་སྐབས་འདིར་ཐུན་མོང་མ་ཡིན་པའི་སྡོམ་པ་བཟུང་བ་
ལ་དགོས་པ་ཡོད་དེ། སྡོམ་པ་སྔར་མེད་གསར་དུ་སྐྱེ་བ་དང། ཉམས་པ་སོར་ཆུང་པའི་དགོས་པ་མི་འགྲུབ་ཀྱང་སྡོམ་པ་སྐྱེས་ཟིན་བརྟན་པ་དང། གོང་ནས་གོང་དུ་འཕེལ་བ་དང། ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་ནས་ལམ་

[006B] བླ་མ་དང་དཀྱིལ་འཁོར་པའི་ལྷ་ཚོགས་མཉེས་པར་བྱེད་པ་བསྒྲུབ་པའི་མཆོད་པ་ཁྱད་པར་ཅན་དུ་འགྱུར་བ་ཡིན་པའི་ཕྱིར་རོ། །སྐབས་འདིར་ཚངས་པའི་གནས་བཞི་བསྒོམ་ཚུལ་ཡང་ཡོད་དེ། སེམས་ཅན་ཐམས་ཅད་བདེ་བ་
དང་ལྡན་པར་གྱུར་ཅིག་ཅེས་སོགས་ཀྱི་དོན་དྲན་བཞིན་པའི་སྒོ་ནས་ཐེག་ཆེན་ཐུན་མོང་བའི་སྐབས་ནས་འབྱུང་བ་ལྟར་གྱི་ཚད་མེད་བཞི་བསྒོམ་པར་བྱ་བ་ཡིན་པའི་ཕྱིར། ཚོགས་ཞིང་སྤྱན་འདྲེན་པ་ནས་འདིའི་བར་གཞི་དང་ཆོས་མཐུན་
པའི་ཚུལ་ཡང་ཡོད་དེ། སྔགས་ལ་སྤྱོད་པའི་རྟེན་འཛམ་བུ་གླིང་བའི་མི་མངལ་སྐྱེས་ཁམས་དྲུག་ལྷན་དུ་སྐྱེ་བ་ལེན་པའི་རྒྱུར་བསོད་ནམས་ཀྱི་ལས་འདུ་བྱ་བ་དང་ཆོས་མཐུན་པའི་ཕྱིར་རོ། །གཉིས་པ་དེ་ལྟར་འདུ་བྱས་པའི་འོག་ཏུ་
འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་པར་ཡེ་ཤེས་ཀྱི་སའི་སྟོང་ཉིད་བསྒོམ་ཚུལ་ལ་གཉིས། སྦྱང་གཞི་བཤད་པ་དང། དེ་དང་མཐུན་པའི་སྟོང་ཉིད་སྒོམ་ཚུལ་ལོ། །དང་པོ་ནི། འཛམ་བུ་གླིང་པའི་མི་མངལ་སྐྱེས་ཁམས་
དྲུག་ལྡན་པ་འཆི་བ་འོད་གསལ་མངོན་དུ་བྱེད་ཚུལ་ཡང་ཡོད་དེ། དེ་འཆི་བའི་ཚེ་ཐོག་མར་ས་ཆུ་ལ་ཐིམ་པའི་སྐབས་སུ། ཕྱི་རྟགས་སུ་ལུས་བྱང་བའི་ཉམས་དང། ནང་རྟགས་སུ་སྨིག་རྒྱུ་ལྟ་བུའི་སྣང་བ་འཆར། ཆུ་མེ་ལ་ཐིམ་པའི་
སྐབས་སུ་ཕྱི་རྟགས་སུ་མཆུ་དང་ལྕེ་བསྐམས་ཤིང་སོ་ལ་དྲེག་པ་ཆགས་པ་དང། ནང་རྟགས་སུ་དུ་བ་ལྟ་བུའི་སྣང་བ་འཆར། མེ་རླུང་ལ་ཐིམ་པའི་སྐབས་སུ་ཕྱི་རྟགས་སུ་ལུས་ཀྱི་དྲོད་མཐའ་ནས་བསྡུད་པ་དང། ནང་རྟགས་སུ་མཁའ་

[007A]༄༅། །ནང་མེ་འཁྱེར་ལྟ་བུའི་སྣང་བ་འཆར། རླུང་རྣམ་ཤེས་ལ་ཐིམ་པའི་སྐབས་སུ་ཕྱི་དབུགས་ཀྱི་འགྱུ་བ་ཆད་ཅིང། ནང་རྟགས་སུ་མར་མེ་འབར་བ་ལྟ་བུའི་སྣང་བ་འཆར། ཀུན་རྟོག་གཡོ་བའི་རླུང་རྣམས་སྣང་བ་ལ་ཐིམ་
པའི་སྣང་བ་རང་དུས་སུ་སྟོན་གནམ་གཡའི་དག་ལ་ཟླ་འོད་ཀྱིས་ཁྱབ་པ་ལྟ་བུའི་དཀར་ལམ་པའི་སྣང་བ་འཆར། སྣང་བ་མཆེད་པ་ལ་ཐིམ་པའི་མཆེད་པ་རང་དུས་སུ་སྟོན་གནམ་གཡའ་དག་ལ་ཉི་འོད་ཀྱིས་ཁྱབ་པ་ལྟ་བུའི་དམར་ལམ་
པའི་སྣང་བ་འཆར། མཆེད་པ་ཉེར་ཐོབ་ལ་ཐིམ་པའི་ཉེར་ཐོབ་རང་དུས་སུ། སྲོད་ཀྱི་སྨག་མཐུག་པོས་ཁྱབ་པ་ལྟ་བུའི་ནག་ལམ་པའི་སྨང་བ་འཆར། ཉེར་ཐོབ་འོད་གསལ་དུ་ཐིམ་པའི་འོད་གསལ་རང་དུས་སུ་སློད་བྱེད་ཀྱི་རྒྱན་གསུམ་
དང་བྲལ་བའི་ཐོ་རངས་ཀྱི་ནམ་མཁའི་རང་མདོག་སྟོང་པ་ཇི་བཞིན་པའི་སྣང་བ་ཤར་བའི་སྒོ་ནས་འཆི་བ་འོད་གསལ་མངོན་དུ་བྱེད་པ་ཡིན་པའི་ཕྱིར་རོ། །གཉིས་པ་ལ་སྔགས་གཉིས་ཀྱི་དོན་བསམ་པའི་སྒོ་ནས་སྟོང་ཉིད་བསྒོམ་
ཚུལ་དངོས་བཤད་པ་དང། སྦྱང་གཞི་དང་ཆོས་མཐུན་སྦྱོར་ཚུལ་བཤད་པ་གཉིས། དང་པོ་སྔགས་དང་པོའི་དོན་ནི། ཨོཾ་གྱི་ཨ་ཨུ་མ་གསུམ་གྱིས་སྐུ་གསུང་ཐུགས་ཀྱི་རྡོ་རྗེ་གསུམ་མཚོན་ཅིང། དེ་གསུམ་གཅིག་ཏུ་གྱུར་བས་རྡོ་རྗེ་
གསུམ་དབྱེར་མི་ཕྱེད་པ་དེ་མཚོན། མཚོན་དོན་དྲན་པའི་སྒོ་ནས་ངག་ཏུ་བརྗོད་པས་བསོད་ནམས་དཔག་ཏུ་མེད་པ་ལེན་པའི་ཕྱིར། ནོར་བུ་འཛིན་པའི་སྔགས་ཅེས་བཤད་པ་ཡིན་ཏེ། རྒྱུད་རྩེ་མོ་ལས། ཨོཾ་ནི་ཅི་ཞིག་ཡིན་པར་བརྗོད། །

[007B] །སྐལ་བཟང་རྣམ་པ་དང་ལྡན་ཞིང། །དམ་བཅའ་བ་དང་བཀྲ་ཤིས་དོན། །ནོར་བུ་འཛིན་པའི་སྔགས་སུ་བརྗོད། ཅེས་གསུངས་པའི་ཕྱིར། སྭ་བྷཱ་ཝ་ནི་རང་བཞིན་གྱིས། ཤུདྡྷཱ་ནི་རྣམ་པར་
དག་པ། སརྦ་དྷརྨྨ་ནི་ཆོས་ཐམས་ཅད་དེ། གཟུང་བས་བསྡུས་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པ་དང། སྭ་བྷཱ་ཝ་ཤུདྡྷ་ནི་སྔར་བཞིན་ལ། ཨ་ཧཾ་ནི་ངའོ་སྟེ་ད་ཙམ་སོགས་འཛིན་པས་བསྡུས་པའི་ཆོས་
ཐམས་ཅད་རང་བཞིན་གྱིས་རྣམ་པར་དག་པ་སྟེ། མདོར་ན། གཟུང་བ་དང་འཛིན་པས་བསྡུས་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་སྟོན་པའོ། །སྔགས་གཉིས་པའི་དོན་ཡང་ཡོད་དེ། ཨོཾ་ནི་བཤད་
ཟིན་ལ། ཤཱུ་ཉ་ཏཱ་ནི་སྟོང་པ་ཉིད་དང། ཛྙཱན་ནི་ཡེ་ཤེས་དང། བཛྲ་ནི་མི་ཕྱེད་པ་དང། སྭ་བྷཱ་ཝ་ནི་རང་བཞིན་གྱིས་ངང། ཨཱཏམ་ཀ་ནི་བདག་ཉིད་དང། ཨ་ཧཾ་ནི་ངའོ་སྟེ། ཡུལ་སྟོང་པ་ཉིད་དང། ཡུལ་ཅན་བདེ་བ་ཆེན་པོའི་ཡེ་ཤེས་གཉིས་
དབྱེར་མི་ཕྱེད་པའི་བདག་ཉིད་དེ་ངའོ་སྙམ་དུ་རྒྱལ་བའི་ཐུགས་ཆོས་སྐུ་ལ་ང་རྒྱལ་བཞག་ནས་སྒོམ་པར་བྱེད་པ་ཡིན་པའི་ཕྱིར། བླ་མེད་ཀྱི་སྒྲུབ་ཐབས་འགའ་ཞིག་ཏུ་ཚོགས་ཞིང་རྣམས་རང་བཞིན་གྱི་གནས་སུ་གཤེགས་པ་དང་
བྱིན་གྱིས་རློབ་པའི་དོན་དུ་རང་ལ་བསྟིམ་པ་སོགས་དུ་མ་བཤད་ཀྱང། སྐབས་འདིར་ཇི་ལྟར་བྱ་བའི་ཚུལ་ཡོད་དེ། སྔགས་གཉིས་ཀྱི་དོན་བསམས་པའི་སྒོ་ནས་སྟོང་པ་ཉིད་དུ་སྦྱོར་བ་ཡིན་པའི་ཕྱིར་རོ། །དེ་ལྟར་རང་དང་ཚོགས་ཞིང་གི་

[008A]༄༅། །ལྷ་དང་དེ་དག་ལས་གཞན་པའི་ཆོས་ཐམས་ཅད་ཆོས་ཅན། རྟག་ཆད་ལ་སོགས་པའི་མཐའ་བཞི་དང་བྲལ་བའི་བདག་མེད་པའི་རང་བཞིན་སྟོང་པ་ཉིད་ཡིན་ཏེ། རང་རང་གི་གདགས་གཞི་ལ་བརྟེན་ནས་བཏགས་
པ་ཙམ་ཡིན་པའི་ཕྱིར་རོ། །གཉིས་པ་ནི། སྔགས་གཉིས་ཀྱི་དོན་བསམས་པའི་སྒོ་ནས་སྟོང་ཉིད་བསྒོམ་ཚུལ་འདི་ལ་འཆི་བ་ཆོས་སྐུར་འཁྱེར་བའི་རྣལ་འབྱོར་ཞེས་བྱ་བ་ཡིན་ཏེ། སྦྱང་གཞི་ལ་འཛམ་བུ་གླིང་པའི་མི་མངལ་སྐྱེས་ཁམས་
དྲུག་ལྡན་ཞིག་རགས་པ་ཉི་ཤུ་རྩ་ལྔ་རིམ་གྱིས་ཐིམ་ནས། འཆི་བ་འོད་གསལ་མངོན་དུ་བྱེད་པ་དང་ཆོས་མཐུན་ཞིང། སྒྲུབ་པ་པོ་རང་ཉིད་ཀྱི་འཆི་བ་སྤྱོད་པར་བྱེད། རྫོགས་རིམ་གྱི་སྐབས་སུ་བསྒོམས་སྟོབས་ཀྱིས་རླུང་དབུ་མར་ཞུགས་
གནས་ཐིམ་གསུམ་བྱས་པ་ལས་བྱུང་བའི་དཔེ་དོན་གྱི་འོད་གསལ་དང་རྣམ་པ་མཐུན་ཞིང། དེ་ལྟ་བུའི་རྟོགས་པ་སྐྱེ་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུའི་སྐབས་སུ་ཡུལ་དག་པ་གཉིས་ལྡན་གྱི་དབྱིངས་དང་
སྒྲིབ་བྲལ་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་གཉིས་རོ་གཅིག་ཏུ་ཞུགས་པའི་རྒྱལ་བའི་ཐུགས་ཆོས་སྐུ་དང་རྣམ་པ་མཐུན་ཞིང། དེ་ལྟ་བུའི་འབྲས་བུ་ལམ་དུ་བྱས་པས་ཆོས་ཀྱི་སྐུ་མངོན་དུ་འགྱུར་བའི་ནུས་པ་ཁྱད་པར་ཅན་འཇོག་
པ་ཡིན་པའི་ཕྱིར། སྐབས་འདིར་སྟོང་ཉིད་བསྒོམ་པ་ལ་ཡེ་ཤེས་ཀྱིས་ཞེས་བརྗོད་པའི་རྒྱུ་མཚན་ཡོད་དེ། གཞི་ལ་སྣོད་ཀྱི་འཇིག་རྟེན་སྔ་མ་ཞིག་སྟོང་ནས་ནམ་མཁའ་སྟོང་སང་དུ་གནས་པ་དེ་ཉིད་ཀྱིས་སྣོད་ཀྱི་འཇིག་རྟེན་ཕྱི་མ་ཞིག་གི་

[008B] འདིར་བསྒོམས་པའི་སྟོང་ཉིད་ཀྱིས་ཀྱང་འབྱུང་བ་རིམ་བརྩེགས་རྟེན་བརྟེན་པའི་དཀྱིལ་འཁོར་དང་བཅས་པ་བསྐྱེད་པའི་གཞི་བྱེད་པའི་རྒྱུ་མཚན་གྱིས་དེ་ལྟར་བརྗོད་པ་ཡིན་པའི་ཕྱིར། སྐབས་འདིར་སྟོང་ཉིད་
བསྒོམས་པ་ལ་དགོས་པ་ཡོད་དེ། གཙོ་བོར་འཆི་བ་ཆོས་སྐུར་འཁྱེར་བའི་ལམ་འཁྱེར་དང། དེར་མ་ཟད་གོང་དུ་ཚོགས་ཞིང་རྣམས་ལ་བསོད་ནམས་ཀྱི་ཚོགས་བསགས་ནས། འདིར་སྟོང་ཉིད་བསྒོམས་པས་ཡེ་ཤེས་ཀྱི་ཚོགས་
བསགས་པར་འགྱུར་བ་དང། སྟོང་ཉིད་རྟོགས་པའི་གཟུང་རྣམ་དེ་ཉིད་འོག་ནས་འབྱུང་བའི་རྟན་དང་བརྟེན་པའི་དཀྱིལ་འཁོར་དུ་འཆར་བའི་ཟབ་གསལ་གཉིས་མེད་ཀྱི་རྣལ་འབྱོར་ཁྱད་པར་ཅན་བསྐྱེད་པར་བྱ་བའི་ཆེད་ཡིན་པའི་ཕྱིར་རོ། །
གསུམ་པ་ནི། འབྱུང་བཞིའི་དཀྱིལ་འཁོར་བསྐྱེད་ནས་འགལ་རྐྱེན་འགོག་པའི་དོན་དུ་བསྲུང་འཁོར་བསྒོམ་ཚུལ་ལ་གཉིས། འབྱུང་བཞིའི་དཀྱིལ་འཁོར་བསྐྱེད་དེ་ཐུན་མོང་བའི་བསྲུང་འཁོར་བསྒོམ་ཚུལ་དང། ཐུན་མོང་མ་
ཡིན་པའི་བསྲུང་འཁོར་བསྒོམ་ཚུལ་ལོ། །དང་པོ་ནི། དེ་ལྟ་བུའི་སྟོང་པའི་ངང་ལས་ཡཾ་རཾ་བཾ་ལཾ་བཞི་ལས་འབྱུང་བཞིའི་དཀྱིལ་འཁོར་སྒྲུབ་ཐབས་ནས་འབྱུང་བ་ལྟར་བསྐྱེད་པ་ཡིན་ཏེ། ལཱ་ལི་ཏས། ཡཾ་རཾ་བཾ་ལཾ་ཡི་གེ་ལས། །རླུང་
དང་མེ་དང་ཆུ་དང་ནི། །དབང་ཆེན་དཀྱིལ་འཁོར་བསྒོམ་བར་བྱ། ཞེས་གསུངས་པའི་ཕྱིར་རོ། །འབྱུང་བཞིའི་དཀྱིལ་འཁོར་བསྒོམ་པ་འདི་སྦྱང་གཞི་དང་ཆོས་མཐུན་ཚུལ་ཡོད་དེ། གཞི་ལ་སྣོད་ཀྱི་འཇིག་རྟེན་སྔ་མ་ཞིག་སྟོངས་

[009A]༄༅། །ནས། སྣོད་ཀྱི་འཇིག་རྟེན་ཕྱི་མ་ཞིག་ཆགས་པའི་ཐོག་མར་རླུང་ལ་སོགས་པའི་འབྱུང་བཞིའི་དཀྱིལ་འཁོར་རིམ་ཅན་དུ་གྲུབ་པ་དང་ཆོས་མཐུན་པའི་ཕྱིར། འོ་ན་སྐབས་འདིར་མེ་དཀྱིལ་དངོས་གནས་ལ་ཡོད་
པས། མེ་དཀྱིལ་དང་ཆོས་མཐུན་ཡུལ་མེད་པར་འགྱུར་རོ་ཞེ་ན། སྐྱོན་མེད་དེ། སྐབས་འདིར་མེ་དཀྱིལ་དངོས་གནས་ལ་མེད་ཀྱང། འབྱུང་བ་གཞན་གསུམ་ལ་མེ་རྡུལ་གནས་པས་ཆོས་མཐུན་ལེགས་པར་གྲུབ་པ་ཡིན་
པའི་ཕྱིར་རོ། །དེའི་འོག་ཏུ་ཧཱུཾ་ལས་སྣ་ཚོགས་རྡོ་རྗེ་ཧཱུཾ་གིས་མཚན་པ་ལས་ཞེས་སོགས་ཀྱི་ཐུན་མོང་བའི་བསྲུང་འཁོར་བསྒོམས་པ་ལ་དགོས་པ་ཡོད་དེ། སྒྲུབ་ཐབས་བསྒོམ་པ་ལ་བགེགས་ཀྱི་བར་ཆད་མི་འབྱུང་བར་བྱ་བའི་
ཆེད་ཡིན་པའི་ཕྱིར་རོ། །གཉིས་པ་ནི། ཁྲོ་བོ་བཅུ་དང་བཅས་པའི་བསྲུང་འཁོར་བསྒོམ་དགོས་པ་ཡིན་ཏེ། ལཱ་ལི་ཏས། དེ་ཡི་དབུས་སུ་གནོད་མཛེས་ཀྱི། །བཀའ་ཡི་འཁོར་ལོ་བསྒོམ་པར་བྱ། །རྩིབས་བཅུ་བ་ལ་ཅུང་ཟད་སེར་
ཁྲོ་བོ་བཅུ་བཅས་རྣལ་འབྱོར་བསྒོམ། ཞེས་གསུངས་པའི་ཕྱིར། སྐབས་འདིར་བསྲུང་བའི་འཁོར་ལོ་ཇི་ལྟར་བྱ་བའི་ཚུལ་ཡང་ཡོད་དེ། ར་བའི་དབུས་སུ་བཧྲུཾ་སེར་པོ་ལས་བྱུང་བའི་བཀའི་འཁོར་ལོ་སེར་པོ་རྩིབས་བཅུ་ལྟེ་བ་དང་
བཅས་པ། སྟེང་འོག་གི་རྩིབས་གཉིས་མདུང་རྟེང་སྦུབས་སྤྲད་པ་ལྟ་བུ་དང། ཤར་ལ་སོགས་པའི་རྩིབས་བརྒྱུད་ཀྱི་རྩེ་མོ་རྣམས་རལ་གྲི་སོ་གཉིས་མའི་རྣམ་པ་ཅན་དང། ལྟེ་བའི་སྦུབས་དང། སྟེང་འོག་གི་སྦུབས་དང། ཤར་ལ་

[009B] ཟླ་བ་དང་ཉི་མའི་གདན་རེ་རེ་བསྒོམ་པར་བྱ་བ་ཡིན་པའི་ཕྱིར། གདན་རྣམས་འཁོར་ལོའི་རྩིབས་ལ་མ་རེག་པར་བྱེད་
པའི་རྒྱུ་མཚན་ཡོད་དེ། འདུས་པ་ཕྱི་མ་ལས། མི་གཡོ་བ་དང་མཚུངས་བར་འཁོར་ཞེས་གསུངས་པ་ལྟར། འཁོར་ལོ་གཡས་བསྐོར་དུ་མགྱོགས་པར་འཁོར་ཞིང། ཁྲོ་བོ་རྣམས་རང་རང་གི་ཕྱོགས་བཟུང་ནས་གཡོ་བ་མེད་པར་བསྒོམ་
པར་བྱ་བ་ཡིན་པའི་ཕྱིར། འཁོར་ལོ་ལ་ཁྲོ་བོ་རྣམས་ཇི་ལྟར་འགོད་པའི་ཚུལ་ཡང་ཡོད་དེ། ཐོག་མར་ལྟེ་བའི་དབུས་སུ་རང་ཉིད་གནོད་མཛེས་ཡབ་ཡུམ་དུ་བསྒོམ་ཞིང། ཡབ་ཡུམ་སྙོམས་པར་ཞུགས་པའི་ཐུགས་ཀའི་ཧཱུཾ་གི་འོད་ཟེར་
གྱིས་བཀུག་པའི་ཁྲོ་བོ་བཅུ་རང་གི་ཞལ་དུ་བཅུག་ནས་ཞུ་བ་རྡོ་རྗེའི་ལམ་ནས་ཡུམ་གྱི་པདྨར་ཞུགས་པ་ལས་ཐིག་ལེ་བཅུ་དང། དེ་ལས་ཧཱུཾ་རིང་པོ་བཅུ་དང། དེ་ལས་ཁྲོ་བོ་བཅུར་གྱུར་པར་བསྒོམ་ཞིང། དེ་ནས་ཧཱུཾ་གིས་ཡུམ་གྱི་པདྨ་ནས་
ཕྱུང་སྟེ་འཁོར་ལོའི་རྩིབས་ཀྱི་གདན་རྣམས་ལ་འགོད་པར་བྱ་བ་ཡིན་པའི་ཕྱིར་རོ། །གཉིས་པ་གང་དུ་འཚང་རྒྱ་བའི་གནས་རྟེན་གཞལ་ཡས་ཁང་བསྐྱེད་དེ། བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་འཛིན་པ་བསྐྱེད་ཚུལ་ལ་
གཉིས། །གང་དུ་འཚང་རྒྱ་བའི་གནས་རྟེན་གཞལ་ཡས་ཁང་བསྐྱེད་ཚུལ་དང། བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་འཛིན་པ་བསྐྱེད་ཚུལ་བཤད་པའོ། །དང་པོ་ལ་གཉིས། གཞལ་ཡས་ཁང་གི་གདན་བསྐྱེད་པ་དང་

[010A]༄༅། །གཞལ་ཡས་ཁང་དངོས་བསྐྱེད་པའོ། །དང་པོ་ནི། རང་ཉིད་གནོད་མཛེས་སུ་གནས་པ་ཡོངས་སུ་གྱུར་པ་ལས་སྒྲུབ་ཐབས་ནས་འབྱུང་བ་ལྟར་རྡོ་རྗེ་སེམས་དཔར་བསྒོམ་པར་བྱ་བ་ཡིན་ཏེ། གྲུབ་ཆེན་གྱིས། དེ་ནས་
བདག་པོ་ཡོངས་གྱུར་ནས། །རྡོ་རྗེ་སེམས་དཔར་རྣམ་པར་བསྒོམ། །དཀར་དང་མཐིང་ག་དམར་བའི་ཞལ། ཞེས་གསུངས་པ་ལྟར་ཡིན་པའི་ཕྱིར། དེ་ནས་རྡོ་རྗེ་སེམས་དཔའ་ཡོངས་སུ་གྱུར་བ་ལས་ཆོས་འབྱུང་ཕྱི་དཀར་ལ་ནང་
དམར་བ་འོག་ཏུ་ཕྲ་ཞིང་སྟོད་ཡངས་པ། ཤེས་རབ་མའི་བྷ་གའི་རྣམ་པ་ཅན་དུ་བསྒོམས་པའི་ནང་དུ། སྣ་ཚོགས་པདྨའི་ལྟེ་བར་སྣ་ཚོགས་རྡོ་རྗེ་རྣམས་སྒྲུབ་ཐབས་ནས་འབྱུང་བ་ལྟར་བསྒོམ་པར་བྱ་བ་ཡིན་ཏེ། གྲུབ་ཆེན་གྱིས། དེ་ནས་
ཆོས་ཀྱི་འབྱུང་གནས་ནི། །དཀར་གསལ་གྱེན་འགྲེང་གནས་པ་ལ། །ཆུ་སྐྱེས་སྣ་ཚོགས་རྡོ་རྗེ་ཡིས། །རྣམ་པར་མཚོན་པར་མཁས་པས་བསམ། ཞེས་གསུངས་པ་ལྟར་ཡིན་པའི་ཕྱིར། རྡོ་རྗེ་སེམས་དཔའ་ཡོངས་སུ་གྱུར་པ་
ལས་ཆོས་འབྱུང་བསྐྱེད་པའི་རྒྱུ་མཚན་ཡོད་དེ། ཆོས་འབྱུང་གིས་འབྲས་དུས་ཀྱི་བདེ་སྟོང་དབྱེར་མེད་ཀྱི་ཡེ་ཤེས་མཚོན་ཞིང། ཡེ་ཤེས་དེ་ཉིད་ངེས་དོན་གྱི་རྡོ་རྗེ་སེམས་དཔའ་ཡིན་པའི་རྒྱུ་མཚན་གྱིས་ཡིན་པའི་ཕྱིར། ཆོས་
འབྱུང་གིས་བདེ་སྟོང་དབྱེར་མེད་ཀྱི་ཡེ་ཤེས་མཚོན་པ་ཡང་ཡིན་ཏེ། ཕྱི་དཀར་བས་རང་བཞིན་རྣམ་དག་གི་སྟོང་པ་ཉིད་དང། དེ་ལ་ལྡོག་པས་ཕྱེ་ན། ཟུར་གསུམ་གྱིས་རྣམ་ཐར་སྒོ་གསུམ་གྱི་སྟོང་པ་ཉིད་དང། ཤེས་རབ་མའི་བྷ་གའི་

[010B] ཆོས་འབྱུང་འོག་ཏུ་ཕྲ་ཞིང་སྟོང་ཡངས་བར་བསྐྱེད་པ་ལ་དགོས་པ་ཡོད་དེ། མོས་སྤྱོད་དང་ས་འོག་མ་རྣམས་སུ་ཡོན་ཏན་ཕྲ་ཞིང་ས་གོང་མ་རྣམས་སུ་
ཡོན་ཏན་ཇེ་རྒྱས་སུ་འགྱུར་བ་དེ་མཚོན་པ་ཡིན་པའི་ཕྱིར། ཆོས་འབྱུང་གི་ནང་དུ་རྟེན་དང་བརྟེན་པར་བཅས་པའི་གཞལ་ཡས་ཁང་ཚུད་པར་བསྒོམས་པ་ལ་དགོས་པ་ཡོད་དེ། སྔར་བཤད་པ་ལྟར་ཆོས་འབྱུང་གིས་བདེ་སྟོང་དབྱེར་
མེད་ཀྱི་ཡེ་ཤེས་མཚོན་པས་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་བདེ་སྟོང་དབྱེར་མེད་ཀྱི་རྣམ་རོལ་དུ་འཆར་བ་དང། འབྲས་བུ་སངས་རྒྱས་ཀྱི་སའི་གནས་ལུས་ལོངས་སྤྱོད་ལ་སོགས་པའི་ཡོན་ཏན་ཐམས་
ཅད་རང་རྒྱུ་བདེ་སྟོང་དབྱེར་མེད་ཀྱི་ཡེ་ཤེས་ལས་བྱུང་བར་ཤེས་པ་དང། སྔོན་རྡོ་རྗེ་འཆང་གིས་རྒྱུད་གསུངས་པ་རྡོ་རྗེ་བཙུན་མོའི་བྷ་གའི་དབྱིབས་ཅན་གྱི་ཆོས་འབྱུང་གི་ནང་དུ་ཆུད་པའི་གཞལ་ཡས་ཁང་དུ་གསུངས་བས། སྔོན་
བྱུང་སྟོན་པའི་རྣམ་སྤྲུལ་རྗེས་མཇུག་གདུལ་བྱའི་ཉམས་ལེན་དུ་འཁྱེར་བར་བྱ་བའི་ཆེད་ཡིན་པའི་ཕྱིར། ཆོས་འབྱུང་གི་ནང་དུ་སྣ་ཚོགས་པདྨ་དང་སྣ་ཚོགས་རྡོ་རྗེ་བསྒོམ་པ་ནི་གཞལ་ཡས་ཁང་གི་གདན་གྱི་དོན་དུ་ཡིན་ལ། །དེ་ལྟར་
བསྒོམས་པ་ལ་མཚོན་དོན་དང་དགོས་པ་ཡོད་དེ། སྣ་ཚོགས་པདྨས་འཁོར་བའི་ཉེས་པས་མ་གོས་པ་དང། རྫོགས་རིམ་གྱི་སྐབས་སུ་གང་ལ་གནད་དུ་བསྣུན་པའི་རྡོ་རྗེ་ལུས་ཀྱི་རྩ་འཁོར་རྣམས་མཚོན། སྣ་ཚོགས་རྡོ་རྗེས་ཡེ་
[011A]༄༅། །ཤེས་ལྔ་མཚོན་ཞིང་རྟེན་དང་བརྟེན་པའི་དཀྱིལ་འཁོར་ཐམས་ཅད་གཙོ་བོའི་ཡེ་ཤེས་ལྔའི་རྣམ་རོལ་དུ་འཆར་བར་བྱེད་པའི་ཆེད་དང། རྫོགས་རིམ་གྱི་སྐབས་སུ་རྡོ་རྗེའི་ལུས་ལ་གནད་དུ་བསྣན་ནས་
བསྒོམས་པ་ལ་བརྟེན་ནས། ལམ་དང་འབྲས་བུའི་ཡེ་ཤེས་ལྔ་ལ་སོགས་པའི་ཡོན་ཏན་འགྲུབ་པའི་དགོས་པ་ཡོད་པའི་ཕྱིར། གཉིས་པ་གཞལ་ཡས་ཁང་དངོས་བསྐྱེད་པ་ནི། སྣ་ཚོགས་རྡོ་རྗེའི་ལྟེ་བར་བཧྲུཾ་དང་འཁོར་ལོ་ལས་
རྣམ་སྣང་དང། དེ་ཡོངས་སུ་གྱུར་པ་ལས་གཞལ་ཡས་ཁང་བསྐྱེད་པ་ཡིན་ཏེ། ལཱ་ལི་ཏས། དེར་ནི་བཧྲུཾ་དང་འཁོར་ལོ་ལས། །རྡོ་རྗེ་འཆང་དང་འདྲ་བ་ཡི། །རྟག་པའི་རྒྱལ་པོ་བསྒོམ་པར་བྱ། །རྡོ་རྗེ་ལ་གནས་འཁོར་ལོའོ། །དེ་ལས་
བྱུང་བའི་གཞལ་ཡས་ཁང། ཞེས་གསུངས་པའི་ཕྱིར། རྣམ་སྣང་ཡོངས་སུ་གྱུར་པ་ལས་གཞལ་ཡས་ཁང་བསྐྱེད་པའི་རྒྱུ་མཚན་ཡོད་དེ། སྦྱང་གཞི་ལ་སྣོད་ཀྱི་འཇིག་རྟེན་རྣམས་ཕུང་པོ་ལྔའི་ནང་ནས་གཟུགས་ཕུང་གི་
ཁོངས་སུ་འདུས་པ་ལྟར། ལམ་དང་འབྲས་བུའི་སྐབས་ཀྱི་གཞལ་ཡས་ཁང་རྣམས་ཀྱང་གཟུགས་ཕུང་རྣམ་པར་དག་པ་རྣམ་སྣང་གི་ངོ་བོར་འཇོག་དགོས་པས། ངོ་བོ་གཟུགས་ཕུང་རྣམ་པར་དག་པ་རྣམ་སྣང་གི་ངོ་བོ་
ཡིན་པ་ལ་རྣམ་པ་གཞལ་ཡས་ཁང་གི་རྣམ་པ་ཅན་དུ་བསྒོམ་དགོས་པ་ཡིན་པའི་ཕྱིར། རིམ་པ་དང་པོའི་སྐབས་འདིར་གཞལ་ཡས་ཁང་གདན་བཅས་བསྐྱེད་པ་ལ་དགོས་པ་ཡོད་དེ། སྦྱང་གཞི་ལ་འབྱུང་བཞི་རིམ་

[011B] སྒྲུབ་པ་པོ་རང་ཉིད་མ་འོངས་པ་ན་ལས་ཉོན་གྱི་དབང་གིས་མ་དག་པའི་སྣོད་ཀྱི་འཇིག་རྟེན་ལ་ལོངས་སྤྱོད་དགོས་པའི་ནུས་པ་དེ་ཟད་པར་བྱེད་
རྫོགས་རིམ་གྱི་སྐབས་སུ་གཞལ་ཡས་ཁང་འགྲུབ་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་སངས་རྒྱས་ཀྱི་སའི་ལོངས་སྤྱོད་རྫོགས་སྐུའི་བཞུགས་གནས་ཡེ་ཤེས་རང་སྣང་ལས་གྲུབ་པའི་གཞལ་ཡས་ཁང་དང་
རྣམ་པ་མཐུན་ཞིང། ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བསྒོམས་པས་གཞལ་ཡས་ཁང་དངོས་གནས་ལ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། དེ་ལྟ་བུའི་གཞལ་ཡས་ཁང་གི་རྒྱ་དཔངས་ཇི་ལྟར་བྱ་བའི་
ཚུལ་ཡང་ཡོད་དེ། གཞལ་ཡས་ཁང་གི་ཤར་གྱི་ནང་མཐའ་ནས་ནུབ་ཀྱི་ནང་མཐའི་བར་ལ་ཆ་ཕྲན་བཞི་ལ་སྒོ་ཚད་དུ་བྱས་པའི་སྒོ་ཚད་བརྒྱད་དང། དཔངས་སུ་རྩིག་པ་ཆ་ཕྲན་བཅུ་གསུམ་དང། དེའི་སྟེང་དུ་ཕ་གུ་ཆ་ཕྲན་གཅིག་དང་
དེའི་སྟེང་དུ་གསེར་གྱི་སྐ་རགས་ཆ་ཕྲན་གཉིས་ཏེ། ཆ་ཕྲན་བཅུ་དྲུག་གམ། སྒོ་ཚད་བཞི་ཡོད་ལ། སྒོ་ཁྱུད་སྒོ་ཚད་གཅིག་དང། སྒོ་འགྲམ་དང་སྒོ་ལོགས་ཆ་ཕྲན་གཉིས་གཉིས་ཏེ། དཔངས་གཞལ་ཡས་ཁང་གི་དཔངས་དང་མཉམ་
པ༑ དེའི་ཕྱི་རོལ་དུ་སྣ་ཚོགས་རྡོ་རྗེ་ལ་གནས་ཤིང། ཆ་ཕྲན་ལྔའི་དཔངས་དང་ལྡན་པའི་ཀ་བ་གཉིས་གཉིས་ཀྱིས་བཏེག་པའི་རྟ་བབས་སྒོ་ཚད་གསུམ་དང་ལྡན་པའི་སྟེང་གི་མདའ་ཡབ་གཞལ་ཡས་ཁང་གི་མདའ་ཡབ་དང་མཉམ་པར་

[012A]༄༅། །བསྒོམ་པར་བྱ་བ་ཡིན་པའི་ཕྱིར། དབྱིབས་སོགས་ཇི་ལྟར་བྱ་བའི་ཚུལ་ཡང་ཡོད་དེ། གྲུ་བཞི་སྒོ་བཞི་རྟ་བབས་བཞིས་ཉེ་བར་མཛེས་པའི་ནང་དུ་ཀ་བ་བརྒྱད་ཀྱིས་བཏེག་པའི་རྡོ་རྗེའི་གདུང་བཞིས་མཛེས་པར་
ཕུབ་པའི་སྟེང་དུ། རྒྱ་ཕིབས་ནོར་བུ་རིན་པོ་ཆེའི་ཏོག་ཅན་གྱིས་མཛེས་པ། དེའི་ཕྱི་རོལ་དུ་པདྨ་རྡོ་རྗེའི་ར་བ་མེ་རི་དང་བཅས་པ། དེའི་ཕྱི་རོལ་དུར་ཁྲོད་ཆེན་པོ་བརྒྱད་ཀྱིས་བསྐོར་པར་བསྒོམ་པར་བྱ་བ་ཡིན་པའི་ཕྱིར། དེ་ལྟ་བུའི་
གཞལ་ཡས་ཁང་གི་ནང་དུ་རྡོ་རྗེའི་ཕྲེང་བས་བསྐོར་བའི་གར་བུའི་སྟེང་དུ་རེ་མིག་དགུ་བའི་འཁོར་ལོ་བསྒོམ་པར་བྱ་བ་ཡིན་ཏེ། ལཱ་ལི་ཏས། དེ་ཡི་དབུས་སུ་འཁོར་ལོ་ནི། །རེའུ་མིག་དགུ་བ་ཟླུམ་པོར་བྱ། ཞེས་གསུངས་པའི་ཕྱིར་
རེའུ་མིག་དགུ་པའི་དབུས་སུ་ཡཾ་ལས་རླུང་གི་དཀྱིལ་འཁོར་ནག་ལ་ཅུང་ཟད་དམར་བ་ཞིག་བསྒོམ་པར་བྱ་བ་ཡིན་ཏེ། རྟོག་བདུན་ལས། ཡི་གེ་ཡཾ་ལས་རླུང་གི་དཀྱིལ་འཁོར་དུ་བའི་ཁ་དོག་གི་རྣམ་པ་ལྟ་བུ་བསམ་པར་བྱའོ། ཞེས་གསུངས་
པའི་ཕྱིར། རླུང་གི་དཀྱིལ་འཁོར་ཁ་དོག་དེ་ལྟར་བྱེད་པ་ནི་དབང་དྲག་གི་ལས་གཙོ་བོར་སྟོན་པ་ཡིན་ལ། དེ་ཡང་ནག་ལ་ཅུང་ཟད་དམར་བ་ནི་མེ་རླུང་འདྲེས་པའི་དབང་གིས་ཡིན་ཏེ། ལཱ་ལི་ཏས་ཞེ་དགུ་མའི་སྒྲུབ་ཐབས་སུ། དཀྱིལ་འཁོར་
ཀུན་ཏུ་མེ་དང་རླུང། ཞེས་གསུངས་པའི་ཕྱིར། དེ་ལྟ་བུའི་གཞལ་ཡས་ཁང་གི་ནང་དུ་གདན་བསྐྱེད་ཚུལ་ཡོད་དེ། རེ་མིག་དགུ་པའི་དབུས་ཀྱི་རླུང་གི་དཀྱིལ་འཁོར་གྱི་སྟེང་དང། ནང་གི་ཕྱོགས་གསུམ་དང། སྒོ་བཞིར་སྣ་ཚོགས་པདྨ་དང་

[012B] ནང་གི་ཤར་དང་གྲྭ་བཞི་དང། ཕྱིའི་གྲྭ་བཞིར་སྣ་ཚོགས་པདྨ་དང་ཟླ་བའི་གདན་ཟུང་རེ་རེ་སྒྲུབ་ཐབས་ནས་འབྱུང་བ་ལྟར་བསྒོམ་པར་བྱ་བ་ཡིན་པའི་ཕྱིར། གཉིས་པ་བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་
འཛིན་པ་བསྐྱེད་ཚུལ་ནི། གཞི་ལ་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་ཞིག་འཆི་བ་འོད་གསལ་མངོན་དུ་བྱས་ནས། དེ་ལས་ལྡང་བ་དང་དུས་མཉམ་དུ་འོད་གསལ་དེའི་བཞོན་པའི་རླུང་འོད་ཟེར་ལྔ་བས་ཉེར་ལེན་
དང༑ འོད་གསལ་དེའི་སེམས་ཀྱིས་ལྷན་ཅིག་བྱེད་རྐྱེན་བྱས་ནས། དངོས་གནས་ལ་རླུང་སེམས་ཙམ་ལས་གྲུབ་པའི་དབང་པོ་ཀུན་ཚང་བའི་བར་དོའི་ལུས་འགྲུབ་པར་འགྱུར་ལ། དེ་དང་རྣམ་པ་མཐུན་པའི་རྒྱུ་རྡོ་རྗེ་འཛིན་པ་འཇམ་
དཔལ་བསྐྱེད་ཚུལ་ཡང་ཡོད་དེ། གདན་དབུས་མའི་སྟེང་དུ་ཨ་ཡིག་དང་པོ་ལས་བྱུང་བའི་ཞེས་སོགས་སྒྲུབ་ཐབས་ནས་འབྱུང་བ་ལྟར་བསྒོམ་པ་ཡིན་པའི་ཕྱིར། རྒྱུ་རྡོ་རྗེ་འཛིན་པ་འཇམ་དཔལ་བསྐྱེད་ཚུལ་འདི་ལ་བར་དོ་ལོངས་
སྐུར་འཁྱེར་བའི་རྣལ་འབྱོར་ཞེས་བྱ་བ་ཡིན་ཏེ། གཞི་ལ་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་ཞིག་འཆི་བ་འོད་གསལ་མངོན་དུ་བྱས་པའི་མཐར། བར་དོའི་ལུས་འགྲུབ་པ་དང་ཆོས་མཐུན། སྒྲུབ་པ་པོ་རང་ཉིད་ཀྱི་
བར་དོ་སྤྱོད་བར་བྱེད། རྫོགས་རིམ་གྱི་སྐབས་སུ་དཔེ་དང་དོན་གྱི་འོད་གསལ་ལས་དག་མ་དག་གི་སྒྱུ་ལུས་འགྲུབ་པ་དང་རྣམ་པ་མཐུན་ཞིང། དེ་ལྟ་བུའི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་སངས་

[013A]༄༅། །རྒྱས་ཀྱི་སའི་ལོངས་སྤྱོད་རྫོགས་པའི་སྐུ་དང་རྣམ་པ་མཐུན་ཞིང། དེ་ལྟ་བུ་ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམས་པས། ལོངས་སྤྱོད་རྫོགས་པའི་སྐུ་དངོས་གནས་ལ་འགྲུབ་པའི་ནུས་
པ་ཁྱད་པར་ཅན་འཇོག་པ་ཡིན་པའི་ཕྱིར། རྒྱུ་རྡོ་རྗེ་འཛིན་པ་འཇམ་དཔལ་བསྐྱེད་པ་འདི་སྦྱང་གཞི་བར་དོ་དང་ཆོས་མཐུན་པ་ཡང་ཡིན་ཏེ། རེ་མིག་དགུ་བའི་དབུས་ཀྱི་རླུང་དེ་འཆི་བ་འོད་གསལ་གྱི་བཞོན་པའི་རླུང་དང། ཨ་ཡིག་
དང་པོ་ལས་བྱུང་བའི་ཟླ་བའི་དཀྱིལ་འཁོར་འཆི་བ་འོད་གསལ་གྱི་སེམས་དང། ཟླ་བའི་དབུས་ཀྱི་དྷཱི་ཡིག་སེར་པོ་བར་དོའི་ངག་དང། དྷཱི་ལས་རལ་གྲི་དྷཱིས་མཚན་པ་བར་དོའི་ཡིད་དང། དེ་ལས་འོད་ཟེར་འཕྲོས། བདེ་བར་
གཤེགས་པ་ཐམས་ཅད་སྤྱན་དྲངས་བ་སོགས་བར་དོའི་བྱ་བ་དང། དེ་རྣམས་ཡོངས་སུ་གྱུར་བ་ལས་འཇམ་དཔལ་དུ་གྱུར་པ་བར་དོའི་ལུས་ངག་ཡིད་གསུམ་ཅིག་ཅར་དུ་གྲུབ་པ་དང་ཆོས་མཐུན་པ་ཡིན་པའི་ཕྱིར། རྒྱུ་རྡོ་རྗེ་
འཛིན་པ་འཇམ་དཔལ་བསྐྱེད་པ་དེ་སྦྱོང་བྱེད་ལམ་གྱི་གནས་སྐབས་དང་ཆོས་མཐུན་པ་ཡང་ཡིན་ཏེ། རེ་མིག་དགུ་པའི་དབུས་ཀྱི་རླུང་དེ་དག་མ་དག་གི་སྒྱུ་ལུས་ཀྱི་སྒྲུབ་གཞིར་གྱུར་པའི་དཔེ་དོན་གྱི་འོད་གསལ་གྱི་བཞོན་པའི་རླུང་
དང༑ ཨ་ཡིག་དང་པོ་ལས་བྱུང་བའི་ཟླ་བའི་དཀྱིལ་འཁོར་དཔེ་དོན་གྱི་འོད་གསལ་གྱི་སེམས་དང། ཟླ་བའི་དབུས་ཀྱི་དྷཱི་ཡིག་སེར་པོ་དག་མ་དག་གི་སྒྱུ་མའི་སྐུ་གཉིས་ཀྱི་གསུང་དང། དྷཱི་ལས་རལ་གྲི་དྷཱི་སམ་ཚན་པ་དག་མ་དག་གི་

[013B] དེ་ལས་འོད་ཟེར་འཕྲོས་པས་བདེ་བར་གཤེགས་པ་ཐམས་ཅད་སྤྱན་དྲངས་པ་སོགས་དག་མ་དག་གི་སྒྱུ་མའི་སྐུ་གཉིས་ཀྱི་མཛད་པ་དང། དེ་རྣམས་ཡོངས་སུ་གྱུར་བ་ལས་འཇམ་དཔལ་དུ་
གྱུར་པ་དཔེ་དོན་གྱི་འོད་གསལ་ལས་དག་མ་དག་གི་སྒྱུ་མའི་སྐུ་གཉིས་འགྲུབ་པ་དང་རྣམ་པ་མཐུན་ཞིང། དེ་ལྟ་བུའི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར་བ་ཡིན་པའི་ཕྱིར། རྒྱུ་རྡོ་རྗེ་འཛིན་པ་འཇམ་དཔལ་
བསྐྱེད་པ་སྦྱངས་པ་འབྲས་བུའི་གནས་སྐབས་དང་ཆོས་མཐུན་པ་ཡང་ཡིན་ཏེ། རེ་མིག་དགུ་པའི་དབུས་ཀྱི་རླུང་གི་དཀྱིལ་འཁོར་དེ་མི་སློབ་པའི་ཟུང་འཇུག་གི་དངོས་རྒྱུར་གྱུར་པའི་རླུང་འོད་ཟེར་ལྔ་པ་དང། ཨ་ཡིག་དང་པོ་
ལས་བྱུང་བའི་ཟླ་བའི་དཀྱིལ་འཁོར་མི་སློབ་པའི་ཟུང་འཇུག་གི་དངོས་རྒྱུར་གྱུར་པའི་དོན་གྱི་འོད་གསལ་དང། ཟླ་བའི་སྟེང་གི་དྷཱི་ཡིག་སེར་པོ་ལོངས་སྐུའི་ངག་དང། དྷཱི་ལས་རལ་གྲི་དྷཱིས་མཚན་པ་ལོངས་སྐུའི་ཐུགས་
དང། དེ་ལས་འོད་ཟེར་འཕྲོས། བདེ་བར་གཤེགས་པ་ཐམས་ཅད་སྤྱན་དྲངས་པ་སོགས་ལོངས་སྐུའི་མཛད་པ་དང། དེ་རྣམས་ཡོངས་སུ་གྱུར་བ་ལས་འཇམ་དཔལ་དུ་བསྐྱེད་པ་ལོངས་སྐུ་དང་རྣམ་པ་མཐུན་ཞིང། དེ་ལྟ་
བུ་ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམས་པས། ལོངས་སྐུ་དངོས་གནས་ལ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། འཇམ་དཔལ་གྱི་ཐུགས་ཀའི་ཉི་མ་དེ་སྦྱང་གཞི་དང་ཆོས་མཐུན་

[014A]༄༅། །སྦྱོར་ཚུལ་མེད་ཀྱང། ལམ་དུས་དང་འབྲས་དུས་ཀྱི་འོད་གསལ་གཉིས་མཚོན་པ་ཡིན་ཏེ། ལཱ་ལི་ཏས། རྣམ་རྟོག་ཐམས་ཅད་བསྲེགས་པ་ཡིས། །ཐུགས་ཀར་ཉི་མའི་དཀྱིལ་འཁོར་ཏེ། །འོད་གསལ་བ་ཡི་ཡེ་ཤེས་བརྗོད་
ཅེས་གསུངས་པའི་ཕྱིར་རོ། །གསུམ་པ་སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་འབྲས་བུ་རྡོ་རྗེ་འཛིན་པ་བསྐྱེད་ཚུལ་ལ། འབྲས་བུ་རྡོ་རྗེ་འཛིན་པ་མངོན་བྱང་ལྔ་ལས་བསྐྱེད་ཚུལ་དང། དེ་ཉིད་སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་དུ་བསྟན་
པ་གཉིས། དང་པོ་ནི། སྤྱིར་རྒྱུད་སྔ་ནས་ལྷ་བསྐྱེད་ཚུལ་བཤད་པ་ལ། མངོན་བྱང་ལྔ་བསྐྱེད། ཆོ་ག་གསུམ་བསྐྱེད། སྐད་ཅིག་དཀྲོང་པ་སྐྱེད་སོགས་དུ་མ་ཡོད་པ་ལས། སྐབས་འདིར་འབྲས་བུ་རྡོ་རྗེ་འཛིན་པ་མངོན་བྱང་ལྔ་ལས་བསྐྱེད་པ་ཡིན་
ལ༑ དེའི་ཚུལ་ཡང་ཡོད་དེ། ཨ་ཡིག་དང་པོ་ལས་བྱུང་བའི་ཟླ་བའི་དཀྱིལ་འཁོར་ནི་མེ་ལོང་ཡེ་ཤེས་ཀྱི་ངོ་བོ་ཟླ་བ་ལས་བྱང་ཆུབ་པ་དང། དེའི་དབུས་སུ་ཆུ་ལས་ཆུ་སྦུར་གྱི་ཚུལ་དུ་དྷཱི་སེར་པོ་ལས་བྱུང་བའི་ཞེས་པ་ནས། དཔག་ཚད་སྟོང་ཕྲག་
བརྒྱར་ཁྱབ་པའི་ཉི་མའི་དཀྱིལ་འཁོར་དུ་གྱུར། ཅེས་པའི་བར་ནི་མཉམ་ཉིད་ཡེ་ཤེས་ཀྱི་ངོ་བོ་ཉི་མ་ལས་བྱང་ཆུབ་པ་དང། དེའི་དབུས་སུ་ཧཱུཾ་ཡིག་མཐིང་ག་ཞེས་པ་ནས། ཧཱུཾ་ལ་ཞུགས་པ་ལས་ཅེས་པའི་བར་ནི་སོར་རྟོག་ཡེ་ཤེས་ཀྱི་ངོ་བོ་གསུང་
ས་བོན་ལས་བྱང་ཆུབ་པ་དང། ཁྲོ་བོའི་རྡོ་རྗེ་ཁ་དོག་ནག་པོ་རྩེ་དགུ་པ་ཞེས་པ་ནས་རྡོ་རྗེ་ལ་ཐིམ་པར་གྱུར། ཅེས་པའི་བར་ནི་བྱ་གྲུབ་ཡེ་ཤེས་ཀྱི་ངོ་བོ་ཐུགས་ཕྱག་མཚན་ལས་བྱང་ཆུབ་པ་དང། ཟླ་བ་དང་དེའི་སྟེང་གི་ཉི་མ་རྡོ་རྗེ་ཧཱུཾ་ཡིག་དང་བཅས་

[014B] རང་ཉིད་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཆེན་པོར་བསྐྱེད་པ་ནི། ཆོས་དབྱིངས་ཡེ་ཤེས་ཀྱི་ངོ་བོ་སྐུ་ཡོངས་སུ་རྫོགས་པ་ལས་བྱང་ཆུབ་པ་ཡིན་པའི་ཕྱིར། གཉིས་པ་འབྲས་བུ་རྡོ་རྗེ་འཛིན་པ་བསྐྱེད་ཚུལ་
འདི་ལ་སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་ཞེས་བྱ་སྟེ། སྦྱང་གཞི་ལ་ཕ་མའི་ཁུ་ཁྲག་གི་དབུས་སུ་བར་དོའི་རྣམ་ཤེས་ཞུགས་པ་དང་ཆོས་མཐུན་ཞིང། སྒྲུབ་པ་པོ་རང་ཉིད་ཀྱི་སྐྱེ་བ་སྦྱོང་པར་བྱེད། རྫོགས་རིམ་གྱི་སྐབས་སུ་དག་མ་དག་གི་སྒྱུ་
མའི་སྐུ་གཉིས་ཀྱིས་རགས་པའི་སྤྲུལ་སྐུ་འཛིན་པ་དང་ཆོས་མཐུན་ཞིང། དེ་ལྟ་བུའི་རྟོགས་པ་སྐྱེ་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་སངས་རྒྱས་ཀྱི་སའི་ལོངས་སྤྱོད་རྫོགས་སྐུ་ངེས་འདོད་པ་ཁམས་པ་ལ་སོགས་པའི་ཐུན་
མོང་བའི་གདུལ་བྱ་ལ་སྐུ་དངོས་སུ་སྣང་བའི་སྒོ་ནས་དོན་མཛད་མི་ནུས་པས། དེ་རྣམས་ཀྱི་དོན་མཛད་པའི་ཕྱིར་རགས་པའི་སྤྲུལ་སྐུ་སྟོན་པ་དང་རྣམ་པ་མཐུན་ཞིང། དེ་ལྟ་བུ་ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བགྱས་ནས་བསྒོམས་པས། སྤྲུལ་
སྐུ་དངོས་གནས་ལ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། འབྲས་བུ་རྡོ་རྗེ་འཛིན་པ་བསྐྱེད་པ་འདི་སྦྱང་གཞི་སྐྱེ་བ་དང་ཆོས་མཐུན་པ་ཡང་ཡིན་ཏེ། སྔར་གྱི་ཟླ་བའི་དཀྱིལ་འཁོར་གྱི་རིགས་འདྲའི་རྒྱུན་དེ་ཕ་ལས་ཐོབ་པའི་ཁམས་
དཀར་པོ་དང་ཆོས་མཐུན། འཇམ་དཔལ་གྱི་ཐུགས་ཀའི་ཉི་མའི་དཀྱིལ་འཁོར་དེ་མ་ལས་ཐོབ་པའི་ཁམས་དམར་པོ་དང་ཆོས་མཐུན། འཇམ་དཔལ་དང་བཅས་པ་ཉི་མ་ལ་ཞུགས་པ་དེ་ཁུ་ཁྲག་གི་དབུས་སུ་བར་དོའི་རྣམ་ཤེས་ཞུགས་པ་དང་

[015A]༄༅། །ཆོས་མཐུན་འོད་ཟེར་གྱིས་དཔག་མེད་སྟོང་ཕྲག་བརྒྱར་ཁྱབ་པའི་ཉི་མའི་དཀྱིལ་འཁོར་དུ་གྱུར་བ་ནི་ཁུ་ཁྲག་རྣམ་ཤེས་གསུམ་འདྲེས་པ་དང་ཆོས་མཐུན། ཧཱུཾ་ཡིག་ནི་མངལ་གྱི་གནས་སྐབས་སུ་ངག་སྨྲ་བ་དངོས་
སུ་མེད་ཀྱང་ངག་སྨྲ་བའི་ནུས་པ་བྱེད་པ་ལྕེ་དཀན་གྲུབ་པ་དང་ཆོས་མཐུན། ཁྲོ་བོའི་རྡོ་རྗེ་རྩེ་དགུ་པ་ནི་མངལ་གྱི་གནས་སྐབས་ཀྱི་ཡིད་དང་ཆོས་མཐུན། དེ་ལས་རྡོ་རྗེ་ཕྲ་མོའི་གཟུགས་སྤྲོས་པ་ནས། རྡོ་རྗེ་ལ་ཐིམ་པར་གྱུར་ཅེས་པའི་
བར་མངལ་གྱི་གནས་སྐབས་སུ་སངས་རྒྱས་ཀྱི་སྒྲས་བསྟན་པའི་ཕུང་པོ་ལྔ་དང། སེམས་དཔའི་སྒྲས་བསྟན་པའི་དབང་པོ་ལྔ་དང། སེམས་མའི་སྒྲས་བསྟན་པའི་སྐྱེ་མཆེད་དང། ཁྲོ་བོའི་སྒྲས་བསྟན་པའི་ཡན་ལག་རྣམས་འཕེལ་བ་
དང་ཆོས་མཐུན། ཟླ་བ་དང་དེའི་སྟེང་གི་ཉི་མ་རྡོ་རྗེ་ཧཱུཾ་ཡིག་དང་བཅས་པ་ཡོངས་སུ་གྱུར་བ་ལས། རང་ཉིད་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཆེན་པོའི་སྐུར་བཞེངས་པ་ནི་མངལ་དུ་ལུས་གྲུབ་ནས་ཕྱི་རོལ་དུ་བཙས་པ་དང་
ཆོས་མཐུན་པ་ཡིན། འབྲས་བུ་རྡོ་རྗེ་འཛིན་པ་བསྐྱེད་པ་ནི་ལམ་གྱི་གནས་སྐབས་དང་ཆོས་མཐུན་པ་ཡང་ཡིན་ཏེ། འཇམ་དཔལ་དང་བཅས་པ་ཉི་མ་ལ་ཞུགས་པ་ནི་དག་མ་དག་གི་སྒྱུ་མའི་སྐུ་གཉིས་ཕུང་པོ་རགས་པ་ལ་ཞུགས་ནས་
ལམ་དུས་ཀྱི་སྤྲུལ་སྐུ་འཛིན་པ་དང་རྣམ་པ་མཐུན། ཧཱུཾ་དང་རྡོ་རྗེ་གཉིས་ནི་རིམ་པ་བཞིན་ལམ་དུས་ཀྱི་སྤྲུལ་སྐུའི་གསུང་ཐུགས་གཉིས་དང་རྣམ་པ་མཐུན། དེ་ལས་རྡོ་རྗེ་ཕྲ་མོའི་གཐུགས་སྤྲོས་ནས་རྡོ་རྗེ་ལ་ཐིམ་པའི་

[015B] དེ་རྣམས་ཡོངས་སུ་གྱུར་པ་ལས་འབྲས་བུ་རྡོ་རྗེ་འཛིན་པའི་སྐུར་བཞེངས་པ་ནི་ལམ་དུས་ཀྱི་སྤྲུལ་སྐུ་དང་རྣམ་པ་མཐུན་ཞིང། དེ་ལྟ་བུའི་རྟོགས་པ་སྐྱེ་བའི་དགེ་རྩ་
སྨིན་བྱེད་ཁྱད་པར་ཅན་དུ་འགྱུར་བ་ཡིན་པའི་ཕྱིར། འབྲས་བུ་རྡོ་རྗེ་འཛིན་པ་བསྐྱེད་པ་ནི་འབྲས་བུའི་གནས་སྐབས་དང་ཆོས་མཐུན་པ་ཡང་ཡིན་ཏེ། འཇམ་དཔལ་དང་བཅས་པ་ཉི་མ་ལ་ཞུགས་པ་ནི་ཕྲ་བའི་ལོངས་སྐུ་དེས་གདུལ་
བྱ་ཐུན་མོང་བ་ལ་སྣང་བའི་རགས་པའི་སྤྲུལ་སྐུ་བཟུང་བ་དང་རྣམ་པ་མཐུན། ཧཱུཾ་དང་རྡོ་རྗེ་གཉིས་ནི་རིམ་པ་བཞིན་རགས་པའི་སྤྲུལ་སྐུའི་གསུང་ཐུགས་གཉིས་དང་རྣམ་པ་མཐུན། དེ་ལས་རྡོ་རྗེ་ཕྲ་མོའི་གཟུགས་སྤོས་ནས་
རྡོ་རྗེ་ལ་ཐིམ་པའི་བར་ནི་རགས་པའི་སྤྲུལ་སྐུའི་མཛད་པ་དང་རྣམ་པ་མཐུན། དེ་རྣམས་ཡོངས་སུ་གྱུར་བ་ལས་འབྲས་བུ་རྡོ་རྗེ་འཛིན་པའི་སྐུར་བཞེངས་པ་ནི་རགས་པའི་སྤྲུལ་སྐུ་དངོས་དང་རྣམ་པ་མཐུན་ཞིང། དེ་ལྟ་བུ་ད་ལྟ་ནས་
འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམས་པས་སྤྲུལ་སྐུ་དངོས་གནས་ལ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། དེ་ལྟར་སྔར་བཤད་པའི་དོན་རྣམས་བསྡུས་ནས་དམིགས་པའི་རིམ་པར་འཁྱེར་བ་
ནི༑ སྔགས་གཉིས་ཀྱི་དོན་བསྒོམས་ནས་ཆོས་སྐུ་ལ་ང་རྒྱལ་བཞག་དེ་ནས་སྔོན་གྱི་སྨོན་ལམ་རྗེས་སུ་དྲན་ནས་ཆོས་སྐུ་ལས་གཟུགས་སྐུར་བཞེངས་ནས་སེམས་ཅན་གྱི་དོན་མཛད་པར་བསྒོམ་པ་ཡིན་ཏེ། དོན་བྱེད་ཡུལ་གྱི་སེམས་
[016A]༄༅། །ཅན་ཞི་པའི་ཐབས་ཀྱིས་འདུལ་བ་རྣམས་ལ་འཇམ་དཔལ་གྱི་སྐུར་བསྒོམས་ནས་དོན་བྱེད་པ་ཡིན་ལ། སྐུ་ངེས་གདུལ་བར་མ་ནུས་པའི་གདུག་པ་ཅན་རྣམས་འདུལ་བའི་ཕྱིར་དུ་འཇམ་དཔལ་དང་བཅས་པ་ཉི་མ་
ལ་ཞུགས་པ་ལས་བྱུང་བའི་ཉི་མའི་དཀྱིལ་འཁོར་ལས་བདུད་རྩི་འོད་ཟེར་དཔག་ཚད་སྟོང་ཕྲག་བརྒྱར་ཁྱབ་པའི་སྤྲོ་བསྡུ་བྱས་ནས་དོན་བྱེད། དེས་ཀྱང་འདུལ་བར་མ་ནུས་པའི་གདུག་པ་ཅན་དེ་ལ་ཆུང་འབྲིང་ཆེན་པོ་གསུམ་ལས་
གདུག་པ་ཅན་ཆུང་ངུ་རྣམས་འདུལ་བའི་ཕྱིར་དུ་ཧཱུཾ་ཡིག་མཐིང་ག་མེ་འོད་ལྟ་བུའི་འོད་ཟེར་ཁ་དོག་སྣ་ལྔ་འཕྲོག་གདུག་པ་ཅན་ཐམས་ཅད་བསྲེག་པར་བྱེད་ཅིང། ཧཱུཾ་དེ་ཡང་ཡི་གེ་ཙམ་མ་ཡིན་པའི་ཧཱུཾ་ཞེས་པའི་སྒྲ་དྲག་པོ་
འབྲུག་ལྟར་སྒྲོག་པས་གདུག་པ་ཅན་རྣམས་སྐྲག་པར་བྱེད་པར་བསམ་པ་ཡིན་ལ། གདུག་པ་ཅན་འབྲིང་རྣམས་འདུལ་བའི་ཕྱིར་དུ་ཁྲོ་བོའི་རྡོ་རྗེ་ཁ་དོག་ནག་པོ་རྩེ་དགུ་བ། རྭ་ཤིན་ཏུ་གདེངས་པ། ལྟེ་བ་ལ་ཧཱུཾ་གིས་མཚན་པ་ལས་
སྔར་ལས་ཀྱང་ཆེ་བའི་ཧཱུཾ་གི་སྒྲ་དྲག་པོ་སྒྲོག་པ། དེ་ལས་རྡོ་རྗེ་ཕྲ་མོའི་གཟུགས་སྤྲོས་པ་ཡོངས་སུ་གྱུར་པ་ལས། རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ་སོགས་ཉི་གདན་ལ་བཞུགས་པ་དཔག་ཏུ་མེད་པ་སྒོས་ནས་
གདུག་པ་ཅན་རྣམས་ཚར་བཅད་དེ། སླར་དེ་དག་གི་སྐུ་ལས་ཞི་ཁྲོ་རབ་འབྱམས་ཏིལ་གྱི་གང་བུ་ལྟར་ནམ་མཁའ་གང་པ་སྤྲོ་བ་དང་བསྡུ་བའི་མཛད་པ་ཅན་དུ་བསྒོམ། དེའི་རྗེས་སུ་གདུག་པ་ཅན་ཆེན་པོ་རྣམས་འདུལ་བའི་ཕྱིར་དུ་

[016B] སྲིན་པོ་དྲག་ཏུ་ཁྲོས་པ་ལྟ་བུ་ཁྲོ་བོའི་ཉམས་ཐམས་ཅད་དང་ལྡན་པར་བསྒོམ་པའོ། ཞེས་བླ་མ་དམ་པའི་ཞལ་གྱི་གདམས་པའོ། །དེས་ན་འབྲས་བུ་རྡོ་རྗེ་འཛིན་པའི་མངོན་
རྟོགས་ཡིད་ལ་བྱེད་པའི་ཚུལ་ཡང་ཡོད་དེ། རང་ཉིད་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཆེན་པོ་ཞེས་པ་ནས། མེ་དཔུང་རབ་ཏུ་འབར་བའི་ཀློང་དཀྱིལ་ན་བཞུགས་པར་གྱུར། ཅེས་པའི་བར་སྒྲུབ་ཐབས་ནས་འབྱུང་བ་ལྟར་
བསྒོམ་པར་བྱ་བ་ཡིན་པའི་ཕྱིར། འོ་ན་ཞལ་གྱི་འཁོར་ཚུལ་ཇི་ལྟ་བུ་ཞེ་ན། རྭ་ལུགས་པ་རྣམས་བརྩེགས་ཞལ་དུ་བཞེད་པ། སྐྱོ་ལུགས་པ་རྣམས་མ་ཧེའི་ཞལ་ནས་རིམ་པ་བཞིན་མཐིང་ག་དང། དམར་པོ་དང། སེར་པོ་རྣམས་
ཐར་ཆགས་དང། དེ་བཞིན་དུ་གཡོན་ནས་དཀར་པོ་དང། དུད་ཀ་དང། ནག་པོ་རྣམས་ཐར་ཆགས་སུ་བྱས་པའི་འཁོར་ཞལ་དུ་འདོད་ཀྱང། རང་ལུགས་ནི་རྗེ་བླ་མས་སྒྲུབ་ཐབས་སུ་ཇི་ལྟར་འབྱུང་བ་ལྟར་བསྒོམ་པར་བྱ་བ་ཡིན་
ཏེ༑ ལཱ་ལི་ཏས། རྭ་ཡི་གཡས་ཀྱི་ཞལ་གསུམ་ནི། །དང་པོ་མཐིང་ག་གཡས་དམར་པོ། །གཡོན་སེར་ཤིན་ཏུ་ཁྲོས་པའོ། །དེ་བཞིན་གཡོན་གྱི་རྩ་བའི་ཞལ། །དཀར་པོ་དུད་ཀ་དེ་བཞིན་དུ། །ནག་པོ་ཤིན་ཏུ་ཁྲོས་པའོ། ཞེས་
གསུངས་པའི་ཕྱིར། དེ་ལ་གཞན་དག་རྟོག་བདུན་ལས། རྭའི་གཡས་ཀྱི་ཞལ་གསུམ་གྱི་དང་པོ་མཐིང་ག་གཉིས་པ་དམར་པོ། གསུམ་པ་སེར་པོ་ཞེས་གསུངས་པ་དང་ཇི་ལྟར་མི་འགལ་ཞེ་ན། སྐྱོན་མེད་དེ། རྟོག་བདུན་གྱི་དང་པོ་

[017A]༄༅། །མཐིང་ག་ཞེས་པའི་ཚིག་དེས་ཞལ་མཐིང་ཁ་དེ་གཡས་ཞལ་གསུམ་ལ་བལྟོས་པའི་རྩ་ཞལ་དུ་སྟོན་པ་ཡིན་ལ། ཞལ་མཐིང་གའི་འགྲམ་དུ་དམར་པོ་དང། དམར་པོའི་འགྲམ་དུ་སེར་པོ་ཐར་ཆགས་
སུ་སྟོན་པ་མ་ཡིན་པའི་ཕྱིར་ཏེ། རྒྱུད་ཀྱི་ཚིག་དེའི་དགོངས་པ་འགྲེལ་པ་ལ་སྔར་དྲངས་མ་ཐག་པའི་གྲུབ་ཆེན་གྱི་གཞུང་དེ་བྱུང་བ་ཡིན་པའི་ཕྱིར། འོ་ན་ཞལ་གྱི་འཁོར་ཚུལ་དེ་ལྷར་ཡིན་ན། ཕྱག་གི་གྱེས་ཚུལ་ཇི་ལྟ་བུ་ཞེ་ན་
འདི་ལ་རྭ་ལུགས་པ་དག་རྩ་ཕྱག་ཏུ་བྱས་པའི་བརྒྱད་མདུན་ཕྱག་དང། ལྷག་མ་བརྒྱད་རྒྱབ་ཕྱག་ཏུ་བཞེད་པ་ཡིན་ལ། སྐྱོ་ལུགས་པ་རྣམས་གཡས་གཡོན་གྱི་ཕྱག་བཅུ་བདུན་པོ་གཉིས་ཐར་ཆགས་སུ་བཞེད་ཅིང། ལུགས་
གཉིས་ཀས་ཕྱག་ཐ་མ་གཉིས་ཀྱིས་གླང་ལྤགས་འཛིན་པར་འདོད་ཀྱང། རང་ལུགས་ནི། ཕྱག་དང་པོ་གཉིས། ཕྱག་སོ་བཞིའི་རྒྱབ་ཕྱག་མདུན་ཕྱག་གྱིས་མཚམས་ཀྱི་དཔུང་མགོ་གཉིས་ནས་ཐོན་པ་ཡིན་ཅིང། དེ་གཉིས་
ཀྱིས་གླང་ལྤགས་འཛིན་པ་ཡང་ཡིན་ཏེ། ལཱ་ལི་ཏས། གཡས་གཡོན་དང་པོའི་ཕྱག་གཉིས་ཀྱིས། །གླང་པོའི་པགས་པ་རློན་པ་དང། །གྲི་གུག་བཧི་དཧི་པཱ་ལའོ། ཞེས་གསུངས་པའི་ཕྱིར། ཕྱག་ལྷག་མ་རྣམས་ཀྱིས་ཚུལ་
ཡང་ཡོད་དེ། གཡས་ཀྱིས་གྲི་གུག་འཛིན་པ་ནས། མདའ་འཛིན་པའི་བར་ཐར་ཆགས་སུ་མདུན་ཕྱག་དང། ལྕགས་ཀྱུ་འཛིན་པ་ནས་ཅང་ཏེའུ་འཛིན་པའི་བར་ཐར་ཆགས་སུ་རྒྱབ་ཕྱག་ཏུ་བྱེད་པ་ཡིན་ལ། དེ་བཞིན་དུ་ཐོང་བ་

[017B] ལག་པ་འཛིན་པ་ནས་རླུང་རས་འཛིན་པའི་བར་ཐར་ཆགས་སུ་རྒྱབ་ཕྱག་ཏུ་བྱེད་པ་ཡིན་པའི་ཕྱིར། དེ་ལྟར་བྱེད་པ་ལ་རྟོག་བདུན་དང། སམྦུ་ཊ་ལས། ཕྱག་དང་པོ་
གཉིས་ཀྱིས་གྲི་ཐོད་འཛིན་པར་བཤད་པ་དང་འགལ་བའི་སྐྱོན་ཡང་མེད་དེ། ལཱ་ལ་ཏས། ཕྱག་དང་པོ་གཉིས་ཀྱིས་གླང་ལྤགས་འཛིན་པར་བཤད་པ་ནི། ཕྱག་སོ་བཞིའི་དང་པོ་གཉིས་ལ་དགོངས་ལ། རྟོག་བདུན་དང་སམྦུ་ཊ་ལས་
དེ་ལྟར་བཤད་པ་ནི་ལྷག་མ་རྒྱབ་ཕྱག་མདུན་ཕྱག་གྱེས་པའི་དང་པོ་གཉིས་ལ་དགོངས་པ་ཡིན་པའི་ཕྱིར། ཕྱག་གི་གྱེས་ཚུལ་དེ་ལྟར་ཡིན་ན། ཕྱག་མཚན་རྣམས་ཇི་ལྟ་བུ་ཞེ་ན། ཕྱག་མཚན་ལྷག་མ་རྣམས་སྒྲུབ་ཐབས་ནས་
འབྱུང་བ་ལྟར་གོ་སླ་ལ། བཧི་དཧི་པཱ་ལ་ནི་རྩེ་མོ་ལ་རྨ་བྱའི་སྒྲོ་ཕོང་ཆགས་པའི་འཕངས་མདུད་དང། ཀར་ན་ཡ་ནི་ཞགས་མདུད་དང། ཁ་ཊཱཾ་ག་ནི་བདེ་མཆོག་གི་ཕྱག་མཚན་གྱི་ཁ་ཊཱཾ་ག་དང་འདྲ་ལ། སྔགས་མཛུབ་ནི་ཕྱག་བཅུ་བཞི་
པས་སྡིགས་མཛུབ་བྱེད་པའི་དོན་མིན་གྱི། སྡིགས་མཛུབ་བྱས་པའི་ལག་པ་ཕྱག་མཚན་དུ་འཛིན་པ་ཡིན་ལ། འཁོར་ལོ་ནི་འདིར་གདན་གྱི་འཁོར་ལོ་མིན་གྱི། གཅོད་པའི་འཁོར་ལོ་དང། གཏུན་ཤིང་ནི་གཏུན་དུ་འབྲས་འབྲུ་
བའི་ཤིང་དང། མེ་ཐབ་ནི་མེ་འབར་བའི་ཐབ་གྲུ་གསུམ་དང། ཐོད་ཚལ་ནི་ཐོད་པའི་དུམ་བུ་དང་མགོ་རིལ་པོ་མིན་གྱི། སྐྲ་དང་བཅས་པའི་ཐོད་པ་དང། རླུང་རས་ནི་རླུང་ལ་འཕྱར་པའི་རས་སོ། །ཕྱག་མཚན་རྣམས་དེ་ལྟར་ཡིན་ན།།

[018A]༄༅། །ཞབས་འོག་གི་སྲོག་ཆགས་རྣམས་ཇི་ལྟ་བུ་ཞེ་ན། གཞན་རྣམས་སྒྲུབ་ཐབས་ནས་འབྱུང་བ་ལྟར་གོ་སླ་ལ། བཞད་ནི་ལུས་དཀར་ཞིང་མཆུ་སེར་པའི་བྱ་ཞིག་དང། ཁྱིམ་བྱ་ནི་ད་ལྟ་བོད་ན་ཡོད་པ་འདི་མིན་གྱི། ལུས་
ནག་ལ་ཤའི་སྐེ་སྐོར་ཅན་མི་སྐད་དུ་སྨྲ་བ་ཞིག་དང། བྱ་ཆེན་པོ་ནི་འོལ་པ་སྟེ། མན་སྙེ་ལས། བྱ་ཆེན་པོ་ནི་ལུས་ནག་ཅིང་མགོ་དཀར་བའི་འོལ་བའོ། །ཞེས་གསུངས་པའི་ཕྱིར། དེའི་རྗེས་སུ་ལཱ་ལི་ཏའི་སྒྲུབ་ཐབས་ཆེ་ཆུང་
གཉིས་ལས་འབྱུང་བ་ལྟར་སེམས་དཔའ་སུམ་བརྩེགས་སུ་བསྒོམ་པ་ཡིན་ལ། དེ་ཡང་རང་ཉིད་རྡོ་རྗེ་འཇིགས་བྱེད་ཆེན་པོ་ཞལ་དགུ་ཕྱག་སོ་བཞི། ཞབས་བཅུ་དྲུག་བར་གསལ་བ་ལ་དམ་ཚིག་སེམས་དཔའ་ཞེས་
བརྗོད་པའི་རྒྱུ་མཚན་ཡོད་དེ། དམ་ཚིག་གི་སྐད་དོང་སམ་ཡ་ཞེས་པ་ལ་དེས་ཚིག་བསྣན་པས། ས་མནྟ་ཞེས་པ་འགྲོ་བ་དང་འདུ་བ་ལ་འཇུག་པས། ཡེ་ཤེས་ཀྱི་འཁོར་ལོ་འགྲོ་བ་དང་འདུ་བའི་གནས་ཡིན་པས་དམ་ཚིག་
དང༑ སེམས་ཅན་གྱི་དོན་ལ་སེམས་པས་ན་སེམས་དཔའ་ཞེས་བརྗོད་པ་ཡིན་པའི་ཕྱིར། དེའི་ཐུགས་ཀར་ཟླ་གདན་ལ་གནས་པའི་འཇམ་དཔལ་ལ་ཡེ་ཤེས་སེམས་དཔའ་ཞེས་བརྗོད་པའི་རྒྱུ་མཚན་ཡོད་དེ། བདེ་སྟོང་དབྱེར་མེད་ཀྱི་
ཡེ་ཤེས་བཞོན་པའི་རླུང་དང་བཅས་པ་ལྷའི་སྐུའི་རྣམ་པར་ཤར་བས་ན། དེ་ལྟར་བརྗོད་པ་ཡིན་པའི་ཕྱིར། དེའི་ཐུགས་ཀར་ཉི་གདན་ལ་གནས་པའི་ཧཱུཾ་ཡིག་ལ་ཏིང་ངེ་འཛིན་སེམས་དཔའ་ཞེས་བརྗོད་པའི་རྒྱུ་མཚན་ཡོད་དེ། དེ་

[018B] སེམས་དཔང་སུམ་
བརྩེགས་སུ་བསྐྱེད་པ་ནི། སྦྱང་གཞི་དང་ཆོས་མཐུན་ཚུལ་ཡང་ཡོད་དེ། དམ་ཚིག་སེམས་དཔའ་ནི་རྣམ་སྨིན་གྱི་ལུས་རགས་པ་དང་ཆོས་མཐུན། ཡེ་ཤེས་སེམས་དཔའ་ནི་གཉུག་མའི་ལུས་རླུང་སེམས་ངོ་བོ་དབྱེར་མེད་དུ་
གནས་པའི་ཡ་གྱལ་དུ་གྱུར་པའི་རླུང་དང་ཆོས་མཐུན། ཏིང་ངེ་འཛིན་སེམས་དཔའ་ནི་གཉུག་མའི་ལུས་རླུང་སེམས་ངོ་བོ་དབྱེར་མེད་དུ་གནས་པའི་ཡ་གྱལ་དུ་གྱུར་པའི་སེམས་དང་ཆོས་མཐུན་པ་ཡིན་པའི་ཕྱིར། །སེམས་
དཔའ་སུམ་བརྩེགས་སུ་བསྐྱེད་པ་ནི་ལམ་གྱི་གནས་སྐབས་དང་ཆོས་མཐུན་པ་ཡང་ཡིན་ཏེ། དམ་ཚིག་སེམས་དཔའ་ནི་དག་མ་དག་གི་སྒྱུ་མའི་སྐུ་གཉིས་ཕུང་པོ་རགས་པ་ལ་ཞུགས་ནས་རགས་པའི་སྤྲུལ་སྐུ་འཛིན་པ་
དང་ཆོས་མཐུན། ཡེ་ཤེས་སེམས་དཔའ་ནི་དེའི་ཐུགས་ཀའི་སྒྱུ་མའི་སྐུ་གཉིས་དང་ཆོས་མཐུན། ཏིང་ངེ་འཛིན་སེམས་དཔའ་ནི་དེའི་ཐུགས་ཀའི་སྒྱུ་མའི་སྐུ་གཉིས་ཀྱི་ཐུགས་རྒྱུད་ཀྱི་བདེ་སྟོང་དབྱེར་མེད་ཀྱི་ཡེ་ཤེས་དང་ཆོས་
མཐུན་པ་ཡིན་པའི་ཕྱིར། སེམས་དཔའ་སུམ་བརྩེགས་སུ་བསྐྱེད་པ་ནི་འབྲས་བུའི་གནས་སྐབས་དང་ཆོས་མཐུན་པ་ཡང་ཡིན་ཏེ། རིམ་པ་བཞིན་སྤྲུལ་སྐུ་དང། ལོངས་སྐུ་དང། ཆོས་སྐུ་གསུམ་དང་རྣམ་པ་མཐུན་ཞིང། དེ་

[019A]༄༅། །ལྟར་བསྒོམས་པ་ལ་བརྟེན་ནས། སྐུ་གསུམ་གྱི་གོ་འཕང་མངོན་དུ་འགྱུར་བའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། བཞི་པ་དེ་ལྟ་བུའི་སྐུ་གསུམ་གྱི་གོ་འཕང་ཡང་འདོད་ཆགས་ཀྱི་ཆོས་ཀྱིས་ཐོབ་
པར་བསྟན་པའི་ཕྱིར་རིག་མ་དང་སྦྱོར་ཚུལ་བཤད་པ་ནི། རྟོག་བདུན་དང་སམྦུ་ཊ་གཉིས་ལས་འཇིགས་བྱེད་ལ་ཡུམ་ཡོད་པ་དངོས་སུ་མ་བཤད་པ་ལ་བརྟེན་ནས་བོད་ཀྱི་བླ་མ་སྔ་ཕྱི་མང་པོ་དག་འཇིགས་བྱེད་ལ་ཡུམ་མེད་
པར་འདོད་ཀྱང། དེ་མི་འཐད་དེ། དཔའ་བོ་གཅིག་བ་ལྟ་བུ་ལ་ཡུམ་བསྒོམ་པ་དངོས་སུ་མེད་ཀྱང། འཇིགས་བྱེད་ལ་ཡུམ་ཡོད་པའི་གནས་སྐབས་ངེས་པར་འདོད་དགོས་པའི་ཕྱིར། འཇིགས་བྱེད་བཅུ་གསུམ་མ་འདི་ལ་
ཡུམ་ཡོད་པའི་གནས་སྐབས་ངེས་པར་འདོད་དགོས་ཏེ། འཇིགས་བྱེད་བཅུ་གསུམ་མ་འདི་ལ་བརྟེན་ནས་དབང་བཞི་བསྐུར་བ་ཡོད་པ་ནི་གང་ཞིག་གསང་དབང་བསྐུར་བ་ལ་གཙོ་བོ་ཡབ་ཡུམ་སྙོམས་པར་ཞུགས་པའི་བྱང་
སེམས་སློབ་མའི་ལྕེ་ལ་བཞག་དགོས་པ་དང། དེ་བཞིན་དུ་དབང་གསུམ་པ་བསྐུར་བ་ལ་སློབ་མ་གཙོ་བོ་ཡབ་ཡུམ་དུ་བསྐྱེད་ནས་མཉམ་པར་སྦྱར་དགོས་ཤིང། དབང་བཞི་པ་བསྐུར་བ་ལའང་དབང་གསུམ་པ་དཔེ་དོན་དུ་
སྦྱར་ནས་བྱེད་དགོས་པ་ཡིན་པའི་ཕྱིར། གཞན་ཡང་འཇིགས་བྱེད་ལ་ཡུམ་ཡོད་པ་དགྲ་ནག་དང་རྟོག་བདུན་གྱི་ལུང་ལས་ཀྱང་ལེགས་པར་གྲུབ་པ་ཡིན་ཏེ། རྟོག་བདུན་དུ་འཕྲུལ་འཁོར་གྱི་རྟོག་པ་མི་གསལ་བ་བཤད་རྒྱུད་

[019B] གཙོ་བོ་འཇིགས་བྱེད་ལ་འཁོར་དགྲ་ནག་ནས་བཤད་པའི་ལྷ་བཅུ་གཉིས། ཐོད་པ་བཞི་དང་བཅས་པའི་དཀྱིལ་འཁོར་ཚད་ལྡན་དུ་མས་གསུངས་ལ། དེས་ན་གཙོ་བོ་འཇིགས་
བྱེད་ལ་འཁོར་ལྷ་བཅུ་གཉིས་ཐོད་པ་བཞི་དང་བཅས་པས་བསྐོར་བའི་དཀྱིལ་འཁོར་ལེགས་པར་གྲུབ་ཅིང། ལྷ་བཅུ་གཉིས་ཐོད་པ་བཞི་དང་བཅས་པ་ཡབ་ཡུམ་མཉམ་པར་སྦྱར་བ་ལས་མང་པ་འབྱིན་བྱེད་པ་དགྲ་ནག་ལ་
བརྟེན་ནས་གྲུབ་པས། འཇིགས་བྱེད་ལ་ཡུམ་ཡོད་པ་ལེགས་པར་གྲུབ་པ་ཡིན་ནོ། །དེས་ན་རང་ལུགས་སྒྲུབ་ཐབས་ནས་འབྱུང་བ་ལྟར་ཡུམ་རྡོ་རྗེ་རོ་ལངས་མ་སྔོན་མོ་ཞལ་གཅིག་ཕྱག་གཉིས་ཀྱིས་གྲི་ཐོད་འཛིན་པས་
འཁྱུད་པ་བསྒོམ་དགོས་པ་ཡིན་ཏེ། ཨ་མོ་གྷ་བཛྲས་འཇིགས་བྱེད་ལྷ་དགུ་མའི་བསྲུང་འཁོར་གྱི་སྐབས་སུ། གཙོ་བོ་འཇིགས་བྱེད་ཞལ་དྲུག་ཕྱག་དྲུག་ཞབས་དྲུག་པ་ལ་རྡོ་རྗེ་རོ་ལངས་མ་སྔོན་མོས་འཁྱུད་པར་བཤད་
པ་ལས་ཁ་བསྐང་ནས་མཛད་པ་ཡིན་པའི་ཕྱིར། དེ་ཡང་ཡབ་ཡུམ་གྱི་མཁའ་གསང་གཉིས་སྟོང་བར་སྦྱངས་ནས་ཐ་མལ་གྱི་སྣང་ཞེན་བསལ་ཏེ། དེའི་ངང་ནས་ཡབ་ཀྱི་གསང་གནས་ཧཱུཾ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ་
རྩེ་མོ་ལ་ཨོཾ་གྱིས་མཚན་པ། ཡུམ་གྱི་གསང་གནས་ཧཱུཾ་ལས་བྱུང་བའི་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ་བསྒོམ་དགོས་ཤིང། དེ་ལྟར་བསྒོམས་པ་ལ་དགོས་པ་ཡོད་དོ། ཡབ་ཀྱི་གསང་གནས་ན་

[020A]༄༅། །རྩ་འདབ་བཞི་པའི་རྩ་འཁོར་ཡོད་པ་རྡོ་རྗེ་སྔོན་པོ་རྩེ་ལྔ་པས་རྩ་འཁོར་དྷཱུ་ཏཱི་དང་བཅས་པ་མཚོན། ཡུམ་གྱི་གསང་གནས་ན་རྩ་འདབ་བརྒྱད་པའི་རྩ་འཁོར་ཡོད་པ་པདྨ་འདབ་མ་བརྒྱད་པས་མཚོན་
ཞིང༑ ཨོཾ་དང་ཨཿ་གཉིས་ཀྱིས་ཡབ་ཡུམ་གྱི་ཁམས་དཀར་དམར་གཉིས་མཚོན་པ་ཡིན་པའི་ཕྱིར། ཡབ་ཡུམ་གྱི་མཁའ་གསང་ཕཊ་ཡིག་གིས་བཀག་པ་ལ་དགོས་པ་ཡོད་དེ། ཐིག་ལེ་ཕྱི་རོལ་དུ་འཕོ་བ་དེ་དགག་པའི་
ཆེད་ཡིན་པའི་ཕྱིར། ཕཊ་ཡིག་ཁ་དོག་སེར་པོ་བྱེད་པའི་རྒྱུ་མཚན་ཡོད་དེ། ཐུར་སེལ་གྱི་རླུང་དེ་ཁ་དོག་སེར་པོ་ཡིན་པས་དེ་མཚོན་པར་བྱེད་པའི་ཆེད་ཡིན་པའི་ཕྱིར། དེ་ནས་འདུ་ཤེས་གསུམ་དང་ལྡན་པས་སྙོམས་པར་འཇུག་
ཅིང༑ ངག་ཏུ་ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་ཞེས་སོགས་བརྗོད་པའི་སྒོ་ནས་རྗེས་ཆགས་ཀྱི་ང་རྒྱལ་འཛིན་པ་ཡིན་ལ། སྔགས་དེའི་དོན་ཨོཾ་ནི་སྔར་བཞིན་ལ། །སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད་དང་
ཨ་ནུ་རཱ་ག་ནི་རྗེས་སུ་ཆགས་པ་དང། བཛྲ་ནི་རྡོ་རྗེ་དང། སྭ་བྷཱ་ཝ་ནི་རང་བཞིན་གྱི་དང། ཨཱཏྨ་ཀ་ན་བདག་ཉིད་དང། ཨ་ཧཱུཾ་ནི་ངའོ་སྟེ། དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རང་བཞིན་གྱི་བདག་ཉིད་དེ་ངའོ་
སྙམ་དུ་ང་རྒྱལ་འཇོག་པ་ཡིན་པའི་ཕྱིར། དེ་ལྟར་ཕྱག་རྒྱ་དང་སྦྱར་བ་ལ་དགོས་པ་ཡོད་དེ། རིམ་པ་དང་པོའི་སྐབས་འདིར་ཆགས་པ་ལམ་དུ་བྱས་པ་ལ་བརྟེན་ནས་བདེ་སྟོང་དབྱེར་མེད་ཀྱི་ཡེ་ཤེས་སྐྱེ་བ་དང། རྟེན་དང་བརྟེན་

[020B] རྫོགས་རིམ་གྱི་སྐབས་སུ་ལས་དང་ཡེ་ཤེས་ཀྱི་ཕྱག་རྒྱ་གང་རུང་དང་མཉམ་པར་སྦྱར་བ་ལ་བརྟེན་ནས་བདེ་སྟོང་དབྱེར་མེད་ཀྱི་ཡེ་
ཤེས་ཁྱད་པར་ཅན་རྒྱུད་ལ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར་བ་ཡིན་པའི་ཕྱིར། གཉིས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་བཤད་པ་ལ་གསུམ། དཀྱིལ་འཁོར་རྒྱལ་མཆོག་གི་ལྷ་བསྐྱེད་ནས་སྤྲོས་ཏེ་
མཛད་པ་མཛད་ནས་དཀྱིལ་འཁོར་ལ་འགོད་པ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ། ཡེ་ཤེས་པ་དགུག་ཅིང་དབང་བསྐུར་ནས་རྒྱས་བཏབ་པའོ། །དང་པོ་ལ་གཉིས། དཀྱིལ་འཁོར་རྒྱལ་མཆོག་གི་ལྷ་བསྐྱེད་པ་
དང༑ སྤྲོས་ཏེ་མཛད་པ་མཛད་ནས་དཀྱིལ་འཁོར་ལ་འགོད་པའོ། །དང་པོ་ནི། བཤད་རྒྱུད་རྟོག་གསུམ་གྱི་འཕྲུལ་འཁོར་གྱི་རྟོག་པ་རྒྱས་པར་བཤད་པའི་སྐབས་སུ། སློབ་དཔོན་མི་བསྐྱོད་པ་དང་སོ་ན་ཤྲཱི་གཉིས་ཀས་ཡཀྵེ་
མ་མེ་ལ་སོགས་པའི་ཡི་གེ་བཅུ་བདུན་ལྷ་བཅུ་བདུན་གྱི་རང་བཞིན་དུ་བསྒོམས་པ་ལ། གཤིན་རྗེའི་གཤད་ལྷ་བཅུ་བདུན་གྱི་དཀྱིལ་འཁོར་སྤྱན་དྲངས་ཏེ་གཞུག་པར་གསལ་བར་བཤད་ཅིང། ཡི་གེ་དེ་རྣམས་ལྷ་གང་དང་གང་དུ་
བསྒོམ་པ་ཡང་གཙོ་བོ་འཇིགས་བྱེད་ལ་འཁོར་དགྲ་ནག་ནས་བཤད་པའི་ལྷ་བཅུ་གཉིས་ཐོད་པ་བཞི་དང་བཅས་པས་བསྐོར་བར་བཤད་དེ། དེ་གཉིས་ཀས། ཡི་གེ་ཀྵེ་ནི་གཏི་མུག་བརྗོད། ཡི་གེ་མ་ནི་ཕྲ་མར་གསུངས། མེ་ལ་འདོད་ཆགས་ཉིད་
[021A]༄༅། །དུ་འགྱུར། ཞེས་སོགས་རིམ་པ་བཞིན་གསལ་བར་གསུངས་པ་ཡིན་པའི་ཕྱིར། དེས་འཇིགས་བྱེད་ལྷ་བཅུ་གསུམ་མ་འདིའི་དཀྱིལ་འཁོར་ལེགས་པར་གྲུབ་པ་ཡིན་ཏེ། རྟོག་གསུམ་ནས་བཤད་པའི་
འཕྲུལ་འཁོར་འདི། གཤིན་རྗེའི་གཤེད་གཞན་གྱི་དབང་དུ་བྱས་ནས་གསུངས་པ་མ་ཡིན་པ་གང་ཞིག་རྟོག་གསུམ་ནས་བཤད་པའི་འཕྲུལ་འཁོར་འདི་ལ་བརྟེན་ནས་གཙོ་བོ་འཇིགས་བྱེད་ལ་འཁོར་དགྲ་ནག་ནས་
བཤད་པའི་ལྷ་བཅུ་གཉིས་ཐོད་པ་བཞི་དང་བཅས་པས་བསྐོར་བའི་དཀྱིལ་འཁོར་ལེགས་པར་གྲུབ་པ་ཡིན་པའི་ཕྱིར། དཀྱིལ་འཁོར་རྒྱལ་མཆོག་གི་ལྷ་གྲངས་ཀྱང་ཐོད་པ་བཞི་དང་བཅས་པའི་བཅུ་བདུན་དུ་ངེས་སོ། །དཀྱིལ་
འཁོར་རྒྱལ་མཆོག་གི་ལྷ་རྣམས་ཆོ་ག་གསུམ་བསྐྱེད་ཀྱི་སྒོ་ནས་བསྐྱེད་པ་ཡིན་ཏེ། ཡབ་ཡུམ་སྙོམས་པར་ཞུགས་པའི་ཐུགས་ཀའི་ཧཱུཾ་གི་འོད་ཟེར་གྱིས་མཁའ་ཁྱབ་ཀྱི་སངས་རྒྱས་ཐམས་ཅད་བཀུག་ནས་རང་གི་ཞལ་དུ་
བཅུག་ཐུགས་ཀར་རྗེས་ཆགས་ཀྱི་མེས་ཞུ་བའི་བྱང་ཆུབ་ཀྱི་སེམས་རྡོ་རྗེའི་ལམ་ནས་ཡུམ་གྱི་པདྨར་ཕབ་པའི་ཐིག་ལེ་གཉིས་ལས། ཆ་གཅིག་གཞལ་ཡས་ཁང་གདན་བཅས་དང། ཆ་གཅིག་གདན་རྣམས་ཀྱི་སྟེང་དུ་ཆ་བཅུ་
བདུན་དུ་གྱུར་བའི་ཆ་བཅུ་གསུམ་ལས་ས་བོན་བཅུ་གསུམ་དང། དེ་ལས་ཕྱག་མཚན་བཅུ་གསུམ་དང། དེ་རྣམས་ཡོངས་སུ་གྱུར་པ་ལས་ལྷ་བཅུ་གསུམ་དུ་བསྐྱེད་པ་ཡིན་ལ། ཐིག་ལེ་ཆ་བཞི་ལས་ཎ་ཡོ་ནི་རའི་ཡི་གེ་

[021B] དེ་བཞི་ལས་ཐོད་པ་བཞིར་བསྐྱེད་པ་ཡིན་པའི་ཕྱིར། གཉིས་པ་ལྷ་བསྐྱེད་ནས་སྤྲོས་ཏེ། མཛད་པ་མཛད་ནས་དཀྱིལ་འཁོར་ལ་འགོང་བའི་ཚུལ་ཡང་ཡོད་དེ། ཧྲཱི་ཥྚཱི་སོགས་དང་རང་གི་སྔགས་བརྗོད་ནས། ལྷ་རྣམས་
ཡུམ་གྱི་བ་སྤུའི་སྒོ་སྟེ་པདྨ་ནས་ཕྱུང་སྟེ། ཕྱིར་སྤྲོས་ནས་སེམས་ཅན་རྣམས་ཀྱི་ཞེ་སྡང་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་འགོད་པ་སོགས་རབ་རང་གི་མཛད་པ་རྣམས་མཛད་ནས། སླར་འདུས། གཙོ་བོ་ཡབ་ཡུམ་དང། ལྷ་
གཞན་རྣམས་ཤར་ལ་སོགས་པའི་ཕྱོགས་བཞི་དང། སྒོ་བཞི་དང། མཚམས་བཞིའི་གདན་ལ་འཁོད་པར་བསྒོམ་པ་དང། ཨོཾ་ཨཱ་ཧཱུཾ་གིས་ཐོད་པ་བཞི་ཕྱུང་སྟེ། ཡུལ་དྲུག་གི་དྲི་མ་སྦྱངས། སླར་འདུས་ཕྱིའི་གྲྭ་བཞིར་འགོད་པ་
དང། གཞལ་ཡས་ཁང་ཕྱུང་སྟེ། སྣོད་ཀྱི་མ་དག་པའི་ཉེས་སྐྱོན་རྣམས་སྦྱངས་ནས། སྔར་བསྒོམས་པའི་གཞལ་ཡས་ཁང་ལ་ཐིམ་པར་བསམ་པའི་བར་སྒྲུབ་ཐབས་ནས་འབྱུང་བ་ལྟར་བསྒོམ་པ་ཡིན་པའི་ཕྱིར། དཀྱིལ་འཁོར་
རྒྱལ་མཆོག་གི་ལྷ་བསྐྱེད་པ་འདི་ལ་ཕྱག་རྒྱ་བཞིའི་རྒྱས་འདེབས་ཆད་པ་ཡིན་ཏེ། ས་བོན་རྣམས་གསུང་ཆོས་ཀྱི་ཕྱག་རྒྱ་དང། ཕྱག་མཚན་རྣམས་ཐུགས་དམ་ཚིག་གི་ཕྱག་རྒྱ་དང། སྐུ་རྫོགས་པ་རྣམས་སྐུ་ཕྱག་རྒྱ་ཆེན་
པོ་དང། མཛད་པ་འཕྲིན་ལས་ཀྱི་ཕྱག་རྒྱ་དང་བཅས་པས་རྒྱས་འདེབས་པ་ཡིན་པའི་ཕྱིར། དཀྱིལ་འཁོར་རྒྱལ་མཆོག་གི་ལྷ་བསྐྱེད་པ་འདི་སྦྱང་གཞི་དང་ཆོས་མཐུན་མི་སྦྱོར་ཡང། རྫོགས་རིམ་གྱི་སྐབས་སུ་སྒྱུ་ལུས་པ་དང་

[022A]༄༅། །ཟུང་འཇུག་པ་གཉིས་ཀྱིས་དཀྱིལ་འཁོར་རྒྱལ་མཆོག་གི་ལྷ་སྤྲོས་ནས། མ་དག་པའི་སྣོད་བཅུད་སྦྱོང་བ་དང་རྣམ་པ་མཐུན་ཞིང། དེ་ལྟ་བུའི་རྟོགས་པ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་
བུ་སངས་རྒྱས་ཀྱི་སའི་སྐབས་སུ་ལོངས་སྤྱོད་རྫོགས་སྐུ་དེས་གཞན་དོན་དུ་རྟེན་དང་བརྟེན་པའི་དཀྱིལ་འཁོར་བྱེ་བ་ཕྲག་བརྒྱ་སྤྲུལ་ནས། སྣོད་བཅུད་ཀྱི་ཉེས་སྐྱོན་སྦྱོང་བའི་མཛད་པ་མཛད་པ་དང་རྣམ་པ་མཐུན་ཞིང། དེ་ལྟ་བུ་ད་
ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམས་པས། མཐར་དངོས་གནས་ལ་འབྲས་བུ་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། གཉིས་པ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་ལ་
གཉིས། སྐྱེ་མཆེད་བྱིན་གྱིས་བརླབ་པ་དང། སྐུ་གསུང་ཐུགས་བྱིན་གྱིས་བརླབ་པའོ། །དང་པོ་ནི། བླ་མེད་ཀྱི་སྐབས་འདིར་སྐྱེ་མཆེད་བྱིན་རླབས་གཙོ་བོ་རྐྱང་པ་ལ་བྱེད་པ་དང་གཙོ་བོ་ཡབ་ཡུམ་ལ་བྱེད་པ་དང། གཙོ་འཁོར་
ཐམས་ཅད་ལ་བྱེད་པ་སོགས་དུ་མ་བཤད་ཀྱང། སྐབས་འདིར་གྲུབ་ཆེན་དཔལ་འཛིན་གྱི་དགོངས་པ་ལྟར་གཙོ་འཁོར་ཐམས་ཅད་ལ་བྱེད་པ་ཡིན་ཅིང། དེ་ལྟར་བྱས་པ་ལ་དགོས་པ་ཡོད་དེ། མིག་ལ་སོགས་པ་ལ་ཐ་མལ་གྱི་
སྣང་ཞེན་སྤངས་ནས་ལྷའི་རྣམ་རོལ་དུ་འཆར་བར་བྱེད་པའི་ཆེད་ཡིན་པའི་ཕྱིར། སྐྱེ་མཆེད་བྱིན་རླབས་ཀྱི་ལྷ་རྣམས་ལ་འདུས་པ་སོགས་སུ་ས་སྙིང་སོགས་ཀྱི་ཐ་སྙད་མཛད་ཅིང། འདིར་རྡོ་རྗེ་མིག་སོགས་ཀྱི་ཐ་སྙད་མཛད་

[022B] ཇི་ལྟར་བྱ་བའི་ཚུལ་ཡང་ཡོད་དེ། རྡོ་རྗེ་མིག་ལྟ་བུ་ལ་མཚོན་ན། མིག་འབྲས་ཀྱི་དབུས་སུ་ཀྵ་ལས་འཁོར་ལོ་ཀྵཾ་གིས་མཚན་པ་ཡོངས་སུ་གྱུར་པ་ལས། རྡོ་རྗེ་མིག་དཀར་པོ་ཞེས་སོགས་སྒྲུབ་ཐབས་ནས་
འབྱུང་བ་ལྟར། མིག་འབྲས་དང་ངོ་བོ་དབྱེར་མེད་དུ་བྱས་ནས་མེ་ལོང་ནང་གི་གཟུགས་བརྙན་ལྟར་བསྒོམ་པ་ཡིན་པའི་ཕྱིར། གཉིས་པ་སྐུ་གསུང་ཐུགས་བྱིན་གྱིས་བརླབ་པ་ལ་གཉིས། རྡོ་རྗེ་གསུམ་གྱི་ལྷ་བསྐྱེད་དེ། ཡེ་
ཤེས་པ་སྤྱན་དྲངས་ནས་མཆོད་པའི་ཚུལ་དང། བྱིན་གྱིས་བརླབས་ནས་ང་རྒྱལ་འཛིན་པའི་ཚུལ་ལོ། །དང་པོ་ནི། རྡོ་རྗེ་གསུམ་གྱི་ལྷ་བསྐྱེད་པའི་ཚུལ་ཡང་ཡོད་དེ། ལྷ་ཐམས་ཅད་ཀྱི་ཐུགས་ཀར་ཧཱུཾ་ལས་རྡོ་རྗེ་སྔོན་པོ་རྩེ་ལྔ་པའི་
ལྟེ་བའི་ནང་དུ་ཞེས་སོགས་སྒྲུབ་ཐབས་ནས་འབྱུང་བ་ལྟར་བསྒོམ་པར་བྱ་བ་ཡིན་པའི་ཕྱིར། ཡེ་ཤེས་པ་སྤྱན་དྲངས་ནས་མཆོད་པའི་ཚུལ་ཡང་ཡོད་དེ། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། རྡོ་རྗེ་གསུམ་གྱི་ལྷ་
ཚོགས་སྤྱན་དྲངས་ནས་མདུན་གྱི་ནམ་མཁར་བཞུགས་པ་ལ། རང་གི་སྙིང་གའི་ཧཱུཾ་ལས་མཆོད་པའི་ལྷ་མོ་མཆོད་རྫས་སྣ་ཚོགས་པ་ཐོགས་པ་ནམ་མཁའ་གང་བ་སྤྲོས་ནས་མཆོད་པར་བསམ་ཞིང། ཨོཾ་ཧྲཱི་ཥྚི་ཧ་ཞེས་
སོགས་ཆུ་གཉིས་ཉེར་སྤྱོད་རོལ་མོ་དང་བཅས་པ་འབུལ་བ་ཡིན་པའི་ཕྱིར། གཉིས་པ་བྱིན་གྱིས་བརླབས་ནས་ང་རྒྱལ་འཛིན་པའི་ཚུལ་ཡང་ཡོད་དེ། འོད་ཟེར་གྱིས་བཀུག་སྟེ་ཐུགས་རྡོ་རྗེའི་ལྷ་ཚོགས་རྣམས་ལྷ་རྣམས་

[023A]༄༅། །ཀྱི་ཐུགས་ཀའི་ཐུགས་རྡོ་རྗེ་ལ་ཐིམ་པས། རང་གི་སེམས་དང་དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་ངོ་བོ་དབྱེར་མེད་དུ་གྱུར་པར་བསྒོམ་པ་དང། དེ་བཞིན་དུ་འོད་ཟེར་གྱིས་བཀུག་སྟེ། གསུང་
རྡོ་རྗེའི་ལྷ་ཚོགས་རྣམས་ལྷ་རྣམས་ཀྱི་མགྲིན་པའི་གསུང་རྡོ་རྗེ་ལ་ཐིམ་པ་དང། འོད་ཟེར་གྱིས་བཀུག་སྟེ། སྐུ་རྡོ་རྗེའི་ལྷ་ཚོགས་རྣམས་ལྷ་རྣམས་ཀྱི་སྤྱི་བོའི་སྐུ་རྡོ་རྗེ་ལ་ཐིམ་པས། རིམ་པ་བཞིན་རང་གི་ངག་དང། དེ་བཞིན་
གཤེགས་པ་ཐམས་ཅད་ཀྱི་གསུང་རྡོ་རྗེ་ངོ་བོ་དབྱེར་མེད་དུ་གྱུར་པ་དང། རང་གི་ལུས་དང་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ངོ་བོ་དབྱེར་མེད་དུ་གྱུར་པར་བསྒོམ་ཞིང། ངག་ཏུ་ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་ཞེས་སོགས་
སྔགས་གསུམ་བརྗོད་པའི་སྒོ་ནས་ང་རྒྱལ་བཟུང་བ་ཡིན་པའི་ཕྱིར། སྔགས་དེའི་དོན་ཡང་ཡོད་དེ། ཨོཾ་ནི་སྔར་བཞིན་ལ་སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད་དང། ཙིཏྟ་ནི་ཐུགས་དང། བཛྲ་ནི་རྡོ་རྗེ་དང། སྭ་བྷཱ་ཝ་
ནི་རང་བཞིན་དང། ཨཱཏྨ་ཀ་ནི་བདག་ཉིད་དང། ཨ་ཧཾ་ནི་ངའོ་སྟེ་དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་རང་བཞིན་གྱི་བདག་ཉིད་དེ་ངའོ་སྙམ་དུ་ང་རྒྱལ་འཇོག་པ་དང། དེ་བཞིན་དུ་ཝཱ་ཀ་གསུང་དང། ཀཱ་ཡ་སྐུ་སྟེ་དེ་བཞིན་
གཤེགས་པ་ཐམས་ཅད་ཀྱི་གསུང་དང་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་རང་བཞིན་གྱི་བདག་ཉིད་དེ་ངའོ་སྙམ་དུ་འཇོག་པ་ཡིན་པའི་ཕྱིར་རོ། །དེ་ནས་སྔར་བཤད་པ་ལྟར་བདག་མདུན་ཐ་མི་དད་འཇུག་

[023B] སྐྱེ་མཆེད་བྱིན་རླབས་ཀྱི་གོང་དུ་སྒྲུབ་ཐབས་ནས་འབྱུང་བ་ལྟར། ཕྱོགས་སྐྱོང་རྣམས་བཀུག་ནས་ཕུར་བུས་བཏབ་སྟེ། རྡོ་རྗེ་འཇིགས་བྱེད་ཞལ་གཅིག་
ཕྱག་གཉིས་པར་བསྐྱེད་ནས། སྐྱེ་མཆེད་སྐུ་གསུང་ཐུགས་བྱིན་རླབས་ཕྱོགས་གཅིག་ཏུ་བྱས་པས་ཆོག་ཅིང། དེ་ལྟར་བྱས་པ་ལ་དགོས་པ་ཡོད་དེ། འཇུག་པ་བདེ་བ་དང། ཐུན་གྱི་མཇུག་དང། ཐུན་འཚམས་སུ་གཏོར་མ་ཕུལ་ནས་
འཕྲིན་ལས་འཆོལ་བའི་ཆེད་ཡིན་པའི་ཕྱིར། གསུམ་པ་ཡེ་ཤེས་པ་བཀུག་ཅིང་དབང་བསྐུར་རྒྱས་བཏབ་པ་ལ་གཉིས། ཡེ་ཤེས་པ་བཀུག་ཅིང་གཞུག་པ་དང། དབང་བསྐུར་ནས་རྒྱས་བཏབ་པའོ། །དང་པོ་ནི། འཇིགས་བྱེད་ཀྱི་རྒྱུད་
ལེའུ་བཞི་པ་ནས་གསུངས་པའི། ཨོཾ་ཧྲཱི་ཧ་བཧོ་ཞེས་སོགས་ཀྱིས་སྤྱན་འདྲེན་པ་ཡིན་ལ། སྔགས་དེའི་དོན་ཡང་བཤད་དུ་ཡོད་དེ། ཨོཾ་ཚུར་སྦྱོན་ཚུར་སྦྱོན་ཁྲོ་ཆེན་ཀྱེ། །བདག་གི་མཆོད་པ་སོ་སོར་བཞེས། །འདིར་བདག་བདག་ལ་
བཀའ་དྲིན་མཛོད། །ཧཱུཾ་སཱཧཱ་ཞེས་པའམ། འདིར་བདག་བློ་དང་ལྡན་པར་མཛོད། །ཧཱུཾ་སཱཧཱ་ཞེས་པའི་དོན་ཡིན་པའི་ཕྱིར། ཇི་ལྟར་སྤྱན་འདྲེན་པའི་ཚུལ་ཡང་ཡོད་དེ། རང་བཞིན་གྱི་གནས་ནས་བདེ་སྟོང་དབྱེར་མེད་ཀྱི་ཡེ་ཤེས་
ཆོས་སྐུའི་ངང་ནས། དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་ཡེ་ཤེས་པའི་དཀྱིལ་འཁོར་རྟེན་དང་བརྟེན་པར་བཅས་པ་སྤྱན་དྲངས་ནས། ཧྲཱི་ཥྚཱིས་ཕྱིར་འབྲང་གི་བགེགས་སྐྲད་དེ། ཨོཾ་མུཏྒ་ར་ཛ་ཞེས་སོགས་སྒོ་བ་བཞིའི་

[024A]༄༅། །སྔགས་ཀྱིས་ཡེ་ཤེས་པ་དམ་ཚིག་པ་ལ་བཅུག་ནས། ཡེ་ཤེས་པ་དང་དམ་ཚིག་པ་རོ་མཉམ་དུ་བྱ་བ་ཡིན་པའི་ཕྱིར། ཡེ་ཤེས་པ་དམ་ཚིག་པ་ལ་བཅུག་པ་ལ་དགོས་པ་ཡོད་དེ། ཚེ་རབས་ཐམས་ཅད་དུ་
ལྷག་པའི་ལྷས་རྗེས་སུ་འཛིན་པ་དང། དམ་ཚིག་པ་ལ་ཡེ་ཤེས་པ་བཅུག་པས་ནུས་ལྡན་དུ་བྱ་བ་དང། རང་གི་འབྲས་སྐྱབས་སུ་གྱུར་པའི་རྡོ་རྗེ་འཇིགས་བྱེད་མྱུར་དུ་ཐོབ་པར་འགྱུར་བའི་དགོས་པ་ཁྱད་པར་ཅན་ཡོད་པའི་ཕྱིར་
གཉིས་པ་དབང་ལྷ་སྤྱན་དྲངས་ནས་མཆོད་ཅིང་དབང་བསྐུར་ནས་རྒྱས་འདེབས་པའི་བར་སྒྲུབ་ཐབས་ནས་འབྱུང་བ་ལྟར་བྱེད་པ་ཡིན་ལ། དེ་ལྟར་བྱས་པ་ལ་དགོས་པ་ཡོད་དེ། རང་གི་རྒྱུད་སྟེང་དུ་རྡོ་རྗེ་འཆང་མྱུར་དུ་འགྲུབ་པའི་
བགེགས་ཀྱི་དྲི་མ་འཁྲུད་པ་དང། རང་ཉིད་མངོན་པར་རྫོགས་པར་སངས་རྒྱས་པའི་ཚེ། རིགས་བདག་ཁྱད་པར་ཅན་འགྲུབ་པའི་ནུས་པ་ཁྱད་པར་ཅན་འཇོག་པ་ཡིན་པའི་ཕྱིར། གཙོ་བོ་ལ་མི་བསྐྱོད་པ་དང། ཤར་རང་ཤར་
ལྷོ་བ་ལ་སོགས་པ་རྣམས་ལ་རྣམ་སྣང་ལ་སོགས་པས་རྒྱས་བཏབ་པ་ལ་དགོས་པ་ཡོད་དེ། ལྷ་དེ་དང་དེ་རྣམས་རིགས་དེ་དང་དེར་ཤེས་ནས་དེ་ལས་མི་འདའ་བར་བྱ་བའི་ཆེད་ཡིན་པའི་ཕྱིར། གསུམ་པ་ལས་རྒྱལ་མཆོག་
གི་ཏིང་ངེ་འཛིན་བཤད་པ་ལ་བཞི། མཆོད་བསྟོད་ཇི་ལྟར་བྱ་བའི་ཚུལ་དང། བསྐྱེད་རིམ་ཕྲ་རགས་ཀྱི་དམིགས་པ་ཇི་ལྟར་བྱ་བའི་ཚུལ་དང། དེས་སྐྱོན་དག་པ་བསམས་ནས་བཟླས་པ་ཇི་ལྟར་བྱ་བའི་ཚུལ་དང། མཇུག་ཏུ་ཉེར་བསྡུ་

[024B] །དང་པོ་མཆོད་བསྟོད་ཇི་ལྟར་བྱ་བའི་ཚུལ་ལ་གཉིས། མཆོད་པ་དང་བསྟོད་པའོ། །དང་པོ་མཆོད་པ་ནི། སྒྲུབ་ཐབས་སུ་མཆོད་པ་གཉིས་ལས་གསལ་བར་མ་གསུངས་ཀྱང། ཕྱི་ནང་གསང་བ་དེ་
ཁོ་ན་ཉིད་ཀྱི་མཆོད་པ་རྣམས་འབུལ་དགོས་པ་ཡིན་ཏེ། ནག་པོ་སྤྱོད་པས་དག་ནག་གི་དཀའ་འགྲེལ་དུ། དེ་ལ་ལྷ་རྣམས་མཉེས་པར་བྱ་བ་ནི་མཆོད་པ་སྟེ། དེ་ཡང་ཕྱི་དང་ནང་དང་གསང་བ་དང། །བླ་ན་མེད་པའི་མཆོད་པའོ། །
ཞེས་གསུངས་པའི་ཕྱིར། དེས་ན་མཆོད་པ་རྣམས་ཇི་ལྟར་བྱ་བའི་ཚུལ་ཡང་ཡོད་དེ། ཆུ་བཞི་ཉེར་སྤྱོད་རོལ་མོ་དང་བཅས་པ་དང། འདོད་ཡོན་ལྔ་དང། རྒྱལ་སྲིད་སྣ་བདུན་ལ་སོགས་པ་ཕྱི་བུམ་དབང་དང་འབྲེལ་བའི་མཆོད་པ་དང་
ཤ་ལྔ་བདུད་རྩི་ལྔ་སྦྱངས་རྟོགས་སྦར་གསུམ་བྱས་ནས། མཆོད་པ་ནང་གསང་དབང་དང་འབྲེལ་བའི་མཆོད་པ་དང། རང་ཉིད་གཙོ་བོ་ཡབ་ཡུམ་དུ་གསལ་བ་མཉམ་པར་སྦྱར་བས་ལྷན་སྐྱེས་ཀྱི་བདེ་བ་མངོན་དུ་བྱས་ཏེ། རང་དང་རྒྱུད་གཅིག་པའི་
ལྷ་རྣམས་ཚིམ་པར་བྱེད་པ་ཤེར་དབང་དང་འབྲེལ་བའི་མཆོད་པ་དང། བདེ་བ་དེས་སྟོང་པ་ཉིད་བསྒོམ་པ་དབང་བཞི་པ་དང་འབྲེལ་བ་དེ་ཁོ་ན་ཉིད་ཀྱི་མཆོད་པ་རྣམས་འབུལ་བ་ཡིན་པའི་ཕྱིར། གཉིས་པ་བསྟོད་པ་ནི། གཉིས་མེད་
ཐུན་མོང་མ་ཡིན་ཁྱབ་པའི་སྐུ། ཞེས་སོགས་ཀྱིས་བསྟོད་པ་ཡིན་ལ། དེའི་དོན་བཤད་ན། འཇམ་དཔལ་འགྲོ་བ་ཡོངས་ཀྱི་དཔལ་དུ་གྱུར་ཅིང། སྤངས་རྟོགས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པ་ཁྱོད་ལ་ཕྱག་འཚལ་

[025A]༄༅། །བ་ཡིན་ཏེ། བསྐྱེད་རིམ་དང་ཐུན་མོང་མ་ཡིན་པའི་ལྷན་སྐྱེས་ཀྱི་བདེ་སྟོང་གཉིས་སུ་མེད་པའི་ཡེ་ཤེས་ཤེས་བྱ་ཐམས་ཅད་ལ་ཁྱབ་པའི་སྐུ་རང་གི་ངོ་བོར་འཆར་བས་ངོ་བོ་འཁྱད་པར། ཐུགས་རྗེ་ཆེན་
པོས་འགྲོ་བ་ཀུན་ལ་སྙོམས་པར་མཛད་པ་མཐར་ཕྱིན་པའི་ཐབས་ཀྱི་སྒོ་ནས་རྒྱལ་བ་ཐམས་ཅད་བསྐྱེད་པར་མཛད་པས་རྒྱལ་བ་ཀུན་གྱི་ཡབ་ཏུ་གྱུར་པའི་ཁྱད་པར། རང་བཞིན་དང་གློ་བུར་གྱི་དྲི་མ་དང་བྲལ་བའི་དག་པ་
གཉིས་ལྡན་གྱི་ཆོས་ཀྱི་དབྱིངས་དང་རོ་གཅིག་ཏུ་ཞུགས་པའི་ཤེས་རབ་ཀྱི་སྒོ་ནས་རྒྱལ་བ་ཐམས་ཅད་བསྐྱེད་པར་མཛད་པས། རྒྱལ་བ་ཀུན་གྱི་ཡུམ་དུ་གྱུར་བའི་ཁྱད་པར། དེ་ལྟ་ན་ཡང་ཡེ་ཤེས་སེམས་དཔའ་རྒྱལ་སྲས་གཞོན་
ནུའི་ཚུལ་འཛིན་པས་རྒྱལ་བ་ཀུན་གྱི་སྲས་སུ་གྱུར་བའི་ཁྱད་པར་དང་ལྡན་པ་ཡིན་པའི་ཕྱིར། དེ་ལྟ་བུའི་འཇམ་དཔལ་ཁྲོ་བོའི་དབང་པོ་དཔལ་རྡོ་རྗེ་འཇིགས་བྱེད་ཕྱི་ནང་གསང་བའི་གཤིན་རྗེ་མ་ལུས་པ་མཐར་མཛད་པའི་གཤིན་
རྗེའི་གཤེད་ཀྱི་སྐུར་བསྟན་པ་ལ་ཕྱག་འཚལ་བ་ཡིན་ལ། འཇམ་དཔལ་དྲག་པོའི་སྐུར་སྟོན་པའི་རྒྱུ་མཚན་ཡོད་དེ། ཆོས་ཀྱི་སྐུ་ལ་གཡོ་བ་མེད་པས་འགྲོ་བ་ལ་རིས་སུ་བཅད་པའི་བྱམས་སྡང་གི་མཚན་མ་མི་མངའ་ཡང། ཞི་
བས་འདུལ་བར་མ་ནུས་པའི་སྲིད་པ་གསུམ་གྱི་གདུག་པ་ཅན་མ་ལུས་པ་གང་ལ་ཡང་འཚམ་པའི་དག་པོའི་ཐབས་ཀྱིས་འདུལ་བའི་ཕྱིར་དུ་ཁྲོ་བོའི་རྒྱལ་པོའི་སྐུར་སྟོན་པ་ཡིན་པའི་ཕྱིར། འཁོར་རྣམས་ལ་ཕྱག་འཚལ་བའི་ཚུལ་

[025B] དང་པོ་གཏི་མུག་གཤིན་རྗེའི་གཤེད་ལ་ཕྱག་འཚལ་བའི་ཚུལ་ཡང་ཡོད་དེ། གཤིན་རྗེའི་གཤེད་པོ་རབ་ཏུ་འཇིགས་པ་གཏི་མུག་འཇོམས་པར་བྱེད་པའི་རྡོ་རྗེའི་ངོ་བོ་ཁྱོད། སྟོན་པ་སངས་རྒྱས་ཀུན་གྱི་སྐུ་རྡོ་རྗེར་བལྟས་
ནས་ཕྱག་འཚལ་བ་ཡིན་པའི་ཕྱིར། སེར་སྣ་གཤིན་རྗེའི་གཤེད་ལ་ཕྱག་འཚལ་བའི་ཚུལ་ཡང་ཡོད་དེ། གཤིན་རྗེའི་གཤེད་པོ་རབ་ཏུ་འཇིགས་པ་ཕྲ་མ་དང། ང་རྒྱལ་དང་སེར་སྣ་འཇོམས་པར་བྱེད་པའི་རྡོ་རྗེའི་ངོ་བོ་ཁྱོད། སངས་
རྒྱས་ཐམས་ཅད་ཀྱི་ཐུགས་རྡོ་རྗེ་དང་རབ་ཏུ་མཚུངས་པར་བལྟས་ནས་རིན་ཆེན་རྡོ་རྗེ་ལ་ཕྱག་འཚལ་བ་ཡིན་པའི་ཕྱིར། འདོད་ཆགས་གཤིན་རྗེའི་གཤེད་ལ་ཕྱག་འཚལ་བའི་ཚུལ་ཡང་ཡོད་དེ། གཤིན་རྗེའི་གཤེད་པོ་རབ་ཏུ་
འཇིགས་པ་འདོད་ཆགས་འཇོམས་པར་བྱེད་པའི་རྡོ་རྗེའི་ངོ་བོ་ཁྱོད། སངས་རྒྱས་ཐམས་ཅད་ཀྱི་གསུང་རྡོ་རྗེ་དང་རབ་ཏུ་མཚུངས་པར་བལྟས་ནས། རྡོ་རྗེ་གསུང་གི་ངོ་བོ་དེ་ལ་ཕྱག་འཚལ་བ་ཡིན་པའི་ཕྱིར། ཕྲག་དོག་གཤིན་རྗེའི་
གཤེད་ལ་ཕྱག་འཚལ་བའི་ཚུལ་ཡང་ཡོད་དེ། གཤིན་རྗེའི་གཤེད་པོ་ལས་ཀུན་པ་སྟེ་ལས་ཐམས་ཅད་པ་ཕྲག་དོག་འཇོམས་པར་བྱེད་པའི་རྡོ་རྗེའི་ངོ་བོ་ཁྱོད། སངས་རྒྱས་ཐམས་ཅད་ཀྱི་སྐུ་རྡོ་རྗེ་དང་རབ་ཏུ་མཚུངས་པར་
བལྟས་ནས་ཕྱག་ན་རལ་གྲི་ཕྱག་མཚན་དུ་འཛིན་པ་ཁྱོད་ལ་ཕྱག་འཚལ་བ་ཡིན་པའི་ཕྱིར། སླར་ཡང་གཙོ་བོ་ལ་བསྟོད་པའི་ཚུལ་ཡང་ཡོད་དེ། རིགས་ཐམས་ཅད་ཀྱི་ཁྱབ་བདག་ཡིན་པས་ན་སངས་རྒྱས་ཀུན་གྱི་དངོས་པོ་
[026A]༄༅། །དང༑ རིགས་དྲུག་པ་ཡིན་པ་ན་སངས་རྒྱས་ཐམས་ཅད་གཅིག་ཏུ་བསྡུས་པ་དང། རིགས་ལྔ་ལ་སོགས་པའི་སངས་རྒྱས་དཀོན་མཆོག་གི་གཙོ་བོའི་ཡང་གཙོ་བོ་དེ་ལ་ཕྱག་འཚལ་བ་ཡིན་པའི་ཕྱིར་
རོ༑ ༑བསྟོད་པའི་ཚེ་དམིགས་པ་ཡིད་ལ་བྱེད་པའི་ཚུལ་ཡང་ཡོད་དེ། འཁོར་ཐམས་ཅད་ཀྱིས་གཙོ་བོ་ལ་བྲག་ཅའི་དབྱངས་བཞིན་དུ་བསྟོད་ཅིང། གཙོ་བོས་ཀྱང་འཁོར་རྣམས་ལ་དེ་ལྟར་བསྟོད་པ་དང། སླར་ཡང་འཁོར་
རྣམས་ཀྱིས་གཙོ་བོ་ལ་བསྟོད་པར་བསམ་པ་ཡིན་པའི་ཕྱིར། གཉིས་པ་ཐ་མལ་གྱི་སྣང་བའི་གཉེན་པོར་ལྷའི་གསལ་སྣང་བསྒོམ་པ་དང། ཐ་མལ་གྱི་ཞེན་པའི་གཉེན་པོར་ལྷའི་ང་རྒྱལ་ལ་སློབ་པ་གཉིས་ལས་དང་པོ་ཕུང་
ཁམས་སྐྱེ་མཆེད་ལ་སོགས་པའི་སྣང་བ་ཐམས་ཅད་ལྟ་བ་དྲན་པའི་སྒོ་ནས་འོད་གསལ་དུ་བསྡུས་པའི་སྟོང་པའི་ངང་ལས། རྟེན་དང་བརྟེན་པའི་དཀྱིལ་འཁོར་ཐམས་ཅད་གསལ་ལ་ཡོངས་སུ་རྫོགས་པ་འཇའ་ཚོན་ལྟ་
བུར་བསྒོམ་པར་བྱ་བ་ཡིན་ཏེ། དེ་ཡང་དང་པོར་གཙོ་བོ་ཞལ་གཅིག་ཕྱག་གཉིས་པ་ལ་གསལ་སྣང་འདོད་ཞིང། དེ་ལ་གསལ་སྣང་རྙེད་པ་ནི། ཞལ་ཕྱག་ཡོངས་སུ་རྫོགས་པ་དང། དེ་ནས་འཁོར་རྣམས་དང། གཞལ་ཡས་
ཁང་དང། སྐུ་གསུང་ཐུགས་དང། སྐྱེ་མཆེད་བྱིན་རླབས་ཀྱི་ལྷ་ཚུན་ཆད་ལྟ་བུ་ལ་ཡིད་ཀྱིས་མཐོང་དུ་ཡོད་པ་དང། ལག་པས་རེག་ཏུ་ཡོད་པ་ལྟ་བུའི་རེག་མཐོང་གི་མཚན་མ་བརྟན་པོ་མ་རྙེད་ཀྱི་བར་དུ་བསྒོམ་པར་བྱ་བ་ཡིན་

[026B] གཉིས་པ་ང་རྒྱལ་ལ་སློབ་ཚུལ་ནི། འོད་གསལ་གྱི་ངང་ནས་འཇའ་ཚོན་ལྟ་བུའི་རྡོ་རྗེ་འཇིགས་བྱེད་ཀྱི་སྐུར་བཞེངས་ནས་ང་རྒྱལ་འཇོག་པ་ཡིན་ལ། དེ་ལྟར་ང་རྒྱལ་བཞག་པ་ལ་དགོས་པ་ཡོད་དེ། ད་ལྟའི་ཐ་མལ་གྱི་
ངའི་ཞེན་པ་དེ་ཡོག་ནས་ཡི་དམ་ལྷའི་ང་རྒྱལ་བཅོས་མིན་དུ་འབྱུང་བའི་ཆེད་ཡིན་པའི་ཕྱིར། གཉིས་པ་བསྐྱེད་རིམ་ཕྲ་མོ་ལ་སློབ་ཚུལ་ནི། གྲུབ་ཆེན་དཔལ་འཛིན་གྱི་དགོངས་པ་ལྟར། རྩ་ཞལ་གྱི་སྟེང་གི་སྣ་རྩེར། ཟླ་གདན་སྲད་
མ་ཕྱེད་གཤགས་ཙམ་གྱི་སྟེང་དུ། ཕྱག་མཚན་རྡོ་རྗེ་སྔོན་པོ་རྩེ་ལྔ་པ་ཡུངས་ཀར་གྱི་འབྲུ་ཚད་ཙམ་མམ། དེ་ལ་སེམས་མི་བརྟན་ན་ནས་འབྲིང་པོའི་ཚད་ཙམ་ལ་དམིགས་ནས། རེག་མཐོང་གི་མཚན་མ་བརྟན་པོ་མ་རྙེད་ཀྱི་བར་དུ་བསྒོམ་
ཞིང༑ དེ་ལ་རེག་མཐོང་གི་མཚན་མ་བརྟེན་པོ་རྙེད་པ་ན། དེ་ལས་རང་འདྲ་ནམ་མཁའ་གང་བ་སྤྲོ་བ་དང། སླར་བསྡུ་བའི་དམིགས་པ་ལ་བསླབ་པ་ཡིན་ལ། དེ་ལ་སེམས་བརྟན་པ་ན་རྡོ་རྗེ་དེ་རྟེན་བརྟེན་པའི་དཀྱིལ་འཁོར་དུ་བསྒྱུར་
ནས་སྤྲོ་བ་དང་བསྡུ་བ་སྔར་བཞིན་བྱེད་པ་ཡིན་ནོ། །འོག་གི་སྣ་རྩེར་ཡང་ཟླ་གདན་སྲན་མ་ཕྱེད་གཤགས་ཙམ་གྱི་སྟེང་དུ། ཐིག་ལེ་སྔོན་པོ་ཡུངས་འབྲུ་ཙམ་གྱི་ནང་དུ་རྟེན་བརྟེན་པ་གསལ་བར་བསྒོམས་ལ་སྤྲོ་བ་དང་བསྡུ་བ་སྔར་
བཞིན་བྱེད་པ་ཡིན་ནོ། །དེ་ལྟར་བསྒོམས་པ་ལ་དགོས་པ་ཡོད་དེ། ལས་དང་པོ་པའི་སྐབས་སུ་བྱིང་རྒོད་ཀྱི་སྐྱོན་སེལ་བ་དང། ཞི་གནས་ཀྱི་ཏིང་ངེ་འཛིན་ཁྱད་པར་ཅན་སྐྱེ་བ་དང། རྫོགས་རིམ་གྱི་སྐབས་སུ་ཕྲ་མོའི་རྣལ་འབྱོར་གྱི་

[027A]༄༅། །རྟོགས་པ་སྐྱེ་བའི་དགེ་རྩ་སྨིན་བྱེད་དུ་འགྱུར་བ་ཡིན་པའི་ཕྱིར། གསུམ་པ་དག་བ་ཇི་ལྟར་བསྒོམ་པའི་ཚུལ་ཡང་ཡོད་དེ། དེ་ལྟར་ཞལ་དགུ་ནི་ཞེས་སོགས་སྒྲུབ་ཐབས་ནས་ཇི་ལྟར་འབྱུང་བ་ལྟར་བསྒོམ་
པ་ཡིན་པའི་ཕྱིར། གཞན་རྣམས་གོ་སླ་ལ། གསུང་རབ་ཡན་ལག་བཅུ་གཉིས་གསུང་རབ་ཡན་ལག་དགུར་བསྡུ་ཚུལ་ཡང་ཡོད་དེ། ཆེད་དུ་བརྗོད་པ་དང། རྟོགས་པ་བརྗོད་པ་ཡན་ལག་གཅིག་ཏུ་བྱས། སྐྱེས་རབས་གླེང་གཞིའི་
ནང་དུ་བསྡུས། ཚིགས་སུ་བཅད་པའི་སྡེ་དབྱངས་ཀྱིས་བསྙད་པའི་སྔེར་བསྡུ་བ་ཡིན་པའི་ཕྱིར། ཀུན་རྫོབ་སྒྱུ་མ་དང་དོན་དམ་འོད་གསལ་གཉིས་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ཕར་ཕྱིན་ཐེག་པ་དང་
མཚུངས་ལ། ཐུན་མོང་མ་ཡིན་པ་ནི་ཀུན་རྫོབ་སྒྱུ་མའི་སྐུ་དང་དོན་དམ་འོད་གསལ་གྱི་ཡེ་ཤེས་གཉིས་ཡིན་ནོ། །བཟླས་པ་ཇི་ལྟར་བྱ་བའི་ཚུལ་ལ། ཡ་མ་རཱ་ཛཱའི་སྔགས་དོན་ནི། གང་དུ་གཤིན་རྗེའི་རྒྱལ་པོས་རྟག་པར་བདག་
འདྲེན་པ་གང་ཞིག་བདག་ལ་རིང་དུ་བརྩེ། །ལྷག་པར་གནོད་སྦྱིན་མིན་གང་བརྩེ་བ་གང། །དེ་དག་ནད་མེད་སྩོལ་མཛད་གནོད་སྦྱིན་ལའོ། །ཞེས་པ་ཡིན་ལ། དོན་འགྱུར་ནི། གཤིན་རྗེའི་རྒྱལ་པོས་རྟག་ཏུ་བདག་དང། །གཤིན་
རྗེའི་གནོད་པས་གདུངས་པའི་འགྲོ་བ། །གང་ཡིན་སྐྱེ་གནས་ཟད་མེད་འཇིགས་མེད། །མཆོག་སྦྱིན་ངེས་པར་སྩོལ་ཅིག་བརྩེབས། ཅེས་པའོ། །ཧྲཱི་ཥྚཱི་འི་འགྱུར་ནི། དྲག་པོའི་མཆེ་བ་གཙིགས་པར་བྱེད་པའི་མདོག་ཅན་

[027B] དོན་འགྱུར་གྱི་དབང་དུ་བྱས་ན། ཡུལ་ཅན་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་ཡུལ་སྟོང་པ་ཉིད་ལ་རྩེ་གཅིག་ཏུ་རོལ་པར་བྱེད་པ་མཐར་ཐུག་པའི་ཡེ་ཤེས་དེ་ཉིད་མ་རུངས་པ་ཕྱི་ནང་གསང་བའི་གཤིན་རྗེ་
གསུམ་གྱི་གཉེན་པོར་སྲིན་པོ་དྲག་ཏུ་ཁྲོས་པ་ལྟ་བུའི་སྐུར་སྟོན་པ་ཁྱོད་ཀྱིས་སྡུག་བསྔལ་དང། ཀུན་འབྱུང་མ་ལུས་པ་ཆོམས་ཤིག་ཅེས་པའོ། །ཡ་མཱནྟ་ཀའི་འགྱུར་ནི། གཤིན་རྗེ་མཐར་བྱེད་ཅེས་པ་ཡིན་ལ། དོན་འགྱུར་གྱི་
དབང་དུ་བྱས་ན། ཕྱི་ནང་གསང་བའི་གཤིན་རྗེའི་གཤེད་པོ་ཁྱོད་ཀྱིས་ཕྱི་ནང་གསང་བའི་གཤིན་རྗེ་རྒྱུ་དང་བཅས་པ་ཆོམས་ཤིག་ཅེས་པའོ། །ཡུམ་གྱི་སྔགས་དོན་ནི། རྡོ་རྗེ་རོ་ལངས་མ་ཚུར་སྤྱོན་ཚུར་སྤྱོན། ཞེས་པ་དང། ཛཿ་ཞེས་
པ་དགུག་པའི་དོན་ཡིན་ཅིང། འཁོར་གྱི་ལྷ་རྣམས་ཀྱི་སྔགས་དོན་ནི་གོ་སླ་ལ། བཟླས་པའི་ཚེ་དམིགས་པ་ཡིད་ལ་བྱེད་པའི་ཚུལ་ཡོད་དེ། ཡེ་ཤེས་སེམས་དཔའི་ཐུགས་ཀར་ཉི་གདན་ལ་གནས་པའི་ཏིང་ངེ་འཛིན་སེམས་དཔའི་
མཐའ་བསྐོར་དུ་ཡ་མཱནྟ་ཀ་དང། དེའི་མཐའ་བསྐོར་དུ་ཧྲཱི་ཥྚྲཱི་དང། དེའི་མཐའ་བསྐོར་དུ་ཡ་མ་རཱ་ཛཱའི་སྔགས་ཕྲེང་ཁ་དོག་མཐིང་ནག་འོད་ཟེར་རབ་ཏུ་འབར་བ་ལ་དམིགས་ནས་སྔགས་བཟླ། དེ་ལ་དམིགས་པ་བརྟན་པ་ནི། སྔགས་འཕྲེང་
ལས་ཁྲོ་བོའི་ཚོགས་དཔག་ཏུ་མེད་པ་འཕྲོས་པས། རྩ་ཞལ་གྱི་ཤངས་བུག་གཡས་ནས་འཐོན། ཕྱིར་འཕྲོས་པས་གདོན་བགེགས་ཐམས་ཅད་སྐྲོད་པ་དང། སྣོད་བཅུད་སྦྱོང་བ་སོགས་བྱས་ནས་སླར་སྙིང་གའི་སྔགས་ཕྲེང་ལ་

[028A]༄༅། །ཐིམ་པར་བསམས་པའི་སྒོ་ནས། ཞལ་དགུ་དང། འཁོར་གྱི་ལྷ་ཐམས་ཅད་ཀྱིས་ཀྱང་སྔགས་ཀྱི་སྒྲ་འབྲུག་ལྟར་སྒྲོག་པར་བསམ་ཞིང། འཁོར་གྱི་ལྷ་རྣམས་ཀྱི་བཟླས་པའི་ཚེ་རང་རང་གི་ཐུགས་ཀར་ཉི་
གདན་ལ་གནས་པའི་ཧཱུཾ་ཡིག་གི་མཐར། རང་རང་གི་སྔགས་འཕྲེང་གིས་བསྐོར་བར་བསམས་པ་ལས་སྤྲོ་བ་དང་བསྡུ་བ་སྔར་བཞིན་བྱེད་པ་ཡིན་པའི་ཕྱིར་རོ། །དེ་ཡང་ཕྲེང་བ་འདོད་ཆགས་གཤིན་རྗེའི་གཤེད་ཡབ་ཡུམ་ཞུ་བ་ལས་
བྱུང་བའི་ཁྲག་འཛག་པའི་མགོ་ཕྲེང་དུ་བལྟས་ལ། མཐེ་བོང་ལྕགས་ཀྱུ་ལྟ་བུས་ཕྲེང་བ་རེ་རེ་འབེབས་པ་དང། ལྷ་རྣམས་ལས་རང་འདྲ་གཉིས་པ་རེ་ཆད་ནས་རང་ལ་ཐིམ་པར་བསམ་པ་ཡིན་ནོ། །དེ་ལྟར་བཟླས་པ་བྱས་པ་ལ་
དགོས་པ་ཡོད་དེ། རང་ལ་ལྷག་པའི་ལྷ་ཉེ་བའི་སྒོ་ནས་ལས་རབ་འབྱམས་མྱུར་དུ་འགྲུབ་པར་འགྱུར་བ་དང། རྫོགས་རིམ་གྱི་སྐབས་སུ་རྡོར་བཟླས་ཀྱི་རྟོགས་པ་སྐྱེ་བའི་དགེ་རྩ་སྨིན་བྱེད་པ་འགྱུར་བ་དང། འབྲས་བུ་སངས་རྒྱས་
ཀྱི་སའི་གསུང་དབྱངས་རྣམ་པ་ཐམས་ཅད་པས་གདུལ་བྱ་ལ་ཆོས་སྟོན་པ་དང་རྣམ་པ་མཐུན་ཞིང། དེ་ལྟ་བུའི་འབྲས་བུ་ལམ་བྱེད་དུ་འགྱུར་བ་ཡིན་པའི་ཕྱིར། དེ་ལྟར་བསྐྱེད་རིམ་ཕྲ་རགས་ལ་བསླབས་ཤིང། བསྙེན་པ་སོགས་
མཐར་ཕྱིན་པའི་རྣལ་འབྱོར་པས། རྫས་སྔགས་འཕྲུལ་འཁོར་སོགས་ཀྱི་ལས་རབ་འབྱམས་བསྒྲུབ་པ་ནི་ལས་རྒྱལ་མཆོག་དངོས་ཡིན་ནོ། །བཞི་པ་ཉེར་བ་སྡུ་བྱས་པའི་རྗེས་སུ་འཇིགས་བྱེད་ཞལ་གཅིག་ཕྱག་གཉིས་

[028B] ཞལ་ཕྱག་ཡོངས་སུ་རྫོགས་པའི་སྐུར་ལྡང་བ་ཡིན་ལ། དེ་ལྟར་བྱས་པ་ལ་དགོས་པ་ཡོད་དེ། རྫོགས་རིམ་གྱི་སྐབས་སུ་རླུང་ཐམས་ཅད་བསྒོམས་སྟོབས་ཀྱིས་སྙིང་གའི་མི་ཤིགས་པའི་ཐིག་ལེ་ལ་ཐིམ་པས། དཔེ་དོན་
གྱི་འོད་གསལ་གཉིས་འཆར་བ་དང། དེ་ལས་དག་མ་དག་གི་སྒྱུ་མའི་སྐུ་གཉིས་འགྲུབ་པའི་དགེ་རྩ་སྨིན་བྱེད་དུ་འགྱུར་བ་ཡིན་པའི་ཕྱིར། གསུམ་པ་ཐུན་གྱི་མཇུག་ཏུ་ཇི་ལྟར་བྱ་བ་ནི། ཐུན་བཞི་གའི་མཐའ་འམ། དེར་མ་གྲུབ་
མཐུན་ཐ་མའི་མཇུག་ཏུ་གཏོར་མ་ངེས་པར་འབུལ་དགོས་པ་ཡིན་ཏེ། འཇིག་རྟེན་དང་འཇིག་རྟེན་ལས་འདས་པའི་ལྷ་ལ་གཏོར་མ་ཕུལ་བས། དངོས་གྲུབ་མྱུར་དུ་འགྲུབ་པ་རྡོ་རྗེ་འཆང་གིས་ལན་ཅིག་མ་ཡིན་པར་གསུངས་
པའི་ཕྱིར། ཐུན་མཚམས་སུ་ཇི་ལྟར་བྱ་བ་ནི། སྣོད་བཅུད་ཐམས་ཅད་རྟེན་དང་བརྟེན་པའི་དཀྱིལ་འཁོར་དུ་འཆར་བ་ལ་བསླབ་ཅིང། གཞན་ཡང། ཁྲུས་དང། །བཟས་དང། ཉལ་བ་དང། ལྡང་བའི་རྣལ་འབྱོར་ལ་བརྩོན་པར་བྱེད་
པའོ། །དེ་ལྟ་བུའི་བསྐྱེད་རིམ་ཐུན་བཞི་འམ། མ་མཐའ་གཅིག་ཏུ་བྱས་ཏེ་དལ་འབྱོར་ཐོབ་པ་དོན་དང་ལྡན་པར་བྱ་བ་ཡིན་ནོ།། །།འདི་ལྟར་བསྐྲུན་པའི་དགེ་ཚོགས་གངྒཱའི་རྒྱུན། །དུས་གསུམ་རྣམ་དཀར་ཉལ་འགྲོའི་ཕུང་
པོ་དང། ལྷན་ཅིག་ཀུན་མཁྱེན་རྒྱ་མཚོར་ཞུགས་གྱུར་ཏེ། །ལུས་ཅན་ཀླུ་དབང་ཀུན་གྱི་ཉེར་འཚོར་ཤོག་ཅེས་དཔལ་རྡོ་རྗེ་འཇིགས་བྱེད་ཀྱི་བསྐྱེད་པའི་རིམ་པ་འདི་ནི་སྡེ་སྣོད་འཛིན་པ་མང་པོ་ལ་འཛིན་ཆོས་སུ་བྱས་པ། འགའ་

[029A]༄༅། །ཞིག་གིས་ཟིན་བྲིས་སུ་བགྱིས་འདུག་པ། སླར་བདག་ཉིད་ཀྱིས་དག་པར་བྱས་པ་འདི་ཡང། གཤིན་རྗེའི་གཤེད་ཀྱི་རྣལ་འབྱོར་པ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་
གཙུག་ལག་ཁང་དུ་སྦྱར་བའོ།། །།མངྒ་ལཾ།། ༄༅། །ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་
ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛག་ཏཾ།།



﻿༄༅། །དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མའི་བསྐྱེད་རིམ་ཟིན་བྲིས་བཞུགས་སོ། །

[001B] །ན་མོ་གུ་རུ་བཛྲ་བཧཻ་ར་ཝཱ་ཡ། འདིར་རིགས་བརྒྱའི་ཁྱབ་བདག་ཐེག་མཆོག་དགེ་བའི་བཤེས་གཉེན་རྡོ་རྗེ་འཆང་རྗེ་བཙུན་་དགེ་འདུན་
བསྟན་འཛིན་རྒྱ་མཚོ་དཔལ་བཟང་པོའི་ཞལ་སྔ་ལས་འཇམ་དཔལ་དུས་དགྲའི་དབང་པོ་མ་ཧེའི་གདོང་ཅན་བཅུ་གསུམ་ལྷའི་རིམ་པ་དང་པོའི་ཟབ་ཁྲིད་མནོས་
སྐབས་རང་གི་རྨོངས་བློས་ཇི་ལྟར་ཟིན་པ་རྣམས་བསྙེལ་བྱད་བཀོད་པར། དང་པོར། ཤེར་སྙིང་བཟློག་བཅས་དང། བགེགས་རིགས་མའི་མཇུག་ཏུ་
རྡོར་སེམས་བསྒོམ་བཟླས་གསུང། དེ་ནས་བླ་བརྒྱུད་གསོལ་འདེབས། ཁྱབ་བདག་འཇམ་པའི་མ་ཁ་སྐོང་དང་བཅས་པ་གྲུབ་ཕྲལ། སློབ་མས་མཎྜལ་

[002A]༄༅། །ཕུལ་རྗེས། རྡོ་རྗེ་འཆང་ནས་གསུང་ཚངས་པའི་དབྱངས་ཀྱིས་འོ་ལགས་སོ། ཞེས་སོགས་སྤྱིའི་ཆོས་བཤད་རྗེས། ཕྱག་བཞེས་ལ་ཐོག་
མར་འདིའི་ཁྲིད་གཏོང་ཚུལ་གྱི་ཕྱག་ལེན་བཤད་དགོས་ཀྱང། ད་རེས་མི་དགོས་པ་བྱས་གསུང། ད་འདིའི་ལོ་རྒྱུས་ཅུང་ཟད་ཞུས་ན། གྲུབ་པའི་དབང་ཕྱུག་ཆེན་པོ་
ལཱ་ལི་ཏ་བཛྲས། འཇམ་དཔལ་མཚན་བརྗོད་ཀྱི་ནང་གི་རྡོ་རྗེ་འཇིགས་བྱེད་འཇིགས་པར་བྱེད། །ཅེས་གསུངས་པའི་དོན། པཎྜིཏ་མང་པོ་བྲིས་པས་
གཅིག་ན་རེ། ནུབ་ཕྱོགས་ཨོ་རྒྱན་གྱི་ཡུལ་ན་འདིའི་ཚིག་རེ་རེ་དང་སྦྱར་བའི་རྒྱུད་རྒྱས་པ་ཡོད་གསུང་བ་ཐོས་ནས། ཨོ་རྒྱན་དུ་ཕེབས་པའི་ལམ་བར་ཞིག་

[002B] དེ་ལ་རྗེས་སུ་འཛིན་དགོས་ཀྱི་གསོལ་བ་བཏབ་པས། དེས་ཀྱང་གནང་བའི་ཚུལ་གྱིས་རྡོ་རྗེ་འཇིགས་བྱེད་ཀྱི་དབང་ལུང་མན་ངག་བཅས་རྫོགས་པར་གནང་
ཞིང༑ འདིའི་རྒྱུད་འདྲེན་པར་ཞུས་པས། ཁྱོད་ཀྱིས་འཁྱེར་ཐུབ་ཚོད་ཞིག་ཁྱེར་ཆོག་གསུང་ཡང། མཁའ་འགྲོ་མའི་བཀའ་མ་གྲོལ་སྟབས་རྒྱུད་རྟོག་གསུམ་རྟོག་བདུན་སོགས་ལས་དྲངས་མ་ཐུབ་པ་དང་
མཁའ་འགྲོ་མ་དེ་ཡུམ་རྡོ་རྗེ་རོ་ལངས་མ་ཡིན་པ་རེད་གསུང། དེ་ནས་ཚུར་བརྒྱུད་ལུགས་ལ། རྭ་ལུགས། སྐྱོ་ལུགས། ཞང་ལུགས་ཏེ་གསུམ་པོ་འདི་ཉིད་པོད་དུ་གྲགས་ཆེ་ཞིང། རྭ་ལོ་ནི་བྷ་རོ་ཕྱག་རྡུམ་
ལས་འདིའི་དབང་གདམས་ངག་རྣམས་ལེགས་པར་ཉན་ཏེ། བསྒྲུབ་པ་ཟླ་བ་དྲུག་གི་བར་དུ་བྱས་ནས་ལས་བཞི་ལྷུན་གྱིས་གྲུབ་སྟེ་མངོན་སྤྱོད་མཛད་ཚུལ་གྱི་རྣམ་ཐར་ཤིན་ཏུ་མང། དེ་ནས་རིམ་བཞིན་
བརྒྱུད་དེ་ཆོས་ཀྱི་རྗེ་དོན་གྲུབ་རིན་ཆེན་གྱིས་གསན། རྗེ་འདི་ཡང་ཆུ་དཀར་རི་ཁྲོད་དུ་བཞུགས་དུས་དཔལ་རྡོ་རྗེ་འཇིགས་བྱེད་ལ་ཞལ་དངོས་སུ་གཟིགས་པར་གསོལ་བ་བཏབ་པས། ནུབ་གཅིག་མཚན་ལམ་དུ་
ཞལ་གཟིགས་ཏེ། སང་ཕོད་ད་ཙམ་ན་ང་ལུང་བ་འདིའི་མདར་འོང། དེ་བར་དུ་བདེ་བར་བགྱིས་གསུངས། ལོ་རྗེས་མར་རྗེ་རིན་པོ་ཆེ་འཁྲུངས་པ་ན་སྔར་གྱི་མཚན་རྨིས་དེ་འདི་ལ་དགོངས་པར་གཟིགས་ཏེ་

[003A]༄༅། །འཇམ་དབྱངས་རིལ་བུ་གནང་བ་སོགས་ཡོངས་གྲགས་རྣམ་ཐར་ལྟར་ལ། རྗེ་བླ་མ་ཉིད་འཇམ་དབྱངས་ཞི་ཁྲོ་མིའི་རྣམ་པར་ཕེབས་པ། སངས་རྒྱས་རང་ཉིད་ཀྱིས། ང་ནི་མྱ་
ངན་འདས་འོག་ཏུ། ནས་ཁྱོད་ཉིད་བྱིས་པའི་གཟུགས་ཀྱིས་སུ། །ཞེས་སོགས་འཇམ་དབྱངས་དངོས་ཡིན་པ་ལ། བྱིས་པ་ཐ་མལ་བའི་རྣམ་པར་བྱོན་པར་གསུང་གསུངས་པས་ལྗོངས་འདིར་མཁས་གྲུབ་སྐར་
ཚོགས་ལྟ་བུ་བྱོན་པ་ལས། མདོ་སྔགས་ཡོངས་རྫོགས་ཀྱི་ལམ་གྱི་ལུས་གཅིག་ཏུ་དྲིལ་ནས་གང་ཟག་གཅིག་གིས་སྟན་ཐོག་གཅིག་ལ་ཉམས་སུ་ལེན་པའི་གདམས་པ་ཚང་ལ་མ་ནོར་བར་གསལ་བར་
འདོམས་པ་རྗེ་ཐམས་ཅད་མཁྱེན་པ་འདྲ་བ་མ་བྱུང་བ་རེད་གསུང། རྗེ་རིན་པོ་ཆེས་འདིའི་མན་ངག་ཡོངས་རྫོགས། མཁས་གྲུབ་རྗེ། རྟོགས་ལྡན་པ། རྗེ་ཤེས་རབ་སེངྒེ་གསུམ་ལ་གནང། མཁས་གྲུབ་
རྗེ་ལས་སྲད་དབེན། རྗེ་རྟོགས་ལྡན་པ་ལས་དབེན་ས་པར་བརྒྱུད། དེ་ཡང་རྗེ་རིན་པོ་ཆེས་འགྲེལ་བ་བཞི་སྦྲགས་ཀྱི་གླེགས་བམ་ཕྱག་ཏུ་བཏེགས་ཏེ། འདིའི་བདག་ཐུབ་པ་སུ་ཡོད་ཅེས་གསུངས་པར་
རྗེ་ཤེས་རབ་སེངྒེ་ནས། ཉིད་ཀྱི་དགོངས་པ་དང་མཐུན་པར་བདག་གིས་བྱའོ་ཞེས་ཞུ་ཚེ། གླེགས་བམ་དེ་དང། ཤོ་ཀ་ལི། ནང་མཆོད་ཀྱི་ཀ་པཱ་ལ། ཆོས་རྒྱལ་གྱི་ཞལ་འབག་རྡོར་དྲིལ་སོགས་གནང་སྟེ་གསང་

[003B] ཁོང་གི་ལུང་བསྟན་ལྟར་གཙང་གི་ལྷུན་པོ་རྩེར་རྒྱུད་ཀྱི་འཆད་ཉན་དང། དབུས་ཀྱི་སྨད་རྒྱུད་ཚུགས། ཁོང་ལ་སློབ་
མའི་གཙོ་བོ་འདུལ་ནག་དང། འདུལ་དཀར་གཉིས། སྔ་མ་ལ་ཁྱོད་ཀྱི་ལོ་རྟགས་ཅི་ཡིན་གསུང་བར། རྟ་ཡིན་ཞུས་བར། འོ་ན་གཡག་ཤི་ཞེས་པའི་ས་ཆར་སོང་ན་བཟང་རྒྱུ་རེད། གཡག་ཤི་སར་རྟ་འཁྲབ་
ཟེར་བ་རེད་གསུངས་པ་ལ་བརྟེན་ནས་དེ་འདྲའི་ས་ཆ་རྩད་བཅད་པས་གཡག་ཤི་ནང་ཟེར་བརྙེད། དེར་གད་པ་བྲུས་ནས་བཞུགས་ཏེ་སློབ་མ་རེ་གཉིས་འདུ་བ་ལ་རྒྱུད་ཀྱི་འཆད་ཉན་མཛད། ནམ་ཞིག་དེའི་
གྲོང་ནང་འཁྲུགས་ཞིག་གི་རྐྱེན་གྱིས་མི་མང་པོ་བསད་པའི་སྡིག་སྦྱོང་ལ་དྲངས་ནས་ཁང་ཤིང་ཕུལ་པས་འདུ་ཁང་དང། དེར་སྲད་རྒྱུད་དམ་གཙང་སྟོད་རྒྱུད་པ་ཚུགས། དེ་ནས་གཙང་སྟོད་རྒྱུད་དང་
དབུས་ཀྱི་སྨད་རྒྱུད་གཉིས་ཆུ་མིག་ལུང་དུ་དབྱར་ཕྱི་མ་ལྷན་ཅིག་མཛད་པ་རེད། དེ་ནས་བཟུང་སྲད་རྒྱུད་དཀོན་མཆོག་ཡར་འཕེལ་བར་དུ་བདེ་གསང་འཇིགས་གསུམ་གྱི་རིམ་གཉིས་ཀྱི་མན་ངག་རྣམས་སྲད་
ལ་གཅིག་རྒྱུད་ལྟ་བུ་ཡིན། དེ་སྐབས་སྲད་ཀྱི་བརྒྱུད་འཛིན་གྱི་སློབ་མ་བཟང་པོ་མེད་ཅིང། སྲད་རྒྱུད་པ་སྡེ་བ་གཞུང་ལ་ཞབས་བརྟན་ཞིག་ཏུ་ཕེབས་ཚེ། ཀུན་གཟིགས་ལྔ་པ་ཆེན་པོ་མཇལ་ནས་འཕྲོས་པ་

[004A]༄༅། །མཛད་པས་ཐུགས་ཡིད་འཕྲོག་སྟེ་བསྔགས་པ་གནང་བའི་རྐྱེན་གྱིས། ལྕང་སྐྱ་ངག་དབང་ཆོས་ལྡན། འཇམ་དབྱངས་བཞད་པ་རྣམ་གཉིས་ཀྱིས་གྲོས་གནང་སྟེ། ལྕང་སྐྱས་
སྲད་རྒྱུད་བདེ་མཆོག་གཙོ་བོར་གྱུར་བའི་གདམས་པ་མང་དུ་གསན་པས་བདེ་མཆོག་གི་བཀའ་བབས། འཇམ་དབྱངས་བཞད་པས་སྲད་རྒྱུད་གསང་བ་འདུས་པའི་བཀའ་བབས། ཐང་སག་པ་དངོས་གྲུབ་
རྒྱ་མཚོ་ནི་སྲད་རྒྱུད་འཇིགས་བྱེད་ཀྱི་བཀའ་བབས་དང། མེར་གིན་གིན་བླ་མ་ངག་དབང་བློ་གྲོས་ནི་མན་ངག་ཐོར་བུ་མང་དུ་གསན་པས་མན་ངག་ཐོར་བུའི་བཀའ་བབས། སློབ་མ་གཅིག་གི་མཚན་ཙམ་ཡང་མི་ཤེས་
པ་སྙན་བརྒྱུད་ཀྱི་གདམས་པ་ཉམས་སུ་བླངས་པས་སྒྲུབ་པ་སྙིང་པོར་བྱེད་པའི་བཀའ་བབས་ཏེ། ཁོང་ལ་བཀའ་བབས་ཀྱི་སློབ་མ་ལྔ་ཡོད་པ་ལ་འཁོར་གྱི་ཐ་མ་རྡོ་རྗེ་མཆེད་ལྔ་ཞེས་ཐང་སག་པའི་ཟིན་བྲིས་
ལས་གསུང་གསུངས། འདི་ཉིད་ཤིན་ཏུ་བཀའ་རྒྱ་མ་ཡིན་པས་ཨ་ཁུ་རིན་པོ་ཆེ་ནས་ཀྱང་བླ་སྤྲུལ་རྣམས་དང། དགེ་བའི་བཤེས་གཉེན་བཟང་པོ་རྣམས་ནང་རིམ་དུ་དང། གཞན་རྣམས་ཕྱི་རོལ་ཏུ་བཞུགས་
སུ་བཅུག་སྟེ། ཤིན་ཏུ་བཀའ་དོགས་པའི་རྒྱུ་མཚན་གསུང་གསུངས་ནས་ཡར་ཕེབས་མར་ཕེབས་མཛད་དེ་རྗེས་སོར་ནང་མ་རྣམས་མ་གཏོགས་གཞན་རྣམས་མ་ཚུད། ནང་མར་མི་བཞི་བཅུ་ཞེ་དགུ་

[004B] འདིའི་བསྐྱེད་རིམ་གྱི་ཁྲིད་རྒྱས་པ་ཉིན་ལྔ་དང། རིམ་པ་གཉིས་པའི་ཁྲིད་ཉིན་གཉིས་ལ་གནང་བ་ཞིག་ཐོབ་ཀྱང། ད་རེས་ཁྲིད་བསྡུས་པ་ཞིག་འབུལ་ཁུལ་བྱས་ན། དེ་ལ། གང་གིས་ཉམས་
སུ་ལེན་པའི་རྟེན་གྱི་གང་ཟག་གང་དུ་ཉམས་སུ་ལེན་པའི་གནས། ཇི་ལྟར་ཉམས་སུ་ལེན་པའི་ཚུལ་དང་གསུམ་ལས། དང་པོ་ནི། ལམ་ཐུན་མོང་པས་རྒྱུད་ལེགས་པར་སྦྱངས་ཤིང། ལུགས་འདིའི་དབང་
ཚད་ལྡན་ཐོབ་ཅིང། དབང་དུས་སུ་ཁས་བླངས་པའི་དམ་སྡོམ་ཚུལ་བཞིན་བསྲུང་ལ། བླ་མའི་རྣལ་འབྱོར་རྩལ་དུ་བཏོན་ནས་ཉམས་སུ་ལེན་དགོས། དེ་ཡང་ལམ་ཐུན་མོང་བ་ལམ་རིམ་ལྟ་བུ་ལ་མ་མཐའ་ལོ་བཅུ་
ལྷག་མ་འབད་ན་ཆོས་འདིའི་ཉམས་ལེན་མི་འགྲུབ་སྟེ། གྲུབ་དབང་སྐལ་ལྡན་རྒྱ་མཚོའི་ཞལ་ནས། ལོ་བཅུ་ལས་ལྷག་པར་ཉིན་བཞིན་དུ། །ཆོས་སྒོམ་ཁྲིད་ཐུན་བཞིར་མ་ཆག་ཅིང། །དུས་རྟག་ཏུ་བསགས་
སྦྱངས་མ་དོར་ན། །ཉམས་རྟོགས་པའི་རྟགས་རེ་འབྱུང་བར་གསུང། །ཞེས་པ་དོན་འདི་ལ་དགོངས་པ་རེད། སྤྱིར་འཇིགས་བྱེད་ཀྱི་ཆོ་ག་ལྟ་བུ་གསུང་བའི་ཚེའང། རྡོར་སེམས་བསྒོམ་བཟླས་ཉེར་གཅིག་རེ་
མ་ཆག་པ་བྱས་ན་བཟང། ཁྱད་པར་རིམ་པ་དང་པོ་ཉམས་ལེན་ལྟ་བུ་བྱེད་ཚེ་སྔོན་དུ་ཡིག་བརྒྱའི་མཚམས་དམ་པར་བྱ་ཞིང། དེ་ནས་ཉིན་རེ་བཞིན་བདག་འཇུག་བྱེད་ཐུབ་ན་རབ། དེ་མིན་ཡང་སྔོན་དུ་ཉིན་

[005A]༄༅། །བཅུ་ཙམ་གྱི་རིང་ལ་འདིའི་བདག་འཇུག་རྣམ་དག་སོགས་ཀྱིས་ལྟུང་བས་མ་གོས་པར་བྱེད་པ་གལ་ཆེ་བ་ཕྱག་ལེན་ཡིན་གསུང། །གཉིས་པ་གང་དུ་ཉམས་སུ་ལེན་པའི་གནས་
ནི༑ དུར་ཁྲོད། ཆུ་འགྲམ། ཤིང་གཅིག་མཚན་མ་གཅིག་པ། མ་མོའི་གནས་སོགས་ལ་བསྡད་ན། མི་མ་ཡིན་འབྱུང་པོའི་འཚུབ་སློང་ལ་བརྟེན་ནས་ལྷའི་རྣལ་འབྱོར་ལ་འབོགས་ཐོན་པ་ལ་ཁྱད་ཆེ་ཡང་
སྐབས་འདིར། ལས་དང་པོ་པས་ཡིད་མཐུན་གྱི་དབེན་པ་གལ་ཆེ་བ་ཡིན་པར་སློབ་དཔོན་སངས་རྒྱས་ཡེ་ཤེས་ཀྱིས་གསུང་གསུངས། །གསུམ་པ་ཇི་ལྟར་ཉམས་སུ་ལེན་པའི་ཚུལ་ནི། བསྙེན་པ་གཏོང་ལུགས་
ཀྱི་བཤད་པ་མཛད་དགོས་ཀྱང། ད་རེས་དེ་མ་གྲུབ། རང་གི་མལ་འོག་ཏུ་ས་དཀར་གྱིས་གཡུང་དྲུང་བྲིས་པ་སྣང་ཡང། གཡུང་དྲུང་ལས་ཀྱང་སྣ་ཚོགས་རྡོ་རྗེ་དབྱིབས་ཤིན་ཏུ་ལེགས་པ་ཞིག་བྲིས་ན་རྟེན་འབྲེལ་གྱི་
ཁྱད་ཆེན་པོ་ཡོད་གསུང། དེ་སྟེང་རོ་གདན་དངོས་ཡོད་ན་དེ་དང། དེ་ནས་དམིགས་རྟེན་བྲིས་སྐུའམ་འབུར་མ་གང་རིགས་དང་མདུན་གྱི་ཐད་དྲང་དུ་བཤམས། ཡི་དམ་གྱི་སྐུ་ནི། རང་ཇི་སྲིད་འཚོའི་བར་དུ་སུ་ལའང་
མི་སྟོན་པ་གལ་ཆེ། དེ་ནས་གང་འོས་སུ་ཡི་དམ་གྱི་གཏོར་མ། ཕྱོགས་སྐྱོང། ལས་གཤིན། གཞི་བདག་དཀར་གཏོར་རྣམས་གཏོར་སྒམ་ནང་དུ་བཞག་དེའི་མདུན་དུ་མཆོད་པ་མང་ན་བཟང་ཡང། གཅིག་

[005B] དེ་ནས་གདན་བདེ་བ་ལ་ཁ་ལྷོར་ཕྱོགས་ཏེ་ཀུན་སློང་བཟང་པོའི་ངང་ནས། ཁྱབ་བདག་འཇམ་པའི་ཞེས་པའི་རྐང་པ་གཅིག་གི་སྐབས་སུ་དཔལ་ཆེན་རྡོ་རྗེ་འཇིགས་བྱེད་དང། མགོན་དེ་ཞེས་པ་
རྐང་པ་གཉིས་པའི་སྐབས་སུ་ཡུམ་རྡོ་རྗེ་རོ་ལངས་མ་དང། ཟུང་འཇུག་ཅེས་རྐང་པ་གསུམ་པའི་སྐབས། རྒྱུད་སྤྱན་འདྲེན་པ་པོ་གྲུབ་ཆེན་ལཱ་ལི་ཏ་བཛྲ་གསལ་བཏབ་དགོས་ཤིང། དེ་ཡང་མཐོ་བརྩེགས་སུ་བཞུགས་
པར་མོས་ནས། གསོལ་བ་འདེབས་སོ་ཞེས་པའི་རྐང་པ་བཞི་པའི་སྐབས་སུ་དེ་གསུམ་ལས་བདུད་རྩི་འབེབ་སྦྱང་བྱེད་དགོས་པ་ཡིན། དེས་གཞན་རྣམས་ལའང་འདྲ། དེའི་མཇུག་ཏུ། གོང་མ་རྣམས་གཅིག་ལ་
གཅིག་ཐིམ་གྱི་ཚུལ་གྱིས་རང་གི་རྩ་བའི་བླ་མ་ལ་ཐིམ། དེ་ཡང་དགྱེས་བཞིན་རང་ལ་ཐིམ་པས་རྒྱུད་བྱིན་གྱིས་བརླབས་པར་བསམ། དེ་ནས་ཁྲིད་ཀྱི་སྐབས་ཡིག་ཆུང་མི་གསུངས་བས། ད་སྐད་ཅིག་དཀྲོང་བསྐྱེད་
བྱེད་དགོས་པས། དེ་ཡང། རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཅེས་པའི་སྐབས་སུ། ང་ཞེས་པ་དང་ཆོས་ཐམས་ཅད་གདགས་གཞིའི་མིང་གིས་ཕར་བཏགས་པ་ཙམ་མ་གཏོགས་རང་ངོས་ནས་
གྲུབ་པ་རྡུལ་ཙམ་ཡང་མེད་པའི་སྟོང་ཉིད་དང། རང་སེམས་དབྱེར་མེད་དུ་ཞུགས་པའི་ངེས་ངོར་ཀུན་རྫོབ་ཀྱི་སྣང་བ་མི་འཆར་ཡང། སྣང་ངོར་འོད་སྔོན་པོ་ཁྲུ་གང་བ་ཞིག་ལས་ཅི་ཡང་མེད་པ་ལ་ང་རྒྱལ་བཞག་

[006A]༄༅། །དེ་ནས་འོད་དེ་ལ་ཞལ་ཕྱག་གི་རྣམ་པ་བཏོད་དེ། ཞལ་གཅིག་པ། ཕྱག་གཉིས་པ། མ་ཧེའི་གདོང་པ་ཅན། ཤངས་ནས་བསྐལ་བའི་རླུང་ནག་འཚུབས་ཤིང། ཤངས་ཟངས་དུང་
མེས་སྲེག་པ་ལྟ་བུ། སྤྱན་གཉིས་ཞེས་ཡོད་ཀྱང། གསུང་བཤད་ལ་སྤྱན་གསུམ་གློག་ལྟར་འཁྱུག་ཅིང། སྤྱན་འབྲས་མེ་ལྟར་འབར་བ་ཞེས་གསུང་གསུངས། སྤྱན་རྩ་ཁྲག་རློན་གྱིས་བྱུག་པ་ལྟར་
ཤིན་ཏུ་དམར་བ། དཔྲལ་བ་དང་ཤངས་གཉིས་སུ་ཁྲོ་གཉིར་ཤིན་ཏུ་བསྡུས་པ། ཞལ་གནམ་ས་ལྟར་གདངས་ཤིང། མཆེ་བ་གངས་རི་ལྟར་གཙིགས་པ། ལྗགས་གློག་ལྟར་གཡོ་ཞིང། ལྗགས་རྩེ་རྐན་
ལ་འདྲིལ་བ། དབུ་སྐྲ་སྨ་ར་སྨིན་མ་རྣམས་དམར་སེར་གསེབ་ནས་མེ་སྟག་འཕྲོ་བ། སྐུ་མདོག་ཆར་སྤྲིན་ལྟར་ནག་པ། ཕྱག་མཐིལ་ཁྲག་རློན་བྱུག་པ་ལྟར་དམར་བ། གཡས་གྲི་གུག་དང། གཡོན་ཐོད་ཁྲག་
འཛིན་པ། ཞབས་གཡས་བསྐུམས་གཡོན་བརྐྱངས་པའི་བར་དུ་ལྷ་རང་གི་མཐོ་ལྔ་ཡོད་པ། རུས་པའི་རྒྱན་ཐམས་ཅད་ཀྱིས་བརྒྱན་ཅིང་སྐུ་ལ་ཐལ་ཆེན་གྱིས་བྱུག་པ། ཡུམ་རྡོ་རྗེ་རོ་ལངས་མ་ཡང། གཙོ་བོ་ལས་
སྐུ་ཅུང་ཟད་ཆུང་བ་མ་གཏོགས་གཞན་རྣམས་ཕལ་ཆེར་ཡབ་དང་མཚུངས། ཐལ་ཆེན་མ་གཏོགས་ཕྱག་རྒྱ་བཞིས་བརྒྱན་པ། རབ་ཏུ་ཁྲོས་པ་ཡེ་ཤེས་ཀྱི་མེ་དཔུང་འབར་བའི་དབུས་ན་སྣ་ཚོགས་པདྨ་

[006B] མ་འོངས་འབྲས་དུས་ཀྱི་མངོན་དུ་བྱ་རྒྱུའི་སྐུ་དེ་འདིའོ་སྙམ་དུ་ང་རྒྱལ་བརྟན་པོ་བྱ། འདིའི་སྐབས་སུ་སྟོང་ཉིད་སྒོམ་པ་འཆི་བ་ཆོས་སྐུ། འོད་སྔོན་པོ་བར་དོ་ལོངས་སྐུ། འཇིགས་
བྱེད་ཡབ་ཡུམ་གསལ་བཏབ་པ་སྐྱེ་བ་སྤྲུལ་སྐུའི་ལམ་འཁྱེར་ཡིད་ངོར་ལེགས་པར་ཤར་དགོས་གསུང། རྡོར་དྲིལ་བྱིན་རླབས་ཆོ་གའི་སྐབས་སུ་འདོན་མིན་གང་ལྟར་ཡང་ཁྲིད་ཀྱི་དུས་སུ་བཤད་
པ་གནང་བའི་ཕྱག་སྲོལ་འདུག་པས། དེ་ཡང་རྡོ་རྗེ་དང་དྲིལ་བུ་ནི་ཐབས་དང་ཤེས་རབ་སྟེ་ཞེས་གསུངས་པར། བཤེས་གཉེན་བསམ་སྦྱོར་གཉིས་ཀྱི་བསྟེན་ཚུལ་ནས་བཟུང་ཀུན་རྫོབ་སྒྱུ་མའི་སྐུ་འགྲུབ་པའི་བར་
གྱི་ཐབས་ཀྱི་ཆ་ཐམས་ཅད་རྡོ་རྗེ་དང། དོན་དམ་ཆོས་སྐུའི་བར་གྱི་ཤེས་རབ་ཀྱི་ཆ་ཐམས་ཅད་དྲིལ་བུས་མཚོན་ནས་དོན་དེ་དག་ཡིད་ལ་དྲན་ནས། དོན་དམ་བྱང་ཆུབ་ཀྱི་སེམས་ཐབས་ཤེས་ཟུང་འཇུག་གི་བདེ་
སྟོང་གཉིས་སུ་མེད་པའི་རང་བཞིན་གྱི་རྣལ་འབྱོར་ཉམས་སུ་ལེན་པར་བྱའོ་སྙམ་དུ་བསམ་དགོས་པ་རེད་གསུང། དེ་ནས་ཨོཾ་སརྦ་ཏ་ཐཱ་ག་ཏ་སོགས་ཀྱི་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་གྲུབ་པའི་
དམ་ཚིག་གི་ངོ་བོ་གང་ཡིན་ཞེ་ན། ཧི་ལྔས་རིགས་ལྔའི་རང་བཞིན་ཡིན་པ་དང། ཧཱུཾ་གསུམ་གྱིས་རྡོ་རྗེ་གསུམ་གྱི་རང་བཞིན་དུ་སྟོན་པའོ། །ཨོཾ་བཛྲ་གྷཱཎྜ་ཧཱུཾ་གིས་རྡོ་རྗེ་དྲིལ་བུས་རྡོ་རྗེ་སེམས་དཔའ་ལ་སོགས་

[007A]༄༅། །པ་རྣམས་མཉེས་པར་བྱའོ། །ཇི་ལྟར་མཉེས་པར་བྱེད་སྙམ་ན། ཧཱུཾ་ཞེས་བརྗོད་དེ། སངས་རྒྱས་ཐམས་ཅད་ཀྱི་རྡོ་རྗེ་གསུམ་གྱི་རང་བཞིན་ཅན་གྱི་རྡོ་རྗེ་དེ་ཉིད་ཕྱོགས་བརྒྱད་དུ་
གསོར་བའི་ཚུལ་མཛེས་པ་དེ་ཡིས། འགྲོ་བ་སེམས་ཅན་ཐམས་ཅད་ཀྱི་རྒྱུད་སྒྲིབ་གཉིས་ཀྱི་རྨོངས་པ་དེ་དག་འབྲལ་བའི་རྣམ་ཐར་གྱི་བྱ་བ་ཡིན་པའི་ཕྱིར་རོ། །དེ་ཕྱིར་ཡེ་ཤེས་སྤྲོ་བ་དང་བཅས་ཏེ་རྡོ་རྗེ་
བཟུང་ཞེས་པའོ། །གསོར་ཚུལ་སྟེང་འོག་ཏུ་གསོར་བ་མི་འཐད་གསུང། ཨོཾ་བཛྲ་དྷརྨ་ར་ཎི་ཞེས་སོགས་ཀྱིས་རྡོ་རྗེ་ཆོས་ཀྱི་དྲིལ་བུ་སྒྲ་སྒྲགས། རབ་ཏུ་སྒྲགས། ཤིན་ཏུ་རབ་ཏུ་སྒྲགས། སངས་
རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་གྱི་དྲིལ་བུའི་སྒྲ་སྒྲོགས་ཞེས་པ་སྟེ། དྲིལ་བུའི་སྒྲས་སངས་རྒྱས་ཐམས་ཅད་བསྐུལ་བར་གསུང་བ་
རེད་གསུང། དེའི་སྐབས་སུ་ཕྱོགས་བརྒྱད་དུ་དྲིལ་ལྕེ་བསྐྱོད་པར་བྱའོ། །དེ་ནས་ནང་མཆོད་བསངས་སྦྱངས་བསྐྱེད། བྱིན་གྱིས་རླབས་པ་བཞི་ལས། དང་པོ། རང་ཡི་དམ་དུ་གསལ་བའི་སྙིང་ཁར་ཉི་མའི་
དཀྱིལ་འཁོར་གྱི་དབུས་སུ་རྡོ་རྗེ་སྔོན་པོ་རྩེ་ལྔ་པ། དེའི་ལྟེ་བའི་དབུས་སུ་ཧཱུཾ་ཡིག་དེའི་མཐར་ཡི་གེ་བཅུ་པའི་སྔགས་ཀྱིས་བསྐོར་བ་གྱེན་འགྲེང་ཡིན། དེ་ལས་རང་འདྲའི་ཁྲོ་བོའི་ཚོགས་བུང་བ་ཚང་

[007B] གདོན་གྱི་གཙོ་བོ་བདེ་འཛིན་དང། གཞན་ཕྱིའི་གདོན་བགེགས་རྣམས་སེངྒེའི་ཚོགས་ཀྱིས་གླང་པོ་དེད་པ་བཞིན་ཕྱི་མིག་ཙམ་ཡང་བལྟ་བའི་སྐབས་མེད་རྒྱ་མཚོའི་ཕར་འགྲམ་དུ་
བསྐྲད་པར་མོས། དེ་ནས་ཁྲོ་བོ་རྣམས་ཕྱིར་བསྡུ་ན་རྟེན་འབྲེལ་གྱི་གནད་ཆེ་གསུང། སྦྱངས་པའི་སྐབས། ཆོས་ཐམས་ཅད་རྣམ་རྟོག་གིས་བཏགས་པ་ཙམ་ལས། ངེས་ངོར་གྲུབ་པ་སྐད་ཅིག་ཀྱང་མེད་པའི་
ལྟ་པ་ལ་སེམས་རྩེ་གཅིག་ཏུ་བཞག་དགོས་པ་རེད། ང་འདྲ་བས་ལྟ་བའི་ཆ་ཙམ་ཡང་མི་གོ་བ་ལ་དཀའ་རྒྱུ་རེད་གསུང་སྟོང་པ་དེའི་ངང་ལས། ཡཾ་སྔོན་པོ་ལས་རླུང་དཀྱིལ་སྔོན་པོ་གཞུའི་དབྱིབས་ཅན་བཅད་ཁ་རང་
ལ་བསྟན་པའི་གྲྭ་གཉིས་སུ་དར་ལྕེ་གསུམ་པའི་བ་དན་གཉིས་ཀྱིས་མཚན་པ། དེ་སྟེང་རཾ་དམར་པོ་ལས་མེ་དཀྱིལ་དམར་པོ་ཟུར་གསུམ་རྩེ་མོ་གཅིག་རང་ལ་བསྟན་པ་ཟུར་གསུམ་མེ་ལྕེ་འཐུག་པ་འབར་བཞིན་པ་
དེའི་ཟུར་གསུམ་དུ་རྣམ་བཅད་དང་བཅས་པའི་ཨཱ་ལས་མི་མགོའི་སྒྱེད་བུ་བཅད་མ་ཐག་པའི་མགོ་ལྟར་མིག་སྐྱ་ཞིག་གེ་པ། སྐྲ་དང་བཅས་པ་གསུམ་ག་ཕྱིར་བསྟན་པ། དེའི་དཀྱིལ་དུ་ཨཱ་ཡིག་རྣམ་བཅད་
ཅན་དཀར་ལ་དམར་བ་ལས་ཐོད་པ་ཕྱི་དཀར་ལ་ནང་དམར་བ་དཔྲལ་པ་རང་ལ་བསྟན་པ། དེའི་ནང་གི་ཤར་ཏེ་མདུན་ངོས་སུ་རྣམ་སྣང་གི་ས་བོན་བཧྲུཾ་ལས་བ་ལང་གི་ཤ་ཞེས་འདི་ཤ་བུབ་མགོ་དང་བཅས་པ་

[008A]༄༅། །དགོས་པ་རེད། མགོ་དབུས་སུ་བལྟ་བ། ཁ་སྦུབ་ལ་གོ་ཡིག་རྒྱབ། གན་རྐྱལ་ལ་གོ་ཡིག་སྙིང་ཁ། རྩིབས་ལ་སྟེང། ཤ་སྤུངས་པའི་རྩེ་མོ་ལ་འགོད་གསུང། གཞན་ལའང་
འདྲ༑ ལྷོར་རིན་བྱུང་གི་ས་བོན་ཨཾ་ལས་ཁྱིའི་ཤ་ཀུ་ཀུ་ར་ཞེས་པའི་དང་པོ་ཀུས་མཚན་པ། ནུབ་ཏུ་འོད་དཔག་མེད་ཀྱི་ས་བོན་ཛྲིཾ་ལས་གླང་ཆེན་གྱི་ཤ་དནྟིའི་དང་པོ་དས་མཚན་པ། བྱང་དུ་དོན་གྲུབ་ཀྱི་ས་
བོན་ཁཾ་ལས་རྟའི་ཤ་ཧ་ཡིའི་དང་པོ་ཧས་མཚན་པ། དབུས་སུ་མི་བསྐྱོད་པའི་ས་བོན་ཧཱུཾ་ལས་མིའི་ཤ་ན་རའི་དང་པོ་ནས་མཚན་པ། ཤར་ལྷོར་སྤྱན་མའི་ས་བོན་ལཾ་ལས་དྲི་ཆེན་ལ་བི་ཊའི་དང་པོ་བི་
ལྷོ་ནུབ་ཏུ་མ་མ་ཀིའི་ས་བོན་མཾ་ལས་རཀྟ་སྟེ་ཁྲག་གི་མིང་ཡིག་དང་པོ་རས་མཚན་པ། འདི་ཁམས་དམར་པོ་ཡིན། ནུབ་བྱང་དུ་གོས་དཀར་མོའི་ས་བོན་བཾ་ལས་བྱང་སེམས་དཀར་པོ་ཤུ་དྲའི་དང་པོ་
ཤུས་མཚན་པ། བྱང་ཤར་དུ་སྒྲོལ་མའི་ས་བོན་ཏཾ་ལས་རྐང་མར་མཛྫའི་དང་པོ་མས་མཚན་པ། དབུས་སུ་རོ་ལངས་མའི་ས་བོན་བཾ་ལས་དྲི་ཆུ་མའུ་དྲའི་དང་པོ་མའུས་མཚན་པ། དབུས་ཀྱི་མི་ཤ་དང་དྲི་ཆུ་གཉིས་
ཕན་ཚུན་མི་འགོག་པར་གནས་པ། བྱིན་གྱིས་རླབས་པ་ནི་དེའི་སྟེང་དུ་ཨོཾ་དཀར་པོ། དེ་འོག་ཨཱ་དམར་པོ། དེ་འོག་ཧཱུཾ་སྔོན་པོ་གསུམ་བརྩེགས་ཏེ་གནས། བླ་མ་བྱམས་པ་རིན་པོ་ཆེས། ཕྱག་གིས་བརྡ་

[008B]དེ་སྟེང་ཨཱ་དེ་སྟེང་ཧཱུཾ་བྱེད་པར་གནང་བ་འདི་གཙོ་ཆེ་ཞེས་བྲག་དཀར་དཀའ་བཅུ་རིན་པོ་ཆེས་གསུང་ཞེས་གསུང་གསུང། རང་ཡི་དམ་དུ་གསལ་བའི་ཐུགས་ཀའི་ཧཱུཾ་
ལས་འོད་ཟེར་འཕྲོས། རླུང་རབ་ཏུ་གཡོས་ཏེ། མེ་ཆེ་ཆེར་སྦར་པས་ཐོད་པའི་རྫས་ཐམས་ཅད་ཞུ་ཞིང་འཁོལ་བར་གྱུར། དེ་ནས་སྟེང་གི་ཨོཾ་ལས་འོད་ཟེར་དཀར་པོ་འཕྲོས་པས་སངས་རྒྱས་ཐམས་ཅད་ཀྱི་སྐུ་
རྡོ་རྗེ་རྣམ་སྣང་སྤྱན་དྲངས་ནས་ཨོཾ་ལ་ཐིམ། ཨཱ་ལས་འོད་ཟེར་དམར་པོ་འཕྲོས་སངས་རྒྱས་ཐམས་ཅད་ཀྱི་གསུང་རྡོ་རྗེ་འོད་དཔག་མེད་ཀྱི་ལྷ་ཚོགས་སྤྱན་དྲངས་ནས་ཨཱ་ལ་ཐིམ། ཧཱུཾ་ལས་སངས་རྒྱས་ཐམས་
ཅད་ཀྱི་ཐུགས་རྡོ་རྗེ་ལྷ་ཚོགས་སྤྱན་དྲངས་ནས་ཧཱུཾ་ལ་ཐིམ། ཧཱུཾ་ཡིག་ཐོད་པའི་ནང་དུ་ལྷུང། རྫས་རྣམས་ལན་གསུམ་དཀྲུགས་པས་ཁ་དོག་རོ་ནུས་ཀྱི་སྐྱོན་སྦྱངས། དེ་ནས་ཨཱ་ལྷུང་ནས་ལན་གསུམ་དཀྲུགས་པས་
ཁ་དོག་རོ་ནུས་ཀྱི་སྐྱོན་མེད་པར་མ་ཟད་བདེ་སྟོང་གཉིས་སུ་མེད་པའི་ཡེ་ཤེས་ཀྱི་བདུད་རྩིར་བསྒྱུར། ཨོཾ་ཐོད་པར་ལྷུང་ནས་ལན་གསུམ་དཀྲུགས་པས་རྫས་རྣམས་མང་པོར་སྦར་ཞིང་སྦེལ་པར་གྱུར་བར་བསམ་
དེ་ནས་འབྲུ་གསུམ་ཚར་གསུམ་བརྗོད་པས། རིམ་པ་བཞིན་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱི་སྒོ་ནས་བསགས་པའི་སྡིག་སྒྲིབ་ཐམས་ཅད་འོད་ནག་པོའི་རྣམ་པར་ནང་མཆོད་ལ་འདྲེས་

[009A]༄༅། །པར་བསམ་དགོས་པ་ཡིན་པས། ཉམས་སུ་ལེན་ཤེས་ན་ནང་མཆོད་བྱིན་རླབས་གཅིག་པུས་ལམ་ཡོངས་རྫོགས་ཀྱི་གནད་ཚང་བ་རེད་གསུང། དེ་ཡང་རླུང་དཀྱིལ་གྱིས་རྫོགས་རིམ་
སྐབས་ཀྱི་རླུང་དང། མེ་དཀྱིལ་གྱིས་གཏུམ་མོའི་རྣལ་འབྱོར། སྒྱེད་བུ་གསུམ་གྱིས་སྣང་མཆེད་ཐོབ་གསུམ། ཐོད་པ་ཕྱི་དཀར་པས་སྟོང་ཉིད། ནང་དམར་པས་བདེ་ཆེན་གྱི་ཡེ་ཤེས། ནང་གི་ཤ་ལྔས་
དག་མ་དག་གི་སྒྱུ་ལུས། བདུད་རྩི་ལྔས་དཔེ་དོན་གྱི་འོད་གསལ། སྦྱང་རྟོགས་སྦར་བས་གཅིག་ཏུ་འདྲེས་པས་ཟུང་འཇུག་དེའི་སྟེང་གི་འབྲུ་གསུམ་གྱིས་མ་འོངས་འབྲ་དུས་ཀྱི་སྐུ་གསུམ་བདེ་བླག་
ཏུ་འགྲུབ་པའི་རྟེན་འབྲེལ་འགྲིགས་པ་ཡིན། ཧཱུཾ་གྱིས་ཁ་དོག་དྲི་ནུས་ཀྱི་སྐྱོན་སྦྱང་བ་སྤངས་པ་ཕུན་ཚོགས། ཨཱ་ས་བདུད་རྩིར་བསྒྱུར་པ་རྟོགས་པ་ཕུན་ཚོགས། ཨོཾ་གྱིས་མང་པོར་སྦེལ་བ་དོན་
གཉིས་ལྷུན་གྱིས་གྲུབ་པའི་རྟེན་འབྲེལ་གྱི་གནད་ཆེན་པོ་ཡོད་པ་རེད་གསུང་ནས་བསྔགས་བརྗོད་ཡང་ཡང་གནང། དེ་ནས་སྒྲུབ་ཐབས་ཉམས་སུ་ལེན་པ་ལ། ཕྱི་ནང་གི་བར་ཆད་མི་འབྱུང་ཞིང་
མཐུན་རྐྱེན་འགྲུབ་པའི་གྲོགས་ལྡན་མཛད་ཕྱིར་སྔོན་འགྲོའི་གཏོར་མ་འབུལ་བར། མཆོད་ཡོན་ནས་བཟུང་བརྒྱད་པོ་ཐམས་ཅད་ལ་ཐོད་སྣོད་བཅུ་དྲུག་རེ་བཤམས། སྔར་ལྟར་བསངས་སྦྱངས། སྟོང་པའི་

[009B] དེ་ལས་ཐོད་པ་བརྒྱད་ཚན་བཅུ་དྲུག་དེའི་ནང་དུ་བདེ་སྟོང་གི་ཡེ་ཤེས་ཀྱི་ས་བོན་ཧཱུཾ་རེ་བསམ། ཧཱུཾ་དེ་ཡོངས་སུ་གྱུར་པ་ལས་ངོ་བོ་བདེ་སྟོང་གི་ཡེ་ཤེས་
རྣམ་པ་མཆོད་རྫས་རང་རང་དང། བྱེད་ལས་ཞལ་ཟས་ལ་ཟག་མེད་ཀྱི་བདེ་བ་སྟེར་བའི་ཁྱད་པར་གསུམ་ལྡན་དུ་བསྐྱེད། ཨརྒྷཾ་སོགས་འབྲུ་གསུམ་གྱི་བར་དུ་སྤེལ་བས་རྡོ་རྗེ་གསུམ་གྱི་ངོ་བོར་བྱིན་གྱིས་རླབས་
ཏེ་ཕུལ། འདིའི་མཆོད་ཡོན་སོགས་ཀྱང་དགྲ་བགེགས་ཀྱི་སྙིང་ཁྲག་གི་མཆོད་ཡོན། དབང་པོ་ལྔའི་མེ་ཏོག་སོགས་དྲག་པོའི་མཆོད་པ་གསུངས་ཀྱང། གཙོ་བོ་སངས་རྒྱས་ཀྱི་ཐུགས་མཉེས་བྱེད་ཡིན་དགོས་གསུང་ངོ། །
དེ་ནས་ཕྱོགས་སྐྱོང་གི་གཏོར་མ་བྱིན་གྱིས་རླབས་པ་ནི་ནང་མཆོད་བྱིན་རླབས་དང་འདྲ། རང་གི་ཐུགས་ཀ་ནས་ཁྲོ་བོ་གཤིན་རྗེ་གཤེད་ལྕགས་ཀྱུ་ཞགས་པ་ཐོགས་པ་བསམ་གྱིས་མི་ཁྱབ་པ་སྤྲོས་པས་ཕྱོགས་
སྐྱོང་རྣམས་ཀྱི་གཙོ་བོ་རྒྱལ་པོ་ལྟ་བུ་བཅོ་ལྔ་ལ་སྲིད་གསུམ་འབྱུང་པོའི་ཚོགས་བཅས་གསལ་བཏབ་ན་དགོས་པ་ཆེ། དེ་ནས་ཕྱོགས་སྐྱོང་དམིགས་ཡུལ་དུ་བྱས་ཏེ། རང་ཉིད་སྟོང་ཉིད་ལ་ཞུགས་པའི་སྟབས་
ཀྱིས་ཕྱོགས་སྐྱོང་རྣམས་ཀྱང་སྟོང་ཉིད་ལ་ཞུགས་ཏེ། སེམས་རང་བཞིན་འོད་གསལ་གློ་བུར་དྲི་མ་ཆོས་དབྱིངས་སུ་ཟད་དེ་ལྷའི་སྐུར་བཞེངས་པའི་ལྗགས་ཧཱུཾ་ལས་རྡོ་རྗེའི་རྣམ་པར་གྱུར་པའི་རྩེ་མོ་འོད་ཀྱི་སྤུ་གུ་ཅན་དུ་

[010A]༄༅། །དམིགས་ལ། དེ་ནས་གཏོར་མ་འབུལ་དགོས་པ་རེད་གསུངས། དེ་ནས་སྲད་རྒྱུད་ལྟར་ན། ཡ་མ་རཱ་ཛ་ཚར་གཅིག་གིས་གཏོར་ཕུད་འབུལ་བ་ཞལ་གསོལ་བའི་ལྷག་རོལ་
ཞལ་གྱི་གྲས་ནས་ལུད་པ་གཏོར་མར་འདྲེས་པས་ཕྱོགས་སྐྱོང་རྣམས་ཀྱི་རྒྱུད་བྱིན་གྱིས་བརླབས། ཕྱོགས་སྐྱོང་རྣམས་ཤ་ཁྲག་ལ་ལོངས་སྤྱོད་པའི་གནང་བ་ཞུས་པས་ཞལ་བཞེས་སྩལ་བ་ནི་
ལ་ལཱི་ཏས། ཤ་རྣམས་ཀུན་གྱི་གཏོར་མ་ནི། །འབྱུང་པོ་ལ་སོགས་འཇིགས་ལ་སྦྱིན། །དང་པོར་ལྷ་ལ་བཟོད་པར་གསོལ། །ཞེས་དང། ཞྭ་ལུ་པས། གསང་སྔགས་རྒྱལ་པོས་བཅོམ་ལྡན་
མཆོད༑ ༑ཅེས་པའི་དོན་དུ་བཞེད། དབེན་སའི་ལུགས་ལ་གཏོར་སྣོད་ཀྱི་ཁར་རྩ་སྔགས་གསེར་གྱི་ཡི་གེ་རྣམ་པ་གྱེན་འགྲེང། དེ་ལ་དམིགས་ཏེ་རྩ་སྔགས་བརྗོད་པ་དང། སྔགས་ཐོད་པར་ལྷུང་ནས་གཏོར་
མ་དང་འདྲེས་པ། ལ་ལཱི་ཏས། རྩ་བའི་སྔགས་ཀྱིས་བྱིན་གྱིས་རླབས། །ཞེས་པའི་དོན་དུ་གསུངས། ཨ་རིག་དགེ་བཤེས་ནས། ཕུད་ཕུལ་ནས་གནང་བ་ཞུས་པ་མི་འཐད། འཇིགས་མཛད་རང་གི་
བཀའི་ཡོད་ཆེད་་ཅེས་སྐོས་ཡོད་པས་གནང་བ་ཞུས་ཅི་ལ་དགོས་གསུང་ཟེར་བ་ལྟར་སྣང་ཚོད་རེད་གསུང། པཎ་ཆེན་རིན་པོ་ཆེས་ཡོངས་འཛིན་བློ་བཟང་ཚུལ་ཁྲིམས་ཀྱི་སྡོན་ཡིན་ན། བཀྲ་ཤིས་ལྷུན་པོ་

[010B] དུས་ཕྱིས་པཎ་ཆེན་ནས་བྱམས་པ་རིན་པོ་ཆེ་ལ་འཇིགས་བྱེད་བསྐྱེད་རྫོགས་གསན་ནས་ད་ལྟ་རྗེ་ཉིད་ཀྱི་ཐུགས་ནའང་དེ་འདྲ་འདུག་འདུག་ཅེས་ཅུང་མི་བདེ་བ་ལྟ་བུ་
མཛད༑ མཁས་གྲུབ་ཀྱི་བསྐྱེད་རིམ་ཆེན་མོར་ཡང་དགག་སྒྲུབ་མང་དུ་མཛད་ཡོད་གསུང། དེའི་སྔགས་ཨོཾ་བཧུ་ཙ་ར་ཎཾ་ནས་ཕཊ་ཨུད་ཏ་ར་ཏི་གཱ་ཡའི་བར། ཡ་མཱནྟ་ཀ་དང་ཆོས་རྒྱལ་འཁོར་བཅས་ཀྱི་
མཚན་སྔགས་སྤེལ་བ་དང། ཨོཾ་ཨི་ནས་སརྦ་བཧུ་དེ་བྷྱའི་བར། ཧྲཱི་ཥྚྲཱི་དང་ཕྱོགས་སྐྱོང་གི་ས་བོན་སྤེལ་བ་ཡིན་གསུང། དེ་ཡང་བཧུ་ཙ་ར་ཎཾ། ས་སྟེང་ན་སྤྱོད་པ་དམ་ཅན་ཆོས་རྒྱལ། བཱ་ཏ་ལ་ཙ་
ར་ཡ༑ ས་འོག་ན་སྤྱོད་པ་ཙ་མུ་ཎྜི། ཁེ་ཙ་ར་ཡ། ལྷ་མོ། པུརྦ་ཎི་གཱ་ཎཾ། ཤར་ན་སྤྱོད་པ་ནང་སྒྲུབ་ཀྱི་འཁོར་ལས་བཞིའི་གཤིན་རྗེ་ལ། ཕྱོགས་སྐྱོང་ལ། ཨིནྡྲ། ཡ་མ་གཤིན་རྗེ། ཝ་རུ་ན་ཆུ་ལྷ། ཡཀྵེ་
གནོད་སྦྱིན། ཀཽ་ཤི་ཀ་བརྒྱ་བྱིན། ཨེ་དྷ་ན་མེ་ལྷ། ཨ་བི་ཀྵ་སྲིན་པོ། དེ་བ་རླུང་ལྷ། བྷྱོ་ནི་སའི་ལྷ་མོ་ཐག་བཟང་རིས། འདི་ལ་བྷ་ཡོ་ཞེས་བཀླག་པའང་ཡོད་གསུང། དེ་ནས། ཨོཾ་ད་ཤཾ་དི་ཀ་ཞེས་སོགས་
ནི་ཕྱོགས་བཅུའི་འཇིག་རྟེན་སྐྱོང་བ་འཁོར་དང་བཅས་པས་མཆོད་ཡོན་སོགས་སོ་སོར་བཞེས་ཞེས་པ་ཡིན་གསུང། སྔགས་ལ་འབྲུ་གསུམ་བཏགས་པའི་ནང་མཆོད་འབུལ་བས་ཐུགས་རྒྱུད་བདེ་བས་

[011A]༄༅། །ཚིམ་པར་མོས། སྔོན་བཅོམ་ལྡན་འདས་དང་དེ་ཉིད་འཇམ་དབྱངས་ཞི་ཁྲོའི་རྣམ་པར་བསྟན་པའི་སྤྱན་སྔར། བདག་གིས་བདུད་འདུལ། བསྟན་པ་སྲུང་ཞེས་ཞལ་བཞེས་མཛད་
པས༑ ལས་གཤིན་ཆོས་ཀྱི་རྒྱལ་པོ། ཙ་མུཎྜི། མཁའ་འགྲོ་མ་སྟེ་ལྷ་མོ། འབྱུང་པོ་རོ་ལངས་ཏེ་ཕྱོགས་སྐྱོང་འཁོར་བཅས་ཀྱིས། འཇམ་དབྱངས་ཞི་དྲག་གིས་ཇི་ལྟར་གསུང་བ་དེ་བཞིན་བགྱིད་པའི་
བཀའ་ཉན་དང། དེ་ནས་ཕྱི་ནང་གསང་བའི་ཞེས་སོགས་རྐང་པ་གཉིས་པོ་ལ་བཤད་པ་གསལ་པོ་མ་གནང། དེ་ནས་གཞུང་ལྟར་འདོད་དོན་ལ་གསོལ་བ་བཏབ། བཟོད་གསོལ་བྱ། ཕྱོགས་སྐྱོང་
གཤེགས་གསོལ་གྱི་ཚིག་བརྗོད་མིན་གང་ལྟར་ཡང། ཕྱིར་བཀྱེད་ནས་སྒྲུབ་པ་པོ་ལ་བར་ཆད་སྲུང་བར་བསམ་ན་གནད་ཆེ་གསུང། དེ་ནས་བདག་བསྐྱེད་ཀྱི་མཆོད་པ་བྱིན་རླབས་སྔར་ལྟར་གནད་
ཤེས་པ་གལ་ཆེ་བ་ཡིན། རྡོར་སེམས་བསྒོམ་བཟླས་ཀྱི་བཤད་པ་ངེས་ཅན་དུ་དགོས་ཡང་རྗེས་སོར་རྫོགས་རིམ་སྐབས་སུ་ཞུས་ན་ཆོག་གསུང། གཉིས་པ་དངོས་གཞིར། དང་པོ་སྦྱོར་བ། དཀྱིལ་འཁོར་
རྒྱལ་མཆོག་ལས་རྒྱལ་མཆོག་གི་ཏིང་ངེ་འཛིན་གསུམ། དང་པོ་ལ་ལམ་ཁྱེར་གསུམ། དང་པོ་འཆི་བ་ཆོས་སྐུར་འཁྱེར་བའི་ལམ་འཁྱེར་ལ། བསོད་ནམས་ཀྱི་ལས་འདུ་བྱ་བ་དང་རྗེས་སུ་མཐུན་པར་

[011B] རང་ཉིད་འཇིགས་བྱེད་ཞལ་གཅིག་ཕྱག་གཉིས་ཡུམ་བཅས་སུ་གསལ་བའི་ཐུགས་ཀར་སྙིང་ཁའི་རྩ་འདབ་མཚོན་པའི་སྣ་ཚོགས་པདྨ། མི་བཤིག་པའི་ཐིག་ལེ་དཀར་དམར་མཚོན་པའི་
ཉི་མ༑ དེའི་སྟེང་ཤིན་ཏུ་ཕྲ་བའི་རླུང་སེམས་མཚོན་པར་ཧཱུཾ་མཐིང་ག་ཡེ་ཤེས་ལྔའི་རང་བཞིན་ཅན། དེ་ལས་འོད་ཟེར་ལྔ་འཕྲོས་པས་ཕྱོགས་བཅུའི་འཇིག་རྟེན་ཁམས་ལོངས་སྤྲུལ་གྱི་ཞིང་ཐམས་ཅད་སྐད་ཅིག་
གིས་གསལ་བར་བྱས། དེ་ན་བཞུགས་པའི་རིགས་ལྔ་སོགས་སངས་རྒྱས། རྡོ་རྗེ་རྣོན་པོ་སོགས་བྱང་སེམས། རྡོ་རྗེ་ལྕགས་ཀྱུ་སོགས་ཁྲོ་བོ། སེམས་མ་རྡོ་རྗེ་མ་སོགས་རིག་པའི་ཚོགས་ཀྱིས་ཡོངས་སུ་
བསྐོར་བའི་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་དང། རྩ་ཞལ་གྱི་སྟེང་གི་བླ་མ་རིགས་བདག་མི་བསྐྱོད་ཡབ་ཡུམ་སོགས་དཔག་ཏུ་མེད་པ་དྲངས་ཏེ་མདུན་གྱི་ནམ་མཁར་བཞུགས་པར་མོས། ཕར་སྤྲོས་
པའི་འོད་ཟེར་རང་གི་སྙིང་ཁར་ཐིམ། དེ་ནས་སྡོམ་འབྱུང་ལས། གང་གི་དྲིན་གྱིས་ཞེས་པས་བླ་མ་དང། གཟུགས་མཆོག་མས་འཇིགས་བྱེད་གཙོ་འཁོར་ལ་ཕྱག་བྱ། དེ་ནས་རང་གི་སྙིང་གའི་ས་བོན་
གྱི་འོད་ཟེར་ལས་སྤྲོས་པའི་ལྷ་མོ་རྩ་རྩི་ཀ་སོགས་ཀྱིས་མཆོད་རྫས་སྣ་ཚོགས་པ་ཐོགས་ནས་མཆོད་པར་མོས་ཏེ། མཆོད་སྔགས་བརྗོད། དེའི་དོན། འཕྲོག་བྱེད་མཆེ་བ་རྣམ་པར་གཙིགས་པའི་ཞལ་ཅན་

[012A]༄༅། །ལ། ཞེས་ཡུལ་གྱི་ཁྱད་པར། ཞབས་བསིལ་ལ་ཧཱུཾ་གཉིས་བདེ་སྟོང་གི་ཡེ་ཤེས་ཀྱི་ས་བོན་དང། ཕཊ་ཀྱིས་ཡེ་ཤེས་དེའི་སྣང་ཞེན་གཅོད་པ་སྟོན་པས་ངོ་བོའི་ཁྱད་པར་
དྲི་ཆབ་ལ། གདུག་ཅན་བསྒྲལ་བའི་སྙིང་ཁྲག་གི་དྲི། ཞེས་རྒྱུའི་ཁྱད་པར། མེ་ཏོག་ལ། ཡིད་དུ་འོང་བའི་གཟུགས་ཅན་ཞེས་རྣམ་པའི་ཁྱད་པར། སྤོས་ལ། འཕྲོག་བྱེད་དགྱེས་པའི་ཆེད་དུ་ཞེས་དགོས་
པའི་ཁྱད་པར། མར་མེ་ལ། སྤྱན་གྱི་དབང་པོ་རྒྱས་པའི་ཆེད་དུ་ཞེས་གནས་ཀྱི་ཁྱད་པར། ཞལ་ཟས་དང། རོལ་མོ་རང་མིང་ནས་སྨོས་པ་ཡིན་ནོ། །དེ་ནས། སྡིག་པ་རྣམས་ནི་ཞེས་སྤྱིར་བཤགས་པ་
དང༑ སྐྱེས་ཤིང་སོགས་འདས་ཟིན་དང་ད་ལྟའི་སྡིག་པ་འགྱོད་སེམས་ཀྱིས་བཤགས་པ། མི་བྱེད་སོགས་སླན་ཆད་སྲོག་ལ་ཐུག་ཀྱང་མི་བགྱིད་པར་དམ་བཅའ་བའོ། །དེ་བཞིན་སོགས་རང་གཞན་
ཀྱི་དུས་གསུམ་གྱི་དགེ་རྩ་ལ་ཡི་རངས་པ། བདག་གི་སོགས་དགེ་རྩ་བླ་མེད་བྱང་ཆུབ་ཏུ་བསྔོ་བ། དཀོན་མཆོག་སོགས་བཞིས་སྐྱབས་འགྲོ་སེམས་བསྐྱེད། ཡོན་ཏན་རྒྱ་མཚོ་སོགས་གཉིས་
ཀྱིས་ལུས་འབུལ་བ། ཡང་དག་རྫོགས་པའི་སོགས་ཀྱིས་སྦྱིན་སོགས་ཀྱི་ལམ་ལ་སློབ་ཚུལ་རྣམས་བསྟན་ཟིན་ཏོ། །དེ་ནས་བཤད་པ་གཉིས་པ་རྒྱས་བསྡུས་འཚམ་པ་ཞིག་གནང་སྟེ་མཇུག་ཏུ་

[012B]།    ༈    །།ཉིན་གཉིས་པར་སྤྱིའི་ཆོས་བཤད་
ཡན་སྔར་ལྟར། དེ་ནས་ཁ་སང་གི་དེ་ཡང་བསྐྱར་དུ་གཅིག་གནང། དེའི་འཚམས་ནས་སྔགས་སྡོམ་ལ་སངས་རྒྱས་བྱང་ཆུབ་སོགས་རྐང་པ་གཉིས་ནི་དགོངས་གསོལ་དང། བདག་མི་བསྐྱོད་སོགས་
རྐང་པ་གཅིག་གིས་རང་མིང་བརྗོད། དུས་འདི་ནས་ཞེས་སོགས་རྐང་པ་གཉིས་དུས་བརྗོད། ཇི་ལྟར་དུས་གསུམ་ཞེས་སོགས་ཤོ་ལོ་གཅིག་གིས་སྔོན་བྱོན་རྒྱལ་བ་རྣམས་ཀྱིས་ཐུགས་བསྐྱེད་པར་མཛད་པ་
དེ་བཞིན་དུ་བདག་གིས་ཀྱང་བསྐྱེད་པར་བགྱི་བའི་དོན། འདི་ལ་ཀུན་མཁྱེན་བུ་སྟོན་སོགས་ཀྱིས་བྱང་སྡོམ་ཡིན་པར་གསུངས་ཀྱང་རྗེ་རིན་པོ་ཆེའི་རང་ལུགས་ལ་བྱང་སྡོམ་ལོགས་སུ་ཡོད་པས་འདི་བྱང་
སྡོམ་དུ་མི་བཞེད་དོ་གསུང། དེ་ནས་རིགས་ལྔའི་དམ་ཚིག་དངོས་ནི། ཚུལ་ཁྲིམས་ཀྱི་ནི་ཞེས་པ་ནས། སྡོམ་པ་དག་ནི་བདག་གིས་བཟུང་གི་བར་རྣམ་སྣང་རིགས་ཀྱི་དམ་ཚིག་དྲུག་དང། རྡོ་རྗེ་རིགས་
མཆོག་ནས་ཤོ་ལོ་ཀ་གཅིག་གིས་མི་བསྐྱོད་པའི་རིགས་ཀྱི་དམ་ཚིག་བཞི་དང། རིན་ཆེན་རིགས་མཆོག་ནས་ཤོ་ལོ་ཀ་གཅིག་གིས་རིན་འབྱུང་རིགས་ཀྱི་དམ་ཚིག་བཞི་དང། བྱང་ཆུབ་ཆེན་པོ་སོགས་

[013A]༄༅། །ཤོ་ལོ་ཀ་གཅིག་གིས་འོད་དཔག་མེད་ཀྱི་རིགས་ཀྱི་དམ་ཚིག་གསུམ་དང། ལས་ཀྱི་རིགས་མཆོག་སོགས་རྐང་པ་དྲུག་གིས་དོན་གྲུབ་ཀྱི་རིགས་ཀྱི་དམ་ཚིག་གཉིས་རྣམས་
སོ༑ ༑སེམས་ཅན་ཀུན་གྱི་ཞེས་སོགས་ལྷག་མ་རྣམས་ཤེས་སླ་གསུང། དེ་ནས་ཚད་མེད་བཞི་སྒོམ་པ་ནི། ལམ་རིམ་བཞིན། སེམས་ཅན་ཐམས་ཅད་བདེ་བ་དང་ལྡན་ན་ཅི་མ་རུང། ལྡན་པར་
གྱུར་ཅིག་ལྡན་པར་བདག་གིས་བྱའོ། །དེ་བཞིན་དུ་གཞན་ལའང་རིགས་འདྲ་བས་དེ་ལྟར་བསམ་དགོས། རྙེད་པ་བདེ་བ་སྙན་པ་བསྟོད་པ་བཞི། མ་རྙེད་པ་མི་བདེ་བ་མི་སྙན་པ་སྨད་པ་བཞི་སྟེ་
དང་པོ་བཞི་ལ་དགའ་ཞིང། ཕྱི་མ་བཞི་ལ་མི་དགའ་བའི་ཆགས་སྡང་དང། བཟུང་འཛིན་གྱི་རྣམ་པར་རྟོག་པས་གཏན་ནས་མི་བསྐྱོད་པར་བཏང་སྙོམས་ལ་གནས་པར་བྱའོ་ཞེས་གསུངས། འཆི་བ་
འོད་གསལ་མངོན་དུ་བྱས་པ་དང་ཆོས་མཐུན་པར་ཡེ་ཤེས་ཀྱི་སའི་སྟོང་པ་ཉིད་བསྒོམ་པ་ནི་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་འཆི་བའི་ཚེ། དང་པོར་ས་ཆུ་ལ་ཐིམ་པ་ན་ཕྱི་རྟགས་
སུ་རང་གི་སྣང་བ་ལ་སའི་འོག་ཏུ་ཆུད་པ་ལྟ་བུའི་ཉམས་དང་ནང་རྟགས་ཤེས་པ་ཉམས་པའི་སྨིག་རྒྱུ་ལྟ་བུའི་ཉམས་འཆར་བ་དང། དེ་རྗེས་ཆུ་མེ་ལ་ཐིམ་པའི་ཕྱི་རྟགས་སུ་ཁ་སྣ་སྐམ་ཞིང་བརྫེས་པ་དང་

[013B] ནང་རྟགས་དུ་བ་ལྟ་བུའི་ཉམས་འཆར་བ་དང། དེའི་རྗེས་མེ་རླུང་ལ་ཐིམ་པའི་ཕྱི་རྟགས་ལུས་ཀྱི་དྲོད་བསྡུས་ཤིང་མདངས་ཉམས་པ་དང། ནང་རྟགས་མཁའ་སྣང་མི་ཁྱིར་ལྟ་བུའི་ཉམས་
འཆར་བ་དང། དེ་ནས་རླུང་རྣམ་ཤེས་ལ་ཐིམ་པའི་ཕྱི་རྟགས་དབུགས་ཀྱི་རྒྱུ་བ་ཆད་ཅིང། ནང་རྟགས་མར་མེ་ལྟ་བུའི་ཉམས་འཆར་བ་དང། དེ་ནས་ཀུན་རྟོག་གི་གཞོན་པའི་རླུང་རྣམས་འགག་ཅིང་ཐིམ་
པས་སྣང་བ་རང་དུས་སུ་ནམ་མཁའ་གཡའ་དག་ལ་ཟླ་འོད་ཀྱིས་ཁྱབ་པ་ལྟ་བུའི་སྣང་བ་དང། མཆེད་པ་རང་དུས་སུ་ནམ་མཁའ་གཡའ་དག་ལ་ཉི་འོད་ཀྱིས་ཁྱབ་པ་ལྟ་བུའི་སྣང་བ་དང། ཉེར་ཐོབ་རང་
དུས་སུ་ནམ་མཁའ་གཡའ་དག་ལ་སྲོད་ཀྱི་སྨག་འཐུག་པོས་ཁྱབ་པ་ལྟ་བུའི་སྣང་བ་དང། འོད་གསལ་རང་དུས་སུ་སློད་བྱེད་ཀྱི་སྐྱོན་གསུམ་དང་བྲལ་བའི་ཐོ་རངས་ཀྱི་ནམ་མཁའ་གཡའ་དག་པ་ལྟ་བུའི་
སྣང་བ་འཆར་བ་དེའི་ཚེ་འཆི་བ་འོད་གསལ་མངོན་དུ་བྱས་པ་ཡིན་ལ། འདི་དག་སྐབས་འདིའི་སྦྱོང་གཞི་ཡིན་ཞིང། དེ་སྦྱོང་བྱེད་སྟོང་ཉིད་བསྒོམ་པ་ནའང། སྣོད་ཐམས་ཅད་བཅུད་ཀྱི་སེམས་ཅན་ལྷར་
གསལ་བ་ལ་ཐིམ་པ་དང། དེ་ནས་བཅུད་ཀྱི་སེམས་ཅན་ལྷར་གསལ་བ་རྣམས་དང། མདུན་གྱི་ཚོགས་ཞིང་རྣམས་རང་ལ་ཐིམ་པའི་ཚེ་སྨིག་རྒྱུ་ལྟ་བུ་དང། རང་ཡང་སྟོད་སྨད་ནས་འོད་དུ་ཞུ་ནས་སྙིང་

[014A]༄༅། །ཁའི་ཧཱུཾ་ལ་ཐིམ་པ་ན། དུ་བ་ལྟ་བུའི་རྟགས་དང། དེ་ཡང་དེའི་ཞབས་ཀྱུ་ཧ་ལ་ཐིམ་པ་ན་མཁའ་སྣང་མེ་འཁྱེར་ལྟ་བུའི་རྟགས་དང། ཧ་ཡང་ཧའི་མགོ་བོ་ལ་ཐིམ་པ་ན་མར་མེ་
ལྟ་བུའི་རྟགས་དང། མགོ་བོ་འང་ཟླ་ཚེས་ལ་ཐིམ་པ་ན་སྣང་བ་དཀར་ལམ་པའི་རྟགས་དང། དེ་ཐིག་ལེ་ལ་ཐིམ་པ་ན་མཆེད་པ་དམར་ལམ་པའི་རྟགས་དང། དེ་ནཱ་ད་ལ་ཐིམ་པ་ན་ཉེར་ཐོབ་ནག་ལམ་
པའི་རྟགས་དང། ནཱ་ད་ཡང་རང་སེམས་འབྲས་དུས་ཀྱི་འོད་གསལ་ཆོས་སྐུར་སོང་སྙམ་དུ་བསྒོམ་པ་ན་ཐོ་རངས་ནམ་མཁའ་གཡའ་དག་པ་ལྟ་བུ་ལས་གཞན་གང་ཡང་མི་སྣང་བ་ཡིན་ཞིང། དེ་ལྟར་
བསྒོམ་ནས་རང་སེམས་ཡུལ་ཅན་བདེ་བ་ཆེན་པོ་ཡུལ་སྟོང་པ་ཉིད་གཉིས་དབྱེར་མེད་དུ་བྱས་ཏེ། འབྲས་དུས་ཀྱི་འོད་གསལ་ཆོས་སྐུ་ལ་ང་རྒྱལ་འཇོག་དགོས་པ་ཡིན་གསུངས། དེ་ནས་འཆི་བ་ཆོས་སྐུའི་
ལམ་འཁྱེར་ནི། ཆོས་ཐམས་ཅད་ཅེས་པའི་བསྒྲུབ་གཞི་ཆོས་ཅན་དང། བརྟེན་ནས་བཏགས་པ་ཡིན་པའི་ཕྱིར་ཞེས་རྟགས་དང། རྟག་ཆད་ལ་སོགས་པའི་མཐའ་བཞི་དང་བྲལ་བ་ནས་སྟོང་པ་ཉིད་དུ་གྱུར་
ཅེས་པས་བསྒྲུབ་ཆོས་བསྟན་ཏེ། དེ་ལྟ་བུའི་དོན་ཡིད་ཡུལ་དུ་ལེགས་པར་ཤར་བར་བྱས་ནས་སྔགས་གཉིས་རྗེས་སུ་བརྗོད་པས་ཆོག་ཅེས་རྭ་བསོད་ནམས་དབང་རྒྱལ་གྱིས་གསུང་ཞེས་གསུངས་

[014B] ཡུལ་སྟོང་པ་ཉིད་དང། ཡུལ་ཅན་བདེ་བ་ཆེན་པོའི་ཡེ་ཤེས་གཉིས་དབྱེར་མི་ཕྱེད་པའི་རྡོ་རྗེའི་བདག་ཉིད་དེ་ངའོ་ཞེས་ང་རྒྱལ་བརྟན་པོ་བཞག་ཅིང། སྦྱང་གཞི་སྦྱོང་བྱེད་སོགས་
ལེགས་པར་ངོ་འཕྲོད་པར་བྱས་ཏེ་བསྒོམ་པ་ནི། སྨོན་ལམ་གྱི། སྔགས་གཉིས་དོན་ལྟར་གདོད་ནས་དག་པའི་དབྱིངས། །བདེ་ཆེན་རང་གི་སེམས་དང་རོ་གཅིག་པ། །ཡེ་ཤེས་ཚོགས་རྫོགས་འཆི་བའི་སྐྱོན་
སྤངས་ཤིང། །འོད་གསལ་ལམ་གྱི་ཆོས་སྐུ་ཐོབ་པར་ཤོག་ཅེས་པའི་དོན་ཡིན་ནོ་གསུངས། བེ་རི་མཐུ་སྟོབས་རྒྱལ་མཚན་ཞེས་པ་དབུས་སུ་ཕེབས་ནས་ཉམས་ལེན་ཚད་ལྡན་མཛད་ཅིང། དེ་འདའ་ཁར་
སྐུ་དྲུང་ན་འཁོད་པ་རྣམས་དང་ལྷན་དུ་འཇིགས་བྱེད་གསུང་ནས་རྟག་ཆད་ལ་སོགས་པའི་མཐའ་བཞི་དང་བྲལ་བ་ཞེས་པའི་སྐབས་སྡོད་ཅེས་ལག་བརྡ་གནང་ནས་འཚམས་དེར་སྐུ་གཤེགས་པའི་ལོ་རྒྱུས་གསུང་གསུང་
རང་གང་དུ་སྐྱེ་འགྱུར་གྱི་འབྱུང་བཞི་སྦྱང་ནས། ལམ་འབྲས་ཀྱི་དག་པའི་སྣོད་གཞི་སྒྲུབ་པའི་འཕེན་པ་ཤུགས་དྲག་བཅས། གཞལ་ཡས་ཁང་གི་གོ་སར་ཡཾ་སྔོ་སྐྱ་ཐོལ་གྱིས་བྱུང། དེ་ཡོངས་སུ་
གྱུར་པ་ལས་རླུང་དཀྱིལ་དུ་བའི་མདོག་ཅན་གཞུའི་དབྱིབས་ལྟ་བུ་བཅད་ཁ་ཕར་བསྟན་པའི་མཆོག་མ་གཉིས་སུ་རྒྱལ་མཚན་གྱིས་མཚན་པ། དེའི་སྟེང་དུ་རཾ་དམར་པོ་ལས་མེད་ཀྱིལ་དམར་པོ་གྲུ་གསུམ་

[015A]༄༅། །བའི་ཟུར་གཅིག་ཕར་བསྟན་པ། དེའི་སྟེང་བཾ་དཀར་པོ་ལས་ཆུ་དཀྱིལ་དཀར་པོ་ཟླུམ་པོ་དབུས་སུ་བུམ་པ་ཆུས་བཀང་བའི་ཕྱེད་ཆུའི་ནང་དུ་ནུབ་པས་མཚན་པ། དེའི་སྟེང་ལཾ་སེར་
པོ་ལས་ས་དཀྱིལ་སེར་པོ་གྲུ་བཞི་རྡོ་རྗེ་རྩེ་གསུམ་པ་ཕྱེད་པས་མཚན་པ། དེའི་སྟེང་དུ་རང་སེམས་ཧཱུཾ་སྔོན་པོ་ལས་སྣ་ཚོགས་རྡོ་རྗེ་ལྟེ་བར་ཧཱུཾ་ཡིག་གིས་མཚན་པ། དེ་ལས་འོད་ཟེར་འཕྲོས་པས་དབང་
ཆེན་གསེར་གྱི་ས་གཞི་ལ་ཐུག་གི་བར་དུ་རྡོ་རྗེ་དྲུག་ཅུ་རེ་བཞི་བཅལ་དུ་བཀྲམ་པའི་ཆེ་བའི་ཁོང་གསེང་རྣམས་སུ་ཆུང་དུས་བར་འཚམས་མེད་པར་དཀྲིགས་པའི་རྡོ་རྗེས་གཞི། ལྷ་སའི་ཞལ་ལ་ལྟ་བུ་ཡིན་
གསུང། ལོགས་སུ་འཕྲོས་པས་དེ་ལྟ་བུའི་རྡོ་རྗེ་རྭ་བ། སོག་གུར་གྱི་སྨད་ལྟ་བུ་དང། སྟེང་དུ་འཕྲོས་པས་དེ་འདྲའི་གུར། སོག་གུར་གྱི་སྟོང་ལྟ་བུ་དང། དེའི་འོག་ཏུ་འོད་ཟེར་འཕྲོས་པས་དེ་ལྟ་བུའི་བླ་བྲེ་
གུར་སྟོད་ཀྱི་ཡོལ་བ་ལྟ་བུ་ཕྱོགས་ཀུན་ནས་མེ་སྟག་རབ་ཏུ་འབར་བ་རྣམས་ཀྱང་རྡོ་རྗེའི་རང་བཞིན་ཅན། ཚལ་བུ་ཚལ་བུ་མིན་པའི་དུམ་བུ་གཅིག་པ། ཕྱི་རོལ་ཏུ་བསྐལ་བ་འཇིགས་དུས་ཀྱི་མེ་ལྟ་བུའི་ཁ་
དོག་སྣ་ལྔའི་མེ་དཔུང་འཚམས་མེད་པར་སྒོར་མོར་འཕྲོ་བ་དེའི་ནང་དུ་ངོ་བོ་མེ་ལྕེ་ལ་རྣམ་པ་རྡོ་རྗེ་མདེའུ་ཅན་གྱིས་ཕྱོགས་འཚམས་མེད་པར་བསྣོལ་མར་རྒྱུ་བས་གདོན་བགེགས་རྣམས་འོང་བ་ལྟ་ཅི་མིག་

[015B] འདི་ནི་ཐུན་མོང་གི་བསྲུང་འཁོར་དང། དེ་ནས་ཐུན་མོང་མིན་པའི་བསྲུང་འཁོར་ནི། དེའི་དབུས་སུ་བཧྲུཾ་སེར་པོ་ལས་ཡེ་ཤེས་བཅུའི་བདག་ཉིད་ཀྱི་འཁོར་ལོ་སེར་པོ་
རྩིབས་བཅུ་ལྟེ་བ་དང་བཅས་པ། དེ་ཡང་དཔལ་གསང་བ་འདུས་པའི་རྒྱུད་ཕྱི་མ་ལས། ཀུན་ནས་སེར་བའི་འཁོར་ལོ་ནི། །རྩིབས་བཅུ་དེ་དབུས་རྣམ་པར་བསྒོམ། །རྩིབས་བཅུ་ལ་ནི་ཁྲོ་བོ་བཅུ། །ཡེ་ཤེས་
བདག་ཉིད་བཅུ་ལས་བྱུང། །ཞེས་པའི་དོན་ལྟར་ཡིན་གསུང། གཙོ་བོ་རྡོ་རྗེ་འཇིགས་བྱེད་ཀྱི་བཀའ་བཞིན་འཁོར་བས་བཀའི་འཁོར་ལོ་ཟེར། སྟེང་འོག་གི་རྩིབས་གཉིས་མདུང་ལྕགས་ཀྱི་སྦུབས་རྟིང་
གཉིས་ཁ་སྤྲད་པ་ལྟ་བུ་དབུས་ཤིན་ཏུ་ཡངས་པ། ཡར་མར་གྱི་རྩེ་བྱིན་གྱིས་ཕྲ་བ། སྦུབས་གཉིས་ཕྲད་འཚམས་ནས་ཐོན་པའི་ཕྱོགས་འཚམས་ཀྱི་རྩིབས་རལ་གྲི་སོ་གཉིས་མ་སྟེ་གཡས་གཡོན་
གཉིས་ཁར་ཁ་ཡོད་ཅིང་དཀྱིལ་འབུར་བ་ལྟ་བུ་བརྒྱད་ཀྱི་རྩེ་མོ་རྡོ་རྗེ་རྭ་བར་མ་རེག་པ། སྦུབས་སྟོང་གི་དབུས་དང། སྟེང་འོག་གི་རྒྱབ་མདུན་ལ་སྣ་ཚོགས་པདྨ་ཟླ་ཉི་མའི་གདན་གསུམ་རེ། རྩིབས་བརྒྱད་
ཀྱི་རྩེ་མོའི་སྟེང་དུ་ཅུང་ཟད་མ་རེག་ཙམ་དུ་དེ་འདྲའི་གདན་བརྒྱད། དེའི་དབུས་ཀྱི་གདན་ལ་ཧཱུཾ་སྔོན་པོ་ལས་གནོད་མཛེས་སྐུ་མདོག་མཐིང་ག་མི་བསྐྱོད་པའི་ཅོད་པཎ་ནི་དེའི་དབུ་བརྒྱན་པ་རིམ་བཞིན་རྩ་ཞལ་

[016A]༄༅། །མཐིང་ག་གཡས་དཀར་གཡོན་དམར་གཞན་ཆོ་ག་ལྟར། དེ་ནས། རང་ཡབ་ཡུམ་སྙོམས་པར་ཞུགས་པའི་སྦྱོར་འཚམས་དང་ཐུགས་ཀ་ནས་ཧཱུཾ་གི་འོད་ཟེར་འཕྲོས་ཏེ་
ཕྱོགས་བཅུའི་རྒྱལ་བ་སྲས་བཅས་ཐམས་ཅད་ཁྲོ་བོ་བཅུའི་རྣམ་པར་བཀུག་པ་ཡབ་ཀྱི་ཞལ་དུ་ཞུགས། ཐུགས་ཀར་ཆགས་པ་ཆེན་པོའི་མེས་བདེ་སྟོང་གི་རང་བཞིན་དུ་ཞུ་བ་རྡོ་རྗེའི་ལམ་ནས་ཡུམ་གྱི་
པདྨར་བརྒྱུད་པ་ལས་ཐུགས། རང་མདོག་གི་ཐིག་ལེ་བཅུ་དང། དེ་ལས་རང་མདོག་གི་ཧཱུཾ་བཅུ། དེ་ཡོངས་སུ་གྱུར་པ་ལས་ཁྲོ་བོ་བཅུར་གྱུར་པ་གསལ་འདེབས་ཚུལ་ཆོ་ག་ལྟར་ལ། དེ་ནས་ཧཱུཾ་
ཞེས་བརྗོད་པས་ཡབ་ཀྱི་ཐུགས་ཀར་དྲངས། ཆོ་གར་པདྨ་ནས་སྤྲོ་བར་གསུངས་ཀྱང་གསུང་བཤད་ལ་ཐུགས་ཀ་ནས་སྤྲོ་བར་གསུང་གསུངས། དེ་ཡང་གནོད་མཛེས་ཁ་ལྷོར་ཕྱོགས་པ་བྱས་ན་གཙུག་
ཏོར་འཁོར་བསྒྱུར་ཁ་བྱང་དུ་ཕྱོགས་པ་དང། རྡོ་རྗེས་འོག་ཡང་ལྷོར་ཕྱོགས་པ་དང། སྔ་མ་གཙོ་བོའི་མདུན་ཕྱོགས་དང། ཕྱི་མ་གཙོ་བོའི་རྒྱབ་ཕྱོགས་སུ་གནས་པའོ། །གཞན་རྣམས་ཀྱང་ཁ་
ནང་དུ་གཙོ་བོ་ལ་ཕྱོགས་པར་བསམ་དགོས། དེ་ནས་ཁྲོ་བོ་བཅུ་སྐབས་འདིར་མན་ངག་གི་གནད་ལྔ་སྔར་ཞལ་ཤེས་ཡིན་ཀྱང། ཕྱིས་སུ་ཡི་གེར་བཀོད་འདུག་པ་དེ་ཡང། གཙོ་བོ་འཕོ་བའི་གནད་ནི་

[016B] བཟློག་པ་ལ་གཙུག་ཏོར་འཁོར་བསྒྱུར། དབང་སྡུད་ལ་འདོད་རྒྱལ་སོགས་ལས་གང་བྱེད་ཀྱི་ལྷ་དེ་གཙོ་བོར་འཕོ་བ་ཡིན་ཞིང། དེ་ཡང་གང་གཙོ་བོར་འཕོས་ཀྱང་དེའི་ཤུལ་དུ་
རང་འདྲ་གཉིས་པ་བཀོད་དགོས་པ་ཡིན་གསུངས། བསྒྲུབ་བྱ་སྦ་བའི་གནད་ནི། བླ་མའི་ཞབས་བརྟན་ལྟ་བུ་ཡིན་ན་ཐིག་ལེ་ལ་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་རྩ་བའི་བླ་མ་དང། སློབ་མ་རྣམས་
ཞབས་ཀྱུ། གྲོགས་སོགས་ཧཱུཾ་གི་གཡས་གཡོན་དུ་འོད་ཟེར་གྱི་ཐེག་ལེའི་ནང་དུ་སྦ་བ་དང། དམ་ཉམས་ལྟ་བུ་ལ་བྱེད་ན་མདུན་དུ་ཟླ་གདན་བསྒྲུབ་བྱ་བཀོད་པ་སོགས་ཡིན། ཁྲོ་བོ་ཞལ་བསྒྱུར་བའི་
གནད་ནི། བསྲུང་བ་ལ་ནང་དང། བཟློག་པ་ལ་ཕྱིར་བསྟན་པ་དང། འཁོར་ལོ་བསྐོར་བའི་གནད་ནི། རྒྱུན་དུ་འཁོར་ལོ་མི་འཁོར་ཞིང། བསྲུང་བ་ལ་གཡས་དང། བཟློག་པ་ལ་རང་གི་ཐུགས་ཀའི་ཧཱུཾ་ལས་
འོད་ཟེར་འཕྲོས་ཕྱོགས་བཅུའི་དགྲ་བགེགས་གདུག་པ་ཅན་ཐམས་ཅད་བཀུག་སྟེ་འཁོར་ལོའི་རྩིབས་དང་ཉེ་བ་ན་ཁྲོ་བོ་རྣམས་ཞལ་ཕྱིར་གཟིགས་ཤིང། གནོད་བྱེད་རྣམས་ཀྱི་རྐང་མཐིལ་དུ་རང་རང་གི་
ལས་ལས་གྲུབ་པའི་ལྕགས་ཀྱི་མཆོད་རྟེན་སོར་བཞི་པ་རེ་ཡོད་པ་ནས་བཟུང། མགོ་མཇུག་བཟློག་སྟེ་འཁོར་ལོའི་རྩིབས་ཀྱི་བར་ལ་བསྐྱོན་ནས་འཁོར་ལོ་གཡོན་བསྐོར་དུ་འཁོར་བ་མི་མངོན་པ་ལྟར་དྲག་

[017A]༄༅། །ཅིང་མྱུར་བར་འཁོར་བས་རྡུལ་ཕྲ་རབ་ཙམ་དུ་གཏུབས། ཤ་ཁྲག་རྣམས་ཞལ་དུ་གསོལ། ལྷག་མ་འོད་ཟེར་གྱི་མེ་ལྕེས་སྲེག་ཐལ་བཅུང་ཟད་ལུས་པ་རྣམས་ཀྱང་སྐུ་ལས་
འཕྲོས་པའི་རླུང་གིས་ཕྱོགས་བཅུར་གཏོར་ཏེ་མིང་བརྡའ་ཐ་སྙད་ཙམ་ཡང་མ་ལུས་པར་བརླག་པར་བསམ་དགོས་པ་ཡིན། སྐབས་ཞིག་རྗེ་དཔལ་མང་པས་དེ་ལྟར་གསུང་བ་ལ་སློབ་མའི་གྲས་པཱ་རིན་
འཐོན་ཟེར་བ་དེས་རྣམ་པར་ཤེས་པ་ཡང་རྒྱུན་ཆད་པ་རེད་དམ་ཟེར་བ་ནི་ཚབ་ཆེན་པོ་རེད་གསུང། འཕྲིན་ལས་མཛད་པའི་གནད་ནི། རང་གི་སྙིང་ཁ་ནས་འོད་ཟེར་འཕྲོས་པའི་སྣེ་མོར་མཆོད་པའི་ལྷ་མོ་
མཆོད་རྫས་སྣ་ཚོགས་ཐོགས་པས་ཁྲོ་བོ་བཅུ་མཆོད་ཅིང་ལས་བཞིའི་དོན་བདེ་བླག་ཏུ་འགྲུབ་པ་སོགས་ཡིན། དེ་ལྟར་ཁྲོ་བོ་བཅུའི་སྔགས་བཟླ་བ་དང། དེའི་སྒོ་ནས་གཏོར་བཟློག་སོགས་བྱས་
པ་བྱད་མ་ལ་མཆོག་ཏུ་གྱུར་པ་ཡིན་ཞེས་སྔོན་བླ་མ་རྣམས་ཀྱིས་ཆེས་ཆེར་བསྔགས་པའི་གནས་ཡིན་གསུང། ཁྲོ་བོ་བཅུའི་རུས་རྒྱན་སོགས་ཆོ་ག་ལྟར་ཡིན་པས་ཤེས་སླའོ། །དེ་ལྟར་ཡང་སྨོན་
ལམ་ལས། གཏུམ་ཆེན་གནོད་མཛེས་དཔལ་ལྡན་་འབྱིན་པར་ཤོག་ཅེས་པའི་དགོངས་པ་ཡང་དེ་ཡིན་གསུང། དེ་ནས། གང་དུ་འཚང་རྒྱ་བའི་གནས་རྟེན་གཞལ་ཡས་ཁང་གདན་བཅས་

[017B] རང་ཉིད་གནོད་མཛེས་སུ་གསལ་བ་ལྡེམ་གྱིས་འོད་དུ་ཞུ་ནས་རྡོར་སེམས་ཡབ་ཡུམ་ཆོག་ དེ་ཡང་འོད་དུ་ཞུ་བ་ལས་ཆོས་འབྱུང་གྲུ་གསུམ་གྱི་དཀར་ལ་ནང་དམར་པ། རྩེ་མོ་ཕྲ་བ་
ཐུར་དུ་བསྟན་ཅིང། སྟོད་ཡངས་པ་གྱེན་དུ་ཕྱོགས་པ། དེ་ཡང། ཨ་ཁུ་རྡོ་རྗེ་འཆང་ནས་ཤོག་གུ་གྲུ་བཞི་གསུམ་ཟུར་སྦྱར་བ་དང། ལུགས་གཞན་ཡང་ཡོད་ཀྱང་དེ་རང་ལུགས་སུ་བཞེད་པ་ཡིན། ཁོང་གིས་
དེ་ལྟར་དངོས་སྦྱར་ཡང་གནང་གསུངས། གཞན་ཡང་དམར་གཏོར་ཟུར་གསུམ་ནང་བྲུས་པའི་རྩེ་མོ་ཐུར་དུ་བསྟན་པ་ལྟ་བུ་དང། བསོད་གྲགས་རྡོ་རྗེ་འཆང་ནས་ཤོག་གུ་གྲུ་གསུམ་གཉིས་སྦྱར་བའི་ཟུར་གཅིག་ཐུར་དུ་
བསྟན་བྷ་ག་ལྟ་བུ་གསུངས། གང་ལྟར་ནང་མཆོད་ཐོད་པའི་སྟེགས་གྱེན་དུ་བསླང་བ་ལྟ་བུ་ཟུར་གཅིག་འོག་དང་ཟུར་གཉིས་གྱེན་དུ་བསྟན་ནས་བསྒོམ་པ་ནི་སྐབས་འདིར་འཐད་ལྡན་ཡིན་གསུངས། ཆོས་འབྱུང་
གི་འོག་ཟུར་དུ་པཾ་ཡིག་ལྗང་ཁུ་ལས་སྣ་ཚོགས་པདྨ་འདབ་མ་ཁ་དོག་དཀར་སེར་དམར་ལྗང་སྤེལ་བ་རེ་བཞི་འམ་སོ་གཉིས་སམ་བཅུ་དྲུག་ཡོད་པ། ལྟེ་བ་ལྗང་གེ་སར་སེར། སྣ་ཚོགས་པདྨ་ཆོས་འབྱུང་
གི་ཁ་གཅོད་ལྟ་བུའི་སྟེང་དུ་རྟེན་བརྟེན་པའི་དཀྱིལ་འཁོར་བསྐྱེད་པ་དང། རྟེན་དང་བརྟེན་པ་ཡོངས་རྫོགས་དེའི་ནང་དུ་ཆུད་པའི་ལུགས་གཉིས་ཡོད་པ་རྡོ་རྗེ་འཆང་ནས་ཕྱི་མ་འཐད་ལྡན་དུ་བཞེད་

[018A]༄༅། །གསུངས༑ དེ་ལྟ་བུའི་པདྨའི་ལྟེ་བར་ཧཱུཾ་སྔོན་པོ་ལས་སྣ་ཚོགས་རྡོ་རྗེ་ཕྱོགས་རེ་རེ་རེ་རྭ་ལྔ་ལྔ་སྟེ་ཉི་ཤུ་པ་ཕྱོགས་མདོག་ལྟེ་བ་སྔོན་པོ་ལྟེ་བའི་དབྱིབས་གྲུ་བཞིའི་ལྟེ་བར་བཧྲུཾ་ལས་
འཁོར་ལོ་དཀར་པོའི་ལྟེ་བར་བཧྲུཾ་གྱིས་མཚན་པ། དེ་ལས་རྣམ་སྣང་ཡབ་ཡུམ་ཆོ་ག་ལྟར་བསྐྱེད། འདིར་གཞལ་ཡས་ཁང་རྣམ་སྣང་ལས་བསྐྱེད་པ་ནི། དེ་གཟུགས་ཕུང་རྣམ་པར་དག་པའི་ལྷ་ཡིན་
པའི་རྒྱུ་མཚན་གྱིས་ཡིན་གསུངས། སྨོན་ལམ་ལས་ཀྱང། རྣམ་མང་རིན་ཆེན་ཚོགས་འབར་་ཁང་འགྲུབ་ཤོག་ཅེས་པའི་དོན་ཡིན་གསུངས། རྡོ་རྗེ་ལ་གནས་པའི་འཁོར་ལོ་ནི། འཁོར་ལོའི་
ཡུ་བ་རྡོ་རྗེ་ཕྱེད་པ་ལྟ་བུ་མིན་པར་རྡོ་རྗེ་ཚང་མས་བརྒྱན་པ་དེ་ནས་བཟུང་དུ་ཡོད་པ་ལྟ་བུ་ཞིག་ཡིན་གསུངས། རྣམ་སྣང་འོད་དུ་ཞུ་བ་ལས་གཞལ་ཡས་ཁང་གྲུ་བཞི་སྒོ་བཞི་པ་སོགས་མཚན་ཉིད་ཡོངས་
རྫོགས་བསྐྱེད་དགོས། དེ་ཡང། ཕྱི་ནས་ནང་དུ་རིམ་བཞིན་དཀར་སེར་དམར་ལྗང་སྔོ་བའི་རྩིག་པ་ལྔ་དར་གྱི་ཡོལ་བ་ལྔ་བརྩེགས་ལྟ་བུ་རྩིག་པའི་སྟེང་དུ་རིན་པོ་ཆེའི་ཕ་གུ་དམར་པོ་ལ་རིན་པོ་ཆེ་གྲུ་བཞི་ཟླུམ་
པོ་གྲུ་གསུམ་ཟླ་གམ་སོགས་ཀྱི་ཕྲ་བཏབ་པས་ཤིན་ཏུ་མཛེས་ཤིང་ཡིད་དུ་འོང་བ། དེའི་སྟེང་རྩིག་ཁ་ཕན་ཚུན་དུ་འདོགས་རྒྱུ་རྡོ་རྗེ་སྙིང་པོའི་ཀ་བ། དེའི་སྟེང་མུ་ཏིག་དམར་པོའི་ཕྲེ། དེའི་སྟེང་སྦུག་གི་

[018B] དེའི་མཆོག་མ་གཉིས་ཀྱི་སྟེང་དུ་ཤེལ་གྱི་ཀ་ཆུང་རེ། དེའི་སྟེང་བཻཊཱུ་རྱའི་བྲེ། དེ་སྟེང་དངུལ་གྱི་གཞུ་རྣམས་བརྩེགས་པའི་སྟེང་དུ་གསེར་གྱི་སྐ་རགས་བཞི་བརྩེགས་དང་གཉིས་བརྩེགས་ཀྱི་ཕྱི་ནང་
གི་བཞི་བརྩེགས་པའི་ལུགས་གཉིས་ཡོད་པ་གང་ལྟར་ཁོང་ནས་བཞི་བརྩེགས་གསུངས། གཞལ་ཡས་ཁང་གི་རྩ་ཐིག་དང་ཚངས་ཐིག་འཕྲད་འཚམས་ནས་ཆ་ཕྲན་གཅིག་ནང་དུ་འོང་བར། ཆ་ཕྲན་རེ་ཡོད་
པའི་གསེར་གྱི་རྡོ་རྗེ་ཕྲེང་བས་ཟླུམ་པོར་བསྐོར་བ། སྟེང་གི་ལྕམ་ཕྱི་མ་གསེར་སྣམ་དང། ནང་མ་གདུང་ཟླུམ་ལ་བཀལ་པའི་ལྕམ་སྣེར་ཆུ་སྲིན་མ་ཀ་རའི་ཁ་ནས་རིན་པོ་ཆེའི་དྲ་བ་དྲ་ཕྱེད་འཕྱང་བས་
གསེར་སྣམ་གྱི་བར་སྟོང་ཐམས་ཅད་ཁེབས་པ། ལྕམ་གྱི་སྟེང་གྲབ་ལྕེ་གཉིས་བརྩེགས་ལ་སྣམ་བུ་བཀལ་བ་བྱ་འདབ་དང། སྣམ་བུ་དེ་ལ་བཙུག་པའི་རིན་པོ་ཆེའི་ཤར་བུ་སྤྱི་བླུག་མཆུ་མེད་མགོ་ཐུར་དུ་
བསྟན་པ་འདོད་སྣམ་གྱི་སྟེང་དུ་ཆུ་མི་འབབ་པའི་ཚོད་དུ་བཙུག་པ། དེ་སྟེང་མདའ་ཡབ་པདྨ་འདབ་མ་ཕྱེད་པའི་དབྱིབས་ཅན་སྒྲིགས་པས་བསྐོར་བ། དབུས་ཀྱི་མཐོང་ལ་ཀ་པ་འཁོར་ཡུག་ཏུ་བཏང་ནས་
ཐོག་ཕུབ་པའི་སྟེང་དུ་རྒྱུད་ཀྱི་གླེགས་བམ་བཞུགས་པའི་ཁང་ཆུང་དང་བཅས་པའི་རྩེ་མོར་རྡོ་རྗེ་ནོར་བུ་རིན་ཆེའི་ཏོག་གིས་སྤྲས་པ། མདའ་ཡབ་ཀྱི་ཟུར་བཞིར་སྤྲེའུ་གདུགས་འཛིན་ཁ་ནང་བསྟན་བཞི་

[019A]༄༅། །དང༑ དེའི་ཕྱོགས་རེར་གསེར་བུམ་ནས་ཐོན་པའི་བདན་དང་རྒྱལ་མཚན་སྤེལ་བ་བརྒྱད་བརྒྱད་ཀྱིས་མཛེས་པར་བརྒྱན་པ། རྩིག་པའི་འགྲམ་དུ་འདོད་ཡོན་གྱི་སྣམ་བུ་དམར་
པོས་བསྐོར་བར། མཆོད་རྫས་སྣ་ཚོགས་པའི་མཆོད་པ་བྱས་བཞིན་པ། སྒོ་མདུན་དུ་བུམ་པ་ལ་གནས་པའི་ཀ་པ་བཞི་བཞིས་བཏེགས་པའི་རྟ་བབས། གསེར། ཤར་བུ། རིན་པོ་ཆེ། རྟ་རྨིག་མུན་སྣམ་
བ་རཎྜ། ཤར་བུ། རིན་པོ་ཆེ། རྨིག་པ། མདའ་ཡབ་སྟེ་སྣམ་བུ་བཅུ་གཅིག་དང་ལྡན་པའི་རྩེ་མོར་འཁོར་ལོ་རྩིབས་བཅུ་པ། དེའི་གཡས་གཡོན་དུ་རི་དྭགས་ཕོ་མོ་གཉིས་མིག་མི་འཛུམ་པར་འཁོར་ལོ་
ལ་བལྟ་བ་དགོས་གསུང། རྟ་བབས་ཀྱི་གཡས་གཡོན་དུ་བུམ་པ་ལས་སྐྱེས་པའི་དཔག་བསམ་གྱི་ཤིང་སོགས་ཆོ་ག་ལྟར། དེའི་ཕྱི་རོལ་ཏུ་གཏུམ་དྲག་སོགས་ཀྱི་དུར་ཁྲོད་བརྒྱད་སོགས་ཆོ་ག་ལྟར་
ཡིན༑ དེ་རྣམས་ཀྱི་རྐང་གྲངས། བདེ་མཆོག་གི་ཆོ་གར་གསལ། བཅོམ་ལྡན་འདས་ལ་རྩེ་གཅིག་ཏུ་ལྟ་བ་ནི་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་པ་ལ་བྱེད་གསུང་གསུངས། གཞལ་ཡས་
ཁང་གི་ནང་གསལ་ཆ་ཡོད་ན་རྟེན་འབྲེལ་གྱི་གནད་ཡོད། སྤྱིར་ནང་བལྟས་ཕྱི་གསལ་བ། ཕྱི་བལྟས་ནང་གསལ་བ། དེའི་རྒྱན་གྱི་ནོར་བུ་རེ་རེས་ཀྱང་སྟོང་གསུམ་གསལ་བར་བྱེད་པའི་འོད་དང་ལྡན་

[019B] ནང་གི་རེའུ་མིག་དགུ་པའི་དབུས་སུ་ཡཾ་ལས་རླུང་དཀྱིལ་དམར་ནག་སྐད་ཅིག་ཀྱང་མི་སྡོད་པར་གཡོ་བ་དེའི་སྟེང་དང། རེའུ་མིག་དགུ་པའི་ནང་གི་ཤར་མ་གཏོགས་པའི་ཕྱོགས་
གསུམ་དང། སྒོ་བཞིར་སྣ་ཚོགས་པདྨ་དང་ཉི་མའི་གདན། རེའུ་མིག་ནང་གི་ཤར་དང་གྲྭ་བཞི་དང་ཕྱིའི་གྲྭ་བཞིར་སྣ་ཚོགས་པདྨ་དང་ཟླ་གདན་རེ་རེ་བསམ། དེ་ནས་བར་དོ་ལོངས་སྐུའི་རྣལ་འབྱོར་རྒྱུ་རྡོ་རྗེ་
འཛིན་པ་བསྐྱེད་པ་ནི། གདན་དབུས་མའི་སྟེང་དུ་ངོ་བོ་བདེ་སྟོང་དབྱེར་མེད་ཀྱི་ཡེ་ཤེས་ཡིན་པ་ལ་རྣམ་པ་ཨ་ཡིག་དཀར་པོ་ཞིག་ཐོལ་གྱིས་བྱུང། དེ་འོད་དུ་ཞུ་བ་ལས་གཞི་ལམ་འབྲས་གསུམ་གྱི་འོད་གསལ་
གྱི་སེམས་མཚོན་པའི་ཟླ་བའི་དཀྱིལ་འཁོར་ནི་མེ་ལོང་ཡེ་ཤེས་ཀྱི་ངོ་བོ་ཟླ་བ་ལས་བྱང་ཆུབ་པའོ། །དེའི་དབུས་སུ་ཆུ་ལས་ཆུ་བུར་རྡོལ་བ་ལྟར་གྱི་དྷཱི་ཡིག་རང་སྒྲ་སྒྲོགས་བཞིན་པ་བསྒོམ་པས་བར་དོའི་ངག་དང་
ལམ་འབྲས་ཀྱི་སྒྱུ་མའི་སྐུ་དང་ལོངས་སྐུའི་གསུང་མཚོན། དེ་ལས་རལ་གྲི་སོ་གཉིས་གྱེན་འགྲེང་གི་རྩེ་མོར་མེ་འབར་བ། ཡུ་བའི་ལྕགས་མཚམས་ལ་དྷཱི་སེར་པོས་མཚན་པས་དེའི་ཡིད་མཚོན་
དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་རྒྱུའི་ལྷ་ཞེ་དགུ་དང། འཇམ་དབྱངས་རིགས་ལྔའམ། འཇམ་དབྱངས་ཀྱི་རྣམ་པར་རལ་གྲི་དྷཱི་དང་བཅས་པ་ལ་ཐིམ་པས་བར་དོའི་བྱ་བ་དང་

[020A]༄༅། །ལམ་འབྲས་ཀྱི་སྒྱུ་ལུས་པ་དང་ལོངས་སྐུའི་མཛད་པ་མཚོན། དེ་འོད་དུ་ཞུ་བ་ཡོངས་སུ་གྱུར་པ་ལས་རྒྱུ་རྡོ་རྗེ་འཛིན་པ་འཇམ་དཔལ་གཞོན་ནུར་གྱུར་པ་ཤིན་ཏུ་ཕྲ་བའི་རླུང་སེམས་
ཀྱི་རང་བཞིན་ཅན་ལོངས་སྐུ་ཆོ་ག་ལྟར་བསྐྱེད་དོ། དེ་ལ་ང་རྒྱལ་བཞག་པས་བར་དོ་བ་དང། སྒྱུ་མའི་སྐུ་དང། ལོངས་སྐུ་མཚོན་པ་དེ་ལ་ང་རྒྱལ་དང་གསལ་སྣང་བརྟན་པོ་བཞག་དེ་ཡང་གོང་དུ་བཤད་པ་
ལྟར༑ འཛམ་གླིང་གི་མི་མང་ལ་སྐྱེས་ཁམས་དྲུག་ལྡན་པ་ཕུང་སོགས་རིམ་གྱིས་ཐིམ་ནས་འཆི་བ་འོད་གསལ་མངོན་དུ་བྱས་པའི་མཐར། མིར་སྐྱེ་བ་ལེན་པའི་དབང་དུ་བྱས་ན་འཆི་བ་འོད་གསལ་འགག་
ནས་ལུགས་ལྡོག་གི་ཉེར་ཐོབ་གྲུབ་པ་དང་མཉམ་དུ་བར་དོ་བཞིན་ལག་གི་རྣམ་ཅན་ཞིག་རང་དབང་མེད་པར་སྲང་མདའི་མཐོ་དམན་བཞིན་དུ་འགྲུབ་འོང་བ་གཞིའི་སྲིད་པ་བར་དོ་ཡིན། དེ་སྦྱོང་བྱེད་ལམ་དུས་
སུའང་དེ་དང་ཆ་མཚུངས་པར་བཞིན་ལག་གི་རྣམ་པ་ཅན་གྱི་སྒྱུ་མའི་སྐུ་འགྲུབ་འོང་བ་ཡིན་ལ། དག་པའི་སྒྱུ་མའི་སྐུའི་རྒྱུན་ལ་ལམ་བསྒོམ་པར་བྱས་ནས་འབྲས་བུ་འོད་གསལ་མངོན་དུ་བྱས་པ་དང་དུས་
མཉམ་དུ་ཁ་སྦྱོར་ཡན་ལག་བདུན་ལྡན་གྱི་ལོངས་སྤྱོད་རྫོགས་པའི་སྐུ་འགྲུབ་པ་ཡིན་པས། འདིར་ཡང་བར་དོ་ལོངས་སྐུར་འཁྱེར་བའི་ལམ་འཁྱེར་ཞེས་པ་ཡིན་ནོ་གསུངས། རང་འཇམ་དཔལ་དུ་གསལ་

[020B] དེ་ལས་འོད་ཟེར་འཕྲོས་པས་རྣམ་སྣང་སོགས་སངས་རྒྱས། བྱང་སེམས། ཁྲོ་
བོ༑ རིག་པ་རྣམས་ཆོ་ག་ལྟར་རམ། ཞེ་དགུ་མའི་ལྷ་དང་འཇམ་དབྱངས་རིགས་ལྔའི་རྣམ་པར་སྤྱན་དྲངས་ཏེ། རྒྱུ་རྡོར་འཛིན་སྟོད་སྨད་ནས་འོད་དུ་ཞུ་བ་ཉི་མ་ལ་ཞུགས་པ་དང་མཉམ་དུ་དེ་ཐམས་ཅད་ཉི་མར་ཞུགས་
པས་གདུག་པ་ཅན་སྲེག་པར་བྱེད་པའི་འོད་ཟེར་དུས་མཐའི་མེ་ལྟ་བུ་བཟོད་པར་དཀའ་བས་དཔག་ཚད་སྟོང་ཕྲག་བརྒྱར་ཁྱབ་པའི་ཉི་མའི་དཀྱིལ་འཁོར་དུ་གྱུར་པ་ནི་མཉམ་ཉིད་ཡེ་ཤེས་ཀྱི་ངོ་བོ་ཉི་མ་ལས་བྱང་
ཆུབ་པའོ་སྙམ་དུ་སྒོམ་ལ་ང་རྒྱལ་བཞག་དེའི་དབུས་སུ་ཧཱུཾ་ཡིག་མཐིང་ཁ་གདུག་པ་ཅན་རྣམས་སྐྲག་པར་བྱེད་པའི་འུར་སྒྲ་སྒྲོགས་ཤིང་འོད་ཟེར་ལྔ་འཕྲོ་བ། དེ་ལས་འོད་ཟེར་འཕྲོས་པས་རྒྱལ་བ་སྲས་
བཅས་ཐམས་ཅད་འབྲས་བུ་ལྷ་ཞེ་དགུའི་རྣམ་པར་སྤྱན་དྲངས་ཏེ་ཧཱུཾ་ལ་ཐིམ་པ་ནི་སོར་རྟོགས་ཡེ་ཤེས་ཀྱི་ངོ་བོ་གསུང་ས་བོན་ལས་བྱང་ཆུབ་དང། ཧཱུཾ་དེ་ཡོངས་སུ་གྱུར་པ་ལས་རྡོ་རྗེ་རྩེ་དགུ་པ་སྟེ་ཕྱོགས་
གཉིས་རྭ་བཞི་བཞི་བརྒྱད་དང། དབུས་རྭ་གཉིས་གཅིག་ཏུ་བརྩི་བའི་དགུ་ཡིན། ཡོངས་གྲགས་ཀྱི་རྩེ་དགུ་དེ་མིན་གསུང། ཁ་དོག་ནག་པོ། རྭ་ཤིན་ཏུ་གདེངས་པ། དེའི་ལྟེ་བར་ཧཱུཾ་གིས་མཚན་

[021A]༄༅། །པ། དེ་ལས་འོད་ཟེར་བསམ་གྱིས་མི་ཁྱབ་པ་འཕྲོས་པའི་སྣེ་མོར་རྡོ་རྗེ་ཆེ་ཆུང་དཔག་མེད་སྤྲོས་པས་གདུག་ཅན་རྣམས་ཚར་བཅད། རྒྱུ་འབྲས་ཀྱི་ལྷ་ཞེ་དགུ་དང། སངས་
རྒྱས་བྱང་སེམས་ཁྲོ་བོ་སོགས་གང་ལ་གང་འདུལ་གྱི་སྐུའི་རྣམ་པ་དང། འཇིགས་བྱེད་རྟེན་བརྟེན་པའི་དཀྱིལ་འཁོར་ཡོངས་རྫོགས་དཔག་ཏུ་མེད་པ་འཕྲོས། ཡབ་ཡུམ་རྣམས་ཀྱི་སྦྱོར་འཚམས་ནས་དབང་
བསྐུར། ཡུམ་མེད་ཀྱང་ཕྱག་མཚན་སོགས་ལས་བདུད་རྩི་དང་འོད་ཟེར་སྤྲོས་པ་སོགས་མཛད་པ་བཅུ་གཉིས་སོགས་གང་འདུལ་གྱི་མཛད་པས་སེམས་ཅན་རྣམས་སྨིན་པར་བྱས་ནས་རྡོ་རྗེ་འཇིགས་
བྱེད་ཀྱི་གོ་འཕང་ལ་འགོད་པར་མོས་པ་བྱ། སྤྲོ་བའི་ལྷ་དང་ཕྱག་མཚན་ས་བོན། སེམས་ཅན་ལྷར་བཀོད་པ་ཐམས་ཅད་འདུས་ནས་རྡོ་རྗེ་ཧཱུཾ་དང་བཅས་པ་ལ་ཐིམ་པ་ནི་བྱ་གྲུབ་ཡེ་ཤེས་ཀྱི་ངོ་བོ་ཐུགས་
ཕྱག་མཚན་ལས་བྱང་ཆུབ་པ་དང། དེ་ནས། ཟླ་ཉི་རྡོ་རྗེ་ཧཱུཾ་དང་བཅས་པ་ཡོངས་སུ་གྱུར་པ་ལས་རྟེན་བརྟེན་པ་རྫོགས་པར་གྲུབ་པ་ཆོས་དབྱིངས་ཡེ་ཤེས་ཀྱི་ངོ་བོ་སྐུ་རྫོགས་པ་ལས་བྱང་ཆུབ་པ་ཡིན་
གསུངས་སོ། །དེ་ནས་ཁ་སང་གི་འཚམས་ནས་འདིའི་བར་དུ་བཤད་པ་གཉིས་པ་གནང། དེ་ནས་མཇུག་སྔར་ལྟར་བསྔོ་སྨོན་གནང་སྟེ་གྲོལ།།    ༈    །།ཉིན་གསུམ་པར་ཡང། ཉིན་གཉིས་པའི་

[021B] དེའི་འཚམས་ནས་དེ་ལས་དཔལ་རྡོ་རྗེ་འཇིགས་བྱེད་ཆེན་པོའི་སྐུར་བསྐྱེད་པ་ནི། རང་ཉིད་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་ལྟར་ཤིན་ཏུ་ནག་པོ། ཞལ་དགུ་ཕྱག་སོ་
བཞི་ཞབས་བཅུ་དྲུག་པ། གཡས་བསྐུམས་གཡོན་བརྐྱངས་པ། ཁམས་གསུམ་པོ་ཐམས་ཅད་སྐད་ཅིག་གིས་ཟ་བར་ནུས་པའི་ཞལ་རབ་ཏུ་གདངས་ཤིང། ཞལ་ནས། སྡིག་པའི་གད་མོ་ཧ་ཧ། དགྱེས་
པའི་གད་མོ་ཧེ་ཧེ། སྒེག་པའི་གད་མོ་ཧི་ཧི། ཟིལ་གྱིས་གནོན་པའི་གད་མོ་ཧོ་ཧོ་སྟེ་དཔའ་བོའི་གད་མོ་བརྒྱད་སྒྲོགས་པ། འདིར་ཧ་ཧཱ། ཧེ་ཧཻ། ཧོ་ཧཽ། ཧཾ་ཧ་སྟེ་བཞད་པ་བརྒྱད་བྱས་ཀྱང་རུང་གསུང། ལྗགས་གློག་
ལྟར་གཡོ་ཞིང་རྩེ་རྐན་ལ་འདྲིལ་བ། མཆེ་བ་གངས་རི་ལྟར་གཙིགས་པ། དཔྲལ་བར་ཤིན་ཏུ་བསྡུས་པའི་ཁྲོ་གཉེར་ཅན། དེའི་འགྲམ་དུ་སྨིན་མ་དང་རྫི་མ་དམར་སེར་རབ་ཏུ་འབར་ཞིང། སྤྱན་དུ་ས་མཐའི་མེ་
ལྟར་དམར་ལ་འོད་འཚེར་བ། འཇམ་དཔལ་གྱི་ཞལ་མ་གཏོགས་པ་ཐམས་ཅད་ཀྱི་དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་པ་རྣམས་ཀྱི་སྡིག་མཛུབ་ཁ་སྦུབ་ནས་རྩེ་མོ་གྱེན་དུ་བསྟན་པས་འདས་
པའི་ལྷ་ལ་བསྡིག་ནས་སྒྲུབ་པ་པོ་ལ་དངོས་གྲུབ་མྱུར་དུ་སྩོལ་ཅིག་ཅེས་བསྐུལ་བ་དང། གཡོན་རྣམས་སྡིག་མཛུབ་ཁ་གྱེན་དུ་ཕྱོགས་པའི་རྩེ་མོ་འོག་ཏུ་བསྟན་པས་འཇིག་རྟེན་པའི་ལྷ་ལ་སྒྲུབ་པ་པོ་ལ་

[022A]༄༅། །བར་ཆད་མ་བྱེད་ཅེས་བཀའ་བསྒོ་ཞིང་སྡིག་པར་མཛད་པ་དང། ཁམས་གསུམ་བདག་པོ་ཚངས་པ་བརྒྱ་བྱིན་སོགས་ཞབས་འོག་ཏུ་མནན་པས། འཇིགས་པ་རྣམས་ཀྱང་སྐྲག་པར་
མཛད་པ། སྲིན་ཞལ་ལས་མཁའ་འགྲོ་དབང་དུ་བསྡུ་བའི་ཕཻཾ་གྱི་སྒྲ་སྒྲོགས་པ། མིའི་ཤ་ཁྲག་རྐང་ཚིལ་ཟ་བ། བདུད་སྡིག་ཅན་རྣམས་ཀྱི་མགོ་བོའི་ཐོད་པ་མཆེ་བ་རིང་པོ་གཙིགས་པ་འཇིགས་རུང་ལྔའི་རྩེར་
རུས་པའི་པ་ཏྲའི་དཀྱིལ་དུ་བདེ་གཤེགས་ལྔའི་སྐུ་འབུར་གྱིས་དོད་པ། ཐོད་པའི་ཁ་འགྲམ་ནས་འཕྱང་པའི་རུས་པའི་དྲ་བ་དྲ་ཕྱེད་ཡེ་ཤེས་ཀྱི་སྤྱན་གྱི་ཐད་དུ་སླེབ་པ། མགོ་རློན་ལྔ་བཅུའི་ཕྲེང་བ་འཕྱང་བ། སྦྲུལ་ནག་
པོའི་སེ་རལ་ཁའམ་མཆོད་ཕྱིར་ཐོགས་བྱས་པ། ལྷ་བཙུན་ངག་དབང་བློ་བཟང་གིས་རྗེ་རིན་པོ་ཆེ་ལ་དགག་པ་བཞི་བྱས་པའི་ནང་ཚན། ཁ་ཅིག་གིས་རུས་རྒྱན་དང་སྤྲུལ་རྒྱན་གཉིས་མི་རུང་ཟེར་དེ་གཉིས་
ཆོག་པར་རྒྱུད་དུ་ཡང་ཡོད་གསུང། རྣ་རྒྱན་ནི། མཁས་གྲུབ་རྗེའི་བསྐྱེད་རིམ་ཆེན་མོར། ཞལ་དགུ་ཡོད་བཞིན་མ་ཧེའི་ཞལ་ལ་རྣ་རྒྱན་བྱེད་པ་བློ་གྲོས་མཆོག་ཏུ་གསལ་ལོ། །ཞེས་གསུངས་པས་
ཞལ་གཡས་གཡོན་གཉིས་ཀྱི་སྙན་གཡས་གཡོན་གྱི་རྒྱན་ཡོད་པས་འཐུས་གསུངས། དེ་ལྟར་རུས་པའི་རྒྱན་དྲུག་གིས་བརྒྱན་པ། གསུས་ཁྱིམ་ཤིན་ཏུ་ཆེ་བ། འདོམས་དཀྲིས་ཙམ་ཡང་མེད་པའི་

[022B] ཁྲོ་ཞལ་ཐམས་ཅད་ཀྱི་སྨིན་མ་རྫི་མ་སྨ་ར་ཨག་ཚོམ་པ་སྤུ་ཐམས་ཅད་ལས་མེ་སྟག་ཕྲོཾ་ཕྲོཾ་ཁྲོ་བས་འབར་བ། རྩ་ཞལ་ནག་པོ་དབུ་རིལ་པོ་མ་ཧེ་གདོང་ཅན་ཤིན་ཏུ་ཁྲོས་པ། རྭ་གཉིས་ཤིན་ཏུ་
རྣོ་བའི་རྩེ་མོར་མེ་འབར་བ། དེའི་དབུས་སུ་སྲིན་ཞལ་དམར་པོ་ཞལ་ནས་ཐམས་ཅད་མཁྱེན་པ་མཚོན་པའི་ཁྲག་གདུལ་བྱ་ལ་ཆོས་སྟོན་པ་མཚོན་པས་ཕྱིར་འཛག་པ། དེའི་སྟེང་དུ་འཇམ་དཔལ་གྱི་ཞལ་ཡིད་
ཙམ་ཁྲོས་པའི་ཉམས་ཅན། སྤྱན་གསུམ་པ། ཟུར་ཕུད་ལྔ་ལྡན་རིན་པོ་ཆེའི་དབུ་རྒྱན་དང། མེ་ཏོག་གི་ཕྲེང་བ་སོགས་རྒྱ་གར་གྱི་གཞོན་ནུའི་རྒྱན་གྱིས་བརྒྱན་པ། གཡས་གཡོན་དུ་ཞལ་གསུམ་གསུམ་སྟེ་
འོག་མ་བདུན་གྱི་མགྲིན་པ་དང་དབུ་ཐོད་གཅིག་པ། དེ་ཡང་རྭ་ལུགས་ཀྱི་བརྩེགས་ཞལ་དང། སྐྱོ་ལུགས་ཀྱི་འཁོར་ཞལ་དང་རྒྱབ་ཏུའང་ཡོད་པར་བཞེད། རྗེ་རིན་པོ་ཆེའི་རང་ལུགས་ལ་ཡོངས་གྲགས་ཀྱི་འདི་ཡིན་
གསུང། འཇམ་དཔལ་གྱི་ཞལ་མ་གཏོགས་པའི་ཞལ་བརྒྱད་པོ་ཤིན་ཏུ་ཁྲོས་པ། ཕྱག་དང་པོ་གཉིས་ཀྱིས་གླང་ཆེན་གྱི་པགས་པ་དཀར་པོ། ཕྱག་གཡས་པས་ལག་པ་གཡོན་པ་དང། ཕྱག་གཡོན་པས་རྐང་པ་
གཡོན་པའི་པགས་པ་ནས་བཟུང་སྟེ་གླང་ཀོ་གཡས་སུ་བསྟན་ཅིང་སྦུ་ཕྱིར་བསྟན་ཏེ་གྱོན་པ། བཧི་དཧི་པཱ་ལ་ནི། ལྕགས་དབྱུག་རྩེ་མོ་རྣོ་བའི་ཡུ་བའི་སྟོད་དུ་རྨ་བྱའི་སྒྲོ་ཕོད་བདུན་ཙམ་གཙུག་པ་ཡིན་ནམ་སྙམ་

[023A]༄༅། །གསུང། འཇམ་དབྱངས་བཞད་པ་སྐུ་ཆུང་ངུའི་དུས་དེ་ཕྱོགས་སུ་གཏན་ནས་གྲྭ་ས་ཕར་ཞོག་གྲྭ་པ་ཡང་མཐོང་རྒྱུ་མེད་པ་ཕྱིས་འཇིགས་བྱེད་ཀྱི་ལྗགས་བསྙེན་གནང་སྟེ། རྭ་ལོ་
ཡིན་ཟེར་བ་ཞིག་གིས་ལྕགས་ཀྱི་བཧི་དཧི་པཱ་ལ་རྨ་བྱའི་སྒྲོ་བཅུ་གསུམ་ཡོད་པ་ཞིག་བྱིན་ནས་འདི་ཁྱོད་ཀྱིས་བདག་བཟང་པོ་བྱས་དང་འདི་ནི་བདུད་སྡེ་ཀུན་ལས་རྒྱལ་བའི་སྲིང་མོ་བཅུ་གསུམ་ཡིན། རྩ་སྔགས་ཀྱི་
བཟླས་པ་དེས་ཆོག་གསུངས་བྱུང་བ་རེད་གསུངས། རྗེའི་གསང་རྣམ་ལས་ཀྱང། འབིང་བྱེད་རྒྱོང་གཏད་འདི་ནི་མཱ་ར་ཎ། །ཀུན་སྲུང་སྲིང་མོ་བཅུ་གསུམ་ཡིན་ད་ཟུངས། །མའུ་ལ་དེས་ཆོག་སླར་ན་ཛ་བགྟོ་
ཞེས་གསུངས། ཆུ་གྲི་ནི་རྣམ་པ་གྲི་ལ་དབྱིབས་ཅུང་ཟད་མི་འདྲ་བ་ཞིག་ཡིན། ཀ་ཎ་ཡ་ནི། མདུང་ཐུང་ལ་ཞགས་པ་བཏགས་པས་མདུང་ཞགས་ཞེས་པ་དེ་ཡིན། ཐོད་ཚལ་ནི་ཐོད་པ་སྐྲ་བཅས་ལ་བྱེད་གསུངས་
ཁྱིམ་བྱ་ནི་མི་སྐད་སྨྲ་བ། ཤའི་སྐེ་འཁོར་ཅན། འཇམ་དབྱངས་བཞད་པ་རྒྱ་ནག་ལ་ཕེབས་ནས་ཁང་པ་ཞིག་གི་རབ་གསལ་ན། བྱ་ཅིག་གིས། འཇམ་དབྱངས་བཞད་པ་གེ་གན་ནས་ཨ་མར་བཱ་ནོས་ཞེས་ཞུ་བ་
དེ་ཡིན་གསུང་གསུངས། བཞད་ནི་བྱ་དཀར་པོ་ཆེ་བ། ཁྲོ་ཉམས་ཡོངས་སུ་རྫོགས་པ། སྐུ་ལས་སྐྱེས་པའི་མེ་དཔུང་ཕྱོགས་མཚམས་ཀུན་ཏུ་ཁྱབ་པ་ལྟ་བུའི་དབུས་ན་བཞུགས་པ། དེ་ནས་སེམས་དཔའ་

[023B] དེ་འདྲའི་དམ་ཚིག་སེམས་དཔའི་ཐུགས་ཀར་ཟླ་དཀྱིལ་གྱི་སྟེང་དུ་ཤིན་ཏུ་ཕྲ་བའི་རླུང་སེམས་ཀྱི་ངོ་བོ་ཡེ་ཤེས་སེམས་དཔའ་འཇམ་དཔལ་གཞོན་ནུར་གྱུར་པ་སྔར་ལྟར་
བསྐྱེད། དེའི་ཐུགས་ཀར་ཨཱ་ལས་ཉི་མ་ཤིན་ཏུ་ཕྲ་བའི་སེམས་ཀྱི་ངོ་བོ་ཧཱུཾ་ཡིག་མཐིང་ཁ་འོད་ཟེར་ལྔ་འཕྲོ་བས་མར་མེ་འབར་བ་ལྟར་སྐུའི་སྣང་བ་ཐམས་ཅད་གསལ་བར་བྱེད་པ། དེ་ནས་དེ་འདྲའི་སྐུ་
གསུམ་ཡང་འདོད་ཆགས་ཀྱི་ཆོས་ཀྱིས་ཐོབ་པར་བསྟན་པའི་ཕྱིར་རིག་མ་འདུ་བྱ་བའི་ཚུལ་ནི། འདི་ལ་རང་རིགས་ཀྱི་མི་མོ་བསང་སྦྱངས་བསྐྱེད་པའི་ལུགས་དང། སྙིང་ཁ་ནས་རང་རིགས་ཀྱི་མི་མོའི་རྣམ་
ཅན་སྤྲོས་ཏེ་བསང་སྦྱང་བ་གང་ལྟར་ཡང། དེ་ཉིད་ཧཱུཾ་ལས་རང་གི་བང་ན་འཁྱུད་པའི་ཡུམ་རྡོ་རྗེ་རོ་ལངས་མ་ཡབ་ལས་སྐུ་བོངས་ཅུང་ཆུང་བ་ལས་ཤིན་ཏུ་འཇིགས་སུ་རུང་བ་ཆོག་ལྟར་བསྐྱེད། དེའི་མཁའ་གསང་
བྱིན་རླབས་ནི། ཡབ་ཀྱི་གསང་གནས་སྟོང་པར་སྦྱངས། དེའི་ངང་ལས་ཧཱུཾ་སྔོན་པོ་ལས་ཕྱི་རྟགས་ཀྱི་རྡོ་རྗེ་དབྱིབས་ཅན་ལ་ནང་རྡོ་རྗེ་རྩེ་ལྔ་པ་ཨོཾ་ལས་བྱུང་བའི་ནོར་བུའི་དབུས་རྭའི་སྦུ་གུ་ཧ་རེ་ཡོད་པའི་བུ་ག་
ཕཊ་སེར་པོ་མགོ་ནང་དུ་བསྟན་པས་བཀག་པ། དེ་ལྟར་རང་དང་རིག་མ་གཉིས་ལྷ་སྐུ་ཡབ་ཡུམ་དུ་བསྒོམ་པ་ལུས་ལྷའི་འདུ་ཤེས། ཕཊ་ཡིག་བསྒོམ་པ་ངག་སྔགས་ཀྱི་འདུ་ཤེས། ཐབས་འདི་ལ་བརྟེན་

[024A]༄༅། །ནས་ཟག་མེད་ཀྱི་བདེ་བ་མངོན་དུ་བྱའོ་སྙམ་པ་ཡིད་ཆོས་ཀྱི་འདུ་ཤེས་ཏེ། འདུ་ཤེས་གསུམ་དང་ལྡན་པས་ཕན་ཚུན་སྙོམས་པར་ཞུགས་པའི་རྗེས་ཆགས་ཀྱི་དགའ་བ་བརྩམས་ནས་
སྔགས་བརྗོད་དོན་ཡང། དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པ་རྡོ་རྗེ་རང་བཞིན་གྱི་བདག་ཉིད་དེ་ངའོ་སྙམ་དུ་ང་རྒྱལ་བཞག་དེ་ལྟར་བསྒོམ་པ་རིམ་པ་དང་པོའི་སྐབས་འདིར་ཆགས་པ་ལམ་
དུ་བྱས་པ་ལ་བརྟེན་ནས་བདེ་སྟོང་གི་ཡེ་ཤེས་བསྐྱེད་པ་དང། རྟེན་བརྟེན་པའི་དཀྱིལ་འཁོར་དེའི་རྣམ་རོལ་དུ་འཆར་བ་དང། བདེ་སྟོང་དབྱེར་མེད་ཀྱི་རྫོགས་རིམ་ཁྱད་པར་ཅན་སྐྱེད་པའི་སྨིན་བྱེད་དུ་གྱུར་པ་སོགས་
ཀྱི་གནད་ཆེན་པོ་ཡོད་པ་རེད་གསུངས། གོང་གི་ཕྱག་མཚན་སོ་བཞི་རང་རང་གི་འཇོམས་བྱ་ཞིག་ཡོད་གསུངས། དེ་ནས་དཀྱིལ་འཁོར་རྒྱལ་མཆོག་གི་ལྷ་རྣམས་བསྐྱེད་ཅིང་སྤྲོས་ཏེ་མཛད་པ་མཛད་དེ་དཀྱིལ་
འཁོར་ལ་འགོད་པའི་ཚུལ་ནི། ཡབ་ཡུམ་སྙོམས་པར་ཞུགས་པའི་སྦྱོར་འཚམས་དང་སྙིང་ཁའི་ཧཱུཾ་ལས་བདེ་བ་ཆེན་པོའི་རང་བཞིན་གྱི་འོད་ཟེར་སྔོན་པོ་ལྕགས་ཀྱུ་ལྟ་བུ་དཔག་ཏུ་མེད་པ་ཕྱོགས་བཅུར་སྤྲོས་
ནས༑ མཁའ་ཁྱབ་ཀྱི་རྒྱལ་བ་སྲས་བཅས་ཐམས་ཅད་འཇིགས་བྱེད་ལྷ་དྒུའམ་ནམ་མཁའ་གང་པ་སྤྱན་དྲངས་པ། རྩ་ཞལ་ནས་ཞུགས་ཐུགས་ཀར་སླེབ་པ་ན་ཆགས་པ་ཆེན་པོའི་མེས་ཞུས་པ་ཐིག་ལེ་རྡོ་རྗེའི་

[024B] ཡུམ་གྱི་པདྨར་སོན་པ་བྱང་སེམས་དམར་པོ་ཡུངས་འབྲུ་ཙམ་དང་འདྲེས་ཡུམ་གྱི་ཐུགས་ཀར་སླེབ་པ་ན་ཐིག་ལེ་
ཆ་གཉིས་སུ་གྱུར་པའི་ཆ་གཅིག་བཧྲུཾ་ཡིག་དཀར་པོ་དེ་ལས་གཞལ་ཡས་ཁང་གྲུ་བཞི་སྒོ་བཞི་རྟ་བབས་སོགས་མཚན་ཉིད་ཡོངས་སུ་རྫོགས་པ་གདན་བཅས་བསྐྱེད། ཆེ་ཆུང་རང་བློས་འཚམས་པ་བྱེད་
ཐིག་ལེ་ཆ་གཅིག་གདན་དེ་རྣམས་ཀྱི་སྟེང་དུ་ཆ་བཅུ་བདུན་དུ་གྱུར་པ། ས་བོན་བཅུ་བདུན་དུ་གྱུར། དེའི་ནང་གི་ས་བོན་བཅུ་གསུམ། ཕྱག་མཚན་ས་བོན་གྱིས་མཚན་པ་བཅུ་གསུམ་དུ་གྱུར་པ་དེ་དང། ལྷག་མ་
བཞི་རྣམས་ཡོངས་སུ་གྱུར་བ་ལས་ལྷ་བཅུ་གསུམ་ཐོད་པ་བཞི་བཅས་སྐད་ཅིག་གིས་ལམ་གྱིས་བསྐྱེད་ནས་གསལ་འདེབས་ཚུལ་ནི། དབུས་ཀྱི་གདན་ལ་སོགས་ཆོ་ག་ལྟར་རོ། །དེ་ཡང་སྤྱིར་ལྷ་བཅུ་གསུམ་
ཡུམ་བཅུ་གསུམ་བཅས་ཉེར་དྲུག་ཏུ་འགྱུར་རམ་ཞེ་ན་སྐྱོན་མེད་དེ། ཡབ་དགུའི་ཡུམ་རྣམས་རྩ་རྩི་ཀ་སོགས་ཡུམ་བཞི་དང་དོན་གཅིག་པ་དང། ཡུམ་བཞིའི་ཡབ་རྣམས་གཏི་མུག་གཤིན་རྗེ་གཤེད་
སོགས་བཞི་དང་དོན་གཅིག་པས་ལྷ་བཅུ་གསུམ་དུ་བྱས་པ་ཡིན། དེ་ཡང་དོན་གཅིག་བྱས་པ་མཚན་ཉིད་པའི་ཡིན་ཁྱབ་མཉམ་ལྟ་བུ་མིན་པར། དེ་དག་གི་ཐུགས་རྒྱུད་མཛད་པ་འཕྲིན་ལས་ཡེ་ཤེས་

[025A]༄༅། །གཅིག་པའི་དོན་ཡིན་གསུང། རང་འཇིགས་བྱེད་དུ་གསལ་བའི་ངག་ནས། ཧྲཱི་ཥྚྲི་འི་སྔགས་བརྗོད་པས། གཙོ་བོ་ཡབ་ཡུམ་གྱི་ཐུགས་རྒྱུད་བསྐུལ་བས་དཔག་ཏུ་མེད་པར་གྱུར་
ཆོ་གར་ཡུམ་གྱི་བ་སྤུའི་སྒོ་ནས་ཕྱིར་འཕྲོས་ཞེས་བྱུང་ཡང། གསུང་བཤད་དུ་ཡུམ་གྱི་པདྨ་ནས་རང་གི་རྡོ་རྗེ་ལམ་བརྒྱུད་སྙིང་ཁར་བྱོན། དེ་ནས་ཕྱིར་འཕྲོས། སྤྲུལ་པ་དཔག་མེད་ཕྱོགས་བཅུར་སྤྲོས་པས་
གཙོ་བོར་སེམས་ཅན་རྣམས་ཀྱི་ཞེ་སྡང་སྦྱངས་ཞེས་པ་མ་གཏོགས་ཞེ་སྡང་གཅིག་ལས་མ་སྦྱང་བ་མ་རེད། གང་འདུལ་གྱི་མཛད་པས་ངན་འགྲོ་བ་རྣམས་བདེ་བར་བཀོད་ཅིང་ཞེ་སྡང་གིས་མཚོན་པའི་ཉོན་
མོངས་པ་བག་ཆགས་དང་བཅས་པ་སྐད་ཅིག་གིས་སྦྱང་ནས་ཆོས་དབྱིངས་ཡེ་ཤེས་ལ་བཀོད་པ་སོགས་རེ་རེའི་སྐབས་སུའང་ལམ་ཡོངས་རྫོགས་ཆ་ཚང་བ་རེ་བསམ་ན་འདི་ལས་ཕན་ཡོན་ཆེ་ཚད་ཡོད་
རྒྱུ་མ་རེད་གསུངས། སྤྲུལ་བ་རྣམས་ཚུར་གཅིག་ཏུ་འདུ་ནས་རྩ་བའི་འཇིགས་བྱེད་ཡབ་ཡུམ་དེ་ཉིད། རང་ཡབ་ཡུམ་ལ་བསྟིམ། དེ་བཞིན་དུ་ཛི་ན་ཛི་ཀ། ཤར་གྱི་གཏི་མུག་གཤིན་རྗེ་གཤེད་བསྐུལ་ཏེ་དེས་དོན་
མཛད་པ་སོགས་ཆོ་ག་ལྟར་སྔར་གྱི་རིགས་པའི་འགྲོས་ཀྱིས་ཤེས་ནུས་སོ། །ཐོད་པ་བཞི་དང་གཞལ་ཡས་ཁང་ལ་སྔགས་ཟུར་པ་མཛད་པས། འབྲུ་གསུམ་གྱིས་བསྐུལ། རྗེས་གནང་སོགས་སུ་སྔགས་

[025B] འབྲུ་གསུམ་གྱིས་ལས་རབ་འབྱམས་ཀུན་སྒྲུབ་ཆོག་པའི་དོན་གྱིས་རྟེན་འབྲེལ་གྱི་གནད་ཆེན་པོ་ཡོད་པའི་ཚོད་རེད་གསུང་
དེ་ལྟར་གཞལ་ཡས་ཁང་ལྷ་བཅུ་གསུམ་ཐོད་པ་བཞི་བཅས་རྫོགས་པར་བསྒོམ་པའི་དཀྱིལ་འཁོར་རྒྱལ་མཆོག་གི་མཛད་པ་འདི་ནི་ལམ་གཞན་དང་མི་འདྲ་བའི་གནད་ཆེན་པོ་ཡོད་པ་སོགས་བསྔགས་བརྗོད་
མང་པོ་གནང། དེ་ནས། བདག་མདུན་འཇུག་པ་གཅིག་པ་བྱེད་པ་ཕྱོགས་སྐྱོང་བསྐྱེད་དགོས་ཀྱང། བདག་བསྐྱེད་རྐྱང་བ་ལ་མེད་ཀྱང་ཆོག་གསུང། དེ་ནས་སྐྱེ་མཆེད་བྱིན་རླབས་ནི། གཙོ་འཁོར་ཐམས་ཅད་ཀྱི་
མིག་འབྲས་གཉིས་སུ་མིག་དབང་དང་དེའི་རྣམ་ཤེས་ལས་ཀྵིཾ་ལས་འཁོར་ལོ་ཀྵིཾ་གིས་མཚན་པ། དེ་ལས་རྡོ་རྗེ་མིག་སོགས་གཞུང་ལྟར་བསྐྱེད། འདི་ཉིད་ཤིན་ཏུ་ཕྲ་མོ་ཞིག་བསྒོམ་ན་གནད་ཆེ་ཞིང། དེས་
མིག་སོགས་ལ་ཐ་མལ་གྱི་སྣང་ཞེན་སྦྱོང་བ་དང་མངོན་ཤེས་འགྲུབ་པ་དང། ཡན་ལག་གི་རླུང་སོགས་ལས་རུང་དུ་འགྲོ་བའི་སྨིན་བྱེད་མཆོག་ཏུ་འགྱུར་པར་གསུང། སྐུ་གསུང་ཐུགས་བྱིན་གྱིས་རླབས་
པ་ནི། དེ་ཡང་ལྷ་གཞན་ཐམས་ཅད་ཀྱི་ཐུགས་ཀར་ཟླ་གདན་ལ་ཧཱུཾ་སྔོན་པོ་ལས་རྡོ་རྗེ་སྔོན་པོ་རྩེ་ལྔ་བ་དེའི་ལྟེ་བར་ཧཱུཾ་དང་རྡོ་རྗེ་ལས་ཐུགས་རྡོ་རྗེ་ཆོ་ག་ལྟར་དང། མགྲིན་པར་ཨཱ་ལས་པདྨ་དམར་པོ་འདབ་མ་

[026A]༄༅། །བརྒྱད་པའི་དབུས་སུ་ཨཱ་དང་པདྨ་ལས་གསུང་རྡོ་རྗེ་དམར་པོ་དང། སྤྱི་བོར་ཨོཾ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་དང་འཁོར་ལོ་ལས་སྐུ་རྡོ་རྗེ་དཀར་པོ་
སོགས་བསྐྱེད། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་རྡོ་རྗེ་གསུམ་གྱི་ལྷ་ཚོགས་སྤྱན་དྲངས་པ་ལ། རང་གི་སྙིང་ཀ་ནས་སྤྲོས་པའི་མཆོད་ལྷ་མཆོད་རྫས་ཐོགས་པ་རྣམས་ཀྱིས་མཆོད་པས་
མཉེས་པར་བྱས་ཏེ། ཧཱུཾ་གི་འོད་ཟེར་གྱིས་སྐུ་གསུང་ཐུགས་རྡོ་རྗེ་ལྷ་ཚོགས་རྣམས་རང་འདྲ་གཉིས་པ་རེ་བཀུག་ནས་རང་གི་གནས་གསུམ་གྱི་རྡོ་རྗེ་གསུམ་གྱི་ལྷ་ལ་རིམ་བཞིན་ཐིམ་པར་མོས་ཏེ། སྔགས་
དོན་ནི་རིམ་བཞིན། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་བདག་ཉིད་དེ་ངའོ་ཞེས་དང། དེ་བཞིན་གསུང་དང་ཐུགས་ལའང་འདྲ། འདིར་ཐུགས་བྱིན་རླབས་སྔོན་དུ་བྱེད་པ་འཇམ་དབྱངས་
ཐུགས་ཀྱི་ལྷ་ཡིན་པས་ཐོག་མར་ཡིད་དང། དེ་ནས་གསུང་དང་སྐུའི་བྱིན་རླབས་རིམ་པར་འཇུག་པའི་རྟེན་འབྲེལ་གྱི་གནད་ཆེན་པོ་དང། དྲི་ཆབ་ཐུགས་ཀྱི་མཆོད་པ་ཡིན་པས་སྔོན་དུ་འབུལ་བའང་གནད་
འདི་ལ་རག་ལས་པར་གསུང། དེ་ནས་ཡེ་ཤེས་པ་གཞུག་ཅིང་དབང་བསྐུར་རྒྱས་བཏབ་བྱ་བ་ནི། ཐུགས་ཀའི་ཧཱུཾ་གི་འོད་ཟེར་གྱིས་ལྷ་བཅུ་གསུམ་གྱི་དཀྱིལ་འཁོར་སྤྱན་དྲངས་པ། ཧྲཱི་ཥྚཱི་ས་ཕྱི་འབྲང་གི་

[026B] འདིར་ཡེ་ཤེས་པ་སྤྱན་དྲངས་ཏེ། དེ་ཕྱི་ལ་ཡང་བགེགས་འབྲང་བ་ཡོད་པས་མཚོན་བྱེད་རེད་གསུང། སྙིང་ཀ་ནས་མཆོད་ལྷ་སྤྲོས་ཏེ་མཆོད། ཨོཾ་མུད་ཀ་ར་ཛ་ཞེས་སོགས་ཀྱིས་སྒོ་བ་བཞིའི་ཕྱག་
མཚན་འཕྱར་ཙམ་གྱི་བརྡའ་བྱས་པས། ཛས་ཡེ་ཤེས་པ་དམ་ཚིག་པའི་སྤྱི་བོར་གཞུག་ཧཱུཾ་གིས་དམ་ཚིག་པའི་ལུས་ལ་ཞུགས། བཾ་གྱིས་དབྱེར་མེད་དུ་འདྲེས། ཧོས་དབང་དུ་བྱ་བར་བསམ། དེ་ནས་ཡང་རང་ཡི་དམ་
དུ་གསལ་བའི་ཐུགས་ཀའི་ཧཱུཾ་ལས་འོད་ཟེར་ཕྱོགས་བཅུར་འཕྲོས། དེར་བཞུགས་ཀྱི་རྒྱལ་བ་སྲས་བཅས་ཐམས་ཅད་མདུན་གྱི་ནམ་མཁར་སྤྱན་དྲངས་པ་ལ་སྔར་ལྟར་མཆོད་དེ་དབང་བསྐུར་བར་གསོལ་
བ་བཏབ་པས། རྒྱལ་བུ་གཞོན་ནུ་དོན་གྲུབ་སྐུ་བལྟམས་པའི་ཚུལ་བསྟན་མ་ཐག་ཏུ་ལྷ་ལ་སོགས་པས་ཁྲུས་གསོལ་བ་དེ་ལྟར། སངས་རྒྱས་ཐམས་ཅད་ཀྱིས་སྐྱེ་ཙམ་ནས་ལྷ་རྣམས་ཀྱིས་དབང་
བསྐུར་ཐོབ་པ་དེ་བཞིན་དུ། བདག་ཅག་དབང་ལྷ་རྣམས་ཀྱིས་ཀྱང་དག་པ་དོན་དམ་པའི་ལྷ་བདེ་སྟོང་གི་ངོ་བོའི་ཆུས་དབང་བསྐུར་ཞེས་ཆུ་དབང་གི་སྐབས་ལྟར་དབང་བསྐུར་བས་སྐུ་གང་དྲི་མ་དག་ཆུའི་ལྷག་
མ་ཡར་ལུད་པ་ཡོངས་སུ་གྱུར་པ་ལས་གཙོ་བོ་རྩ་ཞལ་གྱི་དབུ་ལ་མི་བསྐྱོད་པ་སོགས་གཞུང་ལྟར་ལ། རྒྱས་བཏབ་པ་ལ། འབྲས་བུས་རྒྱུ་ལ་རྒྱས་འདེབས་པ། རྒྱུས་འབྲས་ལ་རྒྱས་འདེབས་པ། རིགས་

[027A]༄༅། །ཀྱིས་རིགས་ཅན་ལ་རྒྱས་འདེབས་པ། རིགས་ངོ་མི་ཤེས་པ་རྣམས་ལ་མི་བསྐྱོད་པས་རྒྱས་བཏབ་པར་གསུངས་པའི་དང་པོ་ནི། མི་བསྐྱོད་པས་རྡོར་སེམས་རྒྱས་བཏབ་པ་
ལྟ་བུ། གཉིས་པ་ནི་རྡོར་སེམས་ཀྱིས་མི་བསྐྱོད་པ་ལ་རྒྱས་འདེབས་པ་ལྟ་བུ། གསུམ་པ་ནི་མི་བསྐྱོད་པས་གཤེགས་པ་གཞན་བཞི་ལ་རྒྱས་འདེབས་ལྟ་བུ་རེད་གསུངས།།    ༈    །།ཉིན་བཞི་
པར༑ ཉིན་གསུམ་པ་ལྟར་ཤེར་སྙིང་བཟློག་བཅས་དང་ཁྱད་པར་མདུན་གྱི་སྟེགས་བུའི་ཁར་དབུས་སུ་ཟོར་གཉིས། དེ་ནས་དཀར་གཏོར་གཅིག་སྔོན་འགྲོ་དང་ཕྱོགས་སྐྱོང་གཏོར་མ་གཉིས་
མདུན་དུ་ཆུ་གཉིས་ཉེར་སྤྱོད། བླ་མའི་མདུན་དུ་རྡོར་དྲིལ་ཌཱ་མ་རུ་ནང་མཆོད་ཀ་པཱ་ལ་བཅས་འདུ་བྱས་པ་ལ་གཏོར་འབུལ་སྤྱི་ལྟར་བྱ། དེ་ནས་རྡོར་སེམས་བསྒོམ་བཟླས་གནང། དེ་ནས་མཎྜལ་
ཕུལ༑ དེ་རྗེས་རྒྱུད་འདེབས་ཁ་སྐོང་བཅས་གྲུབ་ཕྲལ། ཉིན་སྔ་མའི་དེ་ཡང་བསྐྱར་གྱི་གསུང་བཤད་གཅིག་གནང་རྗེས། དེའི་འཚམས་ནས་དཀྱིལ་འཁོར་རྒྱལ་མཆོག་ལ་དང་པོ་མཆོད་བསྟོད་
ནི༑ རང་གི་སྙིང་ཀ་ནས་མཆོད་རྫས་ཐོགས་པའི་ལྷ་མོ་དཔག་མེད་སྤྲོས་ཏེ། དྲི་ཆབ་སྔོན་དུ་འགྲོ་བའི་ཆུ་གཉིས་ཉེར་སྤྱོད་རོལ་མོ་འདོད་ཡོན་ལྔ་རྒྱལ་སྲིད་སྣ་བདུན་སོགས་འབུལ་བ་ནི་ཕྱི་བུམ་དབང་

[027B] ནང་མཆོད་ནི་སྲིན་ལག་ཡབ་ཀྱི་རྡོ་རྗེ་དང་མཐེ་བོང་ཡུམ་གྱི་པདྨ་གཉིས་བསྲུབ་པ་ལས་བྱུང་བའི་ངོ་བོ་བདེ་སྟོང་གི་རང་བཞིན་ཡིན་པ་ལ་རྣམ་པ་ཁམས་དཀར་དམར་གྱི་བདུད་
རྩི་ཕུལ་པས་མགྲོན་རྣམས་ཟག་མེད་ཀྱི་བདེ་བ་ཆེན་པོས་ཚིམ་པར་མོས་ཏེ། མཐེབ་སྲིན་ཁ་སྦྱར་བ་ཕྱེ་བ་ཙམ་ལས་འཐོར་ཚུལ་མི་བྱེད་པར་གསུང། དེ་ཡང་དཔྲལ་པའི་ཐད་ནས་རྩ་བའི་བླ་མ་དང། སྨིན་མཚམས་
ནས་བརྒྱུད་པའི་བླ་མ། ཨོཾ་ཧྲཱི་ཥྚཱི་སོགས་ཀྱིས་བསྒོམ་པའི་དཀྱིལ་འཁོར་པ་ལ་སྙིང་ཁའི་ཐད་ནས་འབུལ། དེ་ནས་རྒྱུད་སྡེ་བཞིའི་ལྷ་ཚོགས་ལ་སྙིང་ཀ་ནས་འབུལ་བའམ། སྤྱི་བོར་བླ་མའི་ཡི་དམ་
མགྲིན་པར་བརྒྱུད་པའི་བླ་མའི་ཡི་དམ། སྙིང་ཁར་རང་གིས་བསྟེན་པའི་ཡི་དམ་ལ་ཕུལ་ཀྱང་རུང་ཞེས་གསུངས་བཤད་གནང། ཆོས་སྐྱོང་རྣམས་ལ་ལྟེ་བའི་ཐད་ནས་འབུལ། གཉུག་མར་གནས་པ་སོགས་
ལ་པུས་མོའི་ཐད་ནས་འབུལ། དེ་ནས་ཕྱོགས་བཅུའི་རྒྱལ་བ་ཐམས་ཅད་གཤིན་རྗེ་གཤེད་ཀྱི་རྣམ་པར་སྤྱན་དྲངས་ཏེ་རང་ལ་ཐིམ་པར་མོས་ཤིང་བདུད་རྩི་ལྕེ་ཐོག་ཏུ་མྱང་བས་ལུས་ཀྱི་ལྷ་ཐམས་ཅད་བདུད་
རྩིས་ཚིམ་པར་བསམ་པ་འདིར་བསོད་ནམས་ཀྱི་ཚོགས་མཆོག་ཏུ་གྱུར་པ་རེད་གསུངས། དེ་ནི་ནང་གསང་དབང་དང་འབྲེལ་བའི་མཆོད་པ་དང། དེ་ནས་རང་གཙོ་བོ་ཡབ་ཡུམ་དུ་གསལ་བའི་མཁའ་གསང་

[028A]༄༅། །སྔར་བཞིན་བྱིན་གྱིས་རླབས་ནས་སྙོམས་པར་ཞུགས་པས་བདེ་བ་ཆེན་པོ་མྱོང། འཁོར་རྣམས་ཀྱང་དེ་ལྟར་བདེ་བ་ཆེན་པོས་ཚིམ་པར་བསམ་པ་ནི་གསང་བ་ཤེར་དབང་དང་འབྲེལ་
བའི་མཆོད་པ་དང། དེ་ལྟར་སྙོམས་པར་ཞུགས་པའི་བདེ་བས་སྟོང་པ་ཉིད་ཡུལ་དུ་བྱས་པའི་བདེ་སྟོང་དབྱེར་མེད་ཀྱི་ཡེ་ཤེས་རྒྱུད་ལ་སྐྱེས་པར་མོས་ཤིང་འཁོར་རྣམས་ལའང་དེ་ལྟར་མངོན་དུ་བྱས་པར་
མོས་པ་ནི་དེ་ཁོ་ན་ཉིད་ཚིག་དབང་དང་འབྲེལ་བའི་མཆོད་པའོ། །དེ་ནས་གཉིས་མེད་ཐུན་མོང་སོགས་བསྟོད་ཚིག་གི་དོན་རྒྱས་བསྡུས་འཚམ་པ་གསུང་བཤད་གནང། དེ་ཡང་བྲག་ཆ་བཞིན་རང་སྒྲོགས་
པ་ལས་ངོས་ནས་གྲུབ་པ་ཅི་ཡང་མེད་པར་དྲན་ངེས་བྱས་ན་བཟང། བསྐྱེད་རིམ་ཕྲ་རགས་ཀྱི་དམིགས་པ་ཡིད་ལ་བྱ་ཚུལ་ནི་འཚམས་འདི་ཡིན་ཞིང། དེ་ཡང་སྒྲུབ་ཐབས་ཀྱི་འགོ་ནས་འདིའི་བར་དུ་
སྐབས་གང་ཡིན་གྱི་དམིགས་པ་རྣམས་བྱིང་རྒོད་ཀྱི་དབང་དུ་མ་སོང་བར་དལ་བུས་གསོལ་བ་ཤུགས་དྲག་བཅས་བསྒོམ་རྒྱུའི་གྲངས་དང་གོ་རིམ་ངེས་ཅན་དུ་བྱས་ལ་དེ་ལས་གཞན་དུ་མི་གཏོང་སྙམ་པའི་
འཕེན་པ་དྲག་པོ་བཏང་ནས་སྔ་མ་མ་ཤར་བར་ཕྱི་མ་མི་བསྒོམ་ཞིང། ཕྱི་མ་བསྒོམ་པའི་ཚེ་སྔ་མ་མ་བརྗེད་པར་བསྒོམ་གྱིན་བསྒོམ་དགོས་ཞིང་དེ་ཡང་དང་པོར་རྟེན་བརྟེན་པ་རྫོགས་པར་འཆར་དཀའ་བས་

[028B] དང་པོ་དེ་ལས་མི་འཆར། དེ་ནས་ཐོ་ཡོར་ལྟ་བུ་ནག་གེ་པ། རིམ་གྱིས་བྲིས་འབུར་གྱི་སྐུ་དམིགས་རྟེན་སོགས་བཞག་ནས་དེའི་རྣམ་པ་དྲན་པར་བྱས་
ཏེ་བསྒོམ་ན་རིམ་གྱིས་གསལ་སྣང་འཆར་ཞིང་སྐད་ཅིག་ལ་གསལ་བར་འཆར་མི་ནུས་པ་ནི་ལས་དང་པོ་པ་ཡིན། རགས་པའི་དཀྱིལ་འཁོར་ཡིད་ཙམ་གྱིས་གསལ་བར་འཆར་ནུས་ཀྱང་སྐྱེ་མཆེད་ཀྱི་ལྷ་དེ་
ལྟར་འཆར་མི་ནུས་པ་ནི་ཡེ་ཤེས་ཅུང་ཟད་བབས་པ་དང། སྐྱེ་མཆེད་ཀྱི་ལྷ་ཡང་ཡིད་ཙམ་གྱིས་གསལ་བར་འཆར་ནུས་པ་ནི་ཡེ་ཤེས་ལ་ཅུང་ཟད་དབང་བ་ཞེས་པ་ཡིན་པར་གསུངས་པས། དེ་ནས་
བསྐྱེད་རིམ་རགས་པ་མཐར་ཕྱིན་པར་འཇོག་པ་ཡིན་གསུངས། གང་ལྟར་ཡང་བསྒོམ་བྱའི་རྟེན་ནི་འབྲས་དུས་ཀྱི་གཞལ་ཡས་ཁང་དང། བརྟེན་པ་ལྷ་སོགས་ལ་རང་ལུས་སྐྱོན་ཀུན་ཟད་ཡོན་ཏན་
ཀུན་རྫོགས་འབྲས་དུས་ཀྱི་ལྷའི་སྐུ་དང་རང་གི་ངག་དེའི་གསུང་དང་རང་གི་ཡིད་དེའི་ཐུགས་དངོས་ཀྱི་ང་རྒྱལ་ཤུགས་ཅན་བསྒོམ་པ་གཙོ། དག་སྣང་བསྐྱེད་པ་དེའི་ཡན་ལག་ཡིན་ལ་དེ་ལྟར་བསྒོམ་པའི་
ཐུན་ཅི་ཙམ་འཁྱོངས་ཀྱི་བར་ཐ་མལ་གྱི་སྣང་བ་གང་ཡང་མི་འཆར་བར་དག་པའི་དཀྱིལ་འཁོར་གྱི་རྣམ་པ་འབའ་ཞིག་འཆར་བ་དང། ཐ་མལ་གྱི་ཞེན་པ་མེད་པར་རང་ལ་དག་པའི་ལྷ་དངོས་ཀྱི་ང་རྒྱལ་

[029A]༄༅། །བརྟན་པོ་གཉིས་རྟག་ཏུ་བྱུང་ན་བསྐྱེད་རིམ་བརྟན་པའི་ཚད་ཡིན་གསུང། དེ་ཡང་དོན་གྱི་སྙིང་པོ་ནི། རྟེན་བརྟེན་པའི་ལྷའི་འཁོར་ལོ་དེ་ཐམས་ཅད་ཀྱང་རང་བློ་བདེ་བ་ཆེན་
པོའི་ཡེ་ཤེས་ཀྱི་ངོ་བོར་སོང་བའི་བདེ་སྟོང་གཉིས་སུ་མེད་པའི་ཡེ་ཤེས་ཀྱི་གཟུང་ཆ་རྟེན་བརྟེན་པའི་བཀོད་པ་སྣ་ཚོགས་པར་འཆར་ཡང། རང་བཞིན་གྱིས་གྲུབ་བརྡུལ་ཙམ་ཡང་མེད་པ་སྣང་སྟོང་
སྒྱུ་མ་ལྟ་བུར་འཆར་བ་ལ་རྩེ་གཅིག་ཏུ་གོམས་པ་ནི་རྫོགས་རིམ་སྐབས་ཀྱི་རྟེན་བརྟེན་པ་འགྲུབ་པའི་སྨིན་བྱེད་ཁྱད་པར་པར་འགྱུར་ཞིང། འབྲས་དུས་སུ་སྐྱོན་ཀུན་ཟད་ཡོན་ཏན་ཀུན་རྫོགས་
གྱི་རྟེན་བརྟེན་པ་འགྲུབ་པའི་ལག་རྗེས་ཁྱད་པར་ཅན་འཇོག་པའི་ཚུལ་འདི་ནི་སྐབས་འདིར་མེད་དུ་མི་རུང་བའི་གནད་དམ་པ་ཡིན་ཞེས་ཡང་ཡང་གསུངས། དེ་ནས་ཕྲ་ཐིག་ནི་རང་བློ་དང་བསྟུན་
ནས་བྱིང་བ་ཤས་ཆེན་སྟེང་གི་སྣ་རྩེ་དང། རྒོད་པ་ཤས་ཆེན་འོག་གི་སྣ་རྩེར་བསྒོམ་དགོས་ཤིང། དེ་ཡང་རྩ་ཞལ་གྱི་སྟེང་གི་སྣ་རྩེར་སྲན་མ་ཕྱེད་གཤགས་ཙམ་གྱི་ཟླ་གདན་ལ་སྙིང་ཀའི་
ཏིང་ངེ་འཛིན་སེམས་དཔའ་ལས་རྡོ་རྗེ་སྔོན་པོ་རྩེ་ལྔ་པ་ཡུངས་འབྲུ་ཙམ་སྤྲོས་ཏེ་གནས་པ་ལ་སེམས་བཟུང། དེ་བརྟན་པ་ན་དམིགས་རྟེན་དེ་ལས་གཉིས་པ་དང་གསུམ་པ་བཞི་པ་སོགས་

[029B] དེ་ལ་སློབ་པ་ན་ཕྱག་མཚན་དེ་ཉིད་རྟེན་བརྟེན་པའི་དཀྱིལ་འཁོར་དུ་བསྒྱུར་ནས་རེག་མཐོང་གི་
མཚན་མ་བརྟན་པོ་མ་རྙེད་བར་དུ་བསྒོམ་པ་ནི་ཡེ་ཤེས་ལ་ཡང་དག་པར་དབང་ཐོབ་པའི་སྐབས་ཡིན། དེ་ལྟར་གོམས་པའི་ལས་དང་པོ་པའི་སྐབས་སུ་བྱིང་རྒོད་ཀྱི་སྐྱོན་སེལ་བ་དང། རིམ་པ་དང་པོ་ལ་བརྟེན་ནས་
ཞི་གནས་ཀྱི་ཏིང་ངེ་འཛིན་ཁྱད་པར་ཅན་སྒྲུབ་པ་དང། རྫོགས་རིམ་གྱི་ཕྲ་མོའི་རྣལ་འབྱོར་གྱི་རྟོགས་པ་རྒྱུད་ལ་སྐྱེ་བའི་དགེ་རྩ་སྨིན་བྱེད་དུ་འགྱུར་བ་སོགས་རྟེན་འབྲེལ་གྱི་གནད་མང་པོ་ཡོད་པ་རེད་གསུངས་
དེ་ནས་དག་པ་དྲན་པ་ནི་ཆོ་གའི་ཚིག་རིས་ལྟར་ལ། ཕྱག་མཚན་སོ་སོའི་དག་པ་སོགས་རྒྱས་པར་སྒོམ་སྡེ་ནམ་མཁའ་རྒྱལ་མཚན་གྱིས་མཛད་པའི་སྨོན་འགྲེལ་ལྟར་ཡིན་གསུང། དེ་ནས། སློབ་དཔོན་
ཨ་བྷྱས། སྐྱོ་ན་དེ་ཡི་གསང་སྔགས་བཟླ། །ཞེས་པ་ལྟར་བཟླས་པ་བྱ་ཚུལ་ནི། ཕྲེང་བ་བསང་སྦྱང་སྔོན་དུ་འགྲོ་བའི་འདོད་ཆགས་གཤིན་རྗེ་གཤེད་དུ་བསྐྱེད། ཡེ་ཤེས་པ་དགུག་གཞུག་དབང་
བསྐུར་རྒྱས་བཏབ་མཆོད་བསྟོད་བྱས་ནས་དེའི་སྔགས་གསུམ་མམ་བདུན་ཙམ་བཟླ། དེ་ཞུ་བ་ལས་བྱུང་བའི་བགྲང་ཕྲེང་མི་མགོ་རློན་པ་ཁྲག་འཛག་པའི་རྣམ་པར་བསྐྱེད། ཕྲེང་རྡོག་རེ་རེའི་ནང་དུ་འཇིགས་

[030A]༄༅། །བྱེད་རེ་བསྐྱེད་ནས། ཚུར་ཕྲེང་རྡོག་རེ་དྲང་བ་དང་མཐེ་བོང་ལྕགས་ཀྱུས་ལྷ་རང་འདྲ་རེ་བཀུག་སྟེ་རང་གི་སྙིང་ཀའི་ཧཱུཾ་ལ་ཐིམ་པར་མོས་ནས་འདྲེན། དེ་ནས་ཞི་ཁྲོ་སྦྲགས་
སྒྲུབ་བྱེད་ན་ཡེ་ཤེས་སེམས་དཔའི་ཐུགས་ཀའི་ཉི་གདན་ཟླ་གདན་དང། ཧཱུཾ་ཡིག་དྷཱི་ཡིག་ཏུ་གྱུར་པའི་མཐར་ཨོཾ་ཨ་ར་པ་ཙ་ནའི་ཡི་གེ་དྲུག་བཀོད་ནས་བཟླ་བ་དང། ཡང་ཉི་གདན་རལ་གྲིའི་
འཁོར་ལོ་རྩིབས་དྲུག་པར་འགྱུར་བའི་རྩིབས་ལ་ཨོཾ་ཨ་ར་པ་ཙ་ནའི་ཡིག་དྲུག་དང། ལྟེ་བར་རལ་གྲི་གྱེན་འགྲེང་གི་ཡུ་བའི་རྡོ་རྗེའི་ལྟེ་བའི་ནང་དུ་དྷཱི་གསལ་བཏབ་སྟེ་བཟླ་བ་དང། དེ་ཡང་འཁོར་
ལོ་གཡས་དང་ཡིག་འབྲུ་གཡོན་དུ་བསྐོར་བ་གསུང་ཡང། འཁོར་ལོ་གྲབ་གྲབ་འཁོར་རྒྱུ་ཡང་ན་སྲོག་རླུང་གི་གནོད་པས་འཁོར་བ་མི་མངོན་པ་ལྟ་བུ་དགོས། དེ་ལྟར་འཁོར་བ་ན་རང་གཞན་གྱི་
རྨོངས་མུན་སྐྲ་ཤད་ཀྱི་རྣམ་པར་རལ་གྲིས་གཏུབས་པར་བསམ་ན་བཟང་གསུངས། དེ་ལྟར་ཞི་བསྙེན་ཅི་འགྲུབ་བཟླ། མཇུག་ཏུ་ལྕེ་ཐོག་ཏུ་འཇམ་དབྱངས་ཀྱི་མཁྱེན་པའི་ངོ་བོ་དྷཱི་དམར་སེར་
མགོ་གྲེ་ཕུག་ཏུ་ཉལ་སྟབས་ཀྱིས་གནས་པ་ལས་འོད་ཟེར་འཕྲོས་ཕྱོགས་བཅུའི་རྒྱལ་སྲས་ཀུན་གྱི་མཁྱེན་པའི་ཡེ་ཤེས་ཐམས་ཅད་འོད་དམར་སེར་གྱི་རྣམ་པར་བསྡུས་ནས་དྷཱི་ལ་ཐིམ་པར་

[030B] དྷཱི་བརྒྱ་རྩ་བརྒྱད་དབུགས་ཐེངས་གཅིག་ལ་བགྲང་སྟེ་མི་བརྗེད་པའི་གཟུངས་སྒྲུབ་པ་སོགས་ཡོད་གསུངས། དེ་རྗེས་འཁོར་ལོ་ཡི་གེ་དང་བཅས་པ་འོད་དུ་ཞུ་བས་རྡོ་རྗེ་སྔོན་པོའི་ལྟེ་བར་
ཉི་མར་ཧཱུཾ། དེའི་མཐར་ཉེ་སྙིང། དེའི་ཕྱིར་སྙིང་པོ། དེའི་ཕྱིར་རྩ་སྔགས་བཀོད་དེ་བཟླས་པ་བྱས་པས་ཆོག་འཁོར་ལྷ་རྣམས་ཀྱི་ཐུགས་ཀར་ཉི་གདན་ལ་རང་རང་གི་ས་བོན་གྱི་མཐར་སྔགས་ཕྲེང་
བཀོད་དེ་བཟླ། དེ་དག་གི་ཚེ་བཟླས་པའི་སྐྱོན་བརྒྱད་དང་བྲལ་ཞིང་དམིགས་པ་མ་གཡེང་པར་བཟླ་དགོས་གསུངས། རྩ་སྔགས་ཀྱི་བཟླས་པ་ཟིན་པ་དང། དེ་སྙིང་པོར་ཐིམ་པར་བསམ་ནས་སྙིང་པོའི་
སྔགས་བཟླ། དེ་ཟིན་པ་ནའང་དེ་ཉིད་ཉེ་སྙིང་ལ་ཐིམ་པར་བསམ་ནས། ཉེ་སྙིང་བཟླ་བ་སོགས་གཞན་ལའང་འདྲ། མཐར་ལྷ་རང་རང་གི་སྤྱི་བོའི་རིགས་བདག་གི་ཐུགས་ཀར་ཡིག་བརྒྱའི་སྔགས་
ཕྲེང་བཀོད་པ་ལས་བདུད་རྩིའི་རྒྱུན་བབ་པས་སྔགས་ཆད་ལྷག་གི་ཉེས་སྐྱོན་ཐམས་ཅད་དག་པར་བསམ་མོ། །གསུམ་པ་ཐུན་གྱི་མཇུག་ཏུ་ཇི་ལྟར་བྱ་བའི་ཚུལ་ནི། གཏོར་མགྲོན་བསྐྱེད་ཆོག་རྒྱས་
བསྡུས་གང་རུང་ཆོ་ག་ལྟར་བྱས། ཕྱོགས་སྐྱོང་འོད་གསལ་དུ་བཅུག་ལྗགས་བྱིན་གྱིས་རླབས་ལ་གཏོར་མ་ཕུལ་བས་ཞི་རྒྱས་དབང་དྲག་གི་འཕྲིན་ལས་བཅོལ། རང་ལ་ཆོས་སྐྱོང་གཞན་ཡོད་

[031A]༄༅། །ནའང་འཚམས་འདིར་གཏོར་འབུལ་བྱ། ཡིག་བརྒྱ་བཟོད་གསོལ་གཏོར་མགྲོན་གཤེགས་གསོལ་བྱས། དེ་ནས་ཉེར་བསྡུ་བྱ་བ་ལ། བགེགས་ཀྱི་བར་ཆད་ཆེ་བའི་ཚེ་
བསྲུང་འཁོར་མི་བསྡུ་བ་བླ་མའི་མན་ངག་ལས་བྱུང་བས། དུར་ཁྲོད་གཞལ་ཡས་ཁང་ལ་ཐིམ། ཞེས་པ་ནས་ན་དའའི་བར་དང། ན་དཱ་ཡང་མི་དམིགས་པར་བསམ་ནས་ཆོས་སྐུ་ལ་མཉམ་པར་
བཞག་སླར་ཡང་འོད་གསལ་གྱི་ངང་ལས་གཙོ་བོ་ཞལ་གཅིག་ཕྱག་གཉིས་པ་ཡུམ་བཅས་ལྷའི་སྐུར་ལམ་གྱིས་བཞེངས་པར་བསམ་དགོས་གསུང། དེ་ནས་ཐུན་འཚམས་སུ་ཇི་ལྟར་བྱ་བའི་
ཚུལ་ལ། དུས་རྟག་ཏུ་འཇིགས་བྱེད་ཀྱི་ང་རྒྱལ་དང་མ་བྲལ་བའི་ངང་ནས་གང་སྣང་རྡོ་རྗེ་འཇིགས་བྱེད་ཀྱི་རྣམ་རོལ་ཏུ་བལྟས་ནས་སྒོ་གསུམ་བྱ་བ་ཐམས་ཅད་སྔགས་ཕྱག་རྒྱའི་རང་བཞིན་དུ་བསམ་
ཏེ་དྲན་པ་མ་གཡེང་བའི་སྤྱོད་ལམ་གྱིས་རྣལ་འབྱོར་ལ་གནས་པ་དང། བཟའ་བཏུང་བྱིན་རླབས་བྱས་ཏེ་ཁ་ཐབ་ཁུང། ལག་པ་གཉིས་དགང་གཟར་བླུག་བཟའ་བཏུང་སྲེད་རྫས་སུ་མོས་ཏེ་ནང་
གི་སྦྱིན་སྲེག་གི་ཚུལ་དུ་ལོངས་སྤྱོད་པའམ། ཡང་ན་རང་གི་སྙིང་དབུས་ཀྱི་ཧཱུཾ་གི་ཐིག་ལེའི་ནང་སྟེང་གི་ཆར་རྩ་བརྒྱུད་ཀྱི་བླ་མ། དེ་འོག་རྒྱུད་སྡེ་བཞིའི་ལྷ་ཚོགས་སོགས་མཆོད་ཡུལ་མ་ཚང་བ་མེད་

[031B] ཇ་མཆོད་ལས་ཀྱང། ཡབ་གཅིག་ཡབ་གཅིག་འཇམ་པའི་དབྱངས། །གཏན་གྱི་སྐྱབས་གནས་རིན་པོ་ཆེ། །འབྲེལ་མེད་སྙིང་ཁའི་པདྨོར་
ཞུགས། །དཔག་མེད་བདུད་རྩི་མཆོད་པ་བཞེས། །གསུང་བ་དང། རྗེ་མི་ལས་ཀྱང། ང་ཟ་ཞིང་ཟ་ཞིང་བསྒོམ་ཙ་ན། བཟའ་བཏུང་ཚོགས་འཁོར་དུ་འཁྱེར་བའི་གདམས་ངག་ཡོད། ཞེས་དང། རྗེ་གུང་
ཐང་བསྟན་པའི་སྒྲོན་མེའི་གསུང་ལས། དཀོར་ཟས་སྤྱོད་ཚེ་ལྡན་གྲོལ་གདེང་མེད་ན། །ལྕགས་གོང་འབར་བ་འདྲ་བར་རྒྱལ་བས་གསུངས། །དགེ་སྦྱོང་བྱིན་པའི་ཚུལ་དང་འདུ་ཤེས་བཅུ། །སེམས་
དཔའི་གཞན་དོན་སྔགས་ཀྱི་སྦྱིན་སྲེག་ཚུལ། །འདི་ནི་བཟའ་བ་ཟས་ཀྱི་རྣལ་འབྱོར་ཡིན། །དེ་ཡང་བརྗེད་མེད་སྙིང་ལ་བཅིངས་པར་འོས། །ཞེས་གསུངས་པ་རེད་གསུང། གོས་གསར་བ་ལྟ་བུ་
གོན་དགོས་བྱུང་ཚེ་ནང་གི་བླ་མ་ལྷ་ཚོགས་རྣམས་ལ་འབུལ་སྙམ་པའི་སྒོ་ནས་ཕུལ་དགོས་པར་ཡང། གོས་ནི་བཟང་ངན་མཐའ་རུ་མ་ལྷུང་ཞིང། །རྒྱུ་སོགས་རུང་བ་གོ་ལུགས་ཚུལ་དང་མཐུན།།
ནང་གི་བླ་མ་ལྷ་ལ་མཆོད་རྫས་སུ། །བསྔོས་ན་རང་གཞན་ཚོགས་རྫོགས་སྒྲིབ་པ་སྦྱང། །འདི་ནི་གོས་དང་གནས་སོགས་སྤྱོད་ཚུལ་ཡིན། །དེ་ཡང་བརྗེད་མེད་སྙིང་ལ་བཅིངས་པར་འོས། །ཞེས་

[032A]༄༅། །གསུངས། ཉལ་ཁར་རང་ཡི་དམ་དུ་གསལ་བའི་ཐུགས་ཀའི་ཧཱུཾ་གི་འོད་ཟེར་གྱིས་རིལ་འཛིན་རྗེས་གཞིག་གི་སྡུད་རིམ་གང་རུང་བྱས་ཏེ་དགེ་སྦྱོར་གྱི་ངང་ལ་ཉལ་དགོས་པ་ཡང་
རྗེ་མི་ལས། ང་ཉལ་ཞིང་ཉལ་ཞིང་བསྒོམ་ཙ་ན། གཏི་མུག་འོད་གསལ་དུ་འཁྱེར་བའི་གདམས་དག་ཡོད། ཞེས་པ་རེད། ལྡང་བའི་ཚེ་རྩ་རྩི་ཀ་ལ་སོགས་ལྷ་མོའི་གླུ་དབྱངས་ཀྱིས། སྙིང་རྗེས་
ཁྲོས་པའི་དད་གྲོལ་བཞེངས། །ཞེས་སོགས་ཀྱིས། བསྐུལ་ཏེ་ལྡང་བར་མོས། དེ་ཡང་ལང་མ་ཐག་བསམ་བློ་གཏོང་རྒྱུ་ནི། ཐོ་རངས་སྔ་བར་ལང་ཚེ་མ་དང་གི་དུས། །མ་ཤི་ལང་རྒྱུ་བྱུང་བ་མཆོག་
གསུམ་དྲིན། །ད་ཙམ་དམྱལ་བར་གནས་ན་ཅི་ཚུགས་བྱེད། །དེ་རིང་ཆོས་ཀྱི་དོན་ལྡན་བྱའོ་སྙམ། །འདི་ནི་དང་པོར་འཕེན་པ་གཏོང་ཚུལ་ཡིན། །དེ་ཡང་བརྗེད་མེད་སྙིང་ལ་བཅིངས་པར་འོས། །
ཞེས་གསུངས་པ་ཡང་དོན་འདི་ལ་དགོངས་པ་རེད། ཁྲུས་ཀྱི་ཚེ་ཡང། ཆུ་དབང་གི་སྐབས་ལྟར་ཕྱི་ནང་གི་ཁྲུས་བྱེད་པ་སོགས་དེ་དག་གི་ཐུན་འཚམས་ཀྱི་རྣལ་འབྱོར་ཡིན་གསུངས་ནས། སླར་ཡང་
བཤད་པ་གཉིས་པ་གནང། གསུམ་པ་གནང། དེ་ནས་ལམ་རིམ་དང་བསྐྱེད་རྫོགས་སོགས་ཀྱི་སྐབས་མཇུག་ཏུ་ཡང་བསྐྱར་གྱིས་བཅད་ཡོངས་རྫོགས་ཞིག་ཕུལ་བའི་ཕྱག་སྲོལ་ཡོད་པ་

[032B] ཉམས་སུ་ལེན་པ་ལ་གང་གིས་ཉམས་སུ་ལེན་པའི་རྟེན་ཞེས་པ་ནས་ཁྲུས་ཀྱི་རྣལ་འབྱོར་བར་གྱིས་བཅད་ཡོངས་རྫོགས་གསུང་རྗེས། དེ་ལྟར་ཐུན་
ཐུན་འཚམས་ཀྱི་རྣལ་འབྱོར་རྣམས་བླ་མའི་མན་ངག་བཞིན་ཚུལ་བཞིན་ཉམས་སུ་བླངས་བས་སྐྱེ་ཤི་བར་དོ་གསུམ་སྦྱང་སྟེ་རྫོགས་རིམ་སྨིན་བྱེད་དུ་འགྱུར་བ་དང། གཞན་ཡང་ཚེ་རབས་ཐམས་ཅད་
དུ་ལྷག་པའི་ལྷས་རྗེས་སུ་འཛིན་པ་དང། བདུད་ཀྱིས་གླགས་མི་རྙེད་པ། ཚོགས་གཉིས་བདེ་བླག་ཏུ་ཚོགས་ཤིང། ལས་སྒྲིབ་ཡོངས་སུ་དག་བྱེད་དུ་གསུང་བ་དང། འབྲས་བུ་དངོས་གྲུབ་
ཆུང་འབྲིང་ཆེན་པོ་སོགས་བསྐྱེད་རིམ་ཕྲ་རགས་མཐར་ཕྱིན་ནས་རྫོགས་རིམ་རྣལ་འབྱོར་བཞི་རིམ་ཉམས་སུ་བླང་བ་ལ་བརྟེན་ནས་ཁྱབ་བདག་འཇམ་དཔལ་རྡོ་རྗེའི་གོ་འཕང་བདེ་བླག་ཏུ་ཐོབ་པར་
འགྱུར་བ་ཡིན་ནོ་ཞེས་གསུངས་ནས། དེ་ལྟར་ན་དཔལ་རྡོ་རྗེ་འཇིགས་བྱེད་ཀྱི་རིམ་པ་དང་པོའི་ཁྲིད་ས་བཅད་མ་སྟོང་ཙམ་ཕུལ་གྲུབ་པ་ཡིན། ང་དང་ང་ལྟ་བུ་ནི་རིམ་གཉིས་ཀྱི་ཉམས་ལེན་ཕར་ཞོག་
ཆོ་གའི་ཚིག་རིས་ཀྱི་ཆ་ལག་ཚང་བཞིག་ཀྱང་འདོན་རྒྱུ་མེད་པར་ད་དུང་ཁྲིད་སོགས་གཏོང་བ་ནི་བསྟན་པ་ཞིག་པ་ལས་གཞན་དུ་མི་འདུག་ཀྱང་བཀའ་སྩལ་ཁུར་བླང་བགྱིས་ཏེ་ཕུལ་ཁུལ་བྱས་པ་ཡིན་

[033A]༄༅། །དེང་སང་བསྟན་པ་ཧ་ཅང་ཉག་ཕྲ་བའི་རྐྱེན་གྱིས་ཆུང་དུ་ནས་འཇིགས་བྱེད་སོགས་བློ་འཛིན་བྱེད་དུ་འཇུག་སྟེ་རྗེས་སུ་ཟ་ཆོག་བྱེད་པ་ལས་ཆོ་གའི་གྲྭ་མ་ཉམས་པ་ཞིག་
འདོན་མཁན་ཡང་དཀོན་ཚོད་དུ་འདུག་ཅེས་ཡང་ཡང་གསུང། དེ་ནས་ད་གང་ལྟར་ཁོང་རྣམས་ཚོས། བདག་སྔགས་ཕྱོགས་ལ་འདྲེས་ཆ་མེད་སྟབས་ཞུ་བ་འགྲིག་མིན་ཡོད་ཀྱང། ་རྒྱལ་དབང་
བསྐལ་བཟང་རྒྱ་མཚོའི་བསྐྱེད་རིམ་དང། ཨ་ཁུ་རིན་པོ་ཆེའི་ཟིན་བྲིས་དང། སྒོམ་སྡེ་ནམ་མཁའ་རྒྱལ་མཚན་གྱི་བསྐྱེད་རྫོགས། ཐང་སག་པའི་བསྐྱེད་རྫོགས་སོགས་ལ་གཟིགས་རྟོགས་
བཟང་པོ་གནང་ནས། རྗེ་རྒྱལ་བ་གཉིས་པའི་ཐུགས་བཅུད་རྨད་དུ་བྱུང་བ་འདི་ལྟ་བུ་ཉམས་སུ་བླང་རྒྱུ་བྱུང་བ་སྐལ་བ་བཟང་སྙམ་དུ་ཐུགས་ཉམས་སུ་བསྟར་གང་ཐུབ་དང། བག་ཆགས་
ཅི་ཐེབ་བྱས་ནས་ཚེ་རབས་ཐམས་ཅད་དུ་ལྷག་པའི་ལྷས་རྗེས་སུ་བཟུང་སྟེ། འཁྲུལ་བྲལ་གྱི་ལམ་བཟང་པོ་འདི་དང་མཇལ་བའི་སྨོན་འདུན་ཉིན་མཚན་འཁོར་ཡུག་ཏུ་འབད་པའི་སྒོ་ནས་
བསྟན་པ་དང་འགྲོ་བའི་དོན་རྒྱ་ཆེན་པོ་གནང་བ་རེ་ཅི་ནས་ཀྱང་མཛད་པར་ཞུ་གསུང་ནས། ཧཱུཾ་བླ་མ་མཆོག་དང་དཀྱིལ་འཁོར་ལྷ་ཚོགས་དང། །ཞེས་སོགས་བཤགས་པ་ཚར་གསུམ་

[033B] སྟོབས་ཆེན་གཤིན་རྗེ་གསུངས། བླ་མས་ཕྱག་ཐལ་མོ་སྦྱར་ཏེ། བདག་གི་ཇི་སྙེད་སྟོན་པ་བླ་ན་མེད་པའི་བདག་སོགས་རྣམས་ཀྱིས་དེང་ནས་བྱང་ཆུབ་བར་ཆོས་ཀྱི་
རྒྱལ་པོ་བདག་དང་གཞན་གྱི་འབར་གྱུར་ཅིག་ཅེས་གསུངས་རྗེས་གྲོལ། མཇུག་གི་བསྔོ་སྨོན་གྱི་ཚིག་འདི་ཉིན་སྔོན་མ་རྣམས་སུ་ཡང་འདྲ། །




﻿   ༈    བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོའི་བསྐྱེད་རིམ་གྱི་ཟབ་
ཁྲིད་ཐུན་མོང་མ་ཡིན་པའི་ཚུལ་བཤད་པ་མཆོག་མཐུན་དངོས་གྲུབ་གཏེར་མཛོད་ཅེས་བྱ་བའི་ས་བཅད་ལ་གསུམ། གང་གིས་ཉམས་སུ་ལེན་པའི་རྟེན། གང་དུ་ཉམས་སུ་ལེན་
པའི་གནས། ཇི་ལྟར་ཉམས་སུ་ལེན་པའི་ཚུལ་ལོ། །གསུམ་པ་ལ་གཉིས། བསྐྱེད་རིམ་ཉམས་སུ་ལེན་པའི་ཚུལ་དངོས་དང། བསྐྱེད་རིམ་བརྟན་པས་དངོས་གྲུབ་སྒྲུབ་པའི་
ཚུལ་ལོ། །དང་པོ་ལ་གཉིས། ཐུན་གྱི་ངོ་བོ་ལ་ཇི་ལྟར་བྱ་བ་དང། ཐུན་མཚམས་སུ་ཇི་ལྟར་བྱ་བའི་ཚུལ་ལོ། དང་པོ་ལ་གསུམ། ཐུན་གྱི་འགོར་ཇི་ལྟར་བྱ་བའི་ཚུལ། ཐུན་གྱི་

[031A]༄༅། །དངོས་གཞི་ལ་ཇི་ལྟར་བྱ་བའི་ཚུལ། ཐུན་གྱི་མཇུག་ཏུ་ཇི་ལྟར་བྱ་བའི་ཚུལ་ལོ། །དང་པོ་ལ་གཉིས། ནང་མཆོད་དང་སྔོན་འགྲོའི་མཆོད་གཏོར་བྱིན་གྱིས་བརླབ་པ་དང་
སྔོན་འགྲོ་གཏོར་མ་བྱས་ནས་བདག་བསྐྱེད་ཀྱི་མཆོད་པ་བྱིན་གྱིས་བརླབ་པའོ། །གཉིས་པ་ཐུན་གྱི་དངོས་གཞི་ལ་ཇི་ལྟར་བྱ་བའི་ཚུལ་ལ་གསུམ། རང་དོན་སྐུ་གསུམ་གྱི་གོ་འཕང་བསྒྲུབ་པ་དང་པོ་
སྦྱོར་བའི་ཏིང་ངེ་འཛིན་བསྒོམ་པའི་ཚུལ། གཞན་དོན་འཕྲིན་ལས་ཕུན་ཚོགས་བསྒྲུབ་པའི་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་བསྒོམ་པའི་ཚུལ། ལས་རྒྱལ་མཆོག་གི་ཏིང་ངེ་འཛིན་བསྒོམ་
པའི་ཚུལ་ལོ། །དང་པོ་ལ་བཞི། འཆི་བ་ཆོས་སྐུར་འཁྱེར་བའི་རྣལ་འབྱོར་སྒྲུབ་ཐབས་ཀྱི་སྦྱོར་བའི་ཡན་ལག་དང་བཅས་པ་བྱ་བའི་ཚུལ། གང་དུ་འཚང་རྒྱ་བའི་གནས་རྟེན་གཞལ་ཡས་ཁང་བསྐྱེད་དེ་
བར་དོ་ལོངས་སྐུར་འཁྱེར་བའི་རྣལ་འབྱོར་རྒྱུ་རྡོ་རྗེ་འཛིན་པ་བསྐྱེད་པའི་ཚུལ། སྐྱེ་བ་སྤྲུལ་སྐུར་འཁྱེར་བའི་རྣལ་འབྱོར་འབྲས་བུ་རྡོ་རྗེ་འཛིན་པ་བསྐྱེད་པའི་ཚུལ། དེ་ལྟ་བུའི་སྐུ་གསུམ་གྱི་གོ་འཕང་ཡང་
འདོད་ཆགས་ཀྱི་ཆོས་ཀྱི་ཐོབ་པར་བསྟན་པའི་ཕྱིར་རིག་མ་དང་མཉམ་པར་སྦྱོར་བའི་ཚུལ་ལོ། །དང་པོ་ལ་གསུམ། སྔགས་ལ་སྤྱོད་པའི་རྟེན་འཛམ་བུ་གླིང་གི་མི་མངལ་སྐྱེས་ཁམས་དྲུག་ལྡན་དུ་སྐྱེ་བ་

[031B] དེ་ལྟ་བུའི་ལས་འདུ་བྱས་པའི་འོག་ཏུ་འཆི་བ་འོད་གསལ་མངོན་དུ་བྱས་པ་དང་ཆོས་མཐུན་
པར་ཡེ་ཤེས་ཀྱི་སའི་སྟོང་ཉིད་བསྒོམ་པའི་ཚུལ། འབྱུང་བཞིའི་དཀྱིལ་འཁོར་བསྐྱེད་དེ་འགལ་རྐྱེན་འགོག་པའི་དོན་དུ་སྲུང་བའི་འཁོར་ལོ་བསྒོམ་པའི་ཚུལ་ལོ། །དང་པོ་ལ་གཉིས། ཚོགས་ཞིང་སྤྱན་འདྲེན་
པའི་ཚུལ་དང། དེ་ལ་ཚོགས་གསོག་པའི་ཚུལ་ལོ། །གཉིས་པ་དེ་ལྟ་བུའི་ལས་འདུ་བྱས་པའི་འོག་ཏུ་འཆི་བ་འོད་གསལ་མངོན་དུ་བྱས་པ་དང་ཆོས་མཐུན་པར་ཡེ་ཤེས་ཀྱི་སའི་སྟོང་ཉིད་བསྒོམ་པའི་
ཚུལ་ལ་གཉིས། སྦྱང་གཞི་སྦྱོང་བྱེད་བཤད་པ་དང། དེ་དང་མཐུན་པར་སྟོང་ཉིད་བསྒོམ་པའི་ཚུལ་ལོ། །གཉིས་པ་གང་དུ་འཚང་རྒྱ་བའི་གནས་རྟེན་གཞལ་ཡས་ཁང་བསྐྱེད་དེ་བར་དོ་ལོངས་
སྐུར་འཁྱེར་པའི་རྣལ་འབྱོར་རྒྱུ་རྡོ་རྗེ་འཛིན་པ་བསྐྱེད་པའི་ཚུལ་ལ་གཉིས། གང་དུ་འཚང་རྒྱ་བའི་གནས་རྟེན་གཞལ་ཡས་ཁང་གདན་བཅས་བསྐྱེད་པའི་ཚུལ་དང། བར་དོ་ལོངས་སྐུར་འཁྱེར་བའི་རྣལ་
འབྱོར་རྒྱུ་རྡོ་རྗེ་འཛིན་པ་བསྐྱེད་པའི་ཚུལ་ལོ། །གཉིས་པ་གཞན་དོན་འཕྲིན་ལས་ཕུན་ཚོགས་བསྒྲུབ་པའི་དཀྱིལ་འཁོར་རྒྱལ་མཆོག་གི་ཏི་ངེ་འཛིན་བསྒོམ་པའི་ཚུལ་ལ་གསུམ། དཀྱིལ་འཁོར་
[032A]༄༅། །རྒྱལ་མཆོག་གི་ལྷ་རྣམས་བསྐྱེད་ཅིང་སྤྲོས་ཏེ་མཛད་པ་མཛད་ནས་དཀྱིལ་འཁོར་ལ་འགོད་པའི་ཚུལ། །སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པའི་ཚུལ། ཡེ་
ཤེས་པ་གཞུག་ཅིང་དབང་བསྐུར་རྒྱས་གདབ་བྱ་བའི་ཚུལ་ལོ། །གསུམ་པ་ལས་རྒྱལ་མཆོག་གི་ཏིང་ངེ་འཛིན་བསྒོམ་པའི་ཚུལ་ལ་གསུམ། མཆོད་བསྟོད་བྱ་བའི་ཚུལ། བསྐྱེད་རིམ་ཕྲ་རགས་ཀྱི་
དམིགས་པ་ཡིད་ལ་བྱ་བའི་ཚུལ། དག་པ་དྲན་ཅིང་བཟླས་བ་བྱ་བའི་ཚུལ་ལོ། །གསུམ་པ་ལ་གཉིས། དག་པ་དྲན་པར་བྱ་བའི་ཚུལ་དང། བཟླས་པ་བྱ་བའི་ཚུལ་ལོ། །དགེའོ།། །།



﻿
[001A]༄༅། །ན་མོ་གུ་ར་ཝེ། བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོའི་བསྐྱེད་རིམ་ཉམས་སུ་ལེན་ཚུལ་ལ་གསུམ། གང་གིས་ཉམས་སུ་ལེན་པའི་རྟེན། གང་དུ་ཉམས་སུ་ལེན་པའི་གནས། ཇི་ལྟར་ཉམས་སུ་ལེན་པའི་ཚུལ་ལོ། །གསུམ་པ་ལ་གཉིས། བསྐྱེད་རིམ་
ཉམས་སུ་ལེན་པའི་ཚུལ་དངོས་དང། བསྐྱེད་རིམ་བརྟན་པས་དངོས་གྲུབ་བསྒྲུབ་ཚུལ་ལོ། །དང་པོ་ལ་གཉིས། ཐུན་གྱི་ངོ་བོའི་རྣལ་འབྱོར་དང། ཐུན་མཚམས་ཀྱི་རྣལ་འབྱོར་རོ། །དང་པོ་ལ་གསུམ། ཐུན་གྱི་འགོར་ཇི་ལྟར་བྱ་བའི་ཚུལ། ཐུན་གྱི་དངོས་གཞི་ལ་ཇི་ལྟར་བྱ་བའི་ཚུལ། ཐུན་གྱི་
མཇུག་ཏུ་ཇི་ལྟར་བྱ་བའི་ཚུལ་ལོ། །དང་པོ་ལ་བཞི། དམ་ཚིག་གསུམ་གཟུང་བ། སྔོན་འགྲོ་གཏོར་མ་བཏང་བ། བདག་བསྐྱེད་ཀྱི་མཆོད་པ་བྱིན་རླབས། རྡོར་སེམས་བསྒོམ་བཟླས་སོ། །གཉིས་པ་ཐུན་གྱི་དངོས་གཞི་ལ་ཇི་ལྟར་བྱ་བའི་ཚུལ་ལ་གསུམ། དང་པོ་སྦྱོར་བའི་ཏིང་ངེ་
འཛིན། དཀྱིལ་འཁོར་རྒྱལ་མཆོག་གི་ཏིང་ངེ་འཛིན། ལས་རྒྱལ་མཆོག་གི་ཏིང་ངེ་འཛིན། །དང་པོ་ལ་བཞི། འཆི་བ་ཆོས་སྐུའི་ལམ་འཁྱེར། བར་དོ་ལོངས་སྐུའི་ལམ་འཁྱེར། སྐྱེ་བ་སྤྲུལ་སྐུའི་ལམ་འཁྱེར། རིག་མ་དང་མཉམ་པར་སྦྱོར་ཚུལ་ལོ། །དང་པོ་ལ་གསུམ། བསོད་
ནམས་ཀྱི་ཚོགས་གསོག་པ། ཡེ་ཤེས་ཀྱི་ཚོགས་གསོག་པ། སྲུང་བའི་འཁོར་ལོ་བསྒོམ་པའོ། །གཉིས་པ་བར་དོ་ལོངས་སྐུའི་ལམ་འཁྱེར་ལ་གཉིས། རྟེན་གཞལ་ཡས་ཁང་གདན་བཅས་བསྐྱེད་པ་དང། བརྟེན་པ་རྒྱུ་རྡོ་རྗེ་འཛིན་པ་བསྐྱེད་པའོ། །གཉིས་པ་དཀྱིལ་
འཁོར་རྒྱལ་མཆོག་གི་ཏིང་ངེ་འཛིན་ལ་གསུམ། ལྷ་བསྐྱེད་ནས་མཛད་པ་མཛད་དེ་དཀྱིལ་འཁོར་ལ་དགོད་པ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ། ཡེ་ཤེས་པ་བཅུ་གནས་དབང་བསྐུར་རྒྱས་གདབ་པའོ། །གསུམ་པ་ལས་རྒྱལ་མཆོག་གི་ཏིང་ངེ་འཛིན་ལ་བཞི་

[001B] བསྐྱེད་རིམ་ཕྲ་རགས་བསྒོམ་ཚུལ། རྣམ་དག་དྲན་ཚུལ། བཟླས་པ་བྱ་ཚུལ་ལོ། །ཞེས་པ་འདི་ཡང་དགེ་སློང་དྷརྨ་བྷ་དྲས་བྲིས།    ༈    །བདག་དོན་བདག་ལ་ཐུགས་བརྩེའི་ཕྱིར། །བཅོམ་ལྡན་རྡོ་རྗེ་འཇིགས་བྱེད་ཀྱི། །རིམ་གཉིས་མན་
ངག་བཤད་དུ་གསོལ། །ཞེས་གསོལ་བ་ལན་གསུམ་གདབ་པོ།    ༈    །ཆོས་བཤད་པ་ནི་ངོ་མཚར་ཆེ། །ཡང་དག་དོན་ནི་དག་པའི་དོན། །བྱང་ཆུབ་སེམས་ལ་ཕྱག་འཚལ་ལོ། །བཅོམ་ལྡན་རྡོ་རྗེ་འཇིགས་བྱེད་ཀྱི། །རིམ་གཉིས་མན་ངག་ལེགས་པ་གསུངས། །
མགོན་པོ་བདག་ཅག་ཡི་རང་ངོ། །ལེགས་སོ་ལེགས་སོ་ལེགས་པར་གསུངས། །རྣམ་གྲོལ་འབྲས་བུ་འཚལ་བ་ཡི། །འགྲོ་བ་མགོན་མེད་རྣམས་དང་ནི། །བདག་ཅག་ཡང་དག་རྫོགས་པ་ཡི། །བྱང་ཆུབ་ཐོབ་པའི་དོན་ཆེན་མཛད། །ཅེས་བརྗོད་དོ།། །།



