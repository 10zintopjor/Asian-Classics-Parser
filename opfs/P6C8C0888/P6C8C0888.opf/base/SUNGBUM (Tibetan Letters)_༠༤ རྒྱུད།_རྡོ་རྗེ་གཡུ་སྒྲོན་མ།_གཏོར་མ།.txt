
[001A]༄༅། །ལྷ་མོ་རྡོ་རྗེ་གཡུ་སྒྲོན་མའི་གཏོར་ཆོག་བཞུགས་སོ།།

[001B] །ན་མོ་བཛྲ་བཧཻ་ར་ཝཱ་ཡ། དབྱིངས་ཕྱུག་དབྱངས་ཅན་དཔལ་ལྡན་དྷ་རི་ཧི། །སྒྱུ་འཕྲུལ་རོལ་པས་རབ་རྩེན་ལྷ་ཡི་ལྷ། །
གང་ལ་བཏུད་ནས་དེ་ཡི་རྣམ་པར་འཕྲུལ། །རྡོ་རྗེ་གཡུ་སྒྲོན་མཆོད་བསྟོད་རིམ་པ་འདྲི། །དེ་ལ་འདིར་མ་གཅིག་རྡོ་རྗེ་གཡུ་སྒྲོན་མ་མཆོད་པར་འདོད་པའི་གང་
ཟག་གི་ས་རང་ཉིད་ཀྱི་མདུན་ཕྱོགས་སུ་དཔལ་གྱི་གཏོར་མ་ཟླུམ་པོ་དཀར་ཞིང་བརྗིད་པ་དང། ཉེར་སྤྱོད་སོགས་འདུ་བྱས་རང་གཤིན་རྗེ་གཤེད་པོའམ་ཡི་དམ་གྱི་ལྷ་གང་ཡང་
རུང་བའི་ང་རྒྱལ་བརྟན་པོས། ཨོཾ་སྭ་བྷཱ་ཝ་ཤུདྡྷཱ་སརྦ་དྷརྨཱ་སྭ་བྷཱ་ཝ་ཤུདྡྷོཉྷཾ། སྟོང་པ་ཉིད་དུ་གྱུར། །སྟོང་པའི་ངང་ལས་རང་གི་མདུན་དུ་གངས་

[002A]༄༅། །རིའི་དབང་པོ་ཡིད་དུ་འོང་བ་དཀར་ཞིང་གསལ་ལ་བརྗིད་ཅིང་བསི་བཤེལ་དཀར་གྱི་ལྷུན་པོ་ལྟ་བུའི་རྩེ་མི་ནམ་མཁར་བསྙེགས་པའི་
སྟེང་དུ། རིན་པོ་ཆེ་སྣ་ཚོགས་ལས་གྲུབ་པའི་ཁང་བཟང་རྒྱ་ཕུགས་པུ་ཤུ་མདའ་ཡབ་སོགས་ཀྱིས་སྤྲས་པའི་ནང་གཡུ་ཡི་དྲེའུ་རྟ་རླུང་གི་གཤོག་པ་
ཅན་རིན་པོ་ཆེའི་རྒྱན་དང་སྒྲ་སྲབ་ཀྱིས་སྤྲས་པའི་སྟེང་དུ། །བྷྱཽ་དཀར་པོ་ཡོངས་སུ་གྱུར་པ་ལས། །དཔལ་ལྡན་ལྷ་མོ་རྡོ་རྗེ་གཡུ་སྒྲོན་མ་སྐུ་མདོག་སྟོན་
གྱི་ལང་ཚོ་དར་ལ་བབས་པའི་ཟླ་བ་ལྟར་དཀར་བ། །ལང་ཚོ་བཅུ་དྲུག་ལོན་པའི་ཞི་མ་ཁྲོའི་རྣམ་པ་ཅན། །ཕྱག་གཡས་ཁམས་གསུམ་དབང་དུ་བྱེད་པའི་མདའ་
དར་ཕྱོགས་བཅུར་གཡོ་བ་ཅིང། །གཡོན་པ་དགོས་འདོད་ཐམས་ཅད་འབྱུང་བའི་གཏེར་གྱི་བུམ་བཟང་བསྣམས་པ་རིན་པ་ཆེའི་དབུ་རྒྱན་ལ་སོགས་པའི་

[002B] །དབུ་སྐྲ་རལ་པ་སྤྱི་བོར་བཅིངས་ཤིང་ལྷག་མ་སྐུ་སྟོང་ཀྱི་གཡོན་ཕྱོགས་སུ་གསིལ་བུར་བབས་པ། དྲེའུ་རྟའི་
སྟེང་ན་རྫུ་འཕྲུལ་དཔག་ཏུ་མེ་དཔའི་རོལ་པས་སྐྱིལ་ཁྲུང་ཕྱེད་པའི་སྟབས་ཀྱིས་བཞུགས་པ། དེའི་གཡས་སུ་རྡོ་རྗེ་ཆོས་ཀྱི་སྒྲོན་མ་དཀར་མོ། །ཕྱག་གཡས་ཐོང་པའི་
རྡེའུ་ཆུང་འཁྲོལ་ཞིང། གཡོན་པ་མཛེས་པའི་གར་སྟབས་བསྒྱུར་པ། །དར་དང་རིན་པོ་ཆེས་བརྒྱན་ཅིང་དྲེའུ་རྟའི་སྟེང་དུ་རྣམ་པར་རོལ་བ། །གཡོན་དུ་རྡོ་རྗེ་སྣ་ཡོན་མ་སྐུ་
མདོག་མིག་སྨན་ལྟར་གནག་ཅིང་ཤིན་ཏུ་ཁྲོས་པ་ཕྱག་གཡས་ལྕགས་ཀྱིས་བསྟན་དགྲའི་སྙིང་འབྱིན་ཅིང། གཡོན་པ་གསེར་གྱི་ཟོར་བས་དམ་ཉམས་རྩད་ནས་
གཅོད་པ། དར་ནག་དང་རིན་པོ་ཆེས་བརྒྱན་ཅིང་སྒྲ་དམར་སེར་རབ་ཏུ་འབར་བཤད་བ་རྭ་བཅུ་ལ་ཆིབས་པ། མདུན་གྱི་ཕྱོགས་སུ་རྡོ་རྗེ་ནེ་གནམ་སྨྲན་སྒྲོན་དམར་སྨྱུག་ཞི་
མ་ཁྲོ༑ མེ་ཏོག་གི་འཕྲེང་བ་དང་རུས་པས་བརྒྱན་ཅིང་དར་གྱི་སྨད་གཡོགས་གསོལ་བའི་སྐ་རགས་ལ་མི་རྐང་གི་གླིང་བུ་གཟེར་བ། གཡས་སེང་ལྡེང་གི་ཌཱ་མ་

[003A]༄༅། །འཁྲོལ་ཞིང། གཡོན་གྲི་གུག་བཟུངས་ནས་རྒྱན་དང་སྒ་སྲབ་སྤངས་པའི་སེང་གེ་དཀར་མོ་ལ་ཆིབས་པའི་མཐའ་སྐོར་དུ་མི་དང་ལྷའི་དབྱིབས་
ཅན་གྱི་ཆར་སྤྲིན་འབྲུག་སྒྲ་ཅན་སྣ་ཚོགས་པས་བསྐོར་བ། གཙོ་འཁོར་དེ་རྣམས་ཀྱི་མཐའ་སྐོར་དུ་མདུན་ནས་གཡས་སྐོར་གྱིས། དཔལ་ལྡན་བཀྲ་ཤིས་ཚེ་རིང་
མ་དཀར་མོ་གཡས་རྡོ་རྗེ་དང་གཡོན་བུམ་པ་འཛིན་པ་སེངྒེ་དཀར་མོ་ལ་ཆིབས་པ། སྣང་གསལ་སྦྲ་སྟོན་མ་སྔོན་མོ་གཡས་བ་དན་དང་གཡོན་མེ་ལོང་འཛིན་པ་རྐྱང་
རྒོད་ལ་ཆིབས་པ། མི་གཡོ་བློ་བཟང་མ་སེར་མོ་གཡས་ཟས་ཀྱིས་གང་བའི་གཞོད་པ་དང། གཡོན་ནེའུ་ལེ་འཛིན་པ་སྟག་ཆེན་གྲུས་མ་ལ་ཆིབས་པ། ཅོད་པན་
མགྲིན་བཟང་མ་དམར་མོ་གཡས་དགོས་འདོད་འབྱུང་བའི་ནོར་བུ་དང། གཡོན་གཏེར་གྱི་སྒྲོམ་བུ་འཛིན་བ་ཤ་བ་ཡུ་མོ་ལ་ཆིབས་པ། གཏད་དཀར་འགྲོ་བཟང་མ་
སྔོ་ལྗང་གཡས་དུར་པ་དང། གཡོན་སྦྲུལ་གྱི་ཞགས་པ་འཛིན་པ་གཡུ་འབྲུག་སྔོན་མོ་ལ་ཆིབས་པ། དེ་རྣམས་ཀྱི་ཕྱི་རོལ་གྱི་ཤར་དུ་རྡོ་རྗེ་ཀུན་གྲགས་མ་སྔོན་མོ་གཡས་

[003B] ལྷོར་རྡོ་རྗེ་གཡའ་མ་སྐྱོང་གསེར་གྱི་མདོག་ཅན་གཡས་གཤང་ལང་དང། གཡོན་ཞགས་པ་འཛིན་པ་རྐྱང་ལ་ཆིབས་
པ༑ ནུབ་ཏུ་རྡོ་རྗེ་ཀུན་བཟང་དམར་མོ་གཡས་རྡོ་རྗེ་དང་གཡོན་བུམ་པ་འཛིན་པ་སེང་གེ་དཀར་མོ་ལ་ཆིབས་པ། བྱང་དུ་རྡོ་རྗེ་བགེགས་ཀྱི་གཙོ་སྔོན་མོ་གཡས་རུ་མཚོན་རྩེ་ལྔ་དང། གཡོན་
ཞགས་པ་འཛིན་པ་དྲེའུ་རྟ་ལ་ཆིབས་པ་སྟེ་བདུད་མོ་ཆེན་མོ་བཞི། དེའི་ཕྱི་རོལ་གྱི་ཤར་དུ་རྡོ་རྗེ་སྦྱན་གཅིག་དཀར་མོ་གཡས་གསེར་གྱི་ཟོར་བ་དང། གཡོན་བུམ་པ་འཛིན་པ་ཤ་བ་རྭ་བཅུ་
ལ་ཆིབས་པ། ལྷོར་རྡོ་རྗེ་དཔལ་གྱི་ཡུམ་སེར་མོ་གཡས་ཌཱ་མ་རུ་དང། གཡོན་མེ་ལོང་འཛིན་པ་མཁའ་ལྡིང་ལ་ཆིབས་པ། ནུབ་ཏུ་རྡོ་རྗེ་གླུ་དམར་མོ་གཡས་པར་བུ་དང་གཡོན་སྦྲུལ་
ཞགས་འཛིན་པ་གྱེར་གླིང་ལ་ཆིབས་པ། བྱང་དུ་རྡོ་རྗེ་གྲགས་མོ་རྒྱལ་ལྗང་ཁུ་གཡས་བེ་ཅོན་དང་གཡོན་འཁར་གཞོད་འཛིན་བ་འཕར་བ་ལ་ཆིབས་བ་སྟེ་གནོད་སྦྱིན་ཆེན་པོ་བཞི། དེའི་
ཕྱི་རོལ་གྱི་ཤར་དུ་རྡོ་རྗེ་བོད་ཁམས་སྐྱོང་དཀར་མོ་གཡས་མདའ་དར་དང་གཡོན་སྒྲོམ་བུ་འཛིན་པ་རླུང་གིས་བསྐྱོད་པའི་སྤྲིན་དང་བཅས་པའི་རྟ་མཆོག་ལ་ཆིབས་པ། ལྷོར་རྡོ་རྗེ་སྨན་གཅིག་

[004A]༄༅། །མ་སེར་མོ་གཡས་དར་གྱི་ལྷབ་ལྷུབ་དང། གཡོན་འབྲང་རྒྱས་འཛིན་པ་འོ་རྒྱུན་དང་བཅས་པའི་མཛོ་མོ་ལ་ཆིབས་པ། ནུབ་ཏུ་རྡོ་རྗེ་གཡའ་མོ་བསིལ་དམར་མོ་
གཡས་རིན་པོ་ཆེ་འབར་བ་དང། གཡོན་ཏིང་ཤག་འཛིན་པ་ཤ་བ་ཡུ་མོ་ལ་ཆིབས་པ། བྱང་དུ་རྡོ་རྗེ་དྲིལ་བུ་གཟུགས་ལེགས་མ་སྔོན་མོ་གཡས་པདྨ་དང་གཡོན་དྲིལ་བུ་འཛིན་པ་སྟག་ལ་
ཆིབས་པ་སྟེ་སྨན་མོ་ཆེན་མོ་བཞི། དེ་ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། རྫུ་འཕྲུལ་སྣ་ཚོགས་ཀྱིས་རོལ་པ། དེ་རྣམས་ཀྱི་ཕྱི་རོལ་དུ་ཀླུ་ཆེན་རྡོ་རྗེ་འབར་
བ་གཙུག་ན་སོགས་འཁོར་ཚོགས་དམ་ཅན་རྒྱ་མཚོས་བསྐོར་བའི་གཙོ་འཁོར་ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། རང་གི་ཐུགས་ཀའི་ཧཱུཾ་སྔོན་པོའི་
འོད་ཟེར་ལྕགས་ཀྱུའི་རྣམ་པ་ཅན་གྱིས་བལ་བོད་གཉིས་ཀྱི་མཚམས་གངས་རྒྱལ་མོ་མཐོན་མཐིང་གི་ཕོ་བྲང་སོགས་གར་བཞུགས་རྡོ་རྗེའི་གཞལ་ཡས་ནས་མ་གཅིག་རྡོ་རྗེ་
གཡུ་སྒྲོན་མ་འཁོར་བཅས་སྤྱན་དྲངས། དྲི་ཞིམ་པོའི་བསངས་དུད་འཇམ་པོ་དང་རོལ་མོ་ཟངས་དུང་རྐང་གླིང་སོགས་བརྗིད་ཅིང་སྙན་བའི་རོལ་མོའི་དབྱངས་དང་བཅས་ཏེ། བྷྱཽ་དུས་གསུམ་རྒྱལ་བ་

[004B] །རབ་ཁྲོས་དྲག་མོའི་སྐུར་བཞེངས་དམག་ཟོར་ལྷ། །ཕྱི་ནང་གསང་བའི་སྐུ་ཡི་རྣམ་འགྱུར་ཆེ། །བྱེ་བ་ཕྲག་བརྒྱའི་ཚོགས་བཅས་སྤྱི་བོས་མཆོད། །བལ་བོད་
ལི་དང་ལྗང་ཡུལ་ཁྱད་པར་དུ། །གངས་ཆེན་མཐོན་མཐིང་རྒྱལ་མོའི་གནས་མཆོག་ནས། །སྲིད་འགྲོའི་བདག་མོ་རྡོ་རྗེ་གཡུ་སྒྲོན་མ། །མཁའ་འགྲོ་བྱེ་བ་འབུམ་བཅས་ད་ཚུར་སྤྱོན།།
གཡུ་ཡི་དྲེའུ་རྟ་རླུང་གི་ཤུགས་བསྐྱོད་ཅིང། །གཡུ་འཕྲུག་སྔོན་མོ་རབ་བརྗིད་སྒྲ་དབྱངས་སྒྲོག་གཡུ་ཡི་ཆར་སྤྲིན་འདོད་དགུའི་དཔལ་འབར་བ། །གཡུ་ཡི་བདུད་རྩིའི་ཆར་བཟང་འཕེབས་
ཅིང་གཤེགས། །ཕྱག་གཡས་རྫུ་འཕྲུལ་གཡུ་ཡི་སྒྲོ་ལྡན་གྱིས། །ཁམས་གསུམ་དབང་སྡུད་མདའ་དར་སྲིད་རྩེར་གཡོབ། །གཡོན་པ་རིན་ཆེན་བུམ་བཟང་ཅི་འདོད་ཆར། །རྣལ་འབྱོར་
རེ་བ་ཇི་བཞིན་སྩོལ་ཞིང་སྤྱོན། །བསྟན་སྐྱོང་ཆེན་མོ་རྡོ་རྗེ་ཆོས་ཀྱི་སྒྲོན། །ཕྱག་གཡས་ཐོད་རྡས་བསྟན་དགྲ་རྨོངས་པར་བྱེད། །གཡོན་པ་གར་སྟབས་སྐལ་ལྡན་དབང་དུ་སྡུད། །དྲེའུ་རྟའི་
སྤྲིན་གྱི་ཤུགས་ཆེན་བསྐྱོད་དེ་བྱོན། །རྡོ་རྗེ་སྣ་ཡོན་ཟོར་བས་དམ་ཉམས་ཀྱི། །མགོ་བོ་འབྲལ་བྱེད་གཡས་པ་ལྕགས་ཀྱུ་ཡིས། །དགྲ་སྙིང་དམར་པོར་ཕྱུངས་ནས་ཟ་བྱེད་པ། །བདུད་ཤ་ན་ག་པོའི་

[005A]༄༅། །ཤུགས་བཟང་བསྐྱོད་དེ་བྱོན། །གླིང་སྨན་རྡོ་རྗེ་གནམ་གྱི་ནེ་ནེ་སྒྲོན། །ཕྱག་གཡས་སེང་ལྡེང་ཌཱ་རུས་ཁམས་གསུམ་སྡུད། །གཡོན་པ་བུམ་བཟང་འདོད་དགུའི་
གཏེར་ཆེན་སྩོལ། །མི་རྐང་གླིང་བུ་སྐེད་ལ་རྣམ་པར་གཟེར། །སེང་གེའི་སྟོབས་ཤུགས་འབར་བ་འུར་སེ་འུར། །སྟེང་ན་ནེ་ཙོའི་གཤོག་སྐོར་ལིང་སེ་ལིང། །རྗེས་སུ་ཆུ་བྱའི་འགྲོས་འཁོར་
ལམ་སེ་ལམ། །མདུན་ན་ཕག་རྒོད་དུར་སྒྲ་འུ་རུ་རུ། །སྤྲིན་གྱི་དཔའ་བོའི་འཁོར་མང་དང་བཅས་ཏེ། །ཚེ་རིང་མཆེད་ལྔ་བསྟན་མ་བཅུ་གཉིས་བཅས། །འདིར་བྱོན་རྣལ་འབྱོར་འཕྲིན་ལས་
མ་ལུས་སྒྲུབས། །ཨོཾ་མ་མ་ལེ་ལེ་ཏ་ཏ་ཏེ་ཏེ་ཨཱ་ཀརྵ་ཡ་ཛཿ་ཛཿ་ཛཿ་ཛ་་ཧཱུཾ་བཾ་ཧོཿ་གཉིས་སུ་མེད་པར་གྱུར། དབང་གི་ལྷས་དབང་བསྐུར། གཤིན་རྗེ་གཤེད་ཀྱིས་དབུ་བརྒྱན་པར་གྱུར། །དངོས་
གྲུབ་འབྱུང་གནས་རྡོ་རྗེ་གཡུ་སྒྲོན་མར། །དངོས་གྲུབ་ཞུ་ཕྱིར་བདུད་རྩིའི་མཆོད་ཡོན་འདི། །དངོས་གྲུབ་ལེགས་པར་བསྐུལ་བའི་རྒྱུར་འབུལ་ན། །དངོས་གྲུབ་སྩོལ་ཕྱིར་ལེགས་པར་
བཞེས་སུ་གསོལ། །ཨོཾ་མ་མ་ལེ་ལེ་ཏ་ཏ་ཏེ་ཏེ་ཨརྒྷཾ་པྲ་ཏཱིཙྪ་ཡེ་སཱཧཱ། དེ་བཞིན་དུ་མཆོད་ཡོན་གྱི་གནས་སུ་ཞབས་བསིལ་ནས་ཞལ་ཟས་ཀྱི་བར་བཅུག་ཅིང། ཨརྒྷཾ་གྱི་གནས་སུ་པཱ་དྱཾ་ནས་ནཻ་ཝི་དཡའི་

[005B] པི་ཝཾ་གླིང་བུ་ཆ་ལང་སིལ་སྙན་དང། །དུད་དཀར་ཟངས་དུང་རྐང་གླིང་ཏིང་ཤག་རྔ། །འཁར་བའི་སིལ་ཁྲོལ་སྙན་པའི་གླུ་དབྱངས་ཀྱིས། །གཡུ་ཡི་སྒྲོན་
མ་རྟག་ཏུ་མཉེས་ཕྱིར་མཆོད། ཅེས་དང། ཤཔྟ་སྦྱར་བས་རོལ་མོ་དང། གོང་སྔགས་ལ་རཱུ་པ་ནས་སྤརཤའི་བར་གྱིས་འདོད་ཡོན་ལྔ་འབུལ། གོང་སྔགས་ལ་ཨོཾ་ཨཱ་ཧཱུཾ་བཏགས་པས་ནང་མཆོད་འབུལ། །རང་གི་
ཐུགས་ཀའི་ཧཱུམ་ལས་འོད་ཟེར་འཕྲོས་པས་རྡོ་རྗེ་གསུམ་གྱི་ལྷ་ཚོགས་མདུན་གྱི་ནམ་མཁར་སྤྱན་དྲངས། སྐུ་ལས་བདུད་རྩིའི་རྒྱུན་བབས་ཅིང་དམ་ཚིག་ཉམས་ཆགས་སྦྱོང་བའི་དམིགས་པ་དང་བཅས་ཏེ་ཡི་
གེ་བརྒྱ་པ་གང་མང་བརྗོད་ནས། བྷྱཽ་ལྷུན་གྲུབ་སྐུ་བཞིའི་གོ་འཕང་མཆོག་བརྙེས་པའི། །རྩ་བརྒྱུད་བླ་མའི་དམ་ཚིག་འགལ་བ་བཤགས། །མཆོག་མཐུན་དངོས་གྲུབ་བདེ་བླག་ཉིད་
སྩོལ་བའི། །ཡི་དམ་ལྷ་ཚོགས་དམ་ཚིག་ཉམས་ཆགས་བཤགས། །དམ་ཚིག་གཉན་པོ་གཅིག་ཏུ་རབ་དཀར་བའི། །རྡོ་རྗེ་སྤུན་གྲོགས་དམ་ཚིག་ཉམས་ཆགས་བཤགས། །འཕྲིན་
ལས་རྣམ་བཞིས་ལས་ཀུན་མྱུར་བསྒྲུབ་པའི། །ཆོས་སྲུང་དམ་ཚིག་ཉམས་པ་མ་ལུས་བཤགས། །ཁྱད་པར་མཁའ་འགྲོའི་བདག་མོ་ཆེ་ཁྱོད་ཀྱི། །རྩ་བ་ཡན་ལག་དམ་ཚིག་ཉམས་པ་

[006A]༄༅། །དང༑ ༑སྐུ་གསུང་ཐུགས་དང་འགལ་བའི་ཉེས་པའི་ཚོགས། །མ་ལུས་གནོད་ཞིང་འགྱོད་པས་བཤགས་བགྱིད་ན། །གདོད་ནས་སྤྲོས་ཀུན་ཉེར་ཞིའི་མཁའ་
དབྱིངས་སུ། །ཀུན་གསལ་ངོགས་སུ་ཆུ་འཛིན་ཇི་ལྟ་བར། །ལེགས་བྱང་འཕྲིན་ལས་དབྱར་རྔས་བདག་ཡིད་ཀྱི། །མདོངས་མཐའ་དགའ་བའི་དཔལ་ཡོན་བཞད་བར་མཛོད། ཅེས་
བཤགས་པ་བྱ། དེ་ནས་བསྐང་རྫས་དང་བསྐང་གཏོར་རྣམས་བྱིན་གྱིས་བརླབས་བ་སྤྱི་བཞིན་བྱ། རོལ་མོ་དབྱངས་དང་བཅས་པས། བྷྱཽ་རང་གི་ཆོས་ཉིད་བདེན་པས་རབ་སྟོད་བའི། །དབྱིངས་དང་བདེ་ཆེན་
ཟུང་འཇུག་རོལ་པ་ལས། །བྱུང་བའི་ཀུན་བཟང་མཆོད་སྤྲིན་རྒྱ་མཚོ་ཡིས། །གཡུ་ཡི་སྒྲོན་མ་འཁོར་བཅས་མཆོད་པར་བགྱི། །དམ་ཉམས་སྙིང་ཁྲག་བདུད་རྩིའི་མཆོད་ཡོན་དང།།
དབང་པོའི་མེ་ཏོག་ཨུཏྤལ་པདྨ་འབར། །ཤ་ཆེན་དུད་སྤྲིན་ཨ་ཀར་ཛཱ་ཏི་སྤོས། །ཞུན་ཆེན་སྣང་གསལ་ནོར་བུའི་སྒྲོན་འོད་ཀྱིས། །མ་གཅིག་རྡོ་རྗེ་གཡུ་སྒྲོན་ཐུགས་དམ་བསྐངས། །ལས་
བྱེད་ལྷ་མོ་གསུམ་གྱི་ཐུགས་དམ་བསྐངས། །དཔལ་ལྡན་ཚེ་རིང་མཆེད་ལྔའི་ཐུགས་དམ་བསྐངས། །བསྟན་སྐྱོང་སྡེ་བརྒྱད་ཚོགས་ཀྱི་ཐུགས་དམ་བསྐངས། །འཁོར་དང་བཅས་པའི་

[006B] །རྣལ་འབྱོར་དཔོན་སློབ་ཉམས་ཆགས་གསོས་གྱུར་ཅིག་མི་མཐུན་རྐྱེན་དང་བར་གཅོད་བཟློག་པ་དང། །མཐུན་པའི་དངོས་གྲུབ་མ་ལུས་སྩལ་དུ་གསོལ། །
མཁྲིས་པའི་དྲི་ཆབ་ག་པུར་གུར་ཀུམ་མཚོ། །ཤ་རུས་ཞལ་ཟས་ལྷ་མིའི་བདུད་རྩི་དང། །མི་རྐང་ཟངས་དུང་ཆ་ལང་རོལ་མོའི་ཚོགས། །འདོད་ཡོན་སྣ་ལྔ་རྒྱལ་སྲིད་སྣ་བདུན་གྱིས། །སོགས་
རྐང་པ་ཕྱི་མ་རྣམས་འགྲེ། སྨན་ཕུད་གསེར་སྐྱེམས་བསངས་སྣའི་དུད་སྤྲིན་དང། །མྱོས་བྱེད་བཏུང་བ་སྣ་ཚོགས་སྤོས་ཀྱི་རྫས། །རིན་ཆེན་གསེར་དངུལ་སྤུག་དང་ཀེ་ཀེ་རུ། །བཻ་ཌཱུར་སྣ་ཚོགས་དར་
ཟབ་འབྲུའི་ཚོགས་ཀྱིས། །མ་གཅིག་རྡོ་རྗེ་གཡུ་སྒྲོན། ལས་བྱེད་ལྷ་མོ་གསུམ་གྱི། དཔལ་ལྡན་ཚེ་རིང་མཆེད་ལྔའི། བསྟན་སྐྱོང་སྡེ་བརྒྱད་ཚོགས་ཀྱི། འཁོར་དང་བཅས་པའི་
རྣལ་འབྱོར་དཔོན་སློབ། མི་མཐུན་རྐྱེན་དང་བར་གཅོད། མཐུན་པའི་དངོས་གྲུབ་མ་ལུས། ཁྲབ་རྨོག་འཐབ་བེར་ཕུབ་རིང་ཕྱུབ་ཆུད་དང། །རལ་གྲི་མདུང་རྣོན་གཤང་ལང་མདའ་དང་གཞུ།།
གྱོགས་ཆེན་གནམ་ལྕགས་ཐོག་གི་འཕྲུལ་འཁོར་དང། །རླུང་གི་ཤུགས་འཆང་འབར་བའི་དྲེའུ་རྟ་ཡི། །མ་གཅིག་རྡོ་རྗེ་གཡུ་སྒྲོན། ལས་བྱེད་ལྷ་མོ་གསུམ་གྱི། དཔལ་ལྡན་ཚེ་རིང་

[007A]༄༅། །མཆེད་ལྔའི། བསྟན་སྐྱོང་སྡེ་བརྒྱད་ཚོགས་ཀྱི། འཁོར་དང་བཅས་པའི། རྣལ་འབྱོར་དཔོན་སློབ། མི་མཐུན་རྐྱེན་དང་བར་གཅོད། མཐུན་པའི་དངོས་
གྲུབ། མཛེས་པའི་རྟ་མཆོག་སྤྲིན་ལྟར་རྣམ་པར་འགྱུ། །གཡག་རྒོད་ཁ་དོག་སྣ་ཚོགས་འགྱིང་ཞིང་འཕྱོ། །འོ་རྒྱུན་འཛིན་པའི་འབྲི་དང་འདོད་འཇོའི་བ། །ཤ་རྐྱང་ལ་སོགས་མཛེས་པའི་རི་
དྭགས་ཀྱིས། །མ་གཅིག་རྡོ་རྗེ་གཡུ་སྒྲོན། ལས་བྱེད་ལྷ་མོ་གསུམ་གྱི། དཔལ་ལྡན་ཚེ་རིང་མཆེད་ལྔའི། བསྟན་སྐྱོང་སྡེ་བརྒྱད་ཚོགས་ཀྱི། འཁོར་དང་བཅས་པའི། རྣལ་
འབྱོར་དཔོན་སློབ། མི་མཐུན་རྐྱེན་དང་བར་གཅོད། མཐུན་པའི་དངོས་གྲུབ། སྟོབས་ལྡན་བྱ་རྒོད་བསྟན་དགྲའི་ཀླད་ལ་ལྡིང། །གཏུམ་ཆེན་མིག་དམར་ཁྲ་ཚོགས་ཐོག་ལྟར་
འབབ། །བྱ་རོག་བདུད་སྡེའི་མིག་འབྱིན་མཆུ་སྡེར་འབར། །མེ་ལྡན་ཆུ་སྐྱར་ལ་སོགས་མཁའ་ལྡིང་གིས། །སྟག་ཆེན་དོམ་རྒོད་གཟིག་དང་འཕར་བ་ཝ། །དྲེད་དང་
སྤྱང་ཀི་འཇིགས་པའི་ཁྱི་ནག་ཚོགས། །ར་རྒོད་ལུག་དང་སྡིག་སྤྲུལ་ཕག་རྒོད་སོགས། །དམ་ཉམས་འཇོམས་བྱེད་སྤྱན་གཟིགས་སྣ་ཚོགས་ཀྱིས། །ཕྱི་ནང་གསང་

[007B] །རིན་ཆེན་སྣོད་དུ་རབ་གཏམས་གཏོར་མ་དང། །གླིང་བཞི་རི་རབ་ཉི་ཟླ་བ་ལ་སོགས་པ། །མཁོ་དགུའི་ཡོ་བྱད་མ་ཚང་མེད་པ་འདིས། །ཏིང་
འཛིན་འཕེལ་ཞིང་བསྒོམ་པར་བྱ་བ་ཡི། །རྟེན་མཆོག་མཚན་ཉིད་ལྡན་པ་ཡེ་ཤེས་ཀྱི། །ལྷ་མཆོག་ཉིད་ཀྱི་བྱིན་རླབས་ཕུལ་བྱུང་བ། །རབ་ཏུ་དགྱེས་ཤིང་རོལ་བའི་རྟེན་མཆོས་འདིས། །
བསྐང་གཏོར་འབུལ། དེ་ནས་གལ་ཆེ་བའི་དུས་སུ་བསྐུལ་བྱེད་པ་བྱུང་ཚེ་རོ་ལ་མོའི་ཚམ་ངམ་དང་བཅས་ནས། བྷྱཽ་སྲིད་གསུམ་མངའ་བདག་དབལ་ལྷ་མོ། །མ་གཅིག་རྡོ་རྗེ་གཡུ་སྒྲོན་མ། །ལས་
མཁན་གསུམ་སོགས་འཁོར་དང་བཅས། །བསྟན་དགྲ་སྒྲོལ་ཕྱིར་རིངས་པར་ཆོས། །སྔ་དགྲ་ལག་ལ་བདར་བ་དང། །ཕྱི་དགྲ་ཡིད་ལ་སེམས་བ་དང། །ད་དགྲ་གཤོམ་པའི་གདུག་ཅན་
འདི༑ ༑དྲག་པོའི་ཆད་བས་ད་ལྟ་སྒྲོལ། །མི་བཟད་ཞགས་པས་ལེགས་བཅིངས་ནས། །བདུད་ཀྱི་ཁྲམ་ཤིང་འབར་བས་ཐོབ། །རྡོ་རྗེའི་ཟོར་དང་ནད་རྐྱལ་གྱིས། །ཁོངས་ཤིག་དགྲ་བོའི་ཡུལ་ལུས་ཁོངས། །རྡོ་
རྗེའི་རལ་གྲི་འབར་བ་དང། །གྲི་གུག་རྣོན་པོས་དུམ་བུར་གཏུབས། །འབར་བའི་མེ་ཡིས་ལེགས་བསྲེགས་ནས། །ཤ་ཁྲག་རུས་པ་ཚོགས་སུ་རོལ། །དགྲ་བོའི་མཁར་ཞིང་རྨངས་ནས་དགྱེལ། །

[008A]༄༅། །རིགས་བརྒྱུད་བདུན་བརྒྱུད་ཚུན་ཆད་ཆོད། །མིང་གི་ལྷག་མ་ཙམ་མཛོད་ལ། །རྣམ་པར་ཤེས་པ་དབྱིངས་སུ་དྲོངས། ཞེས་བསྐུལ་ཞིང། ཆོས་སྐུ་ཡངས་པའི་སོགས་པས་
བཟློག་བ་བྱ། དེ་ནས་མཐུན་པའི་དངོས་གྲུབ་མ་དང། སངས་རྒྱས་བསྟན་བསྲུངས་མ་སོགས་ཀྱིས་འཕྲིན་ལས་བཅོལ། རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་མདུན་གྱི་ལྷ་མོ་
འཁོར་དང་བཅས་པའི་ཐུགས་ཀར་བྷྱཽ་ཡིག་གི་མཐའ་སྐོར་དུ་སྔགས་ཀྱིས་བསྐོར་བ་ལ་འཕྱོག་ཐུགས་རྒྱུད་བསྐུལ་ཞིང་ཅི་འདོད་པའི་ལས་བསྒྲུབ་པར་བསམས་ལ། ཨོཾ་མ་མ་མེ་མེ་
ལ་ལ་ལེ་ལེ་ཏ་ཏ་ཏེ་ཏེ་ཧཱུཾ་ཧཱུཾ་ཞེས་ཅི་མང་བཟླ། མཇུག་ཏུ་ཡིག་བརྒྱས་ལྷག་ཆད་ཁ་བསྐངས། གཏོར་མ་ནང་མཆོད་ལྟར་བྱིན་གྱིས་བརླབས། རྡོ་རྗེ་གཡུ་སྒྲོན་མའི་ལྗགས་རྡོ་རྗེ་རྩེ་གཅིག་པ་དམར་
པོ་འོད་ཀྱི་སྦུ་གུ་ཅན་གྱིས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་བསམས་ལ་གོང་སྔགས་ལ་ཨི་དཾ་བ་ལིང་ཏ་ཁ་ཁ་ཁཱ་ཧི་ཁཱ་ཧི་ཞེས་པ་ལན་བདུན་དང། ཨ་ཀཱ་རོ་ལན་གསུམ་
གྱིས་གཏོར་མ་འབུལ། ཨརྒྷཾ་ནས་ཤབྷའི་བར་གྱིས་མཆོད། ནང་མཆོད་ཀྱང་ཕུལ། དཔལ་ལྡན་རྡོ་རྗེ་གཡུ་སྒྲོན་མར། །བདག་གིས་མཆོད་གཏོར་ཕུལ་བ་ཡིས། །ཞེས་སོགས་བྱ། གཞི་བདག་གཏོར་

[008B] དེ་ནས་བསྟོད་བ་བྱ་བ་ནི། བྷྱཽ་སྲིད་པ་གསུམ་གྱི་མངའ་བདག་མཁའ་འགྲོའི་གཙོ། །ཁྱབ་བདག་ཧེ་རུ་ཀ་དཔལ་དཀྱིལ་འཁོར་ཆེར། །བདེ་ཆེན་ལྷན་ཅིག་སྐྱེས་དགའ་རབ་མྱོང་མ། །
ཆོས་འཁོར་གཉན་པོའི་བསྲུང་མ་ཁྱོད་ལ་བསྟོད། །ཁྱོད་སྐུ་གངས་རིའི་ལྷུན་པོ་ལྟར་མཛེས་ཤིང། །གཡུ་ཡི་འོད་ཟེར་ནམ་མཁའི་ཁྱོན་ཀུན་འགེངས། །དྲེའུ་རྟ་རབ་ཆིབས་བ་སྟན་བའི་བྱ་ར་མ།།
མདའ་དར་ནོར་བུས་རབ་མཛེས་ཁྱོད་ལ་བསྟོད། །སྐབས་འགར་ཧེ་ལ་འབར་མ་རབ་ཁྲོས་གདོང། །མཆེ་གཙིགས་སྐྲ་བརྫེས་བསྟན་དགྲའི་རྗེས་གཅོད་མ། །ཧཱུཾ་ཕཊ་ང་རོས་བགེགས་དཔུང་
ཐལ་བར་རློག་རྣལ་འབྱོར་ཡོངས་ཀྱི་སྐྱོང་བྱེད་དབང་པོར་འདུད། །ལས་བྱེད་ཆོས་ཀྱི་སྒྲོན་མ་རྫུ་འཕྲུལ་ཅན། །རྡོ་རྗེ་སྣ་ཡོན་དམ་ཉམས་སྲོག་ལ་རྔམས། །ནེ་ནེ་གནམ་སྨན་དམག་གི་ལས་
ལ་དགྱེས། །ཚེ་རིང་བསྟན་མའི་ཚོགས་བཅས་བསྟོད་པར་བགྱི། ཞེས་དང། རྒྱལ་བ་དགེ་འདུན་རྒྱ་མཚོས་མཛད་པའི་ཚེ་རིང་མཆེད་ལྔ་བསྟན་མ་བཅུ་གཉིས་ཀྱི་བསྟོད་པ་རྣམས་དང། འཕགས་པ་བྱང་ཆུབ་ཚུལ་ཁྲིམས་ཀྱི་
གཉེར་གཏད་རྣམས་འདིར་བྱ། དེ་ལྟར་བསྟོད་ཅིང་འཕྲིན་ལས་བཅོལ་བའི་མཐུས། །རྣལ་འབྱོར་བདག་གིས་ཇི་ལྟར་བཅོལ་བ་ཡི། །ལས་བཞིའི་འཕྲིན་ལས་མ་ལུས་ལེགས་བསྒྲུབས་ནས། །རེ་བའི་

[009A]༄༅། །དོན་རྣམས་བདེ་བླག་རྫོགས་པར་མཛོད། །ཞྭ་སེར་རིང་ལུགས་ཕྱོགས་དུས་གནས་སྐབས་ཀུན། །དར་ཞིང་རྒྱས་ལ་ཡུན་དུ་གནས་པ་དང། །དེ་ཡི་བསྟན་འཛིན་གང་ན་
ཅི་བཞུགས་པའི། །སྐུ་ཚེ་མཛད་འཕྲིན་སྲིད་མཐའི་བར་དུ་སྤེལ། །རྗེ་བཙུན་བློ་བཟང་དཔལ་ལྡན་ཡེ་ཤེས་ཞབས། །སྲིད་མཐར་བརྟན་ཞིང་ཐུགས་ཀྱི་བཞེད་པའི་དོན། །གེགས་མེད་ལྷུན་གྲུབ་
དམ་པའི་ཆོས་ཀྱི་སྒྲ། །རྟག་ཏུ་ཆད་པ་མེད་པར་སྒྲོག་པར་མཛོད། །ཁྱད་པར་རྒྱལ་བསྟན་བློ་བཟང་རིང་ལུགས་ཆེ། །གང་དང་གང་དུ་སྤེལ་བཞེད་ཀུན་འགྲུབ་ཅིང། །བཀྲ་ཤིས་ལྷུན་གྲུབ་ཆོས་ཀྱི་
སྡེ་ཆེན་པོར། །འཇིགས་མེད་སེང་གེའི་ཁྲི་ལ་རབ་རོལ་མཛོད། །དགེ་མཚན་སྟོང་འབར་བཀྲ་ཤིས་གཡང་ཆགས་ཀྱི། །ལྷུན་པོའི་སྤོ་དང་ཇོ་རྫོང་འདུས་པའི་སྡེ། །གཉེར་དུ་གཏད་ཀྱི་ཉིན་མཚན་
དུས་དྲུག་ཏུ། །བསྲུང་སྐྱོབ་འཕྲིན་ལས་བསྒྲུབ་ལ་མ་གཡེལ་ཞིག་ཅེས་འཕྲིན་ལས་བཅོལ། དེ་ནས། བྷྱཽ་ཡིད་ལ་དྲན་པ་ཡིས་ཀྱང་མཆོག་མཐུན་གྱི། །དངོས་གྲུབ་མ་ལུས་བདེ་བླག་ཉིད་
སྩོལ་ཞིང། །རབ་འབྱམས་སྤྲོ་དང་བསྡུ་བའི་ལྷན་སྐྱེས་དངོས། །བླ་མ་ཡི་དམ་ངོ་བོར་མངའ་གསོལ་ལོ། །གཞན་ཕན་འཕྲིན་ལས་མ་ལུས་རབ་རྫོགས་ཤིང། །སྐུ་བཞིའི་མངའ་བདག་རྫོགས་

[009B] །ཐེག་ཆེན་དམ་ཆོས་དགེ་འདུན་ཀུན་འབྱུང་བའི། །བསླུ་མེད་མཆོག་གསུམ་ངོ་བོར་མངའ་གསོལ་ལོ། །ལས་བཞི་ལྷུན་གྲུབ་མངོན་སྤྱོད་མེ་ཆར་གྱིས། །བདུད་དཔུང་
ཕྱེར་བརླག་བསྟན་པའི་བཀའ་བསྲུང་མཛད། །ཕན་བདེའི་དཔག་བསམ་ལྗོན་པ་གཡུར་ཟ་བའི། །བཀའ་བསྲུང་ཀུན་གྱི་གཙོ་མོར་མངའ་གསོལ་ལོ། །རྣལ་འབྱོར་བདག་ཅག་མི་ནོར་བལྟོས་པར་
བཅས། །བསྲུང་ཞིང་སྐྱོབ་ལ་ནམ་ཡང་མ་གཡེལ་བར། །ཚེ་དཔལ་རབ་རྒྱས་དཔལ་འབྱོར་ལེགས་ཚོགས་རྣམས། །ཟད་མེད་རྟག་བརྟན་ཆོས་ཀྱི་མཆེད་ཟླར་མཛོད། །རྗེ་བཙུན་བླ་མ་སོགས་བྱ་
དེ་ནས་ཡེ་ཤེས་པ་བརྟན་བཞུགས་དང་གཤེགས་གསོལ་གང་རུང་བྱ་ཞིང། བསྔོ་བ་སྨོན་ལམ་གྱིས་བརྒྱན་ནས། བྷྱཽ་སྐྱབས་སུ་བསྟེན་པས་སྲིད་ཞིའི་འཇིགས་པ་ལས། །རབ་སྒྲོལ་བླ་མ་ལྷ་ཡི་སྐུ་གསུང་
ཐུགས། །མ་ལུས་གཅིག་ཏུ་བསྡུས་པའི་བདག་ཉིད་ཆེ། །རྩ་བརྒྱུད་བླ་མ་རྣམས་ཀྱི་བཀྲ་ཤིས་ཤོག་ཞི་རྒྱས་དབང་དྲག་ལས་བཞི་གྲུབ་ཆེན་བརྒྱད། །མ་ལུས་བདེ་བླག་ཉིད་དུ་སྩོལ་མཛད་
ཅིང༑ ༑ཕན་དང་བདེ་བ་ཀུན་གྱི་གཞིར་གྱུར་པའི། །ཡི་དམ་ལྷ་ཚོགས་རྣམས་ཀྱི་བཀྲ་ཤིས་ཤོག་དམ་ཉམས་དགྲ་བགེགས་སྒྲོལ་ལ་མཐུ་དང་སྟོབས། །ཐོགས་པ་མེད་ཅིང་ཇི་དང་ཇི་ལྟ་

[010A]༄༅། །བའི༑ ༑དངོས་གྲུབ་མ་ལུས་འབྱུང་བའི་དཔག་བསམ་ཤིང། །དཔལ་ལྡན་རྡོ་རྗེ་ཧེ་ལའི་བཀྲ་ཤིས་ཤོག་བསོད་ནམས་དར་རྒྱས་སོགས་བྱའོ།། ཞེས་བ་འདི་ནི་རྒྱུད་
འདོན་པ་དཀའ་ཆེན་བློ་བཟང་བཤེས་གཉེན་དང་དྲུང་རམ་བ་བློ་བཟང་བསམ་གཏན། དྲུང་རམ་པ་བློ་བཟང་ཕུན་ཚོགས། དཀའ་ཆེན་བློ་བཟང་མགོན་པོ་རྣམས་ཀྱིས་བསྐུལ་བ་ལྟར་་འཇམ་དཔལ་གཤིན་རྗེའི་གཤེད་ཀྱི་རྣལ་འབྱོར་
པ་་འཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།། །།   ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་
ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། སརྦ་མངྒ་ལཾ།། །།

[010B][BLANK PAGE]



