༄༅། །དཔལ་ལྡན་ཚོགས་ཀྱི་བདག་པོའི་གཏོར་འབུལ་གྱི་དོན་བཤད་པ་བཞུགས།།

[001A] །ན་མོ་བྫྲ་པཱ་ཎ་ཡེ། རྗེ་བཙུན་བླ་མ་མཆོག་དང་དབྱེར་མེད་པའི། །གསང་བདག་འབྱུང་པོའི་དགྲ་ལ་གུས་བཏུད་ནས། །དེ་ཡི་ཞལ་གདམས་དཔལ་ལྡན་ཚོགས་བདག་གི། གཏོར་འབུལ་མན་ངག་བདག་གིས་བཤད་པར་བྱ། འདི་
ལ་གསུམ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། །དང་པོ་ནི། ན་མོ་བྫྲ་བཧཻ་ར་ཝཱ་ཡ། ཞེས་པ་སྟེ། བོད་སྐད་དུ་བསྒྱུར་ན་རྡོ་རྗེ་འཇིགས་བྱེད་ལ་ཕྱག་འཚལ་ལོ། །ཞེས་པའོ། །གཉིས་པ་གཞུང་གི་དོན་ལ་གསུམ། སྔོན་འགྲོ། དངོས་གཞི། མཇུག་
ཆོག་གོ། །དང་པོ་ལ་གཉིས། བཤམ་པའི་སྔོན་འགྲོ་དང། བསྒོམ་པའི་སྔོན་འགྲོའོ། །དང་པོ་ནི། འདིར་ཚོགས་བདག་དམར་པོ་ལ་གཏོར་མ་འབུལ་བར་འདོད་པས། ཆུ་གཉིས་ཉེར་སྤྱོད་རོལ་མོ་འདོད་ཡོན་དང་བཅས་པ་དང། བླ་མེད་ཀྱི་གཏོར་རྫས་ལ་ཕུག་
ལ་དུ་སོགས་ལྷ་མཆོག་འདི་ཉིད་ཀྱི་མཆོད་གཏོར་གྱ་ནོམ་པ་བཤམས་ལ། ཞེས་པ་སྟེ། འདི་ལ་གཏོར་མ་འབུལ་བ་པོའི་གང་ཟག་ནི། རྣལ་འབྱོར་བླ་མེད་ཀྱི་དབང་དང་ཕྱག་རྡོར་ཧཱུཾ་བཞི་པའམ་རྡོ་རྗེ་མཁའ་འགྲོའི་འབྱུང་འདུལ་དང་ཚོགས་བདག་དམར་ཆེན་

[002A]༄༅། །ཕྱག་བཅུ་གཉིས་པའི་རྗེའི་གནང་ཐོབ་པ་ཞིག་དགོས་ལ། གང་གི་ཚེ་འབུལ་བའི་དུས་ནི་སྤྱིར་དུས་གང་ལ་ཕུལ་ཡང་མི་རུང་བ་མེད་མོད་ཀྱི་མཆོག་ཏུ་ཤིས་པ་ནི། རྒྱལ་ཕུར་འཛོམས་པའི་འགྲུབ་སྦྱོར་གྱི་དུས་སོ། །གང་དུ་འབུལ་བའི་
གནས་ཁང་བྱི་དོར་གྱིས་གཙང་བར་འབྱོར་ན་མན་ངག་བཞིན་དུ་བྲིས་བའི་སྐུ་རྟེན་ཞལ་ཤར་དུ་ཕྱོགས་བར་བཀྲམས། དེའི་མདུན་དུ་ཕྱེ་གཙང་ལ་བླ་མེད་ཀྱི་གཏོར་རྫས་བདུད་རྩི་རིལ་བུའི་ཕྱེ་མ་དང་ཤ་དང་ཉ་ཤ་དང་འཁུར་བ་དང་འབྲས་ཆན་དང། སྲན་མ་དང་བཙོང་དང་
སྒོག་སྐྱ་དང་ཆུ་དང་ཆང་དང་འོ་མ་སོགས་ཀྱིས་སྦྲུས་པ་ལ་གཏོར་མ་རིན་པོ་ཆེའི་དབྱིབས་ཅན་ཁ་དོག་དམར་པོ་དཀར་རྒྱན་དམར་རྒྱན་གྱིས་སྤྲས་པ་མཐའ་སྐོར་དུ་ལ་ཕུག། སྒོག་པ། དཀར་གསུམ་མངར་གསུམ། འཁུར་བ། བག་ཕྱེ་ལ་དཀར་གསུམ་མངར་གསུམ་ཆ་བ་
གསུམ་རྣམས་བཏབ་སྟེ་སྤྲུས་པའི་རིལ་བུ་མར་ཁུར་བཙོས་པའི་ལ་དུ་བཅས་ཀྱིས་བསྐོར་བ་བཤམ། དེའི་བདུན་དུ་མཆོད་འགོ་བྲིས་སྐུའི་གཡས་ནས་བརྩམས་ཏེ། མཆོད་ཡོན་དང་ཞབས་བསིལ་ཏེ་ཆུ་གཉིས། མེ་ཏོག་བདུག་སྤོས་མར་མེ་དྲི་ཆབ་ཞལ་ཟས་ཏེ་ཉེར་སྤྱོད་
ལྔ༑ གཟུགས་སྒྲ་དྲི་རོ་རེག་བྱ་སྟེ་འདོད་ཡོན་ལྔ་རྣམས་དངོས་སམ་བཅོས་མ་ཡན་ཆད་དབང་སྡུད་ཀྱི་ལས་དང་མཐུན་པར་བཤམ། སྒྲུབ་པ་པོ་ཁ་ནུབ་ཏུ་ཕྱོགས་པའི་མདུན་དུ་ཌཱ་དྲིལ་སོགས་རོལ་མོ་དང་ཆང་བཟང་པོར་བདུད་རྩིའི་ཕྱེ་མ་བསྲེས་པའི་ནང་མཆོད་རྣམས་གྱ་

[002B] །གཉིས་པ་བསྒོམ་པའི་སྔོན་འགྲོ་ནི། རང་ཡི་དམ་གང་བྱེད་ཀྱི་སྒྲུབ་ཐབས་ཀྱི་གཞུང་ལྟར་བྱིན་གྱིས་རློབ་པའམ། ཞེས་པ་ནི། སྐབས་འདིའི་ཡི་དམ་ནི་རྒྱུད་སྡེ་འོག་མ་གསུམ་གྱི་ལྷས་མི་ཆོག་གི་རྣལ་འབྱོར་བླ་མེད་ཀྱི་ལྷ་ཞིག་
དགོས་ལ། དེའི་ནང་ནས་ཀྱང་འབྱུང་འདུལ་ཧཱུཾ་བཞི་པ་ལ་བྱེད་པ་མཆོག་ཏུ་ལེགས་ཤིང། རྡོ་རྗེ་འཇིགས་བྱེད་ལ་བྱས་ཀྱང་ཆོག་པར་གཞུང་འདིའི་མཆོད་བརྗོད་ཀྱི་ཤེས་པར་ནུས། བསྡུ་ན་དམིགས་པ་དང་བཅས་ཏེ། ཨོཾ་ཨཱ་ཧཱུཾ༑ ལན་གསུམ་བརྗོད་ལ། འཇུག་པ་བདེ་
བའི་ཕྱིར་འདི་ལྟར་གདོན་པར་བྱ་སྟེ། ཞེས་པའི་དམིགས་པ་ནི། བླ་མ་དབུ་མཛད་ལགས་ཀྱི་ཞལ་ཁྱུན་ཡི་གེར་བཀོད་པ་དེ་ཁས་ཆོག་པར་སྣང། གཉིས་པ་དངོས་གཞི་ནི། མདུན་དུ་བདེ་སྟོང་དབྱེར་མེད་ལྷ་ལམ་ལས། ཞེས་པ་ནས། བསམ་པ་ཙམ་གྱིས་ལྷུན་གྱིས་
འགྲུབ་པར་མཛོད། ཅེས་པའི་བར་ཚིགས་བཅད་ལྔ་སྟེ། དེ་ཡང་ཚིགས་བཅད་དང་པོས་གཏོར་མགྲོན་གསལ་གདབ་པ། གཉིས་པས་མཆོད་འབུལ། གསུམ་པས་གཏོར་འབུལ། བཞི་པས་བསྟོད་པ། ལྔ་པས་འཕྲིན་འཆོལ་སྟོན་པས་ཚིག་དོན་ཕལ་ཆེར་གོ་སླ་ཞིང་
དཀའ་གནས་འགའ་ཞིག་བརྗོད་ན། མདུན་གྱི་ནམ་མཁར་མཆོད་པ་སྣ་ཚོགས་ཀྱིས་བསྐོར་བའི་དབུས་སུ་བཻ་ཌཱུརྱའི་རང་བཞིན་གྱི་བྲག་རིའི་ཁྲོདུ་པདྨ་དམར་པོ་འདབ་མ་བརྒྱད་པའི་ལྟེ་བར་ནོར་བདག་བྱི་བ་སྔོན་པོ་ཁ་ནས་རིན་པོ་ཆེ་སྣ་ཚོགས་སྐྱུག་པ། མགོ་པོ་གཡོན་དུ་བསྟན་པའི་གདན་གསལ་
བཏབ་ཏེ། རང་ཡི་དམ་དུ་གསལ་བའི་ཐུགས་ཀའི་ས་བོན་གྱི་འོད་ཟེར་དམར་པོ་ལྕགས་ཀྱུ་ལྟ་བུས་སུམ་ཅུ་རྩ་གསུམ་ནས་དཔལ་ཚོགས་ཀྱི་བདག་པོ་གཏེར་བདག་དང་ནོར་བདག་ལ་སོགས་པའི་འཁོར་དང་བཅས་པ་སྤྱན་དྲངས་ནས་མདུན་གྱི་གདན་ལ་བཞུགས་པར་བསམ་

[003A]༄༅། །སྟེ༑ གཙོ་བོའི་མངོན་རྟོགས་ནི། སྐུ་མདོག་དམར་པོ་གླང་པོའི་གདོང་པ་ཅན། མཆེ་བ་གཙིགས་ཤིང་སྤྱན་གསུམ་དང་ལྡན་པ། དབུ་སྐྲ་ནག་པོ་སྤྱི་བོར་བཅིངས་པའི་རྩེར་ནོར་བུས་བརྒྱན་ཅིང་དར་དམར་གྱི་ཅོད་བན་ཅན། ཕྱག་བཅུ་གཉིས་ཀྱི་གཡས་པ་དྲུག་
ན་དགྲ་སྟ༑ མདའ་ཆེན། ལྕགས་ཀྱུ། རྡོ་རྗེ༑ རལ་གྲི། འཕང་མདུང་རྣམས་འཛིན་ཅིང། གཡོན་པ་དྲུག་ན་གཏུན་ཤིང། གཞུ༑ ཁ་ཊཱཾ་ག་ཁྲག་གིས་གང་བའི་ཐོད་པ། ཤ་ཆེན་གྱིས་གང་བའི་ཐོད་པ། ཕུབ་དང་ལྷན་ཅིག་མདུང་ལ་བ་དན་བཏགས་པ་རྣམས་འཛིན་པ། གཡས་གཡོན་
གྱི་བཞི་པས་རྡོ་རྗེ་དང་ཐོད་ཁྲག་ཐུགས་ཀར་འཛིན་ཅིང། ལྷག་མ་རྣམས་འཕྱར་བ། དར་སྣ་ཚོགས་ཀྱི་ཤམ་ཐབས་གསོལ་ཞིང། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་གཡོན་བརྐྱངས་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་འོད་ཟེར་དམར་པོ་འཁྲུག་པའི་དབུས་ན་བཞུགས་
པའོ༑ ༑མཆོད་གཏོར་འབུལ་བའི་ཚེ་རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་སྔར་བྱིན་གྱིས་བརླབས་པའི་མཆོད་གཏོར་རྣམས་ཕུལ་བས་དགྱེས་བཞིན་དུ་བཞེས་པའི་མོས་པ་དང། ལྷག་པར་གཏོར་མ་དང་ནང་མཆོད་གཉིས་ལྗགས་རྡོ་རྗེ་དམར་པོ་རྩེ་གཅིག་པ་འོད་
ཀྱི་སྤུ་གུ་ཅན་གྱིས་དྲངས་ཏེ་གསོལ་བས་ཐུགས་རྒྱུད་ལ་བདེ་སྟོང་སྐྱེས་ཏེ་དགྱེས་པར་བསམ་མོ། །བདེ་སྐྱོང་སྣོད་ནི་ཐོད་པའི་སྣོད་ཡིན་ཏེ་ཐོད་པའི་སྐད་དོད་ཀ་པཱ་ལ་ཞེས་པའི་ཀ་ལ་རྗེས་སུང་རོ་བསྣན་པའི་ཀཾ་ཞེས་པ་བདེ་བ་དང་པཱ་ལ་སྐྱོང་བ་ལ་འཇུག་པས་སོ། །ལས་བཞི་ནི་ཞི་རྒྱས་དབང་
དྲག་བཞིའོ། །འདོད་རྒུ་དང་མཁོ་རྒུ་ཞེས་པའི་རྒུ་ནི་མང་ཚིག་གོ། །འཕྲིན་འཆོལ་གྱི་ཚེ་ཚོགས་བདག་གི་ཐུགས་ག་ནས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས་འཁོར་གཏེར་བདག་དང་ནོར་བདག་ལ་སོགས་པ་རྣམས་ཀྱི་ཐུགས་རྒྱུད་བསྐུལ་ནས། དེ་རྣམས་ཀྱིས་སྐྱེ་འགྲོ་

[003B] ཚེ་དང་བསོད་ནམས་དང་དཔལ་དང་འབྱོར་པ་དང། ནོར་དང་འབྲུ་དང་ཕྱ་དང་གཡང་དང། བཀྲག་མདངས་དང། གཟི་བརྗིད་དང། འབྱུང་བ་བཞིའི་བཅུད་ཐམས་ཅད་བསྡུས་ནས་རང་ལ་བྱིན་ཞིང། ཚོགས་བདག་གི་ཞབས་
གཡོན་པའི་རྟིང་པས་ཞབས་འོག་གི་བྱི་བ་ལ་བརྡབས་པས་དེས་མ་བཟོད་དེ་དང་འདྲའི་སྤྲུལ་པ་དཔག་ཏུ་མེད་པ་སྤྲོས་ཏེ་འཇིག་རྟེན་ཁམས་ཀྱི་ཟས་ནོར་ཐམས་ཅད་བསྡུས་ནས་རང་ལ་ཕུལ་བ་དང། ཞབས་འོག་གི་བྱི་བའི་ཁ་ནས་ཀྱང་རིན་པོ་ཆེ་སོགས་མཁོ་རྒུའི་ཡོ་བྱད་སྣ་ཚོགས་སྐྱུགས་
པས་རང་ཉིད་ཀྱི་བང་མཛོད་དང་གནས་ཁང་དང་ཡུལ་ཕྱོགས་ཐམས་ཅད་ཁེངས་ཏེ་ལོངས་སྤྱོད་འདོད་རྒུ་ཕུན་སུམ་ཚོགས་པ་ལ་དབང་བར་བྱས་བྱུང་སྙམ་དུ་མོས་པ་བརྟན་པོ་བྱ་བ་ནི་གནད་ཀྱི་དོན་ནོ། །གསུམ་པ་མཇུག་ཆོག་ནི། ཚོགས་བདག་བྲིས་སྐུ་ཡོད་ན་བརྟན་བཞུགས་དང། མེད་ན་
རང་གནས་སུ་གཤེགས་གསོལ་བྱས་ནས་བསྔོ་སྨོན་ཤིས་བརྗོད་བྱ་བ་སྟེ་གཞུང་དུ་མི་གསལ་ཡང་སྤྱིའི་རིགས་འགྲེས་ཤེས་སོ། །གསུམ་པ་མཇུག་གི་དོན་ནི། ཞེས་པ་འདི་ཡང་བཞད་གཉེར་པ་ཟུར་ཁང་རྗེ་དྲུང་ནས་བསྐུལ་བའི་ངོར་བསྟན་འཛིན་མིང་ཅན་གྱིས་སྦྱར་བའོ། །ཞེས་
པ་སྟེ་ཤིན་ཏུ་གོ་སླའོ། །སྨྲས་པ། དམར་ཆེན་བགེགས་ཀྱི་རྒྱལ་པོའི་གཏོར་འབུལ་དོན། །བརྒྱུད་ལྡན་བླ་མའི་ངག་གིས་བརྒྱན་པ་འདི། །མི་རྗེ་དམ་པའི་བཞེད་པ་བསྒྲུབ་པའི་ཕྱིར། །དྷརྨ་བྷ་དྲས་བྲིས་པ་དགེ་ལེགས་འཕེལ།། །།



﻿༄༅། །སསྟི། ཚོགས་བཅད་དམར་པོ་ལ་གཏོར་མ་འབུལ་བའི་ཚུལ་ནི། གཏོར་མ་ཤ་ཁྲག་གིས་བརྒྱན་པ་ཆང་ཆུ་ནང་མཆོད་ཀྱིས་བྲན། བླ་མེད་སྤྱི་ལྟར་
བྱིན་གྱིས་བརླབས་ནས། དཔལ་ལྡན་ཚོགས་བདག་པདྨ་རཱ་གའི་མདོག་ཕྱག་གཡས་དགྲ་སྟ་མདའ་ཆེན་ལྕགས་ཀྱུ་དང། །རྡོ་རྗེ་རལ་གྲི་འཕང་མདུང་འཛིན་མཛད་ཅིང། །གཡོན་པ་གཏུན་ཤིང་གཞུ་དང་
ཁ་ཏཱཾ་ག་ཁྲག་དང་ཤ་ཡིས་གང་བའི་ཐོད་པ་དང། །བ་དན་གསུམ་པས་བརྒྱན་པའི་ཕུབ་འཛིན་ཅིང། །བྱི་བ་གནས་གླང་པོའི་གདོང་པ་ཅན། །རང་གཞིན་གནས་ནས་འདིར་སྤྱོན་མཆོད་གཏོར་བཞེས་

[197B] ལྗགས་ཧཱུཾ་ལས་སྐྱེས་པའི་རྡོ་རྗེ་རྩི་གཅིག་པ་འོད་ཀྱི་སྦུ་གུ་ཅན་དུ་གྱུར། ཨོཾ་ག་ཎ་པ་ཏི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ། ཁཱ་ཧི་ཁཱ་ཧི་ཞེས་པ་བདུན་ནམ་གསུམ་གྱིས་གཏོར་མ་ཕུལ། ཨརྒྷཾ་སོགས་
ཀྱིས་མཆོད། ཨོཾ་ཨཱ་ཧཱུཾ་བཏགས་ལ་ནང་མཆོད་ཕུལ། ལྷ་ཆེན་དྲག་པོ་བྱུ་རུའི་ལྷུན་པོ་བཞིན། །རབ་མཛེས་རྟེན་འབྲེལ་དག་པའི་ཕྱག་མངའ་བ། །དྲན་པ་ཙམ་གྱིས་ནོར་གྱི་ཆར་འབེབས་པའི། །དཔལ་ལྡན་ཚོགས་
ཀྱི་བདག་པོ་ཁྱོད་ལ་བསྟོད། །གནོད་བྱེད་དགྲ་བགེགས་མ་ལུས་ཚར་བཅད་ནས། །བདག་གི་འགལ་རྐྱེན་བར་གཅོད་ཀུན་ཞི་ཞིང། །ཚེ་དང་དཔལ་འབྱོར་མངའ་ཐང་ལོངས་སྤྱོད་རྒྱས། །ཁམས་གསུམ་དབང་དུ་བསྡུ་
བའི་འཕྲིན་ལས་མཛོད། བཟླས་པ་བྱེད་པར་འདོད་ན། རང་ཡི་དམ་དུ་གསལ་བའི་ཐུགས་ཀའི་ས་བོན་ལས་འོད་འཕྲོས། ཚོགས་བདག་གི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་གྷཾ་ཡིག་དམར་པོའི་མཐར་ཨོཾ་གྷཾ་ཧཱུཾ་ཕཊ་
ཨོཾ་གྷཾ་ག་ཎ་སིདྡྷི་ས་དྷ་མེ་པྲ་ཡཙྪ་ཧཱུཾ་སཱཧཱ། ཞེས་པས་བསྐོར་བ་ལ་ཕོག་པས་ཐུགས་རྒྱུད་རང་དབང་མེད་པར་བསྐུལ། རང་གིས་བཅོལ་བའི་ལས་ཐམས་ཅད་བསྒྲུབ་པར་བསམ་ཞིང་སྔགས་བཟླའོ། །ཞེས་པ་འདི་ཡང་བཙུན་
པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།



