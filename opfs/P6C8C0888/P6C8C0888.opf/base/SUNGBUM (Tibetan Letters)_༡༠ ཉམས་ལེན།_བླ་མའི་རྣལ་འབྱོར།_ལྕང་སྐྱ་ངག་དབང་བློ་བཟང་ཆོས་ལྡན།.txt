
[161A]༄༅། །བླ་མའི་རྣལ་འབྱོར་ལྟ་ཁྲིད་མདོར་བསྡུས་དང་བཅས་པ་བཞུགས་སོ།  །ན་མོ་གུ་རུ། ཟབ་ལམ་བླ་མའི་རྣལ་འབྱོར་ཉམས་སུ་ལེན་པར་འདོད་པས་སྐྱབས་སེམས་སྔོན་དུ་བཏང་ལ། ལྷུན་གྲུབ་བདེ་བ་མཆོག་གི་རྣམ་རོལ་ལས། །
མདུན་གྱི་ནམ་མཁར་སེད་ཁྲི་པད་ཟླའི་སྟེང། །དུས་གསུམ་སངས་རྒྱས་ཀུན་གྱི་ངོ་བོ་ཉིད། །རྩ་བའི་བླ་མ་གསུམ་ལྡན་རྡོ་རྗེ་འཛིན། །སྐུ་མདོག་དཀར་གསལ་དགྱེས་པའི་འཛུམ་ཞལ་ཅན། །ཕྱག་གཡས་ཆོས་འཆད་གཡོན་པ་
མཉམ་བཞག་སྟེང། བདུད་རྩིས་གང་བའི་རིན་ཆེན་བུམ་པ་བསྣམས། །པཎ་ཞྭ་ཆོས་གོས་གསུམ་གསོལ་སྐྱིལ་ཀྲུང་བཞུགས། །མཛེས་པའི་སྐུ་ཡིས་མིག་ལ་བདུད་རྩི་སྟེང། །སྙན་པའི་གསུང་གིས་རྨོངས་མུན་མ་ལུས་སེལ། །
ཟབ་ཡངས་ཐུགས་ཀྱིས་ཆོས་ཀུན་གསལ་བར་གཟིགས། །མཐོང་ཐོས་དྲན་རེག་ཐམས་ཅད་དོན་དང་ལྡན། །རྡོ་རྗེ་གསུམ་གྱིས་མཚན་པའི་ཧཱུཾ་ཡིག་ལས། །འཕྲོས་པའི་འོད་ཀྱིས་བླ་མ་ཡི་དམ་དང། །སངས་རྒྱས་བྱང་སེམས་ཉན་རང་
བསྲུང་མའི་ཚོགས། །སྤྱན་དྲངས་ཐིམ་པས་ཀུན་འདུས་ངོ་བོར་གྱུར། །ཅེས་ཚོགས་ཞིང་གསལ་གདབ། རྒྱས་བར་ན་བཟང་སྤྱོད་ནས་འབྱུང་བའམ་མདོར་བསྡུ་ན། །བགྲང་ཡས་ལུས་སྤྲུལ་སྒོ་གསུམ་གུས་ཕྱག་འཚལ། །དངོས་
བཤམས་ཡིད་སྤྲུལ་མཆོད་པ་མ་ལུས་འབུལ། །ཐོག་མེད་ནས་བསགས་སྡིག་ལྟུང་ཐམས་ཅད་བཤགས། །རང་གཞན་རྣམ་དཀར་ཀུན་ལ་རྗེས་ཡི་རངས། །ཟབ་རྒྱས་ཆོས་ཀྱི་འཁོར་ལོ་བསྐོར་བར་བསྐུལ། །དགྲོ་ཀུན་དོན་དུ་སྲིད་
མཐར་བཞུགས་སུ་གསོལ། །འདིས་མཚོན་བསགས་དང་བསགས་འགྱུར་དུས་གསུམ་དགེ་བླ་མེད་བྱང་ཆུབ་མྱུར་དུ་ཐོབ་ཕྱིར་བསྔོ། །ཞེས་ཡན་ལག་བདུན་པ་ཕུལ། དམིགས་བརྩེམ་སོགས་ཀྱིས་གསོལ་འདེབས་ཅི་མང་
བྱས་པའི་མཐར། །རབ་འབྱམས་རྒྱལ་བ་ཀུན་གྱི་ངོ་བོ་ཉིད། །བརྒྱད་ཁྲི་བཞི་སྟོང་ཆོས་ཕུང་འབྱུང་བའི་གནས། །ཐེག་གསུམ་འཕགས་ཚོགས་གྲངས་མེད་སྤྲོ་བའི་གཞི། །སྐྱབས་མཆོག་ཀུན་འདུས་ཁྱོད་ལ་གསོལ་བ་འདེབས། །

[161B] །མཁོ་དགུའི་ཡོ་བྱད་འབྱོར་བ་ཅི་འཛོམ་ཡང། །ལུས་རྟེན་དང་བཅས་ངེས་པར་འདོར་དགོས་པས། །གང་ལའང་ཆགས་ཞེན་ལྡོག་པར་བྱིན་གྱིས་རློབས། །ཚ་གྲང་བཀྲེས་
སྐོམ་གླེན་ལྐུགས་བཀོལ་སྤྱོད་དང། །སྐྱེ་རྒན་འཆི་འཆི་འཕོ་ལྟུང་བ་སོགས། །སྡུག་བསྔལ་དུ་མས་མནར་བའི་འཁོར་བ་ལས། །དེས་འབྱུང་ཤུགས་དྲག་སྐྱེ་བར་བྱིན་གྱིས་རློབས། །ཐོག་མེད་དུས་ནས་ཡང་ཡང་མར་གྱུར་ཏེ། །
ཤིན་ཏུ་གཅེས་པའི་དྲིན་གྱིས་བསྐྱངས་པ་ཡི། །འགྲོ་ཀུན་སྲིད་མཚོ་ཆེ་ལས་སྒྲོལ་འདོད་ཀྱི། །བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། །སྡུག་བསྔལ་ཉེས་བརྒྱའི་རྩ་བདྲུང་འབྱིན་ཞིང། །ཀུན་བྱང་ཆོས་ཀུན་
གནས་ལུགས་ལེགས་གསལ་བའི། །ཀླུ་སྒྲུབ་ལུགས་ཀྱི་མཐའ་བྲལ་དབུ་མའི་ལམ། །ཡང་དག་ལྟ་བ་རྙེད་པར་བྱིན་གྱིས་རློབས། །རྟོག་པས་བཏགས་པ་ཙམ་ཞིག་མ་ཡིན་པར། །རང་གི་ངོས་ནས་ཚུག་ཐུབ་གྲུབ་པ་ཡི། །
བཞིག་རང་ཅག་རྣམས་ལ་སྣང་བ་ལྟར། །གྲུབ་ཚེ་ལུས་སེམས་གཉིས་དང་གཅིག་ཐ་དད། །གང་རུང་གཅིག་ལས་གཞན་དུ་ཡོད་མི་སྲིད། །གཅིག་ན་ལུས་སེམས་གཉིས་བཞིན་དག་གཉིས་སམ། །ད་བཞིན་ལུས་སེམས་གཉིས་
ཀྱང་གཅིག་ཏུ་འགྱུར། །རང་བཞིན་གཅིག་ཕྱིར་ནམ་ཡང་དབྱེ་མི་ནུས། །ཐ་དད་ན་ནི་མགོ་བོ་ན་བ་ཡིས། །ང་ནི་ན་ཞེས་བརྗོད་པར་མི་ནུས་ཏེ། །རང་བཞིན་ཐ་དད་ཕྱིར་ན་འབྲེལ་བ་ནི། །གཏན་ནས་མེད་པའི་ཐ་དད་ཡིན་དགོས་
ཕྱིར། །དེས་ན་དེ་འདྲའི་ང་ཞིག་མེད་སྙམ་དུ། །ཐག་ཆོད་ངེས་ཤེས་སྐྱེ་བར་བྱིན་གྱིས་རློབས། །ངེས་འབྱུང་བྱང་སེམས་ཡང་དག་ལྟ་བ་ལ། །ལེགས་པར་སྦྱངས་ཏེ་ཉམས་སུ་བླང་བ་ཡིས། །འགྲོ་ཀུན་དོན་དུ་རྣམ་འདྲེན་སངས་
རྒྱས་ཀྱི། །གོ་འཕང་མྱུར་དུ་ཐོབ་པར་བྱིན་གྱིས་རློབས། །ཅེས་འདོད་པ་ཡི་དོན་ལ་གསོལ་བ་གདབ། །དེ་ལྟར་ཤུགས་དྲག་གསོལ་བ་བཏབ་པ་ཡིས། །བླ་མ་དགྱེས་བཞིན་རང་གི་སྤྱི་བོར་བྱོན། །འོད་དུ་ཞུ་ནས་ཐིམ་པས་བླ་མ་

[162A]༄༅། །དང༑ ༑དབྱེར་མེད་གཅིག་ཏུ་བྱིན་གྱིས་བརླབ་པར་གྱུར། །སྐྱེ་བ་ཀུན་དུ་ཡང་དག་བླ་མ་དང། །ཞེས་སོགས་བསྔོ་སྨོན་གྱིས་རྒྱས་གདབ་པར་བྱའོ། །ཅེས་བླ་མའི་རྣལ་འབྱོར་ལྟ་ཁྲིད་མདོར་བསྡུས་དང་
བཅས་པ་འདི་ཡང་ནད་དོན་རིགས་པ་ལ་རྣམ་དཔྱོད་ཡངས་པའི་རབ་འབྱམས་སྨྲ་བ་བློ་བཟང་མཁས་མཆོག་གིས་བསྐུལ་བའི་ངོར་བན་རྒན་སྙོམས་ལས་པ་བློ་བཟང་ཆོས་ལྡན་གྱིས་སྦྱར་བའི་ཡི་གེ་པ་ནི་རབ་འབྱམས་སྨྲ་བ་བློ་བཟང་ཉི་མའོ། །



