   ༈    བཤད་མ་ཐག་པའི་ལམ་འདི་མ་ཡིན་པ། །ད་ལྟའི་གངས་ཅན་པ་ལ་མ་གྲགས་པའི། །ཕྱག་རྒྱ་ཆེན་པོའི་གདམས་ངག་མཐར་ཐུག་པ། །ད་ལྟ་ཡི་གེར་འགོད་
པར་མི་ནུས་སོ། །ཞེས་པའི་ཟབ་ཁྱད་ལ། དེ་དུས་གངས་ཅན་པ་ལ་གྲགས་པའི་ཕྱག་ཆེན་དང། དགེ་ལྡན་ཕྱག་ཆེན་གྱི་ལྟ་སྒོམ་གྱི་ཁྱད་པར་ནི། གཞུང་སོ་སོར་བརྟགས་ན་ཤེས་པར་སླ་མོད། དགེ་ལུགས་ཀྱི་དབུ་མའི་ལྟ་
ཁྲིད་དང་དགེ་ལྡན་ཕྱག་ཆེན་གྱི་ཁྱད་པར་ནི། འབྱེད་དཀའ་བར་མངོན་ཏེ། རྗེ་དཀོན་མཆོག་འཇིགས་མེད་དབང་པོའི་རྣམ་ཐར་རྒྱལ་སྲས་འཇུག་ངོགས་ལས། ཉིན་གཅིག་གསུང་འཕྲོས་ཀྱི་ཚེ་རྗེ་འདིས། མདོ་ལུགས་
ཀྱི་ཕྱག་ཆེན་ཟེར་བ་འདི། ཐལ་འགྱུར་བའི་ལྟ་བ་བསྒོམ་ཚུལ་ཁོ་ན་ཞིག་ཡིན་ན། ལྟ་ཁྲིད་ཅེས་པ་དང་མིང་གི་ཁྱད་པར་ཙམ་ལས་དགོས་པ་ལྷག་པོ་མི་འདུག་ཅིང། དེ་ལས་གཞན་ཞིག་ཀྱང་འཇོག་རྒྱུ་དཀའ་བར་འདུག་པས་
ཇི་ལྟར་འཐད་ཅེས་ཞུས་པ་ལ། ནོ་མོན་ཧན་རིན་པོ་ཆེའི་ཞལ་ནས། དེ་ལས་སླ་མོད། བདེ་སྟོང་དབྱེར་མེད་ཀྱི་ཡེ་ཤེས་ལ་བྱེད་རྒྱུ་ཡིན་པར་འདུག་ཅེས་བཀའ་ཕེབས་པས། བདེ་སྟོང་དབྱེར་མེད་ཀྱི་ཡེ་ཤེས་ཟེར་བསྔགས་

[097A]༄༅། །ལུགས་ཡིན་མོད་ཞུས་པ་ན། དི་བདེན་པར་འདུག་གསུངས། ཞེས་གསུངས་པའི་ཕྱིར། འོན་ཀྱང་རྗེ་དཀོན་མཆོག་བསྟན་པའི་སྒྲོན་མེའི་ཕྱག་ཆེན་ཟིན་བྲིས་ཞལ་ལུང་བདུད་རྩིའི་ཐིགས་འཕྲེང་
ལས༑ རྗེ་བླ་མས་ཀྱང་དགའ་ལྡན་བྱང་རྩེར་གུང་རུ་རྒྱལ་མཚན་བཟང་པོ་སོགས་ལ་ཕྱག་ཆེན་གྱི་ཁྲིད་དང། ཡོངས་གྲགས་དབུ་མའི་ལྟ་ཁྲིད་གཉིས་གནང་བས་སྒོམ་གསར་རྙིང་གི་ཐ་སྙད་ཀྱང་བྱུང་ལ། དོན་ལྟ་བ་ལ་ཕྲ་རགས་
མེད་ཀྱང། བསྒོམ་པའི་ཚེ་སེམས་ཀྱི་ཀུན་རྫོབ་པའི་ངོ་བོ་ཐོག་མར་བཙལ་ཏེ། དེའི་སྟེང་ནས་དོན་དམ་པའི་ངོ་བོ་བཙལ་ན་རྙེད་སླ་བས་བསྒོམ་ཚུལ་གྱི་ཁྱད་ཙམ་ཞིག་ཡོད་པ་ཡིན་ནམ་སྙམ། ཞེས་གསུངས་པ་ལྟར། ལས་
དང་པོ་བ་རྣམས་ལ་དམིགས་རྟེན་འཆར་སླ་བ་དང། དེ་ལ་བརྟེན་ནས་བྱིང་བ་ཕྲ་མོ་གཅོད་སླ་བ་དང། འཕྲོ་བ་འགོག་པ་གཙོ་བོར་བྱས་པས་རྒོད་པ་རང་ཤུགས་ཀྱིས་འགག་པ་དང། སྔགས་ལུགས་ཀྱི་ཕྱག་རྒྱ་ཆེན་པོའི་
སྨིན་བྱེད་ཁྱད་པར་ཅན་དུ་འགྱུར་ཚབས་ཆེ་བ་སོགས་ཀྱང་ཡིན་ནམ་སྙམ་ལགས་



