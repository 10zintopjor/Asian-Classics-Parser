
[001A]༄༅།  །ཡི་དམ་ཆོས་སྲུང་གི་གཉེར་གཏད་སོགས་ཞུགས། །།

[001B] །བདེ་གཤེགས་འོད་མཐའ་ཡས་པའི་སྒྱུ་མའི་སྣང་ཆ་སོར་རྟོག་ཡེ་ཤེས་ཀྱི་ངོ་བོ་བདག་འཛིན་འབྱུང་པོའི་རུ་ཏྲ་བདག་མེད་རྟོགས་པའི་ཤེས་རབ་ཀྱི་རྟ་སྐད་ཐེངས་གཅིག་
བསྒྲགས་པས་སྐྱེ་མེད་ཆོས་ཀྱི་དབྱིངས་སུ་སྒྲོལ་ཞིང། དེའང་རང་ཉིད་ཞི་བའི་མཐའ་ལས་སྒྲོལ་བའི་དཔའ་བོ། རྣམ་རྟོག་གདོན་བགེགས་ཀྱི་མ་ཏྲཾ་སྟོང་པའི་རང་གདངས་སྙིང་རྗེ་ཆེན་པོས་བསྒྲལ་
ཏེ་འཁོར་རྩ་རྩད་ནས་བཅད་དེ་སྲིད་ཞིའི་མཐའ་ལས་འདས་པ་རྟ་མཆོག་ཁྲོ་བོའི་རྒྱལ་པོ་ཡང་གསང་ཁྲོས་པ་ཁྲག་འཐུང་ལྷ་དགུ་བཀའ་སྲུང་གིང་ལྔ་གཟའ་གདོང་བེག་ཙེ་ལྕམ་དྲལ་དང་བཅས་
པ་བདག་ལ་དགོངས་སུ་གསོལ། བཀའ་སྲུང་གཉན་པོ་ཁྱེད་རྣམས་སྔོན་རྡོ་རྗེ་འཆང་དང་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱིས་བསྟན་པ་དང་བསྟན་པ་འཛིན་པའི་སྐྱེས་མཆོག་གིས་

[002A] །གཙོས་པའི་དགེ་འདུན་གྱི་སྡེ་རྟེན་གསུམ་དགོན་གནས་དང་བཅས་པ་བསྲུང་ཞིང་སྐྱོང་བར་བཀའ་བསྐོས། དམ་ཚིག་གི་གཉེར་གཏད། རང་གིས་ཁས་བླངས་དམ་
བཅའ་བ་རྣམས་དྲན་པར་མཛོད་ལ། སྐད་ཅིག་ཙམ་ཡང་གཡེལ་བ་མེད་པར་དགེ་འཕེལ་དགའ་ལྡན་ཆོས་མཛོད་གླིང། དགེ་བཟང་གླིང། བསོད་ནམས་ཀུན་སྡུད་གླིང། དགའ་ལྡན་བཤད་
སྒྲུབ་གླིང་རྣམས་ན་གནས་པའི་བླ་སློབ་སྤྱི་སྒེར་ལ་བསམ་ངན་སྦྱོར་རྩུབ་བྱེད་པ་སྤྱི་དང། བྱེ་བྲག་ཏུ་རྟེན་གསུམ་མཆོད་སྣ་སྤྱི་རྫས་བླ་སློབ་ལྷ་འབངས་སུ་གཏོགས་ཚད་ཀྱི་ནོར་རྫས་རང་གིས་
འཕྲོག་གམ་བརྐུས་པ། གཞན་འཕྲོག་གམ་བརྐུ་རུ་བཙུག་པ། གཞན་ལ་ཕྱི་ལག་སྤྲོད་པ། བོར་ཞིང་སྟོར་བ་སྦས་ཤིང་མི་མངོན་པར་བྱེད་པ། དབང་ཆེ་གཤེད་ཆེས་དོན་མེད་པའི་ཁ་ངན་

[002B] ཁྱད་གསོད་དང་བརྙས་འཆོས་བྱེད་པ། དེ་རིགས་ཀྱི་ངན་རྒྱ་བ་བྱེད་པ་སོགས་བསམ་སྦྱོར་ངན་པའི་རིགས་སྔ་སོར་བྱས་པ། ད་ལྟ་བྱེད་པ། ཕྱིན་ཆད་བྱེད་པར་ཤོམས་པ་མཐའ་དག་མྱུར་དུ་ཐལ་བའི་རྡུལ་ཕྲན་བཞིན་དུ་བརླག་
པར་མཛོད་ཅིག་    ༈    མེ་ཏོག་ན་ཆུང་གར་བསྒྱུར་ཞིང། །སྟག་ཆུང་བུང་བ་འཁོར་བའི་ཚལ། །སྐྱེ་བོའི་རྒྱུ་འགྲུལ་མེད་པ་ཡི། །དབེན་པར་ནམ་ཞིག་ཆོས་དོན་སེམས། །ཀྱེ་ཧོ་འདི་སྣང་ཡུད་ཙམ་
ཞིག་སྐྱེ་བ་ཕྱི་མའང་མྱུར་དུ་འོང། །དོན་མེད་བྱ་བས་ཅི་ལ་ཕན། །རང་ལ་བརྩེ་བས་དབེན་པར་གནས། །གཅིག་པུར་འདུག་ན་དགེ་སྦྱོར་འཕེལ། །མཚམས་ཀྱི་བཅད་རྒྱས་རང་ལ་ཕན། །དབེན་པར་ཉམས་ལེན་ལ་གཞོལ་ན། །རང་
དང་རང་ལྟོས་ཀུན་སེམས་བདེ། །ལུས་ནི་ཡི་དམ་ལྷ་རུ་བསྒོམ། །ངག་ནི་གསོལ་འདེབས་བཟླས་བརྗོད་རེམ། །ཡིད་ནི་བླ་མ་ལྷ་ལ་གཞོལ། །འདི་ལྟར་སྤྱོད་གང་སྐལ་བ་རྨད། །བླ་མའི་ཞབས་ཏོག་འདི་ཡིས་བསྒྲུབ། །ཕ་མའི་དྲིན་ལེན་
འདི་ཡིས་གསོབ། །གནས་སྐབས་བར་ཆད་འདི་ཡིས་སེལ། །མཐར་ཐུག་དོན་ཆེན་འདི་ཡིས་བསྒྲུབ། །འཆི་བདག་གློ་བུར་འོང་ངེས་ཤིང། །དེ་ཚེ་ཅིས་ཀྱང་ཕན་པ་མེད། །ཤི་ནས་གང་འགྲོའི་གཏོལ་མེད་པས། །ཚེ་འདིར་ཞེན་ནས་
ཅི་ཞིག་བྱ། །ཉོན་མོངས་དགྲ་བོའི་དབང་གྱུར་ནས། །ལས་ངན་ཚབས་ཆེན་མང་བསགས་ཏེ། །མི་འགྱང་འབད་དོན་བཤུལ་བཞག་ནས། །གཅིག་པུར་འགྲོ་ཚུལ་རྟག་ཏུ་སོམས། །སྨོན་གནས་འདི་དག་ཚིག་ཙམ་དུ། །མ་ལུས་

[003A]༄༅། །དོན་སྨིན་ཡོང་བ་ཡི། །སྐྱབས་འཇུག་རྩ་བརྒྱུད་བླ་མ་དང། །རྒྱལ་བ་ཞི་ཁྲོའི་ཚོགས་ལ་ཞུ། །བདག་ལ་ཕན་སེམས་མཛད་པ་དཀོན། །དེ་ཕྱིར་བསླབ་བྱ་མཛད་མཁན་མེད། །དེ་བས་རང་ལ་ཕན་རེ་ཡིས། །དོན་
ལྡན་ཚིག་འགའ་ཡི་གེར་སྤེལ།    ༈    །ཐུབ་བསྟན་རིན་ཆེན་བྱང་ནས་བྱང་ཕྱོགས་སུ། །དར་བར་ལུང་ཟིན་ཆེན་པོ་ཧོར་ཡུལ་ཞས། །གྲགས་པ་ལྷ་ཡུལ་ན་ཡང་གླེང་པ་
དེའི༑ ༑ས་ཡི་ཐིག་ལེ་ནོར་འཛིན་རྒྱན་གྱུར་པ། །ལྷ་མིའི་མཆོད་སྡོང་ངོ་མཚར་བྱེ་བའི་གནས། །བཀས་བསྔགས་དགེ་འཕེལ་དགའ་ལྡན་ཆོས་མཛོད་གླིང། །བསོད་ནམས་ཀུན་སྡུད་གླིང་ཞེས་གྲགས་པའི་སྡེ། །བཤད་སྒྲུབ་ལེགས་བཤད་
རྒྱུན་མར་སྒྲོགས་པའི་ཚལ། །བླ་བྲང་བཀྲ་ཤིས་བསམ་གཏན་ཕོ་བྲང་ཆེ། །གཟིམས་ཆུང་རབ་ཞི་བདེ་ལྡན་དགའ་བའི་ཚལ། །བདེ་ཆེན་རྡོ་རྗེའི་ཕོ་བྲང་མཆོག་རྣམས་སུ། །ཇོ་ཤཱཀྱ་རྣམ་གཉིས་བསྐལ་བཟང་སངས་རྒྱས་སྟོང། །བྱམས་
ཆེན་རྟ་མགྲིན་སྡེ་བརྒྱད་ཟིལ་གནོན་སོགས། །བདེ་གཤེགས་བྱང་སེམས་ཉན་རང་ཞི་ཁྲོ་ཡི། །བྲིས་འབུར་སྣང་བརྙན་བྱིན་ཅན་བྱེ་བ་འབུམ། །རྒྱལ་བའི་བཀའ་དང་དགོངས་འགྲེལ་བསྟན་བཅོས་ཀྱི། །གླེགས་བམ་གྲངས་མེད་
བདེ་གཤེགས་མཆོད་རྟེན་བརྒྱད། །དམ་ཚིག་རྡོར་དྲིལ་གྱིས་མཚོན་རྒྱ་བོད་ཀྱི། །པཎ་གྲུབ་དུ་མའི་ཉེར་སྤྱད་བསམ་ལས་འདས། །བསླབ་གསུམ་རྣམ་དག་བཤད་སྒྲུབ་ལྷུར་ལེན་པའི། །འཕགས་ཚོགས་དགེ་འདུན་བཞུགས་གནས་

[003B] །ལེ་ལག་དང་བཅས་དབང་པོའི་གཞུ་རིས་བཞིན། །བསོད་ནམས་ཞིང་དུ་མངོན་སུམ་བཞུགས་པ་འདིར། །འདི་སྣང་འདོད་སྲིད་དབང་དུ་མསོང་བ། །གྱི་ནའི་ངང་དུ་མི་འཁྱན་བློ་གྲོས་ཆེ། །ལས་བཟང་འདུ་བྱེད་སྦྱང་གྲུང་སྐྱེ་བོ་རྣམ་
གཡོ་མེད་བསྔགས་འོས་བསམ་སྦྱོར་ལྷུར་བླང་ན། །ཁྲི་མཆོག་རྣལ་འབྱོར་ན་བཟའི་ཚལ་བུ་ཙམ། །ཚོགས་གསོག་རྟེན་མཛད་ཚེ་དེར་མཆོག་བརྙེས་ཞེས། །བཀའ་གདམས་གསུང་བགྲོས་ལས་བྱུང་དེ་བས་ན། །རྟེན་གསུམ་འདི་མཆོད་
འབྲས་བུ་དཔག་ཏུ་མེད། །དེ་སླད་ཞིང་མཆོག་ཁྱད་འཕགས་འདི་ལྟ་བུར། །ཕྱག་དང་མཆོད་པའི་ཕན་ཡོན་རླབས་ཆེ་བ། །བསམ་བརྗོད་ཡུལ་ལས་འགོང་པ་དེ་ཡི་ཕྱིར། །རྟག་ཏུ་བསག་སྦྱང་ཐབས་ལ་འགྲུས་པར་མཛོད། །ས་གླང་ཟླ་་ཚེས་་
ལ་སྤེལ།།    ༈    །ཕྱག་ཚྭ་ཐུབ་པའི་དབང་པོ་ཐོག་ཐུབ་མའི། །སླར་གཟུགས་བྱིན་ཅན་སྐུ་རྒྱུའི་འཇིམ་ནང་དུ། །བདེ་གཤེགས་རིང་བསྲེལ་འཕགས་བོད་པཎ་གྲུབ་ཀྱི། །དབུ་ལོ་ན་བཟའི་ཚལ་བུ་
ཡོད་དོ་ཅོག་བཞུགས་པ་འདི་ཉིད་མགུལ་དུ་འཆང་བ་འམ། །བྲལ་སྤངས་རྟེན་དུ་ཟུངས་དང་འཇིགས་ཀུན་ལས། །སྐྱོབ་ཅིང་དངོས་གྲུབ་སྩོལ་བར་སོམ་ཉི་མེད།    ༈    །ཕྱག་ཚྭ་རྗེ་བཙུན་སྒྲོལ་མ་
ཐོག་ཐུབ་མའི། །སླར་གཟུགས་བྱིན་ཅན་སྐུ་རྒྱུའི་འཇིམ་ནང་དུ། །བདེ་གཤེགས་རིང་བསྲེལ་འཕགས་བོད་པཎ་གྲུབ་ཀྱི། །དབུ་ལོ་ན་བཟའི་ཚལ་བུ་ཡོད་དོ་ཅོག་བཞུགས་པ་འདི་ཉིད་མགུལ་དུ་འཆང་བའམ། །བྲལ་སྤངས་རྟེན་དུ་

[004A]༄༅། །ཟུངས་དང་འཇིགས་ཀུན་ལས། །སྐྱོབ་ཅིང་དངོས་གྲུབ་སྩོལ་བར་སོམ་ཉི་མེད།།    ༈    །ལོ་རེའི་ཧོར་ཟླ་བཞི་པའི་ཚེས་བཟང་པོར། །འཇིགས་བྱེད་ཕྱག་ཚྭ་
རྒྱབ་ཏུ་ཚ་གསུམ་བརྩིགས། །ཡོད་འདི་གསར་བསྒྲུབས་སྐུ་རྒྱུ་འཇིམ་པ་ལ། །དེ་བཞིན་གཤེགས་པའི་རིང་བསྲེལ་ཕྱེ་མ་དང། །རྒྱ་བོད་པཎ་གྲུབ་ཤིན་ཏུ་མང་བ་ཡི། །གདུང་ཐལ་དབུ་ལོ་ན་བཟའ་ཁྲུས་རིལ་སོགས། །བྱིན་རླབས་
རྟེན་གྱི་རྣམ་གྲངས་དཔག་མེད་བཞུགས། །ཁྱད་པར་རྒྱལ་མཆོག་བསྐལ་བཟང་རྒྱ་མཚོ་དང། །འཇམ་དཔལ་རྒྱ་མཚོ་ལུང་རྟོགས་རྒྱ་མཚོའི་སྡེ། །ཕ་བོང་ཁ་པ་རྒྱ་མཚོ་མཐའ་ཡས་པའི། །སྦུར་ཚྭ་འཁྲུལ་བྲལ་ལག་ཏུ་སོན་པ་རྣམ།།
ཕྱོགས་བསྒྲིལ་རང་གཞན་བསགས་སྦྱངས་བྲལ་སྤངས་ཀྱི། །རྟེན་དུ་དམིགས་ནས་བཞེངས་འདིའི་འཇིམ་གོང་གི་ཆ་ཤས་མྱང་བས་ཀྱང་ནི་ཕན་བདེ་སྟེར། །དེ་བས་དམ་མེད་རྣམས་ལ་རབ་གསངས་ནས། །ཡི་དམ་དངོས་ཀྱི་འདུ་ཤེས་
ཉེར་བཞག་སྟེ། །བསྙེན་སྒྲུབ་དམིགས་རྟེན་ཆེད་དུ་སྔས་མགོ་དང། །བར་ཆད་བཟློག་བྱེད་བསྲུང་བར་མགུལ་ལ་འཆང། །བྱིན་རླབས་ཞུགས་ནས་དངོས་གྲུབ་འཐོབ་པར་ངེས།  ཞེས་པའང་་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་
གྱིས་བྲིས།།     ༈    །མེ་བྱི་ཟླ་་ཚེས་་ནས་བརྩམས་གསར་བཞེངས་པའི། །རྟ་མགྲིན་ཡང་གསང་སྣང་བརྙན་ཚྭ་གསུམ་ཅན། །འདི་ཡི་སྐུ་རྒྱུར་དེ་གཤེགས་རིང་བསྲེལ་དང། །

[004B] །གདུང་ཐལ་ལ་སོགས་བྱིན་རྟེན་དཔག་མེད་དང། །ཁྱད་པར་ཀུན་མཁྱེན་ལྔ་པ་ཆེན་པོ་ཡི། །ཤངས་མཚལ་འཁྲུལ་མེད་རྒྱལ་ ་  དབང་ ། ་  སྐུ་ན་རིམ། །གསུམ་གྱི་སྦུར་ཚྭ་ཁྱབ་བདག་འཁོར་ལོའི་
མགོན། །རོལ་པའི་རྡོ་རྗེའི་ན་བཟའི་ཆ་ཤས་དང། །ཡོངས་འཛིན་པཎྜི་ཏ་ཡི་གདུང་ནག་ཐལ། །ཀློང་རྡོལ་སེམས་དཔའ་ཆེན་པོའི་དབུ་ལོ་དང། །ལྷ་ཆོས་བདུན་ལྡན་དགེ་བཤེས་ཐོགས་མེད་ཀྱི། །སྦུར་ཚྭ་རྗེ་བཙུན་དམ་པའི་ན་བཟའ་
དང༑ ༑རྡོ་རྗེ་འཆང་ཆེན་རྒྱ་མཚོ་མཐའ་ཡས་རྗེའི། །སྦུར་ཚྭ་ཁྲི་ཆེན་ །རྣམ་འདྲེན་དཀོན་མཆོག་བསྟན་སྒྲོན་དབུ་ལོ་སོགས། །བྱིན་རྟེན་སྲིད་ན་དཀོན་པ་བསམ་མི་ཁྱབ། །ཕྱོགས་བསྒྲིལ་འདི་འདྲ་རྙེད་པར་
དཀའ་བས་ན། །ཚོགས་གསོག་སྒྲིབ་སྦྱོང་རྟེན་དུ་འབྲལ་སྤང་མཛོད།  །ཅེས་པའང་་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་གྱིས་བྲིས།།།



﻿
[461A]༄༅། །ཡ་བསྟན་སྲུང་དམ་ཅན་རྒྱ་མཚོའི་མཚན་ཐོ་བཞུགས་སོ།། །།

[000]

[463A]༄༅། །རྡོ་རྗེ་འཆང་སོགས་དཔལ་ལྡན་བླ་མ་ཡིས། །བཀའ་བགོས་དམ་བཞག་དམ་ཚིག་གཉེར་དུ་གཏད། །བསྟན་དང་བསྟན་འཛིན་སྐྱོང་བའི་མཐུ་རྩལ་ཅན། །འཕྲིན་ལས་རྣམ་བཞི་སྒྲུབ་ལ་མ་གཡེལ་ཞིག་
ཅེས་ཤིས་པ་བརྗོད་པའི་དངོས་པོས་ཐོག་དྲངས་ནས་གང་བཤད་པར་བྱ་ན། བསྟན་སྲུང་རྣམས་ཀྱི་མིང་གི་གྲངས་ནི། འཇིག་རྟེན་ལས་འདས་པའི་སྲུང་མ་ནི། འཕགས་ལམ་ཐོབ་ཅིང་བསམ་བཞིན་དུ་སེམས་ཅན་སོ་སོའི་སྣང་
ངོར་གཟུགས་ཅི་རིགས་སྟོན་པ་སྟེ། དེ་ཡང་སངས་རྒྱས་དང་བྱང་སེམས་གཉིས་ཡོད། འཇིག་རྟེན་ལས་མ་འདས་པའི་སྲུང་མ་ནི། སོ་སོའི་སྐྱེ་བོ་སྟེ་དེ་ལ་ལམ་དུ་ཞུགས་པ་དང། མ་ཞུགས་པ་གཉིས། ལམ་དུ་མ་ཞུགས་
པ་དེ་ལ་དཀར་ཕྱོགས་སྐྱོང་བའི་སྲུང་མ། སྔོན་སངས་རྒྱས་སོགས་མཐོང་བ། དམ་པའི་ཆོས་ཐོས་ཤིང། འཁོར་རྣམ་པ་བཞི་སྟེ་དགེ་བསྙེན་ཕ་མ་དགེ་སློང་ཕ་མ་སོགས་སྐྱོང་བར་དམ་བཅས་པ། སངས་རྒྱས་སོགས་མ་
མཇལ་ཡང། འཕགས་བོད་སོགས་ཀྱི་པཎ་གྲུབ་རྣམས་ཀྱི་དྲུང་ནས་ལེགས་སྨོན་དང་འཇིགས་སྐྱོབ་ཀྱི་སྡོམ་པ་བླང་པ་དང། བཀའ་བསྒོ་དམ་བཞག་མཛད་པའི་སྲུང་མ་དམ་ཚིག་ཅན་དང། གཞན་འཕྲུལ་དབང་བྱེད་ཀྱི་ལྷ་
ཡི་འཁོར་དུ་གཏོགས་པའི་བདུད་རིས་ནག་ཕྱོགས་ལ་སོགས་ཅི་རིགས་ཡོད་པས། དེང་སང་སྙིགས་མའི་དུས་འདིར་སྐྱེ་རྒུ་བསོད་ནམས་དམན་པས་

[464B] དེ་དག་སོ་སོའི་མཚམས་དབྱེ་ནི། མགོན་པོ་འཕགས་པ་སྤྱན་རས་གཟིགས་དྲག་པོའི་ཚུལ་འཛིན་
མགོན་པོ་ཕྱག་དྲུག་པའམ། མགོན་པོ་ཤིང་ཕུང་ཅན་བར་ཆད་ཀུན་སེལ་དུ་གྲགས་པ། འདི་ལ་གཏོར་དབང་དང། རྗེས་གནང་དང། དབང་བཞི་བྱིན་རླབས་ཀྱི་ཚུལ་དུ་བསྐུར་བ་གསུམ་ཡོད། ཞི་བ་གྲིབ་སེལ། རྒྱས་
པ་བླ་མགོན་དབྱེར་མེད། དབང་མཁའ་འགྲོ་གནད་དབབ། གསང་སྒྲུབ་མཆིན་ཁ། ནང་སྒྲུབ་རྒྱན་ཅན། མགོན་པོ་དབང་རྒྱལ། མགོན་པོ་ཚེ་བདག་ས་ར་ཧའི་མགོན་པོ། ལྷ་བཞི་དྲིལ་སྒྲུབ། མགོན་དཀར་ཡིད་
བཞིན་ནོར་བུ་སྟེ་མགོན་ཆེན་བཅུ་གསུམ་དང། དེར་མ་གཏོགས་པའི་མགོན་པོ་སྙིང་ཞུགས་དང། མགོན་པོ་ཕྱག་དྲུག་པའི་ཡུམ་ལྷ་མོ་ཕྱག་བཞི་མ་དང། ཕྱག་གཉིས་མ། ཀྵེ་ཊ་པཱ་ལ། ཀྵེ་ཊ་པཱ་ལ་སྤྲེལ་ཁྲིད་མ་
ཀྵེ་ཊ་པཱ་ལའི་ཡུམ་དུས་མཚན་མ། གཡས་མདའ་དར་གཡོན་མི་སྙིང། ཛི་ན་མི་ཏྲ། ཡུམ་དབང་ཕྱུག་ཁྲག་འཐུང་མ་ཐོད་ཁྲག་ཊཀ་ཀི་བཱ་ཛ། ཡུམ་རོ་ལངས་མ་ཐོད་ཁྲག་ཏྲཀ་ཤད་ནག་པོ། ཡུམ་རེ་མ་ཏི་དགྲ་སྙིང། འདི་ལ་མི་འདྲ་བ་ལྔ་ཡོད་
གཙང་རིས་མགོན་པོ་བདུན་ཅུ་རྩ་ལྔ། བཀའ་སྡོད་དམ་ཅན་རྒྱ་མཚོ་རྣམས་སོ། །ཆོས་རྒྱལ་ཕྱི་སྒྲུབ་མ་ཧེའི་གདོང་ཅན། འདི་ལ་འཁོར་གཤིན་ཕོ་
བརྒྱད་མོ་བརྒྱད། ནང་སྒྲུབ་སྲིན་པོའི་གདོང་ཅན། འདི་ལ་འཁོར་ཞི་རྒྱས་དབང་དྲག་གི་གཤིན་རྗེ་བཞི་ཡོད་པའི་ནུབ་ཀྱི་དབང་གི་གཤན་རྗེ། ཆོས་རྒྱལ་གསང་སྒྲུབ་དང་དོན་གཅིག་བྱང་གི་དྲག་པོའི་གཤིན་

[465A]༄༅། །རྗེ་དང་ཆོས་རྒྱལ་ཕྱི་སྒྲུབ་གཉིས་དོན་གཅིག་ཡིན། དམྱལ་བའི་གནས་ཀྱི་དགེ་སྡིག་ཤན་འབྱེད་གཤིན་རྗེ་ཆོས་རྒྱལ་དང་དོན་གཅིག་ཡིན་པར་གཙུག་ཏོར་རྣམ་རྒྱལ་མ་ལས་བཤད་ཅིང། རྒྱལ་བ་ཐམས་ཅད་མཁྱེན་པ་
བསྐལ་བཟང་རྒྱ་མཚོའི་གསུང་ལས་ཕྱོགས་སྐྱོང་བཅོ་ལྔའི་ནང་གི་ལྷོ་ཕྱོགས་གཤིན་རྗེ་དང། ཆོས་རྒྱལ་ཕྱི་སྒྲུབ་གཉིས་དོན་གཅིག་ཡིན་གསུངས་པའང་ཐོས། ཡང་གསང་དཔལ་མགོན་དུག་རི་ནག་པོ་ཕྱག་བཞི་པ། དེ་ཡི་
ཡུམ་དུས་མཚན་མ་དང། ཙ་མུཎ་ཏྲི་གཉིས་བཅས་པའི་འཁོར་ཚོགས་སོ། །བསྟན་སྲུང་རྒྱ་མཚོའི་སྡེ་དཔོན་རྡོ་རྗེ་གུར་ཞེས་པའི་གུར་གྱི་མགོན་པོ་ལྷ་བརྒྱད་ནི། གཙོ་བོ་དང། ཡུམ་ལྷ་མོ་ཕྱག་བཞི་མ། ཡུམ་ཆེན་
ཨེ་ཀ་ཛ་ཏི། གནོད་སྦྱིན་ཡབ་ཡུམ་གཉིས། པུ་ཏྲ་མཐིང་ནག་བྷ་ཊ་ནག་པོ། སྲིང་མོ་ཁྲག་མིག་མ་དང་བརྒྱད་དོ། །གུར་ལྷ་བཅུ་གཉིས་སུ་བྱེད་ན། སེང་གདོང། གཟིག་གདོང། དོམ་གདོང། དྲེད་གདོང་
བཞི་བསྣན་པའོ། །གྱི་ལྗང་ལུགས་ཀྱི་ལྷ་བཅུ་བདུན་མ་དང། ཡང་ཕུར་ཞབས་མ་དང་བཅས་རྣམ་འགྱུར་མང་ངོ། །དཔལ་འཁོར་ལོ་སྡོམ་པ་ལཱུ་ནག་དྲིལ་གསུམ་ལ་རྣལ་འབྱོར་བྱེད་
མཁན་ཐམས་ཅད་ཀྱི་སྲུང་མ་མགོན་པོ་ཕྱག་བཞི་པ། ཞལ་བཞི་པ། དུར་ཁྲོད་མགོན་པོ་ཡབ་ཡུམ་བཅས། གང་རུང་ཞིག་བསྟེན་དགོས་པས། དེ་ཡི་དང་པོ་ཕྱག་བཞི་པ་ནི། ཀླུ་སྒྲུབ་ལུགས། ཞི་བ་སྦས་པའི་ལུགས་
ཕག་གྲུ་དང་ཞང་གི་ལུགས་དང། སྐུ་གསུང་ཐུགས་ཡོན་ཏན་འཕྲིན་ལས་ཀྱི་མགོན་པོ་སྡེ་ལྔ་ཟེར་བ་ཡོད་ཀྱང། ཐམས་ཅད་ཀྱི་གཙོ་བོ་ཕྱག་བཞི་པར་ངེས་པས། ཕྱག་དང་པོ་གཉིས་ཀས་འབེ་ཏའི་འབྲས་བུའམ་ཡང་ན་

[466B] གཡས་འོག་མས་རལ་གྲི་གཡོན་འོག་མས་རྩེ་གསུམ་འཛིན་པའོ། །ཡུམ་ཙན་ཏྲི་ཀ་དམར་མོ། ཞལ་གཅིག་ཕྱག་བཞི། གཡས་གཉིས་རལ་གྲི་དང་ཐོད་ཁྲག་གཡོན་གཉིས་མི་མགོ་
དང་མདའ་གཞུ་འཛིན་པ་ཞབས་གཡས་བསྐུམས་གཡོན་བརྐྱངས་ཀྱིས་བཞུགས་པའོ། །གཡས་སུ་ལས་མགོན་བྱ་རོག་གདོང་ཅན་གསུམ་ཀས་གྲི་གུག་ཐོད་ཁྲག་དང། ཞབས་གཉིས་འདོར་སྟབས། སྟག་ཤམ་ཅན་ནོ། །
གཡོན་དུ་ཐུགས་སྤྲུལ་ལེགས་ལྡན་ནག་པོ་གཡས་བེར་ཤིང། གཡོན་ལྕགས་ཀྱི་སྤར་བུ་དང། དར་ནག་གི་འཇོལ་བེར་དང། གསེར་སྐེད། སག་ལྷམ་གསོལ་བའོ། །མདུན་དུ་བཀའ་སྡོད་སེང་གེའི་གདོང་ཅན། དར་
ནག་གི་ན་བཟའ་དང། གཡས་རལ་གྲི་གཡོན་ཐོད་ཁྲག་འཛིན་པའོ། །ཞལ་བཞི་པ་ནི། བྲམ་གཟུགས་སོགས་རྣམ་འགྱུར་མི་འདྲ་བ་བཅུ་
གསུམ་བཞུགས་ཤིང། ཡུམ་གཡུང་མོ་ནག་མོ། གཏུམ་མོ་ལྗང་ཁུ། སྲིན་མོ་དམར་མོ། སིང་ག་ལི་མ་སེར་མོ། སྲོག་གི་སྒོ་བདུད་མ་ནག་མོ། ལས་ཀྱི་བཤན་པ་ཉེར་གཅིག་བཀའ་སྡོད་ཤུ་ཏྲ་ནག་པོ། ཤྭ་ཏྲ་
དམར་པོ། བེག་ཙེ་ལྕམ་སྲིང། པེ་སྲོག་བཙན་གསུམ་རྣམས་དང་བོད་ན་བྱུང་བའི་དྲེགས་པ་ཕལ་ཆེར་ཀྱང་དེ་ཡི་བཀའ་ཉན་ཡིན། དུར་ཁྲོད་བདག་པོ་ནི། ཡབ་ཡུམ་གཉིས་ཀེང་རུས་གཟུགས་དང་གཉིས་ཀས་གྲི་
གུག་ཐོད་ཁྲག་འཛིན་པ་དང། ཡང་ན་ཡུམ་གྱི་གཡས་འབྲས་ཀྱི་སྙེ་མ། གཡོན་བུམ་པ་འཛིན་པའང་ཡོད་དོ། །ཛོ་ལུགས་མགོན་པོ་གྲི་གུག་དམར་ནག་གཉིས་དང། མགོན་པོ་ལྷོ་

[467A]༄༅། །ནུབ་པ། ཇོ་ལུགས་ལེགས་ལྡན་ནག་པོ། མཐར་སྐྱེས་མགོན་པོ། ལྷ་ཆེན་དཔལ་འབར་རྣམས་ཕལ་ཆེར་དོན་གཅིག་ཡིན། མགོན་པོ་བཞི་སྦྲགས་ནི། དབུས་སུ་ཡེ་ཤེས་མགོན་པོ་དང་བེང། དེ་ཡི་གཡས་གཡོན་གཉིས་སུ་འདོད་
ཁམས་དབང་ཕྱུག་མ་བོང་ཞོན་དང། རེ་མ་ཏི་དྲེལ་ཞོན་མ། དེ་བཞི་སྦྲགས་ཏེ་བརྟེན་པ་ལ་ཟེར། མགོན་པོ་ཟངས་གྲི་ཅན་ལྷ་བཅུ་བདུན་མ། གཅེར་བུ་ཟངས་གྲི་ཅན་
བེར་ནག་ཟངས་གྲི་ཅན། མགོན་པོ་སྟག་ཞོན་ལྷ་དགུ་མ། མགོན་པོ་སེང་ཞོན། མཐར་སྐྱེས་མགོན་པོ། དེ་ཡི་ཡུམ་མ་ཧཱ་ཀྲིཏ། དེ་ཡི་ལས་མགོན་ཨམ་གྷོར་གཙོ་འཁོར་གསུམ་མམ། ཡང་ན་ཕྱི་ནང་གསང་གསུམ་མམ་
རྐྱང་པ་སོགས་དང། མགོན་པོ་ཤིང་ཕུང་ཅན་ཡང་ཟེར་ཞིང། མགོན་པོ་ཕྱག་བཞི་པའི་ཐུགས་སྤྲུལ་གཡས་ཙན་དན་བེར་ཤིང། གཡོན་ལྕགས་ཀྱི་སྤར་བུ་བདུད་རྩིས་གང་བ་འཛིན་པའི་མགོན་པོ་ལེགས་ལྡན་ནག་པོ་
ལྷོ་བྲག་གྲུབ་ཆེན་གྱིས་མགོན་པོ་གྲི་གུག་ལ་ངོས་འཛིན་གནང་བ། ད་ལྟར་ར་མོ་ཆེའི་མགོན་པོ་སེ་སྡོང་མ་དང། གདུགས་དཀར་བཀའ་སྲུང་ལེགས་ལྡན་མཆེད་གསུམ་དང། མགོན་དམར་རྐང་གླིང་མ། མགོན་སེར་
བློ་འཕེལ། མགོན་པོ་བེང་བཀའ་མ་དང། བེང་དམར། སྣུབས་ལུགས་བཅས་དང། བཀའ་བརྒྱུད་པའི་མགོན་པོ་བེར་ནག་ཅན་སོགས་མགོན་པོའི་སྐོར་དང། ཞང་བློན་རྡོ་རྗེ་བདུད་འདུལ་ཕྱི་ནང་གསང་
གསུམ། ཡུམ་དུག་ཧུརླ་མ་དང་བཅས་པའོ། །གཉན་ལོ་ས་སྐྱ་པས་ཞལ་བཞི་པའི་འཁོར་དུ་གཏོགས་པར་འདོད་ལ། གྲུབ་ཐོབ་འདར་ཕྱ་རུ་བས་རྟ་མགྲིན་ཡང་གསང་གི་བཀའ་

[468B] དགེ་ལུགས་ཕྱོགས་སུ་ཡང་རྒྱལ་བ་དགེ་འདུན་རྒྱ་མཚོ་སོགས་ཀྱི་དུས་ཆོས་འཁོར་རྒྱལ་དང། བཀྲ་ཤིས་ལྷུན་པོ་ལ་སོགས་པ་གཉེར་དུ་གཏད་པའི་ཆོས་སྐྱོང་བེག་རྩེ་ལྕམ་
སྲིང། སྲིང་མོ་རིག་པའི་ལྷ་མོ་གདོང་དམར་མ། ལས་མཁན་སྲོག་བདག་དམར་པོ་སོགས། རང་རང་གི་རྒྱུད་འཛིན་གྱི་བླ་མ་གོང་མ་སྣ་ཚོགས་ཀྱིས་དངོས་དང་རྨི་ལམ་ཅི་རིགས་པར་རང་གི་རྣམ་རྟོག་དུ་མས་བཅོས་ཤིང་
བཅོས་པ་ལྟར་དུ་སངས་རྒྱས་བྱང་སེམས་གཞན་སེམས་ཤེས་པའི་མངོན་ཤེས་དང་ལྡན་པ་རྣམས་ཀྱིས། དེ་འདུལ་བའི་ཕྱིར་དུ་སྐུར་སྟོན་པར་མཛད་པས་མཐའ་དག་བརྗོད་ག་ལ་ནུས་
པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས། །ཕྱི་ཡི་མཁའ་སྤྱོད་གཙོ་མོ་རྣལ་འབྱོར་མ། །ནང་གི་མཁའ་སྤྱོད་དབང་མོ་ཙན་ཏྲ་ལི། །གསང་བའི་མཁའ་སྤྱོད་ལྷན་སྐྱེས་བདེ་བའི་དངོས། །གྱུ་མའི་གར་མཁན་
རེ་མ་ཏི་ལ་བསྟོད། །ཅེས་གསུངས་ཤིང། རྒྱལ་བ་ཐམ་ཅད་མཁྱེན་པ་བློ་བཟང་བསྐལ་བཟང་རྒྱ་མཚོ། རྒྱལ་ཀུན་ཡུམ་གྱུར་དབྱིངས་ཕྱུག་ཝ་ར་ཧི། སྒྲོལ་མཛད་ལྷ་མོ་དབྱངས་ཅན་ངག་གི་དཔལ། དབྱེར་མེད་
ལྷག་པའི་ལྷ། ཞེས་གསུངས་པས། རྒྱལ་བ་ཀུན་བསྐྱེད་དབྱངས་ཅན་མ་དྲག་མོའི་ཚུལ་བསྟན་པ་དཔལ་ལྡན་དམག་ཟོར་མ་ཞེས་གཙོ་བོ་དང་འཁོར་དུ་བཀའ་གདམས་སྒྲོལ་མ་བཅུ་གཉིས། ཆུ་སྲིན་གདོང་ཅན། སེང་གེའི་གདོང་
ཅན། སྐྱི་ཐང་ནག་མོ། ས་ལེ་དཀར་མོ། ཞི་བའི་ལྷ་མོ། རྒྱས་པའི་ལྷ་མོ། དབང་གི་ལྷ་མོ། དྲག་པོའི་ལྷ་མོ། ཡང་གསང་དྲག་མོ། འཆི་མེད་ལྷ་མོ། དུས་བཞིའི་ལྷ་མོ། བཀྲ་ཤིས་ཚེ་རིང་མཆེད་ལྔ། འཛམ་

[469A]༄༅། །གླིང་བསྟན་མ་བཅུ་གཉིས་དང་བཅས་པ་རྣམས་སོ། །བཀའ་གདམས་སྒྲོལ་མ་བཅུ་གཉིས་ནི། པཎ་ཆེན་བློ་བཟང་ཆོས་ཀྱི་རྒྱལ་མཚན་གྱིས། གཙོ་བོ་དམག་ཟོར་མ། མ་གཅིག་དཔལ་གྱི་ལྷ་མོ་
མ་གཅིག་རྡོ་རྗེ་རབ་བརྟན་མ། ལྷ་མོ་དུད་སོལ་མ། ལྷ་མོ་ཕྱག་བཞི་མ། ལྷ་མོ་དུས་མཚན་མ། རང་འབྱུང་རྒྱལ་མོ། ལྷ་མོ་ནམ་མཁའི་གོས་ཅན། ལྷ་མོ་ནམ་གྲུ་མ། ལྷ་མོ་ཙན་ཏི་ཀ། ལྷ་མོ་ཨེ་ཀ་ཛ་ཏི་དང་བཅུ་གཅིག་
བཅུ་གཉིས་པ་དེར་མི་གསལ་བས། ཁ་ཅིག་མ་གཅིག་རྡོ་རྗེ་གཤོག་རྒོད་མ་ཡིན་ཟེར། ཁ་ཅིག་ལ་སྟོད་ཨ་ཕྱི་ཆོས་ཀྱི་སྒྲོན་མ་ཡིན་ཟེར། གོང་གི་དེ་རྣམས་ངོས་འཛིན་མཛད་པ་ཨེ་ཝཾ་ལས་འབྱུང་ངོ། །བཀའ་གདམས་པ་རང་
གིས་མཚན་གསོལ་བ་ནི། གསེར་མཚོ་མ། འོད་མཚོ་མ། བསྟན་སྐྱོང་མ། ཡིད་འཛིན་མ། སྟོབས་མོ་ཆེ། དྲག་ཤུལ་ཅན། ཁྲག་མདོག་མ། དུད་ཁ་མ། ཐོགས་མེད་མ། ཤུགས་ཅན་མ། དབང་སྡུད་མ། ལས་
འཇོམས་མ་དང་བཅུ་གཉིས་ལ་ཟེར་རོ། །ལྷ་མོ་དེ་དག་གི་སྐུ་མདོག་ཕྱག་མཚན་སོ་སོའི་མངོན་རྟོགས་ནས་འབྱུང་ཞིང། ལྷ་མོ་ནམ་མཁའི་གོས་ཅན་ནི་སྐུ་མདོག་སྔོ་སྐྱ། གཡས་གྲི་གུག་གཡོན་ཐོད་ཁྲག་རོ་ཡི་གདན་
ལ་བཞེངས་ཤིང། དར་ནག་གི་གོས་རིན་པོ་ཆེ་ཡི་རྒྱན་དང་ལྡན་པའོ། །ཆུ་སྲིན་གདོང་ཅན་མཐིང་ནག་གཡས་ཞགས་པ། གཡོན་དྲེའུ་མཐུར་སྣ་འཛིན་པ། སེང་གེའི་གདོང་ཅན་ཞལ་དཀར་སྐུ་ལུས་དམར་ནག་གྲི་
གུག་དང་ཐོད་ཁྲག་འཛིན་པ། སྐྱི་ཐང་ནག་མོ་གཡས་མི་སྙིང། གཡོན་སྡིག་མཛུབ། ཁྲི་སྨན་སེ་ལེ་མ་དཀར་མོ། ཕྱག་གཉིས་ཀྱིས་རྒྱབ་ཀྱི་ཕྱོགས་ནས་ཆུ་སྲིན་པགས་པ་བརྐྱངས་ཏེ་འཛིན་པའོ། །དུས་བཞི་ལྷ་མོ་ནི་

[470B]གཡོན་ཐོད་ཁྲག་མི་ལྤགས་གྱོན་ཞིང་དྲེའུ་ལ་ཞོན་པ། དབྱར་གྱི་རྒྱལ་མོ་དམར་མོ། གཡས་ལྕགས་ཀྱུ། གཡོན་ཐོད་ཁྲག་ཆུ་དར་གྱོན་ཞིང། ཆུ་གླང་སྔོན་པོ་ལ་ཆིབས་པ་
སྟོན་གྱི་རྒྱལ་མོ་སེར་མོ། གཡས་ཟོར་བ། གཡོན་ཐོད་ཁྲག་རྨ་བྱའི་སྒྲོ་ཐུལ་གྱོན་པ། ཤ་བ་ལ་ཆིབས་པ། དགུན་གྱི་རྒྱལ་མོ་མཐིང་ནག་གཡས་ཁྲམ་ཤིང། གཡོན་ཐོད་ཁྲག་རེ་ལྡེ་གྱོན་པ། རྔ་མོ་ལ་ཆིབས་པ། ཐམས་
ཅད་མཁྱེན་པ་བློ་བཟང་བསྐལ་བཟང་རྒྱ་མཚོའི་གསུང་འབུམ་ལས། ཚེ་རིང་མ་མཆེད་ལྔ་མཁའ་འགྲོ་སྡེ་ལྔ་དང། བསྟན་མ་བཅུ་གཉིས་བདེ་མཆོག་གི་སྙིང་པོའི་རྣལ་འབྱོར་མ་བཞི་དང། སྒོ་མཚམས་མ་བརྒྱད་དང་
བཅུ་གཉིས་ལ་བཞེད་དོ། །ཚེ་རིང་མཆེད་ལྔ་ནི། བཀྲ་ཤིས་ཚེ་རིང་མ་དཀར་མོ། གཡས་རྡོ་རྗེ། གཡོན་བུམ་པ། སེང་གེ་ལ། མཐིང་གི་ཞལ་བཟང་མ་སྔོན་མོ་
གཡས་བ་དན། གཡོན་མེ་ལོང། ཤ་བ་ལའམ་འགའ་ཞིག་རྐྱང་ལ། མི་གཡོ་བློ་བཟང་མ་སེར་མོ། གཡས་ཟས་གཞོང་པ། གཡོན་ནེའུ་ལེ། སྟག་ལ། ཅོད་པཎ་མགྲིན་བཟང་མ་དམར་མོ། གཡས་ནོར་བུ། གཡོན་
གཏེར་གྱི་སྒྲོམ་བུ། ཤ་བ་ཡི་མོ་ལ། ལྟེ་དཀར་འགྲོས་མ་ལྗང་ཁུ། གཡས་རྩྭ་དུར་བ། གཡོན་སྦྲུལ་ཞགས། འབྲུག་ལ་ཆིབས་པ། རྒྱལ་བ་ལྔ་པ་སོགས་ཀྱིས་ལ་ཕྱི་གངས་ཀྱི་རྭ་བ་ན་བསྟན་མ་བཅུ་གཉིས་ཀྱི་ནང་གི་རྡོ་
རྗེ་ཀུན་བཟང་མ་གནས་ཤིང། དེ་ཚེ་རིང་མཆེད་ལྔའི་ནང་གི་བཀྲ་ཤིས་ཚེ་རིང་མ་དང་དོན་གཅིག་ཡིན་ཞིང། གཞན་བཞི་ནི་དེ་ཡི་འཁོར་ཡིན་པས། བསྟན་མ་བཅུ་གཉིས་ལས་ལོགས་སུ། ཚེ་རིང་མཆེད་ལྔ་ཟེར་བ་
[471A]༄༅། །མེད་གསུངས་ཀྱང། རྗེ་དགེ་འདུན་རྒྱ་མཚོ་སོགས་དང། རྒྱལ་བ་ལྔ་པ་རང་ཉིད་ཀྱིས་ཀྱང་དམག་ཟོར་མའི་བསྐང་མདོས་ནང་དུ་སོ་སོར་མཛད་པ་ཡང་འདུག་གོ། །
བསྟན་མ་བཅུ་གཉིས་ནི། བདུད་མོ་བཞི། གནོད་སྦྱིན་མོ་བཞི། སྨན་མོ་བཞི་དང་བཅུ་གཉིས། བྱང་གི་གནམ་མཚོ་ཕྱུག་མོ་ན་རྡོ་རྗེ་ཀུན་གྲགས་མ་སྔོན་མོ། གཡས་ཕུར་པ། གཡུ་འབྲུག་ལ་ཆིབས་པ། ལྷ་བོད་
ལྷ་རི་ན་རྡོ་རྗེ་གཡའ་མ་སྐྱོང་སྔོན་མོ། གཡས་ཟངས་ཀྱི་ཕུར་པ། དྲེལ་རྟ་རྐྱང་སེར་ལ་ཆིབས་པ། ལ་ཕྱི་གངས་ཀྱི་རྭ་བ་ན་རྡོ་རྗེ་ཀུན་བཟང་དཀར་མོ། གཡས་རྡོ་རྗེ་རྩེ་ལྔ་པ། སེང་གེ་ལ་ཆིབས་པ། ཡར་འབྲོག་གངས་
ཀྱི་མཚོ་ན་རྡོ་རྗེ་བགེགས་ཀྱི་གཙོ་སྔོན་མོ། གཡས་ལྕགས་ཕུར། གསེར་ཤ་ཡུ་མོ་ལ་ཆིབས་པ། འདི་བཞི་བདུད་མོ། ལྷ་ཕུ་གངས་ཀྱི་རི་ལ་རྡོ་རྗེ་སྤྱན་གཅིག་མ་དཀར་མོ། གཡས་ནད་རྐྱལ། དུང་ཤ་དཀར་མོ་ལ་ཆིབས་པ་
གཙང་དབུས་རུ་མཚམས་ཇོ་མོ་ཁ་རག་ན་ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ་སེར་མོ། གཡས་མདའ། ཁྱུང་ལ་ཆིབས་པ། བྱང་སྟོད་གསེར་ཆེན་དྭངས་དམར་མཚོ་ན་རྡོ་རྗེ་ཀླུ་མོ་དཀར་མོ། གཡས་དབྱུག་ཐོ། ཕག་ལ་
ཆིབས་པ། རྨ་རི་རབ་འབྱམས་སམ། རྨ་ཆེན་སྤོམ་ར་ན། རྡོ་རྗེ་དྲག་མོ་རྒྱལ་ལྗང་ཁུ། གཡས་ཕུར་པ། ཤ་བའམ། འབྲོང་ལ་ཆིབས་པ། །འདི་བཞི་གནོད་སྦྱིན་མོ། ཀོང་ཡུལ་བྲེ་སྣ་རི་གདོང་ན། ཀོང་བཙུན་དེ་མོ་རྡོ་རྗེ་བོད་
ཁམས་སྐྱོང་ངམ། རྡོ་རྗེ་དཔལ་མོ་ཆེ་དཀར་མོའམ་སྔོན་མོ་གང་རུང། གཡས་བུམ་པ། ཀོང་རྟ་དཀར་པོ་ལ་ཆིབས་པ། གཉལ་ལོ་རོའི་གནས་ན། བཙན་ལ་ལོ་རོལ་བའི་རྡོ་རྗེ་སྨན་གཅིག་མ་དམར་མོ། གཡས་ཕུར་

[472B] དྲེལ་ནག་ཁ་སེར་ལ་ཆིབས་པ། གཙང་སྟོད་ཇོ་མོ་ནག་རྒྱལ་ན། སྨན་བཙུན་རྡོ་རྗེ་གཡར་མོ་སི་ལ་དམར་ནག་གཡས་ཕུར་པ། ཤ་བ་ཡུ་མོ་ལ་ཆིབས་པ། ཤ་འུག་སྟག་གོའམ་མདོ་ཁམས་གཡུ་རིའི་གནས་མཆོག་
ན་རྡོ་རྗེ་གཡུ་སྒྲོན་མ་སྔོན་མོ། གཡས་ཅང་ཏེའུ། གཡུ་ཡི་སེང་གེ་ལ་ཆིབས་པའོ། །འདི་བཞི་སྨན་མོ། བསྟན་མ་བཅུ་གཉིས་ལ་རིགས་མི་འདྲ་བ་གཉིས་ཏེ། དྲག་མོ་བཅུ་གཉིས་དང། ཞི་བ་མོ་བཅུ་གཉིས་སོ། །འདི་
ནི་དྲག་མོའི་དབང་དུ་བྱས་པའོ། །ཞི་བ་མོ་བཅུ་གཉིས་ནི། རྒྱལ་བ་དགེ་འདུན་རྒྱ་མཚོའི་གསུང་ལས་འདི་ལྟར་གསུངས་སོ། །གནམ་མཚོ་ཕྱུག་མོ་ལ་གནས་གསང་བའི་མཚན། །བདག་ཉིད་ཆེན་པོ་རྡོ་རྗེ་ཀུན་གྲགས་
མ། །སྐུ་མདོག་སྔོན་མོ་འབྲུག་ལ་ཆིབས་པ་སྟེ། །ཆུ་སྲིན་རྒྱལ་མཚན་མེ་ལོང་འཛིན་ལ་བསྟོད། །ལྷོ་བོད་མཚམས་ན་བཞུགས་པའི་གསང་བའི་མཚན། །དཔལ་ལྡན་ལྷ་རི་རྡོ་རྗེ་གཡའ་མ་སྐྱོང། །གསེར་གྱི་མདོག་
ཅན་རྐྱང་ལ་ཆིབས་མཛད་མ། །ཤང་ལང་དང་ནི་ཞགས་པ་འཛིན་ལ་བསྟོད། །ལ་ཕྱི་གངས་ལ་བཞུགས་པའི་གསང་བའི་མཚན། །གངས་ཀྱི་ཡུམ་ཆེན་རྡོ་རྗེ་ཀུན་ཏུ་བཟང། །སྐུ་མདོག་དམར་མོ་ཆིབས་སུ་སེང་
གེ་ཆིབས། །རྡོ་རྗེ་དང་ནི་བུམ་པ་འཛིན་ལ་བསྟོད། །ཡར་འབྲོག་མཚོ་ཆེན་ལ་གནས་གསང་བའི་མཚན། །འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ། །སྐུ་མདོག་སྔོན་མོ་དྲེ་འུ་ཆིབས་ནས་ཀྱང་
རུ་མཚོན་རྩེ་ལྔ་ཞགས་པ་འཛིན་ལ་བསྟོད། །ལྷ་ཕུ་གངས་ལ་གནས་པ་གསང་བའི་མཚན། །གངས་དཀར་ཤ་མེད་རྡོ་རྗེ་སྤྱན་གཅིག་མ། །སྐུ་མདོག་དཀར་མོ་ཆིབས་སུ་ཤ་བ་ཆིབས། །གསེར་གྱི་ཟོར་བ་བུམ་པ་

[473A]༄༅། །འཛིན་ལ་བསྟོད། །རུ་མཚོན་ཇོ་མོ་ཁ་རག་གསང་བའི་མཚན། །ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ། །སྐུ་མདོག་སེར་མོ་མཁའ་ལྡིང་དབང་པོ་ཆིབས། །ཌཱ་མ་རུ་དང་མེ་ལོང་འཛིན་ལ་བསྟོད། །བྱང་སྟོང་
དྭངས་དམར་མཚོ་བདག་གསང་བའི་མཚན། །གསེར་ཆེན་མཁའ་ལ་ལྡིང་བ་རྡོ་རྗེ་གླུ། །སྐུ་མདོག་དམར་མོ་གྱི་ལིང་རྟ་ལ་ཆིབས། །པར་བུ་དང་ནི་སྦྲུལ་ཞགས་འཛིན་ལ་བསྟོད། །རྨ་ཆེན་སྤོམ་རའི་དྲུང་གནས་
གསང་བའི་མཚན། །རྨ་རི་རབ་འབྱམས་རྡོ་རྗེ་གྲགས་མོ་རྒྱལ། །སྐུ་མདོག་ལྗང་ཁུ་ཆིབས་སུ་འཕར་བ་ཆིབས། །བེ་ཅོན་དང་ནི་འཁར་གཞོང་འཛིན་ལ་བསྟོད། །འདི་ལ་མཚན་གཞན་ཡང་གྷ་བཟའ་ཟེར་
ཞིང། དེ་ཡི་གཡོག་མོ་གསུམ་ནི། སྐུ་ཡི་ཕོ་ཉ་དུང་གྷ་བཟའ། གསུང་གི་ཕོ་ཉ་མ་གྷ་བཟའ། ཐུགས་ཀྱི་ཕོ་ཉ་ཤེལ་བཟའ་སྨན་གཅིག་མ་རྣམས་སོ། །མདོ་སྨད་ན་ཤར་རྨ་ཆེན་སྤོམ་ར། དེ་ཡི་ཡུམ། རྨ་རི་རབ་འབྱམས་རྡོ་རྗེ་
དྲག་མོ་རྒྱལ། ཡང་གྷ་བཟའ། རྒྱ་མོ་རི་ཕྱུག་རེ་བཙུན་ཕྱུག་མོ་སོགས་མིང་བརྒྱ་ལ་མཚན་སྟོང་མ་ཟེར། ཁ་ཅིག་འབྲས་སྤུངས་རྒྱབ་རི་རྨ་རི་ཡིན་ཟེར། གྲེ་སྣ་རི་གདོང་ལ་གནས་གསང་བའི་མཚན། །ཀོང་བཙུན་དེ་
མོ་རྡོ་རྗེ་བོད་ཁམས་སྐྱོང། །སྤྲིན་གསེབ་རླུང་བསྐྱོད་རེས་འགའ་རྟ་ལ་ཆིབས། །དཀར་མོ་མདའ་དར་སྒྲོན་བུ་འཛིན་ལ་བསྟོད། །ཨེ་གཉལ་ལོ་རོའི་གནས་བདག་གསང་བའི་མཚན། །བཙན་ལ་ལོ་རོ་རྡོ་རྗེ་སྨན་
གཅིག་མ། །སྐུ་མདོག་སེར་མོ་མཛོ་མོ་ཆིབས་སུ་ཆིབས། །ལྷབ་ལྷུབ་དར་དང་འབྲང་རྒྱས་འཛིན་ལ་བསྟོད། །གཙང་སྟོད་ཇོ་མོ་ནག་རྒྱལ་གསང་བའི་མཚན། །སྨན་བཙུན་ཨུག་ཆོས་རྡོ་རྗེ་གཡར་མོ་སིལ། །

[474B] །རིན་ཆེན་འབར་བ་ཏིང་ཤག་འཛིན་ལ་བསྟོད། །ཇོ་མོ་གཡུ་རི་གནས་མཆོག་གསང་བའི་མཚན། །གཡུ་ཡི་རྡོ་རྗེ་དྲིལ་བུ་གཟུགས་ལེགས་མ། །སྐུ་མདོག་སྔོན་མོ་སྟག་ལ་
ཆིབས་པ་སྟེ། །པདྨ་དང་ནི་དྲིལ་བུ་འཛིན་ལ་བསྟོད། །ཞེས་གསུངས་ཤིང་གཡུ་སྒྲོན་མ་འདི་ལ་ལྷ་མོ་ཧེ་ལ་འབར་མ་དཀར་མོ་ཡང་ཟེར་ཞིང། གཡོག་མོ་རྡོ་རྗེ་ཆོས་སྒྲོན་མ་དཀར་མོ་ཐོད་པའི་རྔ་ཆུང་འཛིན་པ། རྡོ་རྗེ་
སྣ་ཡོན་མ་ནག་མོ། ལྕགས་ཀྱུ་དང་ཟོར་བ་འཛིན་པ་སྟེ། འཕགས་པ་བྱང་ཆུབ་ཚུལ་ཁྲིམས་ཀྱིས་ཞལ་གཟིགས་མའོ། །པཎ་ཆེན་ནཱ་རོ་པ། ལྷོ་བྲག་མར་པ། འབྲོག་མི་སོགས་ཀྱི་ཆོས་སྐྱོང་
ལྷ་མོ་དུད་སོལ་མ་ནི། འཁོར་ཙན་ཏྲི་ཀ། རེ་མ་ཏི་འདོད་ཁམས་མ། དབང་ཕྱུག་མ། རང་འབྱུང་རྒྱལ་མོ། མ་མོ་ནག་མོ་གསུམ། གསོལ་བྱེད་མ་གསུམ། འགུགས་བྱེད་མ་གསུམ། ཙ་མུན་ཏྲི་དམར་མོ། མཁའ་འགྲོ་སྡེ་ལྔ་
སེང་གེ། སྟག་སྤྱང། ཕག་བྱ་རྒོད། ཀྱུང་ཀ། ངུར་བྱ། བྱ་རོག་གདོང་སྟེ་གདོང་ཅན་བརྒྱད། སྤྱང་ཞོན་མ་བདུན། སྲིན་མོ་བཞི། ཕུར་མ་བདུན། འབར་མ་བཞི། ཟངས་རལ་མ་བདུན། མཚན་སྐོར་མ་བདུན་
དུས་བཞིའི་ལྷ་མོ། རྡོ་རྗེ་དབང་མོ་བདུན། དམག་གི་རྒྱལ་མོ་བཞི། རིན་ཆེན་དབང་མོ་བདུན། བདུད་མོ་བཞི། པདྨ་དབང་མོ་བཞི། སྲིན་མོ་བཞི། ལས་ཀྱི་དབང་མོ་བདུན། སྨན་མོ་བཞི། བདུད་མོ་བཅུ་དྲུག་
རྗེ་ཡི་མ་བཞི། དབྱིངས་ཀྱི་ཡུམ་དྲུག་དུར་ཁྲོད་མཁའ་འགྲོ་སྟོང་རྩ་གཉིས། ལས་བྱེད་མགོན་པོ་བདུན་དང་བཅས་པའོ། །མ་གཅིག་རྡོ་རྗེ་རབ་བརྟན་ནི། དྲེལ་ཞོན། མཛོ་ཞོན་མ། མིང་

[475A]༄༅། །པོ་ཀླུ་རྗེ་ཐོད་དཀར། ཨ་ཕྱི་ཆོས་ཀྱི་སྒྲོན་མ། འཁོར་ཤ་ཟ་མཁའ་འགྲོ་བཞི་འོ། །མ་གཅིག་རྡོ་རྗེ་གཤོག་རྒོད་མ་དང། ཨེ་ཀ་ཛ་ཏི་ལྷོ་བྲག་ལུགས་སོགས་དང། ཨེ་ཀ་ཛ་ཏི་དང་ལྷ་མོ་རལ་གཅིག་མ་གཉིས་དོན་
གཅིག་ཅིང་འདི་ལ་སྡེ་བདུན་ཡོད། དྲང་སྲོང་ཆེན་པོ་མཆེད་བརྒྱད་ནི། མེ་བཞི། ནག་པ། ཡང་དག་ཤེས། མདུན་བདར། གྱ་གྱུ། ཁྱུར་མིད། ཨ་མགུར། གཡོག་འདོར་
དང་བརྒྱད་དོ། །ཡབ་དྲང་སྲོང་རྣམ་མང་ཐོས་དང། ཡུམ་བཙུན་མོ་དཔལ་ཚུལ་མའི་སྲས། རྣམ་ཐོས་སྲས་སམ། ངལ་བསོས་པོའམ། ཡང་ན་ལུས་ངན་པོའམ། མིག་སྐྱ་ཅན་ཟེར་ཞིང། ཁ་ཅིག་གིས་སངས་རྒྱས་
རིན་ཆེན་མང་གི་སྤྲུལ་པ་ཡིན་པས་སངས་རྒྱས་ཡིན་གསུངས། ཁ་ཅིག་བྱང་སེམས་ས་བརྒྱད་པ་བ་ཡིན། ཁ་ཅིག་གིས་འདུལ་བ་ལུང་ལས་རྒྱལ་པོ་སྡེ་བཞི་ཀ་རྒྱུན་ཞུགས་ཡིན་གསུངས། རྣམ་ཐོས་སྲས་ཞི་བ་བདེ་བྱེད་སེར་པོ་
དྲག་བྱེད་ཞོན་པ་མེད་པ། ཕྱག་མཚན་བཞི་པ། ཕྱི་སྒྲུབ་རྟ་སྔོན་ཅན། ནང་སྒྲུབ་དྲེགས་བྱེད་སེང་ཞོན། གསང་སྒྲུབ་གཤིན་རྗེ་ལྟར་སྒྲུབ་པ། ཡང་གསང་སྲིན་མོ་བཞི་བསྐོར། དཀར་པོ་ཚེ་འཕེལ། མཐིང་ཁ་ལྷ་བཅོ་ལྔ་
བ། དམར་སྨུག་ཕྱག་བཅོ་བརྒྱད་པ། ལྗང་སེར་བེ་ཅོན་ཅན། དམར་སེར་ལས་མཁན་མདུང་དམར་ལྷ་དགུ་མ་དང། ལྷ་བཅུ་གསུམ་མ་གཉིས། གར་མཁན་མཆོག་ཕྱག་བཅོ་བརྒྱད་པ། སྤྲིན་གསེབ་མ་དང་བཅོ་ལྔ་རྣམས་
སོ། །ཡང་ན་ཕོ་བྲང་གི་དབུས་སུ་འདོད་ལྷ་རྒྱལ་ཆེན་རིས་བཞི་པ་བྱང་ཕྱོགས་ལྕང་ལོ་ཅན་གྱི་དྲང་སྲོང་ཡབ་རྣམ་མང་ཐོས་པ། ཡུམ་ཀླུ་ཆེན་བརྒྱད་ཀྱི་སྲིང་མོ་མེ་ཏོག་གཙུག་ཕུད་མའམ་དཔལ་ཚུལ་མ། སྲས་

[476B] འཁོར་སྐུ་མཆེད་རྟ་བདག་བརྒྱད། ཕོ་བྲང་གི་འཁོར་ས་བར་པའམ་ཕོ་བྲང་ཞོལ་གྱི་གྲོང་ཁྱེར་བར་པ་ལ། ཞང་རིགས་སུ་གཏོགས་པ་ཀླུ་ཆེན་བརྒྱད་འཁོར་དང་བཅས་པ། ཕོ་
བྲང་གི་འཁོར་ས་ཐ་མའམ་ཕོ་བྲང་གི་ཞོལ་གྱི་གྲོང་ཁྱེར་ཕྱི་མ་ལ་སྡེ་དཔོན་ཉེར་བརྒྱད། སྟོབས་ཆེན་སུམ་ཅུ་རྩ་གཉིས། ལྗོངས་ཆེན་པོ་བཅུ་དྲུག་ལ་གནས་པའི་ལྷ། འཛམ་བུ་གླིང་གི་ཡུལ་འཁོར་སྐྱོང་བ་ལྔ་བརྒྱ། འཕྲོག་
མ་བུ་དང་བཅས་པ། སྲིན་པོ་བདུན། མ་མོ་བརྒྱད། མགོ་བརྙན་སྣ་ཚོགས་པའི་འཁོར་ཕྱག་ན་མཚོན་ཆ་སྣ་ཚོགས་འཛིན་པ། ཞེས་རྣམ་སྲས་བེའུ་བུམ་ལས་འབྱུང། ཛམ་བྷ་ལའི་རིགས་ནི། གསང་འདུས་ཛམ་བྷ་ལ་
ཛམ་སེར། ཛམ་བྷ་ལ་ནག་པོ། ཛམ་དམར་གྲྭ་པ་མངོན་ཤེས་ཅན་གྱི་ལུགས། ཛམ་དམར་སྲོག་སྒྲུབ་ལུགས། ཇོ་ལུགས་ཛམ་དཀར་འབྲུག་ཞོན། ཛམ་བྷ་ལ་སྙན་གྲགས། འཁོར་རྟ་བདག་བརྒྱད་ནི། ཛམ་བྷ་ལ་
གང་བ་བཟང་པོ། ནོར་བུ་བཟང། ཀུ་བཻ་ར། ཡང་དག་ཤེས། འབྲོག་གནས། ལྔ་རྩེན་སེར་སྐྱ། པི་ཙི་ཀུན་དྲ་ལི་འམ་འཛམ་བུ་འཁྱིལ་བ་དང་བརྒྱད་དོ། །
བྱ་རྒྱུད་ལས་བྱུང་བའི་གནོད་སྦྱིན་ཡབ་དགུ། ཡུམ་དགུ་སྟེ་གཟུངས་གཞུགས་འབུལ་སྐབས་འཁོར་ལོ་ལ་བཀོད་རྒྱུ་ནི། དབུས་སུ་ཛམ་བྷ་ལ། ཤར་དུ་ནོར་བུ་བཟང་པོ། ལྷོར་གང་བ་བཟང་པོ། ནུབ་ཏུ་ནོར་སྦྱིན་
མ། བྱང་དུ་རྣམ་ཐོས་སྲས། ཤར་ལྷོར་ཀི་ལི་མི་ལི། ལྷོ་ནུབ་ཏུ་པི་ཙི་ཀུན་དྲ་ལི། ནུབ་བྱང་དུ་སྒོ་ཡི་དབང་པོ། བྱང་ཤར་དུ་སྤྱོད་པའི་དབང་པོ་སྟེ་དགུ། དབུས་སུ་ནོར་རྒྱུན་མ། ཤར་དུ་ཟླ་འོད་མ། ལྷོར་

[477A]༄༅། །འཕགས་མ། ནུབ་ཏུ་རབ་སྦྱིན་མ། བྱང་དུ་སྦྱིན་མ། མེར་དབྱངས་ཅན་མ། བདེན་བྲལ་ལྷ་མོ། རླུང་དུ་སྦས་མ། དབང་ལྡན་དུ་རབ་བཟང་མ་སྟེ་དགུའོ། །ཡབ་རྣམས་སྐུ་ཤ་རྒྱས་ཤིང། གཡས་བི་ཛ་པུ་ར་དང་
གཡོན་ནེའུ་ལེ་འཛིན་པ། ཡུམ་རྣམས་ནུ་འབུར་རྒྱས་ཤིང། བུད་མེད་སྒྱུ་མའི་ང་རྒྱལ་གྱིས་འགྱིང་བ། གཡས་ཐམས་ཅད་མཆོག་སྦྱིན་དང། གཡོན་ཐམས་ཅད་འབྲས་ཀྱི་སྙེ་མ་འཛིན་པའོ། །
བསྟན་སྲུང་དེ་དག་ཐམས་ཅད་ལ་བསྙེན་སྒྲུབ་ལས་གསུམ་རེ་ཡོད་པས། བསྙེན་པ་ནི་ལྷ་དེ་དང་དེ་ཡི་རྗེས་གནང་ཐོབ་པས། རང་རང་གི་ཆོ་ག་ནས་བཤད་པའི་གྲངས་བསྙེན་ལ་ཟེར་རོ། །སྒྲུབ་པ་ནི་ལྷ་གང་ཡིན་ལ་
ཞི་རྒྱས་དབང་དྲག་གི་ལས་གང་བཅོལ་རྒྱུ་ཡིན་རུང་བཅོལ་བའི་སྐབས་དེ་ཁ་རུ་སྒྲུབ་པ་ཡང་སྐྱོར་བྱེད་པ་ལ་ཟེར་རོ། །ལས་ནི་ལས་ཚོགས་ཀྱི་སྒོ་ནས་ཞི་རྒྱས་དབང་དྲག་གི་ལས་དངོས་གཞི་བྱེད་པ་ལ་བཏགས་སོ། །གཏོར་མ་
འབུལ་ཚུལ་ནི། གཏོར་ཆོག་བསྐང་བ་ཚར་གཅིག་བྱེད་ན་ཡང། དང་པོ་བྱོན་གཏོར། གཉིས་པ་བསྐང་གཏོར། གསུམ་པ་བསྙེན་པའི་གཤམ་དུ་འབུལ་གཏོར་རམ་ཐུན་གཏོར། བཞི་པ་གཤེགས་གཏོར་རམ། གཏོར་
རྫོང་ངམ། བསྟབ་པ་གསུམ་དོན་འདྲའོ། །ལྔ་པ་རྒྱས་པའི་གཏོར་མ་དཔལ་བཤོས། དྲུག་པ་དབང་གི་གཏོར་མ་འཛམ་བུ་ཏི་པའི་ཞལ་ཟས། ཞི་དྲག་གཉིས་ལ་བཤོས་བུ་དམར་ནག་གཉིས་ཏེ། གཏོར་མ་མང་དུ་
དགོས་པ་ལྷ་མོ་དམག་ཟོར་མ་དང། ཞལ་བཞི་པ་སོགས་ལ་ཡོད་དེ། བསྐང་གཏོར། ཐུན་གཏོར། གཤེགས་གཏོར་གསུམ་གྱིས་ཆོག་པ། མགོན་པོ་ཕྱག་དྲུག་པ་དང། དམ་ཅན་ཆོས་རྒྱལ་ལྟ་བུའོ། །སྒྲུབ་གཏོར་

[478B] །རྟེན་གཏོར་ནི་ལོ་མང་པོ་དང་མི་རབས་སོགས་ཀྱི་བར་རྒྱུན་པར་འཇོག་པའོ། །གཏའ་གཏོར་ནི། གཏོར་མ་བཟང་བར་བཤམས་ཤིང་བྱིན་གྱིས་བརླབས་ཏེ་ལས་མ་འགྲུབ་བར་དུ་མི་
འབུལ་བར་གཏའ་མ་ལྟ་བུར་འཇོག་པའོ། །རྟག་གཏོར་ནི་མ་ཆགས་པར་འབུལ་བའོ། །འཛིན་གཏོར་ནི་ལོ་རེ་ཙམ་འཇོག་པའི་གཏོར་མའོ། །གློ་བུར་ལས་གཅོལ་ནི། དུས་ལ་མ་ལྟོས་པར་དགོས་པ་ཁྱད་པར་ཅན་གྱི་
དུས་འབུལ་བའོ། །དུས་གཏོར་ནི། དུས་ཉེར་དགུ་ལྟ་བུ་ལ་ཟོར་དུ་འཕངས་པ་ལ་གདབ་གཏོར་རམ་སྡེབ་གཏོར་ཟེར་རོ། །ལྷ་གང་ཡིན་གྱི་དུས་གཏོར་ནི། དཔེར་ན། ལྷ་མོ་དམག་ཟོར་མའི་ཚེས་གསུམ། ཞལ་
བཞི་པའི་ཚེས་བརྒྱད་ལྟ་བུ། ལྷ་དེ་ཐེབས་པའམ་རྒྱུ་བའི་དུས་སོ་སོའི་གཏོར་མ་ཕུལ་བ་ལ་དུས་གཏོར་ཟེར་རོ། །དམ་ཅན་རྒྱ་མཚོ་དེ་དག་གི་དམ་ཚིག་གསང་སྔགས་སྤྱི་འགྲོའི་དམ་
ཚིག་སྡོམ་པ་སྲུང་བ་གཞིར་བྱས་ལ། དགོས་ཀྱི་དམ་ཚིག་ནི། སྒྲུབ་པ་པོ་ནང་ཕན་ཚུན་འཁོན་སེལ་མེད་པ། མཚམས་དམ་པར་བཅད་པ། ཆང་ཕུད་ཕྱེ་ཕུད་གཞན་གྱིས་སྤྱོད་འཕྲོ་མ་ཡིན་པ། དམ་ཉམས་དང་གྲིབ་ཅན་གྱི་
ལག་ནས་བྱུང་བ་མ་ཡིན་པ། སྣ་ཚོགས་པའི་གཏམ་དང། རྣམ་རྟོག་བྱ་བ་ལ་མི་ཞུགས་པ། ཤགས་འགྱེད་དང་ཚིག་རྩོད་མི་བྱེད་པ། བསྙེན་པའི་ཆོས་སྐྱོང་གང་ཡིན་དེ་ལས་གཞན་གྱི་སྙིང་པོ་མི་བགྲང་བ། ནང་མཆོད་
མི་བསྒུལ་བ། གདན་མི་སྤྲུག་སྒྲུབ་རྫས་ཕྱིར་མི་འདོན། ཉམས་གྲིབ་ཅན་གྱི་ཟས་མི་ཟ། བསྙེན་པའི་ཚེ་མི་གསར་པ་དང་གཏན་མི་འཕྲད་པ། སྒྲུབ་པ་ཚར་ནས། གཏོར་མ་བྱ་ཁྱི། དམ་སེལ། རང་དང་མི་མཐུན་པ་

[479A]༄༅། །རྣམས་ལ་མི་བྱིན་པ། རྟ་ནག་གཡག་ནག་ལུག་ནག་བྱ་ཁྱི་ལ་སོགས་པ་ལ་རྡོ་མི་རྡེག་པ། སྡོམ་སྡིག་རླུང་ནག་སོགས་ལ་ལྟས་ངན་དུ་ལྟ་བ་སོགས་མི་བྱེད་ཅེས། བླ་མ་གོང་མ་དུ་མ་ཞིག་གི་གསུང་རྒྱུན་ལས་བྱུང་ངོ། །
འཇིག་རྟེན་ལས་འདས་པ་དམག་ཟོར་མ་དང། མ་འདས་པའི་རྒྱལ་པོ་བཙན་ལྟ་བུ་ལ་སྦྱར་དུ་རུང་བ། རྟེན་མདོས། བསྐང་མདོས། བཟློག་མདོས་གསུམ་ཡོད། འཇིག་རྟེན་པའི་ལྷ་རྣམས་དབང་དུ་འདུ་བར་བྱེད་
པ་ལ་ཤེས་པ་བཞི་དགོས་ཏེ། རི་རབ་སོགས་གཞི་མདོས་གཞལ་ཡས་ཁང་དུ་ཤེས་པ། དྲེགས་པ་ཕོ་མོའི་གཟུགས་བསྒྱུར་མི་དགོས་ཤིང་རང་རྒྱུད་གང་ཡིན་སྤྱན་དྲངས་པ་དང་དམ་ཡེ་བསྲེ་རྒྱུ་མེད་པ་ཕོ་ཉ་ལས་བྱེད་
དུ་ཤེས་པ། མཐུན་རྫས་རྣམས་གླུད་དང་ཐུགས་དམ་བསྐང་བར་བྱ་བའི་ཡོ་བྱེད་དུ་ཤེས་པ་མཚོན་ཆ་དང་དུག་རྣམས་བསད་པའི་རྫས་སུ་ཤེས་པ་བཞི་ཡིན་གསུངས་སོ། །གཏོར་མ་དང། དྲུག་ཅུ་པ་ལྕགས་མཁར་ལྟ་བུ་
ཐམས་ཅད་ལ་སྦྱར་རིགས་པ། དང་པོར་བདག་མདུན་ཐ་མི་དད་པའི་རྟེན་དང་བརྟེན་པའི་ལྷར་ཤེས། བར་དུ་བདུད་རྩིར་ཤེས་ནས་འབུལ། ཐ་མར་དུག་མཚོན་དུ་ཤེས་ནས་དགྲ་ཕྱོགས་སུ་འཕངས་པ་རྡེག་གཏོར་བྱེད་
མི་བྱེད་སྣ་ཚོགས་སོ། །འཇིག་རྟེན་པའི་ལྷ་ཐམས་ཅད་ཀྱི་གཙོ་བོ་ནི། ཕྱོགས་སྐྱོང་བཅུ་ཡི་ནང་གི། བྱང་ཤར་དབང་ལྡན་གྱི་དབང་ཕྱུག་ཆེན་པོ་གླང་ལ་ཆིབས་
ཤིང། རྩེ་གསུམ་ཐོགས་པ་དེ་ཡིན་ཞིང། དེ་ལ་ཞི་རྒྱས་དབང་དྲག་གི་ལྷ་བཞི་སྤྲུལ་པ་ཡོད་དེ། ཞི་བའི་ལྷ་བརྒྱ་བྱིན་དཀར་པོ། ཆུང་མ་གོ་རིའམ་རི་སྲས། རྒྱས་པའི་ལྷ་ཚངས་པ་སེར་པོ། ཆུང་མ་རལ་གཅིག་མ་

[480B] དྲག་པོའི་ལྷ་འཇིགས་བྱེད་ནག་པོ། ཆུང་མ་དུས་མཚན་མ་དམར་མོ་ཡིན། ཞེས་མཁས་གྲུབ་དགེ་ལེགས་དཔལ་བཟང་གིས་
སྔགས་རིམ་ལྷན་ཐབས་དང། བུ་སྟོན་གྱི་བདེ་མཆོག་ཆོས་འབྱུང་ལས་བཤད་དོ། །དྲག་པོ་དུས་མཚན་མ་གཉིས་མ་གྷ་དྷ་ན་མར་བབ་སྟེ། འཛམ་བུ་གླིང་དབང་བསྒྱུར་ཞིང། འཛམ་བུ་གླིང་གི་གནས་ཉེར་བཞི། ནམ་
མཁའ་ན་ལྷ་བཞི། དྲི་ཟ་བཞི། ས་སྟེང་ན་གནོད་སྦྱིན་བཞི། སྲིན་མོ་བཞི། ས་འོག་ན་ཀླུ་བཞི། ལྷ་མ་ཡིན་བཞི། སྐུ་ཚབ་ལྟ་བུར་བསྐོས་པས། དེ་དག་གིས་རང་རང་གི་ཡུལ་དུ་གདན་འདྲེན་ཞུས་ཀྱང། མ་བྱོན་
པར་རྡོ་ལི་མཚན་མ་རེ་རྟེན་དུ་བསྐུར་བས། ད་ལྟ་དེ་ཤུལ་དུ་བཞག་པས་གནས་ཉེར་བཞི་མི་འགྱུར་བའི་རྡོ་མཚན་ཡོད་པ་ཡིན་གསུངས་ཤིང། དེ་ཚེ་ལ་འཛམ་བུའི་གླིང་དུ་ལྟ་བ་ངན་པ་དང། སྤྱོད་པ་ལས་འབྲས་ཁྱད་གསོད་
དར་ཚབས་ཆེ་བས། དེ་འདུལ་བའི་དོན་དུ་བཅོམ་ལྡན་འདས་ཤཱཀྱ་ཐུབ་པས་དཔལ་འཁོར་ལོ་བདེ་མཆོག་གི་སྐུར་བཞེངས་ནས། ལྷ་ཆེན་དྲག་པོ་དང། ལྷ་མོ་དབུ་མ་གཉིས་ཞབས་འོག་ཏུ་མནན་ཏེ། ཡུལ་ཉེར་བཞིའི་
ལྷ་རྣམས་ཅིག་ཅར་དུ་བསྒྲལ་ཞིང། དེ་ཡི་ཚབ་ཏུ། མཁའ་ལ་དཔའ་བོ་བརྒྱད་དཔའ་མོ་བརྒྱད། ས་འོག་དཔའ་བོ་བརྒྱད་དཔའ་མོ་བརྒྱད་དེ། གནས་གསུམ་མཁའ་འགྲོའི་ཚོགས་སམ། བདེ་མཆོག་གི་ཐུགས་འཁོར་
གསུང་འཁོར། སྐུ་འཁོར་ལྷ་ཚོགས་སུ་བྱུང་བ་ཡིན། སྒོ་མཚམས་མ་བརྒྱད་ཀྱང་ལྷ་ཆེན་གྱི་དུས་སུ་མངགས་གཞུག་མ་ཕྲ་མེན་བཞི་དང། མིའམ་ཅི་མོ་བཞི་ཡོད་པ་དེ་བསྒྲལ་བས་བྱུང་ཞིང། སྙིང་པོའི་རྣལ་འབྱོར་མ་
[481A]༄༅། །བཞི་ཡང། ལྷ་ཆེན་དྲག་པོའི་ཆུང་མ་ལྷ་མོ་དབུ་མ་མ་ཡིན་པ་བཞི་ཡོད་པའི་དོད་པོ་ལྟ་བུར། བཅོམ་ལྡན་འདས་རང་ཉིད་ཀྱིས་སྤྲུལ་ནས་བཞག་པ་ཡིན་ཞེས་མཁས་པའི་ངག་རྒྱུན་ལས་བྱུང་ངོ། །འཇིག་རྟེན་པའི་ལྷ་ཐམས་
ཅད་གཙང་རིས་ཀྱི་མགོན་པོ་བདུན་ཅུ་རྩ་ལྔའི་ཁོངས་སུ་འདུས་པས། དེ་གང་ཞེ་ན། རྒྱལ་པོ་ཆེན་པོ་བཞི། ཕྱོགས་སྐྱོང་བཅོ་ལྔ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་
བརྒྱད། འཇིགས་བྱེད་ཆེན་པོ་དགུ་སྟེ་འདི་བརྒྱད་ཅུ་ལ་ཇོ་བོ་བཀའ་གདམས་པ་རྣམས་ཀྱིས་དཀར་པོ་བརྒྱད་ཅུ་ཟེར་ཞིང། ཀུན་རིག་གི་དཀྱིལ་འཁོར་དང། ཤངས་པ་བཀའ་བརྒྱུད་པ་རྣམས་ཀྱིས་ཕྱོགས་སྐྱོང་བཅོ་ལྔ་ལས་
ཕྲི་ནས་གཙང་རིས་དཔལ་མགོན་བདུན་ཅུ་དོན་ལྔ་པོ་ཟེར། དེ་གང་ཞེ་ན། ཤར་ཕྱོགས་རྒྱལ་པོ་ཡུལ་འཁོར་སྲུང་དྲི་ཟའི་ཚོགས་དང་བཅས་པ། ལྷོ་ཕྱོགས་རྒྱལ་པོ་འཕགས་སྐྱེས་པོ་གྲུལ་བུམ་གྱི་ཚོགས་དང་བཅས་པ། ནུབ་
ཕྱོགས་རྒྱལ་པོ་སྤྱན་མི་བཟང་ཀླུ་ཡི་ཚོགས་དང་བཅས་པ། བྱང་ཕྱོགས་རྒྱལ་པོ་རྣམ་ཐོས་སྲས་གནོད་སྦྱིན་གྱི་ཚོགས་དང་བཅས་པ་ལ་རྒྱལ་པོ་ཆེན་པོ་སྡེ་བཞི། ཕྱོགས་སྐྱོང་བཅུ་ནི། དབང་པོ། གཤིན་རྗེ། ཆུ་བདག་
གནོད་སྦྱིན། མེ་ལྷ། སྲིན་པོ། རླུང་ལྷ། འབྱུང་པོ། ཚངས་པ། ས་ཡི་ལྷ་མོ་བཅུ་ལ་ཕྱོགས་སྐྱོང་བཅུ་དང། ཉེ་དབང། ཚོགས་བདག་ཉི་མ། ཟླ་བ། ཐགས་བཟང་རིས་ལྔ། བསྣན་ན་ཕྱོགས་སྐྱོང་བཅོ་ལྔའོ། །ལྷ་
ཆེན་པོ་བརྒྱད་ནི། ཚངས་པ་སེར་པོ། དབང་པོ་དཀར་པོ། དབང་ཕྱུག་ཆེན་པོ་ནག་པོ། གཞོན་ནུ་གདོང་དྲུག་ལོག་འདྲེན་ཚོགས་བདག་གླང་སྣ། ལྷ་ཆེན་པོ་འདི་ལ་མིང་མི་འདྲ་བ། བཧིང་གི་རི་ཏིའམ། བི་ཏྲ་པ་

[482B] དགའ་རབ་དབང་ཕྱུག་དམར་པོ། ལེགས་ལྡན་ཡང་ཟེར་རོ། །ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་དཀར་པོ་ཨུཏྤ་ལ་སྔོན་པོས་མཚན་པ། ལྷོར་པདྨ་དཀར་པོ་དབུ་ལ་ཐིག་ལེ་གསུམ་གྱིས་མཚན་པ། ནུབ་ཏུ་
ཀགས་སྔོན་པོ་མགྲིན་པ་རི་མོ་གསུམ་གྱིས་མཚན་པ། བྱང་དུ་འཇོག་པོ་དམར་པོ་དཔལ་བེའུ་མཚན་པ། ཤར་ལྷོར་དུང་སྐྱོང་སེར་པོ་ཐིག་ལེས་མཚན་པ། ལྷོ་ནུབ་ཏུ་རིགས་ལྡན་དཀར་པོ་ཟླ་བ་ཕྱེད་པས་མཚན་པ་
ནུབ་བྱང་དུ་མཐའ་ཡས་སྣ་ཚོགས་མདོག་སྟེ་རྨ་བྱའི་མགྲིན་པ་བཞིན་པདྨས་མཚན་པ། བྱང་ཤར་དུ་པདྨ་ཆེན་པོ་དཀར་པོ་རྩེ་གསུམ་གྱིས་མཚན་པའོ། །
གཟའ་ཆེན་པོ་བརྒྱད་ནི། སྐུ་མདོག་ཕྱག་མཚན་སོགས་རྒྱུད་སྡེ་རྣམས་ལས་འདྲ་མིན་སྣ་ཚོགས་འབྱུང་ཡང། དཀར་ནག་གི་རྩིས་ལས་བྱུང་བ་བཞིན་སྤྱི་འགྲོ་ནི། གཟའ་དང་པོ་ཉི་མ་ནི། རྒྱལ་པོའི་བླ་གཟའ་རྒྱལ་
རིགས་ཡིན། །ཞི་བ་དམར་སྐྱ་མེ་ཡི་ཁམས། །གཡས་པས་པདྨ་གཡོན་པས་མེ། །གཟའ་གཉིས་པ་ཟླ་བ་ནི། །བུད་མེད་བླ་གཟའ་རྗེའི་རིགས་ཡིན། །ཞི་བ་དཀར་སེར་ཆུ་ཡི་ཁམས། །ཕྱག་གཉིས་ཀུ་མུད་ཆུ་སྟེང་གནས། །གཟའ་
གསུམ་པ་མིག་དམར་ནི། །དམག་དཔོན་བླ་གཟའ་རྒྱལ་རིགས་ཡིན། །དམར་ནག་དྲག་པོ་མེ་ཡི་ཁམས། །གཡས་པ་བེ་ཅོན་གཡོན་མེ་ཐབ། །གཟའ་བཞི་པ་ལྷག་པ་ནི། །རྒྱལ་བུའི་བླ་གཟའ་དམངས་རིགས་ཡིན། །ཞི་བ་སྔོ་
ལྗང་ཆུ་ཡི་ཁམས། །གཡས་པ་ཆོས་འཆད་གཡོན་མདའ་གཞུ། །གཟའ་ལྔ་པ་ཕུར་བུ་ནི། །བཙུན་པའི་བླ་གཟའ་བྲམ་ཟེའི་རིགས། །ཞི་ཁྲོ་སེར་པོ་རླུང་གི་ཁམས། །གཡས་པ་རལ་གྲི་གཡོན་པདྨ། །གཟའ་དྲུག་པ་པ་སངས་

[483A]༄༅། །ནི། །བུད་མེས་བླ་གཟའ་བྲམ་ཟེའི་རིགས། །ཞི་བ་ས་ཁམས་ཁྲོ་བོའམ་སྣ་ཚོགས་མདོག་གཡས་པ་དབྱུག་པ་གཡོན་མར་མེ། །གཟའ་བདུན་པ་སྤེན་པ་ནི། །བྱིས་པའི་བླ་གཟའ་གདོལ་པའི་རིགས། །དྲག་པོ་སེར་སྐྱ་ས་ཡི་
ཁམས། གཡས་པ་བ་དན་གཡོན་ནོར་བུ། །གཟའ་བརྒྱད་པ་སྒྲ་གཅན་ནི། མགོ་དང་མཇུག་མ་སྔོ་ནག་ལུས་ནམ་མཁའ་ལྟར་དྭངས་པའོ། །རྒྱུ་སྐར་ཉི་ཤུ་རྩ་བརྒྱད་ནི། རྒྱུ་སྐར་ལྷ་མོ་རྣམས་འདུག་པའི་ཕྱི་
གཞལ་མེད་ཁང་གི་དབྱིབས་དང་གྲངས་ནི། སྨིན་དྲུག་སྐར་དྲུག་སྤུ་གྲིའི་དབྱིབས། །སྣར་མ་སྐར་ལྔ་ཤིང་རྟའི་དབྱིབས། །མགོ་ནི་སྐར་གསུམ་རི་དྭགས་མགོ། །ལག་ནི་སྐར་གཅིག་ཐིག་ལེའི་དབྱིབས། །ནབས་སོ་
སྐར་གཉིས་ཁྲི་རྐང་དབྱིབས། །རྒྱལ་ནི་སྐར་གསུམ་རིལ་བའི་དབྱིབས། །སྐག་ནི་སྐར་དྲུག་གདེང་ཀའི་དབྱིབས། །ཤར་སྐར་རྣམས་སོ། །མཆུ་ནི་སྐར་དྲུག་ཆུ་པོ་འདྲ། །བྲེ་ནི་སྐར་གཉིས་མི་རྐང་དབྱིབས། །དབོ་
ནི་སྐར་གཉིས་ཁྲི་ཡི་དབྱིབས། །མེ་བཞི་སྐར་ལྔ་ལག་པའི་དབྱིབས། །ནག་པ་སྐར་གཅིག་ས་སྙིང་དབྱིབས། །ས་རི་སྐར་གཅིག་ནོར་བུའི་དབྱིབས། །ས་ག་སྐར་གཅིག་མགོ་ཡི་དབྱིབས། །བྱང་སྐར་རྣམས་སོ། །
ལྷ་མཚམས་སྐར་བཞི་གླང་པོའི་དབྱིབས། །སྣྲོན་ནི་སྐར་གསུམ་ཐེམ་སྐས་དབྱིབས། །སྣྲུབས་ནི་སྐར་དགུ་སྡིག་པའི་དབྱིབས། །ཆུ་སྟོད་སྐར་བཞི་མཆོད་རྟེན་དབྱིབས། །ཆུ་སྨད་སྐར་བཞི་བྲེ་ཡི་དབྱིབས། །གྲོ་
བཞིན་སྐར་གསུམ་བྲེ་ལྟ་བུ། །བྱི་བཞིན་སྐར་གསུམ་གླང་མགོའི་དབྱིབས། །ནུབ་སྐར་རྣམས་སོ། །མོན་གྲེ་སྐར་བཞི་བྱ་ལྟ་བུ། །མོན་གྲུ་སྐར་གཅིག་མི་རེང་འདྲ། །ཁྲུམས་སྟོད་སྐར་གཉིས་ཤིང་རྟའི་དབྱིབས། །

[484B] །ནམ་གྲུ་སོ་གཉིས་གྲུ་ལྟ་བུ། །ཐ་སྐར་སྐར་གསུམ་རྟ་མགོའི་མགུལ། །བྲ་ཉེ་སྐར་གསུམ་མོ་མཚན་དབྱིབས། །ལྷོ་སྐར་རྣམས་སོ། །འདི་དག་ཕྱི་ཡི་ཁང་པ་ལྟ་བུའི་སྐར་
མའི་གྲངས་དང། དབྱིབས་དེ་ལྟར་བརྗོད་ལ། ནང་གི་རྒྱུ་སྐར་ལྷ་མོ་རྣམས་ཀྱི་སྐུ་མདོག་ཕྱག་མཚན་རྣམས་ནི། རྒྱུད་སྡེ་སོ་སོའི་ལུགས་དང། ནག་རྩིས་པའི་ལུགས་སོགས་ཅི་རིགས་འདུག་གོ་ གཙང་རིས་མགོན་པོའི་སྡེ་
ཚན་ཐ་མ་འཇིགས་བྱེད་དགུ་ནི། ཤར་དུ་དབང་ཕྱུག་འཇིགས་བྱེད། ཡང་ཤར་དུ་ཚངས་པ་འཇིགས་བྱེད། ལྷོར་བརྒྱ་བྱིན་འཇིགས་བྱེད། ནུབ་ཏུ་ཀུ་བཻ་ར་འཇིགས་བྱེད། བྱང་དུ་ཡེ་ཤེས་འཇིགས་བྱེད། ཤར་ལྷོར་ཁྱབ་
འཇུག་འཇིགས་བྱེད། ལྷོ་ནུབ་ཏུ་སྲིན་པོ་འཇིགས་བྱེད། ནུབ་བྱང་དུ་ཀ་ལ་འཇིགས་བྱེད། བྱང་ཤར་ཚོགས་བདག་འཇིགས་བྱེད། རང་རང་གི་ཆུང་མ་དང་བཅས་པའོ། །
མ་མོ་ཆེན་མོ་བརྒྱད་ནི། ཚངས་མ། དྲག་མོ། གཞོན་ནུ་མ། ཁྱབ་འཇུག་མ། ཕག་མོ། དབང་མོ། རྒན་བྱེད་མ། དཔལ་ཆེན་མོ་དང་བརྒྱད་དོ། །འདི་ནི་དུས་འཁོར་གྱི་གསུང་དཀྱིལ་རྣལ་འབྱོར་མའི་གཙོ་བོ་
བརྒྱད་པོ་ཡིན། འཇིག་རྟེན་པའི་ལྷ་ཆེན་བརྒྱད་ནི། ཤར་དུ་ཁྱབ་འཇུག་ནག་པོ། ལྷོར་གདོང་དྲུག་དམར་པོ། ནུབ་ཏུ་དབང་ཕྱུག་ཆེན་པོ་དཀར་པོ། བྱང་
དུ་ཚངས་པ་སེར་པོ། མེར་ལུས་ངན་སེར་པོ། ཚོགས་བདག་དཀར་པོ་ཡར་ཟེར། སྲིན་པོར་གཤིན་རྗེ་ནག་པོ། རླུང་དུ་ཆུ་ལྷ་དཀར་པོ། དབང་ལྡན་དུ་ལྷ་ཡི་དབང་པོ་སེར་པོ། དེ་རྣམས་ཀྱི་བཙུན་མོ་བརྒྱད་ལ། མ་མོ་

[485A]༄༅། །བརྒྱད་ཟེར་བས། ཚངས་མ། དྲག་མོ། ཁྱབ་འཇུག་མ། གཞོན་ནུ་མ། དབང་མོ། ཕག་མོ། གཤིན་རྗེ་མོ། ལུས་ངན་མོ། མ་བདུན་གཙོ་མོ་མཛད་པའི་ཚེ། ཞེས་པའི་མ་མོ་བདུན་ཡང་འདི་ཡི་དང་པོ་བདུན་ལ་
བྱེད། ཡང་ན། མ་མོ་བདུན་ནི། ཚངས་མ་དབང་མོ་གཞོན་ནུ་མ། ལྷ་ཆེན་མ་དང་རྟོག་འདོད་མ། །རྒན་བྱེད་མ་དང་སྣ་ཆེན་མ་རྣམས་སོ། །མ་བདུན། སྲིང་བདུན། མཛའ་བདུན། བྲན་མོ་བདུན་ཏེ་ཉེར་བརྒྱད་ལ་
དབང་ཕྱུག་མ་ཉེར་བརྒྱད་ཟེར། ཕྱོགས་སྐྱོང་བཅུ་ཡི་ནང་གི་ཤར་ལྷོ་མེ་ལྷ་མི་འདྲ་བ་མང་དུ་བཤད་དེ། དབང་ཆེན་སེར་པོ། འཛིན་བྱེད་དཀར་པོ། རླུང་ནག་པོ། དམར་པོ་ནུབ་ཁའི་ཉི་མདོག་མྲཾ་ཊཾ་ཁམས་པ། ཁྲོ་བོ་
དུང་ཁ། ལྟོ་བ་སྣ་ཚོགས་མདོག་བྲང་པ་གློག་འོད་འདྲ་བ། ཡིད་ལས་སྐྱེས་སྣ་ཚོགས། འཇིག་རྟེན་འཛིན་པ། ཤ་ཟའི་མེ། རྨུགས་བྱེད་དང་བཅུ་གཉིས་རྣམས་སོ། །རྒྱུད་སྡེ་བཞི་ལས་བྱུང་བའི་སྡེ་བརྒྱད་ནི། ལྷ་
དང་གཅིག་ཀླུ་དང་གཉིས། གནོད་སྦྱིན་དང་གསུམ། དྲི་ཟ་དང་བཞི། ལྷ་མ་ཡིན་དང་ལྔ། ནམ་མཁའ་ལྡིང་དང་དྲུག་མི་འམ་ཅི་དང་བདུན། ལྟོ་འཕྱེ་ཆེན་པོ་དང་བརྒྱད་དོ། །
བོད་རྣམས་ཀྱིས་འདོད་པའི་སྡེ་བརྒྱད་ནི། དཀར་པོ་ལྷ་ཡི་སྡེ། དམར་པོ་བཙན་གྱི་སྡེ། ནག་པོ་བདུད་ཀྱི་སྡེ། ཁྲ་བོ་གཟའ་ཡི་སྡེ། སྨུག་པོ་དམུ་ཡི་སྡེ། ཤ་ཟ་སྲིན་པོའི་སྡེ། དཀོར་བདག་རྒྱལ་པོའི་སྡེ་
ནད་བདག་མ་མོའི་སྡེ་རྣམས་དང་བརྒྱད་དོ། །ནག་ཕྱོགས་བདུད་རིགས་ནི། གནས་གདོན། ལུས་གདོན། ལས་གདོན་གསུམ་ལ་དྲུག་དྲུག་ཏུ་ཕྱེ་བས་གཙོ་བོའི་གདོན་བཅོ་བརྒྱད་དོ། །དེ་

[486B] །ཞེས་མ་གཅིག་གཅོད་གཞུང་ལས་བཤད་དོ། །
མ་གཅོད་ལས་གཙོ་བོའི་གདོན་ཆེན་བཅོ་བརྒྱད་ངོས་འཛིན་པ་ནི། རྣམ་རྟོག་ཅན་ལྷ་འདྲེའི་གདོན་དང་པོ། རླུང་ཆེ་ཅན་རྩ་རླུང་གི་གདོན་གཉིས་པ། བསམ་རྒྱ་ཅན་ཁ་ཕྱིར་ལྟས་ཀྱི་གདོན་གསུམ་པ། ཉལ་སྣང་
ཅན་ཞེན་ཆགས་ཀྱི་གདོན་བཞི་པ། གཏི་མུག་ཅན་བྱིང་རྒོད་ཀྱི་གདོན་ལྔ་པ། གཉིད་པོ་ཆེ་ལང་འཚེར་གྱི་གདོན་དྲུག་པ། སྙིང་རུས་མེད་པ་འཚེར་སྣང་གི་གདོན་བདུན་པ། གྲོད་པོ་ཆེ་ལྟོ་གདུང་གི་གདོན་བརྒྱད་
པ། ཟས་སྲེད་ཅན་ཞིམ་མངར་གྱི་གདོན་དགུ་པ། མཐུན་འཇུག་ཅན་རྣམ་གཡེང་གི་གདོན་བཅུ་པ། ཞེན་ལོག་ཅན་བློ་རྒོད་ཀྱི་གདོན་བཅུ་གཅིག་པ། བཟང་འདོད་ཅན་ཟོག་པོའི་གདོན་བཅུ་གཅིག་པ། བཟང་འདོད་ཅན་ཟོག་པོའི་གདོན་བཅུ་གཉིས་པ། སེམས་
ཞུམ་ཅན་དགེ་སྦྱོར་རྒྱང་སྐྱུར་གྱི་གདོན་བཅུ་གསུམ་པ། ཕྱི་ཤོལ་ཅན་ལེ་ལོའི་གདོན་བཅུ་བཞི་པ། ཕྱི་ཚིས་ཅན་གསོག་འཇོག་གི་གདོན་བཅོ་ལྔ་པ། ལས་ངན་ཅན་ནད་གདོན་སླང་ཚད་ཀྱི་གདོན་བཅུ་དྲུག་པ། རློམ་
སེམས་ཅན་ཁྱད་གསོད་ཀྱི་གདོན་བཅུ་བདུན་པ། རེ་དོག་ཅན་ཁུ་འཁྲིག་བར་ཆད་ཀྱི་གདོན་དང་བཅོ་བརྒྱད་དོ། །བྱིས་པའི་གདོན་ཆེན་བཅོ་ལྔ་ནི། བྱིས་པ་ནི་སྐྱེས་མ་ཐག་ནས་ལོ་
བཅོ་ལྔ་མ་ལོན་བར་ཏེ། དེ་ལ་གནོད་པའི་གདོན་དང་པོ་ནི། འཇམ་པ་པོ་ནི་བ་གླང་གཟུགས། །དེས་ཟིན་མིག་ནི་རབ་ཏུ་འགྱུར། །གཉིས་པ་ནི། རི་དྭགས་རྒྱལ་པོ་རི་དྭགས་འདྲ། །དེས་ཟིན་སྐྱུག་པ་མི་ཟད་སྐྱུགས། །

[487A]༄༅། །གསུམ་པ་ནི། སྐེམ་བྱེད་པ་ནི་གཞོན་ནུའི་གཟུགས། །དེས་ཟིན་བྱིས་པ་འགུལ་བར་བྱེད། །བཞི་པ་ནི། བརྗེད་བྱེད་པ་ནི་ཝ་འདྲའོ། །དེས་ཟིན་འགྲེ་ཞིང་སྒྲ་ཡང་འབྱིན། །ལྔ་པ་ནི། ཁུ་ཚུར་ཅན་ནི་བྱ་རོག་གཟུགས། །
དེས་ཟིན་ཁུ་ཚུར་བཅངས་ཞིང་དགའ། །དྲུག་པ་ནི། མ་མོ་དེ་ནི་མི་ཡི་གཟུགས། །དེས་ཟིན་རྒོད་ཅིང་སྒྲ་ཡང་འབྱིན། །བདུན་པ་ནི། ཛྭ་མི་ཀ་ནི་རྟ་ཡི་གཟུགས། །དེས་ཟིན་ནུ་ཞོ་མངོན་མི་དགའ། །བརྒྱད་པ་ནི་
འདོད་པ་ཅན་ནི་རྡོ་རྗེའི་གཟུགས། །དེས་ཟིན་གཉིད་ལོག་ངུ་བར་བྱེད། །དགུ་པ་ནི། ནམ་གྲུ་ཁྱི་ཡི་གཟུགས་ཀྱིས་ཏེ། །དེས་ཟིན་ལྕེ་ལ་སོས་ནི་འཆའ། །བཅུ་པ་ནི། སྲུལ་པོ་ཕག་གི་གཟུགས་ཀྱིས་སོ། །དེས་ཟིན་ཀུ་ཅོའི་
སྒྲ་ཡང་འབྱིན། །བཅུ་གཅིག་པ་ནི། མ་དགའ་བྱེད་པ་བྱི་ལའི་གཟུགས། དེས་ཟིན་སྣ་ཚོགས་གཟུགས་སུ་འགྱུར། །བཅུ་གཉིས་པ་ནི། བྱ་ནི་འདབ་ཆགས་གཟུགས་ཀྱིས་སོ། །དེས་ཟིན་མནམ་པའི་དྲི་རྣམ་འབྱུང། །བཅུ་
གསུམ་པ་ནི། གཉའ་ལག་ཅན་ནི་བྱ་གག་གཟུགས། །དེས་ཟིན་འགུལ་བ་རབ་ཏུ་འགགས། །བཅུ་བཞི་པ་ནི། བཞིན་རྒྱས་འུག་པའི་གཟུགས་ཀྱིས་ཏེ། །དེས་ཟིན་རིམས་བཏབ་འཁྲུ་བར་བྱེད། །བཅོ་ལྔ་པ་ནི། མིག་
འཕྱངས་པ་ནི་ཕ་ཝང་གཟུགས། །དེས་ཟིན་སྤྱི་བུང་ལྡན་པར་འགྱུར། །ཞེས་རྒྱུད་ལས་བཤད་དོ། །དཀར་ཕྱོགས་སྐྱོང་བའི་ལྷ་ནི། པཎ་ཆེན་ཆོས་ཀྱི་རྒྱལ་མཚན་གྱིས། སྔོན་
ཚེ་དད་པ་བརྟན་དང་ཀུ་ཤ་ནའི། །བཀའ་འབངས་མགྲིན་པ་བཅུ་པའི་སྒོ་སྲུང་ཚུལ། །དེའི་དུས་རྭ་སྒྲེང་དཔལ་གྱི་གནས་བདག་གཙོ། ལྷ་སྲུང་ཕྱིང་བ་དཀར་པོ། ཞེས་གསུངས་པ་ལྟར། རྭ་སྒྲེང་གི་ཇོ་

[488B] དགའ་ལྡན་འབྲོག་རི་དགེ་བསྙེན་དང། གཞི་བདག་རྡོ་རྗེ་དཔལ་ལྡན་དང། རྡོ་རྗེ་དཔལ་རྩལ་དང། ཇོ་བོ་ནེ་སེར་དང། རྨ་ཆེན་དང། ངོམ་རྒྱལ་དང། མདོར་ན་བཀའ་གདམས་གསར་རྙིང་
གི་དགེ་འདུན་གྱི་སྡེ་གང་བཞུགས་པར་སྤྲུལ་པའི་བཀོད་པ་རེ་ཡོད། ཅེས་བླ་མ་དག་གསུངས་སོ། །རྟ་མགྲིན་ཡང་གསང་གི་གྱིང་ལྔའི་ནང་ཚན། ཚངས་པ་དུང་གི་ཐོར་
ཚུགས་ཅན་ནི། ཚེར་གསེབ་པའམ། ལ་མོ་བྱང་ཆུབ་ལྕོག་གི་ཆོས་སྐྱོང་དང། དེ་ཁྲོ་ཚུལ་སྟོན་པ་བློ་ལྡན་ཤེས་རབ་ཀྱིས་རྒྱ་གར་ནས་གདན་དྲངས་པ། གསང་ཕུ་སེ་ཁྲབ་པ་ཡིན་ཞེས་པཎ་ཆེན་བློ་བཟང་ཡེ་ཤེས་
དཔལ་བཟང་པོ་སོགས་བཞེད་གསུངས། དེ་ཡང་བཙན་གྱི་ཆར་གཏོགས་དང་སྤྲུལ་པ་རྣམ་པ་དྲུག་རྣམས་སོ། །མཁན་སློབ་ཆོས་གསུམ་གྱིས་བསམ་ཡས་སྲུང་བར་བཞག་པ། རྒྱལ་པོ་སྐུ་ལྔ། ཡུམ་ལྔ། བློན་པོ་ལྔ། རུ་
འདྲེན་ལྔ། བཤན་པ་ཡང་ལེ་ཝེར་རམ་གནོད་སྦྱིན་ཙིའུ་དམར་པོ་རྣམས་སོ། །སྐུ་ལྔ་ནི། སྐུ་མོན་བུ་བུ་ཊ། གསུང་དགྲ་ལྷ་སྐྱེས་གཅིག་ཐུགས་བརྒྱ་བྱིན་རྒྱལ་པོ། ཡོན་ཏན་གནོད་སྦྱིན་ཤིང་བྱ། འཕྲིན་ལས་པེ་ཧར་
རྒྱལ་པོ་དང། ཡུམ་ལྔ་ནི། སྐུ་བདུད་མོ་རོ་ལངས། གསུང་མཛེས་བྱེད་པདྨ་སྐྱེས། ཐུགས་ཤན་ཏིང་རོ་ཟན། ཡོན་ཏན་གསེར་གྱི་སྤུ་གྲི་མ། འཕྲིན་ལས་བདུད་བཟང་སྨིན་དཀར། བློན་པོ་ལྔ་ནི། སྐུ་བྱ་ཁྲིད་མིག་
གཅིག་འདི་བྱ་རུ། གསུང་རྡོ་རྗེ་གྲགས་ལྡན། འདི་གནས་ཆུང། ཐུགས་བཀའ་ཡི་བྱ་ར་བ། ཡོན་ཏན་བྱ་རྒོད་ཐང་ནག་འདི་སྐྱོར་ལུང་ཆོས་སྐྱོང། འཕྲིན་ལས་པུ་ཏྲ་ནག་པོ། འདི་ཐ་འོག་ཡིན་ཟེར་བས་བརྟག་པར་བྱ་

[489A]༄༅། །དཔེ་སྲོག་བཙན་གསུམ་གྱི། དཔེ་ཧར། གཟའ། རྡོར་ལེགས། དེ་ནི་ར་ཞོན་རྡོར་ལེགས་མགར་ནག་སེང་ཞོན་རྡོར་ལེགས། མགར་དམར། གྱིང་ལྔའི་ནང་ཚན་རྡོར་ལེགས་སེར་པོ། མཆེད་འཁོར་སུམ་བརྒྱ་དྲུག་ཅུ་
གྱིང་གིང་བཞི་བཅུ་རྩ་གཉིས་རྣམས་ནི་གཙང་གི་འུ་ཡུག་གྲི་མོ་ན། གནས་གཙང་བཙན་རྡོར་ལེགས་ཞེས་ཟེར་ཞིང་བཀའ་གདམས་པ་རྣམས་ཀྱིས་བློ་སྦྱོང་ལས་ཀོ་ལོང་གཙང་བཙན་ལས་དམ་ཞེས་པའང་འདི་ལ་ཟེར་རོ། །
བཙན་རྒོད་འབར་བ་སྤུན་བདུན་ནི། གནོད་སྦྱིན་ཙིའུ་དམར་པོ། སྐྱིད་ཤོད་རྫོང་བཙན། སུམ་རིང་གྲི་བཙན། ཀང་ཀ་ནག་གི་ཀླུ་བཙན། ཙ་ལ་ཐོག་རྒྱུག་གིང་བཙན། ཧོར་བོད་ཀྱི་རྗེ་བཙན། སྐུ་ལ་ཞལ་གྱི་བཙན་
རྣམས་ཡིན་ཟེར། ཡང་བཙན་རྒོད་ཡམ་ཤུད་དམར་པོ། བཙན་རོལ་པ་སྐྱ་བདུན། བོད་ཁམས་ཡོངས་ཀྱི་བཙན་ཡིན་ཟེར། ཁ་ཅིག་གིས་འགོང་པོ་སྤུན་བདུན་གྱི་ནང་ཚན་དུ་ཡོད་དེ། སྤུན་བདུན་ནི། དཀར་པོ་སྤྱན་
གཅིག་གཟའ་ཐེ་ལྗང་ཁུ། བྱེ་བ་གུང་རིང། གནམ་ཐེ་དཀར་པོ། ཡམ་ཤུད་དམར་པོ། ཐེ་སེ་ནག་པོ། ལེ་གུ་ལག་རིང་བདུན་ལ་བྱེད་དོ་ཟེར། གདོན་ཆེན་བཅོ་བརྒྱད་ནི། འབྱུང་པོའི་གདོན་ལ། ལྷ། ལྷ་མ་
ཡིན། དྲི་ཟ། ཀླུ། གནོད་སྦྱིན། ཚངས་པ། སྲིན་པོ། ཤ་ཟ། ཡི་དྭགས། གྲུལ་བུམ། བྱད་ལྟེམས། གཡེང་བྱེད། རོ་ལངས། མཚུན་ལྷ། བླ་མ། དྲང་སྲོང། རྒན་པོ། གྲུབ་པ། འདི་ཐམས་ཅད་འབྱུང་
པོ་ཟེར། ཇོ་བོ་ཨ་ཏི་ཤ་འཕན་ཡུལ་ལེན་པ་སྤྱིལ་པུར་ཕེབས་སྐབས་སུ་རྟ་མགྲིན་ཤྭ་ན་བཞི་སྐོར་གྱི་སྒོ་ནས་དམ་ལ་བཞག་པའི་བྲན་ཁ་ཞེས་པ་ནི་

[490B] འདི་ཤིན་ཏུ་གདུག་རྩུབ་ཅན་དུ་གྲགས་ཤིང། བོད་སྤྱི་ལ་དབང་བའི་རྗེ་བོ་མི་འོང་པ་
འདི་ཡིས་བྱས་པར་ཆོས་བྱུང་རྣམས་ལས་ཡང་ཡང་གསུངས་སོ། །དཀར་ཆུང་རྒྱལ་པོ་ནི་ར་མ་སྒང་གི་མཆོད་རྟེན་རྩ་བར་གཙུག་ལག་ཁང་ཞིག་ལ་གནས་པ། ཤངས་པ་བཀའ་བརྒྱུད་དབོན་སྟོན་སྐྱེར་སྒང་པས་
དམ་ལ་བཞག་པ་དེ་ཡིན་ཟེར། སྲིད་པའི་དགྲ་ལྷ་མཆེད་དགུ་ནི། དཔའ་བརྟན་དམག་དཔོན་ཆེན་པོ། མཐུ་ཆེན་དགྲ་འདུལ། སྣང་བསྒྲགས་འབྲུག་ལྡིར། དྲག་རྩལ་ཐོག་འབེབས་
སྐྱེ་པ་སྲོག་འདོན། སྡང་པའི་དགྲ་གཅོད། སྐྱེས་བུ་རང་ཆས། བྱ་ཁྲ་སྔོན་པོ། དགྲ་སྦག་གཤོག་རྩལ་ཏེ་དགུ་ལ་ཟེར། དགྲ་ལྷ་མཆེད་དགུ་ཡང་ཟེར་བ་ཡོད་
སྲིད་པ་ཆགས་པའི་ལྷ་དགུ་ནི། ཡབ་འོ་དེ་གུང་རྒྱལ་དང། དེ་ཡི་སྲས་བརྒྱད་ལ་ཟེར་རོ། །སྲས་བརྒྱད་ནི། །ཡར་ལུང་ཡར་ལྷ་ཤམ་པོ། བྱང་གི་གཉན་ཆེན་ཐང་ལྷ། རྒ་སྟོད་ཇོ་བོ་རྒྱོགས་ཆེན། ཤར་གྱི་རྨ་
ཆེན་སྤོམ་ར། ཇོ་བོ་གཡུལ་རྒྱལ། ཤེའུ་མཁའ་རི། སྐྱིད་ཤོད་ཞོགས་ལྷ་ཕྱུག་པོའམ་འགའ་ཞིག་གིས་སྨུག་པོ་ཟེར་བ་དང་དགུའོ། །རྗེ་ཡི་མགུར་ལྷ་བཅུ་གསུམ་ནི། སྲིད་པ་ཆགས་པའི་ལྷ་ཆེན་དགུ་ཡི་
སྟེང་དུ། ཇོ་བོ་མཆིམས་ལྷ། ཇོ་བོ་ངེས་སུམ། ཇོ་བོ་གཡའ་སྤང། ཇོ་བོ་ལྷ་བཙས་བཞི་བསྣན་པས་བྱེད་དོ། །འབངས་ཀྱི་སྲོག་ལྷ་བཅུ་གཉིས་ནི། འོ་དེ་གུང་རྒྱལ་མ་གཏོགས་པའི་
[491A]༄༅། །རྗེ་ཡི་མགུར་ལྷ་བཅུ་གཉིས་ཀྱི་བྲན་ཁོལ་བློན་པོ་དྲེགས་པའི་སྡེ་དཔོན་བཅུ་གཉིས་ལ་བྱེད་དོ། །རྗེ་ཡི་མགུར་ལྷ་ཞེས་བརྗོད་པའི་རྒྱུ་མཚན་ནི། རྒྱལ་པོ་སྲོང་བཙན་སྒམ་པོ། ཆོས་རྒྱལ་ཁྲི་སྲོང་ལྡེ་བཙན། མངའ་བདག་ཁྲི་
རལ་ཏེ། བོད་རྗེ་ཆོས་རྒྱལ་མེས་དབོན་རྣམ་གསུམ་གྱི་རིགས་རྒྱུད་ལ་འགོ་བར་བྱེད་པའི་སྲུང་མ་ཡིན་པས་དེ་སྐད་བརྗོད་དོ། །ཡང་ན་མང་སྡོམ་སྨན་བཙན་གྱི་སྲས་བྲག་ཡེར་པ་ལྷ་རི་རྩེར་གཡམ་སྒྲོམ་ནང་དུ་བདེན་ཚིག་
བརྗོད་ནས་བཞག་པས། གཡུ་འབྲུག་གིས་ངར་ཆུ་བྱིན། སེང་གེས་ནུ་ཞོ་སྣུན། རྒོད་ཀྱིས་གཤོག་པས་བཀབ། གཅན་གཟན་རི་དྭགས་ཀྱིས་བསྐོར་བ་བྱས། འཇའ་ཚོན་གྱི་གུར་ཕུབ་པ་དེ། ཡབ་ཀྱིས་པང་དུ་བླངས་པས་
དེ་ནས་བཟུང་རླངས་ལྷ་གཟིགས་ཀྱི་གདུང་རྒྱུད་ཀྱི་མིང་ཆགས། མདོ་ཁམས་སྟོད་ཀྱི་ཨ་ཅུ་ཟེར་བ་ཕལ་ཆེར་དེ་ཡི་རིགས་ཡིན། སློབ་དཔོན་པདྨའི་དུས་སུ་སད་མི་མི་བདུན་གྱི་ནང་ཚན་རླངས་ཁམས་པ་གོ་ཆས་
འབུམ་ཐུགས་ལ་འཛིན་ནས་བོད་དུ་འགྱུར་བར་རླངས་ཀྱི་ཐུགས་འགྱུར་སྟོང་ཕྲག་བརྒྱ་པར་གྲགས། དེ་ནས་རིམ་བཞིན་བརྒྱུད་པ། ལྷོ་ཁ་རྩེད་ཐང་གི་འགྲམ་དུ་ཆོས་རྒྱལ་སྣེའུ་གདོང། ཏ་ཡི་སི་ཏུ་བྱང་ཆུབ་རྒྱལ་
མཚན་སོགས་སྡེ་སྲིད་ཕག་གྲུའི་རིགས་རྒྱུད་ཀྱི་སྲུང་མ་རྗེ་ཡི་མགུར་ལྷ་བཅུ་གསུམ་གྱི་ནང་གི་མགུར་ལྷ་མཆེད་བཞིའི། ཐ་ཆུང་གི་སྲས་ལྷ་ཆེན་འོ་དེ་གུང་རྒྱལ་ལ་བཙུན་མོ་བཞི་ཡོད་པས། ལྷ་མོའི་སྲས་ལྷ་ཚ་མཆེད་དགུ་
གཉེན་མོའི་སྲས་གཉེན་ཚ་མཆེད་དགུ། སྨུག་མོའི་སྲས་དམུ་ཚ་མཆེད་དགུ། ཀླུ་མོའི་སྲས་ཀླུ་ཚ་མཆེད་བརྒྱད་དེ། ཀུན་དྲིལ་བས་འོ་དེ་གུང་རྒྱལ་གྱི་སྲས་སུམ་ཅུ་སོ་ལྔའོ། །

[492B] མི་འདྲ་བ་དུ་མ་མཆིས་ཏེ། ཕོ་ལྷ། མོ་ལྷ། ཞང་ལྷ། བྲག་ལྷ། ལེའུ་ལྷ་ལྔ་ལ་ཟེར། ལེའུ་ལྷ་ནི་ཆུང་ངུའི་དུས་སྐྱོང་བར་བྱེད་པ་ལ་བྱེད། ཁ་ཅིག་གིས་འཚོ་བའི་ལྷ། སྲུང་བའི་ལྷ། སྐྱོབ་པའི་
ལྷ། འགྲོགས་པའི་ལྷ། མཚུན་ལྷ་ལྔ་ལ་ཟེར་རོ། །མཚུན་ལྷ་ནི། རང་གི་ཕ་ཡི་རིགས་རྒྱུད་ཀྱི་ལྷ་ལ་བྱེད། ལྷན་ཅིག་སྐྱེས་པའི་ལྷ་ལྔ། སྐྱོབ་པར་བྱེད་པའི་ལྷ་ལྔ། འགོ་བའི་ལྷ་ལྔ་སྟེ་བཅོ་ལྔ་ནི། ཕོ་ལྷ་མོ་ལྷ་ཞང་ལྷ་དང་
སྲོག་ལྷ་དགྲ་ལྷ་ལྔ་པོ་ནི། །ལྷན་ཅིག་སྐྱེས་པའི་ལྷ་ལྔ་ཡིན། །སྲིད་ལྷ། ཡུལ་ལྷ་ནོར་ལྷ་དང། །བཙན་ལྷ་རྒན་ལྷ་ལྔ་པོ་ནི། །སྐྱོབ་པར་བྱེད་པའི་ལྷ་ལྔ་ཡིན། །ཐབས་ལྷ་བང་ལྷ་སྒོ་ལྷ་དང། །ཀ་ལྷ་སྒོ་ལྷ་ལྔ་པོ་ནི། །
དབང་ཐང་འགོ་བའི་ལྷ་ལྔ་ཡིན། །དགེ་ལྷ་ནི་ས་ལ་གནས་པའི་ཞིང་ལྷ་ལ་ཟེར་རོ། །མི་བསོད་ནམས་ཅན་རྣམས་ལ་དེ་ལྟར་ངེས་པར་ཡོད་པ་ཡིན་ཏེ། དཔེར་ན་མི་ནོར་གྱིས་ཕྱུག་པའི་ཁྱིམ་བདག་རྣམས་ལ་འཁོར་གཡོག་དུ་མ་
འཁོར་བ་བཞིན་ནོ། །དེ་དག་གིས་སྐྱོབས་ཚུལ་ནི། །ཡུལ་ལྷས་སྤྱི་བོའི་གཙུག་ནས་སྲུང། །དགྲ་ལྷས་ཕྲག་པ་གཡས་ནས་སྲུང། །ཕོ་ལྷས་མཆན་ཁུང་གཡས་ནས་སྲུང། །མོ་ལྷས་མཆན་ཁུང་གཡོན་ནས་སྲུང། །སྲོག་ལྷས་
སྙིང་གི་དཀྱིལ་ནས་སྲུང། །འགོ་བའི་ལྷ་ལྔའི་སྲུང་ཚུལ་ལོ། །ཐབ་ལྷ་ཞལ་དྲོ་ཟས་བཅུད་ཞིམ། །བང་ལྷས་ཟས་ནོར་སྲིད་ཀྱང་འཕེལ། །དགེ་ལྷས་འབྲུ་འཕེལ་ལོ་ཡང་ལེགས། །སྒོ་ལྷས་ཕྱུགས་འཕེལ་
གོད་ཁ་ཉུང། །ཀ་ལྷས་བཀྲ་ཤིས་ཕྱུག་ཡུན་རིང། །ཞེས་གསུངས་སོ། །འདི་དག་ནི་བོད་ཁམས་སྤྱི་ཡི་སྲུང་མ་བཤད་པ་ཡིན་གྱི་ཡུལ་ལྗོངས་རེ་རེའི་སྲུང་མ་ནི། ཤེས་པར་མི་ནུས་ཤིང་ཤེས་ཀྱང་དོན་མེད་པའོ། །ཀུན་རིག་

[493A]༄༅། །ཊིཀ་ཆེན་ལས། འབྱུང་བ་བཞི་ཡི་ལྷ། རི་ཡི་ལྷ། ཤིང་གི་ལྷ། གྲོང་གི་ལྷ། ལོ་ཟླ་ཞག་དུས་ཀྱི་ལྷ་གསུངས་ཤིང། དུས་འཁོར་འགྲེལ་ཆེན་དྲི་མེད་འོད་ལས། ཡུལ་བདག་གྲོང་བདག་གནས་བདག་ཅེས་གསུངས་
སོ། །ཞེས་པ་འདི་ཡང་ཀློང་རྡོལ་བླ་མ་ངག་དབང་བློ་བཟང་གིས་བྲིས་པའོ།། །།

[000]



