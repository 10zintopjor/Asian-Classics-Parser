
[641]
ལྷག་བསམ་ཆུ་འཛིན་དབྱིངས་སུ་འཁྲིགས་པ་ལས། །
ལེགས་འོངས་རིག་གཞུང་སྦྲང་ཆར་མཐུ་དཔལ་གྱིས། །
རིག་པ་ལོ་ཏོག་གསར་བའི་དཔལ་རྒྱས་ནས། །
སྐྱེ་དགུའི་གདུང་བ་ལྷག་མེད་གཞོམ་གྱུར་ཅིག་
ཅེས་ཤིས་པ་བརྗོད་པའི་ཚིག་གི་མེ་ཏོག་སིལ་མ་སྔོན་དུ་
གཏོར་ཏེ་གླེང་བར་བྱ་བ་ནི། སྤྱིར་བོད་གངས་ཅན་གྱི་བཅུ་
ཕྲག་རིག་པའི་གནས་ཀྱིས་བསྡུས་པའི་རིག་གནས་དག་ནི། རྒྱ་
དཀར་ནག་ལི་བལ་སོགས་རྒྱལ་ཁམས་གཞན་གྱི་རིག་གནས་ཀྱི་
བཅུད་འདུས་ཤིང། རང་ཡུལ་གྱི་ཁྱད་ཆོས་ལས་བྱུང་བའི་རིག་
གནས་རྨད་དུ་བྱུང་བ་ཞིག་ཡིན་ལ། དེ་ཉིད་འཛིན་སྐྱོང་སྤེལ་
གསུམ་བྱེད་པའི་མཁས་ཆེན། སྔར་དར་གྱི་སྐབས་སུ་སྐ་ཅོག་ཞང་
གསུམ་སོགས་བྱོན་པ་དང། ཕྱི་དར་སྐབས། ལོ་ཆེན་རིན་
བཟང། རྔོག་ལོ་ཆེན་པོ། ས་སྐྱ་པཎ་ཆེན། ཤོང་དཔང་
ཡབ་སྲས། ཀུན་མཁྱེན་བུ། རྗེ་ཡབ་སྲས་སོགས་མཁས་ཆེན་

[642] དེ་དག་གིས་བོད་ཀྱི་རིག་གནས་
ཐམས་ཅད་ཇེ་ལེགས་དང་ཆ་ཇེ་ཚང་ལ་བཏང་ནས་གྱ་ནོམ་པ་ཞིག་
ཏུ་གྱུར་པའི་སྟབས་ཀྱིས་དེང་དུས་སུའང་འཛམ་གླིང་གི་རྒྱལ་ཁབ་
གཞན་གྱིས་ཀྱང་བོད་ཀྱི་རིག་གནས་ཞེས་རིག་གནས་འགངས་ཅན་
ཞིག་ཏུ་བརྩིས་ཏེ། ཞིབ་འཇུག་དང་སློབ་སྦྱོང་སོགས་བྱེད་བཞིན་
ཡོད་
འོན་ཀྱང་བར་སྐབས་ཤིག་ནས་རྐྱེན་སྣ་ཚོགས་པའི་དབང་
གིས། རྒྱ་སྐད་ཀྱི་ཤན་ཤོར་བ་དང། བོད་རང་གི་བརྡ་སྤྲོད་པའི་
གཞུང་དང་ཁ་སྐད་གཉིས་ཀ་དང་མི་མཐུན་པའི་རྩོམ་ལུགས་རྣ་
བར་མི་འཇེབས་པ་རེ་བྱུང་དང་འབྱུང་མུས་རེད། ད་ལྟ་འདི་ལྟ་
བུའི་དུས་དེབ་གསར་དུ་བསྐྲུན་ན་དེ་ལྟ་བུའི་སྐྱོན་ཆ་ཕྲན་བུ་དག་
སེལ་ཞིང། ན་གཞོན་རྣམས་ཀྱིས་བོད་ཀྱི་རིག་པའི་གནས་ཕུལ་དུ་
བྱུང་བ་རྣམས་དང་རྩོམ་ལུགས་སྙན་ཞིང་འཇེབས་པ་དག་ཤེས་ཤིང་
བྱང་བར་འགྱུར་བའི་དགོས་པ་ཁྱད་པར་ཅན་ཡོད། སྤྱིར་དཔལ་
འབྱོར་དར་ཞིང་རྒྱས་པར་བྱེད་པ་དང་ཚན་རིག་ལག་རྩལ་གོང་དུ་
སྤེལ་བ་ལ་རིག་གནས་ནི་མེད་མི་རུང་བ་ཡིན་པས། ན་གཞོན་
སློབ་གཉེར་བ་རྣམས་ཀྱིས། མེས་རྒྱལ་དེང་རབས་ཅན་དུ་འགྱུར་
བ་དང། ཁྱད་པར་མི་རིགས་ས་ཁུལ་གྱི་རྗེས་ལུས་རྣམ་པ་གཙང་
སེལ་བྱེད་པའི་ཆེད་དུ། དུས་དེབ་འདི་རང་གི་སློབ་དེབ་ཏུ་བརྩིས་

[643] བརྩོན་པ་ཆུ་བོའི་རྒྱུན་བཞིན་བསྟེན་ནས། ལུས་རྟེན་དཔག་
བསམ་ལྗོན་པ་ལ་རིག་གནས་ཀྱི་མེ་ཏོག་རྣམ་པར་བཀྲ་ཞིང། སྤྱི་
སྒེར་ལ་ཕན་པའི་འབྲས་བུ་གཡུར་དུ་ཟ་བ་ལ་སྐྱེ་འགྲོ་ཡོངས་ཀྱིས་
ལོངས་སུ་སྤྱོད་པར་གྱུར་ཅིག་གུ། ཞེས་སྨོན་ཚིག་བུང་བ་རྒན་
པོའི་གཤོག་སྒྲ་འདི་ནི། རྒན་པོ་མགོ་སེ་དམུ་དགེ་བསམ་གཏན་
ཞེས་བྱ་བས་སྦྲང་ཆར་དུས་དེབ་གསར་སྐྲུན་གྱི་དགའ་སྟོན་སྨོན་
ཚིག་ཏུ་བྲིས་པའོ། །



