   ༈    །།ན་མོ་གུ་རུ་མཉྫུ་གྷོ་ཥཱ་ཡ། རང་བཞིན་གནས་ནས་རྩ་
བའི་བླ་མ་ནི། །ཡི་དམ་མཆོག་གསུམ་ཆོས་སྐྱོང་བསྲུང་མར་བཅས། །སྤྱན་དྲངས་མདུན་གྱི་ནམ་མཁར་སེངྒེའི་ཁྲི། །པདྨ་ཉི་ཟླའི་གདན་ལ་བཞུགས་སུ་གསོལ། །སྐྱབས་མཆོག་རྩ་བརྒྱུད་བླ་མ་ཡི་དམ་ལྷ། །ཆོས་སྐྱོང་བསྲུང་མར་
[016A]༄༅། །བཅས་པ་ཐམས་ཅད་ལ། །སྒོ་གསུམ་དང་བའི་སྒོ་ནས་ཕྱག་འཚལ་ཞིང། །བྱང་ཆུབ་སྙིང་པོའི་བར་དུ་སྐྱབས་སུ་མཆི། །མཆོད་པའི་ཚོགས་འབུལ་སྡིག་ཀུན་སོ་སོར་བཤགས། །དགེ་ལ་ཡི་རང་ཆོས་
འཁོར་བསྐོར་བར་བསྐུལ། །བསྐལ་བརྒྱར་མྱ་ངན་མི་འདའ་བཞུགས་པར་གསོལ། །དགེ་ཚོགས་བླ་མེད་བྱང་ཆུབ་ཆེན་པོར་བསྔོ། །གང་གི་དྲིན་གྱིས་འདོད་དགུའི་བདེ་བ་ཆེ། །སྐུ་གསུམ་གོ་འཕང་མཆོག་ཀྱང་བདེ་བླག་ཏུ། །
སྩོལ་མཛད་སྐྱབས་ཀྱི་དམ་པ་ཡིད་བཞིན་ནོར། །བླ་མ་རིན་པོ་ཆེ་ལ་གསོལ་བ་འདེབས། །རབ་འབྱམས་ཕྱོགས་བཅུའི་རྒྱལ་བ་སྲས་བཅས་ཀྱི། །ཐུགས་རྗེ་འཕྲིན་ལས་མ་ལུས་གཅིག་བསྡུས་ནས། །ཐ་མལ་ཚུལ་གྱིས་འགྲོ་བའི་
དོན་མཛད་པའི། །བླ་མ་རིན་པོ་ཆེ་ལ་གསོལ་བ་འདེབས། །དུས་གསུམ་བདེ་བར་གཤེགས་པ་ཀུན་གྱི་གཙོ། །བརྒྱད་ཁྲི་བཞི་སྟོང་དམ་ཆོས་འབྱུང་བའི་གནས། །འཕགས་ཚོགས་དགེ་འདུན་ཡོངས་ཀྱི་འདྲེན་པ་མཆོག་བླ་མ་
རིན་པོ་ཆེ་ལ་གསོལ་བ་འདེབས། །སྒྲིབ་བྲལ་ལྷན་སྐྱེས་བདེ་སྟོང་རོལ་པ་ཆེ། །སྣ་ཚོགས་གདུལ་བྱའི་བསམ་པ་ཇི་བཞིན་དུ། །དཀྱིལ་འཁོར་འཁོར་ལོ་བྱེ་བའི་བདག་ཉིད་ཅན། །ཡི་དམ་ལྷ་ཚོགས་རྣམས་ལ་གསོལ་བ་འདེབས། །
དྲན་པ་ཙམ་གྱིས་བར་ཆད་ཀུན་སེལ་ཅིང། །མཆོག་དང་ཐུན་མོང་དངོས་གྲུབ་མ་ལུས་པ། །འབད་རྩོལ་མེད་པར་ཡིད་བཞིན་སྩོལ་མཛད་པའི། །ཆོས་སྐྱོང་བསྲུང་མ་རྣམས་ལ་གསོལ་བ་འདེབས། །གང་ཞིག་བསྟེན་ན་བསླུ་བ་

[016B] །བླ་མ་ཡི་དམ་བསྲུང་མའི་ཚོགས་རྣམས་ལ། །རྩེ་གཅིག་མོས་པའི་ཡིད་ཀྱིས་གསོལ་འདེབས་ན། །འབྲལ་མེད་ཐུགས་རྗེ་ཆེན་པོས་བྱིན་གྱིས་རློབས། །བདག་ནི་སྔོན་ཆད་ཉོན་མོངས་དབང་གྱུར་པས། །སྒོ་
གསུམ་སྒོ་ནས་མི་དགེ་ཅི་བགྱིས་པ། །གནོང་ཞིང་འགྱོད་པས་འདྲེན་པ་རྣམས་ཀྱི་ནི། །སྤྱན་སྔར་མ་ལུས་ཡོངས་སུ་བཤགས་པར་བགྱི། །དེང་ནས་བཟུང་སྟེ་ཚེ་རབས་ཐམས་ཅད་དུ། །རྟག་ཏུ་དལ་འབྱོར་ཚང་བའི་རྟེན་ཐོབ་ཅིང། །བླ་
མ་མཆོག་གིས་འབྲལ་མེད་རྗེས་བཟུང་སྟེ། །སྡུག་བསྔལ་ཀུན་གྱི་མིང་ཡང་མེད་པར་ཤོག་གནས་སྐབས་འདིར་ཡང་འགལ་རྐྱེན་ཀུན་ཞི་ཞིང། །ཚེ་དང་བསོད་ནམས་ལོངས་སྤྱོད་དཔལ་འབྱོར་སོགས། །མཐུན་པའི་རྐྱེན་རྣམས་
ཇི་ལྟར་བསམས་པ་བཞིན། །འབད་རྩོལ་མེད་པར་ལྷུན་གྱིས་གྲུབ་པར་ཤོག་མདོར་ན་རྗེ་བཙུན་བླ་མའི་ཐུགས་རྗེ་ཡིས། །བདེ་བ་ཅན་སོགས་དག་པའི་ཞིང་བགྲོད་ནས། །མགོན་ཁྱོད་མངོན་པར་རྫོགས་པར་སངས་རྒྱས་པའི། །
འཁོར་གྱི་ཐོག་མར་བདག་ཅག་འགྱུར་བར་ཤོག་ཅེས་སྒང་ཆེན་ནས་སྡེ་པ་ཆོས་རྗེའི་ཐུགས་དམ་དུ། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།།



﻿༄༅། །བདེ་བ་ཅན་གྱི་ཞིང་དུ་ཐོགས་པ་མེད་པར་བགྲོད་པའི་མྱུར་ལམ་ཞེས་བྱ་བ་བཞུགས། །

[001A] །ན་མོ་གུ་རུ་མཉྫུ་གྷོ་ཥཱ་ཡ། བཙོ་མའི་གསེར་སྦྱངས་ལས་གྲུབ་རྟ་ལྗང་ཅན། །འབུམ་ཕྲག་ཚོགས་པའི་འོད་ཟེར་རྩེ་དགའ་ཡིས། །རབ་མྱོས་བྱུ་རུའི་ལྷུན་པོ་
ལྟར་བརྗིད་པའི། །སྐྱབས་མཆོག་འོད་དཔག་མེད་པའི་ཞབས་བཏུད་ནས། །མནར་མེད་འཇིགས་རུང་སྲིན་པོའི་མཆེ་བའི་ཕྲག་ངེས་པར་འཇུག་ངེས་དེས་ཀྱང་ལམ་འདི་ལ། །བརྟེན་
ཚེ་སྡིག་འབྲས་ལས་གྲོལ་ཞིང་མཆོག་ཏུ། །ཐོགས་མེད་བགྲོད་པའི་གདམས་པ་བདག་གིས་བཤད། །འདིར་དིང་སང་གི་སྐྱེ་བོ་ལམ་སྣ་མ་ཟིན་པ་དམན་འབྲིང་ཅི་རིགས་ལ་ཉེ་
བར་མཁོ་བ། བདག་ནི་འཆི་བའི་དུས་བྱེད་གྱུར་པ་ན། །སྒྲིབ་པ་ཐམས་ཅད་དག་ནི་ཕྱིར་བསལ་ཏེ། །མངོན་སུམ་སྣང་བ་མཐའ་ཡས་དེ་མཐོང་ནས། །བདེ་བ་ཅན་གྱི་ཞིང་དེར་རབ་

[002A]༄༅། །ཏུ་འགྲོ་དེར་སོང་ནས་ནི་སྨོན་ལམ་འདི་དག་ཀྱང། །ཐམས་ཅད་མ་ལུས་མངོན་དུ་འགྱུར་བར་ཤོག་ཅེས་པ་དང། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །
པདྨོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག་ཅེས་སོགས་ཀྱིས་བསྟན་པའི་མན་ངག་བླ་མ་ཛེ་
ཏཱ་རི་དང་རྡོ་རྗེ་གདན་པ་སོགས་མཁས་གྲུབ་ཀྱི་དམ་པ་བར་མ་ཆད་པ་ལས་བརྒྱུད་པའི་གདམས་པ། བདེ་བ་ཅན་གྱི་ཞིང་དུ་སྐྱེ་བར་འདོད་པའི་གང་ཟག་རྣམས་ཀྱིས་ཉམས་སུ་བླང་བའི་
རིམ་པ་བཤད་པ་ལ་གཉིས། ཉིན་མཚན་དུ་དྲན་ཤེས་བསྟེན་ནས་ཞིང་མཆོག་དམ་པར་འགྲོ་བའི་ལམ་སྦྱངས་པ་དང། མཐར་ལས་ལ་སྦྱར་བའོ། །དང་པོ་ནི། བདེ་བ་ཅན་གྱི་ཞིང་
བཀོད་ཀྱི་མདོ་ལས། ཀུན་དགའ་བོ། སེམས་ཅན་གང་དག་ཁ་ཅིག་དེ་བཞིན་གཤེགས་པ་དེ་རྣམ་པ་ཡང་དང་ཡང་དུ་ཡིད་ལ་བྱེད་པ་དང། དགེ་བའི་རྩ་བ་མང་པོ་དཔག་ཏུ་མེད་པ་

[002B] བྱང་ཆུབ་ཏུ་སེམས་བསྐྱེད་པ་ཡོངས་སུ་བསྔོས་ཏེ། འཇིག་རྟེན་གྱི་ཁམས་དེར་སྐྱེ་བར་སྨོན་ལམ་འདེབས་པ་དེ་དག་འཆི་བའི་དུས་ཉེ་བར་གནས་པ་ན། དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་འོད་དཔག་མེད་དེ་དགེ་སློང་གི་ཚོགས་དུ་མས་ཡོངས་སུ་བསྐོར་ཞིང་མདུན་གྱིས་བལྟས་ནས་བཞུགས་པར་གྱུར་ཏེ། དེ་དག་གིས་བཅོམ་ལྡན་འདས་འོད་དཔག་མེད་དེ་མཐོང་ནས་རབ་ཏུ་
དང་བའི་སེམས་ཀྱིས་ཤི་འཕོས་ཏེ། འཇིག་རྟེན་གྱི་ཁམས་བདེ་བ་ཅན་དེ་ཉིད་དུ་སྐྱེ་བར་འགྱུར་རོ། །ཞེས་གསུངས་ཤིང། དེ་བཞིན་དུ་བཅོམ་ལྡན་འདས་ཚེ་དཔག་མེད་རང་ཉིད་ཀྱིས་ཀྱང། ངས་ནི་སྔོན་གྱི་
སྨོན་ལམ་འདི་སྐད་བཏབ། །སེམས་ཅན་གང་གིས་ང་ཡི་མིང་ཐོས་ན། །ང་ཡི་ཞིང་དུ་རྟག་ཏུ་འོང་བར་ཤོག་ང་ཡི་སྨོན་ལམ་བཟང་པོ་དེ་རྫོགས་པས། །འཇིག་རྟེན་ཁམས་མང་དག་ནས་སེམས་ཅན་འོང།།
དེ་དག་ང་ཡི་ཞིང་དུ་ལྷགས་ནས་ནི། །དེ་དག་སྐྱེ་བ་གཅིག་ལས་ཕྱིར་མི་ལོག་ཅེས་མགོན་པོ་འོད་དཔག་མེད་ཀྱི་མཚན་ཐོས་པ་དང། བྱང་ཆུབ་ཏུ་སེམས་བསྐྱེད་ཅིང། ཞིང་དེར་སྐྱེ་བའི་སྨོན་ལམ་བཏབ་ན། ཞིང་དེར་
སྐྱེས་ནས་ངན་སོང་དུ་ཕྱིར་ལྡོག་པ་གཏན་མི་སྲིད་པར། སྟོན་མཆོག་བླ་ན་མེད་པ་གཉིས་ཀྱི་བསླུ་བ་མེད་པའི་བཀའ་བདེན་པས་ཞལ་གྱིས་བཞེས་པས་ཡིད་ཆེས་བསྐྱེད། གལ་ཏེ་ཐེ་ཚོམ་དང་བཅས་ཏེ་

[003A]༄༅། །སྨོན་ལམ་བཏབ་ན། ཞིང་དེར་སྐྱེས་ཀྱང་པདྨའི་སྦུབས་སུ། སངས་རྒྱས་མཐོང་བ་དང་ཆོས་ཐོས་པ་མེད་པར་མི་ལོ་ལྔ་བརྒྱར་གནས་དགོས་པར་གསུངས་པས་ཐེ་ཚོམ་དང་སོམ་ཉི་
སྐད་ཅིག་ཙམ་ཡང་མི་བྱེད། ཞིང་བཀོད་ཀྱི་མདོ་དང། རྗེ་ཐམས་ཅད་མཁྱེན་པས་མཛད་པའི་བདེ་བ་ཅན་གྱི་ཞིང་བཀོད་ཀྱི་ཞིང་མཆོག་སྒོ་འབྱེད་སོགས་ཡང་ཡང་བལྟས་ལ། བདེ་བ་ཅན་དུ་སྐྱེ་བ་ལ་འདོད་པ་
དང། དང་བ་དང། ཡིད་ཆེས་པའི་དད་པ་དང་ལྡན་པས། ནུབ་ཕྱོགས་སུ་མགོན་པོ་འོད་དཔག་མེད་ཀྱི་སྐུ། བྲིས་འབུར་ཅི་རིགས་བཀྲམ། ཅི་འབྱོར་པའི་མཆོད་པ་བཤམ། གང་དུ་འདུག་པའི་གནས་དེ་དང་དེ་
བདེ་བ་ཅན་གྱི་ཞིང་ཁམས་དངོས་སུ་བསམ། སྐུ་དེའམ་སྐུ་མེད་ནའང། རང་གི་མདུན་དུ་རིན་པོ་ཆེའི་ཁྲི་པདྨ་ཟླ་བ་དང་བཅས་པའི་སྟེང་ན། རང་གི་རྩ་བའི་བླ་མ་དང་ངོ་བོ་དབྱེར་མེད་པའི་བཅོམ་ལྡན་
འདས་མགོན་པོ་འོད་དཔག་མེད་སྐུ་མདོག་མཚལ་བཏུལ་མའི་ལྷུན་པོ་ལ་ཉི་མ་འབུམ་གྱི་མདངས་དང་ལྡན་པ་ལྟར་དམར་ཞིང་འོད་ཟེར་འཕྲོ་བ། ཞལ་གཅིག་ཕྱག་གཉིས། ཏིང་ངེ་འཛིན་གྱི་ཕྱག་
རྒྱའི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། མཚན་དང་དཔེ་བྱད་ཀྱིས་བརྒྱན་ཅིང། དབུ་གཙུག་ཏོར་དང་ལྡན་པ། སྐུ་ཆོས་ངུར་སྨྲིག་གི་མདོག་ཅན་གསུམ་གྱིས་མཛེས་པར་ཀླུབས་པ་

[003B] རྡོ་རྗེའི་སྐྱིལ་མོ་ཀྲུང་གིས་བྱང་ཆུབ་ཀྱི་ཤིང་དྲུང་དུ་བཞུགས་པའི་གཡས་ན་སྤྱན་རས་གཟིགས་
དང། གཡོན་ན་མཐུ་ཆེན་ཐོབ་ལ་སོགས་པའི་བྱང་ཆུབ་སེམས་དཔའ་དང། དགེ་སློང་གི་དགེ་འདུན་བསམ་གྱིས་མི་ཁྱབ་པས་བསྐོར་བ་གསལ་བཏབ། སྙིང་ཐག་པ་ནས་སྐྱབས་འགྲོ་སེམས་བསྐྱེད་ཚད་མེད་བཞི་རྒྱུད་དང་
འདྲེས་ངེས་པ་སྔོན་དུ་བཏང། བཟང་སྤྱོད་ནས་འབྱུང་བའི་ཡན་ལག་བདུན་པ་སྒོ་གསུམ་གུས་པའི་སྒོ་ནས་ཕུལ་ཏེ་བསག་སྦྱང་ལ་གཙོ་བོར་འབད། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་ལ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། །ཞེས་ལན་ཅི་མང་གསོལ་བ་འདེབས། བླ་མ་དང། ཕྱོགས་བཅུའི་རྒྱལ་བ་སྲས་དང་བཅས་པ་དང། ཁྱད་པར་
དུ་མགོན་པོ་འོད་དཔག་མེད་བྱང་ཆུབ་སེམས་དཔའི་དགེ་སློང་གི་དགེ་འདུན་དང་བཅས་པ་རྣམས་དགོངས་སུ་གསོལ། བདག་གི་ནམ་མཁའི་མཐས་ཀླས་པའི་སེམས་ཅན་ཐམས་ཅད་ཕན་བདེ་བླ་ན་མེད་པ་ལ་འགོད་
པའི་ཆེད་དུ། མྱུར་བ་མྱུར་བར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་བདེ་བ་ཅན་གྱི་ཞིང་དུ་སྐྱེ་བ་བླངས་ཏེ། མགོན་པོ་འོད་དཔག་མེད་ཀྱི་བཀའ་ལུང་ཡང་དག་པར་ནོད་པར་བགྱིའོ། །

[004A]༄༅། །དེས་ན་བདག་གིས་སྒོ་གསུམ་གྱི་སྒོ་ནས་དགེ་བའི་རྩ་བ་ཅི་བསགས་པ་དང། སྐྱེ་འཕགས་ཐམས་ཅད་ཀྱི་དུས་གསུམ་དང་འབྲེལ་བའི་ལེགས་སྤྱད་ཇི་སྙེད་པ་དང། དེ་བཞིན་གཤེགས་པའི་བཀའ་
འགྱུར་བ་མེད་པ་ཞལ་གྱིས་བཞེས་པའི་བདེན་པ་དང། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་མཐུས། བདག་འདི་ནས་ཤི་འཕོས་མ་ཐག་ཏུ། སྐྱེ་གནས་གཞན་གྱིས་བར་མ་ཆོད་པར་
བདེ་བ་ཅན་གྱི་ཞིང་དུ། མགོན་པོ་འོད་དཔག་ཏུ་མེད་པའི་ཞབས་དྲུང་དུ། པདྨའི་སྙིང་པོ་སེང་གེའི་ཁྲི་ལ་རྫུས་ཏེ་སྐྱེ་བ་ལེན་པར་གྱུར་ཅིག་སྐྱེས་མ་ཐག་ཏུ་གཟུངས་དང་ཏིང་ངེ་འཛིན་ལ་སོགས་པའི་ཡོན་ཏན་གྱི་ཚོགས་
དཔག་ཏུ་མེད་པ་མངོན་དུ་གྱུར་ཏེ། སྟོན་པ་བླ་ན་མེད་པ་འོད་དཔག་ཏུ་མེད་པ་ལ་སོགས་པ་ཕྱོགས་བཅུའི་སངས་རྒྱས་ཐམས་ཅད་ལས་བཀའ་ལུང་ཡང་དག་པར་ནོད། ཐུགས་མཉེས་པར་བྱེད་ཅིང། སྐད་ཅིག་
སྐད་ཅིག་ལ་སངས་རྒྱས་ཀྱི་ཞིང་ཐམས་ཅད་དུ་ཐོགས་པ་མེད་པར་འཇུག་པར་གྱུར་ཅིག་ཅེས་དམིགས་པ་གསལ་ཞིང་གདུང་ཤུགས་དྲག་པོས་ལན་གསུམ་སོགས་བརྗོད། རྒྱས་པར་ན་རྗེ་ཐམས་ཅད་མཁྱེན་
པས་མཛད་པའི་བདེ་བ་ཅན་གྱི་སྨོན་ལམ་ཡོངས་རྫོགས་བསམ། མདོར་བསྡུ་ན་སྙིང་པོའི་སྡོམས་ལྟ་བུ། ཐུབ་པའི་དབང་པོས་ལན་གྲངས་དུ་མ་རུ། ལེགས་པར་ཡོངས་སུ་བསྔགས་པའི་ཞིང་གི་མཆོག་བདེ་བ་

[004B] །བརྩེ་བའི་དབང་གིས་ཇི་ལྟར་ནུས་བཞིན་བརྗོད། །བླང་དོར་གནས་རྣམས་མ་རིག་མཐུག་པོས་བསྒྲིབས། །ཁོང་ཁྲོའི་མཚོན་གྱིས་མཐོ་རིས་སྲོག་འཕྲོག་ཅིང། །འདོད་སྲེད་ཞགས་པས་
འཁོར་བའི་བཙོན་རར་བཅིངས། །ལས་ཀྱི་ཆུ་བོས་སྲིད་པའི་རྒྱ་མཚོར་ཁྱེར། །ན་རྒའི་སྡུག་བསྔལ་རྦ་རླབས་མང་པོས་གཡེངས། །མི་བཟད་འཆི་བདག་ཆུ་སྲིན་ཁར་ཆུད་པས། །མི་འདོད་སྡུག་བསྔལ་ཁུར་གྱིས་ནོན་གྱུར་
པ། །མགོན་མེད་བདག་གི་ཉམ་ཐག་ང་རོ་ཡིས། །ཡིད་ལ་སྨོན་པ་འགྲུབ་པའི་དབང་པོ་རུ། །ཕོངས་པའི་གཉེན་གཅིག་འདྲེན་པ་འོད་དཔག་མེད། །སྤྱན་རས་གཟིགས་དབང་རྒྱལ་སྲས་མཐུ་ཆེན་ཐོབ། །འཁོར་དང་བཅས་
ལ་གུས་པས་གསོལ་འདེབས་ན། །དཔག་མེད་བསྐལ་པར་བདག་ཅག་རྣམས་ཀྱི་ཕྱིར། །ཐུགས་མཆོག་བསྐྱེད་པའི་དམ་བཅའ་མ་བསྙེལ་བར། །འདབ་བཟངས་གཙོ་བོས་ལྷ་ཡི་ལམ་ལ་བཞིན། །རྫུ་འཕྲུལ་སྟོབས་ཀྱིས་
བརྩེ་བས་འདིར་གཤེགས་ཤིག་ནམ་ཞིག་ཚེ་ཡི་འདུ་བྱེད་གཏོང་བ་ན། །འཁོར་ཚོགས་རྒྱ་མཚོས་བསྐོར་བའི་འོད་དཔག་མེད། །མིག་གི་ལམ་དུ་གསལ་བར་མཐོང་གྱུར་ཏེ། །དད་སོགས་སྙིང་རྗེས་བདག་རྒྱུད་གང་བར་
ཤོག་བར་དོའི་སྣང་བ་ཤར་བར་གྱུར་མ་ཐག་རྒྱལ་སྲས་བརྒྱད་ཀྱིས་མ་ནོར་ལམ་བསྟན་ཏེ། །བདེ་བ་ཅན་དུ་སྐྱེས་ནས་སྤྲུལ་པ་ཡིས། །མ་དག་ཞིང་གི་འགྲོ་བ་འདྲེན་གྱུར་ཅིག་ཇི་སྲིད་ཐུབ་མཆོག་གོ་འཕང་དམ་པ་དེ་

[005A]༄༅། །བདག་གིས་མངོན་དུ་མ་བྱས་དེ་སྲིད་དུ། །རྣམ་དག་ལམ་བཟང་སྒྲུབ་པའི་རྟེན་རྙེད་ཅིང། །རབ་ཏུ་འབྱུང་ཞིང་ཚེ་རབས་དྲན་པར་ཤོག་གཟུངས་སྤོབས་ཏིང་འཛིན་མངོན་ཤེས་རྫུ་འཕྲུལ་སོགས། །
མཐའ་ཡས་ཡོན་ཏན་དུ་མའི་མཛོད་འཛིན་ཅིང། །མཁྱེན་བརྩེ་ནུས་པ་ཟླ་དང་བྲལ་ཐོབ་ནས། །བྱང་ཆུབ་སྤྱོད་པ་མྱུར་དུ་མཐར་ཕྱིན་ཤོག་དུས་མིན་འཆི་བའི་མཚན་མ་མཐོང་བ་ན། །དེ་ཡི་མོད་ལ་ཚེ་དཔག་མེད་མགོན་
སྐུ༑ ༑གསལ་བར་མཐོང་ནས་འཆི་བདག་དཔའ་བཅོམ་སྟེ། །འཆི་མེད་རིག་འཛིན་མྱུར་དུ་ཐོབ་པར་ཤོག་ཚེ་རབས་ཀུན་ཏུ་ཚེ་དཔག་མེད་པ་ཡིས། །ཐེག་མཆོག་བཤེས་གཉེན་དངོས་སུ་མཛད་པའི་མཐུས། །རྒྱལ་བས་
བསྔགས་པའི་ལམ་བཟང་དེ་ཉིད་ལས། །སྐད་ཅིག་ཙམ་ཡང་ལྡོག་པར་མ་གྱུར་ཅིག་སེམས་ཅན་ཡལ་བར་དོར་ནས་རང་དོན་ལ། །རེ་བའི་བློ་ནི་ནམ་ཡང་མི་སྐྱེ་ཞིང། །གཞན་དོན་སྒྲུབ་པའི་ཚུལ་ལ་མ་རྨོངས་པའི། །ཐབས་
ལ་མཁས་པས་གཞན་དོན་ལྷུར་ལེན་ཤོག་བདག་གི་མིང་ཙམ་བརྗོད་དང་དྲན་པས་ཀྱང། །སྡིག་པའི་ལས་ཀྱི་འབྲས་བུས་མནར་བ་ཀུན། །ཕུན་ཚོགས་བདེ་བའི་དཔལ་རབ་འབྱོར་གྱུར་ནས། །ཐེག་མཆོག་བགྲོད་
པའི་ཐེམ་སྐས་འཛེག་གྱུར་ཅིག་རྒྱལ་བའི་སྲས་ཀྱི་རྣམ་ཐར་ཕྱོགས་ཙམ་ཞིག་མཚོན་པར་བྱས་ནས་རྒྱལ་སྲས་སྤྱོད་པའི་གེགས། །མ་ལུས་ཞི་ཞིང་མཐུན་པའི་ཚོགས་བཅས་ཀུན། །ཡིད་ལ་བསམས་པ་ཙམ་གྱིས་ཐོབ་

[005B]ཤཱཀྱའི་དབང་པོ་འདྲེན་པ་འོད་དཔག་མེད། །མི་ཕམ་འཇམ་དབྱངས་གསང་བདག་སྤྱན་རས་གཟིགས། །བདེ་གཤེགས་འཁོར་བཅས་རྟེན་འབྲེལ་མི་བསླུ་བའི། །བདེན་པའི་སྨོན་ལམ་འདི་དག་མྱུར་འགྲུབ་ཤོག་
ཅེས་བརྗོད་ཅིང། ཁྱད་པར་སྤྱོད་ལམ་རྣམ་བཞི་གང་ལ་འཇུག་ཀྱང། བདེ་བ་ཅན་གྱི་སྟོན་པ་དང་བཅས་པའི་མདུན་ན་འདུག་པར་མོས་ཤིང། ལྷག་པར་གང་དུ་འགྲོ་ཡང་མགོན་པོ་འོད་དཔག་མེད་པའི་ཞབས་དྲུང་དུ་འགྲོ་
བར་བསམས། ཉལ་བའི་ཚེ་ཡང་ནུབ་ཕྱོགས་སུ་མགོ་བསྟན། མགོན་པོ་འོད་དཔག་མེད་ཀྱི་སྐུ་མདུན་དུ་འདུག་པར་བསམ། རང་གི་སྙིང་གར་རྣམ་པར་ཤེས་པའི་ངོ་བོ་ཨ་འམ་ཧཱུཾ་དཀར་པོ། ཡི་གེ་ངོ་མི་ཤེས་ན། འོད་
དཀར་པོ་རྒྱ་སྲན་ཙམ་དབུགས་ཕྱིར་འགྲོ་བ་ན་སྤྱི་བོ་ནས་འཐོན་མགོན་པོ་འོད་དཔག་མེད་པའི་ཐུགས་ཀར་ཐིམ། དབུགས་ནང་དུ་འཇུག་པ་དང་ཐུགས་ཀ་ནས་འཐོན་རང་གི་སྤྱི་བོ་ནས་སྙིང་གར་ཞུགས་པ་ཡང་ཡང་བསམ་
དེ་ལྟར་བསྒོམས་པས་སྤྱི་བོ་ཟ་བ་སོགས་བྱུང་ན། སྣ་བུག་ནས་འོད་སོགས་འབྱུང་འཇུག་བྱེད། ཐུན་མཇུག་དང་ཉལ་བའི་ཚེ་མདུན་གྱི་འོད་དཔག་མེད་དེ་ཉིད་ཀྱང་ཚུར་བྱོན། རང་གི་སྙིང་གར་ཐིམ་པས་བྱིན་གྱིས་
བརླབས་ཤིང། བདག་ཉིད་ཀྱང་མགོན་པོ་འོད་དཔག་མེད་དུ་གྱུར། དེ་ཡང་འོད་དུ་ཞུ་བར་བསམས་ལ་འོད་གསལ་དུ་བསྒོམ། གཉིད་སད་མ་ཐག་མགོན་པོས་འོད་གསལ་ལས་བླངས་པར་མོས་ནས། འོད་

[006A]༄༅། །དཔག་མེད་ཞིང་དང་བཅས་པར་བསྒོམ་པ་སོགས་ཁོར་ཡུག་ཏུ་བྱེད་ཅིང། སྤྱོད་ལམ་ཐམས་ཅད་དུ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །པདྨོ་དམ་པ་ཤིན་ཏུ་མཛེས་ལས་
སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གི་དེར་ཐོབ་ཤོག་དེར་ནི་གིས་ལུང་བསྟན་རབ་ཐོབ་ནས། །སྤྲུལ་པ་མང་པོ་བྱེ་བ་ཕྲག་བརྒྱ་ཡི། །བློ་ཡི་སྟོབས་ཀྱིས་ཕྱོགས་
བཅུ་རྣམས་སུ་ཡང། །སེམས་ཅན་རྣམས་ལ་ཕན་པ་མང་བྱེད་ཤོག་ཅེས་ཤློ་ཀ་གཉིས་པོ་དེ་ཡང་ཡང་བརྗོད་ཅིང། ཞིང་མཆོག་སྟོན་པ་དང་བཅས་པ་ཡང་ཡང་དྲན་པར་བྱེད། མདོར་ན་མགོན་པོ་འོད་དཔག་མེད་དང་
དུས་ནམ་ཡང་འབྲལ་བ་མེད་པར་བསམ་མོ། །གཉིས་པ་ལས་ལ་སྦྱར་བ་ནི། འཆི་བའི་རྟགས་བྱུང་བ་ན། ལུས་ལོངས་སྤྱོད་གཉེན་མཛའ་བཤེས་གང་ལ་ཡང་ཆགས་ཞེན་མེད་པར། དགེ་ཕྱོགས་ལ་བཏང། བསག་
སྦྱང་ལ་འབད་ཅིང། དམ་ཚིག་དང་སྡོམ་པ་ཉམས་པ་གསོ། བུ་ཕ་ཁྱིམ་དུ་འགྲོ་བ་ལྟ་བུར་དགའ་བ་བསྒོམ། སྐྱབས་འགྲོ་སེམས་སྐྱེད་སྔོན་དུ་འགྲོ་བས་བླ་མའི་རྣལ་འབྱོར་བསྒོམ། བདེ་བ་ཅན་དུ་སྐྱེ་བར་གསོལ་བ་སྙིང་
ཁོང་རུས་པའི་གཏིང་ནས་འདེབས། མཁའ་འགྲོ་ཆོས་སྐྱོང་ལ་གཏོར་མ་ཕུལ། བདེ་བ་ཅན་དུ་འགྲོ་བ་ལ་བར་ཆད་མི་འབྱུང་བའི་འཕྲིན་ལས་བཅོལ། བླ་མ་བཟང་པོའི་གདུང། མགྲོན་བུ་བུ་ཆེ་མའི་བསྲེགས་ཐལ་

[006B] ཕྱེ་མར་བྱས་པ། སྦྲང་སྨྱོན་དང་སྦྱར་བའི་ལྡེ་གུ་སྤྱི་བོར་བྱུག་གནས་དབེན་པར་སྐྱིལ་མོ་ཀྲུང་ངམ། གཞོགས་གཡས་པ་འོག་ཏུ་བཅུག་ནས་ཉལ། སྔར་སྦྱངས་པའི་དམིགས་པ་གསལ་བཏབ་མགོན་པོ་འོད་
དཔག་མེད་ཀྱི་ཐུགས་ཀ་ནས་ཀྱང་འོད་ཟེར་ལྕགས་ཀྱུ་ལྟ་བུ་བྱུང། རང་གི་སྙིང་གའི་རྣམ་ཤེས་འོད་ཀྱི་གོང་བུ་རྒྱ་སྲན་ཙམ་ལ་བཏབ་སྟེ་དྲངས། བཅོམ་ལྡན་འདས་ཀྱི་ཐུགས་ཀར་ཐིམ། དེ་ཉིད་ཀྱི་ཐུགས་ཀ་ནས་སླར་འཐོན་
པདྨོའི་ལྟེ་བར་རྫུས་ཏེ་སྐྱེ་བ་ལེན་པར་བྱའོ། །དེ་ཡང་སངས་རྒྱས་ཀི་ཞིང་འགའ་ཞིག་ནི། སྣོད་བཅུད་ཀྱི་འབྱོར་པ་ཧ་ཅང་རྒྱ་ཆེ་བས་ཤིན་དུ་སྐྱེ་དཀའ་ཞིང། སངས་རྒྱས་ཀྱི་ཞིང་ལ་ལར་ནི་སྐྱེས་ཀྱང། ངན་སོང་དུ་སླར་ལྡོག་
པས་དགོས་པ་མི་འགྲུབ་ལ། མགོན་པོ་འདི་དཔག་མེད་ཀྱིས་དང་པོར་བསྐལ་པ་མང་པོར་སྨོན་པས་བསྒྲུབས་ཤིང། ད་ལྟ་སྨོན་ལམ་ཡོངས་སུ་རྫོགས་པས། བདེ་བ་ཅན་དུ་ནི་སྐྱེ་སླ་ཞིང། དེར་སྐྱེས་ན་སླར་ངན་འགྲོར་
ལྡོག་པ་གཏན་ནས་མི་སྲིད་པ་དང། བདག་ཅག་གི་སྟོན་པས་ཀྱང་ཞིང་འདིའི་གདུལ་བྱ་ལ་དགོངས་ནས་གསུང་རབ་རྣམས་སུ། སངས་རྒྱས་ཀྱི་མཚན་དང། གཟུངས་སྔགས་མང་པོའི་ཕན་ཡོན་དུ་བདེ་བ་ཅན་དུ་སྐྱེ་བ་
མང་དུ་གསུངས་པས། དེང་སང་གི་སྐྱེ་བོ་རྣམས་ཀྱིས་འདི་ལྟ་བུའི་མན་ངག་ལ་ཉམས་ལེན་སྙིང་པོར་བྱས་ན་ལེགས་སོ། །ཞེས་བདག་དང་གཞན་ལ་གསོལ་བ་འདེབས་སོ། །སྨྲས་པ། ཚེ་འདི་དགུན་ཉི་བཞིན་དུ་

[007A]༄༅། །ཡུན་ཐུང་ཞིང། །གནད་གཅོད་བར་དོའི་འཁྲུལ་སྣང་ཡ་ཡང་ང། །འཇིགས་རུང་ངན་འགྲོའི་སྡུག་བསྔལ་བཟོད་དཀའ་ན། །ཟོན་མེད་དལ་བར་སྡོད་པ་སྨྱོན་པ་རང། །བསགས་པ་ཀུན་འཛད་ཡང་ན་གཞན་
གྱིས་སྤྱོད། །འདུས་པ་འབྲལ་ཞིང་དགྲ་གཉེན་ཡང་ཡང་འགྱུར། །མཐོན་པོའི་མཐའ་རྒུད་སྐྱེས་པ་ཀུན་འཆི་ན། །ཚེ་འདིའི་ཕུན་ཚོགས་བསྒྲུབ་པ་ཁྱོད་དྲན་ནམ། །ནམ་འཆི་ངེས་མེད་འཆི་བའི་དུས་ཀྱི་ཚེ། །ཐམས་ཅད་
བོར་ནས་གཅིག་པུར་འགྲོ་བའི་དུས། །ཆོས་ལས་གཞན་གྱིས་ཕན་པ་ཅང་མེད་ན། །ཆོས་མིན་བྱ་བས་འདའ་བ་ཀྱེ་མ་བླུན། །དེ་ཕྱིར་མནོག་ཆུང་སྡུག་བསྔལ་མང་པོའི་རྒྱུ། །སྲིད་པའི་བདེ་ལ་ཆགས་པར་མ་
བྱེད་པར། །སྡུག་བསྔལ་ཀུན་གྱི་མིང་ཡང་མེད་པ་ཡི། །བདེ་བ་ཅན་དུ་བྱོན་ན་མི་ལེགས་སམ། །འཆི་བདག་བདུད་ནི་ཉི་རྒས་གྲིབ་མ་བཞིན། །སྐད་ཅིག་ཙམ་ཡང་མི་སྡོད་མྱུར་འོང་བས། །གྲོགས་བདག་བག་མེད་ལེ་ལོ་མ་
བྱེད་པར། །མ་ཡེངས་རྒྱུན་དུ་ཚུལ་འདིར་དྲན་ཤེས་སྟེན། །བདག་ཀྱང་ཕ་རོལ་སྐྱེས་ཆེན་འདེགས་པའི་ཚེ། །མཉམ་མེད་ཤཱཀྱའི་ཏོག་དང་འདྲེན་པ་མཆོག་འོད་དཔག་མེད་པའི་ཐུགས་རྗེས་སྣ་དྲངས་ནས། །བདེ་བ་ཅན་དུ་
ཐོགས་མེད་སྐྱེ་བར་ཤོག་ཅེས་བདེ་བ་ཅན་དུ་ཐོགས་པ་མེད་པར་འཇུག་པའི་མྱུར་ལམ་འདི་ཡང། སློབ་དཔོན་ཛེ་ཏཱ་རི་དང། བླ་མ་རྡོ་རྗེ་གདན་པའི་མན་ངག་དང། བ་རི་ལོཙྪ་བ་ནས་བརྒྱུད་པ་ཆོས་རྗེ་ས་པཎ་གྱིས་ཡི་གེར་

[007B] རྗེ་ཐམས་ཅད་མཁྱེན་པས་བདེ་བ་ཅན་གྱི་ཞིང་བཀོད་སྨོན་ལམ་དང་བཅས་པ་མཛད་པའི་མན་ངག་དགོངས་པ་གཅིག་ཏུ་གནས་པ་ལྟར། དེང་སང་གི་གདུལ་བྱ་རྣམས་ལ་སྐལ་བ་དང་འཚམས་
པའི་སྨན་ཡོན་དུ་འགྱུར་རོ་སྙམ་པའི་ལྷག་བསམ་གྱིས་ཀུན་ནས་བསླངས་ཏེ། མདོ་རྒྱུད་མན་ངག་འཛིན་པའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བ་འདིས་ཀྱང། འགྲོ་ཀུན་བདེ་བ་ཅན་དུ་སྐྱེ་བའི་རྒྱུར་གྱུར་ཅིག་
མངྒ་ལཾ།། །།    ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་
མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ།། །



﻿༄༅། །ན་མོ་ཨཱརྱ་མཻ་ཏྲཱི་ཡ་
རང་གཞན་དགའ་ལྡན་ཆོས་ཀྱི་ཕོ་བྲང་དུ་འགྲོ་བར་འདོད་པས། །དགེ་སེམས་རྣམ་དག་དང་ལྡན་པའི་ངང་ནས་འདི་ལྟར་གདོན་ཅིང་བསམ་པར་བྱའོ། །མདུན་གྱི་ནམ་མཁར་དགའ་ལྡན་གཞལ་མེད་ཁང། །ཡིད་
དགའ་ཆོས་འཛིན་ནོར་བུའི་ཁྲི་སྟེང་དུ། །བྱམས་མགོན་གསེར་མདོག་ཉི་མ་འབུམ་འོད་འཕྲོ། །ཆོས་འཁོར་ཕྱག་རྒྱ་བཟང་པོའི་འདུག་སྟངས་ཀྱིས། །འཁོར་ཚོགས་རྒྱ་མཚོས་བསྐོར་བའི་དབུས་ན་བཞུགས། །གནད་གཅོད་
བར་དོ་ངན་འགྲོའི་འཇིགས་པ་ལས། །སྐྱོབ་ཕྱིར་འདིར་གཤེགས་མགོན་སྐྱབས་དཔུང་གཉེན་མཛོད། །ཁྱོད་ཞབས་པདྨོར་གུས་པས་ཕྱག་འཚལ་ཞིང། །མཆོད་ཚོགས་ཀུན་འབུལ་སྡིག་ལྟུང་བཤགས་ཤིང་སྡོམ། །

[085A]༄༅། །དགེ་ལ་ཡི་རང་ཆོས་འཁོར་བསྐོར་བ་དང། །བསྐལ་བརྒྱར་བཞུགས་གསོལ་འདིས་མཚོན་དགེ་བའི་ཚོགས། །འགྲོ་རྣམས་དོན་དུ་དགའ་ལྡན་འཇུག་ཕྱིར་བསྔོ། །ལུས་དབུས་དྲང་པོར་དབུ་མ་མདའ་
སྨྱུག་ཙམ། །མར་སྣ་ལྟེ་བ་ཡར་སྣ་ཚངས་བུག་ཟུག་སྙིང་གའི་དབུ་མའི་སྦུབས་ནང་རང་གི་སེམས། །ཤེལ་གོང་ལྟ་བུའི་ཐིག་ལེ་རྒྱ་སྲན་ཙམ། །འཕར་ཞིང་འཕུར་ལ་ཁད་བསམས་དེ་ཉིད་ཀྱིས། །དབུ་མའི་ལམ་ནས་བྱམས་
མགོན་མངོན་སུམ་དུ། །མཐོང་བར་བསམས་ལ་འདི་ལྟར་གསོལ་བ་གདབ། །བསླུ་མེད་སྐྱབས་ཀྱི་དམ་པ་མ་ཕམ་མགོན། །གསོལ་བ་འདེབས་སོ་གནད་གཅོད་སྡུག་བསྔལ་སོལ། །བདུད་དང་གཤིན་རྗེ་བར་དོའི་
འཇིགས་ལས་སྐྱོབས། །འཇིགས་རུང་ངན་འགྲོའི་གཡངས་ཆེ་ལས་སྒྲོལ། །དགའ་ལྡན་གཞལ་མེད་ཁང་དུ་དྲང་དུ་གསོལ། །བྱམས་མགོན་ཐུགས་རྗེའི་འོད་ཟེར་ལྕགས་ཀྱུ་ཡིས། །མྱུར་བ་ཉིད་དུ་འདྲེན་པར་མཛད་དུ་
གསོལ། །ད་ལྟ་ཉིད་དུ་འདྲེན་པར་མཛད་དུ་གསོལ། །དེ་ལྟར་གསོལ་བས་རྗེ་བཙུན་ཐུགས་ཀ་ནས། །འོད་ཟེར་ལྕགས་ཀྱུ་རང་གི་ཚངས་བུག་ཞུགས། །སྙིང་གའི་རང་སེམས་ཐིག་ལེར་གསལ་བཏབ་དྲངས། །
འོག་རླུང་གྱེན་དྲངས་ཕཿཊ་དང་ཧི་ཀ་སྒྲར་བཅས། །རང་སེམས་ཐིག་ལེ་སྐར་མདའ་འཕངས་པ་བཞིན། །ཐོགས་པ་མེད་པར་རྗེ་བཙུན་ཐུགས་ཀར་ཐིམ། །སླར་ཐོན་པདྨའི་ཐུགས་སུ་སྐྱེས་པར་བསམ། །ད་ལྟ་སྤྱོད་དུས་ཚངས་པའི་

[085B] །མི་འདོན་དྷཱུ་ཏཱིའི་ནང་དུ་ཡང་ཡང་སྦྱོང། །མཇུག་ཏུ་སྨོན་ལམ་དག་པས་མཚམས་སྦྱོར་བྱ། །ཚུལ་འདི་ནི་སྡིག་ཅན་ངན་སོང་འཇིགས་པ་ལས་སྒྲོལ་ཐབས་གདམས་ངག་ཡིན་ནོ། །གཞན་ལ་འཕོ་བ་འདེབས་
ཚེ་འདོན་པ་ཅུང་ཟད་བསྒྱུར་དགོས་ཀྱང་ཤེས་པར་བྱའོ། །ཚུལ་འདི་ཡང་སྐུ་འབུམ་ཆོས་རྗེ་བཀྲ་ཤིས་དོན་ཀུན་གྲུབ་པས་ཡང་ཡང་བསྐུལ་བ་ལ་བརྟེན་ནས། སྡེ་སྣོད་འཛིན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་
བའོ།། །།



