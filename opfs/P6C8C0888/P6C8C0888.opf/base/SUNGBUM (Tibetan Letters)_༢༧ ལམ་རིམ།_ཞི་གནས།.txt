༄༅། །སྭ་སྟི། ཞི་གནས་བསྒོམ་ཚུལ་ནི། རང་གི་སྤྱི་བོར་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་མཐོ་ཞིང་ཡངས་
པའི་སྟེང་གར། སྣ་ཚོགས་པད་ཟླ་ཉི་མའི་དཀྱིལ་འཁོར་གྱི་གདན་ལ། ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ། རྣམ་པ་རྒྱལ་བ་ཤཱཀྱ་ཐུབ་པ་སྐུ་གསེར་བཙོ་མ་ལྟ་བུ། དབུ་གཙུག་ཏོར་དང་ལྡན་པ། ཞལ་
གཅིག་ཕྱག་གཉིས་ཀྱི་གཡས་ས་གནོན་དང། གཡོན་མཉམ་གཞག་གི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། ཆོས་གོས་ངུར་སྨྲིག་གི་མདོག་ཅན་གསུམ་སྐུ་ལ་མཛེས་པར་གསོལ་བ། མཚན་དང་
དཔེ་བྱད་ཀྱིས་སྤྲས་པ། དྭངས་གསལ་འོད་ཀྱི་རང་བཞིན་ཅན། སྐུ་ལས་སྐྱེས་པའི་འོད་ཀྱི་ཕུང་པོའི་དབུས་ན་ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པར་བསམ། སྔོན་འགྲོའི་རིམ་པ་ནི་སྐྱེས་བུ་ཆུང་
འབྲིང་གི་བསམ་པ་སྦྱོང་བ་དང། ས་བཟང་ཞིང་གྲོགས་བཟང་བའི་ཡིད་མཐུན་གྱི་དབེན་པའི་གནས་སུ། ཚུལ་ཁྲིམས་རྣམ་པར་དག་པ་ལ་གནས་ནས། སྐྱེ་བོ་མང་པོ་དང་འགྲོགས་འདྲིས་ཧ་ཅང་ཆེ་བ་དང། འདོད་པ་
ལ་འདུན་པའི་རྣམ་རྟོག་རགས་པ་རྣམས་སྤངས་ཏེ། འདོད་ཆུང་ཆོག་ཤེས་ལ་གནས་ནས། སྟན་བདེ་བ་ལ་འདུག་སྟེ་ལུས་དྲང་པོར་བསྲངས། རྐང་པ་རྡོ་རྗེའི་སྐྱིལ་ཀྲུང་དང། ལག་པ་གཉིས་མཉམ་གཞག་གི་ཕྱག་

[212B] ཀླུང་ཆམ་ལ་འབེབས་པ་སོགས་ཞི་གནས་བསྒྲུབ་པའི་རྒྱུ་ཚོགས་བསྟན་པ་སྔོན་བུ་བཏང་ནས། དངོས་གཞི་ལ། ཞི་གནས་བསྒྲུབ་པའི་དམིགས་རྟེན་དུ་མ་ཞིག་གསུངས་ཀྱང། གཙོ་བོར་སངས་རྒྱས་རྗེས་སུ་དྲན་
པའི་མཆོག་ཏུ་འགྱུར་བ་དང། སྔགས་ཀྱི་ལྷའི་རྣལ་འབྱོར་བསྒོམ་པའི་སྣོད་རུང་དུ་འགྱུར་བ་སོགས་དགོས་པ་དུ་མ་ཡོད་པས། ལྷའི་སྐུ་ལ་དམིགས་པ་ལེགས་ལ། དེའི་ཚུལ་ནི། སྤྱི་བོའི་བླ་མ་ལྷའི་ཐུགས་ཀ་ནས་འོད་ཟེར་
སྡོམ་གྱི་བ་ཐག་ལྟ་བུ་ནར་གྱིས་བྱུང་བའི་སྣེ་མོར་སྣ་ཚོགས་པདྨ་དང་ཟླ་བའི་གདན་ལ། རྒྱལ་བ་ཤཱཀྱ་ཐུབ་པ་སྐུ་གསེར་བཙོ་མ་ལྟ་བུ། ཞེས་པ་ནས། རྡོ་རྗེ་སྐྱིལ་ཀྲུང་གིས་བཞུགས་པ་རྒྱ་སྲན་གྱི་འབྲུ་ཚད་ཙམ་ཞིག་སྤྲོས་
ནས༑ རང་གི་ལྟེ་བའི་ཐད་ཀྱི་མདུན་གྱི་ནམ་མཁར་བཞུགས་པ་ལ་སེམས་རྩེ་གཅིག་ཏུ་དམིགས་ནས་བསྒོམ་པའམ། ཡང་ན་སྤྱི་བོའི་བླ་མ་ལྷ་ལས་བླ་མ་ལྷ་གཉིས་པ་ཞིག་མར་མེ་གཅིག་ལས་གཉིས་ཆད་ཀྱི་ཚུལ་
དུ་བྱུང་ནས་རང་ལ་ཐིམ་པས། སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་མཐོ་ཞིང་ཡངས་པའི་སྟེང་གར། སྣ་ཚོགས་པད་ཟླ་ཉི་མའི་དཀྱིལ་འཁོར་གྱི་གདན་ལ། རང་ཉིད་རྒྱལ་བ་ཤཱཀྱ་ཐུབ་པ་ཞེས་པ་ནས། རྡོ་རྗེའི་
སྐྱིལ་ཀྲུང་གིས་བཞུགས་པ་ནམ་མཁའི་འཇའ་ཚོན་ལྟ་བུ། སྣང་ལ་རང་བཞིན་མེད་པ་ལ་སེམས་རྩེ་གཅིག་ཏུ་དམིགས་ནས་བསྒོམ་པར་བྱའོ། །དེའི་ཚེ་སེར་པོ་བསྒོམ་འདོད་པ་ལ་དམར་པོ་སོགས་འཆར་བ་དང། བཞུགས་པའི་

[213A]༄༅། །རྣམ་པར་བསྒོམ་འདོད་པ་ལ་བཞེངས་པའི་རྣམ་པར་འཆར་བ་དང། གཅིག་བསྒོམ་འདོད་པ་ལ་དུ་མ་འཆར་བ་བྱུང་ན། དེ་དག་གི་རྗེས་སུ་མི་འབྲང་བར་རྩ་བའི་དམིགས་རྟེན་ལ་སེམས་རྩེ་གཅིག་ཏུ་
དམིགས་ནས་བསྒོམ། དང་པོ་ནས་དྭངས་གསལ་འོད་ཀྱི་རང་བཞིན་ཅན་གྱི་གསལ་པོ་རང་མ་བྱུང་ཡང། སྐུའི་དོན་སྤྱི་ཆ་ཕྱེད་ཙམ་གསལ་བ་ལ་སེམས་རྩེ་གཅིག་ཏུ་དམིགས་ནས་བསྒོམ་པར་བྱའོ། །དེ་ཡང་ཐུན་འདི་
ཙམ་གྱི་བར་དུ་བྱིང་རྒོད་གཏན་ནས་མ་བྱུང་བ་ཞིག་བྱེད། གལ་ཏེ་བྱུང་ན་དེ་མ་ཐག་ཏུ་ཤེས་པར་བྱས་ཏེ་སྤོང་སྙམ་པའི་འདུན་པ་དྲག་པོ་བཏང་ནས། སེམས་དམིགས་རྟེན་ལ་རྩེ་གཅིག་ཏུ་གཏད་པ་དེ་ཉིད་བློའི་ཡུལ་དུ་
མ་བརྗེད་པར་དྲན་ཙམ་དྲན་ཙམ་བྱས་ནས། བློ་དེའི་རྒྱུན་སྐྱོང་བ་ན་ལས་དང་པོ་བས་སེམས་གནས་བསྒྲུབ་པའི་ཐབས་དམ་པའོ། །མདོར་ན་ཏིང་ངེ་འཛིན་རྣམ་པར་དག་པ་ཞིག་བསྒོམ་ན། ཉེས་པ་ལྔ་སྤོང་འདུ་བྱེད་བརྒྱད། །
བསྟེན་པའི་རྒྱུ་ལས་བྱུང་བའོ། །ཞེས་གསུངས་པ་ལྟར། ཉེས་པ་ལྔ་སྤོང་བའི་གཉེན་པོ་འདུ་བྱེད་བརྒྱད་བསྟེན་པའི་སྒོ་ནས་བསྒྲུབ་དགོས་ཏེ། དེ་ཡང་ཏིང་ངེ་འཛིན་ལ་སྦྱོར་བའི་ཚེ་ལེ་ལོ་ཉེས་པ་ཡིན་པས། དེའི་
གཉེན་པོ་བཞི་སྟེ། ཏིང་ངེ་འཛིན་གྱི་ཡོན་ཏན་མཐོང་བའི་དད་པ་དང། ཏིང་ངེ་འཛིན་ལ་དོན་གཉེར་གྱི་འདུན་པ་དང། ཏིང་ངེ་འཛིན་ལ་རྩོལ་བའི་བརྩོན་འགྲུས་དང། རྩོལ་བའི་འབྲས་བུ་ཤིན་སྦྱངས་སོ། །ཏིང་ངེ་

[213B] དེའི་གཉེན་པོ་དྲན་པ་སྟེ། དྲན་པ་ཡང་དམིགས་རྟེན་མ་བརྗེད་པ་གཅིག་པུས་མི་ཆོག་གི་སེམས་དམིགས་རྟེན་ལ་རྩེ་གཅིག་ཏུ་དམིགས་ནས། རིག་
པ་ངར་ལྡན་དུ་བྱས་པའི་ངེས་ཤེས་དམ་སྤྲིང་ངེ་བ་དང་ལྡན་པའོ། །ཏིང་ངེ་འཛིན་ལ་མཉམ་པར་བཞག་པའི་ཚེ། བྱིང་རྒོད་གཉིས་ཉེས་པ་ཡིན་པས་དེའི་གཉེན་པོ་ཤེས་བཞིན་ཏེ། དེ་ཡང་ཤེས་བཞིན་གྱིས་བྱིང་རྒོད་
འབྱུང་མི་འབྱུང་ལེགས་པར་བརྟགས་པས། བློ་རབ་ཀྱིས་བྱིང་རྒོད་འབྱུང་བའི་མགོ་རྩོམ་པ་ན། དེ་ཤེས་ནས་སྤོང་ལ། འབྲིང་གིས་བྱུང་མ་ཐག་དང། ཐ་མས་ཀྱང་བྱིང་རྒོད་བྱུང་ནས་རིང་པོ་མ་ལོན་པར། དེ་ཤེས་ནས་སྤོང་
དགོས་སོ།། འོ་ན༑ རྨུགས་པ་དང་བྱིང་རྒོད་གཉིས་ཀྱི་ཁྱད་པར་ཇི་ལྟ་བུ་ཞེ་ན། དམིགས་རྟེན་མི་གསལ་བར་ལུས་སེམས་ལྕི་བའི་རྣམ་པ་ཅན་ནི་རྨུགས་པ་ཡིན་ལ། སེམས་ལ་མུན་པ་བབ་པ་ལྟ་བུ་དང། སེམས་དམིགས་
རྟེན་ལས་གཞན་དུ་མི་འཕྲོ་ཡང། དྭངས་ཆ་དང་གསལ་ཆ་མེད་པར། དྲན་པའི་ཤུགས་ཞན་དུ་སོང་བ་ནི་བྱིང་བ་རགས་པ་དང། དྭངས་ཆ་དང་གསལ་ཆ་ཡོད་ཀྱང། དམིགས་རྟེན་ངེས་པའི་ངེས་ཤེས་དམ་སྤྲིང་ངེ་བ་ལས་
ཅུང་ཟད་ཞན་དུ་སོང་བ་ནི། བྱིང་བ་ཕྲ་མོ་ཡིན་ལ། དེ་དག་གི་གཉེན་པོར་དཀོན་མཆོག་གསུམ་གྱི་ཡོན་ཏན་སེམས་པ་དང། སྣང་བའི་མཚན་མ་ཡིད་ལ་བྱེད་པ་དང། རླུང་སེམས་ནམ་མཁའ་དང་བསྲེ་བའི་གདམས་

[214A]༄༅། །ངག་རྣམས་བྱའོ། །སེམས་དམིགས་རྟེན་ལ་གཡོ་མེད་དུ་མི་གནས་པར་ཅུང་ཟད་འཕྲོ་བ་ནི་རྒོད་པ་ཕྲ་མོ་ཡིན་ལ། དེའི་གཉེན་པོར་དྲན་ཤེས་བསྟེན་ནས་བསྒོམ་པར་བྱའོ། །དྲན་ཤེས་བསྟེན་ཀྱང་
མི་གནས་པར་ཆགས་ཡུལ་རྣམས་ལ་འཕྲོ་བ་ནི། རྒོད་པ་རགས་པ་ཡིན་ལ། དེའི་གཉེན་པོར་མི་རྟག་པ་དང། ངན་སོང་གསུམ་དང་འཁོར་བ་སྤྱིའི་སྡུག་བསྔལ་བསྒོམ་པ། རྒོད་པ་བཙན་ཐབས་སུ་གཅོད་པའི་
གདམས་ངག་རྣམས་བྱའོ། །བྱིང་རྒོད་གཉིས་བྱུང་བའི་ཚེ། འདུ་མི་བྱེད་པ་ཉེས་པ་ཡིན་པས། དེའི་གཉེན་པོར་བྱིང་རྒོད་བྱུང་མ་ཐག་ཏུ་རིག་པར་བྱས་ནས་སྤོང་བའི་འདུ་བྱེད་བསྟེན་པར་བྱའོ། །དེ་ཡང་སེམས་
དམིགས་རྟེན་ལ་ཆེས་ཆེར་བསྒྲིམས་པའི་རིག་པ་ངར་ལྡན་དུ་བྱས་ནས། གསལ་ཆ་ཡོང་ཡང། རྒོད་ཤས་ཆེ་བས་གནས་ཆ་རྙེད་དཀའ་ལ། ཆེར་མ་བསྒྲིམས་བར་གློད་ན་གནས་ཆ་ཡོང་ཡང་བྱིང་ཤས་ཆེ་ཞིང་
གསལ་ཆ་རྙེད་དཀའ་བས། དེས་ན། རང་ཉམས་ལ་དཔགས་ཏེ་རིག་པ་འཕངས་འདི་ཙམ་ཞིག་བསྟོད་ན་རྒོད་པ་སྐྱེ་བར་འདུག་སྙམ་པ་ལས་ཅུང་ཟད་གློད། འདི་ཙམ་དུ་བཞག་ན་བྱིང་བ་སྐྱེ་བར་འདུག་སྙམ་པ་
ལས་ཅུང་ཟད་འཕངས་བསྟོད་ན་རན་པར་འགྱུར་བས། དེ་གཉིས་ཀྱི་མཚམས་སུ་འཕྲོ་རྒོད་ལས་སེམས་བླན་ཏེ་གནས་ཆ་འཚོལ། གནས་ཆ་ནམ་བྱུང་རེས་ཀྱིས་བྱིང་ཟོན་བྱས་ནས་རིག་པ་ངར་ལྡན་དུ་བྱས་པའི་

[214B] དེ་གཉིས་རེ་མོས་སུ་བྱས་ནས་བསྐྱངས་པས། ཏིང་ངེ་འཛིན་སྐྱོན་མེད་འགྲུབ་ཀྱི། ངེས་ཤེས་ཀྱི་འཛིན་སྟངས་ངར་ལྡན་དུ་བྱས་པའི་གསལ་ཆ་མེད་པའི་དྭངས་བ་ཙམ་ལ་ཡིད་བརྟན་མི་བྱའོ། །དེ་ལྟར་བྱིང་
རྒོད་ཕྲ་མོ་ཡང་ཚེད་ནས་སེམས་ཏིང་ངེ་འཛིན་ལ་རྒྱུན་ཆགས་སུ་འཇུག་པའི་ཚེ། འདུ་བྱེད་པ་ཉེས་པ་ཡིན་པས། དེའི་གཉེན་པོར་བྱིང་རྒོད་ཀྱི་གཉེན་པོ་འདུ་མི་བྱེད་པར། ངེས་ཤེས་ཀྱི་འཛིན་སྟངས་དམ་སྤྲིང་ངེ་བའི་ངང་དུ་
བཏང་སྙོམས་སུ་གློད་ནས་འཇོག་པའོ། །དེ་ལྟ་བུའི་ཚུལ་གྱིས་ལེགས་པར་བསྐྱངས་པས་སེམས་གནས་པ་དགུ་རིམ་གྱིས་ཐོབ་ནས། ལུས་སེམས་ཤིན་སྦྱངས་དང་བཅས་པའི་ཞི་གནས་འགྲུབ་པར་འགྱུར་རོ། །ཞེས་པ་
འདི་ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།



﻿༄༅། །ཞི་གནས་བསྒོམ་ཚུལ་གྱིས་དམིགས་རིམ་མདོར་བསྡུས་བཞུགས་སོ།། །།
འཚམས་སྤྲིན་གསར་བའི་བླ་གོས་ཀྱིས་མཛེས་པད་དཀར་འཛིན་པའི་ཞབས་བདུད་ནས། །ལུས་སེམས་ལས་རུང་བདེ་ཆེན་དཔལ་ལ་རོལ་པའོ་ཐབས་མཆོག་མདོ་ཙམ་བྲི། །བདེ་འཇམ་སྟན་ལ་སྤྱོད་
ལམ་བརྒྱད་བསྟེན་འབྱུང་རྡུབ་བགྲང་སྟེ་གཡེང་བ་ཟློགས། དད་འདུན་སྤྲོ་བས་དམིགས་རྟེན་གསལ་བཏབ་གསལ་དང་གནས་ཆ་ཟུང་ལྡན་གྱིས། །བསྒྲིམས་ཏེ་བསྒོམ་ལ་གནས་སྙམ་བྱེད་ཚེ་དམིགས་པ་དྲན་
ནས་མི་བརྗེད་པར། ཤེས་བཞིན་གྱིས་ནི་བྱར་བྱས་པས་གསལ་དང་འཛིན་སྟངས་ངར་ཆའི་ཤུགས། །སྒྲིང་དེ་བ་དེ་ཅུང་ཟད་ཞན་པའི་བྱིང་པ་ཕྲ་དང་དངས་ཆ་ལས། །གསལ་ངར་ཤོར་བའི་བྱིང་བ་རགས་དང་
ཡིད་འོང་རྣམ་པ་འཆར་ལ་ཁང། འོང་བའི་རྒོང་པ་ཕྲ་དང་རགས་སོགས་བྱུང་ཚེ་དེ་དག་ངོས་བཟུང་སྟེ། གཉེན་པོས་བཀག་ནས་རྩ་བའི་དམིགས་པར་སལ་ལེར་གང་ཐུབ་འཇོག་ལ་འབར། །དང་པོ་
ཉིད་ནས་གནང་དུ་འདྲིལ་དཀའ་སེམས་གནས་དགུ་ལས་དང་པོའི་ཚེ། རྟོག་པ་མང་དུ་སོང་རོ་སྙམ་པའི་རྣམ་རྟོག་ངོས་ཟིན་ཉམས་འོང་ལ། ཐོས་པ་ཙམ་གྱི་རྗེས་སུ་འབྲང་ནས་དམིགས་པར་གཏོང་པའི་

[116A]༄༅། །སྐབས་ཡིན་ཅིང། ཐོས་སྟོབས་ཀྱིས་གྲུབ་སེམས་གནས་གཉིས་པར་རྣམ་རྟོག་རེས་ཞི་རེས་སྐྱེ་པའི། །རྣམ་རྟོག་ངལ་གསོའི་ཉམས་འོང་དམིགས་པར་རྒྱུན་ནི་ཅུང་ཟད་འཐུང་
ཀྱང་ནུས། །བསམ་སྟོབས་ཀྱིས་འགྲུབ་འདི་དང་སྔ་མ་གཉིས་ཀར་བྱིང་རྒོད་ཆེས་མང་ཞིང། ཏིང་འཛིན་ཉུང་བས་ཡིད་བྱེད་བཞི་ཡི་དང་པོ་བསྒྲིམས་ཏེ་འཇུག་སྐབས་སོ། །གསུམ་པར་འགལ་
རྐྱེན་མེད་ཚེ་གནས་སྙམ་བྱེད་ལ་བྱུང་ཚེ་མི་གནས་པའི། རྣམ་རྟོག་ཐང་ཆད་ཉམས་འོང་གཡེང་བ་མྱུར་དུ་རྟོགས་ནས་དམིགས་པར་གློན། །དྲན་སྟོབས་ཀྱིས་ནི་སེམས་གནས་བཞི་པ་རྒྱ་ཆེན་ལས་བསྡུས་
ཕྲ་བར་བྱེད། ལྔ་པ་ཏིང་ངེ་འཛིན་གྱི་ཡོན་ཏན་ལ་དགའ་ཤེས་བཞིན་སྟོབས་ཀྱིས་བསྒྲུབ། །དྲུག་པར་རྣམ་གཡེང་ཉེས་དམིགས་རིག་ནས་འགོག་ལ་བདུན་པར་ཉོན་མོངས་པ། །རྩོལ་བས་ཞི་བྱེད་སེམས་
གནས་གསུམ་པ་ནས་བཟུང་འདི་བར་ལྔ་པོ་ལ། བྱིང་རྒོད་དག་གིས་བར་དུ་གཅོད་པས་ཡིད་བྱེད་གཉིས་པའི་སྐབས་ཡིན་ནོ། །བརྒྱད་པ་རྒྱ་མཚོ་རླབས་དང་བཅས་འདྲ་རྣམ་རྟོག་བྱུང་ཡང་གཉེན་
པོའི་ཕྱོགས། ཅུང་ཟད་བསྟེན་པས་རང་མལ་ཞི་འགྲོ་རྣམ་རྟོག་འདུ་བྱེད་ཞེས་བྱའི་ཉམས། འོང་ཞིང་ཏིང་འཛིན་རྒྱུན་ཆགས་འབྱུང་ལ་བརྩོན་སྟོབས་ཀྱིས་འགྲུབ་ཡིད་བྱེད་བཞིའི། སྐབས་སུ་ཆད་
མེད་འཇུག་པའི་དུས་སོ་དགུ་བརྒྱ་མཚོ་རླབས་ཕྲལ་འདྲ། །ཡུལ་རྐྱེན་ཅི་འདྲ་བྱུང་ཡང་གཉེན་པོ་དྲན་འཛིན་རྩོལ་བར་མ་བལྟོས་པར། །ཏིང་འཛིན་རང་བབས་འཆར་བས་རྣམ་རྟོག་མངོན་པར་འདུ་མི་བྱེད་པ་
ཡི། ཉམས་འོང་ཡོངས་སུ་འདྲེས་པའི་སྟོབས་ཀྱིས་འགྲུབ་ལ་ཡིད་བྱེད་བཞིའི་ནང་ཆེན། ལྷུན་གྱིས་འགྲུབ་པར་འཇུག་པའོ་འདི་སྐབས་བྱིང་རྒོད་འགོག་པའི་རྩོལ་བ་ནི། སྐྱོན་དུ་འགྱུར་བར་དགོངས་ནས་

[116B] །སེམས་གནས་དང་པོ་གཉིས་དང་བར་པ་ལྔ་ལ་བྱིང་རྒོད་ཡོད་མཚུངས་ཀྱང། དང་པོར་བྱིང་རྒོད་ཤས་ཆེ་གཉིས་པ་ལ་ནི་ཏིང་འཛིན་ཤས་ཆེ་བས། །བསྒྲིམས་
ཏེ་འཇུག་དང་ཆད་ཅིང་འཇུག་པའི་ཡིད་བྱེད་གཉིས་ནི་རིམ་བཞིན་བཞག་དེ་ལྟར་སེམས་གནས་དགུ་བ་དེ་ནི་ཞི་གནས་རྗེས་མཐུན་པ་ཡིན་ཅིང། ཤིན་སྦྱངས་ཕྲ་མོ་རིག་པར་དཀའ་ལ་དེ་ཉིད་གོང་དུ་འཕེལ་
བ་ལས། དགེ་ལ་གང་འདོད་མི་ཁོལ་ཉོན་མོངས་ཕྱོགས་ཀྱི་གནས་ངན་ལེན་ཞི་ནས། སེམས་ཀྱི་ཤིན་སྦྱངས་སྐྱེ་ཞིང་དེ་ཡི་མཐུ་ལས་ལས་རུང་རླུང་རྒྱུས་པས། ལུས་ཀྱི་གནས་ངན་ལེན་དང་བྲལ་ནས་
བལ་ལྟར་ཡངས་པའི་ཤིང་སྦྱངས་སྐྱེ། དེ་ཡིས་ལུས་ལ་བདེ་ཉམས་ཆེར་བསྐྱེད་དེ་ཡིས་སེམས་ཀྱི་ཤིན་སྦྱངས་ཀྱི། བདེ་བ་བསྐྱེད་ལ་དེ་ཡང་ལུས་ཀྱི་ཤིན་སྦྱངས་སྐྱེས་མ་ཐག་སེམས་ལ་དགའ་བ་
ཡལ་ཡལ་བ་འོང་དེ་ཚེ་ཞི་གནས་ཅུང་མ་ཐོབ། དགའ་ཡལ་བདེ་ཆུང་དུ་སོང་ནས་དམིགས་པར་ལྷན་ནི་སྡོང་པ་ཡི། ཏིང་ངེ་འཛིན་དང་རྗེས་སུ་མཐུན་པའི་ཤིན་སྦྱངས་མི་གཡོ་ཐོབ་པ་དང། མཉམ་དུ་
ཞི་གནས་དང་ནི་བསམ་གཏན་དང་པོའི་ཉེར་བསྡོགས་ཐོབ་པ་ཡིན། དེ་ནས་བདག་མེད་གཉིས་ལ་དཔྱོད་པའི་ལྷག་མཐོང་བསྒོམས་པས་རིམ་གྱིས་ནི། མཐོང་སྒོམ་པར་ཆད་མེད་ལམ་ཐོབ་
ནས་ཉོན་མོངས་རྩད་ནས་སྤོང་བར་འགྱུར། ཚུལ་འདི་དོན་གྱི་ཐམས་ཅད་མཁྱེན་པའི་གདམས་པ་མཆོག་ལས་བཏུས་ཏེ་བཀོན། དེ་ནི་ཏིང་འཛིན་དགྲ་བོ་བྱིང་རྒོད་ཀྱི། །རྒྱུ་དང་གཉེན་
པོའི་རྣམ་བཞག་མདོ་ཙམ་གྱི། །དབང་པོ་མ་བསྡམས་བྲས་ཀྱི་ཚོད་མ་ཟིན། །ནམ་གྱི་སྟོད་སྨད་ཆལ་མི་ཉལ་བའི། །སྦྱོར་བར་མི་བརྩོན་ཤེས་བཞིན་མིན་པར་བྱས། །འདི་དག་བྱིང་


[117A]༄༅། །རྒོད་གཉིས་གའི་ཐུན་མོང་རྒྱུ། །གཉིད་ཚེ་དམིགས་པར་སེམས་འཛིན་ཧ་ཅང་གློད། །ཞི་གནས་བསྟེན་དྲགས་སེམས་ནི་མུ་བ་ལྟར། །འདུག་དང་དམིགས་པར་གཏོད་
ལ་མི་དགའ་བ། །འདི་དག་རྣམས་ནི་བྱིང་རྒོད་སྐྱེ་བའི་རྒྱུ། །སྐྱོ་བཤས་ཆུང་དམིགས་པར་ཧ་ཅང་བསྒྲིམས། །བརྩོན་ལ་གོམས་པར་མ་བྱས་ཉེ་དུ་ལ། །རྟོག་པ་ལ་སོགས་རྣམས་པར་
གཡེང་བ་རྣམས། །རྒོང་བའི་རྒྱུར་བཤད་འདི་དག་སྤོང་ལ་འབད། །དམིགས་རྟེན་ལ་ནི་མཉམ་པར་བཞག་པའི་ཚེ། །འཛིན་སྟངས་དམའ་རུ་སོང་བས་བྱིང་བ་དང། །ཧ་ཅང་ནང་དུ་བསྡུས་
པས་ཞུམ་པ་སྟེ། །འདི་ཡི་ཕྲ་རགས་རྣམ་བཞག་ཤེས་བྱས་ལ། །སྲབ་དང་ལན་རེ་ཙམ་ལས་མི་འོང་ན། །སེམས་ཀྱི་འཛིན་སྟངས་བསྒྲིམས་པར་བྱས་ཏེ་བསྒོམ། །འཐུག་དང་ཡང་ཡང་
འོང་ན་བསྒོམ་པའི་འཕྲོ། །བཤོལ་ཏེ་སྤྱོད་ལམ་འཆགས་དང་གདོང་ཆུས་འཁྲུ། །སྣང་བའི་མཚན་མ་ཡིད་ལ་བྱེད་པ་དང། །ཁྱད་པར་དཀོན་མཆོག་གསུམ་གྱི་ཡོན་ཏན་གྱི། །ཕན་ཡོན་
དལ་འབྱོར་ཐོབ་པ་དོན་ཆེ་བ། །སོགས་ཀྱི་ཡོན་ཏན་ལེགས་པར་སེམས་པ་ཡིས། །སེམས་ཀྱི་གཟིང་བསྟོད་དམིགས་པ་རྒྱ་བསྐྱོད་དེ། །བྱིང་བ་བྱུང་ཚེ་འཛིན་སྟངས་བསྒྲིམས་ལ་བསྒོམ། །
གང་ལ་གཏད་པའི་དམིགས་པ་མི་གསལ་བར། །སེམས་ལ་མུན་པ་བ་བས་པ་ལྟ་བུ་ཡི། །རྣམ་པ་སྲབ་འཐུག་གང་རུང་བྱུང་གྱུར་ན། །གཉེན་པོར་མེ་དང་མར་མེ་ཉེ་འོད་སོགས། །སྣང་བའི་
མཚན་མ་བཟུང་ནས་གོམས་བྱས་ན། །སེམས་ཀྱི་གསལ་དངས་ཆེན་པོ་སྐྱེ་བར་འགྱུར། །ཆགས་པའི་སྒོ་ནས་གཟུགས་སོགས་ཡུལ་ལ་སེམས། །རྒྱུག་པའི་རྒོད་པ་རགས་ངེས་བྱས་ལ། །ཕྲ་མོ་

[117B] །རྩ་བའི་དམིགས་པར་བཏགས་ཏེ་བསྒོམ་པར་བྱ། །ཤུགས་དྲག་པ་འམ་རྒྱུན་རིང་བྱུང་གྱུར་ན། །སྒོམ་འཕྲོ་བཤོལ་ཏི་འཆི་བ་མི་རྟག་སོགས། །ངེས་འབྱུང་སྐྱོ་ཤས་
དྲག་པོ་ལེགས་བསྒོམ་ནས། །འཕྲོ་བ་ཞི་ཚེ་རྩ་བའི་དམིགས་པར་གཞག་དེ་ཡང་འཕྲོ་རྒོད་ལས་ནི་སེམས་བླན་ཏེ། །ནང་དུ་དམིགས་པར་བཏགས་ལ་གནས་ཆ་བཙལ། །གནས་ཆ་བྱུང་ཚེ་
བྱིང་བའི་ཟོན་བྱ་ཏེ། །གསལ་བའི་ངར་གདོན་དེ་གཉིས་རེ་མོས་སུ། །བྱས་ནས་གསལ་ངང་མེད་པའི་དངས་ཙམ་ལ། །ཡིད་མི་རྟོན་པར་ཏིང་འཛིན་རྣམ་དག་བསྒྲུབ། །འདི་བྲིས་དགེ་བས་
བདག་གཞན་འགྲོ་བ་ཀུན། །མྱུར་དུ་ལུས་སེམས་ལས་སུ་རུང་བར་ཤོག། །།དེ་གནས་བསྒོམ་ཚུལ་གྱི་དམིགས་རིམ་མདོར་བསྡུས་འདི་ཡང་ཡུལ་བྱད་ཕྱོགས་ཀྱི་མཐར་སྐྱེས་པའི་ཐུང་བཙུན་ངག་དབང་བློ་ཟང་ཆོས་ལྡན་ཞེས་བགྱི་བས་བྲིས་པའི་དགེ་
པས་རྒྱལ་བ་བློ་བཟང་གྲགས་པའི་བསྟན་པ་དང་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།



