   ༈    སྟབས་བདེར་འབུལ་འབྲས། དེང་ཡི་དམ་དགྱེས་པ་
རྡོ་རྗེའི་བསྙེན་སྒྲུབ་ལ་བརྩོན་མུས་ནས་དེའི་མངོན་དཀྱིལ་ལས་བརྩམས་པའི་དྲི་འཕྲིན་རྟེན་ལྡན་གནང་འབྱོར་ཡིད་ཀྱི་གསོས་སུ་སྨིན། ཕྲན་འདི་ལོ་སྒྱུ་ལུས་ལྷག་པར་གཅོང་ཞིང། དུག་སྨན་མང་དུ་
ཟ་དགོས་ལ་བརྟེན་ཡིད་དང་མིག་དབང་མི་གསལ་བ་བཅས་ཀྱཻ་རྡོར་སྦྱིན་སྲེག་རྩོམ་དགོས་འགྱངས་གཞིར་གྱུར་པར་མ་ཟད་དྲི་ལན་རྣམས་ཀྱང་སྣེ་སེལ་ཙམ་མ་ཕུལ་ན་དགོངས་པ་ཁྲེལ་
དོགས་མདོར་བསྡུས་ཙམ་ཞིག་འདྲི་བ་ལ།    ༈   
འཕྲེང་བསྒྲིགས་སོགས་ཀྱི་གོ་རིམ་ཇི་ལྟ་བ་དང། ནམ་མཁའི་ངོས་སུ་དུས་ཇི་ཙམ་གནས་ནས་སླར་གང་དུ་འཇུག་ཅེས་དང།    ༈    ཡང་འཁོར་བསྐྱེད་གྲུབ་ནས་རང་སེམས་
ནམ་མཁར་གནས་པ་དེ། རང་ཉིད་རྒྱུ་རྡོ་རྗེ་འཛིན་པར་གསལ་བའི་ངང་ནས་ཤེས་པའི་ཆ་ཤས་ལྟ་བུའི་རང་སེམས་ཡི་གེའི་རྣམ་པར་གནས་དགོས་པ་ཡིན་ནམ་ཇི་ལྟར་ཡིན། །ཞེས་པ་འདི་དག་གི་

[050A]༄༅། །ལན་ཕྱོགས་གཅིག་ཏུ་བཏབ་ན་ཆོག་པར་སྣང་བས། ཨོཾ་ཨཱ་ཧཱུཾ་གསུམ་སྟེང་འོག་ཏུ་བརྩེགས་པར་དོར་ལུགས་ལ་བཞེད་པ་ནི། འདི་རྣམས་གཞི་ལ་བར་དོའི་སྒོ་གསུམ་དང་ལམ་
འབྲས་ལ་ལོངས་སྐུའི་གསང་གསུམ་གྱི་མཚོན་བྱེད་ཡིན་པས་གནས་ཡིག་འགོད་ཚུལ་སྤྱི་དང་མཐུན་པས་ལེགས་པར་མཐོང་ཞིང། ཧོཿའི་བར་དུ་ཆུད་པ་ནི། ཧོཿ་གཅིག་ཨོཾ་གྱི་སྟེང་དང། གཅིག་ཧཱུཾ་གི་འོག་
ཏུ་འགོད་པ་ཡིན་ཏེ། ཤཱཀྱ་བཤེས་གཉེན་གྱིས། དེ་ཉིད་གསུམ་གྱི་ས་བོན་དཀར་དམར་ནག་མགོ་དང་ཞབས་སུ་ཧོཿ་སེར་གཉིས་དཀྱིལ་བཅུག་ཅེས་པ་ལྟར་རོ། །ཡི་གེ་ལྔ་པོ་དེ་དང་པོ་བསྒོམས་པ་ནས་
མཐར་སྐར་མདའ་བཞིན་དུ་འོངས་ཏེ། ཞེས་པའི་བར་ནམ་མཁའ་གནས་ནས། དེ་ནས་རྒྱུ་རྡོ་རྗེ་འཛིན་པ་ཡབ་ཀྱི་རྩ་ཞལ་དུ་འཇུག་པ་ཡིན་ལ། དེའི་བར་དུ་ང་རྒྱལ་ཇི་ལྟར་འཛིན་པའི་ཚུལ་ནི། བསྐྱེད་རིམ་
མཁས་གྲུབ་ཞལ་ལུང་ལས། ཡི་གེ་ལྔ་པོ་དེ་ལ་དམིགས་ནས། ཆོས་སྐུའི་ཡི་ཤེས་ཀྱི་གཟུང་རྣམ་ཡི་གེ་ལྔའི་རྣམ་པར་ཤར་བ་དེ་ངའོ་སྙམ་དུ་ང་རྒྱལ་འཇོག་ཅེས་དང། རང་ནམ་མཁའི་ཡི་གེ་ལྔའི་གཟུཌ་
སུ་ལངས་པ་དེ་ནས། ནམ་མཁའི་ཡི་གེ་ལྔ་རྒྱུ་རྡོ་རྗེ་འཛིན་པ་ཡབ་ཀྱི་ཞལ་དུ་ཞུགས་པའི་བར། སེམས་བྱིངས་པོ་ལོངས་སྐུའི་ང་རྒྱལ་ལ་གནས་བཞིན་པའི་ངང་ནས། བློའི་ཟུར་གཅིག་གིས་རང་གི་

[050B] འབྱུང་བཞིའི་དཀྱིལ་འཁོར་གཞལ་ཡས་ཁང་གདན་བཅས། རྒྱུ་རྡོ་རྗེ་འཛིན་པ་ཡབ་ཡུམ་འཁོར་གྱི་ལྷ་དང་བཅས་པ་རྣམས་རིམ་གྱིས་གསལ་འདེབས་པ་
ཡིན༑ ཞེས་གསུངས་པ་ལྟར་རོ། །    ༈    གཙོ་བོའི་ཕྱག་མཚན་ཤར་བྷ་དེ་ཇི་ལྟ་བུ་ལ་ཟེར་བ་ཡིན། ཞེས་པ་ནི། དམར་ནག་གི་རྒྱུད་དུ། སེངྒེ་ཤ་ར་བྷ་ག་ནས་དགུག་ཅེས་པའི་དོན་
འཆད་པ་ན། འཁྲུལ་འཁོར་རྣམ་བཤད་ཁམས་གསུམ་ལས་རྣམ་པར་རྒྱལ་བའི་ཉི་འོད་ལས། སེངྒེ་ཤར་བྷ་ནི་སེངྒེ་རྐང་པ་བརྒྱད་པ་ཞེས་གྲགས་པ་སྟེ། དེ་ཡང་སྔ་མ་མང་པོས། སེངྒེ་གཅིག་ལ་ད་ལྟ་ཡོངས་
སུ་གྲགས་པའི་རྐང་པ་འདི་བརྒྱད་ཡོད་པ་བྲིས་པ་ནི་ནོར་བ་སྟེ། ཡོངས་སུ་གྲགས་པའི་རྐང་ལག་བཞི་དང། གཡས་གཡོན་དུ་གཤོག་པ་གཉིས་གཉིས་སྟེ་བརྒྱད་ཡོད་པ་དེས་འགྲོ་བའི་བྱ་བ་བྱེད་པས་རྐང་པ་དང་
འདྲ་བས་རྐང་པ་བརྒྱད་དོ། །དགུག་པ་ནི་དེའི་ལུས་ལ་གནས་པའོ། །ཞེས་གསུངས་པ་ལྟར་རོ།།    ༈    ཡང་ནང་མཆོད་བྱིན་རླབས་སྐབས་ཐམས་ཅད་ལ་མཐུན་མོང་དུ་ཨོཾ་ཡིག་གིས་མཚན་
ཚུལ་དེ། ཨོཾ་ཡིག་གཅིག་གིས་རྫས་ཐམས་ཅད་ལ་མཚན་པ་ཡིན་ནམ། རེ་རེས་སོ་སོ་ལ་མཚན། དང་པོ་ལྟར་ན་ཨོཾ་ཡིག་ཚུལ་ཇི་ལྟར་དུ་གནས། ཕྱི་མ་ལྟར་ན་མཐུན་མོང་དུ་ཞེས་པའི་དགོངས་

[051A]༄༅། །བ་གང་ཡིན། ཞེས་པ་ནི། འདི་མཐུན་མོང་དུ་ཞེས་པའི་ཚིག་ནུས་ཀྱིས་བསྟན་པ་ལྟར་ཨོཾ་ཡིག་གཅིག་གིས་རྫས་ཐམས་ཅད་ལ་མཚན་པ་ཡིན་ཞིང། མཚན་ཚུལ་ལ། འདུས་པའི་སྒྲུབ་ཐབས་རྣལ་འབྱོར་དག་རིམ་གྱི་བདུད་རྩི་ལྔ་ལ་མཐུན་མོང་དུ་ཨོཾ་ཡིག་གིས་མཚན་པ། ཞེས་པའི་ཐད་ཀྱི་ལྕང་སྐྱའི་འཁྲིད་ཡིག་གསང་ཆེན་མྱུར་ལམ་ལས། བདུད་རྩི་ལྔའི་སྟེང་གི་བར་སྣང་ལ་
ཨོཾ་དཀར་པོ་འོག་ཟུར་ནས་འོད་ཟེར་ཁ་དོག་ལྔ་བདུད་རྩིའི་སྟེང་དུ་འབེབས་བཞིན་པ་ཞེས་གསུངས་ཤིང། འདི་ཁའི་བསྐྱེད་རིམ་མཁས་གྲུབ་ཞལ་ལུང་དུ། དེ་རྣམས་ཀྱི་སྟོང་པ་ཨོཾ་ཡིག་དམར་པོ་མགོ་
འཐུར་དུ་བསྟན་པ་འོད་ཟེར་འོག་གི་རྫས་རྣམས་ལ་འཕྲོ་བ། ཞེས་འབྱུང་བས། ཨོཾ་ཡིག་རྫས་རྣམས་ཀྱི་སྟེང་གི་བར་སྣང་ལ་གནས་པ་ལས་འོད་ཟེར་འཕྲོས་པའི་སྣེ་རྫས་རྣམས་ལ་ཟུག་པ་ཨོཾ་གྱིས་མཚན་
པའི་དོན་དུ་བྱེད་པར་མངོན་ཡང་ཨོཾ་གྱི་ཁ་དོག་དང་མགོ་གྱེན་འཐུར་གང་དུ་ལྟ་ནི་ཕྲ་ཞིང་མཛངས་པའི་བློས་དཔྱད་པར་བྱ་བའི་གནས་སོ། །    ༈    བུམ་པའི་སྐབས་སུ་མཚན་མའི་ལྷ་དང་
ལས་ལྷ་བསྐྱེད་སྐབས་འཁོར་རྣམས་ལའང་ཉི་གདན་ཡོད་ཅིང་སྐབས་གཞན་དུ་མེད་པའི་ཁྱད་གང་ཡིན། ཞེས་པ་ནི། སྐབས་གཞན་དུ་པད་འདབ་ཀྱི་སྟེང་དུ་ཚངས་དབང་སོགས་མནན་པ་ནི་རྒྱུད་

[051B] མཚན་ལྷ་དང་ལས་ལྷ་ལ་པད་ཉིའི་གདན་ཙམ་མཛད་པ་ནི། ཀྱཻ་རྡོར་ལས་རིམ་གྱི་ཆོ་གའི་དགོངས་པ་ཡིན་པས་མི་རུང་བ་མེད་ཅིང། ཚིག་གི་སྤྲོས་པ་ཆུང་བས་ཐ་སྙད་ཟོར་ཡང་བ་ལ་དགོངས་པ་འདྲ་སྙམ་མོ། །    ༈    བཟླས་པའི་སྐབས་ལྷ་སོ་སོའི་ཐུགས་ཀའི་ས་བོན་སྔགས་འཕྲེང་ལ་གདན་ཡོད་མེད་ཀྱི་གསལ་ཁ་བཤད་དམ་མ་བཤད། ཅེས་པ་ནི། གཙོ་
བོའི་སྦྱོར་བ་ཚོགས་གསོག་གི་སྐབས་ཀྱི་ཐུགས་ཀའི་ཧཱུཾ་ཡིག་དང། འབྲས་བུ་རྡོ་རྗེ་འཛིན་པའི་ཏིང་ངེ་འཛིན་སེམས་དཔའ་ལ་པད་ཉིའི་གདན་རེ་བཤད་པ་མ་གཏོགས་གཞན་མ་གདན་ཡོད་མེད་གཉིས་
ཀའི་གསལ་ཁ་གཞན་དུ་བཤད་པ་ཆེར་མ་མཐོང་ཞིང། བསྐྱེད་རིམ་མཁས་གྲུབ་ཞལ་ལུང་དུ། རྗེའི་འཇིགས་བྱེད་སྒྲུབ་ཐབས་ཟ་མ་ཏོག་དང་མཐུན་ཤས་ཆེ་བ་ཞིག་སྣང་ཡང། དེ་ལྟར་རིགས་པའི་
ལུང་རིགས་ཀྱི་སྒྲུབ་བྱེད་ཇི་འདྲ་མཆིས་ནི་མ་ཐོས་སོ། །    ༈    ཡང་མདུན་བསྐྱེད་སྐབས་དཀྱིལ་ཆོག་ཏུ། ནང་དུ་གཏོར་མ་ཕུལ་བའི་མཇུག་ཏུ་ཕྱི་རོལ་མཆོད་པ་བྱ་བར་བཤད་ལ། མཆོད་
འཕྲེང་དུ་གཏོར་མའི་མཇུག་ཏུ་རྡོ་རྗེའི་གླུ་བྱ་བར་བཤད་པ་འདི་གོ་རིམ་ཇི་ལྟར་ཡིན། ཞེས་པ་ནི། མདུན་བསྐྱེད་དཀྱིལ་འཁོར་སྒྲུབ་མཆོད་སྐབས་དཀྱིལ་ཆོག་ཏུ་མི་གསལ་བ་བཞིན་རྡོ་རྗེའི་གླུ་མ་བླངས་

[052A]༄༅། །ཀྱང་ཆོག་ཆད་སྐྱོན་མི་འབྱུང་ལ། རྩ་བཤད་ཀྱི་རྒྱུད་དང་བླ་མ་རྣམས་ཀྱི་གཙིགས་པོ་ཆེར་མཛད་པ་བཞིན་ཉམས་ལེན་བསྟར་པ་བྱུང་ན་བྱིན་རླབས་འཇུག་ཁྱད་ཆེ་འདྲ་བས་
དེའི་ཚེ་ནི། ནང་དུ་གཏོར་མའི་རིམ་པ་རྣམས་ཕུལ་བའི་རྗེས་སུ་རྡོ་རྗེའི་གླུ་བླངས་ནས། དེ་ནས་ཕྱི་རོལ་མཆོད་པ་བྱ་བ་ཡིན་ཏེ། དཔེར་ན་དཀྱིལ་ཆོག་བདེ་ཆེན་རོལ་མཚོར་མདུན་བསྐྱེད་
སྐབས་དཔྱིད་གླུ་ལེན་པ་མི་གསལ་ཡང། རྗེ་འདུལ་བ་འཛིན་པའི་ལག་མཆོད་དུ་འབྱུང་བ་བཞིན་ངག་འདོན་ལྷན་ཐབས་སུ་བཅུག་པ་དང་དབྱིབས་མཚུངས་སོ། །    ༈   
སྒྲུབ་མཆོད་དང་འབྲེལ་སྐབས་མདུན་བསྐྱེད་བསྒྲུབས་ཟིན་དེ་ལ་གཏོར་མ་ཕུལ་བའི་ཆོག་གམ། མགྲོན་ལོགས་སུ་བསྐྱེད་དགོས། དང་པོ་ལྟར་ན་འཇིག་རྟེན་པའི་ལྷ་བསྐྱེད་པ་སོགས་མེད་ཅིང་
མཆོད་འཕྲེང་དུ་གཏོར་མ་གཉིས་སྒྲུབ་ཐབས་སུ་བཤད་པ་ལྟར་བྱ་བར་གསལ་ལ། ཕྱི་མ་ལྟར་ན་བུམ་ལྷ་བསྐྱེད་ཟིན་དེ་དག་ལ་འབུལ་རུང་ལ། མདུན་བསྐྱེད་སྐབས་མི་རུང་བ་ལྟ་བུའི་དགོངས་
པ་གང་ཡིན། ཞེས་པ་ནི། མདུན་བསྐྱེད་ལ་གཏོར་མ་འབུལ་མི་རུང་བ་དང། ངེས་པར་འབུལ་དགོས་པ་གཉིས་ཀ་མིན་པས། འདས་གཏོར་ནི་མདུན་བསྐྱེད་ལ་ཕུལ་ཡང་ཆོག་ལ། མགྲོན་གསར་

[052B] འཇིག་རྟེན་པའི་གཏོར་མ་ནི། མགྲོན་གསར་དུ་སྤྱན་དྲངས་པ་ལ་འབུལ་བ་བདེ་གསང་གི་ངག་འདོན་ལྷན་ཐབས་དག་ཏུའང་འབྱུང་བ་བཞིན་བྱ་བ་ཡིན་ཏེ། དབང་
དོན་དེ་ཉིད་ཡང་གསལ་སྣང་བ་རྡོ་རྗེ་སེམས་དཔའི་ཞལ་ལུང་ལས། སྐབས་འདིར་ནང་དུ་འདས་མ་འདས་གཉིས་ཀ་ལ་གཏོར་མ་འབུལ་བར་བྱ་ལ། དེ་ཡང་ལྷན་ཐབས་སུ་འདས་ལྷ་བསྒྲུབས་པའི་
དཀྱིལ་འཁོར་པ་རྣམས་དང། འཇིག་རྟེན་པའི་མགྲོན་གསར་དུ་སྤྱན་དྲངས་པ་ལ་འབུལ་བར་གསུངས་པ་ལྟར་རུང་ཞིང། སྣར་ཐང་སྨྲ་སེང་གིས། སྒྲུབ་ཐབས་ལས་བསྒྲུབས་པའི་དཀྱིལ་འཁོར་པ་
ལས་ལོགས་སུ་དཀྱིལ་འཁོར་པའི་གཏོར་མགྲོན་སྤྱན་འདྲེན་པར་བཤད་ཅིང། འདིར་ཡང་དེ་ལྟར་བྱེད་དགོས་པར་རྗེ་རིན་པོ་ཆེའི་ཞལ་ལས་དངོས་སུ་ཐོས་པར། དེའི་དངོས་སློབ་ཁ་ཅིག་གསུང་ཞེས་ཟེར་བ་ལྟར་
དཀྱིལ་འཁོར་པའི་གཏོར་མགྲོན་ལོགས་ནས་སྤྱན་འདྲེན་པའམ། ཞེས་དེ་འདྲའི་ལུགས་ཀྱང་ཡོད་པར་བཤད་པ་གཉིས་གང་བྱས་ཀྱང་འདྲ་བར་མངོན་ནོ། །ཞེས་དང། ལྕང་སྐྱའི་བདེ་མཆོག་གི་མཆོད་ཆོག་
བདེ་ཆེན་ཆར་འབེབས་ལས་ཀྱང༑ དེ་ནས་གཏོར་མ་བྱིན་རླབས་སོགས་སྒྲུབ་ཐབས་ལྟར་ནས་དབུལ། དེ་ཡང་དཀྱིལ་ཆོག་བདེ་ཆེན་རོལ་མཚོ་ལས། གཏོར་མ་གཉིས་སྒྲུབ་ཐབས་ལྟར་བྱ་བར་གསུངས་

[053A]༄༅། །ལ༑ དེ་ལྟར་ན་དཀྱིལ་འཁོར་པ་དང་ཕྱོགས་སྐྱོང་སོགས་ཐམས་ཅད་སྤྱན་དྲངས་ནས་འབུལ་དགོས་པ་འདྲ་བས་སྒྲུབ་ཐབས་སུ་བཤད་པ་ཇི་ལྟ་བ་བཞིན་བྱེད་པའམ། ཡང་ན་འདས་
པའི་གཏོར་མ་མདུན་བསྐྱེད་ཀྱི་དཀྱིལ་འཁོར་ལ་འབུལ་ཞིང། འཇིག་རྟེན་པའི་གཏོར་མ་ཕྱོགས་སྐྱོང་སོགས་སྤྱན་དྲངས་ནས་འབུལ་བ་གཞན་ལས་འབྱུང་བ་ལྟར་བྱ་ལ། ཞེས་གསུངས་པའི་ཕྱིར་རོ། །
   ༈    ལྷ་མོ་བརྒྱད་ཀྱི་མཆོད་པའི་སྐབས། དེ་དག་གི་ཕྱག་རྒྱ་བཤད་མིན་དང། ཕྱག་མཚན་རྣམས་ཀྱི་དབྱིབས་དང་ཁ་དོག་སོགས་ཇི་ལྟར་ཡིན། ཞེས་པ་ནི། འདི་རྣམས་ཀྱིས་མཆོད་
པའི་ཚེ་ཕྱག་རྒྱ་འདི་ལྟར་འཆིང་ཞེས་གཞུང་རྣམ་དག་ལས་བྱུང་ཚོད་མི་འདྲ་ཞིང། ནམ་མཁར་རྗེ་བཙུན་བལྟས་ནས་ནི། ཞེས་པ་ནས། གཡུང་མོས་སྐུ་ལ་འཁྱུད་པ་ཉིད། ཅེས་པའི་བར་བརྟག་གཉིས་ཀྱི་
བརྟག་པ་དང་པོའི་ལེའུ་གསུམ་པ་ནས་འབྱུང་བ་བཞིན། །དེའི་རྣམ་བཤད་མཁའ་འགྲོའི་གསང་མཛོད་སོགས་ལས་ཤིན་ཏུ་གསལ་བར་བཤད་གདའ་ནའང། དེང་སང་ཆེན་པོར་གྲགས་པ་ཁ་ཅིག་ལའང་ཡིད་
བརྟན་ཨེ་ཡོང་མི་ཤེས་པས་འདིར་གསལ་བར་བརྗོད་ན། མཆོད་པ་འབུལ་བའི་ཡུལ་ནི། རང་གི་མདུན་གྱི་ནམ་མཁར་རྗེ་བཙུན་ཏེ། བྷཏྟ་ཞེས་པ་རྗེ་བཙུན་དང་དང་སྒྲོལ་གཉིས་ཀ་ལ་འཇུག་པས་གང་

[053B] དེ་ཉིད་ཡོན་ཏན་ཇི་ལྟ་བུ་དང་ལྡན་ཞེ་ན། བདེ་སྟོང་དབྱེར་མི་ཕྱེད་པའི་རྡོ་རྗེའི་ངང་ལས་གཟུགས་སྐུའི་རྣམ་པར་
སྐྱེ་བ་སྟེ་བཞེངས་པ་ནི་སྙིང་རྗེ་ཆེན་པོས་འགྲོ་བ་རྣམས་སྒྲོལ་བའི་ཕྱིར་དུ་ཡིན་པས་དེ་ལྟ་བུའི་ཡོན་ཏན་དང་ལྡན་ནོ། །དེ་ལ་གང་གིས་མཆོད་ན། རང་ལྷར་གསལ་བའི་སྙིང་གའི་ས་བོན་ལས་བྱུང་ཞིང་
ཕྱག་རྒྱ་ལྔ་ལ་སོགས་པའི་རྒྱན་རྣམས་ཐམས་ཅད་སྐུ་ལ་འཛིན་པ་ཡི། གཽ་རཱི་ལ་སོགས་པའི་འཁོར་གྱི་ལྷ་མོ་བརྒྱད་པོ་རྣམས་ཀྱིས་མཆོད་པར་བྱའོ། །ལྷ་མོ་གང་གིས་ཚུལ་ཇི་ལྟར་དུ་མཆོད་ཅེན། དཀར་
མོ་རྒྱ་སྐད་དུ་གཽ་རཱི་སྟེ་འདི་སྐུ་མདོག་དཀར་མོ་མ་ཡིན་ཀྱང་ལྷ་དབང་ཕྱུག་གི་ཆུང་མའི་མིང་དུ་བཏགས་པ་ཙམ་ཡིན་པས། དེས་རི་དྭགས་རི་བོང་གི་མཚན་མ་ཅན་ཟླ་བའི་སྒྲས་བསྟན་པའི་བྱང་སེམས་དཀར་
པོས་གང་བའི་ཐོད་པ་འཛིན་པ་དང། ཆོམ་རྐུན་མ་ནི་རྒྱ་སྐད་དུ་ཙཽ་རཱི་སྟེ། དེས་མུན་པའི་བདུད་ལས་རྒྱལ་བ་ཉི་མའི་སྒྲས་བསྟན་པའི་བྱང་སེམས་དམར་པོས་གང་བའི་ཐོད་པའི་སྣོད་འཛིན་པ་དང། རོ་ལངས་མ་
ནི་རྒྱ་སྐད་དུ་བཻཏྟ་ དེ་ནི་དྲི་ཆུས་གང་བའི་ཐོང་བ་ལག་ན་འཛིན་མ་དང། གྷསྨ་ དེས་སྨན་གྱི་སྒྲས་བསྟན་པའི། བརྟག་གཉིས་ལས། ན་དང་ག་ཧ་དང་པོ་དང། །
[054A]༄༅། །མཐའ་ཡི་ཤྭ་དང་དང་པོའི་ཤྭ། །ཞེས་པ་ལྟར་གྱི་ཤ་ལྔས་གང་བའི་ཐོད་པ་འཛིན་ཅིང། པུཀྐ་སཱི་ནི་བོད་སྐད་དུ་སྤོས་མ་སྟེ། དེས་ནི་རྡོ་རྗེའི་སྒྲས་བསྟན་པའི་དྲི་ཆེན་གྱིས་གང་བའི་
ཐོད་པ་ལག་ན་འཛིན་མ་དང། དེ་བཞིན་དུ་རི་ཁྲོད་མ་ནི་རྒྱ་སྐད་དུ་ཤ་ཝ་རཱི་སྟེ། དེ་ནི་རོ་མཆོག་ཏུ་བདའ་བའི་སྦྲང་ཆང་གིས་གང་བའི་ཐོད་པ་ལག་ན་འཛིན་མ་དང། གདོལ་པ་མོའམ་གཏུམ་མོ་ནི་རྒྱ་སྐད་དུ་ཙནྜ་ལཱི་སྟེ། དེས་ཆོས་
ཐམས་ཅད་སྒྲ་བརྙན་ལྟ་བུར་སྒྲོག་པའི་ཅང་ཏེའུ་རྡུང་བར་བྱེད་པ་སྟེ། མཆོད་པའི་ལྷ་མོ་འདི་རྣམས་ཀྱིས་ནི་ཀྱེ་རྡོ་རྗེ་ཡབ་ཡུམ་གཙོ་བོར་བཞུགས་པའི་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་པར་བྱའོ། །དེ་ལྟར་ན་
ནང་ངམ་གསང་བའི་མཆོད་པས་མཆོད་པར་མ་ཟད། འདོད་ཆགས་བདེ་བ་ཆེན་པོའི་ཡེ་ཤེས་ལ་ལྷག་པར་རྗེས་སུ་ཆགས་པའི་ཉམས་དང་ལྡན་པས། གཡུང་མོ་ནི་རྒྱ་སྐད་དུ་ཌོཨྨྦྷི་ནཱི་སྟེ། དེས་གཙོ་བའི་སྐུ་
ལ་འཁྱུད་དེ་སྙོམས་པར་འཇུག་པའི་བདེ་སྟོང་སྐྱེད་པ་དེ་ཁོ་ན་ཉིད་ཀྱི་མཆོད་པས་ཀྱང་མཆོད་པར་བྱེད་པ་ཉིད་དོ། །མཆོད་ཚུལ་ནི་རྒྱུད་འགྲེལ་ལས། དེ་ཡང་བདག་མེད་མ་གཙོ་བོའི་ཐུགས་ཀར་བསྡུས་
ཏེ་གཡུང་མོས་གཙོ་བོ་ལ་འཁྱུད་ནས་སྙོམས་པར་ཞུགས་པས། གཙོ་བོས་བདེ་ཆེན་ཉམས་སུ་མྱོང་བ་ན། དེ་ཉིད་ཀྱིས་འཁོར་རྣམས་བདེ་བས་ཚིམ་པར་འགྱུར་ཏེ། སྐུའི་རྣམ་པ་ཐ་དད་ཀྱང་རྒྱུད་གཅིག་ཡིན་པའི་

[054B] །ཞེས་ཀྱང་གསུངས་སོ། །དེ་ལྟར་ན་ཇི་སྐད་དྲིས་པ་རྣམས་ཀྱི་ལན་ལུང་རིགས་མན་ངག་ཟབ་མོའི་སྐྱེ་
ཕྱིའི་གོ་རྒྱ་གཅོད་པ་ཙམ་མ་ཡིན་པར་རང་རྒྱུད་དང་འདྲེས་ངེས་པའི་ཉམས་ལེན་གྱི་གནད་ལ་འགེལ་འཚལ་ཞིང། སྦྱིན་སྲེག་དེ་སྔ་བརྩམ་སྐབས་མ་བྱུང་ཡང་སྒྱུ་ལུས་བདེ་ཞིང་བྲེལ་བ་དམིགས་བསལ་
ཅན་མ་བྱུང་ན་གང་མྱུར་རྩོམ་འདུན་ལགས་པས་དགོངས་འཇགས་མཁྱེན། རྟེན་བཅས་ཚེས་བཟང་པོར་ཕུལ་



