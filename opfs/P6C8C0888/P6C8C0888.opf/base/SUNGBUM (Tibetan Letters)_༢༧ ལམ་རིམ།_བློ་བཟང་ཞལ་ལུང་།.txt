༄༅།  །བྱང་ཆུབ་ལམ་གྱི་རིམ་པའི་ཞལ་ཤེས་བློ་བཟང་ཞལ་ལུང་ཞེས་བྱ་བ་བཞུགས་སོ།  །ཀུན་མཁྱེན་རྒྱལ་བའི་དབང་པོ་ཙོང་ཁ་པ། །ཡོངས་རྫོགས་བསྟན་པའི་མངའ་བདག་ཆོས་ཀྱི་རྒྱན། །
གངས་ཅན་གྲུབ་པའི་དབང་ཕྱུག་ཡོངས་འཛིན་རྗེ། །ཡབ་སྲས་བརྒྱུད་པར་བཅས་ལ་གུས་པས་འདུད། །དེ་ལ་འདིར་རྣམ་པ་ཐམས་ཅད་མཁྱེན་པའི་སར་བགྲོད་པར་བྱེད་པའི་སྐྱེ་བོ། །
མཆོག་གི་ཆོས་ལུགས་བྱང་ཆུབ་ལམ་གྱི་རིམ་པའི་ཁྲིད་ཉམས་སུ་ལེན་པ་ལ་ཉེ་བར་མཁོ་བའི་མན་ངག་འགའ་ཞིག་བརྒྱུད་ལྡན་བླ་མ་དམ་པའི་གསུང་རྒྱུན་ཇི་ལྟ་བ་བཞིན་དུ་ཡི་གེར་འགོད་པར་བྱའོ། །
འདི་ལ་གཉིས། ཐུན་གྱི་ངོ་བོ་ལ་ཇི་ལྟར་བྱ་བ་དང། ཐུན་གྱི་འཚམས་སུ་ཇི་ལྟར་བྱ་བའོ། །དང་པོ་ལ་གསུམ། སྦྱོར་བ་དང། དངོས་གཞི་དང། མཇུག་གོ་དང་པོ་ལ་ཇི་སྐད་དུ་བྱང་ཆུབ་ལམ་གྱི་
རིམ་པ་ལས། ཐུན་གྱི་ངོ་བོ་ལ་ཇི་ལྟར་བྱ་བ་ལ། དང་པོ་སྦྱོར་བའི་ཆོས་ནི་དྲུག་སྟེ། ཞེས་གསུངས་པ་ལྟར་དྲུག་ལས། དང་པོ་གནས་ཁང་བྱི་དོར་བྱས་ལ་སྐུ་གསུང་ཐུགས་ཀྱི་རྟེན་བཀྲམ་
པ་ནི༑ ༑ལམ་རིམ་ལས། གསེར་གླིང་པའི་རྣམ་ཐར་ཡིན་པས་གནས་ཁང་ལེགས་པར་བྱི་དོར་བྱས་ལ་སྐུ་གསུང་ཐུགས་ཀྱི་རྟེན་ལེགས་པར་བཀྲམ། ཞེས་གསུངས་པ་ལྟར་བྱ་
བ་ལ༑ གནས་ནི་ལྷ་ཅིག་ཇོ་བོ་ཆེན་པོས། ལས་དང་པོ་ཡི་གང་ཟག་གིས། །ལུས་དབེན་པ་ལ་མ་བསྟེན་པར། །སེམས་དབེན་རྙེད་པར་དཀའ་བའི་ཕྱིར། །འདྲེ་སྤངས་

[029A]༄༅། །ནགས་སུ་གནས་པར་བྱ། །འདྲེས་པས་འདྲིས་ཤིང་ཆགས་པར་བྱེད། །དེ་ཡིས་འཁོར་བའི་འཁོར་ལོ་བསྐོར། །དེ་ལྟའི་འདྲེ་བ་སྤང་བྱས་ལ། །རྟག་
ཏུ་བག་དང་ལྡན་པར་བྱ། །ཞེས་གསུངས་པ་ལྟར་རང་ཅག་ལས་དང་པོ་པ་རྣམས་ཀྱིས་དབེན་པ་བསྟེན་པ་གལ་ཆེ་ཞིང། དེ་ཡང་མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་ཡུལ། །
ལེགས་པར་རྙེད་དང་གནས་བཟང་དང། །ས་བཟང་བ་དང་གྲོགས་བཟང་དང། །རྣལ་འབྱོར་བདེ་བའི་ཡོ་བྱད་ལྡན། །ཞེས་གསུངས་པ་ལྟ་བུའི་ཕུན་སུམ་ཚོགས་པའི་གནས་
སམ༑ ཐ་ནའང་སྲོག་དང་ཚངས་སྤྱོད་ལ་འཚེ་བ་མེད་ཅིང་དགེ་སྦྱོར་འཕེལ་བའི་གནས་ཤིག་བསྟེན་དགོས་པས་དེ་ལྟ་བུའི་གནས་སུ་ཁང་པའམ་བྲག་ཕུག་སོགས་གང་ཡང་རུང་བའི་ནང་
དུ་བླ་མ་གསེར་གླིང་པའི་ཕྱག་བཞེས་ལྟར་བྱི་དོར་ལེགས་པར་བྱས་ལ་རང་ཉིད་རིག་པ་དངས་ཤིང་སྡོད་ཉམས་སྤྲོ་བར་བྱ། དེའི་ནང་གི་དབུས་སམ་ཕུགས་སུ་ཇི་སྐད་དུ་འཇམ་དཔལ་རྩ་
རྒྱད་ལས། བུ་ཁྱོད་འཇམ་དཔལ་གཞོན་ནུ་ཉོན། །ང་ནི་འཇིག་རྟེན་མྱ་ངན་འདས། །ས་སྟེང་སྟོང་པར་གྱུར་པ་དང། །ཆོས་ཀྱི་མཛོད་ཀྱང་ཞིག་པ་དང། །ཉན་ཐོས་རྣམས་
ཀྱང་འདས་པ་ན། །རྐང་གཉིས་དམ་པ་སྟོན་པ་ཡི། །སྐུ་གཟུགས་མཆོད་རྟེན་དག་ཀྱང་བྱ། །སྤོས་དང་དྲི་དང་བྱུག་པ་ཡིས། །མཆོད་དང་བསྙེན་བཀུར་བྱ་བ་དང། །
རྣམ་པ་སྣ་ཚོགས་གོས་མཆོག་དང། །གཞན་ཡང་ནོར་བུའི་གདུབ་ཀོར་རྒྱན། །རྣམ་པ་སྣ་ཚོགས་བཟའ་དང་བཅའ། །ཡང་དག་སྦྱར་བ་དབུལ་བར་བྱ། །རྣམ་པ་སྣ་

[029B] །ཅི་འདོད་ཁ་ཟས་ཟ་བ་ལ། །དེ་བཞིན་སྔགས་ནི་བཟླས་བྱས་དབུལ། །སེམས་ཅན་དགེ་བའི་རྟོགས་གནས་འགྱུར། །དམ་པའི་འགྲོ་བའི་སྐྱེ་གནས་
སུ༑ ༑གྲོང་མཆོག་དག་ཏུ་སྐྱེ་བར་འགྱུར། །མཐར་ནི་བྱང་ཆུབ་གཞོལ་འགྱུར་ཞིང། །ཕྱི་ནས་ཞི་བར་ཡང་དག་འགྲོ། །ཞེས་གསུངས་པའི་ཕན་ཡོན་ཅན་གྱི་དགེ་བ་སོགས་
པའི་ཞིང་རྟེན་ཁྲི་ཕུན་སུམ་ཚོགས་པའི་སྟེང་དུ་བཀའ་གདམས་པ་རྣམས་ཐུབ་དབང་གི་སྐུ་རེ་འབྲལ་སྤང་མཛད་པའི་ཕྱག་སྲོལ་ལྟར་ཡོད་ན་ཐུབ་དབང་གི་སྐུས་གཙོ་བྱས་པའི་སྐུ་གསུང་ཐུགས་ཀྱི་རྟེན་
གང་ཡོད་ལེག་སྤར་དགྲམ། དེ་ལྟ་བུ་མ་འབྱོར་ན་སྟེག་མཐོན་པོར་རྡོ་ལེབ་ལྟ་བུའི་སྟེང་དུ་དབུས་དང་ཕྱོགས་འཚམས་སུ་འབྲུའི་ཚོམ་བུ་རེ་དགོད་ལ་སྟེང་དུ་ལམ་རིམ་བརྒྱུད་པ་སོགས་མཆོག་གསུམ་
དཔག་ཏུ་མེད་པ་བཞུགས་པའི་མོས་པ་བྱ། སྒྲུབ་ཁང་གི་ཕྱོགས་བཞིར་ཐོབ་ཞི་བརྩེགས་ཏེ་རྒྱལ་ཆེན་བཞིར་བསྐྱེད་ལ་མཆོད་གཏོར་ཕུལ་ནས་འཕྲིན་ལས་འཆོལ། གཉིས་པ་མཆོད་པ་
གཡོ་མེད་ཅིང་བཀོད་པ་མཛེས་པར་བཤམས་པ་ནི། ལམ་རིམ་ལས་མཆོད་པ་གཡོ་མེད་པར་བཙལ་ཡ་བཀོད་པ་མཛེས་པར་བཤམས་ཞེས་གསུངས་པ་ལྟར་བྱ་དགོས་ལ་དེའི་ཚུལ་ནི། །
བཤད་མ་ཐག་པ་ལྟར་བཀྲམ་པའི་རྟེན་གྱི་མདུན་དུ་མཆོད་ལྕོག་ལ་སོགས་པའི་ཁར་རྒྱུ་བཟང་པོ་ལས་གྲུབ་པའི་སྣོད་དུ་ཆུ་གཙང་མར་སྨན་སྤོས་བཟང་པོ་བཏབ་པའི་ཡོན་ཆབ་སོགས་ཆུ་བཞི་
ཉེར་སྤྱོད་ལྔ། རོལ་མོ། །འདོད་ཡོན་ལྔ། དེ་དག་ཀྱང་ལམ་རིམ་ལས། མཐུན་པའི་དངོས་པོ་ནི། མི་མཐུན་པ་བབ་ལས་བྱུག་པ་དང་མར་ཁུས་འཁྲུབ་དང་གུ་གུལ་གྱིས་བདུག་པ་

[030A]༄༅། །དང་ཨྲྒའི་ གཞན་ཡང་ཡོ་བྱད་རུང་བ་མིན་པ་དང་བྲལ་བ་རུང་བའོ། །ཞེས་འབྱུང་བ་ལྟར་མི་རུང་བ་མ་ཡིན་པ། གཞན་ཡང་རྒྱལ་
སྲིད་རིན་པོ་ཆེ་སྣ་བདུན། བཀྲ་ཤིས་ཀྱི་རྟགས་བརྒྱད་དང་རྫས་བརྒྱད་རྣམས་དངོས་སམ་བཅོས་མ་ཅི་རིགས། སྨན་སྣ། འབྲུ་སྣ། བཟའ་བཅའ་བཟང་པོ། །རིན་པོ་ཆེ་ལས་གྲུབ་
པའི་མཎྜལ་སོགས་མཆོད་པའི་ཡོ་བྱད་བཟང་མང་ཡོད་ན། བདག་ཉིད་ཆེན་པོས་ཇི་སྐད་དུ་ཡོད་བཞིན་དུ་གཏོང་མི་ནུས་པར། བདག་ནི་བསོད་ནམས་མི་ལྡན་བཀྲེན་ཆེན་ཏེ། མཆོད་པའི་ནོར་
གཞན་བདག་ལ་ཅང་མ་མཆིས། ཞེས་ཟེར་བ་ནི། པོ་ཏོ་བའི་ཞལ་ནས། དུང་པོར་དྲི་མ་ཅན་ཙིག་ཏུ་སྤང་སྤོས་རེ་བཏབ་ནས་ཙན་དན་ག་བུར་སྤོས་ཀྱི་ཆུ་ཞེས་དམུས་ལོང་གིས་མིག་ལྡན་ལ་
མགོ་སྐོར་བྱེད་གསུངས་པ་དང་འདྲའོ། །ཞེས་གསུངས་པ་ལྟ་བུར་མ་སོང་བར་རང་ལ་གང་ཡོད་ཀྱི་མཆོད་པའི་དངོས་པོ་རྣམས། དགེ་བཤེས་འབན་གྱིས་ལན་གཅིག་ཡོན་བདག་འགའ་རེ་འོད་
ཟེར་བས། མཆོད་བཤམས་བཟང་པོ་ཅིག་བཤམས་ཏེ། ཐུགས་བསམ་ལ་བརྟག་པ་ན་ཡོན་བདག་གི་ངོར་མཛེས་ཆོས་སུ་འདུག་པས་སླང་ཐལ་བ་སྤར་གང་གཏོར་ནས། དགེ་སློང་
རང་ཟག་ཟོག་མེད་པར་བཞུགས་ཤིག་གསུངས། ཟེར་བའི་ལོ་རྒྱུས་ལྟ་བུ་ཅིག་དགོས་པས། གཞན་གྱི་མིག་སྔར་མཛེས་ཆོས་དང། ཚེ་འདིའི་རྙེད་བཀུར་གྲགས་པ་སོགས་དང་
ཕྱི་མའི་མངོན་མཐོའི་བདེ་བ་དང། རང་ཉིད་གཅིག་བུའི་ཕྱིར་ཞི་བ་དེ་རྣམས་དོན་དུ་གཉེར་བས་མ་ཡིན་པར། གཞན་དོན་དུ་བླ་མེད་བྱང་ཆུབ་ཐོབ་པའི་ཕྱིར་དུ་དཀོན་མཆོག་མཆོད་པས་

[030B] ལེ་ལོ་དང་བག་མེད་དང་ཁྱད་གསོང་སོགས་ཀྱིས་སླ་ཆོས་དང་བཅས་བདེར་མ་སོང་བར་གཙང་སྦྲ་བྱེད་ཅིང་བཀོད་པ་མཛེས་པར་བཤམས། རང་ཉིད་ཤིན་ཏུ་
དབུལ་བས་དེ་ལྟ་བུ་མ་འབྱོར་ནའང། ལམ་རིམ་ལས། ཕུ་ཆུང་བའི་ཞལ་ནས་ངས་དང་པོ་སྤང་སྤོས་སྣ་ཚ་ཏིང་ངེ་བ་ཕུལ། དེ་ནས་རིང་བུ་བཞི་སྦྱོར་མངར་སིང་བ་ཕུལ་ད་ལྟ་ཨ་ཀ་རུ་དང་དུ་རུ་སྐལ་
སོགས་པ་བསུང་ཆིང་ངེ་བ་འབུལ་གསུངས་པ་ལྟར། མཆོད་པ་ཆུང་ངུ་ལ་བརྙེས་ནས་མ་ཕུལ་ན་ཚེ་རིལ་པོ་དེ་འདྲ་ཞིག་ཏུ་འགྲོལ། ཆུང་རིམ་ནས་ནན་ཏན་བསྐྱེད་ན་ཇེ་བཟང་དུ་འགྲོ་བས་ཁོང་གི་ཕྱག་
ལེན་ལྟར་བསླབ། ཞེས་གསུངས་པ་ལྟར་ཡིན་པས་ཐ་ན་རྫ་ཕོར་གཙང་མ་ཅིག་ཏུ་ཆུ་གཙང་མའི་ཡོན་ཆབ་དང། བླྕིའམ་ས་ལ་བཟོས་པའི་མཎྜལ། དེ་འང་མ་འབྱོར་ཚེ་རྡོ་ལེ་བལྟ་བུའི་
སྟེང་དུ་ཚོམ་བུ་དགོང་པ་སོགས་བྱ། དེ་ལྟར་འབྱོར་བ་དང་བསྟུན་ནས་བཤམས་ཏེ། མཆོད་པའི་སྤྲིན་གྱི་གཟུངས། ཨོཾ་ན་མོ་བྷ་ག་ཝ་ཏེ་བྫྲ་སཱེ་ར་པྲ་མ་ཛྷ་ནེ། ཏ་ཐཱ་ག་ཏཱ་ཨྲྷ་ཏེ་
སམྱཀྶཾ་ ཏ་རྱ་ཐཱ། ཨོཾ་བྫྲེ་བྫྲེ། མ་ཧཱ་བྫྲེ། མཧཱ་ཏེ་ཛ་བྫྲེ། མ་ཧཱ་བིདྱ་བྫྲེ། མ་ཧཱ་བོ་དཧི་ཙི་ཏྟ་བྫྲེ། མ་ཧཱ་བོ་དཧི་མཎྚོ་པ་སཾ་ཀྲ་མ་ཎ་བྫྲེ་སརྦཀརྨ་ཨཱ་བ་ར་ཎཱ་བི་
ཤོདྷ་ན་བྫྲེ་སཱ་ཧཱ། ཞེས་པ་ལན་བདུན་ནམ་གསུམ་བརྗོད་དེ་ཀུན་ཏུ་བཟང་པོའི་མཆོད་པའི་ཆར་བབས་པར་བསམ། གསུམ་པ་སྟན་བདེ་བ་ལ་འཁོད་ནས་སྐྱབས་འགྲོ་སེམས་བསྐྱེད་
བྱ་བ་ནི། ལམ་རིམ་ལས། གནས་མལ་བདེ་བ་ལ་ལུས་དྲང་པོར་བསྲང་སྟེ། སྐྱིལ་མོ་ཀྲུང་དམ་སྐྱིལ་མོ་ཀྲུང་ཕྱེད་དུ་ཡང་རུང་བའི་སྤྱོད་ལམ་གྱིས་འཁོད་ནས་སྐྱབས་སུ་འགྲོ་བ་དང་

[031A]༄༅། །སེམས་བསྐྱེད་པ་རྒྱུད་དང་འདྲིས་ངེས་པ་ཅིག་བྱ། ཞེས་གསུངས་ལ་དེ་ཡང་གོང་དུ་བཤད་པ་ལྟར་བཀྲམ་པའི་རྟེན་ལ་མངོན་དུ་ཕྱོགས་པར་རང་ཉིད་འདུག་པའི་འོག་གཞིར་
སྒྲུབ་པ་ལས་མི་འགྱུར་བའི་རྟེན་འབྲེལ་དུས་དཀར་གྱིས་གཡུང་དྲུང་རིས་ཆོས་འཁོར་དུ་འཁྱིལ་བ་འབྲི། དེའི་སྟེང་དུ་ཚེ་རིང་བ་དང་སྟོན་པའི་རྣམ་མཐར་དང་མཐུན་པའི་ཕྱིར་རྩྭ་དུར་བརྩེ་མོ་དབུས་སུ་
བསྟན་ལ་ལེགས་པར་བཀྲམ། དེའི་སྟེང་དུ་ནང་ཚང་ཅན་ལ་སོགས་པའི་སྟན་འཇམ་པོ་བཏིང་པའི་རྒྱབ་ཕྱོགས་ཅུང་ཟད་མཐོ་བའི་མལ་བྱ། དེ་ལྟ་བུའི་བདེ་བའི་སྟན་ལ་རང་ཉིད་འདུག་
པའི་ཀུན་སྤྱོད། ལམ་རིམ་ལས་སྒོམ་རིམ་བར་པ་དང་ཐ་མ་ལས་གསུངས་པ་ལྟར་སྟན་ཤིན་དུ་འཇམ་པོ་བདེ་བ་ལ་ལུས་ཀྱི་ཀུན་སྤྱོད་ཆོས་བརྒྱད་དང་ལྡན་པར་བྱའོ། །ཞེས་ཞིག་ནས་ཀྱི་
སྐབས་སུ་གསུངས་ཀྱང་འདིར་ཡང་བྱུང་ན་ཕུན་སུམ་ཚོགས་པས། རྐང་པ་དཀྱིལ་ཀྲུང་ཡོངས་རྫོགས་སམ་ཕྱེད་པ་གང་རུང་བྱ། མིག་ཧ་ཅང་མི་དབྱེ་མི་ཟུམ་པར་སྣ་རྩེར་གཏང། ལུས་
ཧ་ཅང་མི་དགྱི་མི་སྒུ་བར་དྲང་པོར་བསྲང། འཕྲག་པ་གཉིས་ཐད་ཀར་མཉམ་པར་བཞག་མགོ་མི་མཐོ་མི་དམའ་ཞིང་མ་ཡོ་པར་སྣ་ནས་ལྟེ་བར་དྲང་པོར་བཞག་སོ་དང་མཆུ་རང་
ལུགས་སུ་ཐ་མལ་བར་གཞག་ལྕེ་ཡ་སོའི་དྲུང་དུ་གཞག་དབུགས་སྒྲ་ཅན་དང་རྔམ་པ་དང་རྒོད་བག་ཅན་དུ་མི་བཏང་བར་རྒྱུ་བ་མི་ཚོར་ཞིང་དལ་བུས་འབད་མེད་དུ་འཇུག་པ་དེ་ལྟར་བྱའོ། །
དེ་ལྟ་བུའི་སྤྱོད་ལམ་གྱིས་འཁོད་དེ། རྗེ་བདག་ཉིད་ཆེན་པོས། ལེགས་ཉེས་ཐམས་ཅད་ཀྱི་རྩ་བ་ནི་ཡིད་ཁོ་ན་ཡིན་ཏེ། ཉེས་པར་སྤྱོད་པ་དང་ལེགས་པ་ལ་འཇུག་པའི་སྒོ་ནི་གསུམ་དུ་

[031B] དེས་ན་ཐོག་མར་ཀུན་སློང་གི་བསམ་པ་ཚིག་ཙམ་དུ་མ་སོང་བར་འཆོས་པ་ཅིག་ཤིན་ཏུ་གལ་ཆེ་བ་ལགས། ཞེས་གསུངས་ཤིང། དེས་ན་
པཎ་ཆེན་ཐམས་ཅད་མཁྱེན་པས་ཀྱང། སྒོམ་རྣམས་ཀུན་གྱི་དང་པོའི་མགོ་རྒྱ་གར་སྐད་མཚུངས་རང་རྒྱུད་ལ། །ལེགས་པར་བརྟགས་པ་ཡིན་ནོ་ཞེས། །ཟླ་མེད་བླ་མ་མཆོག་དེ་བཞེད་
ཅེས་གསུངས་པ་ལྟར། ཐོག་མར་རང་རྒྱུད་ལ་ལེགས་པར་བརྟགས་ནས་ཀུན་སློང་འཆོ་བ་གནད་ཆེ་བས་དྲན་པ་ནང་དུ་ལེགས་པར་བཀུག་སྟེ་རང་རྒྱུད་ལ་བློ་དགེ་མི་དགེའི་ཕྱོགས་གང་ཤུགས་ཆེ་བ་ལེགས་
པར་བརྟགས། དང་པོ་ཤུགས་ཆེ་བའམ་ལུང་མ་བསྟན་ལྟ་བུར་འདུག་ན་རླུང་སྣ་བུག་ནས་ནང་དུ་རྡུབ་པ་དང་མཉམ་དུ་ཕྱོགས་བཅུའི་མཆོག་གསུམ་དམ་པ་རྣམས་ཀྱི་བྱིན་བརླབས་ཞུགས་ནས་
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་མྱུར་བ་ཉིད་དུ་ཐོབ་པར་བྱ། དེའི་ཕྱིར་དུ་བླ་མ་དཀོན་མཆོག་ལ་སྐྱབས་སུ་འགྲོ་བར་བྱའོ་སྙམ་པའི་དགེ་སེམས་ཤུགས་དྲག་
སྐྱེས་པའི་མོས་པ་ཡང་ཡང་བྱས་ལ་དགེ་སེམས་ཁྱད་པར་ཅན་བསྐྱེད། ཕྱི་མ་ཤུགས་ཆེ་བར་འདུག་ན་རླུང་ཕྱིར་འབུད་པ་དང་མཉམ་དུ་བློ་ངན་པ་དེ་དུ་བ་ནམ་མཁའ་ལ་སོང་ནས་ཡལ་བ་ལྟར་ཕྱིར་ལ་
ཐོན་ཏེ་ཡལ་བའི་མོས་པ་ཡང་ཡང་བྱས་ཏེ། ཞི་བའི་མཐར་སྔར་བཞིན་དགེ་སེམས་དྲག་པོ་བསྐྱེད་པར་བྱ། དགེ་སྦྱོར་གང་ལ་འཇུག་ནའང་ཐོག་མ་ནས་ཀུན་སློང་མ་དག་ན། ཚེས་
གཅིག་ནས་འཆུག་ན་བཅྭོ་ལྔའི་བར་ཟེར་བ་བཞིན་ཡིན་པས། ཀུན་སློང་འཆོ་བ་ཤིན་དུ་གལ་ཆེ་གསུངས། དེ་ནས་ཇོ་བོ་ཆེན་པོས། སྒྲུབ་པར་འདོད་པའི་གང་ཟག་གིས། །

[032A]༄༅། །ས་ལྟར་ཆོས་ཀུན་གཞིར་གྱུར་བས། །དང་པོར་སྐྱབས་སུ་ལེགས་འགྲོ་ཞིང། །དེ་ཡི་བསླབ་པའི་ཆོས་ལ་བསླབ། །ཞེས་དང་ལམ་རིམ་ལས་ཀྱང། བསྟན་
པ་ལ་འཇུག་པའི་སྒོ་དམ་པ་སྐྱབས་སུ་འགྲོ་བ་ཞེས་གསུངས་པ་ལྟར། དང་པོར་སྐྱབས་འགྲོ་བྱེད་དགོས་པས། སྐྱབས་ཡུལ་གསལ་གདབ་པ་ནི། རང་གི་མདུན་གྱི་ནམ་མཁར་སེང་གེ་ཆེན་
པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ། དབུས་སུ་སེང་གེས་བཏེགས་པའི་རིན་པོ་ཆེའི་ཁྲི་ཆུང་དུ་ཞིག་གི་སྟེང་དུ་སྣ་ཚོགས་པད་ཉི་ཟླ་བའི་དཀྱིལ་འཁོར་གྱི་
སྟེང་དུ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ། རྣམ་པ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་སྐུ་མདོག་གསེར་བཙོམ་ལྟ་བུ་དབུ་གཙུག་ཏོར་དང་ལྡན་པ་ཞལ་གཅིག་ཕྱག་གཉིས་ཀྱིས་
གཡས་ས་གནོན་དང་གཡོན་མཉམ་བཞག་གི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། སྐུ་ལ་ཆོས་གོས་ངུར་སྨྲིག་གི་མདོག་ཅན་གསུམ་མཛེས་པར་གསོལ་པ། མཚན་
དཔེས་བརྒྱན་པ་དངས་གསལ་འོད་ཀྱི་རང་བཞིན་ཅན། སྐུ་ལས་སྐྱེས་པའི་འོད་ཀྱི་ཕུང་པོའི་དབུས་ན་ཞབས་རྡོ་རྗེའི་དཀྱིལ་ཀྲུང་གིས་བཞུགས་པ། དེའི་མདུན་དུ་སྣ་ཚོགས་པད་ཉི་ཟླ་
བའི་དཀྱིལ་འཁོར་གྱི་སྟེང་དུ་རྩ་བའི་བླ་མ་ཞལ་མཇལ་དུས་ཀྱི་རྣམ་པ་ཅན་ལ་དངོས་སུ་ཆོས་འབྲེལ་ཡོད་པའི་བླ་མ་རྣམས་ཀྱིས་བསྐོར་ནས་བཞུགས་པ། གཡས་སུ་པད་ཉི་ཟླ་བའི་
གདན་ལ་རྗེ་བཙུན་བྱམས་མགོན་ལ་རྒྱ་ཆེན་སྤྱོད་རྒྱུད་ཀྱི་བླ་མ་རྣམས་ཀྱིས་བསྐོར་བ། རྒྱབ་དུ་པད་མ་ཉི་ཟླའི་གདན་ལ་རྒྱལ་བ་རྡོ་རྗེ་འཆང་ལ་ཉམས་ལེན་བྱིན་རླབས་བརྒྱུད་པའི་བླ་མ་རྣམས་

[032B] གཡོན་དུ་པད་ཉི་ཟླ་བའི་གདན་ལ་རྗེ་བཙུན་འཇམ་དབྱངས་ལ། ཟབ་མོ་ལྟ་བ་རྒྱུད་ཀྱི་བླ་མ་རྣམས་ཀྱིས་བསྐོར་བ། དེ་དག་གི་མཐའ་སྐོར་དུ་ཡི་དམ་སངས་རྒྱས་བྱང་སེམས་ཉན་
རང་སྲུངས་མའི་ཚོགས་དཔག་ཏུ་མེད་པས་བསྐོར་ནས་བཞུགས་པ། དེ་དག་རང་རང་གི་མདུན་ན་གདན་ཁྲི་ཕུན་སུམ་ཚོགས་པ་ལ་རང་རང་གིས་གསུངས་པའི་ལུང་གི་ཆོས་རྣམས་འོད་ཀྱི་རང་བཞིན་ཅན་
གྱི་པོ་ཏིའི་རྣམ་པར་ཡོད་པ་རྣམས་བདག་ཉིད་ཀྱི་མོས་པ་དང་མཆོག་གསུམ་གྱི་ཐུགས་རྗེ་ལས་གྲུབ་པར་བསམ། རང་གི་མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་སྐྱབས་ཡུལ་ལ་གུས་
པའི་ཚུལ་གྱིས་འཁོད་པར་གསལ་གདབ། སྐྱབས་སུ་འགྲོ་ཚུལ་ནི། ཕྱོགས་ཀྱི་གླང་པོས། གཏིང་མཐའ་མེད་པའི་འཁོར་བ་ནི། རྒྱ་མཚོའི་ནང་ན་རྣམ་པར་གནས། །
འདོད་ཆགས་ལ་སོགས་མི་བཟད་པའི། །ཆུ་སྲིན་གྱིས་ནི་ལུས་ཟོས་བས། །དེ་རིང་གང་ལ་སྐྱབས་སུ་མཆི། །ཞེས་གསུངས་པ་ལྟར་བདག་དང་སེམས་ཅན་ཐམས་ཅད་ཐོག་མ་མེད་
པ་ནས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་བཟོད་པར་དཀའ་བའི་སྡུག་བསྔལ་དཔག་ཏུ་མེད་པ་མྱོངས་ཤིང། ད་དུང་ཉོན་མོངས་ཀྱི་གཞན་དབང་དུ་གྱུར་པས་དེ་ལས་སྐྱོབས་པའི་སྐྱབས་
ཅིག་མ་བསྟེན་ན་སྡུག་བསྔལ་མུ་མཐའ་མེད་པ་མྱོང་བར་སྣང་བས་སྐྱབས་ཅིག་བསྟེན་དགོས་པར་འདུག་དེ་ལ་སྐྱབས་སུ་སུ་འོས་ན་བརྒྱ་ལྔ་བཅུ་པ་ལས། གང་ཞིག་ལ་ནི་ཉེས་པ་ཀུན་
གཏན་ནས་ཡོང་ཡེ་མི་མངའ་ཞིང། །གང་ལ་རྣམ་པ་ཐམས་ཅད་དུ། །ཡོན་ཏན་ཐམས་ཅད་གནས་གྱུར་པ། །གལ་ཏེ་སེམས་ཤིག་ཡོད་ན་ནི། །དེ་ཉིད་ལ་ནི་སྐྱབས་འགྲོ་ཞིང། །

[033A]༄༅། །དེ་བསྟོད་དེ་ནི་བཀུར་བ་དང། །དེ་ཡི་བསྟན་ལ་གནས་པའི་རིགས། །ཞེས་གསུངས་པ་ལྟར་སྐྱོན་ཀུན་ཟད་ཅིང་ཡོན་ཏན་ཀུན་རྫོགས་པ་ཅིག་འོས། དེ་ལྟར་ན་དེ་ལྟ་བུ་
དང་ལྡན་ཞིང་སྐྱབས་སུ་འོས་པའི་རྒྱུ་མཚན་གཞན། རང་ཉིད་འཇིགས་པ་ཐམས་ཅད་ལས་གྲོལ། གཞན་དེ་ལས་སྒྲོལ་པའི་ཐབས་ལ་མཁས་ཀུན་ལ་ཐུགས་རྗེ་ཆེན་པོ་ཉེ་རིང་མེད་པར་
འཇུག་ཕན་བཏགས་མ་བཏགས་ཐམས་ཅད་ཀྱི་དོན་མཛད་པའང་མངའ་བས་ན་སངས་རྒྱས་བཅོམ་ལྡན་འདས་དང་དེས་མཚོན་ནས་ཆོས་དང་དགེ་འདུན་དཀོན་མཆོག་རྣམས་སྐྱབས་སུ་བསྟེན་
པར་རིགས་ཏེ། སྐྱབས་འགྲོ་བདུན་ཅུ་པ་ལས། སངས་རྒྱས་ཆོས་དང་དགེ་འདུན་ནི། །ཐར་པ་འདོད་པ་རྣམས་ཀྱི་སྐྱབས། །ཞེས་གསུངས་པ་ལྟར་རོ། །འོ་ན་དེ་རྣམས་ཡོན་
ཏན་དང་ལྡན་པར་སྐྱབས་སུ་འོས་ན་ཡོན་ཏན་ཇི་ལྟ་བུ་དང་ལྡན་སྙམ་ན། སངས་རྒྱས་བཅོམ་ལྡན་འདས་ནི་སྐུ་གསུང་ཐུགས་འཕྲིན་ལས་ཀྱི་ཡོན་ཏན་བཞི་དང་ལྡན་ཏེ། དང་པོ་ནི་སྐུ་ལ་བསྟོད་པ་
ལས༑ ཉེ་བར་ཞི་ལ་ཡིད་དུ་འོང། །འབར་ལ་གནོད་པ་མཛད་མི་མངའ། །དུལ་ལ་རྔམ་བརྗིད་ཆེ་བ་ཡི། །སྐུ་འདིས་སུ་ཞིག་དད་མི་མཛད། །ཅེས་དང། མཚན་དང་དཔེ་
བྱད་བཟང་འབར་བ། །ཁྱོད་ཀྱི་སྐུ་ལས་མ་གཏོགས་པར། །དེ་བཞིན་གཤེགས་པའི་ཡོན་ཏན་འདི། །གཞན་གང་ཞིག་ལ་ལེགས་གནས་འགྱུར། །ཞེས་དང། དཔེ་ལ་བསྟོད་
པ་ལས༑ ཁྱོད་སྐུ་མཚན་གྱིས་སྤྲས་གྱུར་བ། །མཛེས་གྱུར་མིག་གི་བདུད་རྩི་ནི། །སྤྲིན་མེད་སྟོན་གྱི་ནམ་མཁའ་ལ། །སྐར་མའི་ཚོགས་ཀྱིས་སྤྲས་པ་འདྲ། །ཞེས་སོགས་

[033B] །གཉིས་པ་ནི། བསྔགས་འོས་བསྔགས་བསྟོད་ལས། མོས་པ་དུ་མ་དང་ལྡན་པ། །མང་པོ་འཁོད་པར་གྱུར་པ་ལ། །གསུངས་གཅིག་བཀའ་ནི་སྩལ་བ་
ལས༑ ༑དུ་མ་ལྟ་བུར་སྣང་གྱུར་ཏེ། །ཀུན་གྱིས་འདི་ནི་བདག་གི་ཆེད། །ཁོ་ནའོ་སྙམ་དུ་གོ་བ་དང། །དེ་ལས་ཡ་མཚན་ཆེ་ཅི་མཆིས། །དེ་ལས་ངོ་མཚར་ཆེ་ཅི་མཆིས། །
ཞེས་དང། བརྒྱ་ལྔ་བཅུ་པ་ལས། མཁས་པ་རྣམས་ཀྱི་དགའ་བ་བསྐྱེད། །བར་མ་རྣམས་ཀྱི་བློ་ཡང་སྤེལ། །ཐ་མའི་རབ་རིབ་རྣམས་འཇོམས་བས། །གསུངས་འདི་སྐྱེ་
བོ་ཀུན་ལ་སྨན། །ཞེས་པ་ལྟར་རོ། །གསུམ་པ་ནི། བསྔགས་འོས་བསྔགས་བསྟོད་ལས། ཁྱོད་འབའ་ཞིག་གི་ཡེ་ཤེས་ཀྱིས། །ཤེས་བྱ་མཐའ་དག་ཁྱབ་ལགས་ཀྱི། །
ཁྱོད་ལས་གཞན་པ་ཐམས་ཅད་ཀྱི། །ཤེས་བྱ་ཁོ་ན་ལྷག་པ་ལགས། །ཞེས་དང། བཅོམ་ལྡན་དུས་ཀུན་གཏོགས་པའི་ཆོས། །རྣམ་ཀུན་འབྱུང་གནས་ཐམས་ཅད་ནི། །
ལག་མཐིལ་སྐྱུ་རུ་ར་ལྟ་བུར། །ཁྱོད་ཀྱི་ཐུགས་ཀྱི་སྤྱོད་ཡུལ་གྱུར། །ཞེས་དང། བརྒྱ་ལྔ་བཅུ་པ་ལས། འགྲོ་བ་འདི་དག་ཐམས་ཅད་ནི། །ཁྱད་མེད་ཉོན་མོངས་རྣམས་
ཀྱིས་བསྡམས། །ཁྱོད་ནི་འགྲོ་བའི་ཉོན་མོངས་དག་དགྲོལ་སླད་ཡུན་རིང་ཐུགས་རྗེས་བསྔམས། །དང་པོར་ཁྱོད་ལ་ཕྱག་བགྱི་འམ། །འོན་ཏེ་གང་གིས་འཁོར་བར་ཁྱོད། །
སྐྱོན་མཁྱེན་ཡུན་རིང་དེ་ལྟ་བུར། །བཞུགས་མཛད་ཐུགས་རྗེ་ཆེ་ལ་བགྱི། །ཞེས་གསུངས་པ་ལྟར་རོ། །བཞི་བ་ནི། བསྔགས་འོས་བསྔགས་བསྟོད་ལས། །ཁྱོད་

[034A]༄༅། །ཀྱིས་གང་ལས་འགྲོ་བ་དག་མ་དྲངས་རྒུད་པ་དེ་གང་མཆིས། །གང་དང་འཇིག་རྟེན་མ་སྤྲད་པའི། །ཕུན་ཚོགས་དེ་ཡང་གང་ཞིག་མཆིས། །ཞེས་གསུངས་
པ་ལྟར་རོ། །ཆོས་ཀྱི་ཕན་ཡོན་ནི་དེ་ལྟ་བུའི་སངས་རྒྱས་བཅོམ་ལྡན་འདས་དེ་སྐྱོན་སྤངས་པ་དང་ཡོན་ཏན་སྒྲུབ་པའི་བདག་ཉིད་ཆོས་འགོག་པ་དང་ལམ་གྱི་བདེན་པ་མངོན་དུ་བྱས་པ་དང་སྒོམ་
པ་ལས་བྱུང་བས་ན་ཆོས་ནི་ཕན་ཡོན་དཔག་ཏུ་མེད་པ་དང་ལྡན་ཏེ། ཆོས་ཡང་དག་པར་སྡུད་པ་ལས་གང་སངས་རྒྱས་བཅོམ་ལྡན་འདས་དེ་དག་ནི་ཡོན་ཏན་མཐའ་ཡས་མུ་མེད་པ་སྟེ། དེ་དག་ནི་
ཆོས་ལས་སྐྱེས་པ་ཆོས་ཀྱི་བགོ་སྐལ་ལ་སྤྱོད་པ། ཆོས་ཀྱིས་སྤྲུལ་པ་ཆོས་ཀྱི་བདག་པོར་གྱུར་པ་ཆོས་ལས་བྱུང་བ་ཆོས་ཀྱི་སྤྱོད་ཡུལ་བ་ཆོས་ལ་རྟོན་པ་ཆོས་ཀྱིས་གྲུབ་པ་སྟེ། ཞེས་གསུངས་
པ་ལྟར་རོ། །བརྒྱ་ལྔ་བཅུ་པ་ལས། བགྲོད་པ་གཅིག་དང་ཐབས་བདེ་དང། །ལེགས་པར་འབྲེལ་དང་ཉེས་པ་མེད། །ཐོག་མ་བར་དང་མཐར་དགེ་བས། །ཁྱོད་ཀྱི་བསྟན་འདྲ་
གཞན་ལ་མེད། །ཅེས་གསུངས་པ་ལྟར་སངས་རྒྱས་ཀྱི་བསྟན་པ་ལུང་གི་དམ་ཆོས་ཀྱི་ཡོན་ཏན་ཡང་བསམ་པར་བྱའོ། །ཆོས་ཡང་དག་པར་སྡུད་པའི་མདོ་ལས། དགེ་འདུན་ནི་ཆོས་སྨྲ་
བ་ཆོས་སྤྱོད་པ་ཆོས་སེམས་པ་ཆོས་ཀྱི་ཞིང་ཆོས་འཛིན་པ་ཆོས་ལ་རྟོན་པ་ཆོས་ལ་མཆོད་པ། ཆོས་ཀྱི་བྱ་བ་བྱེད་པ། ཆོས་ཀྱི་སྤྱོད་ཡུལ་བ་ཆོས་སྤྱོད་པ་ཕུན་སུམ་ཚོགས་པ་རང་བཞིན་གྱིས་
དྲང་བ་རང་བཞིན་གྱིས་དག་པ་སྙིང་རྗེའི་ཆོས་ཅན་སྙིང་རྗེ་དང་ལྡན་པ་རྟག་ཏུ་དབེན་པའི་སྤྱོད་ཡུལ་བ་རྟག་ཏུ་ཆོས་ལ་གཞོལ་བ་རྟག་ཏུ་དཀར་པོ་སྤྱོད་པའོ་སྙམ་མོ་ཞེས་བྱ་བ་ལ་སོགས་པའོ། །ཞེས་

[034B] །དེ་ལྟར་ན་བསྔགས་འོས་བསྔགས་བསྟོད་ལས། ཕྱི་ཡི་ཡན་ལག་སྟོབས་ཀུན་ནི། །ཁྱོད་ཀྱིས་ཡང་དག་བསྒྲུབས་ལགས་ཏེ། །ནང་གི་སྟོབས་ངག་མ་ཚང་པས། །
བྱིས་པ་རྣམས་ནི་སྡུག་བསྔལ་བསྟེན། །ཞེས་གསུངས་པ་ལྟར་རང་སྐྱོབ་པའི་རྒྱུ་གཉིས་ལས། ཕྱིའི་ཡན་ལག་ནི་སངས་རྒྱས་བཅོམ་ལྡན་འདས་ཀྱིས་བསྒྲུབས་ཟིན་འདུག་ཀྱང་ནང་གི་ཡན་ལག་བློ་
བཀལ་ནས་སྐྱབས་སུ་འཛིན་པ་མ་བྱུང་བས་སྡུག་བསྔལ་བར་འདུག་དེས་ན་སྔོན་ཆད་ཀྱང་སྐྱབས་འདི་ལྟ་བུ་མ་བསྟེན་བས་ཐོགས་མེད་ནས་ད་ལྟའི་བར་དུ་སྡུག་བསྔལ་བར་མཚམས་མེད་
པར་མྱངས་ཤིང་ད་དུང་ཡང་མ་བསྟེན་ན་མུ་མཐའ་མེད་པར་མྱོང་བ་དང། བསྟེན་ན་ངེས་པར་སྐྱོབ་པའི་སྐྱབས་བསྟེན་དུ་ཡོད་པ་རྣམས་ཤེས་བཞིན་དུ་མ་བསྟེན་ན། སྙིང་རུལ་བདག་ཤིན་
ཏུ་ཡང་ཐ་ཆད་པར་འགྱུར་པས་ད་བདག་དང་སེམས་ཅན་ཐམས་ཅད་ཀྱིས་བླ་མ་དཀོན་མཆོག་རྣམས་ལ་དཔུང་གཉེན་ཞུ་བས་སྐྱིད་སྡུག་ལེགས་ཉེས་ཅི་བྱུང་ཡང་ཁྱེད་རང་རྣམས་མཁྱེན་ནོ་སྙམ་པའི་
བློ་ལིང་བསྒྱུར་གྱིས། བླ་མ་ལ་སྐྱབས་སུ་མཆིའོ། །ཞེས་བརྗོད་པས་མདུན་གྱི་སྐྱབས་ཡུལ་སྤྱི་དང་ཁྱད་པར་བླ་མ་རྣམས་ཀྱི་སྐུའི་ཆ་ལས་བདུད་རྩི་འོད་ཟེར་དཔག་ཏུ་མེད་པ་བྱུང་
རང་གཞན་སེམས་ཅན་ཐམས་ཅད་ཀྱི་སྒོ་གསུམ་ལ་ཞུགས་པས་ཐོག་མེད་ནས་བསགས་པའི་སྡིག་སྒྲིབས་ཐམས་ཅད་དང་ཁྱད་པར་དུ་ཡང་བླ་མའི་སྐུ་ལ་བསྔོས་གསུང་ངག་བཅག་ཐུགས་
རྒྱུད་དཀྲུགས་པ་སོགས་མདོར་ན་བླ་མའི་དམ་ཚིག་དང་འགལ་བའི་ཉེས་ལྟུང་ཐམས་ཅད་བྱང་ཞིང་དག་ལུས་དངས་གསལ་འོད་ཀྱི་རང་བཞིན་དུ་གྱུར། བླ་མའི་སྐུ་གསུང་ཐུགས་ཀྱི་བྱིན་

[035A]༄༅། །རླབས་ཞུགས་པས། དཔལ་ལྡན་བླ་མ་རྣམས་ཀྱི་སྐྱབས་འོག་ཏུ་ཚུད་བྱུང་སྙམ་དུ་བསམ། སངས་རྒྱས་ལ་སྐྱབས་སུ་མཆིའོ། །ཞེས་བརྗོད་པས་སྐྱབས་ཡུལ་
སྤྱི་དང་ཁྱད་པར་སངས་རྒྱས་རྣམས་ཀྱི་སྐུའི་ཆ་ཐམས་ཅད་ལས་བདུད་རྩི་འོད་ཟེར་དཔག་ཏུ་མེད་པ་བྱུང། རང་གཞན་སེམས་ཅན་ཐམས་ཅད་ཀྱི་སྒོ་གསུམ་ལ་ཞུགས་པས། ཁྱད་པར་དུ་ཡང་
འཇིག་རྟེན་པའི་ལྷ་གཞན་སྐྱབས་སུ་བསྟེན་པ། སངས་རྒྱས་ཀྱི་སྐུ་བརྙན་ལ་བརྙས་པ་སོགས་སངས་རྒྱས་ལ་སྐྱབས་སུ་སོང་བའི་བསླབ་བྱ་དང་འགལ་བའི་ཉེས་ལྡུང་ཐམས་ཅད་སྦྱང་ཞིང་
དག་ལུས་  ྾  དེ་རྣམས་ཀྱི་སྐུ་གསུང་ཐུགས་ཀྱི་བྱིན་བརླབས་ཞུགས་པས་དེ་རྣམས་ཀྱི་ཐུགས་རྗེའི་སྐྱབས་འོག་ཏུ་ཚུད་བྱུང་སྙམ་དུ་བསམ། ཆོས་ལ་སྐྱབས་སུ་མཆིའོ། །ཞེས་
བརྗོད་པས་སྐྱབས་ཡུལ་སྤྱི་དང་ཁྱད་པར་འཕགས་པའི་གང་ཟག་རྣམས་ཀྱི་ཐུགས་རྒྱུད་ཀྱི་སྤང་རྟོགས་ཀྱི་ཡོན་ཏན་རྣམས་བདུད་རྩི་འོད་ཟེར་གྱི་རྣམ་པ་དང། ལུང་གི་ཆོས་པོ་ཏིའི་རྣམ་པ་ཅན་
ལས་དབྱངས་གསལ་གྱི་ཡིག་འབྲུའི་རྣམ་པ་དཔག་ཏུ་མེད་པ་བྱུང། རང་གཞན་  ྾  ཁྱད་པར་དུ་ཡང་སེམས་ཅན་ལ་འཚོ་བ། གླེགས་བ་མ་ལ་མ་གུས་པ་སོགས་ཆོས་ལ་སྐྱབས་སུ་སོང་བའི་
བསླབ་བྱ་དང་འགལ་བའི་སྡིག་སྒྲིབ་ཐམས་ཅད་བྱང་ཞིང་དག་ལུས་  ྾  ལུང་རྟོགས་གི་ཡོན་ཏན་ཁྱད་པར་ཅན་སྐྱེས་པས་ཆོས་དཀོན་མཆོག་གི་སྐྱབས་འོག་ཏུ་ཚུད་བྱུང་སྙམ་དུ་བསམ་
དགེ་འདུན་ལ་སྐྱབས་སུ་མཆིའོ། །ཞེས་བརྗོད་པས་སྐྱབས་ཡུལ་སྤྱི་དང་ཁྱད་པར་དུ་བྱང་སེམས་ཉན་རང་སྲུངས་མ་རྣམས་ཀྱི་སྐུའི་ཆ་ལས་འོད་ཟེར་  ྾  ཁྱད་པར་དུ་ཡང་གྲོགས་མུ་སྟེགས་

[035B] དགེ་སྦྱོང་གི་རྟགས་ཙམ་དང། དེ་འཛིན་པ་ཡན་ཆད་ལ་མ་གུས་པ་སོགས་དགེ་འདུན་ལ་སྐྱབས་སུ་སོང་བའི་བསླབ་བྱ་དང་འགལ་བའི་སྡིག་སྒྲིབ་ཐམས་ཅད་བྱང་ཞིང་  ྾  དེ་
རྣམས་ཀྱི་བྱིན་བརླབས་ཞུགས་ཤིང་ཉན་རང་བྱང་སེམས་རྣམས་ཀྱིས་སྐྱབས་བསྒྲུབ་པའི་ཟླ་གྲོགས་དང་སྲུངས་མ་རྣམས་ཀྱིས་འགལ་རྐྱེན་སེལ་ཞིང་མཐུན་རྐྱེན་བསྒྲུབ་པར་ཞལ་གྱིས་བཞེས་པས་
དེ་རྣམས་ཀྱི་སྐྱབས་འོག་ཏུ་ཚུད་བྱུང་སྙམ་དུ་བསམ། དེ་ལྟ་བུའི་ཚུལ་གྱིས་བླ་མ་ལ་སྐྱབས་སུ་མཆིའོ། །སོགས་ལན་ཉེར་གཅིག་ནས་བརྒྱ་སྟོང་སོགས་སྐབས་བསྡུན་བྱ། དེ་ལྟར་
སྐྱབས་སུ་སོང་ནས་གང་གིས་སྐྱོབས་པ་ནི། ཚོམས་ལས། སྲིད་པའི་ཟུག་རྔུ་གཅོད་བྱེད་ལམ། །ངས་ནི་ཁྱེད་ཅག་རྣམས་ལ་བསྟན། །དེ་བཞིན་གཤེགས་པ་སྟོན་པ་སྟེ། །
ཁྱེད་ཅག་རྣམས་ཀྱིས་བྱ་དགོས་སོ། །ཞེས་དང། ལམ་རིམ་ལས། སྐྱབས་དངོས་ནི་ཆོས་དཀོན་མཆོག་སྟེ་དེ་ཐོབ་པ་ན་འཇིགས་པ་ལས་སྒྲོལ་བའི་ཕྱིར་རོ། །མཐའི་ཆོས་
དཀོན་མཆོག་དེ་ཡང་ལས་དང་པོ་བའི་དུས་ཀྱི་སྐྱོན་ཕྱོགས་རེ་ཙམ་སྤོང་བའི་སྤངས་པ་དང་ཡོན་ཏན་ཕྱོགས་རེ་ཙམ་སྒྲུབ་པའི་རྟོགས་པ་གཉིས་གོང་དུ་ཁྱད་ཞུགས་པར་སོང་བ་ལ་འཇོག་གི་དེ་ལས་
གཞན་བློ་བུར་དུ་འབྱུང་བ་མ་ཡིན་ནོ། །དེས་ན་སྐབས་འདིར་ནི་དགེ་མི་དགེ་འབྲས་བུ་དང་བཅས་པའི་རྣམ་དབྱེ་ལ་མཁས་པར་བྱས་ནས། འདོར་ལེན་ཚུལ་བཞིན་དུ་སྒྲུབ་པ་གཅིག་ལ་
ཆོས་སུ་བྱ་དགོས་སྟེ་ལས་གཉིས་འབྲས་བུ་དང་བཅས་པ་རིང་དུ་བསམ་ནས་བླང་དོར་ཚུལ་བཞིན་དུ་མ་བྱས་ན་ངན་འགྲོའི་རྒྱུ་མི་ལྡོག་པས་ངན་འགྲོ་ལ་འཇིགས་ཀྱང་འཇིགས་པ་དེ་ལས་མི་

[036A]༄༅། །གྲོལ་བའི་ཕྱིར་རོ། །ཞེས་གསུངས་པ་ལྟར་ཤེས་པར་བྱས་ལ་སྐྱབས་དེ་རང་རྒྱུད་ལ་བསྒྲུབ་པ་དང་སྐྱབས་འགྲོའི་བསླབ་བྱ་ལ་སློབ་བ་ཤིན་ཏུ་གལ་ཆེ་གསུངས། འདིར་དམིགས་སྐོར་
མདོ་ཙམ་བརྗོད་པ་ཡིན་པས་བསླབ་བྱ་སོགས་རྒྱས་པར་ལམ་རིམ་སོགས་ལས་ཤེས་པར་བྱ། དེ་ནས་སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །
ཞེས་བརྗོད་པས་སྐྱབས་ཡུལ་ཐམས་ཅད་ལས་བདུད་རྩི་འོད་ཟེར་དཔག་ཏུ་མེད་པ་བྱུང། རང་གི་སྒོ་གསུམ་ལ་ཐིམ་པས་ཐོག་མེད་ནས། ཁྱད་པར་དུ་ཡང་དཀོན་མཆོག་གསུམ་གྱི་ཡོན་ཏན་དྲན་པར་
མ་བྱས་པ་ལ་སོགས་པའི་ཐུན་མོང་བའི་བསླབ་བྱ་དང་འགལ་བའི་  ྾  འཕེལ་ཞིང་རྒྱས་སྐྱབས་གསུམ་གྱི་བྱིན་བརླབས་ཐམས་ཅད་ཞུགས་པས་རང་ཉིད་དཀོན་མཆོག་གསུམ་གྱི་ཡོན་ཏན་ཀུན་འདུས་པའི་
བདག་ཉིད་དུ་གྱུར་པར་བསམ། བདག་གི་སྦྱིན་སོགས་བགྱིས་པ་འདི་དག་གིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་པའི་སྐབས་སུ་བདག་གིས་དུས་གསུམ་དུ་ཐན་དུད་
འགྲོའི་སྐྱེ་གནས་སུ་གཏོགས་པ་གཅིག་ལ་ཟས་ཁམ་ཅིག་ཙམ་བྱིན་པ་ཡན་ཆད་སྦྱིན་པ་ལས་བྱུང་བ་དང། བསྙེན་གནས་ཉིན་གཅིག་བསྲུང་བའམ་མི་དགེ་བ་སྣ་གཅིག་སྤོང་བ་ལྟ་བུ་ཚུལ་ཁྲིམས་
ལས་བྱུང་བ་དང། བྱམས་པ་འམ་སྙིང་རྗེ་ཡུད་ཙམ་ཅིག་བསྒོམ་པ་ཡན་ཆད་བསྒོམ་པ་ལས་བྱུང་བའི་དགེ་བའི་རྩ་བ་འདི་དག་གང་བགྱིས་པ་དེ་དག་གིས་འགྲོ་བ་སེམས་ཅན་ཐམས་ཅད་ལ་
ཕན་བདེ་མ་ལུས་པ་བསྒྲུབ་པའི་ཕྱིར་དུ་སངས་རྒྱས་བཅོམ་ལྡན་འདས་ཀྱི་གོ་འཕང་མྱུར་དུ་འགྲུབ་པར་གྱུར་ཅིག་དེ་ལྟར་འགྲུབ་པར་མཛད་དུ་གསོལ། །ཞེས་སྨོན་ལམ་དང་གསོལ་བ་

[036B]དེ་ནས་རང་ཐུབ་དབང་
དུ་མོས་པའི་དང་ནས་མཐའ་སྐོར་གྱི་སེམས་ཅན་རྣམས་ལ་བལྟས་ཏེ། མ་རྒན་སེམས་ཅན་འདི་རྣམས་ཐོག་མ་མེད་པ་ནས་ད་ལྟའི་བར་དུ་ཕན་ཚུན་འགའ་ཞིག་ལ་ཉེ་བར་བཟུང་འགའ་ཞིག་
ལ་རིང་བར་བཟུང་ནས་ཆགས་སྡང་གིས་ལས་དན་སྣ་ཚོགས་བསགས་པའི་དབང་གིས་སྤྱིར་འཁོར་བ་དང་ཁྱད་པར་ངན་འགྲོའི་སྡུག་བསྔལ་དཔག་མེད་མྱོང་བར་འདུག་འདི་རྣམས་ཕན་
ཚུན་ལ་ཉེ་རིང་དུ་བཟུང་སྟེ་ཆགས་སྡང་གི་སེམས་དང་བྲལ་ནས་བཏང་སྙོམས་ལ་གནས་ན་ཅི་མ་རུང། གནས་པར་གྱུར་ཅིག་བདག་གིས་ཀྱང་འདི་རྣམས་ལས་ཁ་ཅིག་ལ་ཉེ་བ་དང་
ཁ་ཅིག་ལ་རིང་བར་བཟུང་ནས་ཆགས་སྡང་མི་བྱེད་པར་ཐམས་ཅད་ལ་སེམས་སྙོམས་པར་བྱའོ། །ཞེས་བཏང་སྙོམས་དང། འདི་རྣམས་ཐོག་མ་མེད་པ་ནས་བདེ་བ་ཁོ་ན་འདོད་
ཀྱང་དེའི་རྒྱུ་མ་བསྒྲུབས་པས་བདེ་བ་རྣལ་མ་གཅིག་དང་མ་འཕྲད་པར་འདུག་ད་ལྟ་བདེ་བར་རློམ་པ་བག་རེ་ཡོད་ནའང་མྱུར་དུ་སྡུག་བསྔལ་དུ་འགྱུར་ནས་འགྲོ་བས་བདེ་བ་དང་བདེ་བའི་རྒྱུ་
དང་ལྡན་ན་ཅི་མ་རུང། ལྡན་པར་གྱུར་ཅིག་ཞེས་བྱམས་པ་དང། འདི་རྣམས་ཐོག་མེད་ནས་སྡུག་བསྔལ་གྱི་རྒྱུ་འགའ་ཞིག་བསྒྲུབས་པས་སྡུག་བསྔལ་དཔག་ཏུ་མེད་པ་
མྱངས་ཤིང་ད་ལྟའང་མྱོང་བཞིན་དུ་དེའི་རྒྱུ་བསྒྲུབ་པར་འདུག་པས་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ན་ཅི་མ་རུང། བྲལ་བར་གྱུར་ཅིག་སྙམ་པའི་སྙིང་རྗེ་དང་

[037A]༄༅། །འདི་རྣམས་སྡུག་བསྔལ་མེད་པའི་བདེ་བ་དང་བདེ་བའི་རྒྱུ་ཐམས་ཅད་དང་མ་བྲལ་ན་ཅི་མ་རུང། མི་འབྲལ་བར་གྱུར་ཅིག་དེ་ལྟ་བུ་བྱུང་ན་དགའོ་ཨང་སྙམ་དུ་དགའ་
བ་རྣམས་བསྒོམ་པར་བྱའོ། །སྤྱིར་བཏང་སྙོམས་འཇུག་ཏུ་བསྒོམ་པའང་ཡོད་མོད། འདིར་སེམས་ཅན་ནང་ཕན་ཚུན་སེམས་སྙོམས་པ་དང། རང་ཉིད་ཀྱང་སེམས་ཅན་
རྣམས་ལ་སེམས་སྙོམས་པ་གཉིས་ཀ་བསྒོམ་པས་ཡིན་གསུངས། དེ་ནས་སྐྱབས་ཡུལ་རྣམས་རང་ལ་ཐིམ་པས་བྱིན་གྱིས་རླབས་པར་བསམ། བཞི་པ་ཚོགས་གསོག་པའི་ཞིང་
གསལ་གདབ་པ་ནི། ལམ་རིམ་ལས། མདུན་གྱི་ནམ་མཁའ་ལ་རྒྱ་ཆེན་སྤྱོད་པ་དང་ཟབ་མོ་ལྟ་བའི་བརྒྱུད་པའི་བླ་མ་རྣམས་དང་གཞན་ཡང་སངས་རྒྱས་དང་བྱང་ཆུབ་སེམས་དཔའ་
འཕགས་པ་ཉན་ཐོས་དང་རང་སངས་རྒྱས་བཀའ་སྡོད་དང་བཅས་པ་དཔག་ཏུ་མེད་པ་བཞུགས་པར་བསམས་ཏེ་ཚོགས་གསོག་པའི་ཞིང་གསལ་གདབ། ཞེས་གསུངས་པ་ལྟར་བྱ་
དགོས་པས་བདག་གིས་མ་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་དེའི་ཕྱིར་དུ་ལམ་ཟབ་མོ་བླ་མ་ལྷའི་རྣལ་འབྱོར་གྱི་སྒོ་ནས་
བྱང་ཆུབ་ལམ་གྱི་རིམ་པའི་ཁྲིད་བསྒོམ་པ་ལ་འཇུག་པར་བགྱིའོ་སྙམ་པའི་དགེ་སེམས་ཁྱད་པར་ཅན་གྱི་ངང་ནས། རང་གི་མདུན་གྱི་ནམ་མཁར་སེང་གེ་བརྒྱད་ཀྱིས་བཏེགས་པའི་རིན་
པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་ཅུང་ཟད་རྒྱབ་ལ་ཕྱོགས་པར་རིན་པོ་ཆེའི་ཁྲི་ཆུང་ངུ་ཞིག་གི་སྟེང་དུ་ངོ་བོ་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་བཅོམ་ལྡན་འདས་ཤཱཀྱ་ཐུབ་པ་

[037B] བཞུགས་པ་ཞེས་པའི་བར་སྔར་བཞིན་གསལ་གདབ། ཐུབ་པའི་དབང་པོའི་གཡས་སུ་སྣ་ཚོགས་པད་ཉི་ཟླ་བའི་དཀྱིལ་འཁོར་གྱི་སྟེང་དུ་རྗེ་བཙུན་བྱམས་པ་སྐུ་མདོག་དམར་སེར་
ཞལ་གཅིག་ཕྱག་གཉིས་པ། གཡས་སྡོང་བུ་དང་བཅས་པའི་པད་མའི་སྟེང་དུ་འཁོར་ལོ་གཡོན་སྡོང་བུ་དང་བཅས་པའི་ཀླུ་ཤིང་གི་མེ་ཏོག་གི་སྟེང་དུ་རིལ་བ་སྤྱི་བླུག་བསྣམས་པ། ཐུབ་པའི་
དབང་པོའི་གཡོན་དུ་སྣ་ཚོགས་པད་ཉི་ཟླ་བའི་དཀྱིལ་འཁོར་གྱི་སྟེང་དུ་རྗེ་བཙུན་འཇམ་དབྱངས་སྐུ་མདོག་དམར་སེར་ཞལ་གཅིག་ཕྱག་གཉིས་པ། གཡས་སྡོང་བུ་དང་བཅས་པའི་ཨུདྤལ་གྱི་
སྟེང་དུ་རལ་གྲི། གཡོན་སྡོང་བུ་དང་བཅས་པའི་ཨུདྤལ་གྱི་སྟེང་དུ་གླེགས་བམ་བསྣམས་པ། གཉིས་ཀའང་ཆོས་འཁོར་གྱི་ཕྱག་རྒྱ་ཅན་མཚན་དཔེ་དང་རིན་པོ་ཆེའི་རྒྱན་གྱིས་བརྒྱན་ཞིང་
དར་སྣ་ཚོགས་ཀྱི་ན་བཟའ་གསོལ་བ། ཞི་ཞིང་འཛུམ་པ་ཞབས་སེམས་དཔའི་དཀྱིལ་ཀྲུང་གིས་བཞུགས་པ། བྱམས་པའི་གཡས་ཕྱོགས་སུ་སྣ་ཚོགས་པད་ཉི་ཟླ་བའི་དཀྱིལ་འཁོར་
གྱི་གདན་དེའི་སྟེང་དུ་འཕགས་པ་ཐོགས་མེད་ནས་རྩ་བའི་བླ་མའི་བར་རྒྱ་ཆེན་སྤྱོད་བརྒྱུད་ཀྱི་བླ་མ་རེ་དང། འཇམ་དབྱངས་ཀྱི་གཡོན་ཕྱོགས་སུ་སྣ་ཚོགས་པད་ཉི་ཟླ་བའི་དཀྱིལ་འཁོར་གྱི་
གདན་དེའི་སྟེང་དུ་མགོན་པོ་ཀླུ་སྒྲུབ་ནས་རྩ་བའི་བླ་མའི་བར་ཟབ་མོ་ལྟ་བརྒྱུད་ཀྱི་བླ་མ་རེ་རྣམས་ཚོམ་ཆེན་པོའི་ནང་དུ་བཞུགས་གྲལ་བསྒྲིགས་པ་ལྟར་སྤངས་ཆགས་སུ་བཞུགས་པ། ཐུབ་
དབང་གི་མདུན་དུ་རིན་པོ་ཆེའི་ཁྲིའི་སྟེང་དུ་སྣ་ཚོགས་པད་ཉི་ཟླ་བའི་དཀྱིལ་འཁོར་གྱི་སྟེང་དུ་རྩ་བའི་བླ་མ་ཞལ་མཇལ་དུས་ཀྱི་རྣམ་པ་ཅན་ལ་དངོས་སུ་ཆོས་འབྲེལ་ཡོད་པའི་བླ་མ་ཐམས་ཅད་ཀྱིས་

[038A]༄༅། །བསྐོར་ནས་བཞུགས་པ། ཐུབ་དབང་གི་སྟེང་གི་རྒྱབ་ལ་ཕྱོགས་པར་སྣ་ཚོགས་པད་མ་ཉི་ཟླའི་དཀྱིལ་འཁོར་གྱི་སྟེང་དུ་རྒྱལ་བ་རྡོ་རྗེ་འཆང་ལ་ཉམས་ལེན་བྱིན་བརླབས་
བརྒྱུད་ཀྱི་བླ་མ་དང་གཞན་ཡང་བརྒྱུད་པ་སོ་སོའི་བླ་མ་རྣམས་ཀྱིས་བསྐོར་ནས་བཞུགས་པ། ཐུབ་དབང་གཙོ་འཁོར་རྣམས་ཀྱི་མཐའ་བསྐོར་དུ་གསང་བདེ་འཇིགས་གསུམ་ལ་སོགས་
པའི་ཡི་དམ་དཀྱིལ་འཁོར་གྱི་ལྷ་ཚོགས། དེའི་མཐའ་སྐོར་དུ་སྐལ་བཟང་གི་སངས་རྒྱས་སྟོང་དང་སངས་རྒྱས་སུམ་ཅུ་སོ་ལྔ་སོགས་སངས་རྒྱས་དཔག་ཏུ་མེད་པ། དེའི་མཐའ་
སྐོར་དུ་འཕགས་པའི་གནས་བརྟན་བཅུ་དྲུག་ལ་སོགས་པའི་ཉན་རང་དཔག་ཏུ་མེད་པ། དེའི་མཐའ་སྐོར་དུ་མྱུར་མཛད་ཡེ་ཤེས་ཀྱི་མགོན་པོ་སོགས་ཆོས་སྐྱོང་དཔག་ཏུ་མེད་པ། དེ་
དག་གི་ཕྱི་རོལ་ཕྱོགས་བཞིར་རྒྱལ་ཆེན་བཞི་རང་རང་གི་འཁོར་གྱིས་བསྐོར་བ་རྣམས་བསྟན་པ་བསྲུང་བའི་ཚུལ་གྱིས་རང་རང་གི་གདན་ལ་བཞུགས་པ། དེ་དག་རང་རང་གི་མདུན་ན་གདན་ཁྲི་
ཕུན་སུམ་ཚོགས་པའི་སྟེང་དུ་རང་རང་གིས་གསུངས་པའི་ལུང་གི་ཆོས་རྣམས་འོད་ཀྱི་རང་བཞིན་ཅན་གྱི་པོ་ཏའི་རྣམ་པར་ཡོད་པ། ཐམས་ཅད་ཀྱི་སྐུ་ལས་སྤྲུལ་པའི་བཀོད་པ་བསམ་
གྱིས་མི་ཁྱབ་པ་ཕྱོགས་བཅུར་འཕྲོ་བ་དེ་ལྟ་བུའི་གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། །མགྲིན་པར་ཨཱ་དམར་པོ། །ཐུགས་ཀར་ཧཱུཾ་སྔོན་པོ། །ལྟེ་བར་སྭ་སེར་པོ། །
གསང་གནས་སུ་ཧ་ལྗང་ཀུས་མཚན་པ། ཐུགས་ཀའི་ཧཱུཾ་ལས་འོད་ཟེར་འཕྲོས་བས་ཕྱོགས་བཅུའི་ཞིང་རབ་འབྱམས་མུ་མེད་པ་ནས་བླ་མ་ཡི་དམ་སངས་རྒྱས་བྱང་སེམས་ཉན་རང་

[038B] མ་ལུས་སེམས་ཅན་ཀུན་གྱི་མགོན་གྱུར་ཅིང། །ཞེས་སོགས་དང། རྣམ་དག་ཆོས་ཀྱི་དབྱིངས་ལས་མ་གཡོས་
ཀྱང༑ ༑ཞེས་སོགས་དང། ཕྱོགས་དུས་ཀུན་ནས་སྐྱབས་གསུམ་བཀའ་སྡོད་བཅས། །ཞེས་སོགས་བརྗོད། ཡེ་ཤེས་པ་རྣམས་དམ་ཚིག་པ་སོ་སོ་ལ་བསྟིམ། ཐམས་
ཅད་སྐྱབས་གསུམ་ཀུན་འདུས་ཀྱི་བདག་ཉིད་དུ་མོས་པ་དྲག་པོ་བསྐྱེད། གོང་དུ་སྐྱབས་ཡུལ་འདི་ལྟར་གསལ་བཏབ་ནས། སྐྱབས་འགྲོའི་མཐར་མི་བསྡུ་བར་སླར་ཡང་གསལ་ལེགས་
པར་བཏབ་སྟེ་ཡན་ལག་བདུན་པ་འབུལ་བ་སོགས་བྱས་ཀྱང་རུང་གསུང་ངོ། །ལྔ་པ་བསགས་སྦྱང་གི་གནད་བསྡུས་པ་ཡན་ལག་བདུན་པ་དབུལ་བ་ནི། ལམ་རིམ་ལས། དེ་
ནས་ལམ་རྒྱུད་ལ་སྐྱེ་བའི་མཐུན་རྐྱེན་ཚོགས་བསག་པ་དང་འགལ་རྐྱེན་སྒྲིབ་པ་སྦྱོང་བའི་ལྷན་ཅིག་བྱེད་རྐྱེན་མེད་ན་ཉེར་ལེན་གྱི་རྒྱུ་དམིགས་རྣམ་སྐྱོང་བ་ཙམ་ལ་འབད་ཀྱང་ལམ་ཤིན་ཏུ་སྐྱེ་དཀའ་བས་
བསགས་སྦྱོང་གི་གནད་རྣམས་བསྡུས་པའི་ཡན་ལག་བདུན་པས་རྒྱུད་སྦྱང་དགོས་སོ། །ཞེས་གསུངས་པ་ལྟར་འདི་ཤིན་ཏུ་གལ་ཆེ་བས། རང་དང་སེམས་ཅན་ཐམས་ཅད་ཀྱིས་ཚོགས་
ཞིང་རྣམས་ལ་གུས་པས་འདུད་པར་བསམ་ལ། ཕུན་ཚོགས་དགེ་ལེགས་བྱེ་བས་བསྐྲུན་པའི་སྐུ། ཞེས་སོགས་དང། བྱམས་པ་ཐོགས་མེད་དབྱིག་གཉེན་རྣམ་གྲོལ་སྡེ། ཞེས་
སོགས་དང། འཇམ་དབྱངས་ཡོད་མེད་ཕྱོགས་འཇིགས་ཀླུ་སྒྲུབ་དང། །ཞེས་སོགས་དང། ཐུགས་རྗེ་ཆེན་པོ་བདེ་གཤེགས་རྡོ་རྗེ་འཆང། །ཞེས་སོགས་དང། གང་གིས་

[039A]༄༅། །བདག་ལ་རིགས་པ་བསླབ་པ་དང། ཞེས་སོགས་དང། སྟོན་པ་བླ་མེད་སངས་རྒྱས་རིན་པོ་ཆེ། ཞེས་སོགས་དང། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །
ཞེས་པ་ནས། །བདེ་བར་གཤེགས་པ་ཐམས་ཅད་བདག་གིས་བསྟོད། །ཅེས་པའི་བར་རྣམས་བརྗོད་དེ་ལྕོགས་ན་ཕྱག་བྱ། དེ་ནས་མཆོད་པའི་ཚིགས་བཅད་ཅི་རིགས་པ་དང། མེ་ཏོག་
དམ་པ་ཕྲེང་བ་དམ་པ་དང། །ཞེས་པ་ནས། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། །ཞེས་པའི་བར་བརྗོད་དེ་མཆོད་པ་འབུལ་དེ་ནས་ཉེས་པ་སྔ་མ་ལ་འགྱོད་སེམས་དང་ཕྱི་མ་ལ་སྡོམ་
སེམས་དྲག་པོས། བྱང་ཆུབ་ལྟུང་བཤགས། གསེར་འོད་དམ་པའི་བཤགས་པ། འདོད་ཆགས་ཞེ་སྡང་གཏི་མུག་དབང་གིས་ནི། །ཞེས་པ་ནས། སོ་སོར་བཤགས་ཞེས་
པའི་བར་རྣམས་བརྗོད་དེ་བཤགས་པ་བྱ་དེ་ནས་ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། །ཞེས་སོགས་ཀྱི་ཡན་ལག་ལྷག་མ་རྣམས་བྱའོ། །དྲུག་པ་མན་ངག་བཞིན་དུ་གསོལ་
བ་འདེབས་པ་ནི། ལམ་རིམ་ལས། དེ་ནས་དམིགས་པ་གསལ་བར་བྱས་ནས་མཎྜླ་ཕུལ་སྟེ་བཤེས་གཉེན་ལ་མ་གུས་པ་སོགས་ཕྱིན་ཅི་ལོག་གི་བློ་སྣ་མཐའ་དག་འགག་པ་དང་
བཤེས་གཉེན་ལ་གུས་པ་སོགས་ཕྱིན་ཅི་མ་ལོག་པའི་བློ་སྣ་ཐམས་ཅད་བདེ་བླག་ཏུ་སྐྱེ་བ་དང་ཕྱི་ནང་གི་བར་གཅོད་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ་ཞེས་འདུན་པ་དྲག་པོས་
ལན་མང་དུ་གསོལ་བ་གདབ་བོ། །ཞེས་གསུངས་པས་སྔར་བཤམས་པའི་མཎྜླ་གྱི་སྟེང་དུ་གསར་དུ་ཚོམ་བུ་སོ་བདུན་སོགས་ཅི་རིགས་བཀོད་དེ། དེ་ཉིད་དབང་ཆེན་གསེར་གྱི་ས་གཞི་

[039B] གླིང། ཉི་ཟླ་གཏེར་ཆེན་པོའི་བུམ་པ་སོགས་ལྷ་མིའི་འདོད་དགུའི་དཔལ་འབྱོར་ཕུན་སུམ་ཚོགས་པ་ཐམས་ཅད་མ་ཚང་བ་མེད་པ་ཡངས་ཤིང་རྒྱ་ཆེ་བར་མོས་ལ་ཕུལ། དེ་ནས་
ཚོགས་ཞིང་རྣམས་རང་དང་སེམས་ཅན་ཐམས་ཅད་ལ་ཐུགས་དགྱེས་བཞིན་དུ་བརྩེ་བ་ཆེན་པོས་གཟིགས་པ་དང་རང་དང་སེམས་ཅན་རྣམས་ཀྱིས་ཚོགས་ཞིང་རྣམས་ལ་དད་གུས་ཆེན་པོས་གསོལ་
བ་འདེབས་པར་མོས་ཤིང་དམིགས་པ་གསལ་པོས། དཔལ་ལྡན་རྩ་བའི་བླ་མ་རིན་པོ་ཆེ། །ཞེས་པ་ནས། བསྩལ་དུ་གསོལ། ཞེས་པའི་བར་བརྗོད་པས་ཐུབ་དབང་གི་མདུན་
གྱི་རྩ་བའི་བླ་མ་ལས་གཉིས་པ་ཞིག་ཆད་དེ་རང་གི་སྤྱི་བོར་སེང་ཁྲི་པད་མ་ཉི་ཟླའི་གདན་ལ་བཞུགས་པར་བསམ། སླར་ཡང་སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ། །ཞེས་
བརྗོད་པས་སྤྱི་བོའི་བླ་མ་ལས་གཉིས་པ་ཞིག་ཆད་དེ་རང་ལ་ཐིམ་པས་དཔལ་ལྡན་བླ་མའི་གོ་འཕང་མངོན་དུ་བྱས་བྱུང་སྙམ་དུ་བསམ། འདྲེན་པ་མཉམ་མེད་སྟོན་པ་བཅོམ་ལྡན་འདས། །
ཞེས་སོགས་ཀྱི་རྐང་པ་དང་པོའི་ཚེ་བླ་མ་ཐུབ་དབང། གཉིས་པའི་ཚེ་རྗེ་བཙུན་བྱམས་མགོན། གསུམ་པའི་ཚེ་འཕགས་པ་ཐོགས་མེད་རྣམས་གསལ་གདབ། བཞི་པའི་ཚེ་ཁྱེད་
རྣམས་ཀྱིས་བདག་སོགས་རྣམས་ཀྱི་རྒྱུད་ལ་ཕྱིན་ཅི་ལོག་གི་བློ་སྣ་མཐའ་དག་འགག་པར་བྱིན་གྱིས་བརླབས་དུ་གསོལ། ཞེས་གསོལ་བ་བཏབ་པ་སྟེ་ཞུ་བ་ཕུལ་བས་ཚོགས་ཞིང་སྤྱི་དང་ཁྱད་
པར་སངས་རྒྱས་བྱང་སེམས་གསུམ་གྱི་སྐུའི་ཆ་ལས་བདུད་རྩི་འོད་ཟེར་གྱི་རྒྱུན་བབས། རང་གཞན་སེམས་ཅན་ཐམས་ཅད་ལ་ཞུགས་པས་ཐོག་མེད་ནས་བསགས་པའི་སྡིག་སྒྲིབ་

[040A]༄༅། །ཐམས་ཅད་དང་ཁྱད་པར་དུ་རྒྱ་ཆེན་སྤྱོད་པའི་ལམ་གྱི་མི་མཐུན་ཕྱོགས་བཤེས་གཉེན་ལ་མ་གུས་པ་ནས། རང་གཅེས་འཛིན་དང། ཕྱིན་དྲུག་གི་མི་མཐུན་ཕྱོགས་
ཀྱི་བར་གྱི་ཕྱིན་ཅི་ལོག་གི་བློ་བག་ཆགས་དང་བཅས་པ་ཐམས་ཅད་བྱང་ཞིང་དག་ལུས་དངས་གསལ་འོད་ཀྱི་རང་བཞིན་དུ་གྱུར། སླར་ཡང་སངས་རྒྱས་བྱང་སེམས་གསུམ་ལ་
གསོལ་བ་འདེབས་ཞེས་གཉིས་པ་བརྗོད་པའི་ཚེ་ཁྱེད་རྣམས་ཀྱིས་བདག་སོགས་རྣམས་ཀྱི་རྒྱུད་ལ་ཕྱིན་ཅི་མ་ལོག་པའི་བློ་སྣ་མཐའ་དག་སྐྱེ་བར་བྱིན་གྱིས་བརླབ་ཏུ་གསོལ། ཞེས་གསོལ་
བ་བཏབ་པས་ཚོགས་ཤིང་སྤྱི་ལས་བདུད་རྩི་འོད་ཟེར་དང་ཁྱད་པར་དེ་གསུམ་ལས་རང་འདྲ་གཉིས་པ་རེ་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་ནས་རང་གཞན་ཐམས་ཅད་ལ་ཐིམ་
པས་ལམ་འདི་ཉམས་སུ་ལེན་པའི་མཐུན་རྐྱེན་ཚེ་རིང་བ་ནད་མེད་པ་ཟས་གོས་སོགས་ཚེགས་མེད་པར་རྙེད་པའི་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས་
ལམ་གྱི་རིམ་པ་སྤྱི་དང་ཁྱད་པར་དགེ་བའི་བཤེས་གཉེན་ལ་གུས་པ་ནས། བྱང་ཆུབ་ཀྱི་སེམས་དང། ཕ་རོལ་ཏུ་ཕྱིན་པ་དྲུག་གི་བར་གྱི་རྒྱ་ཆེན་སྤྱོད་པའི་ལམ་སྙིང་པོ་དང་བཅས་པ་སྐྱེས་
བྱུང་སྙམ་དུ་བསམ། བསམ་གཏན་དང་ཤེས་རབ་གཉིས་ལ་ཟབ་མོ་ལྟ་བའི་ལམ་གྱི་ཆ་ཡོད་ཀྱང་འདིར་ཕྱིན་དྲུག་རྒྱ་ཆེན་སྤྱོད་པའི་ཕྱོགས་སུ་བསྡུས་པ་སྤྱི་ལྡོག་ནས་ཡིན་གསུངས་
འཛམ་གླིང་མཁས་པའི་གཙུག་རྒྱན་དབྱིག་གི་གཉེན། །ཞེས་སོགས་རྒྱ་ཆེན་སྤྱོད་པའི་བརྒྱུད་འདེབས་ཕྱི་མ་རྣམས་ལའང་དམིགས་པ་སྐྱོང་ཚུལ་དེས་ཤེས་པར་བྱ། སྨྲ་བ་ཟླ་མེད་

[040B]ཞེས་སོགས་ཀྱི་སྐབས་སུ་དམིགས་པ་གཞན་སྡར་དང་འདྲ་ལ། ཁྱད་པར་ནི། ཁྱད་པར་དུ་ཡང་ཟབ་མོ་ལྟ་བའི་ལམ་གྱི་མི་མཐུན་ཕྱོགས་བདག་འཛིན་གཉིས་
དང་དེས་དྲངས་པའི་ཆགས་སྡང་སོགས་ཉོན་མོངས་བག་ཆགས་དང་བཅས་པ་ཐམས་ཅད་བྱང་ཞིང་དག་ཞེས་དང། འཕེལ་ཞིང་རྒྱས། ལམ་གྱི་རིམ་པ་སྤྱི་དང་ཁྱད་པར་བདག་
མེད་པའི་དེ་ཁོ་ན་ཉིད་ཀྱི་ངོན་རྟོགས་པའི་ཞི་གནས་དང་ལྷག་མཐོང་སོགས་ཟབ་མོ་ལྟ་བའི་ལམ་སྙིང་པོ་དང་བཅས་པ་སྐྱེས་བྱུང་སྙམ་དུ་བསམ། ཞེས་པ་སྦྱོར་དེས་ཕྱི་མ་རྣམས་ལའང་རིགས་
འདྲ༑ རྗེ་ཡན་གྱི་བརྒྱུད་འདེབས་སོ་སོ་ལམ་རིམ་གསོལ་འདེབས་ལམ་མཆོག་སྒོ་འབྱེད་ལྟར་ལ། དེ་ནས། ཕུན་ཚོགས་དགེ་ལེགས་ལུང་རྟོགས་ནོར་བུའི་དཔལ། །ཞེས་སོགས་
དང༑ དགེ་ལེགས་འབྱུང་གནས་རྒྱལ་བའི་བསྟན་པ་དང། །ཞེས་སོགས་དང། རྒྱལ་བ་ཀུན་གྱིས་གསུངས་པའི་ཆོས་རྣམས་ཀྱི། །ཞེས་སོགས་དང། རིགས་ཀུན་བདག་པོ་
དྲུག་པ་རྡོ་རྗེ་འཆང། །ཞེས་སོགས་དང། དཔལ་ལྡན་མཁས་མཆོག་བྱེ་བའི་ཟུར་ཕུད་ལ། །ཞེས་སོགས་དང། དགེ་ལེགས་ཡོན་ཏན་མ་ལུས་འབྱུང་བའི་གནས། །ཞེས་
སོགས་དང། མཁྱེན་བརྩེའི་བློ་གྲོས་རབ་ཏུ་རྒྱས་པ་ཡིས། །འཕྲིན་ལས་བཟང་པོས་སྐལ་ལྡན་སྨིན་མཛད་ཅིང། །ལུང་རྟོགས་དམ་ཆོས་བ་གམ་མཐོན་པོའི་རྩེར། །སྒྲུབ་པའི་
རྒྱལ་མཚན་འཛིན་ལ་གསོལ་བ་འདེབས། །ཞེས་དང། གང་གིས་བདག་ལ་རིགས་པ་བསླབ་པ་དང། །ཞེས་སོགས་དང། རབ་འབྱམས་གསུང་རབ་ཀུན་ལ་ལྟ་བའི་མིག་

[041A]༄༅། །ཞེས་སོགས་སྦྱོར། བྱིན་བརླབས་དཔུང་ཞུས་ཀྱི་གསོལ་འདེབས་རེ་དང་དངོས་གཞིའི་དམིགས་སྐོར་རེ་སྦྱར་ནས་བསྐྱང་ནའང་རུང་མོད། གསོལ་འདེབས་
རྫོགས་རྗེས་ཚོགས་ཞིང་རྣམས་ཉེར་བསྡུ་བྱས་ཏེ་དངོས་གཞིའི་དམིགས་སྐོར་སྐྱོང་ཚུལ་ཁྲིད་ཡིག་ཏུ་བཀོད་པ་ལྟར་བྱ་བ་ལ་གསོལ་འདེབས་གྱིས་སྐབས་འདིར་ཡང་ལམ་རིམ་གྱི་དམིགས་སྐོར་
ཚང་བར་བསྟན་པས། དེ་སྐྱོང་ཚུལ་ནི། ཡོན་ཏན་ཀུན་གྱི་གཞིར་གྱུར་དྲིན་ཅན་རྗེ། །ཞེས་པ་ནས། གུས་པ་ཆེན་པོས་བསྟེན་པར་བྱིན་གྱིས་རློབས། །ཞེས་པའི་བར་
དོན་དྲན་བཞིན་དུ་བརྗོད་པས། ཚོགས་ཞིང་སྤྱི་དང་ཁྱད་པར་རྩ་བའི་བླ་མ་ལ་དངོས་སུ་ཆོས་འབྲེལ་ཡོད་པའི་བླ་མ་རྣམས་ཀྱིས་བསྐོར་ནས་བཞུགས་པ་རྣམས་ལས་བདུད་རྩི་འོད་ཟེར་གྱི་
རྒྱུན་བབས། རང་གཞན། ཞེས་པ་ནས། སྡིག་སྒྲིབ་ཐམས་ཅད་དང། ཞེས་པའི་བར་གོང་བཞིན་བྱས་ལ། ཁྱད་པར་དུ་ཡང་དགེ་བའི་བཤེས་གཉེན་ལ་མ་གུས་པ་མ་དད་པ་
སྐྱོན་རྟོག་གི་བློ་སྐྱེས་པ་སོགས་བཤེས་གཉེན་ཚུལ་བཞིན་དུ་བསྟེན་པ་ལ་གེགས་བྱེད་ཀྱི་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་ལུས་དངས་གསལ། ཞེས་པ་ནས། གྱུར་
ཞེས་པའི་བར་སྔར་བཞིན། སླར་ཡང་གུས་པ་ཆེན་པོས་བསྟེན་པར་བྱིན་གྱིས་རློབས། །ཞེས་བརྗོད་པའི་སྐབས་སུ། དེ་རྣམས་ལས་རང་འདྲ་གཉིས་པ་རེ་ཆད་ནས། རང་
གཞན་ལ་ཐིམ། ཞེས་དང། ལམ་གྱི་རིམ་པ་སྤྱི་དང་ཁྱད་པར་བླ་མ་ལ་སྐྱོན་རྟོག་གི་བློ་སྐད་ཅིག་ཙམ་ཡང་མི་སྐྱེ་ཞིང་ཅི་མཛད་ཡོན་ཏན་དུ་མཐོང་བ་སོགས་བཤེས་གཉེན་ཚུལ་བཞིན་དུ་

[041B] ལན་གཅིག་རྙེད་པའི་དལ་བའི་རྟེན་བཟང་འདི། ཞེས་པ་ནས། མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། །ཞེས་པའི་
བར་ལའང་སྐབས་གད་ཡིན་པ་དེའི་གེགས་བྱེད་སྦྱང་བ་དང། དེའི་རྟོགས་པ་ཁྱད་པར་ཅན་སྐྱེས་པའི་དམིགས་གསལ་མ་གཏོགས་གཞན་རྣམས་འདྲ། ཐུན་མོང་ལམ་སྦྱང་སྣོད་དུ་གྱུར་པ་ན། ཞེས་
པ་ནས། དམ་པའི་གསུང་བཞིན་སྒྲུབ་པར་བྱིན་གྱིས་རློབས། །ཞེས་པའི་བར་གྱི་དམིགས་པ་རྣམས་བརྒྱུད་ལྡན་བླ་མ་དམ་པའི་ཞལ་ལས་ཤེས་པར་བྱ། དེ་ལྟར་ལམ་བཟང་སྟོན་པའི་
བཤེས་གཉེན་དང། ཞེས་སོགས་ཀྱི་སྐབས་སུ། ལམ་བཟང་པོ་ཟབ་པ་དང་རྒྱ་ཆེ་བའི་ལམ་སྟོན་པའི་བཤེས་གཉེན་དམ་པ་རྣམས་དང། ལམ་དེ་ཚུལ་བཞིན་སྒྲུབ་པའི་གྲོགས་བཟང་པོ་
རྣམས་ཀྱི་ཞབས་པད་བརྟན་ཅིང། ལམ་འདི་སྒྲུབ་པའི་འགལ་རྐྱེན་ཕྱི་ནང་གི་བར་དུ་གཅོད་པའི་ཚོགས་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་
ལམ་འདི་སྒྲུབ་པའི་འགལ་རྐྱེན་ཕྱི་ནང་གི་བར་ཆད་ཐམས་ཅད་ཉེ་བར་ཞི་ཞིང། མཐུན་རྐྱེན་ཐམས་ཅད་ལྷུན་གྱིས་གྲུབ་པར་བྱིན་གྱིས་བརླབས་བྱུང་སྙམ་དུ་བསམ། སྐྱེ་བ་ཀུན་ཏུ་ཡང་དག་བླ་མ་
དང༑ ༑ཞེས་སོགས་ཀྱི་སྐབས་སུ། སྐྱེ་བ་འདི་དང་ཕྱི་མ་ཀུན་ཏུ་བླ་མ་ཐུབ་དབང་རྡོ་རྗེ་འཆང་དང་སྐད་ཅིག་ཙམ་ཡང་འབྲལ་བ་མེད་པར་ཟབ་པ་དང་རྒྱ་ཆེ་བའི་ལམ་ཉམས་སུ་བླང་སྟེ་
ས་བཅུ་དང་ལམ་ལྔའི་ཡོན་ཏན་མཐའ་དག་རབ་ཏུ་རྫོགས་ནས། མྱུར་དུ་བླ་མ་ཐུབ་དབང་རྡོ་རྗེ་འཆང་གི་གོ་འཕང་མངོན་དུ་བྱེད་ནུས་པའི་སྐལ་པ་ཅན་དུ་གྱུར་སོང་སྙམ་པའི་མོས་པ་བྱ། དེ་ནས་

[042A] །བླ་མ་ཐུབ་དབང་ལས་འོད་ཟེར་འཕྲོས་ཚོགས་ཞིང་རྣམས་ལ་ཕོག་པས། ཕྱིར་མི་ནས་འོད་དུ་མེར་གྱི་ཞུ་ནས་ཡི་དམ་རྣམས་ཀྱི་བར་ནང་མ་ནང་མ་ལ་ཐིམ། ཡི་དམ་རྣམས་
བརྒྱུད་པའི་བླ་མ་རྣམས་ལ་ཐིམ། དེ་རྣམས་མས་རིམ་ནས་ཡར་ཐུབ་དབང་ལ་ཐིམ། རྩ་བའི་བླ་མའི་མཐའ་སྐོར་གྱི་བླ་མ་རྣམས་རྩ་བའི་བླ་མ་ལ་ཐིམ། དེ་ཡང་ཐུབ་པའི་དབང་པོའི་
ཐུགས་ཀར་ཐིམ། སྟེང་གི་བླ་མ་རྣམས་ཀྱང་ཕྱི་རིམ་ནས་རྡོ་རྗེ་འཆང་ལ་ཐིམ། དེ་ནས་ཐུབ་དབང་གི་སྤྱི་གཙུག་ནས་བྱོན་ཏེ་ཐུགས་ཀར་ཡེ་ཤེས་སེམས་དཔའི་ཚུལ་དུ་བཞུགས་པར་བསམ་
དེ་ནས་ཐུབ་དབང་ལ་དམིགས་ནས་བླ་མ་སངས་རྒྱས་མངོན་སུམ་དུ་མཐོང་བའི་སྐལ་ལྡན་གྱི་སྐྱེས་བུ་དེ་ངལ་སྙམ་དུ་རྩེ་གཅིག་ཏུ་མཉམ་པར་བཞག་དེ་ནས་བྫྲ་ས་མཱ་ཛཿ་ཞེས་བརྗོད་ལ་ཐུབ་
དབང་སྤྱན་དྲངས་ཏེ་སྤྱི་བོའི་བླ་མ་ལ་བསྟིམ། དེ་ཡོངས་སུ་གྱུར་པ་ལས། ངོ་བོ་དྲིན་ཅན་རྩ་བའི་བླ་མ་ཡིན་པ་ལ། རྣམ་པ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ། ཞེས་པ་ནས་
རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་སྔར་བཞིན་གསལ་བཏབ་ལ་ཡན་ལག་བདུན་པ་མཎྜལ་དང་བཅས་པ་ཕུལ་ཏེ། སྐུ་བཞིའི་བདག་ཉིད་བླ་མ་ལྷག་པའི་ལྷ། ཞེས་
སོགས་ཀྱིས་རྩེ་གཅིག་ཏུ་གསོལ་བ་གདབ་བོ། །གཉིས་པ་དངོས་གཞི་ནི། ལམ་རིམ་ལས། ཐོག་མར་གང་བསྐྱང་བར་བྱ་བའི་དམིགས་པ་རྣམས་ཀྱི་གྲངས་དང་གོ་རིམས་ངེས་ངེས་བྱ་
དེ་ནས་ཇི་ལྟར་ངེས་པར་བྱས་པ་དེ་ལས་གཞན་དུ་མི་གཏང་བར་བྱའོ་སྙམ་པའི་འཕེན་པ་དྲག་པོ་འགའ་ཞིག་བཏང་ལ། ཇི་ལྟར་ངེས་པར་བྱས་པ་དེ་ལས་ལྷག་ཆད་མེད་པར་དྲན་ཤེས་བཞིན་དང་

[042B] །ཞེས་གསུངས་པ་ལྟར། དང་པོར་གང་བསྐྱང་རྒྱུའི་དམིགས་པ་རྣམས་ཀྱི་ངོ་བོ་གྲངས་དེས་གོ་རིམས་རྣམས་ལམ་རིམ་ཆེ་ཆུང་ལས་འབྱུང་བ་ལྟར་ངེས་པར་བྱ། དེ་ནས་
དངོས་གཞི་ལ་འཇུག་པའི་ཐོག་མ་ཉིད་དུ་སྔར་ངེས་པར་བྱས་པ་དེ་ཉིད་མ་འཆུག་པར་བྱ་སྙམ་པའི་འཕེན་པ་དྲུག་པོ་གཏང། དེ་ངོས་གཞི་སྐྱོང་བའི་ཚེ་སྔར་ངེས་པར་བྱས་པ་དེ་ཉིད་ཚུལ་བཞིན་དུ་དྲན་པའི་དྲན་
པ་དང། དེ་ལས་ཆད་ལྷག་བྱུང་མ་བྱུང་རྟོགས་པའི་ཤེས་བཞིན་བརྟན་པོ་གཉིས་དང་ལྡན་པར་བསྐྱང་བ་ནི་ཐམས་ཅད་ལ་གལ་ཆེའོ། །སྤྱིར་རྣམ་དཔྱོད་ཡངས་པ་རྣམས་ཀྱིས་ཉམས་ལེན་གྱི་དམིགས་
སྐོར་རེ་རེ་བཞིན་གྱི་མཇུག་ཏུ་གསོལ་འདེབས་སྦྱོར་དགོས་པའི་ངེས་པ་མེད་ཀྱང། ལམ་རིམ་ལས། བཟང་ན་ཚིག་མི་ཟིན། བསམ་ན་དོན་མི་གོ་བསྒོམ་ན་རྒྱུད་ལ་མི་སྐྱེ་བའི་བློའི་མཐུ་ཤིན་
ཏུ་ཆུང་བའི་དུས་སུ་ཞིང་གི་མཐུ་ལ་བརྟེན་པ་མན་ངག་ཡིན་ནོ། །ཞེས་གསུངས་པས་རང་ཅག་བློ་ཤིན་ཏུ་དམན་པ་རྣམས་ཀྱིས་དམིགས་སྐོར་དངོས་གཞི་ཡིད་ལ་བྱེད་པས་མྱོང་བ་འདོན་པ་དང། དེ་ལ་
མྱོང་བ་ཐོན་པར་བླ་མ་ལྷ་ལ་གསོལ་བ་རྩེ་གཅིག་ཏུ་འདེབས་པ་ཟུང་དུ་སྤྲེལ་ན་བླ་མ་ལྷའི་ཐུགས་རྗེ་དང་བྱིན་བརླབས་ཀྱིས་ཉམས་ལེན་ལ་བོགས་ཆེ་བས་ཡོངས་རྫོགས་བསྟན་པའི་མངའ་བདག་པཎ་ཆེན་
ཐམས་ཅད་མཁྱེན་པའི་དམར་ཁྲིད་ནས་འབྱུང་བ་ལྟར་བྱ་གསུངས། གསུམ་པ་མཇུག་ཏུ་ཇི་ལྟར་བྱ་བ་ནི། དངོས་གཞིའི་དམིགས་སྐོར་ཇི་ལྟར་འཚམ་པ་བསྐྱངས་ཟིན་པ་དང་རང་གི་སྤྱི་བོའི་བླ་མ་ཐུབ་
དབང་ལ་དམིགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ཞིང་གསོལ་བ་འདེབས་སོ། །བྱིན་

[043A]༄༅། །གྱིས་བརླབ་ཏུ་གསོལ། ཞེས་མོས་གུས་དྲག་པོས་གསོལ་བ་བཏབ་པས་དེ་ཉིད་འོད་དུ་མེར་གྱིས་ཞུ་ནས་རང་ལ་ཐིམ་པས་རང་ཉིད་ཐུབ་པའི་དབང་པོར་གྱུར་པའི་ཐུགས་ཀར་པད་
ཟླའི་གདན་ལ། ཨོཾ་ཡིག་དཀར་པོའམ་སེར་པོ་ཧཱུཾ་སྔོན་པོས་མཚན་པ། ཨོཾ་མུ་ནི་མུ་ནི་མཧཱ་མུ་ནི་ཡེ་སཱ་ཧཱ། ཞེས་པའི་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས། སྣོད་བཅུད་
ཐམས་ཅད་ལ་ཕོག་པས། སྣོད་ཀྱི་འཇིག་རྟེན་རྣམས་དག་པའི་ཞིང་དང། བཅུད་ཀྱི་སེམས་ཅན་རྣམས་ཐུབ་པའི་དབང་པོར་གྱུར་པའི་ཐུགས་ཀར་པད་ཟླའི་གདན་ལ་ཨོཾ་ཡིག་སྔགས་འཕྲེང་
གིས་བསྐོར་བ་དང། རང་གཞན་ཐམས་ཅད་ཀྱི་རང་རང་གི་ས་བོན་ལ་སེམས་བཟུང་ནས་བཟླ་བར་མོས་ལ་གོང་གི་སྔགས་ཅི་ནུས་སུ་བཟླ་བར་བྱའོ། །མཐར་སྣོད་བཅུད་ཐམས་ཅད་མི་དམིགས་
པས་རྒྱས་བཏབ་ལ་བསགས་པའི་དགེ་བ་རྣམས་བཟང་པོ་སྤྱོད་པ་སོགས་ཀྱིས་བསྔོ་བར་བྱའོ། །དེ་ལྟ་བུའི་ཚུལ་གྱིས་ཞག་རེ་ལ་བྱ་བའི་ཐུན་གྱི་གྲངས་དང་ཡུན་ཚད་ནི། ལམ་རིམ་ལས་
དེ་ལྟ་བུ་དེས་ཐོ་རངས་དང་སྔ་དྲོ་དང་ཕྱི་དྲོ་དང་སྲོ་དེ་ཐུན་བཞི་ལ་བསྒོམ་པར་བྱ་སྟེ་དེ་ཡང་དང་པོར་ཡུན་རིང་ན་བྱིང་རྒོད་ཀྱི་དབང་དུ་འགྲོ་སླ་ཞིང་དེ་ལ་གོམས་ན་བློ་འཆོས་དཀའ་བས་ཐུན་ཆུང་ལ་གྲངས་
མང་བར་བྱ། བསྒོམ་འདོད་པའི་འཕྲོ་ལ་བཅད་ཀྱི་ན་བྱས་ན་ཕྱི་མ་རེས་ཀྱང་འཇུག་སྙིང་འདོད་གཞན་དུ་ན་མལ་མཐོང་བའི་ཚེ་ན་སྐྱུག་ལོག་ལོག་འོང་གསུངས་པ་ལྟར་རོ། །ཅུང་ཟད་བརྟན་དུ་
སོང་བ་ན་ཐུན་བསྲིད་སྟེ་སྦྱོར་བ་ཧ་ཅང་དམ་དྲག་པ་དང་ཧ་ཅང་ལྷོད་པའི་སྐྱོན་དང་བྲལ་བར་བྱས་ལ་བསྐྱང་སྟེ་དེས་ནི་གེགས་ཉུང་ཞིང་ཧ་ཅང་དུབ་པ་དང་བྱིང་རྨུགས་སོགས་ཞི་བར་འགྱུར་རོ། །

[043B]
བྱིང་རྨུགས་རྒོད་པ་སོགས་ཀྱི་དབང་དུ་འགྲོ་བར་དོགས་པ་བྱུང་ཚེ་འཕྲོ་བཅད་ཕྱིན་སྐབས་ཀྱི་གེགས་བསལ་ནས་འཕྲོ་སྐྱོང་བ་གལ་ཆེ་གསུངས། གཉིས་པ་ཐུན་གྱི་འཚམས་སུ་ཇི་ལྟར་བྱ་བ་ནི་
ལམ་རིམ་ལས། དེ་དག་ཀྱང་ཐུན་གྱི་ངོ་བོ་ཙམ་ལ་མིན་གྱི་ཐུན་རྗེས་ལ་སོགས་པའི་སྤྱོད་ལམ་ཐམས་ཅད་དུ་དྲན་པར་བྱས་ནས་རྒྱུན་ལྡན་དུ་བསྐྱང་ན་བོགས་ཆེ་བ་ཡིན་ཏེ། སྒོམ་རིམ་པར་
བ་ལས༑ སྙིང་རྗེ་དེ་ཏིང་ངེ་འཛིན་ལ། འདུག་ཀྱང་རུང་སྤྱོད་ལམ་ཐམས་ཅད་དུ་ཡང་རུང་སྟེ་དུས་ཐམས་ཅད་དུ་སེམས་ཅན་ཐམས་ཅད་ལ་བསྒོམ་པར་བྱ་སྟེ། ཞེས་གསུངས་ལ་སྙིང་
རྗེ་ནི་མཚོན་པ་ཙམ་སྟེ་དམིགས་རྣམས་གང་སྐྱོང་ཐམས་ཅད་ལ་འདྲའོ། །ཞེས་གསུངས་པས་སྐབས་གང་ཡིན་པ་དེའི་དམིགས་རྣམས་ཡང་ཡང་དྲན་པར་བྱེད་པ་གལ་ཆེ་ཞིང། དམིགས་
རྣམས་དེ་ལ་ངེས་པ་འདྲེན་པ་དང་བློ་རྒྱས་པའི་ཕྱིར་དེའི་ཆོས་སྐོར་སྟོན་པའི་གསུང་རབ་ལ་བལྟ་བ། བསགས་སྦྱངས་ལ་བརྩོན་པ། བསྲུང་སྔོམ་ལ་འབད་པ་རྣམས་གཙོ་བོ་ཡིན་ལ་
གཞན་ཡང། དབང་པོའི་སྒོ་སྡོམ་པ། ཤེས་བཞིན་དུ་སྤྱོད་པ། ཟས་ཀྱི་ཚོད་རིགས་པ། མི་ཉལ་བར་རྣལ་འབྱོར་ལ་བརྩོན་ཞིང་ཉལ་བའི་ཚེ་ཇི་ལྟར་བྱ་བ་རྣམས་ལེགས་པར་
ཤེས་པར་བྱས་ཏེ་ཚུལ་བཞིན་དུ་བསླབ་པར་བྱའོ། །འདིར་ཐུན་དང་ཐུན་འཚམས་ཀྱི་ཉམས་ལེན་བྱིས་པའི་བློ་ཅན་གྱིས་འཁྱེར་བདེ་བར་མདོ་ཙམ་ཞིག་བཀོད་པ་ཡིན་པས་རྒྱས་པར་ནི་

[044A]༄༅། །ལམ་རིམ་ཆེ་ཆུང་སོགས་དང། དགེ་བའི་བཤེས་གཉེན་ཡུན་རིང་དུ་མཉེས་པར་བྱས་པ་ལས་ཤེས་དགོས་སོ། །དེ་ལྟ་བུའི་ཐུན་དང་ཐུན་འཚམས་སུ་ཇི་ལྟར་བྱ་བའི་རིམ་
པ་འདི་ནི། ལམ་རིམ་ལས། དེ་ལྟར་ན་དངོས་གཞིའི་སྐབས་ཀྱི་སྐྱོང་ཚུལ་ཐུན་མོང་མ་ཡིན་པ་མ་གཏོགས་པ་སྦྱོར་བ་དང་དངོས་གཞི་དང་མཇུག་དང་ཐུན་མཚམས་སུ་ཇི་ལྟར་བྱ་བ་རྣམས་ནི་འདི་ནས་བཟུང་
སྟེ་ལྷག་མཐོང་གི་བར་གྱི་དམིགས་རྣམས་གང་སྐྱོང་ཐམས་ཅད་ལ་སྦྱར་བར་བྱའོ། །ཞེས་གསུངས་པས་དགེ་བའི་བཤེས་གཉེན་བསྟེན་པའི་དམིགས་སྐོར་ནས་ལྷག་མཐོང་གི་བར་གྱི་དམིགས་སྐོར་རྣམས་
སོ་སོར་ལོ་ཟླའམ་ཞག་གམ་ཐུན་ཁ་ཡར་རེར་སྐྱོང་ ཐམས་ཅད་ཞག་གཅིག་གམ་དཀྱུས་གཅིག་ལ་སྐྱོང་བ་ཡིན་ན་སྦྱོར་བ་དང་མཇུག་ཆོག་
གཉིས་ལན་རེས་ཀྱང་ཆོག་གསུང་ངོ། །ཇི་སྐད་དུ་ལྷ་ཅིག་དའི་པ་མ་ག་རའི་ཞལ་ནས། རྩོད་པའི་དུས་ཀྱི་ཐ་མ་ལ། །ཚེ་ཐུང་ནད་མར་ལོངས་སྤྱོད་དམན། །རྐྱེན་ངན་བར་ཆད་མང་བ་ཡིས།།
ཡུན་རིང་གནས་པའི་མཐུ་མེད་པས། །ཚིག་རྗེས་གཅད་པར་མི་ནུས་ཀྱི། །རིགས་ལ་གནས་པའི་གང་ཟག་དེས། །བཤེས་གཉེན་དམ་པ་བསྟེན་བྱས་ལ། །ཤིན་ཏུ་བརྩོན་པའི་
སེམས་ཀྱིས་ནི། །འཁོར་བའི་སྡུག་བསྔལ་དྲན་བྱས་ལ། །བདག་གཞན་ཐོལ་བར་བྱ་བའི་ཕྱིར། །སྙིང་པོ་མྱུར་དུ་བསྡུ་བར་བྱ། །ཞེས་རང་ཅག་རྗེས་འཇུག་རྣམས་ལ་ཐུགས་
བརྩེ་བ་ཆེན་པོས་གདམས་པར་གདའ་བས། གོང་དུ་བཤད་པའི་ཚུལ་གྱིས་དལ་བ་དོན་ཡོད་དུ་བྱ་བའི་ཕྱིར་འབད་འཚལ་ལོ། །དེ་ལྟར་བྱང་ཆུབ་ལམ་གྱི་རིམ་པའི་ཁྲིད། །སྐྱོང་

[044B] །ཇི་ལྟར་བྱ་ཚུལ་མདོར་བསྡུས་བཀོད་པ་འདི། །ཡབ་རྗེ་བློ་བཟང་རྒྱལ་བའི་དབང་པོ་ལས། །མཁས་གྲུབ་ཆོས་ཀྱི་རྒྱལ་པོར་བརྒྱུད་པ་ཡི། །
མན་ངག་བདུད་རྩིའི་སྙིང་པོ་ཅི་ཞིག་ལྟར། །ཡོངས་འཛིན་དམ་པའི་དྲིན་ལས་ལེགས་རྙེད་པ། །རང་ཉིད་བརྗེད་བྱང་བྱ་ཕྱིར་ཡི་གེར་བྲིས། །བདག་གི་མ་རྟོགས་པ་དང་ལོག་རྟོག་གིས། །
ཉེས་པར་བརྗོད་གང་དངོས་བརྒྱུད་བླ་མར་འཆགས། །འདིས་མཚོན་དགེ་བས་ཚེ་རབས་ཐམས་ཅད་དུ། །ལམ་བཟང་འདི་ཉིད་འཛིན་ཞིང་སྤེལ་བར་ཤོག། །།ཅེས་བྱང་ཆུབ་
ལམ་གྱི་རིམ་པའི་ཞལ་ཤེས་བློ་བཟང་ཞལ་ལུང་ཞེས་བྱ་བ་འདི་ནི། པཎ་ཆེན་ཐམས་ཅད་མཁྱེན་པའི་ཐུགས་སྲས་ལམ་འདི་ལ་སྒྲུབ་པ་སྙིང་པོར་མཛད་པའི་གྲུབ་མཆོག་དམ་པ་དྲུང་པ་རིན་པོ་
ཆེ་བློ་བཟང་རྒྱལ་མཚན་པའི་ཞལ་གྱི་བུམ་བཟང་ལས་འོང་བའི་བདུད་རྩིའི་ཟེགས་མ་ཅུང་ཟད་མྱངས་པའི་གྱི་ན་པ་ངག་དབང་བློ་བཟང་ཆོས་ལྡན་དཔལ་བཟང་པོས་རང་གི་དྲན་པ་གསོ་བའི་
ཕྱིར་ཡི་གེར་བཀོད་པའོ། །འདིས་ཀྱང་རྒྱལ་བ་བློ་བཟང་གྲགས་པའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་ །།



