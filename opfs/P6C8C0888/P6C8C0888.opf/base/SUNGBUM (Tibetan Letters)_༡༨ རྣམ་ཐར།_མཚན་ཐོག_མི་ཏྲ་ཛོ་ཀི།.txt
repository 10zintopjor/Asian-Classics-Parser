
[001A]༄༅། །འཕགས་ཡུལ་མཁས་གྲུབ་ཡོངས་ཀྱི་བཙུག་རྒྱན་གྲུབ་པའི་སློབ་དཔོན་ཆེན་པོ་མི་ཏྲ་ཛོ་ཀིའི་རྟོགས་ང་བརྗོད་པ་ཟུང་འཇུག་གྲུབ་པའི་གཏམ་སྙན་ཞེས་བྱ་བ་བི་ཧ་ར་ཏིསྨ་

[001B] །ན་མོ་གུ་རུ་བཛྲ་དྷྲིཀ་སུ་དཧི་མུ་ནི་ཤིཥྜཱ་བྷྱ་སཱ་རཱ་ཡ། འཕགས་པས་རྗེས་བཟུང་མཆོག་གི་དངོས་གྲུབ་བརྙེས། །འཆི་མེད་ཚེ་ལ་དབང་འབྱོར་ངོ་མཚར་བའི། །རྣམ་
ཐར་བརྒྱད་ལྷག་བཅུ་ཡིས་བསྟན་འགྲོའི་མགོན། །མཛད་པ་དཔལ་ལྡན་ཆོས་བཤེས་ཞབས་ལ་འདུད། །དེ་ཡི་གསང་གསུམ་ཡོན་ཏན་ཆུ་གཏེར་ཆེ། །ཁོར་ཡུག་རི་བོའི་ཁོང་ལས་ཉེར་བརྒལ་
བ༑ ༑ཉམས་ཆུང་བློ་ཡི་རྭ་བར་ཤོང་མིན་ཡང། །ཆུ་ཐིག་ཙམ་ཞིག་དད་པའི་གསོས་སུ་འགྲེམས། །ཆོས་སྲིད་འབྱོར་བའི་རླབས་འཕྲེང་སྟོང་གཡོ་བའི། །བརྟན་གཡོའི་དགེ་མཚན་འབུམ་
ཕྲག་འཛིན་མའི་གཞིར། །གཅིག་ཏུ་འཁྱིལ་བ་འཕགས་ཡུལ་ལྷོ་ཕྱོགས་ཀྱི། །ཟླ་བའི་སྲིང་མོར་རྗེས་ཆགས་པདྨ་དཀར། །དགེ་བ་བཟང་པོའི་ཉི་འོད་རྩེ་དགའ་ཡིས། །འཁྱུད་པས་ལང་ཚོའི་

[002A] །འདབ་མ་འབུམ་བཞད་ཅིང། །བཅུ་ཕྲག་རིགས་གནས་སྤྲང་རྩིའི་དཔལ་འཛིན་པས། །སྐལ་བཟང་རྐང་དྲུག་ཡིད་ཀྱི་བརྟན་པ་འཕྲོག་བཤེས་གཉེན་
དམ་པའི་ཞབས་སེན་ཡིད་བཞིན་ནོར། །མི་འབྲལ་གཙུག་གི་རྒྱན་དུ་ཉེར་བསྟེན་པས། །ཞལ་ལུང་བྱིན་རླབས་ཉི་མ་འོད་པོ་ཆེ། །རྣམ་དཔྱོད་འདབ་བརྒྱ་བཞད་པའི་གཉེན་དུ་
ཤར༑ ༑འཁོར་བའི་ཕུན་ཚོགས་སྲིན་མོའི་འཛུམ་བག་ལ། །མ་ཆགས་དབེན་པའི་གནས་སུ་གདམས་པའི་རོ། །ཚིམ་པར་མྱང་བས་རྒྱལ་ཀུན་དགོངས་པའི་གནད། །མཐའ་དག་
གཟུར་གནས་ཐུགས་ཀྱི་གཤོང་བུར་འཁྱིལ། །འཕགས་མཆོག་རྒྱལ་བ་རྒྱ་མཚོའི་རིམ་གཉིས་ཀྱི། །གདམས་པས་ཡིད་ཀྱི་ཤེལ་བུམ་ཡོངས་གང་སྟེ། །ཞལ་རས་ཟླ་བཞིན་སྙིང་གི་

[002B] །འཕོས་པས་ཟུང་འཇུག་གྲུབ་པའི་གར་གྱིས་རྩེན། ་ཕྱག་ན་པདྨོའི་རྗེས་བརྩེའི་བཀའ་ལུང་གི་ཅོད་པན་སྤྱི་བོར་བཅིངས་བས་རང་ཉིད་ཀྱི། །ཐུགས་དམ་བརྒྱ་རྩའི་རིམ་པ་ཆབ་གཅིག་ཏུ། །བསྒྲིགས་པ་སྐལ་ལྡན་ཡོངས་ཀྱི་
སྤྱི་ནོར་ལགས། །ནམ་མཁའ་མཛོད་ཀྱི་ཏིང་འཛིན་སྒྱུ་འཕྲུལ་གྱིས། །གྲོགས་སུ་སྦྲན་པ་ལྷ་མོ་རལ་གཅིག་མས། །འདོད་འཇོའི་ཤིང་སྟན་སྩལ་བས་མཁོ་རྒུའི་ནོར། །མཐའ་དག་རྒྱ་མཚོ་ཆེལ་ཆུ་བོ་བཞིན། ་འདམ་བུའི་ཚལ་གྱི་
ཁྲིམས་ལྡན་འདུས་པའི་སྡེ། །མ་མཐུན་རྩོད་པའི་ཕྱོགས་གཅིག་རྒྱབ་ནོན་དུ། །མ་རུང་རྒྱལ་པོས་དམག་དཔུང་བཀྱེ་བ་ན། །རབ་འབར་འཁོར་ལོ་འཕང་ཏེ་བྱེར་བར་མཛད། ་ཤིང་རྟ་མཁན་ཞེས་ནང་བར་གདུག་པའི་སེམས། །འཆང་
བའི་རྒྱལ་པོས་རྡུལ་གྱིས་ཉི་མའི་ཟེར། །སྒྲིབ་པའི་དཔུང་ཤོམ་མདུན་དུ་ཧ་ཧ་ཞེས། །གཅེར་བུར་བརྒྱུག་པས་ཐམས་ཅད་ཤིང་བཞིན་རེངས། ་ཉིད་ལ་སྡང་བའི་རྒྱལ་པོ་ཨུ་པ་ཏྲས། །གཏིང་རིང་མི་གཙང་འཁྲིགས་བའི་དོང་ནང་དུ། །བསྐྱུར་ཏེ་
དབྱེ་དཀས་ས་རྡོས་བསུབ་པ་ལས། །ཕྱི་ཉིན་ཚོང་འདུས་ཕེབས་ཏེ་འདིར་ཡོད་གསུངས། ་དེ་ཡིས་ཤིང་སྐམ་སྡུངས་པའི་དབུས་བཞག་ཏེ། །རབ་འབར་བསྐལ་བའི་ཞུགས་ལ་འཀྲན་པའི་མེ། །ཉིན་མང་སྤྲར་ཀྱང་བསྐུལ་ཅུང་ཟད་ཙམ།།
མི་གནོད་བཞུགས་པས་གླན་ཀའི་སྐབས་མ་རྙེད། ་རྒྱལ་པོ་གྲགས་པ་སྡེ་བཞིན་དཔང་བཙུག་སྟེ། །འདི་ཉིད་བསྒུལ་ན་གསེར་སྲང་སྟོང་དང་བཅས། །ཕྱི་བར་འཇུག་ཅིང་མ་ནུས་མི་སྟེགས་ཀུན། །ནང་བར་འཛུད་པའི་དམ་བཅས་ཤིང་

[003A]༄༅། །སྟན་གཏད། །སུས་ཀྱང་མ་ནུས་དེ་ཀུན་བསྟན་ལ་བཙུད། ་ས་ཡི་བདག་པོས་དབང་བསྐུར་ཞུས་པ་ལ། །རྡུལ་ཚོན་རིན་ཆེན་ཕྱེ་མ་དགོས་གསུངས་པར། །སེར་སྣས་གདུང་བའི་འགྱོད་པའི་སེམས་
སྐྱེས་པ། །མཁའ་ལ་འཕགས་ཏེ་རྫུ་འཕྲུལ་སྟོབས་ཀྱིས་བསལ། ་སྔར་བྱས་ལས་ལ་གདུང་བའི་མྱ་ངན་མེས། །ས་སྐྱོང་ཡིད་ཀྱི་བུད་ཤིང་བསྲེག་པ་ལས། །བཟོད་གསོལ་ཚིག་གི་ཕོ་ཉབ་ཀྱེ་བ་ན། །མཁའ་ལས་ཉེ་འཁོར་རྫིབ་བུའི་
དབུས་སུ་གཤེགས། ་དེ་ཡིས་མི་ཟད་འབྱོར་བའི་དཔལ་འཛིན་པའི། །གྲོང་ཁྱེར་བཅུ་དྲུག་ཕུལ་བ་རེ་ཞིག་ལ། །བདག་གིར་བཞེས་ཏེ་སྦྱིན་གཏོང་གནང་བའི་མཐར། །མཁའ་ལ་སྤྲིན་བཞིན་གར་སོང་ཆ་མེད་གཤེགས། ་གྲོང་
ཁྱེར་ཀུ་རུ་བི་ཧ་ར་ན་རུ། །སྲིན་པོ་ཟུང་གིས་ཉིན་བཞིན་རྒན་གཞོན་གཉིས། །ཟ་བ་གྲུབ་པ་མཆོག་གིས་ཚར་བཅད་དེ། །མི་འཇིགས་སྲོག་གི་སྦྱིན་པས་འགྲོ་དབུགས་བྱུང། ་བསླབ་གསུམ་ནོར་བུའི་གདེངས་ཀའི་ཉེར་མཛེས་པའི། །ཁྲིམས་
ལྡན་ངུར་སྨྲིག་འཆང་བའི་ཀླུ་དབང་རྣམས། །རྫུ་འཕྲུལ་སྟོབས་ལ་ཡིད་ཆེས་བསྐྱེད་པའི་ཕྱིར། །ལྟ་སྟངས་ཙམ་གྱིས་བྱ་ཚོགས་ཐང་དུ་འཕང། ་ལོངས་སྤྱོད་འཁོར་ལོ་འདབ་བརྒྱར་གྲོལ་བ་ལས། །མདོ་སྔགས་སྦྲང་རྩིའི་བཅུད་
ཀུན་ཡོངས་རྫོགས་པའི། །ཚིག་བཞི་གཅིག་ཙམ་གསུངས་ཚེ་ནམ་མཁའ་ལས། །ལྷ་ཡིས་མེ་ཏོག་གསར་བ་ཆར་དུ་བསྙིལ། ་ཁོང་ལ་མི་དད་ཛ་ཡ་སེ་ན་དང། །ཨ་ནནྟ་གཉིས་སྐྱིལ་ཀྲུང་བྱེད་བཅུག་སྟེ། །ཐུགས་དགོངས་

[003B] །སྔོན་མེད་ཏིང་འཛིན་མང་པོ་མངོན་དུ་གྱུར། ་ཝ་ར་ཎཱ་སིའི་གཙོ་བོ་བརྒྱད་ཅུ་ལ། །གསུང་མ་གནང་བར་དགོངས་པ་གཏད་ཙམ་གྱིས། །འཁོར་བར་སྙིང་ནས་ཞེན་ལོག་མི་སྡུག་པའི། །འདུ་
ཤེས་སྐྱེས་ཏེ་ནགས་སུ་བསམ་གཏན་ཞུགས། ་ཡུལ་དེའི་རྒྱལ་པོས་རྗེ་ཉིད་ཕྱོགས་གཞན་དུ། །ཕེབས་ཀྱིས་དགོས་ནས་ཁང་བའི་ནང་བཞུགས་པའི། །སྒོ་གླེགས་དམ་པོར་བསྡམས་ཀྱང་ཕྱི་ལོགས་སུ། །ཕ་བོང་སྟེང་དུ་
རྩེད་མོ་མཛད་ཅིང་བཞུགས། ་རྒྱལ་པོར་བདག་ལ་ཐེ་ཚོམ་སྐྱེ་པའི་རྒྱུས། །མཐོང་བའི་ཆོས་ལ་གྲུབ་པ་མཆོག་མི་འཐོང། །བར་དོར་ནང་གི་འོད་གསལ་མཁའ་སྤྱོད་དུ། །ཟུག་འཇུག་འགྲུབ་ཅེས་འགྱུར་མེད་བཀའ་ཡིས་
བསྒྲགས། ་དགེ་སློང་ཞིག་གིས་ཕུག་པ་ནས་བལྟས་པར། །ཏ་བ་སི་ཞེས་བྱ་བའི་ཁང་བ་རུ། །ལྷ་སྲིན་སྡེ་བརྒྱད་ཚོགས་ལ་ཟབ་རྒྱས་ཀྱི། །གདམས་པ་དུམ་སྩོལ་བ་དངོས་སུ་མཐོང། ་གྲུབ་པའི་དབང་ཕྱུག་ཨ་བྷྱ་ཀ་ར་
སོགས། །རྒྱ་བལ་པཎ་གྲུབ་ཡོངས་ཀྱི་རྩེར་སོན་པའི། །ལུང་རིགས་འདབ་ལྡན་མཁས་མང་ངང་བའི་ཁྱུས། །ཁྱོད་ཞབས་འོ་མའི་རྒྱ་མཚོ་བསྟེན་ལ་རངས། །ལོ་ཆེན་བྱམས་པའི་དཔལ་གྱིས་བལ་ཡུལ་དུ། །མཇལ་དུས་ལྗོངས་འདིར་ཕྱོགས་ཏེ་
བཞུགས་པ་ཡི། །རྟེན་འབྲེལ་ལ་དགོངས་བོད་དུ་འབྱོན་དགོས་པའི། །ཞུ་བ་ཕུལ་ཀྱང་མ་གནང་རྒྱ་གར་ཕེབས། །ལོ་ཆེན་ནད་ཀྱིས་མནར་ཡང་རྗེས་ཞུགས་ཏེ། །སླར་ཡང་ཞུས་ཀྱང་ཞལ་བཞེས་མ་མཛད་པས། །འདི་འདྲའི་མགོན་དང་མཇལ་ཏེ་འདོད་པའི་

[004A]༄༅། །དོན། །མ་གྲུབ་ཤིབ་དགའ་སྙམ་ཕྱི་མ་རུ། །རྣམ་དག་རྟོགས་པ་འཁྲུངས་པའི་སྨོན་ལམ་བཏབ། །ཆེས་མཐོའི་མཁར་ལས་འཕྱོང་བར་གྲུབ་ཆེན་ཉིད། །གར་ཕེབས་ཆ་མེད་བྱོན་ཏེ་ཕྱག་གིས་བཟུང། །སྔོན་ཆད་སྡིག་པ་
ཆེ་བས་ཁས་མ་བླངས། །ད་ལན་ཚད་པས་གདུང་ཞིང་ངའི་དོན་དུ། །དཀའ་བ་སྤྱད་པས་སྡིག་པ་དག་འདུག་པས། །བོད་དུ་འགྲོ་ཞེས་ཞལ་བཞེས་གཙང་སྟོད་དུ། །ཟླ་བ་བཅོ་བརྒྱད་བཞུགས་ཏེ་ཁྲོ་ཕུ་ཡི། །བྱམས་ཆེན་རབ་གནས་མཛད་ཅིང་མི་
ཏྲའི་དབང། །མི་ཏྲ་ཁྲིད་དྲུག་ཁྲོ་ཕུ་བརྒྱ་རྩ་སོགས། །ཟབ་རྒྱས་གདམས་པའི་བདུད་རྩིའི་བགོ་སྐལ་གྱིས། །བོད་ཡུལ་བསྟན་པའི་སྒྲོན་མེ་སྦར་བར་མཛད། །ཚེ་ཡི་རིག་འཛིན་བརྙེས་ཏེ་ད་ལྟ་ཡང། །རྒྱ་གར་ཤིང་གི་རི་སོགས་གྲུབ་གནས་སུ། །
བཞུགས་ཏེ་སྐལ་ལྡན་རྣམས་ལ་ལམ་གྱི་གནད། །མ་ནོར་སྐལ་བ་བཞིན་དུ་འདོམ་པར་མཛད། །འཕགས་ཡུལ་མཁས་གྲུབ་ཡོངས་ཀྱི་གཙུག་གི་རྒྱན། །གྲུབ་པའི་སློབ་དཔོན་མི་ཏྲ་ཛི་ཀི་ཡི། །རྟོགས་བརྗོད་ཟུང་འཇུག་གྲུབ་པའི་གཏམ་སྙན་པོ། །
སྐལ་བཟང་རྣ་བའི་རྒྱན་དུ་བཀོད་པའི་དགེས། །སྐྱེ་ཞིང་སྐྱེ་བར་རྗེ་བཙུན་བླ་མ་དང། །དབྱེར་མེད་གྲུབ་དབང་མཆོག་གིས་རྗེས་བཟུང་སྟེ། །རྒྱུད་སྡེ་རྒྱ་མཚོའི་དགོངས་དོན་ལེགས་རྟོགས་ཏེ། །ཟུང་འཇུག་རྡོ་རྗེ་འཛིན་པའི་ས་ཐོབ་ཤོག་ཚུལ་འདི་འཇམ་
དབྱངས་བླ་མའི་གསུང་བཞིན་དུ། །བཀའ་འབངས་བིཀྵུ་པྲཛྙཱ་སཱ་ག་རས། །རྨད་བྱུང་རྣམ་པར་ཐར་བས་ཡིད་དྲངས་ཏེ། །དགའ་ལྡན་ཆོས་འཁོར་གླིང་དུ་བྲིས་པ་དགེ། །།ཞེས་པ་འདི་ནི་དགའ་ལྡན་རབ་རྒྱས་གླིང་ནས་པར་དུ་བཀོད།། །།མངྒ་ལཾ།།

[004B][BLANK PAGE]



