
[001A]༄༅། །ལམ་ཁྲིད་བརྒྱུད་པའི་གསོལ་འདེབས་དམིགས་སྐོར་མན་ངག་ཞལ་ཤེས་ཀྱིས་བརྒྱན་པ་བཞུགས།།

[001B] །རྗེ་བཙུན་འཇམ་པའི་དབྱངས་དང་དབྱེར་མ་མཆིས་པའི་དཔལ་ལྡན་བླ་མ་དམ་པ་རྣམས་ཀྱི་ཞབས་ཀྱི་པདྨོར་གུས་པ་ཆེན་པོས་ཕྱག་འཚལ་ལོ། །བརྩེ་བ་ཆེན་
པོས་དུས་དང་གནས་སྐབས་ཐམས་ཅད་དུ་རྗེས་སུ་གཟུང་དུ་གསོལ། བྱང་ཆུབ་ལམ་གྱི་རིམ་པའི་དམར་ཁྲིད་ཐམས་ཅད་མཁྱེན་པར་བགྲོད་པའི་མྱུར་ལམ་ལས། གསོལ་བ་འདེབས་པ་མན་
ངག་བཞིན་རྒྱུད་དང་འདྲེས་ངེས་པ་བྱ་ཞེས་པ་ནི་འདི་ལྟར། དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྤྱི་བོར་པད་ཟླའི་གདན་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་
བཟུངས་ཏེ། །སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ཞེས་བརྗོད་པས་མདུན་གྱི་དྲིན་ཅན་རྩ་བའི་བླ་མ་དེ་ཉིད་ལས་རང་འདྲ་གཉིས་པ་ཞིག་ཆད་ནས་རང་གི་སྤྱི་བོར་པད་ཟླའི་སྟེང་དུ་

[002A]༄༅། །རང་དང་ཞལ་བལྟ་ཕྱོགས་མཐུན་པར་བཞུགས་པར་བསམ། སླར་ཡང་སྐུ་གསུང་ཐུགས་ཀྱི་དངོས་གྲུབ་རྩལ་དུ་གསོལ། ཞེས་བརྗོད་པས། སྤྱི་བོའི་དཔལ་ལྡན་བླ་
མ་དེ་ཉིད་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་
དང་ཁྱད་པར་དུ་ཡང་དཔལ་ལྡན་བླ་མའི་སྐུ་གསུང་ཐུགས་ལ་བརྟེན་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་
པར་བྱང་ཆུབ་ལམ་གྱི་རིམ་པའི་རྟོགས་པ་ཁྱད་པར་ཅན་རང་གཞན་གྱི་རྒྱུད་ལ་སྐྱེས་ཤིང་དཔལ་ལྡན་བླ་མའི་སྐུ་གསུང་ཐུགས་ཀྱི་བྱིན་རླབས་ཐམས་ཅད་རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་
ཞུགས་པར་བསམ། དེ་ནས་རྒྱ་ཆེན་སྤྱོད་བརྒྱུད་ཀྱི་བླ་མ་རྣམས་ལ་གསོལ་བ་འདེབས་པ་ལ་མདུན་གྱི་དྲིན་ཅན་རྩ་བའི་བླ་མ་དེ་ཉིད་ཀྱིས་ཚོགས་ཞིང་རྣམས་ལ་ཡར་གསོལ་བ་འདེབས་པའི་མགྲོན་གཉེར་གྱི་

[002B] འདྲེན་པ་མཉམ་མེད་སྟོན་པ་བཅོམ་ལྡན་འདས། །རྒྱལ་ཚབ་དམ་པ་རྗེ་བཙུན་མི་ཕམ་མགོན། །རྒྱལ་བས་ལུང་བསྟན་འཕགས་པ་ཐོགས་མེད་ཞབས། །སངས་རྒྱས་བྱང་སེམས་གསོལ་ལ་གསོལ་བ་འདེབས། ཞེས་
ལན་གཉིས་བརྗོད་པའི་དང་པོའི་སྐབས་སུ་སྟོན་པ་བྱམས་པ་ཐོགས་མེད་གསུམ་གྱི་སྐུའི་དོན་སྤྱི་གསལ་བའི་སྒོ་ནས། དེ་གསུམ་གྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་ལུས་
སེམས་ལ་ཞུགས་པས་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་དང་ཁྱད་པར་རྒྱ་ཆེ་བའི་ལམ་གྱི་རིམ་པའི་རྟོགས་པ་ཁྱད་པར་ཅན་སྐྱེ་བ་ལ་གེགས་བྱེད་ཀྱི་ནད་གདོན་སྡིག་སྒྲིབ་ཐམས་ཅད་སྦྱངས། ལུས་དྭངས་གསལ་འོད་ཀྱི་རང་བཞིན་
ཅན་དུ་གྱུར། སླར་ཡང་སངས་རྒྱས་བྱང་སེམས་གསུམ་ལ་གསོལ་བ་འདེབས་ཞེས་གཉིས་པ་བརྗོད་པའི་སྐབས་སུ། དེ་གསུམ་གྱི་སྐུའི་ཆ་ལས་རང་འདྲ་གཉིས་པ་རེ་ཆད་ནས་རང་གཞན་སེམས་ཅན་ཐམས་ཅད་ལ་ཐིམས་པས་ཚེ་
དང་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་རྒྱ་ཆེ་བའི་ལམ་གྱི་རིམ་བའི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ། དེ་ནས། འཛམ་གླིང་
མཁས་པའི་གཙུག་རྒྱན་དབྱིག་གི་གཉེན། །དབུ་མའི་ལམ་བརྙེས་འཕགས་པ་རྣམ་གྲོལ་སྡེ། །དད་པའི་སར་གནས་བཙུན་པ་རྣམ་གྲོལ་སྡེ། །འཇིག་རྟེན་མིག་འབྱེད་གསུམ་ལ་གསོལ་བ་འདེབས། ཞེས་ལན་གཉིས་

[003A]༄༅། །བརྗོད་པའི་དང་པོའི་སྐབས་སུ་དབྱིག་གཉེན་འཕགས་པ་གྲོལ་སྡེ། བཙུན་པ་གྲོལ་སྡེ་གསུམ་གྱི་སྐུའི་དོན་སྤྱི་གསལ་ལམ་གྱིས་བཏབ་པའི་སྒོ་ནས་དེ་རྣམས་ཀྱི་སྐུའི་ཆ་ལས་བདུད་རྩི།   ྾  ཐོག་མེད་ནས་བསགས་
པའི་  ྾ ། ཁྱད་པར་རྒྱ་ཆེ་བའི་ལམ་གྱི་རིམ་པའི་རྟོགས་པ་ཁྱད་པར་ཅན་སྐྱེ་བ་ལ་འགལ་རྐྱེན་བར་དུ་གཅོད་པའི་སྡིག་སྒྲིབ་ནད་གདོན་ཐམས་ཅད་སྦྱངས། ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང་འཇིག་རྟེན་མིག་
འབྱེད་གསུམ་ལ་གསོལ་བ་འདེབས། ཞེས་བརྗོད་པས་དེ་གསུམ་གྱི་སྐུའི་ཆ་ལས་རང་འདྲ་གཉིས་པ་རེ་ཆད་ནས་རང་གཞན་སེམས་ཅན་ཐམས་ཅད་ལ་ཐིམས་པས་ཚེ་དང་བསོད་ནམས་  ྾ ། ཁྱད་པར་དུ་ཡང་རྒྱ་ཆེ་བའི་ལམ་གྱི་རྟོགས་པ་
ཁྱད་བར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ། དེས་འོག་མ་རྣམས་ལའང་རིགས་འགྲེ་ཞིང། རྒྱ་ཆེ་བའི་ལམ་གྱི་རིམ་བ་ནི། བཤེས་གཉེན་དམ་བ་བསམ་སྦྱོར་གཉིས་ཀྱི་སྒོ་ནས་ཚུལ་བཞིན་དུ་བསྟེན་
པ། དལ་འབྱོར་དོན་ཆེ་རྙེད་དཀའ་བསམ་བ། འཆི་བ་མི་རྟག་པ་བསམ་པ། ངན་འགྲོའི་སྡུག་བསྔལ་བསམ་པ། དཀོན་མཆོག་གསུམ་ལ་སྐྱབས་འགྲོ་སྦྱང་བ། ལས་འབྲས་ལ་ཡིད་ཆེས་ཀྱི་དད་པ་བསྐྱེད་བ། སེམས་
ཅན་ཐམས་ཅད་མར་ཤེས་པ། དྲིན་དྲན་པ། དྲིན་དུ་གཟོ་བ། ཡིད་འོང་གི་བྱམས་བ། སྙིང་རྗེ་ཆེན་པོ། ལྷག་བསམ་རྣམ་དག་ཐེག་ཆེན་ཀུན་རྫོབ་སེམས་བསྐྱེད་སོགས་རྒྱ་ཆེ་བའི་ལམ་གྱི་རིམ་པ་དང། རྒྱ་ཆེ་བའི་

[003B] ཟབ་གསལ་གཉིས་སུ་མེད་པའི་ལྷའི་རྣལ་འབྱོར་སྒོམ་པ། མ་དག་པའི་སྒྱུ་ལུས། དག་པའི་སྒྱུ་ལུས་རྣམས་རྒྱ་ཆེ་བའི་ལམ་གྱི་རིམ་པའི་སྙིང་པོ་ཡིན། དེ་ནས་ཟབ་མོ་ལྟ་བརྒྱུད་ཀྱི་བླ་མ་རྣམས་ལ་གསོལ་
བ་འདེབས་ཚུལ་ནི། སྨྲ་བ་ཟླ་མེད་འདྲེན་མཆོག་ཤཱཀྱའི་ཏོག་རྒྱལ་བའི་མཁྱེན་རབ་ཀུན་འདུས་འཇམ་པའི་དབྱངས། །ཟབ་མོའི་དོན་གཟིགས་འཕགས་མཆོག་ཀླུ་སྒྲུབ་ཞབས། །སྨྲ་བའི་གཙུག་རྒྱན་གསུམ་ལ་གསོལ་བ་འདེབས། ཞེས་
ལན་གཉིས་བརྗོད་པའི་དང་པོའི་སྐབས་སུ་ཤཱཀྱའི་རྒྱལ་པོ་འཇམ་དབྱངས་སློབ་དཔོན་ཀླུ་སྒྲུབ་གསུམ་གྱི་སྐུའི་དོན་སྤྱི་གསལ་ལམ་གྱིས་འདེབས་པ་སོགས་འགྲེ། གཉིས་པའི་སྐབས་སུ་དེ་གསུམ་ལས་རང་འདྲ་གཉིས་པ་རེ་ཆད་ནས་རང་གཞན་
སེམས་ཅན་ཐམས་ཅད་ལ་ཐིམས་པས། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་དུ་ཡང་ཟབ་པའི་ལམ་གྱི་རིམ་པ་དང་དེའི་སྙིང་པོའི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་
ལ་སྐྱེས་པར་བསམ། སྐབས་འདིའི་ཟབ་མོའི་ལམ་གྱི་རིམ་པ་ནི། གང་ཟག་རྟག་གཅིག་རང་དབང་ཅན་གྱི་བདག་གིས་སྟོང་པ་དང། རང་རྐྱ་ཐུབ་པའི་རྫས་ཡོད་ཀྱིས་སྟོང་བ་དང། གང་ཟག་རང་བཞིན་གྱིས་གྲུབ་པས་སྟོང་པ་དང་
ཕུང་སོགས་ཀྱི་ཆོས་རྣམས་རང་བཞིན་གྱིས་གྲུབ་པས་སྟོང་པའི་ཆོས་ཀྱི་བདག་མེད་རྟོགས་པའི་ལམ་རྣམས་ཟབ་མོའི་ལམ་གྱི་རིམ་པ་དང། དཔེ་དང་དོན་གྱི་འོད་གསལ་སོགས་ཆོས་སྐུའི་ཐུན་མོང་མ་ཡིན་པའི་ལག་རྗེས་འཇོག་བྱེད་རྣམས་ཟབ་མོའི་

[004A]༄༅། །ལམ་གྱི་སྙིང་པོ་ཡིན། དེ་ཡང། ཟབ་ཅིང་རྒྱ་ཆེའི་ཆོས་ལ་མདའ་བརྙེས་པས། །སྐལ་ལྡན་འགྲོ་བ་ཀུན་གྱི་སྐྱབས་སུ་གྱུར། །འཕྲིན་ལས་བཟང་པོས་བསྟན་པ་རྒྱས་མཛད་པའི། །དཔལ་ལྡན་བླ་མའི་ཞབས་
ལ་གསོལ་བ་འདེབས། ཞེས་བཀའ་གདམས་གཞུང་པ་ནས་བརྒྱུད་པའི་བླ་མ་རྣམས་ལ་གསོལ་བ་བཏབ་པའི་རྗེས་སུ། སླར་ཡང། གྲུབ་པའི་དབང་ཕྱུག་ཆེན་པོ་ཚུལ་ཁྲིམས་འབར། ཞེས་སོགས་སྤྱན་སྔ་སོགས་མན་ངག་པ་ནས་
བརྒྱུད་པ་རྣམས་ལ་གསོལ་བ་འདེབས་པ་ནས། དཀོན་མཆོག་གསུམ་གྱི་མཁྱེན་བརྩེ་གཅིག་བསྡུས་ནས། ཞེས་སོགས་དྲིན་ཅན་རྩ་བའི་བླ་མའི་བར་ལ་གསོལ་བ་འདེབས་པ་སྔར་དང་འདྲ། དེས་ཟབ་མོ་ལྟ་བརྒྱུད་ཀྱི་བླ་མ་རྣམས་ལ་
གསོལ་བ་འདེབས་པའི་ཚུལ་དེ་རིགས་འགྲེ། དེ་ནས་བྱིན་རླབས་དཔུང་ཞུས་ནི། ཡོན་ཏན་ཀུན་གྱི་གཞིར་གྱུར་དྲིན་ཅན་རྗེ། །ཚུལ་བཞིན་བསྟེན་པ་ལམ་གྱི་རྩ་བ་རུ། །ལེགས་པར་མཐོང་ནས་འབད་པ་དུ་མ་ཡིས། །གུས་པ་ཆེན་
པོས་བསྟེན་པར་བྱིན་གྱིས་རློབས། ཞེས་བརྗོད་པའི་དང་པོའི་སྐབས་སུ་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་
མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ཡང་བཤེས་གཉེན་དམ་པ་བསམ་སྦྱོར་གཉིས་ཀྱི་སྒོ་ནས་ཚུལ་བཞིན་དུ་བསྟེན་ནུས་བའི་གེགས་བྱེད་ཀྱི་སྡིག་སྒྲིབ་ནད་གདོན་དང་བཅས་པ་ཐམས་ཅད་བྱང་ཞིང་དག་

[004B] སླར་ཡང། གུས་པ་ཆེན་པོས་བསྟེན་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུ་ལས་རང་འདྲ་གཉིས་པ་རེ་ཆད་ནས་རང་གཞན་སེམས་ཅན་ཐམས་ཅད་ལ་ཐིམས་
པས་ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་དུ་ཡང་བཤེས་གཉེན་དམ་པ་བསམ་སྦྱོར་གཉིས་ཀྱི་སྒོ་ནས་ཚུལ་བཞིན་དུ་བསྟེན་པ་ཡོན་ཏན་ཀུན་གྱི་རྩ་བར་མཐོང་ནས་བླ་མ་ལ་སངས་རྒྱས་དངོས་ཀྱི་
དད་པ་དང། དགེ་བའི་བཤེས་གཉེན་གྱི་བཀའ་དྲིན་རྗེས་སུ་དྲན་པའི་སྒོ་ནས་བསམ་སྦྱོར་གཉིས་ཀྱིས་ཚུལ་བཞིན་དུ་བསྟེན་པར་ནུས་པའི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ་མོ། །ལན་
ཅིག་རྙེད་པའི་ངལ་བའི་རྟེན་བཟང་འདི། །ཤིན་ཏུ་རྙེད་དཀའ་དོན་ཆེན་ཤེས་གྱུང་ནས། །ཉིན་མཚན་ཀུན་ཏུ་སྙིང་པོ་ལེན་པའི་བློ། །རྒྱུན་ཆད་མེད་པར་སྐྱེ་བང་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་
བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ངལ་འབྱོར་དོན་ཆེ་རྙེད་དཀའི་རྟོགས་
པ་ཁྱད་པར་ཅན་སྐྱེ་བ་ལ་གེགས་བྱེད་ཀྱི་སྡིག་སྒྲིབ་ནད་གདོན་དང་བཅས་པ་ཐམས་ཅད་སྦྱངས། ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང། རྒྱུན་ཆད་མེད་པར་སྐྱེ་བར་བྱིན་གྱིས་རློབས། ཞེས་བརྗོད་པ་

[005A]༄༅། །ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་རེ་ཆད་ནས་རང་གཞན་སེམས་ཅན་ཐམས་ཅད་ལ་ཐིམས་པས་ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་དུ་ཡང་རྙེད་པར་
དཀའ་ཞིང་རྙེད་ན་དོན་ཆེ་བའི་དལ་འབྱོར་ཚང་བའི་རྡོ་རྗེའི་ལུས་རྟེན་འདི་ལ་སྙིང་པོ་ལེན་འདོད་ཀྱི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ། ལུས་སྲོག་གཡོ་བ་ཆུ་ཡི་ཆུ་བུར་བཞིན། །མྱུར་དུ་
འཇིག་པའི་འཆི་བ་དྲན་པ་དང། །ཤི་བའི་རྗེས་སུ་ལུས་ལ་གྲིབ་མ་བཞིན། །དཀར་ནག་ལས་འབྲས་ཕྱི་བཞིན་འབྲང་བ་ལ། །ངེས་པ་བརྟན་པོ་རྙེད་ནས་ཉེས་པའི་ཚོགས། །ཕྲ་ཞིང་ཕྲ་བ་རྣམས་ཀྱང་སྤོང་བ་དང། །དགེ་ཚོགས་
མཐའ་དག་སྒྲུབ་པར་བྱེད་པ་ལ། །རྟག་ཏུ་བག་དང་ལྡན་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་
ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ཡང་སྐྱེས་བུ་ཆུང་ངུ་དང་ཐུན་མོང་བའི་ལམ་གྱི་རིམ་བའི་རྟོགས་པ་ཁྱད་པར་ཅན་སྐྱེ་བ་ལ་གེགས་བྱེད་ཀྱི་སྡིག་སྒྲིབ་ནད་གདོན་དང་བཅས་པ་
ཐམས་ཅད་བྱང་ཞིང་དག་ལུས་དངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང། རྟག་ཏུ་བག་དང་ལྡན་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པར་ཆད་ནས་རང་གཞན་

[005B] ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་དུ་ཡང་མྱུར་དུ་འཆི་ཞིང་ནམ་འཆི་ལ་ངེས་པ་མེད་པ་དང། ཤི་བའི་འོག་ཏུ་ངན་སོང་གསུམ་གྱི་སྡུག་བསྔལ་གྱིས་
འཇིགས་ནས་དེ་ལས་སྐྱོབ་པའི་ཕྱིར་དུ་བླ་མ་དཀོན་མཆོག་གསུམ་ལ་སྐྱབས་སུ་འགྲོ་ཞིང་སྡིག་སྤོང་དགེ་བ་མཐའ་དག་སྒྲུབ་པར་ནུས་པའི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ། སྤྱད་པས་མི་ངོམས་
སྡུག་བསྔལ་ཀུན་གྱི་སྒོ། །ཡིད་བརྟན་མི་རུང་སྲིད་པའི་ཕུན་ཚོགས་ཀྱི། །ཉེས་དམིགས་རིག་ནས་ཐར་པའི་བདེ་བ་ལ། །དོན་གཉེར་ཆེན་པོ་སྐྱེ་བར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་
ལྔ་འོད་ཟེར་དང་བཅས་པའི་རྒྱུན་བབས། རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ཡང་སྐྱེས་བུ་འབྲིང་དང་ཐུན་མོང་བའི་ལམ་གྱི་རིམ་པའི་
རྟོགས་པ་ཁྱད་པར་ཅན་སྐྱེ་བ་ལ་གེགས་བྱེད་ཀྱི་སྡིག་སྒྲིབ་ནད་གདོན་དང་བཅས་པ་ཐམས་ཅད་སྦྱངས། ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང། དོན་གཉེར་ཆེན་པོ་སྐྱེ་བར་བྱིན་གྱིས་རློབས། ཞེས་བརྗོད་
པས། ཚོགས་ཞིང་ཐམས་ཅད་ཀྱི་སྐུ་ལས་རང་འདྲ་གཉིས་བ་རེ་ཆད་ནས་རང་གཞན་སེམས་ཅན་ཐམས་ཅད་ལ་ཐིམས་པས་ཚེ་དང་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་བར་དུ་ཡང་འཁོར་བ་མཐའ་དག་

[006A]༄༅། །སྡུག་བསྔལ་གྱི་རང་བཞིན་དུ་ཤེས་ནས་དེ་ལས་ཐར་འདོད་ཀྱི་བློ་ཤུགས་དྲག་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ། རྣམ་དག་བསམ་པ་དེ་ཡིས་དྲངས་པ་ཡིས། །དྲན་དང་ཤེས་བཞིན་
བག་ཡོད་ཆེན་པོ་ཡིས། །བསྟན་པའི་རྩ་བ་སོ་སོ་ཐར་པ་ལ། །སྒྲུབ་པ་སྙིང་པོར་བྱེད་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས། རང་གཞན་
སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ཡང་ལྷག་པའི་བསླབ་པ་གསུམ་ལ་ཚུལ་བཞིན་དུ་སློབ་པ་ལ་གེགས་བྱེད་ཀྱི་སྡིག་སྒྲིབ་ནད་གདོན་དང་བཅས་
བ་ཐམས་ཅད་བྱད་ཞིང་དག་ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང། སྒྲུབ་པ་སྙིང་པོར་བྱེད་པར་བྱིན་གྱིས་རློབས། ཞེས་བརྗོད་པས། ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་རེ་ཆད་ནས་
རང་གཞན་སེམས་ཅན་ཐམས་ཅད་ལ་ཐིམས་པས་ཚེ་དང་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་དུ་ཡང་ངེས་འབྱུང་གི་བསམ་པས་ཀུན་ནས་བསླངས་པའི་རྒྱལ་བའི་བསྟན་པའི་རྩ་བ་སོ་སོ་ཐར་པ་
ལ་སོགས་པའི་བསླབ་པ་གསུམ་ལ་ཚུལ་བཞིན་དུ་སློབ་བར་ནུས་པའི་རྟོགས་པ་ཁྱད་པར་ཅན་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྐྱེས་པར་བསམ་མོ། །རང་ཉིད་སྲིད་མཚོར་ལྷུང་བ་ཇི་བཞིན་དུ། །མར་གྱུར་འགྲོ་བ་ཀུན་

[006B] །མཐོང་ནས་འགྲོ་བ་སྒྲོལ་བའི་ཁུར་འཁྱེར་བའི། །བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་བབས་
རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་དུ་ཡང་སྐྱེས་བུ་ཆེན་པོའི་ལམ་གྱི་རིམ་པའི་རྟོགས་པ་ཁྱད་པར་ཅན་སྐྱེ་བ་ལ་གེགས་བྱེད་ཀྱི་སྡིག་
སྒྲིབ་ནད་གདོན་དང་བཅས་པ་ཐམས་ཅད་བྱང་ཞིང་དག་ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། སླར་ཡང། བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་
རང་འདྲ་གཉིས་པ་  ྾ ། ཚེ་དང་བསོད་ནམས་  ྾ ། ཁྱད་པར་དུ་ཡང་རང་ཉིད་སྲིད་པའི་མཚོར་ལྷུང་བ་ཇི་བཞིན་དུ་མར་གྱུར་སེམས་ཅན་ཐམས་ཅད་ཀྱང་དེ་དང་འདྲ་བར་མཐོང་ནས་སེམས་ཅན་ཐམས་ཅད་བདེ་བས་ཕོངས་ཤིང་སྡུག་བསྔལ་
གྱིས་མནར་བ་ལ་མི་བཟོད་པའི་བྱམས་པ་དང་སྙིང་རྗེས་ཀུན་ནས་བསླངས་པའི་བྱང་ཆུབ་ཀྱི་རྟོགས་པ་ཁྱད་པར་ཅན་རང་གཞན་  ྾ ། སེམས་ཙམ་བསྐྱེད་ཀྱང་ཚུལ་ཁྲིམས་རྣམ་གསུམ་ལ། །གོམས་པ་མེད་ན་བྱང་ཆུབ་མི་འགྲུབ་པར།།
ལེགས་པར་མཐོང་ནས་རྒྱལ་སྲས་སྡོམ་པ་ལ། །བརྩོན་པ་དྲག་པོས་སློབ་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་ཡང་རྒྱལ་བའི་སྲས་ཀྱི་སྡོམ་པ་བཟུངས་ནས་རྒྱལ་

[007A]༄༅། །སྲས་ཀྱི་སྤྱོད་པ་རླབས་པོ་ཆེ་ལ་སློབ་པའི་འགལ་རྐྱེན་  ྾ ། ལུས་དྭངས་གསལ་  ྾ ། སླར་ཡང་བརྩོན་པ་དྲག་པོས་སློབ་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་
གཉིས་པ་  ྾ ། ཁྱད་པར་དུ་ཡང་བྱང་ཆུབ་ཀྱི་སེམས་བསྐྱེད་ཀྱང་རྒྱལ་སྲས་ཀྱི་སྡོམ་པ་བཟུངས་ནས་རྒྱལ་སྲས་ཀྱི་སྤྱོད་པ་རླབས་པོ་ཆེ་ལ་མ་བསླབས་ན་བླ་ན་མེད་པའི་བྱང་ཆུབ་མི་འགྲུབ་པར་མཐོང་ནས་རྒྱལ་སྲས་ཀྱི་སྡོམ་པ་བཟུང་ནས་ཟབ་པ་དང་
རྒྱ་ཆེ་བའི་རྒྱལ་སྲས་ཀྱི་སྤྱོད་པ་རླབས་པོ་ཆེལ་སློབ་ནུས་པའི་རྟོགས་པ་ཁྱད་པར་ཅན་  ྾ ། ལོག་པའི་ཡུལ་ལ་གཡེང་བ་ཞི་བྱེད་ཅིང། །ཡང་དག་དོན་ལ་ཚུལ་བཞིན་དཔྱོད་པ་ཡི། །ཞི་གནས་ལྷག་མཐོང་ཟུང་དུ་འབྲེལ་བའི་ལམ། །མྱུར་
དུ་རྒྱུད་ལ་སྐྱེ་བར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། །ཡང་དག་དོན་ལ་ཚུལ་བཞིན་དཔྱོད་བ་ཡི། །ཞི་གནས་ལྷག་མཐོང་ཟུང་དུ་འབྲེལ་བའི་ལམ། །མྱུར་
དུ་རྒྱུད་ལ་སྐྱེ་བར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་ཡང་ཞི་གནས་དང། ལྷག་མཐོང་དང་དེ་གཉིས་ཟུང་དུ་འབྲེལ་བའི་རྟོགས་པ་ཁྱད་པར་ཅན་  ྾ ། ལུས་
དྭངས་གསལ་  ྾ ། སླར་ཡང། མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་  ྾ ། ཚེ་དང་  ྾ ། ཁྱད་པར་དུ་ཡང་སེམས་ལོག་པའི་ཡུལ་ལ་གཡེང་བ་ཞི་ནས་སེམས་
དགེ་བའི་དམིགས་པ་ལ་རྩེ་གཅིག་ཏུ་གནས་བའི་ཞི་གནས་དང་དེ་ཁོ་ན་ཉིད་ཀྱི་དོན་ལ་སོ་སོར་རྟོག་པས་དཔྱད་པ་ལས་བྱུང་བའི་ལྷག་མཐོང་དང་དེ་གཉིས་ཟུང་དུ་འབྲེལ་བའི་རྟོགས་པ་ཁྱད་པར་ཅན་རང་གཞན་  ྾ ། ཐུན་མོང་ལམ་སྦྱངས་སྣོད་དུ་གྱུར་

[007B] །ཐེག་པ་ཀུན་གྱི་མཆོག་གྱུར་རྡོ་རྗེའི་ཐེག་སྐལ་བཟང་སྐྱེ་བོའི་འཇུག་ངོགས་དམ་པ་དེར། །བདེ་བླག་ཉིད་དུ་འཇུག་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་ཐམས་ཅད་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་
ཡང་རྡོ་རྗེ་ཐེག་པ་ལ་འཇུག་པའི་འགལ་རྐྱེན་  ྾ ། ལུས་དྭངས་གསལ་  ྾ ། སླར་ཡང། བདེ་བླག་ཉིད་དུ་འཇུག་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་  ྾ ། ཚེ་དང་བསོད་ནམས་
ཁྱད་པར་དུ་ཡང་སྐལ་བཟང་སྐྱེ་བོའི་འཇུག་ངོགས་དམ་པ་རྡོ་རྗེ་ཐེགས་པ་ལ་འཇུག་ནུས་པའི་རྟོགས་པ་  ྾ ། དེའི་ཚེ་དངོས་གྲུབ་རྣམ་གཉིས་འགྲུབ་པའི་གཞི། །རྣམ་དག་དམ་ཚིག་སྡོམ་པར་གསུངས་པ་ལ། །བཅོས་མ་མིན་པའི་ངེས་པ་
རྙེད་གྱུར་ནས། །སྲོག་དང་བསྔོས་ཏེ་བསྲུང་བར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་ཡང་རྡོ་རྗེ་སློབ་དཔོན་མཚན་ཉིད་དང་ལྡན་པ་ལས་དབང་བཞི་རྣམ་པར་དག་
པ་ཐོབ་ནས་དབང་དུས་སུ་ཁས་བླངས་པའི་དམ་ཚིག་དང་སྔོམ་པ་ཚུལ་བཞིན་དུ་བསྲུང་བ་ལ་གེགས་བྱེད་ཀྱི་སྡིག་སྒྲིབ་ཐམས་ཅད་སྦྱངས། ལུས་དྭངས་གསལ་  ྾ ། སླར་ཡང། སྲོག་དང་བསྔོས་ཏེ་བསྲུང་བར་བྱིན་གྱིས་རློབས་
ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་  ྾ ། ཚེ་དང་བསོད་ནམས་  ྾ ། ཁྱད་པར་དུ་ཡང་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་བར་ནུས་པའི་རྟོགས་པ་ཁྱད་པར་ཅན་  ྾ །

[008A]༄༅། །དེ་ནས་རྒྱུད་སྡེའི་སྙིང་པོ་རིམ་གཉིས་ཀྱི། །གནད་རྣམས་ཇི་བཞིན་རྟོགས་ནས་བརྩོན་པ་ཡིས། །ཐུན་བཞིའི་རྣལ་འབྱོར་མཆོག་ལས་མི་གཡེལ་བར། །དམ་པའི་གསུང་བཞིན་བསྒྲུབ་བར་བྱིན་གྱིས་རློབས་
ཞེས་བརྗོད་པས་ཚོགས་ཞིང་རྣམས་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་ཡང་རྒྱུད་སྡེའི་སྙིང་པོ་ཟབ་ལམ་རིམ་པ་གཉིས་ཀྱི་རྣལ་འབྱོར་ཉམས་སུ་ལེན་པ་ལ་གེགས་བྱེད་ཀྱི་  ྾ ། ལུས་དྭངས་གསལ་  ྾ ། སླར་ཡང་
དམ་པའི་གསུང་བཞིན་བསྒྲུབ་པར་བྱིན་གྱིས་རློབས། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་  ྾ ། ཚེ་དང་བསོད་ནམས་  ྾ ། ཁྱད་པར་དུ་ཡང་ཟབ་ལམ་རིམ་པ་གཉིས་ཀྱི་གནད་རྣམས་རྟོགས་ནས་ཐུན་
བཞིའི་རྣལ་འབྱོར་གྱི་སྒོ་ནས་ཉམས་སུ་ལེན་པའི་རྟོགས་པའི་ཁྱད་པར་ཅན་  ྾ ། དེ་ལྟར་ལམ་བཟང་སྟོན་པའི་བཤེས་གཉེན་དང། །ཚུལ་བཞིན་བསྒྲུབ་པའི་གྲོགས་རྣམས་ཞབས་བརྟན་ཅིང། །ཕྱི་དང་ནང་གི་བར་དུ་གཅོད་པའི་ཚོགས། །
ཉེ་བར་ཞི་བར་བྱིན་གྱིས་བརླབ་ཏུ་གསོལ། ཞེས་བརྗོད་པས་ཚོགས་ཞིང་རྣམས་ཀྱི་སྐུའི་ཆ་ལས་བདུད་རྩི་སྣ་ལྔ་  ྾ ། ཁྱད་པར་དུ་ཡང་མདོ་སྔགས་ཀྱི་ལམ་ཉམས་སུ་ལེན་པའི་འགལ་རྐྱེན་  ྾ ། ལུས་དྭངས་གསལ་  ྾ ། སླར་ཡང་
ཉེ་བར་ཞི་བར་བྱིན་གྱིས་བརླབ་ཏུ་གསོལ། ཞེས་བརྗོད་པས་ཚོགས་ཞིང་རྣམས་ཀྱི་སྐུ་ལས་རང་འདྲ་གཉིས་པ་  ྾ ། ཚེ་དང་བསོད་ནམས་  ྾ ། ཁྱད་པར་དུ་ཡང་མདོ་སྔགས་ཀྱི་ལམ་ཉམས་སུ་ལེན་པའི་མཐུན་རྐྱེན་ནམ་བདག་རྐྱེན་སྤྱི་དང་བླ་

[008B] དེ་ནས། སྐྱེ་བ་ཀུན་ཏུ་ཡང་དག་བླ་མ་དང། འབྲལ་མེད་ཅེས་སོགས་བརྗོད། དེ་ནས་རེ་ཞིག་ཚོགས་ཞིང་སྤྱི་ལ་
གསལ་སྣང་འདོན། དེ་ནས་བླ་མ་ཐུབ་པའི་དབང་པོའི་ཐུགས་ཀ་ནས་འོད་ཟེར་འཕྲོས་ཏེ།    ༈   ཆེན་སྤྱོད་བརྒྱུད་དང། ཟབ་མོ་ལྟ་བརྒྱུད་
ཀྱི་བླ་མ་རྣམས་ལ་ཐིམ། ཞེས་སོགས་གཞུང་ནས་བཤད་པ་ལྟར་ཚིག་ཙམ་མ་ཡིན་པར་རྒྱུད་ཐག་ཏུ་ཁེལ་ངེས་པ་ཉམས་སུ་བླང་བར་བྱའོ། །ཞེས་ལམ་ཁྲིད་བརྒྱུད་པའི་གསོལ་འདེབས་དམིགས་སྐོར་མན་ངག་ཞལ་ཤེས་ཀྱིས་བརྒྱན་པ་འདི་ནི་སྤོང་བ་
པ་དཀའ་བཅུ་བློ་བཟང་རྣམ་རྒྱལ་གྱིས་ནན་ཆེར་བསྐུལ་བ་ལ་བརྟེན་ནས་ཤཱཀྱའི་དགེ་སློང་བློ་བཟང་ཡེ་ཤེས་ཀྱིས་ཡི་གེར་བཀོད་པའོ།། །



