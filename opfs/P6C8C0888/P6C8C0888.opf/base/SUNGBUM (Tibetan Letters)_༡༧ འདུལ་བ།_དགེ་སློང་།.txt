
[157A]༄༅། །དགེ་སློང་གི་བསླབ་བྱའི་སྡོམ་ཚིག་གི་རྣམ་བཤད་ཐུབ་བསྟན་གསལ་བྱེད་འོད་དཀར་ཕྲེང་བ་ཞེས་བྱ་བ་བཞུགས་སོ།།

[158A]༄༅། །རྣམ་འདྲེན་ཀུན་གྱི་གཙོ་བོ་ཟས་གཙང་སྲས། །གང་གིས་བསྟན་པ་གཏད་པ་ཇི་བཞིན་དུ། །མི་ཉམས་འཛིན་པའི་རབ་བདུན་འཁོར་བཅས་ལ། །བྱང་ཆུབ་བར་དུ་མཆོད་དོ་སྐྱབས་སུ་མཆི། །ཕན་བདེའི་གཞི་གཅིག་རྒྱལ་གསུང་
གཅེས་པའི་མཛོད། །ཡོངས་བཟུང་རྒྱ་བོད་འདུལ་འཛིན་རིམ་བྱོན་དང། །ཀུན་གྱི་གཙུག་ན་བློ་གྲོས་རབ་ཡངས་པས། །ཀུན་བཟང་གྲགས་པ་ཅན་དེར་གུས་པས་འདུད། །ཚུལ་ཁྲིམས་སྲོག་ཤིང་རྣམ་དཔྱོད་གོས་ཀྱིས་སྤུད། །ཏིང་འཛིན་ཏོག་གིས་རབ་མཛེས་
བརྗིད་ཆགས་པའི། །བློ་བཟང་ཆོས་ཀྱི་རྒྱལ་མཚན་འཛིན་པ་ལ། །ཟླ་བྲལ་རྗེ་བཙུན་བླ་མར་ཕྱག་བགྱིའོ། །བློ་བཟང་མ་མས་བསྐྱངས་པའི་ཡེ་ཤེས་ཀྱི། །རྣམ་གྲོལ་ལུས་སྟོབས་རྫོགས་པས་བསྟན་པ་ལ། །རབ་རྒྱས་བྱ་བ་མཛད་པའི་བཀའ་དྲིན་ཅན། །
ཡབ་སྲས་རྗེ་བཙུན་བླ་མར་གསོལ་བ་འདེབས། བླང་དོར་རགས་པ་ཁོང་དུ་མ་ཚུད་པར། །ཕྲ་མོའི་བཅས་མཚམས་འཚོལ་བ་བཞད་གད་རྒྱ། །འོན་ཀྱང་མི་ཤེས་རགས་པ་བསལ་བའི་ཕྱིར། །བླ་མའི་གསུང་བཞིན་ཅུང་ཟད་བྲི་བར་བྱ། །དེ་ལ་འདིར། གངས་ཅན་
གྱི་ཁྲོད་འདིར་ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་གྱི་དྲི་མས་ཆ་ཙམ་ཡང་མ་གོས་པར་གསལ་བར་མཛད་པ་ལ། རྒྱལ་བ་རང་ཉིད་སླར་ཡང་བྱོན་པ་དང་སྒོ་ཀུན་ནས་མཚུངས་པའི་སྐྱེས་

[159A]༄༅། །བུ་ཆེན་པོ་ནི་ཁམས་གསུམ་འགྲོ་བའི་བླ་མ་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ཁོ་ནར་ངེས་པའི་ཚུལ་ནི། རང་ཕྱོགས་འཛིན་པའི་བློ་ངན་གྱིས་བཀོད་པའི་སྒྲུབ་བྱེད་ཙམ་མ་ཡིན་པར། རྒྱལ་བ་རང་ཉིད་ཀྱིས་སངས་རྒྱས་ཀྱི་བསྟན་པ་ལ་
མཐུན་པའི་རླབས་ཆེན་གྱི་བྱ་བ་མཛད་པའི་ཀླུ་སྒྲུབ་ཐོགས་མེད་ལ་སོགས་པའི་སྐྱེས་བུ་གཞན་ལུང་སྟོན་པའི་སྐབས་དང་ཡང་མི་འདྲ་བར་ཆོས་ཀྱི་རྒྱལ་པོ་ཆེན་པོ་འདི་ཉིད་ལུང་སྟོན་པ་ན། འཇམ་དཔལ་རྩ་རྒྱུད་ལས། འཇིག་རྟེན་ང་ནི་མྱ་ངན་འདས། །ས་ཡི་
སྟེང་ནི་སྟོངས་གྱུར་ན། །ཁྱོད་ཉིད་བྱིས་པའི་གཟུགས་ཀྱིས་ནི། །སངས་རྒྱས་མཛད་པ་བྱེད་པར་འགྱུར། །དེ་ཚེ་དགོན་ཆེན་རབ་དགའ་བ། །ཁ་བ་ཅན་ནང་ཡོད་པ་ཡིན། །ཞེས་གསུངས་པ་ཡིན་ཞེས། ཡོངས་རྫོགས་བསྟན་པའི་མངའ་བདག་དོན་གྱི་སླད་དུ་
མཚན་ནས་སྨོས་ཏེ་བདག་གི་མཁན་རིན་པོ་ཆེ་རྗེ་བཙུན་བློ་བཟང་ཡེ་ཤེས་བསྟན་པ་རབ་རྒྱས་དཔལ་བཟང་པོའི་ཞལ་ལས་བདག་གིས་དངོས་སུ་ཐོས་ཤིང། ཆོས་ཀྱི་རྒྱལ་པོ་ཆེན་པོ་དེ་ཉིད་ཀྱི་བཀའ་སྲོལ་ཡོངས་སུ་རྫོགས་པ་རང་བཟོའི་ལྷད་
མེད་པར་སྐུ་ཚེ་བརྒྱུད་མར་འཛིན་པའི་སྨོན་ལམ་གྱི་མཐུ་གྲུབ་པ་མཁས་གྲུབ་ཐམས་ཅད་མཁྱེན་པ་དགེ་ལེགས་དཔལ་བཟང་པོ་དེ་ཉིད་སླར་ཡང་བྱོན་པ་ཀུན་གཟིགས་པཎ་ཆེན་བློ་བཟང་ཆོས་ཀྱི་རྒྱལ་མཚན་དཔལ་བཟང་པོ་ཞེས་ཡོངས་སུ་

[160B] བསྟན་བཅོས་ཀྱི་སྔོན་འགྲོ་བཤད་པ། དངོས་གཞི་བཤད་པ། མཇུག་སྡུད་བཤད་པ་དང་གསུམ། དང་པོ་ལ་ཕྱག་འཚལ་བ་དང། བཤད་པར་དམ་བཅའ་བ་
གཉིས། དང་པོ་ལ་རྒྱ་སྐད་དང། བོད་སྐད་གཉིས་ལས། དང་པོ་ནི། ན་མ་སྶརྦ་ཛྙའན་མུ་ནི་ཨིནྡྲ་ཡ། ཞེས་པ་སྟེ། དོན་ནི། ན་མ་ཕྱག་འཚལ་བ། སྶརྦྦ་ཐམས་ཅད། ཛྙཱན་མཁྱེན་པ། མུ་ནི་ཐུབ་པ། ཨིནྡྲ་དབང་པོ། ཡ་ནི་ལའི་ཚབ་སྟེ་བསྡུ་ན། ཐམས་ཅད་མཁྱེན་པ་ཐུབ་
པའི་དབང་པོ་ལ་ཕྱག་འཚལ་ཞེས་པའོ། །གཉིས་པ་ནི་འགྲོ་བའི་བླ་མ་ཐམས་ཅད་མཁྱེན་པ་ཡི། ཞབས་ཀྱི་པད་མོར་གུས་པས་ཕྱག་བྱས་ཏེ་ཞེས་པའོ། །ཚིག་དོན་ནི་འགྲོ་བའི་བླ་མར་བྱེད་པའི་མཚན་ཉིད། ཤེས་བྱ་ཐམས་ཅད་ལ་ཆགས་ཐོགས་མེད་པའི་མཁྱེན་
པ་རང་དོན་ཕུན་ཚོགས་མངའ་བའི་ཡོན་ཏན་དྲན་བཞིན་དུ། བདག་ཅག་གི་སྟོན་པ་སངས་རྒྱས་དེ་ཡི་སྐུའི་ཆ་དམའ་ཤོས་ཞབས་ཀྱི་པད་མོར། པཎ་ཆེན་བདག་གི་ལུས་ཀྱི་མཐོ་ཤོས་སྤྱི་བོས་གཏུགས་པའི་སྤྱོད་ལམ་གུས་པས་ཕྱག་བྱས་ཏེ་ཞེས་པའོ། །འཕྲོས་
དོན་ནི། སངས་རྒྱས་ཀྱི་ཡོན་ཏན་དང་ལས་འབྲས་ཕྲ་ཞིང་རྫོགས་པ་ནི་སངས་རྒྱས་ཁོ་ན་ལ་མངོན་གྱུར་ཡིན་པས་གཞན་གྱིས་ཇི་བཞིན་བརྗོད་པར་མི་ནུས་སོ་ཞེས་གོ་པར་བྱ་བའི་ཕྱིར་བརྗོད་བྱེད་ཀྱི་ཚིག་ཀྱང་སོ་ཐར་གྱི་མདོའི་སྐབས་ཀྱི་འགྲོ་བའི་གཙོ་ལ་
ཞེས་པ་དང་མཐུན་པར་འདིར་ཡང་འགྲོ་བའི་བླ་མ་ཞེས་གསུངས་ཤིང། འགྲོ་བའི་བླ་མ་ཞེས་པ། འགྲོ་བའི་སྐྱབས་ཞུ་སའི་བླ་མ་ཡིན་པ་ཙམ་གྱི་དོན་མ་ཡིན་གྱི། སྤྱིར་འགྲོ་བ་ལ་སྐད་ཅིག་སྔ་མ་ནས་ཕྱི་མར་འགྲོ་བའི་འགྲོ་བ་དང། སྐྱེ་བ་སྔ་མ་ནས་ཕྱི་མར་
འགྲོ་བའི་འགྲོ་བ་དང། ལས་ཉོན་གྱིས་དམ་དུ་བཅིངས་པས་སྲིད་པའི་ར་བ་ལས་གཞན་དུ་མི་འགྲོ་ཞིང་དེའི་ནང་དུ་སྐད་ཅིག་ཀྱང་མི་སྡོད་པར་འགྲོ་བའི་འགྲོ་བ་དང་བཅས་གསུམ་ལས། དང་པོ་ནི་འདུས་བྱས་ཐམས་ཅད་དང། གཉིས་པ་ནི་སྐྱེ་བ་དང་བཅས་པའི་
[161A]༄༅། །སེམས་ཅན་ཐམས་ཅད་དང། གསུམ་པ་ནི་རྒྱུད་ལྔས་བསྡུས་པའི་འགྲོ་བ་ཐ་མལ་པ་རྣམས་ཏེ། སྔ་མའི་དབང་དུ་བྱས་ནས་སྟོན་པ་སངས་རྒྱས་ནི། འདུས་བྱས་འགྲོ་བའི་ནང་ནས། རྣམ་པར་དག་པའི་གཙོ་བོ་ཡིན་པས་ན་འགྲོ་བའི་བླ་མ་དང་
ཕྱི་མ་གཉིས་ཀྱི་དབང་དུ་བྱས་ནས་འགྲོ་བ་སེམས་ཅན་གྱི་མགོན་སྐྱབས་བླ་མེད་ཡིན་པས་འགྲོ་བའི་བླ་མ་ཞེས་བསྟོད་དོ། །ཏེ་ཞེས་པ་འོག་མ་འདྲེན་པའི་ཚིག་གོ་གཉིས་པ་བཤད་པར་དམ་བཅའ་བ་ནི། ཕན་མཛད་དེ་ཡིས་བརྩེ་བས་བཅས་པ་ཡི། །སོ་ཐར་
ཚུལ་ཁྲིམས་མཆོག་གི་བསྟེན་ཚུལ་བརྗོད། །ཅེས་པ་སྟེ། ཚིགས་དོན་ནི། འགྲོ་ལ་ཕན་མཛད་སྟོན་པ་སངས་རྒྱས་དེ་ཡི་གཞན་དོན་གྱི་རྒྱུ་བརྩེ་བ་ཕུན་སུམ་ཚོགས་པས། གཞན་དོན་ཕན་འདོགས་དངོས་གསུང་གི་མཚམས་རྣམ་པར་བཞག་པའི་བཅས་པ་ཡི། ཞེན་
པའི་བརྗོད་བྱ་སོ་ཐར་རིས་བརྒྱད་ཀྱི་ཚུལ་ཁྲིམས་ཀྱི་ནང་ནས་མཆོག་དགེ་སློང་གི་དངོས་པོ་རང་གི་ཕྱག་བཞེས་ཀྱི། བསྟེན་ཚུལ་ལྟར་གཞན་ལ་བརྗོད་ཅེས་པའོ། །འཕྲོས་དོན་ནི་འདིར་གོང་དུ་སངས་རྒྱས་རང་གི་ཡོན་ཏན་མཐོང་ནས་དྭང་བའི་དད་པ་བསྐྱེད་པ་ཙམ་
དང་མི་འདྲ་བར་སངས་རྒྱས་ཀྱིས་འགྲོ་བ་ལ་ཕན་འདོགས་པའི་མཛད་པ་རྣམས་ཀྱི་གཙོ་བོ་ནི་གསུང་གི་ཆོས་སྤྱི་དང། ཁྱད་པར་སྣོད་ལྡན་ལ་བྱ་བ་རིག་མི་རིག་གི་མཚམས་རྣམ་པར་བཞག་པའི་བཅས་པ་རྣམས་ཡིན་ལ། དེ་ཡང་ཕན་གནོད་ཀྱི་རྒྱུ་ཕྲ་མོ་ནས་མཁྱེན་
པས་གཟིགས་པ་ལྟར་སྦྱོར་བ་བརྩེ་བས་འདོམས་པར་མཛད་པའི་བསམ་སྦྱོར་འཁྲུལ་པ་མེད་པའི་སྒོ་ནས་རང་ཅག་མི་སླུ་བའི་ཚུལ་ལ་ཡིད་ཆེས་པའི་ངེས་པ་ཅི་འདྲོངས་བྱས་ནས། སྟོན་པ་རང་ལས་ཀྱང་གསུང་གི་བཅས་མཚམས་ལ་གཅེས་པར་བཟུང་དགོས་
ཀྱི། གསུང་ལ་གང་ཡང་མི་རྩི་བར་སྐུ་མཐོང་བ་དང། མཚན་ཐོས་པ་ཙམ་ན་དད་གུས་བྱེད་པ་འདྲ་བའི་ད་ལྟའི་ལུགས་སྲོལ་འཛིན་པ་ནི། སངས་རྒྱས་ཀྱིས་ཀྱང་ཕན་ཐོགས་པའི་སྣོད་མ་ཡིན་ཏེ། ཆུ་ཚགས་ཀྱི་གླེང་གཞིའི་སྐབས་ཀྱི་དགེ་སློང་གཉིས་ཀྱི་བྱུང་བས་ཀྱང་ངེས་ནུས་སོ། །བཤེས་

[162B] །མདོ་རྩ་བ་ལྟ་བུའི་དངོས་ཀྱི་བརྗོད་བྱ་ནི་སོ་ཐར་གྱི་སྡོམ་པའི་དོན་སྤྱི་ཡིན་ཏེ། སྡོམ་པ་རང་མཚན་པ་དེ་བརྗོད་པ་པོས་དངོས་སུ་བརྗོད་པར་འདོད་ཀྱང་སྒྲས་དངོས་སུ་བརྗོད་མ་ནུས་པར་ཉན་པ་པོའི་རྟོག་པ་ལ་འཆར་
བའི་སྡོམ་པའི་རྣམ་པ་དོན་སྤྱི་དེ་དངོས་སུ་བརྗོད་པར་སོང་བའོ། །བརྗོད་པ་པོས་གང་ལ་བརྗོད་འདོད་ཞུགས་པའི་བརྗོད་བྱའི་གཙོ་བོ་སོ་ཐར་གྱི་སྡོམ་པ་རིས་བརྒྱད་ནི་དགེ་སློང་ཕ་མའི་སྡོམ་པ་གཉིས་དང། དགེ་སློབ་མའི་སྡོམ་པ་དང། དགེ་ཚུལ་ཕ་མའི་སྡོམ་པ་གཉིས་ཏེ། རབ་
བྱུང་སྡེ་ལྔའི་སྡོམ་པ་ལྔ་དང། དགེ་བསྙེན་ཕ་མའི་སྡོམ་པ་གཉིས་དང། བསྙེན་གནས་ཀྱི་སྡོམ་པ་བཅས་ཁྱིམ་པའི་ཕྱོགས་ཀྱི་སྡོམ་པ་གསུམ་སྟེ་བརྒྱད་དོ། །ཐར་པ་ལ་བསྙེན་པ་སྟེ་ཉེ་བར་གནས་པར་བྱེད་པས་ན། བསྙེན་གནས་དང། དོན་དམ་པའི་དགེ་བ་མྱང་འདས་ལ་བསྙེན་པས་ན་
དགེ་བསྙེན་དང། དགེ་བ་དེའི་ཚུལ་ཏེ་འདྲ་བ་དངོས་ལ་ཞུགས་པས་ན། དགེ་ཚུལ་དང། དགེ་བ་དེ་སློང་བ་སྟེ་འཚོལ་བས་ན་དགེ་སློང་དང། ཡང་དགེ་བ་དེ་འཚོལ་ཞིང། ཆོས་ལྡན་གྱི་བསོད་སྙོམས་སློང་བས་ན་དགེ་སློང་ཞེས་བྱ་སྟེ། རང་རང་གི་མིང་ཙམ་གྱིས་ཀྱང་དོན་ཤེས་པར་བྱས་
ནས་མིང་དོན་མཚུངས་པར་བྱེད་དགོས་སོ། །སོ་ཐར་གྱི་སྐད་དོང་པྲ་ཏི་མོཀྵ་ཞེས་པ་ལས། པྲ་ཏི་དང་པོ་དང། སོ་སོ་དང། ཐབས་གསུམ་ལ་འཇུག་པས། སྡོམ་མིན་ལས་དང་པོར་ཐར་ཟིན་པའི་སྐབས་ཡིན་པ་དང། ཐར་པ་དངོས་ཀྱི་འགོ་ཚུགས་པའི་དང་པོ་ཡིན་པས་ན་དང་
པོར་ཐར་པ་ཞེས་བྱ། བསླབ་གཞི་གང་གིས་བསྲུངས་པ་དེ་ཐར་གྱི། གཞན་གྱིས་བསྲུངས་པས་གཞན་མི་ཐར་བས་ན་སོ་སོར་ཐར་པ་ཞེས་བྱ་སྟེ། རང་རང་གི་ལས་སོ་སོའི་རྗེས་སུ་འབྲངས་ནས་འཁོར་བར་སྐྱེ་བ་ལ་སོ་སོ་སྐྱེ་བོ་ཟེར་བ་དང་འདྲ། ཐར་པ་ཐོབ་པའི་ཐབས་ཡིན་པས་
ན། ཐར་པའི་ཐབས་ཞེས་ཀྱང་བྱ། མོཀྵ་ནི་ཐར་པའོ། །སོ་ཐར་རིས་བརྒྱད་ཀྱི་ནང་ནས་དགེ་སློང་གི་སྡོམ་པ་ནི་ལུས་ངག་གི་སྤངས་བྱ་ཡོངས་རྫོགས་སྤོང་བས་མཆོག་ཡིན་ཞིང། དེ་ཐོབ་ནས་བསྲུང་བ་ཁོ་ན་གལ་ཆེ་བས། དེ་དང་ལྡན་པ་རྣམས་ལ་བཤད་པ་སྐབས་སུ་བབས་པས་ན་

[163A]༄༅། །བསྟེན་ཚུལ་ཏེ་བསྲུང་ཚུལ་བརྗོད་ཅེས་བཤད་པར་དམ་བཅས་པའོ། །གཉིས་པ་བསྟན་བཅོས་དངོས་བཤད་པ་ལ། སྡོམ་པ་ཐོབ་ཚུལ་དང། བསྲུང་ཚུལ་གཉིས་ལས། དང་པོ་ནི། དལ་འབྱོར་རྟེན་ཐོབ་རྒྱལ་བའི་བསྟན་པ་ལ། །ཞུགས་ལ་ཡོངས་སུ་
རྫོགས་པའི་དཔལ་ཐོབ་ནས། །ཞེས་པ་སྟེ། ཚིག་དོན་ནི། སྡོམ་པ་སྐྱེ་བའི་ལུས་ཕུན་སུམ་ཚོགས་པ་དལ་འབྱོར་གྱི་རྟེན་ཐོབ་ནས། ཐོབ་པ་དོན་ལྡན་དུ་བྱེད་ཚུལ། ད་ཆོག་ཉེས་མེད་ཀྱི་སྐབས་ལྟར། ཚིག་སྔ་ཕྱིའི་གོ་རིམ་དང་མཐུན་པར། རྒྱལ་བའི་བསྟན་པ་ལ་དང་པོར་རབ་ཏུ་བྱུང་
བའི་སྒོ་ནས་ཞུགས་ལ། མཐར་བསླབ་གཞི་ཡོངས་སུ་རྫོགས་པའི་དཔལ་དགེ་སློང་གི་དངོས་པོ་ཐོབ་པར་བྱེད་པའོ། །ནས་ཞེས་པ་ལྷག་མ་འདྲེན་པའི་ཚིག་གོ་འཕྲོས་དོན་ནི། ལུས་རྟེན་དལ་འབྱོར་དང་ལྡན་པ་དེས། བསམ་པ་ངེས་པ་ལྔ་བྲལ་དང། །སྡོམ་པ་ཐོབ་པར་ཤེས་པ་དང། ལྷག་
པར་ངེས་འབྱུང་བསྐྱེད་པར་བྱེད་དགོས། ངེས་པ་ལྔ་ནི། མི་འདོད་པའི་སེམས་ཅན་འདིའི་སྲོག་གཅོད་ལ། གཞན་གྱི་ནི་མི་གཅོད་སྙམ་པ་ལ་སོགས་པ་སེམས་ཅན་ངེས་པ་དང། རྫས་འདི་མ་བྱིན་པར་ལེན་ལ། གཞན་མི་ལེན་སྙམ་པ་ལྟ་བུ་ཡུལ་ངེས་པ་དང། སྐྱིད་པོ་བྱེད་པའི་ཚེ་ཆང་འཐུང་
ལ། གཞན་གྱི་ཚེ་མི་འཐུང་སྙམ་པ་ཚེ་ངེས་པ་དང། ལོ་དང་ཟླ་བ་ཙམ་དུ་སྤོང་གི་དེ་ཕན་ཆད་མི་སྤོང་སྙམ་པ་ལྟ་བུ་དུས་ངེས་པ་དང། དགེ་ཚུལ་དང། དགེ་སློང་རང་རང་གི་བསླབ་བྱ་ལས་རྩ་བ་བཞི་ལ་སོགས་པ་སྤོང་གི་གཞན་མི་སྤོང་སྙམ་པ་ཡན་ལག་ངེས་པ་སྟེ་ལྔ་ལས། གང་རུང་ཞིག་
དང་མ་བྲལ་ན་ཡང་སྡོམ་པ་མི་སྐྱེ་ཞིང། སྐྱེས་ཟིན་པ་རྣམས་ཀྱིས་ཀྱང་བསམ་པ་འདི་དག་དང་བྲལ་བར་མ་བྱས་ན། སྡོམ་པ་རྣམ་པར་དག་པར་མི་འགྱུར་རོ། །མདོར་ན་རབ་བྱུང་གི་སྡོམ་ཚིག་སྔ་ཕྱི་གང་ལེན་པ་ན། འགལ་རྐྱེན་བར་ཆད་བཞི་སྤང་ཞིང། མཐུན་རྐྱེན་ལྔ་ཚང་བ་ལས་སྐྱེ་དགོས་
འགལ་རྐྱེན་བཞི་ནི། སྡོམ་པ་གནས་པ་དང། མཛེས་པ་དང། ཁྱད་པར་དུ་འགྱུར་བ་དང་སྐྱེ་བ་ལ་བར་དུ་གཅོད་པའོ། །མཐུན་རྐྱེན་ལྔ་ནི། ཡུལ་དང། རྒྱུད་དང། རྟགས་དང། བསམ་པ་དང། ཆོ་ག་མཐུན་པའི་རྐྱེན་ནོ། །གཉིས་པ་བསྲུང་ཚུལ་ལ། བསྲུང་ཐབས་སྤྱིར་བཤད་པ་དང། བྱེ་བྲག་ཏུ་

[164B] དང་པོ་ནི། ཕན་བདེའི་འབྱུང་གནས་བསླབ་པ་རིན་པོ་ཆེ། །གྲོགས་དང་བསམ་སྦྱོར་ཕུན་ཚོགས་འགལ་རྐྱེན་ཤེས། །བསླབ་པ་ཡོངས་སྦྱོང་བདེ་བའི་རྐྱེན་བསྟེན་ནས། །འཚོ་བའི་སྲོག་ལས་ཀྱང་ནི་གཅེས་པར་བསྲུང། །ཞེས་པ་སྟེ། ཚིག་དོན་ནི་བསྲུང་བྱའི་གཞི་
གཅིག་པུ་ཕུགས་སུ་ཕན་པ་དང། ཕྲལ་དུ་བདེ་བའི་འབྱུང་གནས་རྟོག་པའི་བསྟན་པ་དགེ་སློང་གི་ཚུལ་ཁྲིམས་ཀྱི་བསླབ་པ་རིན་པོ་ཆེ་རང་རྒྱུད་ལ་ཡོད་པ་དེ། ཕྱིའི་གྲོགས་དང། ནང་གི་བསམ་སྦྱོར་ཕུན་སུམ་ཚོགས་པ་དང། སྡོམ་པའི་དངོས་ཀྱི་འགལ་རྐྱེན་རྣམས་ངོ་ཤེས་པ་དང་
བསླབ་པ་ཡོངས་སུ་སྦྱོང་བ་དང། མཐུན་རྐྱེན་བདེ་བའི་རྐྱེན་བསྟེན་པ་དང། བཅས་བསྲུང་ཐབས་ལྔ་ཚང་བའི་སྒོ་ནས། སྲོག་དང་བསླབ་གཞི་བསྲུང་བ་ནང་འདོམས་ན་ཡང། ཚེ་འདིར་འཚོ་བའི་སྲོག་ལས་ཀྱང་བསླབ་གཞི་དེ་ནི་གཅེས་པར་བསྲུང་ཞིག་ཅེས། བསླབ་པ་བསྲུང་བ་
ལ་གོམས་པའི་མཐའ་ཚད་དང་བཅས་ཏེ་གསུངས་སོ། །འཕྲོས་དོན་ནི། བཅས་ལྡན་དགེ་སློང་གིས་བསླབ་པ་རིན་པོ་ཆེ་བསྲུང་བའི་ཐབས་ལྔ་ནི། གྲོགས་གཞན་ལ་བརྟེན་ནས་བསྲུང་བ་དང། རང་གི་བསམ་སྦྱོར་ཕུན་སུམ་ཚོགས་པའི་སྒོ་ནས་བསྲུང་བ་དང། འགལ་རྐྱེན་ངོ་ཤེས་པའི་
སྒོ་ནས་བསྲུང་བ་དང། བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ་དང། བདེ་བར་གནས་པའི་རྐྱེན་བསྟེན་ཏེ་བསྲུང་བ་དང་ལྔ་ལས། དང་པོ་ནི་འདིར་གྲོགས་དང་ཞེས་པས་བསྟན་ནོ། །དེ་ལ་གནས་ཀྱི་བླ་མ་ལ་བརྟེན་ནས་བསྲུང་བ་དང། དེ་ལས་གཞན་པ་ལ་བརྟེན་ནས་བསྲུང་བ་གཉིས་
དང་པོ་ནི། གནས་དེར་མཁན་པོ་ཡོང་ན་དེ་ཉིད་གནས་ཀྱི་བླ་མ་ཡིན་ལ། མེད་པ་དང་མཐུན་རྐྱེན་མ་འཛོམ་ན། གནས་ཀྱི་བླ་མ་མཚན་ཉིད་དང་ལྡན་པ་ལ་གནས་འཆའ་བར་གསོལ་བ་བཏབ་ཅིང། ཆོ་ག་བྱས་ནས་དེ་ཉིད་ལ་སྟོན་པའི་འདུ་ཤེས་ངེས་པར་བསྐྱེད་དགོས་ཏེ། ལུང་མ་མོ་ལས་
ལྷན་ཅིག་གནས་པ་དང། ཉེ་གནས་ཀྱིས་མཁན་པོ་དང། སློབ་དཔོན་ལ་སྟོན་པའི་འདུ་ཤེས་བསྐྱེད་པར་བྱའོ་ཞེས་གསུངས་པས་ཤིན་ཏུ་གུས་ཤིང་གདམས་ངག་ལ་ཐེ་ཚོམ་མི་ཟ་བར་བྱས་ལ་ཕྱག་དང་བསྟེན་བཀུར་བསྟབས་པ་སོགས་བྱ། བདག་ཉིད་བསྙེན་པར་རྫོགས་ནས་ལོ་བཅུ་ལོན་

[165A]༄༅། །ཞིང། ལྔ་ཕྲུགས་དང་ལྡན་པར་མ་གྱུར་བར་དུ། བཤང་གཅི་དང། སོ་ཤིང་དོར་བ་དང། མཚམས་ཁོངས་སུ་གཏོགས་པའི་མཆོད་རྟེན་སོགས་ལ་ཞར་བྱུང་གི་ཕྱག་བྱ་བ་དང། གཙུག་ལག་ཁང་ནས་འཆག་པ་འབའ་ཞིག་གི་བསམ་པས་འདོམ་བཞི་བཅུ་
རྩ་དགུ་ཚུན་ཆད་དུ་འགྲོ་བ་དང། ཆུ་བཏུང་བ་དང། གོས་ཀྱི་རྡུལ་སྤྲུག་པ་ལྟ་བུ་དང། ཚུལ་ཁྲིམས་དང་ལྡན་པ་ལ་གཏམ་འདྲེ་བ་སོགས་བྱ་བ་དམིགས་བསལ་མ་གཏོགས་པ་གནས་དང་ཡེ་མི་འབྲལ་བར་བྱས་ལ། རང་གི་བློ་ལ་བལྟོས་ནས་གཞན་གྱི་སྲོག་གཅོད་པ་ལྟ་བུ་མི་རུང་བར་
ཐག་ཆོད་པར་ཤེས་པ་རྣམས་བྱ་མི་བྱ་བླ་མ་ལ་མི་ཞུ་ཞིང། སྤྱིར་མི་རུང་བར་ཤེས་ཀྱང་ལྟུང་བ་ནང་འདོམ་པས་བྱེད་ཐེབ་བྱུང་ན། དེ་གཉིས་གང་དང་གང་ལ་གནང་བཀག་བྱ་བར་ཞུ་ཞིང། རུང་བར་ཤེས་ཀྱང་ཡུལ་དུས་ཀྱིས་རང་ལ་མི་འཚམས་པས་གནས་ཀྱིས་གནས་སྐབས་དེར་མ་བྱེད་
ཅེས་བཀག་པ་རྣམས་ཡུལ་དུས་དེ་ལས་མ་ཡོལ་བར་བྱས་ཆོག་པ་ཞེས་ནན་གྱིས་མི་ཞུ། དེ་ལས་གཞན་པའི་རུང་བར་ཤེས་པ་རྣམས་དང། ཐེ་ཚོམ་ཟ་བ་རྣམས་ངེས་པར་ཞུ་དགོས་ཏེ། རང་གིས་རུང་བར་ངེས་ཀྱང་གནང་བ་ཐོབ་དགོས་པ་དང། གནང་བ་ཐོབ་ནས་བསྒྲུབས་པས་བླ་
མ་ལ་གུས་པའི་ཕན་ཡོན་འབྱུང་བ་དང། ཐེ་ཚོམ་ཟ་བ་རྣམས་ཞུས་པས་བྱ་བར་རིགས་མི་རིགས་ངེས་པར་འགྱུར་བའི་ཕྱིར། དེ་ཡང་གནས་དང་གནས་པ་གཉིས་ཀ་རང་བཞིན་གྱི་མཚམས་གཅིག་ན་ཉིན་རེ་ལན་གསུམ་ཞུ། རྒྱང་གྲགས་ཙམ་དུ་ཡོད་ན་ཉིན་རེ་ལན་རེ། རྒྱང་
གྲགས་ལྔ་འམ་དྲུག་ཡོད་ན། ཞག་ལྔའམ་དྲུག་ཐོག་དུ་ཞུ། དཔག་ཚད་ཕྱེད་དང་གསུམ་ཡོད་ན། གསོ་སྦྱོང་གི་ཚེ་འཕྲལ་གྱི་བྱ་བ་ནར་མ་རྣམས་ཇི་ལྟར་བྱེད་པ་བཞིན་དུས་གཅིག་ཏུ་ཞུ་བར་གསུངས་པས། རང་ཉིད་གནས་ཀྱི་བླ་མ་ལས་ཡུལ་ཐག་དེ་ལས་མི་རིང་བར་བྱེད་དགོས་པ་
དོན་གྱིས་གོ་དགོས། བྱ་བ་གློ་བུར་བ་བྱུང་ཞིང་བྱུང་དུ་དོགས་པ་རྣམས་འཕྲལ་དུ་ཞུ་དགོས། དེ་ལྟར་གནས་ཀྱི་བླ་མ་བཙལ་ནས་བྱ་བ་རྣམས་ཞུས་པས། གནས་མེད་ཀྱི་ཉེས་པ་དང། མ་ཞུས་པའི་ཉེས་པ་ཁེགས་ཀྱང། གཙོ་བོ་དེའི་བཀའ་ཇི་ལྟ་བ་བཞིན་དུ། ཀ་བློ་མི་བདེ་བ་ལ་སོགས་

[166B] གདམས་ངག་འདི་དག་གནད་དུ་གཏོང་བའི་ཐབས་མཆོག་ནི་རང་ཉིད་ཆོས་རྣམ་དག་མ་ནོར་བ་ལ་བློ་སྦྱོང་བ་དང། ཆོས་དེའི་འབྱུང་ཁུང་བླ་མ་ཅི་བྱུང་བྱུང་ལ་མི་གཏུགས་པར། བཙུན་པ། བརྟན་པ། མཁས་
པ། ཕན་འདོགས་པ་སྟེ། ཡན་ལག་བཞི་ལྡན་གྱི་ཚུལ་ཁྲིམས་དང་ལྡན་པའི་མཁན་པོ་དང། བླ་མ་ངེས་པར་འཚོལ་བ་དང། བཙལ་ནས་རྙེད་པ་ན་དང་གུས་བཀའ་སྒྲུབ་ཀྱི་སྒོ་ནས་དེ་ཁོ་ན་མི་གཏོང་བ་འདི་ཡིན་ནོ། །གཉིས་པ་ནི། ལུང་གཞི་ལས། བླ་མ་བདུན་གསུངས་ཏེ། རབ་
བྱུང་གི་མཁན་པོ་དང། བསྙེན་རྫོགས་ཀྱི་མཁན་པོ་སྟེ་མཁན་པོ་གཉིས་དང། དགེ་ཚུལ་གྱི་སློབ་དཔོན་དང། གསང་སྟེ་སྟོན་པ་དང། ལས་བྱེད་པ་དང། གནས་བྱིན་པ་དང། གློག་པའི་སློབ་དཔོན་བཅས་སློབ་དཔོན་ལྔ་སྟེ་བདུན་ནོ། །བླ་མ་འདི་རྣམས་ལ་བརྟེན་ནས་སྡོམ་པའི་ཚུལ་
ཁྲིམས་དངོས་སུ་སྐྱེ་ཞིང་གནས་པར་འགྱུར་ལ། ཚུལ་ཁྲིམས་དེ་ལ་བརྟེན་ནས། སེམས་དང། ཤེས་རབ་ཀྱི་བསླབ་པ་ངེས་པར་འབྱུང་རུང་ཡིན་པས་ན་དངོས་སམ་བརྒྱུད་པས་བརྗོད་བྱ་བསླབ་པ་གསུམ་རྫོགས་པར་འགྱུར་བ་དང། བརྗོད་བྱེད་སྡེ་སྣོད་གསུམ་དང་མཐུན་པར་འགྱུར་བ་ནི་
དགོས་པའི་གཙོ་བོ་དང། བླ་མ་བདུན་པོ་ཡང་རྣམ་གྲངས་ཙམ་མ་ཡིན་པར་རང་ཉིད་ལ་ཆོས་ལྡན་གྱི་བཀའ་དྲིན་མི་འདྲ་བ་བདུན་གྱི་སྒོ་ནས་དགེ་སློང་རང་ཉིད་ཀྱི་བླ་མ་ཡིན་པར་གོ་དགོས། དེ་ཡང་མཁན་པོ་གཉིས་ནི་གཙོ་བོ་ཡིན་ཞིང། ཡུལ་རང་ལ་བལྟོས་ནས་དང་པོར་དགེ་ཚུལ་གྱི་
སྡོམ་པ་ཕོག་དེ་ནས་གསང་སྟོན་གྱིས་བར་ཆད་དྲིས། དེ་ནས་ལས་སློབ་ཀྱིས་སྡོམ་པ་བྱིན་པའི་ལས་བྱས། དེའི་མཚན་མོའི་མཐའ་ལ་གནས་མེད་ཀྱི་ཉེས་པ་ཁེགས། དེའི་རྗེས་སུ་ཀློག་པའི་སློབ་དཔོན་གྱིས་སྡེ་སྣོད་ཀྱི་ཆོས་སློབ་པས་སློབ་དཔོན་ལྔའི་གོ་རིམ་ཡང་དེ་ལྟར་བྱུང་བ་ཡིན་
མཁན་པོ་དང་སློབ་དཔོན་སོ་སོར་གྱུར་དུས་ཀྱང་མཁན་པོ་གཉིས་ནི་རང་རང་གི་ཆོ་གའི་སྐབས་ཀྱི་མཁན་པོར་གསོལ་བ་འདེབས་པའི་སྔགས་ཚིག་བརྗོད་པ་གསུམ་པ་ཕལ་ཆེར་བྱས་པ་ན་སོ་སོའི་མཁན་པོར་གྱུར་ཅིང། དེ་ལྟར་མཁན་པོར་གྱུར་དུས་ནི་སྒྲུབ་བྱ་ལ་སྡོམ་པ་སྐྱེས་པ་ལ་མི་

[167A]༄༅། །ལྟོས་པའི་རྒྱུ་མཚན་ནི་སྒྲུབ་བྱ་འཁོར་བ་ནས་འདོན་པའི་ལས་ཀྱི་ཁུར་ཐམས་ཅད་མཁན་པོར་ཁྲིས་པས་དོག་ཏུ་བཅས་པ་ཡིན། དེས་ན་མཁན་པོ་བྱས་ནས་སྒྲུབ་བྱ་ཡལ་བར་དོར་བ་ནི་ཉེས་དམིགས་ཆེ་སྟེ། ལུང་གཞི་ལས། དགེ་སློང་དག་བཤན་པ་བྱེད་
དུ་བཅུག་པ་ནི་སླ་ཡི། རབ་ཏུ་བྱུང་ཞིང་བསྙེན་པར་རྫོགས་པར་བྱས་ནས་ཡལ་བར་བོར་བ་ནི་མི་རུང་ངོ་ཞེས་གསུངས་ཤིང། ཕྲན་ཚེགས་ལས་ཀྱང་དེ་ལྟར་གསུངས། མཁན་པོ་ཚུལ་བཞིན་བྱེད་ན་སྒྲུབ་བྱ་ལ་དྲིན་ཆེན་ཞིང། དེའི་ཚད་ཀྱི་སེམས་ཅན་ལ་ཕན་བཏགས་པས་ཕན་
ཡོན་ཆེ་སྟེ། མདོ་སྡེ་མཛངས་བླུན་ལས། དཔེར་ན་ལོང་བ་བརྒྱའི་མིག་སྨན་ལ་མཁས་པས་ཕྱེ་སྟེ་མཐོང་བར་བྱས་པ་དང། མི་བརྒྱའི་མིག་དབྱུང་བ་ལ་ཐུག་པ་ན། དེ་དག་ལས་ཐར་བར་བྱས་ན་འདི་ཉིད་ཀྱི་བསོད་ནམས་ནི་དཔག་ཏུ་མེད་མོད་ཀྱི། འོ་ན་ཏེ་གཞན་རབ་ཏུ་ཕྱུང་ངམ། བདག་ཉིད་
རབ་ཏུ་བྱུང་བའི་བསོད་ནམས་ལ་ནི་མི་ཕོད་དོ། །ཁ་ཅིག་གིས་རིན་པོ་ཆེ་སྣ་བདུན་ལས་བྱས་པའི་མཆོད་རྟེན་མཐོ་ཁྱད་དུ་སུམ་ཅུ་རྩ་གསུམ་གྱི་གནམ་ལ་ཐུག་པར་བྱས་པའི་བསོད་ནམས་ཀྱིས་ཀྱང་རབ་ཏུ་བྱུང་བའི་བསོད་ནམས་ཆ་ཙམ་མི་ཕོད་དོ་ཞེས་གསུངས་སོ། །དགེ་ཚུལ་གྱི་སློབ་
དཔོན་དང། ལས་སློབ་དུ་གྱུར་པའི་དུས་ནི་སྒྲུབ་བྱའི་རྒྱུད་ལ་རང་རང་གི་སྡོམ་པ་སྐྱེས་པ་དང་དུས་མཉམ་ཡིན། གསང་སྟོན་གྱི་སློབ་དཔོན་དུ་གྱུར་པའི་དུས་ནི་ལྐོག་ཏུ་བར་ཆད་དྲིས་ཟིན་པ་ན་སློབ་དཔོན་དུ་གྱུར། གནས་ཀྱི་སློབ་དཔོན་དུ་གྱུར་དུས་ནི། གནས་པར་འོས་པས་གནས་སུ་འོས་
པ་ལ་གནས་སུ་བཟུང་བའི་ཆོ་ག་བྱས་ནས་མཚམས་གཅིག་གི་ཁོངས་སུ་གནས་ཏེ་མཚན་མོ་མཐའི་སྐད་ཅིག་འདས་པ་ན་དེར་གྱུར་ཏོ། །ཀློག་པའི་སློབ་དཔོན་དུ་གྱུར་དུས་ནི། སྔར་རང་གིས་མ་ཤེས་པའི་བཀའ་འམ་བསྟན་བཅོས་གང་ཡིན་ཡང་ཚིགས་སུ་བཅད་པའམ་ལྷུག་པ་ཚིགས་
བཞི་ཡན་ཆད་དུ་ལོངས་པ་དེ་ཕན་ཚན་བསླབ་པའི་བསམས་པས་ལན་གསུམ་བཟླས་ན་དེར་གྱུར་ཏོ། །དེ་ལྟར་རང་གི་བླ་མ་བདུན་ལས་མཁན་པོ་དང་གནས་ཀྱི་བླ་མ་ལས་གཞན་བླ་མ་རྣམས་དང་གནས་བརྟན་སྡེ་སྣོད་འཛིན་པ་རྣམས་དང། གྲོགས་རྒན་བ་རྣམས་ལའང་གནས་ལ་ཞུས་མེད་

[168B] སྤྱིར་ཚངས་པ་མཚུངས་པར་སྤྱོད་པ་རྒན་གཞོན་བར་གསུམ་ཐམས་ཅད་ལ་གུས་པ་དང་ཞེ་ས་བྱེད་པ་དང། དེ་དག་གིས་སྨད་ཀྱིས་དོགས་པའི་
འཇིགས་པ་དང་བཅས་པས་བསྟེན་ན། དེ་དག་གིས་བསླབ་པའི་གནས་རྒྱ་ཆེར་སྟོན་ཅིང་ཉེས་པ་ལས་ལྡོག་པ་དགེ་བ་ལ་སྦྱོར་བར་འགྱུར་རོ། །ལམ་རིམ་གྱི་སྐབས་ནས་བཤེས་གཉེན་བསྟེན་ཚུལ་ཆོས་ཀྱི་དབུ་ཡིན་པར་གསུངས་པ་ལྟར་འདིར་ཡང་ཕྱི་རོལ་གྱི་རྐྱེན་གང་ཟག་གཞན་ལ་
བརྟེན་ནས་བསྲུང་བ་འདི། ལས་དང་པོ་པ་ལ་ཤིན་ཏུ་མཁོ་བས། ལུང་ལས། བསྲུང་ཐབས་ཀྱི་ནང་ནས་དང་པོར་བསྟན་ཞིང། རང་ཉིད་ལོ་བཅུ་ལོན་པ་དང་འདུལ་བ་ཤེས་པའི་གང་ཟག་རང་དབང་ཅན་དུ་མ་གྱུར་ན་བསྙེན་པར་རྫོགས་ནས་ལོ་བརྒྱ་ལོན་ཀྱང། བསྲུང་ཐབས་འདི་དག་གཙོ་བོར་
བྱེད་དགོས་པར་གསུངས་པས་འདི་ལ་གལ་ཆུང་དུ་མི་བྱེད་པར། བྱ་བ་ཞུ་བའི་ཚུལ་གྱི་བསྲུང་བ་དང། གནས་ལ་གནས་པའི་ཚུལ་གྱི་བསྲུང་བ་དང། ཆད་པ་བཅད་པའི་ཚུལ་གྱི་བསྲུང་བ་དང་བཅས་ཆ་ཚང་བར་ཁོང་དུ་ཆུད་པར་བྱས་ཏེ་ཕྱག་ལེན་དུ་ཐེབ་པ་མཛད་དགོས་སོ། །གཉིས་པ་
ནང་གི་རྒྱུ་བསམ་སྦྱོར་ཕུན་སུམ་ཚོགས་པའི་སྒོ་ནས་བསྲུང་བ་ནི་འདིར་བསམ་སྦྱོར་ཕུན་ཚོགས་ཞེས་པས་བསྟན་ནོ། །དེ་ལ། བསམ་པ་ཕུན་སུམ་ཚོགས་པ། སྦྱོར་བ་ཕུན་སུམ་ཚོགས་པ། བསམ་སྦྱོར་གཉིས་ཀ་ཕུན་སུམ་ཚོགས་པ་དང་གསུམ་ལས། དང་པོ་ལ་དད་པ་དང་
སྙིང་རྗེ་དང། ཤེས་རབ་དང། དྲན་པ་དང། ཤེས་བཞིན་དང། ངོ་ཚ་ཤེས་པ་དང། ཁྲེལ་ཡོད་པ་དང། བག་ཡོད་པ་དང་བརྒྱད་ལས། དང་པོ་ལ། དཀོན་མཆོག་ལ་དྭང་བའི་དད་པ། ལས་འབྲས་ལ་ཡིད་ཆེས་པའི་དད་པ། བདེན་བཞིའི་འདོར་ལེན་ལ་མངོན་འདོད་ཀྱི་དད་པ་དང་གསུམ་
ལས། དང་པོ་ནི། ལུང་སིལ་བུ་ལས། སངས་རྒྱས་བཅོམ་ལྡན་འདས་དག་ནི་ཆོས་ཉིད་ཀྱི་ཐུགས་རྗེ་ཆེན་པོ་ཅན་འཇིག་རྟེན་ལ་ཕན་འདོགས་པ་ལ་ཞུགས་པ་ཞེས་སོགས་ལྟར་དང། སྐབས་སུ་བབས་པ་སོ་སོ་ཐར་པ་ལས། སྙན་པའི་བ་དན་འཇིག་རྟེན་གསུམ་དུ་གྲགས། དམ་པའི་

[169A]༄༅། །ཆོས་སྒྲ་སེང་གེའི་སྒྲ་བསྒྲགས་པ། །ཐམས་ཅད་མཁྱེན་པ་དཀོན་མཆོག་མཛོད་བརྙེས་ལ། །ཞབས་ལ་ཚངས་དབང་གཙུག་གི་ནོར་བུས་གཏུགས། །སྡུག་བསྔལ་རྒྱ་མཚོ་གཏིང་མཐའ་མེད་བརྒལ་བ། །འགྲོ་བའི་གཙོ་ལ་ཞེས་པ་ལྟར་གྱི་དོན་
བསམས་ཏེ་དད་པར་བྱེད་དགོས་པས། དེ་ཡང་བདག་ཅག་གི་སྟོན་པའི་གཞན་དོན་ཕུན་སུམ་ཚོགས་པའི་ཡོན་ཏན་དང་རང་དོན་ཕུན་སུམ་ཚོགས་པའི་ཡོན་ཏན་གཉིས། དང་པོ་ལ་ལྔ་ལས། གཞན་དོན་གྱི་རྒྱུ་ཕུན་སུམ་ཚོགས་པ་ནི་སངས་རྒྱས་པ་ཉིད་ཡིན་ཏེ། དང་པོར་སེམས་བསྐྱེད་པ་
ན། གཞན་དོན་ཡོངས་སུ་རྫོགས་པ་ལ། རང་དོན་བྱང་ཆུབ་ཐོབ་དགོས་པར་མཐོང་ནས་སེམས་བསྐྱེད་པས་ཤེས་སོ། །དེ་ནི་ཚིགས་རྐང་དང་པོས་བསྟན་ལ། དེའི་ཚིག་དོན་ཡང་སངས་རྒྱས་པའི་སྙན་པའི་བ་དན་འཇིག་རྟེན་ཁམས་གསུམ་དུ་གྲགས་ཞེས་པའོ། །གཉིས་པ་འགྲོ་བ་ལ་ཕན་
འདོགས་ཕུན་སུམ་ཚོགས་པ་ནི་བླང་དོར་གྱི་ཆོས་འཁོར་བསྐོར་བ་ཉིད་ཡིན་ཏེ། དེ་ལས་གཞན་རང་གི་རྟོགས་པ་སྦྱིན་དུ་མེད་པས་ཤེས་སོ། །དེ་ནི་ཚིག་རྐང་གཉིས་པས་བསྟན་ནོ། །ཆོས་འཁོར་དེ་ཡང་སེང་གེའི་སྒྲ་དང་འདྲ་བ་ནི། མུ་སྟེགས་བྱེད་གླང་པོ་ལྟ་བུ་སྐྲག་པར་མཛད་ཅིང། རིགས་ཀྱི་བུ་སེང་
གེའི་ཕྲུ་གུ་ལྟ་བུ་སྡུད་པར་མཛད་པས་སོ། །གསུམ་པ་ཤེས་རབ་ཕུན་སུམ་ཚོགས་པ་ནི། ཆོས་ཐམས་ཅད་ཅིག་ཅར་མངོན་སུམ་དུ་མཁྱེན་པ་ཡིན་ཏེ། ཤེས་པ་རྣམས་ཀྱི་ནང་ནས། དེ་ལས་རབ་ཏུ་གྱུར་པ་མེད་པ་དང། མི་ཤེས་པ་དངོས་སུ་བསལ་བ་ཡང་ཤེས་རབ་ཁོ་ནས་བྱེད་པས་སོ། །དེ་ནི་
ཐམས་ཅད་མཁྱེན་པ་ཞེས་པའི་ཚིག་རྐང་ཕྱེད་ཀྱིས་བསྟན་ནོ། །བཞི་པ་ཐུགས་རྗེ་ཕུན་སུམ་ཚོགས་པ་དང་ལྡན་པ་ནི། ལུང་དང་རྟོགས་པའི་ཆོས་དཀོན་མཆོག་གི་མཛོད་འཕགས་པའི་དགེ་འདུན་རང་གི་འཁོར་དུ་བརྙེས་ནས་སྨིན་པར་མཛད་པས་ཤེས་ཏེ་སྙིང་རྗེ་ཆེན་པོ་དེས་མ་གཏོགས་
གཞན་གྱིས་དེ་དག་འཁོར་དུ་མི་འདུ་བས་སོ། །དེ་ནི་དཀོན་མཆོག་མཛོད་བརྙེས་པ་ཞེས་པའི་བསྟན་ནོ། །ལྔ་པ་འབྲས་བུའི་ཁྱད་པར་ཕུན་སུམ་ཚོགས་པ་ནི། ཚངས་དབང་ལ་སོགས་པས་དྲེག་པ་བཏང་སྟེ་ཞབས་ལ་གཙུག་གི་ནོར་བུས་གཏུགས་པའོ། །དེ་ནི་ཚིག་རྐང་བཞི་པས་བསྟན་ནོ། །

[170B] སྤངས་པ་ཕུན་སུམ་ཚོགས་པ་ནི་སྲིད་པའི་གཏིང་དང་ཕ་རོལ་གྱི་མཐའ་ཞི་རྐྱང་དཔག་ཏུ་མེད་པ་ལས་བརྒལ་བས་སོ། །དེ་ནི་ཚིག་རྐང་ལྔ་པས་བསྟན་ནོ། །གཉིས་པ་ཡེ་ཤེས་ཕུན་སུམ་ཚོགས་པ་དང་ལྡན་པ་ནི། ཐམས་ཅད་མཁྱེན་
པའི་ཡེ་ཤེས་བརྙེས་པས་འགྲོ་བའི་གཙོ་བོར་གྱུར་པས་སོ། །དེ་ནི་འགྲོ་བའི་གཙོ་ལ་ཞེས་པས་བསྟན་ནོ། །འདི་དག་ནི་མཚོན་པ་ཙམ་སྟེ་རྒྱས་པར་རྣམ་འགྲེལ་གྱི་སྟོན་པ་ཚད་མའི་སྐྱེས་བུར་སྒྲུབ་བྱེད་ཀྱི་རིག་པའི་ཚུལ་ལ་གོམས་པར་བྱ་སྟེ་དེ་དག་མེད་ན་ལས་འབྲས་ལ་ཡིད་ཆེས་པའི་དད་
པ་རྣལ་མ་སྐྱེ་ཐབས་མེད་དོ། །ཆོས་ཀྱི་ཡོན་ཏན་ནི། ཐོག་མར་དགེ་བ། བར་དུ་དགེ་བ། ཐ་མར་དགེ་བ། ཞེས་སོགས་ལྟར་དང། ཁྱད་པར་དུའང་འདུལ་བའི་ཡོན་ཏན་སློབ་དཔོན་ཆོས་ཀྱི་ཚོང་དཔོན་གྱིས་བཤད་པ་དང། སྐབས་སུ་བབས་པ་སོ་སོ་ཐར་པ་ལས། ཐམས་ཅད་མཁྱེན་པའི་བསླབ་
གཞི་དཀོན་མཆོག་སྣོད་ཅེས་པའི་དོན་ཐམས་ཅད་མཁྱེན་པ་ཁོ་ནས་གསུངས་པའི་བསླབ་པའི་གཞི་ལུང་སྡེ་བཞི་ནི་དཀོན་མཆོག་ཡིན་ལ། དེ་དག་ཕྱོགས་གཅིག་ཏུ་བསྡུས་ནས་འཇོག་པའི་སྣོད་ནི་སོ་སོར་ཐར་པའི་མདོ་འདི་ཡིན་ཞེས་པ་དང། གཞན་ཡང་སོ་སོར་ཐར་པ་ལ་བསླབ་པས་
ཚེ་འདིའི་འབྲས་བུ་དང། ཕྱི་མའི་འབྲས་བུ་དང། སོ་སོར་ཐར་པ་ལ་སྟོན་པ་རང་དང་འདྲ་བར་བསྟོད་པའི་ཆེ་བའི་ཡོན་ཏན་རྣམས། སངས་རྒྱས་འདུལ་བ་གང་ཆེན་མཚོ་ཞེས་པ་ནས། ང་ནི་མྱ་ངན་འདས་གྱུར་ན། །འདི་ནི་ཁྱེད་ཀྱི་སྟོན་པ་ཞེས། །རང་བྱུང་ཉིད་ཀྱིས་གུས་བཅས་པར། །ནན་ཏན་
དགེ་སློང་ཚོགས་མདུན་བསྟོད། །ཅེས་པའི་བར་གྱི་དོན་ཤེས་ཤིང་དྲན་པར་བྱས་ནས། ཆོས་འདི་ལ་རྒྱུན་དུ་དད་ཅིང་གུས་པར་བྱའོ། །དགེ་འདུན་གྱི་ཡོན་ཏན་ནི། ལེགས་པར་ཞུགས་པ། རིགས་པར་ཞུགས་པ་ཞེས་སོགས་ལྟར་དང། གླེང་གཞི་ལས། ཉན་ཐོས་ཀྱི་དགེ་འདུན་ནི་སྦྱིན་
པར་རིགས་པ། རབ་ཏུ་སྦྱིན་པར་རིགས་པ་ཞེས་བཤད་པ་ལྟ་བུའོ། །དེ་ལྟར་ཡང་ཡང་བསམ་པ་ལས། དཀོན་མཆོག་གསུམ་གྱི་མཚན་ཐོས་པ་ཙམ་གྱིས། ཡོན་ཏན་དྲན་ཏེ་ལུས་ཀྱི་བ་སྤུ་ལྡང་བ་དང། མིག་ནས་མཆི་མ་འབྱུང་བའི་མཚན་མ་ཅན་གྱི་དྭང་བའི་དད་པ་བསྒོམ་
[171A]༄༅། །པར་བྱ། འདིས་ནི་མ་གུས་པ་ལྟུང་བ་འབྱུང་བའི་རྒྱུ་སྤོང་ངོ། །གཉིས་པ་ནི། སྤྱིར་འཁོར་བ་རྒྱུ་འབྲས་ཐམས་ཅད་སྐྱོན་ཅན་དང། ཐར་བའི་རྒྱུ་འབྲས་ཐམས་ཅད་ཕན་ཡོན་ཅན་དུ་ཤེས་ནས་ཡིད་ཆེས་པ་དང། ཁྱད་པར་ཚུལ་ཁྲིམས་བསྲུངས་བའི་ཕན་ཡོན་
དང། མ་བསྲུངས་པའི་ཉེས་དམིགས་ཕྲ་མོ་ནས་སོ་སོར་བསྟན་པ། ལས་ཀྱི་རྣམ་སྨིན་བསྟན་པའི་མདོ་དང། ལྟུང་བ་ལྕི་ཡང་བསྟན་པའི་མདོ་ལས་གསུངས་པ་རྣམས་དང། སྐབས་སུ་བབས་པ་ལུང་གླེང་གཞི་ལས། ཚུལ་ཁྲིམས་ཕམ་པས་ཉམས་པ་ལ་ཉེས་དམིགས་བཅུ་སྟེ་
ཚུལ་ཁྲིམས་ཀྱིས་བདག་སྨད་པ་དང། གཞན་ལྷ་དང་སྟོན་པས་སྨད་པ་དང། ཚངས་པར་མཚུངས་པར་སྤྱོད་པ་ལ་མཁས་པ་རྣམས་ཀྱིས་སྨད་པར་འོས་པ་དང། ཆོས་ཉིད་ཀྱིས་སྨད་པར་འོས་པ་དང། ཕྱོགས་དང་ཕྱོགས་མཚམས་སུ་སྡིག་པ་མི་སྙན་པའི་སྒྲ་གྲགས་པར་འགྱུར་བ་དང་
མ་རྟོགས་པའི་ཆོས་རྣམས་རྟོགས་པར་མི་འགྱུར་བ་དང། རྟོགས་པའི་ཆོས་རྣམས་ཉམས་པར་འགྱུར་བ་དང། སྔོན་ཐོས་པའི་ཆོས་རྣམས་བརྗེད་པར་འགྱུར་བ་དང། རྣམ་པར་འགྱོད་བཞིན་དུ་ཚེའི་དུས་བྱེད་པ་དང། ཤི་བའི་འོག་ཏུ་ངན་སོང་དུ་ལོག་པར་ལྟུང་ནས་སེམས་ཅན་
དམྱལ་བར་སྐྱེ་བོ་ཞེས་གསུངས་པས། དང་པོ་ནི་ཚུལ་ཁྲིམས་དེ་བླངས་ནས་ཉམས་པས་འདི་ཕྱིར་སྡུག་བསྔལ་བསྐྱེད་པས་བདག་སྨད་པའོ། །ལ་ལའི་ཚུལ་ཁྲིམས་སྡུག་བསྔལ་ཡིན་ཞེས་པ་དང་མཐུན། ཡང་ན་ཚུལ་ཁྲིམས་སྤྱི་དང་མ་མཐུན་པས་ཚུལ་ཁྲིམས་ཀུན་གྱིས་བདག་
སྨད་པ་ཡང་ཡིན་ནོ། །གཉིས་པ་ནི། ལྷ་རྣམས་ཀྱིས་ཆོམ་རྐུན་པའི་ཐ་སྙད་ཀྱིས་སྨོད་ཅིང། སྟོན་པ་སངས་རྒྱས་ཀུན་གྱིས་ཀྱང་སྨད་ཟིན་པ་ཡིན། གསུམ་པའི་སྐབས་གཞན་གྱིས་སྨད་འོས་ཡིན་མིན་མི་ཤེས་པ་དང། སྨད་པའི་ཚུལ་ཡང་མི་ཤེས་པས་ཚངས་སྤྱོད་མཁས་པ་རྣམས་
ཀྱིས་ཞེས་སྨོས་སོ། །བཞི་པ་ནི་ཆོས་ཀྱི་ཚུལ་གྱིས་སྨད་པར་འོས་པའོ། །བཅུ་པོ་དེ་དག་ལས། དང་པོ་དགུ་ཚེ་འདིར་མྱོང་བས་རང་གི་མཐོང་ཆོས་དང། བཅུ་པ་ནི་མ་མཐོང་བའི་ཉེས་དམིགས་ཡིན་ནོ། །བསྲུངས་བའི་ཕན་ཡོན་བཅུ་བམ་པོ་ལྔ་བཅུ་པ་དང་ཉན་ས་ནས་གསུངས་པ་

[172B] འགྱོད་པ་མེད་པ་སྔོན་དུ་འགྲོ་བའི་རིམ་གྱིས་མྱ་ངན་ལས་འདས་པ་ཐོབ་པར་འགྱུར་བ་དང། འཆི་བའི་དུས་ལ་བབས་པའི་ཚེ་ན་འགྱོད་པ་མེད་པར་འགྱུར་བ་དང། ཕྱོགས་དང་ཕྱོགས་མཚམས་རྣམས་སུ་སྙན་པར་གྲགས་པར་འགྱུར་བ་དང། བདེ་བར་གཉིད་ལོག་ཅིང་བདེ་
བར་སད་པར་འགྱུར་བ་དང། གཉིད་ལོག་པ་ན་ཡང་ལྷ་རྣམས་བསྲུང་བར་འགྱུར་བ་དང། གཞན་ལས་སྡིག་པའི་བག་ཚ་བ་མེད་ཅིང་འཇིགས་པ་དང་ཡིད་དང་ངས་པ་མེད་པ་དང། དགྲ་བོ་རྣམས་ཀྱིས་ཀྱང་གནོད་པ་མི་བྱེད་ཅིང་ཐ་མལ་པར་འདུག་པར་འགྱུར་བ་དང། མི་མ་
ཡིན་གདུག་པ་ཅན་རྣམས་ཀྱིས་ཀྱང་གནོད་པ་མི་བྱེད་ཅིང་ཕན་འདོགས་པར་འགྱུར་བ་དང། འཚོ་བའི་ཡོ་བྱད་ཚེགས་ཆུང་དུས་ཐོབ་པར་འགྱུར་ཞིང་བཀུར་སྟི་བྱེད་པར་འགྱུར་བ་དང། སྨོན་ལམ་ཐམས་ཅད་ཡང་དག་པར་འགྲུབ་པར་འགྱུར་བའོ། །ཞེས་གསུངས་པས། དང་པོ་ནི་
ཚུལ་ཁྲིམས་དག་ན་འགྱོད་པ་མེད་པར་འགྱུར། འགྱོད་པ་མེད་ན་མཆོག་ཏུ་དགའ་བར་འགྱུར། དེ་ལ་བརྟེན་ནས་སེམས་མཉམ་པར་བཞག་སྟེ་ཡང་དག་པ་མཐོང་བའི་གོ་རིམ་གྱིས་མྱུར་དུ་མྱང་འདས་འཐོབ་པར་འགྱུར་བ་ཡིན། གཉིས་པའི་སྐབས། ཉན་ས་ལས་འཆི་བ་དངོས་
བཟང། འཆི་བའི་ལྟས་བཟང། ཚེ་ཕྱི་མ་ལ་བཟང་ཞེས་གསུངས་པ་ནི་གོ་རིམ་བཞིན་དགེ་སེམས་ཀྱིས་འཆི་ཞིང། དེ་དང་མཐུན་པའི་ཕྱི་ནང་གི་ལྟས་བྱུང་ནས་ཚེ་ཕྱི་མ་ལ་དངོས་སུ་ལྷ་མི་གང་རིགས་དང། རྒྱུད་ནས་ཐར་པ་ཐོབ་པས་བཟང་བའོ། །ཕན་ཡོན་འདི་གཉིས་རྒྱུ་ཚུལ་
ཁྲིམས་དག་པ་དང། འབྲས་བུ་སྐྱེ་བ་དག་པ་མཐོང་བའི་སྒོ་ནས་འགྱོད་པ་མེད་པ་སྔ་མ་དང་ཕྱི་མ་གཉིས་ཞེས་གསུངས། བཞི་པ་ནི། སེམས་ཀྱིས་སྡིག་པ་བསྲུང་ཞིང། ལུས་ཀྱིས་ཁམས་བསྲུངས་པས་ན་ལུས་སེམས་ལ་གདུང་བ་མེད་པར་བདེ་བར་གཉིད་ལོག་ཅིང་སད་པར་
འགྱུར་བ་ཡིན། དྲུག་པ་ནི། གཞན་ལ་གནོད་པར་མ་བྱས་པས་གཞན་གྱི་ཚུར་གནོད་པ་བྱས་དོགས་པའི་བག་ཚ་བ་མེད་པའམ། ཡང་ན་ཚུལ་ཁྲིམས་དང་མི་ལྡན་པའོ་ཞེས་སྒྲོགས་ཀྱི་དོག་པའི་བག་ཚ་བ་མེད་པའོ། །དགུ་པའི་སྐབས། མེད་མི་རུང་ཡིན་པས་འཚོ་བའི་ཡོ་བྱད་

[173A]༄༅། །ཞེས་གསུངས་ཀྱི། ལྷག་པོའི་ཡོ་བྱད་མང་པོ་གློ་བུར་དུ་བྱུང་ན་བདུད་ཀྱིས་བྱིན་པ་སྲིད་པས། དེ་ནི་ཚུལ་ཁྲིམས་དང་མི་མཐུན་པས་ཕན་ཡོན་མ་ཡིན་ནོ། །བཅུ་པོ་འདི་དག་གི་ཚིག་གི་མཐར་འགྱུར་བ་དང་ཞེས་འབྱུང་བས། ཚུལ་ཁྲིམས་བསྲུང་མ་ཐག་ནས་
ཕན་ཡོན་བཅུ་པོ་དངོས་མི་ཐོབ་ཀྱང་དེ་ལྟར་འགྱུར་བར་ངེས་པའི་ཕན་ཡོན་བཅུ་ཐོབ་པར་བསྟན་པ་ཡིན། དེ་ཡང་དང་པོར་ཚུལ་ཁྲིམས་གཅིག་མ་བསྲུངས་པའི་ཉེས་དམིགས་ལ་ཡང་ངན་སོང་སྦྱི་དང་བྱེ་བྲག་གི་རྣམ་སྨིན་དང། བདེ་འགྲོར་སྐྱེས་ཀྱང་ཚེ་ཐུང་ནད་མང་དབང་པོ་མ་ཚང་
བ་སོགས་མྱོང་བ་རྒྱུ་མཐུན་དང། ཉེས་སྤྱོད་ལ་དགའ་ཞིང་འཇུག་སླ་བའི་གནས་ངན་ལེན་བྱེད་པ་རྒྱུ་མཐུན་དང། གནས་མི་འཕྲོད་པ་དང་ལོངས་སྤྱོད་མཐུ་ཞན་པ་སོགས་བདག་འབྲས་བཅས་མཐའ་དག་པར་བསམས་ནས་ལྟུང་བའི་ཀུན་སློང་གཞི་དང་བཅས་པ་ལས་ལྡོག་ཅིང་
དེ་ནས་ཀྱང་ལུང་མ་བསྟན་དུ་སྡོད་པའི་བར་མ་མི་བྱེད་པར་ཚུལ་ཁྲིམས་བསྲུངས་པའི་རྒྱུ་འབྲས་ཞིབ་ཏུ་བསམས་ནས་བརྩོན་འགྲུས་དྲག་ཅིང་རྒྱུན་རིང་བར་བྱ། དཔེར་ན་ཞིང་པ་རྣམས་ཀྱིས་སྟོན་ཐོག་དྲན་བཞིན་དུ་དཔྱིད་སོན་འདེབས་པ་དང། མེས་འཚིག་པ་དྲན་བཞིན་དུ་མེ་ལས་
བྱོལ་བ་ལྟར་དགེ་སྡིག་གང་ལ་འཇུག་པ་ན་ཡང་རང་རང་གི་འབྲས་བུ་བདེ་སྡུག་དྲན་བཞིན་དུ་བླང་དོར་བྱ་དགོས་ཞེས་བདག་གི་བླ་མས་གསུངས། དེ་ལྟར་ལས་འབྲས་ལ་ཡིད་ཆེས་ཀྱི་དད་པ་བསྒོམ་པས་ལྟུང་བ་འབྱུང་བའི་སྒོ་བག་མེད་པ་དངོས་སུ་སྤོང། ཚུལ་ཁྲིམས་དང་ཐོས་བསམ་
སྒོམ་གསུམ་ལ་བརྩོན་པ་ན། འཁོར་དང་སྙན་གྲགས་དང་གོ་ས་ཐོབ་འདོད་ཀྱིས་སློབ་པ་འདུན་པས་འགྲོ་བ་དང། མི་དང་མི་མིན་གྱི་གནོད་པ་དང། བསྐྲད་ཀྱིས་དོགས་ནས་བསླབ་པ་འཇིགས་པས་འགྲོ་བ་དང། འགྲན་སེམས་དང་ཕྲག་དོག་གིས་བསླབ་པ་ཞེ་སྡང་གིས་འགྲོ་བ་དང། ལྟ་བ་
ཕྱིན་ཅི་ལོག་གིས་བསླབ་པ་གཏི་མུག་གིས་འགྲོ་བ་སྟེ། འགྲོ་བ་བཞི་དང་བྲལ་ནས་ཐར་པ་ངེས་ལེགས་ཀྱི་སྣོད་མཆོག་ཏུ་འགྱུར་རོ། །གསུམ་པ་ནི། དེ་ནས་སྡུག་བདེན་གྱི་མཚན་ཉིད་མཐའ་དག་ཤེས་པར་བྱས་བས་ཀུན་འབྱུང་མ་ལུས་པ་སྤོང་འདོད་སྐྱེས་ནས་སྡུག་ཀུན་ཟད་པའི་ཐར་པ་ཐོབ་

[174B] དེ་གང་ལ་རག་ལས་པའི་ལམ་བདེན་སྒྲུབ་འདོད་བཅས་ཙམ་པོ་བམ་ཡིན་པ་བསྒོམ་པར་བྱ་སྟེ། དེས་ནི་འཚོ་བ་མེད་པ་དང། བསྟོད་པའི་ཚིགས་སུ་བཅད་པ་མེད་པ་དང། ཆད་པ་དང་ངན་འགྲོས་འཇིགས་ནས་བླངས་ཤིང་བསྲུང་བའི་འཇིགས་སྐྱབས་ཀྱི་ཚུལ་ཁྲིམས་དང། འཁོར་
བའི་ལུས་ལོངས་སྤྱོད་དང་བཀུར་སྟི་ལ་ཆགས་ནས་བླངས་ཤིང་བསྲུང་བའི་ལེགས་སྨོན་གྱི་ཚུལ་ཁྲིམས་སོགས་ངེས་འབྱུང་གི་ཚུལ་ཁྲིམས་ཉམས་པའི་རྒྱུ་དང་པོ་ནས་བླངས་ཉེས་པ་དང། ལོག་པར་སྨོན་པ་གཉིས་སྤོང་ཞིང། ངེས་འབྱུང་དེས་ཟིན་ན་སོ་ཤིང་དོར་བ་སོགས་བསླབ་གཞི་ཕྲ་
མོ་ཡན་ཆོད་གང་ལ་བསླབ་ཀྱང་ཐར་པའི་རྒྱུར་དབང་མེད་དུ་འགྲོ་བས། བསམ་པ་འདི་མ་སྐྱེས་པ་རྣམས་ཀྱིས་བསྐྱེད་པ་དང། སྐྱེས་པ་རྣམས་ཀྱིས་ཀྱང་བྱ་བ་ཐམས་ཅད་ཀྱི་སྔོན་དུ་དྲན་པར་བྱ་སྟེ། རྗེ་བཙུན་འཇམ་དབྱངས་ཀྱིས་རྒྱལ་བ་ཙོང་ཁ་པ་ཆེན་པོར་སྩལ་བའི་ཞལ་གདམས་ལས་ཀྱང་
དེས་ན་སྔགས་ལ་སོགས་པའི་གདམས་ངག་གང་ཟབ་ཟེར་བ་རྣམས་བཞག་ནས་ཐོག་མར་ངེས་འབྱུང་དང་བྱང་སེམས་ལ་མྱོང་བ་ཐོན་པ་རེ་ངེས་པར་བྱ་དགོས། དེ་སྐྱེས་པ་དང་དེ་ནས་དགེ་བ་ཐམས་ཅད་ཐར་པ་དང་ཐམས་ཅད་མཁྱེན་པའི་རྒྱུར་དབང་མེད་དུ་འགྲོ་བས། དེས་ན་འདི་ལ་སྒོམ་
རིན་མི་ཆོག་པར་བྱེད་པ་ནི་ལམ་གྱི་གནད་གཏན་ནས་མ་ཤེས་པ་ཡིན་གསུངས་འདུག་པས། ངེས་འབྱུང་བྱང་སེམས་གཉིས་ཀྱང་ཐེག་པ་ཆེ་ཆུང་གི་བྱང་ཆུབ་ལ་དམིགས་པའི་མངོན་འདོད་ཀྱི་དད་པའི་ཁོངས་ན་ཡོད་པ་ཡིན། ཐར་པ་དེ་སྒྲུབ་བྱེད་ཀྱི་ལམ་བསླབ་པ་གསུམ་ཡོད་ཀྱང་
གཞི་མ་ཚུལ་ཁྲིམས་ཀྱི་བསླབ་པ་ཁོ་ནར་ངེས་པ་ནི། ཚུལ་ཁྲིམས་ཡང་དག་པར་ལྡན་པའི་མདོ་ལས། ཇི་ལྟར་མིག་མེད་གཟུགས་མཐོང་མི་རུང་ལྟར། །དེ་བཞིན་ཚུལ་ཁྲིམས་མེད་ན་ཆོས་མི་མཐོང། །ཇི་ལྟར་རྐང་མེད་ལམ་འཇུག་ག་ལ་ནུས། །དེ་བཞིན་ཚུལ་ཁྲིམས་མེད་ན་ཐར་མི་འགྱུར། །
ཇི་ལྟར་བུམ་པ་བཟང་པོ་རིན་ཆེན་སྣོད། །དེ་བཞིན་ཚུལ་ཁྲིམས་ཆོས་རྣམས་བསྐྱེད་པའི་གཞི། །ཇི་ལྟར་བུམ་ཆག་རིན་ཆེན་སྣོད་མི་རུང། །དེ་བཞིན་ཚུལ་ཁྲིམས་རལ་བས་ཆོས་ཀུན་གཏུགས། །དང་པོ་ཚུལ་ཁྲིམས་མེད་པར་གྱུར་པ་དེ། །ཕྱི་ནས་མྱ་ངན་འདས་པ་འཐོབ་སྙམ་མམ། །སྣ་མེད་སྣ་

[175A]༄༅། །རྔུམ་ལ་སོགས་གང་ཡིན་པ། །དེ་ལ་མེ་ལོང་དག་ནི་དགོས་མི་འགྱུར། །རྣ་བས་མ་ཐོས་མིག་སྔར་མ་མཐོང་ཡང། །བསྟན་བསྲུང་མི་དེ་མཐོ་རིས་འགྲོ་བར་འགྱུར། །ཞེས་སོགས་མདོ་བསྟན་བཅོས་ནས་ལན་ཅིག་མ་ཡིན་པར་གསུངས་པ་རྣམས་ངེས་
དོན་ཡིན་པར་མ་གོ་ན། ཇི་ལྟར་བྱས་སྙམ་ཡང་ད་ལྟའི་འབྲེལ་མེད་ཀྱི་ལོག་རྟོག་རྣམས་ཀྱིས་དུས་འདའ་བར་འགྱུར་རོ། །དེང་དུས་ཚུལ་བཞིན་བརྩོན་ན་ནི་དག་ཞིང་རྣམས་དང། སྔོན་བསྟན་པ་ལ་སྐྱོན་མ་ཞུགས་པའི་དུས་ཀྱི་ཕན་ཡོན་ལས་ཀྱང་ཆེས་ལྷག་པ་ཐོབ་ཚུལ་ནི། མདོ་སྡེ་ཏིང་
ངེ་འཛིན་རྒྱལ་པོ་ལས། བསྐལ་པ་བྱེ་བ་གངྒའི་བྱེ་སྙེད་དུ། །དང་བའི་སེམས་ཀྱིས་ཟས་དང་སྐོམ་རྣམས་དང། །གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་གིས་དམ་ཆོས་རབ་ཏུ་འཇིགས་པ་དང། །བདེ་གཤེགས་བསྟན་པ་འགག་པར་
འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །བསོད་ནམས་འདི་ནི་དེ་བས་བྱེ་བྲག་འཕགས། །ཞེས་གསུངས་ཤིང། བསླབ་གཞི་དེ་ཡང་གོང་འོག་གི་རིམ་པས་ཕན་ཡོན་ཆེ་ཆུང་གི་ཁྱད་པར་ཤིན་ཏུ་ཆེ་སྟེ། དཔེར་ན་བརྒྱ་བྱིན་གྱིས། ཟླ་བ་ཡར་གྱི་ཚེས་བརྒྱད་དང། །ཆོ་འཕྲུལ་
གྱི་ནི་ཟླ་བ་ལ། །བསྙེན་གནས་ཡན་ལག་བརྒྱད་བསྲུང་ན། །དེ་ནི་ང་དང་འདྲ་བར་འགྱུར། །ཞེས་སྨྲས་པས། བཅོམ་ལྡན་འདས་ཀྱིས་བཀའ་སྩལ་པ། ཀོའུ་ཤི་ཀ་ཁྱོད་དེ་སྐད་མ་ཟེར་ཅིག་དེ་ནི་ང་དང་འདྲ་བར་འགྱུར། ཞེས་གསུངས་ཤིང། དེ་འདྲའི་ཕན་ཡོན་ཆེན་པོ་དེས་དགེ་བསྙེན་གྱི་
སྡོམ་པའི་ཕན་ཡོན་གྱི་བརྒྱའི་ཆ་ལ་སོགས་པར་མི་འགྲོ་ལ། དེ་བཞིན་དུ་དགེ་བསྙེན་ལ་སོགས་པའི་འོག་མའི་ཕན་ཡོན་གྱིས། གོང་མའི་ཕན་ཡོན་ལ་བསྒྲུན་དུ་མེད་པའི་ཚུལ་རིན་པོ་ཆེའི་ཕུང་པོའི་མདོ་ལས། བསམ་སྦྱོར་ཡུལ་དང་བཅས་པ་གཞན་ཐམས་ཅད་ཁྱད་པར་མེད་པ་ལ་
རབ་བྱུང་གི་སྡོམ་པ་དང་ལྡན་མི་ལྡན་ཙམ་གྱིས་བྱས་པའི་བསོད་ནམས་ཀྱི་ཁྱད་པར་བསམ་གྱིས་མི་ཁྱབ་པ་གསུངས་པ་རྣམས་ལ་ངེས་པར་ལྟ་རྟོག་བྱ་ཞིང། གཙོ་བོར་བཅོམ་ལྡན་འདས་ཀྱི་བཀའ་ཁྲིམས་འདི་རྒྱལ་ཁྲིམས་བཙན་པོ་དང་མི་འདྲ་བར་ཤིན་ཏུ་ངེས་པའི་ཚུལ་དང་

[176B] འདུལ་བ་ལུང་ལས། གང་ཞིག་སྟོན་པ་ཐུགས་རྗེའི་བསྟན་པ་ལ། །ཡང་བར་སེམས་ཤིང་ཅུང་ཟད་འདའ་བྱེད་པ། །དེ་ནི་དེ་ལས་སྡུག་བསྔལ་གཞིན་དབང་ཐོབ། །སྨིག་ཚལ་བྲེག་པས་ཨ་སྨྲའི་ཚལ་ཉམས་བཞིན། །འདི་ན་ལ་ལ་
རྒྱལ་པོའི་ཚིག་ཆེན་ཡང། །འདས་ན་ལན་འགའ་ཆད་པ་ཐོབ་མི་འགྱུར། །ཐུབ་པའི་དཀའ་ལུང་ཚུལ་མིན་འདའ་བྱས་ན། །དུད་འགྲོར་འགྲོ་འགྱུར་ཨེ་ལའི་འདབ་ཀླུ་བཞིན། །ཞེས་གསུངས་པ་ལྟར་དང། བསླབ་པ་ལ་གུས་ན་སྡོམ་མེད་རབ་བྱུང་གི་རྟགས་ཅན་གྱིས་ཀྱང། རང་གཞན་གྱི་འདི་ཕྱིའི་
བདེ་ལེགས་འགྲུབ་ཚུལ། བཤེས་སྤྲིང་ལས། དགའ་བོ་སོར་འཕྲེང་མཐོང་ལྡན་བདེ་བྱེད་བཞིན། ཞེས་པའི་བདེ་བྱེད་སོགས་ཀྱི་གཏམ་རྒྱུད་ཀྱིས་ཤེས་པར་ནུས་སོ། །མདོར་ན་དང་པོར་དཀོན་མཆོག་ལ་དྭང་བའི་དད་པས་བསོད་ནམས་ཀྱི་བསགས་རྒྱབ་བསྐྱེད་དེ། བར་དུ་ལས་འབྲས་ལ་ཡིད་
ཆེས་སྒོ་སྣ་ཚོགས་དང། གནད་གང་ཆེ་ནས་བསྒོམ་པས་མཐར་མྱང་འདས་འདོད་པའི་ངེས་འབྱུང་གི་ཆོས་གཅིག་པོའི་སྟེང་དུ་སྒྲིལ་ན། རང་དང་མི་མཐུན་པས་ཆོས་ལྡན་གཞན་ལ་མ་གུས་པ་བྱེད་པ་དང། ཆོས་ལ་མི་བརྩོན་པའི་བག་མེད་སྐྱིད་བདེ་བྱེད་པ་དང། བརྩོན་པ་ན་ཡང་མི་ཤེས་
པར་རྨོངས་ཚོད་བྱེད་པ་དང། ལྟུང་བ་རྒྱུ་འབྲས་མཐའ་ཡས་པ་ཐོས་པ་ན། དེ་དག་མྱོང་བ་ལ་མི་འཇིགས་པར་ཤེས་པར་བྱེད་པ་ལ་ཞུམ་པ་དང། ཤེས་པ་རྣམས་ཀྱང་ཤེས་བཞིན་དུ་འགལ་ཚབ་ཅན་དུ་བྱེད་པ་སོགས། སྔོན་ཆད་ཀྱི་ངན་པ་རྒྱུན་ཆགས་མཐའ་དག་རང་ལྡོག་ཏུ་སོང་སྟེ་
ཕྱིན་ཆད་བག་ཡོད་པའི་རྣལ་འབྱོར་གྱིས་ཅི་བྱས་གང་བྱུང་ཐམས་ཅད་ཚུལ་ཁྲིམས་འདི་ལེན་པ་དང། བསྲུང་བའི་ཐབས་སུ་འགྲོ་བས་བསྲུངས་ཐབས་ཐམས་ཅད་ཀྱི་གནད་བསྡུས་བ་ལྟ་བུ་ནི་དད་པ་གསུམ་པོ་འདི་ཡིན་ནོ། །གཉིས་པ་སྙིང་རྗེ་ནི། སངས་རྒྱས་ཀྱི་བསྟན་པ་སྙིང་རྗེས་རབ་ཏུ་ཕྱེ་
བ་ཡིན་པས་སེམས་ཅན་ཐམས་ཅད་མར་མ་གྱུར་པ་མེད་ཅིང། ཕ་མ་བྱས་རེས་ཀྱིས་ཕན་ཚད་མེད་བཏགས་པའི་དྲིན་ཅན་ཡིན་པ་ལ། ད་ལྟ་སྡིག་སྡུག་ཆེན་པོས་གཟིར་བ་འདི་རྣམས་ཤིན་ཏུ་སྙིང་རྗེ་བས་འདི་དག་བདེ་བ་དང་ལྡན་པར་གྱུར་ཅིག་སྙམ་པའི་བྱམས་པ་དང། འདི་དག་ལ་གནོད་

[177A]༄༅། །པ་གཞི་བཅས་ལས་བཟློག་པར་བྱའོ་སྙམ་པ་དགོས་ཏེ། སོ་ཐར་གྱི་སྡོམ་པ་སེམས་ཅན་ཐམས་ཅད་ལ་གནོད་པ་ལས་བཟློག་པ་ཡིན་པའི་ཕྱིར། མཛོད་དུ། སྡོམ་པ་སེམས་ཅན་ཐམས་ཅད་ལས་ཞེས་སོ། །གསུམ་པ་ཤེས་རབ་ནི། རྟག་ཆད་ཀྱི་མཐའ་
གཉིས་སྤངས་པ་དབུ་མའི་ལམ་དང། འདུས་བྱས་ཐམས་ཅད་མི་རྟག་ཟག་བཅས་ཐམས་ཅད་སྡུག་བསྔལ། ཆོས་ཐམས་ཅད་བདག་མེད། མྱ་ངན་ལས་འདས་པ་ཐམས་ཅད་ཞི་བར་རྟོགས་པའི་ལྟ་བ་རྣམ་དག་ཅིག་དགོས་ཏེ། དེ་ལྟ་མ་ཡིན་ན་ལྟ་བ་ཉམས་པར་འགྱུར་ཏེ། ལུང་
མ་མོ་ལས། ལྟ་བ་ཉམས་པར་འགྱུར་བ་གང་ཞེ་ན། ལྟ་བ་དྲུག་ཅུ་རྩ་གཉིས་སུ་གཏོགས་པའི་ལྟ་བ་ལས་གང་ཡང་རུང་བའི་ལྟ་བར་གྱུར་པ་དེ་ལྟ་བུ་ནི་ལྟ་བ་ཉམས་པ་ཞེས་བྱའོ། །ཞེས་དང། འདུལ་བ་བསྡུ་བར་ཡང་ལྟ་ངན་དེ་རྣམས་སྤོང་དགོས་པར་གསུངས་སོ། །དོན་གྱི་ཤེས་
རབ་འདི་ཡོད་ན་ཚུལ་ཁྲིམས་ཉམས་པའི་རྒྱུ་ངེས་པར་འབྱུང་བ་མ་ཡིན་པ་དངོས་སུ་སྤོང་ཞིང་ཐལ་ཆེས་པ་ཡང་སྤོང་ངོ། །བཞི་པ་དྲན་པ་ནི། སྔར་བླང་དོར་ལ་བླང་དོར་དུ་མ་འདྲེས་པར་ཤེས་པ་དེ་མ་བརྗེད་པར་འཛིན་པའོ། །དེ་ལ་སྔ་འདྲེན་གྱི་དྲན་པ་བྱ་ར་བ་ལྟ་བུ། ཐག་ཆོད་ཀྱི་དྲན་པ་བསྒོ་
བ་ལྟ་བུ། ཕྱིས་བསྙེགས་ཀྱི་དྲན་པ་རྗེས་གཅོད་ལྟ་བུ་སྟེ་གསུམ་ལས། དང་པོ་ནི། བྱ་བ་གང་དང་གང་རྩོམ་འདོད་པ་ན་བླང་དོར་དྲན་པས་བླང་དོར་དུ་ངོ་ཤེས་པར་བྱེད་པའོ། །གཉིས་པ་ནི་བྱ་བ་དེ་བྱེད་པ་ན་བླང་དོར་དྲན་པས་བླང་དོར་ལ་འཇུག་པའོ། །གསུམ་པ་ནི་བྱ་བ་དེ་བྱས་པའི་རྗེས་ལ་ཉེས་པར་
དྲན་ན་ཕྱིར་འཆོས། ལེགས་པར་དྲན་ན་དགའ་བ་བསྒོམས་པའོ། །ཡང་ན་བྱ་བ་གང་དང་གང་རྩོམ་འདོད་པ་ན། སྔར་གྱི་བླང་དོར་དྲན་པས་ངེས་པའི་དོན་བཞིན་དུ་ངོ་ཤེས་པར་བྱས་ཏེ་དེ་ལས་མི་འདའ་བར་བྱེད་པ་སྟེ། དེ་ནི་སྔར་བླང་དོར་གྱི་དོན་ཤེས་པ་དེ་དགོས་དུས་འདིར་འདྲེན་པ་སྟེ་དྲན་པར་
བྱས་ནས། དེ་ལས་གཞན་དུ་མི་གཏོར་བས་ར་བ་དང་འདྲ་བས་ན་སྔར་འདྲེན་གྱི་དྲན་པར་བ་ལྟ་བུ་ཞེས་བྱ། དེ་ལྟར་ཤེས་པར་བྱས་པ་ན་བྱ་བ་དེ་རིགས་མི་རིགས་གང་དུ་ཐག་ཆོད་པ་དེར་བླང་དོར་ལ་འཇུག་པ་སྟེ། དེ་ནི་རང་གིས་ཐག་ཆོད་ནས་གཞན་ལ་འདི་ལྟར་གྱིས་ཤིག་ཅེས་བསྒོ་བ་

[178B] དེ་ལྟར་བླང་དོར་བྱས་པའི་རྗེས་ལ་སླར་ཡང་བརྟག་སྟེ་ཉེས་པར་དྲན་ན་ཕྱིར་བཅོས། ལེགས་པར་དྲན་ན་དགའ་བ་བསྒོམ་པ་སྟེ། དེ་ནི་ཕྱི་བཞིན་བསྙེགས་ཏེ་རྐུན་མ་རྗེས་གཅོད་པ་དང་འདྲ་བས་ན་ཕྱི་བསྙེགས་ཀྱི་དྲན་པ་རྗེས་གཅོད་
ལྟ་བུ་ཞེས་བྱ། འདི་ལྟ་བུའི་བཤད་སྲོལ་ཡང་འདུག་ཅིང། གང་ལྟར་བྱ་བ་རེ་རེ་ལ་ཡང་དྲན་པ་གསུམ་གྱི་སྐྱོང་ཚུལ་འདི་ཚང་བར་བྱས་ན་ཐོག་མར་ལྟུང་བ་མི་འབྱུང་ཞིང། བརྒྱལ་བྱུང་ན་ཡང་དེ་མ་ཐག་མི་དྲན་པ་དང། དྲན་ཡང་ཕྱིར་མི་འཆོས་པ་སོགས་ཀྱི་སྐབས་མེད་པས། འདི་ནི་བྱས་
ཚད་ལམ་དུ་གཏོང་བའི་ཐབས་མཆོག་ཏུ་གྱུར་པ་ཡིན་པས་གཅེས་པར་བཟུང་ཞིག་ལྔ་པ་ཤེས་བཞིན་ལ་ཉན་ས་ནས་བཤད་པ་བཅུ་དང་
ཨང། ཁྱད་པར་འདུ་ཤེས་ལྔ་བསྟེན་པ་གཉིས་ལས། དང་པོ་ནི། ཉན་ས་ལས། འགྲོ་བ་དང་ལྡོག་པ་ལ་ཤེས་བཞིན་དུ་སྤྱོ་པར་བྱེད་པ་དང། ཅུང་ཟད་
བལྟས་པ་དང། རྣམ་པར་བལྟས་པ་དང། བསྐུམ་པ་དང། བརྐྱང་བ་དང། སྣམ་སྦྱར་དང། ཆོས་གོས་དང། ལྷུང་བཟེད་བཅང་བ་དང། ཟོས་པ་དང། འཐུངས་པ་དང། འཆོས་པ་དང། མྱང་བ་དང། སོང་བ་དང། སྡོད་པ་དང། འདུལ་བ་དང། ཉལ་བ་དང། མི་ཉལ་བ་དང། སྨྲ་བ་དང། མི་སྨྲ་བ་
དང། གཉིད་ཀྱིས་སྙོམ་པ་བསད་པ་ལ་ཡང་ཤེས་བཞིན་དུ་སྤྱོད་པ་ཡིན་ནོ། །ཞེས་པས་ཕར་འགྲོ་ན་འགྲོའོ་ཞེས་ཤེས། འདི་ནི་འགྲོ་བར་བྱ་བ་ཡིན། འདི་ནི་འགྲོ་བར་བྱ་བ་མིན། འདི་ནི་འགྲོ་བར་བྱ་བའི་དུས་ཡིན། འདི་ནི་དུས་མ་ཡིན། རྣམ་པ་འདི་ལྟར་འགྲོ་བར་བྱ། འདི་ལྟར་འགྲོ་བར་མི་བྱ། ཞེས་
ཤེས་པ་དང། འགྲོ་བར་བྱ་བའི་གནས་དང། དུས་དང། ཇི་ལྟར་འགྲོ་བར་བྱ་བར་ཤེས་ནས་འགྲོ་ཡིས་ལྡོག་ནས་མི་འགྲོ་བ་ནི། འགྲོ་ལྡོག་ལ་ཤེས་བཞིན་དུ་སྤྱོད་པའོ། །དེ་བཞིན་དུ་མྱངས་པ་ཞེས་པའི་བར་ནི་རྒྱུ་བ་དང་ལྡན་པའི་ལས་ལྔའོ། །སོང་བ་དང་ཞེས་པ་ནས་གཉིད་ཀྱིས་སྙོམ་པ་སེལ་
བ་ཞེས་པའི་བར་སྤྱོད་པ་དང་ལྡན་པའི་ལས་རྣམ་པ་ལྔའོ། །རྒྱུ་བའམ་སྤྱོད་པའི་ལས་དེ་དང་པོ་རྩོམ་པ་ནས་ལས་དེ་ཉིད་ལ་དྲན་པ་ཉེ་བར་བཞག་ཅིང་སྤྱོད་པ་ལས། དེ་དྲན་པས་ཟིན་ཅིང་བག་ཡོད་ཀྱིས་ཀྱང་ཟིན་པས་གཞི་གང་ལ་ཕྱོགས་གང་དུ་དུས་གང་གི་ཚེ་ཇི་སྙེད་ཅིག་རྣམ་པ་གང་

[179A]༄༅། །གིས་ཇི་ལྟར་བརྟག་པར་བྱ་བའི་གཞི་དེ་ལས་ཕྱོགས་དེར་དུས་དེའི་ཚེ། དེ་སྙེད་ཅིག་རྣམ་པ་དེས། དེ་ལྟར་རྟོག་ཅིང་ཤེས་པ་རྒྱུ་སྤྱོད་གཉིས་ཀ་དང་ལྡན་པའི་ཤེས་བཞིན་བཞིའོ། །རྒྱུ་བ་དང་ལྡན་པའི་ལས་ལྔ་ནི་དེའི་ལུས་ཀྱི་ལས་དང། མིག་གི་ལས་དང་
ཡན་ལག་དང། ཉིང་ལག་ཐམས་ཅད་ཀྱི་ལས་དང། ཆོས་གོས་དང། ལྷུང་བཟེད་ཀྱི་ལས་དང། བསོད་སྙོམས་ཀྱི་ལས་དང་ལྔ་ལས་དང་པོ་ནི། འགྲོ་བ་དང་ལྡོག་པ་ལ་ཞེས་སོགས་ཀྱིས་བསྟན། གཉིས་པ་ནི་ཅུང་ཟད་བལྟས་པ་དང། རྣམ་པར་བལྟས་པ་དང། ཞེས་པས་བསྟན། དེ་
གཉིས་ཀྱི་ཁྱད་པར་ནི་ཞོར་ལ་མཐོང་བ་དང། ཆེད་དུ་བལྟས་པའོ། །གསུམ་པ་ནི། བསྐུམ་པ་དང། བརྐྱང་བ་དང་ཞེས་པས་བསྟན། བཞི་པ་ནི། སྣམ་སྦྱར་དང་ཆོས་གོས་དང་ལྷུང་བཟེད་བཅང་བ་དང་ཞེས་པས་བསྟན། ལྔ་པ་ནི། ཟོས་པ་དང། འཐུངས་པ་དང། འཆོས་པ་དང། མྱང་བ་དང། ཞེས་པས་བསྟན་
ནོ། །སྤྱོད་པ་དང་ལྡན་པའི་ལས་ལྔ་ནི། དེའི་ལུས་ཀྱི་ལས་དང། ངག་གི་ལས་དང། ཡིད་ཀྱི་ལས་དང། ཉིན་མོའི་ལས་དང། མཚན་མོའི་ལས་དང་ལྔ་ལས། དང་པོ་ནི། སོང་བ་དང། སྡོད་པ་དང། འདུག་པ་དང་ཞེས་པས་བསྟན། དེ་གསུམ་ནི་ཆོས་ཀྱི་ཕྱིར་ལམ་དུ་སོང་བ་དང། འཆག་འཆག་བྱེད་པ་
དང། བླ་མ་སོགས་ཆོས་མཐུན་རྣམས་ཀྱི་མདུན་ན་སྡོད་པ་དང། ཁྲི་ལ་སོགས་པའི་སྟེང་དུ་སྐྱིལ་ཀྲུང་བཅས་ནས་འདུག་པའོ། །གཉིས་པ་ནི་སྨྲ་བ་དང་ཞེས་པས་བསྟན། དེ་ནི་ཆོས་ཉན་བཤད་བྱེད་པའོ། །གསུམ་པ་ནི། མི་སྨྲ་བ་དང་གཉིད་ཀྱི་སྙོམ་པ་བསང་བ་ལ་ཡང་ཞེས་པས་བསྟན། དེ་ནི་མི་
སྨྲ་བར་ཞི་ལྷག་སྒོམ་པ་དང། དུས་མ་ཡིན་པར་གཉིད་ཉལ་འདོད་པ་བསང་བར་བྱེད་པའོ། །བཞི་པ་ནི་མི་ཉལ་བ་དང་ཞེས་པས་བསྟན། ལྔ་པ་ནི་ཉལ་བ་དང་ཞེས་པས་བསྟན་ནོ། །དེ་ལྟར་གང་ལ་སྤྱོད་པའི་གཞི་བཅུ་བོ་དེ་ལ་སྤྱོད་པའི་ཤེས་བཞིན་བཅུ་དང། ཚུལ་ཇི་ལྟར་སྤྱོད་པའི་ཤེས་
བཞིན་བཞི་ནི། གཞི་གང་ལ་སྤྱོད་པའི་ཤེས་བཞིན། ཕྱོགས་སམ་གནས་གང་དུ་སྤྱོད་པའི་ཤེས་བཞིན། དུས་གང་གི་ཚེ་སྤྱོད་པའི་ཤེས་བཞིན་བཅས་བཞི་སྟེ་ཤེས་བཞིན་བཅུ་བཞིའོ། །དེ་ལྟར་བཅུ་བཞིར་ཕྱེ་བ་ནི། དང་པོ་བཅུ་གཞིའི་སྒོ་ནས་ཕྱེ་ལ་

[180B] །བསྡུ་ན་བཅུ་པོ་བཞིར་འདུས་ལ་བཞི་པོའང་བཅུར་འདུས་སོ། །འདི་དག་དང་མ་འབྲེལ་པའི་བསམ་སྤྱོད་གང་ཡང་མི་འབྱུང་བས། ཆོས་རྣམ་དག་འདོད་པ་ཡོད་ན་མེད་ཐབས་མེད་པའི་གནས་འདི་རྣམས་ལག་ལེན་དང་སྦྱར་ཤེས་པ་ཞིག་
མཚན་ལྡན་བླ་མའི་ཞལ་ལས་ཤེས་པར་བྱའོ། །གཉིས་པ་ནི། འདུལ་བ་བསྡུ་བར། དགེ་སློང་འདུལ་བའི་བསླབ་པ་ལ། །བརྩོན་པ་དེ་ནི་འདུ་ཤེས་ཀྱིས། །གནས་པ་རྣམ་པ་ལྔ་ཡིན་ཏེ། །གྲོང་དུ་འཇུག་པར་བྱེད་པ་ན། །བརྩོན་རར་འཇུག་པའི་འདུ་ཤེས་དང། །གཙུག་ལག་ཁང་ན་མདོ་སྡེ་བཞིན། །རྟག་
ཏུ་དགེ་སྦྱོང་འདུ་ཤེས་དང། །ཟས་ལ་རྟག་པར་ནད་ཀྱི་ནི། །གཉེན་པོ་ཉིད་དུ་འདུ་ཤེས་དང། །རབ་དབེན་ཤེས་བྱ་རྣམ་གཉིས་ལ། །ལོང་བ་འོན་ལྐུགས་འདུ་ཤེས་དང། །ཉལ་ན་དགོན་པའི་རི་དྭགས་ལྟར། །ཐུམ་ཕྲས་ཀྱི་ནི་འདུ་ཤེས་དང། །དེ་ལྟར་གནས་པའི་དགེ་སྦྱོང་ནི། །རྒྱལ་ལ་འོས་པའི་ལོངས་
སྤྱོད་ལ། །གནས་ཀྱང་འདོད་པ་བསོད་ཉམས་ཀྱི། །རྗེས་སུ་སྦྱོར་བར་མི་འགྱུར་རོ། །ཞེས་གསུངས་པ་ལྟར། དགེ་སློང་འདུལ་བའི་བསླབ་པ་ལ་བརྩོན་པ་རྣམས་ཀྱིས་འདུ་ཤེས་ལྔ་ལ་གནས་པར་བྱ་སྟེ། འདུ་ཤེས་ལྔ་ནི། གྲོང་དུ་འཇུག་པ་ན་བརྩོན་རར་འཇུག་པའི་འདུ་ཤེས་དང། གཙུག་ལག་ཁང་དུ་
འདུག་པ་ན། མདོ་སྡེ་ལས། དགེ་སྦྱོང་གི་འདུ་ཤེས་ཉི་ཤུ་རྩ་གཉིས་གསུངས་བ་བཞིན། རྟག་ཏུ་དགེ་སྦྱོང་གི་འདུ་ཤེས་དང། ཟས་ལ་ལོངས་སྤྱོད་པ་ན་བཀྲེས་པའི་ནད་ཀྱི་གཉེན་པོའི་འདུ་ཤེས་དང། རབ་ཏུ་དབེན་པ་བསྟེན་པ་ན་གཟུགས་སྒྲ་གཉིས་ལ་ལོང་བ་འོན་ལྐུག་གི་འདུ་ཤེས་དང། དེ་ནི་ལོང་
བ་ལྟར་གཟུགས་ལ་མི་ལྟ་བ་དང། འོན་ལྐུག་ལྟར་སྒྲ་ཉན་བཤད་མི་བྱེད་པའོ། །གཉིད་ཉལ་བ་ན་དགོན་པ་སྟེ་ས་ཕྱོགས་སྟོང་པའི་རི་དྭགས་ལྟར་ཐུམ་ཕྲས་ཀྱི་འདུ་ཤེས་ཏེ་ལྔའོ། །དེ་ལྟར་བྱས་ན་རྒྱལ་པོ་ཆེན་པོ་ལ་འོས་པའི་ཟས་གོས་སྟོང་ཕྲག་བརྒྱ་པ་ལོངས་སྤྱད་ཀྱང་འདོད་པ་བསོད་ཉམས་ཀྱི་
མཐར་མི་འགྱུར་རོ། །གོང་གི་དགེ་སྦྱོང་གི་འདུ་ཤེས་ཉི་ཤུ་རྩ་གཉིས་ནི། མདོ་ལས། ཚེ་དང་ལྡན་པ་དག་གནས་ཉི་ཤུ་རྩ་གཉིས་པོ་འདི་དག་ནི་རབ་ཏུ་བྱུང་བས་ཡང་དང་ཡང་དུ་སོ་སོར་བརྟག་པར་བྱ་སྟེ། བདག་ནི་ཁྱིམ་པའི་རྟགས་སྤངས་བ་སྟེ་མི་སྡུག་པའོ། །ཞེས་པ་ནས། གནས་ཉི་ཤུ་
[181A]༄༅། །རྩ་གཉིས་པོ་འདི་ལ་ཡང་དང་ཡང་དུ་སོ་སོར་རྟོག་པའི་དགེ་སྦྱོང་གི་འདུ་ཤེས་ཡོངས་སུ་རྫོགས་པར་འགྱུར་ཞེས་པའི་བར་རོ། །དེ་ལྟར་དྲན་པ་དང་ཤེས་བཞིན་འདི་གཉིས་ཡོད་ན་ལྟུང་བ་འབྱུང་བའི་རྒྱུ་བག་མེད་པ་སྤོང་ཞིང། ཚུལ་ཁྲིམས་ཉམས་པའི་རྒྱུ་བཞི་
པ་བག་མེད་པ་དང། ལེ་ལོས་ཡོངས་སུ་ཟིན་པའི་སྐབས་ཀྱི་བག་མེད་པ་སྤྱི་སྤོང་ངོ། །དྲུག་པ་ངོ་ཚ་ཤེས་པ་ནི། ཚུལ་ཁྲིམས་ཉམས་པའི་ཉེས་དམིགས་རྣམས་ཀྱིས་བདག་ལ་མི་འདོད་པ་འབྱུང་བས་འཇིགས་ནས་ཁ་ན་མ་ཐོབ་ལ་འཛེམ་པའོ། །བདུན་པ་ཁྲེལ་ཡོད་པ་ནི། བདག་
གི་འཇིག་རྟེན་དང། འདུལ་བ་དང་འགལ་བའི་ཁ་ན་མ་ཐོ་བ་སྤྱད་ན་སྟོན་པ་དང། ལྷ་དང། མཁན་སློབ་དང། གྲོགས་རྣམས་ཀྱི་ཁྲེལ་བར་འགྱུར་སྙམ་ནས་ཁ་ན་མ་ཐོ་བ་ལ་འཛེམ་པ་སྟེ་འདི་གཉིས་ཡོད་ན་ཚུལ་ཁྲིམས་ཉམས་པའི་རྒྱུ་བཅུ་པ་ཡང་དག་པར་བླངས་པ་ཡོངས་སུ་ཉམས་
པར་འགྱུར་བ་དངོས་སུ་སྤོང་ཞིང། རྒྱུ་གཉིས་པ་ཧ་ཅང་ཞུམ་པ་ཡང་སྤོང་ངོ། །བརྒྱད་པ་བག་ཡོད་པ་ནི། སྔར་ལྟུང་བ་བྱུང་བ་དེང་དྲན་ཏེ་འགྱོད་པས་ཆོས་བཞིན་དུ་ཕྱིར་བཅོས་པ་སྔོན་གྱི་མཐའ་དང་ལྡན་པའི་བག་ཡོད་དང། དེ་བཞིན་དུ་མ་འོངས་པར་ལྟུང་བ་བྱུང་ན་ཡང་ཕྱིར་བཅོས་སྙམ་
པ་མ་འོངས་པའི་ལྟུང་བ་ཕྱིར་བཅོས་པ་ཕྱི་མའི་མཐའ་དང་ལྡན་པའི་བག་ཡོད་དང། ད་ལྟར་ལྟུང་བ་བྱུང་མ་ཐག་ཕྱིར་བཅོས་པ་དབུས་ཀྱི་མཐའ་དང་ལྡན་པའི་བག་ཡོད་དང། ལྟུང་བ་མ་བྱུང་བའི་སྔ་རོལ་ནས་ཕྱིས་ལྟུང་བ་མི་འབྱུང་བ་དེ་ལྟར་སྤྱོད་སྙམ་པ་སྔོན་གྱི་དུས་སུ་བྱ་བའི་བག་
ཡོད་དང། ཅི་ནས་ཀྱང་ལྟུང་བ་མི་འབྱུང་བར་སྤྱོད་སྙམ་པ་རྗེས་སུ་འཇུག་པའི་བག་ཡོད་པ་སྟེ། བག་ཡོད་ལྔའོ། །རྗེས་སུ་འཇུག་པའི་དོན་ནི། བག་ཡོད་མེད་གཉིས་ཀའི་སྐབས། རང་རང་གི་སྔ་མའི་བག་ཡོད་མེད་སོ་སོའི་རྗེས་སུ་འཇུག་པའོ། །འདི་རྣམས་ཀྱིས་ཚུལ་ཁྲིམས་ཉམས་པའི་རྒྱུ་
བཞི་པ་བག་མེད་པ་དང། ལེ་ལོས་ཡོངས་སུ་ཟིན་པའི་སྐབས་ཀྱི་བག་མེད་པ་ལྔ་སོ་སོར་སྤོང་ངོ། །གཉིས་པ་སྦྱོར་བ་ཕུན་སུམ་ཚོགས་པ་ལ། ཐོག་མར་མེད་དུ་མི་རུང་བའི་འདུལ་བ་ལ་བསླབ་པ། ལྟུང་བ་མི་འབྱུང་བའི་རྒྱུ་ལྔ་ལ་བསླབ་པ། བསླབ་པ་དང་མི་མཐུན་པའི་ཆོས་ལྔ་སྤོང་བ་ལ་

[182B] མཐུན་པའི་ཆོས་ལྔ་བསྟེན་པ་ལ་བསླབ་པ། ཡོངས་སུ་ཤེས་པའི་ཆོས་ལྔ་ཤེས་པ་ལ་བསླབ་པ། བསླབ་པ་ལ་བརྩོན་པའི་ཆོས་ལྔ་ལ་བསླབ་པ། སྟོབས་ལྔ་དང་ལྡན་པའི་སྦྱོར་བ་ཕུན་ཚོགས་ལ་བསླབ་པ་དང་བདུན་ལས། དང་པོ་ནི། དཔལ་མགོན་ཀླུ་སྒྲུབ་ཀྱིས་རིན་ཆེན་
ཕྲེང་བ་ལས། དེས་ན་རབ་ཏུ་བྱུང་བ་ཡིས། །དང་པོར་བསླབ་ལ་རབ་གུས་བྱ། །སོ་སོར་ཐར་པ་འདུལ་བཅས་པ། །མང་ཐོས་དོན་གཏན་དབབ་ལ་བསྒྲིམས། །ཞེས་གསུངས་པས། ཐོག་མ་ཉིད་དུ་འདུལ་བ་མཉན་པར་བྱས་ནས་མཐའ་དག་པར་ཤེས་པར་བྱའོ། །གཉིས་པ་ལྟུང་བ་མི་འབྱུང་བའི་
རྒྱུ་ལྔ་ལ་བསླབ་པ་ནི། འདུལ་བ་བསྡུ་བར། བསྡམས་སོགས་བལྟ་སོགས་བྱ་ཉུང་དང། །འདྲེས་པར་གནས་པ་མེད་སོགས་དང། །ལས་དང་པོ་ལ་སོགས་པ་ཡིས། །ལྟུང་བ་འབྱུང་བ་མེད་པ་ཡིན། །ཞེས་པ་ལྟར་བསྡམས་སོགས་དང། བལྟ་སོགས་དང། བྱ་ཉུང་དང། འདྲེས་མེད་སོགས་དང་
ལས་དང་པོ་པ་སོགས་དང་བཅས་སྡེ་ཚན་ལྔ་ལས། དང་པོ་ནི། དབང་པོའི་སྒོ་སྡོམ་པ་དང། ཟས་ཀྱི་ཚོད་རིག་པ་དང། ནམ་གྱི་ཆ་སྟོད་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང། ཤེས་བཞིན་དུ་སྤྱོད་པ་བཅས་ཡིན་ནོ། །གཉིས་པ་ནི། དགེ་སྦྱོང་གི་ཚུལ་ལ་ཤས་ཆེར་བལྟ་བ་དང། སྟོན་པ་དང་
གྲོགས་ལ་གུས་པ་དང་ངོ་ཚ་ཁྲེལ་ཡོད་ཀྱིས་ལྟུང་བ་ལ་འཛེམ་པ་བཅས་ཡིན་ནོ། །གསུམ་པ་ནི། ཕྱིའི་བྱ་བ་དང། ནང་གི་བསམ་དོན་དང། ལས་ཀྱི་མཐའ་དང། འདུ་འཛི་ཉུང་བ་བཅས་ཡིན་ནོ། །བཞི་པ་ནི། ཁྱིམ་པ་དང་རབ་ཏུ་བྱུང་བ་རྣམས་དང་མི་འདྲེ་བར་གནས་པ་དང། འདུལ་བ་ལ་མཁས་
པས་ལྟུང་བ་ཡོད་མེད་མི་འདྲེས་པ་དང་དེའི་སྒོ་ནས་དགེ་ཕྱོགས་ལ་གཅིག་ཏུ་ངེས་པ་བྱེད་པ་བཅས་ཡིན་ནོ། །ལྔ་པ་ནི། བཅས་པའི་ལས་དང་པོ་པ་དང། སྨྱོས་པ་དང། སེམས་འཁྲུགས་པ་དང། ཚོར་བས་ཉེན་པ་བཅས་ཡིན་ནོ། །གསུམ་པ་བསླབ་པ་དང་མི་མཐུན་པའི་ཆོས་ལྔ་སྤང་བ་ལ་བསླབ་
པ་ནི། འདུལ་བ་བསྡུ་བར། འདུལ་བའི་བསླབ་དང་མི་མཐུན་པའི། །ཆོས་ནི་རྣམ་ལྔར་རིག་པར་བྱ། །བར་དུ་གཅོད་དང་དམ་ཆོས་ལྟར། །བཅོས་དང་སྡིག་པའི་གྲོགས་པོ་དང། །གླེན་ཞིང་ཉོན་མོངས་མང་བ་དང། །སྔོན་གྱི་ཚོགས་སྟོབས་ཆུང་བ་ཡིན། །ཞེས་པ་ལྟར། བར་དུ་གཅོད་པ་ལྔ་དང་

[183A]༄༅། །ཆོས་ལྟར་བཅོས་པ་ཉི་ཤུ་རྩ་ལྔ་དང། སྡིག་གྲོགས་དང། གླེན་ཞིང་ཉོན་མོངས་མང་བ་དང། སྔོན་གྱི་ཚོགས་སྟོབས་ཆུང་བ་དང་བཅས་ལྔ་སྤང་བ་ལ་བསླབ་པར་བྱའོ། །བར་གཅོད་ལྔ་ནི། ལྷག་པའི་བསླབ་གསུམ་གྱི་བར་གཅོད་གསུམ་དང། བདེ་འགྲོའི་བར་གཅོད་
དང། རྙེད་པ་དང་སྲོག་དང་འཕྲལ་གྱི་བྱ་བའི་བར་གཅོད་བཅས་ལྔའོ། ཆོས་མ་ཡིན་པ་ལ་རང་གཞན་གྱིས་ཆོས་སུ་འདུ་ཤེས་ནས་བྱས་པའི་བཤད་སྒྲུབ་གཉིས་ནི་ཆོས་ལྟར་བཅོས་པའི་བཤད་སྒྲུབ་ཏུ་གསུངས་འདུག་པས། ཆོས་ལ་བརྩོན་པ་ཡོད་ན་ཆོས་མིན་དང་མ་འདྲེས་པའི་ཆོས་ངོ་
ཤེས་པ་རང་གལ་ཆེའོ། །སྡིག་གྲོགས་ནི་རྒྱས་པར་ཉན་ས་དང་བྱང་ས་ལྟར་དང། མདོར་ན་བག་མེད་པ་དང། ཉེས་སྤྱོད་དང། དགེ་བ་དང་ཡོན་ཏན་དམན་པ་འཛིན་དུ་འཇུག་པར་བྱེད་པ་རྣམས་ཡིན། དད་སོགས་དམན་ཞིང་རྨོངས་པ་ཤས་ཆེ་བས་གླེན་ཞིང་ཉོན་མོངས་མང་བ་དང། ཚོགས་སྟོབས་
ཆུང་བ་ནི་སྔོན་དད་སོགས་མ་བསྒོམས་པས་ཚེ་འདི་ལ་དབང་པོ་དམན་པ་དང། བརྩོན་འགྲུས་བྱས་ཀྱང་ལམ་བསྒོམ་མི་ནུས་པའོ། །བཞི་པ་མཐུན་པའི་ཆོས་ལྔ་བསྟེན་པ་ལ་བསླབ་པ་ནི། འདུལ་བ་བསྡུ་བར། ལེགས་པར་ངེས་འབྱུང་གང་ཡིན་དང། །འདྲི་དང་སོ་སོར་རྟོག་པ་དང། །གཉེན་
པོ་སྒོམ་པར་བྱེད་པ་དང། །དད་པ་ཡིན་ཏེ་དེ་ལ་ཡང། །དང་པོ་ལ་བརྟེན་གཞན་དག་བྱེད། །དེ་དག་ལྟུང་བ་མི་འབྱུང་སྟེ། །མི་ཤེས་ལ་སོགས་གོ་རིམ་བཞིན། །ཞེས་པ་ལྟར། དང་པོར་འཇིགས་སྐྱོབས་དང། ལེགས་སྨོན་ཙམ་མ་ཡིན་པར་ངེས་འབྱུང་གིས་རབ་ཏུ་བྱུང་བ་དང། བྱུང་ནས་
སྡེ་སྣོད་འཛིན་པ་རྣམས་ལ་ལྟུང་བ་ཡོད་མེད་སོགས་འདྲི་བ་དང། དུས་གསུམ་དུ་རང་གི་ཚུལ་ཁྲིམས་ལ་སོ་སོར་རྟོག་ཅིང་ཉེས་པ་མེད་ན་དགའ་བ་སྒོམ་ནས་རྗེས་སུ་སློབ་པ་དང། གལ་ཏེ་ཉེས་པ་མཐོང་ན་ཡང་ཕྱིར་འཆོས་བྱེད་པ་ནི་སོ་སོར་རྟོག་པ་དང། ཉིན་མོ་དང། ནམ་གྱི་ཆེ་
སྟོད་སྨད་ལ་ཚུལ་ཁྲིམས་དང་སྨྲ་བ་དང། སྒྲ་ཙམ་གྱིས་ཆོག་པར་མི་འཛིན་པར་འདོད་ཆགས་ཀྱི་གཉེན་པོར་མི་སྡུག་པ་དང། ཞེ་སྡང་གི་གཉེན་པོར་བྱམས་པ་དང། གཏི་མུག་གི་གཉེན་པོར་རྟེན་འབྲེལ། ང་རྒྱལ་གྱི་གཉེན་པོར་ཁམས་ཀྱི་རབ་དབྱེ། རྣམ་རྟོག་གི་གཉེན་པོར་དབུགས་

[184B] བདག་དང་བདག་གིར་ལྟ་བའི་གཉེན་པོར་སྟོང་པ་དང་བདག་མེད་སྒོམ་པ་སྟེ་གཉེན་པོ་བསྒོམ་པ་དང། ལྟུང་བའི་འབྲས་བུ་ལ་མི་འདོད་པ་ཡིན་པར་ཡིད་ཆེས་པའི་དད་པ་བསྒོམ་པ་བཅས་ལྔ་ལས། དང་པོ་ངེས་པར་འབྱུང་བའི་ཚུལ་ཁྲིམས་ལ་བརྟེན་ནས། ལྷག་མ་བཞི་པོས་རིམ་
པ་བཞིན་དུ་མི་ཤེས་པ་དང། བག་མེད་པ་དང། ཉོན་མོངས་པ་མང་བ་དང། མ་གུས་པ་བཅས་ལྟུང་བ་འབྱུང་བའི་རྒྱུ་བཞིའི་གཉེན་པོ་བྱེད་པའོ། །ཆོས་ལྔ་པོ་དེ་ལ་བརྟེན་ནས་ཚུལ་ཁྲིམས་ཀྱི་ཕུང་པོ་ཀུན་ཏུ་བསྲུངས་པ་དང། ལེགས་པར་བསྲུངས་པ་ཡིན་པས་གཏན་གྱི་བདེ་བ་སྒྲུབ་པ་རྣམས་
ཀྱིས་ཚུལ་གནས་ཐོས་བསམ་སྒོམ་པའི་གནད་དང་བཅས་པའི་སྙིང་པོ་འདི་ལ་ཉིན་རེ་བཞིན་དུ་ཉམས་ལེན་ཅི་ནས་མཛད་དགོས་སོ། །འདིར་དད་པ་སྦྱོར་བར་བགྲངས་པ་ནི་དད་པ་དེ་སྒོམ་པ་ལ་རྩོལ་བ་ནི་སྦྱོར་བ་ཡིན་པས་སོ། །ལྔ་པ་ཡོངས་སུ་ཤེས་པའི་ཆོས་ལྔ་ཤེས་པ་ལ་བསླབ་པ་ནི་
འདུལ་བ་བསྡུ་བར། འདུལ་བའི་བསླབ་པ་བརྩོན་པ་ཡིས། །གནས་ལྔ་ཡོངས་སུ་ཤེས་བྱ་སྟེ། །དངོས་པོ་དང་ནི་ལྟུང་བ་དང། །གང་ཟག་རྫས་བླང་གནོད་པའོ། །ཞེས་པ་ལྟར། དངོས་པོ་དང། ལྟུང་བ་དང། གང་ཟག་དང། རྫས་བླང་པ་དང། གནོད་པ་བཅས་གནས་ལྔ་ཡོངས་སུ་ཤེས་པར་
བྱའོ། །འདིར་དངོས་པོ་ནི། ཕུང་སོགས་ལྔ་དང་གཞན་ཡང་སེམས་ཅན་དང་སེམས་ཅན་མ་ཡིན་པའི་དངོས་པོ་གཉིས་སོ། །ལྟུང་བ་ནི་ལྔས་ཤེས་པར་བྱ་སྟེ་གཞི་དང་ཀུན་སློང་དང་དངོས་པོ་དང་སྦྱོར་བ་དང་མཐའ་བཅས་ལྔའོ། །གང་ཟག་ནི་ལྔས་ཤེས་པར་བྱ་སྟེ། དཔྱད་པ་དང། རིས་དང་
མཐོ་དམན་དང། འཐོབ་པ་དང། བརྟག་པ་བཅས་ཀྱི་དབྱེ་བ་ལྔའོ། །རྫས་བླང་བ་ནི། བསྡུ་ན་གསུམ་སྟེ། རྙེད་པའི་རྫས་བླང་བ་དང། ལྟུང་བ་ལས་བསླང་བའི་རྫས་བླང་བ་དང། དགེ་འདུན་བདེ་བར་བྱ་བའི་ཕྱིར། ཚུལ་ཁྲིམས་འཆལ་བ་བསྐྲད་པའི་རྫས་བླང་བའོ། །གནོད་པ་ནི་ཚེ་འདི་ལ་གནོད་པ་
རྒྱས་པ་ལྔ་གསུངས་པ་ཤེས་ནས་སྤང་བར་བྱའོ། །དྲུག་པ་བསླབ་པ་ལ་བརྩོན་པའི་ཆོས་ལྔ་ལ་བསླབ་པ་ནི། འདུལ་བ་བསྡུ་བར། འདུལ་བ་ཉེར་ཞི་ཆོས་ལྔ་སྟེ། །དེས་པ་དང་ནི་སྤོང་བ་དང། །སྤོང་བའི་ཡན་ལག་བསྙེན་བཀུར་དང། །རྩོད་པ་ཉེ་བར་ཞི་བ་ཡིན། །ཞེས་པ་ལྟར། དེས་ཤིང་འགྲོགས་ན་

[185A]༄༅། །བདེ་བ་མགུ་བའི་ཆོས་དྲུག་སྤོང་བ་འཁོར་ལོ་བཞི། སྤོང་བའི་ཡན་ལག་ལྔ། བསྙེན་བཀུར་ནི་སྟོན་པ་ལ་བསྙེན་བཀུར་བྱེད་པ་ནས་བག་ཡོད་པ་ལ་བསྙེན་བཀུར་བྱ་བའི་བར་གོ་རིམ་བདུན་དང། བསྙེན་བཀུར་རང་གི་ངོ་བོ་གསུམ། རྩོད་པ་ཞི་བྱེད་ཀྱི་ཆོས་བདུན་
བཅས་ཉེ་བར་ཞི་བའི་ཆོས་ལྔ་ལ་བསླབ་པར་བྱའོ། །བདུན་པ་སྟོབས་ལྔ་དང་ལྡན་པའི་སྦྱོར་བ་ཕུན་ཚོགས་ལ་བསླབ་པ་ནི། འདུལ་བ་བསྡུ་བར། སྦྱོར་བ་དང་ནི་བསམ་པ་དང། །རྟོགས་པ་དང་ནི་ཤེས་པ་དང། །གནས་པར་གྱུར་པའི་སྟོབས་ཀྱིས་ནི། །ཡང་དག་སྦྱོར་བ་ཕུན་ཚོགས་འགྱུར། །
ཞེས་པ་ལྟར་སྦྱོར་བའི་སྟོབས་དང། བསམ་པའི་སྟོབས་དང། རྟོགས་པའི་སྟོབས་དང། ཤེས་པའི་སྟོབས་དང། གནས་པའི་སྟོབས་བཅས་སྟོབས་ལྔ་དང་ལྡན་པའི་ཡང་དག་པའི་སྦྱོར་བ་ནི་རྣམ་པ་ཐམས་ཅད་དུ་ཕུན་སུམ་ཚོགས་པར་འགྱུར་པས་དེ་རྣམས་ལ་བསླབ་པར་བྱའོ། །གསུམ་པ་བསམ་སྦྱོར་གཉིས་ཀ་ཕུན་
སུམ་ཚོགས་པ་ནི། མ་མོ་བྱ་བའི་ཕུང་པོ་ལས། དགེ་སློང་གནས་བརྟན་དང། བར་མ་དང། གསར་བུ་ཐམས་ཅད་ཀྱིས་ཀྱང་རབ་ཏུ་བྱུང་བའོ་སྙམ་དུ་སེམས་མངོན་དུ་བཞག་པར་བྱ། སངས་རྒྱས་བཅོམ་ལྡན་འདས་མགོན་པོའོ་སྙམ་དུ་འདུ་ཤེས་མངོན་དུ་བཞག་པར་བྱ། མྱ་ངན་ལས་འདས་པ་
ལ་གཞོལ་བར་བྱ། བསླབ་པའི་གཞི་ལྟ་བུར་བཅས་པ་ལ་མཚུངས་པར་སྤྱད་པར་བྱ། བླ་མའི་ཁྱད་པར་ཆུད་པའི་ཕྱིར་ནན་ཏན་དུ་བྱ། ཞེས་གསུངས་པ་ལྟར། ནམ་གྱི་ཆ་སྨད་གསུམ་ཆ་ཡོད་ཙམ་ནས་ལངས་ཏེ། རང་ཉིད་ལ་རབ་ཏུ་བྱུང་བའི་དགེ་སློང་གི་འདུ་ཤེས་བཞག་ལ། བདག་
ཅག་སྡུག་བསྔལ་གྱི་རྒྱ་མཚོར་བྱིང་པའི་མགོན་སྐྱབས་གཅིག་པུ་ནི། བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཁོ་ནའོ་སྙམ་པའི་འདུ་ཤེས་མངོན་དུ་བྱས་ཏེ་རྒྱུ་གཉིས་ཚང་ངེས་ཀྱིས་སྐྱབས་འགྲོ་བྱས་ནས། མྱ་ངན་ལས་འདས་པའི་ཐར་པ་གཅིག་པུ་ལ་སེམས་གཞོལ་བར་བྱ། མཐུ་
ཡོད་ན་བྱམས་སྙིང་རྗེས་དྲངས་པས་བྱང་ཆུབ་མཆོག་ཏུ་སེམས་བསྐྱེད་ནས་སྤྱོད་པ་ཕྱིན་དྲུག་སྤྱི་དང། ཁྱད་པར་བདག་མེད་ལ་དམིགས་པའི་ཞི་ལྷག་ཟུང་འབྲེལ་གྱི་རྣལ་འབྱོར་བར་གང་ཡོད་བསྒོམ་ཞིང། རྣལ་འབྱོར་མེད་ན་ཁ་ཏོན་བྱ། དེ་ཡང་ཀླག་པ་གསུམ་ཀླག་པར་བྱའོ་ཞེས་གསུངས་

[186B] དེ་གསུམ་ནི་རྒྱུད་ཆགས་གསུམ་པའོ། །དེ་ནས་བསླབ་པའི་གཞི་ལྟ་བུར་བཅས་པ་ལ་མཚུངས་པར་སྤྱད་པ་ནི་ནམ་ལངས་པ་ལ་ཉེ་བ་ན་ལངས་ཏེ་གོས་ཚགས་ལེགས་པར་བཅོས་ལ། སོ་ཤིང་དོར། གདོང་བཀྲུས་ནས་བླ་མ་སངས་རྒྱས་ལ་ཕྱག་མཆོད་སོགས་བྱ། དེ་ནས་བླ་མའི་མདུན་དུ་སོང་
སྟེ་ཕྱག་ཕུལ་བསྙུན་གསོལ་བ་ལ་སོགས་པའི་བསླབ་རིམ་རྣམས་གནས་ཀྱི་སྐབས་ལྟར་བྱ། དེ་ལ་ཚོགས་ཀྱི་གཙོ་བོ་ཚུལ་ཁྲིམས་ཀྱི་སྡོམ་པ་ནི་ཡན་ལག་དྲུག་དང་ལྡན་ཏེ། ཚུལ་ཁྲིམས་དང་ལྡན་པར་གནས་པ་དང། སོ་སོ་ཐར་པའི་སྡོམ་པས་བསྡམས་པ་དང། ཆོ་ག་ཕུན་སུམ་ཚོགས་པ་
དང། སྤྱོད་ཡུལ་ཕུན་སུམ་ཚོགས་པ་དང། ཁ་ན་མ་ཐོ་བ་ཕྲ་རབ་ཙམ་དག་ལ་ཡང་འཇིགས་པར་ལྟ་བ་དང། བསླབ་པའི་གཞི་རྣམས་ཡང་དག་པར་བླངས་ཤིང་སློབ་པར་བྱེད་པ་དང་དྲུག་ལས། དང་པོ་ནི། འདིར་ལུས་ངག་གི་སྡོམ་པ་གཙོ་བས་མཚམས་མེད་སོགས་མ་བྱས་པས་ལུས་
ངག་གི་ལས་མཐའ་མ་ལོག་པར་གྱུར་ཅིང། ཕམ་པས་མཉམས་པར་བྱེད་པ་དང། བསླབ་ཕྲན་ཡན་ཆད་སྐྱོན་མེད་པར་བྱེད་པའོ། །གཉིས་པ་ནི། འདིར་སོ་ཐར་གྱི་སྡོམ་པའི་མཆོག་དགེ་སློང་གི་སྡོམ་པས་བསྡམས་པའོ། །དེ་ལ་དང་པོ་ནི། སྡོམ་པ་ཆུད་མི་ཟ་བའི་མཚན་ཉིད་དང། གཉིས་པ་ནི་
སྡོམ་པའི་རང་བཞིན་གྱི་མཚན་ཉིད་དོ། །གསུམ་པ་ཆོ་ག་ཕུན་སུམ་ཚོགས་པ་ལ། སྤྱོད་ལམ་ལ་བརྟེན་པ་དང། འཕྲལ་གྱི་བྱ་བ་ལ་བརྟེན་པ་དང། དགེ་བའི་ཕྱོགས་ལ་བརྟེན་པ་སྟེ་གསུམ་ལས། དང་པོ་ནི། ཇི་ལྟར་འགྲེང་འཆག་ཉལ་འདུག་གང་བྱེད་ཀྱང་འཇིག་རྟེན་དང་མཐུན་ཞིང་འདུལ་བ་དང་
མི་འགལ་བས། འཇིག་རྟེན་གྱི་དམ་པ་ཡ་རབ་སྤྱོད་ཚུལ་རྣམས་དང་འདུལ་བ་ལ་བསླབ་པ་རྣམས་ཀྱིས་སོ་སོར་སྨད་ཅིང་གཤུང་བར་མི་འགྱུར་བའོ། །གཉིས་པ་འཕྲལ་གྱི་བྱ་བ་ལ་བརྟེན་པ་ནི། ཆོས་གོས་བགོ་བ་དང། བཤད་གཅི་དང། ཆུ་བཏུང་བ་དང། སོ་ཤིང་བཟའ་བ་དང། གྲོང་དུ་
འཇུག་པ་དང། བསོད་སྙོམས་སྒྲུབ་པ་དང། བཟའ་བ་དང། ལྷུང་བཟེད་བཀྲུ་ཞིང་བཞག་པ་དང། རྐང་པ་བཀྲུ་བ་དང། མལ་སྟན་བཤམས་ཤིང་བསྡུ་བ་དང། ལྷུང་བཟེད་དང་ཆོས་གོས་ཀྱི་ལས་དང། བྱ་བ་ཅུང་ཟད་དེ་ལྟ་བུ་རྣམས་ཇི་ལྟར་རིག་པ་དང། གང་དུ་བྱ་བ་དང། ཇི་ལྟར་བྱ་བ་དེར་འཇིག་རྟེན་

[187A]༄༅། །དང་མཐུན་ཞིང། འདུལ་བ་དང་མི་འགལ་བར་བྱས་པས་འཇིག་རྟེན་པ་རྣམས་རྩོད་པར་མི་འགྱུར་ཞིང་འདུལ་བ་ལ་བསླབ་པ་རྣམས་ཀྱིས་སྨད་པར་མི་འགྱུར་བའོ། །གསུམ་པ་དགེ་བའི་ཕྱོགས་ལ་བརྟེན་པ་ནི་ཁ་ཏོན་དང་བླ་མ་ལ་འདུད་ཅིང་ལྡང་བ་དང་
སྙིང་བརྩེ་བས་ནད་གཡོག་བྱ་བ་དང། འདུན་པ་སྦྱིན་པ་དང། ལུང་འབོགས་པ་དང། རབ་ཏུ་སྦྱོར་བ་དང། ཡོངས་སུ་ཞུ་བ་དང། ཆོས་མཉན་པ་དང། ཚངས་སྤྱོད་མཁས་ཤིང་བརྩོན་པ་རྣམས་ལ་ལུས་ཀྱིས་ཞལ་ཏ་བྱ་བ་དང། གཞན་དག་ཀྱང་དགེ་ཕྱོགས་འཛིན་དུ་གཞུག་པ་དང། ཆོས་
བསྟན་པ་དང། ནང་དུ་ཡང་དག་འཇོག་པ་དང། སྒོམ་ལ་འཇུག་པ་དང། སྐྱིལ་ཀྲུང་བཅའ་བ་དང། འདུག་པ་དང། གཞན་ཡང་དེ་ལྟ་བུའི་ཆོས་རྣམས་ཅི་རིག་པར་གང་དུ་བྱ་བ་དང། ཇི་ལྟར་བྱ་བ་དེར། འཇིག་རྟེན་དང་མཐུན་ཞིང། འདུལ་བ་དང་མི་འགལ་བས་འཇིག་རྟེན་པ་དང། འདུལ་བ་ལ་བསླབ་
པ་རྣམས་ཀྱིས་རྩོད་ཅིང་སྨད་པར་མི་འགྱུར་བའོ། །བཞི་པ་སྤྱོད་ཡུལ་ལམ་སྤྱོད་པ་ཕུན་སུམ་ཚོགས་པ་ནི། འདི་ལྟ་སྟེ། བཤན་པའི་གནས་དང། སྨད་ཚོང་མའི་གནས་དང། ཆང་ཚོང་མའི་གནས་དང། རྒྱལ་པོའི་ཕོ་བྲང་དང། གདོལ་པའི་ཁྱིམ་ཁོ་ན་སྟེ། དགེ་སློང་གིས་སྤྱོད་ཡུལ་མ་ཡིན་པ་ལྔ་པོ་དེ་
དག་དང། གཞན་ཡང་ཞེ་འགྲས་པར་འགྱུར་བ་དང། ཕྱིར་བཟློག་ཏུ་མི་རུང་བའི་ཁྱིམ་གང་ཡིན་པ་སྤང་ནས། སྤྱོད་ཡུལ་ཁ་ན་མ་ཐོ་བ་མེད་པར་སྔ་དྲོ་ལ་སོགས་པ་དུས་སུ་སྤྱོད་པར་བྱེད་པའོ། །ལྔ་པ་ཁ་ན་མ་ཐོ་བ་ཕྲ་རབ་ཙམ་དག་ལ་ཡང་འཇིགས་པར་ལྟ་བ་ནི། བསླབ་གཞི་ཕྲ་བ་ལྟུང་བྱེད་དང། ཤིན་
ཏུ་ཕྲ་བ་ཉེས་བྱས་ཙམ་དག་ལ་ཡང། འདི་ལྟར་འཇིག་པར་ལྟ་སྟེ། བདག་ལྟུང་བ་ཆུང་དུ་འདི་ཙམ་གྱིས་ཀྱང་མངོན་མཐོའི་གནས་མ་ཐོབ་པ་ཐོབ་པར་བྱ་བ་དང། བདེན་པའི་དོན་མ་རྟོགས་པ་རྟོག་པར་བྱ་བ་དང། མྱང་འདས་མངོན་སུམ་དུ་མ་བྱས་པ་མངོན་སུམ་དུ་བྱ་བའི་སྐལ་བ་མེད་པར་འགྱུར་བ་
དང། ངན་སོང་དུ་ཉེ་བར་འགྲོ་བར་འགྱུར་བ་དང། བདག་ལ་ཐམས་ཅད་ཀྱིས་སྨད་པར་འགྱུར་བ་སོགས། འདི་ཕྱིའི་ཉེས་དམིགས་ཆེན་པོ་དྲན་ནས་བསམ་བཞིན་དུ་སྲོག་གི་ཕྱིར་ཡང་ལྟུང་བ་ཆུང་དུ་འབྱིན་པར་མི་བྱེད། བརྒྱ་ལ་བརྗེད་ངེས་པས་ལྟུང་བ་ཆུང་དུ་བྱུང་ན་ཡང་མྱུར་བ་མྱུར་བར་ཆོས་བཞིན་དུ་

[188B] །དྲུག་པ་བསླབ་པའི་གཞི་རྣམས་ཡང་དག་པར་བླང་ཞིང་སློབ་པར་བྱེད་པ་ནི། སྔར་བསྙེན་པར་རྫོགས་པའི་དུས་སུམ་ཐོས་པའི་བསླབ་གཞི་ལྷག་མ་རྣམས་སོ་སོར་ཐར་པའི་མདོ་དང། མཁན་སློབ་གྲོགས་མཆེད་སོགས་ལས་ཐོས་ནས་ཐམས་ཅད་ལ་བསླབ་བོ་ཞེས་
དམ་བཅས་ཤིང། དེའི་རྒྱུས་སྡོམ་པ་མཆོག་ཀྱང་ཐོབ་སྟེ་དེ་རྣམས་ལ་མ་མཁས་ན་མཁས་པར་བསླབས། བསླབས་ནས་ཀྱང་དོན་དང་ཚིག་འབྲུ་ཕྱིན་ཅི་མ་ལོག་པར་འཛིན་ཅིང་བསླབ་པའོ། །དེ་ལྟར་ཆོ་ག་ཕུན་སུམ་ཚོགས་པ་དང། སྤྱོད་ཡུལ་ཕུན་སུམ་ཚོགས་པ་འདི་གཉིས་ལ་བསླབ་པས་
གཞན་མ་དད་པ་རྣམས་དང་ཅིང། དད་པ་རྣམས་འཕེལ་བ་དང། ལྷག་པར་དད་པར་བྱེད་པ་དང། མ་དད་པ་འགའ་ཡང་ཡིང་འཁྲུག་པར་མི་འགྱུར་བ་དང། མི་སྙན་པ་ཡང་བརྗོད་པར་མི་བྱེད་ཅིང། འདི་གཉིས་དང་མི་ལྡན་ན་ཚུལ་ཁྲིམས་དང་ལྡན་དུ་ཟིན་ཀྱང། གཞན་གྱི་དབང་གིས་བྱུང་
བའི་ཡོན་ཏན་དེ་དག་དང། རྗེས་སུ་བསྔགས་པ་དག་མི་འབྱུང་ཞིང། དེ་ལས་བཟློག་པའི་སྐྱོན་འབའ་ཞིག་འབྱུང་བས་ཆོ་ག་དང་སྤྱོད་ཡུལ་འདི་གཉིས་གཞན་གྱི་དབང་གིས་བྱུང་བའི་ཡོན་ཏན་ཅན་ནོ། །དེ་ལྟར་ཆོ་ག་དང་སྤྱོད་ཡུལ་ཕུན་སུམ་ཚོགས་པས་གཞན་དབང་གིས་བྱུང་བའི་ཡོན་
ཏན་དང། རྗེས་སུ་བསྔགས་པ་ཐོབ་ཏུ་ཟིན་ཀྱང། ཚུལ་ཁྲིམས་ཉམས་པར་བྱས་ན་རྒྱུ་རྐྱེན་དེས་ངན་སོང་དུ་ལྟུང་ན་མ་ཐོབ་པ་ཐོབ་པ་སོགས་ཀྱི་ཡོན་ཏན་གྱི་སྐལ་བ་མེད་པར་འགྱུར་བ་ལྟ་ཅི་སྨོས། དེས་ན་ཁ་ན་མ་ཐོ་བ་ཕྲ་རབ་ཙམ་དག་ལ་ཡང་འཇིགས་པར་ལྟ་བ་དང། བསླབ་པའི་གཞི་
ཆེན་པོ་དག་ཡང་དག་པར་བླང་ཞིང་སློབ་པར་བྱེད་པ་གོང་སྨོས་བཞིན་བྱ་དགོས་ཏེ། དེ་ལྟར་བྱས་ན་ཕྱི་མ་ངན་སོང་དུ་མི་སྐྱེ་ཞིང་བདེ་འགྲོར་སྐྱེ་བ་དང། ཚེ་འདིར་ཡང་མ་ཐོབ་པ་ཐོབ་པར་བྱ་བའི་སྐལ་པ་ཡོད་པར་འགྱུར་བས། འདི་གཉིས་ནི་བདག་གི་དབང་གིས་བྱུང་བའི་ཡོན་ཏན་ཅན་ནོ། །མདོར་
ན་ཡན་ལག་དྲུག་ལས། དང་པོས་ཚུལ་ཁྲིམས་ཀྱི་སྡོམ་པའི་ཆུད་་ཟ་བའི་མཚན་ཉིད་བསྟན། གཉིས་པས་སྡོམ་པའི་རང་བཞིན་གྱི་མཚན་ཉིད་བསྟན། ཕྱི་མ་བཞིས་རང་བཞིན་གྱི་ཡོན་ཏན་གྱི་མཚན་ཉིད་བསྟན་ཏོ། །དེ་ལྟར་ཡན་ལག་དྲུག་དང། མཚན་ཉིད་གསུམ་པོ་དེ་ནི་ཚུལ་ཁྲིམས་ཀྱི་

[189A]༄༅། །ཕུང་པོའི་རྣམ་པར་དབྱེ་བ་དང་བསྡུ་བ་ཡིན་ནོ། །ཚུལ་ཁྲིམས་ཀྱི་སྡོམ་པ་དེ་ཡང། རྒྱུ་བཅུས་ཉམས་ཤིང། དེ་ལས་བཟློག་པ་བཅུས་ཕུན་སུམ་ཚོགས་པར་འགྱུར་བས། ཉམས་པའི་རྒྱུ་བཅུ་ནི། རྒྱལ་པོས་གཙེས་པ་ལ་སོགས་པའི་འཇིགས་པ་ཙམ་གྱིས་བླངས་
པ་སྟེ། དང་པོ་ཉིད་ནས་ཉེས་པར་བླངས་པ་དང། བསླབ་པ་ལས་ལྷོད་ཅིང་གཡེལ་བར་བྱེད་པ་ཧ་ཅང་ཞུམ་པ་དང། བསླབ་པའི་གནས་དང་གནས་མ་ཡིན་པ་ལ་དགའ་འགྱོད་གོ་ལྡོག་ཏུ་ཕྱེད་པ་ཐལ་ཆེས་པ་དང། བག་མེད་པ་ལྔ་དང་གཉིད་ཀྱི་བདེ་བ་སོགས་ཀྱི་དབང་དུ་གཏོང་བ་བག་མེད་པ་
དང་ལེ་ལོས་ཡོངས་སུ་ཟིན་པ་དང། ཕྱི་མར་ལྷ་དང་ཚེ་འདིར་རྙེད་བཀུར་འདོད་ནས་བསླབ་པ་ལོག་པར་སྨོན་པ་དང། ཆོ་ག་གསུམ་འཇིག་རྟེན་དང་འགལ་ཞིང། འདུལ་བ་དང་འགལ་བར་བྱེད་པ་ཆོ་ག་ཉམས་པས་ཡོངས་ཨུ་ཟིན་པ་དང། ཚུལ་འཆོས། ཁ་གསག་གཞོགས་སློང། ཐོབ་ཀྱིས་
འཇལ་བ། རྙེད་པས་རྙེད་པར་འདོད་པ་བཅས་ལོག་འཚོ་ལྔ་བྱེད་པ་འཚོ་བ་ཉམས་པས་ཡོངས་སུ་ཟིན་པ་དང། ལྷག་པར་ཆགས་པས་ལོངས་སྤྱོད་པ་བསོད་ཉམས་ཀྱི་མཐའ་དང། བདག་ཉིད་ངལ་བ་ལ་བརྩོན་པ་ངལ་དུབ་ཀྱི་མཐའ་སྟེ་མཐའ་གཉིས་སུ་ལྷུང་བ་དང། ཚུལ་ཁྲིམས་སམ་བརྟུལ་
ཞུགས་ཀྱི་ལྟ་བ་མཆོག་ཏུ་འཛིན་པ་དེས་པར་འབྱུང་བ་མི་ཡིན་པ་དང། ངོ་ཚ་མེད་ཅིང་དགེ་སྦྱོང་དུ་ཁས་འཆེ་བ་སོགས་ཡང་དག་པར་བླངས་པ་ཡོངས་སུ་ཉམས་པར་གྱུར་བ་བཅས་བཅུའོ། །དེ་ལས་ཕྱི་མ་གཉིས་ཀྱིས་ཚུལ་ཁྲིམས་རྒུད་པ་དང། ལྷག་མ་བརྒྱད་ཀྱིས་ཉམས་པ་ཁོ་ན་ཡིན་ཞིང། བཅུ་
པོ་དེ་ལས་བཟློག་པ་རྣམས་ཀྱིས་ནི་ཚུལ་ཁྲིམས་ཕུན་སུམ་ཚོགས་པ་ཡིན་ནོ། །ཚུལ་ཁྲིམས་ཀྱི་སྡོམ་པ་དེའི་མིང་གི་རྣམ་གྲངས་ནི་དྲུག་སྟེ། ཡོན་ཏན་ཀུན་གྱི་གཞི་རྟེན་ཡིན་པས་རྩ་བའི་དོན་དང། རྒན་གཞོན་ཀུན་ལ་འབྱོར་རྒུད་ཀྱི་དུས་ཀུན་ཏུ་མཛེས་པར་བྱེད་པས་རྒྱན་གྱི་སྒྲའི་དོན་དང་
ཚུལ་འཆལ་ལུས་སེམས་ཀྱི་ཚ་གདུང་སེལ་བར་བྱེད་པས་ན་བྱུག་པའི་སྒྲའི་དོན་དང། ཚུལ་ཁྲིམས་ཀྱི་དྲི་དང་སྙན་པ་ཕྱོགས་དང་ཕྱོགས་མཚམས་ཀུན་ཏུ་ལྡང་ཞིང་གྲགས་པས་སྤོས་ཀྱི་རྣམ་པའི་སྒྲའི་དོན་དང། འདི་ཕྱི་མཐའ་གསུམ་བདེ་བར་འགྲོ་བས་ལུས་ངག་ལེགས་པར་སྦྱང་

[190B] ཁ་ན་མ་ཐོ་བ་ལས་ལྡོག་ཅིང་སྤོང་བའི་རང་བཞིན་ཡིན་པ་དང། དེ་དང་ལྡན་པ་ནི་སྡོམ་པས་བསྡམས་པས་སྡོམ་པའི་སྒྲར་ཡང་གསུངས་པའི་དོན་བཅས་དྲུག་གོ་ཚུལ་ཁྲིམས་ཀྱི་སྡོམ་པ་དེ་ཡང་སོ་སོར་རྟོག་པས་ཡོངས་སུ་རྣམ་པར་དག་པར་བྱ་བ་ནི་གསུམ་སྟེ། ལུས་ཀྱི་ལས་
ལ་སོ་སོར་རྟོག་པ་དང། ངག་གི་ལས་ལ་སོ་སོར་རྟོག་པ་དང། ཡིད་ཀྱི་ལས་ལ་སོ་སོར་རྟོག་པའོ། །དེ་རྣམས་ཀྱི་དོན་ནི་བདག་གི་ལུས་ངག་ཡིད་གསུམ་གྱི་ལས་དུས་གསུམ་གྱིས་བསྡུས་པ་གང་ལ་ཡང། འདི་རང་གཞན་ལ་གནོད་ཅིང། མི་དགེ་བ། ཚེ་འདིར་སྡུག་བསྔལ་འབྱུང་བ། ཕྱི་མར་
ནང་སོང་དུ་རྣམ་པར་སྨིན་པ་བཅས་མི་དགེ་བའི་ཆོས་བཞེ་ལྡན་ཞིག་ཡིན་ནམ། འོན་ཏེ་དེ་ལས་ལྡོག་པའི་དགེ་བའི་ཆོས་བཞི་ལྡན་ཞིག་ཡིན་ཞེས་སོ་སོར་རྟོག་པ་ན། གལ་ཏེ་ལས་དེ་མི་དགེ་བར་ཤེས་ན་བྱེད་འཕྲོ་དེ་ལས་ཕྱིར་ལྡོག་ཅིང། སླན་ཆད་ཀྱང་མི་བྱེད་ལ། སེམས་ཀྱིས་དེའི་རྗེས་སུ་འཇུག་
པར་ཡང་མི་བྱེད་ཅིང། དེ་ཚངས་སྤྱོད་མཁས་པའི་མདུན་དུ་སོ་སོར་འཆགས་ཤིང་ཕྱིར་འཆོས་བྱེད་པ་དང། ཡང་གལ་ཏེ་ལས་དེ་ཉིད་དགེ་བར་ཤེས་ན། ཕྱིར་མི་ལྡོག་ཅིང་སླན་ཆད་ཀྱང་བྱེད་ལ། རྗེས་སུ་འཇུག་པར་སེམས་ཀྱང་བསྐྱེད་ཅིང། མཆོག་ཏུ་དགའ་བ་བསྒོམ་པར་བྱ་བའོ། །དེ་ལྟར་
རྒྱུན་དུ་སྒོ་གསུམ་ལ་བརྟགས་ནས། དགེ་སྡིག་གང་ཡིན་ལ་བླང་དོར་བྱེད་པ་ནི་ཚུལ་ཁྲིམས་དག་ཐབས་དང་དག་པ་དངོས་གཉིས་ཀ་ཡིན་པས། དགེ་སྦྱོང་གི་ལས་གཅིག་པུ་འདི་ལ་ཅི་ནས་ཀྱང་བསླབ་པར་བྱ་དགོས་ཏེ། བཅོམ་ལྡན་འདས་ཀྱིས་སྒྲ་གཅན་ཟིན་ལ་བཀའ་སྩལ་བ་ལས་ཀྱང་
སངས་རྒྱས་བསྟན་པ་དྲན་བྱེད་ན། ལུས་ལས་དེ་བཞིན་ངག་ལས་དང། །ཡིད་ཀྱི་ལས་ལ་ཡང་ཡང་དུ། །སོ་སོར་རྟོགས་ཤིག་སྒྲ་གཅན་ཟིན། །དེ་ལ་ཁྱོད་ནི་སློབས་བྱེད་ན། །ལེགས་པ་སྡིག་མེད་ཁོ་ན་སྟེ། །དེ་ནི་དགེ་སྦྱོང་ལས་ཡིན་གྱིས། འདི་ལ་སློབས་ཤིག་སྒྲ་གཅན་ཟིན། །ཞེས་ཇི་སྐད་གསུངས་
པ་ལྟར་རོ། །ད་ལྟར་ཚུལ་ཁྲིམས་ཀྱི་སྡོམ་པ་ཡོངས་སུ་དག་པ་ལ་ཕན་ཡོན་བཅུ་ཡོད་དེ། གོང་དུ་སྨོས་པ་བཞིན་ནོ། །དེ་ལྟར་ཚུལ་ཁྲིམས་ཀྱི་ཕུང་པོའི་རྣམ་དབྱེ་དང། ཉམས་པ་དང། ཕུན་སུམ་ཚོགས་པ་དང། མིང་གི་རྣམ་གྲངས་དང། སོ་སོར་རྟོག་ཅིང་ཡོངས་སུ་དག་པ་དང། ཕན་ཡོན་དང་
[191A]༄༅། །བཅས་པས་ཚུལ་ཁྲིམས་ཀྱི་སྡོམ་པ་ཡོངས་སུ་རྫོགས་པ་ཡིན་ཏེ། ཉན་སའི་བར་སྡོམ་ལས། རྣམ་དབྱེ་རྣམ་གསུམ་ཤེས་པར་བྱ། །ཕུན་སུམ་ཚོགས་པ་རྣམ་བཅུར་འགྱུར། །རྣམ་གྲངས་རྣམ་པ་དྲུག་ཡིན་ཏེ། །རྣམ་དག་རྣམ་པ་གསུམ་དུ་འདོད། །ཕན་ཡོན་རྣམ་པ་
བཅུ་ཡིན་ཏེ། །དེ་ནི་ཚུལ་ཁྲིམས་སྡོམ་པ་ཡིན། །ཞེས་གསུངས་སོ། །དེ་ལྟར་ཅུང་ཟད་རྒྱས་པར་ཁོང་དུ་ཆུད་པར་བྱས་ནས་དཀྱུས་གཅིག་ལ་ཉམས་སུ་ལེན་པའི་དོན་ནི། མདོར་བསྡུ་ན་ཡན་ལག་དྲུག་ལས། དང་པོས་ཚུལ་ཁྲིམས་ཡང་དག་པར་བླངས་པ་དང། གཉིས་པ་མཐར་
པའི་གནས་སུ་ངེས་པར་འབྱིན་པ་དང། གསུམ་པ་དང་བཞི་པས་གཞན་རྗེས་སུ་འཛིན་པ་དང། ལྔ་པ་དང་དྲུག་པས་བདག་ཉིད་ཡལ་བར་མི་འདོར་བར་བྱེད་པས། ཕྱི་མ་བཞིས་ནི་ཚུལ་ཁྲིམས་སྒོམ་པ་བསྟན་ནོ། །དེ་ལྟར་ན་དང་པོ་གཉིས་གཞིར་བཟུང་ནས། སྤྱོད་ལམ་བཞི་དང། ཕྲལ་གྱི་
བྱ་བ་དང། དགེ་བའི་ཕྱོགས་ཀྱི་བྱ་བ་གང་བྱེད་ཀྱང་འཇིག་རྟེན་པ་དང། དམ་པ་རྣམས་ཀྱིས་སྨད་པར་མི་འགྱུར་བར་བྱེད་པའི་ཆོ་ག་ཕུན་སུམ་ཚོགས་པ་དང། དགེ་སློང་གིས་སྤྱོད་ཡུལ་མ་ཡིན་པའི་གནས་སྤང་ནས་འགྲོ་བར་འོས་པའི་སྤྱོད་ཡུལ་ལ་སྤྱོད་པ་ནི་སྤྱོད་ཡུལ་ཕུན་སུམ་ཚོགས་པ་དང་
ལྟུང་བ་ཆུང་ངུ་ལ་ཡང་ཉེས་དམིགས་ཆེན་པོ་ཡོད་པས་འཇིགས་པར་ལྟ་ཞིང་བསམ་བཞིན་དུ་ལྟུང་བ་གང་ཡང་མི་འབྱིན། བརྒྱ་ལ་བྱུང་ན་ཡང་དེ་མ་ཐག་ཕྱིར་འཆོས་བྱེད་པ་ནི། ཁ་ན་མ་ཐོ་བ་ཕྲ་རབ་ཙམ་ངག་ལ་ཡང་འཇིགས་པར་ལྟ་བ་དང། སྔོན་བསླབ་པའི་གཞི་རྣམས་ཡང་དག་
པར་ཁས་བླངས་ཤིང། ད་ལྟ་དེ་ལྟར་བསླབ་པར་བྱེད་པ་ནི། བསླབ་པའི་གཞི་རྣམས་ཡང་དག་པར་བླངས་ཤིང་སློབ་པར་བྱེད་པ་སྟེ། དེ་ལྟར་ཡན་ལག་བཞིས་སྔ་དྲོའི་དུས་འདའ་བར་བྱེད་ཅིང། དེའི་རྗེས་སུ་རང་རྒྱུད་ལ་ལྟུང་བ་བྱུང་མ་བྱུང་བརྟག་སྟེ། བྱུང་ན་མྱུར་དུ་ཕྱིར་བཅོས། མ་བྱུང་
ན་དགའ་བ་སྒོམ་ཞིང་དགེ་བ་བསྔོ་བར་བྱའོ། །སྐབས་འཚམས་སུ་ཚུལ་ཁྲིམས་ཀྱི་སྡོམ་པ་དེ་ཡང། ཕུན་སུམ་ཚོགས་པ་དང་དེའི་རྣམ་གྲངས་ཀྱི་དོན་དང། རྣམ་པར་དག་པ་དང་ཕན་ཡོན་བཅས་བསམས་པར་བྱ། དེ་ནས་ཁམ་དུ་བྱས་ཏེ་ཟར་རུང་བས་ཁམ་གྱི་ཟས་ཞེས་པ་ཟ་བའི་དུས་ལ་

[192B] འདོད་སྤྱོད་ཁྱིམ་པ་རྣམས་ཀྱིས་འདོད་པའི་རྣམ་པར་རྟོག་པའི་ཕྱིར་དང། རྒྱགས་པའི་ཕྱིར་དང། སྒེག་པའི་ཕྱིར་དང། བརྒྱན་པའི་ཕྱིར། ཟས་མི་རུང་བ་དུས་མ་ཡིན་པར་ལོངས་སྤྱོད་པ་དང་མི་མཐུན་པར། འཕགས་པ་ཉན་ཐོས་ཐོས་པ་དང་ལྡན་པ་སོ་སོར་རྟོག་པའི་སྟོབས་དང་ལྡན་པ་ལྟར་
ཟས་ཀྱི་ཕན་ཡོན་གཅིག་པུ་བདག་ཉིད་འཚོ་བའི་ཕྱིར་ཟ་རུང་བ་ཉེས་དམིགས་གསུམ་དྲན་བཞིན་དུ་དུས་སུ་མཐའ་གཉིས་སྤང་ནས་སང་གི་ཟས་ཀྱི་བར་ལ་མི་བཀྲེས་པའི་ཚོད་ཀྱི་རན་པར་ལོངས་སྤྱད་པར་བྱ། དེ་ནས་ཕྱི་དྲོ་དང་མཚན་མོའི་ཐུན་དང་པོ་ལ་ཡང། ཡན་ལག་བཞི་ཅི་རིགས་པས་
དུས་འདའ་བར་བྱས་ཏེ། མཐར་ཕྱིར་བཅོས་དང་བསྔོ་བ་ཡང་ཅི་རིགས་པར་བྱ། འདོད་པ་ལ་འདུན་པ་དང། གནོད་སེམས་དང། གཉིད་རྨུགས་དང། རྒོད་འགྱོད་དང། ཐེ་ཚོམ་བཅས་བསམ་གཏན་གྱི་སྒྲིབ་པ་ལྔ་དང། དེ་དག་འདྲེན་པར་བྱེད་པས། སྒྲིབ་པར་འགྱུར་བའི་ཆོས་སྡུག་པ་ཉིད་དང་
ཁོང་ཁྲོའི་རྒྱུ་དང། མུན་པ་དང། ཉེ་དུ་སོགས་རྒོད་པའི་རྒྱུ་དང། དུས་གསུམ་དུ་གཏོགས་པའི་ཚུལ་མིན་ཡིད་བྱེད་བཅས་ཡོངས་སུ་སྦྱངས་ཏེ་ཕྱི་རོལ་ཏུ་ཕྱིན་ནས་རྐང་པ་བཀྲུས་ཏེ་ནང་དུ་འོང་ནས། བླ་གོས་བཞི་བལྟབ་ཏུ་བྱས་ཏེ་བཏིང། སྣམ་སྦྱར་རིམ་པ་མང་དུ་བལྟབ་སྟེ་སྔས་སུ་བཅུག་
ལ་སྟོན་པ་ལ་ཕྱག་མཆོད་སོགས་བྱས་མཐར། སོ་སོར་ཐར་པའི་མདོ་ལས། སོ་སོར་ཐར་ལ་བརྩོན་པ་ཡིས། །བསོད་ནམས་གྲུབ་པ་གང་ཡོད་པ། །དེས་ནི་འཇིག་རྟེན་མ་ལུས་པ། །ཐུབ་དབང་གོ་འཕང་ཐོབ་པར་ཤོག་བརྩམ་པར་བྱ་ཞིང་དབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །
འདམ་བུའི་ཁྱིམ་ལ་གླང་ཆེན་བཞིན། །འཆི་བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པས། །ཆོས་འདུལ་འདི་ལ་སྤྱོད་གྱུར་པ། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་བྱེད་པར་འགྱུར། །ཞེས་པ་སོགས་བསྔོ་བའི་ཚིག་སྐབས་སུ་གང་བབས་བརྗོད་ནས། སེམས་ཅན་
ཐམས་ཅད་ཀྱི་དོན་དུ་བསྔོ་བ་དང། གཞན་ཡང་ལྷ་དང་རྒྱལ་པོ་དང། ཡོན་བདག་གི་མིང་ནས་སྨོས་པས་བསྔོ་སྨོན་རྒྱ་ཆེན་པོ་ཡང་བྱས་ལ་དེ་ནས་ཤམ་ཐབས་སྤོས། ཤམ་ཐབས་ཀྱི་གཞན་གྱོན། གཉིད་ཀྱིས་ལུས་བརྟས་པར་བྱས་ཏེ་དགེ་བའི་ཕྱོགས་ཀྱི་སྦྱོར་བ་རྒྱུན་དུ་ཆུད་པར་བྱ་བའི་ཕྱིར་

[193A]༄༅། །ལུས་ཆོས་གོས་ཀྱིས་དཀྲིས་ནས་གློ་གཡས་པ་ཕབ་སྟེ་རྐང་པ་རྐང་སྟེང་དུ་བཞག་ནས་སེངྒེ་རྩལ་ཆེ་ལ་གཟེང་མཐོ་ཕ་རོལ་ཟིལ་གྱིས་གནོན་པ་བཞིན་དུ། དགེ་སློང་བརྩོན་འགྲུས་བརྩམ་པ་ཡང་དེ་དང་འདྲ་བས་སེངྒེའི་ཉལ་སྟངས་ཀྱིས་ཉལ་ན་
བག་མེད་ཀྱིས་ལུས་ལྷོད་པར་མི་འགྱུར་ཞིང། གཉིད་ལོག་ན་ཡང་དྲན་པ་མི་བརྗེད་གཉིད་སྲབ་རྨི་ལམ་སྡིག་པ་མི་རྨིས་པ་ཡིན་གྱིས། ལྷ་དང་ཡི་དྭགས་དང། འདོད་པ་ལ་ལོངས་སྤྱོད་པའི་ཉལ་སྟངས་ཀྱིས་ནི་དེ་ལྟར་མ་ཡིན་ནོ། །དེ་ཡང་འདུ་ཤེས་བཞིས་ཉལ་བར་བྱ་སྟེ། འོད་
དང་ལྡན་པའི་སེམས་ཀྱིས་སྣང་བའི་འདུ་ཤེས་བསྐྱེད་དེ་ཉལ་བས་མུན་པའི་གཉིད་མཐུག་པོ་མི་འབྱུང། དྲན་པས་ཉལ་བས་གཉིད་ཀྱི་ནང་དུའང་དགེ་བ་དྲན་ཞིང་བརྗོད་པར་བྱེད། ཤེས་བཞིན་གྱིས་ཉལ་བས་གཉིད་ཀྱི་ནང་དུ་ཉོན་མོངས་པ་སྡོམ་ཞིང་སྐྱེས་ན་སྤོང་བར་བྱེད། ལྡང་བའི་འདུ་
ཤེས་དང་པོ་ཐུམ་ཕྲས་ཀྱིས་ཉལ་བས་གཉིད་ཀྱི་མ་ནོན་ཞིང་དུས་སུ་སད་པར་བྱེད། ལྡང་བའི་འདུ་ཤེས་གཉིས་པ་སངས་རྒྱས་ཀྱིས་རྗེས་སུ་གནང་བས་ཉལ་བ་ལ་བསླབ་སྙམ་པས། སེངྒེའི་ཉལ་སྟངས་ལས་ལྷག་ཆད་མེད་པར་ཉལ་བར་བྱེད། ལྡང་བའི་འདུ་ཤེས་གསུམ་པ་
ནང་པར་སྔ་བར་ལངས་ནས་དགེ་བ་སྒྲུབ་སྙམ་པའི་འདུན་པ་རྒྱུན་མ་ཆད་པས་ཇི་ལྟར་འདུན་པ་དེ་ལྟར་སྒྲུབ་པར་བྱེད་དོ། །ལྡང་བའི་འདུ་ཤེས་གསུམ་གྱིས་ཉལ་བ་ནི་བརྩོན་འགྲུས་ཀྱིས་ཉལ་བ་ཡང་ཡིན་ནོ། །དེ་ལྟར་ཀུན་སྤྱོད་མ་ཉམས་པར་ཉལ་ནས་སང་ཉིན་ཐོ་རེངས་སྔ་བར་ལངས་
ཏེ་སྔར་བཞིན་སྦྱོང་དོ། །དེ་ཡང་ལུང་མ་མོ་ལས། ཉིན་པར་འཆག་གམ་འདུག་པའི་ཚེ་སྒྲིབ་པའི་ཆོས་རྣམས་སེམས་ལ་ཡོངས་སུ་སྦྱང་བར་བྱའོ། །ཉིན་པར་འཆག་ཅིང་འདུག་པའི་ཚེ་སྒྲིབ་པའི་ཆོས་རྣམས་སེམས་ལ་ཡོངས་སུ་སྦྱངས་ནས། མཚན་མོ་མེལ་ཚེ་དང་པོ་ལ་འཆག་
ཅིང། འགྲོ་བའི་ཚེ་ཡང་སྒྲིབ་པའི་ཆོས་རྣམས་སེམས་ལ་ཡོངས་སུ་སྦྱང་བར་བྱ། མེལ་ཚེ་དང་པོའི་ཚེ་འཆག་ཅིང་འགྲོ་བ་ན་སྒྲིབ་པའི་ཆོས་རྣམས་སེམས་ལ་ཡོངས་སུ་སྦྱངས་ནས། མཚན་མོ་མེལ་ཚེ་བར་མའི་ཚེ་གཙུག་ལག་ཁང་གི་ཕྱིར་རོལ་ཏུ་བྱུང་སྟེ། རྐང་པ་བཀྲུས་

[194B] སྦྱར་མ་སྟུག་པོར་བལྟབ་སྟེ་སྔས་སུ་བཅུག་ལ་གཡས་ཕྱོགས་ཀྱིས་ཉལ་བར་བྱས་ཏེ། རྐང་པ་ལ་རྐང་པས་མན་ན་ཏེ་ཡན་ལག་མི་འཕྲ་བ་དང། སེམས་མི་གཡེང་བ་དང། གོས་མ་གྱེས་པ་དང། སྣང་བར་
འདུ་ཤེས་པ་དང། དྲན་ཞིང་ཤེས་པ་དང་ལྡན་པའི་འདུ་ཤེས་ཡིད་ལ་བྱ་སྟེ་ཐོ་རེངས་མྱུར་ཞིང་རིམ་པར་ལངས་ཏེ། འཆག་གམ་འདུག་པའི་ཚེ་སྒྲིབ་པའི་ཆོས་རྣམས་སེམས་ལ་ཡོངས་སུ་སྦྱོང་བ་དེ་ནི་འདུག་པ་དང་རབ་ཏུ་ལྡན་པ་ཞེས་བྱའོ། །ཞེས་པ་ལ་སོགས་པའི་བཅོམ་ལྡན་
འདས་ཀྱི་སྡེ་སྣོད་རྣམས་ཀྱི་དགོངས་དོན་ཆ་ཚང་བ། ལས་དང་པོ་པའི་གང་ཟག་གཅིག་གིས་ཉིན་རེ་བཞིན་ཉམས་སུ་ལེན་ཚུལ། སློབ་དཔོན་ཆེན་པོ་ཐོགས་མེད་ཀྱིས་འདུལ་བ་བསྡུ་བ་དང། འཕགས་པ་ཉན་ཐོས་ཀྱི་ས་ནས་གསུངས་པ་འདི་ལ། འཁོར་ལོ་བཞི་ལྡན་གྱི་སྐྱེས་བུ་ཞིག་
ཡིན་ན་མ་གཏོགས་ཇི་བཞིན་བརྩོན་པ་དཀའ་མོད། འོན་ཀྱང་སྐྱེས་བུ་བསོད་ནམས་དང་ལྡན་པ་རྣམས་ཀྱིས་ལས་སུ་བྱ་བ་གཞན་སྤངས་ཏེ། འདི་ལ་ཡིད་སྨོན་བསྐྱེད་ནས་ཕྱོགས་ཙམ་བརྩོན་ན་ཡང་ད་ལྟའི་མན་ངག་ཏུ་གྲགས་པ་ཁུང་མེད་ཅིང་འུད་ཆེ་བ་གང་གིས་ཀྱང་འགྲན་དུ་མེད་
པ་ནི་མངོན་སུ་མ་ལགས་སོ། །གསུམ་པ་འགལ་རྐྱེན་ངོ་ཤེས་པའི་སྒོ་ནས་བསྲུང་བ་ནི། འདིར་འགལ་རྐྱེན་ཤེས་ཞེས་པས་བསྟན་ལ། དེ་ནི་ལྟུང་བ་སྡེ་ལྔ་འཁོར་དང་བཅས་པ་ཐམས་ཅད་ཀྱི་ངོ་བོ། ལྕི་ཡང། ལྟུང་བ་འབྱུང་བའི་རྒྱུ། ལྟུང་བ་ལས་ལྡང་པའི་ཐབས་རྣམས་ཤེས་པའི་
སྒོ་ནས་བསྲུང་བ་སྟེ། རྣམ་འབྱེད་གཉིས་ཀྱིས་བསྟན་ནོ། དེ་ལས་དང་པོ་ནི་རྒྱས་པར་འོག་ཏུ་གསུངས་ཤིང། ལྟུང་བ་ལྕི་ཡང་ལ། ཐོག་མར་ལྟུང་བ་ཡིན་མིན་ནི། བཅས་ལྡན་དགེ་སློང་གི་རང་བཞིན་དང། བཅས་པའི་ཁ་ན་མ་ཐོ་བ་ཐམས་ཅད་ལྟུང་བ་ཡིན་ཏེ། བཅས་པ་རྣམས་ཀྱིས་
ཀྱང་ཁྱད་གསོད་དང་འབྲེལ་བས་ངན་སོང་དུ་ལྟུང་སྟེ། ལྕི་ཡང་བསྟན་པའི་མདོ་ལས། ཁྱད་དུ་གསོད་པའི་རྒྱུ་རྐྱེན་གྱིས། །ཚེ་ཡི་དུས་བྱས་ངན་སོང་ལྟུང། །ཞེས་དང། ཆང་འཐུང་བ་ལ་སོགས་པ་བཅས་རྐྱང་རྣམས་ལ་ཡང། ལུང་རྣམ་འབྱེད་ལས། བསྲེག་པར་བྱེད། འཚེད་པར་

[195A]༄༅། །བྱེད། ལྟུང་བར་བྱེད་པའོ། །ཞེས་གསུངས་སོ། །སྒྲུབ་པ་དང། གནང་བའི་བྱ་བ་རྣམས་ནི་ལྟུང་བ་མ་ཡིན་པའོ། །ལྕི་ཡང་གི་ཆོས་ནི་དྲུག་སྟེ། འདུལ་བ་བསྡུ་བ་ལས་གསུངས་པ་ལྔ་དང། གཞུང་གཞན་ནས་གསུངས་པ་གཅིག་བཅས་དྲུག་གོ་དང་པོ་ལྔ་ནི་
འདུལ་བ་བསྡུ་བ་ལས། ལྟུང་བ་རྣམས་ཀྱི་ཆུང་ལ་སོགས། །རྣམ་པ་ལྔས་ནི་རིག་པར་བྱ། །ངོ་བོ་ཉིད་དང་བྱེད་པ་དང། །བསམ་དང་གཞི་དང་ཚོགས་པའོ། །ཞེས་གསུངས་ཏེ། དང་པོ་ངོ་བོའི་སྒོ་ནས་ལྕི་ཡང་ནི། ཕམ་པ་ལྕི། དགེ་འདུན་ལྷག་མ་ནི་འབྲིང། དེ་གཉིས་ལས་གཞན་པ་ནི་ཡང་བའོ་
རྣམ་གྲངས་གཞན་ཡང་ཕམ་པ་དང། ལྷག་མ་ནི་ལྕི། ལྟུང་བྱེད་དང་སོར་བཤགས་ནི་འབྲིང། ཉེས་བྱས་ནི་ཡང་པའོ། །དེ་རྣམས་ནི་གཙོ་ཆེར་ཆད་པ་ལྕི་ཡང་གི་དབང་དུ་བྱས་ཏེ་སྤྱིར་བཏང་ཡིན་གྱི། དམིགས་བསལ་ངོ་བོ་ལྕི་ཡང་གི་དབང་དུ་བྱས་ན་འཆབ་པའི་ཕམ་པ་ལས། དགེ་འདུན་གྱི་
དབྱེན་བྱེད་པའི་ལྷག་མ་ལྕི། གཅིག་པུ་ལམ་དུ་འགྲོ་བའི་ལྷག་མ་ལས། དུད་འགྲོ་གསོད་པའི་ལྟུང་བྱེད་ལྕི་བ་ཡོད་དོ། །རྣམ་གྲངས་གཞན་ཡང་རང་བཞིན་གྱི་ཁ་ན་མ་ཐོ་བ་རྣམས་ངོ་བོ་ཉིད་ཀྱིས་ལྕི་ལ། བཅས་པའི་ཁ་ན་མ་ཐོ་བ་རྣམས་ངོ་བོ་ཉིད་ཀྱིས་ཡང་པའོ། །གཉིས་པ་བྱེད་པའི་སྒོ་ནས་ལྕི་
ཡང་ནི། མ་གུས་པས་བྱས་པ་ལྕི། ཉོན་མོངས་མང་བས་བྱས་པ་འབྲིང། མི་ཤེས་པ་དང་བག་མེད་པས་བྱས་པ་ཡང་པའོ། །གསུམ་པ་བསམ་པའི་སྒོ་ནས་ལྕི་ཡང་ནི། ཞེ་སྡང་ལྟ་བུ་སོགས་ཉོན་མོངས་པ་ཆེ་འབྲིང་ཆུང་གསུམ་ལས། ལྟུང་བ་ལྕི་འབྲིང་ཡང་གསུམ་འབྱུང་བ་ལྟ་བུའོ། །བཞི་པ་
གཞིའི་སྒོ་ནས་ལྕི་ཡང་ནི། སྲོག་གཅོད་པ་ལྟ་བུ་ལ། གཞི་མི་དང་མི་མིན་དུད་འགྲོ་གསུམ་བསད་པ་ལས། ལྟུང་བ་ལྕི་འབྲིང་ཡང་གསུམ་འབྱུང་བ་ལྟ་བུའོ། །དེ་ཡང་བསམ་པ་མཚུངས་པས་གཞི་རང་བཞིན་གཅིག་པ་ལ་བྱས་ཀྱང་ལྟུང་བ་ཆུང་འབྲིང་ཆེ་གསུམ་དུ་འགྱུར་བ་ཡང་ཡོད་དེ། དཔེར་ན་
ཞེ་སྡང་གཅིག་གིས་དུད་འགྲོ་བསད་ན་ལྟུང་བྱེད། མི་ཙམ་བསད་ན་ཕམ་པ། ཕ་མ་བསད་ན་ཕམ་པ་དང་མཚམས་མེད་གཉིས་ཀར་འགྱུར་བ་ལྟ་བུའོ། །ལྔ་པ་ཚོགས་པའི་སྒོ་ནས་ལྕི་ཡང་ནི། ལྟུང་བ་གཅིག་དང་གཉིས་ཡང། གསུམ་ནས་གྲངས་ཤེས་པའི་བར་འབྲིང། གྲངས་མི་ཤེས་པ་

[196B] མདོ་རྩ་འགྲེལ་གྱི་ལུགས་སོ། །འདུལ་བ་བསྡུ་བ་ལས་ནི། གཅིག་དང་གཉིས་ནས་ལྔའི་བར་དུ་བྱུང་བ་ནི་ཡང། དེ་ཡན་ཆད་གྲངས་ཤེས་པར་ནུས་པ་ནི་འབྲིང། ལྟུང་བ་གྲངས་ཤེས་པར་མི་ནུས་པ་ནི་ལྕི་བར་བཤད་དོ། །གཉིས་པ་གཞུང་གཞན་ནས་གསུངས་པ་གཅིག་ནི། གང་ཟག་
གི་སྒོ་ནས་ལྕི་ཡང་སྟེ། འདུལ་བ་བསྡུས་པ་ལས། གང་ཟག་ནི་དགེ་བའི་རྩ་བས་མི་བརྟན་པ་བླུན་པོའི་རྒྱུད་དེའི་ལྕི་བའོ། །དེ་ལས་གཞན་ནི་ཡང་པའོ། །ཞེས་བཤད་དེ་ལྡང་བའི་ཐབས་ལ་མི་མཁས་པ་དང་མཁས་པའི་ཕྱིར་རོ། །མཛོད་འགྲེལ་ལས་ཀྱང། མི་མཁས་པ་ནི་སྡིག་པ་ཆུང་ངུ་བྱས་
ནའང་འོག་ཏུ་འགྲོ་མཁས་སློབ་དཔོན་ཁྱད་པར་བཤེས་གཉེན་གྱིས་པས་ཆེན་པོ་བྱས་ཀྱང་གནོད་པ་རབ་ཏུ་སྤོང་བར་འགྱུར། ལྕགས་ཀྱི་གོང་བུ་ཆུང་ཡང་ཆུ་ཡི་གཏིང་དུ་འབྱིང་འགྱུར་ལ། དེ་ཉིད་སྣོད་དུ་བྱས་ན་ཆེ་ཡང་སྟེང་དུ་འཕྱོ་བར་འགྱུར། ཞེས་བཤད་དོ། །རྣམ་གྲངས་གཞན་ཡང་མི་ཤེས་པ་དང་
ཤེས་བཞིན་པའི་ལྟུང་བ་གཉིས་ནི། རིམ་པ་བཞིན་དུ་ཡང་བ་དང་ལྕི་བ་སྟེ། ཁྱད་གསོད་དང་མ་འབྲེལ་པའི་ཕྱིར་དང་འབྲེལ་བའི་ཕྱིར་རོ། །དེ་ལྟར་ལྟུང་བ་ཡིན་མིན་དང། ལྕི་ཡང་ཤེས་པར་བྱས་ནས། ལྟུང་བས་མི་གོས་པ་དང། གོས་ཀྱང་བཤགས་པ་ལ་མཁས་པར་བྱའོ། །ལྟུང་བ་
འབྱུང་བའི་རྒྱུ་ནི། མི་ཤེས་པ་དང། བག་མེད་པ་དང། ཉོན་མོངས་པ་མང་བ་དང། མ་གུས་པ་དང་བཅས་བཞིའོ། །དེ་དག་ལས་ཇི་ལྟར་ལྟུང་བ་འབྱུང་ཞེ་ན། གོ་རིམ་བཞིན་འདི་ལྟར་ལྟུང་བ་མ་ཐོས་ཤིང་མ་རྟོགས་པས་དེ་བློ་མ་བྱང་བའི་ཕྱིར། མི་ཤེས་པ་ལས་ལྟུང་བ་ལ་ལྟུང་བ་
མེད་པར་འདུ་ཤེས་པས་ལྟུང་བ་འབྱུང་བར་འགྱུར། ལྟུང་བ་ཐོས་ཤིང་རྟོག་པས་བློ་བྱང་བ་ཁོ་ན་ཡིན་ཡང་བརྗེད་ངེས་དང་ཤེས་བཞིན་མ་ཡིན་པར་གནས་པས་དེ་དྲན་པ་ཉེ་བར་མི་གནས་པས་ལྟུང་བ་འབྱུང་བར་འགྱུར། དེ་ལྟར་བློ་བྱང་བ་ཡིན་པས་བྱ་བ་མ་ཡིན་པར་ཤེས་ཀྱང་
རང་དབང་མེད་པས་ཉོན་མོངས་པ་རྣམས་ཀྱིས་ལྟུང་བ་འབྱུང་བར་འགྱུར། དེ་ལྟར་བློ་བྱང་བ་ཡིན་ཡང་དམན་པ་ལ་མོས་ཤིང། སྔོན་རྒྱུ་མ་སྤྱོད་པས་དགེ་སྦྱོང་གི་ཚུལ་ལ་མི་ལྟ་ཞིང། མྱང་འདས་དང་ཆོས་དང། དགེ་འདུན་ལ་གུས་པ་མེད་པ་དང། རྗེ་ས་མེད་པ་དང། ངོ་ཚ་མེད་

[197A]༄༅། །པ་དང། བསླབ་པ་མི་འདོད་པ་དང། མ་གུས་པས་ཅི་འདོད་དགུར་ལྟུང་བ་འབྱུང་བར་འགྱུར་ཞེས་གསུངས་པས། དང་པོ་མ་ཤེས་པ་ཁོ་ན་དང། གཉིས་པ་ཤེས་ཀྱང་མ་དྲན་པ་དང། གསུམ་པ་དྲན་ཡང་རང་དབང་མེད་པ་དང། བཞི་པ་རང་དབང་ཡོད་ཀྱང་
ལྟུང་བ་ལ་འཇུག་པའོ། །དང་པོ་གཉིས་ཀྱིས་ནི་ཉོན་མོངས་ཅན་མ་ཡིན་པ་དང། ཕྱི་མ་གཉིས་ཀྱིས་བསྐྱེད་པ་ནི་ཉོན་མོངས་ཅན་གྱི་ལྟུང་བ་ཡིན་ནོ། །ལྟུང་བ་ལས་ལྡང་བའི་ཐབས་ནི། ཕྱིར་བཅོས་ཏེ་དགོས་པ་ནི་ལྟུང་བ་དེ་དག་པར་གྱུར་ནས་ཚུལ་ཁྲིམས་དག་པའི་ཕན་ཡོན་བཅུ་ཡང་
ཐོབ་པར་འགྱུར། དག་ལུགས་ལ་སྡིག་ལྟུང་ངོ་བོ་གཅིག་ཡིན་ཡང། ལྟུང་བ་སོ་སོའི་ཕྱིར་བཅོས་བྱས་པས། ལྟུང་བ་དང་མཉམ་དུ་སྡིག་པ་དག་པ་དང་མི་དག་པ་གཉིས་ཡོད་དེ། ཁྱད་གསོད་མེད་པར་འགྲོ་ཞོར་ལ་བྱུང་བའི་དུད་འགྲོ་བསད་པ་ལྟ་བུ་མྱོང་ངེས་མ་ཡིན་པ་རྣམས་ནི་སོ་སོའི་
ཕྱིར་བཅོས་ཀྱི་སྡིག་ལྟུང་མཉམ་དུ་དག་ནུས་ཤིང། སྤྱིར་མཐོལ་བཤགས་ཀྱི་ཡུལ་ཚད་ལྡན་ནི་རྟེན་གྱི་སྟོབས། འགྱོད་པ་སུན་འབྱིན་པའི་སྟོབས། སྡོམ་སེམས་སླར་ལྡོག་པའི་སྟོབས། ཆོ་ག་གཉེན་པོའི་སྟོབས་བཅས་སྟོབས་བཞི་ཕྱིར་བཅོས་ལ་ཚང་ཡང། སྡིག་པ་མཚམས་མེད་ཀྱི་སྦོམ་
པོ་ལྟ་བུ་མྱོང་ངེས་དང་འབྲེལ་བ་རྣམས་ནི་སོ་སོའི་ཕྱིར་བཅོས་ཙམ་གྱིས་ལྟུང་བ་དག་ཀྱང། སྡིག་པ་དག་པར་མི་ནུས་པས། དེ་དག་གི་སྡིག་སྦྱོང་ལོགས་སུ་རྒྱུན་བསྲིངས་ནས་བྱེད་དགོས། ཡང་དེང་དུས་ལྷག་མའི་ཕྱིར་བཅོས་མ་བྱུང་ཡང་སྟོབས་བཞིས་སྡིག་པ་དག་པའི་མཚན་མ་ཐོབ་ངེས་སུ་
སྦྱངས་ན་དོན་ཤིན་ཏུ་ཆེ་སྟེ། བཅས་པའི་དབང་གིས་ལྷག་མ་དག་པའི་ཐ་སྙད་མི་ཐོབ་ཀྱང་ལྷག་མའི་མངོན་གྱུར་བྱེད་པ་དང་བཅས་པའི་སྡིག་པ་དག་པས་ལྷག་མ་ཡང་དོན་གྱིས་དག་པར་གསུངས། དེ་ལྟར་ཡིན་ཡང་སྡིག་ལྟུང་ངོ་བོ་མི་གཅིག་པའི་སྐྱོན་མེད་དེ། དཔེར་ན་ཟང་
བུམ་ཟང་དང་ངོ་བོ་གཅིག་ཀྱང་ཟང་བུམ་ཞིག་པས་ཟང་གི་རང་བཞིན་མི་འདོར་བ་བཞིན་ནོ། །གཞན་ཡང་ལྟུང་བ་དག་པའི་རྒྱུ་ལ་མིང་རིགས་བརྗོད་པའི་ཕྱིར་བཅོས་དང། མཐར་བཙལ་བའི་རྐྱེན་མ་འབྱོར་བ་དང། སྟོང་ཉིད་སྒོམ་པ་བཅས་ཡོད་པ་ལས། ཕྱིར་བཅོས་ཀྱི་བསྡུས་དོན་ལ་གཉིས་

[198B] བསམ་པས་ཕྱིར་བཅོས་པ་དང། སྦྱོར་པས་དག་པ་སྒྲུབ་པའོ། །དང་པོ་ལ། ཉེས་པ་སྔ་མ་ལ་འགྱོད་པ་དང། ཕྱིན་ཆད་སྡོམ་པ་དང། ད་ལྟ་ཕྱིར་བཅོས་པར་འདོད་པ་དང། མྱ་ངན་ལས་འདས་པའི་བསམ་པ་དང་ལྡན་པ་སྟེ་བཞི་ཚང་བ་དགོས་ཤིང། ཁྱད་པར་འགྱོད་པ་དང་སྡོམ་སེམས་མེད་
ན་དངོས་གཞིའི་སྐབས་རྫུན་དུ་འགྱུར་ཏེ། ཊཱིཀ་ཀ་རྒྱ་ཆེར་འགྲེལ་ལས། བསྡམས་པ་མེད་ན་བཤགས་པས་ཅིར་ཡང་མི་འགྱུར་རོ། །ཞེས་པ་དང། གཞན་དུ་ན་བརྫུན་དུ་སྨྲ་བ་ཁོ་ནར་འགྱུར་རོ་ཞེས་སོ། །གཉིས་པ་སྦྱོར་བས་དག་པ་སྒྲུབ་པ་ལ་གཉིས་ཏེ། ཉེས་པ་མཐོལ་བ་དང། ཕྱིར་བཅོས་
དངོས་སོ། །དང་པོ་ནི་ཉེས་པ་མཐོལ་བས་འཆབ་ཉེས་མི་འབྱུང་ཞིང། ཉེས་པ་འཕེལ་བ་རྒྱུན་ཆད་པར་འགྱུར་ཏེ། ལུང་གཞི་ལས། བཅབས་པས་ཆར་པ་བཞིན་དུ་འབབས། །མ་བཅབས་ཆར་བཞིན་དེ་མི་འབབས། །ཞེས་གསུངས་སོ། །དེས་ན་ཡུལ་གང་ལ་མཐོལ་བ་ནི། དེ་ཡང་བསྙེན་རྫོགས་
ཀྱི་སྡོམ་པ་དག་པ་དང། ལྟ་བ་མཐུན་པ་དང། མཚན་མཐུན་པ་དང། སྨྲ་ཤེས་དོན་གོ་ཤེས་པ་རང་བཞིན་དུ་གནས་པ་བཅས་ཐ་སྙད་གསུམ་ལྡན་དང། ལུས་ཐ་མལ་བར་གནས་པ་དང། ས་རང་བཞིན་དུ་གནས་པ་དང། མཚམས་ཀྱི་ནང་ན་གནས་པ་སྟེ་དགེ་སློང་ཆོས་བདུན་
ལྡན་དགོས་ཤིང། མཐོལ་ཡུལ་དེའི་གྲངས་ནི་བསྒོ་གྱུར་རྣམས་ནི་སྔར་རང་ལ་ལྟུང་བ་དེ་ཕྱིར་ལྡོག་གི་བསྒོ་བ་མཛད་པའི་དགེ་འདུན་ཐམས་ཅད་ལ་མཐོལ་ཞིང། སོར་གཤགས་ནི་གནས་ཁང་ལ་སོགས་པའི་གནས་དེར་དགེ་སློང་ཇི་ཙམ་ཚོགས་པ་ལ་མཐོལ་བར་བྱ། དེ་གཉིས་ལས་
གཞན་པའི་ལྟུང་བ་རྣམས་ནི་ཆོས་བདུན་ལྡན་གྱི་དགེ་སློང་གཅིག་ལ་མཐོལ་བར་བྱའོ། །ཆོས་བདུན་ལྡན་དེ་ཡང་ཕུན་སུམ་ཚོགས་པའི་ཡན་ལག་ཡིན་གྱི། མཚན་མི་མཐུན་ཡང་ཆོས་འདི་པའི་དགེ་བསྙེན་ཡན་གྱི་སྡོམ་ལྡན་གང་ལ་མཐོལ་ན་ཡང་འཆབ་ཉེས་ནི་ཁེགས་སོ། །མཐོལ་
བ་པོ་རང་ནི་སྡེ་ལྔའི་སྡོམ་པ་གསོར་རུང་ཡན་ཆད་དང་ལྡན་པ་དང། ཤེས་པ་རང་བཞིན་དུ་གནས་པ་དང། ལུས་ཐ་མལ་པར་གནས་པ་དང། གནས་ནས་མ་ཕྱུང་བ་དང་བཞི་ལྡན་ནོ། །གང་མཐོལ་བའི་ལྟུང་བ་ཡང་བདག་རྒྱུད་དང་འབྲེལ་ཞིང། ངོ་བོ་ཤེས་སམ་ཡིད་གཉིས་ཟ་བ་དང་

[199A]༄༅། །སྔར་མཐོལ་ཟིན་མ་ཡིན་པ་བཅས་དགོས་ཤིང། དེ་ཆོ་གས་མཐོལ་བ་ན། མཐོལ་ཡུལ་དེ་བསླབ་པ་རྒན་པ་ལ་ཕྱག་དང། ཐུགས་གཏད་ཞུ་བ་དང། ལྷམ་ཕུད་དེ་ཙོག་པུར་འདུག་ཅིང་ཐལ་མོ་སྦྱར་བའི་སྤྱོད་ལམ་བསྟེན་ནས། དངོས་གཞི་སྔགས་
ལན་གསུམ་བརྗོད་པར་བྱ། དམིགས་བསལ་སོར་བཤགས་ཀྱི་མཐོལ་བ་ནི་སྔགས་ལན་ཅིག་གོ་མཇུག་ཐབས་ལེགས་བྱ་ཞིང། འོན་ཀྱང་བདག་ལ་ལྟུང་བ་འདི་བྱུང་ངོ་ཞེས་ཐ་མལ་པའི་ཚིག་གིས་བརྗོད་ན་ཡང་འཆབ་ཉེས་འབྱུང་བ་ཁེགས་སོ། །དེ་དག་ནི་ལྟུང་བ་མཐོལ་བའི་
རིམ་པའོ། །གཉིས་པ་ཉེས་པ་ཕྱིར་བཅོས་པ་དངོས་ལ། དེ་ཡང་འཆབ་ཉེས་ཡོད་ན་སྔོན་དུ་དེ་ཕྱིར་བཅོས་མ་བྱས་པར། ལྟུང་བ་དངོས་ཉིད་ཕྱིར་བཅོས་བྱ་བར་མི་རུང་བས། སྐབས་འདིར་མཐོལ་བ་གཅིག་དང། བཤགས་པ་གཉིས་ཏེ་མཐོལ་བཤགས་ཀྱི་རིམ་པ་གསུམ་ཡོད་དེ། དང་པོར་འཆབ་
བའི་ཉེས་པ་མཐོལ་བ་དང། དེ་ནས་འཆབ་ཉེས་བཤགས་པ་དང། དེ་ནས་ལྟུང་བ་དངོས་ཉིད་མཐོལ་ཞིང་བཤགས་པའོ། །དེ་གསུམ་སྔ་མ་བྱས་པས་ཕྱི་མ་འཆགས་པའི་རྟེན་དུ་རུང་བ་དང། བྱེ་བྲག་ལྷག་མའི་འཆབ་ཉེས་མཐོལ་བས་སྤོ་བ་འཆགས་པའི་རྟེན་དུ་རུང་བར་བྱེད་ཅིང། ཡུལ་
གང་ལ་མཐོལ་བ་དང། རྟེན་གང་གིས་མཐོལ་བ་དང། ལྟུང་བ་གང་མཐོལ་བ་གསུམ་དང། སྦྱོར་བ་དང། མཇུག་མཐོང་སྡོམ་འདི་མི་དགོས་ཤིང། ཐབས་ལེགས་བྱ་བ་བཅས་གོང་དང་འདྲའོ། །དངོས་གཞི་མཐོལ་བའི་སྔགས་ཚིགས་སྐབས་ལྟུང་བ་ལན་ཅིག་བྱུང་བ་དང། གཉིས་བྱུང་བ་
དང། གསུམ་ནས་གྲངས་ཤེས་པ་ཚུན་ཆད་ཀྱི་ཚད་མང་པོ་བྱུང་བ་དང། གྲངས་མི་ཤེས་པའི་དཔག་ཏུ་མེད་པ་བྱུང་བ་སྟེ་བཞི་ལས། དང་པོ་གསུམ་རེ་རེ་ལ། ཞག་གཅིག་བཅབས་པ་དང། ཞག་གཉིས་བཅབས་པ་དང། ཞག་ཚད་མང་པོ་བཅབས་པ་ལ་འཆབ་ཉེས་གྲངས་ཤེས་པ་དང། གྲངས་མི་ཤེས་པ་གཉིས་དང་
ཞག་དཔག་ཏུ་མེད་པ་བཅབས་པ་བཅས་ལྡ་ལྔར་ཕྱེ་བས་བཅོ་ལྔ་དང། བཞི་པ་ལྟུང་བ་གཅིག་གྲངས་མི་ཤེས་པའི་དཔག་ཏུ་མེད་པ་བྱུང་བ་ལ་ཞག་གཅིག་དང་ཞག་གཉིས་དང་ཚད་མང་པོ་དང། ཞག་དཔག་ཏུ་མེད་པ་བཅབས་པ་སྟེ་བཞི་དང་བཅས་མཐོལ་བ་མུ་བཅུ་དགུ་འབྱུང་བ་ལས་

[200B] མཐོལ་ཚིག་སྐབས་ཀྱང་ལྟུང་བ་གཅིག་ཞག་གཅིག་བཅབས་པའི་ཉེས་པ་བྱུང་སྟེ་ཞེས་བརྗོད་པ་ལྟ་བུ་སོ་སོར་མ་འདྲེས་པར་བརྗོད་དགོས་སོ། །དེ་ལྟར་འཆབ་ཉེས་མཐོལ་ནས། འཆབ་ཉེས་བཤགས་པས་དག་
པར་འགྱུར་རོ། །འདིར་བཤགས་བྱའི་བཅབས་ཉེས་ཀྱང་རང་གི་ཕམ་ལྷག་བཅབས་པ་ལས་གཞན་ཡིན་པ་དགོས་ཏེ། ཕམ་པ་བཅབས་ན་ཕྱིར་བཅོས་མི་རུང་ལ། རང་གི་ལྷག་མ་བཅབས་ན་བཤགས་པ་ཙམ་གྱིས་མི་དག་པར་སྤོ་བ་སྤྱོད་དགོས་སོ། །འདིར་ལྟུང་བའི་ངོ་བོ་ཤེས་ཤིང་དྲན་ནུས་
དགོས་ཏེ། ཡིད་གཉིས་ཟ་ན་བཤགས་པ་མི་འཆགས་པས། ལྟུང་བ་དེ་གང་ཡིན་ཐག་མ་ཆོད་པར་ལྟུང་བ་བྱིན་གྱིས་བརླབ་དགོས་སོ། །བཤགས་ཡུལ་ནི་སྔར་མཐོལ་ཡུལ་ཆོས་བདུན་ལྡན་གྱི་སྟེང་དུ་བཤགས་བྱའི་ལྟུང་བདེའི་མིང་རིགས་མཐུན་པ་དང་མི་ལྡན་པ་སྟེ་ཆོས་བརྒྱད་ལྡན་ནོ། །
རྟེན་གང་གིས་བཤགས་པ་དང། ཆོ་ག་སྦྱོར་དངོས་དང་བཅས་པ་ནི་ཕལ་ཆེར་མཐོལ་བ་དང་འདྲའོ། །མཇུག་ཆོག་སྐབས་མཐོང་སྡོམ་ལན་གསུམ་འདྲ་ཞིང། ཐབས་ལེགས་བྱའོ། །ལྟུང་བ་དངོས་ཉིད་མཐོལ་ཞིང་བཤགས་པས་བཤགས་བྱའི་ལྟུང་བ་དག་པར་འགྱུར་ཞིང། ལྟུང་བ་གང་བཤགས་པ་ནི་
སྦོམ་པོ་དང། སྤང་ལྟུང་དང། འབའ་ཞིག་པ་དང། སོར་བཤགས་དང། བཤགས་བྱའི་ཉེས་བྱས་རྣམས་གང་རིགས་སོ། །བཤགས་ཡུལ་ཆོས་བརྒྱད་ལྡན་སྔ་མ་བཞིན་དང། དེ་ཡང་ཕམ་པའི་སྦོམ་པོ་ལྕི་བ་ནི་དྲུག་ཡན་ཆད་དང། ལྷག་མའི་སྦོམ་པོ་ལྕི་བ་ནི་ལྔ་ལ། ཕམ་པའི་སྦོམ་པོ་ཡང་
བ་ནི་བཞི་ལ། ལྷག་མའི་སྦོམ་པོ་ཡང་བ་དང། སྤང་ལྟུང་ལ་སོགས་པ་བཤགས་བྱ་གཞན་རྣམས་བཤགས་ཡུལ་གཅིག་ལ་བཤགས་པར་བྱའོ། །སྔ་མ་གཉིས་ནི་མཚམས་ཀྱི་ཕྱི་རོལ་ཏུ་བཤགས་པའི་དབང་དུ་བྱས་ཀྱི། ཕམ་ལྷག་གི་སྦོམ་པོ་ལྕི་བ་མཚམས་ནང་དུ་བཤགས་པར་བྱེད་ན་
དགེ་འདུན་ལོགས་བཅད་མི་རུང་བས་དགེ་འདུན་ཐམས་ཅད་ཚོགས་པ་ལ་བཤགས་དགོས་སོ། །དམིགས་བསལ་གང་ཟག་ཁྱད་པར་ཅན་ལྔས་ནི་སྦོམ་པོ་ལྕི་ཡང་ཐམས་ཅད་དང། ལྷག་མ་དང། སྤང་ལྟུང་བཅས་ཀྱང། སྤོ་མགུ་དབྱུང་གསུམ་དང། གོས་ཀྱི་སྤང་འབྲལ་སོགས་མི་
[201A]༄༅། །དགོས་པར་བཤགས་ཡུལ་དགེ་སློང་གཅིག་ལ་བཤགས་པས་དག་གོ་རྟེན་གང་གིས་བཤགས་པ་ནི་སྔར་དང་འདྲ་ཞིང། སྤང་ལྟུང་ཕྱིར་བཅོས་པ་ན་སྦྱོར་བའི་སྐབས་སྤང་འབྲལ་སྔོན་དུ་གཏོང་བ་དགོས་ཤིང། བཤགས་ཡུལ་དགེ་འདུན་དུ་ལོངས་པ་ནི་རང་
བས་བསླབ་པ་གཞོན་ཡང་ཕྱག་བྱ་བ་སོགས་བྱ་ཞིང། དངོས་གཞིའི་སྐབས་ལྟུང་བ་གཅིག་དང། གཉིས་དང། ཚད་མང་པོ་དང། དཔག་ཏུ་མེད་པ་བྱུང་སྟེ་ཞེས་ཅི་རིག་པར་བརྗོད་ཅིང། དེ་ཡང་མཐོལ་བ་སྔོན་དུ་སོང་ན་བཤགས་པ་རྐྱངས་པ་དང། མ་སོང་ན་མཐོལ་བཤགས་དུས་གཅིག་
ལ་བྱས་ཀྱང་རུང་ངོ། །མཇུག་ཆོག་ནི་སྔར་བཞིན་ནོ། །གཞན་ཡང་བསླབ་པ་བྱིན་པ་དང། ལྷག་མའི་ཕྱིང་བཅོས་ཀྱི་སྤོ་མགུ་དབྱུང་གསུམ་སོགས་ཀྱང་ཤེས་པར་བྱའོ། །མདོར་ན་བཅས་ལྡན་དགེ་སློང་རང་གི་ཕམ་ལྷག་ལས་གཞན་ལྟུང་བ་བྱུང་མ་ཐག་ནས་ངོ་བོ་ཤེས་སམ། ཡིད་གཉིས་ཟ་རུང་
མྱུར་དུ་མཐོལ་ཞིང། ལྟུང་བ་གང་ཡིན་རྟོག་ཅིང་དྲིས་ནས་གང་ཡིན་མ་ངེས་པར་བྱིན་གྱིས་བརླབས། ངེས་པ་དང་དེའི་བཅབས་ཉེས་ཡོད་ན་དེ་སྔོན་དུ་མཐོལ་ཤིང་བཤགས། དེ་ནས་ལྟུང་བ་དེ་བཤགས་པས་ཕྱིར་བཅོས་པར་བྱའོ། །ལྟུང་བ་ལས་བསླང་བའི་སྡེ་ཚན་ནི་རྣམ་པ་བཞི་སྟེ། ཕམ་པར་གཏོགས་
པའོ། །དེའི་རྒྱུ་མཚན་ཡང་འདུལ་བ་བསྡུ་བའི་རྣམ་བཤད་ལས། ལྟུང་བ་ལས་བསླབ་པའི་སྡེ་ཚན་ནི་རྣམ་པ་བཞི་སྟེ། བཞི་གང་ཞེ་ན། ཕམ་པ་མ་གཏོགས་པ་དེ་ལས་གཞན་པའི་ལྟུང་པ་བཞི་པོ་དག་ལས་བསླང་བ་དེ་དག་ནི་བསླང་བའི་སྡེ་ཚན་བཞི་པ་དག་ཡིན་ནོ། །ལྟུང་བའི་སྡེ་ཚན་དང་པོ་ལས་
ཀྱང་བསླང་བ་ཡོད་མོད་ཀྱི། དེ་ནི་གང་ཟག་གི་བྱེ་བྲག་ཙམ་ཉིད་ལ་བརྟེན་པ་ཡིན་གྱི། ཐམས་ཅད་ཁྱད་པར་མེད་པ་མ་ཡིན་པས་དེའི་ཕྱིར། དེ་ལ་བསླང་བའི་སྡེ་ཚན་ནི། མགོ་གཅིག་ཏུ་རྣམ་པར་མི་བཞག་གོ་ཞེས་གསུངས་སོ། །འདི་དག་གི་ཚུལ་ཞིབ་པར། ཉམས་པ་ཕྱིར་བཅོས་ཀྱི་གཞི་
བདུན་དགོངས་འགྲེལ་དང་བཅས་པ་ལས་ཤེས་པར་བྱེད་པ་གལ་ཆེ་ཞིང་གནས་སྐབས་སུ། འདུལ་བ་བསྡུ་བ་ལས། འགྱོད་པ་རྣམ་པ་ལྔ་བསྐྱེད་དང། །བག་ཡོད་རྣམ་པ་ལྔ་དང་ནི། །རྣམ་ལྔས་འགྱོད་པ་བསལ་བ་ལ། །བརྟེན་ནས་ལྟུང་ལས་ལྡང་བར་འགྱུར། །དེ་ལ་བདག་ཉིད་ལ་སོགས་པས་

[202B] །དེ་ནི་འགྱོད་པ་སྐྱེད་པར་བྱེད། །བག་ཡོད་པ་ནི་སྔ་མ་བཞིན། །ངེས་འབྱུང་བཅས་པ་བཤད་པ་དང། །གཞི་དང་བྲལ་ཞིང་མི་བྱ་བར། །ལྷག་པའི་བསམ་པས་སེམས་བསྐྱེད་དང། །བཤགས་པ་བྱ་དང་འགྱོད་པ་ཡི། །རྒྱུན་ནི་སྒྲིབ་པ་ཡིན་པའི་ཕྱིར། །འགྱོད་པ་སྐྱེས་
པ་སེལ་བར་བྱེད། །ཅེས་པ་ལྟར་རྒྱུ་གསུམ་གྱིས་ལྟུང་བ་ལས་ལྡང་སྟེ། ཐོག་མར་འགྱོད་པ་ལྔ་སྐྱེད་པ་དང། བར་དུ་ཡན་ལག་ལྔས་བསྡུས་པའི་བག་ཡོད་པ་དང། མཐའ་མར་རྣམ་པ་ལྔས་འགྱོད་པ་བསལ་བའོ། །དང་པོ་ནི། རང་ལ་ལྟུང་བ་གང་བྱུང་ཡང་དེ་མ་ཐག་ཚུལ་ཁྲིམས་ཀྱིས་བདག་སྨད་པར་འགྱུར་
བ་དང། གཞན་དང་ལྷ་དག་གིས་སྨད་པར་འགྱུར་བ་དང། སྟོན་པ་དང་ཚངས་སྤྱོད་མཁས་པ་རྣམས་ཀྱིས་སྨད་པར་འགྱུར་བ་དང། ཕྱོགས་དང་ཕྱོགས་མཚམས་རྣམས་སུ་མི་སྙན་པ་གྲགས་ཤིང་འཕེལ་བར་འགྱུར་བ་དང། བདག་ཉིད་ལུས་ཞིག་ནས་ངན་སོང་དུ་སྐྱེ་བར་འགྱུར་སྙམ་ནས། འགྱོད་པ་
ལྔ་སྐྱེད་པར་བྱ། གཉིས་པ་ཡན་ལག་ལྔས་བསྡུས་པའི་བག་ཡོད་པ་ནི། སྔར་བག་ཡོད་ལྔ་བཤད་པ་ལས་ཅི་རིག་པའོ། །གསུམ་པ་རྣམ་པ་ལྔས་འགྱོད་པ་བསལ་བ་ནི། བཅོམ་ལྡན་འདས་ཀྱིས་ངེས་པར་འབྱུང་བ་དང་བཅས་པའི་ཆོས་བསྟན་པས་ལྟུང་བ་ལས་ལྡང་བའི་སྐབས་ཡོད་དོ་སྙམ་
པ་དང། རྒྱུ་བཞི་ལས་ལྟུང་བ་འབྱུང་ན། བདག་གིས་མི་ཤེས་པ་ནས་མ་གུས་པའི་བར་དེ་ནི་སྤངས་ཤིང་ཤེས་པ་ནས་གུས་པའི་བར་དེ་ནི་སྐྱེས་པར་བྱས་སོ་སྙམ་པ་དང། སླན་ཆད་འདི་ལྟར་མི་བྱ་བར་ལྷག་པའི་བསམ་པ་ཐག་པ་ནས་སེམས་སྐྱེས་སོ་སྙམ་པ་དང། ཚངས་སྤྱོད་མཁས་པའི་མདུན་
དུ་སོ་སོར་བཤགས་ཟིན་ཏོ་སྙམ་པ་དང། རབ་ཏུ་བྱུང་ནས་བསླབ་པ་དང་འགལ་ན་ཐོག་མར་འགྱོད་པ་ནི་དགེ་ལེགས་ཡིན་གྱི། དེ་ནས་ཆོས་བཞིན་དུ་མི་སེལ་བར། འགྱོད་པའི་རྒྱུན་ལ་གནས་པ་ནི་དེ་ལྟ་མ་ཡིན་ནོ་སྙམ་པ་བཅས། རྣམ་པ་ལྔས་འགྱོད་པ་སྐྱེས་པ་སེལ་བར་བྱེད་པ་ཡིན་ནོ། །དེ་ལྟར་
ལྷུང་བ་བྱུང་མ་ཐག་རྣམ་པ་ལྔས་འགྱོད་པ་སྐྱེད་པ་དང། བར་དུ་བག་ཡོད་པ་དང་རྣམ་པ་ལྔས་འགྱོད་པ་སེལ་བ་འདི་ནི་ལྟུང་བ་ལས་ལྡང་བའི་བསམ་སྦྱོར་གྱི་གནད་ཐམས་ཅད་བསྡུས་པ་ལགས་སོ། །བཞི་པ་བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ་ནི། འདིར་བསླབ་པ་ཡོངས་སྦྱོང་

[203A]༄༅། །ཞེས་པས་བསྟན་ནོ། །དེ་ལ་གསོ་སྦྱོང་དང། དབྱར་གནས་དང། དགག་དབྱེ་གསུམ་ལས། ཞི་གནས་ཀྱི་གསོ་སྦྱོང་ནི་གཞན་དུ་ཤེས་པར་བྱ་ལ། མཐུན་པའི་གསོ་སྦྱོང་ལ། བཅུ་བཞི་པ་དང་བཅོ་ལྔ་པ་དང་བཀྲ་ཤིས་ཀྱི་གསོ་སྦྱོང་དང་གནོད་པ་བཟློག་པའི་གསོ་སྦྱོང་དང། དགེ་
འདུན་བསྡུམས་པའི་གསོ་སྦྱོང་དང་ལྔ་སྟེ། དེ་ཐམས་ཅད་ལ། སྦྱོར་དངོས་མཇུག་གསུམ་ལས། དང་པོ་སྦྱོར་བ་ལ་དྲུག་སྟེ། ལྟུང་བ་དག་པར་བྱ་བ་དང། གཙུག་ལག་ཁང་གི་བྱ་བ་རྗེས་སུ་སྒྲུབ་པ་དང། ཆོས་བཤད་ཉན་བྱ་བ་དང། དགེ་སྐོས་ཀྱིས་ཚུལ་ཤིང་བྲིམ་ཞིང་དགེ་སློང་རྣམས་བགྲང་
བ་དང། མ་འདུས་ན་འདུན་པ་དང་ཡོངས་དག་བླངས་པ་དང། དགེ་སློང་གང་ཡང་རུང་བས་མེ་ཏོག་དབུལ་ཞིང་སོ་སོར་ཐར་པའི་མདོ་གདོན་པར་ལན་གསུམ་གསོལ་བ་གདབ་པའོ། །དང་པོ་ལ་གསུམ་ལས། རང་གི་ལྟུང་བ་དག་པར་བྱ་བ་དང། གཞན་གྱི་ལྟུང་བ་དག་པར་བྱ་བ་
དང། རང་གཞན་གཉིས་ཀའི་ལྟུང་བ་དག་པར་བྱ་བ་དང་གསུམ་ལས། དང་པོ་ནི། གསོ་སྦྱོང་སྔ་མ་འདས་ཚུན་ཆད་དུ་རང་ལ་ལྟུང་བ་བྱུང་མ་བྱུང་ལེགས་པར་བརྟགས་ལ། བྱུང་བར་ཤེས་ན། བསྡམ་བྱ་རྣམས་བསྡམས། བཤགས་པར་ནུས་པ་རྣམས་བཤགས། བཤགས་པར་
མི་ནུས་པའི་ལྟུང་བ་རྣམས་བྱིན་གྱིས་བརླབས་ལ་ལས་གྲལ་དུ་འདུ། འདུས་ནས་དྲན་ན་དེའི་ཚེ་གང་ཟག་གིས་ཕྱིར་བཅོས་དངོས་བྱེད་པའི་རྐྱེན་འཛོམ་ཡང་བྱིན་གྱིས་བརླབས་པར་བྱ་སྟེ། དགེ་འདུན་རྣམས་འགོར་བ་སྤང་པའི་ཕྱིར་རོ། །དེ་ཡང་དགེ་སློང་གཞན་རྣམས་ཀྱིས་ནི་དྲུང་ན་མོ་
ལ་སྔགས་ལན་གཅིག་གིས་བྱའོ། །ལས་བྱེད་པ་སྟེ་མདོ་འདོན་པ་པོས་ནི་སྔགས་ལན་གཅིག་ཡིད་ཀྱིས་ཀླག་པའམ། ངག་ཏུ་བརྗོད་ན་ཡང་གཞན་གྱིས་མི་ཐོས་པར་བརྗོད་པའོ། །གཉིས་པ་གཞན་གྱི་ལྟུང་བ་དག་པར་བྱ་བ་ནི། དེའི་ཚེ་རང་གཅིག་པུ་ལྟུང་བ་དང་མི་ལྡན་པར་ཤེས་ན་གྲོགས་
འདུལ་བ་ཤེས་པ་ཞིག་ལ་བསྐུལ་ནས་ཀུན་གྱིས་མཐོང་སར་ཕྱིར་བཅོས་བྱེད་དུ་གཞུག་དེ་ནི་གཞན་མའང་བསྐུལ་མ་བྱ་བའི་ཐབས་མཁས་སོ། །གསུམ་པ་རང་གཞན་གཉིས་ཀའི་ལྟུང་བ་དག་པར་བྱ་བ་ནི། དེའི་ཚེ་རང་གཞན་ཐམས་ཅད་ལྟུང་བ་མིང་རིགས་མཐུན་པར་གྱུར་ན། དགེ་སློང་

[204B] དེ་ཡང་ཡུལ་དུས་ཀྱིས་མ་གྲུབ་ན། གསོལ་བ་འབའ་ཞིག་པའི་ལས་ཀྱིས་བྱིན་གྱིས་བརླབ་བོ། །ལྟུང་བ་བྱིན་གྱིས་བརླབ་པའི་དོན་ནི། སྤྱིར་ལྟུང་བ་ལ་འཛེམས་ཤིང། ད་ལྟ་ཕྱིར་འཆོས་པའི་རྐྱེན་མ་འཛོམ་པས། རྐྱེན་འཛོམ་ན་ཕྱིར་འཆོས་
པར་གོ་བར་བྱེད་པའམ། དེ་ལྟར་དམ་འཆའ་བའོ། །དགོས་པ་ནི་ལས་ཀྱི་ཁ་སྐོང་བར་འོས་པ་དང། གནས་སྐབས་དེར་དག་རྫུ་བྱེད་པའི་ཉེས་པ་མི་འབྱུང་བའོ། །གཉིས་པ་དངོས་གཞི་ནི། ནན་ཏན་གྱིས་སོ་སོར་ཐར་པའི་མདོའི་གླེང་གཞི་ཡན་ཆད་ངེས་པར་འདོན། ལྷག་མ་འདོན་པའམ་ཐོས་
བསྒྲགས་གང་རུང་བྱ་བའོ། །གསུམ་པ་མཇུག་ཆོག་ནི། སོ་སོར་ཐར་པ་བཏོན་པ་ཡིས། །ཞེས་སོགས་ཀྱིས་བསྔོ་སྨོན་བྱེད་པའོ། །དམིགས་བསལ་ལ། གནས་ཀྱི་དམིགས་བསལ་ནི། གནས་མཚམས་པོ་ཆེར་མི་འགྲུབ་ན་དཀྱིལ་འཁོར་བ་དང། མཚམས་གཏན་ནས་མ་བཅད་པར་ཡང་
བྱའོ། །རྟེན་གྱི་དམིགས་བསལ་ནི། སྤྱིར་འདུག་སྟེ་གསོ་སྦྱོང་བྱ་བ་ཡིན་ཀྱང། མགྲོན་པོ་དག་མི་སྡོད་ན་འགྲོ་བཞིན་དུ་བྱའོ། །ཞེས་གསུངས་སོ། །དུས་ཀྱི་དམིགས་བསལ་ནི། ཚེས་བཅོ་ལྔའི་མཚན་མོ་མཐའི་གོང་དུ་མ་གྲུབ་ན། ལས་ལ་ནི་འདས་ན་ཉི་མ་ཤར་བའིོ། །ཞེས་གསུངས་པ་དང། བཀྲ་
ཤིས་ཀྱི་གསོ་སྦྱོང་ལྟ་བུ་ཚེས་གྲངས་གང་ཡང་རུང་བ་ལའོ། །ཆོ་གའི་དམིགས་བསལ་ནི། སྤྱིར་གསོ་སྦྱོང་ལ་སོ་ཐར་གྱི་མདོ་འདོན་དགོས་ཀྱང་སྒྲ་མི་འདོད་ན། སྡིག་པ་ཅི་ཡང་མི་བྱ་ཞིང། ཞེས་སོགས་མདོར་བསྡུ་བའོ། །དེ་ལྟར་གསོ་སྦྱོང་བྱས་པས། གསོ་སྦྱོང་མ་བྱས་པའི་ཉེས་པ་ཁེགས་ཤིང་
ཆོས་དང་ཚུལ་ཁྲིམས་དག་པར་འགྱུར་རོ། །སྤྱིར་ལས་གང་ལ་འདུན་པ་ཕུལ་བས། མ་འདུས་པའི་མི་མཐུན་པ་མེད་པས་མཐུན་པ་འགྲུབ་ཅིང། ཡོངས་དག་ཕུལ་བས་བདག་ཉིད་དག་པར་འགྱུར་བ་དགོས་པའི་ཁྱད་པར་དང། མཚམས་གཅོད་པའི་ལས་མ་གཏོགས། ལས་ཐམས་ཅད་
ལ་འདུན་པ་འབུལ་ཞིང། ཡོངས་དག་ནི་གསོ་སྦྱོང་དགག་དབྱེ་གཉིས་ཁོ་ན་ལ་འབུལ་བ་ནི། གཞི་གང་ལ་འབུལ་བའི་ཁྱད་པར་དང། དམིགས་བསལ་བསླབ་བྱིན་དགེ་སློང་མ་གཏོགས་པ་ལས་ཀྱི་ཁ་རྐོང་དུ་འོས་པས་འདུན་པ་འབུལ་ཞིང། ཁ་སྐོང་བར་མི་འོས་པས་ཀྱང། ཡོངས་དག་འབུལ་

[205A]༄༅། །བ་ནི། འབུལ་བ་པོའི་རྟེན་གྱི་ཁྱད་པར་དང། གསོ་སྦྱོང་དགག་དབྱེ་ལས་གཞན་པའི་བསྙེན་རྫོགས་ཀྱི་ལས་སོགས་ལ་འདུན་པ་འབུལ་བ་ནི། འདུན་པ་རྐྱངས་པའི་ཆོ་ག་དང། ལས་ཀྱི་ཁ་སྐོང་དུ་མི་འོས་པའི་དགེ་སློང་གིས། །གསོ་སྦྱོང་དགག་དབྱེ་ལ་ཡོངས་
དག་འབུལ་བ་ནི། ཡོངས་དག་རྐྱངས་པའི་ཆོ་ག་དང། ལས་ཀྱི་ཁ་སྐོང་དུ་འོས་པས། གསོ་སྦྱོང་དང་དགག་དབྱེ་ལ་འདུན་པ་དང་ཡོངས་དག་འབུལ་བ་ནི། འདུན་པ་དང་ཡོངས་དག་གཉིས་ཚོགས་ཀྱི་ཆོ་ག་སྟེ། འབུལ་བའི་ཆོ་གའི་ཁྱད་པར་བཅས། དེ་ཙམ་གྱིས་ཀྱང་འདུན་པ་དང་ཡོངས་
དག་གཉིས་ལག་ལེན་གྱི་ཚེམ་འདྲེས་པར་བྱའོ། །དགེ་སློང་བཞིར་མ་ལོང་ན། གསོ་སྦྱོང་བྱིན་གྱིས་བརླབས་པའི་དགོས་པ་ནི། གསོ་སྦྱོང་མ་བྱས་པའི་ཉེས་པ་ཁེགས་པ་དང། སྤྱིར་ན་བཅས་པའི་ས་མཚམས་ཟིན་པའོ། །དེ་ཡང་དུས་གང་གི་ཚེ་བྱ་བ་ནི། སྤྱིར་ཉ་ཤིའི་དུས་དང། ཁྱད་
པར་གནས་དེར་ཉིན་ཞག་དེ་ལ་དགེ་སློང་གཞན་མི་འོང་བར་ངེས་པ་ཐོབ་པ་ན། གསོ་སྦྱོང་བྱིན་གྱིས་བརླབས། དེ་ཡང་ཕྱི་ཉིན་གྱི་སྐྱ་རེད་མ་ཤར་གོང་དུ་བྱ་དགོས་ཀྱི། ཤར་ཟིན་ནས་བྱས་ཀྱང་གསོ་སྦྱོང་མ་བྱས་པའི་ཉེས་པ་བྱུང་ཟིན་པས་མི་ཕན་ནོ། །ཆོ་ག་དེ་ཡང་ཉིན་ཞག་དེར་མི་ཐུབ་
པའི་རྐྱེན་གླ་བུར་བ་བྱུང་ན། ཕྱི་ཉིན་གྱི་སྐྱ་རེང་དང་པོ་དང། བར་པ་ཤར་ཡང་ཉི་མ་འཆར་ཀའི་སྔ་རོལ་དུ་བྱིན་གྱིས་བརླབས་པས་ཆོག་པ་ནི་དམིགས་བསལ་ཡིན་ནོ། །རང་གཅིག་པོས་བྱིན་གྱིས་རློབ་ན། རང་དང་ལྷན་ཅིག་ཏུ་དགྲ་བཅོམ་པ་རྣམས་བཞུགས་པར་བསམ་པའམ། རྣམ་
པར་དག་པའི་ལྷ་སྟོན་པ་སངས་རྒྱས་དང། བསྟན་པ་ལ་མངོན་པར་དད་པའི་ལྷ་རྣམས་ཡིད་ལ་བསམས་ནས། ལྷ་རྣམས་དགོངས་སུ་གསོལ། ཞེས་པ་དང། ལྷ་རྣམས་ཀྱིས་གཟུང་དུ་གསོལ་ཞེས་བརྗོད་དོ། །ཡང་སྐབས་གཅིག་ན། གནས་དེར་དགེ་སློང་བཞི་ལས་ཉུང་བ་རྣམས་ཀྱིས། གནས་
དེར་དགེ་སློང་གཞན་གློ་བུར་བ་ཡོང་སྲིད་པས་སྟན་ཐབས་སོགས་མ་ཉམས་པར་བཤམས། དེ་ནས་ཕྱོགས་བཞིར་བལྟས་ཏེ། དགེ་སློང་ཡོང་ན་མྱུར་དུ་ཤེག་ཅིག་ཅེས་བོས་ནས། གསོ་སྦྱོང་དང་དགག་དབྱེ་སྐབས་སུ་གང་བབས་བྱ། དེ་ལྟར་བསྒུགས་ཀྱང་མི་འོང་བར་ངེས་པ་དང། གནས་

[206B] བསླབ་པ་རྒན་རིམ་ཡོད་ན་ཐོག་མར་བགྲེས་པའི་མདུན་དུ། གཞོན་པ་གཉིས་ཀྱིས་ཕྱག་གསུམ་བྱས། འགྲེང་སྟེ་གསོ་སྦྱོང་བྱིན་རླབས་ལ་ཐུགས་གཏད་པར་ཞུ་ཞེས་བརྗོད་ལ་ཅོག་པུར་འདུག་ནས་
ཐལ་མོ་སྦྱར་ཏེ། བཙུན་པ་དགོངས་སུ་གསོལ། ཞེས་པ་དང། བཙུན་པས་གཟུང་དུ་གསོལ། ཞེས་པ་གཉིས་ཀྱི་གནས་སུ་གནས་བརྟན་ཞེས་བརྗེ་བ་མ་གཏོགས་གཞི་གསུམ་ཆོ་ག་བཞིན་བྱ། དེ་ནས་ཡང། བགྲེས་པས་གཞོན་པའི་ནང་ནས་རྒན་པ་དེ་ལ་ཕྱག་མི་བྱ་ཞིང། ཚེ་དང་ལྡན་པ་
ཞེས་མིང་འབོད་བརྗེ་བ་མ་གཏོགས་གཞན་གོང་བཞིན་བྱ། དགེ་སློང་གཉིས་ལས་མེད་ན། གཅིག་གིས་གཅིག་ལ་བརྗོད་ཅིང། བསླབ་པ་རྒན་གཞོན་མཉམ་ན་བཙུན་པ་ཞེས་བྱ། དགེ་སློང་གཅིག་ལས་མེད་པ་དང། མང་པོ་ཡོད་ཀྱང་ཆང་མ་མཚམས་བཅད་སོགས་དང་ད་ལྟའི་དུས་དབང་
གིས་གསོ་སྦྱོང་མི་བྱེད་པ་ན་རང་ཤག་ཏུ་མཆོད་པ་རྒྱུན་པར་ལས་ངོ་མཐོན་ཕུལ་ཏེ། རྒྱུད་ཆགས་གསུམ་བྱས། འདུག་པའི་སྤྱོད་ལམ་སྐྱིལ་ཀྲུང་བཅས་ནས། དེང་དགེ་འདུན་གྱི་གསོ་སྦྱོང་བཅོ་ལྔ་པ་ཡིན་ལ། བདག་དགེ་སློང་མིང་འདི་ཞེས་བྱ་བའི་གསོ་སྦྱོང་ཡང་བཅོ་ལྔ་པ་ཡིན་ཏེ། བདག་དགེ་
སློང་མིང་འདི་ཞེས་བྱ་བ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཀྱང་བདག་སྨྲ་ཞིང་གསོ་སྦྱོང་བྱིན་གྱིས་བརླབ་བོ། །གང་གི་ཚེ་དགེ་འདུན་ཚོགས་པ་རྙེད་པ་དེའི་ཚེ་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བྱ་བའི་ཕྱིར། དགེ་འདུན་དང་ལྷན་ཅིག་གསོ་སྦྱོང་བྱའོ་ཞེས་ལན་གསུམ་
བཟླས་སོ། །སྔགས་ཚིག་འདི་ནི་གནས་དེར་དགེ་སློང་གྲངས་མ་ཚང་བ་ཁོ་ནའི་དབང་དུ་བྱས་ནས་གསུངས་ལ། གྲངས་ཚང་ཡང་གསོ་སྦྱོང་མ་མཛད་པའི་སྐབས་སུ་གོང་གི་སྔགས་ཚིག་གི་དགེ་འདུན་ཚོགས་པ་རྙེད་པ་དེའི་ཚེ་ཞེས་པའི་གནས་སུ། དགེ་འདུན་གསོ་སྦྱོང་མཛད་པ་དེའི་ཚེ་ཞེས་
བསྒྱུར་རོ། །གནས་དེར་གསོ་སྦྱོང་མཛད་ན་ངེས་པར་གསོ་སྦྱོང་དུ་འདུ་ཞིང། ནད་དང་རྒྱལ་པོས་དབང་མེད་བྱས་པ་དང། སྲོག་དང་ཚངས་སྤྱོད་ཀྱི་བར་ཆད་མཐུ་ཆེ་བས་འདུ་མ་ནུས་ན། འདུན་པ་དང་ཡོངས་དག་འབུལ་བ་སྐབས་སུ་བབས་པ་ཡིན་ནོ། །གཉིས་པ་དབྱར་གནས་ལ། སྦྱོར་དངོས་

[207A]༄༅། །མཇུག་གསུམ་ལས། དང་པོ་ནི། ཕན་པ་དང་བདེ་བའི་རྐྱེན་ཉེ་བར་ཚང་བའི་གནས་སུ། དབྱར་སྔ་ཕྱིའི་བྱེ་བྲག་གིས། དབྱར་ཟླ་འབྲིང་པོའམ། ཐ་ཆུང་གི་ཚེས་བཅོ་ལྔ་ཡན་ཆད་ལ་གནས་མལ་དང་གང་ཟག་སྟ་གོན་བྱ་བ་དང། དེས་ཚུལ་ཤིང་གི་བམ་པོ་རྒན་པའི་
མཐར་བཞག་ནས་ཁྲིམས་སུ་བཅའ་བ་བརྗོད་པ་དང། གཞན་གྱིས་གསོལ་བ་བྱ་ཞིང་ཚུལ་ཤིང་བྲིམ་པའི་སྐབས་ཀྱི་བྱ་བསྒྲུབ་པ་དང། དགེ་འདུན་ལ་གནས་མལ་སྟོབ་པ་དང། གནས་པར་ཞལ་གྱིས་བཞེས་པར་འགྱུར་བ་གོ་བར་བྱ་བ་སྟེ། སྦྱོར་བ་རག་པ་རྣམས་ལེགས་པར་ཚང་བར་
བྱས་ནས། དེའི་སང་ཉིན་ཚེས་བཅུ་དྲུག་གི་སྔ་ཆར་ཡུལ་བསླབ་པ་རྒན་པ་ལ་ཕྱག་འཚལ་བ་དང། འདུག་ཅིང་ཐལ་མོ་སྦྱར་བའི་སྤྱོད་ལམ་བསྟེན་པ་བཅས་ཡིན་ནོ། །གཉིས་པ་དངོས་གཞི་ནི། དབྱར་ཟླ་བ་གསུམ་དུ་གནས་པར་ཁས་ལེན་པའི་སྔགས་ཚིག་ལན་གསུམ་བརྗོད་པའོ། །
མཇུག་ཐབས་ལེགས་བྱས་ཏེ་དམ་བཅའ་དང་གནས་སུ་འབྲེལ་བར་བྱ་བ་དང། དབྱར་ནང་དུ་འཁྲུག་ལོང་མི་སྐྱེད་པ་སོགས་བྱ་བ་དང། ཚུལ་ནང་དུ་ཐོས་བསམ་ལ་ཤིན་ཏུ་བརྩོན་པར་བྱ་བ་དང། གནས་རལ་གྲུམ་བཅོས་པར་བྱ་བ་དང། གནས་དེར་ཡུན་རིང་དུ་གནས་པར་
བྱ་བ་དང། དབྱར་གྱི་ཚུལ་དང་འབྲལ་བ་སྤོང་བ་བཅས་དབྱར་གྱི་དམ་ཚིག་དྲུག་ལེགས་པར་བསྲུང་བར་བྱ་ཞིང། དམ་ཚིག་དང་པོའི་དོན་ནི། གནས་འདིར་དབྱར་གནས་པར་བྱའོ་ཞེས་དམ་བཅས་པའི་གནས་དེར་རང་ཉིད་གནས་དགོས་པའི་དོན་ཡིན། དམིགས་བསལ་གསོ་
སྦྱོང་གཅིག་པའི་གནས་གཉིས་ཡོང་ན། རང་ཉིད་གང་དུ་གནས་ཀྱང་གནས་སུ་མ་འབྲེལ་བའི་ཉེས་པ་མི་འབྱུང་སྟེ། གསོ་སྦྱོང་གཅིག་པས་གནས་ཐ་དད་མ་ཡིན་པའི་ཕྱིར། མཚོ་ཊཱིཀ་ལས་ནི་གནས་འདིར་དབྱར་གནས་པར་བྱའོ་སྙམ་དུ་དབྱར་གནས་པར་ཁས་ལེན་པའི་སྔ་རོལ་
དུ་ཡིད་ཀྱིས་དམ་བཅས་ནས། དེའི་འོག་ཏུ་ཕྱིས་གནས་གཞན་དུ་དབྱར་གནས་པར་ཁས་ལེན་ན་ཉེས་བྱས་སུ་འགྱུར་བས། སྔར་དམ་བཅས་པའི་གནས་སུ་མི་འབྲེལ་བར་མི་བྱའོ་གསུངས། འདིས་མཚོན་ནས་ཆོས་ལྡན་གྱི་དམ་བཅའ་གང་ལ་ཡང་རྐྱེན་འཛོམ་བཞིན་དུ་མི་སྒྲུབ་ན་

[208B] །ལུང་ལས། དམ་བཅས་པ་སྒྲུབ་པར་མི་བགྱིད་པ་ལ་ཉེས་བྱས་སུ་གསུངས་ན། དམ་བཅའ་བ་དུ་མ་ཆིས། ཉེ་བ་འཁོར་ལྔ་སྟེ། དབྱར་དམ་བཅའ་བ་དང། ལྷུང་བཟེད་དམ་བཅའ་བ་དང། ཆོས་གོས་དམ་བཅའ་བ་དང། བསོད་སྙོམས་དམ་བཅའ་བ་དང་
ནད་པའི་སྨན་དམ་བཅའ་བའོ། །ཞེས་གསུངས་ཏེ། དེའི་དོན་ཡང་འགྲེལ་ཆུང་ལྟར་ན། ལྷུང་བཟེད་ནས་སྨན་གྱི་བར་དེ་དང་དེ་བྱིན་ནོ་ཞེས་བྱས་པ་ལས། མ་བྱིན་ན་ཉེས་བྱས་སོ། །གཞན་ཡང་ཆོས་གོས་གསུམ་པའི་ཡི་དམ་དང། ཟས་བསོད་སྙོམས་པ་དང། སྨན་བཀུས་ཏེ་བོར་བ་དམ་
བཅས་པ་ལྟར་མི་སྒྲུབ་ན་ཉེས་བྱས་སོ། །དབྱར་ཚུལ་དང་འབྲལ་བ་དངོས་སྤང་བ་ནི། བྱིན་གྱིས་མ་བརླབ་པར་མཚམས་ཀྱི་ཕྱི་རོལ་དུ་སྐྱ་རེང་འཆར་བར་མི་བྱའོ། །ཞེས་གསུངས་པ་འདི་ཡིན་ཞིང། འབྲལ་བའི་རྒྱུ་སྤང་པ་ནི། ཚུལ་ནང་དུ་རྙེད་པ་བགོད་པ་སྤང་བ་དང། གླེང་དྲན་བྱེད་པ་སྤང་བ་
དང། ནན་ཏུར་བྱེད་པ་སྤང་བ་བཅས་ཡིན་ནོ། །དབྱར་ཚུལ་བྱིན་གྱིས་བརླབ་པའི་དགོས་པ་ནི། དབྱར་དང་འབྲལ་བའི་ཉེས་པ་མི་འབྱུང་བ་དང། བཅས་པའི་ས་མཚམས་ཟིན་པའོ། །དེ་ནི་དབྱར་གནས་པར་ཆོ་གས་ཁས་མ་བླངས་ཀྱང། དབྱར་གནས་པར་ཡིད་ཀྱིས་དམ་བཅས་པ་རྣམས་ཀྱིས་
ཀྱང། ཡུལ་དགེ་སློང་ཆོས་བདུན་ལྡན་གྱི་མདུན་དུ་དབྱར་གནས་པའི་ས་མཚམས་ཀྱི་ནང་རོལ་དེར། མཐའ་ཞག་དྲུག་གི་གོང་རོལ་གྱི་ཚེ་ཆོས་ལྡན་གྱི་ཆེད་དུ་དགེ་འདུན་ལས་གནང་བ་མཐོ་བས་ཞག་བདུན་ཚུན་ཆད་དང། གནང་བ་ཐོབ་ན་ཞག་བཞི་བཅུ་ཚུན་ཆད་ཆོག་སྦྱོར་དངོས་
མཇུག་གསུམ་ཚང་བས་བྱིན་གྱིས་བརླབ་པར་བྱ། བྱིན་རླབས་འཇིག་པའི་རྒྱུ་ནི་ཞག་གྲངས་ཀྱི་འཕེན་པ་སད་པ་དང། བྱ་བ་མེད་པར་ཤེས་པའམ། ཡོད་ཀྱང་རང་གིས་བྱེད་མི་དགོས་པ་དང། བྱང་བ་ཆོས་མིན་དུ་གྱུར་པ་དང། རང་ཉིད་ཁྱིམ་པར་བབས་པ་ལ་སོགས་པ་རྟེན་ཞིང་མ་ཡིན་པར་
གྱུར་པའོ། །ཆོས་ལྡན་གྱི་བྱ་བ་དེ་ཡང། མཚམས་ཀྱི་ཕྱི་རོལ་ན་གནས་པའི་དགེ་སློང་གིས། མཚམས་ནང་གི་དགེ་འདུན་ལ་ཀུན་དགའ་ར་བ་འབུལ་བ་ལ་སོགས་པ། གཙུག་ལག་ཁང་དང། དགེ་འདུན་དང། ཉེ་འཁོར་གྱི་མཆོད་རྟེན་དང། དཀོན་མཆོག་གཞན་དང་བཅས་པ་ལ་ཕན་

[209A]༄༅། །འདོགས་པའི་བསམས་པས་བསྙེན་བཀུར་སྣ་ཚོགས་བྱེད་པའི་གྲོགས་བྱ་བ་དང། མཚམས་ཀྱི་ཕྱི་རོལ་གྱི་སྐྱེ་བོ་གཞན་བསླབ་གཞི་ལ་འགོད་པ་དང། བསླབ་གཞི་གསོ་བ་དང། ནད་པའི་དོན་དང། བུད་མེད་བུ་སྐྱེས་ཀྱི་མངལ་དྲི་བཀྲུ་བའི་བང་
བསང་བ་ཁྲུས་བྱེད་པ་དང། མུ་སྟེགས་ཅན་གྱི་ལྟ་བ་དང་བྲལ་བའི་ཕྱིར་དང། ཉེ་དུའི་བྱ་བ་བསྒྲུབ་པའི་ཕྱིར་དང། བདག་ཉིད་ཀྱི་ལུང་རྟོགས་ལ་ཐེ་ཚོམ་ཟབ་བསལ་བའི་ཕྱིར་བཅས་ཡིན་ཏེ། དེ་དག་གི་ཕྱིར་བྱིན་གྱིས་བརླབ་བོ། །ཞག་བདུན་བྱིན་གྱིས་བརླབ་པས་མཚམས་ཀྱི་ཕྱི་རོལ་
ཏུ་ཞག་བདུན་གནས་ཏེ། ཞག་དགུ་པའི་སྐྱ་རེང་མ་ཤར་གོང་མཚམས་ནང་དུ་འབྱོར་ན། དབྱར་རལ་བའི་ཉེས་པ་མི་འབྱུང་བ། སྨན་ཞག་བདུན་པའི་བྱིན་རླབས་འཇིག་དུས་དང་མི་འདྲ་བར། མཚོ་ཊཱིཀ་ལས་གསུངས་ཤིང། དེ་ལྟར་བྱེད་ན་ཐོག་མར་ཞག་ཇི་ཙམ་གྱི་བྱིན་རླབས་བྱེད་དུས། ཞག་
དེ་ཙམ་བསྡད་ཆོག་པའི་འཕེན་པས་ཟིན་པ་གལ་ཆེ། འོན་ཀྱང་ད་ལྟའི་ཕྱག་ལེན་དོག་ཕྱོགས་ནི་ཤིན་ཏུ་ལེགས། ཞག་བཞི་བཅུ་བྱིན་གྱིས་བརླབ་པ་ལ། སྔོན་དུ་དགེ་འདུན་གྱིས་གསོལ་གཉིས་ཀྱི་ལས་སྦྱོར་དངོས་མཇུག་གསུམ་ཚང་བས་ཞག་བཞི་བཅུའི་གནང་བ་བྱིན་དགོས། དེ་ཡང་
དགེ་འདུན་གྱི་ཆེད་ལ་ཞེས་གསུངས་པ་གླེང་གཞིའི་དབང་གིས་མཚོན་པ་ཙམ་སྟེ། ཕ་མ་མཁན་སློབ་ལ་སོགས་པ་གང་ཟག་གཅིག་གི་གཞན་དོན་དུ་ཡང་བྱིན་རླབས་འདི་འཆགས་པར་གསུངས། དེས་ན་དགེ་འདུན་གྱི་ཆེད་དུ་འགྲོ་ན། ལས་ཀྱི་སྔོན་དུ་སྤྲོ་བ་འདྲི་བ་དགོས་པར་མ་ཟད་
རང་གི་དབྱར་འབྲལ་བའི་ཉེས་པ་སྤོང་བའི་རང་དོན་ཡང་ཡིན་པས་ལན་གསུམ་གསོལ་བ་གདབ་པ་ཡང་དགོས། གང་ཟག་རང་དོན་དུ་གནང་བ་འདི་ཞུ་བ་ན་སྤྲོ་བ་འདྲི་མི་དགོས་ཤིང། གསོལ་བ་ལན་གསུམ་གདབ་དགོས་སོ། །དེ་ལྟར་དགེ་འདུན་གྱིས་གནང་བ་བྱིན་པ་ཙམ་གྱིས་མི་
ཆོག་པས། དེའི་འོག་ཏུ། དགེ་སློང་གཅིག་གི་མདུན་དུ་ཞག་བཞི་བཅུ་གཅིག་ཅར་བྱིན་གྱིས་བརླབ་ཀྱང་རུང། ཚེ་གུར་བྱིན་གྱིས་བརླབ་པ་སྟེ། ཞག་བདུན་ཚན་ལྔ་དང། ལྔ་ཚན་གཅིག་བཅས་ཞག་ཉུང་ངུ་ཉུང་ངུར་ཇི་ལྟར་འདོད་པར་བྱིན་གྱིས་བརླབ་སྟེ་འགྲོ་བར་བྱའོ། །དེ་དག་ནི་དབྱར་

[210B] དབྱར་རལ་ཡང་ཉེས་པ་མེད་པ་ནི། དབྱར་གནས་པར་ཁས་བླངས་པའི་གནས་དེར་ཕྱིས་ཟས་དང། སྨན་དང། གཡོག་དག་མེད་པས་བདག་ཉིད་འཚོ་མི་ནུས་པ་དང། གནས་དེར་དགེ་སྦྱོང་གི་ཚུལ་དང། སྲོག་དང་ཚངས་སྤྱོད་བཅས་ཀྱི་བར་ཆད་ཡོད་ན་
དབྱར་གནས་བར་ཁས་བླངས་པ་ལས་འདའ་བར་བྱ། བདག་ཉིད་ལ་དགེ་འདུན་དབྱེ་ཕྱིར་བརྟུལ་བ་རྗེས་སུ་མི་མཐུན་པའི་སེམས་བསྐྱེད་པ་དང། སྡིག་པ་ཅན་གྱི་ཚིག་བརྗོད་པ་དག་འབྱུང་ན། མྱུར་དུ་དབྱར་རལ་ནས་ལོགས་སུ་འགྲོ་བར་བྱ་ཞིང། མཚམས་གཞན་ན། དགེ་འདུན་
དབྱེ་བའི་ཕྱིར་དུ་ཞུགས་པ་སོགས་ཡོད་པ་དེ་རང་གིས་ཞི་བར་བྱ་བའི་མཐུ་ཡོད་ན་དེར་འགྲོ་ཞིང། སོང་ནས་ཞག་བདུན་འདས་ཀྱང་དགོས་པ་ཆེ་བས། དེ་མ་གྲུབ་བར་དུ་དབྱར་ལས་འདའ་བར་བྱ་བ་རྣམས་ཡིན་ནོ། །འདི་དག་གི་སྔ་ཕྱིར་ཞིབ་དུ་དཔགས་ན། གོང་དུ་བསྟན་པའི་ནང་པའི་
དོན་ལ་སོགས་པ་གཞན་དོན་ཕྲན་ཚེགས་དེ་དག་ལས། དོན་ཆེ་ངེས་དགེ་སྦྱོང་གི་ཚུལ་དང་མཐུན་པའི་རང་དོན་ཁྱད་པར་ཅན་ཡོད་ན་མ་གཏོགས། འཚོ་བའི་དོན་ལ་སོགས་པ་རང་དོན་ཕྲན་ཚེགས་ཀྱི་ཆེད་དུ་བྱིན་རླབས་བྱ་མི་དགོས་པས་མི་བྱ་སྟེ། བྱ་མི་དགོས་པ་ནི་ཁས་ལེན་ལ་ཉེ་བ་
ན་འདུག་པའི་གནས་དང། བསོད་སྙོམས་འཚོལ་བའི་སྤྱོད་ཡུལ་དང། འདྲེན་པའི་སྦྱིན་བདག་དང། ན་བའི་སྨན་སྦྱིན་ནང་གཡོག་བཅས་ཡོད་མེད་བརྟག་སྟེ་ཡོད་པར་ཤེས་ནས་དབྱར་གནས་པར་ཁས་བླངས་པའི་ཕྱིར། དེ་ནི་དངོས་གཞིའི་སྔགས་ཚིག་ལ་སོམས་དང་མཁྱེན་པར་འགྱུར་
མཚམས་ཀྱི་ཕྱི་རོལ་ཏུ་ཞག་སྡོད་དཀྱུས་གཅིག་ཡིན་མིན་གང་ལྟར་ཡང། ཞག་བདུན་མ་གཏོགས་དེ་ལས་ལྷག་པ་སྡོད་པ་ལ་གནས་དེའི་དགེ་འདུན་ལ་གསོལ་བ་བཏབ་སྟེ་ལས་ཀྱི་གནང་བ་ཐོབ་པ་དགོས་པ་ནི། བྱ་བ་སྒྲུབ་ནུས་ལ་ལྟོས་ནས་ཞག་བདུན་དང། ཞག་བཞི་བཅུའི་བྱིན་རླབས་
ཀྱི་རིམ་པ་གཉིས་གསུངས་ཤིང། དེ་གཉིས་ཀྱང་དགེ་འདུན་ལས་གནང་བ་མ་ཐོབ་པ་དང། ཐོབ་པའི་ཞག་སོ་སོའི་རིང་མཐའ་ཡིན་པར་གསུངས་པས་ཤེས་སོ། །ཞག་བཞི་བཅུ་ལས་ལྷག་པ་མ་གནང་སྟེ། དེ་ལས་ལྷག་པ་མཚམས་ཀྱི་ཕྱི་རོལ་ཏུ་གནས་ན་མཚམས་ནང་དུ་མ་མཐའ་ཟླ་བ་
[211A]༄༅། །གཅིག་དང་ཞག་ཉི་ཤུ་གནས་པའི་སྒོ་ནས་གནས་དེར་ཡུན་རིང་དུ་གནས་པར་བྱ་དགོས་པའི་དམ་ཚིག་དང་འགལ་བའི་ཉེས་པ་འབྱུང་བའི་ཕྱིར། དེ་ལྟར་ཡང་གནས་མལ་གྱི་གཞིའི་ཐད་ཀྱི་ཊཱིཀ་ཀ་རིན་ཆེན་ཕྲེང་བ་ལས། དབྱར་གྱི་རྙེད་པ་དེའི་དུས་ཀྱི་ཚེ་
དབྱར་གྱི་ནང་དུ་འོངས་ཤིང། ཞག་བཞི་བཅུ་རྩ་དྲུག་ལས་ལྷག་པར་མཚམས་དེའི་ནང་དུ་གནས་ན་དབྱར་གནས་པར་ཁས་མ་བླངས་ཀྱང་རུང། དབྱར་རལ་ཡང་རུང་སྟེ་དབྱར་གྱི་རྙེད་པ་དབང་སྟེ། དེ་དབང་བའི་རྒྱུ་དབྱར་གནས་པ་ཡིན་པའི་ཕྱིར་རོ་ཞེས་གསུངས་པས་ཤེས་སོ། །དེ་དག་
ནི་ཟླ་བ་གསུམ་དུ་གནས་པའི་དབང་དུ་བྱས་ཀྱི། དེང་དུས་ཟླ་བ་ཕྱེད་གཉིས་ཀྱི་དབྱར་གནས་ལ་ནི་བྱིན་རླབས་ཀྱི་རིང་མཐའ་ཞག་ཉི་ཤུ་ལ་བྱས་ནས། མཚམས་ནང་དུ་མ་མཐའ་ཞག་ཉི་ཤུ་རྩ་ལྔ་གནས་དགོས་སོ། །དེ་ལྟར་དབྱར་གནས་པས་དངོས་སུ་དབྱར་གནས་མ་བྱས་པའི་
ཉེས་པ་ཁེགས་ཤིང། རྒྱུད་ནས་སྲོག་ཆགས་ལ་གནོད་པ་སྤོང་བ་དང། གཞན་དག་མ་དད་པ་སྤོང་བ་དང། ལུས་སྲོག་ལ་གནོད་པ་སྤོང་བ་དང། དོན་དང་བྱ་བ་ཉུང་བར་འགྱུར་བ་དང། དེ་ལ་བརྟེན་ནས་ཤེས་རབ་གསུམ་འཕེལ་བར་འགྱུར་བ་དང། གནས་རལ་གྲུམ་འཆོས་པར་འགྱུར་པ་
དང། དགག་དབྱེ་འབྱུང་བ་དང། སྲ་བརྐྱང་འབྱུང་བ་བཅས་ཀྱི་དགོས་པ་འགྲུབ་བོ། །གསུམ་པ་དགག་དབྱེ་ལ་སྦྱོར་དངོས་མཇུག་གསུམ་ལས། དང་པོ་ནི། དབྱར་སྔ་ཕྱིའི་བྱེ་བྲག་གིས་སྟོན་ཟླ་འབྲིང་པོའམ་ཐ་ཆུང་གི་ཚེས་བཅོ་ལྔ་ལ་དགག་དབྱེ་བྱེད་ན། དེའི་གོང་ཞག་བྕུའམ་ཟླ་ཕྱེད་ན་གྲོང་
དང་གྲོང་ཁྱེར་གྱི་སྤྱོད་ཡུལ་དུ་འདི་ལྟར། ད་ཕྱིན་ཆད་ཞག་འདི་ཙམ་ན་དགག་དབྱེ་མཛད་པར་འགྱུར་བ་ཁྱེད་ཅག་ལ་བརྗོད་པ་ཡིན་ནོ། །ཞེས་བརྗོད་པ་དང། གནས་དང་མཆོད་རྟེན་མཆོད་རྫས་ཀྱིས་བརྒྱན་ཅིང་བྱི་དོར་བྱེད་པ་དང། འཁོན་ཡོད་ན་དབེན་པར་བཟོད་པ་གསོལ་བ་དང། ཚེས་
བཅུ་བཞིའི་ཉིན་སེངྒེའི་ཁྲི་བརྒྱན་པ་དང། དོ་མོད་མཚན་ཐོག་ཐག་ཆོས་མཉན་པར་འབྱུང་བར་འགྱུར་གྱིས། དེར་ཚེ་དང་ལྡན་པ་དག་གིས་ཚོགས་པ་སྦྱིན་པར་བྱའོ་ཞེས་སྤྱོད་ཡུལ་དུ་བརྗོད་པ་དང། དེ་ལྟར་འདུས་པ་ན་མཚན་ཐོག་ཐག་བཤད་ཉན་བྱ་བ་དང། ཚེས་བཅོ་ལྔའི་ཉིན་ཕན་ཚུན་

[212B] ཆོས་རྣམ་པར་གཏན་ལ་དབབ་པས་མཚན་མོ་ཕལ་ཆེར་འདའ་བར་བྱ་བ་དང། དགག་དབྱེ་བྱེད་པ་པོའི་དགེ་སློང་བསྐོ་བ་དང། དེས་རྩྭ་དུར་བྷ་དགེ་འདུན་ལ་བྲིམ་པ་དང། གཞན་གྱིས་གསོལ་བ་འབའ་ཞིག་པའི་ལས་བྱ་བ་རྣམས་ཡིན་ནོ། །གཉིས་པ་དངོས་
གཞི་ནི། ཚེས་བཅུ་དྲུག་གི་སྐྱ་རེངས་དང་པོ་འཆར་བའི་མདུན་རོལ་གོང་ཚུད་ངེས་ཤེས་པར། དགག་དབྱེ་བྱེད་པ་པོ་དང་བྱ་བ་པོ་རྣམས་རྒན་རིམ་མི་དགོས་པར་མདུན་ཕྲོད་དུ་འདུག་ཅིང་རྩྭ་ཀུ་ཤའམ་རམ་པའི་རྩ་བ་རྐང་པས་མནན་ཅིང། རྩེ་མོ་གཉིས་ཀའི་ལག་པས་ཕན་ཚུན་དུ་བཟུང་
སྟེ་རྩྭ་འདི་འདུད་པར་བྱེད་པ་དེ་བཞིན་དུ། བདག་ཀྱང་ལྟུང་བ་ཆོས་བཞིན་དུ་ཕྱིར་བཅོས་བྱ་བའི་ཕྱིར་དགེ་སློང་རྣམས་ལ་འདུད་པར་བྱེད་དོ་སྙམ་དུ་བསམས་ནས་དངོས་གཞིའི་ཆོ་ག་སྔགས་ཚིག་ལན་གསུམ་བརྗོད་པའོ། །ནད་པ་ངལ་བ་དང། གནས་མལ་ཕན་ཕུན་དུ་འགྱུར་བ་
དང། དགག་དབྱེ་དུས་ལས་ཡོལ་བ་དང་གློ་བུར་གྱི་གནོད་པ་འབྱུང་ན་སྔགས་ཚིག་ལན་གཉིས་སམ་ལན་ཅིག་བརྗོད་པས་ཆོག་པ་དམིགས་བསལ་ཡིན་ནོ། །མཇུག་ཐབས་ལེགས་བྱ་བ་དང། དགག་དབྱེ་བྱས་པ་དགེ་འདུན་ལ་གོ་བར་བྱེད་པ་དང། དགེ་འདུན་གྱིས་ཚིག་དེ་སྒྲུབ་
པའི་ལན་འདེབས་པར་བྱའོ། །དེ་ནི་དབྱར་ནང་དུ་ལྟུང་བ་གླེང་བ་བཀག་པ་ལས། ད་མཐོང་ཐོས་དགོས་གསུམ་གྱིས་ལྟུང་བ་གླེང་ཞིག་ལྟུང་བ་ཤེས་ཤིང་མཐོང་ན་ཕྱིར་བཅོས་བྱའོ་ཞེས་ལྟུང་བ་གླེང་བའི་སྐབས་འབྱེད་པའི་ལྟུང་བའི་དགག་དབྱེ་ཡིན་ནོ། །དེ་ནས་དགག་དབྱེ་བྱེད་པ་པོ་ལ་
སོགས་པའི་དགེ་སློང་རང་རང་གི་རྫས་ཐ་ན་ཁབ་ཙམ་ཡན་ཆད་དགེ་འདུན་ལ་ཕུལ་ཏེ་དགག་དབྱེ་བགྱིར་རུང་བའི་ཚིག་བརྗོད་པ་ནི་རྫས་ཀྱི་དགག་དབྱེ་ཡིན་ནོ། །དེས་ན་ལྟུང་བའི་དགག་དབྱེས་ཆོས་རྣམ་པར་དག་པ་དང། རྫས་ཀྱི་དགག་དབྱེས་རྙེད་པའི་སྒོ་འདུ་བའི་དགོས་པ་འགྲུབ་
པའོ། །དགག་དབྱེ་བྱས་པའི་དགེ་སློང་གི་དགེ་འདུན་ནི། དགེ་ལེགས་ཀྱི་བསམ་པ་ཅན་ཡིན་པས་ཤིན་ཏུ་ཡོངས་སུ་དག་པ་དང་བྱམས་པའི་སེམས་དང་ལྡན་པའི་ཕྱིར་ཤིན་ཏུ་དང་བར་གྱུར་པ་ཡིན་པས་བསོད་ནམས་ཀྱི་ཞིང་ཁྱད་པར་དུ་འཕགས་པ་དེ་ལ་སྦྱིན་པ་བྱིན་ན་འབྲས་བུ་

[213A]༄༅། །ཆེས་མང་པོར་འགྱུར་རོ། །དགེ་སློང་གནས་གཞན་དུ་ཕྱིན་པ་ན་གནས་དེར་དགག་དབྱེ་བྱས་ཀྱང་རུང། དབྱར་གྱི་གནས་སུ་ཡུལ་འཁྲུག་པ་ལ་སོགས་པས་གནས་པར་མི་ནུས་ན་རང་གི་མིག་ཡུལ་དུ་གྱུར་པའི་དགེ་སློང་ལ་ཚོགས་ཀྱི་དགག་དབྱེའི་
སྔགས་ཚིག་བརྗོད་ནས་འགྲོ་བར་བྱའོ། །ཚོགས་ཀྱི་དགག་དབྱེ་འདི་ལ་ནི། ཚེས་གྲངས་ངེས་བཟུང་དང། དགེ་འདུན་འདུ་བ་དང། དགག་དབྱེ་བྱེད་པ་པོ་བསྐོ་བ་དང། གསོལ་བ་འབའ་ཞིག་པའི་ཆོ་ག་དང། རྩ་བྲིམ་པ་བཅས་གང་ཡང་མི་དགོས་སོ། །དགག་དབྱེའི་དུས་ལ་མ་བབས་པར་
དགེ་འདུན་རྣམས་གཞན་དུ་འགྲོ་དགོས་ན། གསོ་སྦྱོང་གཅིག་དང་སྦྱར་ཏེ་དགག་དབྱེ་ཚུལ་བཞིན་དུ་བྱས་ནས་འགྲོ་བར་བྱའོ། །ཡང་གནས་དེར་དགེ་སློང་འཐབ་ཀྲོལ་བྱེད་པ་འོང་བར་ཐོས་ན་དབྱར་གྱི་གསོ་སྦྱོང་གཉིས་སམ་གསུམ་སོང་ཟིན་ན་ཚེས་བཅོ་ལྔ་གཅིག་དང་བསྟུན་ནས་
དགག་དབྱེ་བྱ། དེ་མ་གྲུབ་པར་འཐབ་ཀྲོལ་བ་འོད་ཟེར་ན་དཀྱིལ་འཁོར་བ་ལྔའམ་དྲུག་ཏུ་བློ་མཐུན་པར་བྱས་ནས་མྱུར་དུ་དགག་དབྱེ་བྱའོ། །དེ་ཡང་མ་གྲུབ་པར་འཐབ་ཀྲོལ་བ་གནས་དེར་ཡོང་ན། ལུས་ངག་གིས་བསུ་ཞིང་ཆོས་དང་ཟང་ཟིང་གིས་མགུ་བར་བྱ། ངེས་ཀྱང་དགེ་སློང་རྣམས་
དང་བློ་མ་མཐུན་ན་དགག་དབྱེའི་དུས་སུ་དཀྱིལ་འཁོར་སོ་སོར་གསོ་སྦྱོང་བྱ་ཞིང་དགག་དབྱེ་བྱིན་གྱིས་བརླབ། འཐབ་ཀྲོལ་བས་ཁྱེད་རྣམས་དགག་དབྱེའི་དུས་མིན་ནམ། གསོ་སྦྱོང་ཙམ་བྱེད་པ་ཅི་ཡིན་ཟེར་ན་གཉུག་མར་གནས་པས། ཁྱེད་འདུག་ཅིག་དགག་དབྱེ་བྱེད་པ་ནི་བདག་
ཅག་གིས་གང་བསམས་པ་ཞིག་ཡིན་ནོ་ཞེས་ལན་གདབ་པར་བྱ། འཐབ་ཀྲོལ་བ་གནས་དེ་ནས་སོང་ན་ཉ་ཤི་གཅིག་དང་བསྟུན་ནས་དགག་དབྱེ་བྱའོ། །གནས་དེར་དགེ་སློང་བཞི་ལས་མེད་ན་དགག་དབྱེ་བྱིན་གྱིས་བརླབ་བོ། །དགག་དབྱེའི་སྔོན་འགྲོ་འཁོན་སྦྱང་བ་ནི། འཁོན་ཆེ་
ན་སྔོན་ལ་ཕ་རོལ་པོ་དང་མཐུན་ཕྱོགས་ཤད་སྦྱངས་ཤེས་པ་གཅིག་རྒྱུད་ནས་ཤད་སྦྱང་འཇམ་པོ་བྱེད་དུ་བཅུག་དེ་ནས་ཕ་རོལ་པོ་ཁོང་ཁྲོ་ཞི་བ་དང་རང་གིས་དངོས་སུ་བཟོད་གསོལ་བྱའོ། །དེ་ལྟར་བཟོད་གསོལ་མ་བྱས་པ་དང་བྱས་ཀྱང་ཕ་རོལ་གྱིས་བཟོད་པ་བླང་བ་མ་བྱས་པར་དགག་

[214B] འདི་ནི་དགག་དབྱེའི་དུས་འབའ་ཞིག་དུ་མ་ཟད་དུས་གཞན་དུ་ཡང་འདི་ལྟར་བྱའོ། །དེ་ལ་སྤྱིར་ཡུལ་གང་ལ་དགག་དབྱེ་བྱ་བ་ནི་ཕྱོགས་བཅུའི་དགེ་འདུན་མཐའ་དག་ལ་བྱ་ཞིང། གཞི་གང་ལ་བྱ་བ་ཡང་བསླབ་པའི་གཞི་མཐའ་དག་ལ་བྱ་སྟེ་ཕྱོགས་རེ་ལ་བྱས་པས་
དགོས་པ་རྫོགས་པར་མི་འགྲུབ་པའི་ཕྱིར། འོན་ཀྱང་དམིགས་བསལ་ནི། ཕམ་པ་མ་གཏོགས་པའི་ལྟུང་བའི་ནང་ནས་འཆང་བའི་སྤང་བ་ལྟ་བུ་མ་གླེང་ཞིག་གཞན་རྣམས་ལ་མཐོང་ཐོས་དོགས་གསུམ་གྱིས་དགག་དབྱེ་བགྱིད་དོ་ཞེས་གཞི་འཇོག་ལ་གང་ཟག་མི་འཇོག་པའི་དགག་
དབྱེ་བྱེད་ཚུལ་དང། གང་ཟག་འདི་ལས་བྱུང་བའི་ལྟུང་བ་མ་གླེང་ཞིག་གཞན་རྣམས་ལ་མཐོང་ཐོས་དགོས་གསུམ་གྱིས་དགག་དབྱེ་བགྱིད་དོ་ཞེས། གང་ཟག་འཇོག་ལ་གཞི་མི་འཇོག་པ་དང། དེ་གཉིས་ཀ་བཞག་ནས་ལྟུང་བ་གཞན་རྣམས་ལ་མཐོང་ཐོས་དགོས་གསུམ་གྱིས་དགག་
དབྱེ་བགྱིད་དོ། །ཞེས་གཉིས་ཀ་འཇོག་པའི་རབ་བྱུང་དེ་གསུམ་ཀས་ཀྱང། ཚུལ་དེས་དགག་དབྱེ་བྱ་བར་ཞུ་ན་དགེ་འདུན་གྱིས་ཁས་བླངས་པར་བྱའོ། །ཕམ་པ་བཞག་སྟེ། གཞན་སྐབས་དབྱེ་བོ་ཞེས་ཞེས་ཞུ་ན། ཁས་བླང་བར་མི་བྱ། རིགས་པའི་ཚུལ་གོང་མ་གསུམ་ཇི་ལྟར་ཁས་བླང་བའི་
ཚིག་ནི། མདོ་རྩ་འགྲེལ་རྣམས་སུ་གསལ་ཞིང། ངེའི་ཚིག་དོན་ནི། ཁྱེད་ཅག་གིས་ཟེར་བ་དེའི་དོན་དུ། འདིར་འདུས་ཤིང་འདུག་པ་མིན་གྱི། བཅོམ་ལྡན་འདས་ཀྱིས་ཚུལ་ཁྲིམས་རྣམ་པར་དག་པར་བྱ་བའི་ཕྱིར་ནི། གསོ་སྦྱོང་གསུངས་ལ། ཆོས་རྣམ་པར་དག་པར་བྱ་བའི་ཕྱིར་ནི། དགག་
དབྱེ་གསུངས་པས། གལ་ཏེ་ཁྱེད་ཅག་དགོས་པ་དེ་གཉིས་འདོད་ན་དགག་དབྱེ་གྱིས་ཤིག་ཅེས་ཁས་བླང་བར་བྱའོ། །དེ་ལྟར་དགག་དབྱེ་བྱེད་པ་པོ་དང་དགེ་འདུན་གྱིས་ཁས་བླངས་པ་ན། བདག་གིས་ལྟུང་བ་དང་གང་ཟག་ཐམས་ཅད་བཞག་པར་བསྙོན་འཛུགས་པའམ། སྔོན་ཟེར་
བ་དང་མི་མཐུན་པའི་གཞན་ཞིག་བཞག་ཅེས་གང་ལྟར་བསྙོན་པར་བྱེད་ན་དགག་དབྱེ་བྱེད་པ་པོ་དང། དགེ་འདུན་གྱིས་ཁས་བླངས་པ་ཉམས་པར་མི་འགྱུར་བས། དེའི་དགག་དབྱེ་བྱེད་དུ་མི་འཇུག་གོ་ཡང་དེ་ལྟར་ལབ་པ་མེད་དོ་ཟེར་ན་རྫུན་ཉིད་དོ། །དེ་དག་གི་དོན་གོ་བདེ་བར་

[215A]༄༅། །བྱེད་ན། ཐོག་མར་ཡུལ་དགེ་འདུན་ཐམས་ཅད་ལ་དགག་དབྱེ་བྱ་བའི་དོན་ནི། ང་ལ་དགེ་སློང་གང་གིས་ལྟུང་བ་གླེང་ན་ཡང་གླེང་ཞིག་ཅེས་པ་དང། བསླབ་གཞི་མཐའ་དག་ལ་དགག་དབྱེ་བྱ་བའི་དོན་ནི། ང་ལ་ལྟུང་བ་སྡེ་ལྔ་པོ་གང་གིས་གླེང་ན་
ཡང་གླེང་ཞིག་ཅེས་པའོ། །སྤྱིར་དགག་དབྱེ་འཆགས་པ་ལ། ཡུལ་དང་གཞི་མཐའ་དག་ལ་དགག་དབྱེ་བྱེད་པ་དེ་ལྟར་དགོས་ཀྱང། དམིགས་བསལ་ནི། ང་ལ་འཆང་བའི་སྤང་ལྟུང་འདི་བྱུང་བ་ངས་ཤེས་པས་འདི་མ་གླེང་ཞིག་གཞན་གླེང་ཞིག་ཟེར་བ་ལྟ་བུ་གཞི་འཇོག་ལ་
གང་ཟག་མི་འཇོག་པ་དང། ཡང་ང་ལ་གང་ཟག་འདི་ལ་བརྟེན་ནས་ལྟུང་བ་བྱུང་བ་ངས་ཤེས་པས་དེ་མ་གླེང་ཞིག་གཞན་གླེང་ཞིག་ཅེས་ཟེར་བ་གང་ཟག་འཇོག་ལ་གཞི་མི་འཇོག་པ་དང། ལྟུང་འདི་མ་གླེང་ཞིག་གང་ཟག་འདི་ལས་བྱུང་བ་མ་གླེང་ཞིག་གཞན་གླེང་ཞིག་ཅེས་
ཟེར་བ་གཞི་དང། གང་ཟག་གཉིས་ཀ་འཇོག་པའི་རབ་བྱུང་དེ་གསུམ་ཀས་ཀྱང་དགག་དབྱེ་བྱས་ཆོག་སྟེ། གང་བཞག་པའི་ལྟུང་བ་མ་གླེང་ཟེར་བ་དེ་ཁོ་རང་གིས་ཤེས་ཤིང་ཕྱིར་འཆོས་པར་འདོད་ལ། ལྷག་མ་གླེང་ཞིག་ཟེར་བ་རང་གིས་མི་དྲན་པ་རྣམས་གླེང་དྲན་བྱེད་པའི་སྒོ་ནས་
ཕྱིར་འཆོས་པར་འདོད་པས་བསམ་པ་རྣམ་པར་དག་པའི་ཕྱིར་རོ། །དེ་ཡང་ཕམ་པ་བྱུང་བར་ཤེས་ནས། ང་ལ་དེ་མ་གླེང་ཞིག་ཅེས་ཕམ་པའི་གཞི་འཇོག་ན་དགག་དབྱེ་མི་རུང་བས། དེ་མ་གཏོགས་དགག་དབྱེ་བྱས་ཆོག་པར་དགེ་འདུན་གྱིས་ཀྱང་ཁས་བླང་པར་བྱ། ཁས་བླངས་ཟིན་ཀྱང་
གོང་གི་བསམ་སྦྱོང་དང་མི་མཐུན་པའི་བསྙོན་འཛུགས་ན་དགག་དབྱེ་བྱེད་དུ་མི་འཇུག་གོ་འདིར་གང་ཟག་འཇོག་པའི་དོན་ལ་སྐབས་གཅིག་ཏུ་ང་ལ་གཞན་སུས་ལྟུང་བ་གླེང་ན་ཡང་གླེང། གང་ཟག་ཤཱ་རིའི་བུས་མ་གླེང་ཞིག་ཟེར་བ་ལྟ་བུར་གསུངས་ཀྱང། འདིར་ནི་ཊཱིཀྐའི་ཚིག་ཟིན་
ལྟར། ལྟུང་བ་གཞི་གང་ལས་བྱུང་བའི་གང་ཟག་འཇོག་པ་ལ་བྱས་སོ། །དེ་ལྟར་དགག་དབྱེ་བྱས་པས་ཆོས་དག་པར་འགྱུར་བ་དང། ཚུལ་ཁྲིམས་དག་པར་འགྱུར་བ་དང། དགག་དབྱེ་མ་བྱས་པའི་ཉེས་པ་དངོས་སུ་ཁེགས་པ་དང། སོ་སྐྱེ་ཡིན་ཡང་དགག་དབྱེ་བྱས་མ་ཐག་

[216B] །དབྱར་གྱི་ཚུལ་ནང་དུ་ལྟུང་བ་གླེང་དྲན་བྱེད་པ་དང། ནན་ཏུར་བྱེད་པ་དང། དབྱར་གྱི་རྙེད་པ་འགོད་པ་དང། མཚམས་
ཀྱི་ཕྱི་རོལ་ཏུ་མཚན་མོ་འདའ་བ་བཅས་བཞི་པོ་དེ་རྣམས་བཀག་པ་འབྱེད་པར་བྱེད་པས་ན་དགག་དབྱེ་ཞེས་བྱའོ། །གཞི་གསུམ་པོ་འདི་དག་གི་སྦྱོར་བ་ལ་སོགས་པའི་ཆོས་བཤད་ཉན་གྱི་རིམ་པ་ཚེས་བཅུ་བཞི་སོགས་ལ་གཙོ་བོར་བྱེད་པའི་རྒྱུ་མཚན་ནི། ཚེས་བརྒྱད་དང་
ཉེར་གསུམ་ལ་ངོས་བཞིའི་མགོན་པོ་དང། ལྷ་ཕྲན་གྱི་གཡོག་རྣམས་ཆོས་ཉན་དུ་འོང། བཅུ་བཞི་དང་ཉེར་དགུ་ལ་ལྷ་ཕྲན་གྱི་བུ་དང། བཅོ་ལྔ་གཉིས་ལ་ངོས་བཞིའི་མགོན་པོ་དང། ལྷ་ཕྲན་དངོས་བཅས་ཆོས་ཉན་དུ་འོང་བར་གདགས་པར་བཤད་པས། ཚེས་དེ་དག་ལ་བཤད་
ཉན་བྱ་བ་ནི་ངེས་པར་སྒྲུབ་པའི་བསླབ་པའོ། །ནད་པས་ཆོས་བཤད་ཉན་དེ་མ་བྱས་པ་ལ་ནི་ཉེས་པ་མེད་དོ། །ཡང་གསོ་སྦྱོང་ལ་སོགས་པའི་དགེ་འདུན་གྱི་ལས་ཕལ་ཆེར་ལ་གནས་དེར་དགེ་སློང་འདུན་པའི་རྐྱེན་ལྡན་ཡོད་པར་ཤེས་པ་ལ། འདུན་པ་སོགས་མ་བླངས་པས་དགེ་
འདུན་གྱི་ལས་མི་མཐུན་པར་འགྱུར་བ་མ་ཟད། ལས་ལ་ཉེ་བའི་ཚེ་གནས་དེར་དགེ་སློང་གློ་བུར་བ་འོང་བར་མཐོང་ཐོས་དགོས་པ་བྱུང་ན་དེའི་འདུན་པ་མ་བླང་ན་ཡང་ལས་མི་མཐུན་པར་འགྱུར། གནས་དེར་དགེ་སློང་གཞན་ཡོད་པར་ངེས་སམ་དོགས་བཞིན་དུ། དེ་དག་མ་
འདུས་ཀྱང་ཁྱད་མེད་སྙམ་དུ་འདུན་པ་སོགས་མ་བླངས་པར། ལོགས་ཤིག་ཏུ་ལས་བྱེད་ན་དགེ་འདུན་དབྱེ་ན་དུ་གཏོགས་པའི་ཉེས་པ་སྦོམ་པོར་འགྱུར་རོ། །གཡོ་སྒྱུ་མེད་པར་བསམ་པ་ཐག་པས་བཙལ་ཞིང་འོལ་སྤྱི་ཙམ་མ་བྱས་ན་དགེ་སློང་གཞན་ལུས་ཀྱང་དགེ་འདུན་ལ་ཉེས་པར་
མི་འགྱུར་རོ། །ཇི་ལྟར་བཙལ་བའི་ཚུལ་ཡང། དང་པོར་གཙུག་ལག་ཁང་གི་ཕྱོགས་རྣམས་སུ་ཕྱིན་ནས་མྱུལ་ཏེ་བཙལ་བར་བྱ། དེ་ནི་ལུས་ཀྱིས་ཉེ་འཁོར་དུ་བཙལ་བ་དང། དེའི་འོག་ཏུ་འདི་ན་དགེ་སློང་འགའ་ཞིག་ཡོད་དམ་ཞེས་སྐད་འབོད་བྱེད་པ་དང་དེ་ནི་རྒྱང་གྲག་ཚུན་

[217A]༄༅། །དག་གིས་བཙལ་བ་དང། དེའི་འོག་ཏུ་ཡང་ཐོག་ལྟ་བུ་ཕྱོགས་མཐོན་པོར་འདུག་སྟེ་རྒྱང་མིག་གིས་ཕྱོགས་སུ་བལྟ་བ་དང། དེ་ནི་རྒྱང་གྲགས་ཕན་ཆད་དུ་མིག་གིས་བཙལ་བ་ཞེས་བྱའོ། །དེ་ལྟར་ལས་ལ་འདུ་བའི་ཚོགས་པའི་སྐབས་སྒྲུབ་པ་ཙམ་ལ་
ཡང་འདི་ཙམ་གྱི་དོ་གལ་ཆེན་པོ་བཅོམ་ལྡན་འདས་རང་ཉིད་ཀྱིས་བཀའ་སྩལ་བ་དང། དེ་བཞིན་དུ་དགེ་སློང་གི་དགེ་འདུན་ཆེན་པོ་རྣམས་ཀྱིས་ནན་ཏན་གྱིས་སྒྲུབ་པའི་ཚུལ་ལ་རྒྱུ་མཚན་ཇི་བཞིན་མ་མཐོང་ཡང། དེ་ལྟར་མཛད་པས་རང་གཞན་ཀུན་ལ་དགོས་པ་ཆེ་ངེས་སྙམ་དུ་
བསམས་ནས་གང་ཟག་གཅིག་གིས་བསླབ་ཕྲན་གཅིག་གསོ་བ་ཙམ་དང་ཡང་མ་འདྲ་བར། དགེ་འདུན་གྱི་བསླབ་གཞི་ཡོངས་རྫོགས་གསོ་ཞིང་སྦྱོང་བའི་གཞི་གསུམ་པ་འདི་དག་དགེ་སློང་རེ་གཉིས་ཙམ་མ་ཡིན་པར། དགེ་འདུན་དུ་ལོངས་པ་ཀུན་གྱིས་ཡལ་བར་མི་འདོར་བར་གཅེས་
པར་གཟུང་བའི་ཕྱག་ལེན་ལ་ཐུགས་རྩེ་མཐུན་པར་གཅིག་ཏུ་སྒྲིལ་དགོས་སོ། །འདི་དག་ཞིབ་པར་གཞི་གསུམ་དགོངས་འགྲེལ་དང་བཅས་པ་ལས་ཤེས་པར་བྱའོ། །ལྔ་པ་བདེ་བར་གནས་པའི་རྐྱེན་བསྟེན་ཏེ་བསྲུང་བ་ནི། འདིར་བདེ་བའི་རྐྱེན་བསྟེན་ནས་ཞེས་པས་བསྟེན་ནོ། །དེ་ལ་གོས་
བསྟེན་པ་དང། སྨན་བསྟེན་པ་དང། ཐམས་ཅད་ཀྱི་རྟེན་གནས་མལ་དང་གསུམ། དང་པོ་ལ་གསུམ་སྟེ། བག་ཡང་དང་འབྲེལ་བ་སྲ་བརྐྱང་དང། འཚོ་བའི་ཡོ་བྱང་དང་འབྲེལ་བ་གོས་དང། དམིགས་བསལ་དང་འབྲེལ་བ་ཀོ་ལྤགས་ཀྱི་གཞིའོ། །དེས་ན་བསྲུང་ཐབས་འདི་ལ་གཞི་བཅུ་བདུན་
གྱི་ནང་ནས་གཞི་ལྔའོ། །དང་པོ་སྲ་བརྐྱང་ལ། དང་པོར་བཏིང་བ། བར་དུ་བརྐྱང་བ། ཐ་མར་དབྱུང་བ་དང་གསུམ་ལས། དང་པོ་ནི་སྲ་བརྐྱང་གི་ཕན་ཡོན་མཐོང་ནས། དགེ་འདུན་རྣམས་གནས་གཅིག་ཏུ་དབྱར་ཁས་ལེན་ལ་འཇུག་པར་འགྱུར་བ་དང། རང་ཉིད་བག་ཡང་གི་བདེ་བར་གནས་
ཤིང་གཞན་སྦྱིན་བདག་ལ་བསོད་ནམས་སྤེལ་བའི་དགོས་པ་ཡོད་པས། གང་ཟག་ཆོས་བཅུ་གཅིག་དང་ལྡན་པས་དབྱར་གྱི་གནས་དེ་ཉིད་དུ་དབྱར་ནང་གི་གོས་ཀྱི་རྙེད་པའི་རྒྱུ་ལས་བྱུང་བའི་རུང་བ་ཚད་དང་ལྡན་པ་ཡན་ཆད་ཀྱི་བདག་ཉིད་དགེ་འདུན་སྤྱི་ལ་དབང་བའི་ཆོས་གོས་

[218B] གྲུབ་པ་དང། ཁ་བསྒྱུར་བ་སྟེ་ལས་གསུམ་བསྒྲུབ་པ་དང། གདིང་བར་འགྱུར་རོ། །གདིང་ངོ། །བཏིང་ངོ་སྙམ་དུ་སེམས་གསུམ་བསྐྱེད་དེ། དགེ་འདུན་
དང་བཅས་པའི་ཆོ་ག་སྦྱོར་དངོས་མཇུག་གསུམ་ལེགས་པར་ཚང་བས། དུས་དབྱར་སྔ་ཕྱིའི་བྱེ་བྲག་གིས་སྟོན་ཟླ་འབྲིང་པོའི་ཚེས་བཅུ་དྲུག་གམ། ཐ་ཆུང་གི་ཚེས་བཅུ་དྲུག་ནས་ཟླ་བ་ལྔའི་བར་དུ་དགེ་སློང་དེ་རྣམས་ལྟུང་བ་བཅུ་ལ་བག་ཡངས་སུ་གནས་པས་བག་འཁུམ་པ་
མེད་པར་བརྐྱང་བ་དང། གང་གི་ཕན་ཡོན་གྱིས་དགེ་སློང་ཀུན་ལ་ཁྱབ་པ་དང། །ཆོས་གོས་གསུམ་ཕྲུགས་དེའི་སྟེང་ན་དགེ་སློང་དེ་རྣམས་ཀྱི་ཆོས་གོས་བྱིན་རླབས་གནས་པ་བཅས་ཀྱིས་གཏན་པ་སྤང་ལེབ་དང་འདྲ་བའི་བྱིན་གྱིས་མ་བརླབ་པར་གོས་དུ་མ་འཆང་བ། ཆོས་གོས་
གསུམ་མེད་པར་སྟོད་གཡོགས་དང་སྨད་གཡོགས་ཙམ་ལ་བརྟེན་ནས་ལམ་གྱི་གསུམ་མདོར་འགྲོ་བ་རྣམས་ལ་ལྟུང་བ་མེད་པ་དང་འདྲ་བའི་སྲ་བརྐྱང་བཏིང་པའོ། །དེའི་ཚེ་བག་ཡངས་སུ་གནང་བའི་ཕན་ཡོན་བཅུ་ནི། འཆང་འབྲལ་འཇོག་གསུམ། གོས་སློང་བ། ཡང་ཡང་ཟ་བ། འདུས་
ཤིང་ཟ་བ། དགེ་སློང་གཞན་ལ་མ་སྨྲས་པར་གྲོང་དུ་འགྲོ་བ། བྱིན་གྱིས་མ་བརླབ་པར་གོས་དུ་མ་འཆང་བ། ཆོས་གོས་གསུམ་མེད་པར་སྟོད་གཡོགས་དང་སྨད་གཡོགས་ཙམ་ལ་བརྟེན་ནས་ལམ་གྱི་གསུམ་མདོར་འགྲོ་བ་རྣམས་ལ་ལྟུང་བ་མེད་པ་དང། དེ་བཏིང་བའི་དགེ་སློང་མཚམས་གཞན་
ན་གནས་ཀྱང་དགེ་སློང་གཞན་ལྷག་མ་རྣམས་དང་གོས་ཀྱི་རྙེད་པ་ཐུན་མོང་དུ་དབང་བ་བཅས་བཅུའོ། །གཉིས་པ། དེ་བར་དུ་བརྐྱང་བ་ནི། སྔར་སྲ་བརྐྱང་འདིད་པ་པོར་བསྐོས་པའི་དགེ་སློང་གིས་སྲ་བརྐྱང་བཏིང་ལ་མ་ཞིག་པའི་ཆོས་གོས་དེ་མཚམས་ནང་དེར་ཟླ་བ་ལྔའི་བར་དུས་དུས་སུ་
རླུང་དང་ཉི་མ་ལ་བསངས་བསངས་བྱ་བ་དང། རྡུལ་སྤྲུག་བྱ་བ་སོགས་ཆུད་ཟ་བ་སྤོང་བ་དང། སྲ་བརྐྱང་གི་ཆོས་གོས་དེ་གྱོན་ནས་མི་གཙང་བ་འདོར་བ་སོགས་སྤྱོད་ལམ་མ་གུས་པ་སྤོང་བ་དང། སྲ་བརྐྱང་བསྲུང་མཁན་མེད་པར་སྐྱ་རེངས་འཆར་བར་མི་བྱ་བ་དང། སྲ་བརྐྱང་ཁྱེར་ནས་མཚམ་

[219A]༄༅། །ཀྱི་ཕྱི་རོལ་ཏུ་འགྲོ་བར་མི་བྱ་བ་རང་འཇུག་བྲལ་སྤང་བ་བཅས་ཡིན་ནོ། །བསྐོས་པའི་དགེ་སློང་དེ་ཤི་བབས་མཚན་འགྱུར་བྱུང་ན། སྲ་བརྐྱང་སྦེད་པ་པོ་བསྐོས་ནས། དེས་སྔར་བཞིན་བརྐྱང་པར་བྱའོ། །གསུམ་པ་ཐ་མར་དབྱུང་བ་ལ། རང་འཇུག་བྲལ་གྱིས་
དབྱུང་བ་དང། ལས་ཀྱིས་དབྱུང་བ་གཉིས་ལས། དང་པོ་ལ། དགེ་འདུན་མཐའ་དག་གི་རང་འཇུག་བྲལ་བདུན་དང། གང་ཟག་སྒོས་ཀྱི་རང་འཇུག་བྲལ་གཉིས་བཅས་ཡོད་དོ། །གཉིས་པ་ལས་ཀྱིས་དབྱུང་བ་ནི། སྲ་བརྐྱང་བཏིང་བ་ནས་ཟླ་བ་ལྔ་ལོངས་པའི་བཅོ་ལྔའི་གསོ་སྦྱོང་གི་
མཐའོ་དུས་སུ་སྲ་བརྐྱང་གི་བྱིན་རླབས་དེ་དགེ་འདུན་ཁྱད་པར་གསུམ་ལྡན་གྱིས་གསོལ་བཞིའི་ལས་ཀྱིས་དབྱུང་བའོ། །ཆོམ་རྐུན་སོགས་ཀྱི་ཉེན་ཡོད་ན་ཟླ་བ་ལྔར་མ་ལོངས་ཀྱང་ཉ་ཤིའི་གསོ་སྦྱོང་གཅིག་དང་བསྟུན་ནས་སྔར་དབྱུང་ངོ། །གཉིས་པ་འཚོ་བའི་ཡོད་བྱད་དང་འབྲེལ་བ་གོས་
ཀྱི་གཞི་ལ། གོས་ཇི་ལྟར་སྒྲུབ་ཚུལ་ཞར་བྱུང་དང་བཅས་པ། གསོ་དངོས་ཀྱི་རྣམ་གཞག་ཞར་བྱུང་དང་བཅས་པ་གཉིས་ལས། དང་པོ་ནི། བདག་པོ་ཙམ་དབྱེ་གཞིར་བྱས་པ་འདི་ཕམ་པ་གཉིས་པའི་སྐབས་གསུངས་ཀྱང། འདིར་བཤད་ན། དེ་ལ་བསམ་སྦྱོར་གྱིས་བདག་པོར་གྱུར་
པ་དང། ཡུལ་ཆོས་ཀྱིས་བདག་པོར་གྱུར་པ་དང། རིགས་རྒྱུད་ཀྱིས་བདག་པོར་གྱུར་པ་དང། སངས་རྒྱས་བཀའ་སྩལ་གྱི་སྟོབས་ཀྱིས་བདག་པོར་གྱུར་པ་བཅས་བཞི་ལས། དང་པོ་ལ་སྦྱིན་པ་པོའི་བསམ་པས་ཡོངས་སུ་བཏང་བ་ཙམ་གྱིས་བདག་པོར་གྱུར་པ་ནི་དགེ་སློང་གིས་བསམ་
པ་ཐག་པ་ནས་གང་ལ་རྫས་དེ་བསྡོས་ན་བསྔོས་པའི་ཡུལ་དེས་རྒྱུས་མེད་པས་བདག་གིར་མ་བྱས་ཀྱང། ཁོ་རང་བདག་པོར་འགྱུར་བ་ལྟ་བུའོ། །དེས་ན་དགེ་སློང་གིས་བློས་བཅད་ཀྱིས་བསྡོས་ན་བསྡོས་དེར་མི་སྦྱིན་པ་དང། རང་དགར་གཞན་ལ་བྱིན་པ་དང། དེ་རང་དོན་དུ་ལོངས་སྤྱོད་
པ་བཅས་མི་རུང་ངོ། །ལེན་པ་པོའི་བསམ་སྦྱོར་གྱིས་བདག་གིར་བྱས་པ་ཙམ་གྱིས་བདག་པོར་གྱུར་པ་ནི། བདག་མེད་ཀྱི་རྫས་རྙེད་པ་དང། བྱ་དང་རི་དྭགས་ཉ་བཅས་རྔོན་པ་ལ་སོགས་པས་གདོས་ཀྱིས་ཟིན་པ་ལྟ་བུའོ། །བདག་པོའི་བསམ་པས་བཏང་བ་དང་ལེན་པ་

[220B] དགེ་སློང་གི་ཆོས་གོས་ཆོམ་རྐུན་པས་ཕྲོགས་པ་ཙམ་གྱིས་ཆོམ་རྐུན་པ་མི་དབང་གིས། དགེ་སློང་གི་བསམ་པས་ནམ་བཏང་བ་ན་ཆོམ་རྐུན་པ་དབང་བ་ལྟ་བུའོ། །དེས་ན་དགེ་སློང་རང་གི་རྫས་བརླག་པ་དང་
གཞན་གྱིས་ཕྲོགས་པ་དང། རྐུས་པ་སོགས་ལ་སུས་ཁྱེར་ཡང་ཁྱེར། ད་ང་ལ་མི་དགོས་སྙམ་པའི་བློ་ལན་ཅིག་སྐྱེས་ནས། སླར་ཚར་ཁུང་རྙེད་པ་ན་འདི་བའི་ཡིན་སྙམ་པས་ནན་འགུག་སོགས་བྱས་ན། ཕམ་པ་གཉིས་པ་འབྱུང་ཉེ་བས། དེ་འདྲ་ལ་རེ་བ་གཏན་མེད་བྱེད་པའམ། ཡང་ན་རེ་
བ་རྒྱུན་མ་ཆད་པ་བྱེད་དགོས་སོ། །གཉིས་པ་ཡུལ་ཆོས་ཀྱིས་བདག་པོར་གྱུར་པ་ནི། ཤོ་གམ་བསྲུང་བ་པོ་ལ་ཤོག་མ་དབང་བ་ལྟ་བུའོ། །དགེ་སློང་གིས་ཤོ་གམ་འཇལ་དགོས་ཀྱི་རྫས་ཁྱེར་ནས་ཤོ་གམ་གྱི་ཕྱོགས་སུ་འགྲོ་བར་མི་བྱ། སོང་ནས་ད་ལྟའི་ཐབས་མཁས་སུ་གྲགས་པའི་ལམ་
འཁྱོག་བྱེད་པ་དང། ནང་འབྱར་བྱེད་པ་དང། དབང་ཆེན་ལ་འདེབས་འབྱར་བྱེད་པ་སོགས་ཀྱིས་ཤོ་གམ་མ་འཇལ་བར་ཕྱིན་ན་ཡང་ཕམ་པ་གཉིས་པ་འབྱུང་ཉེའོ། །ཤོ་གམ་གྱི་ཚད་ཀྱང་རྩྭ་ཤིང་ཡིན་ན་དྲུག་ཅུའི་ཆ་དང། རྫས་གཞན་ཕལ་ཆེར་ལ་ཉི་ཤུའི་ཆ་གཅིག་གོ་གསུམ་པ་རིགས་རྒྱུད་
ཀྱིས་བདག་པོར་གྱུར་པ་ནི་ཕའི་ནོར་བུ་དབང་བ་ལྟ་བུའོ། །བཞི་པ་སངས་རྒྱས་བཀའ་སྩལ་གྱི་སྟོབས་ཀྱིས་བདག་པོར་གྱུར་པ་ནི། ཐོག་མར་སངས་རྒྱས་དངོས་ལ་ཕུལ་བ་ནི་སངས་རྒྱས་རང་གི་ཐུགས་བཞེད་ལྟར་བྱེད་པ་དང། སྐུ་གཟུགས་ལ་ཕུལ་བ་མཆོད་རྫས་སམ་མཆོད་རྫས་ཀྱི་རྒྱུར་
འཇོག་པ་དང། ཉན་ཐོས་སྡེ་པའི་ལུགས་འདིར་ལྷག་མེད་མྱང་འདས་ཀྱིས་མ་བསྡུས་པས་དེ་ལ་ཕུལ་བའི་རྫས་ནི་མཆོད་རྟེན་དང་འདྲ་བར་བཞག་པར་གསུངས་པས་གཞན་གྱི་ལོངས་སྤྱད་བྱར་མི་རུང། དེ་ལ་ཕུལ་ཚུལ་ནི། དགྲ་བཅོམ་དང་སངས་རྒྱས་རྣམས་མྱ་ངན་ལས་འདས་པ་
ལ་དམིགས་ནས་ཕུལ་བ་དེ་ཡིན། དཔེར་ན་བཅོམ་ལྡན་འདས་མྱ་ངན་ལས་འདས་པ་ནི་བདག་ཅག་གི་དོན་ཁོ་ནའོ་སྙམ་དུ་ད་ལྟ་མྱ་འདས་ཀྱི་དུས་མཆོད་བྱེད་པ་ལྟ་བུའོ། །འོན་ཀྱང་དུས་མཆོང་དེར་ཡང་སྟོན་པ་རང་དང་མཛད་པ་གཞན་ལ་དམིགས་ཏེ་ཕུལ་བ་ནི་གཞན་ཡིན་ནོ་

[221A]༄༅། །བརྡར་བཏགས་པའི་སྒྲུབ་པའི་ཆོས་བསླབ་པ་གསུམ་ལ་ཕུལ་བ་ལྟ་བུ་ནི། དེ་གང་གི་ཐུགས་རྒྱུད་ལ་མངའ་བ་དེ་དབང་བས་དགེ་འདུན་གྱི་རྙེད་པར་གྱུར་ཏོ། །བསླབ་པ་གསུམ་ལ་ཕུལ་བའི་དོན་ཡང། ཡོན་ཏན་དེས་ཡིད་ཕྲོགས་པ་ཁོ་
ནས་བླ་མ་མཇལ་ཞིང་རྫས་ཕུལ་བ་ལྟ་བུའོ། །ལུང་གི་ཆོས་ལ་ཕུལ་བ་ནི། ལུང་ཆོས་དེ་དང་འབྲེལ་བའི་གཙུག་ལག་གི་ཚིགས་སུ་བཅད་པ་གཅིག་ཡན་ཆད་འཛིན་པ་རྣམས་དབང་བར་འགྱུར། ཆོས་སྨྲས་པའི་ཡོན་ལྟ་བུའི་རྙེད་པ་ནི་སྨྲ་བ་པོ་དེ་ཉིད་དབང་བའོ། །དགེ་འདུན་ནམ་གང་
ཟག་ལ་ཕུལ་བའི་རྙེད་པ་ལ། དུས་དང་གློ་བུར་གྱི་རྙེད་པ་དང། ཤི་བའི་ཡོ་བྱད་ཀྱི་རྙེད་པ་བཅས་སོ་སོ་དབང་མི་དབང་བསྟན་པ་ལ། དབྱར་གནས་ཀྱི་རྙེད་པ་ནི། དབྱར་གནས་པར་ཁས་མ་བླང་རུང། ཁས་བླངས་ནས་དབྱར་རལ་རུང་གང་ལྟར་ཡང་དབྱར་ནང་དེར་ཞག་བཞི་བཅུ་རྩ་དྲུག་ལས་
ལྷག་པར་གནས་པའི་སྒོ་ནས། གནས་དེར་ཡུན་རིང་གནས་པ་རྣམས་དབང་བ་དང། སྲ་བརྐྱང་གི་དུས་ཀྱི་རྙེད་པ་དེ་གང་གིས་སྲ་བརྐྱང་བཏིང་བ་རྣམས་དབང་བ་ལྟ་བུ་ནི་དུས་ཀྱི་རྙེད་པ་ལ་དབང་ཚུལ་དང། དེས་མི་དབང་བ་རྣམས་ཤེས་པར་བྱའོ། །གློ་བུར་གྱི་རྙེད་པ་ཁྲིམས་སུ་བྱས་པ་ནི་
ཁྲིམས་ལྟར་དབང་སྟེ། དཔེར་ན་རྒྱལ་པོས་རྫས་ད་ལྟ་དངོས་སུ་མ་ཕུལ་ཡང། ཡུལ་འདི་དང་འདི་ནས་རྫས་འདི་དང་འདི་དགེ་འདུན་འདི་དང་འདི་པ་རྣམས་ལ་ཕུལ་ཞིག་ཅེས་ཁྲིམས་སུ་བཅས་ན་དེ་ལྟར་དབང་བ་ལྟ་བུའོ། །མཚམས་ཀྱིས་བསྒྲུབས་པ་ནི། སྦྱིན་བདག་དགེ་འདུན་གྱི་
གནས་སུ་འོང་སྟེ་རྫས་འདི་དགེ་འདུན་ལ་འབུལ་ཞེས་དགེ་འདུན་བྱེ་བྲག་ཏུ་མ་ཕྱེད་པར་ཕུལ་བ་ལྟ་བུ་སྟེ། དེ་ནི་མཚམས་ནང་དེའི་དགེ་འདུན་སྦྱི་དབང་བའོ། །སོ་སོར་ངེས་པ་ནི། སྡེ་ཚན་ནམ་གང་ཟག་འདི་ལ་འབུལ་ཞེས་སོ་སོར་ངེས་པར་བྱས་པ་སྟེ། དེ་ནི་གང་ལ་དེས་པར་བྱས་པ་
དེ་ཉིད་དབང་བའོ། །མངོན་དུ་གྱུར་བ་ནི། ཚིག་གིས་ངེས་པར་མ་བྱས་ཀྱང་སྦྱིན་བདག་རང་གིས་སྡེ་ཚན་ནམ་གང་ཟག་གང་ལ་མངོན་སུམ་དུ་ཕུལ་བ་སྟེ། དེ་ནི་གང་ལ་ཕུལ་བ་དེ་དབང་བའོ། །དེ་བཞིའི་དོན་བསྡུ་ན་རྫས་བདག་གིས་འབུལ་བའི་སེམས་ཀྱིས་ལུས་ངག་གི་སྒོ་ནས་གང་ལ་

[222B] །རབ་བྱུང་ཤི་བའི་ཡོ་བྱང་ལས། དགེ་འདུན་མི་དབང་བའི་ཆ་ནི་ལྔ་སྟེ། ཤི་བའི་སྔ་རོལ་དུ་ངེས་པར་བྱས་པའི་རྫས་དང། བུ་ལོན་པའི་རྫས་དང། སྡེ་ཚན་པའི་རྫས་དང། ནད་གཡོག་པའི་
རྫས་དང། ཁྱིམ་གཞན་ན་གནས་པའི་རྫས་དང་ལྔའོ། །དེ་དག་ནི་རིམ་པ་བཞིན། ཤི་བའི་སྔོན་རོལ་དུ་ནད་པ་རང་གིས་དངོས་སུ་མ་གཏད་ཀྱང་རྫས་འདི་མི་འདི་ལ་བྱིན་ཅིག་ཅེས་ཚིག་གིས་ངེས་པར་བྱས་པའི་རྫས་དེ་ཇི་སྐད་སྨྲས་པ་དེ་བཞིན་དུ་བྱ་བ་ཉིད་དང། བུ་ལོན་ཡོད་ན་དེ་ལ་ཇི་ཙམ་
གཞལ་དགོས་པའི་ཚད་ཀྱི་ཤི་བའི་ཡོ་བྱད་དེ་བུ་ལོན་པ་དབང་བའི་རྫས་ཉིད་དང། བཅུ་ཚོམས་ཀྱི་ནང་ནས་རབ་བྱུང་གཅིག་ལྟ་བུ་ཤི་ན་དེའི་སྐལ་པ་ཚོམས་ངེ་ཕྲོས་པ་ལ་དབང་བས་སྡེ་ཚན་པའི་རྫས་དང། ནད་གཡོག་གི་ཆོས་ལྔ་དང་ལྡན་ན་ཤི་བ་དེའི་ཡོ་བྱད་དྲུག་ནད་གཡོག་དབང་ཞིང། ནད་
གཡོག་གི་ཆོས་ལྔ་ནི། ཆོས་འདི་པའི་རབ་བྱུང་གི་སྡོམ་པ་གསོར་རུང་ཡན་ཆད་དང་ལྡན་པ་དང། ནད་པ་དེ་དང་ལྟ་བ་མཐུན་པ་དང། མཚན་མཐུན་པ་དང། གནས་ནས་མ་ཕྱུང་བ་དང། ནད་གཡོག་ལེགས་པར་བྱས་པ་དང་ལྔའོ། །དགེ་སློང་ཁྱིམ་དུ་ཤིན་དགེ་སློང་དེའི་ལྷུང་བཟེད་དང་ཆོས་གོས་
ནི་ཁྱིམ་བདག་དེས་རབ་བྱུང་གང་ལ་བྱིན་པ་དེ་དབང། རབ་བྱུང་དེ་ཡང་ཆོས་ལྔ་ལྡན་ཏེ། དང་པོ་བཞི་ནི་སྔ་མ་དང་འདྲ་ལ། ཡོ་བྱད་དེས་ཕོངས་པ་དང། ལྔའོ། །དེའི་དང་པོའི་སྐབས་གཞུང་གཞན་ནས་རབ་བྱུང་དེ་ཉིད་ཤི་བའི་སྔ་རོལ་དུ་ཡོ་བྱད་གཞན་ལ་བྱིན་ཟིན་ན་མ་གཏོགས་འདི་ལ་བྱིན་ཅིག་
ཅེས་ཁ་ཆེམས་ལ་རྩི་མི་དགོས་ཏེ་རབ་བྱུང་ནོར་ལ་ལྟོས་མེད་ཡིན་པའི་ཕྱིར། ཁྱིམ་པས་ནི་ཁ་ཆེམས་གཙོ་སྟེ་ཁྱིམ་བ་ནོར་ལ་ལྟོས་བཅས་ཡིན་པའི་ཕྱིར་ཞེས་ཀྱང་གསུངས། བུ་ལོན་པའི་རྫས་དེ་ཡང་གཞན་མེད་ན་མ་གཏོགས་མཁོ་བའི་རྫས་ཀྱི་སྟེང་ནས་གཞལ་ལོ། །ཤི་བ་དེ་ལ་ཡོ་
བྱད་དྲུག་ཚན་པ་དུ་མ་ཡོད་ན། ཚན་པ་གཅིག་ནད་གཡོག་དབང་ཞིང། ནད་གཡོག་དུ་མ་ཡོད་ན་ཡང་ཚན་པ་གཅིག་ལས་མི་དབང། ཁྱིམ་ན་གནས་པའི་རྫས་དེ་རབ་བྱུང་སློང་བ་པོ་སྔ་ཕྱིར་བྱུང་ན་སྔ་མ་དབང། དུས་མཉམ་དུ་བྱུང་ན་ཐུན་མོང་དུ་དབང་ངོ། །རབ་བྱུང་ཤི་བའི་ཡོ་བྱད་དེ་

[223A]༄༅། །དག་ལས་གཞན་ཐམས་ཅད་དགེ་འདུན་དབང་སྟེ། དགེ་འདུན་གྱིས་བྱིན་གྱིས་བརླབ་པར་བྱའོ། །དེ་ཡང་བྱིན་རླབས་ཀྱི་དུས་སུ་སླེབས་པ་དབང་གིས། མ་སླེབས་པ་རྣམས་མི་དབང། ཁྱིམ་པ་རྟགས་ཅན་ཤི་བའི་ཡོ་བྱད་ལས་རིན་པོ་ཆེ་རྣམས་ནི་དཀོན་
མཆོག་གསུམ་ལ་དབུལ་ཞིང། ཁྱད་པར་དུ་མུ་ཏིག་དང་ཚོན་རྩི་རྣམས་སངས་རྒྱས་ལ་འབུལ། གོ་ཆ་ལ་སོགས་པ་ནི་རྒྱལ་པོ་ལ་འབུལ། མཚོན་ཆ་རྣམས་དགེ་འདུན་ལ་ཕུལ་ན། དགེ་འདུན་གྱིས་ཀྱང་འཁར་བསིལ་སོགས་བྱ་ཡི། སྲོག་གི་ཕྱིར་ཡང་གཞན་ལ་མི་ཚོང་ངོ། །རྫས་གཅིག་གི་སྟེང་
དུ་བདག་པོ་རྣམས་འདོམ་ན་གང་གཙོ་ཞེ་ན། ཁྱིམ་པའི་རྫས་ལ་ཡུལ་ཆོས་ཀྱིས་བྱེད་པ་གཙོ་སྟེ། སངས་རྒྱས་ཀྱིས་ཀྱང་དེ་དང་མཐུན་པར་བཀའ་སྩལ་བའི་ཕྱིར། རབ་བྱུང་གི་རྫས་ལ་སངས་རྒྱས་ཀྱིས་ཇི་ལྟར་གསུངས་པ་གཙོ་སྟེ། རིགས་རྒྱུད་ནི་མི་དབང་ངོ། །འོན་ཀྱང་དེང་སང་རབ་བྱུང་ཤི་
པའི་ཤུལ་ན་ས་ཞིང་ལ་སོགས་པ་ནོར་རྫས་མང་པོ་ཡོད་པ་ལས་དེའི་སྤུན་ཟླ་སོགས་ལ་གཏན་ནས་མ་བྱིན་པར་ཐམས་ཅད་དགེ་འདུན་གྱིས་བྱིན་གྱིས་བརླབ་ན་ཧ་ཅང་ཐལ་ཆེས་པར་འགྱུར་བས། འདིར་ནི་འདུལ་བ་ཡུལ་ཆོས་དང་བསྟུན་དགོས་པར་གསུངས་ཞེས་མཚོ་ཊཱཀྐི་ལས་
གསུངས་སོ། །འོ་ན་དགེ་སློང་ཤི་བའི་ཡོ་བྱད་དྲུག་པོ་ལ་ཤི་བའི་སྔ་རོལ་དུ། ངེས་པར་བྱས་པ་དང། བུ་ལོན་པ་དང། ནད་གཡོག་པ་དང། རིགས་རྒྱུད་བཅས་བཞི་འོང་ནས་སློང་ན་ཕྱི་མ་ཕྱི་མ་ལས་སྔ་མ་སྔ་མ་རྣམས་གཙོའོ། །དེ་དག་གི་སྐབས་སུ་དམིགས་བསལ་ཡུལ་དུས་ཀྱི་སྟབས་ཀྱིས་
འདི་ལྟ་བུ་བྱུང་ན་འདི་དབང་ཞེས་དགེ་འདུན་གྱི་ནང་ཁྲིམས་བཅས་པ་ཚུལ་མཐུན་ཡོད་ན་དེ་ཉིད་དབང་བཙན་པར་བྱེད་དགོས་པ་ཡང་ཡོད་དོ། །ཡང་གནས་དེར་དགེ་སློང་ནད་པ་རང་གི་རྙེད་པ་ལོངས་སྤྱད་པས་ཟད་ན། ནད་གཡོག་དང་དགེ་འདུན་གྱི་རྫས་དང། དེ་ནས་སངས་རྒྱས་
ཀྱི་སྐུ་གཟུགས་ལ་ཕུལ་བའི་ན་བཟའ་ཚུན་ཆད་ཀྱིས་ཀྱང་ནད་པ་སྐྱོང་བར་གསུངས་ཤིང། གནས་གཅིག་གི་ནད་པར་དགེ་སློང་རྣམས་ཀྱིས་དུས་གསུམ་དུ་བརྟག་པར་གསུངས་པ་ཡང། སྔ་དྲོ་མཚན་གྱི་རིམ་པའི་གཉིད་སོགས་ལ་བརྟག་པ་དང། དྲོ་དུས་སུ་ཁ་ཟས་ཟ་ཚུལ་ལ་བརྟག་

[224B] ཕྱི་དྲོ་ཟས་འཇུ་ཚུལ་ལ་བརྟག་པ་བཅས་ཡིན་ཞིང། དེར་མ་ཟད་བཅོམ་ལྡན་འདས་རང་ཉིད་ཀྱིས་ནད་གཡོག་མཛད་པའི་བྱུང་བ་ཡང་ལུང་ན་གསལ་བས། རྗེས་འཇུག་རྣམས་ཀྱིས་ཚུལ་འདིར་སློབ་ཅིང། གཞན་དེ་ལྟར་བྱེད་པ་ལ་ཡང་བྱེད་རྒྱུ་མང་བར་མ་བལྟ་ཞིག་འོན་ཀྱང་ནད་པ་
སུན་པ་དང་མི་ཕྲོད་པ་སོགས་ཡོང་དུས། ནད་གཡོག་སོགས་ལ་ཁ་ཞེ་མེད་པར་ཉིན་རེ་བཞིན་དུས་གསུམ་དུ་ནད་པའི་ཁམ་འདྲི་བྱའོ། །རྙེད་པ་བགོ་བའི་ལས་བྱེད་པ་པོ་ནི། དགེ་འདུན་གྱིས་གསོལ་གཉིས་ཀྱི་ལས་ཀྱིས་བསྐོས་པའམ། ཡང་ན་ལུང་བོར་བས་བསྒོའོ། །ཚད་ནི་ཟས་
པུ་ས་ལའི་འདབ་མ་གང་ཙམ་དང། གོས་ནི་མར་མེའི་སྙིང་པོ་ཙམ་ཡང་བགོ་བར་གསུངས་པས། པུ་ས་ལའི་འདབ་མ་ནིའུ་སུ་འམ་ཟར་མའི་འདབ་མ་དང། མར་མེའི་སྙིང་པོ་ནི་སྡོང་རས་སོ། །ཟས་གོས་དེ་ཙམ་བགོ་རིན་མེད་ཀྱང་ཡལ་བར་མ་དོར་བར་བགོ་རྫས་གཞན་གྱི་སྟེང་དུ་སྣོན་
པའི་དོན་དང། ཡང་ཟས་གོས་དེ་ཙམ་གྱིས་ཀྱང་མཐོ་དམན་མེད་པར་མཉམ་པར་བྲིམ་དགོས་པའི་དོན་ཡིན། མ་བགོས་གོང་དུ་ཆུད་ཟ་བར་འགྱུར་བ་རྣམས་ནི་བཙོངས་ནས་བགོའོ། །ཆོ་ག་ནི་སྙན་གསན་ཕབ་པ་དང། གཎྚི་བརྡུང་བ་དང། ཚུལ་ཤིང་བྲིམ་པ་དང། གྲངས་བཟུང་བ་དང། རང་རང་
གི་སྐལ་བ་བྲིམ་པ་རྣམས་ཡིན་ནོ། །ལེན་ཚུལ་ནི་རང་རང་གི་སྐལ་བ་གྲལ་མཚམས་སུ་ལེན་པ་དང། གཞན་གྱི་སྐལ་བ་རང་ལ་ལེན་བཅུག་ནས་མ་བླང་ན་རང་གིས་བསྐྱིན་པ་བསབ་དགོས་སོ། །སྤྱིར་བཏང་ལ་མ་བཅོལ་བའི་སྐལ་བ་མི་ལེན་ཡང། དམིགས་བསལ་མཁན་སློབ་ཀྱི་སྐལ་
པ་ནི་མ་བཅོལ་ཡང་ལེན་ནོ། །ཡིད་གཅུགས་པའི་སྐལ་བ་ཡང་དེ་བཞིན་ནོ། །ཤི་བའི་རྫས་བགོ་ཚུལ་ནི། དང་པོར་རབ་བྱུང་ཤི་བ་དེའི་རོ་སྟོད་གཡོགས་སྨད་གཡོགས་དང་བཅས་བཞིན་དུ་ཕྱིར་དབྱུང། དེ་རྗེས་རོ་བསྲེགས་པ་སོགས་རིམ་གྲོ་དང། དེ་རྗེས་མི་རྟག་པའི་ཆོས་ཉན་པ་དང། ཡོན་
བཤད་པ་དང། བྱིན་གྱིས་བརླབ་པ་སོགས་བྱས་ནས་བགོ་ཚུལ་སྔར་ལྟར་བྱའོ། །བྱིན་གྱིས་བརླབ་ཚུལ་ནི་གསོལ་བ་འབའ་ཞིག་པའི་ལས་ཀྱི་ཆོ་གས་བྱིན་གྱིས་བརླབ་ཚུལ་ལས་ཆོག་ལྟར་དང། ཡང་ན་དགེ་འདུན་ཚོགས་པའི་གྲལ་མགོའི་དགེ་སློང་བགྲེས་པ་ལ་ཡོ་བྱད་དེ་ནས་གཅིག་

[225A]༄༅། །འབུལ་ཞིང། གྲལ་གཤམ་མ་ལ་ཡོ་བྱད་དེ་ནས་གཅིག་འབུལ་བ་བཅས་ནི་དང་པོ་དང་ཐ་མས་བྱིན་གྱིས་བརླབ་ཚུལ་ཡིན་ནོ། །གནས་ནས་ཕྱུང་བ་ལ་ནི་དབྱར་རྙེད་མི་དབང་བའོ། །དགེ་ཚུལ་ལ་གོས་ཀྱི་རྙེད་པ་གསུམ་གཉིས་སྦྱིན་པ་དང། ཟས་ཀྱི་རྙེད་
པ་འདྲ་བར་བྱིན་པ་དང། བསྙེན་རྫོགས་འདོད་པའི་དགེ་ཚུལ་ལ་རྙེད་པ་མཉམ་པར་བྱིན་པར་བྱའོ། །གཉིས་པ། གོས་བསམ་སྦྱོར་གང་གིས་སྒྲུབ་པ་ནི། ལོག་འཚོ་ལྔ་སྤངས་ཤིང་ཡང་དག་པའི་འཚོ་བ་ལས་བསྒྲུབ་དགོས་ལ། ལོག་འཚོ་ལྔ་ནི། རྙེད་བཀུར་འབའ་ཞིག་གི་ཆེད་
དུ་ཕྱིའི་སྤྱོད་ལམ་མཛེས་པར་བྱེད་པ་ཚུལ་འཆོས་དང། གཞན་གྱི་རྙེད་བཀུར་ལ་ཆགས་ཏེ་དེ་ཐོབ་པའི་ཕྱིར་དུ་གཞན་ལ་སྨོད་པར་བྱེད་པ་ཐོབ་ཀྱིས་འཇལ་བ་དང། རྙེད་པ་ཆུང་དུ་བྱིན་པས་ཆེན་པོ་འཚོལ་བ་རྙེད་པས་རྙེད་པ་འཚོལ་བ་དང། རྙེད་བཀུར་གྱི་ཕྱིར་དུ་གཞན་གྱི་རྙེད་བཀུར་
གྱི་རྫས་ལ་བསྔགས་པ་བརྗོད་པ་གཞོགས་སློང་དང། རྙེད་བཀུར་འབའ་ཞིག་གི་ཆེད་དུ་གཞན་ལ་གཅམ་བུ་སྙན་པར་སྨྲ་བའི་ཁ་གསག་སྟེ་ལྔའོ། །གསུམ་པ། གོས་ཚུལ་ཇི་ལྟར་དུ་སྒྲུབ་པ་ནི། ཆོས་གོས་གསུམ་ལྟ་བུ་ལ་མཚོན་ན་སྤྱིར་བཏང་དྲས་དྲུབ་མ་དང། དམིགས་བསལ་ལྷན་ཐབས་
ཀྱང་བྱ་རུང་ངོ། །གཉིས་པ་གོས་དངོས་ཀྱི་རྣམ་གཞག་ཞར་བྱུང་དང་བཅས་པ་ལ། གོས་ཀྱི་དབྱེ་བ་ནི། འཚོ་བའི་ཡོ་བྱད་དང། ལྷག་པའི་ཡོ་བྱད། འཁོ་བའི་ཡོ་བྱད་དང་གསུམ། དང་པོ་ལ་དངོས་དང། ཕྲན་ཚེགས་གཉིས། དང་པོ་ལ་བཅུ་གསུམ་ལས། སྣམ་སྦྱར་དང་བླ་གོས་ནི། རབ་
ཚད་དཔངས་སུ་ཁྲུ་གསུམ་དང་སྲིད་དུ་ཁྲུ་ལྔ། ཆུང་ཚད་དཔངས་སུ་ཁྲུ་ཕྱེད་དང་གསུམ་དང་སྲིད་དུ་ཕྱེད་དང་ལྔ་པ། དེ་གཉིས་ཀྱི་བར་འབྲིང་ཚད་དོ། །མཐང་གོས་ནི་སྲིད་དུ་ཁྲུ་ལྔའམ་བཞི། ཞིང་དུ་ཁྲུ་དོ། །སྲིད་དུ་མ་ཆོག་ན་རལ་ཁ་དཔུང་ཆད་གླན་པར་བྱ་ཞིང་ཆུང་ཚད་རྒྱབ་ནས་གཡོགས་ཏེ་
ལྟེ་བའི་དཀྱིལ་འཁོར་གྱི་བར་དང་པུས་མོའི་ལྷ་ང་གཉིས་ཀྱི་བར་ཏེ་འཁོར་གསུམ་ཁེབས་པ་ཡང་རུང་ངོ། །རྡུལ་གཟན་ནི་ཉིན་མོ་བླ་གོས་ཀྱི་ནང་དུ་བགོ་ཞིང་རྡུལ་གཟན་གྱི་གཟན་ནི་མཚན་མོ་བགོ་བར་བྱ་བ་ཡིན་ལ་དེ་གཉིས་ཀྱི་ཚད་བླ་གོས་དང་འདྲའོ། །ཤམ་ཐབས་ནི་ཉིན་མོ་མཐང་གོས་ཀྱི་

[226B] ཤམ་ཐབས་ཀྱི་གཟན་ནི་མཚན་མོ་སྨད་དུ་བགོ་བར་བྱ་ཞིང་དེ་གཉིས་ཀྱི་ཚད་ཀྱང་མཐང་གོས་དང་མཉམ་མོ། །རྣག་གཟན་ནི་དགེ་སློང་རྣག་ནད་ཅན་གྱིས་བླ་གོས་དང་རྡུལ་གཟན་གྱི་ནང་དུ་བགོས་ལ་གཡན་པ་དགབ་པ་ནི་གཡན་ནད་ཅན་གྱིས་བགོ་བས་དེ་གཉིས་ཀྱི་ཚད་ནི་
སྲིད་དུ་ཁྲུ་དྲུག་དང་ཞིང་དུ་གསུམ་མོ། །གདོད་ཕྱིས་ཀྱི་སྲིད་ཞིང་གཉིས་ཀར་ཁྲུ་གང་རེ་དང་སྐྲ་བཟེད་ནི་སྲིད་དུ་ཁྲུ་ཕྱེད་གསུམ་ཞིང་དུ་ཕྱེད་དོའོ། །གདིང་བ་སྲིད་དུ་ཁྲུ་གསུམ་ཞེང་དུ་ཁྲུ་དོ་དང་སོར་དྲུག་ཡིན་ལ་མི་ཆོག་ན་སྲིད་དུ་ཁྲུ་ཕྱེད་དང་དོ་བསྐྱེད་པ་དང། རས་ཆེན་སྲིད་དུ་ཁྲུ་དགུ་
ཞིང་དུ་ཁྲུ་གསུམ་དང་སོར་བཅོ་བརྒྱད་བྱ་བ་ཡིན་ལ་འདི་དག་ཐམས་ཅད་ཀྱི་ཁ་དོག་ཀྱང་རུང་བའི་ཆོ་ན་གསུམ་པོ་གང་རུང་གིས་བསྒྱུར་བ་དགོས་ཏེ། རབ་ཏུ་བྱུང་བས་ཆུ་ཚགས་མ་གཏོགས་པའི་ལྷུང་བཟེད་ཀྱི་ཤུབས་ཚུན་ཆད་ནས་ཁ་བསྒྱུར་བ་ཁོ་ན་འཆང་དགོས་ཞེས་བླ་མ་རྣམས་ཀྱིས་ཞལ་
འཆམས་པར་གསུངས་པས་སོ། །གཉིས་པ་འཚོ་བའི་ཡོ་བྱད་ཕྲན་ཚེགས་ནི་ཞྭ་སྐ་རགས་ལྷམ་སྒྲོག་སོགས་དང་གཏུར་བུ་དང་ལྷུང་བཟེད་ཀྱི་ཤུབས་ལ་སོགས་པ་རྣམས་སོ། །གཉིས་པ་ལྷག་པའི་ཡོ་བྱད་ལའང་དངོས་དང་ཕྲན་ཚེགས་གཉིས་ལས་དང་པོ་ནི། འཚོ་བའི་ཡོ་བྱད་བཅུ་
གསུམ་པོ་ཐེབས་ཡོད་པ་རྣམས་དང། གཉིས་པ་ནི་ཞྭ་དང་སྐ་རགས་སོགས་ཀྱི་ཐེབས་ལྟ་བུའོ། །གསུམ་པ་འཁོ་བའི་ཡོ་བྱད་ལའང་གཉིས་ལས། དངོས་ནི་རས་ཡུག་སོགས་དང། ཕྲན་ཚེགས་ནི་རས་ཡུག་གི་དུམ་བུ་སོགས་སོ། །གོས་དེ་དག་བྱིན་གྱིས་བརླབ་པའི་ཚུལ་ལ། གང་གི་
མདུན་དུ་བྱིན་གྱིས་བརླབ་པའི་ཡུལ་ནི་སྤྱིར་བཏང་དགེ་སློང་ཆོས་བདུན་ལྡན་དགོས་ལ། དམིགས་ཀྱིས་བསལ་ན་རང་ཉིད་གཅིག་པུའམ། བསྙེན་པར་མ་རྫོགས་པར་བྱིན་རླབས་རུང་བའི་སྐབས་ཡོད་དོ། །གང་གིས་བྱིན་གྱིས་བརླབ་པའི་རྟེན་ནི་བསྙེན་རྫོགས་ཀྱི་སྡོམ་པ་གསོ་རུང་
ཡན་ཆད་དང་ལྡན་པ། ཤེས་པ་རང་བཞིན་དུ་གནས་པ། ལུས་ཐ་མལ་དུ་གནས་པ། གནས་ནས་མ་ཕྱུང་བའི་དགེ་སློང་དང། བསྙེན་རྫོགས་བྱེད་པའི་ཚེ་དགེ་ཚུལ། བསྙེན་རྫོགས་ཀྱི་སྡོམ་པ་དང་མི་ལྡན་ཞིང་ལྡན་པར་འདུ་ཤེས་པ་རྣམས་སོ། །གང་བྱིན་གྱིས་བརླབ་པའི་དངོས་པོ་ནི་སྤྱིར་

[227A]༄༅། །འཚོ་བའི་ཡོ་བྱད་དང་ལྷག་པའི་ཡོ་བྱད་རུང་བ་ཚད་ལྡན་རྣམས་དང། དམིགས་བསལ་རྐྱེན་དབང་གིས་གོས་མི་རུང་བ་ལའང་བྱིན་རླབས་ཆགས་པར་བཤད་ཅིང། འཁོ་བའི་ཡོ་བྱད་ཀྱི་གོས་ཀྱང་ཁྲུ་གང་ཡན་ཆད་ཀྱི་ཚད་དང་ལྡན་པ་དགོས་ལ། ཁ་དོག་
དཀར་པོ་སོགས་ཀྱང་བཤད་པས། རབ་ཏུ་བྱུང་བ་ཁོ་ནས་ལོངས་སྤྱོད་པར་མ་ངེས་སོ། །ཆོ་ག་གང་གིས་བྱིན་གྱིས་བརླབ་པ་ལ། སྦྱོར་དངོས་མཇུག་གསུམ་ལས། སྦྱོར་བ་ནི་མཆིལ་ལྷམ་ཕུད་ཅིང་ཡུལ་བསླབ་པ་རྒན་ན་ཕྱག་འཚལ་ལ། དངོས་གཞི་ནི་བཙུན་པའམ། སློབ་དཔོན་དགོངས་
སུ་གསོལ་སོགས་ཀྱི་སྔགས་ཚིག་ལན་གསུམ་བརྗོད། མཇུག་ཏུ་ཐབས་ལེགས་བྱའོ། །ཡོ་བྱད་ཕྲན་ཚེགས་ཞྭ་དང་སྐ་རགས་སོགས་གྲུ་བཞི་ཁྲུ་གང་གི་ཚད་དུ་མ་ལོངས་པ་རྣམས་ཡིད་ཀྱིས་བཏགས་ཏེ་བཅང་ལ། སྣམ་སྦྱར་སོགས་དངོས་མེད་ཀྱང་རྒྱུའི་བྱིན་རླབས་བྱ་དགོས་སོ། །
བྱིན་གྱིས་བརླབ་པ་འཇིག་པའི་རྒྱུ་ནི། སྔགས་ཚིག་གིས་དབྱུང་བ་དང། གཞན་ལ་བྱིན་པ་དང། རྟེན་དང་གོས་ཞིང་མ་ཡིན་པར་གྱུར་བ་སོགས་སོ། །ཡོ་བྱད་དེ་དག་བསམ་པ་ཇི་ལྟ་བུས་བཅང་ན། འཚོ་བའི་ཡོ་བྱད་ཀྱི་གོས་ལ་རང་གི་ཡིན་པའི་འདུ་ཤེས་དང། ལྷག་པའི་ཡོ་བྱད་ཀྱི་གོས་
ལ་གཞན་གྱི་ཡིན་པའི་འདུ་ཤེས་དང། འཁོ་བའི་ཡོ་བྱད་ལ་རང་གཞན་ཐུན་མོང་དུ་དབང་བའི་འདུ་ཤེས་བཞག་གོ་ལོངས་སྤྱོད་པའི་ཁེ་ཉེན་གྱི་ཚུལ་ཡང་དགྲ་བཅོམ་རྣམས་ཀྱིས་བདག་པོའི་ཚུལ་གྱིས་ལོངས་སྤྱོད་པ་དང། འཕགས་པ་སློབ་པ་རྣམས་ཀྱིས་བྱིན་པ་ལེན་པའི་ཚུལ་གྱིས་
ལོངས་སྤྱོད། ཚུལ་ཁྲིམས་དག་ཅིང་ཐོས་བསམ་ལ་བརྩོན་པའི་སོ་སྐྱེ་རྣམས་ཀྱིས་རྗེས་སུ་གནང་བའི་ཚུལ་གྱིས་ལོངས་སྤྱོད། ཚུལ་ཁྲིམས་དང་ལྡན་ཡང་ལེ་ལོས་ཀློག་པ་སོགས་མི་ནུས་པས་ནི་བུ་ལོན་གྱི་ཚུལ་དུ་ལོངས་སྤྱོད། ཚུལ་འཆལ་རྣམས་ཀྱིས་ནི་ལྕགས་གོང་དམང་འབར་
བའི་ཚུལ་གྱིས་ལོངས་སྤྱོད་པར་གསུངས་སོ།། །།གསུམ་པ་དམིགས་བསལ་དང་འབྲེལ་བའི་ཀོ་ལྤགས་ཀྱི་གཞི་ལ། ཡུལ་དབུས་དང་མཐའ་འཁོབ་ཀྱི་མཚམས་ནི། རྡོ་རྗེ་གདན་དབུས་སུ་བཞག་པའི་ཤར་དུ་ལི་ཁ་རའི་ཤིང་ཚང་ཚིང་ཅན་ཡོད་པའི་ནུབ་མཐའ་དང་

[228B] ནུབ་ན་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་པ་ཡོད་པའི་ཤར་མཐའ་དང། བྱང་དུ་ཨུ་ཤི་རའི་རི་ཡོང་པའི་ལྷོ་མཐའ་སྟེ་དེ་རྣམས་ཚུན་ཆད་ས་ཚིགས་ཀྱི་དབང་དུ་བྱས་པའི་ཡུལ་དབུས་དང། དེ་ཕན་ཆད་ས་ཚིགས་ཀྱི་དབང་དུ་བྱས་པའི་མཐའ་
འཁོབ་ཡིན་ནོ། །ཆོས་ཚིགས་ཀྱི་དབང་དུ་བྱས་པའི་ཡུལ་དབུས་ནི། ཤེར་ཕྱིན་གྱི་མདོ་བཞུགས་པ་དང། འཁོར་རྣམ་བཞི་རྒྱུ་བ་དང། སར་གནས་ཀྱི་སེམས་དཔའ་བཞུགས་པའི་ཡུལ་རྣམས་ཡིན་ལ། དེ་དག་མེད་པའི་ཡུལ་རྣམས་དེའི་དབང་དུ་བྱས་པའི་མཐའ་འཁོབ་ཏུ་འཇོག་གོ་མཆིལ་ལྷམ་
གནང་མི་གནང་གི་ཚུལ་ནི། སྤྱིར་བཏང་ས་ཚིགས་ཀྱིས་ཕྱེ་བའི་ཡུལ་དབུས་སུ་མཆིལ་ལྷམ་མ་གནང་ལ། དམིགས་བསལ་གནས་མ་ལ་བསྐྱབ་པའི་ཕྱིར་དེར་ཡང་གནང་ཞིང་ས་ཚིགས་ཀྱིས་ཕྱེ་བའི་མཐའ་འཁོབ་ཏུ་ནི་སྤྱིར་ཡང་གནང་ངོ། །ཀོ་ལྤགས་གནང་མི་གནང་གི་མཚམས་ནི། སྤྱིར་བཏང་ས་ཚིགས་
ཀྱིས་ཕྱེ་བའི་ཡུལ་དབུས་སུ་ཀོ་ལྤགས་ལ་ལོངས་སྤྱོད་པ་བཀག་ཀྱང་དམིགས་བསལ་དེར་ཡང་དགེ་སློང་མིག་ནད་ཅན་གྱི་རྐང་མཐིལ་དུ་དོམ་ལྤགས་དང། རླུང་ནད་ཅན་གྱིས་དོམ་ལྤགས་ཀྱི་སྟན་ལ་ལོངས་སྤྱོད་པ་གནང། ས་ཚིགས་ཀྱིས་ཕྱེ་བའི་མཐའ་འཁོབ་ཏུ་ཀོ་ལྤགས་ཀྱི་གདན་དང་ལྷམ་སྣ་
སྦུབ་ཅན་གནང་ངོ། །དགོས་པའི་ཕྱིར་དབེན་པའི་གནས་སུ་ཆུ་ལ་རྐྱལ་བསླབ་པ་དང། ཆུ་གཏིང་མི་མངོན་པ་ལ་འགྲོ་བའི་ཚེ་ཁྱུ་མཆོག་ལས་གཞན་པའི་དུད་འགྲོ་དམན་པ་ལ་བརྟེན་པར་མི་བྱ་བའང་གསུངས་སོ།། །།གཉིས་པ་སྨན་གྱི་གཞི་བཤད་པ་ལ་ལྔ། སྨན་བཞི་
སོ་སོའི་ངོ་འཛིན། དེ་དག་བྱིན་གྱིས་བརླབ་པའི་ཚུལ། དེ་ལ་ལོངས་སྤྱོད་པའི་གནས་རུང་ཁང་གཅོད་ཚུལ། སྨན་ལོངས་སྤྱོད་པ་ལ་འཇུག་པའི་ཚུལ་དང། སྨན་གྱི་རྒྱུ་མཐུན་ཟག་པ་འདོར་བའི་ཚུལ་ལོ། །དང་པོ་ལ་བཞི་ལས་དུས་རུང་གི་སྨན་ནི། ཟན་དང། འཐུད། རྒུན་འབྲུམ་དང་ཨམྲ་
སོགས་ཀྱི་བཟའ་བཅའ་དང། ཞོ་དང་འོ་མ་སོགས་ཀྱི་བཏུང་བ་རྣམས་སོ། །ཐུན་ཚོད་དུ་རུང་བའི་སྨན་གྱི་རིགས་ནི། རུས་ཐང་ཤིན་ཏུ་སླ་བ་ཚགས་ཀྱིས་བཙགས་པ་དང། སྦྱར་ཚགས་ལེགས་པར་བྱས་པའི་དར་བ་དང། ཞོའི་ཁ་ཆུ་ལ་སོགས་པ་རྒྱུ་སྨན་བཞི་ཅི་རིགས་ལས་བྱུང་བ་

[229A]༄༅། །ཚགས་ཀྱིས་བཙགས་པའི་བཏུང་བ་ཐམས་ཅད་དོ། །ཞག་བདུན་པའི་སྨན་གྱི་རིགས་ནི། སྦྲང་རྩི་དང། མར་དང། བུ་རམ་དང། ཧྭགས་དང། ལ་དུ་སོགས་སོ། །འཚོ་བཅང་གི་སྨན་གྱི་རིགས་ནི་ཨ་རུ་ར་དང། སྐྱུ་རུ་ར། བ་རུ་ར་སོགས་སོ། །
གཉིས་པ་ནི་དུས་རུང་གི་སྨན་ལ་བྱིན་རླབས་མི་དགོས་པས་སྨན་གྱི་རིགས་ཕྱི་མ་གསུམ་པོ་གང་རུང་ཡིན་པ་རུང་བ་ཚད་ལྡན། སྔར་བྱིན་གྱིས་མ་བརླབ་པ་རྣམས། ཡུལ་དགེ་སློང་ཆོས་བདུན་ལྡན་གྱི་མདུན་དུ། རྟེན་ནི་སྨན་ཐོག་མཐའ་གཉིས་ལ་ནད་པ་ཁོ་ན་དང། ཞག་བདུན་
པ་ལ་ནད་པ་དང། དགེ་བསྐོས། ལམ་ཞུགས། ལག་གི་བླ་སྟེ་བཞིས། དུས་སྔ་དྲོའི་ཟས་ཀྱི་གོང་དུ་བྱ་ཞིང་དེ་ཡང་ལག་པ་བཀྲུས་ཏེ་བྱིན་ལེན་བྱས། རང་རང་གི་སྔགས་ཚིག་ལན་གསུམ་དང་མཇུག་ཏུ་ཐབས་ལེགས་བརྗོད་པའི་སྒོ་ནས། ཡུན་ནི་རང་རང་གི་དུས་ཀྱི་མཐའི་བར་
དུ་བྱིན་གྱིས་བརླབ་བོ། །ལག་གི་བླ་ནི་གཙུག་ལག་ཁང་བརྩིག་པའི་ཚེ་ཨར་ལས་ཀྱི་ཁུར་འཛིན་པའི་གཙོ་བོར་དགེ་འདུན་ཚང་བས་གསོལ་གཉིས་ཀྱི་ལས་ཀྱིས་བསྐོས་པའི་དགེ་སློང་ལྟ་བུ་ལ་བཤད་དོ། །བྱིན་གྱིས་བརླབ་པའི་དགོས་པ་ནི། གཙོ་བོར་གསོག་འཇོག་གི་ཉེས་
པ་དགག་པའི་ཆེད་དུ་ཡིན་ལ། བྱིན་རླབས་འཇིག་པའི་རྒྱུ་ནི། འཕྲོག་དང་ཤོར་འདྲིལ་བོར་བ་དང། །བབ་དང་ཤི་དང་གཞན་རེག་དང། །དངོས་པོ་གྱུར་དང་སྐྱེས་པར་གྱུར། །གཞན་ལ་བསྔོས་པ་ཉིད་ཀྱང་ངོ། །ཞེས་གསུངས་པ་ལྟར་གྱི་བྱིན་ལེན་འཇིག་པའི་རྒྱུ་བཅུ་དང། དུས་
ཀྱི་འཕེན་པ་ཟད་པ་དང། ཕྱུད་བའི་སྔགས་ཚིག་རྣམས་ཀྱིས་ཀྱང་འཇིག་གོ་སྨན་ལ་ལོངས་སྤྱོད་པ་ན་སྨན་ཕྱི་མ་གསུམ་དུས་རུང་དང་བསྲེས་པ་སྔ་དྲོའི་ཚེ་སྤྱད་ཅིང། གཞན་གྱི་ཚེ་ལོངས་མི་སྤྱོད་པ་དང། སྨན་ཕྱི་མ་གསུམ་ཡང་ཕན་ཚུན་བསྲེས་པ་ལོངས་སྤྱོད་པར་མི་བྱ་ཞིང། ཟས་
ལ་མི་མཐུན་པའི་འདུ་ཤེས་བཞག་ནས་ལོངས་སྤྱོད་དགོས་པར་གསུངས་སོ། །གསུམ་པ་སྨན་ལ་ལོངས་སྤྱོད་པའི་གནས་རུང་ཁང་གཅོད་ཚུལ་ནི། རང་ངམ་རང་དང་ཆོ་ག་གཅིག་པས་དབང་བ། ཀུན་ལ་དབང་བའི་སྒོ་ཁང་སོགས་མ་ཡིན་པ། དཀོན་མཆོག་གི་ཕོ་བྲང་མ་ཡིན་པ་

[230B] སྔར་རུང་ཁང་མ་བཅད་པའི་མཚམས་ནང་ཉེ་འཁོར་དང་བཅས་པ་དེར་བཅད་པར་བྱ་ཞིང་དེ་ཡང་རྡོ་བཏེག་པའི་མཐའ་ལས་བྱུང་བའི་རུང་ཁད་ནི་དགེ་སློང་ལག་གི་བླ་ཁོ་ནས་གནས་དེར་སོ་ཕག་གི་བཅལ་དང་པོར་འགྲེམས་པའམ་འགྲམ་རྡོ་འཇོག་པའི་ཚེ་གཞི་འདི་དགེ་
འདུན་གྱི་རུང་བའི་ཁང་པར་འགྱུར་རོ་ཞེས་པའི་སྔགས་ཚིག་ལན་གསུམ་བརྗོད་དེ་བཅད་ལ། སེམས་བསྡུས་པའི་མཐའ་ལས་བྱུང་བའི་རུང་ཁང་ནི། ཕྱིས་ཁང་པའི་འཕྲོ་ཟིན་པར་བྱེད་པའི་ཕྱིར་ལས་གསར་པ་བྱེད་པའི་དུས་སུ་ལག་གི་བླ་དང་དེ་དང་འབྲེལ་བའི་དགེ་
སློང་རབ་ཏུ་མང་པོས་ས་དེར་འཁོད་དེ་ཚེ་དང་ལྡན་པ་དག་གཞི་འདི་ནི་དགེ་འདུན་གྱི་རུང་བའི་ཁད་པར་སེམས་བསྡུས་ཤིག་ཅེས་པའི་སྔགས་ཚིག་ལན་གསུམ་བརྗོད་དེ་བཅད་དོ། །ལས་ཀྱི་མཐའ་ལས་བྱུང་བའི་རུང་ཁང་ནི་གནས་གྲུབ་ཟིན་པ་དེར་དགེ་སློང་གནས་པ་དང་མ་བྲལ་
བའི་ཚེ་དགེ་འདུན་གྱིས་གསོལ་གཉིས་ཀྱི་ལས་ཀྱིས་བཅད། འཕྲལ་གྱི་མཐའ་ལས་བྱུང་བའི་རུང་ཁང་ནི་གནས་ཁང་སྟོང་པར་དགེ་སློང་གནས་པའི་དོན་དུ་ཕྱིན་པའི་ཚེ་བྱ་བ་གཞན་མ་བརྩམས་གོང་དུ་དགེ་སློང་ཇི་སྙེད་ཕྱིན་པ་དེ་སྙེད་ཀྱིས་གཞི་འདི་ནི་དགེ་འདུན་གྱི་རུང་བའི་ཁང་
པར་འགྱུར་རོ་ཞེས་ཅིག་ཅར་ཡིད་ལ་བསམ་ཞིང་ངག་ཏུ་བརྗོད་པའི་སྒོ་ནས་བྱིན་གྱིས་བརླབ་ལ། རུང་ཁང་བཞི་པོ་དེ་དག་གང་ཡང་མ་གྲུབ་པའི་ཚེ་འཕགས་པ་ཐོགས་མེད་ཀྱིས་གསུངས་པ་ལྟར་ཤེས་པ་ཆུང་ངུའི་རུང་ཁང་བྱིན་རླབས་བྱ་ལ། སྔགས་ཚིག་ནི། བདག་ནི་བསླབ་པ་
རྣམས་ལ་མ་གུས་པ་ཡང་མ་ལགས་ཏེ། ཇི་ལྟར་སངས་རྒྱས་བཅོམ་ལྡན་འདས་རྣམས་མཁྱེན་པ་དང་གཟིགས་པ་དང་ལྡན་པ་དེ་དག་གིས་རུང་བའི་ཁང་པ་དང། ཟས་ཀྱི་ཁང་པར་ཡོངས་སུ་ལོངས་སྤྱོད་པར་མཁྱེན་ཅིང་གཟིགས་པ་དེ་ལྟ་ན། འདིར་བདག་གི་ཕྱིར་དྲན་
པ་ཉེ་བར་འཇོག་གོ་དེས་བདག་གི་ཚངས་པར་སྤྱོད་པ་རྗེས་སུ་འཛིན་པར་གྱུར་ཅིག་ཅེས་ལན་གསུམ་བརྗོད་པའོ། །རུང་ཁང་གཅོད་ཚུལ་དེ་དག་གང་བྱེད་ཀྱང་སྔོན་དུ་རྒྱུད་ཆགས་གསུམ་པ་རེ་བགྱིད་པའི་ཕྱག་སྲོལ་ཡོད་ཅེས་བླ་མའི་ཞལ་ནས་ཐོས་སོ། །དེ་ལྟར་རུང་
[231A]༄༅། །ཁང་བགྱིད་པ་དེར་ཟས་བཙོ་བ་དང་ཟས་ཞག་ལོན་པར་བཞག་ཏུ་རུང་བས་རུང་ཁང་ཞེས་བྱ་ཞིང། གཙུག་ལག་ཁང་དུ་མའི་ཐུན་མོང་གི་གཡོས་རུང་ཁང་གཅིག་ཏུ་བྱ་བར་གནང་ངོ། །རུང་ཁང་བྱིན་རླབས་འཇིག་རྒྱུ་ནི། མཚམས་གཞན་བྱུང་
བ། ལས་ཀྱིས་ཞིག་པ། བསྲུང་བ་མེད་པར་ཞག་ལོན་པ། དངོས་རྟེན་ཞིང་མ་ཡིན་པར་གྱུར་པ་སོགས་ཀྱིས་འཇིག་གོ་བཞི་པ་སྨན་ལོངས་སྤྱོད་པ་ལ་འཇུག་པའི་ཚུལ་ནི། བསོད་སྙོམས་སོགས་ལ་འགྲོ་བའི་ཚེ་ཆོས་གོས་གསུམ་གྱོན་ནས། གདིང་བ་ལྷུང་བཟེད་བྱ་མ་བུམ་
འཁར་བསིལ་སོགས་ཐོགས་ཏེ་ཚུལ་དང་མཐུན་པར་འགྲོ་ཞིང་གྲལ་ལ་རྒན་རིམས་སུ་འཁོད། ཟས་འབྲིམས་པར་བྱེད་པས་འབྲིམ་པ་ལ་ཉེ་བ་ན། གནས་བརྟན་གྱིས་སྙོམས་པར་འབྲིམས་ཤིག་ཅེས་བསྒོ་བ་དང། ཟས་ཉུང་ན་ཁྱེད་པར་འབྲིམས་ཤིག་ཅེས་དང། ཟས་
མང་ན་ཅི་འབྱོར་པར་འབྲིམས་ཤིག་ཅེས་བསྒོ་དེ་ནས་འབྲིམས་པར་བྱེད་པས་དགེ་འདུན་རྒན་པའི་མཐར་སམ་པྲ་བ་ཏ་ཞེས་མ་བརྗོད་པར་དང་པོར་ཟས་བླང་བར་མི་བྱ་བའོ། །ཟས་ལ་ལོངས་སྤྱོད་པའི་ཚེ་ཡང་རྩའི་གདན་མ་གཏོགས་པའི་དགེ་འདུན་གྱི་གདན་དང། ཁྱིམ་
པའི་གདན་དཀར་པོ་སོགས་ལའང་གདིང་བས་གཡོགས་ལ་མཆིལ་ལྷམ་ཕུད་ནས་སྟོད་གཡོགས་དང་བཅས་ཏེ་འདུག་པས་བཟའ་བར་བྱ་བ་དང། ནད་པས་ནད་ལ་ཕན་ན་མཆིལ་ལྷམ་རྡོག་པས་མནན་ཏེ་བཟའ་བ་ཙམ་གནང་ངོ། །ཟས་བླང་པའི་ཆོ་གའམ་སྤྱོད་ཚུལ་ནི་
ལག་པ་གཉིས་བཀན་ཏེ་བླང་ཞིང་ཤ་བྱིན་ལེན་སྟོབ་པ་ལ་བཅད་པ་ལས་བྱུང་བ་མ་ཡིན་ནམ་ཞེས་དྲི་དགོས་ལ། །གང་ཟ་བའི་དངོས་པོ་ཡང་སྨན་བཞི་པོ་གང་རུང་སྐབས་དང་བསྟུན་པའི་རུང་བ་ཚད་ལྡན་དེ་ལྷུང་བཟེད་རུང་བ་ཚད་ལྡན་དུ་ལོངས་སྤྱད་ཅིང་དེའི་ཚེ་ཟས་ལ་ཆ་བཞི་བྱས་ཏེ་
དང་པོར་ལྷ་ལ་ཞལ་ཟས་དང། གཉིས་པར་ཆོས་སྐྱོང་སྲུང་མ་ལ་ཞལ་ཟས་བྱེད། གསུམ་པར་རང་ཉིད་ཀྱིས་སྤྱོད་ལ། ཟོས་པ་ལ་བརྟེན་ནས་རང་གི་ལུས་ཀྱི་སྲིན་བུ་རྣམས་ད་ལྟ་ཟང་ཟིང་གི་སྦྱིན་པས་ཚིམ། མ་འོངས་པ་ན་ཆོས་ཀྱི་སྦྱིན་པས་ཚིམ་པར་བྱའོ་སྙམ་དུ་ངེས་པར་བསམ་

[232B] །ཆ་བཞི་པ་ལ་འཕྲོག་མ་མ་བུ་དང། ཕུང་དང་ལྷག་མ་ལ་རེ་བའི་འབྱུང་པོ་རྣམས་ལ་ཆང་བུ་བྱིན་ལ་མཇུག་ཏུ་ཡོན་བཤད་བྱ་སྟེ། ཇོ་བོའི་སྤྱོད་བསྡུས་ལས། ཟས་ལ་ཆ་བཞིར་བགོས་བྱས་ཏེ། །དང་པོ་ལྷ་ལ་བཤོས་གཙང་
ཕུལ། །དེ་རྗེས་ཆོས་སྐྱོང་སྲུང་མ་ལ། །གཏོར་མ་ཤིན་ཏུ་རྒྱ་ཆེན་བྱས། །རང་གིས་ཟོས་ཤིང་བཏུངས་པ་ཡི། །ལྷག་མ་འབྱུང་པོ་རྣམས་ལ་སྦྱིན། །ཞེས་གསུངས་སོ། །ལྔ་པ་སྨན་གྱི་རྒྱུ་མཐུན་ཟག་པ་འདོར་བའི་ཚུལ་ནི། གཙུག་ལག་ཁང་གི་རྒྱབ་བམ་གཡོན་ཕྱོགས་སུ་
བཤང་གཅི་བྱ་བའི་ཁང་པ་བརྩིགས་ཏེ། དེར་བག་མེད་པ་སྤོང་ཞིང་ཚུལ་དང་མཐུན་པས་འདོར་བ་ལ་འཇུག་པར་བྱའོ།། །།གསུམ་པ་གནས་མལ་གྱི་གཞི་ལ། ཕྱག་བྱ་བའི་རྣམ་གཞག་ནི་ཡུལ་དཀོན་མཆོག་གསུམ་དང། མཁན་སློབ་སོགས་དང། སོ་སོར་
ཐར་པའི་སྡོམ་པ་རང་ལས་གོང་མ་དང་ལྡན་པ་དང། སྡོམ་པ་མཉམ་ན་བསླབ་པ་རྒན་པ་ལ་ཕྱག་བྱ་ཞིང། དམིགས་བསལ་མཚན་མི་མཐུན་ན་དགེ་སློང་མ་དང་དགེ་ཚུལ་མ་སོགས་བསླབ་པ་རྒན་ཡང་ཕྱག་བྱ་བའི་ཡུལ་མ་ཡིན། མཚན་མཐུན་ཡང་ས་གཞན་ན་གནས་པ་དང་
ཉལ་བ་དང། སྙོམས་པར་ཞུགས་པ་དང། འབགས་པ་རྣམས་ལ་ཕྱག་མི་བྱ། རང་ཉིད་གོས་མེད་པར་གཅེར་བུ་དང། གོས་གཅིག་པ་དང། ཟས་ཀྱིས་སྦགས་པས་ཀྱང་ཕྱག་མི་བྱ་ཞིང་དེ་ལྟ་བུའི་ཚེ་ཚུར་གཞན་གྱིས་ཕྱག་བྱས་པ་བདག་གིར་བྱས་ན་ཉེས་པར་འགྱུར་བར་མ་ཟད་ཕྱག་
བྱེད་པ་པོ་དགེ་སློང་སོགས་ཡིན་ནའང་ཉེས་པར་འགྱུར་ལ། ཕྱག་བཙལ་བ་དང་དུ་བླང་བར་འོས་པས་རང་ལ་གཞན་གྱིས་ཕྱག་བྱས་པ་ན་ཨ་རོག་ཀྱ་ཞེས་བརྗོད་དགོས་པར་གསུངས་སོ། །ཚུལ་ཇི་ལྟར་ཕྱག་བྱ་བ་ནི། ཡན་ལག་ལྔ་ས་ལ་བཏུགས་པའི་ཕྱག་གམ། སྒྱིད་པ་ནས་འཁྱུད་
པའི་ཕྱག་གང་རུང་བྱ་ལ། མཁན་སློབ་སོགས་མུན་ཁྲོད་ན་གནས་པ་ལ་ལུས་ཀྱིས་ཕྱག་བྱ་མི་རུང་ཞིང། ངག་ཏུ་ཕྱག་འཚལ་ལོ་ཞེས་དང། རང་དང་རང་གི་བླ་མ་སོགས་ལ་སྦྲིད་པ་བྱུང་བའི་ཚེའང་ཕྱག་འཚལ་ལོ་ཞེས་བརྗོད་ཅིང། སྟོན་པ་སངས་རྒྱས་ལ་བདག་

[233A]༄༅། །ཅག་གི་སྟོན་པ་ཞེས་པ་ལྟ་བུའི་ཉེ་ཚིག་དང་བྲལ་བར་མཚན་རྗེན་པ་ནས་བརྗོད་དུ་མི་རུང་བ་དང། རང་ལས་བསླབ་པ་རྒན་པ་ལ་གནས་བརྟན་ནམ་བཙུན་པ་སོགས་དང། གཞོན་པ་ལ་ཚེ་དང་ལྡན་པ་ཞེས་སོགས་ཉེ་ཚིག་བརྗོད་དགོས་
པའང་ཤེས་པར་བྱའོ། །གཙུག་ལག་ཁང་གང་དུ་བརྩིག་པའི་གནས་ནི། སེམས་ཅན་མང་པོ་བསོད་ནམས་གསོག་པའི་དབང་དུ་བྱས་ན་སྐྱེ་བོ་མང་པོ་འདུ་བའི་སར་བརྩིག་ལ། བདག་ཉིད་ཐོས་བསམ་སྒོམ་གསུམ་འཕེལ་བའི་དབང་དུ་བྱས་ན་ཉིན་མོར་སྐྱེ་བོའི་རྒྱུན་ལུགས་ཉུང་
ཞིང་མཚན་མོ་རླག་ཅོར་གྱི་སྒྲ་ཆུང་བའི་གནས་སུ་བརྩིགས། དེ་ལ་ཚོན་རྩི་ཡང་ཟད་པར་གྱི་ཏིང་ངེ་འཛིན་སྐྱེ་སླ་བའི་ཕྱིར་སྔོན་པོ་སོགས་ཀྱིས་བྱུག་ཅིང་སྒོ་ཁང་དུ་འཁོར་བའི་འཁོར་ལོ་ཆ་ལྔ་པ་བྲི་བ་སོགས་ཀྱང་བྱའོ། །གཙུག་ལག་ཁང་ན་གནས་པའི་ཚེ་དེར་བཅོས་དགོས་པ་
བྱུང་ན་ཡལ་བར་མི་འདོར་ཞིང། དེ་ནས་གཞན་དུ་འགྲོ་བ་ན་སྒོ་བཅད་དགོས་པའི་ཚེ་མི་གཅོད་པ་དང། སྲུང་མ་བཞག་དགོས་པའི་ཚེ་མི་བཞག་པ་དང། སྲུང་མ་དེ་ལ་ཟས་མེད་པའི་ཚེ་མི་སྦྱིན་པ་རྣམས་མི་རུང་བར་གསུངས་སོ། །རི་མོ་དང་བཅས་པའི་གཙུག་ལག་ཁང་དུ་
མེ་དུ་ཅན་མི་བཏང་ཞིང། འོག་གཞིར་ཡང་ཞལ་བ་སོགས་ཀྱིས་འཇམ་པོར་བྱས་པ་ལ་མེ་མི་འབུད། སྟན་གཞན་ཡོད་ཅིང་ཤིན་ཏུ་དོག་པ་སོགས་ཀྱི་དགག་བྱ་མེད་པའི་ཚེ་བསྙེན་པར་མ་རྫོགས་པ་དང། མ་ནིང་སོགས་དང། བསླབ་པ་བྱིན་པ་སོགས་དང་ལྷན་ཅིག་སྟན་
གཅིག་ལ་འདུག་པར་མི་བྱ། མཁན་སློབ་སོགས་དང་སྟན་གཅིག་ཏུ་འདུག་དགོས་པ་བྱུང་ཚེ་གུས་པའི་སེམས་ཉེ་བར་བཞག་དགོས་པར་གསུངས། སྟན་གྱི་ཚད་ནི་ཆེ་ཚད་སྲིད་དུ་ཁྲུ་ལྔ། ཆུང་ཚད་སྲིད་དུ་ཁྲུ་གསུམ། འབྲིང་ཚད་དེའི་བར། ཆེ་འབྲིང་ཆུང་གསུམ་གྱི་
ཞེང་ཚད་ཁྲུ་དོ་དང་སོར་དྲུག་ཏུ་མཉམ་ཞིང། བསམ་གཏན་གྱི་སྟན་ནང་ཚང་ཅན་ནི། ངོས་རེར་ཁྲུ་དོ་རེ་ཡོད་པའི་གྲུ་བཞི་བྱ་བར་གསུངས་ལ། སྔས་ནང་ཚང་ཅན་ནི་ལུང་ལས། རས་སྲིད་དུ་ཁྲུ་བཞི་ཉིས་ལྟབ་ཏུ་བྱས་པ་དང། སྔས་དེའི་ཞེང་དུ་ནི་ཁྲུ་དོ་པ་ཉིས་ལྟབ་ཏུ་བྱས་ཏེ་

[234B] མལ་སྟན་སོགས་ལ་སྲོག་ཆགས་ཡོད་མེད་སོ་སོར་བརྟག་པ་ལེགས་པར་མ་བྱས་པར་འདུག་པ་དང་ཉལ་བ་སོགས་མི་བྱ་བར་ཡང་གསུངས་སོ། །གཞན་ཡང་སྐྱེ་བོ་མང་པོ་བསོད་ནམས་གསོག་པའི་དོན་དུ་མཆོད་རྟེན་གཙང་ཁང་ཅན་སོགས་བྱ་བར་
གསུངས་ཤིང། མཆོད་རྟེན་སོགས་ལ་འཕྲེང་བ་དང་བ་དན་སོགས་འབུལ་བའི་ཚེ་རྐང་པ་བཀྲུ་བ་དང། དྲིས་བྱུག་པ་དང། རས་ལ་སོགས་པས་དཀྲིས་ཏེ་རང་འཛེག་པའམ། གཞན་འཛེག་ཏུ་གཞུག་ལ། དེའི་ཚེ་ཡང་སྟོན་པའི་འདུ་ཤེས་དང་དགོས་དོན་ཁྱད་པར་
ཅན་དྲན་པའི་སྒོ་ནས་སོ། །སངས་རྒྱས་ལ་མཆོད་པ་སོགས་ཀྱི་ཚེ་རོལ་མོ་བྱེད་དུ་གཞུག་པ་ན་སངས་རྒྱས་ལ་མཆོད་པ་བྱོས་ཤིག་ཅེས་པ་ལྟ་བུ་བརྗོད་དགོས་པར་གསུངས་སོ། །འདིར་ནི་ཉེ་བར་འཁོ་བ་ཆེ་ལོང་འགའ་ཞིག་བརྗོད་པར་ཟད་ཀྱི། ཞིབ་པར་ནི་འདུལ་གཞུང་རྒྱས་པ་
རྣམས་ལས་ཤེས་པར་བྱས་ཏེ། དབུལ་པོས་ཕྱུག་པོའི་ནོར་བགྲང་བ་ལྟར་དུ་མ་སོང་བར་ལག་ལེན་ལ་ཅི་ཐེབས་མཛད་འཚལ་ལོ། །གཉིས་པ་བསྲུང་ཐབས་བྱེ་བྲག་ཏུ་བཤད་པ་ལ། གོང་གི་བསྲུང་ཐབས་ལྔའི་ནང་ཚན་འགལ་རྐྱེན་མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་
ཐབས་ལ་སྡེ་ལྔ་སོ་སོའི་ངོ་བོ་ངོ་ཤེས་པའི་སྒོ་ནས་བསྲུང་བ་སོགས་བཞི་ཡོད་པའི་ཕྱི་མ་གསུམ་བདག་གིས་གོང་དུ་བསྟན་ཟིན་ལ། དང་པོ་ལྟུང་བ་སྡེ་ལྔ་སོ་སོའི་ངོ་བོ་ངོ་འཛིན་དེ་ཉིད་འདིར་བླངས་ཏེ་སྟོན་པར་བྱེད་པས། འདི་ལ་གཉིས། བསྲུང་ཐབས་བྱེ་བྲག་ཏུ་བཤད་པར་དམ་
བཅའ་བ་དང། དམ་བཅས་པའི་དོན་དེ་ཉིད་རྒྱས་པར་བཤད་པའོ། །དང་པོ་ནི། དེ་ཕྱིར་མི་མཐུན་ཕྱོགས་རྣམས་ཤེས་བྱའི་ཕྱིར། །སྡེ་ལྔའི་ངོ་བོ་རགས་པ་ཙམ་ཞིག་སྟོན། །ཞེས་པ་སྟེ་ཚིག་དོན་ནི། ཕན་བདེའི་གཞི་རྟེན་སོ་ཐར་གྱི་བསླབ་པ་རིན་པོ་ཆེ་འདི་ཉིད་སྲུང་ཐབས་
ཡན་ལག་དུ་མའི་སྒོ་ནས། ཚེ་འདིར་བདེ་བར་འཚོ་བའི་ཐབས་སུ་སྲོག་བསྲུང་བ་ལས་ཀྱང་ཆེས་ཤིན་ཏུ་གཅེས་པར་སྲུང་དགོས་པ་དེའི་ཕྱིར་ན། བསླབ་པའི་འགལ་རྐྱེན་མི་མཐུན་ཕྱོགས་རྣམས་ཇི་ལྟར་ཡིན་ངོ་ཤེས་དགོས་ལ། མི་མཐུན་ཕྱོགས་ཀྱི་ལྟུང་བ་ཡན་ལག་

[235A]༄༅། །དང་བཅས་པ་ནི། ལུང་སྡེ་བཞི་ལས་དངོས་བཅས་དང་མདོར་བསྡུས་ཀྱི་ཚུལ་དུ་མཐའ་ཡས་པ་ཞིག་གསུངས་པ་ལས། འདིར་དགེ་སློང་ཕའི་རྩ་ལུང་སོ་སོར་ཐར་བའི་སྡོམ་གྱིས་བསྡུས་པའི་ཕམ་པ་དང། དགེ་འདུན་ལྷག་མ། ལྟུང་
བྱེད། སོར་བཤགས། ཉེས་བྱས་ཏེ་སྡེ་ལྔའི་དངོས་གཞི་སོ་སོའི་ངོ་བོ་རགས་པ་ཙམ་ཞིག་སྟོན་པར་བྱ་བའོ། །འཕྲོས་དོན་ནི། ལྟུང་བ་སྡེ་ལྔ་རྫོགས་པར་སྐྱེད་པའི་རྟེན་ལ་ཅི་ལྟ་བུ་ཞིག་དགོས་ན། བསྙེན་རྫོགས་ཀྱི་སྡོམ་པ་དང་པོར་བླངས་པ། བར་དུ་སྐྱེས་པ། མཐར་
ཕམ་པ་འཆབ་བཅས་ཀྱིས་མ་གོས་པ་ཞིག་དགོས་ཏེ། དགེ་བསྙེན་དང། བསྙེན་པར་མ་རྫོགས་པའི་རབ་བྱུང་དང། དགེ་སློང་གི་སྡོམ་པ་ཉམས་པ་དང། མ་ཆགས་པ་རྣམས་ཀྱི་ལྟུང་བ་ནི་ཉེས་བྱས་ཁོ་ནར་གསུངས་པས་སོ། །དེ་དག་གི་སྒྲ་བཤད་ནི། མི་མཐུན་ཕྱོགས་
རྒྱལ་ཞིང་གཉེན་པོ་ཕམ་པས་ན་ཕམ་པ་དང། ཕྱིར་བཅོས་བྱས་པ་དགེ་འདུན་ལ་རག་ལས་ཤིང་སྡོམ་པ་གསོ་བའི་ལྷག་མ་ཅུང་ཟད་ལུས་པས་ན་དགེ་འདུན་ལྷག་མ། རང་རྒྱུད་ལྡན་གྱི་གང་ཟག་ངན་འགྲོར་ལྟུང་བར་བྱེད་པས་ན་ལྟུང་བྱེད། བཅབས་པའི་ཉེས་པ་མེད་ཀྱང་
འཐོལ་བ་དང་བཤགས་པ་སོ་སོར་བྱེད་དགོས་པས་སོར་བཤགས། ཡང་དག་པ་མ་ཡིན་པའི་ཉེས་པ་བྱས་པས་ཉེས་བྱས་ཞེས་བཤད་ལ། ལྟུང་བ་སྡེ་ལྔར་ཕྱེ་བ་ཡང་དངོས་བསམ་གྱི་སྒོ་ནས་བསྡུ་ན་དངོས་པོ་གཙོ་ཆེ་བའི་ལྟུང་བ་དང། འདུ་ཤེས་གཙོ་ཆེ་བའི་ལྟུང་བ་གཉིས་
སུ་འདུ། བྱེད་ལས་ཀྱི་སྒོ་ནས་བསྡུ་ན་སྡོམ་པ་གསོ་བའི་ལྷག་མ་མེད་པའི་ལྟུང་བ་དང། དེ་གསོ་བའི་ལྷག་མ་དང་བཅས་པའི་ལྟུང་བ་གཉིས་སུ་འདུ། ངོ་བོའི་སྒོ་ནས་བསྡུ་ན་རང་བཞིན་གྱི་ཁ་ན་མ་ཐོ་བའི་ལྟུང་བ་དང། བཅས་པའི་ཁ་ན་མ་ཐོ་བའི་ལྟུང་བ་གཉིས་སུ་འདུའོ། །བཅས་
རང་གི་ལྟུང་བ་འདི་གཉིས་ནི། རྒྱུའི་ཁྱད་པར་ཉེ་བའི་ཀུན་སློང་མི་དགེ་བས་ཀུན་ནས་བསླངས་མ་སླངས་དང། ངོ་བོའི་ཁྱད་པར་ལས་མི་དགེ་བ་དང་བདག་གཅིག་པ་ཡིན་མིན་དང། འབྲས་བུའི་ཁྱད་པར་རྣམ་སྨིན་ཡིད་མི་འོངས་འབྱིན་ནུས་པ་དང། དེ་འབྱིན་མི་ནུས་པའི་རིགས་

[236B] ཕྱི་མ་ལུང་མ་བསྟན་དུ་ངེས་སོ། །གཉིས་པ་རྒྱས་པར་བཤད་པ་ལ་ལྔ། ཕམ་པའི་སྡེ་ཚན། ལྷག་མའི་སྡེ་ཚན། ལྟུང་བྱེད་ཀྱི་སྡེ་ཚན། སོར་བཤགས་ཀྱི་སྡེ་ཚན། ཉེས་བྱས་ཀྱི་སྡེ་ཚན་བཤད་པའོ། །དང་པོ་ལ། ཕམ་པ་
བཞི་ལས། རང་གཞན་རྨ་ཡི་སྒོ་གསུམ་གང་རུང་དུ། །བཅུག་རེག་མྱོང་བ་བདག་གིར་བྱས་པ་དང། །ཞེས་པ་ནི། རང་གཞན་གྱི་ཁ་བཤང་ལམ་ཟག་བྱེད་དེ་རྨ་སྒོ་གསུམ་པོ་གང་རུང་དུ། ནོར་བུ་བཅུག་ཅིང་རེག་པ་ལས་བྱུང་བའི་བདེ་བ་ལུས་ཤེས་ཀྱིས་རྫོགས་པར་ཉམས་སུ་
མྱོང་ཞིང། ཡིད་ཤེས་ཀྱིས་བདག་གིར་བྱས་པ་ན། དང་པོ་མི་ཚངས་སྤྱོད་ཀྱི་ཕམ་པར་འགྱུར་རོ། །མི་གཞན་གྱིས་བཟུང་རིན་ཐང་ཚང་བའི་དངོས། །བྲྐུའམ་བརྐུར་བཅུག་ཐོབ་བློ་སྐྱེས་པ་དང། །ཞེས་པ་ནི། རང་ལས་རྒྱུ་ནོར་གཞན་པའི་མིས་བདག་ཏུ་བཟུང་བའི་དངོས་པོ་ཡུལ་དེར་
དུས་སྐབས་དང་བསྟུན་པའི་རིན་ཐང་ཚང་བ་ཞིག་རང་གིས་བྲྐུའམ་གཞན་བརྐུར་བཅུག་ནས་མཐར་ཐུག་ཐོབ་བློ་སྐྱེས་པ་ན། མ་བྱིན་ལེན་གྱི་ཕམ་པར་འགྱུར་རོ། །མིའམ་མིར་ཆགས་གསོད་འདོད་ཅི་རིགས་པའི། །སྦྱོར་བའི་རྐྱེན་གྱིས་རང་སྔར་ཤི་བ་དང། །ཞེས་པ་ནི། མི་
དངོས་སམ་མིར་ཆགས་པ་མངལ་གྱི་མེར་མེར་པོ་སོགས་གནས་སྐབས་ལྔ་པོ་གང་རུང་ཞིག་གསོད་འདོད་ཀྱིས་ཀུན་ནས་བསླངས་ཏེ། དུག་དང། མཚོན་དང། སྔགས་སོགས་ཅི་རིགས་པའི་སྦྱོར་བས་གསོད་པར་བརྩམས་ནས་མཐར་ཐུག་རང་གི་སྔ་རོལ་ཏུ་ཤིབ་ཤེས་པ་ན། སྲོག་
གཅོད་ཀྱི་ཕམ་པར་འགྱུར་རོ། །དེ་བཞིན་མི་ཆོས་བླ་མའི་རྫུན་སྨྲས་པ། །ཐ་སྙད་ལྔ་ལྡན་མིས་གོ་ཕམ་པའི་སྡེའོ། །ཞེས་པ་ནི། དེ་བཞིན་རང་གིས་གྲུབ་པ་མ་ཐོབ་བཞིན་དུ་ཐོབ་བོ། །ཞེས་པ་ལྟ་བུ་མིའི་ཆོས་བླ་མའམ། གོང་མར་གྱུར་པའི་ཡོན་ཏན་ཐོབ་པར་སྨྲས་པ། སྨྲ་ཡུལ་མི་ཡིན་པ། སྨྲ་
ཤེས་པ། དོན་གོ་བ། བསམ་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པ་སྟེ། དེ་ལྟ་བུའི་ཐ་སྙད་ལྔ་ལྡན་གྱི་མིས་ཐོས་ནས་དོན་གོ་བ་ན། རྫུན་དུ་སྨྲ་བའི་ཕམ་པར་འགྱུར་རོ།    ༈    ལྷག་མ་བཅུ་གསུམ་ལས། རྨ་སྒོ་གསུམ་ལས་གཞན་པའི་

[237A]༄༅། །རང་གཞན་གྱིས། །སྦྱོར་བས་ཁུ་བ་འབྱིན་པར་བྱེད་པ་དང། །ཞེས་པ་ནི། རྨ་སྒོ་གསུམ་ལས་གཞན་པའི་རང་གི་སོར་མོ་ལྟ་བུ་དང། ཕ་རོལ་པོའི་ལུས་ཀྱི་ཆ་ཤས་རྐང་ལག་སོགས་ཀྱི་སྦྱོར་བས་ཁུ་བ་དབྱུང་བ། དང་པོའི་གནས་ནས་འཕོས་པ་ན། ཁུ་བ་འབྱིན་
པའི་དགེ་འདུན་ལྷག་མར་འགྱུར་རོ། །བསྟེན་རུང་བུད་མེད་ལུས་དང་དེ་འབྲེལ་ལ། །ཟག་བྱེད་ལས་གཞན་ལུས་ཀྱིས་རེག་པ་དང། །ཞེས་པ་ནི། ཆགས་སེམས་ཀྱིས་འཁྲིག་པ་བསྟེན་དུ་རུང་བའི་བུད་མེད་ཀྱི་ལུས་དངོས་ཤ་བརྗེན་ནམ། དེ་དང་འབྲེལ་བ་སྐྲ་དང་གོས་སོགས་ལ་
རེག་པ་ལས་ཡིད་ལ་བདེ་བ་སྐྱེས་པ་ན། རེག་པའི་དགེ་འདུན་ལྷག་མར་འགྱུར་རོ། །དེ་བཞིན་ཡུལ་དེར་མཚན་ཉིད་ལྔ་ལྡན་གྱི། །འཁྲིག་ཚིག་སྨྲ་དང། ཞེས་པ་ནི། ཆགས་སེམས་ཀྱིས་ཀུན་ནས་བསླངས་ཏེ་བུད་མེད་ལ་ཡུལ་དུས་དེར་ངག་མཚན་ཉིད་ལྔ་ལྡན་གྱིས་འཁྲིག་ཚིག་གསལ་
པོར་སྨྲས་ནས། བུད་མེད་དེས་དོན་གོ་བ་ན་འཁྲིག་ཚིག་སྨྲ་བའི་ལྷག་མར་འགྱུར་རོ། །མཚན་ཉིད་ལྔ་ནི། ངག་ཏུ་གྲུབ་པ། རང་གི་ཡིན་པ། མ་ནོར་བ། བདག་གི་རྒྱུད་དང་སྦྱར་བ། གསལ་པོར་སྨྲས་པ་སྟེ་ངག་མཚན་ཉིད་ལྔ་ལྡན་ནོ། །འཁྲིག་པའི་བསྙེན་བཀུར་བསྔགས། །ཆགས་སོགས་ཀྱིས་
ཀུན་ནས་བསླངས་ཏེ་བུད་མེད་ལ་བདག་ལྟ་བུའི་དགེ་སློང་ལ་འཁྲིག་པས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་གོ་ཞེས་སོགས་ངག་མཚན་ཉིད་ལྔ་ལྡན་གྱིས་སྨྲས་ནས་ཡིད་བདེ་སྐྱེས་པ་ན་བསྙེན་བཀུར་བསྔགས་པའི་ལྷག་མར་འགྱུར་རོ། །ལན་གསུམ་འཕྲིན་གྱིས་སྐྱེས་
པ་བུད་མེད་གཉིས། །དབང་པོ་གཉིས་སྤྲད་སྨྱན་ཡིན། ཞེས་པ་ནི། དང་པོར་སྐྱེས་པ་ལྟ་བུའི་འཕྲིན་བུད་མེད་ལ་དང། བུད་མེད་ནས་སྐྱེས་པ་ལ་དང། སླར་ཡང་བུད་མེད་ལ་སྟེ་འཕྲིན་ལན་གསུམ་བསྐྱལ་བའི་མཐར། སྔར་མ་མཐུན་པའི་ཕོ་མོས་དབང་པོ་གཉིས་སྤྲད་པ་ན། སྨྱན་བྱེད་པའི་ལྷག་
མར་འགྱུར་རོ། །མ་དག་གཞིར། མ་གསོལ་ཚད་འདས་ཁང་པ་ཁང་ཆེན་བྱས། །ཕལ་ཆེར་གཡོགས་ཤིང་བསྐོར་ན་མཐར་ཐུག་སྟེ། །ཞེང་དུ་ཕྱེད་བཅས་ཁྲུ་ནི་བཅུ་གཅིག་དང། །དེ་བཞིན་སྲིད་དུ་བཅོ་བརྒྱད་ཁང་པའི་ཚད། །ཁང་ཆེན་ཚོགས་ཀྱི་ཆེད་ཡིན་ཚད་དང་བྲལ། །ཞེས་པ་ནི་

[238B] རྒྱལ་པོ་སོགས་གཞན་གྱིས་བདག་ཏུ་བཟུང་བས་རྩོད་པ་དང་བཅས་པ་དང། རྩིག་པའི་ཕྱི་རོལ་འདོམས་གང་ཚུན་ཆད་དུ་ཆུ་ཀླུང་ངམ། ངམ་གྲོགས་སོགས་དང་བཅས་པས་བརྩམ་དུ་མི་རུང་བ་སྟེ་གཞི་མ་
དག་པ་གསུམ་དང། གཞི་དག་ཏུ་ཟིན་ཀྱང་དགེ་འདུན་ལ་གནང་བ་མ་གསོལ་བར་རང་གཅིག་པུའི་ཆེད་དུ་དེར་ཚད་ལས་འདས་པའི་ཁང་པ་བྱས་ནས་སྟེང་གཡོགས་ཤིང་ངོས་བསྐོར་བ་རྫོགས་པར་ཟིན་པ་ན་ཁང་པའི་དགེ་འདུན་ལྷག་མར་འགྱུར་རོ། །གཞི་མ་དག་པ་གསུམ་དང་
དག་ཏུ་ཟིན་ཀྱང་དགེ་འདུན་ལ་གནང་བ་མ་གསོལ་བར་དགེ་སློང་བཞི་ཚོགས་ཡན་ཆད་དང། དཀོན་མཆོག་གི་ཆེད་དུ་ཁང་པ་བྱས་ནས་གཡོགས་སྐོར་རྫོགས་པར་ཟིན་པ་ན། ཁང་ཆེན་གྱི་ལྷག་མར་འགྱུར་རོ། །ཁང་པའི་ཚད་ནི་རགས་རྩིས་སྤྱོད་ལམ་བཞི་ཤོང་བ་ཡིན་ལ། སྤྱོད་ལམ་བཞི་ནི། ལྡང་
བ་ན་ལག་མི་ཐོགས་པ། ཉལ་ན་རྐང་ལག་བརྐྱང་བསྐུམ་མི་ཐོགས་པ་འགྲོ་ན་ཕྱོགས་རེར་གོམས་པ་གསུམ་གསུམ་བགྲོད་ཐུབ་པ། སྡོད་ན་སྐྱིལ་ཀྲུང་བཅའ་བ་ལ་མི་གནོད་པའོ། །ཞིབ་རྩིས་ནང་གི་ཞེང་དུ་མི་ཚད་མའི་ཁྲུ་ཕྱེད་བཅུ་གཅིག་དང། སྲིད་དུ་ཁྲུ་བཅོ་བརྒྱད་ཡིན། ཁང་ཆེན་ནི་
དཀོན་མཆོག་དང། བདག་པོ་བཞི་ཚོགས་སོགས་ཀྱི་ཆེད་དུ་ཡིན་པས་ཚད་མེད་དོ། །བྱ་བྱེད་སྦྱར་ནས་དགེ་སློང་རྣམ་དག་ལ། །ཕམ་པས་སྐུར་འདེབས་གཞི་མེད་ལྷག་མ་དང། །ཞེས་པ་ནི། མཐོང་ཐོས་དོགས་གསུམ་གྱི་གཞི་མེད་པར་བྱ་བ་མི་ཚངས་སྤྱོད་ཀྱི་ཕམ་པ་དང། བྱེད་པ་པོ་དགེ་
སློང་རྣམ་དག་སྦྱར་ནས། དགེ་སློང་ཆེ་གེ་མོས་མི་ཚངས་སྤྱོད་ཀྱི་ཕམ་པ་བྱས་སོ། །ཞེས་གསལ་པོར་སྐུར་པ་བཏབ་ནས་ཕ་རོལ་གྱིས་དོན་གོ་བ་ན། གཞི་མེད་ཀྱི་ལྷག་མར་འགྱུར་རོ། །བྱ་བྱེད་མ་སྦྱར་སྔར་བཞིན་སྐུར་འདེབས་ནི། །བག་ཙམ་ཞེས་པ་ནི། དགེ་སློང་དང་བུད་
མེད་ལྷན་ཅིག་ཏུ་གནས་པ་ལྟ་བུ་སྐུར་པ་འདེབས་པའི་གཞི་བག་ཙམ་ཡོད་པ་བྱུང་བ་རྒྱུ་མཚན་དུ་བྱས་ནས། དགེ་སློང་འདི་དང་བུད་མེད་འདི་མཐོང་ངོ། །མི་ཚངས་པར་སྤྱོད་པ་མཐོང་ངོ། །ཞེས་བྱ་བྱེད་མ་སྦྱར་ཞིང་མི་གསལ་བར་སྐུར་པ་བཏབ་ན། བག་ཙམ་གྱི་དགེ་འདུན་ལྷག་

[239A]༄༅། །མར་འགྱུར་རོ། །དགེ་འདུན་དབྱེན་གྱི་གཙོ་བོ་ལ། །བཞམས་བསྒོ་གསོལ་བཞིའི་ལས་ཀྱིས་ལྡོག་བྱས་ཀྱང། །མི་གཏོང་མཐར་ཐུག་ཞེས་པ་ནི། མཚམས་ནང་གཅིག་ཏུ་རང་མ་གཏོགས་པའི་དགེ་སློང་གྲངས་བརྒྱད་ཡན་ཆད་དུ་ཚང་བ་ཚོགས་
ཤིང་མཐུན་པ་དབྱེ་བར་འདོད་ནས་དགེ་འདུན་དབྱེན་གྱི་གཞིའི་གཙོ་བོ་ལ་ཞུགས་པ་ན། དགེ་སློང་གཞན་གྱིས་བཞམས་ཏེ་བསྒོ་ཡང་དབྱེན་བྱེད་པ་གཏོང་དུ་མ་འདོད། སླར་དགེ་འདུན་གྱིས་གསོལ་བཞིའི་ལས་ཀྱིས་ལྡོག་ཀྱང་བརྗོད་པ་གསུམ་པའི་མཐར་དབྱེན་བྱེད་མི་གཏོང་ན། དབྱེན་
བྱེད་པའི་ལྷག་མར་འགྱུར་རོ། །བཞམས་ཏེ་བསྒོ་བའི་དོན་ནི། ཚིག་དལ་བུས་ཁྱོད་འདི་ལྟ་བུའི་བྱ་བ་ངན་པ་མ་མཛད་ཅིང། །ཅེས་འཇམ་པོས་གྲོས་འདེབས་པའོ། །དབྱེན་གྱི་རྗེས་འགྲོ་དང། །ཞེས་པ་ནི། དགེ་འདུན་འབྱེད་པའི་གཙོ་བོ་དེའི་རམ་བུ་བཏེག་སྟེ་གྲོགས་བྱེད་པ་ལ་ཞུགས་པ་ན་
དགེ་སློང་གཞན་གྱིས་བཞམས་ཏེ་བསྒོ་ཡང་མི་གཏོང། དགེ་འདུན་གྱིས་གསོལ་བཞིའི་ལས་ཀྱིས་བསྒོ་ཡང་བརྗོད་པ་གསུམ་པའི་མཐར་མི་གཏོང་བར་ནན་གྱིས་རྩོམས་པ་ན། དེ་རྗེས་ཕྱོགས་ཀྱི་ལྷག་མར་འགྱུར་རོ། །ཁྱིམ་སུན་འབྱིན་དང་བཀའ་བློ་མི་བདེ་ལའང། །བཞམས་
བསྒོ་གསོལ་བཞིས་མ་བཟློག་དངོས་གཞིར་མཚུངས། །ཁྱིམ་སུན་འབྱིན་པ་གནས་དབྱུང་བྱས་པ་ལ། །སྐྲོད་བྱེད་དགེ་འདུན་རྣམས་ལ་སྨོད་པ་དང། །ཞེས་པ་ནི། ཁྱིམ་སུན་འབྱིན་དང་བཀའ་བློ་མི་བདེ་བ་གཉིས་ཀྱང་བཞམས་བསྒོ་དང་གསོལ་བཞིས་མི་བཟློག་པར་ནན་གྱིས་འཇུག་
པ་ན་ལྷག་མའི་དངོས་གཞི་བསྐྱེད་པར་མཚུངས་ལ་བསྐྱེད་ཚུལ་ནི་གླུ་གཞས་དང། མྱོས་འགྱུར་འཐུང་བ་སོགས་སྤྱོད་པ་མི་མཛེས་པས་ཁྱིམ་པ་སུན་དབྱུང་བ་ན། དགེ་འདུན་གྱིས་ཆོས་དང་མཐུན་པའི་སྒོ་ནས་གང་དུ་ཁྱིམ་པ་སུན་འབྱིན་པའི་གནས་དེ་ནས་བསྐྲོད་པར་བྱས་པ་ལ་
དང་དུ་མི་ལེན་པར། རང་གནས་ནས་སྐྲོད་པར་བྱེད་པའི་དགེ་འདུན་ལ་འགྲོ་བ་བཞི་ཅི་རིགས་པའི་སྐུར་པ་སྣ་ཚོགས་འདེབས་པ་ན་གང་ཟག་གིས་བཞམས་ཏེ་བསྒོ་བ་དང། དགེ་འདུན་གྱིས་གསོལ་བཞིའི་ལས་ཀྱིས་ལྡོག་ཀྱང། མི་གཏོང་བར་ནན་གྱིས་འཇུག་པ་ན། ཁྱིམ་སུན་འབྱིན་

[240B] །ཆོས་དང་མཐུན་པས་ལྟུང་བ་གླེངས་པ་ལ། །དང་དུ་མི་ལེན་སྔོན་བཞིན་བཟློག་བྱས་ཀྱང། །མི་གཏོང་བཀའ་བློ་མི་བདེའི་ལྷག་མ་ཞེས། །འབྲོ་བའི་རྩ་ལག་ཕན་པར་མཛད་པས་གསུངས། །ཞེས་པ་ནི། རང་ལ་ལྟུང་བ་བྱུང་བ་ལ་ཕན་སེམས་ཀྱིས་ཆོས་
དང་མཐུན་པའི་སྒོ་ནས་གླེངས་པ་དང་དུ་མི་ལེན་པ་ལ་སྔོན་མ་ཁྱིམ་སུན་འབྱིན་གྱི་སྐབས་བཞིན་བཞམས་བསྒོ་དང་གསོལ་བཞིས་བཟློག་པར་བྱས་ཀྱང་མི་གཏོང་བར་ནན་གྱིས་འཇུག་པ་ན། བཀའ་བློ་མི་བདེ་བའི་ལྷག་མར་འགྱུར་རོ། །ཞེས་འགྲོ་བའི་ཕན་བདེ་ཐམས་ཅད་ཀྱི་རྩ་ལག་ཕན་མཛད་དེ་ཡིས་གསུངས་
སོ། །དེ་ཡང་བཞམས་བསྒོ་ནི་གང་ཟག་གིས་བྱེད་ཅིང། གསོལ་བཞིའི་ལས་ནི་ངེས་པར་དགེ་འདུན་ལ་ལྟོས་ལ། གང་ཟག་དང་དགེ་འདུན་གྱི་ཁྱད་པར་ནི། སོ་སྐྱེའི་དགེ་སློང་གསུམ་མན་ཆད་ལ་གང་ཟག་དང། བཞི་ཚོགས་ཡན་ཆད་ལ་དགེ་འདུན་གྱི་ཐ་སྙད་བྱེད་པ་ཡིན་ནོ། །གསུམ་
པ་ལ། ཞག་གི་ཆད་ལས་དང་འབྲེལ་བ་སྤངས་པའི་ལྟུང་བྱེད་དང། བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པ་གཉིས། དང་པོ་ལ་སྤང་ལྟུང་སུམ་ཅུ་ལས། རང་དབང་ཆོས་གོས་གསུམ་སོགས་གྲུབ་པའི་གོས། །བྱིན་རླབས་མ་འབྲེལ་འབྲེལ་ཡང་ཤན་ཞུགས་པ། །
ཞག་བཅུ་ལས་འདས་འཆང་དང་ཞེས་པ་ནི། རང་དབང་བའི་ཆོས་གོས་གསུམ་སོགས་རང་རང་གི་ཆ་ཚང་ཅན་དུ་གྲུབ་པའི་གོས་དང། ཆོས་གོས་ཀྱི་རྒྱུར་མ་བསྡོས་པ་ཆུ་ཞེང་གཉིས་ཀ་ཁྲུ་གང་ཡན་ཆད་ཀྱི་སྤྱི་ཚད་ཅན་དུ་གྲུབ་པའི་གོས་བྱིན་གྱིས་མ་བརླབ་པར་ཞག་བཅུར་བཅངས་ནས་
བཅུ་གཅིག་གི་སྐྱ་རེངས་ཤར་བ་ན། རང་སྟོབས་ཀྱིས་གོས་ཞག་བཅུ་འཆང་བའི་སྤང་ལྟུང་དུ་འགྱུར་ལ། བྱིན་གྱིས་བརླབ་པ་དང་འབྲེལ་ཡང་གོས་གཞན་གྱི་ཤན་ཞུགས་པ་ཞག་བཅུར་བཅངས་ནས། བཅུ་གཅིག་གི་སྐྱ་རེངས་ཤར་བ་ན་ཤན་སྟོབས་ཀྱིས་གོས་ཞག་བཅུ་འཆང་བའི་སྤང་
ལྟུང་དུ་འགྱུར་རོ། །བྱིན་རླབས་ཅན། །ཆོས་གོས་རྣམ་གསུམ་བྲལ་ནས་ཞག་འདས་ཏེ། །སྐྱ་རེངས་ཤར་ཚེ་འབྲལ་བའོ་ཞེས་པ་ནི། བྱིན་རླབས་ཅན་གྱི་ཆོས་གོས་རྣམ་གསུམ་དང་བྲལ་ནས། ཉིན་ཞག་ཕྲུགས་གཅིག་འདས་ཏེ་སང་གི་སྐྱ་རེངས་ཤར་ཚེ་འབྲལ་བའི་སྤང་ལྟུང་དུ་
[241A]༄༅། །འགྱུར་རོ། །ཁ་སྐོང་བའི། །རེ་བཅས་གོས་ཀྱང་བྱིན་གྱིས་མ་བརླབ་པར། །སོ་གཅིག་སྐྱ་རེངས་ཤར་ཚེ་ཟླ་འཇོག་གསུངས། །ཞེས་པ་ནི། ཆོས་གོས་ཀྱི་རྒྱུར་བསྡོས་པ། ཁྲུ་གང་དུ་ལོངས་ཤིང་རྒྱབ་ནས་གྱོན་པའི་ཚེ་པུས་མོ་གཉིས་དང་ལྟེ་བའི་དཀྱིལ་འཁོར་ཏེ་
འཁོར་གསུམ་མི་ཁེབས་པས་ཁ་སྐོང་བའི་སྣོན་པ་ཐོབ་ཏུ་རེ་བ་དང་བཅས་པའི་གོས། རང་དབང་བ་ཞིག་བྱིན་གྱིས་མ་བརླབ་པར་ཉིན་ཞག་སུམ་ཅུར་བཅངས་ནས། སོ་གཅིག་གི་སྐྱ་རེངས་ཤར་ཚེ་ཟླ་འཇོག་གི་སྤང་ལྟུང་དུ་འགྱུར་བར་ཉི་མའི་གཉེན་གྱིས་གསུངས་སོ། །ཐ་སྙད་བརྒྱད་
ལྡན་དགེ་སློང་མ་དག་ལ། །གོས་རྙིང་འཁྲུར་བཅུག་ཟིན་ཚེ་འཁྲུར་འཇུག་དངོས། །ཞེས་པ་ནི། ཆོས་གོས་གསུམ་དང། གདིང་བ་རུང་བ་ཚད་ལྡན་བྱིན་རླབས་ཅན་རྙིང་པའམ། མི་གཙང་བས་སྦགས་པ་ཞིག་སྡོམ་པ་དག་པ། ལྟ་བ་མཐུན་པ། མཚན་མི་མཐུན་པ། ལུས་བསྟེན་དུ་རུང་
བ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ཉེ་དུ་མ་ཡིན་པ། རྫུ་འཕྲུལ་ཅན་མ་ཡིན་པ་སྟེ། ཐ་སྙད་བརྒྱད་ལྡན་གྱི་དགེ་སློང་མ་ལ་འཁྲུར་བཅུག་སྟེ་ཕལ་ཆེར་ཁྲུས་ཟིན་པའི་ཚེ་འཁྲུར་འཇུག་གི་སྤང་ལྟུང་དངོས་སོ། །བདག་ཉིད་གོས་དེས་ཕོངས་པ་མ་ཡིན་
པར། །དེ་འདྲའི་དགེ་སློང་མ་དང་ཐ་སྙད་ལྔ། །ལྡན་པའི་ཁྱིམ་པར་ངག་གི་རིག་བྱེད་ཀྱིས། །གོས་བསླངས་ཐོབ་ན་ལེན་སློང་སྤོང་བ་གཉིས། །ཞེས་པ་ནི། རང་ལ་ཆོས་གོས་རྣམ་གསུམ་ཡོད་ནས་མ་ཕོང་བཞིན་དུ་རུང་བ་ཚད་དང་ལྡན་པའི་ཆོས་གོས་སྔར་འཁྲུར་འཇུག་གི་སྐབས་སུ་
བཤད་པའི་ཆོས་བརྒྱད་ལྡན་གྱི་དགེ་སློང་མ་ཉེ་དུ་མ་ཡིན་པ་ལ། ངག་གིས་རྣམ་པར་རིག་བྱེད་ཀྱིས་བསླངས་ནས་མཐར་ཐུག་ཐོབ་བློ་སྐྱེས་པ་ན་གོས་ལེན་པའི་སྤང་ལྟུང་དུ་འགྱུར་ལ། རང་ཆོས་གོས་རྣམ་གསུམ་གྱིས་མ་ཕོང་བཞིན་དུ། སྔར་བརྫུན་སྨྲའི་ཕམ་པའི་སྐབས་སུ་བཤད་
པའི་ཐ་སྙད་ལྔ་དང་ལྡན་པའི་ཁྱིམ་པ་ལ་ངག་གི་རྣམ་པར་རིག་བྱེད་ཀྱིས་རུང་བ་ཚད་དང་ལྡན་པའི་ཆོས་གོས་བསླངས་ན་གོས་སློང་བའི་སྤང་ལྟུང་དུ་འགྱུར་རོ། །དེས་ནི་ཚིགས་བཅད་འདིས་སྤང་ལྟུང་གཉིས་བསྡུས་སོ། །སློང་བར་རིགས་པས་ལྔ་ལྡན་ཁྱིམ་པ་ལས། སྟོད་

[242B]ཐོབ་པའི་བློ་སྐྱེས་སྤང་བའོ་ཞེས་པ་ནི། ཆོས་གོས་རྣམ་གསུམ་མ་ཚང་བས་སློང་བར་རིགས་པའི་དགེ་སློང་གིས་སྔར་བཤད་པའི་ཐ་སྙད་ལྔ་ལྡན་གྱི་ཁྱིམ་པ་ལས། སྟད་གཡོགས་སྨད་གཡོགས་ཟུང་རེ་ལེན་ལ། དེ་ལས་ཁྲུ་གང་
ཡན་ཆད་ཀྱིས་ལྷག་པ་བླང་ནས་ཐོབ་བློ་སྐྱེས་པ་ན། སློང་བར་རིགས་པའི་སྤང་ལྟུང་དུ་འགྱུར་རོ། །ཁྱིམ་པ་དང། །ཕོ་མོ་སོ་སོས་རང་ལ་བསྔོས་པའི་གོས། །འབུལ་ལོང་མེད་པར་བསླངས་ནས་ཐོབ་པའི་ཚེ། །སྤགས་དང་སོ་སོར་སྤགས་ལེན་སྤང་བར་གསུངས། །ཞེས་པ་ནི་
ཁྱིམ་པ་ཉེ་དུ་མ་ཡིན་པས། རུང་བ་ཚད་དང་ལྡན་པའི་གོས་དངོས་སུ་གྲུབ་པ། རང་ལ་བསྔོས་ཤིང། བསྡོས་པར་ཡང་ཤེས་པ་གཅིག་རང་གོས་དེས་མ་ཕོངས་བཞིན་དུ་འབུལ་ལོང་མེད་པར་བསླངས་ནས་མཐར་ཐུག་ལག་ཏུ་ཐོབ་པའི་ཚེ། སྤགས་པ་སློང་བའི་སྤང་ལྟུང་དུ་འགྱུར་ལ། སྦྱིན་བདག་
ཕ་མོ་སོ་སོ་ནས་རུང་བ་ཚད་དང་ལྡན་པའི་གོས་དངོས་སུ་གྲུབ་པ་རེ་རེ། རང་ལ་བསྔོས་ཤིང་བསྔོས་པར་ཡང་ཤེས་པ་གཉིས། གོས་དེས་མ་ཕོངས་བཞིན་དུ་འབུལ་ལོང་མེད་པར་བསླངས་ནས། མཐར་ཐུག་ལག་ཏུ་གྲུབ་པའི་ཚེ་སོ་སོ་ནས་སྤགས་པ་ཡིན་པའི་སྤང་ལྟུང་དུ་འགྱུར་རོ། །སྤང་ལྟུང་
འདི་གཉིས་ནི་སྦྱིན་བདག་བཟའ་མི་ཐུན་མོང་ནས་གོས་གཅིག་བསྔོས་པ་དང། སོ་སོ་ནས་གོས་རེ་རེ་བསྔོས་པའི་ཁྱད་པར་ཙམ་ཡིན་པས། འདིར་ཡང་སྤང་ལྟུང་གཉིས་བསྡུས་སོ། །སྦྱིན་བདག་ཕོ་ཉ་ཞལ་ཏ་གསུམ་ག་ཡང། །ཁྱིམ་པར་རིགས་གཅིག་གོས་ཀྱི་རིན་བསྐུར་བ། །བསྐུལ་
བསྡད་དྲུག་མཐར་བླངས་ན་མཐར་ཐུག་གྲུབ། །ཅེས་པ་ནི། སྦྱིན་བདག་དང་ཕོ་ཉ་དང་ཞལ་ཏ་བ་གསུམ་ག་ཁྱིམ་པར་རིགས་གཅིག་པའི་སྦྱིན་བདག་གིས་གོས་ཀྱི་རིན་རིན་པོ་ཆེ་ཕོ་ཉ་ལ་བསྐུར་ཞིང། ཕོ་ཉས་རང་གི་གོས་སྒྲུབ་པའི་ཞལ་ཏ་བྱེད་མཁན་ལ་གཏད་པ་ན། ཞལ་ཏ་ལ་བསྐུལ་
བསྡད་ལན་དྲུག་ལས་ལྷག་པ་བྱས་ཏེ་གོས་བླངས་ན་བསྐུར་བའི་སྤང་ལྟུང་དུ་འགྱུར་རོ། །དཀོན་ཅིང་རིན་ཆེའི་སྲིན་བལ་ཁོ་ན་དང། །བལ་ནག་འབའ་ཞིག་དང་ནི་དེ་ཆ་གཉིས། །བསྲེས་པའི་གདན་གསུམ་གྲུབ་ཚེ་སྤང་བར་གསུངས། །ཞེས་པ་ནི། ཡུལ་དུས་དེར་

[243A]༄༅། །དཀོན་ཞིང་རིན་ཆེ་བའི་སྲིན་བལ་ཁོ་ན་ལས་བྱས་པའི་སྟན་ནམ། །སྲིན་བལ་ཁོ་ནའི་ནང་ཚངས་ཅན་གྱི་སྟན་བྱས་པ་ན། སྲིན་བལ་གྱི་སྟན་གྱི་སྤང་བར་འགྱུར་ལ། ཡུལ་དུས་དེར་དཀོན་ཞིང་རིན་ཆེ་བ། ཁ་བསྒྱུར་བ་མ་ཡིན་པའི་ལུག་
བལ་ནག་པོ་འབའ་ཞིག་ལས་སྲིད་དུ་ཁྲུ་ཕྱེད་དང་གསུམ་ཡན་གྱིས་ཚད་དུ་ལོངས་པའི་གདན་བྱས་ན། བལ་ནག་གི་གདན་གྱི་སྤང་ལྟུང་དུ་འགྱུར་ཞིང། ཡུལ་དུས་དེར་དཀོན་ཞིང་རིན་ཆེ་བའི་ལུག་བལ་ནག་པོ་འབའ་ཞིག་གིས། ཆ་བཞིར་བགོས་པའི་ཆ་གཉིས་ལྷག་
ཙམ་གྱི་གདན་བྱས་པ་གྲུབ་ཚེ། ཆ་གཉིས་བསྲེས་པའི་སྤང་ལྟུང་དུ་འགྱུར་རོ། །སྟན་བཤམས་སྤྱད་པར་བཟོད་པ་ཡོད་བཞིན་དུ། །ལོ་དྲུག་ནང་དུ་གཉིས་པ་བྱེད་པ་དང། །ཞེས་པ་ནི། སྔར་བཤམས་ཟིན་པའི་སྟན་ལོངས་སྤྱད་དུ་བཏུབ་པ་ཡོད་བཞིན་དུ། ལོ་ངོ་
དྲུག་མ་ལོན་པའི་ནང་རོལ་ཚད་དུ་ལོངས་པའི་སྟན་གཉིས་པ་ཞིག་རང་དོན་དུ་གསར་གཤོམ་གྲུབ་ན། ལོ་དྲུག་ནང་དུ་སྟན་གཉིས་པ་བྱེད་པའི་སྤང་ལྟུང་དུ་འགྱུར་རོ། །དེས་ན་ལོ་དྲུག་ནང་དུ་ཞེས་པ་ལོ་དྲུག་གོང་དུ་ཞེས་པའི་དོན་ཡིན་ཏེ། སྟན་སྔ་མ་བཤམས་ནས་ལོ་ལྔ་རིལ་
པོ་རྫོགས་ཏེ། དྲུག་པའི་ལོ་ངོ་མཐོང་ནས་གཉིས་པ་གསར་གཤོམ་བྱས་པ་ལ་ལྟུང་བ་མེད་པའི་ཕྱིར་ཏེ། རྣམ་འབྱེད་ལས། དྲུག་པ་ལ་བྱེད་ན་ལྟུང་བ་མེད་དོ། །ཞེས་གསུངས་པའི་ཕྱིར། གསར་པའི་གདིང་བ་ཡོད་ཚེ་རྙིང་པ་ནས། །བདེ་གཤེགས་མཐོ་གང་ཚད་ཙམ་མ་
གླན་དང། །ཞེས་པ་ནི། རུང་བ་ཚད་དང་ལྡན་པའི་གདིང་བ་གསར་དུ་བྱས་པ་ཡོད་ཚེ་གདིང་བ་རྙིང་པ་ནས་ཆུ་ཞེང་གཉིས་ཀར་བདེ་བར་གཤེགས་པའི་མཐོ་གང་གི་ཚད་ཙམ་མ་གླན་པར་ལོངས་སྤྱད་ན། མཐོ་གང་གི་སྤང་ལྟུང་དུ་འགྱུར་ལ། དེ་ཡང་ཇི་སྲིད་རྙིང་པར་མ་གྱུར་གྱི་
བར་དུ་ལོངས་སྤྱད་ཐེབ་རེ་རེ་ལ་སྤང་ལྟུང་རེ་རེ་བསྐྱེད་དོ། །བདེ་བར་གཤེགས་པའི་མཐོ་གང་གི་ཚད་ནི་མི་ཚད་མའི་ཁྲུ་ཕྱེད་དང་དོའོ། །བལ་ཁུར་རྒྱང་གྲགས་ལྷག་ཙམ་འཁྱེར་བ་དང། །ཞེས་པ་ནི། ཁུར་གཅིག་ཏུ་ལོངས་པའི་བལ་ཁུར་ཁྱེར་བ་པོ་བསྙེན་པར་མ་རྫོགས་

[244B] སྲེད་པའི་དབང་གིས་རང་ཉིད་ཀྱིས་རྒྱང་གྲགས་གཅིག་ལྷག་ཙམ་ལ་ཁྱེར་བ་ན། བལ་ཁུར་བའི་སྤང་ལྟུང་དུ་འགྱུར་རོ། །མཚན་ཉིད་བརྒྱད་དང་ལྡན་པའི་དགེ་སློང་མ། །བལ་རྨེལ་འཇུག་དང་ཞེས་པ་ནི། སྔར་འཁྲུར་འཇུག་གི་སྐབས་སུ་བཤད་པའི་མཚན་
ཉིད་བརྒྱད་དང་ལྡན་པའི་དགེ་སློང་མ་ལ། གོས་ཁྲུ་གང་ཡན་ཆད་ཀྱི་རྒྱུར་ལོངས་པའི་བལ་འཁྲུད་པ་དང། རྨེལ་བ་དང། འཚེད་དུ་བཅུག་པ་ན། བལ་རྨེལ་དུ་འཇུག་པའི་སྤང་ལྟུང་དུ་འགྱུར་རོ། །བྱིན་རླབས་མ་བྱས་པར། །གསེར་སོགས་རིན་པོ་ཆེ་དང་དེར་སྨོས་ལ། །རེག་དང་རེག་
འཇུག་བདག་གིར་བྱེད་པ་དང། །ཞེས་པ་ནི། བྱིན་རླབས་སོགས་རུང་བ་གསུམ་གང་རུང་མ་བྱས་པར་གསེར་དངུལ་སོགས་རིན་པོ་ཆེ་ནོར་གྱི་བློས་ལུས་དངོས་སམ། ལུས་དང་འབྲེལ་བར་དབྱུག་པ་ལ་སོགས་པས་རེག་གམ། རེག་ཏུ་འཇུག་པ་དང་བདག་གིར་བྱས་པ་ན་རིན་པོ་ཆེ་
ལ་རེག་པའི་སྤང་ལྟུང་དུ་འགྱུར་ལ། ཕྱིན་རླབས་སོགས་ངུར་བ་གསུམ་ཇི་ལྟར་བྱ་བ་ནི། གཞི་གསུམ་ཆོ་གར་གསལ་བས་དེར་བལྟ་བར་བྱ་ཞིང། དེར་སྨོས་ལ་ཞེས་པ་རྗེ་རིན་པོ་ཆེའི་བསླབ་བྱ་ཆེན་མོར། རིན་པོ་ཆེར་སྨོས་པ་ལྔ་ལ་རེག་གམ་རེག་དུ་འཇུག་པ་ཉེས་བྱས་ཙམ་དུ་གསུངས་
འདུག་པས་འདིར་བྲ་བར་མ་ནུས་སོ། །མདོ་རྩ་བར་ནི། རིན་པོ་ཆེ་རང་གི་མ་ཡིན་པ་དང་དེར་སྨོས་པ་ལ་རེག་གམ། རེག་ཏུ་འཇུག་ན་བྱེད་པ་པོ་ཡིན་ནོ་ཞེས་ལོངས་པ་གཞིར་གཏོགས་ཀྱི་ལྟུང་བྱེད་སྐྱེད་པར་གསུངས་པས་དཔྱད་དགོས་སོ། །སྐྱེད་ཁེ་འདོད་ཕྱིར་མངོན་མཚན་ཅན་
བུན་དང། ཞེས་པ་ནི། རང་དོན་དུ་གསེར་དང་འབྲུ་སོགས་ཁྱིམ་པ་ཆོས་ལྔ་ལྡན་ལ་བུན་བསྐྱེད་མངོན་མཚན་ཅན་བྱས་ནས་གོས་ཁྲུ་གང་ཡན་ཆད་རི་བའི་སྐྱེད་ཐོབ་པ་ན་མངོན་མཚན་ཅན་གྱིས་སྤྱོད་པའི་སྤང་ལྟུང་དུ་འགྱུར་རོ། །ཉོ་ཚོང་བྱས་ཏེ་སྐྱེད་ཁེ་ཐོབ་བའོ། །ཞེས་པ་ནི། རྐྱེན་ཁྱད་
པར་ཅན་དང་མི་ལྡན་པར་རང་གར་ཁེ་སྤོགས་འདོད་པས་ཁྱིམ་པ་ཆོས་ལྔ་ལྡན་ལ། རང་དོན་དུ་གསེར་དང་འབྲུ་སོགས་ཉོ་ཚོང་བྱས་ཏེ་སྐྱེད་ཁེ་ཐོབ་པ་ན་ཉོ་ཚོང་བྱེད་པའི་སྤང་ལྟུང་དུ་འགྱུར་རོ། །རྐྱེན་ཁྱད་པར་ཅན་རང་ལ་བུ་ལོན་སོགས་ཆགས་ཤིང་དེ་ཉིད་མངོན་མཚན་ཉོ་ཚོང་

[245A]༄༅། །སོགས་མ་བྱས་པར་འཇལ་མ་ནུས་པའི་ཚེ་གཡོ་སྒྱུ་དང་མ་འབྲེལ་བའི་མངོན་མཚན་ཅན་དང། ཉོ་ཆང་བྱས་པ་ལ་ལྟུང་བ་མི་འབྱུང་བ་ནི། སྤང་ལྟུང་འདི་གཉིས་ལ་དམིགས་བསལ་ཡིན་ཏེ། ལུང་རྣམ་འབྱེད་ལས། སྔོན་གྱི་ཆགས་རྒྱུད་སྦྱོང་བ་
ལ་ལྟུང་བ་མེད། ཅེས་གསུངས་པའི་ཕྱིར། བྱིན་གྱིས་མ་བརླབ་ལྷུང་བཟེད་ཞིག་བཅུ་འདས། །ཞེས་པ་ནི། བྱིན་གྱིས་མ་བརླབ་པར་ལྷུང་བཟེད་རུང་བ་ཚད་དུ་ལོངས་པ་ཞག་བཅུར་བཅངས་ནས། བཅུ་གཅིག་པའི་སྐྱ་རེངས་ཤར་བ་ན་ལྷུང་བཟེད་ཞག་བཅུ་འཆང་བའི་སྤང་
ལྟུང་དུ་འགྱུར་རོ། །སྤྱད་བཟོད་ཡོད་བཞིན་ལྷུང་བཟེད་གཉིས་པ་གྲུབ། །ཅེས་པ་ནི། རང་ལ་ལོངས་སྤྱད་དུ་བཏུབ་པའི་ལྷུང་བཟེད་ཡོད་བཞིན་དུ། ཉེ་དུ་སོགས་མིན་པའི་ཁྱིམ་པ་ལ་ལྷུང་བཟེད་འབད་པས་བཙལ་ནས་ཐོབ་པ་ན། ལྷུང་བཟེད་ལྷག་པོ་འཚོལ་བའི་སྤང་ལྟུང་
དུ་འགྱུར་རོ། །རང་དོན་ཐགས་གླ་མི་སྟེར་ཞེས་པ་ནི། ཉེ་དུ་སོགས་མིན་པའི་ཁྱིམ་པ་ལ་རང་དོན་དུ་ཐགས་གླ་མི་སྟེར་བར་ཐགས་འཐག་ཏུ་བཅུག་ནས། ཟིན་པ་ན་ཐགས་འཐག་ཏུ་འཇུག་པའི་སྤང་ལྟུང་དུ་འགྱུར་རོ། །འཐག་པ་བསྐྱེད། །ཅེས་པ་ནི། ཉེ་དུ་སོགས་མིན་པའི་
ཁྱིམ་པས་ཐག་བཏགས་ནས་འབུལ་བར་ཁས་བླངས་པ་ན། འཐག་མཁན་ལ་གླ་རྔན་བྱིན་ནས་སྦྱིན་བདག་གིས་བསྔོས་པ་ལས་ཆུ་ཞེང་ཆེར་བསྐྱེད་བཅུག་ནས། ཟིན་པ་ན་འཐག་པ་བསྐྱེད་པའི་སྤང་ལྟུང་འགྱུར་རོ། །གོས་སོགས་དགེ་སློང་ལ་བྱིན་འཕྲོག་ཅིང་
དཔྲལ། །ཞེས་པ་ནི། དགེ་སློང་ཆོས་བརྒྱད་ལྡན་ལ་གོས་སམ་ལྷུང་བཟེད་རུང་བ་ཚད་ལྡན། རང་ངམ་གཞན་གྱིས་བྱིན་པ། སླར་རང་ངམ་གཞན་གྱི་དོན་དུ་འཕྲོག་པར་བརྩམས་ནས། མཐར་ཐུག་དགེ་སློང་དེའི་ལུས་ལས་བྲལ་བ་ན། བྱིན་འཕྲོག་གི་སྤང་ལྟུང་དུ་འགྱུར་རོ། །
ཆོས་བརྒྱད་ནི། བསྙེན་རྫོགས་ཀྱི་སྡོམ་པ་དག་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། རང་ལས་རྒྱུད་ཐ་དད་པ་སྟེ་བརྒྱད་དོ། །དགེ་སློང་ཆོས་བརྒྱད་ལྡན་ཞེས་པ་ཐམས་ཅད་ལ་འདི་ཁོ་ན་གཟུང་ངོ། །དབྱར་

[246B] །དེ་བཞིན་དུས་ཀྱི་དགག་དབྱེའི་སྔོན་དང་ཕྱིའི། །མཚམས་འདས་བགོ་སྔས་སྦེད་པ་ཕྱིས་པའོ། །ཞེས་པ་ནི། དབྱར་ནང་དུ་ཁ་ཟས་མིན་པའི་གོས་ཚད་ལོང་གི་རྙེད་པ་ཁྱིམ་པ་ཆོས་བཞི་ལྡན་གྱིས་ཕུལ་བ་དབྱར་མཚམས་ཀྱི་ནང་དུ་བདག་
གིར་བཟུང་བ་ན། དབྱར་རྙེད་བདག་གིར་བྱ་བ་སྔགས་པའི་སྤང་ལྟུང་དུ་འགྱུར་ལ། ཆོས་བཞི་ནི། ཁྱིམ་པ་ཡིན་པ། ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། རང་དང་ནོར་མི་གཅིག་པ་དང་བཞིའོ། །དབྱར་ནང་དུ་སྦྱིན་བདག་དང་དངོས་པོ་སྔ་མ་དེ་བཞིན་ལ། དུས་ཀྱི་དགག་དབྱའི་
སྔོན་དབྱར་མཚམས་ཀྱི་ནང་དུ་བགོས་ནས་སྐལ་བ་ལ་ཐོབ་བློ་སྐྱེས་པ་ན། དབྱར་རྙེད་བགོ་བ་སྔས་པའི་སྤང་ལྟུང་དུ་འགྱུར་ཞིང། དབྱར་ནང་དུ་སྦྱིན་བདག་དང་དངོས་པོ་སྔར་བཤད་པའི་སྟེང་དུ་རང་གི་ཡིན་པ། ཀུན་སློང་དབྱར་རྙེད་སྦེད་པའི་དགེ་སློང་ལ་མ་གཏད་པར་གསང་ཐབས་སུ་
བཞག་ནས། དབྱར་རྙེད་བགོ་བའི་དུས་མཚམས་ལས་འདས་ཏེ་དུས་ཀྱི་དགག་དབྱེའི་ཕྱི་དེ་ཉིན་ཧོར་ཟླ་དགུ་པའི་ཚེས་བཅུ་དྲུག་གམ། སྨིན་དྲུག་ཟླ་བའི་ཚེས་གཅིག་གི་མཚན་མོའི་མཐའ་འདས་པ་ན། དབྱར་རྙེད་བཞག་པ་འཕྱིས་པའམ། སྦེད་པ་འཕྱིས་པའི་སྤང་ལྟུང་དུ་འགྱུར་བས། སྤང་ལྟུང་འདི་གསུམ་
བརྟད་པ་ལས་བྱུང་བའི་སྤང་ལྟུང་གྲངས་གཅིག་ཏུ་བགྲངས་སོ། །དགེ་སློང་དགོན་པ་པ་ལ་འཇིགས་སོགས་སར། །སྣམ་སྦྱར་ཞག་དྲུག་འབྲལ་གནང་བདུན་པ་ཡི། །སྐྱ་རེངས་ཤར་ཚེ་འབྲལ་བའི་སྤང་བར་གསུངས། །ཞེས་པ་ནི། དགེ་སློང་དགོན་པ་པ་ལ་རང་གི་དགོན་པའི་གནས་
འཇིགས་པ་དང་བཅས་པ་སོགས་ཀྱི་སར། སྣམ་སྦྱར་བྱིན་རླབས་ཅན་དང་ཞག་དྲུག་འབྲལ་བ་ཉེས་མེད་དུ་གནང་ལ། དྲུག་པའི་མཚན་མོའི་མཐའ་འདས་ནས་བདུན་པའི་སྐྱ་རེངས་ཤར་གྱི་བར་དུ་བྲལ་ཚེ་དགོན་པ་པའི་འབྲལ་བའི་སྤང་ལྟུང་དུ་འགྱུར་རོ། །རས་ཆེན་ཁས་ལེན་
སྔ་མའི་ཟླ་གཅིག་གོང། །བཙལ་དང་དགག་དབྱེ་གྲོལ་ནས་ཟླ་ཕྱེད་འོག་མ་སྦས་ཉེས་པ་བསྐྱེད་ཅེས་སྟོན་པས་གསུངས། །ཞེས་པ་ནི། རང་གིས་དབྱར་སྔ་ཕྱི་གང་ཁས་ལེན་ཀྱང། དབྱར་ཁས་ལེན་དེའི་སྔ་མའི་ཟླ་གཅིག་གོང་དུ་སྦྱིན་བདག་ཁྱིམ་པ་ལས་ཆར་ཆུ་སྐྱབས་པའི་བྱ་བ་བྱེད་

[247A]༄༅། །ནུས་ཀྱི་རས་ཆེན་བཙལ་ནས་ཐོབ་པ་ན། རས་ཆེན་བཙལ་བ་སྔས་པའི་སྤང་ལྟུང་དུ་འགྱུར་ལ། རང་གིས་དབྱར་སྔ་ཕྱི་གང་ཁས་ལེན་ཀྱང་དེའི་དགག་དབྱེ་གྲོལ་ནས། རང་གི་རས་ཆེན་སྦེད་པ་པོ་ལ་མ་གཏད་པར་ཟླ་བ་ཕྱེད་དུ་བཅངས་ཏེ་ཞག་ཕྱི་
མའི་སྐྱ་རེངས་ཤར་བ་ན། རས་ཆེན་བཞག་པ་འཕྱིས་པའི་སྤང་ལྟུང་གི་ཉེས་པ་བསྐྱེད་ཅེས་སྟོན་པས་གསུངས་སོ། །དེས་ན་སྤང་ལྟུང་འདི་གཉིས་ཀྱང་རས་ཆེན་གྱི་སྤང་ལྟུང་ཞེས་གཅིག་ཏུ་བགྲངས་སོ། །གང་ཟག་དགེ་འདུན་ལ་བསྔོས་བདག་ཉིད་ལ། །བསྒྱུར་ཞིང་ཐོབ་པའོ་ཞེས་
པ་ནི། སོ་སྐྱེའི་དགེ་སློང་གསུམ་མན་ཆད་ཀྱི་གང་ཟག་དང། བཞི་ཚོགས་ཡན་ཆད་ཀྱི་དགེ་འདུན་ལ་ཁྱིམ་པའི་སྦྱིན་བདག་གིས་བསྔོས་པ། ཁ་ཟས་མ་ཡིན་པའི་གོས་སོགས་ཀྱི་རྙེད་པ་བདག་ཉིད་ལ་བསྒྱུར་ཞིང་ཐོབ་པ་ན། བསྔོས་པ་གཞན་དུ་བསྒྱུར་བའི་སྤང་ལྟུང་དུ་འགྱུར་རོ། །
སྨན་བཞི་ཅི་རིགས་པ། །བྱིན་ལེན་མ་བཤིག་ཐུན་མཚམས་འདས་གྱུར་ན། །གསོག་འཇོག་ཅེས་བྱ་སྤང་བསུམ་ཅུ་པའོ། །ཞེས་པ་ནི། བྱིན་གྱིས་མ་བརླབ་པའི་དབང་དུ་བྱས་ན། སྨན་རྣམ་པ་བཞི་པོ་ཅི་རིགས་པ་ཞིག་སྔ་དྲོ་བྱིན་ལེན་བྱས་པ། གུང་ཚིགས་འདས་ནས་བྱིན་ལེན་མ་བཤིག་པར་
བཅངས་ན་གསོག་འཇོག་གི་སྤང་ལྟུང་དུ་འགྱུར་ལ། བྱིན་གྱིས་བརླབ་པའི་དབང་དུ་བྱས་ན། ཞག་བདུན་པའི་སྨན་དུ་བྱིན་གྱིས་བརླབ་ནས་བྱིན་ལེན་བྱས་པ། བརྒྱད་པའི་སྐྱ་རེངས་ཤར་བའི་ཚེ་བྱིན་ལེན་མ་བཤིག་པར་ལུས་པ་གསོག་འཇོག་ཏུ་འགྱུར་ཞིང། ཇི་སྲིད་འཚོ་བཅང་གི་
གི་སྨན་ལ། ནད་ཇི་སྲིད་འཚོའི་བར་དུ་བཅང་བར་བྱིན་གྱིས་བརླབ་པ་དང། ཚེ་ཇི་སྲིད་འཚོ་བའི་བར་དུ་བཅང་བར་བྱིན་གྱིས་བརླབ་པའི་སྨན་གཉིས་ལས། དང་པོའི་དབང་དུ་བྱས་ན། ནད་གསོས་ནས་སྨན་དེ་བཅང་མི་དགོས་པར་གྱུར་བའི་ཚེ་བྱིན་ལེན་མ་བཤིག་པར་མཚན་མོའི་ཐུན་
མཚམས་ཐ་མ་འདས་པ་ན། གསོག་འཇོག་ཅེས་བྱ་བ་སྤང་ལྟུང་སུམ་ཅུ་པར་འགྱུར་རོ། །   ༈   གཉིས་པ་བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པ་དགུ་བཅུ་ལས། ཕམ་ལྷག་སྦོམ་པོ་ཉེས་བྱས་ལས་གཞན་པའི། །འདུ་ཤེས་བསྒྱུར་སྨྲས་གོ་བ་འདིར་

[248B] །ཞེས་པ་ནི། ཕམ་ལྷག་སྦོམ་པོ་ཉེས་བྱས་བཞིའི་ནང་ཚན་གྱི་བརྫུན་ལས་གཞན་པའི། རང་ལ་ལྟུང་བ་བྱུང་བ་ལ་བྱུང་བར་ཤེས་བཞིན་དུ་མ་བྱུང་ངོ་ཞེས་འདུ་ཤེས་བསྒྱུར་ནས་སྨྲས་པ་ལྟ་བུ། སྨྲ་ཡུལ་གྱིས་དོན་གོ་བ་ན་ཤེས་བཞིན་དུ་བརྫུན་སྨྲ་བའི་ལྟུང་བྱེད་དུ་འགྱུར་རོ། །
དགེ་སློང་སྐྱོན་བརྗོད་ཡུལ་དེས་ངེས་པ་དང། །ཞེས་པ་ནི། དགེ་སློང་རིགས་རུས་ངན་པ་དང། དབང་པོ་སྐྱོན་ཆགས་པ་སོགས་ལ་སྐྱོན་གདགས་འདོད་ཀྱིས་སྐྱོན་བརྗོད་པ། ཡུལ་གྱིས་དོན་གོ་བ་ན། སྐྱོན་ནས་སྨྲ་བའི་ལྟུང་བྱེད་དུ་འགྱུར་རོ། །དགེ་སློང་མཐུན་པ་དབྱེ་
ཕྱིར་ཕྲ་མ་ཡིས། །བརྡ་ཕྲོད་ནའོ་ཞེས་པ་ནི། དགེ་སློང་མཐུན་པ་དབྱེ་བའི་ཕྱིར་བར་དུ་ཕྲ་མ་བཅུག་ནས་ཕན་ཚུན་དུ་བརྡ་འཕྲོད་པ་ན། ཕྲ་མ་བྱེད་པའི་ལྟུང་བྱེད་དུ་འགྱུར་རོ། །ཆོས་བཞིན་ཞི་བྱས་པའི། །རྩོད་པ་སྤོར་འདོད་སླར་བསླང་སྐྱོ་སྔོགས་ཉིད། །ཅེས་པ་ནི། དགེ་འདུན་གྱིས་དགེ་སློང་མཚན་
ཉིད་དང་ལྡན་པ་གཉིས་ཡན་ཆད་ཀྱི་རྩོད་པ་ཆོས་ཕྱོགས་སུ་ཞི་བར་བྱས་པ་ལས། རྩོད་པ་ཞི་བར་བྱེད་མཁན་གྱི་དགེ་འདུན་དེའི་ནང་ནས། སྔར་གྱི་རྩོད་པའི་རྒྱུས་ཤེས་ཤིང་བསམ་པ་ཐག་པས་རྩོད་པའི་མེ་སྦོར་བར་འདོད་ནས། བདག་ཅག་རྣམས་ཀྱི་བྱེད་སྟངས་དེ་མ་བྱུང་འདུག་ཅེས་རྙོག་མ་གཏིང་
སློང་གི་ཚིག་སྨྲས་པ་དང། དགེ་སློང་གཞན་གྱིས་དོན་གོ་བའམ། དེའི་རྐྱེན་གྱིས་སླར་ཡང་རྩོད་པ་བསླང་བ་ན། སྐྱོ་སྔོགས་བྱེད་པའི་ལྟུང་བྱེད་དུ་འགྱུར་རོ། །དེས་ན་སྐྱོ་སྔོགས་འདི་རྩོད་པའི་བར་བྱེད་པའི་དགེ་འདུན་གྱི་ནང་ནས་བྱས་པ་ཡིན་གྱིས། རྩོད་པའི་རྩ་བ་ཕན་ཚུན་ནས་བྱས་པ་མ་ཡིན་ནོ། །
ཉེ་མིན་ཐ་སྙད་ལྔ་ལྡན་ཁྱིམ་པ་མོར། ཁྲིམས་གྲོགས་མེད་པར་ཚིག་དྲུག་ཆོས་སྟོན་དང། །ཞེས་པ་ནི། ཉེ་དུ་མ་ཡིན་པར་ཐ་སྙད་ལྔ་ལྡན་གྱི་ཁྱིམ་པ་མོར། ཁྲིམས་གྲོགས་མཚན་ཉིད་པ་མེད་པར་གནས་གཅིག་ཏུ་སྔར་བློར་བཟུང་མ་ཟིན་པའི་སངས་རྒྱས་ཀྱི་བཀའ་ཚིག་ལྔའམ་དྲུག་ལས་ལྷག་པའི་ཆོས་
གསར་སྟོན་བྱས་ནས་དོན་གོ་བ་ན། ཁྱིམ་པ་མོ་ལ་ཆོས་སྟོན་པའི་ལྟུང་བྱེད་དུ་འགྱུར་རོ། །དུས་དྲན་མ་བྱས་བསྙེན་པར་མ་རྫོགས་དང། །ལྷན་ཅིག་རྗེས་སུ་དམ་ཆོས་འདོན་པ་དང། །ཞེས་པ་ནི། དུས་དྲན་མ་བྱས་པར་བསྙེན་པར་མ་རྫོགས་པ་དང་ལྷན་ཅིག་གམ། དེའི་རྗེས་སུ་སངས་རྒྱས་ཀྱིས་

[249A]༄༅། །གསུངས་པའི་དམ་པའི་ཆོས་ཚིག་སྔར་ཤེས་མ་ཟིན་པ་འདོན་པར་བརྩམས་ནས། འདོན་པ་རྫོགས་པ་ན། བསྙེན་པར་མ་རྫོགས་པ་དང་ལྷན་ཅིག་འདོན་པའི་ལྟུང་བྱེད་དུ་འགྱུར་རོ། །དགེ་སློང་གཞན་གྱི་ཕམ་ལྷག་གནས་ངན་ལེན། །བརྗོད་
པར་མ་བསྐོས་མ་རྫོགས་བརྗོད་པ་དང། །ཞེས་པ་ནི། དགེ་སློང་གཞན་གྱི་རྒྱུད་ལ་ཕམ་ལྷག་གང་རུང་གི་དངོས་གཞི་བྱུང་ན། དེའི་ཕམ་ལྷག་གི་དངོས་གཞིའི་གནས་ངན་ལེན་བརྗོད་པ་པོར་མ་བསྐོས་ཤིང། གནས་ངན་ལེན་བརྗོད་པའི་ཕྱིར་དགེ་འདུན་གྱིས་གསོལ་བ་བྱས་པའི་
ཁོངས་སུ་ཡང་མི་གཏོགས་པས། ཡུལ་བསྙེན་པར་མ་རྫོགས་པའི་མདུན་དུ་དགེ་སློང་འདི་ལ་ཕམ་ལྷག་འདི་ལྟ་བུ་བྱུང་ངོ། །ཞེས་བརྗོད་ནས། ཕ་རོལ་པོས་དོན་གོ་བ་ན། གནས་ངན་ལེན་བརྗོད་པའི་ལྟུང་བྱེད་དུ་འགྱུར་རོ། །དེས་ན་མ་རྫོགས་བརྗོད་པ་དང་ཞེས་པ། བསྙེན་པར་མ་རྫོགས་
པ་ལ་བརྗོད་པ་དང་ཞེས་པའི་དོན་ཏེ། འདིས་འོག་མ་ལ་ཡང་ཤེས་པར་བྱའོ། །མི་ཆོས་བླ་མ་ཐོབ་ཀྱང་དགོས་མེད་དུ། །མ་རྫོགས་འཕགས་མིན་སྨྲ་དང་ཞེས་པ་ནི། རང་གིས་བསམ་གཏན་དང་པོ་ཡན་ཆད་ཀྱིས་བསྡུས་པའི་མི་ཆོས་བླ་མའི་ཡོན་ཏན་ཐོབ་ཀྱང་དགོས་པ་ཁྱད་པར་
ཅན་མེད་བཞིན་དུ་བསྙེན་པར་མ་རྫོགས་ཤིང། འཕགས་པ་མིན་པའི་གང་ཟག་གི་མདུན་དུ། བདག་གིས་མི་ཆོས་བླ་མའི་ཡོན་ཏན་འདི་ལྟ་བུ་ཐོབ་བོ། །ཞེས་བདེན་པར་སྨྲས་པ་ན། མི་ཆོས་བླ་མ་བདེན་པར་སྨྲ་བའི་ལྟུང་བྱེད་དུ་འགྱུར་རོ། །དགེ་འདུན་གྱིས། །རིགས་པར་བསྔོས་
ཀྱང་བཤེས་ངོར་བྱས་ཞེས་འཕྱ། །ཞེས་པ་ནི། དགེ་འདུན་གྱི་སྤྱི་ལས་ཚུལ་བཞིན་བྱེད་མི་དགེ་སློང་གིས་རང་གི་མཛའ་བཤེས་ཞིག་ལ། ཟས་ལས་གཞན་པའི་དགེ་འདུན་གྱི་རྙེད་པའི་སྟེང་ནས་འོས་འཚམས་བྱིན་པ་ལ། སྦྱིན་འོས་པར་ཤེས་བཞིན་དུ་འདུ་ཤེས་བསྒྱུར་
ནས་མི་རིགས་པ་དགེ་འདུན་གྱི་རྫས་རང་གི་མཛའ་བཤེས་ལ་བྱིན་ནོ། །ཞེས་སྐུར་པ་བཏབ་པ་ན། སྐུར་པ་འདེབས་པའི་ལྟུང་བྱེད་དུ་འགྱུར་རོ། །དེས་ན། རིགས་པར་བསྔོས་ཀྱང་ཞེས་པ་འོས་པར་བྱིན་ཀྱང་ཞེས་པའི་དོན་ནོ། །གསོ་སྦྱོང་ཚེ་ན་བསླབ་ཕྲན་ཁྱད་དུ་གསོད། །ཅེས་པ་ནི་

[250B] ཁྱད་གསོད་ཀྱི་ཚིག་སྨྲས་པ་ཡུལ་དགེ་སློང་གིས་དོན་གོ་བ་ན། ཁྱད་གསོད་ཀྱི་ལྟུང་བྱེད་དུ་འགྱུར་རོ། །ངེས་ལྟུང་བྱེད་བཅུ་ཚན་དང་པོ་སོང། དུས་དྲན་རུང་བ་མ་བྱས་
ས་བོན་རྣམས། །འཇོམས་དང་ཞེས་པ་ནི། དུས་དྲན་དང་རུང་བ་བཅུ་གང་རུང་མ་བྱས་པར་ལྗོན་ཤིང་སོགས་སྐྱེ་བ་དང། ནས་སོགས་ས་བོན་རྣམས་འཇོམས་པར་བྱས་པ་ན། ས་བོན་དང་སྐྱེ་བ་འཇིག་པའི་ལྟུང་བྱེད་དུ་འགྱུར་རོ། །རུང་བ་བྱ་ཚུལ་དཔེར་མཚོན་ན། བལ་པོ་སེའུ་
ལྟ་བུ་རང་གས་པས་ནི་རུང་བར་མི་འགྱུར་བས། ཁམ་སྟར་གྱི་ཚིག་གུ་ལྟ་བུ་སྐྱེས་བུ་གཞན་གྱི་རྩོལ་བས་བཀས་པ་ན། དེ་ཉིད་གཞོམ་དུ་རུང་བ་ནི་བཀས་པས་རུང་བ་ཡིན་ལ། གྲོ་སྲན་གྱི་ཕུང་པོ་ལྟ་བུའི་ཕྱོགས་གཅིག་ལ་མེས་རེག་པ་ཙམ་གྱིས་རུང་བར་མི་འགྱུར་བས། ཕུང་པོའི་ཕྱོགས་
ཀུན་ཏུ་མེས་རེག་པ་ན། ཕུང་པོ་དེའི་འབྲུ་ཇི་སྙེད་ཡོད་པ་ཐམས་ཅད་གཞོམ་དུ་རུང་བ་ནི་མེས་རུང་བ་བྱེད་པའི་ཚུལ་ལོ། །དྲང་པོའི་དགེ་འདུན་ཞལ་ཏ་བར། །ཉེ་རིང་བྱས་ཞེས་འཕྱ་བར་བྱེད་པ་དང། །ཞེས་པ་ནི། དགེ་འདུན་གྱི་ཞལ་ཏ་བ་རང་བཞིན་དྲང་པོས། རང་ལ་ཟས་གོས་དམན་པ་ཆེད་
དུ་མ་སྟོབ་ཀྱང་ཅུང་ཟད་དམན་པ་ལ། ཞལ་ཏ་བར་ཉེ་རིང་བྱས་ཞེས་དངོས་ཤུགས་ཅི་རིགས་ཀྱིས་འཕྱ་བ། ཡུལ་གྱིས་དོན་གོ་བ་ན་འཕྱ་བའི་ལྟུང་བྱེད་དུ་འགྱུར་རོ། །ཚུལ་བཞིན་འདྲི་ལ་གཞན་དུ་ལེན་འདེབས་པ། །བསྒོ་བ་རྣར་གཟོན་ཞེས་བྱའོ་ཞེས་པ་ནི། ཕ་རོལ་པོས་ཚུལ་ཁྲིམས་ཀྱི་
སྒོ་ནས་ཚུལ་བཞིན་དུ་འདྲི་བའམ། བསམ་པ་ཐག་པ་ནས་གཏམ་གཞན་འདྲི་བ་ལ་གཞན་དུ་ལན་ལོག་པར་འདེབས་པ་ན། བསྒོ་བ་རྣ་ལ་གཟོན་པའི་ལྟུང་བྱེད་དོ། དཔེར་ན་མེ་རེག་གི་ལྟུང་བ་མ་བྱུང་ངམ་ཞེས་འདྲི་བ་ལས་བརྐོས་པའི་ལྟུང་བ་མ་བྱུང་ངོ་ཞེས་དང། ཤར་གྱི་གནས་ཚུལ་འདྲི་བ་
ལ། ནུབ་ཀྱི་གནས་ཚུལ་འདི་བཞིན་ནོ། །ཞེས་ལན་ལོག་པར་འདེབས་པ་ལྟ་བུའོ། །ཆུད་འཛའ་བའི། །གནས་སུ་ཁྲི་སོགས་གནས་མལ་བཤམས་པ་དང། ཞེས་པ་ནི། ཁྲི་ལ་སོགས་པ་དགེ་འདུན་གྱི་གནས་མལ་བཤམས་པ་ལ་རང་གིས་ལོངས་སྤྱད་ནས། བསོད་སྙོམས་སོགས་ཀྱི་ཕྱིར་འགྲོ་
[251A]༄༅། །བ་ན་མ་བསྡུས་པར་ཆུད་འཛའ་བའི་གནས་སུ་བཞག་ནས། རླུང་དང་ཆར་བ་སོགས་ཀྱིས་ཆུད་ཟོས་པ་ན། གནས་མལ་གྱི་ལྟུང་བྱེད་དུ་འགྱུར་རོ། །དེ་བཞིན་རྩྭ་དང་ལོ་མའི་གདན་བཏིངས་པ། །མ་བསྡུས་མ་བཅོལ་ཞེ་དགུ་འདོམ་འདས་
དང། །ཞེས་པ་ནི། དེ་བཞིན་དུ་དགེ་འདུན་གྱི་གནས་ཆུད་འཛའ་བའི་ཉེན་ཡོད་སར་རྩྭ་དང་ལོ་མའི་གདན་བཏིངས་པ། ལམ་དུ་འགྲོ་བ་ན་རང་གིས་མ་བསྡུས་པའམ། ལམ་དུ་དགེ་སློང་གཞན་དང་འཕྲད་ན་བསྡུ་བ་མ་བཅོལ་བར་འདོམས་བཞི་བཅུ་ཞེ་དགུ་འདས་པའམ། མཐར་དགེ་
འདུན་གྱི་གནས་ཁང་ཆུད་ཟོས་པ་ན། གདིང་བའི་ལྟུང་བྱེད་དུ་འགྱུར་རོ། །གཙུག་ལག་ཁང་སྔར་གནས་པའི་དགེ་སློང་དག་འཚེ་བས་སྐྲོད་དང་ཞེས་པ་ནི། དགེ་འདུན་གྱི་གཙུག་ལག་ཁང་དུ་རང་གི་སྔར་གནས་པའི་དགེ་སློང་དག་གནོད་འཚེའི་བསམ་པས་སྐྲོད་པར་བརྩམས་
ནས། དེའི་རྐྱེན་གྱིས་གནས་ཉེ་འཁོར་དང་བཅས་པ་ལས་འདས་པ་ན་སྐྲོད་པའི་ལྟུང་བྱེད་དུ་འགྱུར་རོ། །ཕྱིས་གནོན་ཞེས་བྱ་གནོན་ཞེས་པ་ནི། དགེ་འདུན་གྱི་གཙུག་ལག་ཁང་དུ་རང་གི་སྔར་གནས་པའི་དགེ་སློང་གི་མགོ་བོར་ལག་པ་བཞག་ནས་གནོན་པ་ལྟ་བུ་ལུས་
ཀྱི་ཕྱིས་གནོན་དང། ཁྱོད་ལྟ་བུ་བརྒྱ་ཙམ་གྱིས་ཁོ་བོ་མི་བཟློག་ཅེས་པ་ལྟ་བུ་ངག་གི་ཕྱིས་གནོན་བྱས་པ་ཕ་རོལ་པོས་དོན་གོ་བ་ན། ཕྱིས་གནོན་བྱེད་པའི་ལྟུང་བྱེད་དུ་འགྱུར་རོ། །དེས་ན། ཕྱིས་གནོན་ཞེས་པ་གནོད་པའི་ཕ་རོལ་ཟིལ་གྱིས་མནན་པའི་དོན་ནོ། །ཐོག་སྲབ་
ཁང་སྟེང་རྩ་བ་རྣོ་བའི་ཁྲིར། །ལྕིད་བཅས་འདུག་པ་འབྱུང་ཡིན་ཞེས་པ་ནི། སྤྱོད་ལམ་བཞི་ཤོང་གི་དགེ་འདུན་གྱི་གནས་ཐོག་སྲབ་མོ་རྡོལ་བའི་ཉེན་དང་བཅས་པའི་ཁང་སྟེང་དུ། རྩ་བ་ཕུར་བུ་ལྟར་རྣོ་བའི་ཁྲིའམ་ཁྲིའུ་ལ་ལྕིད་ཕབ་སྟེ་འདུག་ནས་འོག་གི་དགེ་སློང་ལ་གནོད་ཐབས་
བྱས་པ་ན། རྩ་བ་འབྱུང་བ་ལ་འདུག་པའི་ལྟུང་བྱེད་དུ་འགྱུར་རོ། །སྲོག་ཆགས་དང། །ལྡན་པའི་ཆུ་སོགས་ཀྱིས་འདེབས་ཞེས་པ་ནི། རང་དོན་མ་ཡིན་པར་གཞན་གྱི་བཟའ་བཏུང་སོགས་ལ་སྲོག་ཆགས་དང་བཅས་པའི་ཆུ་འདེབས་པ་དང། སོགས་ཁོང་ནས་

[252B] དུད་འགྲོ་འདེབས་པའི་ལྟུང་བྱེད་དུ་འགྱུར་རོ། །ཉིན་གཅིག་ལ། །རིམ་གསུམ་ལས་ལྷག་གཙུག་ལག་ཁང་བྱེད་དང། །ཞེས་པ་ནི། དཀོན་མཆོག་གི་ཆེད་དུ་གཙུག་ལག་ཁང་བྱེད་
པ་ན་དབྱར་ཡིན་ན་ཆར་ཆུ་བསྐྱབ་པའི་གཡོགས་མ་མ་བྱས་པར། རྡོ་དང་སོ་ཕག་སོ་བཏང་བ་སོགས་སྲ་བ་ལས་བྱས་པ་ཡིན་ཀྱང་མྱུར་དུ་འཇིག་པའི་དགག་ཆ་ཆེ་བའི་ཕྱིར། ཉིན་གཅིག་ལ་རིམ་པ་གསུམ་ལས་ལྷག་པར་བརྩིགས་པ་ན། རིམ་པ་ལྷག་པར་རྩེག་པའི་ལྟུང་བྱེད་
དུ་འགྱུར་རོ། །བཅུ་ཚན་གཉིས་པའོ། །མ་བསྐོས་ཉེ་མིན་དགེ་སློང་མར་ཆོས་སྟོན། །ཞེས་པ་ནི། རང་ཉིད་ཉེ་དུ་མ་ཡིན་པའི་དགེ་སློང་མའི་སྟོན་པར་མ་བསྐོས་བཞིན་དུ། དེ་ལ་ཆོས་སྟོན་པ་ན། དགེ་སློང་མ་ལ་ཆོས་སྟོན་པའི་ལྟུང་བྱེད་དུ་འགྱུར་རོ། །བསྐོས་ཀྱང་དེ་རྒྱུན་ཉི་མ་
ནུབ་ནས་སྐྱོང། །ཞེས་པ་ནི། རང་ཉིད་ཉེ་དུ་མ་ཡིན་པའི་དགེ་སློང་མ་དེའི་སྟོན་པར་བསྐོས་ཀྱང་འཇིགས་པ་དང་བཅས་པའི་སར་ཉི་མ་ནུབ་ནས་ཆོས་སྟོན་པ་ན། ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད་དུ་འགྱུར་རོ། །ཟས་གོས་ཕྱིར་མིན་དེ་དོན་ཆོས་སྟོན་ཞེས། །སྨྲ་དང་ཞེས་པ་ནི། དགེ་
སློང་མ་ལ་ཟས་གོས་ཀྱི་ཕྱིར་ཆོས་སྟོན་པ་མིན་ཡང། འདུ་ཤེས་བསྒྱུར་ནས་ཟས་གོས་ཀྱི་ཕྱིར་ཆོས་སྟོན་ཏོ་ཞེས་སྐུར་པ་འདེབས་པ་ན། ཟས་ཅུང་ཟད་ཙམ་གྱི་ཕྱིར་ཆོས་སྟོན་ཏོ་ཞེས་སྐུར་པ་འདེབས་པའི་ལྟུང་བྱེད་དུ་འགྱུར་རོ། །ཐ་སྙད་བརྒྱད་ལྡན་དགེ་སློང་མའི། །ཆོས་གོས་བཟོ་དང་
ཞེས་པ་ནི། ཉེ་དུ་མ་ཡིན་པ་ཐ་སྙད་བརྒྱད་ལྡན་གྱི་དགེ་སློང་མའི་གོས་བཟོ་ཚེམ་བྱེད་པ་ན་གོས་བྱེད་པའི་ལྟུང་བྱེད་དུ་འགྱུར་རོ། །དེ་ལ་ཆོས་གོས་སྟེར། །ཞེས་པ་ནི། དེ་འདྲའི་དགེ་སློང་མ་ལ་ཆོས་གོས་བྱིན་པ་ན། ཆོས་གོས་བྱིན་པའི་ལྟུང་བྱེད་དུ་འགྱུར་རོ། །ཁྲིམས་གྲོགས་མེད་
པར་དེ་འདྲའི་དགེ་སློང་མ། །དང་བཅས་བསྐམ་དང་ཆུ་ནང་རྒྱང་གྲགས་འདས། །ཞེས་པ་ནི། ཁྲིམས་གྲོགས་མེད་པར་ད་འདྲའི་དགེ་སློང་མ་དང་བཅས་ཏེ་ཆུ་མེད་པའི་བསྐམ་ལམ་དུ་ཞུགས་ནས་རྒྱང་གྲགས་གཅིག་འདས་པ་ན། ལམ་དུ་འགྲོ་བའི་ལྟུང་བྱེད་དུ་འགྱུར་ལ། གྲུར་ཞུགས་ནས་ཆུའི་རྒྱུན་

[253A]༄༅། །ཕྱོགས་སམ། ལྡོག་ཕྱོགས་གང་རུང་ལ་རྒྱང་གྲགས་གཅིག་འདས་པ་ན། དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་དུ་འགྱུར་རོ། །དེ་བཞིན་དབེན་པར་འདོམ་གང་ནང་ཉིད་དུ། །དེ་འདྲའི་དགེ་སློང་མ་དང་འདུག་འགྲེང་དང། །ཞེས་
པ་ནི། ཁྲིམས་གྲོགས་མེད་པར་དབེན་པ་དང། རྩིག་པ་དང། མུན་པ་སོགས་ཀྱི་སྐྱབས་དང་བཅས་པ། བར་འདོམ་གང་གི་ནང་དུ་དེ་འདྲའི་དགེ་སློང་མ་དང་ལྷན་ཅིག་འདུག་པར། བུད་མེད་དང་ལྷན་ཅིག་འདུག་པའི་ལྟུང་བྱེད་དུ་འགྱུར་ལ། ལྷན་ཅིག་འགྲེང་བ་ན། དགེ་སློང་མ་དང་ལྷན་ཅིག་
འགྲེང་བའི་ལྟུང་བྱེད་དུ་འགྱུར་རོ། འདུག་པའི་ལྟུང་བྱེད་ཀྱི་ཡུལ་གྱི་ཡན་ལག་ཏུ་ནི་དགེ་སློང་མ་ངེས་བཟུང་དགོས་པ་མིན་ནོ། །དགེ་སློང་མ་ཡིས་བདེན་པ་མ་ཡིན་པའི། །ཡོན་ཏན་བརྗོད་ནས་སྦྱོར་བཅུག་ཟས་ཟ་བའོ། །ཞེས་པ་ནི། དགེ་སློང་མས། དགེ་སློང་ལ་ལུང་རྟོགས་གང་རུང་
གི་ཡོན་ཏན་ཡོད་པ་མི་བདེན་བཞིན་དུ། ཡོད་དོ་ཞེས་སྒྲོ་བཏགས་ནས་ཁྱིམ་བདག་ལ་ཟས་སྦྱོར་དུ་བཅུག་ནས། མཐར་ཐུག་མགུལ་དུ་མིད་པ་ན། ཟས་སྦྱོར་དུ་བཅུག་པའི་ལྟུང་བྱེད་དུ་འགྱུར་རོ། །བཅུ་ཚན་གསུམ་པའོ། །དགོས་མེད་ཉིན་གཅིག་ཁྱིམ་གཉིས་ཡང་ཡང་ཟ། །
ཞེས་པ་ནི། ལུས་ཀྱི་ནད་གསོ་བ་སྒོས་ཀྱི་དགོས་པ་ཁྱད་པ་ཅན་མེད་པར་ཉིན་གཅིག་ལ་ཉེ་དུ་མ་ཡིན་པའི་ཁྱིམ་པ་གཉིས་ནས་བསོད་སྙོམས་བསླངས་ཏེ་ཟོས་ན་ཡང་ཡང་ཟ་བའི་ལྟུང་བྱེད་དུ་འགྱུར་རོ། །མུ་སྟེགས་སྦྱིན་བདག་ཁྱིམ་དུ་ཞག་གཅིག་འདུག་ཟས་གཉིས་ཟ་
དང། ཞེས་པ་ནི། མུ་སྟེགས་ཅན་ཁོ་ནའི་སྦྱིན་བདག་གི་ཁྱིམ་དུ་ཞག་གཅིག་འདུག་ནས་ཉིན་དང་པོའི་ཟས་ཟོས་ཏེ། ཉིན་གཉིས་པའི་ཟས་ཟོས་པ་ན། འདུག་གནས་སུ་ཟ་བའི་ལྟུང་བྱེད་དུ་འགྱུར་རོ། །ཅི་བདེ་ཉེ་མིན་པའི། །ཁྱིམ་ལས་འབྲིང་ཚད་དོ་ལྷག་ཕྱེ་ལེན་དང། །ཞེས་པ་ནི། ཅི་བདེ་
བར་ལོང་ཞིག་ཅེས་སྟོབ་པ་པོ་མིན་ཞིང། ཉེ་དུ་ཡང་མིན་པའི་ཁྱིམ་པ་ལས་དུས་གཅིག་ལ་ལྷུང་བཟེད་འབྲིང་ཚད་དོ་ལས་ལྷག་པའི་ཕྱེ་ལེན་པ་ན། ལྷག་པར་ལེན་པའི་ལྟུང་བྱེད་དུ་འགྱུར་རོ། །དུས་རུང་ཟས་སྤངས་ལྷག་པོར་མ་བྱས་པ། །དུས་རུང་བཟའ་བ་བཅའ་དང་ཞེས་པ་ནི་

[254B] དེ་རིང་འདི་ལས་མི་ཟའོ་སྙམ་པའི་བསམ་སྦྱོར་གྱིས་ཕྱིས་ཟ་བ་སྤང་ནས། སླར་ལྷག་པོར་མ་བྱས་པར་ཉི་མ་དེ་ལ་དུས་རུང་གི་བཟའ་བ་དང་བཅའ་བ་ལོངས་སྤྱོད་པ་ན། སྤངས་པ་ཟ་བའི་
ལྟུང་བྱེད་དུ་འགྱུར་རོ། །ལྷག་པོར་བྱ་ཚུལ་ནི་རྗེ་རིན་པོ་ཆེ་ཡབ་སྲས་ཀྱི་བསླབ་བྱ་ཆེན་མོ་ལས་ཤེས་པར་བྱའོ། །སྤངས་པ་ལ། །དེ་འདྲ་སྟོབ་དང། ཞེས་པ་ནི། སྤངས་ཚུལ་སྔར་བཤད་པ་ལྟར་གྱི་དུས་རུང་གི་བཟའ་བཅའ་སྤངས་བའི་དགེ་སློང་ལ། ལྷག་པོར་མ་བྱས་བཞིན་དུ་བྱས་སོ་
ཞེས་ཉིན་དེ་ལ་བཟའ་བཅའ་སྟོབ་པ་ན། སྤངས་ལ་སྟོབ་པའི་ལྟུང་བྱེད་དུ་འགྱུར་རོ། མཚམས་ནང་འདུས་པ་ལས། །དགོས་མེད་དགེ་སློང་བཞིར་ལོངས་འདུས་ཟ་ཡིན། །ཞེས་པ་ནི། མཚམས་ནང་གཅིག་ཏུ་དགེ་སློང་མང་པོ་འདུས་པ་ན་དགོས་པ་ཁྱད་པར་ཅན་མེད་པར་དགེ་སློང་
བཞིར་ལོངས་དགའ་འདུས་ཀྱིས་ལོགས་སུ་ཟ་བ་ན། འདུས་ཤིང་ཟ་བའི་ལྟུང་བྱེད་དུ་འགྱུར་རོ། །དུས་རུང་དུས་མིན་ཟ་དང། ཞེས་པ་ནི། ཞོ་དང་སྐྱོ་མའི་ཐུག་པ་སོགས་དུས་རུང་གི་ལྡེ་གུ་དང། ཤ་དང་ཐུད་སོགས་དུས་རུང་གི་བཟའ་བ་དང། ཁམ་སྟར་གྲོ་མ། རྒུན་འབྲུམ་སོགས་
དུས་རུང་གི་བཅའ་བ། ཟ་དུས་མིན་པ་རང་གནས་པའི་གླིང་གི་ཉི་མའི་ཕྱེད་ཡོལ་ནས། སང་གི་སྐྱ་རེངས་དང་པོ་མ་ཤར་གྱི་བར་དུ་ཟ་བ་ན། དུས་མ་ཡིན་པར་ཟ་བའི་ལྟུང་བྱེད་དུ་འགྱུར་རོ། །གསོག་འཇོག་ཟ། །ཞེས་པ་ནི། སྨན་བཞི་པོ་གང་རུང་གོང་དུ་བཤད་པ་ལྟར་གྱི་གསོག་འཇོག་
ཏུ་སོང་བ་ཟ་བ་ན། གསོག་འཇོག་ཟ་བའི་ལྟུང་བྱེད་དུ་འགྱུར་ལ། ལག་ཉ་སོགས་དེའི་ཆ་ལ་བརྟེན་པའི་ཉེས་བྱས་བཞི་ནི་རྗེ་རིན་པོ་ཆེ་ཡབ་སྲས་ཀྱི་བསླབ་བྱ་ལས་ཤེས་པར་བྱའོ། །སྨན་བཞི་བྱིན་ལེན་མ་བྱས་མིད་པ་དང། །ཞེས་པ་ནི། སྨན་བཞི་པོ་གང་རུང་བྱིན་ལེན་མ་བྱས་པར་ཟ་བར་བརྩམས་
ནས། མཐར་ཐུག་མགུལ་དུ་མིད་པ་ན། བྱིན་ལེན་མ་བྱས་པ་ཟ་བའི་ལྟུང་བྱེད་དུ་འགྱུར་རོ། །བྱིན་ལེན་ཇི་ལྟར་བྱ་བའི་ཚུལ་ནི། རང་གི་མདུན་དྲང་ཐད་ནས་མཚམས་གཞན་གྱིས་མ་ཆོད་པར་ལག་པ་གཉིས་བཀན་ཏེ་སྟོབ་ལ། ལེན་པ་པོས་ཀྱང་ལག་པ་གཉིས་བཀན་ཏེ་ལེན་པའོ། །

[255A]༄༅། །ལག་པ་བཀན་པའི་དོན་ལག་པ་གན་རྒྱལ་དུ་བྱས་པ་ཡིན་པས། བྱིན་ལེན་སྟོབ་པ་པོ་དང་ལེན་པ་པོ་གཉིས་ཀས་ལག་པ་ཁ་སྦུབ་ཏུ་བྱས་པ་དང། བློ་གཡས་གཡོན་ནས་སྟོབ་ལེན་བྱས་ན་བྱིན་ལེན་མི་འཆགས་སོ། །ཉེ་དང་ཅི་བདེར་མིན་ལས་
བཟང་ཟས་ལེན། །ཞེས་པ་ནི། ཉེ་དུ་དང་ཟས་ཅི་བདེར་སྟོབ་པ་པོ་མིན་པའི་ཁྱིམ་པ་ལས། ཡུལ་དུས་དེར་བཟང་བར་གྲགས་པའི་ཟས་བསླང་ནས་ཟ་བ་ན། ཟས་བསོད་པ་སློང་བའི་ལྟུང་བྱེད་དུ་འགྱུར་རོ། །བཅུ་ཚན་བཞི་པའོ། །སྲོག་ཆགས་ལྡན་པའི་ཆུར་སྤྱད་ཤི་གྲངས་
མཚུངས། །ཞེས་པ་ནི། རང་དོན་དུ་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པ་ལྟ་བུ། དུད་འགྲོའི་སྲོག་ལ་གནོད་པར་མཐོང་ཡང་ལྟོས་མེད་དུ་ལོངས་སྤྱད་པ་ན་སྲོག་ཆགས་ཇི་སྙེད་ཤི་བའི་གྲངས་དང་མཚུངས་པའི། སྲོག་ཆགས་དང་
བཅས་པ་ལ་སྤྱོད་པའི་ལྟུང་བྱེད་དུ་འགྱུར་རོ། །ཁྱིམ་པ་ཕོ་མོ་ཉལ་གཤོམ་ཤེས་བཞིན་དུ། །འདུག་འགྲེང་ཞེས་པ་ནི། ཁྱིམ་པ་ཕོ་མོ་ཉལ་པོ་གཤོམ་པ་ཤེས་བཞིན་དུ་དེར་འདུག་སྟེ་བར་གཅོད་བྱེད་པ་ན། ཉལ་པོ་གཤོམ་པའི་ཁྱིམ་ན་འདུག་པའི་ལྟུང་བྱེད་དུ་
འགྱུར་ལ། ཕོ་མོ་ཉལ་པོ་གཤོམ་པ་ཤེས་བཞིན་དུ། དེའི་སར་འགྲེང་སྟེ་བར་གཅོད་བྱེད་པ་ན། ཉལ་པོ་གཤོམ་པའི་ཁྱིམ་དུ་འགྲེང་བའི་ལྟུང་བྱེད་དུ་འགྱུར་རོ། །གཅེར་བུ་ཕོ་མོར་ཟས་བྱིན་དང། །ཞེས་པ་ནི། སྡིག་ལྟ་དང་འབྲལ་བའི་ཆེད་མ་ཡིན་པར་གཅེར་བུ་པ་སོགས་མུ་
སྟེགས་ཅན་ཕོ་མོར་ཟས་གོས་བྱིན་པ་ན། གཅེར་བུ་པ་ལ་བྱིན་པའི་ལྟུང་བྱེད་དུ་འགྱུར་རོ། །གོ་མཚོན་ཐོགས་པ་བརྒྱད་ཡན་དམག་ལ་བལྟ། །ཞེས་པ་ནི། རང་གི་གནས་ཉེ་འཁོར་དང་བཅས་པ་ནས་འཕགས་ཏེ་དམག་ལ་དགའ་བའི་དབང་གིས། གོ་མཚོན་ཐོགས་པའི་དམག་
ལ་བལྟ་བ་ན། དམག་ལ་བལྟ་བའི་ལྟུང་བྱེད་དུ་འགྱུར་ལ། ཁང་སྟེང་སོགས་ནས་བལྟ་བ་ལ་ཉེས་བྱས་ཙམ་བསྐྱེད་དོ། །བརྒྱད་ཡན་ཞེས་པ་དམག་གི་གོ་མཚོན་ཅན་བརྒྱད་ཚོགས་ན་དམག་གི་ཐ་སྙད་ཐོབ་པའི་དོན་ནོ། །དོན་མེད་དམག་ནང་ཞག་གཉིས་ལས་འདས་དང། །ཞེས་པ་

[256B] དམག་འཁྲུག་ཞི་བའི་དོན་སོགས་དགོས་པ་ཁྱད་པར་ཅན་མེད་པར་དམག་ནང་དུ་ཞག་གཅིག་གནས་ནས། ཞག་ཕྱི་མའི་སྐྱ་རེངས་ཤར་བ་ན། དམག་ནང་དུ་གནས་པའི་ལྟུང་བྱེད་དུ་འགྱུར་རོ། །འདི་རྗེ་ཡབ་སྲས་གཉིས་ཀའི་བསླབ་བྱ་ཆེན་མོའི་དགོངས་པ་རྨ་མེད་པ་ཡིན་པས་
ཞག་གཉིས་ལས་འདས་དང། ཞེས་པ་དཔེ་མ་དག་པར་མངོན་ཞིང། དེས་ན། དོན་མེད་དམག་ནང་ཞག་གཅིག་ལས་འདས་དང། ཞེས་པའི་འདོན་པ་སྤོས་ན་ལེགས་པ་འདྲའོ། །དཔེ་མ་དག་པའི་སྐྱོན་མེད་དེ། བཅུ་ཚན་ལྔ་པའི་སྡོམ་ཚིག་ལས། སྲོག་ཆགས་བཅས་དང་ཉལ་སར་
འདུག་འགྲེང་དང་གཅེར་བུ་དམག་དང་ནི། །ཞག་གཉིས་བཤམས་དཀུག་འགྲོ་བ་དང། །བརྡེག་དང་གཟས་དང་གནས་ངན་ལེན། །ཞེས་འབྱུང་བས་སོ་སྙམ་ན། དེའི་ཞག་གཉིས་ཞེས་པ་ནི། དམག་ནང་དུ་ཞག་དང་པོ་རིལ་པོར་བསྡད་ནས་གཉིས་པའི་མགོ་མཐོང་བ་ན། ལྟུང་བ་
བསྐྱེད་ཅེས་པའི་དོན་ནོ།། །།འོ་ན་ཀྱང་ཞག་གཉིས་ཞེས་པའི་དོན། མདོ་རྩ་བར། དེ་དག་མེད་པར་དེར་ཉིན་མཚན་གཉིས་ལས་ལྷག་པར་འདུག་ནའོ་དགོས་པ་མེད་ན་སྔ་མ་ལ་ཡང་ངོ་ཞེས་པ་དང་སྡུར་ནས་མཁས་པ་རྣམས་ཀྱིས་དཔྱད་དགོས་
གཡུལ་བཤམས་དཀྲུག་དང་ཞེས་པ་ནི། དམག་ནང་དུ་གནས་ནས་གཡུལ་བཤམས་པ་འཐབ་པར་ཉེ་བའི་ཚེ། བཟླུམ་མི་བྱེད་པར་དཀྲུག་པ་ན། བཤམས་པ་དཀྲུག་པའི་ལྟུང་བྱེད་དུ་འགྱུར་རོ། །རྙོག་པའི་སེམས་དག་གིས། །དགེ་སློང་དག་ལ་བརྡེག་དང་ཞེས་པ་ནི་
ཁྲོས་ཞིང་འཁྲུགས་པའི་རྙོག་པ་ཅན་གྱི་སེམས་ཀྱིས། དགེ་སློང་ལ་ཐ་ན་ཡུངས་ཀར་ཙམ་གྱིས་བརྡེག་པ་ན། བརྡེག་པའི་ལྟུང་བྱེད་དུ་འགྱུར་རོ། །བརྡེག་གཟས་དང་ཞེས་པ་ནི། རྟོག་པ་ཅན་གྱི་སེམས་ཀྱིས་ཆོས་བརྒྱད་ལྡན་གྱི་དགེ་སློང་ལ་ཐ་ན་ཡུངས་ཀར་ཙམ་གྱིས་བརྡེག་
པར་གཟས་པ་ན། བརྡེག་པར་གཟས་པའི་ལྟུང་བྱེད་དུ་འགྱུར་རོ། །བརྡེག་པར་གཟས་པའི་དོན་ནི། ལག་དེང་བྱས་ཏེ་བརྡེག་པར་རྩོམ་པའོ། །དགེ་སློང་གཞན་གྱི་ཕམ་ལྷག་གནས་ངན་ལེན། །ཤེས་བཞིན་དགོས་པ་མེད་བཞིན་བཅབས་པའོ། །ཞེས་པ་ནི། སྡོམ་པ་

[257A]༄༅། །གསོར་རུང་ཡན་ཆད་དང་ལྡན་པའི་དགེ་སློང་ལ་ཕམ་ལྷག་གང་རུང་བྱུང་བ་ཤེས་བཞིན་དུ། དེ་བཤད་ན་དགེ་འདུན་འཁྲུག་ཏུ་དོགས་པ་སོགས་ཀྱི་དགོས་པ་ཁྱད་པར་ཅན་མེད་པར་བཅབས་ནས། བཤགས་ཡུལ་མཚན་ཉིད་དང་ལྡན་པ་ལ་
བཤགས་པའི་གེགས་བྱས་པ་ན། གནས་ངན་ལེན་འཆབ་པའི་ལྟུང་བྱེད་དུ་འགྱུར་རོ། །བཅུ་ཚན་ལྔ་པའོ། བདེ་བར་གནས་པའི་དགེ་སློང་ཟས་གཅོད་དང། །ཞེས་པ་ནི། ནད་མེད་བདེ་བར་གནས་པའི་དགེ་སློང་ལ་སྦྱིན་བདག་གིས་གཟན་ཕུལ་བ་གནོད་སེམས་ཀྱི་སྒོ་
ནས་བཀག་པ་ན། གཟན་གཅོད་དུ་འཇུག་པའི་ལྟུང་བྱེད་དུ་འགྱུར་རོ། །དུས་དྲན་མ་བྱས་མེར་རེག་རེག་འཇུག་པ། །ཞེས་པ་ནི། དུས་དྲན་མ་བྱས་པར་རང་གིས་མེ་ལ་རེག་པ་དང། གཞན་རེག་ཏུ་འཇུག་པ་ན། མེ་ལ་རེག་པའི་ལྟུང་བྱེད་དུ་འགྱུར་རོ། །དགེ་འདུན་ལས་ལ་
འདུན་ཕུལ་སླར་ལེན་དང། །ཞེས་པ་ནི། དགེ་སློང་གི་ཆེད་དུ་བྱས་པའི་དགེ་འདུན་མཚན་ཉིད་དང་ལྡན་པའི་ཆོས་ལྡན་གྱི་ལས་ལ་རང་གིས་འདུན་པ་ཕུལ་བ་ལས། སླར་ལས་བྱས་ཟིན་པའི་འོག་ཏུ་འདུན་པ་ཕྱིར་ལེན་པའི་ཚིག་སྨྲས་པ་ལས་དེར་གཏོགས་པའི་དགེ་སློང་གིས་དོན་
གོ་བ་ན། འདུན་པ་ཕྱིར་སྒྱུར་བའི་ལྟུང་བྱེད་དུ་འགྱུར་རོ། །མ་རྫོགས་ཞག་གསུམ་ཉལ་ནས་སྐྱ་རེངས་ཤར། །ཞེས་པ་ནི། བསྙེན་པར་མ་རྫོགས་པ་དང་བར་འདོམ་གང་གི་ནང་དུ་ཞག་གསུམ་ལྷན་ཅིག་ཉལ་ནས། བཞི་པའི་སྐྱ་རེངས་ཤར་བ་ན། ནུབ་ལྷག་པོར་ཉལ་བའི་ལྟུང་བྱེད་དུ་
འགྱུར་རོ། །སྡིག་ལྟའི་ཆོས་སྨྲ་རྣམ་པ་ལྔས་ལྡོག་ཀྱང། །མི་གཏོང་བའོ་ཞེས་པ་ནི། མྱོས་འགྱུར་འཐུངས་ཀྱང་མངོན་མཐོ་དང་ངེས་ལེགས་ལ་བར་དུ་མི་གཅོད་དོ་ཞེས་པ་ལྟ་བུའི་སྡིག་ལྟའི་ཆོས་སྨྲ་བ་སྔར་བཤད་པའི་ལྡོག་ཐབས་རྣམ་པ་ལྔས་ལྡོག་ཀྱང། བརྗོད་པ་གསུམ་པའི་
མཐར་མི་གཏོང་བ་ན། སྡིག་ལྟ་མི་གཏོང་བའི་ལྟུང་བྱེད་དུ་འགྱུར་རོ། །དེ་འདྲ་བསྐྲད་པ་ལ། །གཏམ་སྨྲ་བ་དང་ཞེས་པ་ནི། སྡིག་ལྟའི་ཆོས་སྨྲ་བ་ཐབས་ལྔས་ལྡོག་ཀྱང་མི་གཏོང་བ་དེ་འདྲ་གནས་ནས་བསྐྲད་པ་ལ་གཏམ་ཕེབས་པར་སྨྲ་བ་ན། སྤངས་པ་རྗེས་ཕྱོགས་ཀྱི་ལྟུང་བྱེད་དུ་

[258B] །དགེ་ཚུལ་བསྙིལ་བ་སྡུད། །ཅེས་པ་ནི། སྔར་བཤད་པའི་སྡིག་ལྟའི་ཆོས་སྨྲ་བ་ལྡོག་ཐབས་ལྔས་ལྡོག་ཀྱང་མི་གཏོང་བའི་དགེ་ཚུལ་ཆད་ལས་ཀྱིས་བསྙིལ་བ། བཟོད་པ་མ་གསོལ་བར་བསྡུས་ནས་ཆོས་དང་ཟང་ཟིང་ལྷན་ཅིག་བྱེད་པ་ན། དགེ་ཚུལ་བསྙིལ་བ་སྡུད་
པའི་ལྟུང་བྱེད་དུ་འགྱུར་རོ། །མི་རུང་ཁ་དོག་མ་བསྒྱུར་གོས་འཆང་དང། །ཞེས་པ་ནི། རུང་བའི་ཚོན་གསུམ་གང་རུང་གིས་ཁ་མ་བསྒྱུར་བའི་གོས་དཀར་པོ་གྱོན་པ་ན། གོས་ཁ་མ་བསྒྱུར་བ་གྱོན་པའི་ལྟུང་བྱེད་དུ་འགྱུར་རོ། །རུང་བའི་ཚོན་གསུམ་ནི་སྔོན་པོ་དང་བཙག་དང་ངུར་སྨྲིག་
གསུམ་ཡིན་ལ། ལི་ཁྲི། མཐིང་ཤིང། རྒྱ་སྐྱེགས། མཚལ། གུར་གུམ། བཙོང། རྨ་ཤིང། ལེ་བརྒྱན་རྩི་སྟེ། བརྒྱད་ནི་ཚོན་ཆེན་བརྒྱད་ཅེས་མི་རུང་བའི་ཚོན་ཡིན་ཞིང། འོན་ཀྱང་བོད་འདིར་འདུལ་འཛིན་སྔ་མ་རྣམས་ཀྱིས་དཀོན་མོད་ཀྱི་དབང་གིས་སྔོན་པོ་དང་བཙོད་བརྗེ་བ་མཛད་དོ། །
དུས་དྲན་མ་བྱས་རིན་ཆེན་རིགས་སོགས་ལ། །རེག་ཅིང་རེག་ཏུ་འཇུག་དང་ཞེས་པ་ནི། དུས་དྲན་མ་བྱས་པར་ནོར་བུ་སོགས་རིན་པོ་ཆེ་དངོས་དང། དེའི་རིགས་དུང་དང་རྔ་པོ་ཆེ་སོགས་རོལ་ཆ་དང། རལ་གྲི་སོགས་མཚོན་ཆ་སྤྱད་དུ་རུང་བ་ལ་རང་གིས་རེག་གམ་གཞན་རེག་ཏུ་འདུག་པ་ན་
རིན་པོ་ཆེ་ལ་རེག་ཏུ་འཇུག་པའི་ལྟུང་བྱེད་དུ་འགྱུར་རོ། །ཆ་བའི་དུས། །མིན་པར་ཟླ་ཕྱེད་ནང་དུ་ཁྲུས་བྱེད་དང། །ཞེས་པ་ནི། ཚ་བའི་དུས་ཟླ་བ་གསུམ་མ་གཏོགས། ཟླ་བ་ཕྱེད་ཀྱི་ནང་དུ་ལྟེ་བ་ཡན་ནམ། མན་ཆད་ཁྲུས་བྱས་པ་ན། ཁྲུས་བྱེད་པའི་ལྟུང་བྱེད་དུ་འགྱུར་རོ། །བཅུ་ཚན་དྲུག་པའོ། །
བསམས་བཞིན་དུད་འགྲོ་གསོད་དང་ཞེས་པ་ནི། བསམས་བཞིན་དུ་མཚོན་དང། ངན་སྔགས་སོགས་སྦྱོར་བ་གང་ཡང་རུང་བས་དུད་འགྲོ་ཆེ་ཕྲ་བསད་པ་ན། དུད་འགྲོ་གསོད་པའི་ལྟུང་བྱེད་དུ་འགྱུར་རོ། །དགེ་སློང་ལ། །དགེ་སློང་མིན་ཞེས་འགྱོད་པ་བསྐྱེད་པ་དང། །
ཞེས་པ་ནི། དགེ་སློང་ལ་དང་པོ་ནས་ཁྱོད་ལ་བསྙེན་རྫོགས་ཀྱི་སྡོམ་པ་མ་སྐྱེས་སོ། །ཞེས་སམ། སྐྱེས་ཀྱང་ཕམ་པ་བྱུང་ངོ། །ཞེས་སོགས་ཀྱིས་འགྱོད་པ་སྐྱེར་འཇུག་པ་ན། འགྱོད་པ་བསྐྱེད་པའི་ལྟུང་བྱེད་དུ་འགྱུར་རོ། །གཡའ་འདོད་ག་ག་ཚིལ་བྱེད་སོར་མོ་ཡིན། །ཞེས་པ་ནི། སྐྱི་

[259A]༄༅། །གཡའ་བར་འདོད་པའི་བློས་ལག་པའི་སོར་མོ་ལྟ་བུས། དགེ་སློང་གི་མཆན་ཁུང་སོགས་སུ་རེག་སྟེ་གཡའ་སྒོག་པ་ན། ག་ག་ཚིལ་བྱེད་པའི་ལྟུང་བྱེད་དུ་འགྱུར་རོ། །ཕྱར་གཡེང་ལྟེ་བ་ནུབ་པའི་ཆུ་ནང་རྩེ། །ཞེས་པ་ནི། ཕྱར་གཡེང་ཞེས་པ་རྒོད་
བག་གིས་ལྟེ་བ་ནུབ་པའི་ཆུ་ནང་དུ་རྩེ་བ་ན། ཆུ་ལ་རྩེ་བའི་ལྟུང་བྱེད་དུ་འགྱུར་རོ། །གཉེན་མིན་བུད་མེད་ལྷན་ཅིག་གྲོགས་མེད་ཉལ། །ཞེས་པ་ནི། གཉེན་མིན་པའི་བུད་མེད་དང་བར་འདོམ་གང་གི་ནང་དུ་ཁྲིམས་གྲོགས་མེད་པར་ལྷན་ཅིག་ཉལ་བ་ན། བུད་མེད་དང་ལྷན་ཅིག་
ཉལ་བའི་ལྟུང་བྱེད་དུ་འགྱུར་རོ། །འོན་ཀྱང་མ་བསྐོས་པར་དགེ་སློང་མ་ལ་ཆོས་སྟོན་པའི་ལྟུང་བྱེད་དང། ལྷན་ཅིག་ཉལ་བའི་ལྟུང་བྱེད་འདི་གཉིས་ཀྱི་ཡུལ་ལ་ཉེ་དུ་མིན་པ་ངེས་བཟུང་དུ་མི་དགོས་པ་འདྲའོ། །མི་སྡུག་གཟུགས་ཀྱིས་དགེ་སློང་སྡངས་བྱེད་དང། །ཞེས་པ་ནི། བཞིན་ལ་རྡོ་ཐལ་
བྱུགས་པ་སོགས་མི་སྡུག་པའི་གཟུགས་ཀྱིས་དགེ་སློང་སྡངས་སུ་འཇུག་པ་ན། སྡངས་པར་བྱེད་པའི་ལྟུང་བྱེད་དུ་འགྱུར་རོ། །བརྐུ་སེམ་ཡིད་གཅུགས་མིན་པར་དགེ་སློང་གི་གོས་སོགས་སྦེད་དང་ཞེས་པ་ནི། བརྐུ་སེམས་དང། ཤིན་ཏུ་མཛའ་བའི་ཡིད་གཅུགས་པ་མིན་པར་
དགེ་སློང་གི་ཆོས་གོས་དང། ལྷུང་བཟེད་སོགས་དགོས་མེད་དུ་སྦེད་པ་ན། སྦེད་པའི་ལྟུང་བྱེད་དུ་འགྱུར་རོ། །རང་གིས་དགེ་སློང་ལ། །བྱིན་པའི་གོས་སོགས་གདེང་མེད་ལོངས་སྤྱོད་དང། །ཞེས་པ་ནི། རང་གིས་དགེ་སློང་གཞན་ལ་བྱིན་པའི་གོས་སོགས། དགེ་སློང་དེས་སླར་ལོངས་
སྤྱོད་པར་གནང་བ་བྱིན་པའི་གདེང་མེད་པར། དེ་དག་ལ་ལོངས་སྤྱད་པ་ན། གདེང་མེད་པར་སྤྱོད་པའི་ལྟུང་བྱེད་དུ་འགྱུར་རོ། །དགེ་སློང་གཞི་མེད་ལྷག་མའི་སྐུར་འདེབས་དང། །ཞེས་པ་ནི། དགེ་སློང་ལ་མཐོང་ཐོས་དོགས་གསུམ་མེད་པར། ལྷག་མའི་སྐུར་པ་འདེབས་པ་ན། སྐུར་པ་འདེབས་
པའི་ལྟུང་བྱེད་དུ་འགྱུར་རོ། །གྲོགས་མེད་བུད་མེད་འགྲོགས་ནས་རྒྱང་གྲགས་འདས། །ཞེས་པ་ནི། ཁྲིམས་གྲོགས་མེད་པར་བུད་མེད་དང་འགྲོགས་ནས་ལམ་དུ་ཞུགས་ཏེ་རྒྱང་གྲགས་ལས་འདས་པ་ན། བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དུ་འགྱུར་རོ། །བཅུ་ཚན་བདུན་

[260B] ཤེས་བཞིན་རྐུན་སོགས་ངན་པ་དང་བསྡེབས་ནས། །རྒྱང་གྲགས་འདས་དང་ཞེས་པ་ནི། ཤེས་བཞིན་དུ་ཆོམ་རྐུན་སོགས་དང་བསྡེབས་ནས་རྒྱང་གྲགས་འདས་པར་ཕྱིན་པ་ན། རྐུན་པོ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དུ་འགྱུར་རོ། །ཉི་ཤུ་མ་ལོན་པ། །རྫོགས་
པར་བསྙེན་དང་ཞེས་པ་ནི། སྒྲུབ་བྱ་ལོ་ཉི་ཤུ་མ་ལོན་པ་ཤེས་བཞིན་དུ་དེ་བསྙེན་པར་རྫོགས་པའི་མཁན་པོ་བྱས་པ་ན། མཁན་པོ་ལ་ཉི་ཤུ་མ་ལོན་པར་བསྙེན་རྫོགས་བྱེད་པའི་ལྟུང་བྱེད་དུ་འགྱུར་རོ། །ས་བརྐོ་བརྐོར་འཇུག་དང། །ཞེས་པ་ནི། དགོས་པ་ཁྱད་པར་ཅན་མེད་པར་
སྲ་ཞིང་འཐས་པའི་འོག་གཞི་ལས་རང་གར་ས་སྤར་བ་གང་ཡན་ཆད་དུ་ལོངས་པ། རྐོའམ་བརྐོར་འཇུག་པ་ན། ས་རྐོ་བའི་ལྟུང་བྱེད་དུ་འགྱུར་རོ། །མགྲོན་པོས་དུས་འདས་ངེས་མེད་ཟླ་བ་བཞི། །འདས་ནས་ཟ་དང་ཞེས་པ་ནི། སྦྱིན་བདག་གིས་ཞག་གྲངས་སུ་བཅད་པའི་བསྙེན་བཀུར་
གྱི་མགྲོན་དུ་བོས་པ་ན། དུས་དེ་ལས་འདས་པའི་བསྙེན་བཀུར་ལོངས་སྤྱོད་པ་དང། ཞག་གྲངས་ངེས་པ་མེད་ན་ཟླ་བ་བཞི་འདས་ནས་ཟ་བ་ན། མགྲོན་གཉེར་རིང་འདུག་གི་ལྟུང་བྱེད་དུ་འགྱུར་རོ། །བསླབ་ཕྱིར་བསྒོ་བ་ལྡོག་ཅེས་པ་ནི། རང་ལ་དགེ་སློང་གཞན་གྱིས་བསླབ་པ་ལ་སློབ་པའི་
ཐབས་སྟོན་པའི་ཚེ། དེ་ལ་ཁྱད་གསོད་བྱེད་པ་ན་བསླབ་པ་ལ་ཉེ་བར་འཇོག་པ་སྤོང་བའི་ལྟུང་བྱེད་དུ་འགྱུར་རོ། །རྩོད་སེམས་ཉན་རྣ་བྱས་དོན་གོ་བ་དང། །ཞེས་པ་ནི། དགེ་སློང་གཞན་གྱིས་རང་ལ་རྩོད་པའི་གྲོས་བྱེད་སར་ཕག་ཉན་བྱས་ནས་དོན་གོ་བ་ན། ཉན་རྣ་བྱེད་པའི་ལྟུང་བྱེད་དུ་
འགྱུར་རོ། །ལས་ལ་འདུས་ནས་མ་རྫོགས་མ་སྨྲས་འགྲོ་ཞེས་པ་ནི། ལས་གྲལ་ལ་འདུས་ནས་དགེ་སློང་གྲལ་ན་འཁོད་པ་ལ་མ་སྨྲས་ཤིང་གསོལ་བའི་ལས་མ་རྫོགས་པར་གཞན་དུ་འགྲོ་བ་ན། ལས་ཀྱི་གནས་ནས་མི་སྨྲ་བར་འགྲོ་བའི་ལྟུང་བྱེད་དུ་འགྱུར་རོ། །དགེ་འདུན་གནས་
བརྟན་དགེ་སྐོས་སྟོན་པའི་བཀའ། །ཆོས་ལྡན་འགལ་བྱས་ཞེས་པ་ནི། དགེ་འདུན་དང། གནས་བརྟན་དང། དགེ་སྐོས་ཀྱིས་སྟོན་པའི་བཀའ་ནྖོས་ལྡན་འདི་ལྟ་བུ་སྒྲུབས་ཤིག་ཅེས་བསྒོ་བ་ལ་སྒྲུབ་ནས་བཞིན་དུ་འགལ་བར་བྱས་པ་ན། མ་གུས་པའི་ཚུལ་གྱི་ལྟུང་བྱེད་དུ་འགྱུར་རོ། །
[261A]༄༅། །མྱོས་འགྱུར་འཐུང་བ་དང། །ཞེས་པ་ནི། ཕབས་བཏབ་པའི་འབྲུའི་ཆད་དངོས་སམ། ཕབས་མ་བཏབ་པའི་རྒུན་ཆང་སོགས་བཅོས་པའི་ཆང་འཐུང་བ་ན། མྱོས་འགྱུར་འཐུང་བའི་ལྟུང་བྱེད་དུ་འགྱུར་རོ། །ཕྱེད་ཡོལ་སྐྱ་རེངས་མ་ཤར་དུས་མིན་
དུ། །མ་སྨྲས་གྲོང་དུ་འགྲོ་དང་ཞེས་པ་ནི། གཞན་འདུལ་བ་སོགས་ཀྱི་དགོས་པ་ཁྱད་པར་ཅན་མེད་པར། རང་གནས་པའི་གླིང་གི་ཉི་མ་ཕྱེད་ཡོལ་བ་ནས། སང་གི་སྐྱ་རེངས་མ་ཤར་བར་གྱི་དུས་མིན་དུ་རང་གར་འཁོད་པ་ལ་མ་སྨྲས་པར་ཁྱིམ་པའི་གྲོང་དུ་འགྲོ་བ་ན་དུས་མ་ཡིན་
པར་གྲོང་དུ་འགྲོ་བའི་ལྟུང་བྱེད་དུ་འགྱུར་རོ། །བཅུ་ཚན་བརྒྱད་པའོ། །སྦྱིན་བདག་གིས། །མངགས་བཞིན་དགེ་འདུན་སྦྱན་དྲངས་མ་ཡོལ་བར། །བྲིམས་ཞེས་མ་བརྗོད་གྲོང་གཞན་རྒྱུ་བ་ནི། །ཟས་བཅས་ཞེས་པ་ནི། སྦྱིན་བདག་གིས་མངགས་པ་བཞིན་དུ་དགེ་འདུན་ཟས་ལ་
སྤྱན་དྲངས་པ་ན། གདུགས་ཚོད་དུས་ལས་མ་ཡོལ་བར་བྲིམས་ཤིག་ཅེས་སྦྱིན་བདག་ལ་མ་བརྗོད་པར་རང་ཉིད་ཁྱིམ་དུ་མར་རྒྱུ་བའི་རྐྱེན་གྱིས་དགེ་འདུན་གྱི་གདུགས་ཚོད་དུས་ལས་ཡོལ་བ་ན། ཟས་བཅས་སྔ་དྲོ་གྲོང་དུ་རྒྱུ་བའི་ལྟུང་བྱེད་དུ་འགྱུར་རོ། །རྒྱལ་པོའི་ཕོ་བྲང་མཚན་
འགྲོ་དང། །ཞེས་པ་ནི། རྒྱལ་པོའི་ཕོ་བྲང་བཙུན་མོ་དང་བཅས་པའི་གནས་སུ་མཚན་མོ་འགྲོ་བ་ན། རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་དུ་འགྱུར་རོ། །མདོ་འདོན་ཚེ་ན་ས་བརྐོ་མེ་རེག་ལ། །ལྟུང་བ་ད་གདོང་ཤེས་ཞེས་སྨྲ་བ་དང། །ཞེས་པ་ནི། གསོ་སྦྱོང་གི་དུས་མདོ་འདོན་པའི་ཚེ་ས་བརྐོ་
མེ་རེག་ལྟ་བུ་ལ་ལྟུང་བ་འབྱུང་བ་ད་གདོད་སྔར་ཤེས་སོ་ཞེས་རང་གར་བཞད་གད་ཡན་ཆད་ཀྱིས་མདོའི་དོན་ཤེས་རིན་མེད་པའི་རྣམ་པས་ཁྱད་གསོད་བྱས་པ་ན། ཁྱད་དུ་གསོད་པའི་ལྟུང་བྱེད་དུ་འགྱུར་རོ། །བ་སོ་སོགས་ཀྱི་ཁབ་རལ་བྱས་བྱེད་བཅུག་ཅེས་པ་ནི། རང་གར་ཡུལ་དུས་དེར་
དཀོན་ཞིང་རིན་ཆེ་བའི་བ་སོ་སོགས་ཀྱི་ཁབ་རལ་རང་དོན་དུ་བྱས་སམ་བྱེད་དུ་བཅུག་པ་ན། ཁབ་རལ་འཆོས་པའི་ལྟུང་བྱེད་དུ་འགྱུར་རོ། །ཁྲུ་གང་ལས་ལྷག་འཇུག་མིན་ཁྲི་རྐང་བྱེད། །ཅེས་པ་ནི། དགེ་སློང་གིས་དགེ་འདུན་གྱི་ཁྲི་རྐང་རྩ་བ་བུ་གར་གཞུག་པ་མ་གཏོགས་པར་ཁྲུ་གང་གི་

[262B] ཁྲི་རྐང་འཆོས་པའི་ལྟུང་བྱེད་དུ་འགྱུར་རོ། །དགེ་འདུན་གནས་མལ་ཤིང་བལ་གྱིས་འགེངས་བདལ། ཞེས་པ་ནི། རང་གར་རང་དོན་དུ་དགེ་འདུན་གྱི་གནས་མལ་ཤིང་བལ་གྱིས་འགེངས་ཤིང་བདལ་བ་ན། ཤིང་བལ་གྱིས་
གོས་པར་བྱས་པའི་ལྟུང་བྱེད་དུ་འགྱུར་རོ། །གདིང་བ་གཡན་པ་དགབ་པ་རས་ཆེན་གསུམ། །ཚད་ལས་ལྷག་པར་བྱེད་དང་ཞེས་པ་ནི། གདིང་བ་དང། གཡན་པ་དགབ་པ་དང། དབྱར་གྱི་གོས་རས་ཆེན་གསུམ་རང་རང་གི་ཚད་ལས་ལྷག་པར་བྱས་པ་ན་
རིམ་པ་བཞིན་དུ་གདིང་བ་ཚད་ལས་ལྷག་པའི་ལྟུང་བྱེད་དང། གཡན་པ་དགབ་པ་ཚད་ལས་ལྷག་པའི་ལྟུང་བྱེད་དང། རས་ཆེན་ཚད་ལས་ལྷག་པའི་ལྟུང་བྱེད་དུ་འགྱུར་ལ། དེ་གསུམ་གྱི་ཚད་ནི་གོང་དུ་བཤད་པ་ལྟར་རོ། །སྟོན་པ་ཡི། །སྐུ་ཚད་མི་ལྡན་བདེ་གཤེགས་ཆོས་
གོས་བྱེད། །ཅེས་པ་ནི། རང་གི་ལུས་སྟོན་པའི་སྐུ་ཚད་ཙམ་མེད་པར་སྣམ་སྦྱར་སོགས་ཆོས་གོས་གསུམ་བདེ་བར་གཤེགས་པའི་ཆོས་གོས་གསུམ་གྱི་ཚད་དུ་བྱེད་པ་ན། བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པའི་ལྟུང་བྱེད་དུ་འགྱུར་རོ། །དེ་བཞིན་གཤེགས་པའི་
ཆོས་གོས་ཀྱི་ཚད་ནི་སྲིད་དུ་སྟོན་པ་རང་གི་ཁྲུ་ལྔ་དང། ཞིང་དུ་ཁྲུ་གསུམ་སྟེ་དེ་ལ་མི་འབྲིང་པོའི་ཆོས་གོས་རབ་ཚད་དགུ་འོང་ངོ། །བཅུ་ཚན་དགུ་པའོ། །ལྟུང་བྱེད་འབའ་ཞིག་དགུ་བཅུར་གསུངས་པ་ཡིན། །ཞེས་པ་ནི་མཇུག་བསྡུ་བ་སྟེ་བརྫུན་སྨྲའི་ལྟུང་བྱེད་ནས་འདིའི་བར་ནི་བཤགས་པ་ཙམ་
དང་འབྲེལ་བ་ལྟུང་བྱེད་འབའ་ཞིག་པ་དགུ་བཅུར་སྟོན་པས་གསུངས་པ་ཡིན་ཞེས་པའོ། །བཞི་པ་སོར་བཤགས་ཀྱི་སྡེ་ཚན་ལ། སོར་བཤགས་བཞི་ལས། གྲོང་ལམ་དགེ་སློང་མ་ལས་ཟས་ལེན་དང། །ཞེས་པ་ནི། རང་ཉིད་གྲོང་ངམ་ལམ་པོ་ཆེར་འདུག་པས། ཉེ་དུ་མ་ཡིན་པའི་དགེ་སློང་མ་
གྲོང་ངམ་ལམ་པོ་ཆེར་འདུག་པ་ནས། དགེ་སློང་མ་རང་ཉིད་འཚོ་བའི་ཆེད་དུ་བསླངས་པའི་དུས་རུང་གི་ཟས་བླངས་ཏེ་ཟ་བ་ན། དགེ་སློང་མ་ལས་ཟས་ལེན་པའི་སོར་བཤགས་སུ་འགྱུར་རོ། །ཁྱིམ་དུ་བསྐོ་བཤམ་ལོག་བྱེད་དགེ་སློང་མ། །མ་བཟློག་ཟས་ཟ་ཞེས་པ་ནི། རང་དང་དགེ་སློང་མ་

[263A]༄༅། །དེའི་ཉེ་དུ་མ་ཡིན་པའི་ཁྱིམ་པས་མགྲོན་དུ་བོས་ནས་དགེ་སློང་གཉིས་ཡན་ཆད་ཆོགས་པ་ན། དགེ་སློང་མས་གྲལ་གྱི་རིམ་པ་དོར་ཏེ་བདག་ཉིད་ལ་འབུར་དོད་དུ་ཟས་བྲིམས་པའམ། གྲལ་རིམ་བཞིན་བྲིམས་ཀྱང་ལྷག་པོར་བྲིམས་པ་ན། མི་རུང་ཞེས་
མ་བཟློག་པར་ཟ་བ་ན། གྲལ་རིམས་སུ་མ་ཕེབས་པར་འབྲིམ་དུ་འཇུག་པ་མ་བཟློག་པར་ཟ་བའི་སོར་བཤགས་སུ་འགྱུར་རོ། །བསྐོ་བཤམ་བྱས་པའི་དོན་ནི། བཀོད་པ་ཕྱིན་ཅི་ལོག་གམ། ངོ་མགྲོན་བྱེད་པའོ། །བསྡམས་པའི་ཁྱིམ་ལས་ཟས། །ལེན་དང་ཞེས་པ་ནི། ཁྱིམ་པ་དེ་ལས་
ཟས་མི་བསླང་བའི་ཁྲིམས་ཀྱི་བསླབ་པའི་སྡོམས་པས་བསྡམས་ནས་སླར་ཁྱིམ་པ་དེ་ལས་ཟས་བླངས་ཏེ་ཟ་བ་ན། བསླབ་པ་བྲལ་ཏེ་ཁྱིམ་དུ་འཇུག་པའི་སོར་བཤགས་སུ་འགྱུར་རོ། །འཇིགས་བཅས་མ་བསལ་ཁྱིམ་པ་ལས། །བླངས་ཏེ་ཟ་བ་སོ་སོར་བཤགས་པར་གསུངས། ཞེས་པ་
ནི། གྲོང་ལས་རྒྱང་གྲགས་གཅིག་ཡན་ཆད་འཕགས་པ་འཇིགས་པ་དང་བཅས་པའི་སར་ནགས་ཉུལ་ཏེ་ཆོམ་རྐུན་ཡོད་མེད་མ་བརྟགས་པར། ཁྱིམ་པ་ལས་ཟས་བླངས་ཏེ་ཟ་བ་ན་ནགས་མ་བརྟགས་པ་ལས་གྱུར་པའི་སོ་སོར་བཤགས་པར་གསུངས་སོ། །ལྔ་བ་ཉེས་བྱས་ལ་བརྒྱ་དང་བཅུ་
གཉིས་ཡོད་པའི་སྡེ་ཚན་ལ་དགུ་ལས། དང་པོ་གོས་ཀྱི་སྡེ་ཚན་ལ། ཐང་གོས་ཟླུམ་པོར་མ་བགོས་བརྩེངས་དང་འཇོལ། །གླང་སྣ་ལྟར་ན་ར་ལྟེབ་ཕུར་སྦྲུལ་མགོ་ཡི། །གདེངས་ཀ་ལྟར་འཕྱང་ཤམ་ཐབས་རྣམ་པ་བདུན། །ཞེས་པ་ནི། ཤམ་ཐབས་ཀྱི་མ་མཐའ་མཉམ་པར་ཟླུམ་པོར་མ་
བགོས་པ་དང། པུས་མོའི་གོང་དུ་ཐལ་བའི་བརྩེངས་པ་དང། ལོང་བུ་ལ་རེག་པའི་ཧ་ཅང་འཇོལ་བ་དང། ཤམ་ཐབས་ཀྱི་མར་སྣའི་ཕྱོགས་གཅིག་གླང་པོ་ཆེའི་སྣ་ལྟར་ནར་བ་དང། མགོ་སྐ་རགས་ཕྱོགས་སུ་ལྟེབས་པ་དང། ལྟེ་བའི་འོག་ཏུ་སྦྲུལ་
མགོའི་གདེངས་ཀ་ལྟར་འཕྱང་བ་དང། སྐ་རགས་ཀྱི་བར་བར་དུ་འབྲུའི་ཕུར་མ་ལྟར་ཤམ་ཐབས་འཐོན་པ་སྟེ་ཤམ་ཐབས་བགོ་བ་ལ་བརྟེན་པའི་ཉེས་བྱས་བདུན་དང། ཟླུམ་པོར་མ་བགོས་བརྩེངས་འཇོལ་སྟོད་གཡོགས་གསུམ། །ཞེས་པ་ནི། སྣམ་སྦྱར་དང་བླ་གོས་ཀྱི་ཡ་

[264B] པུས་མོ་ལས་ཡར་བརྫེས་པའི་བརྩེངས་པ་དང། ལོང་བུའི་ཚིག་ལ་རེག་པའི་འཇོལ་བ་སྟེ་གོས་ལ་བརྟེན་པའི་ཉེས་བྱས་བཅུའོ། །གཉིས་པ་ཁྱིམ་དུ་འགྲོ་བའི་སྡེ་ཚན་ལ། དྲན་ཤེས་མ་བསྡམས་ཆོས་གོས་ཆུ་ལ་བཞིན་
དུ། །མ་བགོས་འདུ་འཇི་ཅ་ཅོ་ཕྱར་གཡེང་བལྟ། །གཉའ་ཤིང་གང་ཙམ་མི་བལྟ་ཉེས་བྱས་ལྔ། །ཞེས་པ་ནི། ཁྱིམ་དུ་འགྲོ་བའི་ཚེ་རྐང་ལག་རྐྱོང་བ་སོགས་དྲན་ཤེས་བཞིན་གྱིས་མ་བསྡམས་པ་དང་ཆོས་གོས་ཚུལ་བཞིན་དུ་མ་བགོས་པ་དང། ཅ་ཅོའི་སྒྲ་མ་སྤངས་པ་དང། མིག་གཡེད་
བག་ཏུ་བལྟ་བ་དང། གཉའ་ཤིང་གང་ལས་ལྷག་པར་བལྟ་བ་སྟེ་ཉེས་བྱས་ལྔ་དང། མགོ་གཡོགས་ཆོས་གོས་བརྗེས་དང་ཕྲག་གཉིས་གཟར། །ལག་གཉིས་གཉའ་དང་ལྟག་པར་བསྣོལ་བ་ལྔ། །ཞེས་པ་ནི། མགོ་རས་ལ་སོགས་པས་གཡོགས་པ་དང་
འདོམས་མཐོང་བར་ཆོས་གོས་བརྫེས་པ་དང། གོས་ཕྲག་པ་གཉིས་ཀར་གཟར་བ་དང། ལག་པ་མདུན་ནས་བཏང་སྟེ་གཉའ་གོང་དུ་བསྣོལ་བ་དང། ལྟག་ཁུང་དུ་ལག་པ་གཉིས་ཕྱོགས་ཕྱོགས་ནས་བསྣོལ་བ་སྟེ་ལྔ་དང། མཆོད་དང་བརྐྱང་བསྐུམ་ཙོག་པུ་བྲར་
གིས་འགྲོ་གྲུ་བརྒྱངས་འགྲོ་དང་ལྔའོ་ཞེས་པ་ནི། ན་ཆོད་ནས་འགྲོ་བ་དང། སྒྱིད་པ་བརྐྱང་བསྐུམ་བྱེད་ཅིང་འགྲོ་བ་དང། ཙོག་པུས་འགྲོ་བ་དང། རྟིང་པ་བཏེག་སྟེ་རྐང་པའི་བྲང་གིས་འགྲོ་བ་དང། ལག་པ་གཉིས་རྐེད་པ་ལ་བརྟེན་ཏེ་གྲུ་མོ་
ཕྱིར་སྙུང་པོར་བྱས་ཏེ་འགྲོ་བ་ལྔ་དང། མགོ་བོ་བསྒྱུར། །ལུས་གཅུ་ལག་དབྱུག་དཔུང་སྤྲད་ལག་སྤྲེལ་འགྲོ། ཞེས་པ་ནི། མགོ་བསྒྱུར་ཞིང་འགྲོ་བ་དང། ལུས་བཅུ་ཤིང་འགྲོ་བ་དང། ལག་པ་དབྱུག་ཅིང་འགྲོ་བ་དང། གཞན་དང་དཔུང་པ་གཉིས་སྤྲད་ཅིང་འགྲོ་བ་དང་
གཞན་དང་ལག་པ་སྤྲེལ་ཏེ་འགྲོ་བ་ལྔ་སྟེ་ཉེས་བྱས་ཉི་ཤུའོ། །གསུམ་པ་ཁྱིམ་དུ་འདུག་པའི་སྡེ་ཚན་ལ། ཁྱིམ་པ་སམ་བསྒོམ་བརྟགས་ལྕིད་ཕབ་བསྡད། །རྐང་སྟེང་རྐང་པ་བརླ་སྟེང་བརླ་དང་ནི། །ལོང་སྟེང་ལོང་བུ་ཁྲི་འོག་རྐང་པ་བཅུག་རྐང་པ་སོ་སོར་བརྐྱངས་དང་འདོམས་སྣང་བ། །

[265A]༄༅། །འདུག་པའི་ཉེས་པ་རྣམ་པ་དགུར་གསུངས་སོ། །ཞེས་པ་ནི། ཁྱིམ་པས་མ་བསྒོ་བར་སྟན་ལ་འདུག་པ་དང། སྟན་ལ་སྲོག་ཆགས་སོགས་ཡོད་མེད་མ་བརྟགས་པར་འདུག་པ་དང། དལ་བུས་མ་ཡིན་པར་ལྕིད་ཕབ་སྟེ་འདུག་
པ་དང། རྐང་པའི་སྟེང་དུ་རྐང་པ་བཞག་སྟེ་འདུག་པ་དང། བརླའི་སྟེང་དུ་བརླ་བཞག་སྟེ་འདུག་པ་དང། ལོང་བུའི་སྟེང་དུ་ལོང་བུ་བཞག་སྟེ་འདུག་པ་དང། རྐང་པ་ཁྲི་ལ་སོགས་པའི་འོག་ཏུ་བཀུག་ཅིང་འདུག་པ་དང། རྐང་པ་གདངས་ནས་འདུག་
པ་དང། འདོམས་སྣང་བར་འདུག་པ་སྟེ་ཉེས་བྱས་དགུའོ། །བཞི་པ་ཟས་བླང་པའི་སྡེ་ཚན་ལ། ལེགས་པར་མ་བླངས་མུ་དང་ཁ་ད་ཆད། །འབྲས་ཆན་ཚོད་མ་མཉམ་བླངས་མཐར་ཆགས་མིན། །ཡིད་ལ་གཏད་པར་བླངས་དང་བཟའ་བཅའ་ནི། །མ་འོངས་ལྷུང་བཟེད་བཟེད་དང་
འབྲས་ཆན་དང། །ཚོད་མ་ཅི་རིགས་ལྷག་འདོད་ཕན་ཚུན་འགེབས། །ཟས་སྟེང་ལྷུང་བཟེད་བཟེད་དང་རྣམ་པ་བརྒྱད། །ཅེས་པ་ནི། འདུལ་བ་དང་མཐུན་པར་ཟས་ལེགས་པར་མ་བླངས་པ་དང། མུ་དང་ཁ་ད་ཆད་དུ་བླངས་པ་དང། ཚོད་མ་དང་ཟན་མཉམ་པོར་
བླངས་པ་དང། གྲལ་རིམ་བཞིན་མཐར་ཆགས་སུ་མ་བླངས་པ་དང། ལྷུང་བཟེད་ལ་ཡིད་གཏད་དེ་མ་བླངས་པ་དང། བཟའ་བ་དང་བཅའ་བ་མངོན་སུམ་དུ་མ་འོངས་པར་ལྷུང་བཟེད་སོགས་བཟེད་པ་དང། ལྷག་པོ་འདོད་པའི་ཕྱིར་འབྲས་ཆན་དང་ཚོད་མ་གཅིག་
གིས་གཅིག་འགེབས་པ་དང། ཟས་ཀྱི་སྟེང་དུ་ལྷུང་བཟེད་སོགས་ཟས་ཀྱི་སྣོད་བཟེད་པ་རྣམས་ལ་ཉེས་བྱས་རེ་རེ་སྟེ་བརྒྱད་དོ། །ལྔ་པ་ཟས་བཟའ་བའི་སྡེ་ཚན་ལ། ཚུལ་མཐུན་མ་ཟོས་ཧ་ཅང་ཁམ་ཆུང་ཆེས། །རན་མིན་ཟས་མ་འོངས་པར་གདངས་བཀང་སྨྲ། །ཞེས་པ་ནི་
འདུལ་བ་དང་མཐུན་པར་ཟས་ལེགས་པར་མ་ཟོས་པ་དང། ཁམ་ཧ་ཅང་ཆུང་བ་དང། ཁམ་ཧ་ཅང་ཆེས་པ་དང། ཁམ་རན་པར་མ་ཟོས་པ་དང། ཁའི་སྒོར་ཟས་མ་འོངས་པར་ཁ་གདངས་པ་དང། ཁ་ཁམ་གྱིས་བཀང་སྟེ་གཏམ་སྨྲ་བ་རྣམས་

[266B]ཙུག་ཙུག་ཅག་ཅག་ཧུ་ཧུ་ཕུ་ཕུ་དང། །ལྕེ་ཕྱིར་ཕྱུང་སྟེ་ཟ་བའི་ཉེས་བྱས་ལྔ། །ཞེས་པ་ནི། ཁ་ནས་སྒྲ་ཙུག་ཙུག་དང། ཅག་ཅག་དང། ཧུ་ཧུ་དང། ཕུ་ཕུ་ཞེས་ཟེར་ཞིང་ཟ་བ་དང། ལྕེ་ཕྱིར་ཕྱུང་སྟེ་ཟ་བ་རྣམས་ལ་ཉེས་བྱས་རེ་རེ་
སྟེ་ལྔའོ། །འབྲུ་ནས་རེ་རེ་ཟ་དང་ཟས་ལ་འཕྱ། །མཁུར་བ་གཡས་གཡོན་སྤོ་དང་རྐན་སྒྲ་གཏོག་ཁམ་འཕྲོ་བཅད་ནས་ཟ་བ་རྣམ་པ་ལྔ། །ཞེས་པ་ནི། སྲོག་ཆགས་ཡོད་མེད་སོགས་བརྟག་པའི་ཕྱིར་མ་ཡིན་པར་འབྲས་ཆན་སོགས་འབྲུ་རེ་རེ་ནས་བཏུ་ཞིང་ཟ་བ་དང། ཟས་ལ་
འཕྱ་སྨོད་བྱེད་པ་དང། མཁུར་བ་གཡས་གཡོན་སྤོ་བ་དང། རྐན་སྒྲ་གཏོག་པ་དང། ཁམ་འཕྲོར་སོས་བཅད་ཅིང་ཟ་བ་རྣམས་ལ་ཉེས་བྱས་རེ་རེ་སྟེ་ལྔའོ། །བལྡག་དང་འབྱོག་དང་ལག་སྤྲུག་ལྷུང་བཟེད་བསྐྱོམ། མཆོད་རྟེན་འདྲ་བའི་ཟས་གཞོམ་རྣམ་པ་ལྔ། །ཞེས་པ་ནི་
ལག་པ་ལ་ཟས་ཆགས་པ་བལྡག་པ་དང། ལྷུང་བཟེད་དང་ཕུར་བུ་སོགས་ཟས་ཀྱི་སྣོད་ལྕེས་འབྱོག་པ་དང། ཟས་བགོས་པའི་ལག་པ་སྤྲུག་པ་དང། ཟས་དང་བཅས་པའི་ལྷུང་བཟེད་བསྐྱོམ་པ་དང། ཟས་ལ་མཆོད་རྟེན་གྱི་དབྱིབས་འདྲ་བ་བྱས་ཏེ་གཞོམ་ཞིང་ཟ་
བ་རྣམས་ལ་ཉེས་བྱས་རེ་རེ་སྟེ་ལྔའོ། །དྲུག་པ་ལྷུང་བཟེད་དུ་སྤྱད་པའི་སྡེ་ཚན་ལ། གཞན་གྱི་ལྷུང་བཟེད་ལ་འཕྱ་ཟས་གོས་པའི། །ལག་པས་ཆུ་སྣོད་རེག་དང་ཟས་བཅས་ཆུས། །དགེ་སློང་ལ་འཐོར་ཁྱིམ་བདག་མ་དྲིས་པར། །ཅི་བདེར་འབགས་ཆུ་འདོར་དང་རྣམ་པ་བཞི། །ཞེས་པ་ནི་
གཞན་གྱི་ལྷུང་བཟེད་ལ་འཕྱ་བའི་ཕྱིར་བལྟ་བ་དང། ཟས་གོས་པའི་ལག་པས་ཆུ་སྣོད་ལ་རེག་པ་དང། ཟས་དང་བཅས་པའི་ཆུས་དགེ་སློང་ལ་འཐོར་བ་དང། ཁྱིམ་བདག་ལ་མ་དྲིས་པར་ཁྱིམ་དུ་འབགས་ཆུ་འདོར་བ་རྣམས་ལ་ཉེས་བྱས་རེ་རེ་སྟེ་བཞིའོ། །ལྷག་མ་ནང་
ལྡུགས་གཞི་མེད་གད་གཡང་དཀན། །གཟར་པོར་འཇོག་དང་འགྲེང་དང་དེ་གསུམ་དུ། །བྱི་དོར་བྱེད་དང་རྒྱུན་ཕྱོགས་ལྡོག་བྱས་ནས། །ཆུ་བཅུ་ལྷུང་བཟེད་ལ་བརྟེན་བཅུ་ཕྲག་གཅིག་ཅེས་པ་ནི། ཟས་ཟོས་པའི་ལྷག་མ་ལྷུང་བཟེད་དུ་བླུགས་པ་དང། ལོ་མ་ཡན་ཆད་ཀྱི་འོག་

[267A]༄༅། །གཞི་མེད་པ་དང། གད་པའི་ཁ་དང། གཡང་ས་དང། དཀན་གཟར་པོ་སྟེ་བཞིར་ལྷུང་བཟེད་འཇོག་པ་དང། འགྲེང་སྟེ་ལྷུང་བཟེད་བཀྲུ་བ་དང། གད་ཁ་དང། གཡང་ས་དང། དཀན་གཟར་པོ་གསུམ་དུ་ལྷུང་བཟེད་ཀྱི་
དོར་བྱེད་པ་དང། འབབ་ཆུ་དྲག་པོའི་རྒྱུན་ཕྱོགས་ལས་ལྡོག་སྟེ་ཆུ་བཅུ་བ་དང་བཅུ་སྟེ་ལྷུང་བཟེད་ལ་བརྟེན་པའི་ཉེས་བྱས་བཅུ་ཕྲག་གཅིག་གོ་བདུན་བ་ཆོས་བསྟན་པའི་སྡེ་ཚན་ལ། འདུག་འགྲེང་ཉལ་སྟན་མཐོ་བཟང་མདུན་ལམ་དབུས། །མགོ་གཡོགས་བརྫེས་གཟར་ལག་གཉིས་
གཉའ་ལྟག་བསྣོལ། །དོ་ཀེར་ཅན་དང་ཞྭ་གྱོན་ཅོད་པཎ་དང། །ཕྲེང་བ་བཅིངས་དང་ཐོད་དཀྲིས་རྟ་གླང་ཞོན། །ཁྱོགས་ལྷམ་འཁར་གདུགས་མཚོན་རལ་དགྲ་ཆ་ཐོགས། །གོ་ཆ་གྱོན་པ་རྣམས་ལ་ཆོས་བཤད་པ། །དག་ལ་ཉེས་བྱས་དྲུག་ལྷག་བཅུ་ཕྲག་གཉིས། །ཞེས་པ་ནི། ནད་པ་མིན་པའི་
ཉན་པ་པོ་འདུག་པ་ལ་འཆད་པ་པོ་འགྲེང་སྟེ་ཆོས་བཤད་པ་དང། ཉལ་བལ་འདུག་སྟེ་བཤད་པ་དང། སྟན་དང་ས་ཕྱོགས་མཐོན་པོ་དང། སྟན་བཟང་པོ་ལ་འདུག་པ་ལ་དེ་ལས་ལྡོག་སྟེ་བཤད་པ་དང། མདུན་དུ་འགྲོ་བ་ལ་ཕྱི་ནས་འགྲོ་ཞིང་བཤད་པ་དང། ལམ་ནས་འགྲོ་
བ་ལ། ལམ་གྱི་འགྲམ་ནས་འགོ་ཞིང་ཆོས་བཤད་པ་སྟེ་ལྔ་དང། ཉན་པ་པོ་མགོ་རས་ལ་སོགས་པས་གཡོགས་པ་དང། གོས་བརྫེས་པ་དང། ཆོས་གོས་ཕྲག་པ་གཉིས་ཀར་གཟར་བ་དང། ལག་པ་གཉའ་གོང་དུ་བསྣོལ་བ་དང། ལྟག་པར་བསྣོལ་བ་
རྣམས་ལ་ཆོས་བཤད་པ་སྟེ་ལྔ་དང། མགོ་དོ་ཀེར་ཅན་དང། ཞྭ་གྱོན་པ་དང། ཅོད་པཎ་ཅན་དང། མེ་ཏོག་སོགས་ཀྱི་ཕྲེང་བ་བཅིངས་པ་དང། ལ་ཐོད་དཀྲིས་པ་རྣམས་ལ་ཆོས་བཤད་པ་སྟེ་ལྔ་དང། གླང་པོ་ཆེ་ལ་ཞོན་པ་དང། རྟ་ལ་ཞོན་པ་དང་
འོད་ལེ་ལ་སོགས་པའི་ཁྱགས་ན་འདུག་པ་དང། གླང་པོ་ཆེ་དང་རྟ་ལས་གཞན་པའི་བཞོན་པའི་སྟེང་ན་འདུག་པ་དང། མཆིལ་ལྷམ་གྱོན་པ་རྣམས་ལ་ཆོས་བཤད་པ་སྟེ་ལྔ་དང། ལག་ན་འཁར་བ་ཐོགས་པ་དང། ལག་ན་གདུགས་ཐོགས་པ་དང་

[268B] ལག་ན་རལ་གྲི་ཐོགས་པ་དང། ལག་ན་དགྲ་ཆ་ཐོགས་པ་དང། ཁྲབ་ལ་སོགས་པའི་གོ་ཆ་གྱོན་པ་ལ་ཆོས་བཤད་པ་དང་བཅས་པ་ལ་ཉེས་བྱས་རེ་རེ་སྟེ་ཆོས་བཤད་པའི་སྡེ་ཚན་ལ་བརྟེན་པའི་ཉེས་བྱས་ཉི་ཤུ་རྩ་དྲུག་གོ་བརྒྱད་པ་
སྒྲུབ་པའི་སྡེ་ཚན་ལ། འགྲེང་དང་ཕྱོགས་ཀུན་ཆུ་དང་རྩ་སྔོན་གྱིས། །ཁེབས་པ་མ་གཏོགས་དེར་ནི་བཤང་གཅི་འདོར། །ཞེས་པ་ནི། འགྲེང་སྟེ་བཤང་གཅི་བྱས་པ་དང། ཕྱོགས་ཀུན་ཆུས་གང་སྟེ་གོ་སྐབས་མེད་པ་མ་གཏོགས་པར་ཆུའི་ནང་དུ་བཤད་གཅི་དང་མཆིལ་སྣབས་
སོགས་འདོར་བ་དང། ཕྱོགས་ཀུན་རྩ་སྔོན་གྱི་གང་སྟེ་གོ་སྐབས་མེད་པ་མ་གཏོགས་པར་རྩ་སྔོན་པོ་ཡོད་པའི་ས་ཕྱོགས་དེར་བཤང་གཅི་སོགས་འདོར་བ་རྣམས་ལ་ཉེས་བྱས་རེ་རེ་སྟེ་གསུམ་མོ། །དགུ་པ་རྒྱུ་བ་ནི། དགོས་མེད་འདོམ་གང་ཚད་ལས་མཐོ་བ་ཡི། །ཤིང་ལ་འཛེག་
པར་མ་གནང། ཞེས་པ་ནི། སྲོག་ལ་སོགས་པ་ལ་གནོད་པ་བྱུང་བ་མ་གཏོགས་པར་རང་གར་ཤིང་ལ་མི་གང་ཙམ་ལས་མཐོ་བར་འཛེག་པ་ལ་ཉེས་བྱས་ཏེ་གཅིག་གོ་ཉེས་བྱས་གསུངས། ཞེས་པ་ནི་སྡེ་ཚན་ཐ་མའི་མཇུག་བསྡུ་བ་སྟེ། ཐང་གོས་ཟླུམ་པོར་མ་བགོས་པ་ནས། འདིའི་བར་
གྱི་ལྟུང་བ་བརྒྱ་རྩ་བཅུ་གཉིས་ནི་ཉེས་བྱས་ཀྱི་སྡེ་ཚན་དུ་ལུང་ལས་གསུངས་ཞེས་པའོ། །དེ་ལྟར་ལྟུང་བ་རྣམས་ཀྱི་མཚན་ཉིད་ཤེས་པར་བྱས་ནས་ལྟུང་བའི་གནས་འདི་དང་འདིས་མ་གོས་པར་བྱའོ་སྙམ་དུ་སོ་སོར་དྲན་ཤེས་ཚུལ་བཞིན་དུ་བསྟེན་ཅིང་ཁྱད་པར་ཡུལ་དུས་ལ་སོགས་པའི་
སྟོབས་ཀྱིས་འབྱུང་ཉེ་བ་རྣམས་སྤང་བ་ལ་འབད་པ་ཆེར་བྱའོ།། །།རྩ་བའི་ས་བཅད་གསུམ་པ་མཇུག་སྡུད་བཤད་པ་ལ་གསུམ། ཚུལ་ཁྲིམས་ཀྱི་བསླབ་པ་ལ་སླར་ཡང་སྲོག་བཞིན་གཅེས་སྤྲས་བྱ་དགོས་པར་གདམས་པ་དང། བརྩམས་པའི་དགེ་བ་བསྔོ་བ་
རྩོམ་པ་པོ་གང་གིས་བྱས་པའི་ཚུལ་ལོ། །དང་པོ་ནི། དེ་ལྟར་སྟོན་པས་ཐུགས་བརྩེས་བཅས་པ་ཡི། །བསླབ་པའི་མི་མཐུན་ཕྱོགས་རྣམས་ཤེས་བྱས་ཏེ། །རང་ལ་གཅེས་བས་སྲོག་ལྟར་སྲུངས་ཤིག་ཅེས། །ཀུན་ལ་ཆོས་ཀྱི་རྒྱལ་མཚན་གསོལ་བ་འདེབས། །ཞེས་པ་སྟེ། གོང་དུ་བཤད་པ་

[269A]༄༅། །དེ་ལྟར་སྟོན་པ་ཐུགས་རྗེ་ཅན་གྱིས་རྗེས་འཇུག་གདུལ་བྱ་རྣམས་ལ་ཐུགས་བརྩེ་བ་ཆེན་པོའི་སྒོ་ནས་གསུང་གིས་བཅས་པའི་མཚམས་རྣམ་པར་བཞག་པའི་དགག་སྒྲུབ་གནང་གསུམ་གྱི་བསླབ་བཞི་སོ་སོ་ཡི་མི་མཐུན་ཕྱོགས་ལུང་རྣམ་འབྱེད་
ནས་འབྱུང་བ་དང། གཞན་ཡང་གཞི་བཅུ་བདུན་དང། ལུང་ཕྲན་ཚེགས་དང། གཞུང་དམ་པ་སོགས་ནས་འབྱུང་བ་རྣམས་ཀྱང་ཐོས་བསམ་གྱི་ཤེས་པར་བྱས་ཏེ། ཚུལ་ཁྲིམས་བསྲུངས་བའི་ཕན་ཡོན། མ་བསྲུངས་པའི་ཉེས་དམིགས་རྣམས་ཡང་ཡང་སོམས་ལ་
འཁོར་བའི་སྡུག་བསྔལ་རྒྱུ་བཅས་ལས་གྲོལ་བ་དང། ཐར་བའི་བདེ་བ་བླ་ན་མེད་པ་ཐོབ་འདོད་པའི་བསམ་པས་རང་ལ་ཕུགས་སུ་གཅེས་པ་རྣམས་ཀྱིས་ཡོན་ཏན་ཐམས་ཅད་ཀྱི་གཞི་རྟེན་ཚུལ་ཁྲིམས་ཀྱི་བསླབ་པ་རིན་པོ་ཆེ་ཉིད་སྲོག་ལྟར་སྲུངས་ཤིག་ཅེས་པཎ་ཆེན་ཆོས་ཀྱི་
རྒྱལ་པོས་རང་ཅག་རྣམས་ལ་བྱམས་བརྩེའི་གཞན་དབང་དུ་གྱུར་བའི་གསུང་གིས་གདམས་པའོ། །ཉེས་དམིགས་དང་ཕན་ཡོན་གོང་དུ་རྒྱས་པར་བཤད་ཟིན་པ་བཞིན་དུ་སྡོམ་ཚིག་བཟུང་བར་འདོད་ན། ཇི་སྐད་དུ། གང་ཞིག་བསླབ་པ་མི་བསྲུང་བ། །དེ་ནི་སངས་རྒྱས་ཀུན་གྱིས་
སྨད། །ལྷ་རྣམས་འདི་ནི་ཆོས་རྐུན་ཞེས། །སྨོད་ཅིང་རང་གིས་གྲོགས་ཀྱིས་གཤེ་བདག་ཉིད་ཀྱིས་ཀྱང་སྨོད་པར་འགྱུར། །ཆོས་ཉིད་ཀྱིས་ཀྱང་སྨད་པར་འོས། །གྲགས་པ་ངན་པས་ཕྱོགས་ཀུན་ཁྱབ། །དམ་ཆོས་ཐོས་པར་མི་འགྱུར་ལ། །ཐོས་པའང་མྱུར་དུ་བརྗེད་པར་འགྱུར། །ས་ལམ་རྟོགས་
པ་ཡོངས་མི་སྐྱེ། །འགྱོད་བཞིན་འཆི་ཞིང་ངན་འགྲོར་འགྲོ་རྨི་ལམ་གདུག་པ་མཐོང་འགྱུར་ཞིང། །སྡུག་བསྔལ་ལྡན་པས་སད་པར་འགྱུར། །ལྷ་རྣམས་བསྲུང་བར་མི་འགྱུར་ཞིང། །དམ་པ་རྣམས་ཀྱི་དྲུང་འདུག་ཚེ། །འཇིགས་ཤིང་གནོད་ལ་བག་ཁུམ་བཅས། །མི་དང་མི་མིན་གླགས་
ལྟ་བས། །མྱུར་དུ་གནོད་པ་བྱ་ནུས་ཤིང། །ལོངས་སྤྱོད་ཚེགས་མེད་རྙེད་མི་ནུས། །འདོད་འདུན་སྨོན་པའང་ཡོངས་མི་འགྲུབ། །རྣམ་དག་ཚུལ་ཁྲིམས་བསྲུང་བ་ལ། །སངས་རྒྱས་རྣམས་ཀྱིས་བསྟོད་པ་ནས། །སྨོན་ལམ་ཐམས་ཅད་འགྲུབ་པའི་བར། །སྔར་བཤད་པ་ཡིས་སྦྱར་བར་བྱ། །

[270B] །གཉིས་པ་ལ་གཉིས། འགྲོ་ཀུན་སངས་རྒྱས་ཐོབ་པའི་རྒྱུར་བསྔོ་བ་དང། འབྱུང་འགྱུར་རྒྱལ་བ་ཀུན་གྱི་དམ་ཆོས་འཛིན་པའི་རྒྱུར་བསྔོ་བའོ། །དང་པོ་ནི། འདིར་འབད་དགེ་ཚོགས་སྟོན་ཀའི་ཟླ་ཟེར་འབུམ། །འཐུངས་པའི་ཀུནྡ་ལྟ་བུར་དཀར་བ་དེ། །ཡང་ཡང་དྲིན་གྱིས་
བསྐྱངས་པའི་འགྲོ་ཀུན་གྱིས། །རྣམ་འདྲེན་འགྲོ་བའི་རྩ་ལག་ཐོབ་ཕྱིར་བསྔོ། །ཞེས་པ་སྟེ། ལྷག་བསམ་རྣམ་པར་དཀར་བའི་ཀུན་ནས་བསླངས་ཏེ་བསྟན་བཅོས་བརྩམས་པ་འདིར་སྒོ་གསུམ་གྱིས་འབད་རྩོལ་བགྱིས་པ་ལས་བྱུང་བའི་དགེ་ཚོགས་དཔེར་ན་སྟོན་ཀའི་ཟླ་ཟེར་འབུམ་གྱིས་
ཕྱེ་བའི་ཀུནྡའི་འདབ་བརྒྱ་གྲོལ་བའི་ཕུན་ཚོགས་ལྟར་དཀར་བ་གང་ཞིག་ཐོབ་པ་དེ། ཐོག་མེད་ནས་མ་བྱས་ཤིང་དྲིན་གྱིས་བསྐྱངས་ཚུལ་བསམ་ལས་འདས་པའི་མ་རྒན་འགྲོ་བ་ཀུན་གྱིས་རྣམ་འདྲེན་འགྲོ་བའི་རྩ་ལག་སངས་རྒྱས་བཅོམ་ལྡན་འདས་ཀྱི་གོ་འཕང་ཐོབ་པའི་ཕྱིར་བསྔོ་བའོ། །
གཉིས་པ་ནི། བདག་ཀྱང་འབྱོན་འགྱུར་བསྐལ་བཟང་ལྷ་དང་མིའི། །རྣམ་འདྲེན་བདེ་གཤེགས་ཀུན་གྱི་བསྟན་པ་ཡི། །ནང་མཛོད་འདུལ་བ་འཛིན་པའི་གཙོར་གྱུར་ནས། །རྒྱལ་བའི་མཛད་པ་མ་ལུས་བསྒྲུབ་གྱུར་ཅིག་ཅེས་པ་སྟེ་རྩོམ་པ་པོ་བདག་ཀྱང་བསྐལ་པ་བཟང་པོ་འདི་ལ་
འབྱོན་འགྱུར་ལྷ་མིའི་རྣམ་འདྲེན་བདེ་བར་གཤེགས་པ་ཀུན་གྱི་བསྟན་པའི་ནང་མཛོད་འདུལ་བ་འཛིན་པའི་གཙོ་བོ་སྟེ་མཆོག་ཏུ་གྱུར་ནས་རྒྱལ་བའི་མཛད་པ་ལུང་རྟོགས་ཀྱི་དམ་ཆོས་མ་ལུས་པ་བསྒྲུབ་པར་གྱུར་ཅིག་པའོ། །གསུམ་པ་ནི། ཅེས་པ་འདི་ནི་བློ་བཟང་ཆོས་ཀྱི་
རྒྱལ་མཚན་གྱིས་སྦྱར་བའོ་ཞེས་སོ།། །།འདིར་སྨྲས་པ། འགྲོ་ལ་གཏན་བདེའི་ཕུན་ཚོགས་སྩོལ་བཞེད་པའི། །འགྲོ་བའི་བླ་མ་སྟོབས་བཅུའི་དཔལ་མངའ་བས། །འགྲོ་ཀུན་འཁོར་བའི་རྒྱ་མཚོའི་ཕ་རོལ་ཏུ། །འགྲོ་བའི་གྲུ་གཟིངས་བསླབ་
ཁྲིམས་མཆོག་འདི་སྩལ། །ཚུལ་དེར་རབ་ཞུགས་བརྩོན་པའི་རླུང་ཤུགས་ཀྱིས། །བཤད་དང་སྒྲུབ་པའི་དར་ཆེན་བསྐྱོད་པ་ལས། །དམ་ཆོས་འདུལ་བའི་དགོངས་དོན་ཡིད་བཞིན་ནོར། །རྒྱ་བོད་མཁས་པའི་དེད་དཔོན་ཚོགས་ཀྱིས་བླངས། །ཁྱད་པར་རྒྱལ་བའི་ཡབ་གཅིག་
[271A]༄༅། །མཁྱེན་པའི་གཏེར། །བསམ་བཞིན་རལ་པའི་ཟུར་ཕུད་ཡོངས་དོར་ནས། །ཁྲིམས་ལྡན་ངུར་སྨྲིག་འཛིན་པའི་ཟློས་གར་གྱིས། །འདུལ་བའི་བསྟན་པས་ལྗོངས་འདིར་ཁྱབ་པར་མཛད། །བློ་བཟང་རྒྱལ་བའི་མཁྱེན་བརྩེའི་
སྐྱེད་ཚལ་ལས། །ལེགས་འཁྲུངས་ཡོངས་རྫོགས་བསྟན་པའི་པད་དཀར་གྱི། །ལྟེ་བར་འབྲལ་མེད་ཚངས་སྤྱོད་མངར་པོའི་རོ། །སྐལ་བཟང་བུང་བའི་ཚོགས་ཀྱི་དཔལ་དུ་སྨིན། །དེ་ལྟ་ན་ཡང་དུས་ཀྱིས་འགྱུར་བ་ཡིས། །འདུལ་གཞུང་གདམས་པར་ཤར་
བའི་ཉམས་བཞེས་ཀྱང། །ཚོང་འདུས་ངན་པར་ནོར་བུ་རིན་ཆེན་བཞིན། །བཏང་སྙོམས་གནས་སུ་ངལ་གསོར་གྱུར་པའི་ཚེ། །པཎ་ཆེན་ཆོས་ཀྱི་རྒྱལ་པོས་ཐབས་མཁས་ཀྱིས། །འདུལ་བ་རྒྱ་མཚོ་ཆེ་ལས་ལེགས་བཏུས་པའི། །ཉེར་འཁོའི་སྡོམ་ཚིག་
ནོར་བུའི་ཕྲེང་བ་འདི། །མཁས་བླུན་ཡོངས་ཀྱི་མགུལ་བའི་རྒྱན་དུ་བྱིན། །རྣམ་ཀུན་གཏན་བདེའི་རིན་ཆེན་དབྱིག་ཐོབ་ཕྱིར། །རྣམ་གྲོལ་རིན་ཆེན་གླིང་དུ་བགྲོད་འདོད་ན། །རྣམ་དག་འདུལ་བའི་ལམ་སྟོན་བསླབ་བྱའི་གྲུ། །རྣམ་ཀུན་ལུས་ངག་ཡིད་ཀྱིས་བསྟེན་
བྱར་འོས། །དེ་ཕྱིར་ཚད་མེད་ཐུགས་རྗེའི་ལྷ་ལམ་ནས། །འཇིག་རྟེན་འདྲེན་པའི་དཔལ་དུ་ལེགས་ཤར་བའི། །དམ་པ་ཉིན་བྱེད་དུ་མའི་གསུང་གི་ཟེར། །བདག་བློའི་པདྨོའི་ཚལ་དུ་ཅི་ཡང་ལྷུང། །དེ་ལྟར་བློ་ཆེན་ཞལ་གྱི་བུམ་བཟང་ལས། །ལེགས་འོངས་
འཇམ་དབྱངས་ལེགས་བཤད་བདུད་རྩིའི་རྒྱུན། །སྨོན་ལམ་ཟེ་འབྲུའི་རྩེ་ལ་ཆགས་པ་གང། །ཅུང་ཟད་སྤེལ་ལ་འབད་རྩོལ་བདག་གིས་བགྱིས། །འདི་ལས་ལེགས་བཤད་སྤྲིན་སྔོན་འཁྲིགས་པ་གང། །ཕན་བདེའི་གཞི་རྟེན་འདུལ་བའི་བསྟན་པ་ཡི། །དབྱར་
མཚོ་འཕེལ་བའི་གསོས་སུ་འགྱུར་སྲིད་སྙམ། བདག་བློའི་གཞོན་ནུས་དགའ་བའི་བསམ་གཏན་བྱེད། །འོན་ཏེ་སངས་རྒྱས་ཁོ་ནའི་མངོན་སུམ་གྱི། །གཞལ་བྱར་བྱིས་པའི་བློ་གྲོས་ཀྱིས་དཔྱད་ཕྱིར། །མ་རྟོག་ལོག་པར་རྟོག་པའི་ཉེས་བཤད་ནི། །ཅི་མཆིས་

[272B] །འདིར་འབད་ལས་འོངས་དགེ་ཚོགས་དལ་འགྲོའི་རྒྱུན། །འགྲོ་ཀུན་ལེགས་བྱས་ཛཧྣུའི་བུ་མོ་དང། །ལྷན་ཅིག་ཀུན་མཁྱེན་རྒྱ་མཚོ་ཆེར་ཞུགས་ཏེ། །སྐལ་བཟང་གདེངས་ཅན་རྩེ་དགའི་དཔལ་ཐོབ་ཤོག་ཅེས་དགེ་སློང་གི་བསླབ་བྱའི་སྡོམ་
ཚིག་གི་རྣམ་བཤད་རྒྱལ་བསྟན་གསལ་བྱེད་འོང་དཀར་ཕྲེང་བ་ཞེས་བྱ་བ་འདི་ནི་ཆུ་ལུག་ལོ་ཀེའུ་ཚང་དུ་དབྱར་གནས་ཀྱི་སྐབས་སྤོང་བ་པ་རྣམས་ལ་འདིའི་བཤད་ལུང་རྒྱས་པར་ཕུལ་སྐབས་གསུང་བཤད་རྣམས་ཡི་གེར་འཁོད་པ་ཞིག་དགོས་ཞེས། དད་སྟོབས་ལྡན་པ་དགེ་སློང་རྣམ་རྒྱལ་བཀྲ་ཤིས་དང། ཆོས་མཛད་དགེ་སློང་བློ་བཟང་བཀྲ་
ཤིས་སོགས་རི་ཁྲོད་ཀྱི་སྤོང་བ་པ་རྣམས་ནས་ནན་གྱིས་བསྐུལ་བའི་ངོར། བསྲུང་ཐབས་ཡན་ལག་ལྔའི་སྒོ་ནས་དགེ་སློང་གི་སྡོམ་པ་མཆོག་བསྲུང་ཚུལ་རྣམས། བློ་བཟང་ཐུབ་དབང་རྡོ་རྗེ་འཆང་དངོས་རྗེ་བཙུན་རྩ་བའི་བླ་མ་བློ་བཟང་རྣམ་གྲོལ་དཔལ་བཟང་པོ་ལ་སོགས་པ་བླ་མ་དམ་པ་རྣམས་ཀྱི་ཞལ་ལས་ཐོས་པ་བློར་ངེས་པ་རྣམས་དང། སྔགས་
ཆེན་དམ་ཆོས་དཔལ་འབྱོར་ནས་སྩལ་བའི་མཆན་འགྲེལ་ལ་གཞི་བྱས་ཏེ་རྫོགས་པར་བྱེད་པ་པོ་ནི་ཀེའུ་ཚང་སྤྲུལ་མིང་འཛིན་པ་བློ་བཟང་འཇམ་དབྱངས་སྨོན་ལམ་གྱིས་དབེན་གནས་ཀེའུ་ཚང་རི་ཁྲོད་དུ་སྦྱར་བའི་ཡི་གེ་པ་ནི་དབེན་ས་པ་དགེ་སློང་རྣམ་རྒྱལ་བཀྲ་ཤིས་ཀྱིས་བགྱིས་པའོ། །
༄༅། །ཨོཾ་སྭ་སྟི། སྐྱེ་རྒུའི་ཕན་བདེ་ཀུན་ལ་དབང་བསྒྱུར་བ། །ཐུབ་བསྟན་ཆོས་འཁོར་ཡོངས་ཀྱི་ལྟེ་བ་གང། །ལྷོད་མེད་བསྡམས་པའི་ཁྲིམས་ལྡན་དགེ་སྦྱོང་གི། །བསླབ་བྱའི་གནས་ཀུན་གསལ་བྱེད་དེང་འདིར་ཤར། །མི་རྗེ་དྲུང་ཡིག་བློ་བཟང་ཆོས་
འབྱོར་དང། །ཐར་འདོད་དཀའ་བཅུ་བློ་བཟང་དར་རྒྱས་པ། །ཚོང་དཔོན་ངག་དབང་རྣམ་རྒྱལ་ལྟོས་བཅས་ཀྱིས། །ཚུལ་འདིར་སྒོ་གསུམ་དངོས་པོའི་མཐུན་རྐྱེན་སྒྲུབ། །ལྷག་བསམ་རབ་ཡངས་བཀའ་བློན་དགའ་བཞི་བས། །ཅི་བདེར་སྩལ་བའི་པྲྀཀྵར་པར་བསྐྲུན་དགེས། །
འབྲེལ་ཐོགས་འདི་ཕྱིའི་ལེགས་ཚོགས་འགྲུབ་པ་དང། །ཀུན་མཁྱེན་རྒྱལ་བའི་གོ་འཕང་མྱུར་ཐོབ་ཤོག་ཁྱད་པར་དུས་འདས་བློ་བཟང་ཆོས་ལྡན་ཡང། །སྐྱེ་ཀུན་རྒྱལ་བའི་བསྟན་ལ་རབ་བྱུང་སྟེ། །ཁྲིམས་ལྡན་སྡེ་སྣོད་འཛིན་པའི་གཙོར་གྱུར་ནས། །བླ་མེད་བྱང་

[273A]༄༅། །ཆུབ་སྒྲུབ་པ་མཐར་ཕྱིན་ཤོག་བསྟན་པའི་རྩ་བ་སོ་སོར་ཐར་པ་ཞེས། །ཡོངས་ལ་གྲགས་པ་དོན་ལྡན་མཛད་པ་མཆོག་གསེར་མདོག་ཅོད་པཎ་འཆད་བའི་རིང་ལུགས་གང། །སྲིད་མཐའི་བར་དུ་འཕེལ་ཞིང་རྒྱས་པར་ཤོག་
ཅེས་པ་འདི་ནི་འདུལ་འགྲེལ་གྱི་པར་བྱང་སྨོན་ཚིག་ཏུ་ཀེའུ་ཚོང་སྤྲུལ་མིང་པས་སྦྱར་བའོ། །

[274B]
﻿༄༅། །ལས་ཆོག་གི་ཕྱག་ལེན་གསལ་བར་བརྗོད་པ་དྭངས་ཤེལ་མེ་ལོང་ཞེས་བྱ་བ་བཞུགས་སོ། །

[001B] །ཐམས་ཅད་མཁྱེན་པ་ལ་ཕྱག་འཚལ་ལོ། །རྒྱལ་ཀུན་ལས་ལྷག་ཕུལ་བྱུང་སྙིང་སྟོབས་ཅན། །ཆེར་སྙིགས་གདུལ་དཀའི་
གདུལ་བྱ་རྒྱ་མཚོའི་མགོན། །ལྷ་ཡི་ལྷར་གྱུར་རྣམ་འདྲེན་ཤཱཀྱའི་ཏོག་གང་གི་ཞབས་ཀྱི་པདྨོ་ལ་བཏུད་ནས། །ཉེས་བརྒྱའི་རྩ་བ་དྲུང་ནས་འབྱིན་པའི་
ཐབས། །རྨད་བྱུང་ཉེས་སྤྱོད་སྡོམ་པའི་ཚུལ་ཁྲིམས་མཆོག་འབོགས་ཆོག་འཕྱུགས་མེད་དམ་པའི་ཕྱག་ལེན་རྣམས། །གསལ་བྱེད་དྭངས་ཤེལ་མེ་ལོང་
ངོས་སུ་བཀྲ། །དེ་ལ་ཐོག་མར་གང་དུ་བྱ་བའི་གནས་དེར་བྱི་དོར་ལེགས་པར་བྱས་ལ། འོས་པའི་ཕྱོགས་སུ་སྟེགས་བཀོད་པའི་ཁར་སྟོན་པ་ཐུབ་པའི་དབང་པོའི་

[002A] །སྣང་བརྙན་དང། ལུང་གི་གླེགས་བམ་མ་མཐའ་ཡང་ལས་ཀྱི་ཆོ་གའི་གླེགས་བམ་བཅས་རྟེན་ལེགས་པར་བཀྲམས། དེའི་མདུན་
དུ་ཉེར་སྤྱོད་ལྔ་འཕྲེང་ཚར་དང། དེའི་ནང་ལོགས་སམ་འོས་འགབ་ཕྱོགས་སུ་གཏོར་མ་ཆ་བཞི་བཅས་ལེགས་པར་བཤམས། རབ་ཏུ་བྱུང་བ་སོགས་ལ་མཁོ་བའི་
ཡོ་བྱད་རྣམས་སྟ་གོན་བྱས་ཏེ། ལས་སུ་འདུ་བར་འོས་པའི་དགེ་སློང་རྣམས་སྔ་ཆབ་བླངས་ཏེ། སྟོན་པ་བཅོམ་ལྡན་འདས་དེ་བཞིན་གཤེགས་པ་
དཔལ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ལོ་ཞེས་དང། གང་ཚེ་རྐང་གཉིས་ནས་མཆོག་ཏུ་དད་པས་ཕྱག་འཚལ་ལོ། ཞེས་པའི་བར་བརྗོད་དེ་ཕྱག་

[002B] བར་དུ་སྡིག་པ་ཅི་ཡང་མི་བྱ་ཞིང། ཞེས་སོགས་ཀྱི་མདོ་འདོན། ཐ་མར་བསོད་ནམས་འདི་ཡིས་ཐམས་ཅད་གཟིགས་པ་ཡི། །ཞེས་སོགས་ཀྱི་བསྔོ་བ་བྱ་བ་སྟེ་རྒྱུན་ཆགས་གསུམ་དང་
སྔགས་ལུགས་དང་འབྲེལ་བའི་གཏོར་མ་ཆ་བཞི་བཅས་བསྔོ་བར་བྱ། དེ་ནས་རང་རྒྱུད་ལ་ལྟུང་བས་གོས་མིན་བརྟགས་ཏེ་ལྟུང་བས་གོས་ཚེ་ལོང་བྱུང་ན་ཕྱིར་བཅོས་རྒྱས་པར་བྱ་བའམ་མ་མཐའ་
ཡང་བྱང་ཆུབ་ལྟུང་བཤགས་དང་སྤྲགས་ནས་ཚར་གཅིག་གསུང་སྟེ་ས་ལ་བཞུགས་པ་དང། ཉེས་པ་སྔ་མ་ལ་འགྱོད་པ་དང་ཕྱི་མ་ལ་སྡོམ་སེམས་དང་ལྡན་པས་བཤགས་པ་བྱ་བ་ནི། སྤྱི་བཤགས་ལ་ཐུགས་
གཏད་པར་ཞུ། ཞེས་བརྗོད་ལ། སྤྱི་བཤགས་ཚར་གསུམ་བཏོན་ཏེ་བཤགས་པ་དང་མཐོང་སྡོམ་འདྲི། མཁན་པོའི་བཞུགས་གདན་སོགས་ཀྱི་གདན་ཁྲི་མཐོན་པོ་རྒྱབ་བསྙེལ་སོགས་བྱེད་སྲོལ་མེད་
གང་གང་ཙམ་གྱི་འབོལ་གདན་ནམ་ཁྲིའུ་ཆུང་ལྟ་བུ་ལས་མི་བཏིངས། དགེ་འདུན་རྣམས་ཀྱི་བཞུགས་གདན་ཀྱང་དེ་དང་བསྟུན་པ་ལས་ལས་སློབ་དང་གསང་སྟོན་ཟེར་ནས་གདན་མཐོན་པོ་བཏིང་སྲོལ་
མེད༑ དངོས་གཞི་ཆོ་ག་ལ། སྦྱོར་བ། དངོས་གཞི། རྗེས་གསུམ་གྱི་དང་པོ་ལ། རབ་ཏུ་བྱུང་བར་རུང་མི་རུང་བརྟགས་པའི་ཕྱིར་བར་ཆད་དྲི་བ། བསྟན་པ་ལ་རིམ་གྱིས་སློབ་ཏུ་གཞུག་པའི་ཕྱིར་

[003A]༄༅། །དགེ་བསྙེན་དུ་བསྒྲུབ་པ། དགེ་ཚུལ་གྱི་བརྟུལ་ཞུགས་མྱུར་དུ་བླང་བའི་ཕྱིར་དུ་རབ་བྱུང་དུ་བསྒྲུབ་པ་དང་གསུམ་གྱི་དང་པོ་ནི། མཁན་པོ་ཉིད་དུ་ཕྱོགས་པའི་དགེ་
སློང་གི་མདུན་དུ་རབ་ཏུ་བྱུང་བར་འདོད་པ་དེ་འོངས་པ་ན། མདུན་དུ་ཙོག་ཙོག་པུར་འདུག་ཏུ་བཅུག་ལ། ་འོ་ཁྱོད་རབ་ཏུ་བྱུང་བར་བྱེད་པ་ལ་བར་ཆད་ཀྱི་ཆོས་དང་མི་ལྡན་པ་ཞིག་དགོས་
བར་ཆད་ཅན་རབ་ཏུ་བྱུང་ན་རྒྱུད་དེ་ལ་སྡོམ་པ་མི་སྐྱེ་བའམ་སྐྱེས་ཀྱང་གནས་མི་ནུས་པ་ལ་སོགས་པའི་སྒོ་ནས་རྒྱུད་དེ་ལ་ཕན་མི་ཐོགས་ཤིང། དེད་ལ་ཡང་ཉེས་པ་ཡོངས་པས་བར་ཆད་
དྲི་དགོས་ཏེ། མདོ་རྩ་བར། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། །ཞེས་གསུངས་པས། ངེད་ཀྱི་དྲི་བ་འདི་རྣམས་ལ་སེམས་མ་ཡེངས་
པར་ལན་ཐོབ་ཅིག་ཁྱོད་མུ་སྟེགས་ཅན་མ་ཡིན་ནམ། ཞེས་སོགས་གཞུང་གི་དཀྱུས་ལྟར་རོ། མ་ཡིན་ལགས་ཟེར་ན། ཁྱེད་རྣམས་བར་ཆད་ཀྱི་ཆོས་དང་མི་ལྡན་པར་གདའ་བས་རབ་
ཏུ་བྱུང་དུ་རུང་བར་འདུག་དེ་ཡང་སངས་རྒྱས་ཀྱི་བསྟན་པ་ལ་རིམ་བཞིན་དུ་འཇུག་དགོས་པས། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་བསླབ་པའི་གཞི་ལྔ་འཛིན་པའི་

[003B] དེའི་སླད་དུ་སྟོན་པའི་སྐུ་ལ་སྟོན་པ་དངོས་ཀྱི་འདུ་ཤེས་བཞག་སྟེ་ཕྱག་གསུམ་འཚོལ། ངོས་ལའང་ཕྱག་གསུམ་འཚོལ། ཞེས་བརྗོད་
མདུན་དུ་ཙོག་ཙོག་པུར་འདུག་ཏུ་བཅུག་ཅིང་ཐལ་མོ་སྙིང་ཁར་སྦྱོར་དུ་བཅུག་ནས། འདིར་དགེ་བསྙེན་གྱི་སྡོམ་པ་ནི་སྐྱབས་སུ་འགྲོ་བ་རྩོམ་བྱེད་དུ་བྱས་ནས་ཁས་ལེན་ལན་གསུམ་བྱས་པ་
ལས་སྐྱེ་བ་ཡིན་པས་བསམ་པ་དེ་བཞིན་དུ་གྱིས། བསྡུས་ན་ལྕང་སྐྱའི་ལས་ཆོག་ལྟར་དང། ཅུང་ཟད་རྒྱས་ཙམ་བྱེད་ན། ཁམས་གསུམ་འཁོར་བ་འདིར་གང་དུ་སྐྱེས་ཀྱང་སྡུག་བསྔལ་
གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅི་ལ་ལོངས་སྤྱད་ཀྱང་སྡུག་བསྔལ་གྱི་ལོངས་སྤྱོད་ལས་མི་འདུག་པས་འཁོར་བའི་སྡུག་བསྔལ་ལས་ཐར་པ་ལ་སྐྱབས་
འཚོལ་དགོས། དེ་ཡང་འཇིག་རྟེན་པའི་ལྷ་ལ་སོགས་པས་འཁོར་བའི་སྡུག་བསྔལ་ལས་སྐྱོབས་མི་ནུས་ཏེ། རང་ཡང་འཁོར་བའི་བཙོན་རར་བཅིངས་པ་ཡི། །འཇིག་རྟེན་ལྷ་ཡིས་སུ་ཞིག་
སྐྱོབས་པར་ནུས། །ཞེས་གསུངས་པ་ཡིན། དེས་ན་དཀོན་མཆོག་གསུམ་གྱིས་འཁོར་བའི་སྡུག་བསྔལ་ལས་སྐྱོབ་ནུས་པས་སངས་རྒྱས་ལ་སྐྱབས་སུ་སོང་ནས་ལམ་སྟོན་པ་པོ་ཞུ་

[004A]༄༅། །ཆོས་ལ་སྐྱབས་སུ་སོང་ནས་སྐྱབས་དངོས་ཞུ། དགེ་འདུན་ལ་སྐྱབས་སུ་སོང་ནས་ལམ་སྒྲུབ་པའི་གྲོགས་ཞུ་སྙམ་པའི་སྒོ་ནས། སེམས་ཅན་ཐམས་ཅད་ཀྱི་དོན་དུ་མི་
གནས་པའི་མྱ་ངན་ལས་འདས་པ་རྫོགས་པའི་སངས་རྒྱས་བསྒྲུབ་པར་བྱ། དེའི་ཕྱིར་དུ་དུས་འདི་ནས་མ་ཤིའི་བར་དུ་ཡོངས་རྫོགས་དགེ་བསྙེན་གྱི་སྡོམ་པ་བླངས་ལ་བསྲུང། བདག་བསླབ་གཞི་ལྔ་འཛིན་
པའི་དགེ་བསྙེན་དུ་བཟུང་དུ་གསོལ་སྙམ་པ་བགྱིས་ལ་ལད་མོ་གྱིས། ཞེས་བརྗོད་ལ་ཆོ་གའི་གཞུང་བཞིན་རྗེས་བཟློས་བྱེད་དུ་འཇུག་པ་དང་གསུམ་པའི་སྐབས་སུ་སྡོམ་པ་ཐོབ་པའི་བརྡའ་སྤྲོད་པ་
ཐབས་ལེགས་བྱ། བསླབ་པ་བརྗོད་དགོས་རིགས་ལ་བསླབ་པ་བརྗོད་པ་དང་ཐབས་ལེགས་བྱ། སྐྱབས་འགྲོའི་བསླབ་བྱ་ལ་དགག་པའི་བསླབ་བྱ་ནི། ཚངས་སོགས་འཇིག་རྟེན་པའི་ལྷ་ལ་
བློ་ཕུགས་གཏོད་པའི་སྐྱབས་འཆའ་བ་དང། དེ་དག་གི་རྟེན་ལ་ཕྱག་མི་བྱ། མུ་སྟེགས་ཀྱི་སྟོན་པ་དང་མི་དགེ་བའི་བཤེས་གཉེན་ལ་བློ་ཕུགས་གཏོད་དུ་མི་རུང། ཆོས་ལ་སྐྱབས་སུ་སོང་
བས་སེམས་ཅན་གང་ཡང་རུང་བ་ལ་གནོད་ཅིང་འཚེ་བ་རང་གིས་དང་གཞན་བྱེད་དུ་བཅུག་ཏུ་མི་རུང། དགེ་འདུན་ལ་སྐྱབས་སུ་སོང་བས་མུ་སྟེགས་ཅན་དང་སྡིག་པའི་གྲོགས་པོ་སོགས་ལ་བློ་

[004B] བདེ་བར་གཤེགས་པ་ལ་གུས་པའི་སེམས་ཀྱིས་སྐུའི་རྟེན་བཅས་ལ་ཡང་བདེ་བར་གཤེགས་པ་དངོས་ཀྱི་འདུ་ཤེས་བཞག་སྟེ་ཕྱག་སོགས་གུས་པ་བྱེད་པ་ལས་
བདེ་བར་གཤེགས་པའི་སྐུ་ལ་ལེགས་ཉེས་ཀྱི་དཔྱད་འདོགས་པ་དང། རིན་ཐང་གི་ཚད་གཞལ་བ་དང། ས་རྗེན་པར་འཇོག་པ་སོགས་མ་གུས་པ་སྤངས་ཏེ་གུས་པར་བྱ་དགོས། ཆོས་ལ་
སྐྱབས་སུ་སོང་བའི་བསླབ་བྱར་ལུང་གི་གླེགས་བམ་དང་ཐ་ན་ཡིག་འབྲུ་སྣ་གཅིག་ཚུན་ཆད་ལ་ཆོས་དཀོན་མཆོག་ལྟ་བུའི་འདུ་ཤེས་བསྐྱེད་དེ་ཕྱག་དང་བཀུར་སྟི་བྱ་བ་ལས། ས་རྗེན་པར་
འཇོག་པ་དང། ཟོང་དུ་བསྒྱུར་བ་དང། གཏའ་མར་འཇོག་པ་དང་ལྷམ་སོགས་དང་བཏགས་ཏེ་འཁུར་བ་སོགས་བྱེད་དུ་མི་རུང། དགེ་འདུན་ལ་སྐྱབས་སུ་སོང་བས་དགེ་འདུན་གྱི་སྡེ་ལ་ཕྱོགས་
རིས་མི་བྱེད་པར་རབ་ཏུ་བྱུང་བའི་གང་ཟག་གཅིག་ཡན་ཆད་ལ་ཡང་དགེ་འདུན་དཀོན་མཆོག་དངོས་ལྟ་བུའི་འདུ་ཤེས་བསྐྱེད་དགོས་ཤིང། རབ་ཏུ་བྱུང་བའི་གོས་ཀྱི་ཚལ་བུ་ཆ་ཤས་ཙམ་ལ་ཡང་བརྡོག་
པས་བརྫི་བ་དང། མི་གཙང་བའི་ཕྱོགས་སུ་འདོར་བ་སོགས་བྱེད་དུ་མི་རུང་བས་གཙང་སར་སྐྱེལ་བ་སོགས་སྒྲུབ་པའི་བསླབ་བྱ་རྣམས་ཚུལ་བཞིན་དུ་བསྒྲུབ་པའི་སྒོ་ནས་ལེགས་པར་

[005A]༄༅། །སློབ་དགོས། ཐུན་མོང་དུ་སྐྱེས་བུ་དམ་པ་ལ་བརྟེན་པ་ཞེས་སོགས་ནས་ལེགས་པར་སྲུངས་ཤིག་ཅེས་བརྗོད་དོ། དགེ་བསྙེན་ཙམ་དུ་བསྒྲུབ་ན་འདིར་བསླབ་པ་
དང་དུས་གོ་བརྗོད། ཚིགས་ཕྱི་མ་སྤྲགས་ནས་བསྒྲུབ་ན་འདིར་བརྗོད་མི་དགོས་ཏེ་ཚིགས་ཕྱི་མ་ཕྱི་མའི་ཁོངས་སུ་སྔ་མ་སྔ་མའི་བསླབ་བྱ་དང་དུས་གོ་འདུ་བའི་ཕྱིར་རོ།། ་གསུམ་པ་ལ་
སྦྱོར་བ་དང་དངོས་གཞིའི་ཆོ་ག་གཉིས། དང་པོ་ལ་ངོ་ཚ་ཁྲེལ་ཡོད་ཀྱི་བསམ་པ་བསྐྱེད་པའི་ཕྱིར་དགེ་འདུན་ལ་རབ་བྱུང་ཞུ་བ། རབ་བྱུང་ལ་མེད་ན་མི་བྱུང་བའི་རྒྱུ་བསྒྲུབ་པའི་ཕྱིར་མཁན་
བོར་གསོལ་བ་གདབ་པ། ཆོས་འདི་པའི་ཆ་ལུགས་སུ་བསྒྱུར་བའི་ཕྱིར་དང་པོར་བྱ་བ་དང་གསུམ་ལས། དང་པོ་ནི་ཐོག་མར་མཁན་པོའི་གཡས་གཡོན་གང་འོས་སུ་བསྒྲུབ་བྱའི་གདིང་བ་ནང་སྦྱར་
བའི་བཞི་བལྟབ་བྱས་པ་དེ་གཉིས་བལྟབ་ཏུ་བྱས་པའི་ཁར་ཐང་གོས་ནང་སྦྱར་བའི་བརྒྱད་བལྟབ་བྱས་པ་གཉིས་བལྟབ་བྱས། དེའི་སྟེང་དུ་བླ་གོས་ནང་སྦྱར་བརྒྱད་བལྟབ་བྱས་པ་གཉིས་བལྟབ་བྱས་
ཏེ་བཅག་མཚམས་མཁན་པོའི་ཕྱོགས་སུ་བསྟན་ནས་བཞག་ལྷུང་བཟེད་སྟོང་པ་མིན་པ་འབྲུ་དཀར་གྱི་རིགས་ཅུང་ཟད་བླུག་ཆུ་ཚགས་དང་བཅས་པ་བཤམས། མཁན་པོས་ལས་གྲལ་དེ་

[005B] དགེ་སློང་དགེ་བའི་བཤེས་གཉེན་ཆེ་གེ་མོས་ཚེ་དང་ལྡན་པ་འདི་དགེ་འདུན་ལ་རབ་ཏུ་བྱུང་བ་ཞུ་བའི་གྲོགས་ལྡན་མཛོད་ཅིག་ཅེས་
བརྗོད། དགེ་སློང་དེས། ཅི་ཚེ་དང་ལྡན་པ་འདི་བར་ཆད་ཀྱི་ཆོས་རྣམས་ཡོངས་སུ་དག་གམ། ཞེས་འདྲི་མཁན་པོས་ཡོངས་སུ་དག་གོ་ཞེས་ཁོ་ན་ཉིད་མ་ཆི་ཡིན་གདའོ། ཞེས་ལན་གདབ་
དེ་ནས་དགེ་སློང་དེས་བསྒྲུབ་བྱ་དེ་དགེ་འདུན་རྣམས་ལ་ཕྱག་གསུམ་འཚལ་དུ་གཞུག་བསྒྲུབ་བྱ་ཙོག་ཙོག་པུར་འདུག་ཐལ་མོ་སྦྱོར་དུ་བཅུག་ནས་གོས་དཀར་ཅན་ཡིན་ན་དེས་ཚང། མིན་ན་
རས་དཀར་ཞིག་གཡོགས་ཏེ་རང་རྒན་པའི་མཐའ་ལོགས་སུ་འགྲེངས་ཏེ་འདུད་པ་དང་བཅས་པས་ཕྱག་གསུམ་འཚལ་བ། ་རྒྱལ་དབང་མཆོག་གི་སྤྱན་སྔར་གནང་ཀྱང། ལས་ཆོག་ཏུ་
ཐང་བཤད་ལན་གསུམ་བྱས་ལ་གསུང་བས་གང་མོས་ནས། དགེ་འདུན་བཙུན་པ་རྣམས་ཞེས་སོགས་གཞུང་ལྟར། གལ་ཏེ་ཡོངས་སུ་དག་ནའོ་འདི་བར་བརྗོད། མི་བརྗོད་ན་དེ་ལ་ཉེས་
བྱས་སོ། །འདིར་ཞུ་བའི་དགེ་སློང་གིས་མིང་འདི་ཞེས་སྨོས་དགོས་ཏེ་རང་གི་མཁན་པོ་ཡིན་ན། དོན་གྱི་སླད་དུ་མཚན་ནས་སྨོས་ཏེ་མཁན་པོ་མིང་འདི་ཞེས་བགྱི་བ་བརྗོད། སློབ་དཔོན་ཡིན་ན་

[006A]༄༅། །སློབ་དཔོན་མིང་འདི་ཞེས་བརྗོད། མཁན་པོ་དང་སློབ་དཔོན་མིན་པའི་ཆེས་རྒན་པའི་དགེ་སློང་ཡིན་ན་གནས་བརྟན་ཞེས་པའམ། ཡོངས་ཀྱི་དགེ་བའི་བཤེས་གཉེན་
ཞེས་ཉེ་ཚིག་གིས་བརྗོད། བསྒྲུབ་བྱ་དེ་ཡང་གཉིས་ཡོད་ན་སྔར་འདི་ཞེས་པ་འདི་དག་དེ་ཡང་ཞེས་པ་དེ་དག་ཀྱང། ཅི་དེ་ཞེས་པ་ཅི་དེ་དག་གསུམ་ཡོད་ན་འདི་རྣམས། དེ་རྣམས་ཀྱང་
ཅི་དེ་རྣམས་ཞེས་དང། ཁོ་ན་ཉིད་མཆི་ན་ཁོང་དག་ཉིད་མཆི་ན་ཁོང་རྣམས་ཉིད་མཆི་ན་ཞེས་པ་རྣམ་དབྱེ་དང་ཚིག་ཕྲད་བསྒྱུར་བ་ནི་གོང་འོག་ཐམས་ཅད་ལ་ཤེས་པར་བྱའོ། །འདི་དགེ་སློང་གཅིག་
ཁོ་ནས་རབ་བྱུང་བསྒྲུབ་ན་ཞུ་མི་དགོས་ཏེ་ཞུས་པའི་དགོས་པ་ནི་མི་མཐུན་པ་སྤངས་ནས་མཐུན་བསྒྲུབ་པའི་ཆེད་ཡིན་ལ། རང་ཉིད་ལ་མཐུན་མི་མཐུན་གྱི་བྱེད་པ་འགལ་བའི་ཕྱིར། དགེ་སློང་
གཉིས་དང་གསུམ་ལ་ཞུ་ན་དགེ་འདུན་དུ་མ་ལོངས་པས། དགེ་སློང་བཙུན་པ་དག་གམ་རྣམས་སྙན་གསལ་དུ་གསོལ། ཞེས་ཞུ་ཚིག་བསྒྱུར་བ་ཚིག་ཕྲད་བསྒྱུར་བའི་རུང་མཐུན་ལས་ཤེས་
སོ༑ ༑གཉིས་པ་ནི། མཁན་པོར་འོས་པ་ལ་ཕྱག་གསུམ་དང་མདུན་དུ་ཙོག་ཙོག་པུར་ཐལ་མོ་སྦྱོར་དུ་བཅུག་ནས། འོ་ཁྱོད་རབ་ཏུ་བྱུང་བར་འདོད་པ་དེ་མདོ་རྩ་བར། རབ་ཏུ་བྱུང་བ་དང་བསྙེན་པར་

[006B] དགེ་སློང་འགའ་ཞིག་མཁན་པོ་ཉིད་དུ་གནས་པ་ལའོ་ཞེས་མཁན་པོ་ཉིད་དུ་གནས་པ་ལ་རབ་བྱུང་བསྙེན་རྫོགས་ཡོད་ཀྱི་མི་གནས་པ་ལ་མེད་པས་མཁན་པོ་ཞིག་ངེས་པར་དགོས། དེ་
ཡང་ཅི་རུང་རུང་གིས་མི་ཆོག་པར་བཙུན་པ་བརྟན་མཁས་ཀྱི་ཡོན་ཏན་གཉིས་དང་ལྡན་པ་ཞིག་དགོས་ཤིང། དེ་ཡང་ས་གཞན་ན་གནས་པ་སོགས་མ་ཡིན་པ་ཞིག་དགོས་པས་ཁོ་བོས་མཁན་པོའི་
བྱ་བ་བགྱི་རུང་ཡོད་ཁུལ་དུ་བྱེད་པ་ཡིན། མཁན་པོ་ཞེས་པའི་དོན་ཡང་དངོས་སུ་བསླབ་པ་རིན་པོ་ཆེ་དང་བརྒྱུད་ནས་ཟག་བཅས་འཁོར་བའི་ཆོས་ཐམས་ཅད་ལས་ངེས་པར་འབྱུང་བའི་མྱ་ངན་ལས་
འདས་པའི་གོ་འཕང་ལ་འགོད་པར་བྱ་བའི་སླད་དུ་རབ་ཏུ་བྱུང་བའི་ངོ་བོ་ཚུལ་བཞིན་དུ་བསྒྲུབ་པའི་མཁན་པོ་མཛད་དུ་གསོལ་སྙམ་པ་བགྱིས་ལ་ལད་མོ་མཛོད། ཞེས་བརྗོད་ལ། གཞུང་ལྟར་རྗེས་
བཟློས་དང། བརྡའ་སྤྲོད། ཐབས་ལེགས་བྱའོ། །མཁན་པོར་གསོལ་བ་བཏབ་པའི་བསླབ་བྱ་ཕ་བུའི་ཚུལ་གྱིས་མཁན་པོ་ལ་སྟོན་པའི་འདུ་ཤེས་བསྐྱེད་ནས་གུས་པར་བྱ་བ། ཡོན་ཕུལ་བ་
བསྙེན་བཀུར་བྱེད་པ་བྱ་བ་ཐམས་ཅད་ལ་ཞུས་ནས་བཀའ་བཞིན་བསྒྲུབ་པར་བྱ་སྟེ། དེ་ལས་འདས་ན་གསོལ་བ་བཏབ་པ་ལས་ཉམས་པའི་ཉེས་པར་འགྱུར་རོ། །གསུམ་པ་འདི་ལ་རྟགས་ཆ་

[007A]༄༅། །ལུགས་བརྗེ་བ། བསམ་པ་བརྗེ་བ། དེ་དག་མི་བརྗེད་པའི་བརྗེད་ཐོར་མིང་བརྗེ་བ་སྟེ་བརྗེ་བ་རྣམ་གསུམ་དགོས་པའི་དང་པོ་འོས་པའི་དགེ་སློང་ཞིག་ལ། ཞེས་སོགས་
དཀྱུས་གསལ་ལྟར་ཁྲུས་བྱེད་དུ་བཅུག་གི་བར་དང། སྔར་གཙུག་ཕུད་བྲེགས་ཟིན་ཡིན་ན་འདིར་མི་དགོས། ངེད་ཀྱིས་ཁྱོད་ལ་ཆོས་གོས། བླ་གོས། མཐང་གོས། ལྷུང་བཟེད། གདིང་བ་
ཆུ་ཚགས་བཅས་ཀྱི་དགོས་དོན་བརྗོད་པའི་སྒོ་ནས་རིམ་པར་སྟེར་བར་བྱ་བ་ཚུལ་བཞིན་དུ་ལེན་དགོས་པས་དེའི་ཕྱིར་དུ་ཕྱག་གསུམ་འཚོལ། ཞེས་བརྗོད་པ་ནས་གཞུང་གསལ་ལྟར། གདིང་
བའི་ཁར་བསྒྲུབ་བྱ་འགྲེངས་ནས་བཞག་གི་བར་དང། གཉིས་པ་ནི། བསྒྲུབ་བྱ་དེ་སྟོན་པའི་སྐུ་འདི་ལ་ཤཱཀྱ་སེང་གེ་དངོས་ཡིན་སྙམ་པ་བགྱི་ལ་ཕྱག་གསུམ་དང། མཁན་པོ་ལ་ཕྱག་གསུམ་འཚལ་དུ་
བཅུག་མདུན་དུ་ཙོག་ཙོག་པུར་ཐལ་མོ་སྙིང་ཁར་སྦྱར་ནས་འདུག་ཏུ་བཅུག་ལ་བསམ་པ་བརྗེ་བ་ནི། ཞེས་སོགས་གཞུང་ལྟར། བསོད་ནམས་ཆེ་བ་སོགས་མཐའ་ཡས་པ་གསུངས་སྟེ་
ཁྱིམ་པ་རྣམས་ནི་ཁྱིམ་གྱི་བྱ་བས་གཡེང་སྟེ་འདི་དང་ཕྱི་མར་ཕན་བའི་དོན་ཚུལ་བཞིན་བསྒྲུབ་ཏུ་མི་ནུས་པས་འདི་དང་ཕྱི་མ་ཀུན་ཏུ་སྡུག་བསྔལ་བར་འགྱུར། རབ་ཏུ་བྱུང་བ་ནི་དེ་ལས་བཟློག་སྟེ་དོན་དང་བྱ་བ་

[007B]
ཉེས་དམིགས་དང། རབ་ཏུ་བྱུང་བའི་ཕན་ཡོན་སྙིང་ཐག་པ་ནས་བསམ་སྟེ། མཉམ་མེད་ཤཱཀྱ་སེངྒེ་དེ་ཉིད་ཀྱི་རྗེས་སུ་ཞུགས་ཏེ་ཅི་ནས་ཀྱང་རབ་ཏུ་བྱུང་བར་བྱའོ་སྙམ་པའི་བསམ་པ་དུང་དུང་བ་བསྐྱེད་པར་
མཛོད། ཅེས་བརྡའ་སྤྲོད་ལ་བསམ་པ་བརྗེ། རབ་ཏུ་བྱུང་ནས་ཁྱིམ་གྱི་བྱ་བ་དང་མཐའ་ན་མིང་རུས་ཚུན་ཆད་ལ་ཡང་ཞེན་པ་མེད་པ་དགོས་པས་སྡེ་བའམ་མཁན་པོའི་མིང་གི་མཐའ་ཅན་གྱི་མིང་
འདོགས། དེས་བརྗེ་བ་རྣམ་གསུམ་སོང་ནས་བར་མ་རབ་བྱུང་གི་ཚུལ་ཁྲིམས་དངོས་ལེན་པར་བྱེད་པ་ལ་སྟོན་པའི་སྐུ་གཟུགས་འདི་ལ་སྟོན་པ་དངོས་ཀྱི་འདུ་ཤེས་ཞོག་ལ་ཕྱག་གསུམ་འཚོལ། ངོས་ལའང་
ཕྱག་གསུམ་འཚོལ་ལ་མདུན་དུ་བླ་གོས་ཕྲག་པ་གཅིག་ཏུ་གཟར་ནས་ཙོག་པུར་འདུག་ཏུ་བཅུག་འདིའི་སྔགས་ཚིག་ལན་གསུམ་རྗེས་སུ་བཟློས་པའི་སྒོ་ནས་བར་མའི་ཚུལ་ཁྲིམས་ལེན་དགོས་པས་
མཁན་པོ་ལ་དགོངས་གསོལ་སྔོན་དུ་བཏང་ནས་ངོས་ཀྱིས་བཏགས་པའི་མིང་ནས་སྨོས་ཏེ། དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་མཉམ་མེད་ཤཱཀྱ་སེངྒེ་དེ་ཉིད་ཀྱི་རྗེས་སུ་ཞུགས་

[008A]༄༅། །ནས་ཇི་སྲིད་འཚོའི་བར་དུ་ཁྱིམ་པའི་རྟགས་དང་ཆ་ལུགས་ཐམས་ཅད་སྤངས། རབ་ཏུ་བྱུང་བའི་རྟགས་དང་ཆ་ལུགས་ཚུལ་བཞིན་བླངས་པ་ལས་ནམ་ཡང་འདའ་བར་མི་
བྱའོ་སྙམ་པ་དང་བཅས་འདིའི་རྗེས་ཟློས་མཛོད། མཁན་པོ་དགོངས་སུ་གསོལ། ཞེས་སོགས་ལས་གཞུང་ལྟར་ཐབས་ལེགས་ཀྱི་བར་བྱའོ། །འདི་བར་མ་རབ་བྱུང་གི་ཚུལ་ཁྲིམས་བླངས་ཟིན་
པས་འདིའི་བསླབ་བྱ་ལ་ཁྱིམ་པའི་རྟགས་སྤངས་ཏེ་རབ་ཏུ་བྱུང་བའི་རྟགས་ཆ་ལུགས་དང་ལྡན་པ་མཁན་པོ་ལ་གུས་པ་སོགས་བྱེད་དགོས་པས། གོས་དཀར་པོ་དང་ནག་པོ་སོགས་མདོག་གི་
སྒོ་ནས་མི་རུང་བ། ཁ་ཚར་དང་ཕུན་ཚར་ཅན་སོགས་དབྱིབས་ཀྱི་སྒོ་ནས་མི་རུང་བ། རྒྱན་དང་མཚོན་ཆ་འཆང་པ། སྐྲ་སེན་ཁ་སྤུ་རིང་སོར་འཇོག་པ་སོགས་ཁྱིམ་པའི་རྟགས་དང་ཆ་ལུགས་སྤོང་དགོས་
ཆོས་འདི་བའི་རྟགས་ཆ་ལུགས་ལས་གཞན་མུ་སྟེགས་ཅན་གྱི་རྟགས་ཆ་ལུགས་དང་བླ་གོས་མཐང་གོས་སོགས་རུང་བ་ཚད་ལྡན་ལས་ཟས་གོས་གནས་མལ་མཐའ་གཉིས་སུ་མ་ལྷུང་བ་བྱེད་དགོས་
མཁན་པོར་གསོལ་བ་བཏབ་པ་ལྟར་མཁན་པོས་ཀྱང་ཁྱོད་ལ་བུ་དང་ཁྱོད་ཀྱིས་ཀྱང་མཁན་པོ་ལ་ཕ་ལྟ་བུའི་འདུ་ཤེས་ཏེ་སྒོ་གསུམ་གྱི་བྱ་བ་ཐམས་ཅད་མཁན་པོ་ལ་ཞུས་ཏེ་བཀའ་བཞིན་སྒྲུབ་པ་ལྷུར་

[008B]། ་དེས་བར་མ་རབ་བྱུང་དུ་བསྒྲུབ་ཟིན་ནས་ད་དགེ་ཚུལ་དུ་བསྒྲུབ་པར་བྱེད་པ་ལ། མཁན་པོས་དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་ཆོས་བཅུ་གཅིག་དང་ལྡན་པའི་དགེ་སློང་
གཞན་ལ་གཏད་དེ་བསྒྲུབ་པར་བྱ་བ་གསུངས་པས་ན་དེ་འདྲ་བའི་དགེ་སློང་ཞིག་ལ་མཁན་པོས། མང་ཐོས་འདུལ་བ་འཛིན་པ་དགེ་སློང་ཆེ་གེ་མོ་ནས་ཚེ་དང་ལྡན་པ་འདི་ལ་དགེ་ཚུལ་གྱི་སྡོམ་པ་རྣམ་
པར་དག་པ་ཞིག་བཀས་གནང་བར་ཞུ། ཞེས་གསོལ། དགེ་སློང་དེས་ཀྱང། ཚེ་དང་ལྡན་པ་འདི་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་འདྲི། མཁན་པོས། ཡོངས་སུ་དག་གོ་ཞེས་ཁོ་ན་ཉིད་མཆི་
ཡིན་གདའ་འོ། །ཞེས་ལན་གདབ། བསྒྲུབ་བྱ་གཅིག་ཡིན་ན་འདི་ལྟར་དང། གཉིས་ཡོད་ན་ཁོང་དག་ཉིད་དང། གསུམ་ལ་སོགས་པ་ཡོད་ན་ཁོང་རྣམས་ཞེས་བརྗོད་དགོས་པ་གོང་འོག་ཀུན་ལ་རིགས་
འགྲེ༑ དགེ་ཚུལ་དུ་ཉེ་བར་བསྒྲུབ་པར་འདོད་པའི་དགེ་སློང་དེས་བསྒྲུབ་བྱ་ལ་ཇི་ལྟར་བརྗོད་པ་ནི། ཁྱོད་དགེ་ཚུལ་དུ་བསྒྲུབ་པ་ལ་འགལ་རྐྱེན་སྡོམ་པ་སྐྱེ་བ་སོགས་ཀྱི་བར་ཆད་བཞི་དང་བྲལ་དུ་ཡོད། མཐུན་རྐྱེན་
ཡུལ་དང་རྒྱུད་དང་རྟགས་དང་བསམ་པ་དང་ཆོ་གའི་མཐུན་རྐྱེན་ལྔ་དགོས་པའི་ཡུལ་དཀོན་མཆོག་གསུམ་དེང་གི་དུས་སུ་ཚང་སྟེ་ཡོད། རྒྱུད་ལོག་པར་ལྟ་བ་འཛིན་པ་མ་ཡིན་ཞིང་ཚོགས་སུ་མ་ལོངས་པ་

[009A]༄༅། །སོགས་ཚང། རྟགས་རབ་ཏུ་བྱུང་བའི་ཆ་ལུགས་རྣམ་པར་དག་པ་དང་ལྡན་པ་ཡིན། བསམ་པའི་མཐུན་རྐྱེན་སྐབས་འདིའི་འགལ་རྐྱེན་ངེས་པ་ལྔ་བྲལ་དགོས་བས་དགེ་
ཚུལ་གྱི་སྡོམ་པའི་མི་མཐུན་ཕྱོགས་སྲོག་གཅོད་པ་སོགས་སྤང་བྱ་བཅུའི་ནང་ནས་འགའ་ཞིག་སྤོང་འགའ་ཞིག་མི་སྤོང་སྙམ་པ་ལྟ་བུ་མ་ཡིན་པར་དགེ་ཚུལ་གྱི་སྤང་བྱ་ཐམས་ཅད་ལེགས་པར་སྤོང་
སྙམ་པ་དགོས། དེ་ཡང་ལོ་ཟླ་ཞག་དུས་འདི་ཚུན་ཆད་དུ་སྤོང་ཞིང་འདི་ཕན་ཆད་དུ་མི་སྤོང་སྙམ་པ་ལྟ་བུ་མ་ཡིན་པར་ཇི་སྲིད་འཚོའི་བར་རམ་མ་ཤི་ཚུན་ཆད་དུ་སྤོང་སྙམ་པ་དགོས། དེ་ཡང་ཇི་སྲིད་འཚོའི་
བར་དུ་སྤྱིར་སྤོངས་ཤིང་འཐབ་མོ་དང་མུ་གེ་ལ་སོགས་པའི་ཚེ་སྤོང་མི་ནུས་སྙམ་པ་མ་ཡིན་པར་སྐྱིད་སྡུག་ལེགས་ཉེས་ཀྱི་སྐབས་གང་གི་ཚེ་ནའང་དགེ་ཚུལ་གྱི་སྤང་བྱ་ཐམས་ཅད་སྤོང་ཞིང་བསྲུང་བྱ་ཐམས་ཅད་
སྲུང་སྙམ་པ་དགོས། ཡུལ་མཁན་སློབ་དགེ་འདུན་སོགས་ལ་བརྟེན་པའི་ཚེ་ན་ཚུལ་བཞིན་དུ་བྱེད་ཀྱང་ཡུལ་གཞན་དུ་འགྲོ་བ་ལ་སོགས་པའི་སྐབས་སུ་དེ་ལྟར་མི་ནུས་སྙམ་པ་དེ་ཡུལ་དེས་པ་མ་ཡིན་
པ་དགོས། སེམས་ཅན་གང་དང་འགྲོགས་ཀྱང་ཆགས་སྡང་གི་ཕྱོགས་རིས་སུ་མ་སོང་བར་ཉེས་ལྟུང་གི་དྲི་མས་མ་གོས་པ་བྱ་སྙམ་པ་སྟེ་འགལ་རྐྱེན་ངེས་པ་ལྔ་དང་བྲལ་ཞིང་མཐུན་རྐྱེན་ཕུན་ཚོགས་གསུམ་

[009B] ཞེས་སོགས་ལས་ཆོག་ལྟར་ལ། ཞེས་གསུངས་པ་ལྟར། རྒྱུ་ལས་ཉོན་གྱིས་བསྐྱེད་པའི་ཟག་བཅས་ཉེར་ལེན་གྱི་ཕུང་
པོ་འཁོར་བ་འདི་ལས་མ་གྲོལ་གྱི་བར་དུ་རིགས་དྲུག་གང་དུ་སྐྱེས་ཀྱང་གཏན་གྱི་བདེ་བ་ཡེ་མེད་པར་སྡུག་བསྔལ་གསུམ་གྱི་རང་བཞིན་ལས་མ་འདས། ད་ལམ་རྒྱལ་བའི་བསྟན་པ་དང་མཇལ་དུ་ཡོད་
པའི་སྐབས་འདིར་དཀོན་མཆོག་གསུམ་ལ་སྐྱབས་སུ་འགྲོ་བའི་སྒོ་ནས་སྤང་བྱ་བཅུ་སྤོངས་པའི་དགེ་ཚུལ་གྱི་སྡོམ་པ་རྣམ་པར་དག་པ་ཞིག་བླང་སྟེ་ཞི་བ་མི་གནས་པའི་མྱ་ངན་ལས་འདས་པའི་གོ་
འཕང་དམ་པ་ཐོབ་པར་བྱའོ་སྙམ་པའི་བསམ་པ་ཤུགས་དྲག་པོ་བསྐྱེད་བཞིན་པ་དང་བཅས་དགེ་ཚུལ་གྱི་སྡོམ་པ་ལེན་པར་བྱེད་པའི་སྔགས་ཚིག་ལན་གསུམ་དེད་ཀྱི་སྔོན་དང་མཉམ་དུ་འདོན་པ་
མིན་པར་འདིའི་རྗེས་ཟློས་བྱ་དགོས་པས། དེ་ཡང་ངེད་ཀྱི་བཙུན་པ་དགོང་སུ་གསོལ་ཞེས་བྱ་བ་སོགས་བཙུན་པ་ཞེས་པའི་ཚིག་གང་བརྗོད་པ་ལ་ཁྱོད་ངེད་ལ་སྔར་ནས་ཆོས་འབྲེལ་ཙམ་ཡང་མེད་པ་
ཡིན་ན་བཙུན་པ་ཞེས་བརྗོད། ཚིག་བཅད་གཅིག་ཙམ་གྱི་ཆོས་འབྲེལ་ཡོད་ན་བཙུན་པ་ཞེས་བརྗོད་མི་རུང་བར་སློབ་དཔོན་ཞེས་བརྗོད་དགོས་པས་དེ་ལྟར་ཡིད་ལ་བཞག་ནས་འདིའི་རྗེས་བཟློས་མཛོད་

[010A]༄༅། །བྱས་ལ། གཞུང་བཞིན་ཐབས་ལེགས་བྱ། འདིས་ཚིགས་སྔ་མ་དགེ་ཚུལ་གྱི་སྡོམ་པ་རྣམ་པར་དག་པ་ལེགས་པར་ཐོབ་པ་ཡིན་པས་དགའ་སྤྲོ་རྒྱ་ཆེན་པོ་མཛོད་
དེ་དགེ་ཚུལ་དུ་བསྒྲུབ་པའི་དངོས་གཞིའི་ཆོ་ག་སོང་ཟིན། མཇུག་གི་ཆོ་ག་ལ་གཉིས་ཡོད་པའི་དང་པོ་ཐོབ་དུས་གོ་བ་དེ་མང་དུ་ཐོས་པའི་འདུལ་བ་འཛིན་པ་ཆེན་པོ་དགེ་སློང་ཆེ་གེ་མོས་
མཛོད། ནས་ལེགས་པར་སྲུངས་ཤིག་གི་བར་ལས་ཆོག་ལྟར་མཐར་ཆགས་སུ་བརྗོད། དེ་ལྟར་དགེ་ཚུལ་དུ་གྱུར་ནས་ཁྱིམ་པ་ཡིན་ན་འཕགས་པ་ཚུན་ཆད་ཀྱིས་ཕྱག་བྱ་བའི་གནས་སུ་གྱུར་བ་
ཡིན་ཏེ། ས་ག་ལྷས། དེ་ལྟར་དགེ་ཚུལ་བྱས་མ་ཐག་འདི་ལ་ཁྱིམ་པ་ཐམས་ཅད་ཀྱིས། །ཕྱག་འཚལ་སྨོན་པར་གྱུར་བ་སྟེ། །གང་ཕྱིར་ཁྱིམ་གྱི་འཆིད་གྲོལ་ཕྱིར། །ཚུལ་ངན་རབ་རིབ་
མུན་བསལ་ཏེ། །ངུར་སྨྲིག་གོས་མཆོག་འཛིན་པ་ཡིས། །ཉི་མ་ཤར་ལྟར་ལྷང་དེ་ནི། །ཕུལ་ཕྱིན་དེ་ནི་ཤིན་ཏུ་མཛེས། །ཞེས་གསུངས་པས་དཀའ་སྤྲོ་རྒྱ་ཆེན་པོ་གྱིས། དེ་ཐམས་ཅད་མཁན་
པོའི་སྐུ་དྲིན་ལས་བྱུང་བ་ཡིན་པས་མཁན་པོ་ལ་ཕྱག་གསུམ་འཚོལ་ལ་མཁན་པོ་རིན་པོ་ཆེ་སྐུ་དྲིན་ཆེ་ལགས། ཞེས་བརྗོད། གཞན་རྣམས་ཀྱིས་མེ་ཏོག་འཐོར་བ་དང་བཅས་ཏེ་གོང་གི་

[010B] དེ་དག་ནི་ཚིགས་སྔ་མ་དགེ་ཚུལ་དུ་བསྒྲུབ་པའི་རིམ་པའི་ཕྱག་ལེན་བརྡའ་སྤྲོད་དོ།། ་གཉིས་པ་ཚིགས་ཕྱི་མ་བསྙེན་རྫོགས་སུ་བསྒྲུབ་པའི་ཆོ་ག་ལ་སྦྱོར་དངོས་
རྗེས་གསུམ་ལས། དང་པོར་བྱ་བ་ནི་བསྒྲུབ་བྱ་དེ་ལོ་ཉི་ཤུ་ལོན་ནས་བསྙེན་པར་རྫོགས་པར་འདོད་ན། དེའི་ཆོས་གོས་གསུམ་དང་ལྷུང་བཟེད་སོགས་རང་ལ་མེད་ཅིང་མཁན་པོ་ལ་ཡོད་ན་སྦྱིན་ཞིང་
མེད་ན་གཡར་པོ་ལ་སོགས་ཚུན་ཆད་ཀྱིས་བཙལ་ལ་ཡོ་བྱད་ཚགས་སུ་གཞུག་མཁན་པོ་ནས་ལས་སློབ་དང་གསང་སྟོན་དང་ཁ་སྐོང་བར་འོས་པའི་དགེ་སློང་རྣམས་ལ་ཚིག་གིས་གསོལ་བ་
གདབ། དེ་རྣམས་ཐམས་ཅད་ཀྱིས་ཀྱང་རང་རྒྱུད་ལ་ཞིབ་མོར་བརྟགས་ནས་ལས་གྲལ་དུ་འདུས་གོང་དུ་ལྟུང་བ་རྣམས་མཐོལ་བ་དང་བཤགས་པ་དང་བསྡོམ་པ་དང་བྱིན་གྱིས་རླབས་པར་བྱ་
བས་ཕྱིར་བཅོས་ཏེ་རང་རྒྱུད་དག་པར་བྱས་ལ་འདུ་བར་བྱའོ། །མཁན་པོའམ་དེས་བསྒོས་པས་གནས་མལ་བཤམས། རྒན་པའི་མཐའ་ལོགས་སུ་སྟོན་པའི་སྐུ་གཟུགས་བཞུགས་སུ་
གསོལ་བ་དང་དེའི་སྤྱན་སྔར་མཆོད་པ་ཅི་འབྱོར་བ་བཤམས་ཟིན་ཅིང་བསྒྲུབ་བྱའི་ཆོས་གོས་གསུམ་རྒྱུ་དང་ཁ་དོག་དང་ཆེ་ཆུང་གི་སྒོ་ནས་དངོས་ཀྱི་བྱིན་རླབས་ཆགས་མི་ཆགས་ལེགས་པར་

[011A]༄༅། །བརྟགས། གདིང་བ་ནང་དུ་བཞི་བལྟབ་བྱས་སྟེང་མཐང་གོས་བརྒྱད་བལྟབ་བྱས་པ་དེ་སྟེང་བླ་གོས་བརྒྱད་བལྟབ་བྱས་པ་དེ་སྟེང་རྣམ་སྦྱར་བརྒྱད་བལྟབ་བྱས་པ་རྣམས་
བརྐྱང་སྟེ་འགོ་མཇུག་དང་ཕྱི་ནང་མ་ལོག་པར་བྱས་ནས་འགོ་བོ་མཁན་པོར་བསྟན་པ་བཞག་ལྷུང་བཟེད་དང་ཆུ་ཚགས་ཀྱང་དེའི་ལོགས་སུ་བཞག་མཁན་པོའི་མདུན་དུ་མེ་ཏོག་དང་
བསྒྲུབ་བྱའི་སྟན་དུ་རྩ་ཕ་གུ་དང་བཅས་སྟ་གོན་བྱའོ། །དགེ་སློང་ཐམས་ཅད་འདུས་པ་དང་བསྒྲུབ་བྱ་དེ་རྒན་པའི་མཐའ་ལོགས་སུ་བཞག་མཁན་པོས་ཐམས་ཅད་ཀྱི་ཕྱག་ཏུ་མེ་ཏོག་ཕུལ་ནས་ཕྱག་
བྱ་བ་ལན་གསུམ་སྔོན་དུ་འགྲོ་བས་འགྲེངས་ཏེ་འདུད་པ་དང་བཅས་ནས། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས་ཐལ་མོ་སྙིང་ཁར་སྦྱོར་དུ་བཅུག་ནས། ཁྱོད་བསྙེན་པར་རྫོགས་
པའི་དགེ་སློང་གི་དངོས་པོ་ཞེས་སོགས་ལས་ཆོག་ལྟར་ལ། དགེ་སློང་རྣམ་པར་དག་པ་ཞིག་ལ་ཚིག་གི་གསོལ་བ་ལན་གསུམ་གྱི་བར་དུ་བཏབ་པ་ལས་མཁན་པོ་མངོན་དུ་གྱུར་བ་བྱ་དགོས་པས་ཁོ་
བོ་མཁན་པོ་བྱ་རུང་དུ་ཡོད་ཁུལ་བྱས་ནས། མཁན་པོ་ཞེས་པའི་དོན་འཁོར་བའི་སྡུག་བསྔལ་ཐམས་ཅད་ལས་འདས་པའི་ཞི་བའི་གོ་འཕང་མཆོག་ལ་རིམ་གྱིས་བཀྲི་བར་བྱ་བའི་སླད་དུ་བསྙེན་རྫོགས་

[011B] །དེ་ལྟར་ཡིད་ལ་བཞག་ནས་དེང་ལ་མཁན་པོར་གསོལ་བ་འདེབས་དགོས་པས་དེང་ཁྱོད་རྣམས་ཀྱི་ཚིགས་སྔ་མའི་རབ་བྱུང་གི་མཁན་པོ་ཡིན་ན་
མཁན་པོ་ཞེས་དང་དེ་མིན་ཆོས་འབྲེལ་ཙམ་ཞིག་ཡོད་ན་སློབ་དཔོན་ཞེས་དང་དེ་ཡང་མེད་ན་བཙུན་པ་ཞེས་བརྗོད་དགོས། དེ་ལྟར་ཡིད་ལ་བཞག་ནས་འདིའི་རྗེས་བཟློས་མཛོད། བྱས་ལ། མཁན་པོ་
དགོངས་སུ་གསོལ། ཞེས་སོགས་ལས་ཆོག་ལྟར། ཐབས་ལེགས་ཀྱི་བར་བྱའོ། །ཡོ་བྱད་མངོན་དུ་གྱུར་པ་ནི། ཁྱིམ་པའི་རྟགས་ཆ་ལུགས་ཅན་དང་མུ་སྟེགས་ཀྱི་རྒྱལ་མཚན་ཅན་སོགས་བསྙེན་པར་
རྫོགས་སུ་མི་རུང་བས་ཡོ་བྱད་རུང་བ་ཚད་དང་ལྡན་པ་ལེགས་པར་ཚང་བ་ཞིག་དགོས་པའི་ཆོས་གོས་གསུམ་བྱིན་གྱིས་རླབས་ནས་ལུས་ལ་གྱོན་པ་དེའི་ཚེ་ན་དྲང་སྲོང་གི་ངུར་སྨྲིག་རྒྱལ་མཚན་ཐམས་ཅད་ཀྱི་ནང་
ནས་མཆོག་ཏུ་གྱུར་བ་ཆོས་གོས་རྣམ་སྦྱར་འདི་ལྟ་བུ་ལུས་ལ་གྱོན་རྒྱུ་བྱུང་བ་ཤིན་ཏུ་ནས་ཀྱང་སྐལ་པ་བཟང་སྙམ་པ་དགའ་སྤྲོ་དང་བཅས་ཏེ་གྱོན་དགོས། དེ་བཞིན་དུ་ལྷུང་བཟེད་ལག་ཏུ་འཆང་བའི་ཚེ་ན་ཐུབ་བས་
གནང་བའི་དྲང་སྲོང་གི་སྣོད་འདིའི་ནང་ནས་ཟས་ལ་ལོངས་སྤྱོད་པ་བཞིན་དུ་ཆོས་ལ་ལོངས་སྤྱོད་དེ་རང་གི་ཤེས་རྒྱུད་ཆོས་ཀྱིས་ཚིམ་པར་བྱ་སྙམ་པ་དང། གདིང་བ་དང་ཆུ་ཚགས་ནི་དེ་དག་གི་དགོས་དོན་

[012A]༄༅། །བརྗོད་པའི་སྒོ་ནས་ཁྱོད་ལ་སྟེར་བར་བྱ་བ་ཡིན་པས་དེ་ལྟར་རྟག་ཏུ་ཡིད་ལ་འཇོག་དགོས། འཚམས་འདིར་ལྷུང་བཟེད་འགྲིམས་པ་ལ་མཁས་པའི་དགེ་སློང་ཞིག་ལ་
དགེ་སློང་ཆེ་གེ་མོས་ཚེ་དང་ལྡན་པ་འདིའི་ལྷུང་བཟེད་དགེ་འདུན་ལ་སྟོན་པའི་གྲོགས་ལྡན་མཛོད། ཅེས་བརྗོད་པ་སོགས་ནས། ལན་འདེབས་ཀྱི་བར་གཞུང་ལྟར་དང་དེ་ནས་མཁན་པོས་ཁྱོད་ཀྱི་ཆོས་གོས་
གསུམ་བྱིན་གྱིས་རླབས་པའི་ཕྱིར་ངོས་ལ་ཕྱག་གསུམ་ཞེས་པ་ནས། གཞན་སྔར་གྱིས་འགྲེའོ། །བསྒྲུབ་བྱའི་ལྷུང་བཟེད་དངོས་མིན་པ་གཡར་པོ་སོགས་ཡིན་ན་དགེ་ཚུལ་གྱི་སྐབས་ལྟར་གཏོད་པ་ལས་
བྱིན་རླབས་དངོས་མི་བྱ། བསྒྲུབ་བྱ་དེའི་ལྷུང་བཟེད་བྱིན་རླབས་དངོས་བྱེད་ཚེ་ཕྱག་གསུམ་འཚལ་དུ་བཅུག་དེ་ནས་ལྷུང་བཟེད་ཞེས་པ་ནས། གདིང་བ་ཆུ་ཚགས་དགེ་ཚུལ་གྱི་སྐབས་ཇི་ལྟ་བ་བཞིན་བྱེད་ཀྱི་བར་
ལས་ཆོག་ལྟར་རོ། །དེས་ཁྱོད་ཀྱི་བསྙེན་པར་རྫོགས་པར་བྱེད་པའི་ཡོ་བྱད་མངོན་དུ་གྱུར་པ་བྱ་བ་ཡིན་ནོ། ཁྱོད་བསྙེན་པར་རྫོགས་པར་བྱ་བ་ལ་སྔོན་དུ་དགེ་འདུན་གྱི་འདུ་བྱ་བ་དུ་མ་ཡོད་པ་ཁྱེད་རྣམས་ཡིད་ཆེས་པའི་
ཕྱིར་མཐོང་དགོས་ཀྱང་བསྙེན་པར་རྫོགས་སུ་མ་ཟིན་པས་ལས་རྣམས་ཐོས་སུ་མི་རུང་བས་རྣ་བ་བཀག་ལ་འགྲེངས་སུ་བཅུག་ལ་ལས་བྱེད་པ་པོས། ལྟུང་བ་ཐུན་མོང་བ་ཞེས་པ་ནས། ཐལ་མོ་སྙིང་ཁར་སྦྱོར་ལ་འདུག་

[012B]ཅེས་བསྐོ། ཁྱོད་བསྙེན་པར་རྫོགས་པའི་སྡོམ་པ་དོན་དུ་གཉེར་བ་དེ་དགེ་འདུན་གྱི་ལས་ཀྱིས་བསྒྲུབ་དགོས་ཤིང། དགེ་འདུན་གྱི་ལས་བརྒྱ་རྩ་བརྒྱད་ཡོད་པ་བསྡུ་ན་ལས་རིགས་བརྒྱད་དུ་འདུ་བའི་བསྙེན་
པར་རྫོགས་པའི་གསོལ་བཞིའི་ལས་འདི་ཉིད་བྱིན་ལས་ཡིན། སྦྱིན་ལས་ནི་གང་ལ་བྱ་བའི་ཡུལ་ནས་དགེ་འདུན་ལ་གསོལ་འདེབས་ལན་གསུམ་སྔོན་དུ་འགྲོ་དགོས་པས། འདིར་ཁྱོད་ཀྱིས་དེང་དགེ་འདུན་
རྣམས་ལ་དད་པའི་སེམས་ཀྱིས་བདག་བསྙེན་པར་མ་རྫོགས་པའི་ས་ནས་བསྙེན་པར་རྫོགས་པའི་སར་དྲངས་ཏེ་ཐར་པར་བགྲོད་པའི་ལམ་བསྟན་ཏེ་འཁོར་བའི་འདམ་ལས་བསྒྲལ་བར་མཛད་དུ་གསོལ་སྙམ་པ་
གྱིས་ལ་འདིའི་རྗེས་བཟློས་མཛོད། ཞེས་བརྡའ་སྤྲད་དེ། དགེ་འདུན་བཙུན་པ་རྣམས་ཞེས་པ་ནས། ལན་གསུམ་རྗེས་བཟློས་བྱེད་དུ་གཞུག་གི་བར་འབོགས་ཆོག་ལྟར་ལ། དེ་ལྟར་ལན་གསུམ་གསོལ་བ་བཏབ་
བས་དགེ་འདུན་གྱིས་ཀྱང་ཅང་མི་གསུང་བའི་སྒོ་ནས་གནང་བ་བྱིན་པ་ཡིན་པས། འདིས་གསོལ་བ་དང་དགེ་འདུན་མངོན་དུ་གྱུར་བ་ཞེས་བྱ་བ་དེ་ཚད་བ་ཡིན། དགེ་འདུན་ཐུགས་ཡིད་ཆེས་པའི་ཕྱིར་ཞེས་
སོགས་ལས་ཆོག་ལྟར། ཕ་གུའི་སྟེང་དུ་འདུག་ཅིག་ཅེས་བསྐོ་བའི་བར་དང། ཁྱོད་བསྙེན་པར་རྫོགས་པར་བྱེད་པ་ལ་རྒྱུད་བར་ཆད་ཀྱི་ཆོས་དང་མི་ལྡན་པའི་ཡོངས་སུ་དག་པ་ཞིག་དགོས། བར་ཆད་ཅན་

[013A]༄༅། །བསྙེན་པར་རྫོགས་ན་སྡོམ་པ་མི་སྐྱེ་བའམ་སྐྱེས་ཀྱང་རྒྱུན་མི་གནས་པ་ལ་སོགས་པའི་ཉེས་པ་ཡོད་པས་ཁྱོད་ལའང་ཕན་མི་ཐོགས། བསྙེན་པར་རྫོགས་པར་བྱེད་
མཁན་ལ་ཡང་ཉེས་པ་འབྱུང་བ་ཡིན་བར་ཆད་མེད་ན་ཁྱོད་རང་ལ་ཡང་སྡོམ་པ་སྐྱེ་བས་དོན་ཆེན་པོ་འགྲུབ། ངེད་ཀྱིས་ཆོས་ལྡན་གྱི་འཕྲིན་ལས་བྱས་པས་སྟོན་པ་ལ་བྱ་བ་བྱས་པར་བཤད་ཅིང་
བསྟན་པ་ལ་ཕན་པ་ཡིན། བར་ཆད་གསང་སྟོན་གྱིས་དྲིས་པས་ཆོག་མོད་སྙམ་ན། བར་ཆད་འགའ་ཞིག་གློ་བུར་དུ་འབྱུང་ཡང་སྲིད། སྔར་མ་དྲན་པ་དྲན་པ་ཡང་སྲིད་པ་ལ་སོགས་པའི་དགོས་ཆེད་འགའ་ཞིག་
ཡོད་མོད། གཙོ་ཆེར་དགེ་འདུན་ཐུགས་ཡིད་ཆེས་པའི་དོན་དུ་དྲིས་པ་ཡིན་པས་ལན་དྲང་པོར་ཐོབ་ཅིག་ཚེ་དང་ལྡན་པ་ཞེས་སོགས་ལས་ཆོག་ལྟར་འདྲེའོ། །དེ་ཡན་ཆད་སྦྱོར་པའི་ཆོ་གའི་ཕྱག་ལེན་བསྟན་
ཟིན་ཏོ།། ་དངོས་གཞི་ཁྱོད་བསྙེན་པར་རྫོགས་པར་བྱེད་པ་ལ་མངོན་འགྱུར་བཅུའི་སྒོ་ནས་བསྒྲུབ་དགོས་ཤིང། མངོན་འགྱུར་གཞན་ཐམས་ཅད་ཕུན་སུམ་ཚོགས་པའི་ཚུལ་གྱིས་ཚང། བསྙེན་
རྫོགས་ཀྱི་སྡོམ་པ་བསྐྱེད་པ་ལ་བསྙེན་པར་རྫོགས་པར་འདོད་པ་མངོན་དུ་གྱུར་པ། བསམ་པའི་རྟེན་རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ངེས་པ་ལྔ་བྲལ། མཐུན་རྐྱེན་

[013B] དུས་ཀྱི་ཀུན་སློང་ཐོབ་ཤེས་ནི་ངེད་ཀྱིས་བརྡའ་སྤྲོད་པའི་ཚེ་ཤེས་པར་འགྱུར་
རུང་གི་སྒོ་ནས་ཚང་དུ་ཡོད། འགལ་རྐྱེན་ངེས་པ་ལྔ་དང་བྲལ་དགོས་པའི་ཡན་ལག་ངེས་པ་ནི། ད་ལྟ་བསྙེན་པར་རྫོགས་པའི་ཚེ་ཕམ་པ་བཞི་ལ་སོགས་བ་སྤོང་ཤིང་ཉེས་བྱས་ཕྲ་མོ་རྣམས་སྤོང་མི་ནུས་
སྙམ་པ་ལྟ་བུ་ཡན་ལག་ངེས་པ་མ་ཡིན་པར་དགེ་སློང་གི་སྤང་བྱ་ཐམས་ཅད་སྤོང་ཞིང་བསྲུང་བྱ་ཐམས་ཅད་སྲུང་སྙམ་པ་ཞིག་དགོས། དེ་ཡང་ལོ་གཅིག་གཉིས་ཟླ་བ་གཅིག་གཉིས་ཞག་ལྔ་དྲུག་བདུན་
བརྒྱད་ཚུན་ཆད་དུ་སྤང་བླང་གི་འཇུག་ལྡོག་ཚུལ་བཞིན་དུ་བྱེད་ཅིང་དེ་ཕན་ཆད་དུ་མི་བྱེད་སྙམ་པ་ལྟ་བུ་དུས་ངེས་པ་དང། སྤྱིར་ཇི་སྲིད་འཚོའི་བར་དུ་ཚུལ་བཞིན་དུ་བྱེད་ཅིང་མུ་གེ་དང་འཐབ་རྩོད་དང་སྐྱིད་བདེ་བ་ལ་སྤྱོད་
པའི་ཚེ་ཡན་ལག་འགའ་ཞིག་བག་ཡངས་སུ་སྤྱོད་སྙམ་པ་ལྟ་བུ་ཚེ་ངེས་པ་དང། ཡུལ་ངེས་པ་མཁན་སློབ་དགེ་འདུན་སོགས་དང་ལྷན་ཅིག་ཏུ་གནས་ཚེ་བསླབ་པའི་ཡན་ལག་རྣམས་ཚུལ་བཞིན་དུ་བསྲུང་ཞིང་
ཡུལ་གཞན་དུ་འགྲོ་ཚེ་མི་བསྲུང་སྙམ་པ་ལྟ་བུ་དང། སེམས་ཅན་དགྲ་ལ་སྡང་བ་དང་གཉེན་ལ་ཆགས་པ་སྤོང་མི་ནུས་སྙམ་པ་ལྟ་བུ་སེམས་ཅན་ངེས་པ་སྟེ་ངེས་པ་ལྔ་པོ་གང་དང་པད་མ་བྲལ་ན་སྐབས་འདིའི་སྡོམ་

[014A]༄༅། །བ་རྣམ་པར་དག་པ་ལེན་ཁུལ་བྱས་ཀྱང་མི་སྐྱེས་བས་ངེས་པ་ལྔ་དང་བྲལ་དགོས། དེར་མ་ཟད་ལེན་པའི་ཡུལ་མཁན་སློབ་དགེ་འདུན་དང་བཅས་པ། བྱེད་པ་ལས་ཀྱི་ཆོག་ལ་
སྡོམ་པ་བསྐྱེད་པའི་ནུས་པ་ཡོད་པ། རང་ཉིད་ཀྱིས་ཀྱང་བསླབ་བྱ་ལ་སློབ་ནུས་སོ་སྙམ་པའི་བསམ་པ་དང་ལྡན་པ་སྟེ་མཐུན་རྐྱེན་ཕུན་ཚོགས་གསུམ་ལྡན་དགོས། སྡོམ་པ་ལེན་པའི་བསམ་པའི་རྟེན་ཚེ་འདི་དང་འཁོར་བའི་
བདེ་འབྲས་ཙམ་དོན་དུ་གཉེར་བའི་བསམ་པས་བླངས་ན་འཇིགས་སྐྱོབས་དང་ལེགས་སྨོན་གྱི་ཚུལ་ཁྲིམས་ཙམ་སྐྱེ་བ་སྲིད་ཀྱང་སོ་སོར་ཐར་པའི་སྡོམ་པ་དངོས་གནས་པ་མི་སྐྱེ་བས་ན། འཁོར་བ་མཐའ་དག་ལ་ཡིད་
འབྱུང་བའི་ངེས་འབྱུང་གི་བསམ་པ་དགོས་པས་འཁོར་བ་མཐའ་དག་སྡུག་བསྔལ་གྱི་རང་བཞིན་ལས་མ་འདས་པའི་ཚུལ་ནི། མདོ་དྲན་པ་ཉེར་བཞག་ལས། སེམས་ཅན་དམྱལ་བ་ནས་ཡོད་མ་ཡིན་ཞེས་གསུངས་
པ་ལྟར། ཟག་བཅས་ལས་དང་ཉོན་མོངས་པས་བསྐྱེད་པའི་འབྲས་བུ་འཁོར་བ་འདི་གང་དུ་སྐྱེས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། གང་ལ་ལོངས་སྤྱད་ཀྱང་སྡུག་
བསྔལ་གྱི་ལོངས་སྤྱོད་ལས་མ་འདས་པས་འབྲས་བུ་འཁོར་བ་ལས་ལྡོག་པ་ལ་དེའི་རྒྱུ་ལས་ཉོན་གཉིས་སྤོང་དགོས། དེ་སྤོང་པའི་ཐབས་ལམ་བསླབ་པ་གསུམ་ལས་གཞན་སངས་རྒྱས་ཀྱིས་ཀྱང་སྟོན་རྒྱུ་

[014B] དེས་ན་ཡོན་ཏན་ཐམས་ཅད་ཀྱི་གཞི་རྟེན་ཚུལ་ཁྲིམས་རྣམ་པར་དག་པ་ཞིག་དགོས། བསྲུང་བྱ་ཚུལ་ཁྲིམས་ལ་མང་དུ་ཡོད་ཀྱང་སྐབས་འདིར་ཆེས་མཆོག་
ཏུ་གྱུར་བ་ནི་ཉེས་སྤྱོད་ཐམས་ཅད་ལེགས་པར་སྡོམ་པའི་དགེ་སློང་གི་དངོས་པོ་སྡོམ་པའི་ཚུལ་ཁྲིམས་ཉིད་ཡིན་པས་ན། ད་ལམ་འདི་ལྟ་བུ་བླང་དུ་ཡོད་པའི་སྐབས་འདིར་དགེ་སློང་གི་སྡོམ་པའི་ཚུལ་ཁྲིམས་རྣམ་
པར་དག་པ་ཞིག་བླངས་ལ་ཇི་སྲིད་འཚོའི་བར་དུ་ཡུལ་དུས་གནས་སྐབས་ཐམས་ཅད་དུ་ཡན་ལག་གི་ཆ་ཕྲ་མོ་ཙམ་ཡང་མ་ཉམས་པར་སེམས་ཅན་ཐམས་ཅད་ཀྱི་དོན་དུ་ཞི་བ་མི་གནས་པའི་མྱ་ངན་ལས་འདས་
པའི་གོ་འཕང་ཐོབ་པར་བྱའོ་སྙམ་པའི་བསམ་པ་ཤུགས་དྲག་པོ་དང་བཅས་ཏེ་ལེགས་པར་ཉོན་ཅིག་ཅེས་བསྒྲུབ་བྱ་ལ་བརྡའ་སྤྲོད། ལས་མངོན་དུ་གྱུར་བ་བྱ་བ་ནི། ལས་བྱ་འདོད་ཀྱི་བསམ་པ། བསྒྲུབ་བྱ་
ལ་སྙིང་བརྩེ་བ། ཞི་བ་མྱ་ངན་ལས་འདས་འདོད་ཀྱི་བསམ་པ་སྟེ་དགེ་འདུན་རྣམས་ཐུགས་དགོངས་གསུམ་པོ་གསལ་བཏབ་ནས་གསོལ་བའི་ལས་ལ་ཐུགས་གཏད་པར་ཞུ་ཞིང་ལྷག་ཆད་བྱུང་ན་གསོ་བར་ཞུ་
བྱས་པ་ནས་ལས་ཆོག་གི་གཞུང་ལྟར། དེ་དེ་བཞིན་དུ་འཛིན་ཏོའི་བར་བརྗོད། གལ་ཏེ་ཆོ་ག་ནོར་བའམ་དགེ་སློང་སོང་བ་ལ་སོགས་པས་ལས་འཁྲུགས་ནས་བསྐྱར་དགོས་ན། གསོལ་བ་སྐྱོར་ན། བཙུན་པ་

[015A]༄༅། །དག་ཡང་གསོལ་བ་བགྱིའོ་བྱས་ལ་བསྐྱར། བརྗོད་པ་སྐྱོར་ན། བཙུན་པ་དག་ཡང་རྗེས་སུ་བསྒྲག་གོ་བྱས་ལ་བསྐྱར། གཉིས་ཀ་སྐྱོར་ན། བཙུན་པ་དག་ཡང་གསོལ་བ་བགྱི་ཞིང་
རྗེས་སུ་ཡང་བསྒྲག་གོ་བྱས་ལ་བསྐྱར་རོ། །དེ་ལྟར་གསོལ་བཞི་སོང་ན། དེས་དངོས་གཞིའི་ཆོ་ག་གྲུབ། གསུམ་པ་མཇུག་གི་ཆོག་ལ་གཉིས། ཞེས་པ་ནས་ལས་ཆོག་ལྟར། སྙན་གཏོད་མཛོད་
གྱི་བར་བརྗོད། དེ་ནས་ལས་བྱེད་པས་མཇུག་ཆོག་གཉིས་པ་ཐོབ་པའི་སྡོམ་པ་མི་ཉམས་ཤིང་འཕེལ་བའི་དོན་དུ་གདམས་ངག་བརྗོད་པ་ལ། གདམས་ངག་བཅུ་གཅིག་ཡོད་པའི་དང་པོ་བསྟེན་བྱ་འཚོ་བ་
ལ་འདོམས་པའི་གདམས་ངག་ནི། ཚེ་དང་ལྡན་པ་ཁྱོད་ཉོན་ཅིག་ནས་སྤྲོ་ལགས་ཞེས་འདེབས་སུ་བཅུག་གི་བར་གཞུང་ལྟར་བརྗོད་ནས། འོ་དེ་ལྟར་སྤྲོ་བ་ཁས་བླངས་པ་ཡིན་པས་གོས་སྟོང་
ཕྲག་བརྒྱ་པ་དང། ཟས་རོ་བརྒྱ་པ། ཁང་པ་བརྩེགས་པ་ལྔ་བརྒྱ་པ། སྨན་རིན་ཐང་ཅན་ཏེ་ཟས་གོས་གནས་མལ་བཟང་པོ་དག་རང་གི་སྲེད་ཞེན་གྱི་བསམ་པས་རྩོལ་བསྒྲུབ་ཀྱི་ལོངས་སྤྱོད་དུ་མི་རུང་བས་
འདོད་པ་ཆུང་ཞིང་ཆོག་ཤེས་པར་གྱིས་ལ་དགེ་འདུན་རྣམས་གང་ཟག་ལས་ཟས་གོས་སོགས་བཟང་ངན་ཇི་ལྟར་རྙེད་ན་ཡང་སྲེད་ཞེན་མེད་པར་རང་གི་ཆོས་མཐུན་གྱི་ལུས་འཚོ་བ་ཙམ་དང་གཞན་ཕན་གྱི་བྶ་

[015B] །གཉིས་པ་བསྲུང་བྱ་ཚུལ་ཁྲིམས་ལ་འདོམས་པའི་གདམས་ངག་ནི། ཚེ་དང་ལྡན་ཞེས་པ་ནས་མི་སྤྱོད་ལགས་ཀྱི་བར་བརྗོད་ལ། དེ་ལྟར་ཕམ་པར་གྱུར་པའི་ཆོས་བཞི་ལ་
མི་སྤྱོད་པར་ཁས་བླངས་པས་བུད་མེད་སོགས་ལ་ཆགས་སེམས་ཀྱིས་མིག་གིས་བལྟ་བ་ཙམ་དང། གཞན་གྱི་རྫས་ཁ་གང་རི་བ་ཙམ་ཡང་རྐུ་སེམས་མེད་ཅིང་བག་མེད་ཀྱི་སྤྱོད་པ་དང། སྲོག་ཆགས་ཕྲ་མོ་ཚུན་ཆད་
ཀྱི་ལུས་སྲོག་ལ་གནོད་པར་གྱུར་པ་དང། བཞད་གད་སོགས་ཀྱི་རྫུན་ཕྲ་མོ་ཙམ་ཡང་སྨྲར་དུ་མི་རུང་བས་ཆོས་མཐུན་གྱི་ཉེས་པ་ཕྲ་མོ་ལ་ཡང་སེམས་སྲུང་དགོས་པ་ཡིན་ནོ། །གསུམ་པ་ཉམས་ལེན་དགེ་སྤྱོད་
དུ་བྱེད་པའི་ཆོས་ལ་གདམས་པ་ནི་ཚེ་དང་ལྡན་པ་ནས་སྤྱོད་ལགས། དེ་ལྟར་ཁས་བླངས་པས་གཞན་གྱིས་རང་ལ་ལུས་ངག་ཡིད་གསུམ་གྱིས་འཚེ་བ་གང་བྱེད་ཀྱང་གནོད་ལན་གནོད་པས་མཇལ་དུ་མི་རུང་བས་
ཅི་མི་སྙམ་པའི་བཟང་པོའི་བསམ་པས་དང་དུ་ལེན་པར་བྱེད་དགོས་པ་ཡིན་ནོ། །བཞི་པ་སྤང་བླང་ལ་ནན་ཏན་བྱེད་པའི་རྒྱུ་མཆོག་ཏུ་འདོད་པའི་དོན་འགྲུབ་པར་གདམས་པ་ནི། ཚེ་དང་ལྡན་པ་ནས་བསྙེན་པར་
རྫོགས་པའི་བར་བརྗོད་ལ། ཞེས་ཁྱོད་ཉིད་གཞན་གྱིས་དབང་མེད་དུ་རབ་ཏུ་བྱུང་བ་དང་བསྙེན་པར་རྫོགས་སུ་བཅུག་པ་མ་ཡིན་པར་རང་གི་འདོད་པས་དང་དུ་བླང་ནས་བསྙེན་པར་རྫོགས་པ་ཡིན་པས་ན། མཁན་

[016A]༄༅། །སློབ་དགེ་འདུན་འདི་དག་དབང་དུ་བཞག་སྟེ་བསྙེན་པར་རྫོགས་པའི་དགེ་སློང་ཡིན་སྙམ་པའི་འདུ་ཤེས་ནམ་དུ་ཡང་མ་བྲལ་བར་བྱེད་དགོས་པ་ཡིན། ལྔ་པ་གནས་བརྟན་རྣམས་དང་
ཚུལ་ཁྲིམས་སོགས་མཉམ་པར་གྱུར་བ་ལ་དེས་པར་སྦྱར་བ་ནི། ཚེ་དང་ལྡན་པ་ཞེས་པ་ནས་མི་སྒྲུབ་པར་མི་བྱའོ་བར་དང། ཞེས་སྔོན་གྱི་གནས་བརྟན་ཆེན་པོ་རྣམས་དང་ཁྱོད་ཀྱི་བསླབ་སྡོམ་ལ་མཆོག་དམན་གྱི་
ཁྱད་པར་མེད། བསྲུང་བྱ་ཚུལ་ཁྲིམས་ལ་བསྲུང་དཀའ་སླ་དང་གྲངས་མང་ཉུང་གི་ཁྱད་པར་ཡང་མེད། སོ་སོར་ཐར་པའི་མདོ་འདོན་པ་ལ་སོགས་པ་འམ་དགེ་འདུན་གྱི་ལས་ཀྱི་བྱ་བ་རྣམས་རིགས་མི་
རིགས་ཀྱི་ཁྱད་པར་མེད་པ་སྟེ་མཉམ་པ་གསུམ་གྱི་སྒོ་ནས་མཉམ་པ་ཡིན་པས་ན། སྔོན་གྱི་གནས་བརྟན་ཆེན་པོ་རྣམས་ཀྱིས་དགེ་སློང་གི་བསླབ་པའི་མི་མཐུན་ཕྱོགས་ཀྱི་ཉེས་དམིགས་བསམ་སྟེ་
ཡིད་ཀྱིས་སྤངས་ནས་ལུས་ངག་གིས་སླར་ལྡོག་པ་དེ་བཞིན་དུ་ཁྱོད་ཀྱིས་ཀྱང་སྤང་བྱ་མི་མཐུན་ཕྱོགས་ཀྱི་ཉེས་དམིགས་བསམ་སྟེ་སླར་ལྡོག་པ་སྔོན་གྱི་གནས་བརྟན་ཆེན་པོ་རྣམས་དང་ཚུལ་མཚུངས་པ་ཞིག་
བྱེད་དགོས་པ་ཡིན་ནོ། །དྲུག་པ་ཡོངས་འཛིན་ལ་གུས་བས་འཛིན་པའི་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བར་གདམས་པ་ནི། ཚེ་དང་ལྡན་པ་ཞེས་སོགས་ནས་ནད་གཡོགས་བྱའོའི་

[016B] ཞེས་ཁྱིམ་ནས་ཁྱིམ་མེད་པར་རབ་ཏུ་བྱུང་བས་འཚོ་བའི་ཡོ་བྱད་རྙེད་དཀའ་པས་བསླབ་པའི་གནས་རྣམས་ཚུལ་བཞིན་དུ་བསྲུང་མི་ནུས་སྙམ་པའི་ཡིད་ཞུམ་པོར་བྱ་མི་དགོས་པར་ཁྱོད་ཀྱིས་མཁན་པོ་ལ་
ཕའི་འདུ་ཤེས་བཞག་སྟེ་དུས་དུས་སུ་བསྙེན་བཀུར་བ་དང། མཁན་པོས་ཀྱང་ཁྱོད་ལ་ཇི་ལྟར་འོས་པའི་ཕན་འདོགས་པར་བྱ་བར་གསུངས་པས་ན་བྱ་བ་ཐམས་ཅད་མཁན་པོ་ལ་ཞུས་ཏེ་མཁན་སློབ་ཕ་བུའི་ཚུལ་གྱིས་
འབྲེལ་དགོས་པ་ཡིན་ནོ། །བདུན་པ་གྲོགས་ལ་གུས་པས་དུལ་བར་གནས་པ་ལ་ངེས་པར་སྦྱར་བར་གདམས་པ་ནི། ཚེ་དང་ལྡན་པ་ནས་གནས་པར་བྱའོའི་བར་དང། ཞེས་གྲོགས་ཚངས་པ་མཚུངས་པར་སྤྱོད་པ་རྒན་
གཞོན་བར་གསུམ་གང་ལ་ཡང་མ་གུས་པ་མེད་པར་གུས་པའི་སེམས་ཀྱིས་ངོ་ཚ་ཁྲེལ་ཡོད་དཔང་དུ་བཙུགས་ནས་བྱ་བ་གང་བྱེད་ཀྱང་ཚངས་པ་མཚུངས་བར་སྤྱོད་པ་རྣམས་དང་སྒོ་བསྟུན་ནས་བྱ་དགོས་
མདོར་ན་རང་གང་དུ་གནས་པའི་དགེ་འདུན་གྱི་ནང་ཁྲིམས་དག་པ་དང་ཆོས་འདུལ་བའི་བཅའ་ཁྲིམས་ཟུང་དུ་འབྲེལ་བའི་སྒོ་ནས་བསླབ་པ་ལ་ཇི་ལྟར་སློབ་ཚུལ་རྣམ་པར་དག་པ་བཅས་ཉམས་སུ་ལེན་དགོས་པ་
ཡིན་ནོ། །བརྒྱད་པ་ལྟ་བ་དག་པའི་ཕྱིར་སྤོང་བ་དང་བཀློག་པ་གཉིས་ཀྱི་དགོས་པ་རྗེས་སུ་བསྒྲུབ་པ་ལ་ངེས་པར་སྦྱར་བར་གདམས་པ་ནི། ཚེ་དང་ལྡན་པ་ནས་མི་འདོར་བར་བྱའོའི་བར་དང། ཞེས་གསུངས་ན་

[017A]༄༅། །བསྙེན་པར་རྫོགས་ཟིན་ནས་ཚེ་འདིའི་བྱ་བ་ཙམ་དང་འཁོར་བའི་བདེ་བ་ཙམ་ལྷུར་བླངས་ནས་སྡོད་པ་མ་ཡིན་པར་ཐར་པ་དང་ཐམས་ཅད་མཁྱེན་པའི་གོ་འཕང་འཐོབ་པར་བྱ་བའི་
ཕྱིར་དུ་ལུང་སྡེ་སྣོད་གསུམ་ལ་ཐོས་བསམ་དང། ལམ་བསླབ་པ་གསུམ་གྱི་ཉམས་ལེན་ལ་བརྩོན་པ་ཆུ་བོའི་རྒྱུན་བཞིན་དུ་བརྟེན་ནས་ས་ལམ་གྱི་ཡོན་ཏན་སྔར་མ་ཐོབ་པ་འཐོབ་པ་དང། ཐོབ་པ་མི་ཉམས་
པར་གོང་ནས་གོང་དུ་འཕེལ་བའི་ཐབས་ཚུལ་ལ་འབད་དགོས་པ་ཡིན་ནོ། །དགུ་པ་མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པས་སྒྲུབ་པར་གྱུར་པ་ཉིད་ཀྱང་བརྗོད་དགོས་པ་ནི། ཚེ་དང་
ལྡན་པ་ནས། རྒྱ་ཆེར་སྟོན་པར་འགྱུར་རོ་ཞེས་པའི་བར་བརྗོད། ཞེས་འདིར་དངོས་སུ་བརྗོད་པའི་ཕམ་པ་བཞི་ལ་སྤང་བླང་གི་འཇུག་ལྡོག་བྱེད་པ་ཙམ་གྱིས་མི་ཆོག་པར་ལྷག་མ་བཅུ་གསུམ། སྤང་ལྟུང་སུམ་ཅུ་
འབའ་ཞིག་པ་དགུ་བཅུ། སོར་བཤགས་བཞི། ཉེས་བྱས་བརྒྱ་དང་བཅུ་གཉིས་ལ་སོགས་པའི་གྲངས་དང་ངོ་བོ་བཅས་ཀྱང་ལེགས་པར་ཤེས་པར་བྱ་དགོས་པས་མཁན་སློབ་དང། གྲོགས་
ཚངས་པ་མཚུངས་པར་སྤྱོད་པ་མཁས་པ་རྣམས་ལ་འདྲི་བ་དང། དེ་དག་སྟོན་པའི་གསུང་རབ་དགོངས་འགྲེལ་དང་བཅས་པ་ལ་ཐོས་བསམ་གྱིས་འཇུག་པ་བཅས་མདོར་ན་ལྟུང་བ་བྱུང་བ་དང་མི་བྱུང་

[017B] །བཅུ་པ་བསླབ་པ་ཁྱད་དུ་གསོད་པའི་གཉེན་པོ་གུས་པས་སྦྱར་བར་གདམས་པ་ནི། ཚེ་དང་ལྡན་པ་ཞེས་
སོགས་ནས་བཀའ་སྩལ་ཏོའི་བར་དང། ཞེས་དེང་གི་དུས་རྙེད་པར་དཀའ་བ་དལ་འབྱོར་གྱི་རྟེན་ཐོབ། མཇལ་བར་དཀའ་བ་སངས་རྒྱས་ཀྱི་བསྟན་པ་དང་ལན་གཅིག་མཇལ་བའི་སྐབས་འདིར་ཚུལ་
ཁྲིམས་རྣམ་པར་དག་པ་བླངས་པ་ཙམ་གྱིས་མི་ཆོག་པར་ཚུལ་བཞིན་དུ་བསྲུང་ན་ཕན་ཡོན་ཆེ། མ་བསྲུང་ན་ཉེས་དམིགས་ཤིན་ཏུ་ཆེ་བ་ཡིན་ཏེ། སྟོན་པའི་ཞལ་ནས། ལ་ལའི་ཚུལ་ཁྲིམས་བདེ་བ་
སྟེ༑ ༑ལ་ལའི་ཚུལ་ཁྲིམས་སྡུག་བསྔལ་ཡིན། །ཚུལ་ཁྲིམས་ལྡན་པ་བདེ་བ་ཡིན། །ཚུལ་ཁྲིམས་འཆལ་བ་སྡུག་བསྔལ་ཡིན། །ཞེས་གསུངས་པས་བདག་ཅག་གི་སྟོན་པ་དང་དེའི་བཀའ་ལ་
གུས་པ་དང་བཅས་ཏེ་རང་རྒྱུད་ཀྱི་སངས་རྒྱས་ཀྱི་བསྟན་པ་ལ་གཅེས་སྤྲས་ལེགས་པར་བྱེད་དགོས་པ་ཡིན་ནོ། །བཅུ་གཅིག་པ་གུས་པ་ལ་སློབ་ན་ཐབས་གང་གིས་སློབ་སྙམ་ན། ཚེ་དང་ལྡན་ནས་
སྒྲུབ་པར་གྱིས་ཤིག་གི་བར་བརྗོད། ཞེས་གསུངས་པས་བྱ་བ་གང་དང་གང་ལ་འཇུག་པའི་ཚེ་མ་བརྟག་མ་དཔྱད་པར་གྱ་ཚོམ་གྱིས་འཇུག་པ་མ་ཡིན་པར་བྱ་བ་དེའི་གཞི་ལ་འཇུག་ཏུ་རུང་མི་རུང་ལེགས་

[018A]༄༅། །པར་བརྟག་པ་སྔོན་དུ་བཏང་ནས་འཇུག་ཏུ་རུང་བ་རྣམས་ལ་འཇུག་ཅིང། འཇུག་ཏུ་མི་རུང་བ་རྣམས་ལ་རང་གི་སྲོག་ལ་བབས་ཀྱང་གཞི་དེར་མི་འཇུག་པར་མདོར་ན་ཚུལ་
ཁྲིམས་སྲོག་དང་བསྔོས་ཏེ་བསྲུངས་དགོས། བརྒྱ་ལ་ཉོན་མོངས་མང་བ་སོགས་ཀྱིས་ལྟུང་བ་བྱུང་ན་བྱུང་མ་ཐག་ཏུ་ངོ་ཤེས་པར་བྱས་ནས་དགེ་འདུན་ནམ་དགེ་སློང་རྣམ་པར་དག་པ་ཞིག་གི་དྲུང་ནས་
ཉེས་པ་སྔོན་བྱས་ལ་འགྱོད་སེམས་དང་ཕྱིན་ཆད་ལ་སྡོམ་སེམས་བརྟན་པོ་དང་བཅས་གཉེན་པོ་སྟོབས་བཞི་ཚང་བའི་ཕྱིར་བཅོས་ཀྱི་ཆོ་གས་དག་པར་བྱ་བ་ལས། ཅི་མི་སྙམ་པར་ལྟུང་བ་དང་
ཞག་ཏུ་འགྲོགས་ན་ཞག་རེ་རེ་བཞིན་ཉེས་པ་གཉིས་གྱུར་བཞི་འགྱུར་བརྒྱད་འགྱུར་སོགས་འཕེལ་བར་འགྱུར་པས་ཉེས་པ་ཆུང་ངུ་ཡང་ཉེས་པའི་ཕུང་པོ་ཆེན་པོར་གྱུར་ཏེ་འབྲས་བུ་ལྟུང་བ་ཞེས་པའི་སྒྲ་དོན་
ལྟར་ཕྱི་མ་ངན་སོང་དུ་ལྟུང་བར་འགྱུར་བས་ཉེས་དམིགས་ཤིན་ཏུ་ཆེ། རང་གི་བསླབ་པ་ཚུལ་བཞིན་དུ་བསྲུང་ན་ཚེ་འདིར་ཡང་ཡོན་ཏན་གྱི་ཚོགས་གོང་ནས་གོང་དུ་འཕེལ་ཏེ་རྣམ་གྲོལ་གྱི་གོ་འཕང་
མྱུར་དུ་འཐོབ་པར་འགྱུར་བས་དུས་རྟག་ཏུ་དང་ད་ནས་ཇི་སྲིད་འཚོའི་བར་དུ་དང། ལྷག་པར་དེ་རིང་གི་གནས་སྐབས་སུ་ཉེས་ལྟུང་གི་དྲི་མས་མ་གོས་པ་ཞིག་ཅི་ནས་བྱའོ་སྙམ་པའི་སྡོམ་སེམས་

[018B]དེའི་མཐུ་ལ་བརྟེན་ནས་རང་གཞན་སེམས་ཅན་ཐམས་
ཅད་མཐར་ཐུག་བླ་ན་མེད་པའི་བྱང་ཆུབ་ཆེན་པོ་མྱུར་དུ་ཐོབ་པར་ཤོག་སྙམ་པའི་གཞི་ཚུལ་ཁྲིམས་རྣམ་པར་དག་པ་ལ་གནས་ཏེ་སྨོན་ལམ་དྲི་མ་མེད་པས་མཚམས་སྦྱོར་བ་ད་ལྟ་ཁྱོད་བསྙེན་པར་རྫོགས་མ་
ཐག་ཉེས་ལྟུང་གི་དྲི་མས་མ་གོས་པའི་སྐབས་འདིར་མཁན་སློབ་དགེ་འདུན་དང་བཅས་པའི་སྤྱན་སྔར་སྨོན་ལམ་དེ་ལྟར་བཏབ་ན་རང་ཉིད་ཚུལ་ཁྲིམས་དག་པ་དང། ཞིང་ཁྱད་པར་ཅན་གྱི་མཐུས་ནུས་པ་ཆེ་
བར་གསུངས་པས་སྨོན་ལམ་དེ་ལྟར་འདེབས་དགོས། རྒྱུན་དུ་ཡང་རང་གིས་བཟང་པོའི་སྨོན་ལམ་བཏབ་པ་དང། རྒྱབ་འགལ་དུ་མ་སོང་བར་བག་ཡོད་པའི་སྒོ་ནས་ཚུལ་ཁྲིམས་རྣམ་པར་དག་པ་སྲུང་
དགོས་པ་ཡིན་ནོ། །དེ་ལྟར་བསྙེན་རྫོགས་སུ་བསྒྲུབ་པའི་སྦྱོར་དངོས་རྗེས་གསུམ་གྱི་སྒོ་ནས་བསྙེན་པར་རྫོགས་པའི་དགེ་སློང་གི་དངོས་པོ་ཐོབ་པས་འཇིག་རྟེན་ལྷ་དང་བཅས་པས་ཕྱག་བྱ་བའི་འོས་སུ་
གྱུར་པ་ཡིན། འདི་གང་ལ་རྟེན་ནས་བྱུང་ན་གཙོ་བོ་མཁན་པོའི་བཀའ་དྲིན་ལ་བརྟེན་ནས་བྱུང་བ་ཡིན་པས་ཡར་ལོངས་ལ་མཁན་པོ་ལ་ཕྱག་གསུམ་འཚོལ་ལ་ལུས་ངག་ཡིད་གསུམ་གུས་པས་འདུད་པ་དང་བཅས་

[019A]༄༅། །མཁན་པོ་རིན་པོ་ཆེ་བཀའ་དྲིན་ཆེ་ལགས། ཞེས་བརྗོད་པར་མཛོད། མཁན་པོ་ནས་ཀྱང། དགེ་འདུན་རྣམས་ནས་སྨོན་ལམ་གནང་བར་ཞུ། ཞེས་གསུང་སྟེ་མཁན་སློབ་དགེ་འདུན་དང་བཅས་
པ་ནས་མེ་ཏོག་འཐོར་བཞིན་དུ། ཐར་པའི་རྒྱལ་མཚན་བརྟན་པར་གྱུར་ཅིག་ཞེས་སོགས་བརྗོད་པ་དང། ཁྲིམས་ཀྱི་ཚུལ་ཁྲིམས། ལེགས་བཤད་རི་མོ། ལུས་ལ་ཆོས་གོས། བསླབ་པ་གསུམ་
ལྡན་ཞེས་སོགས་གཞན་ཡང་ཇི་ལྟར་འོས་པའི་སྨོན་ལམ་གྱིས་འཚམས་སྦྱར་བར་བྱའོ། །སྨྲས་པ། མི་ཕམ་མགོན་དང་པད་དཀར་འཆང་བ་ཡི། །རྣམ་དག་བསླབ་པའི་བདུད་རྩི་མཆོག་དེ་ཉིད། །
སྐལ་ལྡན་ཡོངས་ལ་དགའ་སྟོན་འགྱེད་པའི་ཚུལ། །མཐོང་ཐོས་དྲན་པའི་གོ་སྐལ་འདི་རྨད་བྱུང། །ཀྱེ་མ་འཇིག་རྟེན་འདི་ན་ཅི་ཡང་སྲིད། །ཐུབ་པའི་བསྟན་ལ་སྐྲ་བྲེག་ལུས་བསྒྱུར་ཏེ། །ཐུབ་
བསྟན་སྙིང་པོ་འཛིན་པའི་ཁུར་འཆད་འགའ། །མངོན་ལྐོག་ལག་ལེན་འཆོལ་བར་སྤྱོད་པ་རྣམས། །རྣམ་དག་ཆོ་གའི་ས་བོན་རུལ་བོ་ཡིས། །ཐན་ཐུན་སྙེ་མའི་ཕུང་པོ་གཟུགས་བརྙན་གྱིས། །ཚིགས་
གསུམ་མནོས་ཀྱང་བསྲུང་སྡོམ་སྣ་རེ་ཙམ། །མི་སྲུང་འབྲེལ་ཐོགས་འགྲོ་རྣམས་སྙིང་རེ་རྗེ། །དེང་དུས་མཁན་སློབ་གསང་སྟོན་དུས་གོ་སོགས། །གླེགས་བམ་ཨ་མཆོད་ཐོན་ཙམ་ཆོ་ག་ཡིས། །

[019B] །འགོད་པའི་གཏམ་ངན་རླུང་དམར་སྙིང་ལ་གཉེར། །ཀྱེ་མ་ཀྱེ་ཧུད་ཐུབ་བསྟན་ཉི་མ་མཆོག་ཆུ་ལྷའི་ཕང་བར་མནལ་ལ་མངོན་དུ་ཕྱོགས། །ཐུབ་བསྟན་གཟུགས་
བརྙན་ཙམ་ལ་སྤྱོད་སྐབས་འདིར། །གནས་པའི་སྐལ་ངན་བདག་ནི་ཅི་ཕྱིར་གསོན། །འོན་ཀྱང་རྒྱལ་དབང་ཡབ་སྲས་ལ་སོགས་པའི། །དམ་པའི་སྐྱེས་བུའི་འཁྲུལ་བྲལ་ཕྱག་ལེན་གང། །མཐོང་བརྒྱུད་མན་
ངག་ཉམས་སུ་མྱོང་བ་རྣམས། །སྐལ་མཉམ་འགའ་ལ་ཕན་སྙམ་རི་མོར་སྤེལ། །ཚུལ་འདིས་འབད་པ་དོན་དུ་འགྱུར་སྲིད་ན། །འདི་ལས་འོང་བའི་རྣམ་དཀར་ཕྱོགས་གང་མཆིས། །དགེ་འདིས་འགྲོ་ཀུན་མ་རིག་གཉིད་
སངས་ཏེ། །ཀུན་མཁྱེན་ཡེ་ཤེས་སྣང་བ་མྱུར་ཐོབ་ཤོག་འདི་སྐད་ཉུང་ངུའི་ཚིག་གིས་ནི། །ལས་ཆོག་ཕྱག་ལེན་བརྡའ་སྤྲོད་རྣམས། །གསལ་བའི་དྭངས་ཤེལ་མེ་ལོང་འདི། །རབ་འབྱམས་གཞུང་ལུགས་
རྒྱ་མཚོ་ལ། །ནང་བྱན་ཆུད་པའི་ལྷག་བསམ་ཅན། །དགེ་བཤེས་དཀོན་མཆོག་དཔལ་བཟང་ནས། །ཡང་ཡང་བསྐུལ་བས་ །གྲོ་ཞུན་ཟླ་བའི་དམར་ཕྱོགས་ཀྱི། །དགའ་བ་གསུམ་པའི་
ཚེས་ །ཆོས་མེད་སྤྲང་བན་སྙོམ་ལས་པ། །བྱང་ཆུབ་བསྟན་སྒྲོན་ཞེས་བྱ་བས། །གཡར་ཁྲལ་ཙམ་དུ་སྦྱར་བ་དགེ་ །།



﻿
[001A]༄༅། །དགེ་སློང་གི་བསླབ་བྱ་གནམ་རྩེད་ལྡེང་མར་གྲགས་པ་བཞུགས་སོ། །

[001A]༄༅། །སྙན་པའི་བ་དན་འཇིག་རྟེན་གསུམ་དུ་གྲགས། །དམ་པའི་ཆོས་སྒྲ་སེངྒེའི་སྒྲ་བསྒྲགས་པ། །ཐམས་ཅད་མཁྱེན་པ་དཀོན་མཆོག་མཛོད་བརྙེས་པ། །ཞབས་ལ་ཚངས་དབང་གཙུག་གི་ནོར་བུས་གཏུགས། །
སྡུག་བསྔལ་རྒྱ་མཚོ་གཏིང་མཐའ་མེད་བརྒལ་བ། །འགྲོ་བའི་གཙོ་ལ་སྤྱི་བོས་ཕྱག་འཚལ་ཏེ། །ཐམས་ཅད་མཁྱེན་པའི་བསླབ་གཞི་དཀོན་མཆོག་སྣོད། །འཕགས་པའི་ཚོགས་ཀྱི་དབུས་སུ་དབྱེ་བར་བྱ། །ངེས་པར་འབྱུང་བའི་ཚུལ་
ཁྲིམས་སྡུག་བསྔལ་སྤོང། །འཇིག་ཚོགས་ལྟ་བ་གདོན་གྱི་རྩ་བ་འཇོམས། །དཔལ་འབྱོར་ས་དང་མེ་ཏོག་མདའ་ཅན་འཇོམས། །སངས་རྒྱས་ལ་ནི་མ་གོས་གཏུགས་བཤད་པར་བྱ། །འདི་དང་ཕྱི་མའི་ཕུན་སུམ་ཚོགས་པ་ཐམས་ཅད་
འགྲུབ་པ་དང། རྒུད་པ་ཐམས་ཅད་སེལ་བའི་འབྱུང་གནས་ནི་བདེ་བར་གཤེགས་པའི་བསྟན་པ་ཁོ་ན་ཡིན་ལ། དེ་ལ་འཇུག་པའི་ཚུལ་ནི་མཛོད་ལས། ཚུལ་གནས་ཐོས་དང་བསམ་ལྡན་པས། སྒོམ་པ་ལ་ནི་རབ་ཏུ་སྦྱོར། ཞེས་ཐོས་
བསམ་སྒོམ་གསུམ་གང་བྱེད་ཀྱང་ཐོག་མར་ཚུལ་ཁྲིམས་རྣམ་པར་དག་པས་གཞི་བཟུང་ནས་བྱ་བར་གསུངས་པས་རབ་ཏུ་བྱུང་བ་དང་བསྙེན་པར་རྫོགས་པའི་རྟེན་གྱིས་ནི་ཐོག་མར་རང་གིས་ཁས་བླངས་པའི་ཚུལ་ཁྲིམས་དག་པ་ལ་
འབད་པར་བྱའོ། །དེ་སྐད་དུ་ཡང་མགོན་པོ་ཀླུ་སྒྲུབ་ཀྱིས། དང་པོར་བསླབ་ལ་རབ་གུས་བྱ། །སོ་སོར་ཐར་པ་འདུལ་བཅས་པ། །མང་ཐོས་དོན་གཏན་དབབ་ལ་བསྒྲིམ། །ཞེས་གསུངས་པའི་ཕྱིར་རོ། །དེ་ལྟར་བསླབ་པར་བྱ་བའི་གནས་སྟོན་པའི་

[002A]༄༅། །འདུལ་བ་ནི། ཆོས་ཀྱི་རྗེ་མྱ་ངན་ལས་འདས་ནས་སྟོན་པའི་དོད་དུ་བཟུང་སྟེ་གུས་པས་ཉན་པ་དང། ཐོས་ནས་ཀྱང་ཉེས་སྤྱོད་རགས་པ་ལྟ་ཅི་སྨོས། ཕྲ་བ་རྣམས་ལ་ཡང་འབད་པ་ཆེན་པོས་བསྲུང་དགོས་པ་ལ་སོགས་པ་ནི། རྒྱལ་བའི་
ལུང་རྣམ་པར་འབྱེད་པ་ལས། ང་ནི་མྱ་ངན་འདས་གྱུར་ན། །འདི་ནི་ཁྱེད་ཀྱི་སྟོན་པ་ཞེས། །རང་བྱུང་ཉིད་ཀྱིས་གུས་བཅས་པས། །ནན་ཏན་དགེ་སློང་ཚོགས་མདུན་གཏད། །འདུལ་འདི་སོ་སོ་ཐར་པ་དེའི། །རྣམ་འབྱེད་ཡིན་པར་དགོངས་པས་ན། །ཐར་
འདོད་རྣམས་ཀྱིས་གུས་བྱས་ཏེ། །འདི་ནི་ནན་ཏན་མཉན་པར་བྱ། །ཞེས་དང། ཐོས་ནས་དྲང་སྲོང་ཆེན་པོ་ཡིས། །ཇི་སྐད་གསུངས་བཞན་བསྒྲུབ་པར་བྱ། །ཁ་ན་མ་ཐོ་ཕྲ་རྣམས་ལ། །བརྟུན་ཅིང་བྱེད་པ་ཉིད་དུ་གྱིས། །རྟག་ཏུ་འབད་པས་བདའ་བ་ཡི། །
སེམས་རྟ་ཁ་གླན་དཀའ་བ་ལ། །མཐུན་པའི་གཟེར་རྣོན་བརྒྱབ་པ་ཡི། །སྲབ་ནི་འདུལ་བ་འདི་ཡིན་ནོ། །ཆེ་བ་གང་དག་ངག་ཙམ་གྱིས། །ལྡོག་ཅིང་མཚམས་ལས་མི་འདའ་བ། །དེ་དག་མི་རྟ་བཟང་པོ་སྟེ། །ཉོན་མོངས་གཡུལ་ལས་ངེས་རྒྱལ་
འགྱུར༑ ༑སུ་ལ་སྲབ་འདི་མེད་པ་དང། །ནམ་དུའང་འདོད་པར་མི་འགྱུར་བ། །དེ་དག་ཉོན་མོངས་གཡུལ་གྱིས་དཀྲུགས། །འཇོག་བྲལ་རྣམ་པར་འཁྱམ་པར་འགྱུར། ཞེས་གང་གསུངས་པ་བཞིན་ནོ། །དེའི་ཕྱིར་རབ་ཏུ་བྱུང་བ་དང་བསྙེན་པར་
རྫོགས་པའི་སྡོམ་པ་དང་ལྡན་པས་བསླབ་པ་བསྲུང་བའི་ཚུལ་ལ། མ་ཐོབ་པ་ཐོབ་པར་བྱེད་པ་དང། ཐོབ་པ་མི་ཉམས་པར་བསྲུང་བ་དང། ཉམས་ན་ཕྱིར་བཅོས་པའི་བཅས་པ་ལས་མི་འགལ་བར་བྱ་བ་གསུམ། དང་པོ་ལ་སྡོམ་ལྡན་གྱི་

[002B] བསྒྲུབས་ནས་ཇི་ལྟར་བསྲུང་བའི་ཚུལ་གཉིས། དང་པོ་ལ་གང་གིས་སྒྲུབ་པའི་རྟེན། གང་ལ་བསྒྲུབ་པའི་ཡུལ། ཇི་ལྟར་སྒྲུབ་པའི་ཆོ་ག་གསུམ། དང་པོ་ལ་དགེ་ཚུལ་དང་བསྙེན་རྫོགས་སུ་སྒྲུབ་པའི་རྟེན་གཉིས། དང་པོ་ལ། མཁན་པོ། སློབ་དཔོན། ཞུ་
བའི་གང་ཟག་ཞུ་སའི་ཡུལ་དང་བཞི། དང་པོ་མཁན་པོ་ནི། བཙུན་པའི་ཡན་ལག་ཏུ་རྩ་བའི་ལྟུང་བས་མ་གོས་ཤིང། རང་བཞིན་གྱི་ཁ་ན་མ་ཐོ་བ་ལ་འཛེམ་པ། བརྟན་པའི་ཡན་ལག་ཏུ་བསྙེན་པར་རྫོགས་ནས་བར་མ་ཆད་དུ་ལོ་བཅུ་ལོན་པ། མཁས་པའི་
ཡན་ལག་ཏུ་འདུལ་བ་ཤེས་པ། ཕན་འདོགས་ཀྱི་ཡན་ལག་ལ་ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ས་རང་བཞིན་དུ་གནས་པ། སྙིང་རྗེ་དང་ལྡན་པ། བཟོད་པ་དང་ལྡན་པ། ནང་འཁོར་བ་དག་པ། ཆོས་དང་
ཟང་ཟིང་གི་ཕན་འདེགས་ལ་བརྩོན་པ། དུས་སུ་འདོམས་པ་སྟེ་ཆོས་བཅུའོ། །དུས་སུ་འདོམས་པ་དེ་ཡང་མཁན་པོ་བྱས་ནས་མཁན་བུ་ལ་བསླབ་བྱ་རྣམས་ཚུལ་བཞིན་དུ་སྟོན་པ་ལ་བྱ་སྟེ། དེ་ལྟར་ཡང་ལུང་ལས། བཞིན་བཟང། བཅོམ་ལྡན་འདས་ཀྱིས། དགེ་སློང་དག་ཤན་
པ་བྱེད་དུ་བཅུག་པ་ནི་ཟླའི་རབ་ཏུ་ཕྱུང་ཞིང་བསྙེན་པར་རྫོགས་པར་བྱས་ནས་ཡལ་བར་བོར་བ་ནི་མི་རུང་ངོ་ཞེས་བཀའ་སྩལ་པ། འདི་ཡང་སེམས་ཅན་དམྱལ་བར་འགྲོ་བར་འགྱུར་ལ་ཁོ་བེ་ཡང་ལྟུང་བ་དང་བཅས་པར་འགྱུར་བས་ཁོ་བོ་འདི་རབ་ཏུ་མི་འབྱིན་ཏོ། །ཞེས་
གསུངས་པ་ཡིན་ནོ། །དེའི་ཕྱིར་མཁན་པོ་བྱས་ནས་དེའི་ལས་སུ་བྱ་བ་མཁན་བུ་ལ་བསླབ་བྱ་མི་སྟོན་པར་ཡལ་བར་འདོར་བ་ནི་ཆེས་མི་རིགས་སོ། །གལ་ཏེ་དག་སློང་འགའ་ཞིག་གིས་འདི་རབ་ཏུ་ཕྱུངས་ཤིག་དང་ཁོ་བོས་བསླབ་བྱ་རྣམས་བསྟན་པར་བྱའོ་ཞེས་

[003A]༄༅། །ཁས་ལེན་ན་རང་གིས་མི་སྟོན་ཀྱང་ཉེས་པ་མེད་པར་སྤྲུལ་པ་རབ་ཏུ་ཕྱུང་བ་དང། སྤངས་པ་ལ་སྟོབས་པའི་བྱུང་བའི་མཐའ་ལས་ཤེས་སོ། །གཉིས་པ་སློབ་དཔོན་ནི། བསྙེན་པར་རྫོགས་པའི་སྡོམ་པ་དག་པ། ལྟ་བ་མཐུན། མཚན་མཐུན། ཐ་སྙད་
གསུམ་དང་ལྡན། ལུས་ཐ་མལ་དུ་གནས། ས་རང་བཞིན་དུ་གནས། མཁན་པོ་ལས་གཞན་ཡིན་པ། དགེ་ཚུལ་གྱི་སྡོམ་པ་འབོགས་པར་ནུས་པ་སྟེ་ཆོས་བརྒྱད་ལྡན་ནོ། །གསུམ་པ་ཞུ་བའི་གང་ཟག་ནི་མཁན་པོ་ལས་གཞན་ཡིན་པ་ཡན་ཆད་སློབ་དཔོན་དང་
འདྲ་ལ་དེའི་སྟེང་དུ་མཚམས་ནང་ན་གནས་པ། ཞུ་བའི་ཆོ་ག་ལ་མཁས་པ་སྟེ་ཆོས་དགུ་དང་ལྡན་པའོ། །བཞི་པ་ཞུ་སའི་ཡུལ་ནི། གྲངས་ཚང། ས་རང་བཞིན་དུ་གནས། ཐོས་པའི་ཉེ་འཁོར་དུ་གནས་པ་སྟེ་ཆོས་གསུམ་ལྡན་ན། །གཉིས་པ་བསྙེན་རྫོགས་སུ་སྒྲུབ་པའི་
རྟེན་ལ། མཁན་པོ། སློབ་དཔོན། དགེ་འདུན། དུས་གོ་བ་དང་བཞི། དང་པོ་ནི་སྔར་དང་འདྲ་ལ། གཉིས་པ་སློབ་དཔོན་ལ་གཉིས་ལས་ལས་ལས་བྱད་པ་ནི་ཁ་སྐོང་དུ་འོས་ཤིང་ལས་ཀྱི་ཆོ་ག་ཤེས་པའོ། །ཁ་སྐོང་དུ་འོས་པའི་ལས་མཁན་མེད་པའི་ཚེ་དགེ་འདུན་མཚན་ཉིད་
དང་ལྡན་པ་ཚང་ན་རྩ་བའི་ལྟུང་ངས་མ་གས་པ་ཙམ་གྱིས་ཀྱང་ལས་འཆགས་ལ། ལྟུང་པ་ཉས་བྱས་སུ་འགྱུར་རོ། །གསང་སྟེ་སྟོན་པ་ནི་བསྙེན་རྫོགས་ཀྱི་སྡོམ་པ་དག་པ་ནས་ས་རང་བཞིན་དུ་གནས་པའི་བར་དྲུག་དགེ་ཚུལ་གྱི་སློབ་དཔོན་དང་འདྲ་ལ། དེའི་སྟེང་དུ་བར་ཆད་དྲི་
བའི་ཆོག་ལ་མཁས་པ་སྟེ་རང་གི་ངོ་བོ་ཆོས་བདུན་དང་ལྡན་ཞིང། བསྐོ་བའི་དུས་སུ། འདུན་པ། ཞ་སྡང། འཇིགས་པ། རྨོངས་པས་མི་འགྲོ་བ། ཚོགས་སུ་མ་ལོངས་པ། སྤྲོ་བ་དྲིས་ནས་སྤྲོ་བ། སྔར་མ་བསྐོས་པ་སྟེ་ཆོས་བཅུ་བཞི་དང་ལྡན་པའོ། །གསུམ་པ་དགེ་འདུན་ལ་

[003B] ཁ་སྐོང་དུ་འོས་པ། མི་མཐུན་པ་གཉིས་དང་བྲལ་བ་སྟེ་ཆོས་གསུམ་དང་ལྡན་པའོ། །བཞི་པ་དུས་གོ་བ་ནི། ལས་མཁན་ལས་གཞན་པའི་དགེ་སློང་དུས་བརྗོད་པའི་ཆོ་ག་ལ་མཁས་པའོ། །དེ་ལྟར་གོང་དུ་སྨོས་
པའི་མཚན་ཉིད་དེ་རྣམས་ལས་གང་ཡང་རུང་བ་གཅིག་མི་ལྡན་པར་ཡང་རབ་ཏུ་བྱུང་བ་དང་བསྙེན་རྫོགས་སྒྲུབ་པར་བྱེད་ན་བྱེད་པ་པོ་མཚན་ཉིད་དང་མི་ལྡན་པའི་ཆ་ནས་གཞིས་བསྡུས་པའི་ཉེས་བྱས་སུ་འགྱུར་རོ། །བསྒྲུབ་བྱ་ཡུལ་ལ་མཐུན་རྐྱེན་ཚང་བ་དང། འགལ་རྐྱེན་སྤངས་པ་
གཉིས། དང་པོ་ལ་ལུས་དང། བསམ་པ་དང། རྟགས་ཕུན་སུམ་ཚོགས་པ་དང་གསུམ། དང་པོ་ལུས་ཕུན་སུམ་ཚོགས་པ་ནི་དགེ་ཚུལ་ལ་ལོ་བདུན་ལོན་ཞིང་བྱ་རོག་སྐྲོད་ནུས་པ་དང། བསྙེན་རྫོགས་ལ་སྐྱས་ནས་ལོ་ཉི་ཤུ་ལོན་པའོ། །དེ་ཡང་མངལ་བ་ཤོལ་དང་བཅས་ཏེ་ལོ་ཉི་ཤུ་
ལོན་པ་ཙམ་གྱིས་ནི་མི་རུང་སྟེ། འགྲེལ་ཆེན་ལས། བསྙེན་པར་རྫོགས་པར་འདོད་པའི་གནས་སྐབས་སུ་ནི་བརྩི་བར་མི་བྱ་སྟེ། གལ་ཏེ་རྩེ་བར་བྱེད་ན་རྫོགས་པར་བསྙེན་པ་ནི་འཆགས་ལ་རྫོགས་པར་བསྙེན་པར་བྱེད་པ་དག་ལ་ནི་འགལ་ཚབས་ཅན་དུ་འགྱུར་རོ་ཞེས་གསུངས་པའི་ཕྱིར་རོ།།
གཉིས་པ་བསམ་པ་ཕུན་སུམ་ཚོགས་པ་ནི་ཡན་ལག་རིས་སུ་མ་ཚད་པའི་སྒོ་ནས་སྡོམ་པ་ལེན་པར་འདོད་པ་དང། ཐོབ་པར་ཤེས་པ། མྱ་ངན་ལས་འདས་པའི་བསམ་པ་དང་ལྡན་པའོ། །གསུམ་པ་རྟགས་ཕུན་སུམ་ཚོགས་པ་ལ་གོས་དང། སྣོད་སྤྱད་དང། ལུས་ཀྱི་བྱི་བྱད་ཀྱི་རྟགས་གསུམ་
མོ། །དང་པོ་གོས་ཀྱི་རྟགས་ནི་དགེ་ཚུལ་ལ་བླ་གོས་མཐང་གོས་གདིང་བ་ཆུ་ཚགས། བསྙེན་པར་རྫོགས་པ་ལ་དེའི་སྟེང་དུ་སྙམ་སྦྱར་རྣམས་རུང་ཞིང་ཚད་དང་ལྡན་པ་བརྙན་པོ་ཡན་ཆད་ཀྱི་སྒོ་ནས་ཚང་བའོ། །གཉིས་པ་སྣོད་སྤྱད་ནི་ལྷུང་བཟེད་རུང་ཞིང་ཚད་དང་ལྡན་པ་བརྙན་པོ་ཡན་ཆད་ཀྱི་སྒྲོ་

[004A]༄༅། །ནས་ཚང་བའོ། །གསུམ་པ་ལུས་ཀྱི་བྱི་བྱའི་ཀྱི་རྟགས་ནི་སྐྲ་དང་ཁ་སྤུ་ཚད་ལས་ལྷག་པ་རྣམས་ཚུལ་དང་མཐུན་པར་བྲེགས་ཤིང་ཡན་ལག་ལྔ་ཡན་ཆད་ཀྱི་ཁྲུས་བྱས་པའོ། །གཉིས་པ་འགལ་རྐྱེན་སྤངས་པ་ནི་མཚམས་མེད་སོགས་སྐྱེ་བའི་བར་ཆད་དང། ཕ་
མས་མ་གནང་བ་སོགས་གནས་པའི་བར་ཆད་དང། ནད་པ་སོགས་ཁྱད་པར་དུ་འགྱུར་བའི་བར་ཆད་དང། ལག་རྡུམ་སོགས་མཛེས་པའི་བར་ཆད་དང་བྲལ་བའོ། །དེ་ལྟར་བཤད་པའི་མཐུན་རྐྱེན་གང་རུང་མ་ཚང་བ་དང་འགལ་རྐྱེན་གང་རུང་མ་སྤངས་པར་རབ་བྱུང་བསྙེན་རྫོགས་བྱེད་ན་
བསྒྲུབ་བྱ་ཡུལ་མཚན་ཉིད་དང་མི་ལྡན་པའི་ཆ་ནས་སྒྲུབ་པར་བྱེད་པ་པོ་ལ་ཉེས་པར་འགྱུར་ཞིང། ལྷུང་བཟེད་བརྙན་པོ་ཡང་མ་འབྱོར་ན་རབ་ཏུ་བྱུང་བ་ཙམ་བྱེད་པ་ལ་ཉེས་པ་མེད་ལ། བསྙེན་རྫོགས་བྱེད་དུ་མི་རུང་ངོ། །གསུམ་པ་ཇི་ལྟར་སྒྲུབ་པའི་ཆོ་ག་ལ་དགེ་ཚུལ་དང། བསྙན་རྫོགས་
སུ་སྒྲུབ་པའི་ཆོ་ག་གཉིས། དང་པོ་ལ་སྦྱོར་བ། དངོས་གཞི། མཇུག་གི་ཆོ་ག་གསུམ། དང་པོ་ནི་ཐོག་མར་དགེ་ཚུལ་གྱི་མཁན་པོར་ཕྱོགས་པ་དེས་རབ་ཏུ་འབྱུང་འདོད་དེ་ལ་བར་ཆད་དྲི་ཞིང་ཡོངས་སུ་དག་པར་ཤེས་ནས་རབ་ཏུ་དབྱུང་བར་ཁས་བླང་ངོ། །དེའི་འོག་ཏུ་སྐྱབས་འགྲོ་
རྩོམ་བྱེད་དུ་བྱས་ནས་དགེ་བསྙེན་དུ་ཁས་བླང་བ་དངོས་གཞིའི་ཆོ་ག་ལན་གསུམ་དང་མཇུག་བསླབ་པ་བརྗོད་པ་ལན་ཅིག་བྱའོ། །དགེ་བསྙེན་ཙམ་ལ་གནས་པར་འདོད་ན་དུས་གོ་བར་བྱ་ཞིང་སྔོན་དུ་བར་ཆད་འདྲི་མི་དགོས་ལ། སྔར་ནས་དགེ་བསྙེན་གྱི་སྡོམ་པ་དང་ལྡན་པ་ཅིག་
རབ་ཏུ་བྱུང་བ་བྱེད་ན་བར་ཆད་རྣམས་དྲིས་ནས་ཞུ་བ་བྱེད་པ་ལ་གཏད་པར་བྱའོ། །དེ་ཡང་འདིར་སྐྱབས་འགྲོའི་བརྡ་འཕྲོད་པའི་སྒོ་ནས་བསྒྲུབ་བྱ་འ་མྱ་ངན་ལས་འདས་པའི་བསམ་པ་སྐྱེས་པ་ཅིག་དགོས་ཏེ། དེ་མེད་པར་སོ་སོར་ཐར་པའི་སྡོམ་པ་མི་སྐྱེ་ལ་འདི་དང་དགེ་ཚུལ་གྱི་སྐབས་སུ་

[004B] །དེ་ལྟ་ན་བསྙེན་རྫོགས་ཀྱི་སྐབས་སུ་མྱང་འདས་ཀྱི་བསམ་པ་གང་གིས་སྒྲུབ་སྙམ་ན། གསོལ་འདེབས་ཀྱི་ཆོ་ག་ལས་བདག་བསྙེན་པར་རྫོགས་པར་མཛད་དུ་གསོལ་ཞེས་བྱ་བ་ལས་ཏེ། རྫོགས་པ་ནི་མྱ་ངན་
ལས་འདས་པ་ཡིན་ལ། བསྙན་པ་ནི་དེ་ལ་ཉེ་བ་སྟེ། དེ་ཐོབ་པར་མཛད་དུ་གསོལ་ཞེས་པས་ཆོས་ལ་སྐྱབས་སུ་འགྲོ་བའི་དོན་ཚང་ཞིང་སྐྱབས་འགྲོའི་གཙོ་བོ་ཡང་དེ་ཉིད་ཡིན་པའི་ཕྱིར་རོ། །མྱང་འདས་ཀྱི་བསམ་པ་མེད་པར་སོ་སོར་ཐར་པའི་སྡོམ་པ་མི་སྐྱེ་ན་འཁོར་བ་མཐའ་དག་གི་
ཉེས་དམིགས་ཤེས་ནས་འདོར་འདོད་ཀྱི་བློ་བཅོས་མ་མ་ཡིན་པ་མ་སྐྱེས་ཀྱི་བར་དུ་སྡོམ་པ་མི་སྦྱིན་པར་འགྱུར་རོ་སྙམ་ན། འདིར་མྱང་འདས་ཀྱི་བསམ་པ་ནི་སྲིད་པའི་སྐྱོན་དང་ཞི་བའི་ཕན་ཡོན་བསམས་པས་ཡིད་འགྱུར་བའི་མྱོང་བ་ཤུགས་དྲག་ལ་མི་བྱེད་ཀྱི། སྐྱབས་འགྲོའི་
བརྡ་འབྱོར་བའི་གོ་བ་བརྟན་པོ་ལ་བྱེད་དོ་ཞས་གསུང་ངོ། །དེ་ལྟར་རང་གིས་དག་བསྙེན་དུ་བསྒྲུབས་ནས་རབ་བྱུང་གི་ཞུ་བ་བྱེད་པའི་དགེ་སློང་ལ་ཚིག་གིས་གཏད་ཅིང་དེས་ཀྱང་ཡོངས་སུ་དག་གམ་ཞེས་དྲིས་ལ་དག་གོ་ཞེས་ཟེར་ན་ཞུ་བར་བྱའོ། །ཞུ་བའི་ཚུལ་ཡང་མཚམས་
ནང་དེར་གཏོགས་པའི་དགེ་འདུན་ཐམས་ཅད་གནས་གཅིག་ཏུ་འདུས་པ་འམ། སོ་སོ་ན་འཁོད་ཀྱང་ཕན་ཚུན་གཅིག་གིས་གཅིག་གི་ཁ་བསྐང་སྟེ་དགེ་འདུན་དུ་ལོངས་པ་བྱས་ནས་ཐམས་ཅད་ལ་ཞུ་བར་བྱ་ཞིང། མཚམས་ནང་དེ་ན་དགེ་འདུན་དུ་ལོངས་པ་མེད་ན་སྔགས་ཀྱི་
ཞུ་མི་དགོས་སོ། །མཁན་པོ་ལས་གཞན་པའི་ཡུལ་གྱིས་གལ་ཏེ་ཡོངས་སུ་དག་ནའོ་ཞེས་བརྗོད་པར་བྱའོ། །དེའི་འོག་ཏུ་མཁན་པོར་གསོལ་བ་ལན་གསུམ་བཏབ་ལ་གཙུག་ཕུད་མ་གཏོགས་པ་སྐྲ་དང་ཁ་སྤུ་བྲེགས་ཤིང་ཁྲུས་བྱས་ནས་གཙུག་ཕུད་བྲེག་

[005A]༄༅། །སྐབས་གང་ཡང་རུང་བར་མཚན་བརྟག་གོ་མཁན་པོའི་རྐང་པ་གཉིས་ལ་གཏུགས་པའི་ཕྱག་བྱེད་དུ་བཅུག་ནས་མཁན་པོས་བླ་གོས་མཐང་གོས་ལྷུང་བཟེད་གདིར་བ་ཆུ་ཚགས་རྣམས་སྦྱིན་ཞིང་བསྐོན་ལ་སྐྱབས་འགྲོ་རྩོམ་བྱེད་དུ་བྱས་ནས་
རབ་བྱུང་བར་མ་སྦྱིན་ནོ། །དེ་ནས་མཁན་པོས་དགེ་ཚུལ་དུ་སྒྲུབ་པའི་སློབ་དཔོན་ལ་གཏད་ལ་དེས་ཀྱང་བར་ཆད་ཀྱི་ཆོས་ཀྱིས་དག་གམ་ཞེས་དྲི་ཞིང་མཁན་པོས་ལན་གདབ་བོ། །གཉིས་པ་དངོས་གཞིའི་ཆོ་ག་ནི། སྐྱབས་འགྲོ་རྩོམ་བྱེད་དུ་བྱས་ནས་དགེ་ཚུལ་དུ་སྒྲུབ་
པའི་ཆོ་ག་ལན་གསུམ་བརྗོད་དོ། །གསུམ་པ་མཇུག་གི་ཆོ་ག་ནི། བསླབ་པ་བརྗོད་པའི་ཆོ་ག་ལན་ཅིག་དང། དེ་མ་ཐག་ཏུ་བསྙེན་རྫོགས་མི་བྱེད་ན་སློབ་དཔོན་ལས་གཞན་པའི་དགེ་སློང་གཅིག་གིས་དུས་གོ་བར་བྱའོ། །གཉིས་པ་བསྙེན་རྫོགས་སུ་སྒྲུབ་པའི་ཆོ་ག་ལ་སྦྱོར་
བ། དངོས་གཞི། མཇུག་གི་ཆོ་ག་གསུམ། དང་པོ་ནི་མཁན་པོར་ཕྱོགས་པ་དེས་ལས་གྲལ་ལ་མ་འདུས་པའི་སྔ་རོལ་ཏུ་སློབ་དཔོན་གཉིས་དང་དགེ་འདུན་ལ་ཚིག་ཙམ་གྱིས་ཞུ་བ་དབུལ། དགེ་འདུན་ཡང་འདིར་མཐའ་འཁོབ་ཀྱི་ཆོ་གའི་དབང་དུ་བྱས་པ་ཡིན་པས་མཚན་ཉིད་དང་
ལྡན་པ་ལྔའི་གྲངས་ཚད་ངེས་པར་དགོས་ཤིང་དེ་ལས་ལྷག་པ་བསག་ས་ཡོད་བཞིན་དུ་མི་གསོག་ན་ཉེས་བྱས་སུ་འགྱུར་རོ། །མཚམས་ནང་གི་དགེ་སློང་འདུ་བར་འོས་པ་མ་འདུས་པ་རྣམས་ལ་འདུན་པ་བླང་ཞིང་དངོས་སུ་འདུས་པ་རྣམས་ཀྱིས་སྔ་རོལ་ཏུ་ཉེས་པ་བསྡམ་པར་
འོས་པ་རྣམས་བསྡམས། བཤགས་པར་འོས་པ་རྣམས་བཤགས། བྱིན་གྱིས་བརླབ་པར་འོས་པ་རྣམས་བྱིན་གྱིས་བརླབས་ནས་འདུས་ལ། དེའི་འོག་ཏུ་མཁན་པོར་གསོལ་བ་ལན་གསུམ་གདབ། མཁན་པོས་ཆས་གོས་གསུམ་བྱིན་གྱིས་བརླབས་ཏེ་བྱིན་ལ་གདིང་བ་ཆུ་ཚགས་

[005B] །དེ་ནས་མཁན་པོས་ལྷུང་བཟེད་བརྟགས་ཏེ་ཚིག་གིས་བསྐོས་པའི་དགེ་སློང་གཅིག་གིས་དགེ་སློང་རེ་རེ་ལྷུང་བཟེད་བསྟན་ལ་མཁན་པོས་བྱིན་གྱིས་བརླབས་ཏེ་སྦྱིན། དེའི་འོག་ཏུ་བསྒྲུབ་བྱ་དེ་ལས་མི་ཐོས་ཤིང་བ་ལྟར་སྣང་བའི་ཉེ་འཁོར་དུ་བཞག་སྟེ་
དགེ་འདུན་རྣམས་ཀྱིས་གནས་ཀྱི་བློ་མཐུན་དགོས་པ་ཡོད་ན་བྱས་ལ་ལས་བྱེད་པས་གསང་སྟེ་སྟོན་པ་བཅལ། སྤྲོ་བ་དྲས་ནས་གསོལ་བའི་ལས་ཀྱིས་བསྐོ། དེ་ནས་གསང་སྟོན་གྱིས་ལྐོག་ཏུ་བར་ཆད་དྲི། དག་པར་ཤེས་ནས་ནང་དུ་འོང་བ་ཞུ། དགེ་འདུན་གྱིས་ལན་གདབ། དེའི་
འོག་ཏུ་ལས་བྱེད་པས་བསྙེན་པར་རྫོགས་པར་གསོལ་བ་ལན་གསུམ་འདེབས་སུ་བཅུག་ལ། གསོལ་བའི་ལས་ཀྱིས་ཐུགས་བསྟུན་ནས་བར་ཆད་དྲི་བར་བྱའོ། །གཉིས་པ་དངོས་གཞིའི་ཆོ་ག་ནི་ལས་བྱེད་པས་གསོལ་བཞིའི་ལས་ཀྱིས་བསྙེན་པར་རྫོགས་པ་ཉེ་བར་བསྒྲུབ་
པར་བྱའོ། །གསུམ་པ་མཇུག་གི་ཚིག་ནི་སྡོམ་པ་ཐོབ་པའི་དུས་གོ་བར་བྱ་བ་དང་གདམས་ངག་བཅུ་གཅིག་བརྗོད་པའོ། །འདི་དག་ན་ཚིག་ལ་མཁས་པའི་ཡན་ལག་ཏུ་མདོ་ཙམ་སྨོས་པར་ཟད་ཀྱི་རྒྱས་པར་ནི་ལས་ཀྱི་ཆོ་ག་ཁུང་མ་ནས་འབྱུང་བ་རྣམས་དང། གཞན་ཡང་ལ་
ཚིགས་མི་ཤེས་ན་མཚན་གྱི་ཉེ་འཁོར་དུ་སྤུ་སྐྱེས་པ་སྒྱུ་ཐབས་ཀྱིས་བརྟག་པ་དང། བསྙེན་པར་རྫོགས་འདོད་ཤིང་ལ་སོགས་པ་ལ་མཛེག་ཏུ་མི་གཞུག་པ་དང། མཚམས་ཀྱི་ཕྱི་རོལ་ཏུ་མི་གཏང་བ་དང། བསྙེན་པ་རྫོགས་མ་ཐག་པ་ལ་གནས་རྣམས་ངེས་པར་
རྗོད་དགོས་པ་ལ་སོགས་པ་རྣམས་ལེགས་པར་ཤེས་པར་བྱས་ནས་རབ་ཏུ་བྱུང་བ་དང་བསྙེན་པར་རྫོགས་པར་བསྒྲུབ་པར་བྱའོ། །དེ་ལྟར་ཆོ་ག་དེ་དག་ལས་གང་ཡང་རུང་བ་རེ་རེ་དང་འགལ་བར་བྱས་ན་ཡང་ཆོ་ག་ཚུལ་བཞིན་དུ་མ་བསྒྲུབས་པའི་ཆ་ནས་ཉས་བྱས་སུ་འགྱུར་

[006A]༄༅། །རོ། །གཉིས་པ་བསྒྲུབས་ནས་ཇི་ལྟར་བསྲུང་བའི་ཚུལ་ལ་གནས་ལ་བརྟེན་པའི་ཚུལ། བསྙེན་བཀུར་གྱི་གནས་དང་གནས་མ་ཡིན་པ་ལ་ཇི་ལྟར་བསྒྲུབ་པ། རང་གི་བྱ་བ་ལ་ཇི་ལྟར་བསྒྲུབ་པ། ནད་པ་དང་ནད་གཡོག་གིས་ཇི་ལྟར་བསྒྲུབ་པ། གཉུག་མར་གནས་
པ་དང་གསར་བུའི་ཀུན་སྤྱོད། གནས་དང་གཡོག་འཁོར་བསྐྱང་བའི་ཚུལ་དང་དྲུག་དང་པོ་ལ་གནས་ལ་བརྟེན་པའི་ཚུལ་དངོས་དང། དེ་དང་རྗེས་སུ་མཐུན་པའི་བསླབ་བྱ་གཉིས། དང་པོ་ལ་གནས་བཅའ་བ་དང། བཅས་ནས་ཇི་ལྟར་བསྒྲུབ་པའི་ཚུལ་གཉིས། དང་པོ་ལ་གང་ལ་
གནས་པའི་ཡུལ། གང་གིས་གནས་པའི་རྟེན། ཇི་ལྟར་གནས་པའི་ཆོག་བླ་མར་གྱུར་ནས་མཚན་ནས་སྨོས་པའི་ཚུལ། གནས་བཅས་པ་འཇིག་པའི་རྒྱུ། གནས་ལ་བརྟེན་པ་དང་བྱ་བ་གཞན་འདོམས་པའི་ཚེ་ཇི་ལྟར་བྱ་བ། གནས་ལ་བརྟེན་པའི་དམིགས་བསལ་དང་བདུན་
དང་པོ་ནི་མཁན་པོའི་སྐབས་སུ་བཤད་པའི་ཆོས་བཅུ་གསུམ་དང་ལྡན་པའོ། །གཉིས་པ་ནི་བླ་མ་ལ་གུས་པ། སྡེ་ལྔའི་སྡོམ་པ་གསོ་རུང་དང་ལྡན་པ། དགེ་བ་ལ་བརྩོན་པ། བླ་མའི་བྱ་བ་ལ་གྲིམས་པ། དུལ་བ་དང་ལྡན་པ། བཟོད་པ་དང་ལྡན་པ་སྟེ་དྲུག་དང། དགེ་སློང་
ཡིན་ན་བསྙེན་པར་རྫོགས་ནས་ལོ་བཅུ་མ་ལོན་པའམ་ལན་ཡང་ལྔ་ཆེན་གང་རུང་དང་མི་ལྡན་པའོ། །གསུམ་པ་ཆོ་ག་ལ་གསུམ་ལས་སྦྱོར་བ་ནི་གཞན་ལ་དྲི་བ་དང་རང་གིས་ཀུན་སྤྱོད་ལྟ་བ་སོགས་ཀྱིས་བླ་མའི་མཚན་ཉིད་བརྟགས་ཏེ་ཚིག་གིས་ཞུ་བ་དང། དེས་ཀྱང་གནས་
པའི་མཚན་ཉིད་བརྟགས་ནས་སྐབས་དབྱེ་བ་དང། གནས་ཀྱི་རྐང་མཐིལ་གཉིས་ལ་ལག་པ་གཉིས་ཀྱིས་བཅངས་ནས་སོ། །དངོས་གཞི་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་གནས་བཅའ་བར་གསོལ་ན། བཙུན་པས་བདག་ལ་

[006B]བདག་བཙུན་པ་ལ་གནས་འཆའ་ཞིང་མཆིའོ། །ཞེས་ལན་གསུམ་བརྗོད། མཇུག་ཐབས་ཡིན་ནོའི་ལན་དུ། ལེགས་སོ་བརྗོད། གནས་དེ་ན་རང་ལས་བསླབ་པ་རྒན་པ་མེད་ན་གཞོན་པ་བརྟན་མཁས་དང་ལྡན་པ་ལ་གནས་བཅའ་བར་བྱ་ལ་དེ་
ལ་ཕྱག་མི་དགོས་ཞིང་མཁན་པོ་ལ་གནས་ན་ཆོ་གའི་སྒོ་ནས་འཆའ་མི་དགོས་སོ། །མཁན་པོ་དང་གནས་ཀྱི་བླ་མ་གཞན་ཚོགས་ན་མཁན་པོ་ཁོ་ན་ལ་གནས་པར་བྱ་ཞིང་མཁན་པོ་ལས་གཞན་པའི་གནས་ཀྱི་བླ་མ་དུ་མ་ཚོགས་ན་གང་འདོད་པ་ལ་གནས་པར་བྱའོ། །བཞི་པ་
མཚན་ནས་སྨོས་པའི་རིམ་པ་ནི། མཁན་པོ་དང་སློབ་དཔོན་མིན་པ་ལ་མཁན་པོ་དང་སློབ་དཔོན་ཞེས་མི་བརྗོད་ལ། མཁན་པོ་དང་སློབ་དཔོན་ཞེས་མ་སྦྱར་བར་མཁན་སློབ་ཀྱི་མིང་མི་གཟུང་ཞིང། ཁྱད་པར་དུ་དོན་གྱི་སླད་དུ་མཚན་ནས་སྨོས་ཏེ་ཞེས་མ་སྦྱར་བར་མཁན་པོའི་
མིང་ནས་མི་བརྗོད། བསླབ་པ་རྒན་པ་ལ་ཡང་གནས་བརྟན་དང་ཚེ་དང་ལྡན་པ་ཞེས་པ་ལ་སོགས་པའི་ཉེ་ཚིག་མེད་པར་མིང་མི་བརྗོད་དོ། །ལྔ་པ་འཇིག་པའི་རྒྱུ་ལ་གསོལ་བ་བཏབ་པ་དང། བྱ་བ་བྱེད་པའི་འཇིག་རྒྱུ་གཉིས། དང་པོ་ནི་མ་དད་པ་སོགས་ཆད་པའི་རྒྱུ་ལྔ་དང་
སྤྱོ་བ་དང། སོང་བ་དང། ཆོས་མ་ཡིན་པའི་ཕྱོགས་སུ་སོང་བ་དང། མཁན་པོ་མཐོང་མ་ཐག་ཏུ་གནས་བཅས་པ་བཏང་བར་གྱུར་པ་དང། གཉི་ག་ལ་མི་ལྟོས་པ་བྱུང་བ་དང། ཤི་བ་དང། དགེ་སློང་མིན་པར་གྱུར་པ་དང། མཚན་གྱུར་པའོ། །གཉིས་པ་ནི་སྔ་མ་
རྣམས་ཀྱི་སྟེང་དུ་མཚམས་ཐ་དད་དུ་གྱུར་བའོ། །འཇིག་རྒྱུ་དེ་གཉིས་ཀྱི་ཁྱད་པར་ནི་གསོལ་བ་བཏབ་པའི་འཇིག་རྒྱུས་ནི་གནས་བཅས་པའི་ཆོ་ག་ཡང་འཇིག་ལ། བྱ་བ་བྱེད་པའི་འཇིག་རྒྱུས་ནི་གནས་མེད་ཀྱི་ཉེས་པ་འགེགས་པ་ཙམ་འཇིག་པར་བྱེད་དོ། །དྲུག་པ་

[007A]༄༅། །གནས་དང་བྱ་བ་གཞན་འདོམས་པའི་ཚེ་ཇི་ལྟར་བྱ་བ་ནི། གནས་གང་ན་གསོ་སྦྱོང་ཡོད་ཅིང་གནས་ཀྱི་བླ་མ་མེད་པ་དེར་ལས་སུ་མི་བསྐོ་བ་དང། གནས་ཁང་དང་འཁོར་འབུལ་བ་ལ་སོགས་པའི་བསྙེན་བཀུར་བསྟབས་པའི་སྒོ་ནས་གནས་ཀྱི་བླ་
མ་གནས་གཞན་ནས་བཙལ་བར་བྱ་ཞིང། མ་རྙེད་ན་གསོ་སྦྱོང་ཡལ་བར་དོར་ནས་གནས་ཀྱི་བླ་མ་ཡོད་སར་འགྲོ་བར་བྱའོ། །དེ་བཞིན་དུ་དབྱར་སྔ་མ་ཁས་ལེན་པ་དང། བླངས་ཟིན་ནས་ཟླ་བ་དང་པོ་བསྲུང་བ་དང། དབྱར་ཕྱི་མའི་ཟླ་བ་དང་པོ་གཉིས་ལས་ལྷག་པ་བསྲུང་
བ་དང་གནས་ཀྱི་བླ་མ་མེད་པ་འདོམས་པའི་ཚེ་ཡང་གནས་ཀྱི་བླ་མ་བཙལ་ཞིང་མ་རྙེད་ན་གཞན་དུ་འགྲོ་པར་བྱའོ། །དབྱར་སྔ་མའི་ཟླ་བ་ཕྱི་མ་གཉིས་བསྲུང་བ་དང། དབྱར་ཕྱི་མའི་ཁས་ལེན་དང། བླངས་ནས་ཟླ་བ་དང་པོ་གཉིས་བསྲུང་བ་དང་གནས་ཀྱི་བླ་མ་མེད་པ་འདོམས་
ན་སྔར་བཞིན་དུ་ལས་སུ་མི་བསྐོ་བ་ལ་སོགས་པས་གནས་ཀྱི་བླ་མ་བཙལ་ཞིང་མ་རྙེད་ན་གནས་ལ་བརྟེན་པ་ཡལ་བར་དོར་ནས་དབྱར་གྱི་དམ་ཚིག་བསྲུང་བར་བྱའོ། །དེའི་ཚེ་ཡང་དེ་རྣམས་ཀྱི་ནང་ནས་ཆེས་རྒན་པ་ལ་གཞན་རྣམས་ཀྱི་བྱ་བ་ཞུ་དགོས་ཤིང་དགག་
དབྱེ་ལ་གཞན་དུ་འགྲོ་བར་བྱའོ། །གནས་ཀྱི་བླ་མ་སྤོ་མགུ་སྤྱོད་པ་ལ་སོགས་པའི་ཚེ་ཡང་གནས་སུ་འོས་པ་གཞན་མེད་ན་ཆེས་རྒན་པ་ལ་བྱ་བ་ཞུ་བར་བྱའོ། །གློ་བུར་དུ་འོངས་པས་ཉི་མ་གཉིས་པའམ་གསུམ་པ་ལ་གནས་བཅའ་བར་བྱ་ཞིང་ཞག་གཅིག་གི་
ཆེད་དུ་གནས་མི་བཅའ་ལ་གནས་ཉེ་བར་མི་གནས་ན་གཞན་ལ་བྱ་བ་ཞུ་བར་བྱའོ། །བདུན་པ་དམིགས་བསལ་ནི། ལོ་ལྔ་ལོན་ཞིང་ལྔ་ཚན་ཐ་མ་དང་ལྡན་པ་ལྗོངས་རྒྱུ་བའི་དུས་དང། དབྱར་སྔ་མའི་ཟླ་བ་ཕྱི་མ་གཉིས་དང་ཕྱི་མའི་ཟླ་བ་དང་པོ་གཉིས་ཀྱི་དུས་དང་

[007B] གནས་ཚལ་བ་ལ་ཞུགས་པ་མ་རྙེད་པའི་དུས་དང། གློ་བུར་བས་ངལ་བསོ་བའི་དུས་དང། ཞག་གཅིག་གཞན་དུ་ཕྱིན་པའི་དུས་དང། གནས་ནས་ཕྱུང་བའི་དུས་དང། གནས་དཀག་པ་དང། དེ་རྣམས་ཀྱི་དོད་ཐུབ་པ་སྟེ་
དགུའོ། །གཉིས་པ་བཅས་ནས་ཇི་ལྟར་བསྒྲུབ་པ་ལ། གནས་པས་ཇི་ལྟར་བསྒྲུབ་པ་དང། གནས་ཀྱི་ཇི་ལྟར་བསྒྲུབ་པ་གཉིས། དང་པོ་ལ་བསམ་པས་བསྟེན་པ་དང། སྦྱོར་བས་བསྟེན་པའི་ཚུལ་གཉིས། དང་པོ་ནི་གནས་ཀྱི་བླ་མ་ལ་ཕའི་འདུ་ཤེས་སྐྱེད་པ་དང། ཁྲེལ་
ཡོད་པ་དང། བག་སྐྱོང་བ་ལ་ཞུམ་པའི་ངོ་ཚ་དང་ལྡན་པ་དང། དེའི་དབང་གིས་དམ་པ་མ་ཡིན་པའི་ལས་ལ་མི་འཇུག་པའི་གུས་པ་དང་བཅས་པ་དང། རྗེ་ས་དང་བཅས་པ་དང། ང་རྒྱལ་དང་རྒྱགས་པ་བཅོམ་པས་སེམས་དམའ་བར་བྱའོ། །གཉིས་པ་སྦྱོར་བས་བསྟེན་པ་
ལ་སྙུན་གསོལ་ཞིང་བྱ་བ་ཞུ་བ་དང། ཞུས་ནས་ཇི་ལྟར་བསྒྲུབ་པའི་ཚུལ་གཉིས། དང་པོ་ལ་དེའི་སྔོན་འགྲོ་དང། སྙུན་གསོལ་དང་བྱ་བ་ཞུ་བ་དངོས་གཉིས། དང་པོ་ནི། ནང་པར་ལངས་མ་ཐག་ཏུ་ཆུ་མཁུར་བ་དོའམ་གསུམ་གྱིས་ཁ་ལེགས་པར་བཀྲུ། དཀོན་མཆོག་
དང་བླ་མའི་དྲུང་ལ་སོགས་པ་མ་ཡིན་པར་སོ་ཤིང་དང་ལྕེ་བཞར་མི་རྣོ་བས་སོ་དང་ལྕེའི་ཤ་ལ་མི་གནོད་པར་དལ་བུས་བྱི་དོར་བྱ། རྣ་བ་བྲུ་དགོས་པ་ཡང་དེ་བཞིན་དུ་བྱས་ལ། སོ་ཤིང་དང་ལྕེ་བཞར་ཁའི་དྲི་མས་གོས་པ་ཆུའམ་སས་བཀྲུས་ནས་སེ་གོལ་ལ་སོགས་
པའི་སྒྲ་བྱས་ཏེ་དབེན་པར་དོར། བླ་མ་དང་དཀོན་མཆོག་གི་དྲུང་དང་གཙུག་ལག་ཁང་གི་ཕྱག་བདར་བྱད་པའི་གནས་དང་བཤད་གཅི་བྱ་བའི་གནས་དང་སྐྱེ་བོ་ཕལ་མོ་ཆེ་རྟག་ཏུ་གནས་པའི་ཤིང་ངམ་རྩིག་པའི་དྲུང་དུ་མི་དོར། བཤད་གཅི་དང་མཆིལ་མ་ལ་ལ་

[008A]༄༅། །སོགས་པའི་མིང་ཙང་བ་འདོར་བ་ཡང་དེ་བཞིན་དུ་བྱའོ། །གནས་ཁང་དུ་ཆོལ་ཟངས་དང་ཝ་ཁར་ཡང་སོ་ཤིང་དང་ལྕེ་བཞར་འདོར་དུ་རུང་ལ་ལྕེ་བཞར་ནི་ལྕགས་ལ་སོགས་པ་ལས་བྱས་པའམ་སོ་ཤིང་གི་ཚལ་པས་ཀྱང་རུང་ངོ། །སོ་
ཤིང་གི་ཚད་ནི་སོར་བཅུ་གཉིས་མན་ཆད་བརྒྱད་ཡན་ཆད་ཧ་ཅང་མི་སྦོམ་པ་དང་མི་ཕྲ་བ་བྱ་ཞིང། བད་ཀན་མང་བས་ནི་མ་རྙེད་ན་སོར་ཕྱེད་དང་ལྔ་ཡན་ཆད་ཀྱང་རུང་ངོ། །སོ་ཤིང་མེད་ན་འདག་རྫས་ལ་སོགས་པས་ཀྱང་ཁ་སྤྱང་པར་བྱའོ། །དེ་ལྟར་ལུས་
ཀྱི་བྱ་བ་བསྒྲུབས་ནས་རང་གི་གཙུག་ལག་ཁང་དུ་དཀོན་མཆོག་ལ་ཕྱག་བྱས་ཏེ། དེ་ལ་བུ་དང་ཡུན་མི་རིང་བས་བླ་མ་གནས་པའི་སྒོ་གླེགས་ལ་བརྡབ་པས་ནང་དུ་འོང་བ་གོ་བར་བྱས་ལ་སྒོ་གླེགས་དྲག་ཏུ་མི་འཕུལ་ཞིང། སྒོ་སྐྱེས་ལ་ཆོས་གོས་མི་དྲུད་
བར་དལ་བུས་ཤེས་བཞིན་དུ་ནང་དུ་འཇུག་པ་དང། ཕྱིར་འབྱུང་བར་བྱའོ། །དེ་ལྟར་གནས་པའི་ཁ་བཀྲུ་བ་ནས་ཤེས་བཞིན་དུ་ཕྱིར་འབྱུང་བའི་བར་ནི་གནས་པ་འབའ་ཞིག་ཏུ་མ་ཟད་ཀྱི་དགེ་སློང་ཐམས་ཅད་ཀྱིས་བསྒྲུབ་པར་བྱའོ། །གཉིས་པ་སྙུན་
གསོལ་བ་དང་བྱ་བ་ཞུ་བ་དངོས་ལ་སྙུན་གསལ་ནི་གནས་ཀྱི་བླ་མ་ལ་ཕྱག་བྱས་ཏེ་སྐུ་ཁམས་དྲིའོ། །འདི་ནི་འབགས་པ་ལ་ཕྱག་མི་བྱ་བའི་དམིགས་བསལ་ཏེ་སྐབས་གཞན་དུ་གནས་ཀྱི་བླ་མ་ལ་ཡང་མི་རུང་ངོ། །བྱ་བ་ཞུ་བ་ལ་གཞི་གང་ལ་ཞུ་བ་
ཚུལ་ཇི་ལྟར་ཞུ་བ་དེའི་དམིགས་ཀྱིས་བསལ་བའོ། །དང་པོ་ནི། མི་རུང་བར་ངས་པ་རྣམས་མི་ཞུ་ཞིང། རུང་བར་ངེས་པ་དང་ཐེ་ཚོམ་ཟ་བ་རྣམས་ཞུའོ། །རུང་བར་ངེས་ཀྱང་ཞུ་བ་ནི་གནང་བ་ཐོང་དགོས་པའི་ཕྱིར་རོ། །གཉིས་པ་ཞུ་བའི་ཚུལ་ནི་ལུང་དང་མདོ་རྩ་འགྲེལ་ལྟར་ན་

[008B] མ་གྲུབ་ན་འོད་ལྡན་ལས་བཤད་པ་བཞིན་དུ་བྱ་སྟེ། ཆོ་ག་ནི་མཁན་པོའམ་སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དེང་གི་གདུགས་དང་མཚན་གྱི་རིམ་པའི་ཀུན་དུ་སྤྱད་པར་རུང་བ་དག་བགྱིད་པར་ཞུ་འཚལ་
ཞེས་བརྗོད་པའོ། །གསུམ་པ་དམིགས་བསལ་ལ་བྱ་བའི་དང། ཞུ་བའི་དམིགས་བསལ་གཉིས། དང་པོ་ནི་བཤད་གཅི་དང་སོ་ཤིང་འདོར་བ་དང། ཉེ་འཁོར་དང་བཅས་པའི་གཙུག་ལག་ཁང་དུ་མཆོད་རྟེན་ལ་ཕྱག་བྱ་བ་དང། འཆག་པའི་བསམ་པས་འདོམ་བཞི་
བཅུ་རྩ་དགུ་ཚུན་ཆད་དུ་འགྲོ་བ་དང། ཆུ་བཏུང་བ་དང། ཞུ་རིན་མེད་པའི་བྱ་བ་ཕྲན་ཚེགས་དང། ཞུས་ཏེ་ཕྱིན་པ་ན་བྱ་བ་ཆས་ལྡན་གཞན་བྱུང་བ་དང། དེ་རྣམས་ཀྱི་དོད་ཐུབ་སྟེ་བརྒྱད་དེ། །གཉིས་པ་ཞུ་བའི་དམིགས་བསལ་ལ་ཞུ་བ་བོའི་དམིགས་བསལ་དང། ཞུས་
ཡུལ་གྱི་དམིགས་བསལ་གཉིས། དང་པོ་ནི་ལོ་ལྔ་ལོན་ཞིང་ལྔ་ཚན་ཐ་མ་དང་ལྡན་པ་ལྗོངས་རྒྱུ་བའི་དུས་དང། དབྱར་སྔ་མའི་ཟླ་བ་ཕྱི་མ་གཉིས་དང། ཕྱི་མའི་ཟླ་བ་དང་པོ་གཉིས་ལ་བབ་པ་ན་གཞོན་ནུའི་ནང་ནས་རྒན་པ་དང། འཚོལ་བ་ལ་ཞུགས་
བའི་ཚེ་ཞག་ལྔ་དང། གློ་བུར་བས་ངལ་བསོ་བའི་ཉི་མ་དང་པོའམ་གཉིས་པ་དང། ཞག་གཅིག་གནས་གཞན་དུ་ཕྱིན་པ་དང། གནས་བཀག་པ་དང། གནས་ནས་ཕྱུང་བ་དང། དོད་ཐུབ་སྟེ་བརྒྱད་དེ། །གཉིས་པ་ཡུལ་གྱི་དམིགས་བསལ་ནི་གནས་པ་གཞན་ན་
གནས་པ་དང། ཉེ་བར་མི་གནས་པ་དང། དབྱར་སྔ་མའི་ཟླ་བ་ཕྱི་མ་གཉིས་དང། ཕྱི་མའི་ཟླ་བ་དང་པོ་གཉིས་དང། དོད་ཐུབ་སྟེ་བཞིའོ། །གཉིས་པ་ཞུས་ནས་ཇི་ལྟར་བསྒྲུབ་པ་ལ། བྱ་བ་གཉུག་མ་ལ་ཇི་ལྟར་བསྒྲུབ་པ་དང། གློ་བུར་བ་ལ་ཇི་ལྟར་བསྒྲུབ་པ་གཉིས། དང་པོ་

[009A]༄༅། །ནི་བསྙུན་གསོལ་བའི་འོག་ཏུ་གནས་ཀྱི་བླ་མ་ལ་འདག་རྫས་དང་སོ་ཤིང་དང་ཁྲུས་བྱེད་པའི་ཆུ་སོགས་ཕུལ་ལ། ཚད་མང་དུ་གནས་པས་བཟའ་བཏུང་སྟ་གོན་བྱ་བར་འདོད་ན་ཇི་ལྟ་བུ་ཞིག་སྟ་གོན་བྱ་ཞེས་བརྗོད་ལ་བླ་མ་ཟས་གང་ལ་དགའ་བ་དེ་བསྟབ་
སྙམ་དུ་ཡིད་ལ་བྱ་ཞིང་གདུགས་ཚོད་ལ་བབ་པའི་དུས་བརྗོད་པར་བྱའོ། །དེའི་འོག་ཏུ་གནས་ཀྱི་ལྷུང་བཟེད་བཀྲུ་ཞིང། གནས་བསོད་སྙོམས་པ་ཡིན་ན་སིལ་བྱེད་དང་དགོས་ན་ཆུ་ཚགས་ཀྱང་བྱི་དོར་བྱ་ལ། ངང་ཡང་བསོད་སྙོམས་པ་ཡིན་ན་གནས་ལ་ཞུས་ཏེ་གནང་ན་ལྷན་
ཅིག་ཏུ་འཇུག་ཅིང་ཉམ་ང་བ་ལེ་སོགས་པར་ནི་བླ་མའི་མདུན་དུ་འགྲོ་བ་དང། རང་ལ་ཟས་བསོད་པ་འབུལ་བ་ན་བླ་མ་ལ་འབུལ་དུ་གཞུག་གོ་གལ་ཏེ་སོ་སོར་བསོད་སྙོམས་ལ་ཕྱིན་ན་ཟས་དེ་ཁྱེར་ཏེ་བླ་མ་ལ་བསྟན་ནས་ཆོས་མཆོག་ཏུ་གྱུར་པ་དབུལ་བར་བྱའོ། །ཟས་
ཟོས་ནས་བླ་མའི་ལྷུང་བཟེད་ལ་སོགས་པ་བཀྲུས་ཏེ་རང་རང་གི་གནས་སུ་བཞག་པ་དང། བླ་མའི་རིལ་པ་སྤྱི་བླུགས་ལ་སོགས་པའི་ཆུ་སྣོད་དགང་བ་དང། བླ་མ་མཆོད་རྟེན་ལ་ཕྱག་དང་བྱི་དོར་བྱེད་པ་ན་དེ་ལ་དགོས་པའི་འདག་རྫས་དང་ཆུ་དང་ཕྱགས་མ་སོགས་དབུལ་བ་
དང༑ བླ་མའི་རྐང་པ་བཀྲུ་བ་དང། སྐུ་མཉེ་སོགས་ལ་ནན་ཏན་བྱའོ། །དགོངས་མོའི་དུས་སུ་བླ་མའི་མལ་དང་སྟན་བཤམ་པ་དང། མཚན་མོ་བགོ་བའི་ཤམ་ཐབས་ཀྱི་གཟན་དབུལ་ཞིང་ཤམ་ཐབས་བླང་བ་དང། རྐང་བ་བཀྲུ་བའི་ཆུ་དང་རྐང་རྟེན་དང། ཆོལ་ཟངས་དབུལ་ཞིང་
མཆིལ་ལྷ་མ་གཉིས་ཕྱིའོ། །དེ་ལྟར་འདག་རྫས་དང་སོ་ཤིང་དབུལ་བ་སོགས་བླ་མའི་བྱ་བསྒྲུབ་དགོས་རྣམས་གནས་པ་མང་ན་རེ་མོས་ཀྱི་བྱ་བའམ་གཅིག་གིས་ཐམས་ཅད་སྒྲུབ་པར་སྤྲོ་ན་གཞན་གྱིས་མ་བྱས་ཀྱང་རུང་བ་ནི་ལུང་ཕྲན་ཚོགས་ལས་གསུངས་པ་ལྟར་རོ། །

[009B] གནས་ཀྱི་བླ་མ་དགོན་པ་ན་འདུག་ལ་རྒྱང་གྲགས་གཅིག་གིས་བར་དུ་ཆོས་ན་ཉིན་རེ་ལ་ལན་རེ་དང། རྒྱང་གྲགས་ལྔས་བར་དུ་ཆོད་ན་ཞག་ལྔ་འམ་
དྲུག་ན་ལན་རེ་དང། དཔག་ཚད་ཕྱེད་དང་གསུམ་གྱིས་བར་དུ་ཆོད་ །འདི་བྱ་བ་ཞུ་བ་ལ་སྦྱོར་བ་ནི་ནོར་པ་སྟེ། རྒྱ་ཆེར་འགྲེལ་གྱིས་ཀྱང་བལྟ་བའི་ཕྱིར་འགྲོ་བ་ལ་བཤད་ཅིང་ཕྲན་ཚེགས་སུ་ཉེ་དགས་
བྱས་པ་རྣམས་དེ་གནས་ངན་ལེན་སྤྱོད་པར་མ་ཤེས་བར་དུ་དེ་ལ་བསྟེན་ནས་སྡོད་ལ། ཤེས་པ་ན་གནས་གཞན་ལ་བསྟེན་ཅིང་འོན་ཀྱང་སྟོན་པའི་བཀས་ཉིན་རེ་ལ་ལན་གསུམ་གསུམ་བལྟ་བ་ལ་འགྲོ་བར་གསུངས་པའི་ཕྱིར་རོ། །མཁན་པོ་དང་གནས་ཀྱི་བླ་མ་ལངས་པ་
མཐོང་མ་ཐག་ཏུ་སྟན་ལས་ལྡང་བ་དང་བཀུར་སྟི་བྱ་བ་དང། ཐག་ཉེ་བར་འདུག་པར་བྱ་ཞིང། བླ་མ་དང་ཞེ་འགྲས་པ་དང་ཉེ་བར་འདུག་པར་མི་བྱའོ། །བླ་མའི་བྱ་བ་ལ་གྲིམས་པར་བྱ་བ་དང། གུས་པར་བྱ་བ་དང་སྤྱོད་ལམ་མཛེས་པས་འཇུག་པར་བྱའོ། །གཉིས་པ་བྱ་བ་
བློ་བུར་བ་ལ་ཇི་ལྟར་སྒྲུབ་པའི་ཚུལ་ནི། གནས་ཀྱི་བླ་མའི་ལྷུང་བཟེད་དང་ཆོས་གོས་ཀྱི་ལས་དང་ནད་གཡོག་དང། དེ་ལ་འགྱོད་པ་དང་སྡིག་ལྟ་སྐྱེས་པ་སེལ་བ་རྣམས་རང་གིས་བྱེད་པའམ་གཞན་བྱེད་དུ་འཇུག་པ་དང། གནས་ཀྱི་བླ་མ་ལ་དགེ་འདུན་གྱིས་ནན་ཏུར་བྱེད་ན་
དགེ་འདུན་ལ། ནན་ཏུར་མི་མཛད་དུ་གསོལ་ཞེས་བརྗོད་ནས་བླ་མ་ནན་ཏུར་གྱི་རྒྱུ་ལས་ལྡོག་པའི་དོན་དུ་བརྩོན་པར་བྱ་ཞིང། ནན་ཏུར་བྱས་ན་བཟོད་པ་གསོལ་དུ་གཞུག་པ་དང། གནས་ཀྱི་བླ་མ་དེ་སྤོ་མགུ་དང་དབྱུང་བ་སོགས་ནོད་དགོས་ན་དགེ་འདུན་ལ་གསོལ་བ་

[010A]༄༅། །གདབ་པར་བྱའོ། །བླ་མ་ཉེས་པ་ལ་འཇུག་ན་ཟློག་པ་དང། དེའི་དྲུང་དུ་རང་གི་དགེ་བ་མི་འཕལ་ན་གནས་གཞན་ལ་གཏད་པར་གསོལ་བར་བྱའོ། །དགེ་འདུན་གྱིས་བསྐོས་པ་མ་ཡིན་པར་བླ་མ་གོས་འཚེམ་པ་དང་གཙུག་ལག་ཁང་གི་བྱི་དོར་བྱེད་པ་ན་
ཡང་རང་གིས་བསྒྲུབ་པ་དང། བླ་མ་དང་དགེ་འདུན་གྱི་ཆེད་དུ་ཤིང་ཐོག་ལ་སོགས་པའི་རུང་བ་བྱ་བ་དང། མཆོད་རྟེན་ལ་སོགས་པའི་སྔོ་ཆུང་ངུ་རྔ་བ་དང་མེ་ཏོག་དང་འབྲས་བུ་བཏོག་པ་དང་སོ་ཤིང་སྒྲུབ་པ་ལ་སོགས་པ་ལ་དགེ་ཚུལ་བསྐོ་བར་བྱའོ། །གཉིས་པ་གནས་
ཀྱིས་ཇི་ལྟར་བསྒྲུབ་པ་ལ་རྗེས་སུ་བཟུང་བའི་ཚུལ་གྱིས་བསྒྲུབ་པ་དང། ཆད་པས་བཅད་པའི་ཚུལ་གྱིས་བསྒྲུབ་པ་གཉིས། དང་པོ་ནི་གནས་ཀྱི་བླ་མས་རང་གི་འཁོར་དུ་རིགས་དང་ལུས་ལ་སྐྱོན་ཆགས་པ་རབ་བྱུང་བསྙེན་རྫོགས་བསྒྲུབས་ཟིན་པ་མི་གཞག་ལ། གནས་པ་དགེ་ཚུལ་གཅིག་ལས་ལྷག་པ་ཉེ་བར་མི་གཞག་
གོ་གལ་ཏེ་རབ་ཏུ་འབྱུང་འདོད་གཉིས་བྱུང་ལ་སོ་སོར་རབ་ཏུ་འབྱུང་བར་མི་འདོད་ན་ལྷན་ཅིག་རབ་ཏུ་ཕྱུང་སྟེ་རྒན་པ་བསྙན་པར་རྫོགས་པར་བྱ་ཞིང་དེས་ཀྱང་ལོ་ཉི་ཤུ་མ་ལོན་ན་དགེ་སློང་གཞན་ལ་རེ་ཤིག་གནས་པའི་དོན་དུ་གཏད་ལ་དགེ་སློང་དེས་ཀྱང་ལོ་ལོན་
པའི་ཚེ་མཁན་པོ་ལ་གཏད་པར་བྱའོ། །གལ་ཏེ་མི་གཏོད་ན་མཁན་པོ་དེས་མཐུས་བཀུག་སྟེ་བསྙེན་རྫོགས་བྱ་ཞིང་རང་གི་འཁོར་དུ་གྱུར་པའི་གནས་པ་ལ་བསམ་པས་བུའི་འདུ་ཤེས་བཞག་པ་དང། བསྙེན་བཀུར་བསྟབས་པ་ཐམས་ཅད་ལ་ཚོད་རིག་པའི་
སྒོ་ནས་གནས་པ་ལ་མི་གནོད་པར་བྱ་བ་དང། ལྷུང་བཟེད་དང་ཆོས་གོས་ཀྱི་ལས་གནས་པ་རང་གིས་མ་ལྕོགས་པ་བྱེད་པ་དང། ནད་གཡོག་དང་སྤོམ་

[010B] གནས་བདེ་ ཆོས་དང་ཟང་ཟིང་གིས་དགེ་བ་དེ་སྒྲུབ་པ་དང། ལྟུང་བ་ཕྱིར་བཅོས་སུ་འཇུག་
བ་དང། རྐྱེན་དུ་འབབ་ཅིང་ཁ་ན་མ་ཐོ་བ་མེད་པའི་འཚོ་བའི་ཡོ་བྱད་སྒྲུབ་པ་ལ་བརྩོན་པར་བྱའོ། །གཉིས་པ་ཆད་པས་བཅད་པའི་ཚུལ་གྱིས་བསྒྲུབ་པ་ལ་ཡུལ་གང་ལ་དང། རྟེན་གང་གིས་དང། དུས་ནམ་གྱི་ཚེ་དང། ཆད་པ་གང་གིས་བཅད་པ་དང། ཆད་པས་
བཅད་པ་ལ་ཇི་ལྟར་བསྒྲུབ་པ་དང་ལྔའོ། །དང་པོ་ནི་མ་དད་པ་དང། ལེ་ལོ་ཅན་དང། ཚིག་མི་བཟོད་པའི་བཀའ་བློ་མི་བདེ་བ་དང། མ་གུས་པ་དང། སྡིག་པའི་གྲོགས་བྱེད་པ་སྟེ་ལྔ་པོ་གང་རུང་དང་ལྡན་པ་ལ་ཆད་པས་བཅད་ཅིང་མི་འོས་པ་ལ་གཅད་པར་
བྱའོ། །གཉིས་པ་རྟེན་ནི་རང་ཆད་པའི་རྒྱུ་དང་མི་ལྡན་པའི་གནས་ཀྱི་བླ་མའི། །གསུམ་པ་ནི་དབྱར་ནང་ལས་གཞན་པའི་དུས་སོ། །བཞི་པ་ནི་གནས་པ་དེ་དང་གཏམ་འདྲེ་བར་མི་བྱ་བ་དང། གདམས་ངག་མི་སྦྱིན་པ་དང། བསྙེན་བཀུར་བདག་གིར་མི་བྱ་ཞིང་ཆོས་
དང་ཟང་ཟིང་གི་བགོ་བཤའ་གསར་དུ་མི་བྱ་བ་དང། དགེ་བའི་ཕྱོགས་སྔར་བརྩམས་པ་རྣམས་རྒྱུན་བཅད་པ་དང། བྱ་བ་ཞུ་བའི་གནས་དགག་པ་ནི་ཆད་པ་སྟེ་དེ་དག་ཐམས་ཅད་ཀྱིས་གཅད་པར་བྱའོ། །ལྔ་པ་ནི་ཆད་པའི་རྒྱུ་བཏང་སྟེ་བཟོད་པ་གསོལ་
བར་བྱེད་པ་ལ་བཟོད་པ་བླང་བར་བྱ་ཞིང་མི་འོས་པ་ལ་བཟོད་པ་བླང་བར་མི་བྱའོ། །གལ་ཏེ་བཟོད་པ་གསོལ་བར་མི་བྱེད་ན་ཡལ་བར་མི་འདོར་བར་དགེ་སློང་མཁས་པ་ཞིག་གྲོས་གདབ་ཏུ་གཞུག་གོ་དེ་ལྟར་བྱས་ཀྱང་རྣམ་པ་ཐམས་ཅད་དུ་བཟོད་པ་གསོལ་བར་

[011A]༄༅། །མི་བྱེད་ན་དགེ་ཚུལ་ལ་བླ་གོས་མཐོང་གོས་ལྷུང་བཟེད་ཆུ་ཆགས་རིལ་བ་སྤྱི་བླུགས་ཏེ་ལྔ། བསྙེན་པར་རྫོགས་འདོད་དང་རྫོགས་པ་ལ་ནི་དེ་དག་གི་སྟེང་དུ་སྣམ་སྦྱར་དང་གདིང་བ་བྱིན་ཏ་གནས་ནས་བསྐྲད་པར་བྱ་ཞིང། བསྐྲད་ནས་ཀྱང་བཟོད་པ་གསོལ་བར་
བྱེད་ན་གྱ་ཚེམ་མི་བྱ་བར་བཟད་པ་བླང་བར་བྱའོ། །ཆད་པས་བཅད་པ་དེ་དགེ་སློང་གཞན་གྱིས་འཁོར་དུ་སྡུད་པར་བྱེད་ན་ལྷུང་བ་སྦོམ་པོར་འགྱུར་རོ། །གཉིས་པ་དེ་དང་རྗེས་སུ་མཐུན་པའི་བསླབ་བྱ་ལ་གནས་བརྟན་གྱི་བྱ་བ། འཁོར་གྱི་བྱ་བ། ཐུན་མོང་གི་བྱ་བ་དང་གསུམ་
དང་པོ་ལ་གནས་བརྟན་སྤྱིའི་བྱ་བ་དང། སོ་སོའི་བྱ་བ་གཉིས། དང་པོ་ནི་གནས་བརྟན་གྱིས་རང་གི་འཁོར་དུ་གཏོགས་པ་ཆོས་ཀྱི་གཏམ་འདོད་པ་དག་ལ་བློ་དང་འཆམ་པའི་ཆོས་བསྟན་པར་བྱ་ཞིང། མི་སྨྲ་བར་ཚུལ་བཞིན་ཡིད་ལ་བྱེད་པ་ལ་དགའ་བ་བཏང་སྙོམས་སུ་
གཞག་པར་བྱའོ། །བསོད་སྙོམས་ལ་སོགས་པའི་སྤྱོད་ཡུལ་གྱི་གནས་དང་གནས་མ་ཡིན་པ་དང། འཆག་པ་ལ་སོགས་པའི་སྤྱོད་ལམ་འདི་ལྟར་བྱའོ་ཞེས་བསྟན་པ་དང། ལུང་ནོད་པ་སོགས་སྦྱིན་པ་དང། ཟས་ཀྱི་རྙེད་པ་དང། ནད་པ་ལ་སྨན་དང་ནད་གཡག་ལ་སོགས་
པའི་བགོ་བཤའ་བྱ་བས་ཕན་གདགས་པར་བྱའོ། །གནས་བརྟན་ཁོ་ནར་མ་ཟད་འཁོར་དང་ལྡན་པ་ཐམས་ཅད་ཀྱིས་རང་རང་གི་འཁོར་ལ་བརྟགས་ཏེ་དོན་མེད་པས་དུས་ཡོལ་བར་བྱེད་ན་ཚར་བཅད་པ་དང། གསར་བུ་དག་ལ་འདུ་འཛིའི་གཏམ་ཀུན་དུ་སྨྲ་བར་མི་བྱ་བ་
དང། འཁོར་ལ་རྣམ་པར་འཕྲོས་པའི་གཏམ་དང། འདུལ་བ་དང་འགལ་བའི་གཏམ་མི་བྱ་ཞིང། སྤྱོད་ལམ་ལ་སོགས་པ་འཁོར་ལ་ཇི་ལྟར་བསྟན་པ་བཞིན་དུ་རང་གིས་ཀྱང་བྱའོ། །གཉིས་པ་ལ་གྲོང་དུ་འགྲོ་བ་དང། གཉུག་མར་གནས་པ་དང། གློ་བུར་དུ་

[011B] འགྲོ་བར་ཆས་པ་དང། དབྱར་གནས་པའི་གནས་བརྟན་གྱི་བྱ་བ་དང་ལྔའོ། །དང་པོ་ནི་དགེ་འདུན་རྣམས་གྲོང་ལ་སོགས་པར་འགྲོང་ འཁོར་འགའ་ཞིག་ཐོགས་ན་སྒུག་པ་དང་ཁྱིམ་དང་ཕྱི་རོལ་ཏུ་ཡང་འཁོར་ལ་
བརྟགས་ཏེ་སྟོད་གཡོགས་དང་སྨད་གཡོགས་ཚུལ་བཞིན་དུ་མ་བགོས་ན་མཛེས་པར་བྱ་བའི་ཕྱིར་བརྡ་བྱ་ཞིང་མ་གོ་ན་དྲུང་ན་འདུག་པའི་དགེ་སློང་བརྡ་བྱེད་དུ་གཞུག་ལ། དེས་ཀྱང་མཛེས་པར་མ་གྱུར་ན་རང་གིས་བཅོས་པར་བྱའོ། །ཁྱིམ་དང་ཉེ་བ་ན་འཁོར་ཐམས་ཅད་མི་
རྒོད་པ་དང་མ་ཁངས་པ་ལ་དགོད་པར་བྱའོ། །གཉིས་པ་ནི་གཙུག་ལག་ཁང་དང་དགོན་པ་དེའི་ཁྲིམས་སུ་བྱ་བ་རྣམས་གསར་བུ་ལ་གོ་བར་བྱ་ཞིང་ནན་ཏན་བྱེད་པ་ལ་སྦྱར་བ་དང། གནས་དེར་ཁྱིམ་པ་འོངས་པ་ལ་རང་གི་འཁོར་དག་ཟས་སྦྱོར་དུ་གཞུག་ཅིང་སྦྱོར་བར་མི་བྱེད་
དམ་ཁྱིམ་པ་ཟས་མི་འདོད་ན་ཁྱིམ་པ་དེ་ལ་ཆོས་ཀྱི་གཏམ་བྱའོ། །གསུམ་པ་ནི་གང་དུ་ཕྱིན་པའི་གནས་དེར་རང་གི་འཁོར་མང་ཉུང་བརྟགས་ལ་གནས་མལ་གྱི་ཕྱིར་གཉུག་མར་གནས་པའི་དགེ་སློང་རྣམས་ལ་བརྗོད་པར་བྱའོ། །བཞི་པ་ནི་གང་དུ་འགྲོ་བའི་ཕྱོགས་
དང་འགྲོན་ཟླ་དང་གནས་ཁང་དང་གནས་མལ་དང་འགའ་ཞིག་ན་བར་གྱུར་ན་གྲོགས་ཀྱིས་མི་འདོར་བ་རྣམས་བརྟགས་ནས་འགྲོ་བར་བྱ་ཞིང། གནས་དེ་ནས་རིང་པོར་མ་སོན་པར། ལ་ལའི་ཅུང་ཟད་མ་ལུས་སམ་ཞེས་འཕྲལ་དུ་དྲན་པར་བྱ་བ་དང། གསར་བུ་རྣམས་
མི་རྒོད་པ་དང་མ་ཁེངས་པ་ལ་དགོད་པ་དང། མིང་ལ་སོགས་པའི་མཚན་མས་འཁོར་ཀུན་ཤེས་པར་བྱའོ། །ལྔ་པ་དབྱར་གནས་པའི་གནས་བརྟན་གྱི་བྱ་བ་ནི་དབྱར་ནང་དུ་གཙུག་ལག་ཁང་དང་མཆོད་རྟེན་གྱི་བྱི་དོར་མི་བྱེད་པ་རྣམས་བྱི་དོར་བྱེད་དུ་གཞུག་ཅིང་བྱི་དོར་

[012A]༄༅། །བྱེད་པ་ལ་སྤྲོ་བ་བསྐྱེད་པར་བྱའོ། །གཉིས་པ་འཁོར་གྱི་བྱ་བ་ནི་གྲོང་ལ་སོགས་པར་ལྷན་ཅིག་ཏུ་འགྲོ་བ་ན་གནས་བརྟན་གྱི་མདུན་དུ་འགྲོ་བར་མི་བྱ་ཞིང། དེའི་ཚེ་གནས་བརྟན་ལམ་དུ་ཐོགས་ན་བསྒུག་པ་དང། གནས་ཁང་ནས་མ་བྱུང་
ན་མི་རིང་བར་སོང་སྟེ་བསྒུག་པ་དང། གྲོང་གི་ཉེ་འཁོར་དུ་ཐོགས་པ་དང་འཁོར་རྣམས་གྲོང་དུ་འཇུག་པའི་ཚེ་གནས་བརྟན་འོང་བ་མཐོང་ན་བསྒུག་པར་བྱའོ། །དེའི་ཚེ་སྦྱིན་བདག་གིས་སྦྲོན་པ་འོངས་ན། གནས་བརྟན་འོངས་ཀྱི་བར་དུ་སྡོད་ཅིག་ཅེས་བསྒོམ་དང་
ཁྱིམ་དུ་ཕྱིན་ནས་ལག་ཆུ་དྲངས་བའི་ཚེ་ཡང་དུས་ཡོལ་བར་མི་འགྱུར་ན་གནས་བརྟན་བསྒུག་པར་བྱ་ཞིང། སྒུག་པའི་ལོང་མེད་ན་གྲལ་དེར་གནས་བརྟན་གྱི་སྟན་གཞག་གོ་གནས་བརྟན་གྱི་གོང་དུ་འདུག་པ་དང་འགྲེང་བར་མི་བྱ་བ་དང། གནས་བརྟན་གྱིས་
མ་སྨྲས་ཀྱི་བར་དུ་མི་སྨྲ་བ་དང། སྨྲས་པ་བཞིན་བསྒྲུབ་པ་དང། གནས་བརྟན་གཏམ་སྨྲ་བའི་བར་དུ་བཅད་དེ་མི་སྨྲ་བ་དང། ཆོས་མ་ཡིན་པར་སྨྲ་ན་བཟློག་པ་དང། ཆོས་སྨྲ་བའི་རྗེས་སུ་ཡི་རང་བར་བྱ་བ་དང། དེ་ལ་ཆོས་ལྡན་གྱི་རྙེད་པ་བྱུང་ན་བླང་བར་བྱ་ཞིང་དེས་
ཇི་ལྟར་བསྟན་པ་བཞིན་བསྒྲུབ་པར་བྱའོ། །གསུམ་པ་ཐུན་མོང་གི་བྱ་བ་ནི་གནས་བརྟན་དང་བར་མ་དང་གསར་བུ་ཐམས་ཅད་ཀྱིས་ཁྱིམ་དུ་དབང་པོ་མི་རྒོད་པ་དང། མ་ཁེངས་པ་དང། ཡུན་རིང་དུ་མི་གནས་པ་དང། མིག་སྨད་པར་བྱ་བ་དང། ཁྱིམ་པ་རྣམས་ལ་སྦྱིན་པ་དང་
དབང་པོ་དུལ་བ་དང། ལུས་ངག་ཡང་དག་པར་སྡོམ་པ་དང་གྲོང་པའི་ཆོས་ལས་བཟློག་པའི་སྒོ་ནས་ཚངས་སྤྱོད་ལ་གནས་པ་དང། ཡན་ལག་བརྒྱད་པའི་གསོ་སྦྱོང་དང། སྐྱབས་སུ་འགྲོ་བ་དང། དགེ་བསྙེན་ལ་སོགས་པའི་བསླབ་པའི་གཞི་གཟུང་བ་ལ་སྦྱར་བ་ལ་སོག་

[012B] །དགེ་འདུན་དུ་གྱུར་པའི་དགེ་སློང་དག་གིས་མ་བྱས་ཀྱང་ཉེས་པ་མེད་ཅིང་གཞན་ལ་གནོད་པར་འགྱུར་བའི་ཁྲིམས་སུ་བྱ་བ་མི་བཅའོ། །གཉིས་པ་
བསྙེན་བཀུར་གྱི་གནས་དང་གནས་མ་ཡིན་པ་ལ་ཇི་ལྟར་བསྒྲུབ་པ་ནི་རང་ལས་བསླབ་པའི་སྒོ་ནས་རྒན་པ་ལ་གྲལ་དང་ཕྱག་ལ་སོགས་པའི་བསྙེན་བཀུར་བསྟབ་པར་བྱ་ཞིང་དེས་བསྟབས་པ་དང་དུ་མི་བླང་བ་དང། གཞོན་པ་ལ་ཕྱག་དང་གྲལ་གྱི་བསྙེན་བཀུར་མི་
བྱེད་པ་དང། བསླབ་པ་རྒན་གཞོན་མཉམ་པ་རྣམས་གཅིག་ལ་གཅིག་ཕྱག་མི་བྱ་ལ། སྔར་འོངས་པ་གྲལ་གོང་དུ་འཁོད་ཅིང་རྙེད་པ་དང་པོར་བྲིམ་པ་དང། ལས་སུ་ཕྱིས་འོངས་པ་བསྐོ་བར་བྱ་བ་དང། ཚངས་པ་མཚུངས་པར་སྤྱོད་པ་རྒན་གཞོན་བར་མ་རྣམས་ལ་གུས་
པ་ལ་སོགས་པས་གནས་པ་དང། མཁན་པོ་དང་སློབ་དཔོན་ལས་གཞན་པའི་ཚུལ་ཁྲིམས་འཆལ་བ་ལ་བསྙེན་བཀུར་མི་བྱ་ལ། མཁན་པོ་དང་སློབ་དཔོན་ཚུལ་ཁྲིམས་འཆལ་བ་ལ་ཡང་བསྙེན་བཀུར་ངེས་པར་སྒྲུབ་དགོས་ཤིང། དེ་ཡང་གནས་ཀྱི་བླ་མ་ལ་མ་ཞུས་
པར་མི་བྱའོ། །ཕ་མ་དང་ནད་པ་ཁྱིམ་པ་ཡིན་ན་ཡང་བསྙེན་བཀུར་བྱའོ། །གསུམ་པ་རང་གི་བྱ་བ་ལ་ཇི་ལྟར་བསྒྲུབ་པ་ལ་དགེ་བའི་བྱ་བ་ལ་ཇི་ལྟར་བསྒྲུབ་པ་དང། བྱ་བ་ཕལ་པ་ལ་ཇི་ལྟར་བསྒྲུབ་པ་གཉིས། དང་པོ་ནི་རབ་ཏུ་བྱུང་བ་དང་བསྙེན་པར་རྫོགས་པ་རྣམས་ཀྱིས་
མི་འཚེ་བཞིན་དུ་བསྟེན་པ་མུ་སྟེགས་ཅན་གྱི་དཀའ་ཐུབ་ལྟ་བུ་དང། ལྷག་པར་རྙེད་པའི་ཚེ་ཚོད་མི་ཟིན་པར་སྤྱོད་པ་སྤངས་ཏེ་གོས་ཕྱག་དར་ཁྲོད་པ་དང། ཟས་བསོད་སྙོམས་དང། གནས་མལ་ཤིང་དྲུང་དང། སྨན་བཀུས་ཏེ་བོ་ར་བ་སྟེ་ཆངས་སྤྱོད་འཕེལ་བའི་

[013A]༄༅། །གནས་བཞི་ལ་བརྟེན་པར་བྱ་ཞིང། སྦྱངས་པའི་ཡིད་མ་བླངས་པ་ལས་གཞན་པ་རྣམས་ལ་གནས་བཞི་ལ་མ་བརྟེན་པའི་ཉེས་པ་མི་འབྱུང་ངོ། །དེ་ལྟར་མཐའ་གཉིས་སྤངས་པ་ལ་གནས་ནས་གཞན་གྱིས་གཤེ་བ་དང་ཁྲོ་བ་དང་རྡེག་པ་དང་
མཚང་འབྲུ་བ་ལ་སླར་གཤེ་བ་སོགས་མི་བྱེད་པ་དང། ཀློག་པ་དང་ཁ་ཏོན་དང་ཚུལ་བཞིན་ཡིད་ལ་བྱེད་པ་ལ་སོགས་པའི་དགོས་པ་རྗེས་སུ་བསྒྲུབ་པ་དང། བསླབ་པ་བསྲུང་པའི་ཕན་ཡོན་དང་མ་བསྲུངས་པའི་ཉེས་དམིགས་བསམས་པའི་སྒོ་ནས་བསླབ་པ་ལ་གུས་
ཤིང་བག་ཡོད་པས་བསྒྲུབ་པ་དང། ཁྱིམ་དུ་འཇུག་པ་ལ་སོགས་པའི་བྱ་བ་གང་ལ་བརྟེན་ནས་ལྟུང་བ་འབྱུང་བའི་སྐབས་ཡོད་པ་དེ་ལ་དང་པོ་ཉིད་ནས་དྲན་པ་ཉེ་བར་བཞག་སྟེ་ཅི་ནས་ཀྱང་ལྟུང་བ་མི་འབྱུང་བར་བསྒྲུབ་པ་དང། བླ་མའི་བྱ་བ་ལ་སོགས་པ་བྱེད་པའི་ཚེ་ཡང་
ཤེས་བཞིན་གྱིས་རང་གི་དོན་བསམ་གཏན་དང་ཀློག་པ་ལ་སོགས་པ་མི་ཉམས་པར་བྱ་བ་དང། བྱ་བའི་གཞི་འདི་དག་ལས་དགེ་བར་གང་འགྱུར་རམ་ཞེས་དགེ་བ་ཚོལ་བ་ལ་བརྩོན་པར་བྱའོ། །གཉིས་པ་བྱ་བ་ཕལ་པ་ལ་ཇི་ལྟར་བསྒྲུབ་པ་ལ་ལུས་ཀྱི་བྱི་བྱེད་དང་
ཡོ་བྱད་ཇི་ལྟར་བསྒྲུབ་པ་གཉིས། དང་པོ་ལ་སྐྲ་སྤུ་སེན་མོ་བྲེག་པ། ཁྲུས་བྱ་བ། ལུས་ཀྱི་བྱ་བ་གཞན་བསྒྲུབ་པ་དང་གསུམ། དང་པོ་ལ་བྲེག་པའི་ཚུལ། གོས་གང་གིས་བྲེག་གནས་གང་དུ་བྲེག་བྲེགས་ནས་ཇི་ལྟར་བྱ་བ་དང་བཞི། དང་པོ་ནི་དགོན་པ་པ་རྣམས་ཀྱི་
སྐྲ་སོར་གཉིས་དང། གྲོང་མཐའ་པས་ཕྱེད་དང་གཉིས་ལས་ལྷག་པ་མི་གཞག་ཅིང། གཙུག་ཕུད་ཀྱང་མི་གཞག་གོ་རྨའི་མཐའ་སྐོར་མ་གཏོགས་པའི་སྐྲ་བ་ལང་གི་སྤུ་ལྟར་མི་བྲེག་པ་དང། གསང་གནས་དང་བྱིན་པ་དང་མགྲིན་པ་མན་ཆད་ལུས་གཞན་གྱི་

[013B] རྨའི་ཆེད་དུ་བྲེག་དགོས་པའི་ཚེ་ཡང་གནས་བརྟན་མཁས་པ་དག་ལ་དྲིས་ཏེ་བྲེག་པར་བྱའོ། །སེན་ དྲི་མ་བསལ་བའི་ཕྱིར་དྲུད་པར་བྱ་ལ། ཚོན་གྱིས་བྱུག་པར་
མི་བྱའོ། །གཉིས་པ་གོས་གང་གིས་བྲེག་པ་ནི་བླ་གོས་གྱོན་བཞིན་པ་ལ་སོགས་པས་མི་བྲེག་ཅིང། རྒྱར་ནི་ཕྱེད་དང་གཉིས་ཁྲུ་ལ། སྲིད་དུ་ཁྲུ་ནི་གསུམ་ཡིན་ཏེ། ཞེས་པའི་ཚད་དང་ལྡན་པའི་སྐྲ་བཟེད་དམ། མེད་ན་རྡུལ་གཟན་གྱིས་སྟོད་བཀབ་སྟེ་བྲེག་པར་
བྱའོ། །གསུམ་པ་གནས་གང་དུ་བྲེག་པ་ནི་སྟན་ལ་སོགས་པ་བཏིང་བ་དང། དགེ་འདུན་གྱི་ཕྱག་དར་འཕྱག་པའི་གནས་སུ་སྐྲ་སེན་སོགས་མི་བྲེག་ཅིང། རླུང་དང་ཉི་མ་དང་ཆར་བའི་དུས་དང། རྒན་པོ་དང་ནད་པ་མ་གཏོགས་པས་ཁྱམས་དང་གནས་ཁང་སྒོ་
ཁང་སོགས་སུ་བྲེག་པར་མི་བྱའོ། །བཞི་པ་བྲེགས་ནས་ཇི་ལྟར་བསྒྲུབ་པ་ནི་སྐྲ་ལ་སོགས་པ་བྲེགས་པའི་ས་ཕྱོགས་དེ་བྱི་དོར་བྱ་བ་དང། སྐྲ་ལ་སོགས་པ་ཕྱག་དར་ཁྲོད་དུ་དོར་རོ། །གཉིས་པ་ཁྲུས་བྱ་བའི་ཚུལ་ནི། སྐྲ་དང་ཁ་སྤུ་བྲེགས་ནས་ཡན་ལག་ལྔ་ཡན་ཆད་
ཀྱི་ཁྲུས་བྱ་ཞིང། སྒྲེན་མོར་ཁྲུས་མི་བྱ་བར་ཁྲུས་རས་སམ་མེད་ན་དབེན་པའི་ཕྱོགས་སུ་ལོ་མ་ལ་སོགས་པས་གསང་གནས་བཀབ་སྟེ་ཁྲུས་བྱ་ཞིང་ཁྲུས་རས་ཉིས་རིམ་པས་ནི་མི་རུང་ངོ། །གཙུག་ལག་ཁང་དུ་ཁྲུས་བྱེད་པ་དང། བཙོག་ཆུ་དབོ་བ་ནི་སྟོར་ཁུང་དུ་བྱ་བ་
དང། ཁྲུས་བྱས་ནས་ལུས་ལ་ཆགས་པའི་ཆུ་མ་བསྐམས་ཀྱི་བར་དུ་ཆོས་གོས་མི་བགོ་བ་དང། དེའི་ཆེད་དུ་ལུས་ཕྱིས་བཅང་བ་དང། མེད་ན་ཡུད་ཙམ་ཞིག་ཙོག་ཕུར་འདུག་ལ་ཁྲུས་རས་ཀྱིས་དབྱི་བར་བྱའོ། ཁྲུས་བྱས་ནས་རྐང་པ་བཀྲུ་བར་བྱ་ཞིང། གཙུག་

[014A]༄༅། །ལག་ཁང་དུ་ཝ་ཁར་བཀྲུའོ། །ལེགས་སྦྱར་སྒྱི་ཁྲུས་དང་རྐང་ཁྲུས་ཀྱི་གཞི་ལ་སོགས་པ་ནི་གནང་བའི་བསླབ་བྱའོ། །གསུམ་པ་ལུས་ཀྱི་བྱ་བ་གཞན་བསྒྲུབ་པ་ནི། རྐང་མཐིལ་གཉིས་ལས་གཞན་པའི་ལུས་ལ་སོ་ཕག་གི་དུམ་བུ་ལ་སོགས་པ་
རྣོན་པོས་དྲུད་པར་མི་བྱ་བ་དང། ཤམ་ཐབས་ཀྱི་མཐའ་མ་མདུད་པར་སྐས་ལ་སོགས་པ་ལ་མི་འཇེག་པ་དང། གཞན་གྱི་དུས་སུ་དེ་ལྟར་མི་བྱ་བ་དང། གླེལ་བ་ལ་སོགས་པའི་ཚེ་ཁམ་བཀབ་པར་གདང་བར་མི་བྱའོ། །བསྲོ་ཁང་བསྟེན་པ་ནི་གནང་བའི་བསླབ་
བྱ་ཡིན་ལ། གལ་ཏེ་བསྟེན་པ་རྣམས་ཀྱིས་ནི་བསྲོ་ཁང་བྱེད་ཚུལ་དང། ཇི་ལྟར་སྒྲུབ་པའི་ཚུལ་རྣམས་བསྒྲུབ་པའི་བསླབ་བྱ་ཡིན་ཞིང། དེའི་ཞར་ལ་བྱུང་བ་ཡོ་བྱད་ཐམས་ཅད་དབེན་པར་བཞག་པའི་སྒོ་ནས་སྦ་བ་དང། བཀྲུ་བ་ལ་སོགས་པའི་བྱི་དོར་གྱི་ལས་བྱ་བ་
དང། སྟོད་གཡོགས་རྡུལ་གཟན་ཙམ་མེད་པར་བྱི་དོར་གྱི་ལས་ཐམས་ཅད་མི་བྱ་བ་དང། ལུས་ཀྱི་བྱི་དོར་དད་པ་མི་བརྟན་པ་བྱེད་དུ་མི་གཞུག་པ་རྣམས་བསྲོ་ཁང་འབའ་ཞིག་ཏུ་བྱ་བར་མ་ཟད་ཀྱི་རབ་ཏུ་བྱུང་བ་ཐམས་ཅད་ཀྱིས་གནས་ཐམས་ཅད་དུ་བསྒྲུབ་པར་བྱའོ། །
གཉིས་པ་ཡོ་བྱད་ལ་ཇི་ལྟར་བསྒྲུབ་པ་ལ། ལྷུང་བཟེད་དང་ཆོས་གོས་ཀྱི་བྱ་བ་གཉིས། དང་པོ་ལ་ལྷུང་བཟེད་མེད་དུ་མི་རུང་བ་དམིགས་བསལ་དང་བཅས་པ། ལོངས་སྤྱོད་པའི་ཚུལ། གཞག་པའི་གནས། བཀུར་བའི་ཚུལ། གུས་པ་བསྐྱེད་པ། བཅོས་ལེགས་
ཇི་ལྟར་བྱ་བ་དང་དྲུག་དང་པོ་ནི་དབྱར་ནང་དུ་ལྷུང་བཟེད་ངེས་པར་བཅང་བར་བྱ་ཞིང། དུས་གཞན་དུ་ཡང་དགོས་མོད་ཀྱི་དབྱར་ཁོ་ན་སྨོས་པ་ནི་དབྱར་ཕལ་ཆེར་སྦྱིན་བདག་ལ་བརྟེན་པའི་ཕྱིར་བསོད་སྙོམས་ཀྱི་བྲེལ་བ་ཆུང་བས་ལྷུང་བཟེད་མེད་ཀྱང་རུང་ངམ་

[014B] །ལྷུང་བཟེད་མེད་པར་ལྗོངས་རྒྱུ་བར་མི་བྱ་ཞིང། འཇིགས་པ་དང་བཅས་པར་ལྗོངས་རྒྱུ་བའི་ཚེ་ལྷུང་བཟེད་ཆུང་ངུ་ཁྱེར་ཏེ་འགྲོ་བར་བྱའོ། །གཉིས་པ་ལོངས་སྤྱོད་པའི་ཚུལ་ནི་ལྷུང་བཟེད་དུ་སྣོད་གཞན་གྱིས་དོར་བའི་
ཆུ་ལ་སོགས་པ་དང། ལག་པ་དང་ཁ་བཀྲུས་པའི་ཆུ་མི་བླུགས་པ་དང། དེས་ཕྱག་དར་དང། ཤིང་ཐོག་ཟོས་པའི་ཤུན་པ་ལ་སོགས་པའི་ངན་པ་ཡང་མི་དོར་བའི་སྒོ་ནས་འོས་པར་སྤྱད་པ་དང། འགྲེང་བཞིན་དུ་ལྷུང་བཟེད་སྣོད་དུ་གཞུག་པ་དང་དབྱུང་བ་དང་
བསྐམ་པར་མི་བྱ་བ་དང། དགེ་ཚུལ་བག་མེད་པ་བྱི་དོར་བྱེད་དུ་མི་གཞུག་པ་དང། ས་བྱེ་མ་ཅན་དང་ལྕི་བས་བྱི་དོར་མི་བྱ་བ་དང། གཤེར་བཞིན་དུ་སྣོད་དུ་མི་གཞུག་པ་དང། ཧ་ཅང་བསྐམ་པར་མི་བྱ་བའོ། །གསུམ་པ་གཞག་པའི་གནས་ནི་རྡོའི་སྟེང་དང་
མི་གཙང་བའི་ཕྱོགས་དང་གར་བབ་བབ་རྣམས་སུ་གཏན་དུ་དང་རེ་ཞིག་ཀྱང་མི་གཞག་གོ་གྲོང་མཐའ་པ་རྣམས་ཀྱིས་ལྷུང་བཟེད་གཞག་པའི་ཆེད་དུ་ངོས་ཁུང་གཙུག་ལག་ཁང་ལ་སོགས་པ་རྩིག་པའི་ཚེ་བྱ་ཞིང་གསར་དུ་བསྐོ་བར་མི་བྱ་བ་དང། དགོན་
པ་པ་རྣམས་ཀྱིས་ལྕུག་མའམ་སྲད་བུ་ལས་བྱས་ཤིང་ལྕི་བའམ་སས་བྱུགས་པའི་སྐོན་བུ་ཁ་སྦྱར་ཁ་དགབ་དང་བཅས་པ་བྱ་བ་དང། དེ་ས་ལ་མི་གཞག་པར་ཤིང་ལྗོན་པ་ལ་གདགས་སོ། །བཞི་པ་བཀུར་བའི་ཚུལ་ནི་སྐོན་བུ་ཁ་སྦྱར་དེ་ཡུལ་གཞན་དུ་འགྲོ་
བའི་ཚེ་མི་བསྐུར་བ་དང། དེའི་ཚེ་ཕྱིང་བ་ལ་སོགས་པའི་སྣོད་དུ་བཅུག་སྟེ་བསྐུར་ཞིང་སྣོད་དང་བཅས་པ་དེ་ཡང་ལག་པས་མི་བསྐུར་བར་ལུང་ཐག་གིས་མཆན་ཁུང་གཡོན་དུ་བསྐུར་བ་དང། ལྷུང་བཟད་དང་སྨན་དང་ལྷན་པ་ལ་སོགས་པ་པར་བུར་དག་

[015A]༄༅། །སྣོད་སོ་སོར་གཞུག་ཅིང་སྣོད་དེ་དག་བཅང་བ་དང། དེ་དག་གི་ཁུང་ཐག་རིང་ཐུང་མཉམ་པར་མི་གདགས་པ་དང། ལུང་ཐག་དེ་ཞིང་ཆུང་དུ་མི་བྱ་བ་དང། ཞུམ་པར་མི་འགྱུར་བར་བྱ་བའི་ཕྱིར་དབུས་སུ་བྱིང་བུ་སྦྱར་ཞིང་དེ་གནས་པའི་ཕྱིར་གཟུངས་
གདབ་པར་བྱའོ། །ལྔ་པ་གུས་པ་བསྐྱེད་པའི་ཚུལ་ནི། ལྷུང་བཟེད་མིག་བཞིན་དུ་བསྐྱང་བར་བྱའོ། །དྲུག་པ་བཅོས་ལེགས་བྱ་བའི་ཚུལ་ལ། གླན་པ་དང་བསྲེག་པར་བྱ་བའི་ཚུལ་གཉིས། དང་པོ་ནི། དབེན་པའི་ཕྱོགས་སུ་ལྷུང་བཟེད་གླན་ཞིང། དེའི་ཕྱིར་དུ་དགེ་འདུན་གྱི་
མགར་དཔྱད་བཅང་བ་དང། ལྕགས་ཀྱི་ལྷུང་བཟེད་ཀྱི་བུ་གུའི་ལྷན་པར་བུ་རམ་དང་རྒྱ་སྐྱེགས་ཀྱི་ཚིགས་མ་དང་སྤྲ་ཚིལ་དང་ཞ་ཉེ་དཀར་ནག་གིས་མི་གླན་པར་ལྷན་རིངས་ལ་སོགས་པ་བྱའོ། །ས་ལས་བྱས་པའི་ལྷུང་བཟེད་ལ་འཇིམ་པ་སོགས་ཀྱིས་གླན་ནོ། །གཉིས་པ་
བསྲེག་པའི་ཚུལ་ནི། ལྷུང་བཟེད་ཟས་ལ་ནར་མར་སྤྱོད་པ་ཡིན་ན་ལྕགས་ལས་བྱས་པ་ཟླ་བ་དྲུག་ན་བསྲེག་པར་བྱ་ཞིང་ས་ལས་བྱས་པ་ནི་ཟླ་བ་ཕྱེད་ན་བསྲེག་པར་བྱའོ། །ལྷུང་བཟེད་བསྲེག་པ་དང་དབྱར་འདོམ་ན་ཉིན་རེ་ཞིང་ཟས་ཟོས་ནས་འབྲུ་མར་ལ་སོགས་པས་བསྐུས་ཏེ་གཞག་
ཅིང། ཕྱི་དེ་ཉིད་ཟས་ལ་སྤྱོད་པའི་གོང་དུ་ལྕི་སྐམ་ལ་སོགས་པས་རྩུབ་བཀྲུས་བྱ་བ་དང། བསྲེག་པའི་སྔོན་དུ་སྲོག་ཆགས་ལ་གནོད་པ་སྤང་པའི་ཕྱིར་ཉེ་འཁོར་དང་བཅས་པ་ཆག་ཆག་དང་ཕྱག་བདར་བྱའོ། །གླན་པ་དང་བསྲེག་པའི་ཚུལ་རྒྱས་པ་རྣམས་འདིར་མ་སྤྲོས་སོ། །
གཉིས་པ་གོས་ཀྱི་བྱ་བ་ནི་སྣམ་སྦྱར་ལ་སོགས་པའི་ཆོས་གོས་རང་གི་པགས་པ་དང་འདྲ་བར་བསྐྱང་བ་དང། བཀུ་བ་དང་ཁ་སྒྱུར་བ་དང་དྲུབ་པ་ལ་སོགས་པའི་བཅོས་ལེགས་ཚུལ་བཞིན་དུ་བྱའོ། །བཞི་པ་ནད་པ་དང་ནད་གཡོག་གི་བྱ་བ་ལ་ནད་གཡོག་ཇི་ལྟར་བྱ་བ་དང་

[015B] ནད་པའི་བྱ་བ་དང་གསུམ། དང་པོ་ནི་ལྷན་ཅིག་གནས་པ་དང་ཉེ་གནས་དང། མཁན་པོ་དང་སློབ་དཔོན་དང། མཁན་པོ་གཅིག་པ་དང་སློབ་དཔོན་གཅིག་པ་དང། གཏམ་འདྲེས་པ་དང་ཕེབས་པར་སྨྲ་བ་དང་སྨོན་འདྲིན་དང་འགྲོགས་པོ་ཤེས་
རྣམས་ཀྱིས་རབ་ཏུ་བྱུང་བ་ཆོས་འདི་བའི་རྟགས་ཙམ་པ་ཡན་ཆད་ཀྱི་ནད་གཡོག་བྱ་ལ། དེ་དག་ཀྱང་སྔ་མ་སྔ་མས་བྱ་ཞིང་སྔ་མ་མེད་ན་ཕྱི་མ་རྣམས་ཀྱིས་སོ། །ནད་གཡོག་བྱེད་དགོས་དུ་མ་ཡོད་ན་གནས་ཀྱི་ནད་གཡོག་བྱ་ཞིང། གནས་ཀྱང་དུ་མ་ན་བའི་ཚེ་གང་ལ་གནས་
ཤིང་བྱ་བ་ཞུ་བ་དེའི་ནད་གཡོག་བྱ་བ་དང། གནས་ཀྱི་བླ་མ་ནད་ཆེ་བས་ཆུང་ཞིང་ནད་པ་གཞན་ཉམ་ཐག་པ་ཡོད་ན་དེའི་ནད་གཡོག་བྱའོ། །གོང་དུ་སྨོས་པའི་ནད་གཡོག་དེ་རྣམས་མེད་ན་དགེ་འདུན་གྱིས་ནད་གཡོག་ཅི་ཙམ་དགོས་པ་གཞག་པར་བྱའོ། །ནད་གཡོག་
དེས་ནད་པ་ལ་བསྙེན་བཀུར་ལེགས་པར་བྱ་བ་དང། ནད་པ་དེའི་ཚིག་དོན་དང་ལྡན་པ་དང་ཆོས་དང་ལྡན་པ་མི་བཅག་པ་དང། ནད་པ་དེས་ལྷག་པར་ཆགས་པའི་དངོས་པོ་འགུགས་ན་བསྟན་ཅིང་ནད་པ་དེ་ལ་གདམས་ངག་སྦྱིན་པ་དང། གལ་ཏེ་དེ་འཆིར་དོགས་ན་སྐུ་མཉེ་དང་
ཁྲུས་བྱ་བ་ལ་སོགས་པའི་སྒྱུ་ཐབས་ཀྱིས་དགེ་འདུན་གྱི་མལ་སྟན་ལས་བླངས་ཏེ་གང་ཟག་གི་ལ་གཞག་པ་དང། དེའི་ལུས་ལ་འཆི་ལྟས་ལ་སོགས་པ་བྱུང་མ་བྱུང་བརྟག་པ་དང། ནད་པ་དེ་ཤི་བའི་འོག་ཏུ་དེའི་གོས་བཀྲུ་བར་བྱའོ། །གཉིས་པ་སྨན་དཔྱད་དང་རིམ་གྲོ་
བྱ་བའི་ཚུལ་ནི་རང་ལ་སྨན་མེད་ན་དགེ་འདུན་གྱི་སྨན་ནས་སྤྱད་དུ་རུང་ལ། དགེ་འདུན་ལ་ཡང་མེད་ན་ནད་གཡོག་གིས་སྦྱིན་བདག་ཚོལ་དུ་གཞུག་ཅིང། ངེས་ཀྱང་མ་རྙེད་ན་དགེ་འདུན་གྱིས་སྨན་གྱི་རིན་སྦྱིན་པ་དང་དགེ་འདུན་ལ་མེད་ན་སྐུ་གཟུགས་དང་མཆོད་རྟེན་གྱི་རྒྱན་དང་ན་བཟའ་

[016A]༄༅། །ཡན་ཆད་ཀྱིས་སྨན་ཉོས་ཏེ་ནད་པ་བསྐྱང་བ་དང། རིམ་གྲོའི་རྫས་ཀྱང་རང་ལ་མེད་ན་དགེ་འདུན་གྱི་རྫས་ལས་དཀོན་མཆོག་མཆོད་པ་སོགས་བྱ་ཞིང་དགེ་འདུན་ལ་མེད་ན་སངས་རྒྱས་ཀྱི་རྫས་ལས་ཀྱང་ནད་པའི་རིམ་གྲ་བྱའོ། །གསུམ་པ་ནད་པས་ཇི་ལྟར་
བྱ་བ་ནི། ནད་གཡོག་གིས་གདམས་པ་ལས་མི་འདའ་བ་དང། ནད་སོས་པའི་ཚེ་དཀོན་མཆོག་གི་དཀོར་ལས་རྫས་བླངས་པ་དེ་འབྱོར་པ་ཡོད་ན་བསབ་པར་བྱའོ། །ལྔ་པ་གཉུག་མར་གནས་པ་དང་གསར་བུའི་ཀུན་སྤྱོད་ལ་གཉིས་ལས་གཉུག་མར་གནས་པའི་བྱ་བ་ནི་གནས་
དེར་ཁྱིམ་པའམ་རབ་ཏུ་བྱུང་བ་འགའ་ཞིག་འོང་པ་ལ་འོངས་པ་ལེགས་སོ་ཞེས་སྔར་བརྗོད་པ་དང། གཞན་གྱི་མདངས་གསལ་ཞིང། ཁྲོ་གཉེར་མེད་པ་དང། ཡིད་ཙམ་འཛུམ་པར་བྱ་ཞིང། ཁྱིམ་པ་ཡིན་ན་ཆོས་ཀྱི་གཏམ་བྱ་བ་དང། གྲོང་མཐའ་བས་གནས་དེར་ཁྱིམ་པ་འོངས་
ན་ཟས་སོམ་ལ་སོགས་པ་ཅི་ནུས་པ་བསྟབ་པ་དང། དགོན་པ་པས་དེར་འོངས་པ་རྣམས་ལ་ཆུ་དང་སྟན་བསྟབ་པར་བྱའོ། །གཉིས་པ་གསར་བུའི་བྱ་བ་ནི་གནས་ཁང་ལ་སོགས་པའི་ཕྱག་བདར་དང། དགེ་འདུན་གྱི་ཁང་པར་མལ་དང་སྟན་བཤམ་པ་དང་ཆུ་གཞག་
པ་དང། ཤིང་ཐོག་སོགས་མི་པ་དང་ཟན་དྲང་བ་ལ་སོགས་པ་བྱའོ། །དྲུག་པ་གཡོག་འཁོར་དང་གནས་བསྐྱང་བའི་ཚུལ་ལ་གཉིས་ལས་གཡོག་འཁོར་བསྐྱང་བའི་ཚུལ་ནི་ལྷ་འབངས་ལ་སོགས་པ་འཁོར་འགའ་ཞིག་ལྷ་རྟེན་གཟུགས་པ་སོགས་བྱ་བ་མི་མཐུན་པ་
བྱེད་པ་ན། དས་དགེ་སློང་རང་དང་གཞན་ཡུལ་མི་སོགས་ལ་མི་གནོད་ན་བཏང་སྙོམས་སུ་གཞག་པ་དང། གནད་པར་འགྱུར་ན་བྱ་བ་ངན་པ་རྒྱུན་བཅད་ལ་ཆོས་ལྡན་གྱི་གྲོས་གདབ་པ་དང། དེའི་ཚེ་གཡོག་འཁོར་མི་དགའ་བའམ་གཞན་དུ་འགྲོ་ན་སྦྱིན་པ་ལ་སོཌ་

[016B] བྱ་བ་ངན་པ་རྒྱུན་བཅད་པར་མི་ནུས་ན་རང་ཉིད་གནས་གཞན་དུ་འགྲོ་བ་དང། དེ་དག་གི་རྐྱེན་གྱིས་ །གཉིས་པ་གནས་བསྐྱས་བའི་ཚུལ་ནི་དགེ་འདུན་གྱི་ཀུན་དགའ་ར་བ་བདུན་པོ་ལ་སོགས་པས་གནོད་པ་བྱེད་
ན་དེ་དག་འཛིན་དུ་གཞུག་པའི་ཕྱིར་གཡོག་འཁོར་གཏང་བ་དང། མི་འགྲོ་ན་བབ་ཅེལ་དུ་སུ་ལ་ཡང་མི་བརྗོད་པར་རྒྱལ་བུ་གཞོན་ནུ་ལ་སོགས་པ་ལ་སྐད་སྦྱར་ཏེ་ཆོས་དང་མཐུན་པས་ཚར་གཅད་པར་བྱའོ། །མི་ཉམས་པར་བསྲུང་བའི་ཚུལ་ལ་རྣམ་འབྱེད་ནས་འབྱུང་
བའི་ཉེས་པ་ལས་བསྲུང་བའི་ཚུལ་དང། གཞི་ལྷག་མ་ནས་འབྱུང་བའི་ཉེས་པ་ལས་བསྲུང་བའི་ཚུལ་གཉིས། དང་པོ་ལ་ལྟུང་བ་སྡེ་ལྔའི་དང་པ་ཕམ་པའི་སྡེ་ལ་བཞི་ལས་དང་པོ་མི་ཚངས་སྤྱོད་ལ་ལྟུང་བ་ངོས་གཟུང་བ་དང། དེ་ལས་སེམས་བསྲུང་བའི་ཚུལ་གཉིས་
དང་པོ་ལ་ལྟུང་བ་རྣམ་གཞག་དང། བསླབ་བྱའོ། །དང་པོ་ལ་བཞི་ལས་དང་པོ་གཞིའི་ཡན་ལག་ལ་གང་ལ་བརྩལ་བའི་ཡུལ་དང། གང་གིས་རྩོལ་བའི་རྟེན་གཉིས། དང་པོ་ལ་པ་མ་གསུམ་དང། དེ་གང་ལ་གནས་པའི་ལུས་གཉིས། དང་པོ་ནི་ཁ་དང་བཤང་ལམ་
དང་མེའི་ཟག་བྱེད་གསུམ་གྱི་ཕྱོགས་ཀྱི་དང་པོ་ཡན་ཆད་ནད་ལ་སོགས་ །དེ་གང་ལ་གནས་པའི་ལུས་ནི་ལུས་ཚང་བའམ་ལུས་ཀྱི་སྟོད་སྨད་གང་རུང་ཚང་བ་བསྟེན་དུ་རུང་བ་སྟེ། དེ་ཡང་ཤི་བ་དང་གསོན་པོའི་ལུས་དང། མི་དང་མི་མ་ཡིན་
པ་དང། སྐྱེས་པ་དང་བུད་མེད་དང་མ་ནིང་དང། རང་དང་གཞན་གྱི་ལུས་ཀྱི་རྨའི་སྒོ་གང་ཡིན་ཡང་ཕམ་པར་འགྱུར་པ་ལ་འདྲའོ། །རྩོལ་བྱེད་ཀྱི་རྟེན་ནི་ནོར་བུ་ཡིན་པ། རང་གི་རྒྱུད་དང་འབྲེལ་བ། ལས་སུ་རུང་བ། ནད་དང་བྲལ་བའ། །བསམ་པ་ལ་གཉིས་ལས་

[017A]༄༅། །འདུ་ཤེས་འཁྲུལ་མ་འཁྲུལ་འདྲ་ཞིང། ཀུན་སླང་ན་ལམ་དང་ཡན་ལག་གི་རྣམ་པ་སྤྲད་པའི་རེག་པ་བདག་གིར་བྱེད་འདོད་རྒྱུན་མ་ཆད་པའོ། །སྦྱོར་བ་བསམས་པའི་དོན་ལ་དེ་ལྟར་རྩོལ་བའོ། །མཐར་ཐུག་གི་ཡན་ལག་ནི་བཅུག་པའི་རེག་པ་
ལུས་ཤེས་ཀྱིས་མྱོང་ཞིང་ཡིད་ཤེས་ཀྱིས་བདག་གིར་བྱས་པའོ། །འདི་ལ་དགེ་སློང་དང་དགེ་སློང་མ་དང། དགེ་སློབ་མ་དང་དགེ་ཚུལ་དང་དགེ་ཚུལ་མས་ཡུལ་བྱས་ན་དེ་དག་གིས་ཕོའི་དབང་རྟེན་གྱི་རེག་པ་བདག་གིར་བྱས་ན་དེ་དག་ལ་ཕམ་པ་དང་ཕམ་པ་དང་འདྲ་བའི་
ཉེས་བྱས་སུ་འགྱུར་རོ། །ལྟུང་བ་སྐྱེད་པའི་རིམ་པ་ནི། ཀུན་སློང་དེ་སྐྱེས་ནས་ལུས་ངག་ཏུ་མ་ཐོན་ན་བསྡམ་བྱ་ཡིན་ལ་ཐོན་པ་ནས་ཕམ་པ་མ་གཏོགས་པ་ནི་བཤགས་བྱའོ། །དེ་ཡང་འཁྲིག་པའི་ཕྱིར་དུ་འགྲོ་བར་རྩོམ་པ་ནས་ལམ་དང་ཡན་ལག་མ་ཕྲད་ཀྱ་བར་དུ་ཉེས་བྱས་
དང། ཕྲང་ནས་དང་པོའི་མཚམས་མ་འདས་ཚུན་ཆད་དུ་སྦོམ་པོའོ། །འོན་ཀྱང་རང་གིས་འཁྲིག་པ་བསྟེན་པར་གཞན་ལ་ཁས་བླངས་པ་དང། གཞན་ལ་བསྐོས་པ་ནི་དེ་ཙམ་ནས་སྤོམ་པོའོ། །འཁྲིག་པའི་བསམ་པས་བརྩལ་དུ་ཟིན་ཀྱང་ལམ་གསུམ་གྱི་རྣམ་པ་ལས་
གཞན་པའི་ལུས་ཀྱི་བུ་ག་དང། འཇིག་སྣོད་ལ་སོགས་པའི་སྣོད་དང། ལམ་དུ་འདུ་ཤེས་པའི་སྒོ་ནས་ལམ་མ་ཡིན་པར་བརྩལ་བ་རྣམས་ལ་སྦོམ་པོའོ། །ལམ་གསུམ་གྱི་རྣམ་པ་ཡིན་ཡང་ནད་ལ་སོགས་པས་ཉམས་པ་དང། བསྟེན་བྱ་དབུས་བྱེ་བའི་མཚམས་འབྱོར་
བར་མངོན་པ་དང། ལུས་ཀྱི་ཕྱེད་མ་ཚང་བའི་ལམ་གསུམ་དང། ཚང་ཡང་ལག་པ་ལ་སོགས་པ་སྤྲད་དུ་མི་རུང་བ་དང། ཕག་ལ་སོགས་པའི་ལུས་བཙོས་པའི་ལམ་གསུམ་དང། ཁའི་སོ་དྲུང་ཚུན་ཆད་དང། ཤིང་ལ་སོགས་པའི་སེམས་ཅན་གྱི་གཟུགས་ལ་མི་མ་ཡིན་

[017B] གཞན་གྱི་མཐུས་བརྩལ་བ་ན་འཁྲིག་པའི་རོ་རྫོགས་པར་མ་མྱོང་ཞིང་ཡིད་གཡོ་བ་ཙམ་དང། མ་ནིང་མ་སྦུབས་མད་པའི་ཟག་བྱེད་རྣམས་སུ་རྩོལ་བ་དང། ལམ་དང་ཡན་ལག་མ་འཆམ་པས་མ་ཆུད་པ་དང། ཆུད་པའི་ཕྱིར་དུ་རྨ་
ཉེད་པ་དང། སྤྲད་ཀྱང་སྐྲག་པ་དང། ངོ་ཚ་བས་འཁྲིག་པའི་རོ་མ་མྱོང་བ་དང། རྨའི་སྒོ་གསུམ་གྱི་ཕྱི་རོལ་ཏུ་ཡན་ལག་གི་རྣམ་པས་རག་པ་ཙམ་ལ་ཡང་སྦོམ་པོའོ། །ལམ་གསུམ་དུ་བརྩལ་ཀྱང་ཡན་ལག་གི་རྣམ་པ་མ་ཡིན་པ་རྐང་པའི་མཐེ་བོ་སོགས་འཛུད་པ་དང་
ཡན་ལག་གི་རྣམ་པ་ཡིན་ཡང་ནད་ལ་སོགས་པས་ཉམས་པས་རོ་མ་མྱོང་བ་དང། ལས་སུ་མི་རུང་བ་དང་བལྟབ་པ་དང། གོས་ལ་སོགས་པས་གཡོགས་ཏེ་མི་རེག་པར་འཛུད་པ་རྣམས་ལ་ཡང་སྦོམ་པོའོ། །ལམ་དང་ཡན་ལག་གི་རྣམ་པ་སྤྲད་ཀྱང་བསྟེན་བྱ་སྟེན་བྱེད་
གང་རུང་ལུས་ལས་ཐ་དད་དུ་བྱས་པ་དང། གཉིག་ཐ་དད་དུ་བྱས་པ་དང། གཞན་གྱི་བསྟེན་བྱ་སྟེན་བྱེད་གཉི་ག་ལུས་ལས་ཐ་དད་དུ་མ་བྱས་པ་རྣམས་སྤྲད་པ་ལ་ཡང་སྦོམ་པོའོ། །གཉིས་པ་བསླབ་བྱའི་ཉེས་བྱས་ནི། སྒོ་བཅད་ཅིང་བསྐོར་བ་དང་གྲོགས་དགེ་སློང་
གས་བསྲུངས་བ་དང་ཤམ་ཐབས་ཀྱི་མཐའ་བཅིངས་པ་སྟེ་སྲུང་མ་གསུམ་གང་རུང་གིས་མ་བསྲུངས་པར་ཉིན་མོ་གློས་ཕབ་སྟེ་གཉིད་ལོག་པ་དང། བུད་མེད་ཀྱིས་བརྡོད་པའི་ཁྱིམ་དུ་འགྲོ་བ་དང། མི་མ་ཡིན་གྱིས་འཁྲིག་པ་སྟེན་དུ་འཇུག་པ་ལ་སོགས་པའི་སྒོ་
ནས་ཚུལ་ཁྲིམས་དང་སྲོག་ལ་གནོད་པའི་གནས་སུ་གནས་པ་དང། ཁྱིའི་མདུན་དུ་ཟག་བྱེད་ཕྱུང་སྟེ་གཙི་བ་བྱེད་པ་དང། ཡན་ལག་གི་རྣམ་པ་འཛིན་པའི་འཇིགས་པ་ཡོད་པའི་ཆུ་ཀླུང་ལ་སྒྲེན་མོར་རྒོལ་བ་དང། གྲུ་རྒོལ་བ་དང་བ་ལང་གི་ནང་དུ་འགྲོ་བ་དང་ཁྲོན་

[018A]༄༅། །བརྟག་པ་དང་གྲོང་དུ་འགྲོ་བ་སྟེ་བཞི་པོ་དེའི་ཚེ་ཤེས་བཞིན་མ་བཞག་པ་དང། སྐྱེས་པ་དང་བུད་མེད་གང་ཡིན་ལེགས་པར་མ་བརྟགས་པར་རབ་བྱུང་བྱས་པ་དང། གཅིག་པུ་བླ་གབ་མེད་པར་གློས་ཕབ་པའི་ཉེས་བྱས་ཏེ་བཅུ་གཉིས་སོ། །འཇིག་སྣད་
དང་འབྲེལ་བའི་བསླབ་བྱ་ནི་འབྲེལ་ཆུང་བའི་ཕྱིར་མ་སྨོས་སོ། །གཉིས་པ་དེ་ལས་སེམས་སྲུང་བའི་ཚུལ་ལ་ལྟུང་བ་རྣམ་གཞག་ལས་སེམས་སྲུང་ཚུལ་ནི། ལམ་གསུམ་དངོས་སམ་དེ་དང་འདྲ་བའི་ཕྱི་ནང་གང་རུང་དུ་ཡན་ལག་གི་རྣམ་པ་དངེས་སམ་དེ་དང་འདྲ་བ་སྤྲང་
པར་འདོད་པ་ཙམ་ནས་དགག་པའི་ཆེད་དུ་དྲན་ཤེས་བསྟེན་པའོ། །བསླབ་བྱའི་ཉེས་པ་ལས་སེམས་སྲུང་ཚུལ་ནི་དེ་རྣམས་ཀྱི་མཚན་ཉིད་ཤེས་པར་བྱས་ནས་སོ་སོར་དྲན་ཤེས་བསྟེན་ཅིང་ཁྱད་པར་ཡུལ་དུས་ལ་སོགས་པའི་སྟོབས་ཀྱིས་འབྱུང་ཉེ་བ་རྣམས་ལ་འབད་པ་
ཆེར་བྱའོ། །གཉིས་པ་མ་བྱིན་ལེན་ལ་ལྟུང་བ་ངོས་གཟུང། དེ་ལས་སེམས་སྲུང་བའི་ཚུལ་གཉིས། དང་པོ་ལ་ལྟུང་བ་རྣམ་གཞག་དང་བསླབ་བྱ་གཉིས། དང་པོ་ལ་བཞི་ལས། གཞིའི་ཡན་ལག་ལ་གང་ལས་བརྐུ་བའི་ཡུལ་ནི་མི་ཡིན་པ། རང་ལས་ནར་ཐ་དད་པའོ་
གང་བརྐུ་བའི་དངོས་པོ་ནི་ཡུལ་དུས་དེར་སྦྱོར་བ་གཅིག་གིས་བརྐུ་བྱ་རྐུ་བྱེད་གཉི་ག་ལ་ལྟོས་པའི་རིན་ཐང་ཚང་བ། མིའི་རྒྱུད་ཀྱིས་བདག་གིར་བྱས་ཤིང་དབང་བ། གཡོས་སུ་བྱས་པའི་ཁ་ཟས་དང་གཤེད་མ་ལ་སོགས་པས་གློ་བུར་དུ་བདག་གིར་བྱས་པའི་དུར་ཁྲོད་
པའི་རྫས་མ་ཡིན་པས་མི་དམན་པའོ། །བསམ་པ་ལ་གཉིས་ལས་འདུ་ཤེས་ནི་མིའི་རྫས་ལ་ཡིད་གཉིས་ཡན་ཆད་ཀྱིས་དེར་འདུ་ཤེས་པ། ཀུན་སློང་ནི་གཞན་གྱི་ཡིན་པ་སྟེ་མ་གནང་ཡང་རང་ཉིད་འཚོ་བའི་ཆེད་དུ་གཏན་དུ་དབྲལ་འདོད་རྒྱུན་མ་ཆད་པའོ། །སྦྱོར་

[018B] གཞན་གྱི་རྫས་ཁྱེར་བ་ཕྱིར་མི་སྟེར་བའི་དང་ན་འཐེན་དང། སྤྲིང་ཡིག་ལ་སོགས་པའི་སྒོ་ནས་རྐུ་བའམ་རྐུར་བཅུག་པའོ། །མཐར་ཐུག་ནི་ཐོབ་བློ་སྐྱེས་པའོ་ལྟུང་བ་སྐྱེད་པའི་གོ་རིམ་ནི། བརྐུ་སེམས་སྐྱེས་ནས་ལུས་
ངག་ཏུ་མ་ཐོན་པའི་བར་ནི་བསྡམ་བྱ་ཡིན་ལ། ལུས་ངག་ཏུ་ཐོན་ནས་ཀུན་སློང་དང་སྦྱོར་བ་རྒྱུན་གཅིག་པ་རྣམས་ལ་བརྐུ་བའི་ཆེད་དུ་འགྲོ་བ་དང། གྲོས་བྱེད་པ་ལ་སོགས་པ་རྫས་ལ་ནོམ་ཉུག་མི་བྱེད་པའི་བར་ནི་སྦྱོར་བའི་སྦྱོར་བའི་ཉེས་བྱས་གཅིག་དང། ཀུན་སློང་
ལོག་ན་ལོག་མཚམས་རེ་རེ་ལ་ལྟོས་པའི་ཉེས་བྱས་ཐ་དད་པ་རེ་རེར་འགྱུར་རོ། །ནོམ་ཉུག་བྱེད་པ་ནས་མཐར་ཐུག་མ་གྲུབ་ཀྱི་བར་སྦྱོར་བའི་སྦོམ་པོ་ཡིན་ལ། གང་རྐུ་བར་ངེས་པ་དེ་ལ་ནོམ་ཉུག་བྱང་པའི་སྔར་ཡང་འདམས་ཏེ་རྐུ་བ་ཡིན་ན། འདམ་པའི་ཆེད་དུ་ནོམ་
ལྕག་བྱེད་པ་དང་ཆས་ཀྱིས་བརྔོད་པས་རྟ་ལ་སོགས་པ་འཁྲིད་པའམ་ཞོན་པའམ་གྲུར་ཞུགས་ཏེ་འདི་བརྐུ་བར་བྱའོ་སྙམ་པ་དང། རྟ་དང་གྲུ་འདི་ལས་འདིའི་རྫས་འདི་ལྟར་བརྐུ་བར་བྱའོ་སྙམ་ནས་འཐོབ་ངེས་པའི་སྤྲོ་བས་ལུས་འགྱུར་བ་ལ་ཡང་སྦོམ་པོའོ། །ལམ་
དུ་འགྲོ་བའི་ཚེ་ཕྱིར་བརྣུར་བ་སོགས་ཀྱིས་ཆོས་གོས་ལ་སོགས་པ་རྐུ་བར་བྱེད་ན་གོམ་པ་རེ་རེ་ལ་ཉེས་བྱས་ཐ་དད་པ་རེ་སྐྱེད་ཅིང་རྫས་བདག་ལ་མི་སྣང་ངའི་སར་འཇུག་པའི་ཚེ་སྦོམ་པོ་དང། མི་སྣང་བའི་ཚེ་ཕམ་པར་འགྱུར་རོ། །བརྙས་པ་དང་བསྐྱིས་པ་དང་རྫས་བདག་གིས་
བཞག་པའི་གནས་མི་ཤེས་པའི་གཏམས་པ་རྣམས་ལ་ནི་བརྐུ་སེམས་ཀྱིས་བསྙོན་པའི་ཚེ་སྦོམ་པོ་དང། མི་སྦྱིན་པར་ཐག་བཅད་པའི་ཚེ་ཕམ་པའོ། །རྫས་བདག་གིས་བཞག་པའི་གནས་ཤེས་པའི་གཏམས་པ་རྐུ་བ་ལ་རྫས་དེ་གནས་ནས་སྤོ་བའི་སྔ་རོལ་

[019A]༄༅། །ཏུ་བརྣོག་པའི་བསམ་པ་སྐྱེས་པའི་ཚེ་སྦོམ་པོ་དང། རྫས་དེ་སྤོ་བ་དང་ལྷན་ཅིག་དང། སྤོས་པའི་འོག་ཏུ་བརྣོག་པའི་བསམ་པ་སྐྱེས་ན་དེ་ཉིད་ནས་ཕམ་པར་འགྱུར་རོ། །གཤགས་ཀྱིས་བརྩད་དེ་རྐུ་བ་ལ་ནི་རྒྱལ་པོའི་གྲར་གཤགས་རྒྱལ་
ཙམ་གྱིས་ཕམ་པ་དང། བློན་པོ་སོགས་ཀྱི་གྲར་ནི་རྒྱལ་བའི་ཚེ་སྦོམ་པོ་དང། ཕ་རོལ་པོས་གཤགས་ཀྱིས་སྦྱོར་བ་བཏང་པའི་ཚེ་ཕམ་པའོ། །རྒྱན་ལ་དོར་བྱས་ཏེ་རྐུ་བ་ལ་ནི་རྒྱལ་བར་མ་གྱུར་པའི་ཚེ་སྡོམ་པོ་དང། རྒྱལ་བའི་ཚེ་ཕམ་པར་འགྱུར་ལ། གྲངས་
ལ་དོར་བྱེད་པ་དང། མཚན་མ་ཕྱིས་པ་ལ་སོགས་པ་དང། སྔར་ཚོམས་གཞན་དུ་བགྲངས་ནས་ཡང་ཕྱི་མར་བགྲང་བར་བྱེད་པ་དང། ཚོམས་སྔ་ཕྱ་གང་རུང་དུ་བགྲངས་པད་མ་བགྲངས་པའི་ཚོམས་སུ་བགྲངས་སོ་ཞེས་བསྙོན་པ་དང། རྙེད་པ་མི་དབང་བ་ལ་དབང་པོ་ཞེས་
སྒྲོག་པ་དང། གཞན་གྱིས་ལོང་ཞིག་ཅེས་མ་སྒོ་བར་དེའི་ཚིག་གིས་ལེན་པར་བྱེད་པ་རྣམས་ཀྱི་ཚེ་ཉེས་བྱས་དང། དེ་རྣམས་ཀྱི་མཐུས་རྫས་ཐོབ་པར་ཕྱོགས་པའི་ཚེ་སྦོམ་ ཐོབ་པ་ན་ཕམ་པའོ། །རང་གིས་རྐུ་བའི་བྱ་བ་དངོས་སུ་མི་བྱེད་ཀྱང་རྐུན་པོ་
ལ་ལམ་རྒྱུས་གོ་བར་བྱེད་པ་དང། བརྐུ་བའི་དོན་དུ་གྲོས་བྱེད་པ་དང། ལམ་སྲུང་བ་ལ་སོགས་པ་དང། བརྐུས་ཤེས་བདག་གིར་བྱེད་འདོད་པ་རྣམས་ལ་ཡང་ཕམ་པར་འགྱུར་བར་འདྲའོ། །དེ་ལྟར་སྔར་བཤད་པའི་ཡན་ལག་དེ་དག་ལས་གཞིའི་ཡན་ལག་མ་
ཚང་བ་བདག་ཏུ་མ་བཟུང་བའི་གཏར་ལ་སོགས་པ་དང། རང་གི་རྫས་དང། རང་དང་ནོར་གཅིག་པའི་ཉེ་དུ་དང་དགེ་འདུན་ལ་སོགས་པའི་ནོར་དང། མི་མ་ཡིན་གྱི་རྫས་དང། གཞན་ལ་བསྐུར་བའི་རྫས་བསྐུར་ས་དེས་བདག་གིར་མ་བྱས་པ་དང། སངས་

[019B] གཤེད་མ་ལ་སོགས་པས་གློ་བུར་དུ་བདག་གིར་བྱས་པའི་དུར་ཁྲོད་པའི་རྫས་དང། གཡས་སུ་བྱས་པའི་ཁ་ཟས་རྣམས་རིན་ཐང་ཆེད་བ་དང། མིའི་རྫས་རིན་ཐང་མཚང་བ་རྐུ་བ་ལ་སྦོམ་པོར་འགྱུར་ལ། དེ་ཡང་ཡན་ལག་གཞན་
ཆང་ན་ཏིལ་གྱི་ཕུབ་མཙམ་གྱིས་ཀྱང་སྦོམ་པོ་སྐྱེད་པ་ལ་འདྲའོ། །ཡན་ལག་གཞན་ཚང་ཡང་ཀུན་སློང་མ་ཚང་བ་རང་དང་ནོར་མི་གཅིག་པའི་དོན་དུ་རྐུ་བ་དང། རང་མི་དབང་བ་ལ་དབང་བ་དང། བདག་པོ་ཡོད་ཀྱང་མེད་པའི་འདུ་ཤེས་ཀྱིས་རྐུ་བ་དང། གསང་སྔགས་ལ་སོགས་
པས་ཡིད་བསྒུལ་ཏེ་འབུལ་དུ་འཇུག་པ་དང། གཞན་གྱི་རྫས་བརྙས་པ་དང་བསྐྱིས་པ་མི་སྦྱིན་པར་སེམས་བཙམ་དང། བརྙས་པ་སོགས་ལ་བསྲི་བ་མེད་པར་ལོངས་སྤྱོད་པ་རྣམས་ལ་ཡང་སྡོམ་པོ་དང། བདག་གིར་བྱེད་འདོད་མེད་པར་གཞན་གྱི་རྫས་ཆུ་ལ་སོགས་པར་སྔ་བ་
དང། སྲེག་པ་ལ་སོགས་པས་ཆུད་གཟན་པ་དང་མེ་ཏོག་དང་འབྲུ་ལ་སོགས་པ་གསང་སྔགས་ཀྱིས་སྐོམ་པར་བྱེད་པ་དང་རི་དྭགས་ལ་སོགས་པ་གཞན་གྱིས་ཟིན་པ་གཏོང་བ་རྣམས་ལ་རྫས་ཆུད་གཟན་གྱི་སྦོམ་པོར་འགྱུར་ཞིང་དེ་ཡང་སྙིང་རྗེས་གཏོང་ན་ཉེས་བྱས་སོ། །དེ་བཞིན་དུ་སྐུ་གཟུཌ་ལ་
སོགས་པ་མཆོད་པའི་དོན་ཙམ་དུ་རྐུ་བ་ལ་ཡང་ཉེས་བྱས་སོ། །རི་དྭགས་ཟིན་པ་ལ་སོགས་པ་བསྒོམས་བྱུང་གི་རྫུ་འཕྲུལ་གྱིས་གཏོང་བ་ལ་ཉེས་པ་མེད་དོ། །གཉིས་པ་བསླབ་བྱའི་ཉེས་བྱས་ནི། འདམས་པོ་ལ་སོགས་པས་གཞན་གྱི་འཚོ་བའི་ཐབས་གཏོལ་བ་དང། ཡིད་གཅུགས་ཀྱི་
གནས་མ་ཡིན་པ་ལ་ཡིད་གཅུགས་བྱེད་པ་དང། ཆོས་གོས་ཀྱི་ལས་ལ་སོགས་པ་ལག་པོད་དང་བསོད་ནམས་ཀྱི་བློས་མ་ཡིན་པར་གླ་རྔན་འདོད་པའི་བསམ་པས་བྱས་པ་དང། གཞན་གྱི་རྫས་ལྷུང་བ་བླངས་པ་ཡུན་རིང་དུ་བསྲེལ་བ་དང། བདག་པོ་གང་ཡིན་མི་ཤེས་པོའི་

[020A]༄༅། །ཚེ་དགེ་ལྐོས་ལ་མ་གཏད་བ་དང། དགེ་སྐོས་ཀྱིས་ཀྱང་རྫས་དེ་རབ་བྱུང་གི་ཡིན་པར་དོགས་ན་དགེ་འདུན་ལ་མ་བསྟན་པ་དང། བསྟན་ཀྱང་བདག་པོ་མ་བྱུང་ན་ཐམས་ཅད་ཀྱིས་མཐོང་སར་མ་གཞག་པ་དང། ནད་པས་མ་གནང་བ་ལ་སྨན་བླངས་པ་དང། དང་
པོ་རང་དབང་ཡང་གཞན་གྱིས་གློ་བུར་དུ་བདག་ཏུ་བཟུང་བའི་ནོར་མ་གནང་བར་བདག་གིར་བྱས་པ་དང། རྐུན་པོས་ཁྱེར་བའི་རྫས་རང་གི་བློས་མ་བཏང་ཡང་ཆོས་བཤད་པའམ་རིན་སྦྱིན་པར་མི་བྱེད་པར་ནན་གྱིས་དགུག་པ་དང། རོ་མ་རྨས་པ་ལས་གོས་བླངས་པ་
དང༑ རོའི་རྫས་བླང་བའི་ཕྱིར་རོ་རྨས་པར་བྱེད་པ་དང། རབ་ཏུ་བྱུང་བ་མི་འདོད་བཞིན་དུ་ཉེ་དུས་ཁྲིད་པ་མ་བཟུང་བ་དང། མགྲོན་དུ་མ་བོས་པའི་ཁྱིམ་དུ་ཟས་ཟ་བ་དང། གཞན་གྱིས་ལྟོས་མེད་དུ་བོར་བའི་རྫས་ལེན་པའི་ཚེ་གཞན་གྱིས་བདག་ཏུ་བཟུང་མ་བཟུང་མ་
བརྟགས་པར་བླངས་པ་དང། མ་བཟུང་བར་ངེས་ཀྱང་སྐྱེ་བོ་མང་པོའི་མངོན་དུ་མ་བབ་པར་བླངས་པ་དང། ལུས་བསྙལ་བ་དང། གནང་ལ་བསྒྲེ་བ་དང། དགེ་སློང་གི་གནས་སུ་སྒོ་ང་མེད་པ་མ་གཏོགས་པ་བྱ་ལ་སོགས་པའི་ཚང་གཞིག་པ་དང། གནས་དེར་མ་
གནས་པར་དེའི་རྙེད་པ་བླངས་པ་དང། ཆོམ་རྐུན་པར་མ་གྲགས་པའི་རྐུན་པོ་ལས་རྫས་བླངས་པ་དང། ཆོམ་རྐུན་པར་གྲགས་པ་ལས་བླངས་པ་ཡང་ཁ་སྒྱུར་བ་སོགས་མ་བྱས་པར་བཅངས་པ་དང། དེ་ལྟར་བྱས་ཀྱང་དང་པོའི་རྫས་བདག་གིས་སློང་བའི་ཚེ་མི་སྦྱིན་
པ་དང། རྔོན་པས་གཅོས་པའི་རི་དྭགས་གནས་ཁང་དུ་ཞུགས་པ་ཤི་བའི་ཚེ་ཤ་རྔོན་པ་ལ་མི་སྟེར་བ་རྣམས་སོ། །ཤོ་གམ་རྐུ་བ་ལ་ནི་ཤོ་གམ་གཞལ་དགོས་ཀྱི་རྫས་ཁྱེར་ནས་ཤོ་ག་མ་གྱིས་ མཚམས་སུ་ཕྱིན་ནས་ནམ་

[020B] གཞན་ལ་ཤོ་གམ་དྲོལ་ཅིག་ཅེས་བསྒོ་བ་དང། ཤོ་གམ་གཞལ་མི་དགོས་པའི་ལམ་གཞན་སྟོན་པ་ལ་ཉེས་བྱས་སུ་འགྱུར་རོ། །དེ་དང་འབྲེལ་བའི་བསླབ་བྱ་ནི། ཤོ་གམ་གཞལ་དགོས་ཀྱི་རྫས་ཁྱེར་ཏེ་འགྲོ་བ་དང་
གཞན་ལ་རྔན་པ་བྱིན་པ་ལ་སོགས་པའི་ཐབས་ཀྱིས་ཤོ་གམ་མི་འཇལ་བ་སོགས་ཡིན་ལ། འབྲེལ་ཆུང་བའི་ཕྱིར་རྒྱས་པར་ནི་མ་སྨོས་སོ། །ཤོ་གམ་གྱིས་མཚོན་གྲུ་བཙས་ལ་སོགས་པ་གཞལ་དགོས་པ་མི་འཇལ་བ་ལ་ཡང་མ་བྱིན་ལེན་གྱི་ཉེས་པ་དང་བསླབ་
བྱ་ལས་འགལ་བའི་ཉེས་པར་འགྱུར་རོ། །གཉིས་པ་དེ་ལས་སེམས་སྲུང་ཚུལ་ལ་ལྟུང་བ་རྣམ་གཞག་ལས་སེམས་སྲུང་ཚུལ་ནི། གཞན་གྱིས་མ་གནང་བའི་རྫས་དཔྲལ་འདོད་དང། གཡར་པོ་བསྲི་བ་མེད་པར་སྤྱད་འདོད་དང། བརྐུས་ཤས་བདག་གིར་བྱེད་འདོད་
དང། མི་དབང་བ་ལ་དབང་བ་དང། བདག་པོ་ཡོད་པ་ལ་མེད་པའི་འདུ་ཤེས་འཁྲུལ་པ་གཉིས་རྣམས་འགོག་པའོ། །འདུ་ཤེས་འཁྲུལ་པ་འགོག་པ་ནི་གཞན་གྱིས་བོར་བའི་རྫས་ལེན་པའི་ཚེ་བདག་པོ་ཡོད་མེད་སོགས་ལེགས་པར་བརྟག་པའོ། །བསླབ་བྱའི་
ཉེས་བྱས་ལས་སེམས་སྲུང་ཚུལ་སྔར་བཤད་པ་ལྟར་ཤེས་པར་བྱའོ། །གསུམ་པ་སྲོག་གཅོད་ལ་ལྟུང་བ་ངོས་གཟུང། དེ་ལས་སེམས་སྲུང་བའི་ཚུལ་གཉིས། དང་པོ་ལ་ལྟུང་བ་རྣམ་གཞག་བསླབ་བྱའི་ཉེས་བྱས་གཉིས། དང་པོ་ལ་བཞི་ལས། གཞིའི་ཡན་ལག་
ནི་མི་ཡིན་པ་རང་ལས་རྒྱུད་ཐ་དད་པའོ། །བསམ་པ་ལ་གཉིས་ལས་འདུ་ཤེས་ནི་སྤྱི་དང་བྱེ་བྲག་ལ་མ་འཁྲུལ་བའོ། །ཀུན་སློང་ནི་ཕན་པའི་བསམ་པས་ཀྱང་རུང་སྟེ་གསོད་པར་འདོད་པ་རྒྱུན་མ་ཆད་པའོ། །སྦྱོར་བ་ནི་མཚོན་དང་དུག་དང་མཐུ་དང་སྒྱུ་ཐབས་ཀྱིས་འཆི་བའོ་

[021A]༄༅། །སར་གཏོང་བ་དང། གསོང་སེམས་ཀྱིས་གསད་བྱ་སྟོན་པ་དང། གཞན་གྱིས་གསོད་པའི་གནང་བ་གསོལ་བ་སྟེར་བ་ལ་སོགས་པ་རང་ངམ་བསྐོས་པས་ལུས་ངག་ཏུ་གྲུབ་ཅིང་མ་འཁྱོགས་པས་གསོད་པར་རྩོམ་པའོ། །མཐར་ཐུག་སྦྱོར་བ་དེའི་རྐྱེན་
གྱིས་དུས་དེའི་ཚེའམ་གཞན་གྱི་ཚེ་ཤི་བའོ། །ལྟུང་བ་སྐྱེད་པའི་གོ་རིམ་ནི་གསོད་སེམས་སྐྱེས་ནས་ལུས་ངག་ཏུ་མ་ཐོན་པའི་བར་བསྡམ་བྱ་ཡིན་ལ། ལུས་ངག་ཏུ་ཐོན་ནས་གསོད་པའི་སྦྱོར་བ་ལ་དངོས་སུ་མ་ཞུགས་པའི་བར་སྦྱོར་བའི་སྦྱོར་བའི་ཉེས་བྱས་
དང། དངོས་སུ་ཞུགས་པའི་ཚེ་སྦོམ་པོ་དང། སྲོག་འགགས་པའི་ཚེ་ཕམ་པར་འགྱུར་ལ། དེ་ཡང་ཤི་བའི་སྔ་རོལ་ཏུ་འདུན་པ་ལོག་པ་དང། གསད་བྱའི་སྔ་རོལ་དང་དུས་མཉམ་དུ་རང་ཉིད་ཤི་བ་ལ་མཐར་ཐུག་མི་འབྱུང་ངོ། །དེ་དག་ལས་གཞིའི་ཡན་ལག་མ་ཚང་བ་དུད་
འགྲོ་ལས་གཞན་པའི་མི་མ་ཡིན་གཟུགས་གཞན་དུ་བསྒྱུར་མ་བསྒྱུར་གང་ཡང་རུང་བ་བསད་པ་དང། བདག་ཉིད་གསོད་པའི་དོན་དུ་གཡང་ས་ནས་མཆོང་བ་སོགས་སྒྲུབ་པ་རྣམས་ལ་སྦོམ་པོའོ། །ཀུན་སློང་གི་ཡན་ལག་མ་ཚང་བ་མི་དང་མངལ་ན་གནས་པ་གང་རུང་གཅིག་
གསོད་པར་བསམས་པ་ལས་མ་བསམས་པ་ཤི་བ་དང། དེས་མཚོན་པ་གསད་བྱ་དུ་མའི་ནང་ནས་གང་རུང་གཅིག་གསོད་པར་བསམས་ཏེ་གསོད་བྱེད་ལ་བསྟན་པ་ལས་མ་བསམས་པ་བསད་པ་དང། གསོད་སེམས་མེད་པར་མིའི་ཡན་ལག་གཅོད་པ་དང། སྲོག་ཆགས་མང་
པོ་ཡོད་པར་ཤེས་པའམ་དོགས་པའི་ནགས་མེས་གཏོང་བ་དང། མིའི་འགྲོ་བ་པ་འཚོང་པ་དང། ཆོམ་རྐུན་པ་ལ་སོགས་པ་རྒྱལ་པོའི་གྲར་འབུལ་བ་དང། ནད་པ་བསྐྱད་པ་སོགས་བྱས་ན་འཆིར་འོང་ངོ་ཞེས་ཟེར་བ་ལ་ཡིད་མི་ཆེས་པས་བསྐྱོད་པ་སོགས་བྱེད་པ་དང། ནད་པ་ཤི་

[021B] མི་འཕྲོད་པའི་ཟས་སྦྱིན་པ་དང། འབྲས་ལ་སོགས་པ་མ་སྨིན་པ་བརྟོལ་བ་དང། དོང་དུ་འཇུག་པ་དང་སྒོ་གླེགས་ཀྱིས་འཚིར་བ་ལ་སོགས་པས་ཉོན་མོངས་པར་བྱེད་པ་རྣམས་ལ་སྦོམ་པོར་འགྱུར་ལ། སྲོག་ཆགས་ཉུང་ངུ་ཡོད་པར་
ཤེས་པའམ་དོགས་པའི་ནགས་མེས་གཏོང་བ་དང། གནོད་སེམས་མེད་ཀྱང་གསད་བྱ་སྟོན་པ་སོགས་བྱེད་པ་ལ་ནི་ཉེས་བྱས་སོ། །སྦྱོར་བའི་ཡན་ལག་མ་ཆང་བ་རང་ཉིད་ལ་རག་མ་ལས་པར་གཞན་གྱིས་རང་དགར་གསོད་པ་ལ་འཇུག་པ་དང་དུ་ལེན་པར་བྱེད་ན་སྦོམ་བོའོ། །
གཉིས་པ་བསླབ་བྱ་ལ་ལྔ་ལས་ནད་པ་དང་འབྲེལ་བའི་བསླབ་བྱ་ནི། ནད་པ་དང་མི་ན་བ་ཡང་རུང་སྟེ་འཆི་བ་དང་མཐུན་པའི་གཏམ་སྨྲས་པ་དང། ནད་གཡོག་མཁས་པ་ཡོད་བཞིན་དུ་མི་མཁས་པ་བཞག་པ་དང། མེད་པའི་ཚེ་མི་མཁས་པ་ལ་མི་འཆི་བའི་ཐབས་མ་སྨྲས་པར་
ནད་གཡོག་ཏུ་བཞག་པ་དང། ནད་གཡོག་གིས་ནད་པའི་ཉེ་འཁོར་དུ་མཚོན་ཆ་སོགས་བཞག་པ་དང། ནད་པ་འཆི་བའི་ཐབས་སྒྲུབ་པ་ནད་གཡོག་གིས་མ་བཟློག་པ་དང། ནད་པ་ལ་མཚོན་ཆ་སོགས་མ་བརྟགས་པར་སྦྱིན་པ་དང། སྨན་པ་སོགས་ལ་མ་དྲིས་པར་ནད་པ་ལ་གྱ་
ཆོམ་དུ་སྨན་སྦྱིན་པ་དང། ལེགས་པར་མ་བསླབས་པར་མཚོན་གྱི་དཔྱད་ལ་སོགས་པ་བྱེད་པ་དང། ནད་པ་འགོ་མི་ནུས་པ་ལམ་དུ་འཁྲིད་པ་རྣམས་སོ། །ལག་གི་བླ་དང་འབྲེལ་པའི་བསླབ་བྱ་ནི་ཤེས་བཞིན་མེད་པར་ལག་དཔོན་གྱི་ལས་བྱས་པ་དང། སྲོག་ཆགས་ལ་གནོད་
མི་གནོད་མ་བརྟགས་པར་ཤིང་ལ་སོགས་པ་སྒྲིལ་བ་དང། འདེགས་བྱེད་ཉུང་པའི་ཕྱོགས་ཀྱིས་ཁུར་ལྕི་བ་འདགས་པ་དང། ལས་བྱེད་པའི་ཚེ་སོ་ཕག་མི་འབྲིམ་པར་འཕང་བ་དང། འབྲིམ་པའི་ཚེ་བྱེ་བ་དང་གས་པ་མ་བརྗོད་པར་སྦྱིན་པ་དང། ཁུར་འདེགས་པར་མི་ནུས་པའི་

[022A]༄༅། །གྲོགས་བྱེད་པ་དང། འདེགས་པ་དང་གཞག་དགོས་པའི་ཚེ་ཡང་ཁྱིམ་པ་དག་ལ་སྐད་སྦྱར་ཏེ་ཅིག་ཅར་མ་བྱས་པ་རྣམས་སོ། །ལམ་དུ་འགྲོ་བ་དང་འབྲེལ་བ་ནི། ལམ་དུ་འགྲོ་བའི་ཆེ་ངལ་བ་དང་ངལ་བ་མ་ཡིན་པའི་དགེ་སློང་ལ་སོགས་པ་འཕུལ་བ་དང། དེ་ཇལ་
སོར་མ་བཅུག་པ་དང། སྣོད་སྤྱད་མ་བླངས་པ་དང། སྔར་ཕྱིན་ཏེ་ལྷུང་བཟེད་བཀྲུ་བ་དང་བྱུག་རིས་དང་བྱིན་ལན་དང་འོངས་མ་འོངས་བརྟག་པ་རྣམས་མ་བྱས་པ་དང། ཟས་ཀྱི་དུས་སུ་མི་སླེབ་ན་ཟས་ཁྱེར་ཏེ་བསུ་བ་ལ་སོགས་པའི་གྲོགས་མི་བྱེད་པ་རྣམས་སོ། །བཞི་པ་བསམ་
ངན་བཟློག་པ་དང་འབྲེལ་བ་ནི། རྫས་ཀྱི་ཕྱིར་གཞན་འཆི་བར་འདོད་པ་དང། བྱ་བ་མ་ཡིན་པ་བྱེད་པ་ལ་སེམས་ཀྱིས་རྗེས་སུ་ཡི་རང་བར་བྱེད་པའོ། །ལྔ་པ་བག་མེད་དང་འབྲེལ་བའི་ཉེས་པ་ནི། ཤེས་བཞིན་མེད་པར་གསང་སྔགས་ཀྱི་ཐལ་ལྕག་བྱེད་པ་དང། ཤེས་བཞིན་
མེད་པར་མགུལ་བར་ཟས་ཐོགས་པ་བསལ་བའི་ཕྱིར་བསྣུན་པ་དང། སྤྱིའུ་ཚུགས་སུ་འགྲོ་བ་དང། མཚོན་ལ་སོགས་པ་འཕོངས་ཤིག་ཅེས་བསྒོ་བ་རྣམས་སོ། །གཉིས་པ་དེ་ལས་སེམས་སྲུང་ཚུལ་ལ་ལྟུང་བ་རྣམ་གཞག་ལས་སེམས་སྲུང་ཚུལ་ནི། རང་གཞན་གྱི་ལུས་
སྲོག་ལ་གནོད་པ་བྱེད་འདོད་དང། གཞན་གྱིས་དེའི་གནང་བ་གསོལ་བ་དང་དུ་ལེན་འདོད་དང། གནོད་པར་མཐོང་ཡང་ལྟོས་པ་མེད་པར་འཇུག་འདོད་དང། གནོད་པའི་དགག་བྱ་ཉེ་བར་གནས་པ་ན་ཤེས་བཞིན་མ་བསྟན་པ་དང། མིའི་འགྲོ་བ་པ་འཚོང་འདོད་རྣམས་
འགོག་པའོ། །བསླབ་བྱའི་ཉེས་བྱས་ལས་སེམས་སྲུང་བ་ནི་སྔར་དང་འདྲའོ། །བཞི་པ་སྨྲ་བའི་ཕམ་པ་ལ་ལྟུང་བ་ངོས་གཟུང་བ། དེ་ལས་སེམས་སྲུང་བའི་ཚུལ་གཉིས། དང་པོ་ལ་ལྟུང་བ་རྣམ་གཞག་བསླབ་བྱའི་ཉེས་བྱས་གཉིས། དང་པོ་ལ་བཞི་ལས་གཞིའི་ཡན་

[022B] མ་ནིང་མཆན་གཉིས་མ་ཡིན་པ་སྟེ་ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། རང་ལས་རྒྱུད་ཐ་དད་པའོ། །གང་སྨྲ་བའི་དངོས་པོ་ནི་འདོད་པ་ལས་འདས་པའི་ཡོན་ཏན་མི་རྟག་པ་
ལ་སོགས་པའི་འདུ་ཤེས་ཉི་ཤུ་དང། བསམ་གཏན་གཟུགས་མེད་དང། ཚད་མེད་པ་དང། རྒྱུན་དུ་ཞུགས་པ་ལ་སོགས་པའི་འབྲས་བུ་རྣམས་དང། མངོན་ཤེས་ལ་སོགས་པ་རྣམས་སོ། །བསམ་པ་ལ་གཉིས་ལས་འདུ་ཤེས་ནི་སྤྱི་དང་བྱེ་བྲག་ལ་མ་འཁྲུལ་བའོ། །ཀུན་སློང་ནི་
འདུ་ཤེས་བསྒྱུར་ཏེ་བདག་ཉིད་མི་ཆོས་བླ་མ་དང་ལྡན་པར་སྨྲ་འདོད་རྒྱུན་མ་ཆད་པའོ། །སྦྱོར་བ་ནི་ངག་ཏུ་གྲུབ་པ། རང་གི་ཡིན་པ། མ་ནོར་བ། བདག་གི་རྒྱུད་དང་སྦྱར་བ། གསལ་པོར་སྨྲས་པ་སྟེ་ངག་མཚན་ཉིད་ལྔ་དང་ལྡན་པས་མི་ཆོས་བླ་མ་དེ་དག་ཐོབ་པའམ་ཐོབ་པ་ལས་ཉམས་
པར་སྨྲས་པ་དང། མི་ཆོས་བླ་མ་ཐོབ་པའི་ཡོན་ཏན་མི་མ་ཡིན་གྱིས་གནོད་པ་མི་བྱེད་པ་ལ་སོགས་པ་དེ་དག་ཁོ་བོ་ལ་ཡང་བྱུང་ངོ་ཞེས་པ་དང། མངོན་ཤེས་མ་ཐོབ་པའི་ཡུལ་དུ་མི་རུང་བའི་ལྷ་ལ་སོགས་པ་རྣམས་དང་ཕན་ཚུན་མཐོང་བ་དང་ཐོས་པ་དང་གཏམ་འདྲེ་
བ་སོགས་བྱེད་ངོ་ཞེས་སྨྲས་པ་དང། གཞན་གྱིས་དེ་ལྟར་སྨྲས་པ་ན་ངག་གིས་དང་དུ་ལེན་པའོ། །མཐར་ཐུག་ནི་ཡུལ་གྱིས་དོན་གོ་བའོ། །ལྟུང་བ་སྐྱེད་པའི་གོ་རིམ་ནི་སྨྲ་བར་འདོད་པ་ནས་ལུས་ངག་ཏུ་མ་ཐོན་པའི་བར་བསྡམ་བྱ་དང། ལུས་ངག་ཏུ་ཐོན་ནས་སྦྱོར་བའི་སྦྱོར་
པའི་ཉེས་བྱས་དང། སྦྱོར་བའི་སྦོམ་པོ་དང། མཐར་ཐུག་ཕམ་པ་རྣམས་ནི་རིམ་པ་བཞིན་ནོ། །དེ་དག་ལས་གཞིའི་ཡན་ལག་མ་ཚང་བ་རྡུལ་ཁྲོད་ཀྱི་ཤ་ཟ་སོགས་མཐོང་ངོ་ཞེས་སྨྲ་བ་དང། འདོད་པའི་སས་བསྡུས་པའི་མི་སྡུག་པ་ལ་སོགས་པའི་སེམས་རྩེ་གཅིག་པ་ཐོབ་

[023A]༄༅། །བོ་ཞེས་སྨྲ་བ་དང། མི་ཆོས་བླ་མ་གོ་བར་འདོད་ནས་སོ་སོར་ཐར་པ་ལ་སློབ་པར་བསམས་ཏེ། སློབ་པའོ་ཞེས་སོགས་རྗོད་པ་ལ་སྦོམ་པོའོ། །སྦྱོར་བའི་ཡན་ལག་མ་ཚང་བ་རྒྱུན་ཞུགས་ཐོབ་བོ་ཞེས་སྨྲ་བར་འདོད་པ་ལ་ཕྱིར་འོང་ཐོབ་བོ་ཞེས་སྨྲས་པ་
ལྟ་བུ་ནོར་བ་དང། ཁྱོད་ཁོ་བོ་དང་འདྲ་ན་དགྲ་བཅོམ་པ་ལ་སོགས་པར་འགྱུར་རོ། །ཁོ་བོ་ནི་དགྲ་བཅོམ་པ་སོགས་མ་ཡིན་ནོ་ཞེས་པ་དང། རང་ཉིད་མི་ཆོས་བླ་མ་དང་ལྡན་པར་གོ་བར་འདོད་ནས་འདི་ན་མི་ཆོས་བླ་མ་ཐོབ་པ་དག་ཡོད་དོ་ཞེས་གཞན་ལ་སྦྱར་ནས་སྨྲ་བ་དང་
གཞན་གྱིས་ཁྱོད་དགྲ་བཅོམ་པ་ལ་སོགས་པ་ཡིན་ནོ་ཟར་བ་ལ་ཅང་མི་སྨྲ་བས་དང་དུ་ལེན་པ་དང། དགྲ་བཅོམ་པ་ལ་སོགས་པ་ཡིན་ན་ཁྱིམ་དུ་ཞུགས་ཤིག་བསོད་སྙོམས་ལོང་ཞིག་ཅེས་ཟེར་བ་ལ་ཅང་མི་སྨྲ་བས་ཁྱིམ་དུ་འཇུག་པ་སོགས་བྱེད་ན་སྦོམ་པར་འགྱུར་རོ། །
གཉིས་པ་བསླབ་བྱའི་ཉེས་བྱས་ནི། མ་བསམས་པར་འདས་མ་འོངས་སོགས་ལུང་བསྟན་པའོ། །ལྟུང་བ་རྣམ་གཞག་ལས་སེམས་སྲུང་ཚུལ་ནི། འདུ་ཤེས་བསྒྱུར་ཏེ་སྨྲ་འདོད་དང། གཞན་གྱིས་སྨྲས་པ་འདུ་ཤེས་བསྒྱུར་ཏེ་དང་དུ་ལེན་འདོད་འགག་པའོ། །གཉིས་
པ་ལྷག་མའི་སྡེ་ལ་འདོད་པས་ཀུན་ནས་བསླང་བ། གནོད་པས་ཀུན་ནས་བསླང་བ། བསྒོ་བ་ལས་གྱུར་པའི་དགེ་འདུན་ལྷག་མ་གསུམ་མོ། །དང་པོ་ལ་ནང་སེམས་ཅན་ལ་ཆགས་པ་དང། ཕྱི་ལོངས་སྤྱོད་ལ་ཆགས་པའི་ལྷག་མ་གཉིས། དང་པོ་ལ་རང་འདོད་པ་བསྟེན་པའི་
དང། གཞན་འདོད་པ་བསྟེན་དུ་འཇུག་པ་གཉིས། དང་པོ་ལ་རེག་པའི་བདེ་བ་ལ་ཆགས་པ་དང། སྨྲ་བའི་བདེ་བ་ལ་ཆགས་པ་གཉིས། དང་པོ་ལ་རང་གི་ས་བོན་གྱི་རེག་བྱ་ལ་ཆགས་པ་འབྱིན་པ་དང་གཞན་གྱིས་ལུས་ཀྱི་རེག་བྱ་ལ་ཆགས་པ་རེག་པའི་དགེ་འདུན་

[023B] དང་པོ་ལ་ལྟུང་བ་ངོས་གཟུང། དེ་ལས་སེམས་སྲུང་ཚུལ་གཉིས། དང་པོ་ལ་བཞི་ལས། གཞིའི་ཡན་ལག་ལ་གང་དབྱུང་བའི་དངོས་པོ་ནི་རང་གི་ཁུ་བ་ཡིན་པ། དང་པོའི་གནས་ནས་མ་འཕོས་པའོ། །གང་ལས་དབྱུང་བ་ནི་རང་གི་ཡན་ལག་གི་རྣམ་པ་ལས་སོ་
གང་གིས་དབྱུང་བ་ནི་སེམས་ཅན་གསོན་པོའམ་ཤི་བའི་ལུས་སམ་དེའི་དུ་མ་བུ་ཀེང་རུས་དང་མགོ་དང་རྣ་བ་ལ་སོཌ་པ་རང་རང་གི་ཡན་ལག་གི་རྣམ་པར་གནས་པ་སོ། །བསམ་པ་ལ་འདུ་ཤེས་འཁྲུལ་མ་འཁྲུལ་འདྲ་ཞིང་ཀུན་སློང་ནི་བདེ་བ་མྱོང་བའི་ཕྱིར་རམ། ས་བོན་དང་སྨན་ལ་སོགས་
པའི་ཕྱིར་ཡང་རུང་སྟེ་འབྱིན་པར་འདོད་པ་རྒྱུན་མ་ཆད་པའོ། །སྦྱོར་བ་ནི་རེག་ཅིང་རྩལ་བའོ། །མཐར་ཐུག་ནི་སྦྱོར་བ་དེའི་རྐྱེན་གྱིས་དང་པོའི་གནས་ནས་འཕོས་པའོ། །ལྟུང་བ་སྐྱེད་པའི་གོ་རིམ་ནི་ཀུན་སློང་སྐྱེས་ནས་ལུས་ངག་ཏུ་མ་ཐོན་པའི་བར་བསྡམ་བྱ་ཡིན་པ་སོགས་དམིགས་
བསལ་དངོས་སུ་བཤད་པ་མ་གཏོགས་པ་ལྷག་མའི་སྐབས་ཀུན་ལ་སྔར་བཞིན་ཤེས་པར་བྱའོ། །གང་དབྱུང་བའི་གཞིའི་ཡན་ལག་མ་ཚང་བ་སྦུབས་སུ་འོངས་བ་དང། གཞན་གྱི་ཁུ་བ་འབྱིན་པ་དང། གང་ལས་དབྱུང་བའི་གཞིའི་ཡན་ལག་མ་ཚང་བ་ཡན་ལག་གི་རྣམ་པ་
ལས་གཞན་པའི་ལུས་ལ་རེག་སྟེ་འབྱིན་པ་དང། གང་གིས་དབྱུང་བའི་གཞི་མ་ཚང་བ་ཆུའི་རྒྱུན་ལས་བཟློག་ཕྱོགས་དང་རླུང་གི་རྫི་ཕྱོགས་མ་ཡིན་པར་གཏད་དེ་འབྱིན་པ་དང། སེམས་ཅན་དུ་བགྲང་པ་མ་ཡིན་པ་སྟན་དང་ཁྲི་ལ་སོགས་པ་དང། སེམས་ཅན་དུ་བགྲང་བ་
ཡིན་ཡང་ཡན་ལག་གི་རྣམ་པར་གནས་པ་མ་ཡིན་པ་ཤའི་དུམ་བུ་ལ་སོགས་པས་རེག་སྟེ་འབྱིན་པ་དང། ཀུན་སློང་གི་ཡན་ལག་མ་ཚང་བ་ཆགས་སེམས་ཀྱིས་གཞལ་བའི་ཆེད་དུ་ཡན་ལག་གི་རྣམ་པ་ལ་རེག་པ་དང། མཉེར་པ་དང། འཚིར་བ་དང། ལས་སུ་རུང་བ་ལ་ནོམ་པ་དང་

[024A]༄༅། །ཡན་ལག་གི་རྣམ་པའི་བུ་ག་འཆིར་བ་དང། སྦྱོར་བའི་ཡན་ལག་མ་ཚང་བ་གར་བྱེད་པ་དང། ནམ་མཁའ་ལ་རྐེད་པ་བསྐྱོད་པ་དང། སྐྱེས་པ་དང་བུད་མོད་སྤྲོད་པའི་སྦྱོར་བའི་བདེ་བ་དང། ཁུ་བ་འབྱུང་ཁའི་བདེ་བ་དང། གདུང་བ་དང་བྲལ་བའི་བདེ་བ་རྣམས་ཡིད་ལ་
བྱས་ཏེ་འབྱིན་པ་དང། དབྱུང་འདོད་མེད་པར་རྨི་ལམ་སོགས་སུ་ཁུ་བ་དབྱུང་བའི་རོ་མྱོང་བ་དང། སྨན་ཟོས་ནས་འབྱིན་པ་དང། དབྱུང་བའི་ཕྱིར་འགྲོ་བའི་ལམ་དུ་ཁུ་བ་ཕྱུང་བ་དང། ཚུལ་བཞིན་མ་ཡིན་པ་ཡིད་ལ་བྱེད་པ་ཙམ་དང། རྩལ་བ་མད་པར་ཡན་ལག་གི་རྣམ་པ་ལ་རེག་
པ་རྣམས་ཀྱིས་ཁུ་བ་འབྱིན་ན་སྦོམ་པོའོ། །མཐར་ཐུག་གི་ཡན་ལག་མ་ཚང་བ་འབྱིན་པར་བརྩམས་པ་ཙམ་ན་སྦྱོར་བ་བཏང་བ་དང། དང་པོའི་གནས་ནས་འཕོ་བར་འགྱུར་བའི་གནས་སྐབས་སུ་དབྱུང་བའི་བྱ་བ་བཏང་ན་སྦོམ་པོའོ། །ཆགས་སེམས་ཀྱིས་ཆུའི་རྒྱུན་དང་རླུང་
གི་རྫི་ཕྱོགས་སུ་གཏོད་པ་དང། ཆགས་སེམས་ཀྱིས་དེ་ལ་བལྟ་བ་དང། ཡན་ལག་གི་རྣམ་པ་ལས་སུ་རུང་བ་ལ་སེམས་ཅན་དུ་བགྲང་བ་མ་ཡིན་པས་རེག་པ་དང། གཞན་གྱི་ཡན་ལག་གི་རྣམ་པའི་བུ་ག་འཚིར་བ་དང། རེག་པ་མེད་པར་ཡན་ལག་གི་རྣམ་པ་འགུལ་བ་
ཙམ་གྱིས་འབྱིན་པ་རྣམས་ལ་ཉེས་བྱས་སོ། །དེ་ལས་སེམས་སྲུང་ཚུལ་ནི། རང་ངམ་གཞན་གྱི་ས་བོན་ལ་དམིགས་ནས་དབྱུང་འདོད་དང། ཆགས་སེམས་ཀྱིས་ཡན་ལག་གི་རྣམ་པ་ལ་རེག་པ་དང་བལྟ་བར་འདོད་པ་དང། དབྱུང་འདོད་མེད་པ་ལས་བྱུང་བའི་རོ་མྱང་འདོད་འགོག་
པའོ། །གཞན་གྱི་རེག་བྱ་ལ་ཆགས་པ་རེག་པའི་དགེ་འདུན་ལྷག་མ་ལ་ལྟུང་བ་ངོས་གཟུང་བ། དེ་ལས་སེམས་སྲུང་ཚུལ་གཉིས། དང་པོ་ལ་ལྟུང་བ་རྣམ་གཞག་དང། བསླབ་བྱའི་ཉེས་བྱས་གཉིས། དང་པོ་ལ་བཞི་ལས། གཞིའི་ཡན་ལག་ལ་གང་ལ་རེག་པའི་ཡུལ་ནི་

[024B] ལུས་བསྟེན་དུ་རུང་བ། མ་ཉམས་པ། ལུས་དངོས་སམ་སྐྲའམ་དེ་དང་འབྲེལ་བའི་གོས་ལ་སོགས་པ་ཡིན་པ། མི་ཡིན་པ། ཤེས་པ་རང་བཞིན་དུ་གནས་པ། ལུས་ཐ་མ་ལ་དུ་གནས་པ། རྨའི་སྒོ་གསུམ་ལས་གཞན་ཡིན་
པ་རྣམས་སོ། །རེག་བྱེད་ནི་ཡན་ལག་གི་རྣམ་པ་ལས་གཞན་པའི་རང་གི་ལུས་དངོས་མ་ཉམས་པའོ། །བསམ་པ་ལ་གཉིས་ལས་འདུ་ཤེས་ནི་སྤྱི་དང་བྱེ་བྲག་ལ་མ་འཁྲུལ་བའོ། །ཀུན་སློང་ནི་རེག་པའི་བདེ་བ་མྱོང་བར་འདོད་པའི་འདུན་པ་འདོད་ཆགས་དང་ལྡན་པའོ། །
སྦྱོར་བ་ནི་རང་གིས་ནོམ་པ་དང་ཉུག་པ་སོགས་ཀྱིས་རེག་པའམ་གཞན་གྱིས་རེག་པ་དང་དུ་ལེན་པའོ། །མཐར་ཐུག་ནི་རེག་པའི་བདེ་བ་ཉམས་སུ་མྱོང་བའོ། །ཡན་ལག་དེ་དག་ལས་གཞིའི་ཡན་ལག་མ་ཚང་བ་བསྟེན་དུ་མི་རུང་བའི་བུད་མེད་དང། སྐྱེས་པ་དང། མཚན་
གང་ཡང་མེད་པའི་མ་ནིང་ཕོ་མོ་དང། སྤྲུལ་པ་མོ་རྣམས་ལ་རེག་པ་དང། བུད་མེད་ཀྱི་ལུས་ལ་གོས་ཀྱིས་བར་དུ་བཅད་དེ་རེག་པ་དང། ཟས་དང་ས་ལ་སོགས་པ་མོའི་དབང་པོར་འཛུད་པ་དང། ཀུན་སློང་གི་ཡན་ལག་མ་ཚང་བ་འཇམ་པ་དང་དྲོ་བ་དང་སྙི་བའི་བྶཾ་
པས་རེག་པ་རྣམས་ལ་སྦོམ་པོའོ། །རྐང་པ་ལ་སོགས་པས་བུད་མེད་ལ་འཕུལ་བ་དང། བུད་མེད་ཀྱང་དེའི་སྟན་འཕུལ་བ་དང། བུད་མེད་འགྱེལ་བ་ལྡང་ནུས་བཞིན་དུ་སློང་བ་རྣམས་ལ་ཉེས་བྱས་སོ། །གཉིས་པ་བསླབ་བྱའི་ཉེས་བྱས་ནི། ཆགས་སེམས་མེད་ཀྱང་
དགེ་སློང་མ་དང་བུད་མེད་ལ་རེག་པ་དང། ཆུ་ལ་སོགས་པར་ཉམ་ཐག་པ་བསྒྲལ་བའི་ཕྱིར་མ་རེག་པ་དང། རེག་དགོས་པའི་ཚེ་ཡང་མ་ལ་སོགས་པའི་འདུས་ཤེས་ཀྱིས་ལག་པའམ་སྐྲ་སོགས་ལས་མ་རེག་པ་དང། དྲན་པ་རྙེད་པའི་ཐབས་ལ་མ་འབད་པ་དང། དེ་མ་

[025A]༄༅། །བསྲུངས་པ་དང། ཟས་ལ་འགྲོ་བ་ལ་སོགས་པའི་ཚེ་གཞན་ལ་མ་བཅོལ་བ་དང། སྲོག་འཚེ་མི་འཚོ་མ་བརྟགས་པ་རྣམས་སོ། །སེམས་སྲུང་ཚུལ་ལ་ལྟུང་བ་རྣམ་གཞག་ལས་སེམས་སྲུང་ཚུལ་ནི། མཚན་མི་མཐུན་གྱི་ལུས་དངོས་སམ་དེ་དང་
འབྲེལ་བའམ་དེའི་སྟན་སོགས་ལ་དགོས་པ་མེད་པར་རེག་འདོད་དང། མཚན་མཐུན་གྱི་ལུས་དངོས་སམ་དེ་དང་འབྲེལ་བའམ་དེའི་སྟན་སོགས་ལ་ཆགས་སེམས་ཀྱིས་རེག་འདོད་འགོག་པའོ། །གཉིས་པ་སྨྲ་བའི་བདེ་བ་ལ་ཆགས་པའི་ལྷག་མ་ལ་ལྟུང་བ་ངོས་གཟུང་བ་
དང། དེ་ལས་སེམས་སྲུང་ཚུལ་གཉིས། དང་པོ་ལ་གཉིས་ལས་འཁྲིག་ཚིག་སྨྲ་བའི་ལྷག་མ་ལ་བཞི་ལས། གཞིའི་ཡན་ལག་ལ་གང་ལ་བརྗོད་པའི་ཡུལ་ནི་མི་ཡིན་སྨྲ་ཤེས་ལེགས་སྨྲས་ཉེས་སྨྲས་ཀྱི་དོན་གོ་གསམ་པ་རང་བཞིན་དུ་གནས་པ་སྟེ་ཐ་སྙད་གཞི་ལྡན་
དང། བུད་མེད་ཀྱི་མཚན་དོན་བྱེད་ནུས་པ་དང། ལུས་ཐ་མལ་དུ་གནས་པ། བསྟེན་དུ་རུང་བ། རྫུ་འཕྲུལ་ཅན་མ་ཡིན་པའོ། །གང་བརྗོད་པའི་དངོས་པོ་ནི། ཡུལ་དུས་དེར་འཁྲིག་པར་གསལ་པོར་གྲགས་པའོ། །བསམ་པ་ལ་འདུ་ཤེས་སྤྱི་དང་བྱེ་བྲག་ལ་མ་འཁྲུལ་
བའོ། །ཀུན་སློང་ནི་འཁྲིག་པ་སྨྲས་པའི་བདེ་བ་མྱོང་བར་འདོད་པའི་འདུན་པ་འདོད་ཆགས་དང་ལྡན་པས་སྨྲ་འདོད་རྒྱུན་མ་ཆད་པའོ། །སྦྱོར་བ་ནི་མི་ཆོས་བླ་མའི་སྐབས་སུ་བཤད་པའི་ངག་མཚན་ཉིད་ལྔ་ལྡན་གྱིས་སྨྲ་བར་རྩོམ་པའོ། །མཐར་ཐུག་ནི་ཡུལ་གྱིས་དོན་གོ་
བའོ། །དེ་དག་ལས་གཞིའི་ཡན་ལག་མ་ཚང་བ་བུད་མེད་རྫུ་འཕྲུལ་ཅན་ལ་སྨྲས་པ་དང། སྐྱེས་པ་ལ་སྨྲས་པ་དང། ལེགས་སྨྲས་ཉེས་སྨྲས་ཀྱི་དོན་མི་གོ་བ་ལ་སྨྲས་པ་དང། འཁྲིག་པ་དང་འབྲེལ་བའི་དོན་ཁྱོད་ཀྱི་རྨའི་སྒོ་ལེགས་པར་དོད་དོ་ཞེས་སོགས་དང། ཚུར་ཤོག་

[025B] ཁོ་བོ་ནི་ཁྱོད་ལ་དགའ་བ་དང་ཡིད་དུ་འོང་ངོ་ཞེས་སོགས་དང། ཁོ་བོ་དང་ལྷན་ཅིག་ཉོལ་ཅིག་ཅེས་སོགས་བརྗོད་པ་དང། ཀུན་སློང་གི་ཡན་ལག་མ་ཚང་བ་ཆགས་སེམས་མེད་པར་གོམས་པའི་དབང་གིས་གནས་ངན་ལེན་བརྗོད་པ་རྣམས་ལ་སྦོམ་
པོའོ། །གཉིས་པ་བསྙེན་བཀུར་བསྔགས་པའི་ལྷག་མ་ལ་བཞི་ལས། གཞིའི་ཡན་ལག་ལ་གང་བརྗོད་པའི་དངོས་པོ་ནི་འཁྲིག་པའི་བསྙེན་བཀུར་དང། ཀུན་སློང་ནི་འཁྲིག་པས་བསྙེན་བཀུར་བསྡགས་པ་སྨྲས་པའི་བདེ་བ་མྱོང་འདོད་ཀྱི་ཡིད་ཀུན་དུ་འདོད་ཆགས་དང་ལྡན་
པའོ། །སྦྱོར་བ་ནི་བདག་ལྟ་བུའི་དགེ་སློང་ལ་འཁྲིག་པས་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་གོ་ཞེས་སོགས་ངག་མཚན་ཉིད་ལྔ་ལྡན་གྱིས་སྨྲ་བའམ་གཞན་གྱིས་དེ་ལྟར་སྨྲས་པ་ན་ངག་གིས་དང་དུ་ལེན་པར་རྩོམ་པ་སྟེ་ཡན་ལག་ལྷག་མ་རྣམས་སྡུར་
དང་འདྲའོ། །ཡན་ལག་དེ་དག་ལས་གཞིའི་ཡན་ལག་མ་ཚང་བ་སྐྱེས་པ་ལ་སྨྲས་པ་དང། ལེགས་སྨྲས་ཉེས་སྨྲས་ཀྱི་དོན་མི་གོ་བ་ལ་སྨྲས་པ་དང། བདག་ཉིད་དང་འཁྲིག་པ་གང་རུང་གཅིག་དང་སྦྱར་ཏེ་སྨྲ་ན་སྦོམ་པོ་དང། གཉི་ག་དང་མ་སྦྱར་བར་འཁྲིག་པ་ལ་བསམས་
དགེ་སློང་རྣམས་ལ་བསྙེན་བཀུར་བྱས་ན་ཞེས་སོགས་སྨྲ་བ་ནི་ཉེས་བྱས་སོ། །གཉིས་པ་སེམས་སྲུང་ཚུལ་ནི་འཁྲིག་ཚིག་དང་འཁྲིག་པས་བསྙེན་བཀུར་བསྔགས་པ་སྨྲ་བར་འདོད་པའམ། གཞན་གྱིས་སྨྲས་པ་དང་དུ་ལེན་འདོད་འགོག་པའོ། །གཉིས་པ་གཞན་འདོད་པ་བསྟེན་
དུ་འཇུག་པ་སྨྱན་བྱེད་པའི་ལྷག་མ་ལ་བཞི་ལས། གཞིའི་ཡན་ལག་ལ་གང་སྤྲད་པར་བྱ་བ་ནི་མི་ཡིན་སྨྲ་ཤེས་དོན་གོ་བ་བསམ་པ་རང་བཞིན་དུ་གནས་པ། བསྟེན་དུ་རུང་བ། སྐྱེས་པ་དང་བུད་མེད་ཀྱི་མཚན་དོན་བྱེད་ནུས་པ་དང་ལྡན་པ། རང་ལས་རྒྱུད་ཐ་དད་ཅིང་སྤྲད་བྱ་ཡང་

[026A]༄༅། །རྒྱུད་ཐ་དད་པ། ཕ་མ་སོགས་ཀྱིས་འདི་ཁྱོད་ཀྱི་ཆུང་མ་གྱིས་ཤིག་ཅེས་ཆུ་ཚིགས་ཀྱིས་བྱིན་པ་དང། ཕ་མ་སོགས་ལ་རིན་བཅལ་ཏེ་འདི་བདག་གི་ཆུང་མ་བྱའོ་ཞེས་བསྲུངས་པ་རིན་ཆས་ཉོས་པ་དང། གཞན་ལས་ཕྲོགས་ཏེ་འདི་བདག་གི་ཆུང་
མ་བྱའོ་ཞེས་བསྲུངས་པ་བཙན་ཕྲོགས་སུ་ཐོབ་པ་སྟེ་ཆུང་མ་བཟང་པོ་གསུམ་དང། བུད་མེད་ཀྱིས་ཡིད་གཅུགས་པའི་སྒོ་ནས་སྐྱེས་པ་ལ་བདག་གི་ཁྱིམ་ཐབ་མཛོད་ཅིག་ཅེས་པ་དང་དུ་བླངས་ཏེ་བསྲུངས་པ་དང་སེམས་འདུས་པ་དང། བུད་མེད་ཀྱིས་སྐྱེས་པ་ལ་
བདག་གི་གོས་ཟས་སྩོལ་ཅིག་དང་བདག་གིས་ཁྱེད་ཀྱི་ཆུང་མ་བྱའོ། །ཞེས་སྨྲས་པ་དང་དུ་བླངས་ཏེ་བསྲུངས་པ་གོས་ཟས་ཀྱིས་འཚོས་པ་དང། བུད་མེད་ཀྱིས་སྐྱེས་པ་ལ་བདག་ཅག་གཉིས་ཀྱི་ནོར་གཅིག་ཏུ་བསྡུས་ཏེ་མཉམ་དུ་འཚོ་བར་བྱའོ་ཞེས་པ་དང་དུ་བླངས་ཏེ་
བསྲུངས་པ་ཁ་དུམ་པ་དང། སྐྱེས་པས་བུད་མེད་འདི་དང་དགའ་མགུར་སྤྱད་པར་བྱའོ་སྙམ་ནས་གླགས་ཤིང་ཡུད་ཙམ་པར་གྱུར་ཏེ་བསྲུངས་པ་ཐང་འགའ་ཕྲད་པ་སྟེ་ཆུང་མ་ངན་མ་བཞི་དང། ཆུང་མ་མ་ཡིན་ཡང་གླ་རྔན་མེད་པར་ལན་བཞི་ཡན་ཆད་ཞུགས་པ་གང་
རུང་གི་སྒོ་ནས་མཐུན་པ་མ་ཐོབ་པའམ་སྔར་མཐུན་པ་ཐོབ་ཀྱང་ཉམས་པ་སྟེ། དེ་ཡང་ཆུང་མ་ངན་མ་བཞི་དང་ལན་གྲངས་ཀྱིས་མཐུན་པ་ནི་འཐབ་པ་ཙམ་དང་ཕྲ་མ་སོགས་གང་རུང་གིས་ཉམས་ལ། ཆུང་མ་དམ་པ་གསུམ་ནི་ཆུང་མ་མིན་པར་བསྒྲགས་པ་དང་དྲིལ་
བསྒྲགས་པའི་འཐབ་མོ་གང་རུང་གིས་མཐུན་པ་ཉན་ས་སོ། །འཕྲིན་བྱ་བའི་ཡུལ་ནི་སྤྲད་བྱ་དེ་གཉིས་སམ་དེ་གཉིས་ཀྱིས་བདག་པོ་ཕ་མ་ལ་སོགས་པ་དེ་གཉིས་ལ་དབང་བྱེད་ཅིང་ཐ་སྙད་ལྔ་དང་ལྡན་པའོ། །སྦྱོར་བ་ནི་དང་ངོར་སྐྱེས་པ་ལྟ་བུ་ལས་འཕྲིན་ནོད་པ་དང་

[026B] དེའི་འཕྲིན་ལན་ཕྱིར་སྐྱེལ་བ་རྣམས་རང་ངམ་རང་གིས་མངགས་པའམ་སྤྲིང་ཡིག་ལ་སོགས་པས་བྱེད་པར་རྩོམ་པའོ། །འཕྲིན་ལན་སྐྱེལ་བ་ནི་རང་གིས་བརྡ་ལ་སོགས་པས་གོ་བར་བྱས་པའམ་རང་ལ་མ་ལྟོས་པར་གཞན་ལ་
ཐོས་པས་ཀྱང་འགྲུབ་བོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ནི་སྤྲང་པའི་དོན་དུ་མཐུན་པ་སྒྲུབ་འདོད་རྒྱུན་མ་ཆད་པའོ། །མཐར་ཐུག་དེའི་དེ་དབང་གིས་ལམ་དང་ཡན་ལག་ཕྲད་པའོ། །ལྟུང་བ་སྐྱེད་པའི་གོ་རིམ་ནི་སྦྱོར་བའི་སྦྱོར་བའི་བར་གོང་དང་འདྲ་ལ་
སྦྱོར་བ་ལ་འཕྲིན་གསུམ་པོ་རེ་རེ་ལ་ལྟོས་པའི་སྦོམ་པོ་ཐ་དད་པ་གསུམ་འབྱུང་ངོ། །མཐར་ཐུག་ལ་སྤྲད་བྱ་ཟུང་གཅིག་དགེ་སློང་དུ་མས་སྤྲོད་པ་ལ་དགེ་སློང་རེ་རེ་ལ་ལྷག་མར་འགྱུར་ལ། སྤྲད་བྱ་དུ་མ་དགེ་སློང་གཅིག་གིས་སྤྲོད་པ་ལ་སྤྲད་བྱ་ཟུང་དེ་སྙེད་ལ་ལྟོས་པའི་
ལྷག་མར་འགྱུར་རོ། །དེ་དག་ལས་གཞིའི་ཡན་ལག་མ་ཆང་བ་ཆུང་མ་དམ་པ་གསུམ་རྡེའུ་གསུམ་གཏོར་བ་དང་ཆོ་ག་བཏང་བ་གང་རུང་གིས་འཐབ་མོ་བྱས་པ་དང། མངལ་དུ་མ་ཞུགས་པ་དང། ཞུགས་པ་ཙམ་དང། བརྟུལ་ཞུགས་ལ་གནས་པས་འཁྲིག་པ་མི་
བསྟེན་པར་ངེས་པ་དང། མོའི་དབང་པོ་མེད་པས་བསྟེན་མི་རུང་དང། རིན་གྱིས་ཉོས་ཟིན་པ་དང། མཐུན་པ་ཐོབ་ཟིན་པ་དང། སྔར་ཆུང་མར་བྱིན་པ་ལས་ཕྱིས་མི་སྟེར་བ་སྤྲད་པ་དང། རང་གི་ཆེད་དུ་སྨྱན་བྱེད་པ་དང། ཀུན་སློང་གི་ཡན་ལག་མ་ཚང་བ་དགེ་འདུན་གྱི་ཆོས་
སྟོན་དང། ཁྱིམ་དང་ནོར་གྱི་བདག་པོ་ལ་སོགས་པའི་ཕྱིར་དུ་འཕྲིན་བྱས་ཏེ་བོས་པའི་དབང་གིས་ཕྲད་པ་དང། སྦྱོར་བའི་ཡན་ལག་མ་ཚང་བ་འཁྲིག་པ་སྤྲད་པའི་ཕྱིར་དུས་བྱས་པ་སྟོན་པ་དང། འཐབ་ཀྲོལ་གྱིས་བུད་མེད་འཕྲོག་པའི་འཕྲིན་བྱེད་པ་དང། ཆུང་མའཾ་

[027A]༄༅། །བུད་མེད་ཆེ་གེ་མོ་ཉོས་ཤིག་ཅེས་ཟེར་བ་རྣམས་ལ་སྦོམ་པོའོ། །སྤྲད་བྱ་དང་དེ་གཉིས་ཀྱི་བདག་པོ་ལས་གཞན་ལ་འཕྲིན་ནོད་པ་དང་སྐྱེལ་བ་སོགས་བྱེད་པ་དང། ཆུང་མ་དམ་པ་གསུམ་ཚིག་རྩུབ་པོ་སྨྲ་བ་སོགས་ཀྱིས་འཐབ་མོ་བྱས་པའི་གནས་
སྐབས་དང། འཐབ་མོ་བྱས་མ་ཐག་དང། དུམ་པ་བཅད་པའི་འཐབ་མོ་བྱས་པ་སྤྲོད་པ་དང། ཅིའི་ཕྱིར་ཁྱིའུ་འདི་དང་བུ་མོ་འདི་མི་སྤྲད་ཅེས་སོགས་ཟོར་བ་དང། མིང་མ་སྨོས་པར་བུད་མེད་ཉོས་ཤིག་ཅེས་ཟེར་བ་ཙམ་དང། སྐྱེས་པ་དང་བུད་མེད་བརྡ་བྱས་པ་དྲིས་པ་
ན་རྙེད་མེད་ཅེས་ཟེར་བ་རྣམས་ཉེས་བྱས་སོ། །དེ་ལས་སེམས་སྲུང་ཚུལ་ནི་མི་ཚངས་སྤྱོད་སྲུང་ཚུལ་དུ་འདུས་སོ། །གཉིས་པ་ཕྱི་ལོངས་སྤྱོད་ལ་ཆགས་པའི་ལྷག་མ་ལ་ལྟུང་བ་ངོས་གཟུང། དེ་ལས་སེམས་སྲུང་ཚུལ་གཉིས། དང་པོ་ལ་ལྟུང་བ་རྣམ་གཞག་དང་
བསླབ་བྱའི་ཉས་བྱས་གཉིས། དང་པོ་ལ་ཁང་པ་དང་ཁང་ཆེན་གཉིས་ལས་ཁང་པའི་ལྷག་མ་ལ་བཞི་ལས་གཞིའི་ཡན་ལག་ལ་གང་དུ་བརྩིག་པའི་གནས་ནི་རང་ངམ་བསྐོས་པས་ངག་མཚན་ཉིད་ལྔ་ལྡན་གྱིས་གཞན་ལས་བཙལ་བ་དང། གྲོག་སྤུར་
སོགས་ལ་གནོད་པའི་གཞི་མི་རུང་བ་དང། གཞན་དང་རྩོད་པ་དང་བཅས་པའི་གནས་དང། རྩིག་པའི་ཕྱི་རོལ་འདོམ་གང་ཚུན་ཆད་དུ་ཆུ་ཀླུང་ངམ་ངམ་གྲོག་གམ། ཁྲོན་པ་སོགས་ཡོད་པས་བརྩམ་དུ་མི་རུང་བ་སྟེ་དེ་གསུམ་ཚང་བའི་གཞི་མ་དག་པ་དག་
འདུན་ལ་མ་བསན་པའོ། །གང་གིས་བརྩིག་པའི་ཡོ་བྱད་ནི་རང་དམ་རང་གིས་འཚོལ་བར་རྗེས་སུ་གནང་བའི་གང་ཟག་གིས་གཞན་ལ་བསླངས་པའོ། །གང་བརྩིག་པའི་གནས་ནི་གནས་ཀྱི་ངོ་བོར་གྲུབ་པ། སྤྱོད་ལམ་བཞི་ཤོང་བ། ནང་གི་སྲིད་དུ་ཁྲུ་བཅོ་

[027B] སྔར་ཆད་ལ་གནོད་པའི་བཟོའི་རྩོམ་པ་མ་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ནི་དཀོན་མཆོག་གི་དོན་མ་ཡིན་ཞིང་བདག་པོ་གཅིག་གི་དོན་དུ་རྩིག་འདོད་རྒྱུན་
མ་ཆད་པའོ། །སྦྱོར་བ་ནི་རང་དགའ་འམ་གཞན་གྱིས་བསྐོས་པ་གང་རུང་གིས་རང་གིས་རྩིག་པའམ་གཞན་རྩིག་ཏུ་འཇུག་པར་རྩོམ་པའོ། །བསྐོས་པ་དེས་བརྩིག་པའི་གནས་ལ་སོགས་པ་ཇི་སྐད་བསྒོ་བ་བཞིན་མི་བྱེད་པ་ལ་ལུས་ངག་གིས་དང་དུ་ལེན་པ་
དེས་ཀྱང་ལྷག་མར་འགྱུར་རོ། །མཐར་ཐུག་དེའི་རྐྱེན་གྱིས་ཐོག་བཀབ་ཅིང་བསྐོར་བ་ཡོངས་སུ་རྫོགས་པའོ། །དེ་དག་ལས་གཞིའི་ཡན་ལག་མ་ཚང་བ་གང་ཟག་གཉིས་སམ་གསུམ་གྱི་དོན་དུ་རྩིག་པ་དང། གཞན་དབང་བའི་སར་དེ་ཉིད་ཀྱི་དོན་དུ་དེ་ལ་མ་དྲིས་
པར་རྩིག་པ་དང། གཞན་གྱིས་ཁང་པ་བྱས་པའི་འཕྲོ་ཟིན་པར་བྱེད་པ་དང། ཡོ་བྱད་མ་བཙལ་བར་རྩིག་པ་དང། གཞི་མ་དག་པ་གསུམ་གའམ་གང་རུང་མ་ཚང་བ་དང། དགེ་འདུན་ལས་གནང་བ་མ་ཐོབ་པར་རྩིག་པ་དང། མཐར་ཐུག་གི་ཡན་ལག་མ་ཚང་བ་
ཐོག་མེད་པའི་གནས་རྩིག་པ་རྣམས་ལ་དཀོན་མཆོག་དང་བདག་པོ་བཞིར་ལོངས་ཀྱི་དོན་མ་ཡིན་ཞིང་བཙལ་བ་དང་ཚད་ལྷག་པ་གཉི་གའམ་གང་རུང་ཚང་ན་སྦོམ་པོ་དང། ཡན་ལག་གཞན་ཐམས་ཅད་མེད་ཀྱང་བཙལ་བ་དང་ཚད་ལྷག་གང་རུང་གཅིག་
ཚང་བ་ལ་ཡང་སྦོམ་པོའོ། །བཙལ་བ་དང་ཚད་ལྷག་གང་ཡང་མེད་ན་ཡན་ལག་གཞན་ཐམས་ཅད་ཚང་ཡང་ཉེས་བྱས་སོ། །གཉིས་པ་ཁང་ཆེན་གྱི་ལྷག་མ་ལ་བཞི་ལས། གཞིའི་ཡན་ལག་ལ་གང་དུ་བརྩིག་པའི་གཞི་ནི་གཞི་མ་དག་པ་གསུམ་

[028A]༄༅། །དང་ལྡན་པའོ། །གང་བརྩིག་པའི་གནས་ནི་ཚད་ལྷག་མ་གཏོགས་པ་ཁང་པ་དང་འདྲའོ། །བསམ་པ་ལ་འདུ་ཤེས་མ་འཁྲུལ་ཞིང། ཀུན་སློང་ནི་དཀོན་མཆོག་དང་བདག་པོ་བཞིར་ལོངས་ཀྱི་དོན་དུ་བྱེད་འདོད་རྒྱུན་མ་ཆད་པའོ། །སྦྱོར་བ་
དང་མཐར་ཐུག་ཁང་པའི་སྐབས་བཞིན་ནོ། །དེ་དག་ལས་གཞིའི་ཡན་ལག་མ་ཚང་བ་དཀོན་མཆོག་དང་བདག་པོ་བཞིར་ལོངས་གང་རུང་གི་དོན་དུ་གཞན་གྱིས་གཙུག་ལག་ཁང་བྱས་པའི་འཕྲོ་ཟིན་པར་བྱེད་པ་དང། ཀུན་སློང་གི་ཡན་ལག་མ་ཚང་བ་དཀོན་
མཆོག་དང་བདག་པོ་གཉིས་སམ་གསུམ་གྱི་དོན་དུ་རྩིག་པ་དང། དཀོན་མཆོག་གི་དོན་མ་ཡིན་པར་བདག་པོ་བཞིར་ལོངས་ཀྱི་དོན་དུ་བདག་པོ་དེ་ཉིད་དབང་བའི་སར་དེ་ལ་མ་དྲིས་པར་རྩིག་པ་དང། མཐར་ཐུག་གི་ཡན་ལག་མ་ཚང་བ་དཀོན་མཆོག་
དང་བདག་པོ་བཞིར་ལོངས་གཉི་གའམ་གང་རུང་གི་དོན་དུ་ཐོག་མེད་པའི་གནས་རྩིག་པ་རྣམས་ལ་གཞི་མ་དག་པ་གསུམ་གའམ་གང་རུང་ཚང་ན་སྦོམ་པོར་འགྱུར་ལ་གཞི་མ་དག་པ་གསུམ་གང་ཡང་མ་ཚང་ན་ཡན་ལག་གཞན་ཐམས་ཅད་ཚང་
ཡང་ཉེས་བྱས་སོ། །གཉིས་པ་བསླབ་བྱའི་ཉེས་བྱས་ནི། གཞི་དག་པར་ཁང་པ་དང་ཁང་ཆེན་གྱི་གནང་བ་གསོལ་བའི་འོག་ཏུ་སྒྲུབ་པར་ནུས་བཞིན་དུ་མི་བྱེད་པའོ། །གཉིས་པ་དེ་ལས་སེམས་སྲུང་ཚུལ་ནི། ས་གཞི་དང་ཡོ་བྱད་བཙལ་བ་དང། གཞི་
མ་དག་པ་དང། དག་ཀྱང་གནང་བ་མ་ཐོབ་པ་དང། གནང་བ་ཐོབ་ཀྱང་ཚད་ལས་ལྷག་པ་བྱེད་འདོད་དང། གནང་བ་ཐོབ་པའི་འོག་ཏུ་མི་བྱེད་པ་རྣམས་འགོག་པའོ། །གཉིས་པ་གནོད་པས་ཀུན་ནས་བསླངས་བའི་ལྷག་མ་ལ་དངོས་བཞི་དང་ན་སྨད་གཉིས་

[028B] དང་པོ་ལ་བཞི་ལས་གཞིའི་ཡན་ལག་ལ་གང་ལ་སྐུར་བ་གདབ་པའི་ཡུལ་ནི་མཚན་དང་ལྟ་བ་མཐུན་པ་ཡིན་ན་བསྙེན་རྫོགས་སྡོམ་པ་གསོར་རུང་ཡན་ཆད་དང། མི་མཐུན་པ་ཡིན་ན་རྣམ་པར་དག་པ་དང། སྨྲ་ཤེས་དོན་གོ་
བསམ་པ་རང་བཞིན་དུ་གནས་པ་སྟེ་ཐ་སྙད་གསུམ་ལྡན་དང། ལུས་ཐ་མལ་དུ་གནས་པ་དང། རང་ལས་རྒྱུད་ཐ་དད་པའོ། །གང་ལ་གོ་བར་བྱ་བའི་ཡུལ་ནི་སྐུར་བ་གདབ་པ་དེ་ཉིད་དམ་གཞན་གང་ཡང་རུང་བ་ཐ་སྙད་ལྔ་དང་ལྡན་པ་ལུས་ཐ་མལ་དུ་
གནས་པ་རང་ལས་རྒྱུད་ཐ་དད་པའོ། །གང་གིས་སྐུར་པ་གདབ་པའི་དངོས་པོ་ནི་ཕམ་པ་ཡིན་ནོ། །བསམ་པ་ལ་འདུ་ཤེས་ནི་ཕམ་པ་བྱུང་བ་དང་མ་བྱུང་བ་གཉི་ག་དེ་ལྟར་འདུ་ཤེས་པ་ཡོད་མེད་འདྲ་ཞིང། ཀུན་སློང་ཉམས་པར་འདུན་པས་སྐུར་པ་འདེབས་
འདོད་རྒྱུན་མ་ཆད་པའོ། །སྦྱོར་བ་ནི་ངག་མཚན་ཉིད་ལྔ་ལྡན་གྱིས་དགེ་སློང་ཆེ་གེ་མོས་མི་ཚངས་པར་སྤྱོད་པའི་ཕམ་པ་བྱས་སོ་ཞེས་སོགས་སྐུར་པ་གདབ་པའི་མིང་ནས་སྨོས་ཏེ་བྱེད་པ་པོ་དང་བྱ་བ་སྦྱར་ནས་སྐུར་པ་འདེབས་པར་རྩོམ་པའོ། །མཐར་ཐུག་ནི་སྨྲ་བའི་
ཡུལ་གྱིས་དོན་གོ་བའོ། །གཉིས་པ་བག་ཙམ་གྱིས་ལྷག་མ་ལ་གཞི་དང་བསམ་པ་མཐར་ཐུག་གི་ཡན་ལག་རྣམས་གོང་དང་འདྲ་ཞིང་སྦྱོར་བ་ནི་དགེ་སློང་འདི་དང་བུད་མེད་འདི་མཐོང་ངོ། །མི་ཚངས་པར་སྤྱོད་པ་མཐོང་ངོ། །ཞེས་སོགས་བྱེད་པ་པོ་དང་བྱ་
བ་མ་སྦྱར་བར་ངག་མཚན་ཉིད་ལྔ་ལྡན་གྱིས་སྐུར་པ་འདེབས་པར་རྩོམ་པའོ། །གཞི་མེད་བག་ཙམ་གཉི་ག་ལ་མཐོང་ཐོས་དོགས་གསུམ་གྱི་གཞི་ཡོད་ཀྱང་གང་གིས་གླེངས་པ་དེའི་གཞི་མེད་བཞིན་དུ་གླེང་བ་དང། སྔར་མཐོང་ཐོས་དོགས་གསུམ་གྱིས་

[029A]༄༅། །གཞི་ཡོད་ཀྱང་བརྗེད་ནས་དེ་གསུམ་གྱིས་སྐུར་པ་འདེབས་པ་རྣམས་ལ་ཡང་ལྷག་མར་འགྱུར་ཏེ་ལུང་ལས་མཐོང་ཐོས་དོགས་པ་གསུམ་མེད་པ་ལ་འདུ་ཤེས་བསྒྱུར་ཏེ་མཐོང་ཐོས་དོགས་གསུམ་གྱིས་སྐུར་པ་འདེབས་པ་གསུམ་དང། སྔར་མཐོང་
ཐོས་དོགས་པ་གསུམ་ཡོད་ཀྱང་བརྗེད་ནས་མཐོང་ཐོས་དོགས་གསུམ་གྱིས་སྐུར་པ་བཏབ་པ་གསུམ་དང། ཐོས་པ་ལ་ཡིད་ཆེས་ནས་དང་མ་ཆེས་པར་མཐོང་ངོ་ཞེས་པ་གཉིས་དང། ཐོས་པ་ལ་དོགས་པ་དང་མི་དོགས་པར་མཐོང་ངོ་ཞེས་པ་གཉིས་དང། དོགས་པ་དོགས་
པ་ན་མཐོང་ངོ་ཞེས་སྐུར་པ་འདེབས་པ་སྟེ་མ་དག་པ་ལ་སྐུར་པ་འདེབས་པའི་གཞི་བཅུ་གཅིག་གསུངས་པའི་ཕྱིར་རོ། །གཉིས་པ་ན་སྨད་ནི། ཟག་བྱེད་ལ་བསམས་ནས་མ་ནིང་མོ་སྦུབས་མེད་པ་ལ་མི་ཚངས་པར་སྤྱོད་དོ་ཞེས་དགེ་སློང་ལ་སྐུར་པ་འདེབས་པ་དང་
མ་ནིང་ཕོ་དང་ལྷན་ཅིག་མི་ཚངས་པར་སྤྱོད་དོ་ཞེས་དགེ་སློང་མ་ལ་སྐུར་པ་འདེབས་པ་དང། སྐུར་པ་གདབ་བྱའི་མིང་མ་སྨོས་པར་སྐུར་པ་འདེབས་པ་རྣམས་ལ་སྦོམ་པོ་དང། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་དགེ་འདུན་གྱི་དབྱེན་བྱེད་
པའི་མཚམས་མད་ཀྱིས་སྐུར་པ་འདེབས་པ་དང། བདག་གིས་བསམས་ཏེ་སྨྲས་སོ་ཞེས་སོགས་གཞོགས་སྨོས་ཀྱིས་སྐུར་པ་འདེབས་པ་རྣམས་ལ་ཉེས་བྱས་སོ། །གསུམ་པ་བསྒོ་བ་ལས་གྱུར་པ་ལ་ལྟུང་བ་ངོས་གཟུང། དེ་ལས་སེམས་སྲུང་ཚུལ་གཉིས། དང་པོ་
ལ་དངོས་གཞི་དང་ན་སྨད་གཉིས། དང་པོ་ལ་བཞིའི་དང་པོ་དགེ་འདུན་དབྱེན་གྱི་ལྷག་མ་ལ་བཞི་ལས་གཞིའི་ཡན་ལག་ལ་གནས་ནི་མཚམས་ཀྱི་ནང་ཡིན་པ། དུས་ནི་བསྟན་པ་ལ་སྐྱོན་བྱུང་བ། ཡུལ་ཁ་སྐོང་དུ་འོས་པ་བརྒྱད་ཡན་ཆད་དུ་ཚང་བ། དངོས་པོ་ནི་ཆོས་

[029B] །རྟེན་ཁ་སྐོང་དུ་འོས་པའོ། །བསམ་པ་ལ་གཉིས་ལས་འདུ་ཤེས་མ་འཁྲུལ་ཞིང་ཀུན་སློང་ནི་དབྱེན་ལ་ཞུགས་པ་དགེ་འདུན་གྱིས་བཟློག་པ་ན་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་བཞམས་བསྒོ་བ་དང་ལས་
ཆོས་ལྡན་གྱིས་བཟློག་ཀྱང་མི་གཏོང་བར་རྩོམ་པའོ། །མཐར་ཐུག་ནི་བརྗོད་པ་གསུམ་པའི་མཐའ་ལ་མི་གཏོང་བའོ། །གཉིས་པ་རྗེས་སུ་ཕྱོགས་པའི་ལྷག་མ་ལ་བཞི་ལས་གཞིའི་ཡན་ལག་ལ་རྟེན་ནི་བསྙེན་རྫོགས་ཀྱི་སྡོམ་པ་དག་པ། འབྱེད་པ་པོ་དང་
ལྟ་བ་དང་མཚན་མཐུན། ཐ་སྙད་གསུམ་དང་ལྡན། ལུས་ཐ་མལ་དུ་གནས་པའོ། །བསམ་པ་འདུ་ཤེས་མ་འཁྲུལ་ཞིང་ཀུན་སློང་དབྱེན་གྱིས་གྲོགས་བྱེད་པ་ལ་ཞུགས་པ་བཟློག་ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ལྷག་མ་སྐྱེད་ནུས་ཀྱི་དབྱེན་
གྱི་གྲོགས་ལ་ཞུགས་པ་བཞམས་བསྒོ་སོགས་ཀྱིས་བཟློག་ཀྱང་མི་གཏོང་བར་རྩོམ་པའོ། །མཐར་ཐུག་ནི་སྔར་བཞིན་ནོ། །གསུམ་པ་ཁྱིམ་སུན་འབྱིན་པའི་ལྷག་མ་ལ་བཞི་ལས་གཞིའི་ཡན་ལག་གང་སུན་འབྱིན་པའི་ཡུལ་ནི་རབ་བྱུང་གི་རྟགས་སྡོམ་གང་
དང་ཡང་མི་ལྡན་པའི་ཁྱིམ་པའོ། །གྲོང་གིས་སུན་འབྱིན་པའི་དངོས་པོ་ནི་རང་གི་ཚུལ་ཁྲིམས་དང་འགལ་བ་དང་གཞན་གྱི་ཉེས་པ་བསྒྲགས་པའོ། །གང་ལ་སྐུར་པ་གདབ་པའི་ཡུལ་ནི་བསྙེན་པར་རྫོགས་པའི་སྡོམ་པ་དག་པ་ལྟ་བ་རང་མཚན་མཐུན་ཐ་སྙད་གསུམ་
ལྡན་ལུས་ཐ་མལ་དུ་གནས་པ། རང་ལས་ཐ་དད་པ་སྟེ་དགེ་སློང་ཆོས་དྲུག་ལྡན་ཚོགས་སུ་ལོངས་པ། རང་སྐྲོད་པ་ལ་ཆོས་དང་ལྡན་པར་ཞུགས་པའོ། །གང་ལ་གོ་བར་བྱ་བའི་ཡུལ་ནི་ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། བདག་ལས་ཐ་དད་པའོ། །རྟེན་ནི་

[030A]༄༅། །བསྐྲད་པ་ནན་ཏུར་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་སྐྲོད་པ་པོའི་དགེ་འདུན་ལ་སྐུར་པ་འདེབས་པ་བཟློག་ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་ཁྱིམ་སུན་འབྱིན་པ་ལ་དགེ་འདུན་གྱིས་བསྐྲད་
ལས་བྱས་པའི་ཚེ་སྐུར་པ་འདེབས་པར་ཞུགས་པ་ལ་བཟློག་ཀྱང་མི་གཏོང་བར་རྩོམ་པའོ། །མཐར་ཐུག་ནི་སྔར་བཞིན་ནོ། །བཞི་པ་བཀའ་བློ་མི་བདེ་བའི་ལྷག་མ་ལ་བཞི་ལས་གཞིའི་ཡན་ལག་ལ་གླེང་བ་དང་དུ་མི་ལེན་པའི་ཡུལ་ནི་དགེ་སློང་མཐའ་
དག་གོ་གང་ལ་གོ་བར་བྱ་བའི་ཡུལ་ནི་རང་ལ་གླེང་བ་པོ་ཡིན་ནོ། །རྟེན་ནི་གླེང་དྲན་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བཀའ་བློ་མི་བདེ་བའི་ཚིག་སྨྲ་བ་བཟློག་ཀྱང་མི་གཏོང་བར་འདོད་པ་རྒྱུན་མ་ཆད་པའོ། །སྦྱོར་བ་ནི་བཀའ་བློ་མི་བདེ་
བ་ལ་ཞུགས་པ་བཟློག་ཀྱང་མི་གཏོང་བར་རྩོམ་པའོ། །མཐར་ཐུག་གོང་དང་འདྲའོ། །ན་སྨད་ནི་ལྷག་མ་བཞི་པོ་དེའི་སྦྱོར་བ་ལ་ཞུགས་པ་ན་བཞམས་ཏེ་བསྒོ་བ་དང། གསོལ་བ་དང་བརྗོད་པ་དང་པོ་དང་གཉིས་པ་རྣམས་ཀྱི་མཐའ་དང། བརྗོད་པ་གསུམ་པའི་མཐའ་
ལ་མ་བཏང་བའི་ལྷག་མའི་སྔ་རོལ་རྣམས་སུ་སྦོམ་པོ་རེ་རེར་འགྱུར་རོ། །གཞན་གྱི་འཁོར་ཁ་འདྲེན་པ་དང། གནས་པ་ཆད་པས་བཅད་པ་དགེ་སློང་གཞན་གྱིས་སྡུད་པ་དང། དགེ་འདུན་འདུས་པ་ན་ཆོས་མ་ཡིན་པ་ཆོས་སུ་དང་ཆོས་ཆོས་མ་ཡིན་པར་སྟོན་པ་དང་
མཚམས་ནང་དུ་ལས་ལ་དབང་བའི་དགེ་སློང་ཡོད་པར་ཤེས་པའམ་དོགས་བཞིན་དུ་ཐ་དད་དུ་འདོད་པས་ལས་བྱེད་པ་དང། འདིས་དག་པ་དང་གྲོལ་བ་འཐོབ་སྙམ་པའི་བསམ་པས་མི་སྨྲ་བའི་ཡི་དམ་བྱེད་པ་དང། གཅར་བུ་དང་སྐྲ་ལས་བྱས་པ་དང་འུག་པའི་

[030B] མི་འཆགས་པར་ཤེས་བཞིན་དུ་དབྱེན་དང་གནས་དབྱུང་བྱེད་པ་དང། ཀུན་གྱིས་ཤེས་པ་དང་བསོད་ནམས་ཆེན་པོ་དང་སྡེ་སྣོད་འཛིན་པ་དང་ཐོས་པ་དང་ཕྱོགས་དང་འཁོར་མང་བ་རྣམས་ལ་ནན་ཏུར་བྱེད་པ་དང། རིག་སྔགས་སྒྲུབ་
པ་ལ་སོགས་པའི་དོན་དུ་ཤ་རློན་པ་ཟ་བ་རྣམས་ལ་དབྱེན་དུ་གཏོགས་པའི་སྦོམ་པོ་དང། དབྱེན་བྱེད་པ་སོགས་བཞི་ལ་ཞུགས་པ་ཙམ་དང། ཁྱིམ་སུན་འབྱིན་པ་དང་བཀའ་བློ་མི་བདེ་བ་ལ་བསྐད་པ་དང་གླེང་དྲན་མ་བྱས་པའི་སྔ་རོལ་ཏུ་དགེ་འདུན་ལ་སྐུར་
པ་འདེབས་པ་དང་བཀའ་བློ་མི་བདེ་བའི་ཚིག་བརྗོད་པ་རྣམས་ལ་ཉས་བྱས་སོ། །བསླབ་བྱའི་ཉེས་བྱས་ནི། དགེ་འདུན་གྱི་དབྱེན་བྱེད་པ་དང་དེའི་གྲོགས་བྱེད་པ་དང་བསྐྲད་པ་དང་གླེང་དྲན་བྱས་ནས་སྐུར་བ་འདེབས་པ་དང་བཀའ་བློ་མི་བདེ་བའི་ཚིག་བརྗོད་པ་རྣམས་
ལ་བཞམས་བསྒོ་དང་གསོལ་བཞིའི་ལས་ཀྱིས་མ་བཟློག་པ་དང། བསྐྲད་པ་དང་གླེང་དྲན་མ་བྱས་པར་སྐུར་པ་འདེབས་པ་དང། བཀའ་བློ་མི་བདེ་བའི་ཚིག་བརྗོད་པ་ལ་བཞམས་བསྒོ་སོགས་བྱེད་པ་རྣམས་སོ། །དེ་རྣམས་ལ་སེམས་སྲུང་ཚུལ་ནི། གཞི་མེད་བག་
ཙམ་གཉིས་བསྒོ་གྱུར་དང་པོ་གསུམ་རྣམས་ནི་མི་ཆོས་བླ་མའི་སྲུང་ཚུལ་དུ་འདུས་སོ། །བཀའ་བློ་མི་བདེ་བ་ལས་སེམས་སྲུང་ཚུལ་ནི། ལྟུར་བ་གླེང་དྲན་བྱས་པ་དང་དུ་མི་ལེན་པར་འདོད་པ་འགོག་པའོ། །ལྟུང་བྱེད་ལ་ཞག་གི་ཆད་ལས་དང་འབྲེལ་བ་སྲང་བའི་
ལྷུང་བྱེད་དང། བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པ་གཉིས། དང་པོ་ལ་གོས་ལ་བརྟེན་པ། ནོར་ལ་བརྟེན་པ། སྣོད་སྤྱད་ལ་བརྟེན་པ། ཟས་ལ་བརྟེན་པ་དང་བཞི། དང་པོ་གོས་དངོས་ལ་བརྟེན་པ། སྟན་ལ་བརྟེན་པ། བལ་ལ་བརྟན་པ་གསུཾ་

[031A]༄༅། །དང་པོ་ལ་གོས་ཡོད་པ་ལ་ལོག་སྒྲུབ་དང། མེད་པ་ཚོལ་བ་གཉིས། དང་པོ་ལ་འཆང་བ་འཇོག་པ་འབྲལ་བ་གཉིས་འཁྲུར་འཇུག་མཐོ་གང་གི་སླང་བ་སྟེ་དྲུག་ལས་དང་པོ་ལ་བཞི་ལས་གཞིའི་ཡན་ལག་ལ་གང་འཆང་བའི་དངོས་པོ་ནི་གོས་ཡིན་པ་
རྒྱུའི་སྒོ་ནས་རུང་བ། ཚད་ལྡན། རང་དབང་ཞིང་གནས་སྐབས་དབང་བྱར་ཡོད་པ། ཁ་སྐོང་གི་གོས་ལ་རེ་བ་བྱེད་དུ་མི་རུང་བའམ་རུང་ཡང་རེ་བ་མེད་པ། བྱིན་གྱིས་མ་བརླབས་པའམ་བརླབས་ཀྱང་ཤན་རྗེས་སུ་ཞུགས་པ་དང་བཅས་པ་ཡིན་པའོ། །རྟེན་ནི་སྲ་བརྐྱང་མ་བཏིང་བའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དགར་འཆང་འདོད་རྒྱུན་མ་ཆད་པའོ། །སྦྱོར་བ་རང་སྟོབས་སམ་ཤན་སྟོབས་གང་རུང་གིས་ཞག་བཅུ་བར་མ་ཆད་དུ་འཆང་བར་རྩོམ་པའོ། །མཐར་ཐུག་རང་ངམ་ཤན་སྟོབས་ཀྱིས་ཞག་འདས་པའོ། །ལྟུང་བར་
འགྱུར་ཚུལ་ནི་འཆང་འབྲལ་འཇོག་པ་གསུམ་དང་ལྷུང་བཟད་འཆང་བ་དགོན་པ་པའི་འབྲལ་བར་ས་ཆེན་དང་དབྱར་རྙེད་བཞག་འཕྱིས་གསོག་འཇོག་གི་སྤང་བ་སྟེ་བརྒྱད་པོ་རྣམས་གནང་ལ་ཚད་བཟུང་ཡིན་པས་སྦྱོར་ལྟུང་མེད་ལ། གོས་དང་ལྷུང་བཟེད་ཞག་བཅུ་འཆང་བ་
ཞག་བདུན་པའི་གསོག་འཇོག་གི་སྤང་བ་རྣམས་ལ་ཤན་སྟོབས་ཀྱིས་ལྟུང་བར་འགྱུར་ཚུལ་ནི། འཆང་བ་ལ་རང་སྟོབས་ཀྱིས་སྤང་བ་སྐྱེད་པའི་དངོས་པོ་དེ་རྙེད་ནས་ཞག་བཅུའི་ནང་རོལ་ཏུ་གོས་སམ་ལྷུང་བཟེད་དུ་རིགས་མཐུན་པ་གཞན་ཞིག་རྙེད་པ་ལས་བྱིན་གྱིས་མ་
བརླབས་པའམ་འཚོ་བའི་ཡོ་བྱད་དང་མཁོ་བའི་ཡོ་བྱད་ཀྱི་བྱིན་རླབས་བྱས་ཀྱང་གཞན་ལ་བསྔོ་བ་དང། རྣམ་བརྟག་མ་བྱས་པར་འཆང་ན་སྡམས་ཞག་བཅུ་འདས་པ་ན་ཕྱ་མ་ལ་ཡང་ཤན་སྟོབས་ཀྱིས་སྤང་བར་འགྱུར་ལ། དེ་ཡང་བྱིན་གྱིས་མ་བརླབས་པ་ལ་ཤན་འབྱུང་

[031B] བྱིན་རླབས་ཅན་ནི་རྡེག་བྱེད་དང་མཉམ་དུ་རྙེད་པ་ལ་ཡང་ཤན་འབྱུང་ངོ། །ཟླ་བར་འཇོག་པ་ལ་ནི་བྱིན་གྱིས་མ་བརླབས་པས་བྱིན་གྱིས་མ་བརླབས་པ་ཉིད་ལ་རྡེག་པའི་ཚུལ་སྦྱར་ཏེ་ཤེས་པར་བྱའོ། །ཞག་
བདུན་པའི་གསོག་འཇོག་གི་སྤང་བ་ལ་ནི་བརྡེག་བྱ་རྡོག་བྱེད་གཉི་ག་ཞག་བདུན་པའི་བྱིན་རླབས་ཅན་དང་བརྡག་བྱ་ཞག་གཅིག་གིས་ཕྱིས་རྙེད་པ་དགོས་ཤིང་རྡེག་བྱེད་བུ་རམ་ཡིན་ན་བརྡེག་བྱ་ཡང་བུ་རམ་ལྟ་བུ་ནང་ཚན་གྱི་རིགས་མཐུན་པ་དགོས་སོ། །དེ་དག་ལས་
གཞིའི་ཡན་ལག་མ་ཚང་བ་ཁྲུ་གང་དུ་མ་ལོངས་པ་རེ་བ་མེད་པར་འཆང་བ་དང། འཁོར་གསུམ་གྱི་ཕྱེད་མི་ཁེབས་པ་དང་རྒྱུ་མི་རུང་བ་རྔ་བ་ལ་ལས་བྱས་པ་སོགས་ལ་རེ་བ་མི་འཆགས་པས་རེ་བ་དང་བཅས་ཏེ་འཆང་བ་ལ་ཡང་ཞག་བཅུ་འཆང་བའི་ཉེས་བྱས་སོ། །དྲིའུ་
ཐོག་ལ་སོགས་པ་ལ་ཡང་རེ་བ་མི་འཆགས་པས་ཞག་བཅུ་འཆང་བའི་ལྟུང་བར་འགྱུར་རོ། །གཉིས་པ་ཟླ་བར་འཇོག་པའི་སྤང་བ་ལ་ལྟུང་བ་རྣམ་གཞག་དང་བསླབ་བྱའི་ཉེས་བྱས་གཉིས། དང་པོ་ལ་བཞི་ལས་གཞིའི་ཡན་ལག་ལ་གང་འཇོག་པའི་དངོས་པོ་ནི་གོས་ཡིན་
པ། རྒྱུའི་སྒོ་ནས་རུང་བ། ཁྲུ་གང་དུ་ལོངས་ཤིང་འཁོར་གསུམ་ཁེབས་པ་ལས་ཆུང་བ། རང་དབང་ཞིང་གནས་སྐབས་དབང་བྱར་ཡོད་པ། ཁ་བསྐང་གི་གོས་ལ་རེ་བ་དང་བཅས་པ། བྱིན་གྱིས་མ་བརླབས་པའོ། །རྟེན་ནི་སྲ་བརྐྱང་མ་བཏིང་བ་ཆོས་གོས་མ་ཚང་པའོ། །བསམ་
པ་ལ་འདུ་ཤེས་མ་འཁྲུལ་ཞིང་ཀུན་སླང་རང་དགར་རང་དོན་དུ་འཆང་འདོད་རྒྱུན་མ་ཆད་པའོ། །སྦྱོར་བ་རང་ངམ་ཤན་སྟོབས་ཀྱིས་ཞག་སུམ་ཅུ་བར་མ་ཆད་དུ་འཇོག་པར་རྩོམ་པའོ། །མཐར་ཐུག་དེའི་དབང་གིས་རང་ངམ་ཤན་སྟོབས་ཀྱིས་ཞག་སུམ་ཅུ་འདས་པའོ། །ཁྲུ་གང་

[032A]༄༅། །ལས་ཆུང་ཞིང་རེ་བ་འཆགས་རུང་ཞིག་རེ་བ་དང་བཅས་ཏེ་འཆང་ན་ཟླ་བ་འདས་པའི་ཚེ་ཉེས་བྱས་སོ། །གཉིས་པ་བསླབ་བྱའི་ཉེས་བྱས་ནི། སྣམ་སྦྱར་དང་གདིང་བ་སར་བ་ལ་ཉིས་རིམ་དང་བླ་གོས་དང་མཐང་ཐོས་ཚིག་རྐྱང་དུ་མ་བྱས་པ་དང། དུས་
ཚིགས་སུ་སྤྱད་པ་ལ་རིམ་པ་དེ་རྣམས་ལས་ཉིས་འགྱུར་དུ་མ་བྱས་པ་དང། རིམ་པ་དེ་དག་ལས་ལྷག་པར་བྱས་པ་དང། རིམ་པ་དེ་དག་ལ་བྱི་དོར་སོགས་བྱེད་པའི་ཚེ་འདི་ཉིད་དུ་སྦྱར་བར་བྱའོ་སྙམ་པའི་བློ་མ་བསྐྱེད་པར་ཕོག་པ་དང། སྣམ་སྦྱར་གྱི་སྣམ་ཕྲན་དགུ་
མ་ལོངས་པ་དང། ཉི་ཤུ་རྩ་ལྔ་ལས་ལྷག་པ་དང། སྣམ་ཕྲན་བཅུ་པ་སོགས་སུ་བྱས་པ་དང། སྣམ་ཕྲན་དགུ་བ་བཅུ་གཅིག་པ་བཅུ་གསུམ་པ་རྣམས་ལ་གླེགས་བུ་ཕྱེད་དང་གསུམ་པ་དང། སྣམ་ཕྲན་བཅོ་ལྔ་པ་བཅུ་བདུན་པ་བཅུ་དགུ་པ་རྣམས་ལ་གླེགས་བུ་ཕྱེད་དང་
བཞི་པ་དང། སྣམ་ཕྲན་ཉེར་གཅིག་པ་ཉེར་གསུམ་པ་ཉེར་ལྔ་པ་རྣམས་ལ་གླེགས་བུ་ཕྱེད་དང་ལྔ་པ་རྣམས་མ་བྱས་པ་དང། སྣམ་ཕྲན་གླེགས་བུ་དང་བཅས་པའི་ཆོས་གོས་གསུམ་ལ་སྲིད་དུ་ཁྲུ་ལྔ་ཞེང་དུ་ཁྲུ་གསུམ་ལས་ལྷག་པར་བྱས་པ་དང། ཕྱེད་དང་ལྔ་དང་
ཕྱེད་དང་གསུམ་ལས་ཆུང་བ་བྱས་པ་དང། སྣམ་ཕྲན་གླེགས་བུ་མེད་པའི་བླ་གོས་ལ་སྲིད་དུ་ཁྲུ་བཅུ་གཉིས་དང་ཞེང་དུ་ཁྲུ་གསུམ་ལས་ལྷག་པ་དང། ཕྱེད་དང་གསུམ་ལས་ཆུང་བ་དང། སྣམ་ཕྲན་མེད་པའི་མཐང་གོས་ལ་སྲིད་དུ་ཁྲུ་བདུན་ཞེང་དུ་ཁྲུ་དོ་ལས་
ལྷག་པ་དང་འཁོར་གསུམ་ཁེབས་པའི་ཚད་ལས་ཆུང་བ་བྱད་པ་རྣམས་ལ་ཉེས་བྱས་སོ། །བླ་གོས་དང་མཐང་གོས་ལ་མ་དྲས་པ་བྱས་ཀྱང་ཉེས་པ་མེད་ལ་བྱེད་ན་བླ་གོས་ལ་སྣམ་ཕྲན་བདུན་པ་གླེགས་བུ་ཕྱེད་དང་གསུམ་པ་དང། མཐང་གོས་ལ་སྣམ་ཕྲན་ལྔ་

[032B] །གསུམ་པ་འབྲལ་བའི་སྤང་བ་ལ་ལྟུང་བ་རྣམ་གཞག་དང་བསླབ་བྱའི་ཉེས་བྱས་གཉིས། དང་པོ་ལ་བཞི་ལས་གཞིའི་ཡན་ལག་ལ་གང་དང་འབྲལ་བའི་དངོས་པོ་ནི་ཆོས་གོས་གསུམ་གང་རུང་ཚད་ལྡན་དངོས་ཀྱི་བྱིན་རླབས་
དང་ལྡན་པ། དགོན་པ་པས་འཇིགས་པ་དང་བཅས་པའི་ཚེ་གནས་གཞན་དུ་བཞག་པའི་སྣམ་སྦྱར་མ་ཡིན་པའོ། །གནས་ནི་ཆོས་གོས་ཀྱི་གནས་ཉེ་འཁོར་དང་བཅས་པ་ལས་གཞན་ཡིན་པའོ། །གང་གིས་འབྲལ་བའི་རྟེན་ནི་སྲ་བརྐྱང་མ་བཏེང་བ་སྣམ་སྦྱར་གྱི་ཆ་
ནས་མི་འབྲལ་བའི་གནང་བ་མ་ཐོབ་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དགར་འབྲལ་འདོད་རྒྱུན་མ་ཆད་པའོ། །སྦྱོར་བ་འབྲལ་བར་རྩོམ་པ། མཐར་ཐུག་ཞག་གཅིག་གི་མཚན་མོ་འདས་པའོ། །གཉིས་པ་བསླབ་བྱ་ནི་ཉི་མ་དེ་ཉིད་ལ་ཕྱིར་འོང་
བའི་བསམ་པ་མེད་པར་གདིང་བ་བཞག་སྟེ་འགྲོ་བ་དང། ཕྱིར་འོང་བར་བསམས་ཏེ་སོང་བ་ལས་མ་ནུས་ན་གདིང་བ་མ་གཡར་བར་གནས་པ་དང། མ་རྙེད་ན་བླ་གོས་ཀྱིས་གནས་མལ་ལ་མ་བསྐྱབས་པ་དང། དེར་ཡུན་རིང་དུ་ཉལ་བ་དང། དགེ་སློང་དང་སྒོ་གླེགས་
མེད་པའི་གནས་སུ་རས་ཆེན་འཇོག་པ་དང། ཆར་བབ་པ་དང་ཆུ་ཀླུང་གིས་ཆོད་པ་དང་དེ་གཉིས་འབྱུང་བར་དོགས་པ་རྣམས་སུ་འགྲོ་བའི་ཚེ་རས་ཆེན་མ་ཁྱེར་བ་དང། གཞག་པའི་གནས་སུ་དགེ་སློང་དང་སྒོ་གླེགས་ཡོད་པས་རླག་པའི་ཉེས་དམིགས་མེད་ཅིང་ཁྱེར་
བའི་ཚེ་ཆར་འབབ་པ་སོགས་ཀྱིས་ཆུད་ཟ་བའི་ཉེས་དམིགས་ཡོད་པའི་ཚེ་སྣམ་སྦྱར་ཁྱེར་བ་དང། གཞག་པའི་གནས་སུ་ཉེས་དམིགས་ཡོད་ཅིང་ཁྱེར་བའི་གནས་སུ་ཉེས་དམིགས་མེད་པའི་ཚེ་མ་ཁྱེར་བ་དང། གཉི་གར་ཉེས་དམིགས་ཡོད་པའི་ཚེ་མ་ཁྱེར་

[033A]༄༅། །བ་དང། གཉི་གར་ཉེས་དམིགས་མེད་པའི་ཚེ་གནང་བ་མ་ཐོབ་པ་དང། སྲ་བརྐྱང་མ་བཏིང་བ་རྣམས་ཀྱིས་སྣམ་སྦྱར་མ་ཁྱེར་བ་དང། སྣམ་སྦྱར་བཞག་སྟེ་ཉི་མ་དེ་ཉིད་ལ་ཕྱིར་མི་སླེབ་པའི་གནས་སུ་འགྲོ་བ་དང། གནས་གཞན་དུ་སོང་ནས་
སྣམ་སྦྱར་ཡོད་པའི་གནས་སུ་ལྡོག་མ་ནུས་པའི་ཚེ་སྣམ་སྦྱར་གྱི་བྱིན་རླབས་མ་ཕྱུང་བ་དང། རྒན་པོ་དང་ནད་པས་སྣམ་སྦྱར་དང་མི་འབྲལ་བའི་གནང་བ་གསོལ་བའི་ཚེ་མ་བྱིན་པ་རྣམས་ལ་ཉེས་བྱས་སོ། །བཞི་པ་དགོན་པ་པའི་འབྲལ་སྤང་ལ་བཞི་ལས་
གཞིའི་ཡན་ལག་ལ་གང་དང་འབྲལ་བའི་དངོས་པོ་ནི་དགོན་པ་པའི་གནས་འཇིགས་པ་དང་བཅས་པའི་དུས་ཀྱི་སྣམ་སྦྱར་བྱིན་རླབས་ཅན་ནོ། །གང་གིས་འབྲལ་བའི་རྟེན་ནི་དགོན་པ་བའི་ཡི་དམ་དང་ལྡན་ཞིང་སྲ་བརྐྱང་མ་བཏིང་བ་དང། མི་
འབྲལ་བའི་གནང་བ་མ་ཐོབ་པ་དང། དགོན་པ་པ་དང་ཆོས་གོས་ཀྱི་གནས་སུ་འོང་བའི་བར་ཆད་དང་མི་ལྡན་པའོ། །གང་དུ་འབྲལ་བའི་གནས་ནི་ཆོས་གོས་ཡོད་པའི་གནས་དང་དགོན་པ་ལས་གཞན་ཡིན་པའི། །བསམ་པ་ལ་
འདུ་ཤེས་མ་འཁྲུལ་ཞིང་ཀུན་སློང་རང་དགར་འབྲལ་འདོད་རྒྱུན་མ་ཆད་པའོ། །སྦྱོར་བ་འབྲལ་བར་རྩོམ་པ། མཐར་ཐུག་ཞག་དྲུག་པའི་མཚན་མོ་འདས་པའོ། །ལྔ་པ་འཁྲུར་འཇུག་པའི་སྤང་བ་ལ་ལྟུང་བ་རྣམ་གཞག་དང་བསླབ་བྱའི་ཉེས་བྱས་གཉིས་
དང་པོ་ལ་བཞི་ལས་གཞིའི་ཡན་ལག་ལ་གང་ལ་འཁྲུར་འཇུག་པའི་ཡུལ་ནི་དགེ་སློང་མའི་སྡོམ་པ་དག་པ། ལྟ་བ་མཐུན་པ། མཚན་མི་མཐུན་པ། ལུས་བསྟེན་དུ་རུང་བ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ཉ་དུ་དང་རྫུ་འཕྲུལ་ཅན་

[033B] །གང་འཁྲུར་འཇུག་པའི་དངོས་པོ་ནི་ཆོས་གོས་གསུམ་དང་གདིང་བ་རྣམས་གང་ཡང་རུང་བ་ཚད་ལྡན་དངེས་ཀྱི་བྱིན་རླབས་ཅན་ཡིན་པ། རྙིང་པའམ་མི་གཙང་བ་སོགས་ཀྱིས་གོས་པས་འཁྲུར་འཇུག་པར་འོས་པ། སྔར་འཁྲུ་བའི་རྩོམ་པ་མ་བྱས་པ། རྣམ་
བརྟགས་མ་བྱས་པ། དགེ་འདུན་གྱི་མ་ཡིན་པ། རང་དབང་བའོ། །བསམ་པ་ལ་འདུ་ཤེས་དགེ་སློང་མ་ཉེ་དུ་མ་ཡིན་པ་ལ་མ་ཡིན་པར་འདུ་ཤེས་པའམ་ཡིད་གཉིས་ཟ་བའོ། །ཀུན་སློང་རང་དོན་དུ་འཁྲུ་བ་སོགས་བྱེད་དུ་འཇུག་འདོད་རྒྱུན་མ་ཆད་པའོ། །སྦྱོར་བ་ངག་
མཚན་ཉིད་ལྔ་ལྡན་གྱིས་འཁྲུ་བ་དང་འཚེད་པ་དང་འཆག་པ་གང་རུང་བྱེད་དུ་འཇུག་པའི་ཚིག་སྨྲ་བར་རྩོམ་པའོ། །མཐར་ཐུག་དེའི་རྐྱེན་གྱིས་ཕྱོགས་གཅིག་ཡན་ཆད་ལ་འཁྲུ་བ་སོགས་བྱས་པའོ། །ལྟུང་བ་སྐྱེད་པའི་ཚུལ་ནི། སྦྱོར་བ་གཅིག་གིས་འཁྲུ་བ་དང་འཚེད་པ་
དང་འཆག་པ་རྣམས་ཐམས་ཅད་བྱེད་དུ་བཅུག་ན་ཡང་ལྟུང་བྱེད་གཅིག་ཁོ་ནའོ། །དེ་དག་ལས་གཞིའི་ཡན་ལག་མ་ཚང་བ་དགེ་སློང་མ་ཉེ་དུ་མ་ཡིན་པ་ལ་མ་ཡིན་པར་འདུ་ཤེས་པའམ་ཡིད་གཉིས་ཟ་བས་འཁྲུར་བཅུག་པ་དང། དྲེའུ་རྡོག་ཁྱིམ་པའི་གོས། སྔས་ནང་
ཚངས་ཅན། སྤང་ལྟུང་བྱུང་བའི་གོས་རྣམ་བརྟགས་བྱས་པ། དགེ་འདུན་གྱི་གོས་འཁྲུར་བཅུག་པ་རྣམས་དང། སྦྱོར་བའི་ཡན་ལག་མ་ཚང་བ་མདགས་པས་འཁྲུར་བཅུག་པ་སོགས་ལ་ཉེས་བྱས་སོ། །གཉིས་པ་བསླབ་བྱའི་ཉེས་བྱས་ནི། སངས་རྒྱས་ཀྱི་གསུང་དང་མི་འགལ་
བའི་དགེ་འདུན་གྱི་ཁྲིམས་སུ་བྱ་བ་མ་བསྲུངས་བ་དང། གློ་བུར་དུ་འོངས་པས་ངལ་བསོ་བ་སོགས་བྱས་མ་ཐག་ཏུ་ཁྲིམས་སུ་བྱ་བ་མ་དྲིས་པ་དང། དེ་ལས་འགལ་བ་དང། ཆོས་གོས་སོགས་ལྷག་པ་འབུལ་བ་དགེ་འདུན་གྱི་དོན་དུ་གཞག་པའི་ཕྱིར་མ་བྲངས་པ་

[034A]༄༅། །རྣམས་ལ་ཉེས་བྱས་སོ། །དྲུག་པ་མཐོ་གང་གི་སྤང་བ་ལ་བཞི་ལས་གཞིའི་དངོས་པོ་གདིང་མ་ རང་གི་ཡིན་པ། དུས་ཚིགས་སུ་མ་སྤྱད་པའི་གསར་པ་ཡིན་པ། རྙིང་པ་བདེ་བར་གཤེགས་པའི་མཐོ་གང་གིས་མ་གླན་
པའོ༑ ༑རྟེན་ནི་གདིང་བ་རྙིང་པ་འཐུད་ཅིང་སྦྱར་བ་ཡན་ཆད་ཀྱིས་བདེ་བར་གཤེགས་པའི་མཐོ་གང་དུ་ལོངས་པ་ཡོད་པའམ། རང་དགར་བཏང་བའི་སྒོ་ནས་མེད་པ་གང་ཡང་རུང་བའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རྙིང་པ་མཐོ་གང་གིས་མ་གླན་
པར་སྦྱད་པར་འདོད་པའོ། །སྦྱོར་བ་ལུས་ཀྱིས་སྤྱོད་པར་རྩོམ་པའོ། །མཐར་ཐུག་ལོངས་སྤྱད་པ་སྟེ་དེ་ཡང་རྙིང་པར་མ་གྱུར་པར་དུ་ལོངས་སྤྱད་པ་རེ་རེ་ལ་ལྟུང་བ་རེ་རེར་འགྱུར་རོ། །གཉིས་པ་མེད་པ་ཚོལ་བ་ལས་གྱུར་པ་ལ་ཁྱིམ་པའི་ཡུལ་ལས་གྱུར་བ་དང་
རབ་བྱུང་གི་ཡུལ་ལས་གྱུར་པ་གཉིས། དང་པོ་ལ་གོས་སྒྲུབ་པའི་ཚུལ་ལ་བརྟན་པ་དང། དུས་ལ་བརྟེན་པ་གཉིས། དང་པོ་ལ་བདུན་ལས་གོས་སློང་བའི་སྤང་བ་ལ་བཞི་ལས་གཞིའི་ཡན་ལག་ལ་གང་ལ་བསླར་བའི་ཡུལ་ནི་རབ་ཏུ་བྱུང་བའི་རྟགས་སྡོམ་
དང་མི་ལྡན་པའི་ཁྱིམ་པ་ཡིན་པ། ཐ་སྙད་ལྔ་དང་ལྡན་པ། ལུས་ཐ་མལ་རུ་གནས་པ། རང་ལས་ནོར་ཐ་དད་པ། ཉེ་དུ་མ་ཡིན་པ། མ་བསླངས་པར་དངོས་སུ་འབུལ་བ་མ་ཡིན་པ་སྟེ་ཆོས་དྲུག་ལྡན་ནོ། །གང་བསླང་བའི་དངོས་པོ་ནི་གོས་རུང་ཞིང་ཁྲུ་གང་དུ་ལོངས་
པ། སྦྱིན་བདག་དེ་ཉིད་ཀྱི་ཡིན་པའོ། །གང་གིས་སློང་བའི་རྟེན་ནི་སྲ་བརྐྱང་མ་བཏིང་ཞིང་གང་སློང་བའི་གོས་དེ་རང་ལ་ཡོད་པ། སྦྱིན་བདག་གིས་རང་ལ་བསྡོས་པར་མ་ཤེས་པའོ། །བསམ་པ་ལ་འདུ་ཤེས་མུ་འཁྲུལ་ཞིང་ཀུན་སློང་འདོད་རྒྱུན་མ་ཆད་པའོ།།

[034B] །མཐར་ཐུག་ནི་རིན་ཐང་དང་ཁ་དོན་དང་ཁྲུ་ཚད་གང་བསླངས་པ་དེ་ཐོབ་པའོ། །གཞིའི་ཡན་ལག་མ་ཚང་བ་རས་མ་དང་ཁ་ཚར་སློང་བ་ལ་ལྟུང་བ་མེད། རྒྱུ་སྤུན་དང་བལ་སློང་བ་རྣམས་ལ་ཉེས་
བྱས་སོ། །གཉིས་པ་སློང་བར་རིགས་པའི་སྤང་བ་ལ་བཞི་ལས་གཞིའི་ཡན་ལག་ལ་གང་ལ་སློང་བའི་ཡུལ་ནི་ཁྱིམ་པ་ཆོས་དྲུག་ལྡན། གང་བསླང་བའི་དངོས་པོ་ནི་གོས་ཡིན་པ། རུང་བ། ཁྱིམ་པ་དེ་ཉིད་ཀྱི་ཡིན་པ། ཟུང་གཅིག་ལས་ཁྲུ་གང་ཡན་ཆད་
ཀྱིས་ལྷག་པའོ། །རྟེན་ནི་སྲ་བརྐྱང་མ་བཏང་བ། རང་ལ་དགོས་པའི་འཚོ་བའི་ཡོ་བྱད་གསུམ་ཡན་ཆད་མ་ཚང་བའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་ཟུང་གཅིག་ལས་ལྷག་པ་སློང་བར་འདོད་པའམ་མ་བསླངས་ཀྱང་ལྷག་མའི་ཆ་
མི་སྟེར་བར་འདོད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྦྱིན་བདག་གཅིག་ལ་སློང་བར་རྩོམ་པའམ་ལྷག་མ་མི་སྦྱིན་པར་རྩོམ་པའོ། །མཐར་ཐུག་ལྷག་པ་ཐོབ་པའམ་མི་སྦྱིན་པར་ཐག་བཅད་པའོ། །ལྷག་པར་བསླངས་པས་ལྟུང་བར་འགྱུར་ཚུལ་ནི། དང་
པོ་ཉིད་ནས་སྦྱིན་བདག་གཅིག་ལས་གོས་ཟུང་གཅིག་ལས་ཁྲུ་གང་གིས་ལྷག་པར་བསླངས་པ། ཁྱིམ་པའི་གོས་ལ་འབྲིང་ཚད་མ་བཤད་པས་སྟོད་གཡོགས་ཁྲུ་ཕྱེད་དང་ལྔ་པ་དང་ཕྱེད་དང་གསུམ་པ་ནས་ཆེ་ཚད་ལ་མ་སློབ་པའི་བར་དང། སྨད་གཡོགས་
འཁོར་གསུམ་ཁེབས་བ་ནས་ཆེ་ཚད་ལ་མ་སླེབ་པའི་བར་ནི་ཆུང་ངུ་ཡིན་ལ། དེ་དག་ལས་འཁོར་གསུམ་ཁེབས་པ་ཡན་ཆད་གང་རུང་ཐོབ་པ་ལས་ཁྲུ་གང་ཡན་ཆད་དུ་ཁ་བསྐངས་ཏེ་བསླངས་པ་ལ་སྤང་བར་འགྱུར་རོ། །ལྷག་པ་མ་བྱིན་པས་ལྟུང་བར་འགྱུར་ཚུལ་ནི། ཁྱིམ་

[035A]༄༅། །པའི་གོས་ཆུང་ངུ་བསླངས་པས་ཆེན་པོ་ཐོབ་པ་ན་ལྷག་པ་མི་སྦྱིན་པ་ལ་སྤང་བར་འགྱུར་ཞིང། ཆུང་ངུ་གང་བསླངས་པ་དེ་ལས་ལྷག་པ་ཐོབ་ཀྱང་ཆེ་ཚད་དུ་མ་ལོངས་ན་ལྷག་པ་མི་སྦྱིན་དགོས་ཏེ། ཆུང་ངུ་ལས་ལྷག་པ་མ་ཐོབ་པའི་ཕྱིར་རོ། །རབ་བྱུང་གི་ཚད་
གསུམ་ལས་སྔ་མ་བསླངས་པས་ཕྱི་མ་ཐོབ་པ་ན་ལྷག་པ་མི་སྦྱིན་ན་ཡང་སྤང་བར་འགྱུར་རོ། །གཞིའི་ཡན་ལག་མ་ཚང་བ་རྔ་བལ་ལ་སོགས་པ་རབ་བྱུང་ལ་མི་རུང་བ་བསླངས་ན་སྦྱོར་བ་དང་དངོས་གཞི་གཉི་ག་ལ་ཉེས་བྱས་སོ། །གསུམ་པ་དང་བཞི་པ་སྤགས་པ་སློང་
བ་དང་སོ་སོ་ནས་སྤགས་པ་སློང་པའི་སྤང་བ་གཉིས་ལ་བཞི་ལ་གཞིའི་ཡན་ལག་ལ་གང་ལ་སློང་བའི་ཡུལ་ནི་ཁྱིམ་པ་ཆོས་དྲུག་ལྡན་ཐུན་མོང་དུ་དགོས་ཤིང། སོ་སོ་ནས་སྤགས་པ་སློང་བ་ལ་སྦྱིན་བདག་ཕོ་མོ་སོ་སོ་ནས་གོས་རེ་རེ་བསྔོས་པ་དང། སྤགས་པ་
སློང་བ་ལ་གོས་གཅིག་བསྔོས་ །གང་བསླང་བའི་དངོས་པོ་ནི་གོས་དངོས་སུ་གྲུབ་པ། རུང་ཞིང་ཚད་དང་ལྡན་པ། སྦྱིན་བདག་དེ་ཉིད་དབང་ཞིང་རང་ལ་བསྔོས་པའོ། །རྟེན་ནི་སྲ་བརྐྱང་མ་བཏིང་བ། སྦྱིན་བདག་གིས་བསྔོས་པར་ཤེས་པའོ། །བསམ་པ་འདུ་
ཤེས་མ་འཁྲུལ་ཞིང་ཀུན་སློང་སློང་འདོད་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྦྱིན་བདག་གིས་མ་ཕུལ་བའི་སྔ་རོལ་དུ་སློང་བར་རྩོམ་པའོ། །མཐར་ཐུག་ལག་ཏུ་གྲུབ་པའོ། །ལྔ་པ་འཐག་ཏུ་འཇུག་པའི་སྤང་བ་ལ་བཞི་ལས། གཞིའི་ཡན་
ལག་ལ་ཐ་ག་པ་ནི་ཐགས་གླ་ཅི་བདེར་སྟོབས་པ་པོ་མ་ཡིན་པ་སྦྱར་བའི་ཁྱིམ་པ་ཆོས་དྲུག་ལྡན་ནོ། །གང་འཐག་ཏུ་འཇུག་པའི་དངོས་པོ་ནི་རུང་ཞིང་ཚད་དུ་ལོངས་པ། རང་གི་ཡིན་པ། སྔར་གཞན་གྱིས་ཚད་ལ་གནོད་པའི་འཐག་པའི་རྩོམ་པ་མ་བྱས་པའོ། །བསམ་

[035B] །སྦྱོར་བ་རྔན་པ་མ་བྱིན་པར་རང་ངམ་ཕོ་ཉ་བ་ཁྱིམ་པ་ཉེ་དུ་མ་ཡིན་པ་ཐ་སྙད་ལྔ་ལྡན་གྱིས་ངག་མཚན་ཉིད་ལྔ་ལྡན་གྱིས་འཐག་ཏུ་འཇུག་པར་རྩོམ་པའོ། །མཐར་ཐུག་
གིས་བཏགས་ཟིན་པའོ། །དྲུག་པ་འཐག་པ་སྐྱེད་པའི་སྤང་པ་ལ་བཞི་ལས་གཞིའི་ཡན་ལག་ལ་འཐག་པ་སྐྱེད་པའི་སྦྱིན་བདག་དང་ཐག་པ་གཉི་ག་ཁྱིམ་པའི་ཆོས་དང་པོ་ལྔ་དང་ལྡན་པའོ། །དངོས་པོ་ནི་རང་ལ་བསྔོས་པའི་དོག་པ་ཡིན་པ། རུང་ཞིང་ཚད་དུ་ལོངས་པ་
ཁྱིམ་པ་དེ་ཉིད་ཀྱི་ཡིན་པ། སྔར་གཞན་གྱིས་ཆོད་ལ་གནད་པའི་འཐག་པའི་རྩོམ་པ་མ་བྱས་པའོ། །རྟེན་ནི་སྦྱིན་བདག་གིས་འཐག་པ་སྐྱེད་པའི་གནང་བ་མ་བྱིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་འཐག་པ་སྐྱེད་འདོད་རྒྱུན་མ་ཆད་པའོ། །སྦྱོར་བ་
རང་འམ་བསྐོས་པས་ངག་མཚན་ཉིད་ལྔ་ལྡན་གྱིས་ཁོ་ལག་ཆེ་བའམ་འབྲས་བཟང་བ་གྱིས་ཤིག་ཅེས་སོགས་ཀྱིས་བསྒོ་བས་འཐག་པ་སྐྱེད་པར་རྩོམ་པའོ། །མཐར་ཐུག་རྔན་པ་བྱིན་ཀྱང་སྦྱིན་བདག་གིས་བསྔོས་པ་ལས་ལྷག་པའི་དོག་པ་གོས་ཁྲུ་གང་གི་
རྒྱུའི་ཆེད་དུ་ལོངས་པ་ཟད་པའམ། མ་ཟད་ཀྱང་རྔན་པ་མ་བྱིན་པར་འཐག་པ་ཟིན་པའོ། །སྦྱོར་བའི་ཡན་ལག་མ་ཚང་བ་ཚིག་གིས་མི་བསྒོ་བར་འཐག་པ་བསྐྱེད་པའི་དོན་དུ་འགྲོ་བ་ཙམ་ལ་ཉེས་བྱས་སོ། །བདུན་པ་སྔོས་སྒྱུར་གྱི་སྤང་པ་ལ་ལྟུང་བ་རྣམ་གཞག་
དང་བསླབ་བྱ་གཉིས། དང་པོ་ལ་བཞི་ལས་གཞིའི་ཡན་ལག་ལ་སྦྱིན་བདག་ནི་ཁྱིམ་པ་ཡིན་པ། ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། རང་དང་བསྔོས་པའི་ཡུལ་གཉིས་ལས་ནོར་ཐ་དད་པའོ། །གང་བསྒྱུར་བའི་དངོས་པོ་ནི་ཟས་ལས་

[036A]༄༅། །གཞན་པའི་རྙེད་པ་ཡིན་པ། རུང་ཞིང་ཚད་དུ་ལོངས་པ། སྦྱིན་ནས་དག་གིས་གཞན་ལ་བསྔོས་པ་ཡིན་པའོ། །གང་བསྒྱུར་བའི་ཡུལ་ནི་བདག་ལས་ནོར་ཐ་དད་པ་སྟེ་དགེ་སློང་ཆོས་དྲུག་ལྡན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བརྐུ་
སེམས་ལས་གཞན་པས་བདག་ཉིད་ལ་སྒྱུར་འདོད་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་བསྤོས་སྒྱུར་གྱི་ཚིག་སྨྲ་བར་རྩོམ་པའོ། །མཐར་ཐུག་དེའི་རྐྱེན་གྱིས་ཐོབ་པའོ། །གཞིའི་ཡན་ལག་མ་ཚང་བ་གཞན་ལ་བསྔོས་པ་གཞན་ལ་སྒྱུར་བ་
དང། ཟས་ཀྱི་རྙེད་པ་སྒྱུར་བ་དང། གནས་ཁང་ལ་བསྔོས་པ་གཞན་ལ་སྒྱུར་བ་སོགས་དབྲལ་བ་དང་སྦྱར་བའི་ཡུལ་གཉི་གའམ་གང་རུང་སེམས་ཅན་མ་ཡིན་པ་ལ་སྒྱུར་བ་དང། གཙུག་ལག་ཁང་དེ་ཉིད་ཀྱི་ཤར་ཕྱོགས་ལ་བསྔོས་པ་ནུབ་ཕྱོགས་ལ་སྒྱུར་
བ་དང། ཤར་ཕྱོགས་ཉིད་ཀྱི་ཡང་གཞན་ལ་བསྔོས་པ་གཞན་ལ་སྒྱུར་བ་སོགས་ལ་ཉེས་བྱས་སོ། །དེ་བཞིན་དུ་ཡིད་ཀྱིས་གཞན་ལ་བསྔོས་པ་མི་སྦྱིན་པ་དང། ཤི་བའི་ཡོ་བྱད་ལ་སོགས་པའི་རྙེད་པ་མཚམས་ཀྱི་ཕྱི་རོལ་ཏུ་སོང་སྟེ་བྱིན་གྱིས་རློབ་པ་དང། ཕྱིན་གྱིས་
མ་བརླབས་པར་བགོ་བ་དང། རྙེད་པ་དེ་ལ་གཏོགས་པའི་གང་ཟག་ཐམས་ཅད་མ་ཚོགས་པར་བགོ་བ་དང། དབྱར་རྙེད་སོགས་ཀུན་དབང་བའི་རྙེད་པ་དགེ་སློང་གཉིས་སམ་གསུམ་གྱིས་ལེན་པ་རྣམས་ལ་ཉེས་བྱས་སོ། །བྱང་ཆུབ་ཆེན་པོ་དང་ཆོས་ཀྱི་འཁོར་
ལོ་དང་ཆོ་འཕྲུལ་ཆེན་པོ་དང་ལྷ་ལས་བབས་པའི་མཆོད་རྟེན་བཞི་པོ་གཅིག་ལ་བསྔོས་མ་གྲུབ་པའི་ཚེ་ཕན་ཚུན་བསྒྱུར་དུ་རུང་ཞིང། དེ་དག་ལ་བསྔོས་ཕ་མ་གྲུབ་ནའང་མཆོད་རྟེན་གཞན་ལ་བསྒྱུར་དུ་མི་རུང་ལ། གཞན་ལ་བསྔོས་པ་མ་གྲུབ་པའི་ཚེ་

[036B] །བཞི་པོ་དེ་དག་ལས་གཞན་པའི་དཀོན་མཆོག་ལ་བསྔོས་པ་ནང་ཕན་ཚུན་མ་གྲུབ་ན་བསྒྱུར་དུ་རུང་ལ། གཞན་དུ་རྣམ་པ་ཐམས་ཅད་དུ་བསྒྱུར་བར་མི་བྱའོ། །གཉིས་པ་བསླབ་བྱའི་ཉེས་བྱས་ནི་སྲུང་མ་མ་བཞག་པར་གཙུག་
ལག་ཁང་རང་དགར་དོར་བ་དང། སྲུང་མ་དེས་གནས་དེར་དགེ་སློང་གཞན་མ་བྱུང་ན་ལོ་བཅུ་མ་བསྡད་པ་དང། དེའི་ཚེ་ཉེ་འཁོར་གྱི་གཙུག་ལག་ཁང་དང་གསོ་སྦྱོང་ཐ་དད་ཅིང་རྙེད་པ་ཐུན་མོང་བའི་ལས་མ་བྱས་པ་དང། འགྲོ་བའི་ཚེ་རྫས་རྣམས་ཉེ་འཁོར་གྱི་གཙུག་
ལག་ཁང་དུ་མ་བཅོལ་བ་དང། གནས་དེར་སྡོད་པ་འགའ་ཞིག་བྱུང་ན་བཅོལ་ས་དེས་རྫས་རྣམས་མ་བྱིན་པ་དང། བཅོལ་ས་དེས་མ་བྱིན་ན་འཆོལ་བ་པོས་བླངས་ཏེ་མ་བྱིན་པ་དང། གཙུག་ལག་ཁང་དུ་ཕུལ་བའི་རྫས་གཙུག་ལག་ཁང་གཞན་དུ་སྦྱིན་པ་དང་
སྦྱིན་བདག་གིས་གཙུག་ལག་ཁང་གི་རྫས་གཙུག་ལག་ཁང་གཞན་དུ་བསྒྱུར་བའི་ཚེ་མཐུས་མ་བཟུང་བ་དང། གཙུག་ལག་ཁང་གི་རྫས་གཙུག་ལག་ཁང་གཞན་དུ་གཡར་པོར་མི་སྦྱིན་པ་རྣམས་སོ། །གཉིས་པ་གོས་སྒྲུབ་པའི་དུས་ལ་བརྟེན་པ་ལ་གཉིས་ལས་དང་པོ་
རས་ཆེན་གྱི་སྤང་པ་ལ་གཉིས་ལས་དང་པོ་ལྟུང་བ་རྣམ་གཞག་ལ་བཞིའི་དང་པོ་ལ་གཞིའི་ཡན་ལག་ལ་གང་ལ་བཙལ་བའི་ཡུལ་ནི་ཁྱིམ་པ་ཆོས་ལྔ་ལྡན་གྱི་སྟེང་དུ་ཅི་བདེར་སྟོབས་པ་པོ་མ་ཡིན་པའོ། །གང་བཙལ་བའི་དངོས་པོ་ནི་རས་ཆེན་ནམ་རས་ཆེན་གྱི་རྒྱུ་རུང་
ཞིང་ཚད་དང་ལྡན་པ། དུས་ཚིགས་སུ་མ་སྤྱད་པ། ཆར་ཆུ་སྐྱོབ་པའི་བྱ་བ་བྱེད་ནུས་པ། སྦྱིན་བདག་དེ་ཉིད་ཀྱི་ཡིན་པའོ། །ཚོལ་བའི་དུས་ནི་རང་གི་ཁས་ལེན་ལ་ལྟོས་ནས་ཟླ་བ་གཅིག་ལས་སྔ་བའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་སློང་

[037A]༄༅། །བར་འདོད་པ་རྒྱུན་མ་ཆད་པའོ། །སྦྱར་བ་དག་མཚན་ཉིད་ལྔ་ལྡན་གྱིས་སློང་བར་ཞུགས་པའོ། །མཐར་ཐུག་དེའི་རྐྱེན་གྱིས་ཁས་ལེན་གྱི་ཟླ་བ་གཅིག་གི་སྔ་རོལ་དུ་ཐོབ་པའོ། །དེ་ནི་བཙལ་བའི་སྤང་བ་ཡིན་ལ། སྦྱིན་བདག་དེ་ཉིད་ཀྱི་ཡིན་པ་ཞེས་པའི་གནས་སུ་རང་
གི་ཡིན་པ་ཞེས་སྦྱར་ནས་ལྷག་མ་གང་བསླང་བའི་དངོས་པོའི་ཆོས་ཚང་བའི་རས་ཆེན་དེ་རང་གི་ཁས་བླངས་ལ་ལྟོས་པའི་དགག་དབྱེ་བྱས་ནས་སྦེད་པ་པོ་ལམ་གཏད་པར་ཟླ་བ་ཕྱེད་བཅང་སྟེ། ཞག་ཕྱི་མའི་སྐྱ་རེངས་ཤར་ནས་རས་ཆེན་བཞག་པ་འཕྱིས་པའི་སྤང་བར་འགྱུར་རོ།།
དུས་ཚིགས་སུ་སྤྱད་པ་བཞག་པ་འཕྱིས་པ་དང། བཙལ་བ་སྔས་པ་དང། དུས་མ་ཡིན་པར་བཙལ་བ་ལས་དུས་སུ་གྲུབ་པ་རྣམས་ལ་ཉིས་བྱས་སོ། །བསླབ་བྱའི་ཉེས་བྱས་ནི་རང་གི་ཁས་ལེན་ལ་ལྟོས་པའི་ཟླ་བ་གཅིག་ནས་བརྩམས་ཏེ་མ་བཙལ་བ་དང། དགག་དབྱེ་ཟིན་
པའི་འོག་ཏུ་ཟླ་བ་ཕྱེད་ཀྱི་བར་དུ་མ་བཅངས་པའོ། །གཉིས་པ་བརྟད་པ་ལས་བྱུང་བའི་སྤང་པ་ལ་བཞི་ལས། གཞིའི་ཡན་ལག་ལ་གང་ལས་བདག་གིར་བྱ་བའི་སྦྱིན་བདག་ནི་ཉེ་དུ་མ་ཡིན་པ་མ་གཏོགས་པའི་ཁྱིམ་པ་ཆོས་བཞི་ལྡན་ནོ། །གང་བདག་གིར་བྱ་བའི་དངོས་པོ་ནི་དབྱར་
གནས་ལས་བྱུང་བའི་གོས་རྙེད་ཡིན་པ། ཕལ་ཆེར་རུང་ཞིང་ཆད་དང་ལྡན་པ། ནད་པ་ལ་སོགས་པའི་བརྟད་པ་ལས་བྱུང་བའི་རྙེད་པ་མ་ཡིན་པའོ། །རྟེན་ནི་སྔ་རོལ་དུ་རྙེད་པ་བདག་གིར་བྱས་ན་དགེ་འདུན་གྱི་རྙེད་པའི་བར་ཆད་སྤོང་བ་མ་ཡིན་པའོ། །བདག་གིར་བྱེད་པའི་དུས་ནི་
དབྱར་གྱི་ནང་ཡིན་པའོ། །བསམ་པ་ལ་འདུ་ཤས་མ་འཁྲུལ་ཞིང་ཀུན་སློང་བདག་གིར་བྱེད་འདོད་རྒྱུན་མ་ཆད་པའོ། །སྦྱོར་བ་བདག་གིར་བྱེད་པ་ལ་ཞུགས་པ། མཐར་ཐུག་བདག་གིར་བྱ་བར་ངེས་པའོ། །དེ་ནི་དབྱར་རྙེད་བདག་གིར་བྱ་བ་སྔས་པའི་སྤང་བ་ཡིན་ལ། བརྟད་པའི་དབང་

[037B] དེའི་ཚུལ་ནི་ཀུན་སློང་རང་གི་སྐལ་བ་ནོད་པར་འདོད་པ་དང༑ མཐར་ཐུག་རང་གི་སྐལ་བ་ཐོབ་པ་ཡིན་ལ་གཞན་རྣམས་གློང་
དང་འདྲའོ། །དབྱར་རྙེད་བཞག་པ་འཕྱིས་པའི་སྤང་བ་ལ་དངོས་པོའི་ཁྱད་པར་རང་གི་ཡིན་པ་དང་བགོས་ན་བར་ཆད་དུ་འགྱུར་བའི་རྐྱེན་དང་མི་ལྡན་པ། རྟེན་ནི་སྦྱིན་བདག་གིས་ཚིག་གིས་དབང་མེད་པ་མ་ཡིན་པ་དབྱར་རྙེད་སྦེད་པ་པོ་མ་བསྐོས་པ་དང། དུས་ནི་དགག་དབྱེའི་ཕྱི་དེ་ཉིན་ཡིན་
པ༑ ཀུན་སློང་རང་དོན་དུ་འཆང་བར་འདོད་པ། སྦྱོར་བ་འཇོག་པ་རྩོམ་པ། མཐར་ཐུག་ཚེས་བཅུ་དྲུག་གི་མཚན་མོ་འདས་པ་རྣམས་ནི་ཐུན་མོང་མ་ཡིན་པའི་ཡན་ལག་ཡིན་ལ་ལྷག་མ་སྔར་དང་འདྲའོ། །གཉིས་པ་རབ་བྱུང་གི་གཞི་ལས་གྱུར་པའི་སྤང་པ་ལ་གཉིས་ལས་དགེ་སློང་
མ་ལ་གོས་ལེན་པའི་སྤང་བ་ལ་བཞི་ལས་གཞིའི་ཡན་ལག་ལ་གང་ལེན་པའི་གཞི་ཡུལ་ནི་འཁྲུར་འཇུག་གི་སྐབས་སུ་བསྟན་པའི་དགེ་སློང་མ་ཆོས་བརྒྱད་ལྡན་གྱི་སྟེང་དུ་དད་པ་དང་སེམས་ཡངས་རྒྱ་ཆེ་བ་མ་ཡིན་པའོ། །གང་ལེན་པའི་དངོས་པོ་ནི་གོས་རུང་ཞིང་ཚད་དང་ལྡན་
པ། དགེ་སློང་མ་དེ་ཉིད་ཀྱི་ཡིན་ཞིང་དེ་ཉིད་དང་འབྲེལ་བར་གནས་པ། གང་གིས་ལེན་པའི་རྟེན་ནི་དགེ་སློང་མས་དགེ་འདུན་ལ་གོས་འབུལ་བའི་ཚེ་དེའི་ཁོངས་སུ་མ་གཏོགས་པ། དགེ་སློང་མ་དེ་ལ་ཆོས་སྟོན་པ་དང་གཞན་བསྙེན་རྫོགས་བྱེད་པ་དང་ཉོ་ཚོང་སོགས་ཀྱི་
དོ་ན་མ་ཡིན་པ་དང་ཆོས་གོས་ཚང་བར་ཡོད་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་ལེན་འདོད་རྒྱུན་མ་ཆད་པའོ། །སྦྱོར་བ་དག་མཚན་ཉིད་ལྔ་ལྡན་གྱིས་ལེན་པར་ཞུགས་པ། ཐར་ཐུག་ཐོབ་པའོ། །གཉིས་པ་བྱིན་འཕྲོག་གི་སྤང་བ་ལ་བཞི་

[038A]༄༅། །ལས་གཞིའི་ཡན་ལག་ལ་གང་ལ་འཕྲོག་པའི་ཡུལ་ནི་དགེ་སློང་ཆོས་དྲུག་ལྡན་ནོ། །གང་འཕྲོག་པའི་དངོས་པོ་ནི་གོས་སམ་ལྷུང་བཟེད་ཡིན་པ། རུང་ཞིང་ཚད་དང་ལྡན་པ། རང་ངམ་གཞན་གྱིས་བྱིན་པས་ཡུལ་དེ་དབང་བའོ། །བསམ་པ་ལ་འདུ་
ཤེས་མ་འཁྲུལ་ཞིང་གང་ཟག་དེ་གནོད་པ་ལས་བཟློག་པ་དང་རྫས་ཀྱི་ཆ་ནས་ཆུད་གཟན་པ་དང་རང་ངམ་གཞན་ལོངས་སྤྱོད་པའི་ཆེད་མ་ཡིན་པ། ཁྲོ་བ་སོགས་ཀྱིས་གཏན་དུའམ་རེ་ཞིག་དབྲལ་བར་འདོད་པའོ། །སྦྱོར་བ་རང་ངམ་བསྐོས་པས་ལུས་ངག་གཉི་གའི་
གང་རུང་གིས་འཕྲོག་པར་ཞུགས་པའོ། །མཐར་ཐུག་ལུས་ལས་བྲལ་བའམ་ལུས་དང་མ་འབྲོལ་བ་འཕྲོག་ན་གནས་ནས་སྦགས་པའོ། །གཞིའི་ཡན་ལག་མ་ཚང་བ་བསྙེན་པར་མ་རྫོགས་པ་ལས་འཕྲོག་པ་དང། ཀུན་སློང་གི་ཡན་ལག་མ་ཚང་བ་མཐོ་འཚམ་པའི་བྶཾ་
པས་རེ་ཞིག་ཙམ་འཕྲོག་པ་རྣམས་ལ་ཉེས་བྱས་སོ། །ལྟུང་བ་ཕྱིར་བཅོས་བྱེད་པའི་ཚེ་ཕྱིར་མ་བྱིན་ན་བསླབ་བྱའི་ཉེས་བྱས་སུ་འགྱུར་ལ་ཕྱིར་བཅོས་ཀྱང་མི་འཆགས་སོ། །གཉིས་པ་སྟན་ལས་གྱུར་པ་ལ་བཞི་ལས་དང་པོ་སྲིན་བལ་གྱི་སྟན་བྱེད་པའི་སྤང་བ་ལ་བཞི་ལས་
གཞིའི་ཡན་ལག་ནི་སྲིན་བལ་ཡིན་པ་རུང་ཞིང་ཚད་དང་ལྡན་པ་རང་གི་ཡིན་པ་དཀོན་ཞིང་རིན་ཆེ་བ་མ་ཉམས་ཤིང་ཉམས་པ་དང་མ་འདྲེས་པ་སྔར་ཚད་ལ་གནོད་པའི་བཟོའི་རྩོམ་པ་མ་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་གི་དོན་དུ་
གླིངས་པའམ་ནང་ཚངས་ཅན་གྱི་སྟན་བྱེད་འདོད་རྒྱུན་མ་ཆད་པའོ། །སྦྱོར་བ་རང་ངམ་བསྒོས་པས་བྱེད་པར་རྩོམ་པ། མཐར་ཐུག་དེའི་རྐྱེན་གྱིས་གླིངས་པའམ་ནང་ཚངས་ཅན་གང་རུང་གི་བཀྲམ་པ་རྫོགས་པའོ། །ཡན་ལག་མ་ཚང་བ་སྲིན་པ་ལ་ཉམས་པ་ལ་སྟན་

[038B] བལ་དཀར་པོ་སོགས་ཉུང་དུ་དང་བསྲེས་ཏེ་སྟན་བྱེད་པ་རྣམས་ལ་ཉེས་བྱས་སོ། །གཉིས་པ་བལ་ནག་འབའ་ཞིག་གི་སྟན་བྱེད་པ་ལ་བཞི་ལས་གཞིའི་ཡན་ལག་ནི་སྲིན་བལ་ཡིན་པ་མ་གཏོགས་པའི་སྔར་གྱི་གཞིའི་ཡན་ལག་རྣམས་ཀྱི་སྟེང་དུ་ཁ་
བསྒྱུར་བས་ནག་པོར་བྱས་པ་མ་ཡིན་པའི་ལུག་ནག་གི་བལ་ནག་པོ་འབའ་ཞིག་ཡིན་པ་དང། བསམ་སྦྱོར་དང་མཐར་ཐུག་སྔར་དང་འདྲ་ཞིང། བལ་སྔོན་པོ་དང་ཁམ་པ་དང་འདམ་ཁ་འབའ་ཞིག་གི་སྟན་བྱེད་པའི་སྤང་བསྐྱེད་པའི་ཚུལ་ཡང་དེ་བཞིན་དུ་ཤེས་
པར་བྱའོ། །དེ་རྣམས་ནི་གླིངས་པའི་སྟེན་གྱི་དབང་དུ་བྱས་སོ། །གསུམ་པ་ཆ་གཉིས་བསྲེ་བའི་སྤང་བ་ལ་གཞིའི་ཡན་ལག་ནི། ལུག་བལ་ནག་པོ་འབའ་ཞིག་གི་སྟན་གྱི་ཕྱེད་ལས་ལྷག་པར་བྱས་པ་ཐུན་མོང་མ་ཡིན་པའི་ཡན་ལག་ཡིན་ལ་ཡན་ལག་ལྷག་མ་སྔར་
བཞིན་ནོ། །ཆ་གཉིས་བསྲེས་པའི་སྟན་བྱེད་པའི་ཕྱེད་ཀྱི་ཆ་དཀར་པོ་དང་མཁོས་བལ་ཆ་མཉམ་དུ་བྱ་དགོས་པ་ལ་དཀར་པོ་ལྷག་པ་བྱས་ན་བསླབ་བྱའི་ཉེས་བྱས་སོ། །དེ་ལྟར་སྲིན་བལ་དང་བལ་ནག་སོགས་ལས་ལྟུང་བ་སྐྱེད་པ་ཡང་ཡུལ་དུས་དེར་རིན་ཆེ་བའི་དབང་
དུ་བྱས་ཀྱི་དཀར་པོ་སོགས་རིན་ཆེ་བ་ལ་ནི་དེ་དག་ལས་ལྟུང་བར་འགྱུར་རོ། །བཞི་པ་ལོ་དྲུག་གི་ནང་དུ་སྟན་གཉིས་པ་བྱེད་པའི་སྤང་བ་ལ་ལྟུང་བ་རྣམ་གཞག་དང་བསླབ་བྱའི་ཉེས་བྱས་གཉིས། དང་པོ་ལ་བཞི་ལས་གཞིའི་ཡན་ལག་ལ་གང་བསྒྲུབ་པའི་དངོས་
པོ་ནི་སྟན་གྱི་རྒྱུ་ཡིན་པ། རུང་ཞིང་ཆང་དང་ལྡན་པ། མ་ཉམས་པ། རང་གི་ཡིན་པ། སྔར་ཚད་ལ་གནོད་པའི་བཟོའི་རྩོམ་པ་མ་བྱས་པའོ། །གང་གིས་སྒྲུབ་པའི་རྟེན་ནི་སྟན་སྔ་མ་བྱས་ནས་ལོ་དྲུག་མ་ལོན་པ། སྟན་སྔ་མ་ཡོད་པའམ་མེད་ཀྱང་རང་དགར་བཏང་བ་གནང་

[039A]༄༅། །བ་མ་ཐོབ་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གླིངས་པའི་སྟན་བྱེད་འདོད་རྒྱུན་མ་ཆད་པའོ། །སྦྱོར་བ་རང་ངམ་བསྐོས་པས་བྱེད་པར་ཞུགས་པ། མཐར་ཐུག་བཀྲམ་པ་རྫོགས་པའོ། །ལོ་ངོ་མཐོང་དྲུག་ལོན་ན་ལྟུང་བ་མེད་དེ་
རྣམ་འབྱེད་ལས། དྲུག་པ་ལ་བྱེད་ན་ལྟུང་བ་མེད་དོ་ཞེས་གསུངས་སོ། །ལྟུང་བ་འབྱུང་བའི་ཚུལ་ནི། གནང་བའི་སྟན་དང་ལྷན་ཅིག་གམ་རྫས་སུ་མ་གནང་བའི་སྟན་བྱེད་པར་བརྩམས་པ་ཙམ་ན་ཉེས་བྱས་དང། ཕྱི་མ་སྔར་ཟིན་པར་བྱེད་ཙམ་ན་མཐར་ཐུག་གི་ལྟུང་
བ་མེད་ཅིང་གཉི་ག་ཟིན་པའི་ཚེ་སྤང་ལྟུང་དུ་འགྱུར་རོ། །གཉིས་པ་བསླབ་བྱའི་ཉེས་བྱས་ནི་སྟན་བྱེད་པའི་གནང་བ་གསོལ་བར་མི་འོས་བཞིན་དུ་གསོལ་བ་དང། གང་ལ་གནང་བ་གསོལ་བའི་དགེ་འདུན་གྱིས་རང་ངམ་བསྐོས་པས་གནང་བ་སྦྱིན་པར་འོས་མི་
འོས་མ་བརྟགས་པ་དང། རྟོག་པ་པོ་འམ་སྟན་ལོངས་སྤྱོད་པ་གཞན་གྱིས་ཀྱང་སྟན་གྱི་ཆུ་དང་ཞེང་དུ་ལྷག་ན་མ་བཅད་པ་དང། ཚད་ལས་ཆུང་ན་མ་བསྐྱེད་པ་དང། རལ་པ་མ་བཙམས་པ་དང། རྡོལ་བ་དང་ཤ་ཟད་པ་ལ་མ་སྦྱར་བ་དང། བཅོས་
དཀའ་བའི་ཚེ་གནང་བ་མ་བྱིན་པ་རྣམས་སོ། །གསུམ་པ་བལ་ལས་གྱུར་པ་ལ་གཉིས་ལས། བལ་འཁུར་བའི་སྤང་བ་ལ་བཞི་ལས་གཞིའི་ཡན་ལག་ལ་གང་འཁུར་བའི་དངོས་པོ་ནི་བལ་ཡིན་པ། རུང་ཞིང་ཁུར་དུ་ལོངས་པ། རང་གི་ཡིན་པ། ངོ་མ་སྤོས་པའོ་
གང་དུ་འཁུར་བའི་ལམ་ནི་སའི་ལམ་དང། རྒྱང་གྲགས་ཀྱི་མཐའ་ཡིན་པའོ། །དུས་ནི་ཉི་མ་གཅིག་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་འཁུར་འདོད་རྒྱུན་མ་ཆད་པའོ། །སྦྱོར་བ་འཁུར་བར་རྩོམ་པ། མཐར་ཐུག་རྒྱང་གྲགས་འདས་པའོ་

[039B] འཁྱེར་བ་ཡོད་ན་ཁུར་ཙམ་ནས་ཉེས་བྱས་གཅིག་དང། རྒྱང་གྲགས་གཅིག་འདས་པ་ན་སྤང་བར་འགྱུར་ཞིང་གཉི་ག་ལ་ཡང་
རྒྱང་གྲགས་ཕྱེད་རེ་རེ་ལ་ཉེས་བྱས་དང། བསྒོམས་བྱུང་གི་རྫུ་འཕྲུལ་ལས་གཞན་པས་ནམ་མཁའ་ལ་འཁུར་བ་དང། སྤྲུལ་པས་ཁུར་བ་ལ་ཉེས་བྱས་སོ། །ལུས་ཕྲག་རྡང་གིས་འཁུར་འཁུར་བ་དང། གློ་དང་རྒྱབ་དང་རྐེད་པ་དང་མགོ་བོས་ཁུར་བ་དང་དེ་ལས་གཞན་དུ་ཡང་ཁུར་
ཕྱེད་ལས་ལྷག་པ་འཁུར་བ་ལ་ཉེས་བྱས་སོ། །གཉིས་པ་བལ་རྨེལ་དུ་འཇུག་པའི་སྤང་བ་ལ་བཞི་ལས་གཞིའི་ཡན་ལག་ལ་གང་ལ་རྨེལ་དུ་འཇུག་པའི་ཡུལ་ནི་འཁྲུར་འཇུག་དང་འདྲེ་ལ། གང་རྨེལ་དུ་འཇུག་པའི་དངོས་པོ་ནི་གོས་ཁྲུ་གང་ཡན་ཆད་ཀྱི་རྒྱུར་གྱུར་པའི་བལ་ཡིན་
པ༑ རུང་བ། རྨེལ་བར་འོས་པ། ཚད་ལ་གནོད་པའི་རྨེལ་བའི་རྩོམ་པ་མ་བྱས་པ། རང་གི་ཡིན་པའོ། །ཡན་ལག་ལྷག་མ་འཁྲུར་འཇུག་དང་འདྲ་བ་ལས་བལ་འཁྲུ་བ་དང་འཚེད་པ་དང་རྨེལ་དུ་འཇུག་པ་གང་རུང་བྱས་པའོ་ཞེས་སྦྱར་རོ། །གཉིས་པ་ནོར་ལ་བརྟེན་པའི་སྤང་བ་ལ་
བཞིའི་དང་པོ་བསྐུར་བའི་སྤང་བ་ལ་བཞི་ལས་གཞིའི་ཡན་ལག་ལ་གང་ལ་བསླང་བའི་ཡུལ་ནི་སྦྱིན་བདག་དང་ཕོ་ཉ་བ་དང་ཞལ་ཏ་པ་གསུམ་ག་ཁྱིམ་པ་ཆོས་ལྔ་ལྡན་ཡིན་པའོ། །གང་སློང་བའི་དངོས་པོ་ནི་སྦྱིན་བདག་གིས་གོས་ཀྱི་རིན་དུ་ཕོ་ཉ་བ་ལ་རིན་པོ་ཆེ་བསྐུར་ཞིང་
དེས་ཞལ་ཏ་པ་ལ་གཏད་པ་ལས་གྲུབ་པའི་གོས་ཁྲུ་གང་གི་ཚད་དུ་ལོང་པ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་སྐུལ་བསྡད་དྲུག་ལས་ལྷག་པའི་ཞལ་ཏ་པས་སྦྱིན་བདག་གི་སེམས་བསྡུ་བར་ཁས་མི་ལེན་པ་ལས་རང་དོན་དུ་ལེན་འདོད་རྒྱུན་མ་

[040A]༄༅། །ཆད་པའོ། །སྦྱོར་བ་ལེན་པར་ཞུགས་པ། མཐར་ཐུག་གོས་ཐོབ་པའོ། །ལྟུང་བར་འགྱུར་ཚུལ་ནི་ཞལ་ཏ་པ་ལ་སྐུལ་བསྡད་དྲུག་ལས་ལྷག་པར་བྱས་ཏེ་གོས་ལེན་པའམ་མ་ལྷག་ཀྱང་སྐུལ་བསྡད་དྲུག་བྱས་པའི་འོག་ཏུ་མ་གྲུབ་པའི་ཚེ་སྦྱིན་བདག་ལ་སྤངས་
པ་ལས་དེའི་ཚེ་ཞལ་ཏ་པས་གོས་འབུལ་བར་བྱེད་པ་ན་སྦྱིན་བདག་གི་སེམས་བསྡུ་བར་ཁས་མི་ལེན་པ་ལས་བླངས་པ་གཉི་ག་ལ་སྤང་བར་འགྱུར་རོ། །ཕོ་ཉ་བས་དགེ་སློང་ལ་ཞལ་ཏ་པའི་ལག་ནས་གོས་ལོང་ཞིག་ཅེས་མ་སྨྲས་པར་བླངས་པ་དང། ཕོ་ཉ་བས་རིན་པོ་ཆེ་
གཏད་པ་ན་མ་སྤངས་པ་དང། ཕོ་ཉ་བས་མ་དྲིས་པར་ཞལ་ཏ་བ་སྟོན་པ་དང། སྐུལ་བསྔད་དྲུག་བྱས་ཀྱང་མ་གྲུབ་པའི་ཚེ་སྦྱིན་བདག་ལ་མ་སྦྲན་པ་དང། སྐུལ་བསྔད་དྲུག་ལས་མ་ལྷག་ཀྱང་སྐུལ་བ་གསུམ་ལས་ལྷག་པ་རྣམས་ལ་ཉེས་བྱས་སོ། །གཉིས་པ་
གསེར་དངལ་ལ་རེག་པའི་སྤང་བ་ལ་གཉིས་ཀྱི་ལྟུང་བ་རྣམ་གཞག་ལ་བཞི་ལས་གཞིའི་ཡན་ལག་ནི་རིན་པོ་ཆེ་ཡིན་པ། ཉོ་ཚོང་ལ་སོགས་པའི་ཐ་སྙད་གདགས་སུ་རུང་བ། རང་གི་ཡིན་པ་འཐོབ་པར་ལྕོགས་པ་ན་གནས་པ། བདག་གིར་བྱ་བ་རྫོགས་པ། སྦྱིན་
བདག་ལ་ཡིད་བརྟན་ཏེ་བཅང་བ་དང་ཞལ་ཏ་བ་ཁྱིམ་པ་སོགས་བདག་པོར་ཁས་ལེན་དུ་གཞུག་པ་དང་བྱིན་གྱིས་བརླབ་པ་སྟེ་རུང་བ་གསུམ་པོ་གང་ཡང་མ་བྱས་པ་དང། ཆུད་འཛའ་བའི་རྐྱེན་དང་མི་ལྡན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་
རེག་འདོད་རྒྱུན་མ་ཆད་པའོ། །སྦྱོར་བ་རང་ངམ་བསྐོས་པས་མངོན་སུམ་དུ་རེག་བར་ཞུགས་པ། མཐར་ཐུག་རེག་པ་རྫོགས་པའོ། །དེ་དག་ལས་གཞིའི་ཡན་ལག་མ་ཚང་བ་འཐོབ་པར་ལྕོགས་པ་ན་གནས་པ་མ་ཡིན་པ་བདག་གིར་བྱས་པ་དང། སྙད་གདགས་སུ་རུང་

[040B] སོག་མའི་ཕྲེང་བ་གསེར་ཆུས་བྱུགས་པ་ལ་སོགས་པ་བཅོས་མནང། རིན་པོ་ཆེགས་པ་ལ་སོགས་པས་སྙད་གདགས་སུ་མི་རུང་བ་རྣམས་ལ་རེག་གམ་རེག་ཏུ་འཇུག་ན་ཉེས་བྱས་སོ། །བསླབ་བྱའི་ཉེས་བྱས་ནི་མི་དང་ཆུའི་དོན་དུ་མེ་
ཤེལ་དང་ཆུ་ཤེལ་བཞག་པའི་ཚེ་མ་སྦས་པ་དང། དེ་རྐུན་པོ་ལ་བརྟན་པ་དང། མེ་དང་ཆུ་ཕྱུང་ནས་རྐུན་པོ་ལམ་བྱེན་པ་དང། རྒྱ་ལ་སོགས་པ་གནང་བའི་ཡོ་བྱད་ལ་རིན་པོ་ཆེའི་ཤན་བསྲེས་པ་བདག་གིར་བྱས་པ་དང། ར་གན་ལ་སོགས་པ་མི་རུང་བ་ལས་བྱས་པའི་
ལྷུང་བཟེད་རབ་ཏུ་བྱུང་ནས་བདག་གིར་བྱས་པ་དང། རབ་ཏུ་མ་བྱུང་བའི་ཚེ་བདག་གིར་བྱས་པའི་ལྷུང་བཟད་དམི་རུང་བ་དེ་དག་ཏུ་ལོངས་སྤྱད་དགོས་པའི་རྐྱེན་བྱུང་བའི་ཚེ་སྨན་ཕོར་གྱི་འདུ་ཤེས་གྱིས་མ་སྤྱད་པ་རྣམས་སོ། །གསུམ་པ་མངོན་མཚན་ཅན་གྱིས་སྤྱོད་པའི་
སྤང་བ་ལ་གཉིས་ཀྱི་ལྟུང་བ་རྣམ་གཞག་ལ་བཞི་ལས་གཞིའི་ཡན་ལག་ལ་གང་ལ་མངོན་མཚན་བྱ་བའི་ཡུལ་ཁྱིམ་པ་ཆོས་ལྔ་ལྡན་ནོ། །གང་བྱ་བའི་དངོས་པོ་ནི་རིན་པོ་ཆེའམ་འབྲུ་ལ་སོགས་པའི་ནོར་ཡིན་པ། རང་དབང་བ། གོས་ཁྲུ་གང་ཡན་ཆད་ཀྱི་རིན་དུ་
ཆོག་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དགར་རང་ཁོ་ནའི་དོན་དུ་བསྐྱེད་འདོད་པ་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྐྱེད་པར་ཞུགས་པའོ། །མཐར་ཐུག་ཡུལ་དུས་དེའི་བསྐྱེད་གང་ཡིན་པ་ཐོབ་པའོ། །བསླབ་བྱའི་
ཉེས་བྱས་ནི་དཀོན་མཆོག་གི་རྫས་ཀུན་དགའ་ར་བའམ་དག་བསྙེན་ལ་སོགས་པ་བསྐོས་ཏེ་བསྐྱེད་གཏོང་བའི་གཏའ་ཉིས་རེ་བླང་བ་སོགས་དང། རྒྱུས་མི་ཤེས་པའི་དགེ་སློང་ལ་བརྗོད་པ་རྣམས་མ་བྱས་པའོ། །བཞི་པ་ཉོ་ཚོང་གི་སྤང་བ་ལ་གཉིས་ཀྱི་ལྟུང་བ་རྣམ་

[041A]༄༅། །གཞག་ལ་བཞི་ལས་གཞིའི་ཡན་ལག་ལ་ཉོ་ཚོང་བྱ་བའི་ཡུལ་དང། གང་ཉོ་ཚོང་བྱ་བའི་དངོས་པོ་ནི་མངོན་ཆན་ཅན་གྱི་སྤྱོད་པ་དང་འདྲ་ལ། བསམ་པ་ལ་བདུ་ཤེས་མ་འཁྲུལ་ཞིང་ཀུན་སློང་ཁེ་འདོད་པས་ཉོ་ཚོང་བྱེད་འདོད་རྒྱུན་མ་ཆད་པའོ། །སྦྱོར་བ་ངག་
མཚན་ཉིད་ལྔ་ལྡན་གྱིས་ཉོ་ཚོང་བྱེད་པར་ཞུགས་པ། མཐར་ཐུག་དེའི་རྐྱེན་གྱིས་ཉོ་ཚོང་གི་བསྐྱེད་ཐོན་པའོ། །བསླབ་བྱའི་ཉེས་བྱས་ནི་ཁྱིམ་པའི་ཉོ་ཚོང་གི་བར་འཚངས་བྱས་པ་དང། རང་གི་ཆོས་གོས་སོགས་ཉོ་བའི་ཚེ་ཁྱིམ་པ་ཡོད་བཞིན་དུ་དེ་ལ་མ་བཅོལ་བ། རང་གིས་
རིན་ཐང་བཏབ་པ་དང། ཁྱིམ་པ་མེད་ན་འོས་པའི་རིན་འདི་ཙམ་ཞེས་ལན་གསུམ་གྱི་བར་དུ་མ་བྱས་པ་དང། དཀོན་མཆོག་ལས་གཞན་གྱི་དོན་དུ་ཟོང་ལ་རྩེག་པ་དང། འདི་ཁོ་ན་ལྟར་མ་ཡིན་ན་རྫས་འདི་སྦྱིན་ནོ་ཞེས་པ་ལྟ་བུ་གཏའ་གཞུག་པ་དང། དགེ་འདུན་གྱི་
རྫས་བསྐྱེད་གཏོང་བའི་གང་ཟག་ལ་ལས་བྱེད་པས་མ་གཏད་པ་དང། བསྐྱེད་གཏོང་བ་དེས་ཀྱང་རྒན་རབས་ལ་མ་ཞུས་པར་བསྐྱེད་གཏོང་བ་སོགས་ལ་བརྩོན་པ་དང། དགེ་འདུན་གྱི་རྫས་ལས་བསྐྱེད་ཅི་ཙམ་ཐོབ་པ་དང། ཇི་ཙམ་ལོངས་སྤྱད་པ་སོགས་ཡི་གེ་བྲ་བེ་ལ་
ནན་ཏན་མ་བྱས་པ་རྣམས་སོ། །གསུམ་པ་སྣོད་སྤྱད་ལས་གྱུར་པ་ལ་གཉིས་ལས་ལྷུང་བཟེད་འཆང་བའི་སྤང་བ་ལ་ཡན་ལག་རྣམས་གོས་ཞག་བཅུ་འཆང་སྤང་དང་འདྲ་བ་ལས་གོས་ཁྲུ་གང་དུ་ལོངས་པ་ཞེས་པའི་གནས་སུ་ལྷུང་བཟེད་ཚད་དུ་ལོངས་པ་ཞེས་སྦྱར་
བར་བྱའོ། །ལྷུང་བཟད་ཚད་ལས་ལྷག་པ་དང། སོ་མ་ཚོས་པ་དང། ཁ་དོག་སྐྱ་བོ་རྣམས་འཆང་བ་དང། ཆུང་ངུ་ལྷུང་བཟེད་མེད་པའི་དུས་སུ་ལྷུང་བཟེད་ཀྱི་དོན་དུ་འཆང་བ་ལ་ཉེས་བྱས་སོ། །གཉིས་པ་ལྷུང་བཟེད་ཚོལ་བའི་སྤང་བ་ལ་གཉིས་ཀྱི་ལྷུང་བ་རྣམ་གཞག་ལ་བཞི་

[041B] །གང་བསླང་བའི་དངོས་པོ་ནི་ལྷུང་བཟེད་རུང་ཞིང་ཚད་དང་ལྡན་པ། སྦྱིན་བདག་དེ་ཉིད་ཀྱི་ཡིན་པའོ། །གང་གིས་སློང་བའི་རྟེན་ནི་འབྲལ་མེད་མ་ཡིན་པའི་ལྷུང་བཟེད་ལོངས་སྤྱོད་པར་བཟོད་པ་
ཡོད་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་སློང་འདོད་རྒྱུན་མ་ཆད་པའོ། །སྦྱོར་བ་དག་མཚན་ཉིད་ལྔ་ལྡན་གྱིས་སློང་བར་ཞུགས་པ། མཐར་ཐུག་ལག་ཏུ་ཐོབ་པའོ། །ལྷུང་བཟེད་མེད་ཀྱང་ཡོད་པའི་བསམ་པས་སློང་བ་དང། ཡོད་བཞིན་དུ་ཉེ་བ་དང་
རིན་ཡོད་བཞིན་དུ་གཞན་ལ་སློང་བ་དང། བཟང་པོ་འདོད་པས་བརྗེ་བ་དང། ཉེ་དུ་ལས་སློང་བ་རྣམས་ལ་ཉེས་བྱས་སུ་འགྱུར་རོ། །བསླབ་བྱའི་ཉེས་བྱས་ནི་ལྷུང་བཟེད་ལ་སོགས་པའི་ཡོ་བྱད་དང་དངོས་པོ་ཀུན་ལ་ཧ་ཅང་ཆགས་པ་དང། ལྷག་པར་ཞེན་པའི་རྫས་ད་བཅངས་པ་དང་
ལྷུང་བཟེད་མེད་པའི་ཆ་མ་བསླངས་པ་དང། སྤང་ལྟུང་དེ་ཕྱིར་བཅོས་བྱེད་པའི་ཚེ་ལྷུང་བཟེད་ལྷག་པ་དགེ་འདུན་ལམ་སྤང་པ་དང། ལྷག་པ་དུ་མ་ཡོད་ན་བཟང་བ་དགེ་འདུན་དང། གཞན་རྣམས་ནང་པའི་རབ་བྱུང་ལ་གཏན་དུ་མ་སྤངས་པ་དང། ལྷུང་བཟེད་འབྲལ་མེད་
འབྲིམ་པ་མ་བསྐོས་པ་དང། བསྐོས་པ་དེས་དེའི་ཆེད་དུ་དགེ་འདུན་བསྡུ་བའི་དོན་དུ་ནན་ཏན་མ་བྱས་པ་དང། ལྷུང་བཟེད་ཀྱི་ཡོན་ཏན་ཇི་ལྟ་བ་བཞིན་བརྗོད་ནས་འབྲིམ་པར་མེ་བྱེད་པ་དང། ལེན་པ་པོས་རང་གི་འོག་མ་དེ་ལ་བྲིམས་པའི་ཚེ་ལེན་པ་དང། དེའི་ཚེ་འབྲིམ་པར་བྱེད་
པས་ཚིགས་གསུམ་པའི་སྔ་རོལ་ཏུ་སྤྱན་པ་དང། གསུམ་པ་ལ་མ་བྱིན་པ་དང། ལྟུང་པ་བྱུང་བ་དེ་འཁྲིམས་བས་བསྙིགས་པའི་ལྷུང་བཟེད་ཐ་ཆད་མ་བྱིན་པ་དང། ལྷུང་བཟེད་སྤང་པ་དང་བྱིན་རླབས་མི་བྱའོ་ཞེས་གོ་བར་མ་བྱས་པ་དང། དལ་བུས་སྤྱོད་པར་མ་བསྒོ་བ་དང་

[042A]༄༅། །ལྟུང་བ་བྱུང་བ་དེས་ལྷུང་བཟེད་བྱིན་རླབས་ཅན་དང་འབྲལ་མེད་གཉི་གས་མ་སྤྱད་པ་དང། འབྲེལ་མེད་དེ་ལ་སྣོད་ལ་སོགས་པ་ཆེས་བཟང་བ་དང། བྱི་དོར་དང་པོར་མ་བྱས་པ་དང། ཟས་ཡང་བ་ལས་གཞན་བླུགས་པ་དང། ཟས་བཟའ་བའི་སྣོད་བྱས་པ་རྣམས་
སོ༑ ༑བཞི་པ་ཟས་ལ་བརྟེན་པ་གསོག་འཇོག་གི་སྤང་བ་ལ་བཞི་ལས་གཞིའི་ཡན་ལག་ནི་སྨན་རྣམ་པ་བཞི་ལས་གང་རུང་ཡིན་པ། མི་ཤ་སོགས་ངོ་བོ་དང་ལག་ཉར་སོང་བ་སོགས་ཆོ་གའི་སྒོ་ནས་མི་རུང་བ་མ་ཡིན་པ། མིད་པའི་ཚད་དུ་ལོང་པ་རང་གི་ཡིན་པ་ཤམ་
ཐང་མ་བྱེ་བ་སོགས་ངོ་བོ་མ་རྫོགས་པ་མ་ཡིན་པ། རང་ངམ་རང་དང་འདྲ་བས་བྱིན་ལེན་དང་བྱིན་རླབས་གང་རུང་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བཟའ་བའི་ཆེད་དུ་འཇོག་འདོད་རྒྱུན་མ་ཆད་པའོ། །སྦྱོར་བ་འཇོག་པར་རྩོམ་པ། མཐར་ཐུག་
བྱིན་བརླབས་མེད་པའི་སྨན་བཞི་པོ་སྔ་དྲོ་ཕྱིན་ལེན་བྱས་པ་གུང་ཚིགས་འདས་པ་དང། ཕྱི་དྲོ་བྱིན་ལེན་བྱས་པ་ཐུན་ཚོད་ལས་འདས་པ་དང། བྱིན་བརླབས་ཅན་རང་རང་གི་བྱིན་བརླབས་ཀྱི་དུས་ལས་འདས་པའོ། །མི་རུང་བའི་མཚམས་ནང་དུ་ཞག་ལོན་པ་དང་བཙོས་པ་དང་
ལག་ཉར་བླངས་པ་སོགས་མི་རུང་བའི་ཟས་ཉིན་མཚན་འདས་པར་འཆང་ན་གསོག་འཇོག་གི་ཆ་ལ་བརྟེན་པའི་ཉེས་བྱས་སོ། །སྣར་བླུགས་པ་དང་སྐུ་མཉེ་བྱ་བའི་སྨན་ལ་ནི་གསོག་འཇོག་བྱས་ཀྱང་ཉེས་པ་མེད་དོ། །ཞག་བདུན་བར་བྱིན་གྱིས་བརླབས་པའི་ཉི་མ་འདས་སོ་
ཅོག་དགེ་སློང་མ་ལ་བརྗོད་ན་བསླབ་བྱའི་ཉེས་བྱས་སོ། །གཉིས་པ་བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པ་ལ་གང་ཟག་དང་ཆོས་ལ་མ་གུས་པ་ངག་གིས་བསྐྱེད་པ་དང། གནས་སུ་གྱུར་པ་དགེ་འདུན་གྱི་གཞི་ལ་ལོག་པར་སྒྲུབ་པ་དང། ཕན་གདགས་

[042B] འཚོ་བར་བྱེད་པ་ཟས་ཀྱི་གཞི་ལ་ལོག་པར་སྒྲུབ་པ་དང། བསླབ་བྱ་ཕུན་སུམ་ཚོགས་པ་བཞིའི་ཡུལ་ལ་ལོག་པར་སྒྲུབ་པ་དང་ལྔའོ། །དང་པོ་ལ་གང་ཟག་ལ་མ་གུས་པ་དང། ཆོས་ལ་མ་གུས་པ་གཉིས། དང་པོ་ལ་
ལྔ་ལས་དང་པོ་ཤེས་བཞིན་དུ་རྫུན་དུ་སྨྲ་བའི་ལྟུང་བྱེད་ལ་གཉིས་ཀྱི་ལྟུང་བ་རྣམ་གཞག་ལ་བཞི་ལས། གཞིའི་ཡན་ལག་ལ་གང་ལ་གོ་བར་བྱ་བའི་ཡུལ་ནི་ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། རང་ལས་རྒྱུད་ཐ་དད་པའོ། །གང་བརྗོད་བར་བྱ་བའི་དན་ནི་
ཕམ་པ་དང་ལྷག་མ་དང་འོག་གི་ལྟུང་བྱེད་དུ་འགྱུར་བའི་རྫུན་དང་འདི་ནས་བཤད་པའི་སྦོམ་པོ་དང་ཉེས་བྱས་སུ་འགྱུར་བ་གཉིས་དང་ཉེས་བྱས་ཀྱི་སྡེ་ཚན་གྱི་འབྲས་ཆན་གྱིས་ཚོད་མ་འགེབས་པ་སྟེ་དྲུག་པོ་ལས་གཞན་པའི་འདུ་ཤེས་བསྒྱུར་བའི་དོན་ཅན་ནོ། །བསམ་
པ་ལ་འདུ་ཤེས་མ་འཁྲུལ་ཞིང་ཀུན་སློང་འདུ་ཤེས་བསྒྱུར་ཏེ་སྨྲ་བར་འདོད་པ་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྨྲ་བར་རྩོམ་པའོ། །མཐར་ཐུག་ཡུལ་གྱིས་དོན་གོ་བའོ། །ལྟུང་བར་འགྱུར་ཚུལ་ནི་ལྟུང་བ་བྱུང་བ་ལ་བྱུང་བར་ཤེས་བཞིན་དུ་མ་
བྱུང་ཞེས་སྨྲ་བ་ལྟ་བུ་དངོས་པོ་དང་འདུ་ཤེས་མཐུན་པ་དང། ལྟུང་བ་མ་བྱུང་བ་ལ་མ་བྱུང་བར་ཤེས་བཞིན་དུ་བྱུང་ངོ་ཞེས་སྨྲ་བ་ལྟ་བུ་དངོས་པོ་དང་འདུ་ཤེས་མི་མཐུན་པ་གཉི་ག་ལ་ལྟུང་བྱེད་དུ་འགྱུར་ཞིང་དང་པོར་འདུ་ཤེས་བསྒྱུར་འདོད་མེད་ཀྱང་སྨྲ་བའི་ཚེ་གསར་
དུ་འདུ་ཤེས་བསྒྱུར་འདོད་བྱུང་ན་ཡང་དངོས་གཞིར་འགྱུར་རོ། །གསོ་སྦྱོར་ལ་ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པ་ན་མ་དག་པར་ཤེས་པའམ་ཡིད་གཉིས་ཟ་བཞིན་དུ་ཙང་མི་སྨྲ་བས་འདའ་བ་ནི་ཉེས་བྱས་སུ་འགྱུར་རོ། །མནའ་འདོར་བ་ནི་བསླབ་བྱའི་ཉེས་

[043A]༄༅། །བྱས་སོ། །གཉིས་པ་སྐྱོན་ནས་སྨྲ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གི་སྐྱོན་ནས་སྨྲ་བའི་ཡུལ་ནི་དགེ་སློང་ཆོས་དྲུག་ལྡན་ནོ། །གང་གོ་བར་བྱ་བའི་དངོས་པོ་ནི་ཡུལ་དུས་དེར་སྐྱོན་དུ་གྲགས་ཤིང་རུང་བ་མ་ཡིན་པའོ། །བསམ་
པ་ལ་འདུ་ཤེས་མ་འཁྲུལ་ཞིང་ཀུན་སློང་སྐྱོན་གདགས་འདོད་ཀྱི་བསམ་པ་ཁོ་ནས་སྨྲ་བར་འདོད་པ་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་འཇམ་པོའམ་རྩུབ་པོ་གང་རུང་གིས་སྨྲ་བར་རྩོམ་པའོ། །མཐར་ཐུག་མི་དགའ་བར་མ་གྱུར་ན་ཡང་
ཡུལ་གྱིས་དོན་གོ་བ་ན་ལྟུང་བྱེད་དུ་འགྱུར་ཞིང། འདུ་ཤེས་བསྒྱུར་ཏེ་སྨྲ་ན་ནི་རྫུན་གྱི་ལྟུང་བར་འགྱུར་རོ། །རྒྱལ་རིགས་ལ་ཡུལ་དུས་དེ་ན་སྐྱོན་དུ་གྲགས་པ་སྐྱོན་གདགས་འདོད་ཀྱིས་སྨྲ་བ་དང་ཚིག་བཀྱལ་བ་དང་རྩུབ་མོ་སྨྲ་བ་ནི་ཉེས་བྱས་སོ། །གསུམ་པ་ཕྲ་མ་
བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་དབྱེ་བའི་ཡུལ་ནི་གཉི་ག་དགེ་སློང་ཆོས་དྲུག་ལྡན་གྱི་སྟེང་དུ་བྱེ་ཟིན་བ་མ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་དབྱེ་འདོད་པ་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་
གྱིས་མིང་ནས་སྨོས་ཏེ་འབྱེད་པར་རྩོམ་པ། མཐར་ཐུག་དོན་གོ་བ་ནི་བྱེ་བར་མ་གྱུར་ཀྱང་ལྟུང་བྱེད་དོ། །མིང་ནས་མ་སྨོས་པ་དང། དགེ་སློང་ལས་གཞན་པའི་ཕྲ་མ་བྱེད་པ་སོགས་ཡན་ལག་མ་ཚང་བ་ལ་ཉེས་བྱས་སོ། །བཞི་པ་སྐྱེ་སྔོགས་བྱེད་པའི་ལྟུང་བྱེད་ལ་བཞི་ལས་
གཞིའི་ཡན་ལག་ལ་གང་ལ་སྐྱོ་སྔོགས་བྱེད་པའི་རྩོད་པ་ནི་དགེ་སློང་མཚན་ཉིད་དང་ལྡན་པ་གཉིས་ཡན་ཆད་ཀྱི་རྩོད་པ་བཞི་པོ་གང་རུང་ཡིན་པ། དགེ་འདུན་མཚན་ཉིད་དང་ལྡན་པས་ཆོས་ཕྱོགས་སུ་ཞི་བར་བྱས་པའོ། །གང་ལ་གོ་བར་བྱ་བའི་ཡུལ་ནི་དགེ་སློང་ཆོས་

[043B] །རྟེན་ནི་རྩོད་པའི་རྒྱུས་ཤེས་ཤིང་འདུན་པ་ཕུལ་བ་ཡན་ཆད་ཀྱིས་རྩོད་པ་ཞི་བྱེད་ལ་གཏོགས་པའོ། །བསམ་པ་ལ་འདུ་ཤེས་ནི་རྩོད་པ་ཆོས་ཕྱོགས་སུ་ཞི་བ་ལ་དེར་ངེས་པའམ་ཡིད་གཉིས་ཟ་བས་འདུ་ཤེས་པའོ། །
དེ་ཡང་རྩོད་པ་སྤྱི་ལ་སྐྱོ་སྔོགས་བྱེད་འདོད་པའི་ཚེ་འཁྲུལ་མ་འཁྲུལ་འདྲ་ཞིང་བྱེ་བྲག་ལ་སྐྱོ་སྔོགས་བྱེད་འདོད་པའི་ཚེ་འདུ་ཤེས་མ་འཁྲུལ་བ་དང་ཀུན་སློང་བསམ་པ་ཐག་པ་ནས་སྐྱོ་སྔོགས་བྱེད་འདོད་རྒྱུན་མ་ཆད་པའོ། །སྦྱོར་བ་དག་མཚན་ཉིད་ལྔ་ལྡན་གྱིས་སྐྱོ་སྔོགས་བྱེད་པར་
རྩོམ་པ། མཐར་ཐུག་དེའི་རྐྱེན་གྱིས་དོན་གོ་བའོ། །རྣལ་དུ་མ་ཕེབས་པ་དང་རྒྱུས་མི་ཤེས་པས་སྐྱོ་སྔོགས་བྱེད་པ་དང། བསླབ་པ་སྤྱོད་པ་སོགས་ལས་ཀྱི་འབྲས་བུ་ལ་གནས་པ་ལ་དེའི་རྒྱུ་ལ་མ་ཆགས་སོ་ཞེས་སྐྱོ་སྔོགས་བྱེད་པ་སོགས་ཡན་ལག་མ་ཚང་བ་ལ་ཉེས་བྱས་སོ་
ལྔ་བ་བཤེས་ངོར་བྱས་སོ་ཞེས་སྐུར་བ་འདེབས་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གིས་སྐུར་པ་འདེབས་པའི་དངོས་པོ་ནི་ཟས་ལས་གཞན་པའི་དགེ་འདུན་མཚན་ཉིད་དང་ལྡན་པའི་རྙེད་པ་ཡིན་པ། ཕལ་ཆེར་རུང་ཞིང་ཚད་དང་ལྡན་པ། ཡུལ་དེ་ལ་
ལོག་པར་བྱིན་པ་མ་ཡིན་པའོ། །གང་ལ་སྐུར་པ་གདབ་པའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་རང་དང་བསྡོས་པ་གཉིས་ལས་ནོར་ཐ་དང་ཅིང། ལེག་པར་སྔོ་བ་པོ་མ་ཡིན་པའོ། །བསྔོ་སའི་ཡུལ་ནི་ཐ་སྙད་ལྔ་དང་ལྡན། ལུས་ཐ་མལ་དུ་གནས། རང་ལས་ནོར་
ཐ་དད་པ། དགེ་འདུན་མ་ཡིན་པའོ། །གང་ལ་གོ་བར་བྱ་བའི་ཡུལ་ནི་ཐ་སྙད་ལྔ་དང་ལྡན། ལུས་ཐ་མལ་དུ་གནས། རང་ལས་རྒྱུད་ཐ་དད་པའོ། །རྟེན་ནི་གོས་སྦྱིན་པའི་ལས་དེ་ལ་འདུན་པ་ཕུལ་བ་ཡན་ཆད་ཀྱིས་མཐུན་པ། བསམ་པ་ལ་འདུ་ཤེས་མ་འཁྲུལ་

[044A]༄༅། །ཞིང་ཀུན་སློང་སྐུར་བ་འདེབས་པར་འདོད་པ་རྒྱུན་མ་ཆད་པའོ། །སྦྱོར་བ་མིང་མ་སྨོས་ཀྱང་རུང་སྟེ་ངག་མཚན་ཉིད་ལྔ་ལྡན་གྱིས་སྐུར་པ་འདེབས་པར་རྩོམ་པ། མཐར་ཐུག་དོན་གོ་བའོ། །མལ་ཆ་སྟོབས་པ་པོ་ལ་སོགས་པ་བསྐོ་བའི་ཚེ་མས་ཀྱིས་མ་བསྐོས་
ན་བསླབ་བྱའི་ཉེས་བྱས་སོ། །གཉིས་པ་ཆོས་ལ་མ་གུས་པ་ལ་གཉིས་ལས་ལུང་གི་ཆོས་ལ་མ་གུས་པ་ལ་གསུམ་གྱི་དང་པོ་ཁྱིམ་པ་མོ་ལ་སྟོན་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་སྟོན་པའི་ཡུལ་ནི་བུད་མེད་ཀྱི་མཚན་དོན་བྱེད་ནུས་པ་དང་
ལྡན་པ། ལུས་ཐ་མལ་དུ་གནས་པ། བསྟེན་དུ་རུང་བ། མ་ནིང་མཚན་གཉིས་མ་ཡིན་པ་ལས་གཞན་པའི་ཐ་སྙད་བཞི་དང་ལྡན་པ། རྫུ་འཕྲུལ་ཅན་མ་ཡིན་པ། ཁྱིམ་པ་ཡིན་པ། ཉེ་དུ་མ་ཡིན་པ། ངོ་མ་སྤོས་པ། མཁས་པའི་རང་བཞིན་མ་ཡིན་པ། རྟེན་ནི་མི་ཡིན་
པ་སྨྲ་ཤེས་པ་དོན་གོ་བ། བསམ་པ་རང་བཞིན་དུ་གནས་པ། སྐྱེས་པའི་མཚན་དོན་བྱེད་ནུས་པ། ལོང་བ་མ་ཡིན་པ། ཐོས་པའི་ཉེ་འཁོར་ན་གནས་པ། སྤྱོད་པ་དང་མཚོན་གྱི་སྒོ་ནས་འགྱུར་བ་མི་བསྟེན་པའི་ཁྲིམས་གྲོགས་དང་མི་ལྡན་པའོ། །གང་སྟོན་པའི་
ཆོས་ནི་སངས་རྒྱས་ཀྱི་བཀའ་ཡིན་པ། དོན་གྱི་བདག་ཉིད་ཡིན་པ། ཚིག་ལྔ་འམ་དྲུག་ལས་ལྷག་པ། སྔར་ཤེས་པའི་དོན་ལས་གཞན་ཡིན་པའོ། །གང་དུ་སྟོན་པའི་གནས་ནི་གནས་གཅིག་ཡིན་པ། དུས་ཉི་མ་གཅིག་ཡིན་པའོ། །བསམ་པ་ལ་འདུ་ཤེས་ནི་
ཚིག་ལྔའམ་དྲུག་ལས་ལྷག་པ་ལ་དེར་ངེས་པའམ་ཡིད་གཉིས་གང་རུང་གིས་ཤེས་ཤིང་ཀུན་སློང་ཆོས་སྟོན་འདོད་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྟོན་པར་ཞུགས་པ། མཐར་ཐུག་དོན་གོ་བའོ། །ཚིག་ལྔའམ་དྲུག་ལས་ལྷག་པ་

[044B] མོའི་མཚན་ཤས་ཆེ་བའི་མཚན་གཉིས་པའི་ཁྲིམས་གྲོགས་དང་བཅས་ཏེ་སྟོན་པ་དང། མ་ནིང་ཕོ་མོ་དང་སྤྲུལ་པ་མོ་ལ་ཆོས་སྟོན་པ་སོགས་ཡན་ལག་མ་ཚང་བ་དང། བུད་མེད་གཡེམ་ཞིང་རྒོད་བག་ཅན་ལ་ཁྲིམས་གྲོགས་མཚན་
ཉིད་དང་ལྡན་པ་དང་བཅས་ཏེ་ཡང་ཆོས་སྟོན་པ་ཉེས་བྱས་སོ། །ཚིག་ལྔ་པ་ལ་ལྔ་སྟོན་པ་དང། གཞན་དྲུག་ཚུན་ཆད་སྟོན་པ་ལ་ཉེས་པ་མེད་ཅིང། དམིགས་ཀྱིས་འདྲི་བའི་ལན་བརྗོད་པ་དང། སྔར་བཟུང་ཟིན་པ་སྟོན་པ་དང། བསྙེན་གནས་འབོགས་པ་དང། ཡན་
བཤད་བྱེད་པ་སོགས་ལ་ཚིག་དྲུག་ལས་ལྷག་ཀྱང་ལྟུང་བ་མེད་དོ། །གཉིས་པ་འདོན་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་དང་ལྷན་ཅིག་འདོན་པའི་ཡུལ་ནི་བསྙེན་པར་མ་རྫོགས་པ་ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། བསམ་
པ་ཐག་པ་ནས་དགེ་སློང་ལས་ཅིག་ཅར་རམ་སྔར་འདོན་པར་འདོད་པ། ངོ་མ་སྤོས་པའོ། །གང་འདོད་པའི་དངོས་པོ་ནི། སྟོན་བྱེད་དུ་གྱུར་པའི་ཆོས་སམ་ཡི་གེ་གང་ཡང་རུང་བ། ངག་གི་བདག་ཉིད་ཡིན་པ། སྔར་ཤེས་པ་ལས་གཞན་ཡིན་པའོ། །བསམ་པ་
ལ་འདུ་ཤེས་མ་འཁྲུལ་ཞིང་ཀུན་སློང་བསྙེན་པར་མ་རྫོགས་པའི་མཇུག་ཏུ་འམ་ཅིག་ཅར་འདོན་འདོད་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་དེ་ལྟར་འདོན་པར་རྩོམ་པ། མཐར་ཐུག་འདོན་པ་རྫོགས་པའོ། །གསུམ་པ་ཁྱད་དུ་གསོད་པའི་
ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་ཁྱད་དུ་གསོད་པའི་གཞི་ནི་འདུལ་བའི་ཚིག་ཡིན་པ། བདག་ཉིད་ཀྱི་བསླབ་པ་ལས་བརྩམས་པ་ཡིན་པའོ། །གོ་བྱ་ཡུལ་ནི་དགེ་སློང་ཆོས་དྲུག་ལྡན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཁྱད་དུ་གསད་

[045A]༄༅། །པའི་ཚིག་སྨྲ་བར་འདོད་པ་རྒྱུན་མ་ཆད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་དགེ་སློང་རྣམས་འགྱོད་པ་དང་ཞུམ་པར་འགྱུར་བའི་བསླབ་པའི་གཞི་ཕྲན་ཚེགས་འདི་ལྟ་བུ་ཟླ་བ་ཕྱེད་རིང་གདོན་ཅི་དགོས་ཞེས་པ་ལྟ་བུ་སྨྲ་བར་རྩོམ་པ། མཐར་
ཐུག་དོན་གོ་བའོ། །མངོན་པ་ལ་ཁྱད་དུ་གསོད་ན་ཡང་ལྟུང་བྱེད་དུ་འགྱུར་བའི་ཚུལ་སྔར་བཞིན་ཡན་ལག་བརྩིས་ནས་ཤེས་པར་བྱའོ། །འདུལ་བ་དང་ཐུན་མོང་མ་ཡིན་པའི་མདོ་སྡེ་ལ་ཁྱད་དུ་གསོད་ན་ཉེས་བྱས་སོ། །གཉིས་པ་རྟོགས་པའི་ཆོས་ལ་མ་གུས་
པ་ལ་གཉིས་ཀྱི་དང་པོ་གནས་ངན་ལེན་རྗོད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་བརྗོད་པའི་ཡུལ་ནི་བསྙེན་པར་མ་རྫོགས་པ། ཐ་སྙད་ལྔ་དང་ལྡན། ལུས་ཐ་མལ་དུ་གནས། ཕམ་ལྷག་གི་མཚན་ཉིད་མི་ཤེས་པའོ། །གང་བརྗོད་པའི་
དངོས་པོ་ནི་དགེ་སློང་སྡོམ་པ་གསོར་རུང་ཡན་ཆད་ཀྱི་ཆོས་དྲུག་ལྡན་གྱི་རྒྱུད་ཀྱི་ཕམ་ལྷག་གི་ལྟུང་བ་ཡིན་པའོ། །གང་གིས་རྗེད་པའི་རྟེན་ནི་གནས་ངན་ལེན་རྗོད་པར་མ་བསྐོས་ཤིང་གནང་བ་མ་གསོལ་བ། དགེ་འདུན་ཐམས་ཅད་ཀྱིས་གླེང་བའི་ཚེ་དེའི་ཁོངས་སུ་
མི་གཏོགས་པའོ། །བསམ་པ་ལ་འདུ་ཤེས་ནི་ཉན་པ་པོ་མི་ཤེས་པ་དང་བསྙེན་པར་མ་རྫོགས་པ་ལ་དེར་ཤེས་པའམ་ཡིད་གཉིས་ཟ་བའོ། །ཀུན་སློང་གནས་ངན་ལེན་རྗོད་པའི་ཚིག་སྨྲ་བར་འདོད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་སྨྲ་བར་རྩོམ་པ་པའོ། །
མཐར་ཐུག་དེན་གོ་བའོ། །ཕམ་ལྷག་ལས་གཞན་པའི་གནས་ངན་ལེན་རྗོད་པ་དང། བསྙེན་པར་མ་རྫོགས་པའི་དང། ཉན་པ་པོ་མི་ཤེས་པ་དང། བསྙེན་པར་མ་རྫོགས་པ་མ་ཡིན་པ་ལ་ཡིན་བར་འདུ་ཤེས་པ་དང་ཡིད་གཉིས་ཟ་བས་རྗོད་པ་རྣམས་ལ་ཉེས་

[045B] །བསླབ་བྱའི་ཉེས་བྱས་ནི་ཁྱིམ་པ་སུན་འབྱིན་པའི་དགེ་སློང་དང་དགེ་སློང་མ་ཁྱིམ་དུ་སོ་སོར་གོ་བར་བྱེད་པའི་དགེ་སློང་མ་བསྐོས་པ་དང། བསྐོས་པ་དེས་ཁྱིམ་རྣམས་སུ་གོ་བར་མ་བྱས་པ་དང། གནས་ངན་ལེན་རྗོད་པར་སྤྲོ་བའི་གང་ཟག་མ་བྱུང་ན་དགེ་སློང་ཐམས་
ཅད་ཀྱིས་གླེང་བའི་ཕྱིར་གསོལ་བའི་ལས་མ་བྱས་པ་རྣམས་སོ། །གཉིས་པ་མི་ཆོས་བླ་མ་བདེན་པར་སྨྲ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་བརྗོད་པའི་ཡུལ་ནི་བསྙེན་པར་མ་རྫོགས་པ་ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། བདེན་པ་མ་
མཐོང་བའོ། །གང་བརྗོད་པའི་དངོས་པོ་ནི་རང་རྒྱུད་ལ་ཡོད་པའི་མི་ཆོས་བླ་མའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་མི་ཆོས་བླ་མ་བདེན་པར་སྨྲ་འདོད་རྒྱུན་མ་ཆད་པའོ། །སྦྱོར་བ་དང་མཐར་ཐུག་སྔ་མ་དང་འདྲའོ། །ཁྱིམ་པའི་མདུན་དུ་དགོས་པ་མེད་པར་
ཆོ་འཕྲུལ་སྟོན་པ་ལ་བསླབ་བྱའི་ཉེས་བྱས་སོ། །གཉིས་པ་གནས་སུ་གྱུར་པའི་དགེ་འདུན་གྱི་གཞི་ལ་ལོག་པར་སྒྲུབ་པ་ལ་བྱ་བ་མང་བ་ལས་གྱུར་པ། གནོད་པ་ལས་གྱུར་པ། གནས་སྒྲུབ་པ་ལས་གྱུར་པ་གསུམ་མོ། །དང་པོ་ས་བོན་དང་སྐྱེ་བ་འཇིག་པའི་ལྟུང་
བྱེད་ལ་གཉིས་ཀྱི་དང་པོ་ལྟུང་བ་རྣམ་གཞག་ལ་བཞི་ལས་གཞིའི་ཡན་ལག་ལ་གང་ཉམས་པར་བྱ་བའི་ས་བོན་དང་སྐྱེ་བ་རང་གི་ངོ་བོར་གྲུབ་པ། མ་ཉམས་པ། རུང་བ་མ་བྱས་པའོ། །རྟེན་ནི་ཆོམ་རྐུན་པས་རྩྭ་ལ་སོགས་པས་བཅིངས་པའི་ཚེ་མ་ཡིན་པའོ། །བསམ་པ་
ལ་འདུ་ཤེས་ནི་མ་ཉམས་པ་ལ་མ་ཉམས་པར་ཤེས་པའམ་ཡིད་གཉིས་ཟ་བའོ། །ཀུན་སློང་ཉམས་པར་བྱེད་འདོད་པའོ། །སྦྱོར་བ་རང་ངམ་བསྐོས་པས་འདམ་རྫབ་སོགས་ཀྱིས་གནོན་པ་དང་ཁུ་ཚན་སོགས་དཔོ་བ་དང། རླུང་དང་ཉི་མ་དང་ས་བཞི་སྐམ་པོར་འཇོ་

[046A]༄༅། །པ་སོགས་ཀྱིས་ཉམས་པར་རྩོམ་པའོ། །མཐར་ཐུག་ཉམས་པར་གྱུར་པའོ། །དེ་ཡང་སྦྱོར་བ་གཅིག་གིས་དུ་མ་ཉམས་པར་བྱེད་ན་སྦྱོར་བའི་ཉེས་བྱས་གཅིག་དང། དངོས་གཞི་ལ་གྲངས་རེ་རེ་ལ་ལྟོས་པའི་ལྟུང་བྱེད་དུ་འགྱུར་ཞིང་སྡོང་
བུ་ལྟ་བུ་རྩ་བ་ནས་གཅོང་ །གཞིའི་ཡན་ལག་མ་ཚང་པ། ཤིང་ཐོག་ལ་སོགས་པའི་ཚི་གུ་མ་བཅོམ་པར་མིད་པ་དང། སྙིང་པོ་
ལ་མ་རེག་པའི་ཤིང་ཤུན་དང། ཤུན་པའི་བར་གྱི་ཕྲི་དང། འདབ་མ་སྐྱ་བོ་དང། མེ་ཏོག་དབྱེ་བ་དང། འབྲས་བུ་སྨིན་པ་རྣམས་དང། ཁྱིའུ་ཁ་མ་ཐོན་པ་དང། ས་འབུས་པ་དང་ཤ་མོ་དང་ཤ་བལ་དང་སྣོད་ལ་སོགས་པའི་རླ་མ་ཉམས་པར་བྱེད་པ་རྣམས་ལ་ཉེས་
བྱས་སོ། །གཉིས་པ་བསླབ་བྱའི་ཉེས་བྱས་ནི། ལག་གི་བླས་དཀོན་མཆོག་གི་དོན་དུ་ཤིང་ལྗོན་པ་སོགས་གཅོད་པའི་ཚེ་མདུན་རོལ་ཉི་མ་བདུན་ནམ་བརྒྱད་ནས་ཤིང་ལ་གནས་པའི་མི་མ་ཡིན་སོགས་ལ་སྦྱིན་པའི་ཕན་ཡོན་ལ་སོགས་པ་བཤད་པས་སྤྲོ་
བ་མ་བསྐྱེད་པ་དང། དེ་ལྟར་བྱས་ཀྱང་མི་གཏོང་བའི་ཚེ་གཅོད་པ་དང། ཐུན་ཚོད་དུ་རུང་བ་དང་ཞག་བདུན་པ་དང་འཚོ་བའི་བར་དུ་བཅང་བ་རྣམས་ཕྱི་དྲོ་ལོངས་སྤྱོད་པའི་ཚེ་ཆུ་གྲང་མོས་མ་བཏབ་པ་རྣམས་སོ། །གཉིས་པ་གནོད་པ་ལས་གྱུར་པ་ལ་དྲུག་ལས་
དང་པོ་ལས་བྱེད་པ་ལ་གནོད་པ་འཕྱ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་འཕྱ་བའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་ཞལ་ཏ་པར་བསྐོས་པའམ་མ་བསྐོས་ཀྱང་བྱ་བ་བྱེད་བཞིན་པ་དང་སྔར་བསྐོས་པ་བག་ཡངས་སུ་བྱས་པ་

[046B] རང་ལ་ཟས་གོས་དམན་པ་ཆེད་དུ་སྟོབས་པ་མ་ཡིན་པའོ། །རྟེན་ནི་ལས་ཀྱིས་དམན་པའི་གྲངས་སུ་བགྲངས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བདག་དང་འབྲེལ་བའི་དོན་གྱིས་འཕྱ་བར་འདོད་པའོ། །སྦྱོར་བ་དག་མཚན་ཉིད་
ལྔ་ལྡན་གྱིས་འཕྱ་བའི་ཡུལ་དེས་ཐོས་པར་མིང་ནས་གསལ་པོར་སྨོས་པའམ་གསལ་པོར་མིང་མ་སྨོས་པར་ཟུར་གྱིས་འཕྱ་བར་ཞུགས་པ། མཐར་ཐུག་དོན་གོ་བའོ། །ཚིག་ཅུང་ཟད་ཙམ་ཡང་མི་བཟོད་པ་ལ་དྲན་སྐུལ་བྱེད་པ་དང། དེ་ལྟ་བུ་རང་དང་ཞེ་འགྲས་པ་ད་རང་གིས་
དངོས་སུ་དགེ་འདུན་གྱི་ལས་སུ་བསྐོ་བ་ལ་བསླབ་བྱའི་ཉེས་བྱས་སོ། །གཉིས་པ་བཀའ་བསྒོ་བ་ལ་གནོད་པ་བསྒོ་པ་རྣ་ལ་གཟོན་པའི་ལྟུང་བྱད་ལ་བཞི་ལས་གཞིའི་ཡན་ལག་ལ་བསྒོ་བ་རྣ་ལ་གཟོན་པའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་བདག་ལ་ཚུལ་
ཁྲིམས་ཀྱི་སྒོ་ནས་ཆོས་མཐུན་དུ་གླེང་བར་ཞུགས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བསྒོ་བ་རྣ་གཟོན་གྱི་ཚིག་སྨྲ་བར་འདོད་པའོ། །སྦྱོར་པ་ངག་མཚན་ཉིད་ལྔ་ལྡན་གྱིས་ལན་ལོག་པར་རྗོད་པ་སྟེ་མེ་རེག་གི་ལྟུང་བ་ཀླེངས་བ་ནས་རྐོ་བའི་ལྟུང་བ་
མ་བྱུང་ངོ་ཞེས་པ་ལྟ་བུའོ། །མཐར་ཐུག་དོན་གོ་བའོ། །ལུང་ལྟར་ན་དྲ་བ་རྣ་གཟོན་ལ་ཡང་ལྟུང་བྱེད་དངོས་གཞི་སྐྱེད་པར་སེམས་སོ། །ཅང་མི་སྨྲ་བ་དང་མི་དྲན་ནོ་ཞེས་པས་བསྒོ་བརྣ་ལ་གཟོན་པ་སོགས་ཡན་ལག་མ་ཚང་བ་ལ་ཉེས་བྱས་སོ། །གཞན་གྱི་སྲོག་
གི་བར་ཆད་བསྲུང་བ་ལ་སོགས་པའི་དོན་དུ་བསྒོ་བ་རྣ་ལ་གཟོན་པ་ལ་ཉེས་པ་མེད་དོ། །གང་ཟག་བཅུ་གཉིས་པོ་ལ་འཕྱ་བ་དང་བསྒོ་བ་རྣ་ལ་གཟོན་པ་རྣམས་ལ་གསོལ་བའི་ལས་ཀྱིས་དམན་པའི་གྲངས་སུ་མི་བགྲང་བ་དང། ཆེ་བཞི་བྱ་དགོས་པའི་གནས་དེ་

[047A]༄༅། །ལས་མ་བྱོལ་བ་དང། གནོད་པའི་སྒོ་མ་གཅད་པར་ཆེ་བཞི་བྱེད་པ་རྣམས་ལ་བསླབ་བྱའི་ཉེས་བྱས་སོ། །གསུམ་པ་མལ་ཆ་ལ་གནོད་པ་ལ་གཉིས་ཀྱི་དང་པོ་གནས་མལ་གྱི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་ལོག་པར་བསྒྲུབ་པའི་གནས་
མལ་གྱི་དགེ་འདུན་ནི་གནས་མལ་རུང་ཞིང་ཚད་དང་ལྡན་པ། རང་ངམ་བསྐོས་པས་ལོངས་སྤྱད་པ། ཆུད་ཟ་བའི་ཉེན་དང་བཅས་པའོ། །གནས་ནི་ཕན་ཕུན་དུ་འགྱུར་བའི་ཉེན་ཅན་ཡིན་པའོ། །རྟེན་ནི་ཉམ་ང་བ་དང་ཕྲད་པ་དང་བརྟུལ་བ་བྱས་སམ་བྱེད་དུ་བཅུག་པ་མ་
ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གནས་མལ་བཞག་སྟེ་ལམ་དུ་འགྲོ་བའམ་ཕན་ཕུན་གྱི་ཉེན་ཅན་དུ་འཇོག་པར་འདོད་པའོ། །སྦྱོར་བ་བསམས་པའི་དོན་ལ་ལོག་པར་སྒྲུབ་པར་ཞུགས་པ། མཐར་ཐུག་ནི་རླུང་ངམ་ཆར་གྱིས་རིམ་པ་
གཞན་སླེབ་པའམ་སྲིལ་གྱིས་ཟོས་པ་སོགས་ཀྱིས་ཕན་ཕུན་དུ་གྱུར་པའམ་བསྐོར་བའི་གནས་ལ་ནི་སྒོ་ཁང་ནས་འདོམ་བཞི་བཅུ་རྩ་དགུ་ལས་འདས་པར་ཕྱིན་པའོ། །དེ་ཡང་གཉིས་ཀྱིས་ཐུན་མོང་དུ་ལོངས་སྤྱད་པ་ཡིན་ན་ཕྱིས་ལངས་པ་དང། ལངས་པ་མཉམ་ན་
བསླབ་པ་གཞོན་པ་དང། ལངས་པ་དང་རྒན་གཞོན་གཉི་ག་མཉམ་ན་གཉི་ག་ལ་ལྟུང་བར་འགྱུར་ཞིང་བསྡུ་བ་བཅོལ་བས་ལྟུང་བ་ཁེགས་པ་ལ་ཡང་བསྙེན་པར་མ་རྫོགས་པ་དང་རྒས་པ་དང་ན་བ་དང་ཞ་འགྲས་པ་དང་བསླབ་པ་ལས་གཡེལ་བ་རྣམས་མ་ཡིན་པ་ལ་
བཅོལ་བ་དགོས་སོ། །གཉིས་པ་བསླབ་བྱའི་ཉེས་པ་ལ་འགྲོ་བར་ཆས་པ་དང་འབྲེལ་བ་ཁྱིམ་དང་འབྲེལ་བ་ནད་པ་དང་འབྲེལ་བ་དགེ་བའི་ཕྱོགས་བརྩམ་པ་དང་འབྲེལ་བ་གཙུགས་ལག་ཁང་དང་འབྲེལ་བའི་བསླབ་བྱའི་ཉེས་པ་སྟེ་ལྔའོ། །དང་པོ་ནི་གནས་མལ་མ་བསྡུས་

[047B] གནས་མལ་མ་བསྡུས་པར་ཕྱིན་ཏེ་ལམ་དུ་དྲན་ན་ཕྱིན་ཆད་འདི་ལྟར་མི་བྱ་ཞེས་མ་བརྗོད་ཅིང་སེམས་མ་བསྐྱེད་པ་དང། དེའི་ཚེ་ལམ་དུ་དགེ་སློང་དང་ཕྲད་ན་
བསྡུ་བ་མ་བཅེལ་བ་དང། གནས་ནས་འགྲོ་བའི་ཚེ་ཉམ་ང་བ་དང་ཕྲད་པར་མི་འགྱུར་ན་བདག་པོ་ལ་མ་གཏད་པ་དང། མ་བསྡུས་པར་འགྲོ་བ་དང། གནས་མལ་དྲི་མ་ཅན་མ་སྤྲུག་པ་དང། རང་གིས་བསྡུ་བ་མི་ཁོམ་ན་དགེ་སློང་སོགས་ལ་མ་བཅོལ་བ་དང། འཆོལ་ས་མེད་ན་
ལྡེ་མིག་མ་སྦས་པར་འགྲོ་བ་དང། ལམ་དུ་དགེ་སློང་འོང་བ་མཐོང་ན་ལྡེ་མིག་སྦས་པའི་ཕྱོགས་དེ་མ་བསྟན་པའོ། །གཉིས་པ་ནི་དགེ་སློང་རྣམས་མགྲོན་དུ་འབོད་པའི་ཁྱིམ་དུ་སྟན་གཡར་པོ་མི་སྦྱིན་པ་དང། ཁྱིམ་ནས་ཕྱིར་འོང་བའི་ཚེ་ཁྱིམ་པ་དང་དགེ་ཚུལ་སོགས་ལ་མི་
འཆོལ་བར་རང་གིས་བཀུར་བ་དང། དེ་དག་མེད་པ་དང་ཁྱིམ་པས་བསྐྱལ་ལོ་ཞེས་ཟེར་ན་མི་བཞག་པ་དང། ཁྱིམ་པས་མ་བསྐྱལ་ན་གནས་པ་དག་གིས་མ་བླངས་པ་དང། གནས་པ་མེད་ན་རང་ངམ་དེས་ཀྱང་མི་ལྕོགས་ན་དགེ་འདུན་ཐམས་ཅད་ཀྱིས་ཀྱང་མ་བླངས་པ་དང་
གཙུག་ལག་ཁང་དུ་སྦྱིན་བདག་གིས་རང་གི་དོན་དུ་སྟན་གཡར་བའི་ཚེ་མི་སྦྱིན་པ་དང། དེའི་སྲུང་མ་མི་འཇོག་པ་དང། བཞག་པ་དེས་ཀྱང་ཕྱོགས་གཅིག་ཏུ་བསྡད་དེ་ཁ་ཏོན་སོགས་དང། སྟན་ལ་ལྟ་བར་མི་བྱེད་པ་དང། ཁྱིམ་པ་དོང་པའི་ཚེ་མ་བསྡུས་པ་དང། ཁྱིམ་
པས་སྟན་མ་རུངས་པར་གྱུར་པ་བྱི་དོར་མ་བྱས་པ་དང། ཁྱིམ་པས་བཏིང་བའི་སྟན་མ་བསྡུས་པ་མཐོང་ན་མི་བསྡུ་བ་དང། མཐོང་བ་དེ་རྒས་པ་དང་ནད་པ་ཡིན་ན་གཞན་ལ་མ་སྤྲན་པའོ། །གསུམ་པ་ནི་ཚངས་པ་མཚུངས་པར་སྤྱོད་པ་ན་བའི་ཚེ་ལྟར་མི་འགྲོ་བ་དང། དེར་སྟན་

[048A]༄༅། །ཁྱེར་ཏེ་འགྲོ་བ་དང། མི་འདུག་པར་ལྟ་བ་དང། ནད་གཡོག་གིས་སྟན་མི་གཤོམ་པ་རྣམས་སོ། །བཞི་པ་ནི་མ་ངན་པོའམ་སློབ་དཔོན་ཉིན་མོ་སྤྱོད་པ་སོགས་ལ་འགྲོ་བའི་ཚེ་ཕྱི་བཞིན་དུ་མི་འགྲོ་བ་དང། འགྲོ་བའི་ཚེ་ཡང་དེའི་སྟན་མི་བཀུར་བ་དང་
བླ་མ་ལ་མ་ཞུས་པར་སྟན་ཁུར་ཏེ་འགྲེ་བ་དང། བླ་གབ་མེད་པར་ཆེས་ཉན་པའི་ཚེ་རླུང་དང་ཆར་བྱུང་ན་གནས་མལ་མི་བསྡུ་བ་དང། དེའི་ཚེ་གཞོན་ནུ་རྣམས་ཀྱིས་རྒན་པོའི་གནས་མལ་ལྕི་བ་དང་མ་བརྗེས་པ་དང། ཁྲི་དང་ཁྲི་ལྟ་བུར་མཐུན་པར་མི་བཞག་པའོ། །
ལྔ་པ་ནི་ཆར་འབབ་པ་ལ་སོགས་པའི་དོགས་པ་མེད་པའི་ཚེ་གཙུག་ལག་ཁང་གཞན་དུ་སྟན་གཡར་པོ་མི་སྦྱིན་པ་དང། ལམ་ཁར་ཆར་ལ་སོགས་པ་བྱུང་ན་འོས་པར་བཅེར་ཏེ་རྫས་ངན་པ་ཞིག་གིས་མ་གཡོགས་པ་དང། གཙུག་ལག་ཁང་དུ་ཕྱིན་ནས་རྫས་
རྣམས་མ་བསྐམས་པ་དང། མེ་ལ་སོགས་པའི་གནོད་པ་བྱུང་བའི་ཚེ་དང་པོར་རང་གི་ཡོ་བྱད་དང། རྗེས་སུ་དགེ་འདུན་གྱི་ཡོ་བྱད་མི་འདོན་པ་དང། གཏོན་ཟིན་པ་བསྲུང་བའི་ཕྱིར་དགེ་སློང་རྫས་འདོན་པ་ལ་སོགས་པའི་ལས་མི་ནུས་པ་མ་བཞག་པ་དང། ལུས་
སྲོག་ལ་གནོད་པའི་མེ་ལ་སོགས་པའི་ནང་ནས་རྫས་འདོན་པ་རྣམས་སོ། །གཉིས་པ་གདིང་བའི་ལྟུང་བྱེད་ལ་ལྟུང་བ་རྣམ་གཞག་ལ་བཞི་ལས་གཞིའི་ཡན་ལག་ལ་གང་དུ་ལོག་པར་སྒྲུབ་པའི་གནས་ནི་དགེ་འདུན་གྱི་གནས་ཡིན་པ། གནས་ཀྱི་མཚན་
ཉིད་དུ་གྲུབ་པ། སྤྱོད་ཉམ་བཞི་ཤོང་བ། ཕན་ཕུན་དུ་འགྱུར་བའི་ཉེན་ཡོད་པའོ། །གང་གིས་ལོག་པར་སྒྲུབ་པའི་དངོས་པོ་ནི་རྩྭ་དང་ལོ་མ་གང་རུང་གི་གདིང་བ་ཡིན་པ། འཇིག་རྟེན་ན་གྲགས་པའི་ཚད་དུ་ལོངས་པ། རང་ངམ་བསྐོས་པས་ལོངས་སྤྱད་པའོ།།

[048B] །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བསྡུ་བར་མི་འདོད་པ་ཙམ་མོ། །སྦྱོར་བ་དང་མཐར་ཐུག་སྔར་དང་འདྲ་བ་ལ་ཆར་གྱིས་ཕན་ཕུན་དུ་གྱུར་པ་མ་གཏོགས་པའོ། །བསླབ་བྱའི་ཉེས་བྱས་ནི་ཁྱིམ་དུ་རྩ་ལོ་ལ་སོགས་པའི་གདིང་བ་
བྱས་པ་མ་དོར་བ་དང། མ་དྲིས་བར་དོར་བ་དང། དགོན་པར་ནི་མགོ་མཇུག་བཟློག་པས་སློང་པའམ་དོར་བ་མ་བྱས་པ་དང། གོས་བསྐམ་པའི་ཕྱིར་རྩྭ་བཏིང་བ་མ་དོར་བ་དང། གཞན་སློང་བ་ལ་མ་བྱིན་པ་དང། འཆག་སར་རྩྭ་བཏིང་བའི་ཚེ་རླན་ཆེ་བའི་གནས་སུ་ཉི་མ་
རེ་རེ་ལ་དང། དེ་ལས་གཞན་པའི་གནས་སུ་ཟླ་བ་ཕྱེད་ཕྱེད་ན་སྲོག་ཆགས་ཡོད་མེད་བརྟག་པ་དང་སྒྱུར་ཟློག་མ་བྱས་པ་དང། འཆག་པའི་བྱ་བ་གཏོང་བའི་ཚེ་དོར་བར་འོས་པ་མ་དོར་བ་དང། བསོད་སྙོམས་ལ་འགྲོ་བ་དང་འབྲེལ་བའི་བསླབ་བྱ་གཞི་གནས་མལ་གྱི་སྐབས་སུ་
བསྟན་པ་རྣམས་སོ། །བཞི་པ་གང་ཟག་ལ་གནོད་པ་ལ་གཉིས་ཀྱི་དང་པོ་སྐྲོད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་བསྐྲད་པའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་ཕན་པའི་རྐྱེན་དང་མི་ལྡན་པའོ། །གང་ནས་སྐྲོད་པའི་གནས་ནི་ཕན་ཕུན་གྱི་ཉེན་ཅན་མ་
གཏོགས་པ་སྔ་མ་བཞིན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་སྐྲོད་པར་འདོད་པའོ། །སྦྱོར་བ་རང་ངམ་བསྐོས་པས་སྐྲོད་པར་རྩོམ་པ། མཐར་ཐུག་དེའི་རྐྱེན་གྱིས་གནས་ཉེ་འཁོར་དང་བཅས་པ་ལས་འདས་པའོ། །བཞད་གད་ཀྱིས་སྐྲོད་པ་དང། བསྙེན་པར་མ་རྫོགས་
པ་སྐྲོད་པ་ལ་ཉེས་བྱས་སོ། །གཉིས་པ་ཕྱིས་གནོན་བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་ཕྱིས་གནོན་བྱེད་པའི་ཡུལ་དང་གནས་སྔར་དང་འདྲ་བ་ལས་ཡུལ་ལ་རང་ལས་སྔར་གནས་པ་ཞེས་བསྣན་ནོ། །བསམ་པ་ལ་འདུ་ཤེས་ནི་རང་ལས་སྔར་གནས་པ་ལ་

[049A]༄༅། །དེར་ངེས་པའམ་ཡིད་གཉིས་ཟ་བའོ། །ཀུན་སློང་ན་བ་དང་འཇིགས་པའི་དབང་མ་གཏོགས་པར་ཕྱིས་གནོན་བྱེད་པར་འདོད་པའོ། །སྦྱོར་བ་གཞན་མི་འདོད་བཞིན་དུ་གནས་དེར་འདུག་པར་རྩོམ་པ། མཐར་ཐུག་འདུག་པ་རྫོགས་པའམ་དོན་གོ་བའོ། །དེས་
མཚོན་ནས། ངན་དང་གསོད་དང་གྲང་དྲོ་དང། །ཆལ་ཟངས་དང་ནི་བཀྲུ་སྨན་དང། །རྣལ་འབྱོར་མཐུན་དང་ཁ་ཏོན་མཐུན། །འཇིགས་དང་བཅས་དང་འཇིགས་མེད་པའོ། །ཞེས་པས་མཐོ་འཚམ་པ་རྣམས་ལ་ཡང་ཡན་ལག་རྩིས་སྔར་བཞིན་དུ་སྦྱར་ཏེ་ལྟུང་བྱེད་
དུ་འགྱུར་བར་ཤེས་པར་བྱའོ། །གནས་དེར་རང་གི་སྔ་རོལ་དུ་ཞུགས་པ་མ་ཡིན་པ་ཞུགས་པར་ཤེས་པ་དང་ཡིད་གཉིས་ཟ་བ་ལ་ཉེས་བྱས་སོ། །ལྔ་པ་གནས་དངོས་ལ་གནོད་པ་རྩ་བ་འབྱུང་བ་ལ་འདུག་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གནས་
ནི་དགེ་འདུན་གྱི་གནས་སྤྱོད་ལམ་བཞི་ཤོང་བ། གནས་ཀྱི་ངོ་བོར་གྲུབ་པ། རྡོལ་བའི་ཉེན་དང་བཅས་པའི་སྟེང་གི་ཐོག་ཡིན་པའོ། །དངོས་པོ་ནི་ཁྲིའམ་ཁྲིའུ་ཡིན་པ། རྒྱ་འཁོར་གསུམ་ཁེབས་པའི་ཚད་དུ་ཆོག་པ། རྩ་བ་ཕུར་བུ་ལྟ་བུ་ཡིན་པ། བཀན་པའམ་
རྐང་རྟེན་བཅུག་པ་མ་ཡིན་པའོ། །བསམ་པ་ལ་འདུ་ཤེས་ནི་རྩ་བ་འཁྲུལ་བའི་སྐབས་དང་བཅས་པ་ལ་དེར་ངེས་པའམ་ཡིད་གཉིས་ཟ་བའོ། །ཀུན་སློང་གནོན་པར་འདོད་པའོ། །སྦྱོར་བ་གནོན་པར་ཞུགས་པ། མཐར་ཐུག་འདུག་པ་རྫོགས་པའོ། །ཐོག་
རྡོལ་བའི་ཉེན་དང་བཅས་པ་མ་ཡིན་པ་ལ་ཡིན་པར་ཤེས་པ་དང་ཡིད་གཉིས་ཟ་བས་འདུག་པ་ལ་ཉེས་བྱས་སོ། །དྲུག་པ་གཞན་གྱི་སྲོག་ལ་གནོད་པ་དུད་འགྲོ་འདེབས་པའི་ལྟུང་བྱེད་ལ་བཞི་ལས་གཞིའི་ཡན་ལག་ནི་དུད་འགྲོ་ཡིན་པ། ཐ་མལ་པའི་

[049B] གཞི་དང་བཅས་པ་ཡིན་པའོ། །བསམ་པ་ལ་འདུ་ཤེས་ནི་སྲོག་ཆགས་དང་བཅས་པ་ལ་དེར་ངེས་པའམ་ཡིད་གཉིས་ཟ་བའོ། །ཀུན་སློང་རང་གི་དོན་མ་ཡིན་པར་སྤྱོད་པར་འདོད་པ། སྦྱོར་བ་རང་ངམ་བསྐོས་པས་སྤྱོད་པར་ཞུགས་པ། མཐར་
ཐུག་དུད་འགྲོ་ཤི་བའོ། །སྲོག་ཆགས་དང་བཅས་པ་མ་ཡིན་པ་ལ་ཡིན་པར་ངས་པའམ་ཡིད་གཉིས་ཟ་བས་སྤྱོད་ན་ཉེས་བྱས་སོ། །གསུམ་པ་གནས་སྒྲུབ་པ་ལས་གྱུར་པ་རིམ་པ་ལྷག་པར་རྩིག་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་རྩིག་
པའི་གནས་ནི་གཙུག་ལག་ཁང་ཡིན་པ། སྤྱོད་ལམ་བཞི་ཤོང་བ། ཕལ་ཆེར་བསྐོར་བའི་གནས་སུ་གྲུབ་པ། སྔར་ཚད་ལ་གནོད་པའི་རྩོམ་པ་མ་བྱས་པའོ། །དུས་ནི་ཉི་མ་གཅིག་ཡིན་པའོ། །རྟེན་ཆར་ཆུ་སྐྱོབ་པའི་གཡོག་པ་མ་བྱས་པའོ། །བསམ་པ་ལ་འདུ་
ཤེས་མ་འཁྲུལ་ཞིང་ཀུན་སློང་རིམ་པ་གསུམ་ལས་ལྷག་པར་རྩིག་འདོད་རྒྱུན་མ་ཆད་པའོ། །སྦྱོར་བ་རང་ངམ་བསྐོས་པས་རྡོའམ་སོ་ཕག་སོ་བཏང་བའམ་ཤིང་ལ་སོགས་པ་སྲ་བ་མ་ཡིན་པས་རྩིག་པར་རྩོམ་པ་མཐར་ཐུག་རིམ་པ་གསུམ་ལས་ལྷག་པར་བརྩིགས་
བའོ། །དེ་ནི་ཉི་མ་གཅིག་ལ་རིམ་པ་ལྷག་པར་རྩིག་པའི་ལྟུང་བྱེད་ཀྱི་དབང་དུ་བྱས་ཀྱི། འཇིམ་པ་མེད་པ་དང། སྒོ་ཆ་གོང་མ་མ་བཅུ་གཅིག་པ་དང། ཆུ་ཁུང་མ་གཏོད་པ་དང། རྩིག་པའི་རྨང་མ་བཙུགས་པར་རྩིག་པ་རྣམས་ལ་ནི་ཉི་མ་གཞན་ལ་རིམ་པ་ལྷག་ན་ཡང་
ལྟུང་བྱེད་དུ་འགྱུར་ཞིང་ཆུ་ཁུང་བཏོད་པ་སོགས་བྱས་ཀྱང་དེའི་སྟེང་ནས་རིམ་པ་ལྷག་པར་རྩིག་ན་ཡང་ལྟུང་བྱེད་དུ་འགྱུར་རོ། །རིམ་པ་གསུམ་པ་རྩིག་པ་ལ་ཉེས་པ་མེད་ཅིང་བཞི་པ་རྩིག་པར་རྩོམ་པ་ན་ཉེས་བྱས་སོ། །གཙུག་ལྷག་ཁང་རྩིག་པའི་སྒོ་

[050A]༄༅། །ཆ་དང་སྒོ་གླེགས་མ་བཙུག་པ་དང་སྐར་ཁུང་མ་བཏོད་པ་རྣམས་ལ་བསླབ་བྱའི་ཉེས་བྱས་སོ། །གསུམ་པ་ཕན་གདགས་པར་བྱ་བ་དགེ་སློང་མའི་གཞི་ལ་ལོག་པར་སྒྲུབ་པ་ལ་ལྔ་ལས་དང་པོ་ཆོས་ཀྱི་གཞི་ལས་གྱུར་པ་ལ་གསུམ་གྱི་དང་པོ་མ་བསྐོས་
བར་ཆོས་སྟོན་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་ཆོས་སྟོན་པའི་ཡུལ་ནི་ཉེ་དུ་མ་ཡིན་པ་ལས་གཞན་པའི་དགེ་སློང་མཆོས་བདུན་ལྡན་ནོ། །གང་སྟོན་པའི་ཆོས་ནི་སངས་རྒྱས་ཀྱི་བཀའ་འམ། གདམས་ངག་དང་རྗེས་སུ་བསྟན་པ་གང་ཡང་
རུང་བའོ། །རྟེན་ནི་མི་ཆོས་བླ་མ་ཐོབ་པ་དང། འོས་པ་ལ་གསོལ་བ་བཏབ་པ་མ་ཡིན་ཞིང་སྟོན་པར་མ་བསྐོས་པའམ་བསྐོས་ཀྱང་མཚན་ཉིད་དང་མི་ལྡན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་སྟོན་པར་འདོད་པའོ། །སྦྱོར་བ་ངག་མཚན་ཉིད་ལྔ་
ལྡན་གྱིས་སྟོན་པར་རྩོམ་པ། མཐར་ཐུག་དོན་གོ་བའོ། །སྟོན་པར་འོས་པའི་མཚན་ཉིད་ནི་བསྙེན་པར་རྫོགས་ནས་བར་མ་ཆད་དུ་ལོ་ཉི་ཤུ་ལོན་ཅིང་ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ས་རང་བཞིན་དུ་གནས་པ། རིག་
པ་དང་གྲོལ་བར་སྨྲ་བའི་དགེ་སློང་སྡེ་སྣོད་གསུམ་པ་དང། སེ་ཐར་རམ་ལྕི་བའི་ཆོས་བརྒྱད་དང་ཕམ་བ་བརྒྱད་གང་རུང་འདོན་ནུས་པ་དང། བག་ཡོད་པར་སྒྲུབས་ཤིག་ཅེས་བརྗོད་ནུས་པ་དག་ལས་མགང་རུང་དང་ལྡན་པས་ཏེ་དེ་དག་ལས་བཙུན་པ་དང་བརྟན་པའི་
ཡན་ལག་པ་དམིགས་བསལ་མེད་ཅིང། མཁས་པའི་ཡན་ལག་དེ་དག་ལས་སྔ་མ་དང་ལྡན་པ་ཡོད་བཞིན་དུ་ཕྱི་མ་བསྐོར་མི་རུང་ཞིང། མཚན་ཉིད་དེ་དག་ཐ་མ་ཡན་ཆད་ལས་གང་རུང་རེ་རེ་དང་མི་ལྡན་ན་བསྐོས་ཀྱང་ལྟུང་བྱེད་དུ་འགྱུར་བ་མི་ཁེགས་སོ། །

[050B] གནས་ནི་འཇིགས་པའི་ཉེན་དང་བཅས་པ། དུས་ནི་མཚན་ཐོག་ཐག་ཆོས་སྟོན་པའི་དུས་མ་ཡིན་ཞིང་ཉི་མ་
ནུབ་ནས་སྐྱ་རངས་མཤར་བའ་པར་ཡིན་པའོ། །འདུ་ཤེས་ནི་ཉི་མ་ནུབ་པ་ལ་ནུབ་པར་ངེས་པའམ་ཡིད་གཉིས་ཟ་བ་སྟེ་ཡན་ལག་ལྷག་མ་སྔར་བཞིན་དུ་སྦྱར་རོ། །ཉི་མ་མ་ནུབ་པ་ལ་ནུབ་པར་ངེས་པའམ་ཡིད་གཉིས་ཟ་བས་སྟོན་ན་ཉེས་བྱས་སོ། །གསུམ་པ་ཟས་ཅུང་
ཟད་ཙམ་གྱི་ཕྱིར་ཆོས་སྟོན་པས་སྐུར་པ་འདེབས་པའི་ལྟུང་བྱེད་ལ་བཞི་ལས་གཞིའི་ཡན་ལག་གང་ལ་སྐུར་པ་འདེབས་པའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་ལོག་པར་སྟོན་པ་མ་ཡིན་པའོ། །གོ་བྱ་ཡུལ་ནི་ཐ་སྙད་ལྔ་དང་ལྡན། ལུས་ཐ་མལ་དུ་གནས། རང་ལས་
ཐ་དད་པའོ། །བསམ་པ་ལ་འདུ་ཤེས་དང་ཀུན་སློང་ནི་ཟས་གོས་ཅུང་ཟད་ཙམ་གྱི་ཕྱིར་ཆོས་སྟོན་པ་མ་ཡིན་པ་ལ་དེར་ཤེས་བཞིན་དུ་ད་ལྟར་སྟོན་ཏོ་ཞེས་སྐུར་པ་འདེབས་པར་འདོད་པའོ། །སྦྱོར་བ་ངག་མཚན་ལྔ་ལྡན་གྱིས་སོ། །མཐར་ཐུག་དོན་གོ་བའོ། །གཉིས་
པ་གོས་ལས་གྱུར་པ་ལ་གཉིས་ཀྱི་དང་པོ་གོས་བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གི་གོས་བྱེད་པའི་ཡུལ་ནི་དགེ་སློང་མ་ཆོས་བརྒྱད་ལྡན་ནོ། །གང་བྱེད་པའི་གོས་ནི་གོས་རུང་ཞིང་ཚད་དང་ལྡན་པ། དགེ་སློང་མ་དེ་ཉིད་ཀྱི་ཡིན་པ། སྔར་ཚད་
ལ་གནོད་པའི་བཟོའི་རྩོམ་པ་མ་བྱས་པའོ། །བསམ་པ་ལ་འདུ་ཤེས་ནི་དགེ་སློང་མ་ཉི་དུ་མ་ཡིན་པ་ལ་དེར་ངེས་པའམ་ཡིད་གཉིས་ཟ་བའོ། །ཀུན་སློང་ནི་བཟོ་བྱེད་པར་འདོད་པ། སྦྱོར་བ་དེ་ལྟར་རྩོམ་པ། མཐར་ཐུག་བཟོའི་རྩོམ་པ་ཡོངས་སུ་རྫོགས་པའོ། །ཉེ་དུ་ཡིན་པ་

[051A]༄༅། །ལམ་ཡིན་པར་ཤེས་པའམ་ཡིད་གཉིས་ཟ་བས་བྱེད་ན་ཉེས་བྱས་སོ། །གཉིས་པ་གོས་སྦྱིན་པའི་ལྟུང་བྱེད་ལ་བཞི་ལས་གཞིའི་ཡན་ལག་གང་ལ་གོས་སྦྱིན་པའི་ཡུལ་ནི་དགེ་སློང་མ་ཆོས་བརྒྱད་ལྡན་གྱི་སྟེང་དུ་དགེ་འདུན་ལ་གོས་འབུལ་
བའི་ཁོངས་སུ་གཏོགས་པ་དང་བོར་བརླག་བྱུང་བ་དང་ལེགས་པར་སྨྲ་བ་དང་བསྙེན་པར་རྫོགས་པར་བྱེད་པ་རྣམས་མ་ཡིན་ཞིང་རང་ལས་ནོར་ཐ་དད་པའོ། །དངོས་པོ་ནི་གོས་རུང་ཞིང་ཚད་དང་ལྡན་པ་རང་གི་ཡིན་པའོ། །རྟེན་ནི་རུང་མི་རུང་བརྗེ་བའི་ཕྱིར་
མ་ཡིན་པའོ། །བསམ་པ་ལ་འདུ་ཤེས་སྔ་མ་དང་འདྲ་ཞིང་ཀུན་སློང་སྦྱིན་པར་འདོད་པ། སྦྱོར་བ་དེ་ལྟར་རྩོམ་པ། མཐར་ཐུག་ཡུལ་གྱི་ལག་ཏུ་ཐོབ་པའོ། །འདུ་ཤེས་འཁྲུལ་པས་ཉེས་བྱས་སུ་འགྱུར་བ་ཡང་སྔ་མ་དང་འདྲའོ། །གསུམ་པ་ལ་མ་
གྱི་གཞི་ལས་གྱུར་པ་ལ་གཉིས་ཀྱི་དང་པོ་དགེ་སློང་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་བཞི་ལས་གཞིའི་ཡན་ལག་གང་དང་ལྷན་ཅིག་འགྲོ་བའི་ཡུལ་ནི་ཉེ་དུ་མ་ཡིན་པ་མ་གཏོགས་པ་དགེ་སློང་མ་ཆོས་བདུན་ལྡན་གྱི་སྟེང་དུ་ཕན་ཚུན་ཕན་འདོགས་
པ་མ་ཡིན་ཞིང་ངོ་མ་སྤོས་པའོ། །གང་དུ་འགྲོ་བའི་ལམ་ནི་ས་ལ་བརྟེན་པ། རྒྱང་གྲགས་གཅིག་ཕན་ཆད་ཡན་པ། འཇིགས་པ་དང་བཅས་པ་མ་ཡིན་པའོ། །དུས་ནི་ཉི་མ་གཅིག་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ལམ་
གཅིག་ལ་འགྲོ་བར་འདོད་པ། སྦྱོར་བ་འགྲོ་བར་རྩོམ་པ། མཐར་ཐུག་རྒྱང་གྲགས་གཅིག་ལས་འདས་པའོ། །རྒྱང་གྲགས་ཕྱེད་རེད་ཉེས་བྱས་སོ། །བསླབ་བྱ་ནི་ལམ་དུ་ཞུགས་པའི་ཚེ་ཚངས་པ་མཚུངས་པར་སྤྱོད་པ་ན་བ་ལམ་དུ་དོར་བ་དང། དེ་མ་

[051B] དགེ་སློང་མ་ལམ་དུ་ན་བའི་ཚེ་མགོ་ལོགས་ནས་བཟུང་བས་བཀུར་བའི་གྲོགས་མ་བྱས་པ་དང། གྲོང་དུ་ཕྱིན་པ་ན་མཚན་དང་ལྟ་བ་མཐུན་པའི་ནད་གཡོག་མ་བཞག་པར་སོང་བ་རྣམས་སོ། །དགེ་སློང་དང་དགེ་སློང་མས་ཕན་ཚུན་ལམ་བརྒྱགས་
འཁུར་བ་དང་བྱིན་ལེན་བྱེད་དུ་རུང་ངོ། །གཉིས་པ་གྲུར་འཇུག་པའི་ལྟུང་བྱེད་ལ་བཞི་ལས་གཞིའི་ཡུལ་དང་དུས་ན་སྔར་དང་འདྲ་ལ། ལམ་ནི་ཆུ་ལ་བརྟེན་པ་ཡིན་པ། རྒྱང་གྲགས་གཅིག་ཕན་ཆད་ཡིན་པ། ཐད་ཀར་ཕ་རོལ་ཏུ་འགྲོ་བ་མ་ཡིན་པ། འགྲམ་
གཉིས་འཇིགས་པ་དང་བཅས་པ་མ་ཡིན་པ། རྦ་ཀློང་ལ་བཟུར་བ་ལ་སོགས་པའི་རྐྱེན་གྱིས་འཇུག་པ་གཞན་དུ་སོང་བ་མ་ཡིན་པའོ། །བསམ་སྦྱོར་མཐར་ཐུག་རྣམས་སྔ་མ་བཞིན་ནོ། །བཞི་པ་གནས་ཀྱི་གཞི་ལས་གྱུར་པ་ལ་གཉིས་ཀྱི་དང་པོ་འདུག་པའི་ལྟུང་བྱེད་
ལ་བཞི་ལས་གཞིའི་ཡན་ལག་ལ་གང་དང་འདུག་པའི་ཡུལ་ནི་བུད་མེད་ཀྱི་མཚན་དོན་བྱེད་ནུས་པ། བསྟེན་དུ་རུང་བ། ཐ་སྙད་བཞི་དང་ལྡན་པ། ལུས་ཐ་མལ་དུ་གནས་པ། རྫུ་འཕྲུལ་ཅན་དང་ཉེ་དུ་མ་ཡིན་པ་སྟེ་ཆོས་དྲུག་ལྡན་དང་གཅིག་པུ་ཡིན་པའོ། །གནས་
ནི་དབེན་པ་དང་རྩིག་པ་དང་མུན་པ་སོགས་ཀྱི་སྐྱབས་དང་བཅས་པ་དང། བར་འདོམ་གང་གི་ནང་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་འདུག་པར་འདོད་པའོ། །སྦྱོར་བ་འདུག་པར་ཞུགས་པ། མཐར་ཐུག་གཉི་གས་འདུག་པ་རྫོགས་
པའོ༑ ༑གཉིས་མ་འགྲེང་བའི་ལྟུང་བྱེད་ལ་ཡན་ལག་རྣམས་སྔ་མ་དང་འདྲ་བ་ལ་འདུག་པ་ཞེས་པའི་གནས་སུ་འགྲེང་བཞེས་སྦྱར་རོ། །འདིར་འདུག་པ་བུད་མེད་དང་འགྲེང་བ་དགེ་སློང་མ་ལ་སྦྱར་བ་ནི་མཚོན་བྱེད་ཙམ་ཡིན་ནོ། །ལྔ་པ་ཟས་ཀྱི་གཞི་

[052A]༄༅། །ལས་གྱུར་པ་དགེ་སློང་མ་སྦྱོར་དུ་བཅུག་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གིས་སྦྱོར་དུ་བཅུག་པའི་དགེ་སློང་མ་ནི་ཉེ་དུ་མ་ཡིན་པ་ལས་གཞན་པའི་ཆོས་བདུན་ལྡན་ནོ། །གང་གིས་སྦྱོར་བའི་སྦྱིན་བདག་ནི་ཁྱིམ་པ་ཆོས་
ལྔ་ལྡན་ནོ། །གང་བཟའ་བའི་དངོས་པོ་ནི་དུས་སུ་རུང་བ། རུང་ཞིང་ཟས་གཅིག་གི་ཚད་དང་ལྡན་པ། སྦྱིན་བདག་དེ་ཉིད་ཀྱི་ཡིན་པ། དག་སློང་ལ་མེད་པའི་ལུང་རྟོགས་གང་རུང་གི་ཡོན་ཏན་གྱིས་སྦྱོར་དུ་བཅུག་པ། མགྲོན་དུ་མ་བོས་པའམ་བོས་ཀྱང་ལྷག་པར་
སྦྱར་བའི་ཟས་ཡིན་པའོ། །བསམ་པ་ལ་འདུ་ཤེས་ནི་དགེ་སློང་མས་སྦྱོར་དུ་བཅུག་པ་ལ་དེ་ལྟར་ངེས་པའམ་ཡིད་གཉིས་ཟ་བའོ། །ཀུན་སློང་ཟ་བར་འདོད་ཅིང་སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །གཞན་གྱི་དོན་དུ་སྦྱོར་དུ་བཅུག་པ་ཟ་བ་དང་
བསོད་སྙོམས་ལ་ཞུགས་པ་ན་དགེ་སློང་མས་འདི་ལ་བྱིན་ཅིག་ཅེས་བསྒོ་བ་ཙམ་བྱས་པ་ཟ་བ་དང། སྦྱོར་དུ་བཅུག་པ་མ་ཡིན་པ་ལ་ཡིན་པར་ངེས་པའམ་ཡིད་གཉིས་ཟ་བ་སོགས་ཡན་ལག་མ་ཚང་བ་ལ་ཉེས་བྱས་སོ། །བཞི་པ་འཚོ་བར་བྱེད་པ་ཟས་ཀྱི་གཞི་
ལ་ལོག་པར་སྒྲུབ་པ་ལ་ཚད་ལས་འདས་པའི་ལྟུང་བ། གནས་མ་ཡིན་པར་ཟོས་པའི་ལྟུང་བ། དུས་མ་ཡིན་པར་ཟོས་པའི་ལྟུང་བ་ཆོ་ག་ལས་འདས་པའི་ལྟུང་བ། བླང་བྱ་མ་ཡིན་པ་བླངས་པའི་ལྟུང་བ་དང་ལྔའོ། །དང་པོ་ལ་བླང་བ་ཚད་ལས་འདས་པ་དང་
ཟ་བ་ཚད་ལས་འདས་པ་གཉིས། དང་པོ་ལ་གསུམ་གྱི་དང་པོ་ཉི་མ་གཅིག་ལ་བླང་བ་ཚད་ལས་འདས་པ་ཡང་ཡང་ཟ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་བླང་བའི་ཡུལ་ནི་ཁྱིམ་པ་ཆོས་ལྔ་ལྡན་གྱི་སྟེང་དུ་བསམ་པ་ཐག་པ་ནས་ཟས་མཚན་ཉིད་

[052B] །གང་བླང་བའི་ཟས་ནི་བཟའ་བ་ལྔ་གང་རུང་གེ་ཁོངས་སུ་གཏོགས་པ། ནར་མའི་ཟས་མ་ཡིན་པ། རུང་ཞིང་ཟས་གཅིག་གི་ཚད་དུ་ལོངས་པ། སྦྱིན་བདག་སྔ་ཕྱི་སོ་སོར་དབང་བ། ཟས་ཕྱི་མ་ལ་
གོས་ཁྲུ་གང་དུ་ལོངས་པའམ་དེའི་རིན་གྱི་རྙེད་པ་མེད་པའོ། །དུས་ནི་ཉི་མ་གཅིག་གི་དུས་ཡིན་ཞིང་མུ་གེའི་དུས་མ་ཡིན་པའོ། །རྟེན་ནི་ཟས་གཅིག་གིས་འཚོ་མི་ནུས་པའི་ནད་པ་དང་དཀོན་མཆོག་གི་དོན་དུ་ཕྱག་བདར་རེ་ལ་དེ་ཙམ་མམ་དཀྱིལ་འཁོར་བ་མལ་ཙམ་
གྱི་ལས་བྱེས་པ་དང་ཉི་མ་དེ་ཉིད་ལ་དཔག་ཚད་ཕྱེད་ཡན་ཆད་ཀྱི་ལམ་དུ་ཕྱིན་པ་རྣམས་མ་ཡིན་པ་དང། སྲ་བརྐྱང་མ་བཏིང་བའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཟས་གཉིས་པ་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་
པའོ༑ ༑དུས་ལ་མ་བབ་པར་ཁྱིམ་དུ་ཟན་ལ་འཇུག་པ་དང། ཁྱིམ་དུ་ཟན་ལ་འཇུག་པའི་ཚེ་རང་རང་གི་འཁོར་དང་གློ་བུར་དུ་འོངས་པ་རྣམས་གནས་བརྟན་གྱིས་ཚང་མ་ཚང་མ་བརྟགས་པ་དང། དགོས་པ་མེད་པར་ཁྲོ་བ་སོགས་ཀྱིས་རང་གི་ཟན་གཅོད་པ་རྣམས་
བསླབ་བྱའི་ཉེས་བྱས་སོ། །གཉིས་པ་གནས་གཅིག་ནས་བླང་བ་ཚད་ལས་འདས་པ་འདུག་གནས་སུ་ཟ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གི་ཟ་བའི་སྦྱིན་བདག་ནི་ཁྱིམ་པ་ཆོས་ལྔ་ལྡན་མུ་སྟེགས་ཅན་ཁོ་ནའི་སྦྱིན་བདག་ཡིན་ཞིང་ཅི་བདེར་
སྟོབས་པ་པོ་མ་ཡིན་པའོ། །གནས་ནི་མུ་སྟེགས་ཅན་ཁོ་ནའི་འདུག་གནས་སུ་གྲུབ་ཅིང་སྤྱད་ལམ་བཞི་ཤོང་བ། བདག་པོ་ཁྱིམ་པ་གནས་བཞིན་པའོ། །དེ་ན་གནས་པའི་ཕྱི་རོལ་པའི་རབ་བྱུང་རྣམས་ཀྱང་མཚན་དང་ལྟ་བ་མཐུན། ཐ་སྙད་གསུམ་དང་ལྡན། ལུས་ཐ་མལ་

[053A]༄༅། །དུ་གནས་པའོ། །གང་བཟའ་བའི་ཟས་ནི་དུས་རུང་ག་ཟས་རུང་ཞིང་ཟས་གཅིག་གི་ཚད་དང་ལྡན་པ། སྦྱིན་བདག་དེ་ཉིད་ཀྱི་ཡིན་པ། ཉི་མ་གཉིས་པའི་ཟས་ཡིན་པའོ། །རྟེན་ནི་ནང་པ་མ་ཡིན་ཞིང་གནས་དེར་ཞག་ལོན་པའོ། །བསམ་པ་ལ་འདུ་ཤེས་
མ་འཁྲུལ་ཞིང་ཀུན་སློང་ཟས་གཉིས་པ་ཟ་བར་འདོད་པའོ། །སྦྱོར་བ་ངག་མཚན་ཉིད་ལྔ་ལྡན་གྱིས་བླངས་ཤིང་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །གནས་དེར་ཟས་མི་ཟ་བར་ཉི་མ་གཉིས་པ་ལ་སྡོད་པ་དང། ཁྱིམ་བདག་དངོས་སུ་མི་གནས་པ་
དང༑ ཕྱི་ནང་གི་རབ་བྱུང་དང་ཉེ་དུ་དབང་བའི་འདུག་གནས་སུ་ཟ་བ་ལ་ཉེས་བྱས་སོ། །གསུམ་པ་སྦྱིན་བདག་གཅིག་ལས་བླང་བ་ཚད་ལས་འདས་པ་ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་
བླང་བའི་སྦྱིན་བདག་ནི་ཁྱིམ་པ་ཆོས་ལྔ་ལྡན་གྱི་སྟེང་དུ་ཚད་ཡོངས་སུ་བཅད་པ་དང། ཅི་ཙམ་དགོས་པ་ལོང་ཞེས་སྟོབས་པ་པོ་མ་ཡིན་པའོ། །གང་བླང་བའི་དངོས་པོ་ནི་གཡོས་སུ་བྱས་པའི་དུས་རུང་གི་ཟས་རུང་ཞིང་འབྲས་མ་ག་དཧའི་བྲེའུ་ཆུང་ཕྱེད་དང་ལྔ་
བཅོས་པ་ལས་ལྷག་པའི་ཆད་དང་ལྡན་པ། སྦྱིན་བདག་དེ་ཉིད་ཀྱི་ཡིན་པའོ། །ཟ་བའི་གནས་ནི་གང་བླངས་པའི་གནས་དེ་ལས་གཞན་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ལྷག་པ་བླངས་ནས་ཟ་བར་འདོད་པ། སྦྱོར་བ་ངག་མཚན་
ཉིད་ལྔ་ལྡན་གྱིས་བླངས་ཏེ་གནས་གཞན་དུ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །གཞན་ལ་ལྷག་པ་ལེན་དུ་བཅུག་སྟེ་ཟ་བ་ལ་ཉེས་བྱས་སོ། །གཉིས་པ་ཟ་བ་ཚད་ལས་འདས་པ་ལ་གཉིས་ཀྱི་དང་པོ་སྤངས་པ་ཟ་བའི་ལྟུང་བྱེད་ལ་བཞི་

[053B] ཐུག་པ་ལས་གཞན་ཡིན་པ། རང་ངམ་རང་དང་འདྲ་བས་ལྷག་པོར་མ་བྱས་པའོ། །ཟ་བའི་དུས་ནི་མུ་གེའི་དུས་མ་ཡིན་པ། རྟེན་ནི་སླངས་པ་རྫོགས་ཤིང་ནད་པ་མ་
ཡིན་པ། བསམ་པ་ལ་འདུ་ཤེས་ནི་སྤངས་པ་དང་ལྷག་པོར་མ་བྱས་པ་ལ་དེར་ངེས་པའམ་ཡེད་གཉིས་ཟ་བ། ཀུན་སློང་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །སྤངས་པ་ཡོངས་སུ་རྫོགས་པའི་མཚན་ཉིད་ལ་བཞི་
ལས་གཞིའི་ཡན་ལག་ནི་མུ་གེའི་དུས་མ་ཡིན་པར་རུང་ཞིང་ཚད་དང་ལྡན་པའི་དུས་རུང་གི་ཟས་བྱིན་ལེན་སྙོབས་པར་འོས་པའི་གང་ཟག་བྱིན་ལན་འཐོབ་པའི་ཕྱོགས་ན་གནས་པས་བསམ་པ་ཐག་ཕ་ནས་སྟོབས་པའོ། །ཀུན་སློང་བསམ་པ་ཐག་
པས་དེ་རིང་འདི་ལས་མི་བཟའ་འོ་སྙམ་ནས་སྤོང་བར་འདོད་པ། སྦྱོར་བ་ངག་མཚན་ཉིད་ལྔ་ལྡན་གྱིས་ར་ཞིག་གི་སྒྲ་མ་སྦྱར་བར་ཆག་གོ་ཞས་སོགས་བརྗོད་པའམ་ལྡང་བར་རྩོམ་པའོ། །མཐར་ཐུག་སྨྲས་པའི་དོན་གོ་པའམ་འདུག་པའི་གནས་བཏང་
བའོ༑ ༑བཅའ་བ་སྤངས་པ་ཡོངས་སུ་རྫོགས་ནས་བཅལ་བ་ལྷག་པོར་མ་བྱས་པར་ཟ་བ་ལ་ཡང་ལྟུང་བྱད་དུ་འགྱུར་རོ། །ལྷག་པར་གྱི་མཚན་ཉིད་ལ་གང་གིས་ལྷག་པོར་བྱ་བའི་རྟན་ནི་དགེ་སླང་ཆོས་དྲུག་ལྡན་གྱི་སྟེང་དུ་ས་རང་བཞིན་དུ་གནས་པ་
མཚམས་ཀྱི་ནང་དུ་གནས་པ། བྲ་བའི་གནས་མ་བཏང་བའོ། །ལྷག་པོར་གསལ་བ་པོ་ནི་དགེ་སློང་གི་སྡོམ་པ་གསོར་དུ་བ་ཡན་ཆད་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། གནས་ནས་མ་ཕྱུང་བ། ནད་པ་མ་ཡིན་པ། ཟས་

[054A]༄༅། །སྤངས་པ་ཡིན་པའི། །གང་ལྷག་པོར་བྱ་བའི་ཟས་ནི་རུང་ཞིང་ཚད་དང་ལྡན་པའི་དུས་རུང་གི་ཟས་ཡིན་པ། རང་གི་ཡིན་པ། བྱིན་ལེན་བྱས་ཤིང་སྔར་ལྷག་པོར་བྱས་པ་དང་མ་འབྲེལ་བའོ། །གནས་ནི་མཚམས་ཀྱི་ནང་དང། བྱིན་ལེན་
འཐོབ་པའི་ཕྱོགས་ཡིན་པའོ། །དུས་སྔ་དྲོ་དང་སྤངས་པའི་དུས་ཡིན་ཞིང་མུ་གེའི་དུས་མ་ཡིན་པའོ། །ཆོ་ག་ནི་ལག་པ་བཀྲུས་བྱིན་ལེན་བྱས་ཤིང་ལག་ཏུ་བླངས་ནས་སྤྱོད་ལམ་འགྲེང་བས་རྟེན་ལ་གསོལ་བ་འདེབས་པའི་སྔགས་ལན་ཅིག་བརྗོད་དེ་རྟེན་དེས་ཟས་མ་སྤངས་ན་
ཁམ་གཉིས་སམ་གསུམ་ཟོས་ནས། ཁྱོད་ཀྱི་འགྱུར་གྱི་བཞུད་ཅིག་ཅེས་བརྗོད་དོ། །ལྷག་པོར་བྱས་པ་དང་སྤངས་པ་མ་ཡིན་པ་ལ་ཡིན་པར་ངེས་པ་དང་ཐེ་ཚོམ་ཟ་བས་ཟོས་ན་ཉེས་བྱས་དང། བཟའ་བ་སྤངས་ནས་བཅའ་བ་ཟ་བ་ལ་ལྟུང་བྱེད་དོ། །བཅའ་བ་སྤངས་ནས་
བཟའ་བ་ཟ་བ་ལ་ལྟུང་བ་མེད་ལ། བསླབ་བྱའི་ཉེས་པ་ནི་མི་རུང་བ་དང་འདྲེས་པའི་ཟས་ལ་ལྷག་པོར་བྱེད་པ་དང་སྤངས་པ་རྫོགས་པས་ལྷག་པོར་བྱས་པ་དང། ཡུལ་གྱིས་མ་གསོལ་བར་ལྷག་པོར་བྱས་པ་དང། ཟས་འཚོ་བ་ཙམ་ལས་ལྷག་པར་ཟ་བ་དང། རྟེན་ནི་
ནད་པ་མིན་པ། ཆོག་པར་མ་ཟོས་པ། མགུལ་དུ་མིད་པར་མངོན་པའི་ཚད་དང་ལྡན་པའི་འཕྲོ་དང་བཅས་པ། གནས་དེ་ཉིད་དུ་བཟའ་བའི་ཕྱིར་བྱིན་ལན་བླངས་ཏེ་འདུག་པས་ཟས་ཀྱི་བྱ་བ་མ་རྫོགས་པར་ལངས་པ་རྣམས་སོ། །གཉིས་པ་སྤངས་པ་ལ་སྟོབས་པའི་ལྟུང་
བྱེད་ལ་བཞི་ལས་གཞིའི་ཡན་ལག་ལ་གང་ལ་སྟོབས་པའི་ཡུལ་ནི་དགེ་སློང་ཆོས་དྲུག་ལྡན་གྱི་སྟེང་དུ་ཟས་སྤངས་པ་ཡོངས་སུ་རྫོགས་པའོ། །ཟས་དང་དུས་ནི་སྔ་མ་བཞིན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་སྟོབས་པར་འདོད་པ། སྦྱོར་བ་

[054B] མཐར་ཐུག་སྟོབས་པར་གོ་བའོ། །གཉིས་པ་གནས་མ་ཡིན་པར་ཟོས་པ་འདུས་ཤིང་ཟ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་དུ། བའི་གནས་ནི་གང་ལས་འདུས་ཤིང་ཟ་བའི་ཡུལ་གྱི་དགེ་འདུན་དེ་དང་རང་བཞིན་གྱི་མཚམས་
གཅིག་ཅིང་ནར་མའམ་གློ་བུར་བ་གང་ཡང་རུང་བའི་བཀད་སའི་གནས་མི་གཅིག་པའོ། །གང་ཟ་བའི་ཟས་ནི་རུང་ཞིང་ཟས་གཅིག་གི་ཚད་དང་ལྡན་པའི་དུས་སུ་རུང་བའི་ཟས་ཡིན་པ། འདུས་པ་ཆེན་པོའི་ཟས་དང་ཕྱི་རོལ་པའི་དགེ་སྦྱོང་གི་ཟས་མ་ཡིན་པའོ། །གང་
གིས་འདུས་ཤིང་ཟ་བའི་རྟེན་ནི་དགེ་སློང་ཆོས་དྲུག་ལྡན་བཞི་ཡན་ཆད་ཡིན་པ། ན་བ་དང་ལས་བྱས་པ་དང་ལམ་དུ་སོང་བ་མ་ཡིན་པའོ། །དུས་ནི་མུ་གེའི་དུས་མ་ཡིན་པ། བསམ་པ་ལ་འདུ་ཤེས་ནི་འདུས་ཤིང་ཟ་བའི་ཡུལ་རྟེན་གྱི་དགེ་འདུན་གཉིས་ཟས་ལྷན་
ཅིག་མ་ཡིན་པ་ལ་དེར་ངེས་པའམ་ཡིད་གཉིས་ཟ་བ། ཀུན་སློང་འདུས་ཤིང་ཟ་བར་འདོད་པ། སྦྱོར་བ་རང་གི་གྲོགས་དེ་དག་དང་ལྷན་ཅིག་དུས་ཅིག་ཅར་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །འདུས་ཤིང་ཟ་བའི་ལྟུང་བྱེད་སྐྱེད་པ་ལ་ཡུལ་རྟེན་གྱིས་
དགེ་འདུན་གང་ཡང་རུང་བས་ནར་མའམ་གློ་བུར་བའི་བཀད་ས་ངེས་པ་ཅན་དེར་ཟོས་པ་ཡན་ལག་ཏུ་མི་དགོས་སོ། །ཟས་ལྷན་ཅིག་ཡིན་པ་ལ་མ་ཡིན་པར་ངེས་པ་དང་ཡིད་གཉིས་གང་རུང་གིས་ཟ་བ་དང། དགེ་འདུན་ཐམས་ཅད་ནར་མའམ་གློ་བུར་དུ་ཟ་བའི་
བཀད་ས་དེར་དེ་ན་གནས་པ་དག་གིས་འདུ་བར་འོས་པའི་དགེ་འདུན་དུ་ལོངས་པ་མ་འདུས་པར་ཟ་བ་རྣམས་ཉེས་བྱས་སོ། །འགྲོ་བར་ཆས་པ་དང་གློ་བུར་དུ་འོངས་པ་དང་ནད་པ་དང་ནད་གཡོག་དང་དགེ་སྐོས་ལས་གཞན་པ་རྣམས་ཀྱིས་དགེ་སློང་གྲལ་ལ་འཁོར་

[055A]༄༅། །བ་ཐམས་ཅད་ཀྱིས་ཟས་མ་བརྩམས་པར་སྤྱི་སྤུངས་ལས་མནོས་ཏེ་ཟ་བ་དང། གཙུག་ལག་ཁང་དུ་དགེ་སློང་གཅིག་ལས་མེད་ན་ཡང་དེས་བཀད་ས་ལས་གཞན་དུ་ཟོས་པ་དང། གཅིག་མགྲོན་དུ་བོས་པའི་ཚེ་ཡང་སྦྱིན་བདག་གིས་མ་བསྒོ་
བར་མནོས་ཏེ་ཟ་བ་རྣམས་ལ་བསླབ་བྱའི་ཉེས་བྱས་སོ། །གསུམ་པ་དུས་མ་ཡིན་པར་ཟ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ཟ་བའི་དངོས་པོ་ནི་རུང་ཞིང་མགུལ་དུ་མིད་པའི་ཚེད་དང་ལྡན་པའི་དུས་རུང་གི་ཟས་ཡིན་པ། མིད་པ་གཉིས་པ་
ལ་སྒྲེགས་པའི་ཟས་མ་ཡིན་པ། དུས་ནི་རང་གནས་པའི་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་བའི་དུས་ཡིན་པའོ། །རྟེན་ནི་ཕྱི་དྲོའི་ཟེས་ཀྱིས་ཕན་པའི་ནད་ཅན་མ་ཡིན་པའོ། །བསམ་པ་ལ་འདུ་ཤེས་ནི་དུས་མ་ཡིན་པ་ལ་མ་ཡིན་པར་ངེས་པའམ་ཡིད་
གཉིས་ཟ་བ། ཀུན་སློང་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །དུས་ཡིན་པ་ལ་མིན་པར་ངེས་པའམ་ཡིད་གཉིས་ཟ་ན་ཉེས་བྱས་སོ། །བཞི་པ་ཆོ་ག་ལས་འདས་པའི་ལྟུང་བ་ལ་གཉིས་ཀྱི་དང་པོ་གསོག་འཇོག་ཏུ་སོང་བ་ཟ་བའི་ལྟུང་
བྱེད་ལ་དངོས་དང་ཆ་ལ་བརྟེན་པ་བསླབ་བྱའི་ཉེས་པ་གསུམ་མོ། །དང་པོ་ལ་བཞི་ལས་གཞིའི་ཡན་ལག་ལ་གང་ཟ་བའི་དངོས་པོ་ནི་སྨན་བཞི་གང་ཡང་རུང་བའི་ངོ་བོར་གྲུབ་པ། རང་ངམ་རང་དང་འདྲ་བས་གསོག་འཇོག་བྱས་པ། གཞི་གཞན་གྱི་ཆ་ནས་རུང་བ་
མགུལ་དུ་མེད་པའི་ཚད་དང་ལྡན་པའོ། །རྟེན་ནི་དེས་ཕན་པའི་ནད་ཅན་མ་ཡིན་པ། དུས་ནི་མུ་གེའི་དུས་མ་ཡིན་པ། བསམ་པ་ལ་འདུ་ཤེས་ནི་གསོག་འཇོག་ཏུ་སོང་བར་ངེས་པའམ་ཡིད་གཉིས་གང་རུང་ཡིན་པ། ཀུན་སློང་ཟ་བར་འདོད་པ། སྦྱོར་བ་ཟ་བར་རྩོམ་པ་

[055B] །གསོག་འཇོག་ཏུ་མ་སོང་བ་ལ་སོང་བར་ངེས་པའམ་ཡིད་གཉིས་གང་རུང་གིས་ཟ་བ་དང། གསོག་འཇོག་ཏུ་སོང་བའི་ཟས་ཀྱིས་ཁ་དང་ལྷུང་བཟེད་ལ་སོགས་པ་འབགས་པས་ཟ་བ་དང། ལན་ཚྭ་དང་འགྱུར་བྱེད་ཀྱི་ཆུ་དང་རྙོག་ཆུ་རྣམས་གསོག་འཇག་ཏུ་སོང་
བ་ཟ་བ་སོགས་ཡན་ལག་མ་ཚང་བ་རྣམས་ལ་ཉས་བྱས་སོ། །གཉིས་པ་ཆ་ལ་བརྟེན་པའི་ཉེས་པ་ལ་བཞི་ལས་ལག་ཉ་དང་འབྲེལ་བའི་ཉེས་པ་ནི་རང་ངམ་རང་དང་ཟས་ཀྱི་ཆོ་ག་གཅིག་པ་དབང་བའི་ཟས་སམ་ཉེ་བའི་སྟ་གོན་དུ་གནས་པ། རུང་ཞིང་ཚད་དང་ལྡན་པ། གཞི་
བརྟན་པ་དང། བྱིན་ལེན་སྟོབས་པ་དང་མ་འབྲེལ་ཞིང་ཆུད་ཟ་བའི་རྐྱེན་མེད་པའི་ཚེ་བྱིན་ལེན་མ་བྱས་པར་ཟ་བའི་བསམ་པ་ལས་གཞན་པས་རང་ངམ་རང་དང་འདྲ་བས་རེག་ན་ལག་ཉའི་ཉེས་པ་དང། དེ་རང་ངམ་རང་དང་འདྲ་བས་ཟོས་ན་ལག་ཉར་བླངས་པ་ཟ་བའི་ཉས་བྱས་
སོ༑ ༑གཉིས་པ་མཚམས་བཙོས་དང་འབྲེལ་བའི་ཉེས་པ་ནི་རང་ངམ་རང་དང་འདྲ་བ་དབང་བའི་ཟས་སམ་ཉེ་བའི་སྟ་གོན་དུ་གནས་པ་རུང་ཞིང་ཚད་དང་ལྡན་པའི་རྗེན་པ་ཆུད་ཟ་བ་ལ་སོགས་པའི་རྐྱན་མེད་པའི་ཚེ་རང་ངམ་རང་དང་འདྲ་བའི་དགེ་སློང་འབྱུང་འཇུག་ལ་དབང་ཆེ་
ཞིང་རུང་ཁང་དུ་མ་བྱས་པའི་གནས་སུ་མེ་དང་འབྲེལ་བས་བཙོས་པ་ནི་མཚམས་བཙོས་ཀྱི་ཉེས་པར་འགྱུར་ལ་དེ་ཟ་བ་ན་མཚམས་བཅོས་ཟོས་པའི་ཉེས་བྱས་སོ། །གསུམ་པ་ཞག་ལོན་དང་འབྲེལ་བའི་ཉེས་པ་ནི་རང་ངམ་རང་དང་འདྲ་བ་དབང་བའི་ཟས་སམ་ཉེ་བའི་སྟེ་
གོན་དུ་གནས་པ་རུང་ཞིང་ཚད་དང་ལྡན་པ་ཞིག་ཆུད་ཟ་བ་སོགས་ཀྱི་རྐྱེན་མེད་པའི་ཚེ་རང་ངམ་རང་དང་འདྲ་བ་དབང་ཞིང་རུང་ཁང་དུ་མ་བྱས་པའི་གནས་སུ་ཞག་ལོན་པས་ནི་ཞག་ལོན་གྱི་ཉེས་པར་འགྱུར་ལ་དེ་ཟ་ཕན་ཞག་ལོན་ཟ་བའི་ཉེས་བྱས་སོ། །བཞི་པ་དགེ་སློང་གིས་

[056A]༄༅། །བཙེས་པ་དང་འབྲེལ་བའི་ཉེས་བྱས་ནི་རང་ངམ་རང་དང་འདྲ་བ་དབང་བའི་ཟས་སམ་ཉེ་བའི་སྟ་གོན་དུ་གནས་ཤིང། རུང་ཞིང་ཚད་དང་ལྡན་པའི་རྗེན་པ་ཞིག་གནས་གང་ཡང་རུང་བའི་དགེ་སློང་གིས་མེའམ་རངས་བ་ཡན་ཆད་ཀྱིས་འཚོད་པར་བྱེད་ན་དགེ་སློང་གིས་
བཙོས་པའི་ཉེས་པར་འགྱུར་ལ་དེ་ཟ་ན་དགེ་སློང་གིས་བཙོས་པ་ཟོས་པའི་ཉེས་བྱས་སོ། །རྗེན་དང་བྲལ་བ་ཡིན་མིན་གྱི་ཚད་ནི་ཤ་སྐམ་ལ་སོགས་པ་སྲ་བ་རྣམས་ལ་སུམ་ཆ་པངས་པ་དང། ལོ་མ་ལ་སོགས་པ་སྙི་བ་རྣམས་ནི་ཁ་དོག་གྱུར་པ་དང། འོ་མ་ལ་སོགས་པའི་ཁུ་བ་
རྣམས་ནི་ལན་གཉིས་ཁོལ་པའི་ཚེ་ན་རྗེན་པ་དང་བྲལ་བ་ཡིན་ནོ། །གསུམ་པ་བསླབ་བྱའི་ཉེས་བྱས་ནི་ཟས་ཀྱི་ཕྱོགས་གཅིག་ཏུ་མི་རུང་བ་དང་འདྲེས་པ་མི་བསལ་བ་དང། ཁྲ་ཏ་ལ་སོགས་པའི་མཆུས་རེག་ན་ཐན་འཁོར་དང་བཅས་པ་མ་བསལ་བ་དང། ཁ་མ་བཀྲུས་བར་ཟོས་
པ་དང། ནོར་བ་དང་བརྗེད་པས་ལག་ཉར་འགྱུར་བའི་རྫས་བླངས་མ་ཐག་ཉེ་བར་མ་བཞག་པ་དང། ལག་ཉར་སོང་བ་ལ་སོགས་པ་གཞན་ལ་ལྟོས་པ་དང་བཅས་པ་བཏང་བ་དང། ལྟོས་མེད་དུ་བཏང་བ་ཤེས་བཞིན་དུ་ལེན་པ་དང། གྲུ་དང་ཤིང་རྟ་ལ་རེག་ངགས་པའི་རྐྱེན་བྱུང་
བའི་ཚེ་ཁ་ལོ་པ་དང་རུ་སྐྱ་དང་རུ་སྐྱ་འཛིན་པའི་སྟན་ལ་རེག་པ་དང། ཟས་བླུགས་པའི་གྲུ་དང་ཤིང་རྟ་ལ་རྐྱེན་མེད་བཞིན་དུ་རེག་པ་དང། དགེ་འདུན་གྱི་སྨན་ལུད་པ་ན་ཆུད་ཟ་བ་ལས་མ་བསྐྱབས་པ་དང། དང་པོར་ཤིང་འབྲི་བ་སོགས་བྱར་ཡོད་བཞིན་དུ་རེག་པ་དང། ལམ་
བརྒྱགས་འཁུར་བའི་དགེ་ཚུལ་སོགས་མེད་པའི་ཚེ་དེ་འཁུར་བའི་སྦྱིན་བདག་སོགས་མ་བཅལ་བ་དང། རང་གིས་ལམ་བརྒྱགས་ཁྱེར་བ་དེ་བསྙེན་པར་མ་རྫོགས་པ་ལ་སྐལ་བ་བྱིན་པས་མ་བརྗེས་པར་ཟ་བ་དང། རང་གིས་བརྒྱགས་སུ་བཟུང་བའི་ཟས་ཕྱིན་ལེན་མ་བྱས་

[056B] ཉི་མ་ཕྱི་མ་གཉིས་ལ་རིམ་པ་བཞིན་སྤར་བ་ཁ་ཐུར་བསྟན་གང་དང་དེ་ལས་ལྷག་བཟོས་པ་དང། བྱིན་ལེན་མ་བྱས་པ་དང་དུས་མ་ཡིན་པའི་ཁ་ཟས་ལ་སོགས་པ་རུང་བ་མིན་པ་ཟ་དགོས་པའི་རྐྱེན་བྱུང་བའི་ཚེ་སྒྲ་
མི་སྙན་པའི་རྫས་དང་འདྲ་བར་བདག་གིར་བཟུང་བ་མེད་དོ་སྙམ་པའི་སེམས་མ་བསྐྱེད་པར་ཟ་བ་དང། ལག་པ་བཀྲུས་བ་དང་འདབ་མ་དག་ཡོད་བཞིན་དུ་ཆུ་སྣོད་ཀྱིས་སྐོམ་འཐུང་བ་དང། མེད་ན་མ་བསྒྲིབས་པར་འཐུང་བ་དང། ཆུ་སྣོད་དེ་ཆུ་དང་བཅས་པ་ཡིན་ན་ཁ་མ་
བཀག་པར་བཞག་པ་རྣམས་སོ། །གཉིས་པ་བྱིན་ལེན་གྱི་ཆོ་ག་ལས་འདས་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་བཟའ་བའི་དངོས་པོ་ནི་སོ་ཤིང་ཡན་ཚད་མེད་པར་བྱ་བའི་ཁ་ཟས་རུང་ཞིང་མགུལ་དུ་མེད་པར་མངོན་པའི་ཚད་དང་ལྡན་པ། རང་ངམ་
རང་དང་འདྲ་བས་བྱིན་ལེན་མ་བྱས་པའོ། །གནས་ནི་སྒྲ་མེ་སྙན་ལས་གཞན་པ། རྟེན་ན་དེས་ཕན་པའི་ནད་པ་མིན་པའོ། །དུས་མུ་གེའི་ཚེ་མ་ཡིན་པའོ། །བསམ་པ་ལ་འདུ་ཤེས་ནི་བྱིན་ལེན་མ་བྱས་པ་ལ་མ་བྱས་པར་ཤེས་པའམ་ཡིད་གཉིས་ཟ་བ། ཀུན་སློང་ཟ་བར་འདོད་
པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མེད་པའོ། །བྱིན་ལེན་བྱས་པ་ལ་མ་བྱས་པར་ཤེས་པའམ་ཡིད་གཉིས་གང་རུང་གིས་ཟ་བ་ལ་ཉེས་བྱས་སོ། །བྱིན་ལེན་བྱ་བའི་ཚུལ་ནི། མཐོ་བའི་ཕྱོགས་མ་ཡིན་པ་མདུན་དྲང་པོ་ནས་རིགས་པ་སོགས་ཀྱིས་བར་དུ་
མཆོད་པའི་བསྙེན་པར་མ་རྫོགས་པའམ་དེ་དང་འདྲ་བས་ཟས་གྱེན་དུ་འདེགས་ནུས་ཤིང་བསམ་པ་ཐག་པ་ནས་སྦྱིན་པར་འདོད་པས་ལག་པའམ་དེ་དང་འབྲེལ་བས་བསྟབས་པས། ལེན་པོ་པས་ལག་པ་གཉིས་བཀན་པས་ལུས་སམ་ད་དང་འབྲེལ་བའི་སྣོད་ལ་སོགས་

[057A]༄༅། །པར་བླངས་བའོ། །རིགས་ངན་ལ་སོགས་པས་བྱིན་ལེན་བསྟབས་པ་ན་མདུན་དུ་དཀྱིལ་འཁོར་བྲིས་ཏེ་འཇོག་ཏུ་འཇུག་པ་དང། སྤྲེའུ་རྣམས་ཀྱིས་ཤིང་གི་སྟེང་ནས་བསྟབས་པ་ལ་ཡང་བྱིན་ལེན་འབྱུང་ངོ། །བྱིན་ལེན་འཇིག་པའི་རྒྱུ་ནི་གཞན་གྱིས་
ཕྲོགས་པ་དང། གནས་ནས་མ་འཕགས་པར་ལེན་མི་ནུས་པའི་སར་འདྲིལ་བ་དང། དགེ་སློང་གིས་མ་བཟུང་བར་བསྙེན་པར་མ་རྫོགས་པས་རེག་པ་དང། བསྙེན་པར་མ་རྫོགས་པ་ལ་བསྔོས་པ་དང། རྟེན་དགེ་སློང་མ་ཡིན་པར་གྱུར་པ་དང། ཞོ་མར་དུ་གྱུར་པ་
ལྟ་བུ་སྨན་ངོ་བོ་གྱུར་པ་དང། མཚན་གྱུར་པ་ལྟ་བུ་སྐྱེ་བ་གྱུར་པ་དང། མཚམས་གཞན་དུ་དོར་བ་རྣམས་སོ། །བྱིན་ལེན་འཇིག་པའི་རྒྱུ་གསལ་བར་བསྡུས་པ་རྣཾ་འབྱེད་ལས། འཕྲོག་དང་འདྲིལ་དང་རེག་པ་དང། །བསྔོས་དང་དགེ་སློང་མིན་གྱུར་དང། །ངོ་བོ་གྱུར་དང་སྐྱེ་བ་གྱུར། །འདོར་བ་ཡིས་ནི་
བྱིན་ལེན་འཇིག་ཅེས་གསུངས་པའི་དོན་ནོ། །བསླབ་བྱའི་ཉེས་པ་ནི། གནས་པས་ཤིང་ཐོག་ལ་སོགས་པ་མ་བརྟགས་པ་དང། སྙོམས་པར་འབྲིམ་པར་བྱེད་པ་མོས་པར་མ་བྱས་པ་དང། ཞུན་མར་ལ་སོགས་པ་འབྲིམ་པའི་ཚེ་ལོ་མ་ལ་སོགས་པས་གོས་མ་
བསྐྱབས་པ་དང། བྲིམ་པར་བྱ་བ་བཟང་ངན་བར་མ་རྣམས་སོ་སོར་མི་འབྲིམ་པ་དང། འབྲིམ་པར་བྱེད་པའི་སྐལ་བ་རང་གི་མཁན་སློབ་ཀྱིས་གྲལ་མཚམས་སུ་འཐོབ་བཞིན་དུ་མ་བླངས་པ་དག་མི་འཐོབ་ན་དྲུང་ན་འདུག་པས་མ་བླངས་པ་དང། མཁན་སློབ་ཀྱི་
བླངས་པ་རྣམས་སོ། །ལྔ་པ་བསོད་པ་སློང་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་བསླང་བའི་ཡུལ་ནི་ཁྱིམ་པ་ཆོས་ལྔ་ལྡན་ཅི་བདེར་སྟོབས་པ་པོ་མ་ཡིན་པ། གང་ཟ་བའི་དངོས་པོ་ནི་རུང་ཞིང་ཚད་དང་ལྡན་པའི་སྨན་ཡུལ་དུས་དེར་བསོང་པར་

[057B] །རྟེན་ནི་ནད་པ་མ་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་བསླངས་ཏེ་ཟ་བར་འདོད་པ། སྦྱོར་བ་ངག་མཚན་ཉིད་ལྔ་ལྡན་གྱིས་བསླངས་ཏེ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །ཟས་
བསོད་བ་མི་ཟ་བར་བསླངས་བ་ཙམ་དང། བསོད་པ་སྟོབས་པ་ན་ངན་པ་བསླངས་པ་ལ་ཉས་བྱས་སོ། །ལྔ་པ་བསླབ་བྱ་ཕུན་སུམ་ཚོགས་པའི་གཞི་ལ་ལོག་པར་སྒྲུབ་པ་ལ་ཚུལ་ཁྲིམས་རྣམ་དག་དང། ལྟ་བ་རྣམ་དག་དང། ཚ་ག་རྣམ་དག་དང། འཚོ་བ་རྣམ་དག་
ལ་ལོག་པར་སྒྲུབ་པ་བཞིའོ། །དང་པོ་ལ་གཞན་གྱི་སྲོག་ལ་གནོད་པ་དང། འདོད་པའི་ལོངས་སྤྱོད་དང། སྦྱིན་པར་བྱ་བའི་ཆོས་བཤམ་པ་དང། རང་གཞན་གྱི་ལུས་སྲོག་དང། ཚངས་པར་མཚུངས་པར་སྤྱོད་པའི་གཞི་དང། རེག་པར་བྱེད་པའི་ལུས་དང། བློ་
མཐུན་པ་དང། འདོད་ཆགས་དང་བྲལ་བའི་དངོས་པོ་ལ་ལོག་པར་སྒྲུབ་པ་སྟེ་བརྒྱད་ཀྱི་དང་པོ་གཞན་གྱི་སྲོག་ལ་གནོད་པ་སྲོག་ཆགས་དང་བཅས་པ་ལ་སྤྱོད་པའི་ལྟུང་བྱེད་ལ་ལྟུང་བ་རྣམ་གཞག་དང་བསླབ་བྱའི་ཉེས་བྱས་གཉིས། དང་པོ་ལ་བཞི་ལས་གཞིའི་
ཡན་ལག་ནི་དུད་འགྲོ་ཡིན་པ། ཐ་མལ་པའི་མིག་ལ་སྣང་དུ་རུང་བ། ལུས་སམ་ཡོ་བྱད་ཀྱི་དོན་དུ་དགོས་པའི་ཆུ་ལ་སོགས་པའི་གཞི་དང་བཅས་པའོ། །བསམ་པ་ལ་འདུ་ཤེས་སྲོག་ཆགས་ཡོད་པ་ལ་ཡོད་པར་ངེས་པའམ་ཡིད་གཉིས་ཟ་བ། ཀུན་སློང་ནི་རང་
དོན་དུ་སྲོག་ལ་ལྟོས་མེད་དུ་ལོངས་སྤྱོད་པར་འདོད་པ། སྦྱོར་བ་རང་ངམ་བསྐོས་པས་ལྷུང་བཟེད་དང་ཆོས་གོས་ཀྱི་ལས་ལ་སོགས་པ་དང། ཆུའི་སྲོལ་དགག་པ་དང་བསལ་བ་ལ་སོགས་པ་གང་ཡང་རུང་བས་སྤྱོད་པར་རྩོམ་པ། མཐར་ཐུག་དེའི་རྐྱེན་གྱིས་

[058A]༄༅། །སྲོག་ཆགས་ཤི་བའོ། །སྲོག་ཆགས་མེད་པ་ལ་ཡོད་པར་ངེས་པའམ་ཡིད་གཉིས་ཟ་བས་སྤྱོད་པ་དང། ཆུའི་སྲོལ་དགག་པ་དང། ཁྲུས་རས་ཉིས་རིམ་བཀྲུ་བ་སོགས་བྱས་ཀྱང་མ་ཤི་བ་ལ་ཉེས་བྱས་སོ། །གཉིས་པ་བསླབ་བྱའི་ཉེས་
བྱས་ནི་ཆུ་ཚགས་གང་ཡང་རུང་བ་མ་བཅངས་པ་དང། རང་ལ་ཡོད་པའམ་གཞན་གྱིས་ཆུ་ཚགས་ཁས་བླངས་པ་མེད་པར་ལྗོངས་རྒྱུར་འགྲོ་བ་དང། ལྗོངས་རྒྱུ་བའི་ཚེ་འབྲལ་བ་ན་སྦྱིན་པར་ཁས་མ་བླངས་པའི་ཆུ་ཚགས་ལ་བརྟེན་པ་དང། རང་དང་ཞེ་
འགྲས་པའི་ཆུ་ཚགས་ལ་ལྟོས་པ་བྱས་ཏེ་འགྲོ་བ་དང། ཆུ་ཚགས་ལ་སྲོག་ཆགས་ཡོད་པ་ཆུས་མ་བཤལ་བ་དང། དྲི་མ་ཆགས་པ་མ་བཀྲུས་པ་དང། རུལ་བར་མི་འགྱུར་བའི་ཕྱིར་མ་བསྐམས་པ་དང། ཆུ་ཚགས་གཞག་པའི་ཆེད་དུ་གདང་བུ་དང་
ཆུ་སྣོད་གཞག་པའི་ཆེད་དུ་ཁྲིའུ་སོ་ཕག་གི་སྟེགས་བུ་སོགས་མ་བྱས་པ་དང། ཆུ་བརྟག་པའི་ཚེ་གཡོ་བ་དང་རྙོག་པ་དང་བཅས་པ་དང། སྣོད་མ་ཁེངས་པ་ལ་ཧ་ཅང་ཡུན་རིང་པོར་བརྟག་པ་དང། རྩྭ་ལ་སོགས་པའི་རྩེ་མོ་རྩུབ་པས་སྲོག་
ཆགས་བསྟེན་པ་དང། སྲོག་ཆགས་འཆི་བའི་ལམ་དུ་དོར་བ་དང། ཆུ་བཅགས་པའི་སྲོག་ཆགས་དེ་དག་བསལ་སྣོད་དམ་ཆུ་ཚགས་ཀྱིས་ཆུ་ལ་མ་དོར་བ་དང། མར་མེའི་ནང་དུ་སྲོག་ཆགས་ལྷང་ན་འོད་ཁང་མ་བྱས་པ་དང། སྐྲའི་རྙིས་སྦྲུལ་བཟུད་
པ་དང། སྦྲུལ་སྐྲོད་པ་ན་སེ་གོལ་གྱི་སྒྲ་ལ་སོགས་པས་མ་བསྐྲད་པ་དང། དས་མི་འགྲོ་ན་བུམ་པ་སོགས་སུ་བཅུག་པས་ཁ་བཅད་ཅིང་བུ་ག་བཏོད་ནས་མ་བསལ་བ་དང། དེ་མ་གྲུབ་ན་ཐ་གུ་རས་མ་དཀྲིས་པ་སོགས་ཀྱིས་མགུལ་བ་བཅིངས་ཏེ་

[058B] ཆད་དུ་གཞུག་པར་མ་བྱས་པ་དང། ཚང་ཚིང་གི་ནང་དུ་དོར་བ་དང། ཁུང་དུ་ཞུགས་ཀྱི་བར་དུ་མ་བསྡད་པ་དང། རྩྭ་ཤིག་རྣམས་གསིང་མའམ་ཕྱོགས་བསིལ་བར་མ་དོར་བ་དང། ཤིག་རྣམས་རས་མར་བཅུག་སྟེ་རྩིག་པའི་གསེབ་ཏུ་གཞུག་པ་སོགས་
མི་བྱེད་པར་རང་དགར་དོར་བ་དང། རྐང་ཁྲུས་སྣོད་སྟོང་པ་ཆུས་མ་བཀང་བ་དང། ཆུ་ལ་སོགས་པའི་སྣོད་མ་བཞག་པ་དང། སྣོད་སྤྱད་འབྲུབ་པར་བསྐོས་པས་དགེ་འདུན་གྱི་ཆུ་སྣོད་བཞག་པ་དང། གཡར་པོར་སྦྱིན་པ་དང། དེ་ཕྱིར་བླང་བ་དང། ཆུས་དགང་བ་སོགས་
མ་བྱས་པ་དང། ཁྱིམ་པ་སྣོད་སྤྱད་གཡར་བ་དང་རྙིང་པ་ཡོད་བཞིན་དུ་མ་བཏང་བ་དང། གཙུག་ལག་ཁང་དེ་ཉིད་དུ་སྦྱིན་བདག་གིས་སྣོད་སྤྱད་གཡར་བ་ལ་མི་སྦྱིན་པ་དང། དགེ་སློང་སྣོད་སྤྱད་སློང་བ་ལ་གཏན་དུ་མ་བྱིན་པ་དང། སྣོད་སྤྱད་གཞག་པའི་ཕྱིར་མཛོད་ཁང་མ་
བྱས་པ་དང། རྫ་དང་ཟངས་མའི་སྣོད་སྤྱད་སོ་སོར་མ་བཞག་པ་དང། ཆུ་ཉེ་བར་མ་བཞག་པ་དང། གར་བབ་བབ་ཏུ་བཞག་པ་དང། ཆུ་ཁང་དགོས་པའི་ཚེ་མི་བྱེད་པའམ་ཚུལ་དང་མི་མཐུན་པར་བྱས་པ་དང། ཆུ་སྣོད་གཙང་སྦྲ་མ་བྱས་པ་དང། བཏུང་བའི་ཆུ་དེ་ལག་པ་དང་
གོས་རུང་བ་མ་ཡིན་པས་བྲིམས་པ་དང། ཆུ་སྣོད་དུས་དུས་སུ་ཇི་ལྟར་འོས་པ་བཞིན་དུ་བཀྲུ་བཤལ་དང་སྐམ་པ་སོགས་མ་བྱས་པ་དང། ཟས་ཀྱི་ཟེར་མ་མི་སྲུང་བ་དང། ཆུ་སྣོད་རྣམས་དུས་གཅིག་ཏུ་བཀྲུ་བ་དང། ཆུ་སྣོད་དང་འབྲལ་བའི་ལས་རྣམས་གནས་པས་
མ་བྱས་པ་རྣམས་སོ། །གཉིས་པ་ལ་གཉིས་ཀྱི་དང་པོ་ཉལ་པོ་བྱེད་པར་གཤོམ་པའི་ཁྱིམ་ན་འདུག་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་འདུག་པའི་ཡུལ་ནི་ཁྱིམ་པ་ཡིན་པ། སྐྱེས་པ་དང་བུད་མེད་ཀྱི་མཚན་དོན་བྱེད་ནུས་ཕ་དང་ལྡན་པ། བསྟེན་

[059A]༄༅། །དུ་རུང་བ། ཐ་སྙད་བཞི་དང་ལྡན་པ། ལུས་ཐ་མལ་དུ་གནས་པ། རྫུ་འཕྲུལ་ཅན་མ་ཡིན་པ། སྤྲོད་པ་ལ་ཞུགས་པའམ་ཕྱོགས་པ་ཡིན་པའོ། །གནས་ནི་དགེ་སློང་གི་གནས་ལས་གཞན་ཡིན་པ། བར་འདོམ་གང་གི་ནང་ཡིན་པ། གནས་གཅིག་
ཡིན་པ། གེགས་བྱེད་གཞན་མེད་པས་སྤྲད་དུ་རུང་པ། མངོན་སུམ་ཡིན་པའོ། །རྟེན་ནི་བར་ཆད་དང་མི་ལྡན་པ། བསམ་པ་ལ་འདུ་ཤེས་ནི་སྤྲོད་པ་ལ་ཕྱོགས་པའམ་ཞུགས་པ་ལ་དེར་ངེས་པའམ་ཡིད་གཉིས་ཟ་བ། ཀུན་སློང་ནི་གེགས་བྱེད་པའི་བསམ་པས་འདུག་
པར་འདོད་པའོ། །སྦྱོར་བ་འདུག་པར་རྩོམ་པ། མཐར་ཐུག་འདུག་པ་རྫེགས་པའོ། །གསུམ་པ་འགྲེང་བའི་ལྟུང་བྱེད་ལ་བཞི་ལས་གཞིའི་ཡན་ལག་ནི་སྔར་དང་འདྲ་བ་ལས་མངོན་སུམ་ཡིན་པ་ཞེས་པའི་གནས་སུ་རྩིག་པ་ལ་སོགས་པའི་སྐྱབས་ཡོད་པ་ཞེས་
སྦྱར་རོ། །བསམ་པ་ལ་འདུ་ཤེས་ནི་སྔར་དང་འདྲ་ཞིང་ཀུན་སློང་གེགས་བྱེད་པའི་ཆེད་དུ་འགྲེང་བར་འདོད་པའོ། །སྦྱོར་བ་དེ་ལྟར་རྩོམ་པ། མཐར་ཐུག་ཚོར་བྱ་ཚོར་བྱེད་གཉིས་གས་ཚོར་བའོ། །སྤྲོད་པར་ཞུགས་པའམ་ཕྱོགས་པ་མ་ཡིན་པ་ལ་ཡིན་པར་ངེས་པའཾ་
ཡིད་གཉིས་ཟ་བས་འདུག་འགྲེང་བྱེད་པ་དང། བྱ་བ་གཞན་ལ་སེམས་གཏད་པས་འདུག་འགྲེང་བྱེད་པ་དང། སྤྲོད་བྱེད་གཉིས་དང་དགེ་སློང་གང་རུང་གིས་མ་ཚོར་བ་རྣམས་ལ་ཉེས་བྱས་སོ། །གསུམ་པ་གཅེར་བུ་ལ་སྦྱིན་པའི་ལྟུང་བྱེད་ལ་བཞི་ལས་གཞིའི་ཡན་
ལག་ལ་ཡུལ་ནི་མུ་སྟེགས་ཅན་ཡིན་པ། ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། ཉེ་དུ་དང་ནང་པ་དང་ཆོས་འདི་པ་ལ་ལྟོས་པ་རྣམས་མ་ཡིན་པའོ། །དངོས་པོ་ནི་ཡུལ་རྟེན་གཉི་ག་ལ་རུང་ཞང་ཚེད་དང་ལྡན་པའི་དུས་རུང་གི་ཟས་རང་དབང་བ་ཡིན་པའོ་

[059B] །སྦྱོར་བ་རང་གིས་སྟེར་བར་རྩོམ་པ། མཐར་ཐུག་ཡུལ་གྱིས་ལག་ཏུ་ཐོབ་པའོ། །གཞན་སྦྱིན་དུ་འཇུག་པ་དང། ལག་པར་མི་སྟེར་བར་བགོ་བཤའ་
བྱས་ཏེ་འཇོག་པ་དང། ཡུལ་རྟེན་གང་རུང་ལ་མི་རུང་པའི་ཟས་བྱིན་པ་རྣམས་ལ་ཉེས་བྱས་སོ། །བཞི་པ་ལ་གསུམ་གྱི་དང་པོ་དམག་ལ་ལྟ་བའི་ལྟུང་བྱེད་ལ་བྮ་ལས་གཞིའི་ཡན་ལག་ལ་གང་ལ་བལྟ་བའི་ཡུལ་ནི་ཁྱིམ་པ་ཐ་སྙད་བཞི་དང་ལྡན་པ། ལུས་ཐ་
མལ་དུ་གནས་པ། སྐྱེས་པའི་མཚན་དང་ལྡན་པ། དམག་གི་མཚན་ཉིད་དང་ལྡན་པ། ཚོགས་སུ་ཚང་བ། འཐབ་པའམ་དེའི་སྟ་གོན་དུ་གནས་པའོ། །ལྟ་བའི་གནས་ནི་རང་གི་གནས་ཉེ་འཁོར་དང་བཅས་པ་ནས་འཕགས་པའོ། །རྟེན་ནི་རྒྱལ་པོ་ལ་སོགས་པས་
བོས་པའམ་བར་ཆད་དང་ལྡན་པ་མ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་དམག་ལ་དགའ་བའི་དབང་གིས་ལྟ་བར་འདོད་པ། སྦྱོར་བ་ལྟ་བར་ཞུགས་པ། མཐར་ཐུག་མཐོང་ནའོ། །ཉེ་འཁོར་གྱི་མཐའ་ལས་མ་འདས་པར་ལྟ་ན་ཉེས་
བྱས་སོ། །གཉིས་པ་དམག་ནང་ན་གནས་པའི་ལྟུང་བྱད་ལ་བཞི་ལས་གཞིའི་ཡན་ལག་ལ་འཐབ་པའམ་སྟ་གོན་དུ་གནས་པ་མ་གཏོགས་པ་གང་གི་ནང་དུ་གནས་པའི་དམག་དང། གང་གིས་གནས་པའི་རྟེན་ནི་སྔ་མ་དང་འདྲའོ། །བསམ་པ་ལ་འདུ་
ཤེས་མ་འཁྲུལ་ཞིང་ཀུན་སློང་གནས་པར་འདོད་པ། སྦྱོར་བ་དགོས་པ་མིད་བཞིན་དུ་གནས་པར་རྩོམ་པ། མཐར་ཐུག་ཞག་ཕྱི་མའི་སྐྱང་ངས་ཤར་ན་ཉིན་ཞག་རེ་རེ་ལ་ལྟོས་པའི་ལྟུང་བྱེད་དུ་འགྱུར་རོ། །གསུམ་པ་བཤམས་པ་དཀྲུག་པའ་ལྟུང་བྱེད་ལ་

[060A]༄༅། །བཞི་ལས་གཞིའི་ཡན་ལག་དམག་ལ་ལྟ་བ་དང་འདྲ་ཞིང། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བཤམས་པ་དཀྲུག་པར་འདོད་པ། སྦྱོར་བ་དེ་ལྟར་རྩོམ་པ། མཐར་ཐུག་བཤམས་པ་དཀྲུག་པ་སོགས་ཉམས་སུ་མྱེད་བའོ། །འཐབ་
པ་ལ་མ་ཕྱོགས་པའི་དམག་དཀྲུག་པ་སོགས་ཡན་ལག་མ་ཚང་བ་རྣམས་ལ་ཉེས་བྱས་སོ། །བྱ་དང་སྐྱེས་པ་བུད་མེད་སོགས་འཐབ་པ་བྱ་བ་དང་བྱེད་དུ་གཞུག་པ་དང་ལྟ་བ་ལ་ཉས་བྱས་སོ། །ལྔ་པ་ལ་བཞིའི་དང་པོ་རྡེག་པའི་ལྟུང་བྱེད་ལ་བཞི་ལས་གཞིའི་ཡན་ལག་
ལ་གང་ལ་བརྡེག་པའི་ཡུལ་ནི་དགེ་སློང་ཆོས་དྲུག་ལྡན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རྙོག་པ་ཅན་གྱི་སེམས་ཀྱིས་རྡེག་པར་འདོད་པ། སྦྱོར་བ་ལུས་དངོས་སམ་དེ་དང་འབྲེལ་བའམ་དེས་འཕངས་པ་གང་རུང་གིས་རྡེག་པར་རྩོམ་པ། མཐར་
ཐུག་ལུས་ལ་འཕོག་པའོ། །མ་འཕོག་ན་ཉེས་བྱས་སོ། །རང་གི་ལུས་དང་ཀ་བ་སོགས་ལ་རྡེག་ན་བསླབ་བྱའི་ཉེས་བྱས་སོ། །གཉིས་པ་གཟས་པའི་ལྟུང་བྱེད་ལ་ཡན་ལག་དང་པོ་གསུམ་སྔ་མ་དང་འདྲ་བ་ལས་རྡེག་པ་ཞེས་པའི་གནས་སུ་རྡེག་པར་གཟས་པ་ཞེས་
སྦྱར་རོ། །མཐར་ཐུག་གཟས་པ་རྫོགས་པ་ནའོ། །འདི་དང་རྡེག་པ་གཉི་ག་ལ་ཡང་རྡེག་སྤྱད་དུ་མ་ཡོད་ན་བརྡེག་སྤྱད་རེ་རེ་ལ་ལྟོས་པའི་ལྟུང་བར་འགྱུར་རོ། །གསུམ་པ་གནས་ངན་ལེན་འཆབ་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གི་གནས་ངན་
ལེན་འཆབ་པའི་ཡུལ་ནི་སྡོམ་པ་གསོར་རུང་ཡན་ཆད་དང་ལྡན་པའི་དགེ་སློང་ཆོས་དྲུག་ལྡན་ནོ། །གང་འཆབ་པའི་དངོས་པོ་ནི་ཕམ་ལྷག་གང་རུང་ཡིན་པའོ། །གནས་ནི་མཐོལ་ཡུལ་མཚན་ཉིད་དང་ལྡན་པ་ཡོད་པའོ། །བསམ་པ་ལ་འདུ་ཤས་ནི་ཡུལ་དེ་ལ་ཕམ་ལྷག་

[060B] ཀུན་སློང་ནི་སྲོག་དང་དགེ་སྦྱོང་གི་ཚུལ་དང་ཚངས་པར་སྤྱོད་པའི་བར་ཆད་དང། དགེ་འདུན་འཁྲུག་ཏུ་དོགས་པའི་དབང་མ་གཏོགས་པར་འཆབ་པར་འདོད་པའོ། །སྦྱོར་བ་འཆབ་པར་རྩོམ་པ། མཐར་ཐུག་མཚན་མོ་འདས་ནའོ། །ཕམ་ལྷག་ལས་
གཞན་པའི་ལྟུང་པ་འཆབ་པ་ལ་ཉེས་བྱས་སོ། །བཞི་པ་ཟན་གཅེད་དུ་འཇུག་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་སྦྱིན་བདག་ནི་ཁྱིམ་པ་ཆོས་ལྔ་ལྡན་ཡུལ་དེ་ལ་བསམ་པ་ཐག་པ་ནས་སྟར་བ་ཡིན་པའོ། །ཟན་གཅོད་པའི་ཡུལ་ནི་དགེ་སློང་ཆོས་དྲུག་ལྡན་གྱི་
སྟེང་དུ་ཟས་བཅད་བས་ཕན་པའི་ནད་ཅན་མ་ཡིན་པའོ། །ཟས་ནི་རུང་ཞིང་ཚད་དང་ལྡན་པའི་དུས་རུང་གི་ཟས་ཡུལ་དེ་ལ་སྦྱིན་བདག་དེས་བསྔོས་པ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གཅོད་པར་འདོད་པའོ། །སྦྱོར་བ་ངག་མཚན་ཉིད་ལྔ་ལྡན་གྱི་
དངོས་སུ་ཟན་གཅོད་པའི་ཚིག་སྨྲ་བའོ། །མཐར་ཐུག་དོན་གོ་བའོ། །དྲུག་པ་མེ་ལ་རིག་པའི་ལྟུང་བྱེད་ལ་བཞི་ལས་གཞིའི་ཡན་ལག་གང་ལ་རེག་པའི་མེ་ནི་འཇིག་རྟེན་ལ་གྲགས་པའི་མེ་ཚད་དུ་ལོངས་ཤིང་བུད་ཤིང་དང་མ་འབྲེལ་བའི་མེ་མ་མུར་མེ་ལྕེ་ལས་གཞན་
ཡིན་པ། ཏེན་ནི་སྟོན་པ་མཆོད་པ་སོགས་ཆོས་ལྡན་གྱི་དུས་བྱིན་གྱིས་བརླབ་པའི་དབང་དང། ནད་པ་ལམ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཤིང་ཀུན་སློང་རེག་པར་འདོད་པའོ། །སྦྱོར་བ་རང་ངམ་བསྐོས་པས་སྦར་བ་དང་གསོད་པ་དང་བུད་ཤིང་གཞུག་པ་སོགས་
ཀྱིས་ཏེག་པར་རྩེམ་པ། མཐར་ཐུག་རེག་པའོ། །བུད་ཤིང་དང་མ་འབྲེལ་བའི་མེ་མ་མུར་དང་མེ་ལྕེ་ལ་རེག་པ་དང། མཆིལ་མ་སོགས་དང་ཏིལ་ལ་སོགས་པ་འབྲུ་དང་མར་ལ་སོགས་པ་མེཏ་གཞུག་པ་དང། མཁན་པོ་ལ་སོགས་པའི་བྱ་བ་ལ་གཞན་སློག་དཔོན་སོགས་ཀྱི་

[061A]༄༅། །ཆེད་དུ་དུས་བྱིན་གྱིས་བརླབས་ཏེ་མེ་ལ་རེག་པ་རྣམས་ལ་ཉེས་བྱས་སོ། །དཀོན་མཆོག་མཆོད་པ་ལ་སོགས་པའི་དོན་དུ་མེ་ལ་རེག་དགོས་པའི་ཚེ་འདིའི་ཆེད་དུ་རེག་སྙམ་པའི་དུས་སྦྱིན་གྱིས་མ་བརླབས་ན་མེ་རེག་གི་ལྟུང་བྱེད་དང་དུས་བྱིན་གྱིས་མ་བརླབས་པའི་
ཉེས་པ་གཉིས་ཀ་འབྱུང་ངོ། །སེང་གེ་ལ་རེག་པ་དང། དུས་བྱིན་རླབས་བྱེད་པ་ན་བྱ་བ་དེ་ཇི་ཙམ་གྱིས་འགྲུབ་པའི་དུས་དེ་སྲིད་དུ་བྱིན་གྱིས་རློབ་པར་མི་བྱེད་པ་ལ་བསླབ་བྱའི་ཉེས་བྱས་སོ། །བདུན་པ་འདུན་པ་ཕྱིར་སྒྱུར་བའི་ལྟུང་བྱེད་ལ་བཞི་ལས་གཞིའི་ཡན་ལག་
ལ་གང་གི་འདུན་པ་ཕྱིར་བསྒྱུར་བའི་ཡུལ་ནི་དགེ་སློང་གི་ཆེད་དུ་བྱས་པའི་ལས་ཆོས་ལྡན་བྱས་ལ་ཆགས་པའོ། །གོ་བར་བྱ་བའི་ཡུལ་ནི་དགེ་སློང་ཆོས་དྲུག་ལྡན་ལས་དེ་ལ་གཏོགས་པ་ཡིན་པའོ། །ཕྱིར་བསྒྱུར་བའི་དངོས་པོ་ནི་རང་གིས་ཕུལ་བའི་འདུན་པ་ཡིན་
པའོ༑ ༑བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་འདུན་པ་ཕྱིར་སྒྱུར་བའི་ཚིག་སྨྲ་བར་འདོད་པ། སྦྱོར་བ་ངག་མཚན་ཉིད་ལྔ་ལྡན་གྱིས་དེ་ལྟར་རྩོམ་པ། མཐར་ཐུག་དོན་གོ་བའོ། །བརྒྱད་པ་ནུབ་ལྷག་པར་ཉལ་བའི་ལྟུང་བྱེད་ལ་བཞི་ལས་གཞིའི་ཡན་ལག་
ལ་ཡུལ་ནི་བསྙེན་པར་མ་རྫོགས་པའམ་དེ་དང་འདྲ་བ་ཐ་སྙད་ལྔ་དང་ལྡན། ལུས་ཐ་མལ་དུ་གནས། བསྟེན་དུ་རུང། རྫུ་འཕྲུལ་ཅན་མ་ཡིན་པའོ། །གནས་ནི་གནས་ཀྱི་ངོ་བོ་ཉིད་དུ་གྲུབ་པ། སྤྱོད་ལམ་བཞི་ཤོང་བ། གནས་གཅིག་ཡིན་པ། འདོམ་གང་གི་ནང་
ཡིན་པའོ། །རྟེན་ནི་ནད་པ་དང་ནད་གཡོག་གི་དབང་མ་ཡིན་པ། དབྱར་ཕྱི་མའི་ཟླ་བ་གཉིས་ཀྱི་དུས་སུ་དགེ་སློང་སྡིག་ཅན་ཉེ་བར་གནས་པ་མ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཉལ་བའི་སྤྱོད་ལམ་གྱིས་གཉིད་ལོག་པར་འདོད་པ། སྦྱོར་

[061B] མཐར་ཐུག་ཞག་གསུམ་པའི་མཚན་མོ་འདས་པ་ནའོ། །གནས་ངོ་བོ་ཐ་དད་ཀྱང་གཉི་ག་ཕལ་ཆེར་གཡོགས་ཤིང་ཕལ་ཆེར་བསྐོར་བས་གནས་ཀྱི་མཚན་ཉིད་དུ་གྲུབ་པ་དང། སྒོའི་ངོས་དང་འབྲེལ་
པ་དང། ཁྲུ་ཕྱེད་དང་དགུས་བར་དུ་ཆོད་པ་གསུམ་གྱི་སྟེང་དུ། ཐད་ཀ་ཡིན་ན་ཉེ་འཁོར་གནས་སུ་གྲུབ་ཅིང་སྒོ་རང་ཕྱོགས་ནས་མ་བཅད་པའམ། སྟེང་འོག་ཡིན་ན་ཐོག་གཉིས་ཀྱིས་བར་དུ་མ་ཆོད་ཅིང་སྐས་རང་ཕྱོགས་སུ་མ་བསྡུས་པ་གཉིས་གང་ཚང་ན་གནས་
གཅིག་ཏུ་འཇོག་གོ་གཉི་གའམ་གང་རུང་གནས་ཀྱི་མཚན་ཉིད་དུ་མ་གྲུབ་པ་ཤིང་དྲུང་སོགས་སུ་ཉལ་བ་དང། གནས་གཅིག་གི་འདོམ་གང་གི་ཕྱི་རོལ་ཁྲུ་ཕྱེད་དང་དགུའི་ནང་དུ་ཉལ་བ་དང། ཉིན་མོ་ལྷན་ཅིག་ཉལ་བ་དང། མཚན་མོ་གསུམ་འདས་ཀྱང་
ཡུལ་རྟེན་གཉིས་སྤྱོད་ལམ་མི་མཐུན་པར་གཉིད་ལོག་པ་རྣམས་ལ་ཉེས་བྱས་སོ། །དགེ་སློང་སྡིག་ཅན་གནས་པའི་ཚེ་དགེ་ཚུལ་འཁོར་དུ་ལྡན་པའི་དགེ་སློང་གིས་དབྱར་སྔ་མ་ཁས་ལེན་པ་དང། ཁས་བླངས་ཟིན་པ་ན་སྔ་མ་ཟླ་གཅིག་སྲུང་བ་དང། དགེ་སློང་སྡིག་
ཅན་ཡོད་པའི་ཚེ་དགེ་ཚུལ་གསར་དུ་འཇོག་པ་དང། ཉི་མ་དང་ཟླ་བ་མ་གཏོགས་པ་མར་མེ་ལ་སོགས་པའི་སྣང་བ་དང་བཅས་པར་རྐྱེན་དང་མི་ལྡན་བཞིན་དུ་ཉལ་བ་རྣམས་ལ་བསླབ་བྱའི་ཉེས་བྱས་སོ། །སྣང་བ་དང་བཅས་པར་མི་ཉལ་བར་འདུག་པ་ལ་ཉེས་བྱས་ཕྲ་
མོར་འགྱུར་རོ། །གཉིས་བ་ལྟ་བ་རྣམ་དག་ལ་ལོག་པར་སྒྲུབ་པ་ལ་རང་སྡིག་ལྟ་བསྟེན་པ་དང། གཞན་བསྟེན་དུ་འཇུག་པ་གཉིས་ཀྱི་དང་པོ་སྡིག་ལྟ་མི་གཏོང་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་བརྗོད་པའི་དངོས་པོ་ནི། བཅོམ་ལྡན་འདས་ཀྱིས་

[062A]༄༅། །བར་དུ་གཅོད་པའི་ཆོས་སུ་གསུངས་པ་དེ་དག་བསྟན་ཀྱང་བར་དུ་གཅོད་པར་མི་འགྱུར་རོ། །ཞེས་སོགས་ཀྱི་དོན་ནོ། །གོ་བྱ་ཡུལ་ནི་དགེ་སློང་ཆོས་དྲུག་ལྡན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བཟློག་ཀྱང་མི་གཏོང་བར་འདོད་
པའོ། །སྦྱོར་བ་དགེ་འདུན་མཚན་ཉིད་དང་ལྡན་བས་ལས་ཆོས་ལྡན་གྱིས་བཟློག་ཀྱང་ངག་མཚན་ཉིད་ལྔ་ལྡན་གྱིས་མི་གཏོང་བའི་ཚིག་སྨྲ་བར་རྩོམ་པ། མཐར་ཐུག་རྗོད་པ་གསུམ་པ་རྫོགས་པའོ། །བཞམས་བསྒོ་དང་གསོལ་བ་དང་རྗོད་པ་དང་པོ་དང་གཉིས་པ་རྣམས་
ཀྱི་མཐའ་དང། གསུམ་པའི་མདུན་རོལ་ཏུ་མི་གཏོང་བ་རྣམས་ལ་ཉེས་བྱས་རེ་རེར་འགྱུར་ལ། ཞུགས་ཙམ་ལ་ཉེས་བྱས་ཕྲ་མོར་འགྱུར་རོ། །སྡིག་པ་ཅན་གྱི་ཚིག་སྨྲ་བ་ལ་གསོལ་བཞིའི་ལས་ཀྱིས་ནན་ཏུར་མི་བྱེད་པ་ནི་བསླབ་བྱའི་ཉེས་བྱས་སོ། །གཉིས་པ་གཞན་
སྡིག་ལྟ་བསྟེན་དུ་འཇུག་བའི་ལྟུང་བྱེད་ལ་གཉིས་ཀྱི་དང་པོ་སྤངས་བ་རྗེས་ཕྱོགས་ཀྱི་ལྟུང་བ་ལ་བཞི་ལས་གཞིའི་ཡན་ལག་ལ་རྗེས་སུ་ཕྱོགས་པའི་ཡུལ་ནི་དགེ་སློང་གི་སྡོམ་པ་དག་ཅིང་མཚན་མཐུན། ཐ་སྙད་གསུམ་དང་ལྡན། ལུས་ཐ་མལ་དུ་གནས། རང་
ལས་རྒྱུད་ཐ་དད་སྡིག་ལྟ་མ་བཏང་བས་གནས་ནས་ཕྱུང་ཞིང་བཟོད་པ་མ་གསོལ་བའོ། །རྟེན་ནི་གནས་ནས་མ་ཕྱུང་བའོ། །བསམ་པ་ལ་འདུ་ཤེས་ནི་སྤངས་ཤིང་ཕྱིར་བཅོས་མ་བྱས་པ་ལ་དེར་ངེས་པའམ་ཡིད་གཉིས་ཟ་བ། ཀུན་སློང་ཆོས་སམ་ཟང་ཟིང་གིས་
ལོངས་སྤྱོད་བྱེད་དམ་གནས་གཅིག་ཏུ་ཉལ་བར་འདོད་པའོ། །སྦྱོར་བ་ནད་དང་སྡིག་ལྟ་དང་དབྲལ་བའི་ཆེད་མ་ཡིན་པར་ལུང་འབོགས་པ་སོགས་དང། བསྙེན་བཀུར་བདག་གིར་བྱེད་པའམ་མཚན་ཉིད་དང་ལྡན་པའི་གནས་གཅིག་གི་འདོམ་གང་གི་ནད་དུ་ཉལ་བར་

[062B] །མཐར་ཐུག་ཆོས་སམ་ཟང་ཟིང་གི་ལོངས་སྤྱོད་ལྷན་ཅིག་མྱོང་པའམ་ཞག་གཅིག་གི་མཚན་མོ་འདས་པའོ། །གཉིས་པ་དགེ་ཚུལ་བསྙིལ་བ་སྡུད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་བསྡུ་བའི་ཡུལ་ནི་དགེ་ཚུལ་གྱི་སྡོམ་པ་དག་ཅིང་བསྙིལ་
བ༑ བཟད་པ་མ་གསོལ་བ་ཞེས་སྦྱར་ནས་ཡན་ལག་ལྷག་མ་སྔ་མ་བཞིན་དུ་ཤེས་པར་བྱའོ། །སྡིག་པ་མ་བཏང་བས་གནས་ནས་ཕྱུང་བ་དང་དགེ་ཚུལ་བསྙིལ་བ་དང་གནས་གཅིག་ཏུ་མི་ཉལ་བར་འདུག་པ་ལ་ཉེས་བྱས་སོ། །དགེ་སློང་དང་དགེ་ཚུལ་སྤངས་པ་མ་ཡིན་
པ་ལ་ཡིན་པར་ངེས་པའམ་ཡིད་གཉིས་ཟ་བས་ཟང་ཟིང་གི་ལོངས་སྤྱོད་མྱོང་བ་སོགས་ལ་ཉེས་བྱས་སོ། །དགེ་ཚུལ་སྡིག་པ་ཅན་གྱི་ལྟ་བ་ལ་ཞུགས་པ་ན་བཟློག་པ་ལྔས་མ་བཟློག་པ་དང། བཟློག་པ་རེ་རེའི་མཐར་དགེ་སློང་གཅིག་གི་གསོལ་བ་ལ་སོགས་པ་བྱས་ཀྱི་སྡིག་
ལྟ་ཐོང་ཞིག་ཅེས་མ་བརྗོད་པ་དང། བཟློག་པ་སྔ་མ་ལ་བཏང་ཡང་ཕྱི་མ་བྱས་པ་དང། རྗོད་པ་གསུམ་པའི་མཐའ་ལ་མ་བཏང་བའི་ཚེ་བསྙིལ་བར་མི་བྱེད་པ་རྣམས་ལ་བསླབ་བྱའི་ཉེས་བྱས་སོ། །གསུམ་པ་ཆོ་ག་རྣམ་དག་ལ་ལོག་པར་སྒྲུབ་པ་ལ་གསུམ་ལས་དང་པོ་ཆོག་
སྤྱི་ལ་ལོག་པར་སྒྲུབ་པ་ལ་གསུམ་གྱི་དང་པོ་ཁ་མ་བསྒྱུར་བའི་གེས་གྱོན་པའི་ལྟུང་བྱེད་ལ་བཞི་ལས་གཞིའི་ཡན་ལག་ནི་གོས་ཡིན་པ། གཞི་གཞན་གྱིས་རུང་ཞིང་ཚད་དང་ལྡན་པ། རང་གི་ཡིན་པ། སྔོན་པོའམ་དམར་པོའམ་ངུར་སྨིག་སྟེ་རུང་བའི་ཚོན་གྱིས་ཁ་མ་
བསྒྱུར་བ། ཆུ་ཆགས་ལས་གཞན་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ལོངས་སྤྱོད་པར་འདོད་པའོ། །སྦྱོར་བ་ལོངས་སྤྱོད་པར་ཞུགས་པ། མཐར་ཐུག་སྤྱད་པ་རྫོགས་པའོ། །ལི་ཁྲི། མཐིང་ཤིང། རྒྱ་སྐྱེགས། མཚལ། གུར་གུམ། བཙང། སྨན་

[063A]༄༅། །ཤིང༑ ལེ་བརྒན་རྩི་སྟེ་མི་རུང་བའི་ཚོན་ཆེན་པོ་གང་རུང་གིས་ཁ་བསྒྱུར་བའི་གཞན་གྱི་གོས་དང། ཁྱིམ་པའི་གོས་རྐྱེན་ལམ་ལྟོས་པར་ལོངས་སྤྱད་པ་དང། སྤྱད་དགོས་པའི་ཚེ་ཡང་གཙུག་ལག་ཁང་གི་ནང་དུ་ངུར་སྨིག་གིས་མ་གཡོགས་པ་དང། གཡོགས་
ཀྱང་ཕྱི་རོལ་ཏུ་ལོངས་སྤྱད་པ་དང། ཐུན་མོང་དུ་གཡར་བའི་གོས་རྒན་རིམ་བཞིན་དུ་མ་གཡོགས་པ་དང། གཅིག་གིས་གྱོན་ཏེ་བཅགས་པ་དང། ཁྱིམ་པའི་གོས་ཁ་ཚར་མ་བཅད་པ་ཡན་ཆད་ལ་བསོད་ནམས་སྤེལ་བའི་ཆེད་དུ་ལོངས་སྤྱོད་དགོས་པའི་ཚེ་མི་རྟག་པའི་
འདུ་ཤེས་མ་བཞག་པར་སྤྱད་པ་རྣམས་ལ་བསླབ་བྱའི་ཉེས་བྱས་སོ། །གཉིས་པ་ལོངས་པ་བཞིར་གཏོགས་ཀྱི་ལྟུང་བྱེད་ལ་ལྟུང་བ་རྣམ་བཞག་དང་བསླབ་བྱའི་ཉེས་བྱས་གཉིས་ཀྱི་དང་པོ་ལ་བཞི་ལས་གཞིའི་ཡན་ལག་གང་ལ་རེག་པའི་དངོས་པོ་ནི་གཞན་དབང་
བའི་རིན་པོ་ཆེ་འམ་རང་གཞན་གང་རུང་དབང་བའི་རིན་པོ་ཆེར་སྨོས་པ་རལ་གྲི་ལ་སོགས་པའི་མཚོན་ཆ་དང། པི་ཝང་ལ་སོགས་པའི་རོལ་མོ་དང། སྐུ་གདུང་དང་བཅས་པའི་སྐུ་གཟུགས་ལ་སོགས་པ་རང་རང་གི་དགོས་པ་བསྒྲུབ་པའི་ཕྱིར་རུང་བར་གྱུར་པ། ཆུད་ཟ་
བའི་རྐྱན་མེད་པ། སྦྱིན་བདག་བསོད་ནམས་འདོད་པས་བསྟབས་པ་མ་ཡིན་པ། མི་མ་ཡིན་པའི་གནས་སུ་དེ་དག་གིས་བསོད་ནམས་ལས་གྲུབ་པ་མ་ཡིན་པ། བར་ཆད་དང་མི་ལྡན་ཞིང་ཆོས་འཆད་པ་ལ་སོགས་པའི་དོན་ཁྱད་པར་ཅན་སྒྲུབ་པའི་སྐབས་མ་ཡིན་པའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རེག་པར་འདོད་པ། སྦྱོར་བ་རང་ངམ་བསྐོས་བས་རེག་པར་རྩོམ་པ། མཐར་ཐུག་རེག་པ་རྫོགས་པའོ། །རྒྱན་ཆའི་ཐ་སྙད་གདགས་སུ་མི་རུང་བའི་རིན་པོ་ཆེ་དང་གསེར་གྱི་སྟེགས་བུ་ལ་སོགས་པ་དང། མཚོན་ཆ་དང་

[063B] སྐུ་གདུང་མེད་པའི་སྐུ་གཟུགས་དང། སོག་མའི་ཕྲེང་བ་གསེར་ཆུས་ཕྱུགས་པ་སོགས་དང། རྫ་རྔ་ཁ་གཅིག་པ་དང། གཞུ་དང་མདའ་ལྟར་བཅོས་པ་ལ་སོགས་པ་ལ་རེག་པ་རྣམས་ལ་ཉེས་བྱས་སོ། །སྐུ་གཟུགས་ལ་སྟོན་པའི་
འདུ་ཤེས་བཞག་སྟེ་རེག་པ་ལ་ཉེས་པ་མེད་དོ། །གཉིས་པ་བསླབ་བྱའི་ཉེས་བྱས་ནི་གཞན་གྱི་རིན་པོ་ཆེ་ལ་སོགས་པ་ཆུད་ཟ་བའི་ཚེ་མ་བསྡུས་པར་ཡལ་བར་དོར་བ་དང། བདག་པོས་རྙེད་པའི་སར་མ་བཞག་པ་དང། མ་བརྟགས་པར་ཁོ་བོའི་ཡིན་ནོ་ཟེར་བ་ཙམ་ལ་
གཏད་པ་དང། བདག་པོ་མ་བྱུང་ན་ཟླ་བ་དྲུག་ཚུན་ཆད་དུ་དགེ་འདུན་གྱི་མཛོད་དུ་མ་བསྐྱངས་པ་དང། དེའི་འོག་ཏུ་བདག་པོ་མ་བྱུང་བས་དཀོན་མཆོག་གི་དོན་དུ་སྤྱད་པའི་ཚེ་བདག་པོས་སློང་ན་གནང་བ་གསལ་ཏེ་མི་སྟེར་ན་མ་གཏད་པ་དང། བསྐྱེད་སློང་ན་ཁོ་བོ་ཅག་གིས་
བསྐྱངས་པ་དྲིན་མི་ཆེའམ་ཞེས་མ་སྨྲས་པར་བསྐྱེད་བྱིན་པ་དང། རྒས་པ་དང་ན་བ་ལས་གཞན་པས་བཞོན་པ་ལ་བརྟེན་པ་དང། རྒན་པོ་དང་ནད་པས་ཀྱང་ཆོས་ལྡན་གྱི་དོན་ལས་གཞན་པ་དང། ཆས་སྒེག་དང་ལྡན་པས་བཞོན་པ་ལ་བརྟེན་པ་དང། ཆོས་འཆད་པའི་ཕྱིར་རིན་
པོ་ཆེའི་ཁྲི་དང་ཁྱིམ་པ་བསོད་ནམས་འདོད་པས་རིན་པོ་ཆེས་སྤྲས་པའི་གོས་ལ་སོགས་པ་བཤམས་པ་ལ་མི་རྟག་པའི་འདུ་ཤེས་མ་བཞག་པར་ལོངས་སྤྱད་པ་དང། རྒྱན་འདོགས་པ་དང། རིན་པོ་ཆེ་ལས་བྱས་པའི་དམ་རྒྱ་འཆང་བ་དང། སོ་མང་གིས་སྐྲ་བཤད་པ་
དང༑ དགོས་པ་མེད་པར་མེ་ལོང་གིས་བཞིན་ལྟ་བ་དང། འཕྲལ་རིས་གསུམ་བསྟེན་བ་དང། གི་ཧད་ལ་སོགས་པའི་དྲིས་བསྐུ་བ་དང། ཁྱིམ་པ་བསད་ནམས་འདོད་པས་རྐང་པ་གཉིས་ལ་དྲིས་བསྐུས་པ་དེ་ཉིད་ཀྱི་མདུན་དུ་དོར་བ་དང། དྲིས་བསྐུས་ནས་དགེ་འདུན་གྱི་

[064A]༄༅། །ནང་དུ་འཇུག་པ་དང། ཁྱིམ་དུ་འགྲོ་ཞིང་ཁྱིམ་པ་ལ་ཆོས་སྟོན་པ་དང། དྲིས་བསྐུས་པ་དོར་བའི་འོག་ཏུ་ཁྲུས་མ་བྱས་པ་དང། བྲམ་བྲེའི་སྲད་བུ་ཐོགས་པ་དང། དགོས་པ་མེད་པར་སྔགས་སྐུད་འཆང་བ་དང། ནད་གསོ་བའི་ཕྱིར་སྔགས་སྐུད་བསྟེན་
པའི་ཚེ་ཡང་དཕུང་པ་གཡོན་པ་ལས་གཞན་དུ་འཆང་བ་དང། ནད་སོས་ནས་ཀ་བ་དང་རྩིག་པའི་གསེབ་མ་ཡིན་པར་གར་བབ་བབ་ཏུ་དོར་བ་དང། གར་དང་རོལ་མོ་སྤྱོད་པ་དང་སློབ་པ་དང། བཟླས་པ་དང་བལྟ་བའི་ཕྱིར་འགྲོ་བ་དང། དགེ་སློང་མ་གར་བྱེད་དུ་འཇུག་པ་
དང༑ མཐོ་འཚམས་པ་དང། ཀུན་ཏུ་རྩེ་བ་དང། ཀུན་ཏུ་ཅ་ཅོ་འདོན་པ་དང། རྒོད་པ་དང་དྲེགས་པ་དང། ལུས་ལ་རྡེག་པ་དང། རྒོད་པའི་བསམ་པས་ལུས་དང་ངག་གི་རྣམ་འགྱུར་བྱེད་པ་དང། སྣོད་བརྒྱུད་པས་ཟས་ཀྱི་བྱ་བ་བྱེད་བ་དང། མེ་ཏོག་རྣ་རྒྱན་རྒྱུ་པ་དང་
གར་མཁན་སོགས་ལ་བལྟ་བའི་ཕྱིར་བྱ་དགའ་སྟེར་བ་དང། མི་རྡིངས་པ་རྒྱུག་པ་དང་མཆོང་བ་དང། དྲག་ཏུ་འགྲོ་བ་དང། བརླ་དང་ལག་པ་ཉ་ལྟར་བསྐོར་ཏེ་འགྲོ་བ་དང། ཆུར་གསེག་མ་འདེབས་པ་དང། ཆུ་ལ་རོལ་མོའི་སྒྲ་ལྟར་བྱེད་པ་དང། རྫབ་ལ་ཕྱིལ་མོ་
ཉུག་པ་དང། གླང་པོ་ཆེ་དང་རྟ་ལ་སོགས་པའི་སྐད་འདོན་པ་དང། དུང་དང་སིལ་དཀྲོལ་ལ་སོགས་པ་རོལ་མོའི་སྒྲ་བྱེད་པ་རྣམས་སོ། །གསུམ་པ་ཁྲུས་བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་གིས་བཀྲུ་བའི་དངོས་པོ་ནི་འཇིག་རྟེན་ན་
གྲགས་པའི་ཆུ་ཡིན་པ། དུས་ནི་སོ་གའི་ཟླ་བ་ལྷག་མ་ཕྱེད་དང་གཉིས་དང་དབྱར་གྱི་དང་པོ་ཟླ་བ་གཅིག་དང། ཟླ་བ་ཕྱེད་ཕྱེད་ཅིང་ཁྲུས་བྱེད་དུ་གནང་བའི་དུས་མ་ཡིན་པ། རྟེན་ནི་ནད་པ་དང་ལས་བྱས་པ་དང་ལམ་དུ་ཕྱིན་པ་དང། གོས་ཀྱི་གྲ་སྒལ་བ་

[064B] ཆར་གྱི་ཐིགས་པ་གཉིས་ཡན་ཆད་ཀྱིས་ལུས་ལ་འཕོག་པ་དང། སྐྲ་བྲེགས་པ་ལ་སོགས་པ་ཁྲུས་བྱེད་དགོས་པའི་སྐབས་མ་ཡིན་པའོ། །གནས་ནི་ཧ་ཅང་ཚ་བའི་གནས་མ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཁྲུས་
བྱེད་པར་འདོད་པས་སྦྱོར་བ་མྒོའམ་རྐང་པ་གང་རུང་ནས་བརྩམས་ཏེ་ཁྲུས་བྱེད་པར་རྩོམ་པ། མཐར་ཐུག་ལྟེ་བར་སོན་པའོ། །ཆུ་མ་ཡིན་པ་འོ་མ་སོགས་ཀྱིས་ཁྲུས་བྱེད་པ་ལ་ཉས་བྱས་སོ། །ན་བ་ལ་སོགས་པས་ཁྲུས་བྱེད་དགས་པའི་ཚེ་དུས་དྲན་མ་བྱས་པ་དང། ཟླ་བ་
ཕྱེད་ན་ཁྲུས་བྱས་པ་དེས་དགོས་པ་འགྲུབ་བཞིན་དུ་དེའི་སྔ་རོལ་ཏུ་ཁྲུས་བྱེད་པ་ལ་བསླབ་བྱའི་ཉེས་བྱས་སོ། །དེ་གཉིས་ནི་འདི་འབའ་ནག་ཏུ་མ་ཟད་ཀྱི་དུས་དྲན་བྱེད་དགོས་པ་དང་སྤྱིར་བཏང་དམིགས་བསལ་ཡོད་པའི་བསླབ་པའི་གཞི་ཐམས་ཅད་ལ་སྦྱར་བར་བྱའོ། །
གཉིས་པ་ཞར་ལ་ཚུལ་ཁྲིམས་རྣམ་དག་ལ་ལོག་པར་སྒྲུབ་པ་ལ་གནོད་པས་ཀུན་ནས་བསླང་བ། འདོད་པས་ཀུན་ནས་བསླང་བ། གནོད་པས་ཀུན་ནས་བསླང་བ་གཞན་བསྟན་པ། འདོད་པས་ཀུན་ནས་བསླང་བ་གཞན་བསྟན་པ་བཞི་ལས་དང་པོ་ལ་གསུམ་གྱི་དང་པོ་དུད་
འགྲོ་གསོད་པའི་ལྟུང་བྱེད་ལ་བཞིའི་དང་པོ་གཞིའི་ཡན་ལག་ནི་ཐ་མལ་པའི་མིག་ལ་སྣང་དུ་རུང་བའི་དུད་འགྲོ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གསོད་པར་འདོད་པ། སྦྱོར་བ་གསོད་པར་རྩོམ་པ། མཐར་ཐུག་སྲོག་འགགས་པའོ། །སེམས་
ཅན་གྱི་གཟུགས་སེམས་ཅན་མ་ཡིན་པ་ལ་གསོད་པའི་སེམས་ཀྱིས་བསྣུན་ན་ཉེས་བྱས་ས། །གཉིས་པ་འགྱོད་པ་སྐྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ལ་འགྱོད་པ་བསྐྱེད་པའི་ཡུལ་ནི་དགེ་སློང་ཆོས་དྲུག་ལྡན་ནོ། །གང་གིས་འགྱོད་པ་སྐྱེད་པའི་

[065A]༄༅། །དངོས་པོ་ནི་དགེ་སློང་གི་སྡོམ་པ་མ་སྐྱེས་པའམ་ཕམ་པ་བྱུང་བ་སོགས་དགེ་སློང་མ་ཡིན་པའི་དོན་ཅན་ནོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་འགྱོད་པ་བསྐྱེད་པར་འདོད་པ། སྦྱོར་བ་ངག་མཚན་ཉིད་ལྔ་ལྡན་གྱིས་སྨྲ་བར་རྩོམ་པ། མཐར་
ཐུག་འགྱོད་པ་མ་སྐྱེས་ཀྱང་དོན་གོ་བའོ། །ལྷག་མ་བྱུང་བ་སོགས་ཀྱིས་འགྱོད་པ་སྐྱེད་ན་ཉེས་བྱས་སོ། །གསུམ་པ་གག་ཚིལ་བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་ཡུལ་ནི་དགེ་སློང་ཆོས་དྲུག་ལན་གྱི་ལུས་ཕམ་པ་སྐྱེད་པའི་རྨ་དང་ཟག་བྱེད་ལས་གཞན་
པའི་ལུས་དངོས་མ་ཉམས་པའོ། །གང་གིས་རེག་པའི་རྟེན་ནི་རང་ཉིད་ཀྱི་ལུས་དངོས་མ་ཉམས་པའི་སོར་མོ་ལ་སོགས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་སྐྱི་གཡའ་བར་བྱ་བའི་སེམས་ཀྱིས་རེག་པར་འདོད་པ། སྦྱོར་བ་རེག་པར་རྩོམ་པ། མཐར་
ཐུག་རེག་བ་རྫོགས་ན་རེག་བྱེད་དུ་མས་ཀྱང་ལྟུང་བ་གཅིག་ཏུ་འགྱུར་རོ། །གཉིས་པ་ལ་གཉིས་ལས་དང་པོ་ཆུ་ལ་རྩེ་བའི་ལྟུང་དུ་བེད་ལ་བཞི་ལས་གཞིའི་ཡན་ལག་ལ་འཇིག་རྟེན་ལ་གྲགས་པའི་ཆུ་ལྟེ་བར་སླེབ་པའི་ཚད་དུ་ཚེག་པའོ། །བསམ་པ་ལ་འདུ་ཤེས་མ་
འཁྲུལ་ཞིང་ཀུན་སློང་རྒོད་པས་དགའ་བ་ཉམས་སུ་མྱོང་བར་བྱ་བའི་འདུན་པས་སོ། །སྦྱོར་བ་རང་ངམ་བསྐོས་པ་མཚན་ཉིད་དང་ལྡན་པས་ཆུའི་ནང་དུ་ཞུགས་ཏེ་རྒྱུན་ཕྱོགས་དང་རྒྱུན་ལས་བཟློག་ཕྱོགས་སུ་རྩོལ་བ་དང། ཆུ་ལ་རྔ་ལ་སོགས་པའི་སྒྲ་འབྱིན་པ་དང་
ཆུ་བསྲུབས་འདྲེན་པ་སོགས་བྱེད་པར་རྩོམ་པའོ། །མཐར་ཐུག་རྩེ་བརྫོགས་པའོ། །ཁམ་པོར་ལ་སོགས་པའི་སྣོད་དུ་ཟླུགས་པའི་ཚད་དུ་མཆོག་པ་དང། ཐུག་པ་ལ་སོགས་པ་ལ་རྩེ་བ་དང། གར་གྱི་རྩེ་བ་མ་ཡིན་པ་བོད་པ་འཕེན་པ་ལ་སོགས་པ་ལུས་ཀྱི་རྩེད་

[065B] ཆུ་ལ་བེམ་རྡོལ་གྱིས་རྡེག་པ་རྣམས་ལ་ཉེས་བྱས་སོ། །གཉིས་པ་བུད་མེད་དང་ལྷན་ཅིག་ཉལ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་ཡུལ་ནི་བུད་མེད་ཆོས་དྲུག་ལྡན་གྱི་སྟེང་དུ་སྲུང་མ་དང་མི་ལྡན་པའོ། །གནས་ནི་གནས་
ཀྱི་ངོ་བོ་ཉིད་དུ་གྲུབ། སྤྱོད་ལམ་བཞི་ཤོང། བར་འདོམ་གང་གི་ནང་གི་གནས་གཅིག་ཡིན་པའོ། །དུས་ནི་མཚན་མོ་ཡིན་པའོ། །རྟེན་ནི་ཁྲིམས་གྲོགས་དང་མི་ལྡན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཉལ་བར་འདོད་པ། སྦྱོར་བ་གཉི་ག་ཉལ་
བའི་སྤྱོད་ལམ་གྱིས་ལྷན་ཅིག་གཉིད་ལོག་པར་ཞུགས་པ། མཐར་ཐུག་མཚན་མོ་འདས་པའོ། །གསུམ་པ་གནོད་པས་ཀུན་ནས་བསླང་བ་གཞན་བསྟན་པ་ལ་བཞིའི་དང་པོ་སྔངས་བར་བྱེད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་སྔངས་པར་བྱེད་པའི་
ཡུལ་ནི་དགེ་སློང་ཆོས་དྲུག་ལྡན་ནོ། །སྔངས་པར་བྱེད་པའི་དངོས་པོ་ནི་ཡི་དྲགས་དང་ཤ་ཟ་ལ་སོགས་པའི་འགྲོ་བ་དང། ལྭ་བ་ནག་པོ་ལ་སོགས་པ་ལྟ་བུའི་གཟུགས་དང། སེང་གེ་ལ་སོགས་པའི་སྐད་དང། བཤང་བ་ལ་སོགས་པའི་དྲི་དང། ཕྱར་པ་ལ་སོགས་
པའི་རེག་པ་ལྟ་བུ་འཇིགས་པའི་རྒྱུ་ཡིད་དུ་མི་འོང་བའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བཞད་གད་ཡན་ཆད་ཀྱིས་སྔགས་པར་འདོད་པས་འཇིགས་པའི་རྒྱུ་ཉེ་བར་སྒྲུབ་པར་འདོད་པ། སྦྱོར་བ་རང་དམ་བསྐོས་པས་འཇིགས་པའི་རྒྱུ་སྒྲུབ་པར་རྩོམ་
པ། མཐར་ཐུག་དོན་གོ་བས་སངས་པར་མ་གྱུར་ཀྱང་ལྟུང་བྱེད་དོ། །ཡིད་དུ་འོང་བའི་གཟུགས་ལ་སོགས་པས་སྔགས་པར་བྱེད་པལ་ཉེས་ནྦྱས་སོ། །སྐྱོ་བའི་ཆེད་དུ་ངན་འགྲོ་ལ་སོགས་པའི་འཇིགས་པ་སྐྱེད་པ་ལ་ལྟུང་བ་མེད་དོ། །གཉིས་པ་སྦེད་པའི་ལྟུང་བྱེད་ལ་

[066A]༄༅།།བཞི་ལས་གཞིའི་ཡན་ལག་གང་གི་སྦེད་པའི་ཡུལ་ནི་རབ་བྱུང་སྡེ་ལྔ་གང་རུང་གི་སྡོམ་པ་དག་ཅིང་ལྟ་བ་མཐུན། ཐ་སྙད་གསུམ་དང་ལྡན། རང་ལས་རྒྱུད་ཐ་དད་པའོ། །གང་སྦེད་པའི་དངོས་པོ་ནི་འཚོ་བའི་ཡོ་བྱད་རུང་ཞིང་ཚད་དང་ལྡན་པ་ཡུལ་དེ་
ཉིད་ཀྱི་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བརྐུ་སེམས་དང་ཕན་འདོད་མ་གཏོགས་པས་སྦེད་པར་འདོད་པ། སྦྱོར་བ་རང་ངམ་བསྐོས་པས་སྦེད་པར་རྩོམ། མཐར་ཐུག་སྦེད་པ་རྫོགས་པའོ། །གསུམ་པ་གདེང་མེད་པར་སྤྱོད་པའི་ལྟུང་བྱེད་ལ་
བཞི་ལས་གཞིའི་ཡན་ལག་ལ་གང་གི་སྤྱོད་པའི་ཡུལ་ནི་དགེ་སློང་ཆོས་དྲུག་ལྡན་ནོ། །གང་སྤྱོད་པའི་དངོས་པོ་ནི་རུང་ཞིང་ཆད་དང་ལྡན་པའི་གོས་རང་གིས་དེ་ལ་ལྟོས་མེད་དུ་བྱིན་པ་གནང་བ་མ་ཐོབ་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བརྐུ་
སེམས་ཡིད་གཅུགས་ཁྱད་པར་ཅན་ལས་གཞན་པ་རང་གི་ཡིན་པའི་བློས་གཞི་དེས་མི་དགའ་བར་ཤེས་བཞིན་དུ་སྤྱོད་པར་འདོད་པ། སྦྱོར་བ་སྤྱོད་པར་རྩོམ་པ། མཐར་ཐུག་དེའི་རྐྱེན་གྱིས་སྤྱད་པ་རྫོགས་པའོ། །གོས་ལས་གཞན་པའི་ཡོ་བྱད་སྤྱོད་པ་ལ་ཉེས་བྱས་སོ། །
བཞི་བ་སྐུར་བ་འདེབས་པའི་ལྟུང་བྱེད་ལ་བཞི་ལས་གཞིའི་ཡན་ལག་གང་ལ་སྐུར་བ་གདབ་པའི་ཡུལ་ནི་མཚན་དང་ལྟ་བ་རང་ཕྱོགས་གསོ་རུང་དང་གཞན་ཕྱོགས་རྣམ་དག་ཏུ་གནས་པ། ཐ་སྙད་གསུམ་དང་ལྡན་པ། བདག་ལས་ཐ་དད་པའོ། །སྐུར་པ་འདེབས་པའི་དངོས་
པོ་ནི་ལྷག་མའི་ལྟུང་བ་གང་རུང་ངོ། །གོ་བྱའི་ཡུལ་ནི་རང་ལས་རྒྱུད་ཐ་དད་ཅིང་ཐ་སྙད་ལྔ་དང་ལྡན་པ་ལུས་ཐ་མལ་དུ་གནས་པའོ། །བསམ་པ་ལ་འདུ་ཤེས་ནི་གང་གིས་སྐུར་པ་འདེབས་པའི་གཞི་དེས་དག་པར་ཤེས་པའོ། །ཀུན་སློང་འདུ་ཤེས་བསྒྱུར་ཏེ་སྨྲ་བར་འདོད་པ་

[066B] །མཐར་ཐུག་དོན་གོ་བའོ། །བཞི་པ་བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་དང་ལྷན་ཅིག་འགྲོ་བའི་ཡུལ་ནི་བུད་མེད་
ཆོས་དྲུག་ལྡན་གྱི་སྟེང་དུ་ཁྱིམ་པ་མོ་ཡིན་པ། ངོ་མ་སྤོས་པ། ལམ་གྱི་བསེལ་བྱེད་པ་དང་ལམ་སྟོན་པ་དང་དགེ་སློང་འགྲོ་མི་ནུས་པ་ལམ་དུ་འཁྲིད་པ་རྣམས་མ་ཡིན་པའོ། །ལམ་ནི་ས་ལ་བརྟེན་པའི་ལམ་རྒྱང་གྲགས་སུ་ལོངས་པ། དུས་ནི་ཉི་མ་གཅིག་ཡིན་པ། རྟེན་ནི་ཁྲིམས་གྲོགས་
མཚན་ཉིད་པ་དང་མི་ལྡན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རང་དགར་ལྷན་ཅིག་ལམ་དུ་འགྲོ་པར་འདོད་པ། སྦྱོར་བ་འགྲོ་བར་རྩོམ་པ། མཐར་ཐུག་རྒྱང་གྲགས་འདས་པའོ། །རྒྱང་གྲགས་ཕྱད་ཚུན་ཆད་དུ་ཉེས་བྱས་སོ། །གསུམ་པ་ཆོ་གའི་བྱེ་བྲག་ལ་ལོག་
པར་སྒྲུབ་པ་ལ་འཕྲལ་གྱི་ཆོ་ག་ཟས་ཀྱི་ཆོ་ག་གྲོགས་ཀྱི་ཆོ་ག་ཆོ་ག་རྣམ་དག་གི་རྒྱུ། དུས་ཁྱད་པར་ཅན་གྱི་ཆོ་ག་ཡུལ་ཁྱད་པར་ཅན་གྱི་ཆོ་ག་ལ་ལོག་པར་སྒྲུབ་པ་དང་དྲུག་གི་དང་པོ་ལ་གསུམ་ལས་དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ལ་བཞི་ལས་
གཞིའི་ཡན་ལག་གང་དང་ལྷན་ཅིག་འགྲོ་བའི་ཡུལ་ནི་ཁྱིམ་པ་ཐ་སྙད་བཞི་དང་ལྡན་ཞིང་ལུས་ཐ་མལ་དུ་གནས། སྐྱེས་པའི་མཚན་དང་ལྡན། གྲོང་འཇོམས་པའི་ཆོམ་རྐུན་པའམ་ཤོ་ག་མ་འདྲལ་བའི་ཚོང་པ་གང་ཡང་རུང་བ། ངོ་མ་སྤོས་པ། ཕན་གདགས་བྱ་འདོགས་བྱེད་
པ་ཡིན་པའོ། །དུས་དང་ལམ་དང་བསམ་སྦྱོར་མཐར་ཐུག་རྣམས་སྔ་མ་དང་འདྲའོ། །གཉིས་པ་ཉི་ཤུ་མ་ལོན་པར་བསྙེན་པར་རྫོགས་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་བསྙེན་པར་རྫོགས་པར་བྱེད་པའི་ཡུལ་ནི་བསྙེན་པར་མ་རྫོགས་ཤིང་རྫོགས་

[067A]༄༅། །པར་འདོད་པ། སྡོམ་པ་སྐྱེ་བའི་བར་ཆད་གཞན་དང་མི་ལྡན་ཞིང་མངའ་ཤོལ་དང་བཅས་ཏེ་ལོ་ཉི་ཤུ་མ་ལོན་པའོ། །རྟེན་ནི་ཡུལ་དེའི་མཁན་པོ་བྱས་པའོ། །བསམ་པ་ལ་འདུ་ཤེས་ནི་ལོ་ཉི་ཤུ་མ་ལོན་པ་ལ་དར་ངེས་པའམ་ཡིད་གཉིས་ཟ་པ། ཀུན་སློང་མཁན་པོ་
བྱས་པའི་སྒོ་ནས་བསྙེན་རྫོགས་བྱེད་པར་འདོད་པ། སྦྱོར་བ་ཆོ་ག་བྱེད་པར་རྩོམ་པ། མཐར་ཐུག་རྗོད་པ་གསུམ་ཡོངས་སུ་རྫོགས་པའོ། །མཁན་པོ་ལས་གཞན་པའི་སློབ་དཔོན་དང་དགེ་འདུན་ལ་ཉེས་བྱས་སོ། །ལོ་ཉི་ཤུ་ལོན་པ་མ་ལོན་པར་ངེས་པའམ་ཡིད་གཉིས་གང་
རུང་གིས་ཤེས་པ་དང། མངལ་ཤོལ་དང་བཅས་ཏེ་ཉི་ཤུ་ལོན་ཀྱང་སྐྱེས་ནས་ལོ་ཉི་ཤུ་མ་ལོན་པ་ལ་དེར་ཤེས་བཞིན་དུ་བསྙེན་རྫོགས་བྱེད་ན་མཁན་པོ་ལ་ཉེས་བྱས་སོ། །ཉི་ཤུ་མ་ལོན་པ་ལ་ལོན་པར་འདུ་ཤེས་ན་སྡོམ་པ་སྐྱེ་ལ། དེས་མངལ་ཤོལ་དང་བཅས་ཏེ་ཉི་ཤུ་མ་
ལོན་པའི་སྔ་རོལ་ཏུ་མ་ལོན་པར་བསྙེན་རྫོགས་བྱས་པར་ཤེས་ན་སྡོམ་པ་གཏོང་ངོ། །གསུམ་པ་ས་རྐོ་བའི་ལྟུང་བྱེད་ལ་བཞི་ལས་གཞིའི་ཡན་ལག་ནི་འཇིག་རྟེན་ན་གྲགས་པའི་ས་ཡིན་པ། འོག་གཞི་དང་འབྲེལ་བ་མ་ཉམས་པ་འཐས་པར་གནས་པའོ། །རྟེན་ནི་
རུང་བ་བྱེད་པ་མེད་པའི་ཚེ་རྒྱུ་སྐར་གྱི་སྦྱོར་བས་ཐུར་མ་སོར་བཞི་ཙམ་འཛུགས་པའི་ལག་གི་བླ་མ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རྐོའམ་རྐོར་འཇུག་པར་འདོད་པ། སྦྱོར་བ་རང་ངམ་བསྐོས་པས་ཕུར་པ་འདེབས་པ་དང། རྩིག་པ་འཇིག་
པ་སོགས་གང་རུང་གིས་རྐོ་བར་རྩོམ་པ་མཐར་ཐུག་བྱ་བ་རྫོགས་པ་ནའོ། །གཞི་དང་མ་འགྲེལ་བ་དང། ས་གཞི་དང་ཕལ་བ་ཆར་ཆ་ཞོད་པའི་ཚེ་ཟླ་བ་གསུམ་མ་ལོན་པ་དང། གཞན་གྱི་ཚེ་ཟླ་བ་དྲག་མ་ལོན་པ་དང། རྡོ་ཐལ་རྒྱ་དང་བྱེ་མ་ཤས་ཆེ་བ་དང་འདྲེས་

[067B] སྐྱང་ནུལ་གྲུགས་ནས་འགོགས་པ་ལ་སོགས་པ་དང། ཕུང་པ་འབྱིན་པ་དང། རི་མོ་འདྲེན་པ་དང། སའི་ཕྱེ་མ་འདྲེས་པའི་ལྕི་བ་འགེགས་པ་དང། འདམ་སྐྱོད་པ་ལ་སོགས་པ་ཡན་ལག་མ་ཚང་བ་རྣམས་ལ་ཉེས་བྱས་སོ། །གཉིས་པ་ཟས་ཀྱི་
ཆོ་ག་ལ་ལོག་པར་སྒྲུབ་པ་མགྲོན་གཉེར་རིང་འདུག་གི་ལྟུང་བྱེད་ལ་བཞི་ལས་གཞིའི་ཡན་ལག་ལ་སྦྱིན་བདག་ནི་ཁྱིམ་པ་ཆོས་ལྔ་ལྡན། རང་ཉིད་མགྲོན་དུ་འབོད་པ་པོ་ཡིན་ཞིང་ཡང་དང་ཡང་དུ་དང་དུས་ངེས་པ་ཅན་གྱིས་འབོད་པ་མ་ཡིན་པའོ། །དངོས་པོ་ནི་རུང་
ཞིང་ཟས་གཅིག་གི་ཚད་དང་ལྡན་པའི་དུས་རུང་གི་ཟས་ཡིན་པ། སྦྱིན་བདག་དེ་ཉིད་ཀྱི་ཡིན་པ། འཕྲོ་དང་བཅས་པ་ཡིན་པའོ། །རྟེན་ནི་ནད་པ་མ་ཡིན་ཞིང་བསླབ་རྒྱུན་གཅིག་པ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཟླ་བ་བཞི་ལས་ལྷག་
པར་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་ཟླ་བ་བཞི་འདས་པའི་འོག་ཏུ་ཟས་མགུལ་དུ་མིད་ནའོ། །སྦྱིན་བདག་གིས་བསྟབས་པ་ལས་ལྷག་པར་སློང་བ་དང། གསོལ་བཞིའི་ལས་ལ་སོགས་པ་ཚིག་དེ་ཉིད་ལས་གཞན་དུ་སྒྱུར་བ་ལ་བསླབ་བྱའི་ཉིས་བྱས་
སོ༑ ༑གསུམ་པ་གྲོགས་ཀྱི་ཆོ་ག་ལ་ལོག་པར་སྒྲུབ་པ་ལ་བཞི་ལས་གཞིའི་ཡན་ལག་ལ་གང་ལ་སྤོང་བའི་ཡུལ་ནི་དགེ་སློང་ཆོས་དྲུག་ལྡན་རང་གི་བསླབ་པ་ལས་བརྩམས་ཏེ་བསྒོ་བ་པོ་ཡིན་པ། འདུལ་བ་ཤེས་པའོ། །གང་སྤོང་བའི་དངོས་པོ་ནི་འདུལ་བར་གཏོགས་པའི་
རང་གི་བསླབ་པ་ཡིན་པའོ། །བསམ་པ་ལ་འདུ་ཤེས་ནི་སྨྲ་བ་པོ་མངོན་པར་ཤེས་པ་ལ་དེར་ངེས་པའམ་ཡིད་གཉིས་གང་རུང་གིས་ཤེས་པ། ཀུན་སླང་གང་ཟག་ལ་མི་ཤེས་པ་དང། བསླབ་པ་ལ་མི་སློབ་པའི་ཚིག་སྨྲ་ཞིང་གོ་བར་འདོད་པའོ། །སྦྱོར་བ་ངག་མཚན་ཉིད་ལྔ་

[068A]༄༅། །ལྡན་གྱིས་སྨྲ་བར་རྩོམ། མཐར་ཐུག་དོན་གོ་བའོ། །མདོ་སྡེ་ལས་གསུངས་པའི་བསླབ་པ་ལ་ཉེ་བར་འཇོག་པ་སྤོང་པ་ལ་ཉེས་བྱས་སོ། །གཉིས་པ་ཉན་རྣ་ལས་གྱུར་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་ཉན་རྣ་བྱེད་པའི་ཡུལ་ནི་ལྟ་བ་
མཐུན་པ་མ་གཏོགས་པའི་དགེ་སློང་ཆོས་ལྔ་ལྡན་གྱི་སྟེང་དུ་རང་དང་བརྩོད་པའི་ཕྱིར་གྲོས་བྱེད་པའི་དགེ་སློང་གཉིས་ལ་སོགས་པའོ། །རྩོད་པ་ནི་རྩོད་པ་བཞི་ལས་གང་རུང་ཡིན་པའོ། །བྶཾ་པ་ལ་འདུ་ཤེས་མ་འཁྲུལ་ཞིང་ཀུན་སློང་རྩོད་པ་སྦར་བའི་ཆེད་དུ་ཉན་པར་འདོད་
སྦྱོར་བ་ཉན་པར་རྩོམ། མཐར་ཐུག་དོན་གོ་བའོ། །སྒྲ་ཙམ་ཐོས་པ་ལ་ཉེས་བྱས་སོ། །གཞན་གྱི་འཐབ་མོ་སྦར་བ་དང་འཐབ་མོ་བྱེད་པ་ཉན་པ་དང། དེའི་དྲུང་དུ་འདུག་པ་དང། རྩོད་པ་ཞི་བར་བྱ་བའི་ཕྱིར་མི་འབད་པ་རྣམས་ལ་བསླབ་བྱའི་ཉེས་བྱས་སོ། །གསུམ་པ་མི་སྨྲ་བར་
འགྲོ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་ནས་འགྲོ་བའི་གནས་ནི་ལས་མཚམས་ཀྱི་གནས་ཡིན་པ། ལས་ནི་དགེ་འདུན་གྱི་ལས་ཆོས་དང་ལྡན་ཞིང་རང་ལ་མི་མཐུན་པའི་ལས་མ་ཡིན་པའོ། །རྟེན་ནི་དགེ་སློང་གྲལ་ན་འཁོད་པ་ལ་མ་སྨྲས་ཤིང་
བར་ཆད་དང་མི་ལྡན་པ་ལས་ཐོས་པའི་ཉེ་འཁོར་དུ་འདུས་པ། དུས་ནི་གསོལ་བ་མ་བྱས་པའི་དུས་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཐོས་པའི་ཉེ་འཁོར་ལས་འདས་ཏེ་འགྲོ་བར་འདོད། སྦྱོར་བ་འགྲོ་བར་རྩོམ། མཐར་ཐུག་ཐོས་པའི་ཉེ་འཁོར་
ལས་འདས་པའོ། །དོན་མེད་པ་དང་མི་རིགས་པས་དགེ་སློང་འཁོད་པ་ལ་སྨས་ཏེ་འགྲོ་བ་དང། ཆོས་དང་མི་ལྡན་པའི་ལས་དང། ལས་ཆོས་ལྡན་གྱི་གསོལ་བ་བྱས་ནས་འགྲོ་བ་རྣམས་ལ་ཉས་བྱས་སོ། །བཞི་པ་མ་གུས་པའི་ཚུལ་གྱི་ལྟུང་བྱེད་ལ་བཞི་ལས་གཞིའི་ཡན་

[068B] བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་མ་གུས་ཤིང་ཤད་སྦྱང་མེད་པར་འདའ་བར་འདོད་པ། སྦྱོར་བ་གློ་བུར་དུ་གཏམ་ཟེར་བ་ལ་སོགས་པས་བཀའ་ཆས་
ལྡན་ལས་འགལ་བར་བྱེད་པར་ཞུགས་པ། མཐར་ཐུག་བཀའ་ལས་འགལ་བར་བྱས་པ་རྫོགས་པའོ། །མཁན་པོ་དང་སློབ་དཔོན་གྱི་བསྒོ་བ་དང། དགེ་འདུན་གྱི་ཆོས་དང་མི་ལྡན་པའི་བསྒོ་བ་ལས་འགལ་བ་དང། ཤད་སྦྱང་མེད་པ་དང། མ་གུས་པ་གང་རུང་གཅིག་མ་
ཚང་བས་བཀའ་ཆོས་ལྡན་ལས་འདའ་བར་བྱེད་པ་ལ་ཉེས་བྱས་སོ། །ཆོ་ག་རྣམ་དག་གི་རྒྱུ་ལ་ལོག་པར་སྒྲུབ་པ་མྱོས་པར་འགྱུར་བ་འཐུང་བའི་ལྟུང་བྱེད་ལ་བཞི་ལས་གཞིའི་ཡན་ལག་འབྲུའི་ཆང་དང་བཅོས་པའི་ཆང་གི་སྲང་མ་དང་ཚིགས་མའམ་ཁུ་བ་གང་རུང་མྱོས་
པར་འགྱུར་བ་ཡིན་པ། མིད་པར་མངོན་པའི་ཚད་དང་ལྡན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་འཐུང་བར་འདོད་པ། སྦྱོར་བ་འཐུང་བར་རྩོམ། མཐར་ཐུག་མགུལ་དུ་མིད་ནའོ། །ཕབས་ཀྱི་ཆང་བུ་དང་རྩ་བ་ལ་སོགས་པ་རྩིས་མ་མནན་ཅིང་མྱོས་པར་
འགྱུར་བ་དང། མྱོས་པར་མི་འགྱུར་ཞིང་མྱོས་འགྱུར་གྱི་དྲི་དང་རོ་བྲོ་བའི་ཐུག་པ་ལ་སོགས་པ་འཐུང་བ་དང། མྱོས་པར་འགྱུར་བ་མི་མིད་ཅིང་མཁུར་བར་བསྲེལ་བ་དང། ལུས་ལ་སྐུད་པ་རྣམས་ལ་ཉེས་བྱས་སོ། །ནད་པས་མཁུར་བར་བསྲེལ་བ་དང་ལུས་ལ་སྐུད་པ་ཙམ་
ཉེས་པ་མེད་ལ་སྲོག་ལ་བབ་ཀྱང་མིད་དུ་མི་རུང་ངོ། །ལྔ་པ་དུས་ཁྱད་པར་ཅན་གྱི་ཆོ་ག་ལ་ལོག་པར་སྒྲུབ་པ་ལ་གསུམ་གྱི་དང་པོ་དུས་མ་ཡིན་པར་གྲོང་དུ་འགྲོ་བའི་ལྟང་བྱེད་ལ་བཞི་ལས་གཞིའི་ཡན་ལག་གང་དུ་འགྲོ་བའི་གནས་ནི་ཁྱིམ་པ་མཚན་ཉིད་དང་

[069A]༄༅། །ལྡན་པའི་གནས་ཡིན་ཞིང་གནས་ཀྱི་མཚན་ཉིད་དུ་གྲུབ་པ། སྤྱོད་ལམ་བཞི་ཤོང་བ། གྲོང་པའི་ཆོས་ལྷག་པར་སྤྱོད་པ་ཡིན་པ། གང་ནས་འགྲོ་བའི་གནས་ནི་སྡེ་ལྔའི་སྡོམ་པ་དག་ཅིང་ལྟ་བ་མཐུན་ལ་བརྡ་འཕྲོད་པའི་སྨྲ་ས་ཡོད་པའོ། །རྟེན་ནི་
འཁོད་པ་ལ་མ་སྨྲས་པ་དང་བར་ཆད་དང་མི་ལྡན་ཞིང་དོན་ཁྱད་པར་ཅན་སྒྲུབ་པའི་སྐབས་མ་ཡིན་པ། དུས་ནི་རང་གི་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་བའི་དུས་ཡིན་པ། བསམ་པ་ལ་འདུ་ཤེས་ནི་དུས་མ་ཡིན་པ་ལ་དེར་ངེས་པའམ་ཡིད་གཉིས་གང་
རུང་གིས་ཤེས་པ། ཀུན་སློང་མ་སྨྲས་པར་གྲོང་དུ་འགྲོ་བར་འདོད་པ། སྦྱོར་བ་འགྲོ་བར་རྩོམ། མཐར་ཐུག་གཏན་པའམ་ཉེ་འཁོར་ལས་འདས་པའོ། །དུས་ཡིན་པ་ལ་མ་ཡིན་པར་ངེས་པའམ་ཡིད་གཉིས་ཟ་པས་གྲོང་དུ་འགྲོ་བ་དང། གྲོང་གཅིག་གི་ཁྱིམ་ཤར་མ་
ལྟ་བུར་འགྲོ་བར་སྨྲས་ཏེ་ནུབ་མ་ལྟ་བུར་འགྲོ་བ་ལ་ཉེས་བྱས་སོ། །གཉིས་པ་གྲོང་རྒྱུ་བའི་ལྟུང་བྱེད་ལ་གཉིས་ཀྱི་དང་པོ་ཕྱི་དྲོ་གྲོང་རྒྱུ་བའི་ལྟུང་བྱེད་ལ་བཞི་ལས་གཞིའི་ཡན་ལག་གང་དུ་རྒྱུ་བའི་གནས་དང་དུས་ནི་སྔ་མ་དང་འདྲ་བ་ལས་ཁྱིམ་བཞི་ལ་སོགས་
པ་ཡིན་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཁྱིམ་བཞི་པ་ལ་སོགས་པར་འགྲོ་བར་འདོད་པ། སྦྱོར་བ་བར་ཆད་དང་གཞན་གྱིས་བོས་པའི་དབང་མ་ཡིན་པར་འགྲོ་བར་རྩོམ། མཐར་ཐུག་དགེ་སློང་འཁོད་པ་ལ་སྨྲས་ཀྱང་ཁྱིམ་བཞི་པ་ལ་
སོགས་པའི་གཏན་པའམ་ཉེ་འཁོར་འདས་པ་ན་ལྟུང་བྱེད་དུ་འགྱུར་རོ། །གཉེས་པ་སྔ་དྲོ་གྲོང་རྒྱུ་བའི་ལྟུང་བྱེད་ལ་བཞི་ལས་གཞིའི་ཡན་ལག་ལ་གང་དུ་རྒྱུ་བའི་གནས་ནི་སྔ་མ་དང་འདྲ་བ་ལས་ཁྱིམ་བཞི་པ་ཞེས་པའི་གནས་སུ་ཁྱིམ་གསུམ་ཡན་ཆད་ཡིན་པ་

[069B] །དུས་ནི་སྔ་དྲོའི་དུས་སུ་རང་གི་མིང་གིས་དགེ་འདུན་རུང་ཞིང་ཚད་དང་ལྡན་པའི་དུས་རུང་གི་ཟས་ལ་སྤྱན་དྲངས་པའི་དུས་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཁྱིམ་གསུམ་ལ་སོགས་པར་རྒྱུ་བར་འདོད་པ། སྦྱོར་བ་བར་ཆད་དང་མི་
ལྡན་བཞིན་དུ་སྦྱིན་བདག་ལ་ཁོ་བོ་མ་འོངས་པའི་དབང་གིས་ཟས་བྲིམ་པའི་དུས་ཡོལ་བར་མ་བྱེད་ཅེས་མ་བསྒོ་བར་རྒྱུ་བར་རྩོམ། མཐར་ཐུག་ཁྱིམ་གསུམ་པའི་སྒོའི་གཏན་པའམ་ཉེ་འཁོར་འདས་པའོ། །གསུམ་པ་རྒྱལ་པོའི་ཕོ་བྲང་དུ་མཚན་མོ་འགྲོ་བའི་ལྟུང་
བྱེད་ལ་བཞི་ལས་གཞིའི་ཡན་ལག་ལ་གང་དུ་འགྲོ་བའི་གནས་ནི་རྒྱལ་པོའམ་བཙུན་མོ་གང་རུང་གི་གནས་སྤྱོད་ལམ་བཞི་ཤོང་བ། གནས་ཀྱི་ངོ་བོར་གྲུབ་པའོ། །དུས་ནི་ནུབ་ཕྱོགས་ཀྱི་འོད་དམར་པོ་ཆགས་པ་འདས་ནས་སྐྱ་རེངས་ཐ་མ་མ་ཤར་གྱི་བར་ཡིན་པའོ།།
རྟེན་ནི་རྒྱལ་པོས་བོས་པ་དང་བར་ཆད་དང་ལྡན་པ་གདུལ་བྱ་འདུལ་བའི་དགོས་པ་ཁྱད་པར་ཅན་མེད་པའོ། །བསམ་པ་ལ་འདུ་ཤེས་ནི་ནམ་མ་ལངས་པ་ལ་དེར་ངེས་པའམ་ཡིད་གཉིས་ཟ་བའོ། །ཀུན་སློང་འགྲོ་བར་འདོད་པ། སྦྱོར་བ་ཉིན་མོ་ཕྱིན་ཏེ་མཚན་མོ་འདུག་པའི་མཚན་
མོ་འཇུག་པར་རྩོམ་པ། མཐར་ཐུག་བསྐོར་བ་མེད་ན་ཕྱི་རོལ་ཉེ་འཁོར་དང། བསྐོར་བ་ཡོད་ཅིང་སྒོམ་བཙུགས་ན་བསྐོར་བའི་ནང་དང། སྒོ་བཙུགས་ཏེ་བཅད་ན་གཏན་པའི་གནས་དང། མ་བཅད་ན་གཏན་པ་ཉིས་འགྱུར་དུ་བཅལ་བའི་མཚམས་རྣམས་གང་རུང་འདས་པ་ན་
དངོས་གཞིར་འགྱུར་ཏེ། དེ་ཡང་མཚན་མོའི་ནང་དུ་ལན་དུ་མར་འགྲོ་བ་ལ་གྲངས་དེ་སྙེད་ཀྱི་ལྟུང་བར་འགྱུར་ལ། མཚན་མོ་འདས་པ་ལ་མི་ལྟོས་སོ། །མ་སྨྲས་པར་འགྲོ་བ་ལ་ནི་དུས་མ་ཡིན་པར་གྲོང་དུ་འགྲོ་བའི་ལྟུང་བྱེད་དུ་ཡང་འགྱུར་རོ། །རྒྱལ་པོའམ་བཙུན་མོའི་ཕོ་བྲང་

[070A]༄༅། །དུ་འཇུག་པའི་ཕྱིར་སོང་བ་ལམ་དེ་དང་འབྲེལ་བའི་གྲོང་དུ་ཞུགས་པ་ཙམ་ལ་ཉེས་བྱས་སོ། །ཕོ་བྲང་དུ་འཇུག་དགོས་པའི་ཚེ་གྱ་ཚོམ་དུ་ཞུགས་པ་ལ་བསླབ་བྱའི་ཉེས་བྱས་སོ། །དྲུག་པ་ཡུལ་ཁྱད་པར་ཅན་གྱི་ཆོ་ག་ལ་ལོག་པར་སྒྲུབ་པ་བསླབ་པའི་གཞིའི་
དངོས་པོ་ལ་ཁྱད་དུ་གསོད་པའི་ལྟུང་བྱེད་ལ་བཞི་ལས་གཞིའི་ཡན་ལག་ལ་ཁྱད་དུ་གསོད་པའི་གཞི་ནི་བདག་ཉིད་ཀྱི་སོ་སོར་ཐར་པར་གཏོགས་པའི་བསླབ་པ་ཡིན་པ། གོ་བྱ་ཡུལ་ནི་དགེ་སློང་ཆོས་དྲུག་ལྡན་ནོ། །དུས་ནི་གསོ་སྦྱོང་ལ་སོ་ཐར་གྱི་མདོ་འདོན་པའི་དུས་ཡིན་
པ༑ རྟེན་ནི་སོ་ཐར་གྱི་མདོ་ལན་གཉིས་ཐོས་ཤིང་ཡིད་རྨོངས་པ་མ་ཡིན་པ། གསོ་སྦྱོང་གི་ལས་དེ་ལ་གཏོགས་པའོ། །བསམ་པ་ལ་འདུ་ཤས་མ་འཁྲུལ་ཞིང་ཀུན་སློང་བཞད་གད་ཡན་ཆད་ཀྱིས་ཁྱད་དུ་གསོད་པའི་ཚིག་སྨྲ་བར་འདོད་པ། སྦྱོར་བ་ངག་མཚན་ཉིད་ལྔ་ལྡན་
གྱིས་ཆོས་འདི་ཡང་མདོའི་ནང་དུ་གཏོགས་པར་བདག་གིས་གཟོད་ཤེས་སོ། །ཞེས་སོགས་ཀྱིས་ཁྱད་དུ་གསོད་པའི་ཚིག་སྨྲ་བར་རྩོམ། མཐར་ཐུག་དོན་གོ་བའོ། །དགེ་སློང་མའི་སོ་ཐར་འདོན་པའི་ཚེ་ཐུན་མོང་གི་བསླབ་བྱ་ལ་ཁྱད་དུ་གསོད་པ་དང། སོ་ཐར་གྱི་མདོ་
འདོན་པ་ལས་གཞན་པའི་དུས་སུ་ཁྱད་དུ་གསོད་པ་དང། མདོ་སྡེའི་བསླབ་པ་ཁྱད་དུ་གསོད་པ་རྣམས་ལ་ཉེས་བྱས་སོ། །སོ་ཐར་གྱི་མདོ་འདོན་པ་ན་མ་གུས་པས་ཉན་པ་མ་བཟློག་པ་ལ་བསླབ་བྱའི་ཉེས་བྱས་སོ། །བཞི་པ་འཚོ་བ་རྣམ་དག་ལ་ལོག་པར་སྒྲུབ་པ་ལ་སྣོད་སྤྱད་
དང་གོས་ལ་ལོག་པར་སྒྲུབ་པ་གཉིས་ལས་དང་པོ་ལ་གཉིས་ཀྱི་དང་པོ་ཁ་བ་རལ་འཚེས་པའི་ལྟུང་བྱེད་ལ་བཞི་ལས་གཞིའི་ཡན་ལག་ནི་ཁབ་རལ་གྱི་རྒྱུ་བ་སོ་དང་རུས་པ་སོགས་རུང་བ་ཚད་ལྡན་རང་གི་ཡིན་པ། སྔར་ཚད་ལ་གནོད་པའི་བཟོའི་རྩོམ་པ་མ་བྱས་པའོ།།

[070B] སྦྱོར་བ་རང་ངམ་བསྐོས་པས་བྱེད་པར་རྩོམ། མཐར་ཐུག་བཟོ་རྫོགས་པའོ། །གཉིས་པ་ཁྲི་རྐང་འཆོས་པའི་ལྟུང་བྱེད་ལ་བཞི་ལས་གཞིའི་ཡན་ལག་ནི་དགེ་འདུན་དབང་བའི་ཁྲིའམ་ཁྲའུ་
བུ་གར་གཞུག་པའི་ཕྱོགས་མ་གཏོགས་ཁྲུ་གང་གི་ཚད་ལས་ལྷག་པ། རྒྱར་འཁོར་གསུམ་གྱི་ཚད་དང་ལྡན་པ། སྔར་ཚད་ལ་གནོད་པའི་བཟོའི་རྩོམ་པ་མ་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཁྲི་རྐང་ཚད་ལས་ལྷག་པ་བྱེད་པར་འདོད་
པའོ། །སྦྱོར་བ་དང་མཐར་ཐུག་སྔ་མ་བཞིན་ནོ། །རྐང་པ་དམའ་བའི་ཁྲི་ལ་ཉལ་བ་དང། ལྷམ་ཡོད་པས་མལ་དང་འབྲེལ་བའི་ཉེ་འཁོར་དུ་རྐང་པ་འཁྲུ་བ་དང། ལྷམ་མེད་པས་ཀྱང་མགོ་ལོགས་དང་རྐང་ལོགས་སོགས་ལས་གཞན་དུ་འཁྲུ་བ་དང། ཁྲིའམ་
ཁྲིའུ་ཚད་ལས་མཐེ་བ་དང། གསེར་དངུལ་ལ་སོགས་པའི་ཁྲི་ལ་འདུག་པ་དང་ཉལ་བ་དང་ཁྲི་བརྩེགས་མའ་སྟེང་དུ་འདུག་པ་རྣམས་ལ་བསླབ་བྱའི་ཉེས་བྱས་སོ། །གཉིས་པ་ལ་ལྔ་ལས་དང་པོ་ཤིང་བལ་གྱིས་གོས་པར་བྱེད་པའི་ལྟུང་བྱེད་
ལ་བཞེ་ལས་གཞིའི་ཡན་ལག་ལ་གོས་པར་བྱ་བའི་ཡུལ་ནི་དགེ་འདུན་གྱི་གནས་མལ་རུང་བ་ཚད་ལྡན་ཡིན་པའོ། །གང་གིས་གོས་པར་བྱ་བ་ནི་ལུས་སམ་གནས་མལ་ཉམས་པར་བྱེད་པའི་རྫས་སྦར་གང་གི་ཚད་དུ་ལོངས་པ། བསམ་པ་ལ་འདུ་
ཤེས་མ་འཁྲུལ་ཞིང་ཀུན་སློང་ནི་ཞེ་སྡང་བའི་བསམ་པས་གོས་པར་འདོད་པ། སྦྱོར་བ་རང་ངམ་བསྐོས་པས་གོས་པར་བྱེད་པར་རྩོམ། མཐར་ཐུག་ཤིང་བལ་ལ་སོགས་པས་གནས་མལ་ལ་རེག་ནའོ། །གཉིས་པ་གདང་བའི་ལྟུང་བྱེད་ལ་བཞི་ལས་

[071A]༄༅། །གཞིའི་ཡན་ལག་གདིང་བའི་རྒྱུ་རུང་ཞིང་སྲིད་དུ་ཁྲུ་གསུམ་མམ་ཕྱེད་དང་ལྔ་ཞིང་དུ་ཁྲུ་དོ་སོར་དྲུག་ལས་ལྷག་པ། རང་གི་ཡིན་པ། སྔར་ཚད་ལ་གནོད་པའི་བཟོའི་རྩོམ་པ་མ་བྱས་པའོ། །བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ལྷག་པ་
བྱེད་པར་འདོད་པ། སྦྱོར་བ་རང་དམ་བསྐོས་པས་བྱེད་པར་རྩོམ། མཐར་ཐུག་ཟིན་པའོ། །གཡན་པ་དགབ་པ་དང་རས་ཆེན་གྱི་ལྟུང་བྱེད་ཀྱང་དེ་དང་འདྲ་བ་ལས་གཡན་པ་དགབ་པའི་ཚད་ནི་སྲིད་དུ་ཁྲུ་དྲུག་ཞེང་དུ་ཁྲུ་གསུམ། རས་ཆེན་ནི་སྲིད་དུ་ཁྲུ་དགུ་ཞེང་དུ་ཁྲུ་གསུམ་དང་སོར་
བཅོ་བརྒྱད་ཀྱི་ཚད་ལས་ལྷག་པ་བྱེད་ན་ཞེས་སྦྱར་རོ། །གདིང་བ་དང་གཡན་པ་དགབ་པ་དང་རས་ཆེན་ཆོད་ལས་ཆུང་བ་རྣམས་ལ་བྱིན་གྱིས་རློབ་ན་ཉེས་བྱས་སོ། །གང་ལས་ལྟུང་བ་བྱུང་བའི་ཁབ་རལ་དང་ཁྲི་རྐང་མ་བཅག་པ་དང། ཤིང་བལ་ལ་སོགས་པས་གོས་པ་མ་བསྡུས་པ་
དང། གདིང་བ་དང་གཡན་པ་དགབ་པ་དང། རས་ཆེན་ཆེད་ལས་ལྷག་པ་རྣམས་བཅད་པ་མ་དྲིས་པར་བཤགས་པ་ལེན་པ་ལ་བསླབ་བྱའི་ཉེས་བྱས་སུ་འགྱུར་ལ། དེ་དག་མ་བྱས་པར་བཤགས་ཀྱང་མི་འདག་གོ་ལྔ་པ་བདེ་བར་གཤེགས་པའི་ཆོས་གོས་ཀྱི་བཟོ་བྱེད་པའི་ལྟུང་
བྱེད་ལ་བཞི་ལས་གཞིའི་ཡན་ལག་དངོས་པོ་ནི་ཆོས་གོས་གསུམ་གང་ཡང་རུང་བ་རུང་ཞིང་བདེ་བར་གཤེགས་པའི་ཆོས་གོས་ཀྱི་ཚད་དམ་དེ་ལས་ལྷག་པ། རང་གི་ཡིན་པ། སྔར་ཚད་ལ་གནད་པའི་བཟོའི་རྩོམ་པ་མ་བྱས་པའོ། །རྟེན་ནི་བདེ་བར་གཤེགས་པའི་ལུས་ཙམ་མེད་
པའོ། །ཡན་ལག་ལྷག་མ་རྣམས་སྔར་བཞིན་ནོ། །བཞི་པ་སོ་སོར་བཤགས་པའི་སྡེ་མཚན་ལ་རབ་བྱང་དང་ཁྱིམ་པའི་གཞི་ལས་གྱུར་པ་གཉིས་ལས་དང་པོ་ལ་གཉིས་ཀྱི་དང་པོ་དགེ་སློང་མ་ལས་ཟས་ལེན་པའི་སོར་བཤགས་ལ་བཞི་ལས་གཞིའི་ཡན་ལག་ནི་དགེ་སློང་མ་

[071B] །དུས་ནི་མུ་གེའི་དུས་མ་ཡིན་པའོ། །དངོས་པོ་ནི་དུས་སུ་རུང་བའི་ཟས་རུང་ཞིང་ཟས་གཅིག་གི་ཚད་དུ་ལོངས་པ། དགེ་སློང་མ་རང་ཉིད་ཟ་བའི་ཆེད་དུ་བསྒྲུབས་པ་ཡིན་པ། དགེ་སློང་མ་རང་ཉིད་
དང་འབྲེལ་བར་གནས་པ། རྟན་ནི་རང་ཉིད་གྲོང་ངམ་གྲོང་གི་ཉེ་འཁོར་རམ་ལམ་པོ་ཆེ་ན་འདུག་པའོ། །བསམ་པ་ལ་འདུ་ཤེས་ནི་དགེ་སློང་མ་ཉེ་དུ་མ་ཡིན་པ་ལ་དེར་ངེས་པའམ་ཡིད་གཉིས་གང་རུང་གིས་ཤེས་པ། ཀུན་སློང་རང་དོན་དུ་བླངས་ནས་ཟ་བར་འདོད་པ། སྦྱོར་བ་ཟ་བར་རྩོམ་
མཐར་ཐུག་མགུལ་དུ་མིད་པའོ། །དགེ་སློང་མ་གྲོང་ངམ་གྲོང་གི་ཉེ་འཁོར་རམ་ལམ་པོ་ཆེ། གྲོང་གི་ནམ་མཁའ། དབྱར་ཁང། དེའི་ཉེ་འཁོར། གཙུག་ལག་ཁང། དེའི་ཉེ་འཁོར་ཏེ་བརྒྱད་ན་འདུག་པ་ལ་དགེ་སློང་གིས་ནམ་མཁའ་ནས་བླངས་པ་དང། དགེ་སློང་གྲོང་དང་དེའི་ཉེ་འཁོར་
དང་ལམ་པོ་ཆེ་གསུམ་ན་འདུག་པས་དགེ་སློང་མ་གྲོ་བ་དང་དེའི་ཉེ་འཁོར་མ་གཏོགས་པའི་གནས་དྲུག་ན་འདུག་པ་ལས་བླངས་པ་སྟེ་ཉི་ཤུ་རྩ་དྲུག་ལ་ཉེས་བྱས་སུ་འགྱུར་རོ། །སོར་བཤགས་གཉིས་པ་ལ་བཞི་ལས་གཞིའི་ཡན་ལག་ལ་སྦྱིན་བདག་ཁྱིམ་པ་ཆོས་ལྔ་ལྡན་
བསྐོ་བ་ཤམ་བྱེད་པ་པོའི་ཉེ་དུ་མ་ཡིན་པའོ། །གྲོགས་ནི་དགེ་སློང་ཆོས་དྲུག་ལྡན་གཉིས་ཡན་ཆད་ཡིན་པའོ། །ཟས་ནི་རུང་ཞིང་ཟས་གཅིག་གི་ཚད་དུ་ལོངས་པའི་དུས་རུང་གི་ཟས་ཡིན་ཞིང། དགེ་སློང་མཆེས་བདུན་ལྡན་བསྐོ་རུང་ན་འདུག་པས་བསྐོ་བཤམ་ཕྱིན་ཅི་ལོག་ཏུ་བྱས་པའི། །རྟེན་ནི་
དགེ་སློང་མ་དེའི་ཚིག་གིས་མ་ཡིན་པར་མགྲོན་དུ་བོས་ཤིང་བསྐོ་བཤམ་བྱེད་པ་རང་ངམ་རང་དང་འདྲ་བས་མ་བཟློག་པའོ། །བསམ་པ་ལ་འདུ་ཤེས་ནི་བསྐོ་བཤམ་བྱེད་པ་ལ་མ་བསྐོ་བ་ལ་དར་ངེས་པའམ་ཡིད་གཉིས་གང་རུང་གིས་ཤེས་པ། ཀུན་སློང་མ་བཟློག་པར་ཟ་བར་

[072A]༄༅། །འདོད་པ། སྦྱོར་བ་ཟ་པར་རྩོམ། མཐར་ཐུག་མགུལ་དུ་མིད་ནའོ། །བསྐོ་བཤམ་བྱེད་པ་བཟློག་པ་ལམ་བཟློག་པར་ངེས་པའམ་ཡིད་གཉིས་གང་རུང་གིས་ཟ་བ་དང། བསྐོར་མི་རུང་བའི་གནས་ན་འདུག་པ་ལམ་བསྐོ་བར་ཟ་ན་ཉེས་བྱས་སོ། །དགེ་སློང་
མས་བསྐོ་བཤམ་བྱེད་པར་དོགས་པ་ན་མ་བྱས་སམ་ཞེས་མ་དྲིས་པར་ཟ་བ་ལ་བསླབ་བྱའི་ཉེས་བྱས་སོ། །གཉིས་པ་ལ་གཉིས་ཀྱི་དང་པོ་བསླབ་པ་དྲལ་ཏེ་ཁྱིམ་དུ་འཇུག་པའི་སོང་བཤགས་ལ་བཞི་ལས་གཞིའི་ཡན་ལག་ཁྱིམ་པ་ཆོས་ལྔ་ལྡན་བསླབ་པའི་
སྡོམ་པ་བྱིན་ཞིང་བག་ཡངས་སུ་མ་བྱས་པའོ། །ཟས་ནི་རུང་ཞིང་ཟས་གཅིག་གི་ཚད་དང་ལྡན་པའི་དུས་རུང་ཡིན་པ། སྦྱིན་བདག་དེ་ཉིད་ཀྱི་ཡིན་པ། མོད་པ་མ་ཡིན་པའོ། །རྟེན་ནི་བདག་ཉིད་ཁྲིམས་ཀྱི་ཁོངས་སུ་གཏོགས་པ། སྡོམ་པ་བྱིན་པའི་སྔ་རོལ་ཏུ་མགྲོན་དུ་
ངོས་པ་མིན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་བསླབ་པ་དྲལ་ཏེ་ཟ་བར་འདོད། སྦྱོར་བ་དང་མཐར་ཐུག་སྔ་མ་བཞིན་ནོ། །བསླབ་པའི་སྡོམ་པ་སྦྱིན་པར་འོས་པ་ལ་ནི་སྦྱིན་པ་དང། བག་ཡོངས་སུ་བྱེད་དགོས་པ་མི་བྱེད་པ་དང། སྡོམ་པ་བྱིན་པ་དེའི་ཁྱིམ་
དུ་ཆོས་སྟོན་པ་སོགས་ཀྱི་ཆེད་དུ་མི་འགྲོ་བ་དང། ལྷུང་བཟེད་སྟོང་པར་འགྲོ་བ་དང། དེའི་བྱིས་པ་སོགས་ཟས་སློང་བ་ལ་བསོད་སྙོམས་རིལ་གྱིས་སྦྱིན་པ་དང། སྣུམ་འཁུར་ཙམ་མི་སྦྱིན་པ་ལ་བསླབ་བྱའི་ཉེས་བྱས་སོ། །གཉིས་པ་ནགས་མོ་བརྟག་པའི་སོར་བཤགས་
ལ་བཞི་ལས་གཞིའི་ཡན་ལག་ལ་སྦྱིན་བདག་ནི་ཁྱིམ་པ་ཆོས་ལྔ་ལྡན་དགེ་འདུན་ལ་ཟས་ལ་སོགས་པ་བསྔོ་བ་པོ་ཡིན་པ། ཟས་ནི་རུང་ཞིང་ཟས་གཅིག་གི་ཚད་དུ་ལོངས་པའི་དུག་རུང་སྦྱིན་བདག་གིས་བསྔོས་པ་ཡིན་པ། གནས་འཇིགས་པ་དང་བཅས་ཤིང་

[072B] རྟེན་ནི་ནགས་མྱུལ་བར་བསྐོས་ཤིང་མ་མྱུལ་བའོ། །བསམ་པ་ལ་འདུ་ཤེས་ནི་ནགས་མ་མྱུ་ལ་བ་ལ་དེར་ངེས་པའམ་ཡིད་གཉིས་གང་རུང་གིས་ཤེས་པ། ཀུན་སློང་ནགས་མ་མྱུལ་བར་ཟ་བར་འདོད་པ། སྦྱོར་བ་དང་མཐར་ཐུག་
སྔ་མ་དང་འདྲའོ། །འཇིགས་པ་དང་བཅས་པའི་ཚེ་ནགས་མྱུལ་བའི་དགེ་སློང་དང་དེ་ལ་གྲོགས་དགོས་ན་གྲོགས་དང་བཅས་པ་མ་བསྐོས་པ་དང། དེ་ལ་ཁྱིའུ་སུས་མི་སྟེར་བ་དང། བསྐོས་པ་དེས་ཀྱང་དཔག་ཚད་ཕྱེད་ལ་སོགས་པ་མ་བརྟགས་པ་དང། འཇིགས་པ་ཆེ་ཆུང་ལ་སོགས་
པའི་བརྡ་མི་བྱེད་པ་རྣམས་ལ་བསླབ་བྱའི་ཉེས་བྱས་སོ། །ལྔ་པ་ཉེས་བྱས་ཀྱི་སྡེ་ཚན་ལ་དགུ་ལས་དང་པོ་གོས་བགོ་བའི་སྡེ་ཚན་ལ་ཤམ་ཐབས་ཀྱི་མ་མཐའ་མཉམ་པར་མ་བགོས་པ་དང། པུས་མོའི་གོང་དུ་ཐལ་བའི་བརྩེངས་པ་དང། ལོང་པུ་ལ་རེག་པའི་ཧ་ཅང་འི་ཟོལ་བ་
དང༑ ཁ་ཆར་ཕུན་ཚར་གྱི་མཐའ་ནར་བ་དང། ལྟེ་བའི་གོང་ཙམ་དུ་ཤམ་ཐབས་ཀྱི་མགོ་ལྟེབས་པ་དང། ལྟེ་བའི་འོག་ཏུ་སྦྲུལ་མགོའི་གདེངས་ཀ་ལྟར་ལྟེབས་པ་དང། སྐེ་རགས་ཀྱི་བར་བར་དུ་འབྲུའི་ཕུར་མ་ལྟར་འདུག་པ་དང། སྟོད་གཡོགས་ལ་ཡང་ཟླུམ་པོར་མ་
བགོས་པ་དང། ཧ་ཅང་བརྩེངས་པ་དང། ཧ་ཅང་འཇོལ་བ་སྟེ་བཅུའོ། །གཉིས་པ་ཁྱིམ་དུ་འཇུག་པའི་སྡེ་ཚན་ལ་རྐང་ལག་རྐྱོང་བ་ལ་སོགས་པ་མ་བསྡམས་པ་དང། གོས་མཉམ་པར་མ་བགོས་པ་དང། ཅ་ཅོའི་སྒྲ་མ་བསྒྱུར་བ་དང། མིག་གཡེང་བ་དང། གཉའ་
ཤིང་གང་ལས་ལྷག་པར་ལྟ་བ་སྟེ་ལྔ་དང། མགར་ས་ལ་སོགས་པས་གཡོགས་པ་དང། འདམས་སྣང་བར་བརྫེ་བ་དང། གོས་ཕྲག་པ་གཉི་གར་གཟར་བ་དང། ལག་པ་མ་དུན་ནས་བཏང་སྟེ་གཉའ་གོང་དུ་བསྣོལ་བ་དང། ལྟག་ཁུང་དུ་ལག་པ་གཉིས་ཕྱོགས་

[073A]༄༅། །ཕྱོགས་ནས་བསྣོལ་བ་སྟེ་ལྔ་དང། མ་ཚང་པ་དང། སྒྱིད་པ་བརྐྱང་བསྐུམས་བྱེད་ཅིང་འགྲོ་བ་དང། ཙོག་པུས་འགྲོ་བ་དང། རྟིང་པ་བཏེག་སྟེ་བྲང་བས་འགྲོ་བ་དང། ལག་པ་གཉིས་རྐེད་པ་ལ་བརྟེན་ཏེ་གྲུ་མོ་ཕྱིར་སྨྱུང་པོར་བྱས་ཏེ་འགྲོ་བ་ལྔ་དང། ལུས་སྒྱུར་
ཞིང་འགྲོ་བ་དང། ལག་པ་ཀྱོག་ཅིང་འགྲོ་བ་དང། མགོ་སྒྱུར་བ་དང། གཞན་དང་ཕྲག་པ་གཉིས་སྤྲད་པ་དང། གཞན་དང་ལག་པ་སྦྲེལ་ཏེ་འགྲོ་བ་ལྔ་སྟེ་ཉི་ཤུའོ། །གསུམ་པ་ཁྱིམ་དུ་འདུག་པའི་སྡེ་ཚན་ལ། ཁྱིམ་དུ་མ་བསྒོ་བ་དང་མ་བརྟགས་པར་སྟན་ལ་འདུག་པ་
དང། ལུས་ཀྱི་ལྗིད་ཕབ་སྟེ་འདུག་པ་དང། པུས་མོ་མན་ཆད་ཀྱི་རྐང་པ་བསྣོལ་བ་དང། བརླ་བསྣོལ་བ་དང། ལོང་བུའི་སྟེང་དུ་ལོང་བུ་བཞག་པ་དང། རྐང་པ་ཁྲིའི་འོག་ཏུ་དགུག་པ་དང། རྐང་པ་གདངས་པ་དང། འདོམས་སྣང་བ་སྟེ་དགུའོ། །ལག་པ་འགྲམ་པ་ལ་
བརྟེན་པ་དང་སྟན་རྒྱབ་ཏུ་བཀུར་བ་གཉིས་ནི་བསླབ་བྱའི་ཉེས་པའོ། །བཞི་པ་ཟས་བླང་བའི་སྡེ་ཚན་ལ་ཟས་ལེགས་པར་མ་བླངས་པ་དང། མུ་དང་ཁ་ད་ཆད་དུ་བླངས་པ་དང། ཚོད་མ་དང་ཟན་མཉམ་པོར་བླངས་པ་དང། མཐར་ཆགས་སུ་མ་བླངས་པ་དང། ལྷུང་བཟེད་
ལ་ཡིད་ཀྱིས་མ་བལྟས་པར་བླངས་པ་དང། བཅའ་བ་དང་བཟའ་བ་མ་འོངས་པར་ལྷུང་བཟེད་བཟེད་པ་དང། ཡང་འདོད་པའི་ཕྱིར་འབྲས་ཆན་དང་ཚོད་མ་གཅིག་གིས་གཅིག་འགེབས་པ་དང། ཟས་ཀྱི་སྟེང་དུ་ལྷུང་བཟེད་བཟེད་པ་རྣམས་སོ། །ལྔ་པ་ཟས་བཟའ་བའི་སྡེ་ཚན་ནི་
ཟས་ལེགས་པར་མ་ཟོས་པ་དང། ཁམ་ཧ་ཅང་ཆུང་བ་དང། ཆེ་བ་དང། ཁམ་རན་བར་མ་བྱས་པ་དང། ཟས་ཁའི་སྒོར་མ་སློབ་པ་ཁ་གདངས་པ་དང། ཁ་ཁམ་གྱིས་བཀང་སྟེ་སྨྲ་བ་དང། ཙུག་ཙུག་དང། ཅག་ཅག་དང། ཧུ་ཧུ་དང། ཕུ་ཕུ་ཞེས་པའི་སྒྲ་དང་བཅས་པ་

[073B] ལྕེ་ཕྱིར་ཕྱུང་སྟེ་ཟས་ཟ་བ་ལྔ་དང། འབྲུར་རེ་རེ་ནས་བཏུས་ཏེ་ཟ་བ་དང། ཟས་ལ་དཔྱས་འདོགས་པ་དང། མཁུར་བ་སྤོ་ཞིང་ཟ་བ་དང། རྐན་གཏོག་པ་དང། ཁམ་འཕྲེར་བཅད་དེ་ཁ་ལྔ་དང། ལག་པ་བལྡག་པ་དང། ལྷུང་བཟེད་སོར་མོས་འབྱོག་པ་དང། ལག་བ་ཟས་ཀྱིས་
གོས་པ་སྤྲུག་པ་དང། ཟས་དང་བཅས་པའི་ལྷུང་བཟེད་བསྐྱོམ་པ་དང། ཟས་ལ་མཆོད་རྟེན་འདྲ་བར་བྱས་ཏེ་གཞོམ་པ་དང་ལྔ་སྟེ་ཉི་ཤུ་རྩ་གཅིག་གོ། དྲུག་པ་ལྷུང་བཟེད་དུ་སྤྱད་པའི་སྡེ་ཚན་ནི་གཞན་གྱི་ལྷུང་བཟེད་ལ་དབྱས་གདགས་པའི་ཕྱིར་ལྟ་བ་དང། ལག་པ་ཟས་དང་
འབགས་པས་ཆུ་སྣོད་ལ་བཟུང་བ་དང། དགེ་སློང་ལ་ཟས་དང་འབགས་པའི་ཆུས་གཏོར་བ་དང། ཁྱིམ་པའི་ཁྱིམ་དུ་དེ་ལ་མ་དྲིས་བར་ཟས་དང་འབགས་པའི་ཆུ་དབོ་བ་སྟེ་བཞི་དང། ལྷུང་བཟེད་དུ་ཟས་ཀྱི་ལྷག་མ་བླུགས་ཏེ་དོར་བ་དང། འོག་གཞི་མེད་པ་དང། གད་ཁ་དང་
གཡང་ས་དང་དཀོན་གཟར་པོ་རྣམས་སུ་ལྷུང་བཟེད་བཞག་པ་དང། འགྲེང་བ་དང། གད་ཁ་དང། གཡང་ས་དང། དཀན་གཟར་པོ་རྣམས་སུ་ལྷུང་བཟེད་བཀྲུབ་དང། འབབ་ཆུ་དྲག་པོའི་རྒྱུན་ལས་བཟློག་སྟེ་ཆུ་བཅུ་བ་དང། བཅུ་སྟེ་དེ་ལྟར་བཅུ་བཞིའོ། །ལྷུང་བཟེད་ཀྱི་ཆུ་སླེང་
བན་ལན་གསུམ་བཀྲུས་ཏེ་གཙུག་ལག་གི་ཚིགས་བཅད་བཟླས་པའི་ཆུ་མ་བྱིན་པ་དང། ལམ་གྱི་བཞི་མདོར་ལྷུང་བཟེད་འཁྲུ་བ་གཉིས་ནི་བསླབ་བྱའི་ཉེས་བྱས་སོ། །བདུན་པ་ཆོས་སྟོན་པའི་སྡེ་ཚན་ནི་མིན་པའི་དབང་དུ་བྱས་ཏེ། ཉན་པ་པོ་འདུག་པ་ལ་འགྲེང་བ་དང། ཉལ་
བ་ལ་འདུག་པ་དང། སྟན་མཐོན་པོ་དང་བཟང་པོ་ལ་འདུག་པ་ལ་དམའ་བ་དང་ངན་བ་ལ་འདུག་པ་དང། མདུན་དུ་འགྲོ་བ་ལ་ཕྱི་ནས་འགྲོ་བ་དང། ལམ་ནས་འགྲོ་བ་ལ་ལམ་གྱི་འགྲམ་ནས་འགྲོ་བ་རྣམས་ཀྱིས་ཆོས་བཤད་པ་སྟེ་ལྔ་དང། མགོ་གཡོགས་པ་དང། བརྫེས་བ་

[074A]༄༅། །དང། གཟང་བ་དང། གཉའ་གོང་དུ་བསྣོལ་བ་དང། ལྟག་པར་བསྣོལ་བ་ལ་ཆོས་བཤད་པ་ལྔ་དང། མགོ་དཀོར་ཅན་དང། ཞྭ་གྱོན་པ་དང། ཅོད་པན་ཅན་དང། ཕྲོད་བ་ཅན་དང། རས་ལ་སོགས་པས་དཀྲིས་པ་ལ་བཤད་པ་ལྔ་དང། གླང་པོ་ཆེ་དང་རྟ་ལ་སོགས་
པ་ཞོན་པ་དང། ཁྱོགས་དང་བཞོན་པའ་སྟེང་ན་འདུག་པ་དང། ལྷམ་གྱོན་པ་ལ་བཤད་པ་ལྔ་དང། ལག་ན་གདུགས་དང། འཁོར་བ་དང། མཚོན་དང། རལ་གྲི་དང། དགྲ་ཆ་ཐོགས་པ་དང། གོ་ཆ་གྱོན་པ་ལ་བཤད་པ་དྲུག་དང་ཉེར་དྲུག་གོ། བརྒྱད་པ་བསྒྲུབ་པའི་སྡེ་
ཚན་ནི། མིན་བས་འགྲེང་བ་དང། ཆུའི་ནང་དང། རྩྭ་སྔོན་པོ་ཡོད་པའི་ས་ཕྱོགས་རྣམས་སུ་བཤད་གཅི་བྱེད་པ་དང། བཤད་གཅི་དང། མཆིལ་མ་དང། སྣབས་དང། སྐྱུགས་པ་དང། བླུགས་པ་རྣམས་ཆུ་དང་རྩྭ་སྔོན་པོ་ཡོད་པའི་ཕྱོགས་སུ་འདོར་བ་སྟེ་བཞིའོ།།
དགུ་པ་རྒྱུ་བ་དགག་པའི་སྡེ་ཚན་ནི། གནོད་བ་བྱུང་བ་མ་གཏོགས་པར་ཤིང་ལ་མི་གང་ཙམ་ལས་མཐོ་བར་འཇོག་པའོ། །བསྟན་པ་དང་སེམས་ཅན་ལ་ཕན་རྒྱ་ཆེན་པོ་ཐོགས་ཤིང་བདག་གཞན་སེམས་ཅན་ཐམས་ཅད་བཤེས་གཉེན་དམ་པས་མཉེས་བཞིན་དུ་
རྗེས་སུ་འཛིན་པར་གྱུར་ཅིག། །།སྟོད་ལུང་སུ་ཨར་བྱང་ཆུབ་ཡེ་ཤེས་ཀྱི་གཙུག་ལག་ཁང་གནམ་རྩེད་ལྡེང་དུ་ལོ་ཆེན་སྐྱབས་མཆོག་དཔལ་བཟང་རྗེ་བཙུན་རེད་མདའ་བ་ཆེན་པོ་རྗེ་བཙུན་ཙོང་ཁ་པ་ཆེན་པོ་སྟེ་ཆོས་རྗེ་རྣམ་གསུམ་ཞལ་འཛོམ་
སྟེ་བསྟན་པ་རིན་པོ་ཆེའི་བྱི་དོར་སྔོན་སངས་རྒྱས་མཐོང་བའི་ལྷ་དང་དམ་པའི་ཆོས་སྐྱོང་བའི་སྲུང་མ་རྣམས་མཆོག་ཏུ་དགའ་བ་སྐྱེད་པ་མཛད་པའི་ཚེ་རྗེ་བཙུན་ཙོང་ཁ་པ་ཆེན་པོས་ཆེས་གྲྭར་གསུངས་པ། རྒྱལ་ཚབ་ཐམས་ཅད་མཁྱེན་པ་དར་མ་རིན་ཆེན་ཞེས་

[074B] འདི་ནས་འཇིག་རྟེན་གྱི་ཁམས་བདེ་བ་ཅན་དུ་གཤེགས་པ་དེ་ཉིད་ཀྱིས་ཟིན་བྲིས་སུ་མཛད་པའོ། །ཚུལ་ཁྲིམས་རྣམ་དག་གི་གཟུངས། དེ་བཞིན་
གཤེགས་པ་ཐམས་ཅད་ལ་ཕྱག་འཚལ་ལོ། །བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ལ་ཕྱག་འཚལ་ལོ། །ཨོཾ་ཨ་མོ་གྷ་ཤཱི་ལ་སཾ་བྷ་ར། བྷ་ར་བྷ་ར་མཧཱ་ཤུདྡྷ་ས་ཏཱ། པདྨ་བི་བྷཱུ་ཥི་ཏ་བཧུ་ཛ། དྷ་ར་དྷ་ར། ས་མནྟ་ཨ་ཝ་ལོ་ཀི་ཏེ་ཧཱུཾ་ཕཊ་སཱཧཱ།། །།མངྒ་ལམ་



﻿༄༅། །དགེ་སློང་གི་བསླབ་བྱ་སོགས་ཉེ་བར་མཁོ་བ་འགའ་ཞིག་བཞུགས། །

[001A] །ན་མས་སརྦྦ་ཛྙཱ་ན་མུ་ནི་ཨིནྡྲཱ་ཡ། འགྲོ་བའི་བླ་མ་ཐམས་ཅད་མཁྱེན་པ་ཡི། །ཞབས་ཀྱི་པདྨོར་གུས་པས་ཕྱག་བྱས་ཏེ། །ཕན་མཛད་དེ་ཡིས་བརྩེ་བས་
བཅས་པ་ཡི། །སོ་ཐར་ཚུལ་ཁྲིམས་མཆོག་གི་བསྟེན་ཚུལ་བརྗོད། །དལ་འབྱོར་རྟེན་ཐོབ་རྒྱལ་བའི་བསྟན་པ་ལ། །ཞུགས་ལ་ཡོངས་སུ་རྫོགས་པའི་དཔལ་ཐོབ་ནས། །ཕན་
བདེའི་འབྱུང་གནས་བསླབ་པ་རིན་པོ་ཆེ། །གྲོགས་དང་བསམ་སྦྱོར་ཕུན་ཚོགས་འགལ་རྐྱེན་ཤེས། །བསླབ་པ་ཡོངས་སྦྱོང་བདེ་བའི་རྐྱེན་བསྟེན་ནས། །འཚོ་བའི་སྲོག་
ལས་ཀྱང་ནི་གཅེས་པར་བསྲུང། །དེའི་ཕྱིར་མི་མཐུན་ཕྱོགས་རྣམས་ཤེས་བྱའི་ཕྱིར། །སྡེ་ལྔའི་ངོ་བོ་རགས་པ་ཙམ་ཞིག་སྟོན། །རང་གཞན་རྨ་ཡི་སྒོ་གསུམ་གང་རུང་དུ། །

[002A]༄༅། །བཅུག་རེག་མྱོང་བ་བདག་གིར་བྱས་པ་དང། །མི་གཞན་གྱིས་བཟུང་རིན་ཐང་ཚང་བའི་དངོས། །བྲྐུའམ་བརྐུར་བཅུག་ཐོབ་བློ་སྐྱེས་པ་དང། །མིའམ་མིར་ཆགས་གསོད་
འདོད་ཅི་རིགས་པའི། །སྦྱོར་བའི་རྐྱེན་གྱིས་རང་སྔར་ཤི་བ་དང། །དེ་བཞིན་མི་ཆོས་བླ་མའི་བརྫུན་སྨྲས་པ། །ཐ་སྙད་ལྔ་ལྡན་མིས་གོ་ཕམ་པའི་སྡེའོ། །རྨ་སྒོ་གསུམ་ལས་གཞན་པའི་རང་
གཞན་གྱི། །སྦྱོར་བས་ཁུ་བ་འབྱིན་པར་བྱེད་པ་དང། །བསྟེན་རུང་བུད་མེད་ལུས་དང་དེ་འབྲེལ་ལ། །ཟག་བྱེད་ལས་གཞན་ལུས་ཀྱིས་རེག་པ་དང། །དེ་བཞིན་ཡུལ་དེར་མཚན་ཉིད་ལྔ་ལྡན་གྱི། །
འཁྲིག་ཚིག་སྨྲ་དང་འཁྲིག་པའི་བསྙེན་བཀུར་བསྔགས། །ལན་གསུམ་ཕྲིན་གྱིས་སྐྱེས་པ་བུད་མེད་གཉིས། །དབང་པོ་གཉིས་སྤྲད་སྨྱན་ཡིན་མ་དག་གཞིར། །མ་གསོལ་ཚད་འདས་ཁང་པ་ཁང་
ཆེན་བྱས། །ཕལ་ཆེར་གཡོགས་ཤིང་བསྐོར་ན་མཐར་ཐུག་སྟེ། །ཞེང་དུ་ཕྱེད་བཅས་ཁྲུ་ནི་བཅུ་གཅིག་དང། །དེ་བཞིན་སྲིད་དུ་བཅོ་བརྒྱད་ཁང་པའི་ཚད། །ཁང་ཆེན་ཚོགས་ཀྱི་ཆེད་ཡིན་ཚད་དང་བྲལ། །

[002B] །ཕམ་པས་སྐུར་འདེབས་གཞི་མེད་ལྷག་མ་དང། །བྱ་བྱེད་མ་སྦྱར་སྔར་བཞིན་སྐུར་འདེབས་ནི། །བག་ཙམ་དགེ་འདུན་དབྱེན་གྱི་གཙོ་བོ་ལ། །བཞམས་བསྒོ་གསོལ་བཞིའི་
ལས་ཀྱིས་ལྡོག་བྱས་ཀྱང། །མི་གཏོང་མཐར་ཐུག་དབྱེན་གྱི་རྗེས་འགྲོ་དང། །ཁྱིམ་སུན་འབྱིན་དང་བཀའ་བློ་མི་བདེ་ལའང། །བཞམས་བསྒོ་གསོལ་བཞིས་མ་ཟློག་དངོས་གཞིར་མཚུངས། །ཁྱིམ་སུན་འབྱིན་པ་
གནས་དབྱུང་བྱས་པ་ལ། །སྐྲོད་བྱེད་དགེ་འདུན་རྣམས་ལ་སྨོད་པ་དང། །ཆོས་དང་མཐུན་པས་ལྟུང་བ་གླེངས་པ་ལ། །དང་དུ་མི་ལེན་སྔོན་བཞིན་བཟློག་བྱས་ཀྱང། །མི་གཏོང་བཀའ་བློ་མི་བདེའི་ལྷག་མ་ཞེས། །
འགྲོ་བའི་རྩ་ལག་ཕན་པར་མཛད་པས་གསུངས། །རང་དབང་ཆོས་གོས་གསུམ་སོགས་གྲུབ་པའི་གོས། །བྱིན་རླབས་མ་འབྲེལ་འབྲེལ་ཡང་ཤན་ཞུགས་པ། །ཞག་བཅུ་ལས་འདས་འཆང་དང་བྱིན་རླབས་ཅན། །
ཆོས་གོས་རྣམ་གསུམ་བྲལ་ནས་ཞག་འདས་ཏེ། །སྐྱ་རེངས་ཤར་ཚེ་འབྲལ་བའི་ཁ་སྐོང་བའི། །རེ་བཅས་གོས་ཀྱང་བྱིན་གྱིས་མ་བརླབས་པར། །སོ་གཅིག་སྐྱ་རེངས་ཤར་ཚེ་ཟླ་འཇོག་གསུངས། །ཐ་སྙད་བརྒྱད་ལྡན་
དགེ་སློང་མ་དག་ལ། །གོས་རྙིང་འཁྲུར་བཅུག་ཟིན་ཚེ་འཁྲུར་འཇུག་དངོས། །བདག་ཉིད་གོས་ངེས་ཕོངས་པ་མ་ཡིན་པར། །དེ་འདྲའི་དགེ་སློང་མ་དང་ཐ་སྙད་ལྔ། །ལྡན་པའི་ཁྱིམ་པར་དག་གི་རིག་བྱེད་ཀྱིས། །

[003A]༄༅། །གོས་བསླངས་ཐོབ་ན་ལེན་སློང་སྤང་བ་གཉིས། །སློང་བར་རིགས་པས་ལྔ་ལྡན་ཁྱིམ་པ་ལས། །སྟོད་གཡོགས་སྨད་གཡོགས་ཟུང་ལེན་དེ་ལས་ལྷག་ཐོབ་པའི་བློ་སྐྱེས་སྤང་བའོ་
ཁྱིམ་པ་དང། །ཕོ་མོ་སོ་སོས་རང་ལ་བསྔོས་པའི་གོས། །འབུལ་ལོང་མེད་པར་བསླངས་ནས་ཐོག་པའི་ཚེ། །སྤགས་དང་སོ་སོར་སྤགས་ལེན་སྤང་བར་གསུངས། །སྦྱིན་བདག་ཕོ་ཉ་ཞལ་ཏ་གསུམ་ག་ཡང། །
ཁྱིམ་པར་རིགས་གཅིག་གོས་ཀྱི་རིན་བསྐུར་བ། །བསྐུལ་བསྡད་དྲུག་མཐར་བླངས་ན་མཐར་ཐུག་གྲུབ། །དཀོན་ཅིང་རིན་ཆེའི་སྲིན་བལ་ཁོ་ན་དང། །བལ་ནག་འབའ་ཞིག་དང་ནི་དེ་ཆ་གཉིས། །བསྲེས་པའི་གདན་
གསུམ་གྲུབ་ཚེ་སྤང་བར་གསུངས། །སྟན་བཤམས་སྤྱད་པར་བཟོད་པ་ཡོད་བཞིན་དུ། །ལོ་དྲུག་ནང་དུ་གཉིས་པ་བྱེད་པ་དང། །གསར་པའི་གདིང་བ་ཡོད་ཚེ་རྙིང་པ་ནས། །བདེ་གཤེགས་མཐོ་གང་ཚད་ཙམ་
མ་གླན་དང། །བལ་ཁུར་རྒྱད་གྲགས་ལྷག་ཙམ་འཁྱེར་བ་དང། །མཚན་ཉིད་བརྒྱད་དང་ལྡན་པའི་དགེ་སློང་མ། །བལ་རྨེལ་འཇུག་དང་བྱིན་རླབས་མ་བྱས་པར། །གསེར་སོགས་རིན་པོ་ཆེ་དང་དེར་སྨོས་ལ། །
རེག་དང་རེག་འཇུག་བདག་གིར་བྱེད་པ་དང། །སྐྱེད་ཁེ་འདོད་ཕྱིར་མངོན་མཚན་ཅན་བུན་དང། །ཉོ་ཚོང་བྱས་ཏེ་བསྐྱེད་ཁེ་ཐོབ་པའོ། །བྱིན་གྱིས་མ་བརླབས་ལྷུང་བཟེད་ཞག་བཅུ་འདས། །སྤྱད་བཟོད་ཡོད་བཞིན་ལྷུང་

[003B] །རང་དོན་ཐགས་གླ་མི་སྟེར་འཐག་པ་བསྐྱེད། །གོས་སོགས་དགེ་སློང་ལ་བྱིན་འཕྲོག་ཅིང་དབྲལ། །དབྱར་ནང་ཟས་མིན་རྙེད་པ་བདག་གིར་བཟུང། །དེ་བཞིན་དུས་ཀྱི་དགག་དབྱེའི་སྔོན་དང་ཕྱིའི། །
མཚམས་འདས་བགོ་སྔས་སྦེད་པ་འཕྱིས་པའོ། །དགེ་སློང་དགོན་པ་པ་ལ་འཇིགས་སོགས་སར། །སྣམ་སྦྱར་ཞག་དྲུག་འབྲལ་གནང་བདུན་པ་ཡི། །སྐྱ་རེངས་ཤར་ཚེ་འབྲལ་བའི་སྤང་བར་གསུངས། །རས་ཆེན་ཁས་ལེན་
སྔ་མའི་ཟླ་གཅིག་གོང། །བཙལ་དང་དགག་དབྱེ་གྲོལ་ནས་ཟླ་ཕྱེད་འོག་མ་སྦས་ཉེས་པ་བསྐྱེད་ཅེས་སྟོན་པས་གསུངས། །གང་ཟག་དགེ་འདུན་ལ་བསྔོས་བདག་ཉིད་ལ། །བསྒྱུར་ཞིང་ཐོབ་པའོ་སྨན་བཞི་ཅི་རིགས་པ། །བྱིན་
ལེན་མ་བཤིག་ཐུན་མཚམས་འདས་གྱུར་ན། །གསོག་འཇོག་ཅེས་བྱ་སྤང་བ་སུམ་ཅུ་པའོ། །ཕམ་ལྷག་སྦོམ་པོ་ཉེས་བྱས་ལས་གཞན་པའི། །འདུ་ཤེས་བསྒྱུར་སྨྲས་གོ་བ་འདིར་བསྟན་བརྫུན། །དགེ་སློང་སྐྱོན་བརྗོད་ཡུལ་
དེས་ངེས་པ་དང། །དགེ་སློང་མཐུན་པ་དབྱེ་ཕྱིར་ཕྲ་མ་ཡིས། །བརྡའ་ཕྲད་ནའོ་ཆོས་བཞིན་ཞི་བྱས་པའི། །རྩོད་པ་སྤོར་འདོད་སླར་བསླང་སྐྱོ་སྔོགས་ཉིད། །ཉེ་མིན་ཐ་སྙད་ལྔ་ལྡན་ཁྱིམ་པ་མོར། །ཁྲིམས་གྲོགས་མེད་པར་ཚིག་དྲུག་ཆོས་སྟོན་
དང། །དུས་དྲན་མ་བྱས་བསྙེན་པར་མ་རྫོགས་དང། །ལྷན་ཅིག་རྗེས་སུ་དམ་ཆོས་འདོན་པ་དང། །དགེ་སློང་གཞན་གྱི་ཕམ་ལྷག་གནས་ངན་ལེན། །བརྗོད་པར་མ་བསྐོས་མ་རྫོགས་བརྗོད་པ་དང། །མི་ཆོས་བླ་མ་ཐོབ་ཀྱང་དགོས་

[004A]༄༅། །མེད་དུ། །མ་རྫོགས་འཕགས་མིན་སྨྲ་དང་དགེ་བདུན་གྱིས། །རིགས་པར་བསྔོས་ཀྱང་བཤེས་ངོར་བྱས་ཞེས་འཕྱ། །གསོ་སྦྱོང་ཚེ་ན་བསླབ་ཕྲན་ཁྱད་དུ་གསད། །དུས་དྲན་རུང་བ་མ་བྱས་ས་བོན་རྣམས། །
འཇོམས་དང་དྲང་པོའི་དགེ་འདུན་ཞལ་ཏ་བར། །ཉེ་རིང་བྱས་ཞེས་འཕྱ་བར་བྱེད་པ་དང། །ཚུལ་བཞིན་འདྲི་ལ་གཞན་དུ་ལན་འདེབས་པ། །བསྒོ་བ་རྣར་གཟོན་ཞེས་བྱའོ་ཆུད་འཛའ་བའི། །གནས་སུ་ཁྲི་སོགས་
གནས་མལ་བཤམས་པ་དང། །དེ་བཞིན་རྩྭ་དང་ལོ་མའི་གདན་བཏིངས་པ། །མ་བསྡུས་མ་བཅོལ་ཞེ་དགུ་འདོམ་འདས་དང། །གཙུག་ལག་ཁང་སྔར་གནས་པའི་དགེ་སློང་དག་འཆེ་བས་སྐྲོད་དང་ཕྱིས་གདོན་ཞེས་
བྱ་གནོན། །ཐོག་སྲབ་ཁང་སྟེང་རྩ་བ་རྣོ་བའི་ཁྲིར། །ལྕིད་བཅས་འདུས་པ་འབྱུང་ཡིན་སྲོག་ཆགས་དང། །ལྡན་པའི་ཆུ་སོགས་ཀྱིས་འདེབས་ཉིན་གཅིག་ལ། །རིམ་གསུམ་ལས་ལྷག་གཙུག་ལག་ཁང་བྱེད་དང། །མ་བསྐོས་
ཉེ་མིན་དགེ་སློང་མར་ཆོས་སྟོན། །བསྐོས་ཀྱང་དེ་རྒྱུན་ཉི་མ་ནུབ་ནས་སྐྱོང། །ཟས་གོས་ཕྱིར་མིན་དེ་དོན་ཆོས་སྟོན་ཞེས། །སྨྲ་དང་ཐ་སྙད་བརྒྱད་ལྡན་དགེ་སློང་མའི། །ཆོས་གོས་བཟོ་དང་དེ་ལ་ཆོས་གོས་སྟེར། །ཁྲིམས་གྲོགས་མེད་
པར་དེ་འདྲའི་དགེ་སློང་མ། །དང་བཅས་བསྐམ་དང་ཆུ་ནང་རྒྱང་གྲགས་འདས། །དེ་བཞིན་དབེན་པར་འདོམ་གང་ནང་ཉིད་དུ། །དེ་འདྲའི་དགེ་སློང་མ་དང་འདུག་འགྲེང་དང། །དགེ་སློང་མ་ཡིས་བདེན་པ་མ་ཡིན་པའི། །ཡོན་ཏན་བརྗོད་

[004B] །དགོས་མེད་ཉིན་གཅིག་ཁྱིམ་གཉིས་ཡང་ཡང་ཟ། །མུ་སྟེགས་སྦྱིན་བདག་ཁྱིམ་དུ་ཞག་གཅིག་འདུག་ཟས་གཉིས་ཟ་དང་ཅི་བདེ་ཉེ་མིན་པའི། །ཁྱིམ་ལས་འབྲིང་ཚད་དོ་ལྷག་ཕྱེ་ལེན་དང། །དུས་
རུང་ཟས་སྤངས་ལྷག་པོར་མ་བྱས་པ། །དུས་རུང་བཟའ་བ་བཅའ་དང་སྤངས་པ་ལ། །དེ་འདྲ་སྟོབ་དང་མཚམས་ནང་འདུས་པ་ལས། །དགོས་མེད་དགེ་སློང་བཞིར་ལོངས་འདུས་ཟ་ཡིན། །དུས་རུང་དུས་མིན་ཟ་དང་གསོག་འཇོག་ཟ། །
སྨན་བཞི་བྱིན་ལེན་མ་བྱས་མིད་པ་དང། །ཉེ་དང་ཅི་བདེར་མིན་ལས་བཟང་ཟས་ལེན། །སྲོག་ཆགས་ལྡན་པའི་ཆུར་སྤྱད་ཤི་གྲངས་མཚུངས། །ཁྱིམ་པ་ཕོ་མོ་ཉལ་གཤོམ་ཤེས་བཞིན་དུ། །འདུག་འགྲེང་གཅེར་བུ་ཕོ་མོར་
ཟས་བྱིན་དང། །གོ་མཚོན་ཐོགས་པ་བརྒྱད་ཡན་དམག་ལ་བལྟ། །དོན་མེད་དམག་ནང་ཞག་གཉིས་ལས་འདས་དང། །གཡུལ་བཤམས་དཀྲུག་དང་རྙོག་པའི་སེམས་དག་གིས། །དགེ་སློང་དག་ལ་བརྡེག་དང་བརྡེག་
གཟས་དང། དགེ་སློང་ཞན་གྱི་ཕམ་ལྷག་གནས་ངན་ལེན། །ཤེས་བཞིན་དགོས་པ་མེད་བཞིན་བཅབས་པའོ། །བདེ་བར་གནས་པའི་དགེ་སློང་ཟས་གཅོད་དང། དུས་དྲན་མ་བྱས་མེར་རེག་རེག་འཇུག་པ། །དགེ་འདུན་
ལས་ལ་འདུན་ཕུལ་སླར་ལེན་དང། །མ་རྫོགས་ཞག་གསུམ་ཉལ་ནས་སྐྱ་རེངས་ཤར། །སྡིག་ལྟའི་ཆོས་སྨྲ་རྣམ་པ་ལྔས་ལྡོག་ཀྱང། །མི་གཏོང་བའོ་དེ་འདྲ་བསྐྲད་པ་ལ། །གཏམ་སྨྲ་བ་དང་དགེ་ཚུལ་བསྙིལ་བསྡད། །མི་

[005A]༄༅། །རུང་ཁ་དོག་མ་བསྒྱུར་གོས་འཆང་དང། །དུས་དྲན་མ་བྱས་རིན་ཆེན་རིགས་སོགས་ལ། །རེག་ཅིང་རེག་ཏུ་འཇུག་དང་ཚ་བའི་དུས། །མིན་པར་ཟླ་ཕྱེད་ནང་དུ་ཁྲུས་བྱེད་དང། །བསམས་བཞིན་དུད་འགྲོ་གསོད་
དང་དགེ་སློང་ལ། །དགེ་སློང་མིན་ཞེས་འགྱོད་པ་བསྐྱེད་པ་དང། །གཡའ་འདོད་ག་ག་ཚིལ་བྱེད་སོར་མོ་ཡིན། །ཕྱར་གཡེང་ལྟེ་བ་ནུབ་པའི་ཆུ་ནང་རྩེ། །གཉེན་མིན་བུད་མེད་ལྷན་ཅིག་གྲོགས་མེད་ཉལ། །མི་སྡུག་གཟུགས་
ཀྱིས་དགེ་སློང་སྡངས་བྱེད་དང། །བརྐུ་སེམས་ཡིད་གཅུགས་མིན་པར་དགེ་སློང་གི་གོས་སོགས་སྦེད་དང་རང་གིས་དགེ་སློང་ལ། །བྱིན་པའི་གོས་སོགས་གདེང་མེད་ལོངས་སྤྱོད་དང། །དགེ་སློང་གཞི་མེད་ལྷག་མའི་སྐུར་འདེབས་
དང། །གྲོགས་མེད་བུད་མེད་འགྲོགས་ནས་རྒྱང་གྲགས་འདས། །ཤེས་བཞིན་རྐུན་སོགས་ངན་པ་དང་བསྡེབས་ནས། །རྒྱང་གྲགས་འདས་དང་ཉི་ཤུ་མ་ལོན་པ། །རྫོགས་པར་བསྙེན་དང་ས་བརྐོ་བརྐོར་འཇུག་དང། །མགྲོན་
པོས་དུས་འདས་ངེས་མེད་ཟླ་བ་བཞི། །འདས་ནས་ཟ་དང་བསླབ་ཕྱིར་བསྒོ་བ་ལྡོག་རྩོད་སེམས་ཉན་རྣ་བྱས་དོན་གོ་བ་དང། །ལས་ལ་འདུས་ནས་མ་རྫོགས་མ་སྨྲས་འགྲོ་དགེ་འདུན་གནས་བརྟན་དགེ་སྐོས་སྟོན་པའི་བཀའ། །
ཆོས་ལྡན་འགལ་བྱས་མྱོས་འགྱུར་འཐུང་བ་དང། །ཕྱེད་ཡོལ་སྐྱ་རེངས་མ་ཤར་དུས་མིན་དུ། །མ་སྨྲས་གོང་དུ་འགྲོ་དང་སྦྱིན་བདག་གིས། །མངགས་བཞིན་དགེ་འདུན་སྤྱན་དྲངས་མ་ཡོལ་བར། །བྲིམས་ཞེས་མ་བརྗོད་གྲོང་

[005B] །ཟས་བཅས་རྒྱལ་པོའི་ཕོ་བྲང་མཚན་འགྲོ་དང། །མདོ་འདོན་ཚེ་ན་ས་བརྐོ་མེ་རེག་ལ། །ལྟུང་བ་དག་དོད་ཤེས་ཞེས་སྨྲ་བ་དང། །བ་སོ་སོགས་ཀྱི་ཁབ་རལ་བྱས་བྱེད་བཅུག་ཁྲུ་གང་ལས་ལྷག་འཇུག་མིན་ཁྲི་རྐང་
བྱེད། །དགེ་འདུན་གནས་མལ་ཤིང་བལ་གྱིས་འགེངས་བདལ། །གདིང་བ་གཡན་པ་དགབ་པ་རས་ཆེན་གསུམ། །ཚད་ལས་ལྷག་པར་བྱེད་དང་སྟོན་པ་ཡི། །སྐུ་ཚད་མི་ལྡན་བདེ་གཤེགས་ཆོས་གོས་བྱེད། །ལྟུང་བྱེད་འབའ་
ཞིག་དགུ་བཅུར་གསུངས་པ་ཡིན། །གྲོང་ལམ་དགེ་སློང་མ་ལས་ཟས་ལེན་དང། །ཁྱིམ་དུ་བསྐོ་བཤམ་ལོག་བྱེད་དགེ་སློང་མ། །མ་ཟློག་ཟས་ཟ་བསྡམས་པའི་ཁྱིམ་ལས་ཟས། །ལེན་དང་འཇིགས་བཅས་མ་བསལ་ཁྱིམ་པ་
ལས། །བླངས་ཏེ་ཟ་བ་སོ་སོར་བཤགས་པར་གསུངས། །མཐང་གོས་ཟླུམ་པོར་མ་བགོས་བརྩེངས་དང་འཇོལ། །གླང་སྣ་ལྟར་ནར་ལྟེ་བ་ཕུར་སྒྲུལ་མགོ་ཡི། །གདེངས་ཀ་ལྟར་འཕྱང་ཤམ་ཐབས་རྣམ་པ་བདུན། །ཟླུམ་པོར་མ་
བགོས་བརྩེངས་འཇོལ་སྟོད་གཡོགས་གསུམ། །དྲན་ཤེས་མ་བསྡམས་ཆོས་གོས་ཚུལ་བཞིན་དུ། །མ་བགོས་འདུ་འཛི་ཅ་ཅོ་ཕྱར་གཡེང་བལྟ། །གཉའ་ཤིང་གང་ཙམ་མི་བལྟ་ཉེས་བྱས་ལྔ། །མགོ་གཡོགས་ཆོས་གོས་
བརྗེས་དང་ཕྲག་གཉིས་གཟར། །ལག་གཉིས་གཉའ་དང་ལྷག་པར་བསྣོལ་བ་ལྔ། །མཆོངས་དང་བརྐྱངས་བསྐུམས་ཙོག་པུ་བྲང་གིས་འགྲོ་གྲུ་བརྒྱངས་འགྲོ་དང་ལྔའོ་མགོ་བོ་བསྒྱུར། །ལུས་གཅུ་ལག་དབྱུག་དཔུང་སྤྲད་

[006A]༄༅། །ལག་སྦྲེལ་འགྲོ་ཁྱིམ་པས་མ་བསྒོ་མ་བརྟགས་ལྕིད་ཕབ་བསྡད། །རྐང་སྟེང་རྐང་པ་བརླ་སྟེང་བརླ་དང་ནི། །ལོང་སྟེང་ལོང་བུ་ཁྲི་འོག་རྐང་པ་བཅུག་རྐང་པ་སོ་སོར་བརྐྱངས་དང་འདོམས་སྣང་བ། །འདུག་
པའི་ཉེས་པ་རྣམ་པ་དགུར་གསུངས་སོ། །ལེགས་པར་མ་བླངས་མུ་དང་ཁ་ད་ཆད། །འབྲས་ཆན་ཚོད་མ་མཉམ་བླངས་མཐར་ཆགས་མིན། །ཡིད་མ་གཏད་པར་སླངས་དང་བཟའ་བཅས་ནི། །མ་འོངས་ལྷུང་བཟེད་བཟེད་
དང་འབྲས་ཆན་དང། །ཚོད་མ་ཅི་རིགས་ལྷག་འདོད་ཕན་ཚུན་འགེབས། །ཟས་སྟེང་ལྷུང་བཟེད་བཟེད་དང་རྣམ་པ་བརྒྱད། །ཚུལ་མཐུན་མ་ཟོས་ཧ་ཅང་ཁམ་ཆུང་ཆེས། །རན་མིན་ཟས་མ་འོངས་པར་གདངས་བཀང་སྨྲ། །ཙུག་
ཙུག་ཅག་ཅག་ཧུ་ཧུ་ཕུ་ཕུ་དང། །ལྕེ་ཕྱིར་ཕྱུང་སྟེ་ཟ་བའི་ཉེས་བྱས་ལྔ། །འབྲུན་ས་རེ་རེ་ཟ་དང་ཟས་ལ་འཕྱ། །མཁུར་བ་གཡས་གཡོན་སྤོ་དང་རྐན་སྒྲ་གཏོག་ཁམ་འཕྲོ་བཅད་ནས་ཟ་བ་རྣམ་པ་ལྔ། །བལྔག་དང་འབྱོག་
དང་ལག་སྤྲུག་ལྷུང་བཟེད་བསྐྱོམ། །མཆོད་རྟེན་འདྲ་བའི་ཟས་གཞོམ་རྣམ་པ་ལྔ། །གཞན་གྱི་ལྷུང་བཟེད་ལ་འཕྱ་ཟས་གོས་པའི། །ལག་པས་ཆུ་སྣོད་རེག་དང་ཟས་བཅས་ཆུས། །དགེ་སློང་ལ་འཐོར་ཁྱིམ་བདག་མ་དྲིས་
པར༑ ༑ཅི་བདེར་འབགས་ཆུ་འདོར་དང་རྣམ་པ་བཞི། །ལྷག་མ་ནང་ལྡུགས་གཞི་མེད་གད་གཡང་དཀན། །གཟར་པོར་འཇོག་དང་འགྲེང་དང་དེ་གསུམ་དུ། །བྱི་དོར་བྱེད་དང་རྒྱུན་ཕྱོགས་ལྡོག་བྱས་ནས། །ཆུ་བཅུ་ལྷུང་

[006B]འདུག་འགྲེང་ཉལ་སྟན་མཐོ་བཟང་མདུན་ལམ་དབུས། །མགོ་གཡོགས་བརྫེས་གཟར་ལག་གཉིས་གཉའ་ལྟག་བསྣོལ། །དོ་ཀེར་ཅན་དང་ཞྭ་གྱོན་ཅོད་པན་དང། །ཕྲེང་བ་བཅིངས་དང་ཐོད་
དཀྲིས་རྟ་གླང་ཞོན། །ཁྱོགས་ལྷམ་འཁར་གདུགས་མཚོན་རལ་དགྲ་ཆ་ཐོགས། །གོ་ཆ་གྱོན་པ་རྣམས་ལ་ཆོས་བཤད་པ། །དག་ལ་ཉེས་བྱས་དྲུག་ལྷག་བཅུ་ཕྲག་གཉིས། །འགེང་དང་ཕྱོགས་ཀུན་ཆུ་དང་རྩྭ་སྔོན་གྱིས་
ཁེབས་པ་མ་གཏོགས་དེར་ནི་བཤད་གཅི་འདོར། །དགོས་མེད་འདོམ་གང་ཚད་ལས་མཐོ་བ་ཡི། །ཤིང་ལ་འཛེག་པར་མ་གནང་ཉེས་བྱས་གསུངས། །དེ་ལྟར་སྟོན་པས་ཐུགས་བརྩེས་བཅས་པ་ཡི། །བསླབ་པའི་མི་མཐུན་
ཕྱོགས་རྣམས་ཤེས་བྱས་ཏེ། །རང་ལ་གཅེས་པས་སྲོག་ལྟར་སྲུངས་ཤིག་ཅེས། །ཀུན་ལ་ཆོས་ཀྱི་རྒྱལ་མཚན་གསོལ་བ་འདེབས། །འདིར་འབད་དགེ་ཚོགས་སྟོན་ཀའི་ཟླ་ཟེར་འབུམ། །འཐུངས་པའི་ཀུནྡ་ལྟ་བུར་དཀར་
བ་དེ༑ ༑ཡང་ཡང་དྲིན་གྱིས་བསྐྱངས་པའི་འགྲོ་ཀུན་གྱིས། །རྣམ་འདྲེན་འགྲོ་བའི་རྩ་ལག་ཐོབ་ཕྱིར་བསྔོ། །བདག་ཀྱང་འབྱོན་འགྱུར་བསྐལ་བཟང་ལྷ་དང་མིའི། །རྣམ་འདྲེན་བདེ་གཤེགས་ཀུན་གྱི་བསྟན་པ་ཡི། །ནང་མཛོད་
འདུལ་བ་འཛིན་པའི་གཙོར་གྱུར་ནས། །རྒྱལ་བའི་མཛད་པ་མ་ལུས་བསྒྲུབ་གྱུར་ཅིག་ཅེས་པ་འདི་ཡང་བདག་ཉིད་ཀྱི་སློབ་མ་སྡེ་སྣོད་འཛིན་པའི་དགེ་སློང་རི་ཁྲོད་པ་མང་པོས་བསླབ་པ་ལ་གཅེས་པར་འཛིན་པའི་ཐབས། །དུས་དྲུག་

[007A]༄༅། །ཏུ་བསླབ་བྱའི་གནས་རྣམས་ལ་སྔོ་བགྲང་བྱེད་པ་ལ། སྡོམས་ཚིག་ལས་རྒྱས་ཙམ། ཉིས་བརྒྱ་ལྔ་བཅུ་རྩ་གསུམ་གྱི་ངོས་འཛིན་གསལ་བ་ཞིག་དགོས་ཞེས་མགྲིན་གཅིག་ཏུ་ཡང་ཡང་ནན་གྱིས་
བསྐུལ་བའི་ངོར། སྡེ་སྣོད་འཛིན་པ་བློ་བཟང་ཆོས་ཀྱི་རྒྱལ་མཚན་གྱིས་བཀྲ་ཤིས་ལྷུན་པོའི་གཟིམས་ཆུང་ཡིད་དགའ་ཆོས་འཛིན་དུ་བཀོད་པའི་ཡི་གེ་པ་ནི། མདོ་སྔགས་རབ་འབྱམས་སྨྲ་བ་བློ་བཟང་བསྟན་པ་དར་
རྒྱས་ཀྱིས་བགྱིས་པའོ།། །།༄༅ ། །ན་མོ་རཏྣ་ཏྲ་ཡཱ་ཡ། སྡོམ་གསུམ་ལྡན་པས་ཉིན་ཞག་ཕྲུགས་གཅིག་ལ་ཉམས་ལེན་ཇི་ལྟར་བྱ་བའི་ཚུལ་ནོར་བུ་རྣམ་པར་བཀྲ་བའི་མཛེས་རྒྱན་ཅེས་བྱ་བ། ཆོས་
སྤྱོད་རྣམ་བཅུ་ལས་གྲུབ་གསེར་སྦྱངས་ཀྱི། །འཁོར་ལོ་ཉིན་བཞིན་བསྐོར་མཛད་མཐའ་དག་ལ། །བཏུད་ནས་སྐལ་བཟང་རྣམ་དཔྱོད་ལྡན་པ་རྣམས། །ཚུལ་དེར་ཇི་བཞིན་འཇུག་པའི་རིམ་པ་བྲི། །སྡོམ་གསུམ་
ལྡན་པའི་དགེ་སློང་གིས། ཉིན་ཞག་ཕྲུགས་གཅིག་ལ་དགེ་སྦྱོར་ཇི་ལྟར་བྱ་བའི་ཚུལ་ནི། འགྲོ་འཆག་ཉལ་འདུག་བདེ་སྡུག་ཅི་འདྲ་ཞིག་གི་གནས་སྐབས་སུ་ཡང། ངོ་ཚ་ཁྲེལ་ཡོད་དྲན་ཤེས་བག་དང་ལྡན་པས་སྡོམ་
གསུམ་སོ་སོའི་བཅས་མཚམས་ཕྲ་ཞིང་ཕྲ་བ་ལས་ཀྱང་འདའ་བ་མེད་པ་གཞིར་བཟུང། རྒྱུད་སྡེ་བཞི་པོ་ཅི་རིགས་དང་འབྲེལ་བའི་བསྙེན་སྒྲུབ་ཆིག་དྲིལ་དུ་ཐུན་བཞི་འམ། དྲུག་ཏུ་བྱེད་པ་དང། དེ་དག་གི་ཐུན་མཚམས་རྣམས་

[007B] དེ་མིན་རྒྱུན་པར་ནམ་གྱི་སུམ་ཆ་ལུས་པ་ན་འོད་གསལ་གྱི་ངང་ལས་བཞེངས་པར་མོས་ཏེ། མི་ཉལ་བར་རིག་པ་དྭངས་སྙིགས་ཕྱེ་སྟེ། དེང་ནས་བྱང་ཆུབ་སྙིང་
པོའི་བར་དང། ཆེད་དུ་མ་ཤི་ཚུན་དང། ལོ་འདི་དང། ཟླ་བ་འདི་དང། ཁྱད་པར་སང་ད་ཙམ་གྱི་བར་དུ། བཅས་རང་གི་ཉེས་པས་མ་གོས་པའི་ངང་ནས། དགྲ་བོ་བདག་འཛིན་འགོང་པོ་ལ་འབུར་འཇོམས་བྱས་ཏེ། ཟབ་པ་
དང་རྒྱ་ཆེ་བའི་ཉམས་ལེན་ལ་བརྩོན་པར་བྱའོ་སྙམ་པའི་འཕེན་པ་ཡང་ཡང་གཏོང་ཞིང། ཉིན་ཞག་གཅིག་གི་དུས་དྲན་རྣམས་ཀྱང་བྱས་ནས། ཨོཾ་སམྦྷ་ར་སམྦྷ་ར། བི་མ་ན་ས་ར་མཧཱ་ཛ་བ་ཧཱུཾ། ཨོཾ་སྨ་ར་སྨ་ར་བི་མཱ་ན་སྐ་ར་མཧཱ་ཛ་བ་ཧཱུཾ་
ཞེས་པའི་འགྱུར་སྔགས་བདུན་བརྗོད། འགྱུར་སྔགས་འདི་ལ་འདྲ་མིན་མང་དུ་འདུག་ཀྱང། འདི་ཡོངས་སུ་བསྔོ་བའི་འཁོར་ལོའི་གཟུངས་སུ་འདུག་པ་གཟུངས་འབུམ་ལྟར་བཀོད་པའོ། །དེ་ནས། ནོར་བུ་རྒྱས་པའི་གཞལ་མེད་ཁང་
ནས་འབྱུང་བའི་འཕྲེང་བའི་སྔགས་ནི། ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུཾ། ཞེས་པ་བདུན་བཟླས་ཕྲེང་བ་ལ་བཏབ་ན་བཟླས་པ་སོགས་འབུམ་འགྱུར་དུ་གསུངས་པ་འདི་ཡང་ཁུངས་ཤིན་ཏུ་བཙུན་ཞིང་ཡིད་བརྟན་དུ་རུང་
བས་ལན་བདུན་བརྗོད་པར་བྱའོ། །དེ་རྗེས་དལ་འབྱོར་དོན་ཆེ་རྙེད་དཀའ། འཆི་བ་མི་རྟག་པ། ལས་དང་འབྲས་བུའི་གནས་ཚུལ། འཁོར་བ་སྤྱི་དང་བྱེ་བྲག་གི་སྡུག་བསྔལ་དྲག་ཏུ་བསམས་ནས། རང་ཉམས་ལ་དཔགས་

[008A]༄༅། །ཏེ་མར་གྱུར་སེམས་ཅན་ཐམས་ཅད་ལ་བྱམས་པ་དང་སྙིང་རྗེས་ཀུན་ནས་བསླངས་པའི་བྱང་ཆུབ་ཀྱི་སེམས་ཀྱིས་སྐྱབས་འགྲོ་སེམས་བསྐྱེད་ཚད་མེད་བཞི་རྣམས་ཁ་ཙམ་ཚིག་ཙམ་མ་ཡིན་པ་རང་
རྒྱུད་དང་འདྲེས་ངེས་རྒྱུན་རིང་ལ་ཤུགས་དྲག་པ་བསྒོམ། དེ་ནས་ལམ་ཟབ་མོ་བླ་མའི་རྣལ་འབྱོར་རྒྱས་བསྡུས་ཅི་རིགས་པའི་སྒོ་ནས་གསོལ་འདེབས་བརྒྱ་རྩ་སོགས་བྱས་པའི་མཐར། སྐྱེས་བུ་གསུམ་གྱི་ལམ་
རིམ་ཡོངས་རྫོགས་ཤར་བསྒོམ་གྱི་ངོས། ཚེ་འདིའི་སྣང་ཤས་ཟིལ་གྱིས་གནོན། དེ་རྗེས་དཀྱིལ་འཁོར་ཆེན་པོའི་ཉམས་ལེན་ཆག་མེད་ཡོད་ཚེ་སོ་སོའི་སྒྲུབ་ཐབས་རྒྱས་པར་བསྒོམ། དེ་འདྲའི་ངེས་པ་མེད་ན་སྔར་གྱི་རྣལ་
འབྱོར་དེ་ཉིད་ཇེ་རྒྱས་སུ་བྱས་ཏེ། གནས་སྐབས་ཚེའི་བར་ཆོད་སེལ་ཕྱིར་ཚེ་ལྷ་ཅི་རིགས་པའི་བཟླས་བརྗོད་ཀྱང་ཅུང་ཟད་བྱ། ནམ་ནངས་པ་དང་ལྷ་ལ་དབང་བསྐུར་བ་ལྟར་ཁྲུས་ཆབ་བླངས་ལ། རྟེན་གྱི་དྲུང་དུ་ཨོཾ་ན་མོ་མཉྫུ་ཤྲི་
ཡེ༑ ན་མཿ་སུ་ཤྲི་ཡེ། ན་མཿ་ཨུཏྟ་མ་ཤྲི་ཡེ་སཱཧཱ། ཞེས་བརྐྱངས་ཕྱག་གསུམ་བྱས་ན་བདེ་བར་གཤེགས་པའི་བཀའ་རྣམས་བཀླགས་པའི་བསོད་ནམས་འཐོབ་པ་དང། ཕྱག་སྟོང་འགྱུར་གྱི་སྔགས་སུ་བུ་སྟོན་ཐམས་ཅད་
མཁྱེན་པས་ཞུས་དག་མཛད་པའི་གཟུངས་བསྡུས་ནས་འབྱུང་བས་བརྐྱངས་ཕྱག་གསུམ་གྱིས་ཐོག་དྲངས། ཕྱག་མཆོད་རྒྱས་བསྡུས་སྐབས་དང་སྦྱར་བའི་ཡན་ལག་བདུན་པ་མཎྜལ་དང་བཅས་པ་བྱ། མཆོད་པའི་སྐབས་

[008B] ན་མོ་རཏྣ་ཏྲ་ཡཱ་ཡ། ཨོཾ་ན་མོ་བྷ་ག་ཝ་ཏེ། བཛྲ་སཱ་ར་པྲ་
མ་རྡ་ནེ། ཏ་ཐཱ་ག་ཏཱ་ཡ། ཨ་རྷ་ཏེ་ས་མྱཀྶཾ་བུདྡྷཱ་ཡ། ཏ་དྱ་ཐཱ། ཨོཾ་བཛྲེ་བཛྲེ། མཧཱ་བཛྲེ། མཧཱ་ཏེ་ཛ་བཛྲ། མཧཱ་བིདྱ་བཛྲེ། མཧཱ་བོ་དཧི་ཙིཏྟ་བཛྲེ། མཧཱ་བོ་དཧི་མཎྜོ་པ་སཾ་ཀྲ་མ་ཎ་བཛྲེ། སརྦ་ཀརྨ་ཨཱ་ཝ་ར་ཎ་བི་ཤོ་དྷ་ན་བཛྲེ་སཱཧཱ། ཞེས་པ་དང། དེ་
བཞིན་དུ་མཎྜལ་འབུལ་བ་སོགས་ཀྱི་ཚེའང། སྔགས་འདི་ལན་བདུན་མེ་ཏོག་ལ་བཟླས་ནས་ཕུལ་ན། མེ་ཏོག་ཇི་སྙེད་པ་དེ་སྙེད་བྱེ་བ་འགྱུར་གྱི་མེ་ཏོག་ཕུལ་བར་འགྱུར་བར་གསུངས་པས་འདི་ལྟར། ཨོཾ་ན་མོ་བྷ་ག་ཝ་ཏེ་པུཥྤེ་ཀེ་ཏུ་
རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ། སམྱཀྶཾ་བུདྡྷ་ཡ། ཏ་དྱ་ཐཱ། ཨོཾ་པུཥྤེ་པུཥྤེ་སཱཧཱ། པུཥྤེ་སུ་པུཥྤེ། སུ་པུཥྤ་ཨུ་དྡྷ་ཝེ། པུཥྤ་ཨ་ཝ་ཀ་རི་ཎེ་སཱཧཱ། ཞེས་པའོ། །དེ་ནས་སུ་རཱུ་པ་སོགས་གཏོར་མའི་རིགས་ཇི་ལྟར་འདོད་པ་གཏོང། ཆོས་སྟོན་
གྱི་ཚེ༑ དཀོན་མཆོག་རྗེས་སུ་དྲན་ངོས། ཁ་ཟས་སྨན་དང་འདྲ་བར་རིག་པ་ཡིས། །འདོད་ཆགས་ཞེ་སྡང་མེད་པར་བསྟེན་བགྱི་སྟེ། །རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས། །མཚག་ཕྱིར་མ་ལགས་ལུས་གནས་
འབའ་ཞིག་ཕྱིར། །ཞེས་བརྗོད་ཅིང་དེའི་དོན་སེམས་པ་འདུལ་བ་དང། ཡང༑ ལུས་ཀྱི་སྲིན་བུ་ད་ལྟ་ཟང་ཟིང་གིས་བསྡུས་ནས་མ་འོངས་པ་ན་ཆོས་ཀྱིས་བསྡུ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་གྱི་གོ་

[009A]༄༅། །འཕང་བསྒྲུབ། དེའི་ཕྱིར་དུ་བཟའ་བཏུང་ལ་ལོངས་སྤྱད་པར་བྱའོ་སྙམ་པ་ཕར་ཕྱིན་ཐེག་པ་དང། སྔགས་བླ་མེད་ལྟར་ན་ནང་མཆོད་དང། རྒྱུད་སྡེ་འོག་མ་ལྟར་ན་གཏོར་མ་བྱིན་རླབས་ལྟར་རམ། ཨོཾ་ཨཱ་ཧཱུཾ་
གིས་བདུད་རྩིར་བྱིན་གྱིས་བརླབས་ལ། ཨོཾ་གུ་རུ་བཛྲ་ནཻ་བི་དྱ་ཨཱ་ཧཱུཾ་གིས་བླ་མ་དང། ཨོཾ་སརྦ་བུདྡྷ་བོ་དཧི་ས་ཏྭ་བྷྱོ་བཛྲ་ནཻ་བི་དྱ་ཨཱ་ཧཱུཾ་གིས་སངས་རྒྱས་བྱང་སེམས་ཐམས་ཅད་དང། ཨོཾ་དེ་ཝ་ཌཱ་ཀི་ནཱི་ཤྲཱི་དྷ་རྨ་པཱ་ལ་ས་པ་
རི་ཝཱ་ར་བཛྲ་ནཻ་བི་དྱ་ཨཱ་ཧཱུཾ་གིས་ཡི་དམ་མཁའ་འགྲོ་ཆོས་སྐྱོང་དང་བཅས་པ་ལ་འབུལ། ཨོཾ་ཨ་གྲ་པིཎྜ་ཨ་ཤི་བྷྱ་སཱཧཱ། ཞེས་པས་ཕུད་ལ་དབང་བའི་འབྱུང་པོ་ལ་ཆང་བུ་གཅིག་དང། ཨོཾ་ཧ་རི་ཏེ་སཱཧཱ། ཨོཾ་ཧ་རི་ཏེ་
མཧཱ་བཛྲ་ཡཀྵི་ཎི་ཧ་ར་ཧ་ར་སརྦ་པཱ་པཾ་མ་ཀྵིཾ་སཱཧཱ། ཞེས་པས་འཕྲོག་མ་བུ་དང་བཅས་པ་ལ་ཆང་བུ་གཉིས་བྱས་ནས། ནང་གི་སྦྱིན་སྲེག་གི་སྒོ་ནས་ལོངས་སྤྱད་དེ། ཟས་ཀྱི་ཚོད་རིག་པར་བྱ། མཇུག་ཏུ་ལྷག་ལ་དབང་བའི་
འབྱུང་པོ་ལ་ཆང་བུ་གཅིག་ཨོཾ་ཨུ་ཙྪིཥྚ་པིཎྜ་ཨ་ཤི་བྷྱ་སཱཧཱ། ཞེས་པས་བསྔོ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འོད་ཀྱི་རྒྱལ་པོ་མེ་འོད་རབ་ཏུ་
གསལ་བ་ལ་ཕྱག་འཚལ་ལོ། །ན་མཿ་ས་མནྟ་ཐཱ་བྷཱ་རཱ་བཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུ་དྡྷཱ་ཡ། ན་མོ་མཉྫུ་ཤྲི་ཡེ། ཀུ་མཱ་ར་བྷཱུ་ཏཱ་ཡ་བོ་དཧི་སཏཱ་ཡ་མཧཱ་སཧཱ་ཡ། མཧཱ་ཀཱ་རུ་ཎི་ཀཱ་ཡ། ཏ་དྱ་ཐཱ། ཨོཾ་ནི་རྣ་ལ་བཧེ་ནི་རཱ་བྷཱ་སེ་ཛ་

[009B] གཟུངས་འདིས་དཀོར་གྱི་ཕུང་པོ་རི་རབ་ཙམ་ཡང་འབྱོངས་པར་གསུངས་སོ། །དེ་ནས་མདོ་བཏོན་ལ་བསྔོ་བ་དང། སྨོན་ལམ་གྱིས་རྒྱས་གདབ་པར་བྱ་ཞིང་འཁོར་ལོ་གསུམ་
པོ་ཅི་རིགས་པ་ལ་འཇུག་ཚ་བའམ་གུང་ཚིགས་གྲོལ་ནས་བརྒྱ་རྩ་སོགས་གཏོར་མའི་རིམ་པ་དང། ཐུན་མཚམས་སུ་སྐོར་རྟེན་དངོས་སམ་བསྒོམས་པ་ཅི་རིགས་གསལ་བཏབ་ལ། བཅོམ་ལྡན་འདས་དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་རྒྱལ་མཚན་ལ་ཕྱག་འཚལ་ལོ། །ན་མོ་བྷ་ག་ཝ་ཏེ། རཏྣ་ཀ་ཏུ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏ་དྱ་ཐཱ། ཨོཾ་རཏྣེ་རཏྣེ་མཧཱ་རཏྣེ་རཏྣ་བི་ཛ་ཡ་སཱཧཱ། འདི་
སྐོར་བར་མ་ཟད་ཕྱག་སྟོང་འགྱུར་དུ་ཡང་གསུངས་སོ། །ཡང༑ སྐོར་བའི་སྔགས། ན་མོ་ད་ཤ་དཀྟྲི་ཀཱི་ལ་སརྦ་རཏྣ་ཏྲ་ཡཱ་ཡ། ན་མཿ་པྲ་དཀྵ་སུ་པྲ་དཀྵ་སརྦ་པཱ་པ་བི་ཤོ་དྷ་ནི་སཱཧཱ། ཞེས་པ་འདི་ཡང་ཕན་ཡོན་ཆེ་བས་བརྗོད། བསོད་ནམས་ཀྱི་
ཚོགས་ཆེན་པོ་གསོག་ཐབས་ཟག་པ་རྒྱུན་གཏོང་ལ་ཡང་བརྩོན་པར་བྱ་སྟེ། འདི་ལྟར། མཆིལ་མ་ལ། ཨོཾ་ཨཱ་ཤླེཥྨ་ཨཱ་ཧ་རེ་བྷྱ་སཱཧཱ། ལུད་པ་ལ་ཨོཾ་ཨཱ་ཁྲེ་ར་ཨཱ་ཧ་རེ་བྷྱ་སཱཧཱ། སྣབས་ལ། ཨོཾ་ཨཱ་བིགྷ་ན་ཨཱ་ཧ་རེ་བྷྱ་སཱཧཱ།།
ལུས་ཀྱི་དྲི་མ་ལ། ཨོཾ་ཨཱ་མ་ལ་ཨཱ་ཧ་རེ་བྷྱ་སཱཧཱ། དྲི་ཆེན་ལ། ཨོཾ་ཨཱ་བི་ཊ་ཨཱ་ཧ་རེ་བྷྱ་སཱཧཱ། དྲི་ཆུ་ལ། ཨོཾ་ཨཱ་མའུ་ཏྲ་ཨཱ་ཧ་རེ་བྷྱ་སཱཧཱ། ཞེས་པ་རྣམས་ཀྱི་བསྔོའོ། །དེ་ལྟ་བུའི་ཚུལ་གྱིས་ཉིན་པར་ཐུན་དངོས་དང། ཐུན་

[010A]༄༅། །མཚམས་ཀྱི་བྱ་བ་དོན་ཡོད་པར་བྱས་ཏེ། སྲོད་ཀྱི་ཐུན་ཐ་མ་ལ། ཡི་དམ། མཁའ་འགྲོ་ཆོས་སྐྱོང་རྣམས་ལ་བཀང་གསོ་རྒྱས་པའམ། གཏོར་འབུལ་རྒྱས་བསྡུས་ཅི་རིགས་པར་བྱས་རྗེས། དགེ་རྩ་རྣམས་
བཟང་པོ་སྤྱོད་པ་ལ་སོགས་པའི་བསྔོ་བ་དང་སྨོན་ལམ་རྣམ་པར་དག་པས་རྒྱས་བཏབ་སྟེ། ཉལ་བར་མངོན་དུ་ཕྱོགས་པ་ན་རང་རྒྱུད་ལ་བརྟགས་ཏེ། སྔར་འཕེན་པ་བཏང་བ་ལྟར་བྱུང་འདུག་ན་དགའ་བ་བསྒོམ། ཕྱིས་ནས་
ཀྱང་དེ་ལྟར་བྱའོ་སྙམ་དུ་བསམ། མ་བྱུང་འདུག་ཚེ་འགྱོད་ཅིང་བཤགས་པ་དང། སླན་ཆད་འདི་འདྲ་གཏན་ནས་མི་འབྱུང་བར་བྱའོ་སྙམ་དུ་བསམ་ཞིང། སང་འདི་ཙམ་གྱི་དུས་སུ་ལངས་ལ་དགེ་སྦྱོར་ལ་བརྩོན་པར་བྱེད་
སྙམ་པའི་འཕེན་པ་བཏང་ནས། རབ་གཉིད་དུས་ཀྱི་བསྲེ་བ་དང། གཞན་དགེ་བའི་དྲན་ཤེས་དང་ལྡན་པས་ཉལ་བར་བྱ་སྟེ། མགོན་པོ་ཀླུའི་ཞབས་ཀྱིས། རིགས་པའི་བདག་ཉིད་ཉིན་པར་མཐའ་དག་དང། །མཚན་
མོའང་ཐུན་གྱི་སྟོད་སྨད་འདས་ནས་ནི། །མནལ་ཚེའང་འབྲས་བུ་མེད་པར་མི་འགྱུར་བར། །དྲན་དང་ལྡན་པར་དེ་དག་པར་དུ་མནོལ། ཞེས་གསུངས་པ་ལྟར་རོ། །དེ་ལྟར་རྒྱལ་བ་སྲས་བཅས་དགོངས་པའི་དོན། །
སྐྱེས་ཆེན་དམ་པ་རྣམས་ཀྱི་མཛད་པའི་སྲོལ། །དལ་འབྱོར་རྟེན་བཟང་དོན་ལྡན་བྱེད་པའི་ཐབས། །འདི་ལྟའི་ཉམས་ལེན་བྱེད་རྣམས་སྐལ་བ་བཟང། །སྙིགས་དུས་སྐྱེ་བོའི་ཚེ་ལ་ལོང་མེད་ཅིང། །སྲིད་པའི་ཕུན་ཚོགས་ཉེས་

[010B] །གྲོགས་དག་འབྲས་མེད་སྦུན་པ་མ་འཕྱར་བར། །གཏན་གྱི་མདུན་མ་བསྒྲུབས་ན་མི་ལེགས་སམ། །སྡུག་བསྔལ་ཆུ་གཏེར་ཆེ་ལས་སྒྲོལ་བའི་གྲུ་དལ་བརྒྱད་འབྱོར་བཅུ་ལྡན་པའི་རྟེན་ཐོབ་ནས། །
བག་མེད་གཉིད་དང་ལེ་ལོས་དུས་འདའ་བ། །ངན་སོང་གནས་སུ་ལྷུང་ཚེ་མི་འགྱོད་དམ། །ཟས་ནོར་བསགས་པ་ཀུན་གྱི་མཐའ་འཛད་ཅིང། །གཉེན་མང་དུ་མ་འདུས་ཀྱང་སོ་སོར་འབྲལ། །མཐོན་པོའི་མཐའ་རྒུད་སྐྱེས་པ་
ཀུན་འཆི་ན། །ཟོན་མེད་བདེ་བར་སྡོད་པ་ཁྱོད་ཁོམ་མམ། །དེ་བས་ནམ་མཇུག་འཆད་ཀའི་བུང་བ་དང། །ལོང་མེད་དགུན་ཉི་ལྟ་བུའི་ཚེ་ཐུང་འདི། །བདེ་དང་སྡུག་བསྔལ་ཅི་ལྟར་གྱུར་ཀྱང་བླ། །བརྩོན་པས་བྱང་ཆུབ་དམ་པ་བསྒྲུབས་ན་
ལེགས། །དེའི་ཕྱིར་འཁོར་བ་སྡུག་བསྔལ་རྒྱ་མཚོ་ལས། །སྒྲོལ་བར་བྱེད་པའི་ཐབས་མཁས་གྲུ་རྫིངས་འདི། །མདོ་རྒྱུད་མན་ངག་འཛིན་པའི་སྤོང་བ་པ། །བློ་བཟང་ཆོས་ཀྱི་རྒྱལ་མཚན་ཞེས་བྱས་བཀོད། །དེ་ལས་འོངས་པའི་དགེ་
ཚོགས་ཀཻ་ལ་ཤའི། །ཏོག་ལྟར་དཀར་བ་གང་ཞིག་ཐོབ་པ་དེས། །སྡུག་བསྔལ་བྱེ་བས་མནར་བའི་འགྲོ་བ་རྣམས། །འདྲེན་པའི་དེད་དཔོན་བཟང་པོར་བདག་གྱུར་ཅིག་ཅེས་པ་འདི་ནི་སྡེ་སྣོད་འཛིན་པ་རྗེ་དྲུང་དཀོན་མཆོག་རྒྱལ་མཚན་
གྱིས༑ ལྷག་བསམ་རབ་དཀར་གྱི་དྲིས་ལན་ནང་གི་སྤྱོད་ལམ་ཐམས་ཅད་དགེ་སྦྱོར་དུ། །འཁྱེར་བའི་རྨད་བྱུང་ཐབས་མཁས་མཆོག་ཅེས་པའི་རྒྱས་བཤད། སྡོམ་གསུམ་ལྡན་པའི་དགེ་སློང་གིས་ཉིན་ཞག་ཕྲུགས་གཅིག་ལ་

[011A]༄༅། །ཆོས་སྤྱོད་བྱ་བའི་རིམ་པ། མདོར་ན་ཟས་ཀྱི་རྣལ་འབྱོར། ཕུད་མཆོག་ཆང་བུ། ཡོན་སྦྱོང་གི་སྔགས་སོགས་ཀྱང་ཐུས་ཤིང་གོ་བདེ་བ་ཞིག་ཅིས་ཀྱང་དགོས་ཞེས་ནན་གྱིས་བསྐུལ་བ་ལ་བརྟེན་ནས། ཤཱཀྱའི་
དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། རིས་མེད་པའི་དམ་པ་མང་པོས་མཛད་པའི་ཆོས་སྤྱོད་རབ་གསལ་རྣམས་དང། ཁྱད་པར་ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པའི་རྣམ་མཁྱེན་དུ་དགྲོད་པའི་བདེ་ལམ་
གྱི་སྙིང་པོ་བསྡུས། གཟུངས་འདི་དག་དམ་པ་སོ་སོས་བཀོད་པ་གཅིག་མི་གཅིག་སྣ་ཚོགས་འདུག་པ་རྣམས། ལོ་ཙྪ་བ་ཐུགས་རྗེ་དཔལ་བ་དང། ཞ་ལུ་ལོཙྪ་བ་སོགས་ཀྱིས་དག་ཏེར་མཛད་པའི་དཔེ་ཁུངས་ཐུབ་རྣམས་
ལ་གཏུགས་ཏེ་དག་པར་བྱས་ནས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སུག་བྲིས་སུ་བྱས་པའོ།། །།འདིས་ཀྱང་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་དུ་གྱུར་ཅིག་ །།
༄༅། །ན་མོ་གུ་རུ་མཉྫུ་གྷོ་ཥཱ་ཡ། འདིར་བསླབ་བཏུས་ལས། འདི་དག་རྩ་བའི་ལྟུང་བ་སྟེ། །སེམས་ཅན་དམྱལ་བ་ཆེན་པོའི་རྒྱུ། །རྨི་ལམ་འཕགས་པ་ནམ་སྙིང་པོའི། །མདུན་དུ་འདུག་སྟེ་བཤགས་པར་བྱ། ཞེས་གསུངས་
པ་ལྟར། བྱང་སེམས་ཀྱི་རྩ་ལྟུང་སོགས་ཉེས་པ་བྱུང་བ་རྨི་ལམ་དུ་འཕགས་པ་ནམ་མཁའི་སྙིང་པོའི་མདུན་དུ་བཤགས་པར་འདོད་པས། ཐོ་རངས་སྔ་བར་ལངས་ཏེ། ཁྲུས་བྱས། བདུག་སྤོས་བཟང་པོས་བདུག་གཞན་ཡང་

[011B] སྐྱབས་འགྲོ་སེམས་བསྐྱེད་རྒྱུད་འཁུལ་ངེས་བྱས་ལ། བྱང་ཆུབ་སེམས་དཔའ་ནམ་མཁའི་སྙིང་པོ་ལ་སོགས་པ། བླ་མ་རྒྱལ་བ་སྲས་དང་བཅས་པ་སྤྱན་དྲངས། ཡན་ལག་བདུན་པ་བྱ། རྩ་
ལྟུང་སོགས་ཉེས་པ་ཅི་བྱུང་བ་དེ་དང་དེ་དག་ལ་བགྱོད་སེམས་དྲག་པོས་བཤགས་འདོད་ཆེར་བསྐྱེད། ཤར་ཕྱོགས་སུ་ཕྱག་ལན་གསུམ་བྱས་ཤིང་བལྟས་ཏེ་འདུག་ལ། ཚིག་འདི་སྐད་དུ། སྐྱ་རེངས། སྐྱ་རེངས། སྙིང་རྗེ་
ཆེན་པོ། ལེགས་པ་ཆེན་པོ། ཁྱོད་འཛམ་བུའི་གླིང་དུ་ཤར་མ་ཐག་ཏུ། སྙིང་རྗེས་བདག་ལ་ཡོངས་སུ་ཁེབས་པར་མཛད་དུ་གསོལ། ནམ་མཁའི་སྙིང་པོ་སྙིང་རྗེ་ཆེན་པོ་དང་ལྡན་པ་ལ་ཡང་བདག་གི་ཚིག་གིས་མྱུར་དུ་བསྐུལ་
ཏེ༑ ཐབས་གང་གིས་བདག་ལྟུང་བ་འཆགས་པར་འགྱུར་བ་དང། ཐེག་པ་ཆེན་པོའི་འཕགས་པ་ལས་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་བདག་གི་རྨི་ལམ་དུ་བསྟན་དུ་གསོལ། ཞེས་གསོལ་བ་བཏབ་སྟེ་
གཉིད་ལོག་པས་རྨི་ལམ་དུ། བྱང་ཆུབ་སེམས་དཔའ་ནམ་མཁའི་སྙིང་པོ་ཅི་རིགས་པའི་གཟུགས་སུ་སྤྲུལ་བ་དང་ཕྲད་ནས། ལྟུང་བ་འཆགས་སུ་འཇུག་པར་གསུངས་སོ། ཞེས་པ་འདི་ཡང་ཡོངས་སུ་རྫོགས་པའི་དགེ་
བའི་བཤེས་གཉེན་རི་ཁྲོད་འཛིན་པ་དགེ་འདུན་རྒྱལ་མཚན་གྱིས་བསྐུལ་ནས། སྤོང་བ་པ་བློ་བཟང་ཆོས་ཀྱི་རྒྱལ་མཚན་གྱིས་མགོན་པོ་ཞི་བའི་ལྷའི་བཞེད་པ་ཇི་བཞིན་དུ་བཀོད་པའོ།། །།

[012A]༄༅། །ན་མོ་ལོ་ཀེ་ཤྭ་ར་ཡ། དམ་ཆོས་བདུད་རྩིའི་འོ་མས་སྐྱོང་བ་ཡི། །བླ་མ་རྣམས་དང་སྟོན་མཆོག་ཤཱཀྱའི་ཏོག་དབྱེར་མེད་ཞབས་ཀྱི་པདྨོར་ཕྱག་བྱས་ཏེ། །ཚེ་གཅིག་ཐེག་མཆོག་ཉམས་ལེན་ཧཱུཾ་གཅིག་
ཏུ༑ ༑དྲིལ་བ་སྟོབས་ལྔའི་ངོས་འཛིན་གསལ་བར་བཤད། །འཕེན་པའི་སྟོབས་དང་དཀར་པོ་ས་བོན་སྟོབས། །རྣམ་པར་སུན་འབྱིན་སྟོབས་དང་སྨོན་ལམ་སྟོབས། །གོམས་པའི་སྟོབས་ཏེ་འདིར་བསྟན་སྟོབས་ལྔའོ། །ཉམས་
ལེན་སྙེང་པོར་དྲིལ་བའི་སྟོབས་ལྔ་ཡང། །དང་པོ་སྤྱིར་གྱི་དེང་ནས་བྱང་ཆུབ་དང། །ཆེད་དུ་ཇི་སྲིད་འཚོ་དང་ལོ་ཟླ་འདི། །ཁྱད་པར་དེ་རིང་ཉིན་ཞག་ཕྲུགས་འདི་ལ། །བདག་འཛིན་གདོན་གྱིས་དྲངས་པའི་ཉོན་མོངས་དང། །ཉེ་བའི་ཉོན་མོངས་
སྐྱེ་བའི་སྐབས་བཅོམ་སྟེ། །བྱང་ཆུབ་སེམས་གཉིས་བསྐྱེད་ཅིང་གནས་པ་དང། །འཕེལ་བའི་ཉམས་ལེན་ལུས་ངག་ཡིད་གསུམ་གྱིས། །བསྟན་སྙམ་ཡང་ཡང་འཕེན་པ་གཏོང་བ་ཡིན། །བྱང་ཆུབ་སེམས་གཉིས་མ་སྐྱེས་
བསྐྱེད་པ་དང། །སྐྱེས་ཟིན་གནས་དང་གོང་དུ་སྤེལ་བའི་ཕྱིར། །ཚོགས་གཉིས་བསག་ཅིང་སྡིག་སྒྲིབ་སྦྱོང་བ་ལ། །བརྩོན་པར་བྱེད་པ་དཀར་པོ་ས་བོན་སྟོབས། །རང་ཉིད་གཅེས་པར་འཛིན་པའི་གཅོད་ནད་ཀྱིས། །དྲངས་པའི་ཉོན་
མོངས་དུག་གསུམ་མཆད་རིག་སྟེ། །དཔེ་བྲལ་དགྲ་ཡི་གཙོ་བོར་གཟུང་བྱས་ནས། །འབུར་འཇོམས་བྱེད་པ་རྣམ་པར་སུན་འབྱིན་སྟོབས། །དུས་གསུམ་རྣམ་དཀར་ཕུང་པོ་ཐམས་ཅད་ཀྱང། །རང་གཞན་རྒྱུད་ལ་སེམས་མཆོག་

[012B] །སྐྱེ་དང་གནས་དང་འཕེལ་རྒྱུར་གྱུར་ཅིག་ཅེས། །ཤུགས་དྲག་ཡང་ཡང་སྨོན་པ་སྨོན་ལམ་སྟོབས། །བརྒྱུད་པའི་ཆུ་བོ་གསུམ་འདྲེས་གདམས་པ་ལས། །བྱུང་བའི་བྱང་ཆུབ་སེམས་གཉིས་སྦྱོང་ཚུལ་གྱི། །གནད་རྣམས་
ཡོངས་རྫོགས་གནས་སྐབས་ཐམས་ཅད་དུ། །སྒོམ་པར་བྱེད་པ་ལྔ་པ་གོམས་པའི་སྟོབས། །དེ་སྐད་སྨྲ་བ་དམ་པའི་མཛད་པ་ལ། །བལྟ་བར་འདོད་པ་མང་ཐོས་སྤོང་བ་པ། །དགེ་སློང་བློ་བཟང་ཆོས་ཀྱི་རྒྱལ་མཚན་ཏེ། །དགེ་བས་
འགྲོ་ཀུན་བྱང་ཆུབ་སེམས་ལྡན་ཤོག་ཅེས་སྟོབས་ལྔའི་ངོས་འཛིན་མདོར་བསྡུས་ཏེ་བརྗོད་པ་འདི་ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།༄༅། །སྭ་སྟི། སྟོན་པ་ཐུགས་རྗེ་ཆེན་པོ་དང་
ལྡན་པ་བདག་ལ་དགོངས་སུ་གསོལ། །དེ་རིང་གི་གནས་སྐབས་སུ། ཆོས་ལྡན་གྱི་བྱ་བ་དང་གཞན་གྱི་དོན་དུ། གླུ་གར་དང་རོལ་མོ་ལ་སོགས་པ་བྱེད་དམ་བྱེད་དུ་གཞུག་པ་དང། མེ་ལ་རེག་པ་དང། རེག་ཏུ་གཞུག་པ་དང། རིན་
པོ་ཆེ་ལ་རེག་པ་དང། རེག་ཏུ་གཞུག་པ་དང། ས་བོན་བཅོམ་པ་དང། བཅོམ་དུ་གཞུག་པ་དང། སྐྱེས་པ་གཅོད་པ་དང། གཅོད་དུ་གཞུག་པ་དང། ལག་ཉ་དང། མཚམས་བཅོས་དང། ཞག་ལོན་དང། རྔེན་བཙོས་དང་
གསོག་འཇོག་བྱས་པ་ཟ་བ་དང། བྱིན་ལེན་མ་བྱས་པར་ཟ་བ་དང། བསྙེན་པར་མ་རྫོགས་པ་དང་ལྷན་གཅིག་ཏུ་འདོན་པ་ལ་སོགས་པ། མདོར་ན་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལས། །དུས་དྲན་བསྟེན་དུ་

[013A]༄༅། །རུང་བ་རྣམས་ལ། སྟོན་པ་ཐུགས་རྗེ་ཅན་གྱིས་གནང་བ་མཛད་དུ་གསོལ། ཞེས་དགེ་སློང་གི་དུས་དྲན་བསྟེན་ཚུལ་འདི་ཡང། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།
   ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་
འདི་སྤེལ། །སརྦ་ཛ་ག་ཏཾ།། །།



﻿༄༅། ། བསྙེན་རྫོགས་སོགས་སུ་བསྒྲུབ་
ཚུལ་གྱི་ཆོ་ག་འཁྱེར་བདེ་ཀུན་ཕན་ཞེས་བྱ་བ་བཞུགས་སོ་ ། །བླ་མ་དང་ཐུབ་དབང་དབྱེར་མ་མཆིས་པའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །དུས་དང་གནས་སྐབས་ཐམས་ཅད་དུ་རྗེས་

[220A]༄༅། །སུ་བཟུང་དུ་གསོལ། །འདིར་དགེ་བསྙེན། རབ་བྱུང། དགེ་ཚུལ། བསྙེན་རྫོགས་སྒྲུབ་ཚུལ་གྱི་ཆོ་གའི་ལག་ལེན་ཇི་ལྟར་བྱ་བའི་ཚུལ་མདོར་བསྡུས་ཏེ་
དགོད་པ་ལ། །གནས་ཁང་བྱི་དོར་བྱ། སྟོན་པའི་སྐུ་བརྙན་དངོས་སུ་བཞུགས་དགོས་ཤིང། ཆོ་ག་གཙོ་བོར་དགེ་འདུན་རྣམས་ཀྱི་ཐུགས་ལ་ཡོད་པས་ཚད་ཡང་དེ་ལྟར་ཡོད་དོ་ཞེས་
པའི་མཚོན་བྱེད་ལ་ལས་ཀྱི་ཆོ་གའི་གླེགས་བམ་དང་བཅས་པའི་རྟེན་ཁྱད་པར་ཅན་རྣམས་བཞུགས་སུ་གསོལ། ཉེར་སྤྱོད་ལྔ་ལ་སོགས་པའི་མཆོད་པ་རྒྱ་ཆེན་པོ་བཤམས། །འོག་ཏུ་རབ་
བྱུང་བསྙེན་རྫོགས་ལ་དགོས་པའི་ཡོ་བྱད་རྣམས་སྟ་གོན་བྱའོ། །ལས་གྲལ་བ་རྣམས་ལ་སྔ་ཆབ་དང་མེ་ཏོག་ཕུལ། ཞྭ་དང་འཕྲེང་བ་ལ་སོགས་པ་གཞག་པར་བྱའོ། །དེ་ནས་དགེ་
བསྙེན་གཅིག་པུ་སྒྲུབ་ན་བར་ཆད་དྲི་མི་དགོས་ཤིང་རབ་བྱུང་ཡང་དཀྱུས་གཅིག་ལ་སྒྲུབ་ན་བར་ཆད་དྲི་དགོས་ལ་དེ་ཡང་ཐོག་མར་འདྲི་སྲོལ་ཡོད་པས་འདི་ལྟར། ཁྱེད་རབ་ཏུ་འབྱུང་བ་
ལ་བར་ཆད་ཀྱི་ཆོས་དང་མི་ལྡན་པ་ཞིག་དགོས། བར་ཆད་ཅན་རབ་ཏུ་བྱུང་ན་རྒྱུད་དེ་ལ་སྡོམ་པ་མི་སྐྱེ་བའམ་སྐྱེས་ཀྱང་མི་གནས་པ་ལ་སོགས་པའི་སྒོ་ནས་རྒྱུད་དེ་ལ་ཕན་མི་ཐོགས་ཤིང། ངེ་
ལ་ཡང་ཉེས་པ་ཡོང་བས་བར་ཆད་དྲི་དགོས་ཏེ། མདོ་རྩ་བར། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། །ཞེས་གསུངས་བས། ངེད་
ཀྱི་དྲི་བ་འདི་རྣམས་ལ་སེམས་མ་གཡེངས་པར་ལན་ཐོབ་ཅིག་ཁྱེད་མུ་སྟེག་ཅན་མ་ཡིན་ནམ། ལོ་བཅོ་ལྔ་མ་ལོན་པ་མ་ཡིན་ནམ། ལོ་བཅོ་ལྔ་ལོན་པ་བྱ་རོག་སྒྲོད་མི་ནུས་པ་མ་

[220B] བྱ་རོག་སྐྲོད་ནུས་པ་ལོ་བདུན་མ་ལོན་པ་མ་ཡིན་ནམ། བྲན་ལ་སོགས་པ་མ་ཡིན་ནམ། བུ་ལོན་ཆགས་པ་མ་ཡིན་ནམ། ཕ་མས་མ་གནང་བ་མ་ཡིན་ནམ། ཕ་མས་མ་
གནང་བ་ཡུལ་ཐག་མི་རིང་བ་མ་ཡིན་ནམ། ནད་པ་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་
ནམ༑ གནས་པར་མི་བྱ་བ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ་
མ་བསད་པ་མ་ཡིན་ནམ། ཕ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་གྱི་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་
ཀྱིས་ཁྲག་ཕྱུང་བ་མ་ཡིན་ནམ། ཕམ་པར་འགྱུར་བའི་ལྟུང་བ་བཞི་པོ་དག་ལས་ལྟུང་བ་གང་ཡང་དུང་ རྒྱུ་ལས་བཟློག་པའི་ཆད་པ་ཁས་མི་ལེན་པ་གནས་ནས་ཕྱུང་བ་
མ་ཡིན་ནམ། ལག་རྡུམ་ལ་སོགས་པ་མ་ཡིན་ནམ། སྐྲ་སེར་ལ་སོགས་པ་མ་ཡིན་ནམ། སེན་མོ་གཅིག་པ་ལ་སོགས་པ་མ་ཡིན་ནམ། རྒྱལ་པོས་བཀྲབས་པ་ལ་སོགས་པ་
མ་ཡིན་ནམ། རྒྱལ་པོས་མ་གནང་བ་མ་ཡིན་ནམ། རྒྱལ་པོས་མ་གནང་བ་ཡུལ་ཐག་མི་རིང་བ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཕུང་ཁྲོལ་བ་མ་ཡིན་
ནམ༑ ལྷམ་མཁན་མ་ཡིན་ནམ། གདོལ་བ་མ་ཡིན་ནམ། གཡུང་པོ་མ་ཡིན་ནམ། མི་མ་ཡིན་པའི་འགྲོ་བ་པོ་མ་ཡིན་ནམ། བྱང་གི་སྒྲ་མི་སྙན་པ་མ་ཡིན་ནམ། མཚན་ལན་

[221A]༄༅། །གསུམ་དུ་གྱུར་བ་མ་ཡིན་ནམ། སྐྱེས་པ་འདྲ་བའི་བུད་མེད་མ་ཡིན་ནམ། སྡིག་སྡིག་ལྟ་བུའི་མཚན་ཉིད་ཅན་མ་ཡིན་ནམ། གླིང་གཞན་ནས་སྐྱེས་པ་ཚུལ་
བྱད་མི་འདྲ་བ་མ་ཡིན་ནམ། ཞེས་དྲིས་པས། མ་ཡིན་ལགས་ཟེར་ན། འོ་ན་ཁོ་བོས་ཁྱོད་རབ་ཏུ་དབྱུང་བར་བྱའོ། །ཞེས་སྐབས་དབྱེའོ། །དེ་ནས་དགེ་བསྙེན་དུ་བསྒྲུབ་པ་ལ་
བསྒྲུབ་བྱ་དེ་དང་པོར་སྟོན་པ་ལ་ཕྱག་འཚལ་དུ་བཅུག་དེ་ནས་རང་ལ་ཕྱག་འཚལ་དུ་བཅུག་ནས། མདུན་དུ་ཙོག་ཙོག་པུར་འདུག་ཏུ་བཅུག་ཅིང། ཐལ་མོ་སྙིང་ཁར་སྦྱོར་དུ་
བཙུག་ནས། ཁྱོད་དགེ་བསྙེན་དུ་བསྒྲུབ་པ་ལ་བསམ་པ་འདི་བཞིན་གྱིས། ཁམས་གསུམ་འཁོར་བ་འདི་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མི་འདུས་པས། འཁོར་
བའི་སྡུག་བསྔལ་ལས་གཏན་དུ་ཐར་བའི་སྐྱབས་མཐར་ཐུགས་རྫོགས་པའི་སངས་རྒྱས་ཀྱི་གོ་འཕང་དམ་པ་སེམས་ཅན་ཐམས་ཅད་ཀྱི་དོན་དུ་ཐོབ་པ་ཞིག་བྱེད་དགོས། དེའི་ཆེད་
དུ་དཀོན་མཆོག་གསུམ་ལ་སྐྱབས་སུ་སོང་ནས་བསླབ་གཞི་ལྔ་འཛིན་པའི་དགེ་བསྙེན་གྱི་སྡོམ་པ་བླངས་ལ། དུས་ད་ནས་མ་ཤིའི་བར་དུ་བསྲུང་སྙམ་པའི་བསམ་པ་ཁྱད་པར་ཅན་
དུངས་བ་ཞིག་བསྐྱེད་ལ། འདིའི་རྗེས་ཟློས་མཛོད། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་
ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །

[221B] ལྷག་པོར་མ་གཏོགས་པའི་རང་གི་དོན་གྱི་སྔགས་བརྗོད་པ་ཡང་ངོ། །ཞེས་ལན་གསུམ་བཟླས་དགོས་པར་
གསུངས་པས་གཉིས་པའི་ཡང་རྗེས་ཟློས་གྱིས་ཞེས་བརྗོད། གཉིས་པ་སོང་བའི་རྗེས་སུ་ཆོ་གའི་ཚིག་འདི་ལ་དུམ་བུ་གསུམ་ཡོད་པའི། དགེ་འདུན་ལ་སྐྱབས་སུ་མཆིའོ་ཡན་ཆད་
སྐྱབས་བརྗོད་པ། བདག་ཇི་སྲིད་འཚོའི་བར་དུ་དགེ་བསྙེན་དུ་ཞེས་པ་བདག་བརྗོད་པ། བཙུན་པས་གཟུང་དུ་གསོལ་ཞེས་བ་གཞན་བརྗོད་པ་ཡིན་པས། བདག་བརྗོད་རྫོགས་
པ་དགེ་བསྙེན་དུ་ཞེས་པའི་ཚིག་རྫོགས་པ་དང། ཁྱེད་ཀྱི་རྒྱུད་ལ་དགེ་བསྙེན་གྱི་སྡོམ་པ་སྐྱེ། དེད་ཁྱེད་ཀྱི་སློབ་དཔོན་དུ་གྱུར་པ་ཡིན་པས། དགེ་བསྙེན་དུ་ཞེས་པའི་སྐབས་སུ་དེད་
ཀྱིས་སྐད་གཟེངས་མཐོ་བ་དང། སེ་གོལ་གྱི་བརྡ་སྤྲོད་པས། བདག་གི་རྒྱུད་ལ་དགེ་བསྙེན་གྱི་སྡོམ་པ་ཐོབ་པའི་དུས་འདི་ཡིན་སྙམ་པའི་ཐོབ་བློ་སྐྱེས་པ་ཤིན་ཏུ་གལ་ཆེ་བས། །
དེ་དུས་སྡོམ་པ་ཐོབ་པར་ཤེས་པ་དང། སློབ་དཔོན་དུ་གྱུར་ནས་སློབ་དཔོན་གྱིས་གཟུང་དུ་གསོལ། ཞེས་བརྗོད་དགོས་པས། དེ་ཡིད་ལ་ཞོག་ལ་གསུམ་པའི་རྗེས་ཟློས་གྱིས་ཞེས་
བརྗོད༑ དེའང་སེ་གོལ་གཏོགས་པ་དང་ལྷན་དུ་སྡོམ་པ་ཐོབ་པོ་ཞེས་སློབ་དཔོན་གྱི་ཞལ་ནས་ཀྱང་བརྡ་སྤྲོད། གསུམ་པ་ཟིན་པ་དང་སློབ་དཔོན་གྱིས་དེ་དགེ་བསྙེན་དུ་བསྒྲུབ་པའི་ཐབས་ཡིན་
ནོ། ཁྱོད་རང་ལེགས་སོ་གྱིས་ཞེས་བརྗོད། སློབ་མས་ལེགས་སོ་ཞེས་བརྗོད། དེ་ནས་དཀྱུས་གཅིག་ལ་དགེ་ཚུལ་དུ་སྒྲུབ་ན་འདིར་བསླབ་པ་བརྗོད་མི་དགོས་ཤིང་དགེ་བསྙེན་རྐྱང་པའམ་

[222A]༄༅། །རབ་བྱུང་མན་ཆད་བསྒྲུབ་ན་བརྗོད་དགོས་པས་བསླབ་པ་བརྗོད་པ་ནི། དེས་ཁྱོད་ཀྱིས་དགེ་བསྙེན་གྱི་སྡོམ་པ་ཐོབ་པ་ཡིན། ཐོབ་ཀྱང་མ་བསྲུངས་ན་ཕན་ཡོན་
ཆེན་པོ་མི་འབྱུང༑ ཉེས་དམིགས་ཆེན་པོ་འབྱུང་བས་བསྲུང་དགོས། བསྲུང་ལུགས་དགྲ་བཅོམ་པ་རྣམས་ཀྱིས་སྲོག་གཅོད་པ་སོགས་ལྔ་ཡིད་ཀྱིས་སྤངས་ཏེ། ལུས་ངག་གིས་སླར་
ལོགས་པ་དེ་བཞིན་དུ་བདག་གིས་ཀྱང་བསླབ་སྙམ་པ་གྱིས་ལ། ལད་མོ་གྱིས། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་
བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་སྲོག་
གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་པོ། །རྗེས་སུ་བསྒྲུབ་པོ། །རྗེས་སུ་
བགྱིད་དོ། །གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང། འདོད་པས་ལོག་པར་གཡེམ་པ་དང། རྫུན་དུ་སྨྲ་བ་དང་
འབྲུའི་ཆད་དང། བཅོས་པའི་ཆད་མྱོས་པར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང་དང། བཅོས་པའི་ཆད་མྱོས་པར་འགྱུར་པ་བག་མེད་པའི་གནས་ལས་སླར་ལོག་
པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་མ་བྱིན་པར་ལེན་པ་དང། འདོད་པས་ལོག་པར་གཡེམ་པ་དང། རྫུན་དུ་སྨྲ་བ་དང་

[222B] བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང་དང། བཅོས་པའི་ཆང་མྱོས་
བགྱིའོ༑ ཡན་ལག་ལྔ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་པོ། རྗེས་སུ་བསྒྲུབ་པོ། རྗེས་སུ་བགྱིད་དོ། སློབ་དཔོན་གྱིས་ཐབས་ཡིན་ནོ།།
ཁྱོད་རང་ལེགས་སོ་ཞེས་བརྗོད། དགེ་བསྙེན་གྱིས་ལེགས་སོ་ཞེས་བརྗོད་དོ། དེས་དགེ་བསྙེན་གྱི་སྡོམ་པ་ལེགས་པར་ཐོབ་པས་དེའི་སྐྱབས་འགྲོའི་བསླབ་བྱ་སངས་རྒྱས་ལ་སྐྱབས་སུ་
སོང་བས་ལྷ་གཞན་ལ་ཕྱག་མཆོད་མི་བྱ། ཆོས་ལ་སྐྱབས་སུ་སོང་བས་སེམས་ཅན་ལ་གནོད་འཚེ་སྤོང། དགེ་འདུན་ལ་སྐྱབས་སུ་སོང་བས་གྲོགས་མུ་སྟིག་ ཐུན་
མོང་དུ་སྐྱེས་བུ་དམ་པ་ལ་བརྟེན་པ། དམ་པའི་ཆོས་ཉན་པ། ཚུལ་བཞིན་ཡིད་ལ་བྱ་ལ། ཆོས་ཀྱི་རྗེས་སུ་འབྲང་བའི་ཆོས་བསྒྲུབ་པ་སྟེ་བཞི་དང། དབང་པོ་མི་རྒོད་པ་དང། སྡོམ་
པ་ཅི་ནུས་སུ་ཡིན་པ་དང། སེམས་ཅན་ལ་སྙིང་བརྩེ་པ་དང། དཀོན་མཆོག་མཆོད་པ་ལ་བརྩོན་པ་ལ་བསླབས། དགེ་བསྙེན་ཕྱི་སྡོམ་པའི་ཡན་ལག་མི་གསོད་པ་སོགས་བཞི་བྱང་ན་སྡོམ་
པ་གཏོང་བས་བསྐྱར་ནས་ལེན། མི་མ་ཡིན་པ་གསོད་པ་སོགས་ལྔ་བྱུང་ན་སྡོམ་ལྡན་གཅིག་ལ་བཤགས། ཕྲ་མ་སོགས་མི་དགེ་བ་དྲུག་པོ་ཕྱོགས་མཐུན་ཡིན་པས་ཡིད་ཀྱིས་བསྡམས་
ནས་ལེགས་པར་སྲུངས་ཤིག་ཅེས་བརྗོད་དོ། །དེ་ནས་རབ་བྱུང་དུ་སྒྲུབ་པ་ལ་མཁན་པོའི་གཡས་གཡོན་གང་འོས་སུ་སྒྲུབ་བྱའི་གདིང་བ་ནང་སྦྱར་བའི་བཞི་བལྟབ་

[223A]༄༅། །ཏུ་བྱས་པའི་ཁར་མཐད་གོས་བརྒྱད་བལྟབ་བྱས་པ་ཉིས་བལྟབ་བྱས། དེའི་སྟེང་དུ་བླ་གོས་བརྒྱད་བལྟབ་བྱས་པ་ཉིས་བལྟབ་བྱས་ཏེ་བཅག་མཚམས་མཁན་
པོའི་ཕྱོགས་སུ་བསྟན་ནས་བཞག་ལྷུང་བཟེད་སྟོང་པ་མིན་པ་འབྲུ་དཀར་གྱི་རིགས་ཅུང་ཟད་བླུག་པ་ཆུ་ཚགས་དང་བཅས་པ་བཤམས། རབ་བྱུང་ཞུ་ཡུལ་གྱི་དགེ་སློང་བཞི་སོགས་ལོངས་
ན་མཁན་པོས་ལས་གྲལ་དེ་ན་གནས་པའི་རབ་ཏུ་བྱུང་བའི་ཆོ་ག་ལ་མཁས་པའི་དགེ་སོང་ཞིག་ལ། དགེ་སློང་དགེ་བའི་བཤེས་གཉེན་ཆེ་མོས། ཚེ་དང་ལྡན་པ་འདི། བསྒྲུབ་བྱ་གཅིག་
ལ་མེད་ན་འདི། གཉིས་ཡོད་ན་འདི་དག་གསུམ་ཡན་ཆད་ཡོད་ན་འདི་རྣམས་ཞེས་ཚིགས་ཕྲག་བསྒྱུར་དོགས་པ་འདི་དང་འོག་མ་རྣམས་སུ་ཤེས་པར་བྱ། དགེ་འདུན་ལ་རབ་ཏུ་བྱུང་
བ་ཞུ་བའི་གྲོགས་ལྡན་མཛོད་ཅིག་ཅེས་བསྒོ། །དགེ་སློང་དེས་ཅི་ཚེ་དང་ལྡན་པ་འདི་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲི། མཁན་པོས། ཡོངས་སུ་དག་གོ་ཞེས་ཁོ་ན་ཉིད་མཆི་
ཡིན་གདའོ། ཞེས་ལན་གདབ། དེ་ནས་དགེ་སློང་དེས་བསྒྲུབ་བྱ་དེ་དགེ་སློང་རྣམས་ལ་ཕྱག་གསུམ་འཚལ་བ་དང་ཙོག་བུར་ཐལ་མོ་སྦྱར་དུ་བཅུག་ནས་གོས་དཀར་པོ་ཅན་ཡིན་ན་མི་དགོས་
ཤིང་དེ་མིན་ན་རས་དཀར་ཞིག་གཡོགས་ཏེ། རང་རྒན་པའི་མཐའ་ལོགས་སུ་འགྲེངས་ཏེ་འདུད་པ་དང་བཅས་པས་ཐད་བཤད་ལན་སུམ་བྱས་ལ། དགེ་འདུན་བཙུན་པ་རྣམས་གསན་དུ་
གསོལ། །ཚེ་དང་ལྡན་པ་མིན་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བ་ལས་རབ་ཏུ་འབྱུང་བར་འཚལ་ཏེ། ཁྱིམ་བ་གོས་དཀར་པོ་ཅན་སྐྲ་དང་ཁ་སྤུ་མ་བྲེགས་པ་ལས་

[223B] ཚེ་དང་ལྡན་པ་མིང་འདི་ཞེས་བགྱི་བ་འདི་རབ་ཏུ་འབྱུང་བར་འཚལ་ཞིང། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་
བགོས་ཏེ། ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་མཁན་པོ་མིང་འདི་ཞེས་བགྱི་བ་ལས་རབ་ཏུ་འབྱུང་སྟེ། དེ་ཡང་བྲ་ཆད་ཀྱི་རྣམས་ཡོངས་སུ་དག་གོ་ཞེ་ཁོ་ན་
ཉིད༑ བསྒྲུབ་བྱ་གཅིག་ལས་མེད་ན་ཁོ་ན་ཉིད། གཉིས་ཡོད་ན་ཁོད་དག་ཉིད། གསུམ་ཡན་ཆད་ཡོད་ན་ཁོང་རྣམས་ཉིད། ཅེས་ཚིགས་ཕྲད་བསྒྱུར་དགོས་པ་འདི་དང་འོག་མ་རྣམས་
སུ་ཤེས་པར་བྱ། མཆི་ན། ཅི་དེ་རབ་ཏུ་དབྱུང་ངམ། དགེ་སློང་ཐམས་ཅད་ཀྱིས། གལ་ཏེ་ཡོངས་སུ་དག་ན་འོ་ཞེས་བརྗོད། དེ་ནས་སྒྲུབ་བྱ་མཁན་པོ་ལ་ཕྱག་གསུམ་འཚལ་བ་དང་
མདུན་དུ་ཙོག་པུར་ཐལ་མོ་སྦྱར་དུ་བཅུག་ནས། ཁྱོད་རབ་བྱུང་དུ་སྒྲུབ་པ་ལ་མཁན་པོ་ཞིག་དགོས་མཁན་པོ་ཡང་ཅི་རུང་རུང་གིས་མི་ཆོག་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་
པ་བཙུན་པ་བརྟན་པའི་ཡོན་ཏན། ལྔ་ཕྲུགས་སུ་སྦྱར་བ་ཉི་ཤུ་རྩ་གཅིག་གང་རུང་དང་ལྡན་པ་མཁས་ཤིང་ཕན་ཐོགས་ཀྱི་ཡོན་ཏན་ཏེ། བརྟན་མཁས་ཀྱི་ཡོན་ཏན་གཉིས་ལྡན་ཞིག་དགོས་
པ་ཁོ་བོས་འགྲུབ་རུང་དུ་ཡོད་པས་སྔར་གྱི་དགེ་བསྙེན་དུ་བསྒྲུབ་པའི་སློབ་དཔོན་དེ་ལ་རབ་བྱུང་སྒྲུབ་པའི་མཁན་པོ་ཞུ་སྙམ་པ་གྱིས་ལ་ལད་མོ་མཛོད། སློབ་དཔོན་དགོངས་སུ་གསོལ། བདག་
མིང་འདི་ཞེས་བགྱི་བ་སློབ་དཔོན་ལ་མཁན་པོར་གསོལ་གྱིས། སློབ་དཔོན་བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བདག་རབ་ཏུ་དབྱུང་བར་བགྱིའོ། །ཞེས་ལན་

[224A]༄༅། །གཉིས་བཟླས་ལ། གསུམ་པའི་སྐབས་སུ། བརྗོད་པ་གསུམ་པའི་གསོལ་གྱི་ཡན་ཆད་ཆ་དང་པོ། །མཛད་དུ་གསོལ་མན་ཆད་ཆ་གཉིས་པ་དེའི་མཇུག་
ཏུ་མཁན་པོར་འགྱུར་ཞིང། དེ་ནས་སློབ་དཔོན་ཞེས་མི་བརྗོད་པར་མཁན་པོར་འགྱུར་ཞིང། དེ་ནས་སློབ་དཔོན་ཞེས་མི་བརྗོད་པར་མཁན་པོ་ཞེས་བརྗོད་དགོས་པས། གསུམ་པའི་རྗེས་
ཟློས་གྱིས་བྱས་ལ་གསུམ་པ་བྱ། མཇུག་ཏུ་ཐབས་ཡིན་ནོ། ལེགས་སོ་བྱའོ། །མཁན་པོར་གསོལ་བ་བཏབ་པའི་བསླབ་བྱར། ཕ་བུའི་ཚུལ་གྱིས་མཁན་པོ་ལ་སྟོན་པའི་འདུ་ཤེས་
བསྐྱེད་ནས་གུས་པར་བྱ་བ། ཡོན་དབུལ་བ། བསྙེན་བཀུར་བྱེད་པ། བྱ་བ་ཐམས་ཅད་དེ་ལ་ཞུས་ནས་བཀའ་བཞིན་བསྒྲུབ་པར་བྱ་བ་སྟེ། དེ་ནས་འདས་ན་གསོལ་བ་བཏབ་པ་ལས་
ཉམས་པའི་ཉེས་པར་འགྱུར་རོ། །དེ་ནས་གཙུག་ཕུང་འབྲེགས་པའི་དགེ་སློང་ལ་དགེ་སློང་འདི་ཞེས་བྱ་བས་ཚེ་དང་ལྡན་པ་འདིའི་གཙུག་ཕུད་འབྲེགས་པ་ལ་སོགས་པའི་གྲོགས་ལྡན་
མཛོད་ཅིག་ཅེས་བསྒོ། བསྐོས་པའི་དགེ་སློང་དེས་གཡོན་པས་ཆུ་བུམ་དང་སྐྲ་གྲི་འཛིན་ཅིང་གཡས་པས་མཆོག་སྦྱིན་གྱི་ཕྱག་རྒྱ་སྒྲུབ་བྱའི་སྤྱིར་བོར་གཏུགས་ཏེ། ཅི་ཚེ་དང་ལྡན་པ་
ཆེ་གེ་ཞེས་བྱ་བ་ཁྱོད་གཙུག་ཕུད་འབྲེགས་པ་ལ་སྤྲོ་འམ། ཞེས་མདུན་ནས་དྲི་ཞིང། བསྒྲུབ་བྱས་སྤྲོ་ལགས་ཞེས་ལན་བཏབ་པའི་རྗེས་སུ། རྒྱབ་ནས་བྲེགས་ནས་མཁན་པོ་ལ་ཕུལ་
མཁན་པོས་དཀར་ཕྱོགས་ལ་མངོན་པར་དགའ་བའི་ལྷ་རྣམས་དགྱེས་པ་ཆེན་མཛད་དུ་གསོལ། ཞེས་དཀོན་མཆོག་གི་རྟེན་གི་ཕྱོགས་ལ་གཏོར་རོ། །དེ་ནས་གྲང་དུས་ཡིན་ན་ཆུ་དྲོན་

[224B] ༑དྲོ་དུས་ཡིན་ན་ཆུ་གྲང་མོས་ཁྲུས་བྱེད་དུ་གཞུག་གྲུབ་ན་ལུས་རིལ་པོ་བཀྲུ། རྒས་པ་འམ། རྒས་པ་འམ། ན་བ་འམ། ཆུ་མ་འབྱོར་ན་ཡན་ལག་ལྔ་ཁྲུས་བྱས་ལ། མཁན་པོའི་ཞབས་
གཉིས་ལ་གཏུགས་པའི་ཕྱག་གསུམ་བྱས་ཏེ། མདུན་དུ་ཙོག་ཙོག་པུར་འདུག་པའི་ཕྲག་པ་གཡོན་པ་ལ་གདིང་བ། མཐད་གོས། བླ་གོས་གསུམ་ནང་ལ་བརྒྱད་བལྟབ་ཏུ་བཀལ་
ནས༑ ཆོས་གོས་ཀྱི་སྣེ་མོ་བསྒྲུབ་བྱའི་ལག་པ་གཡོན་པའི་ཁར་བཞག་གཉིས་ཀའི་ལག་པ་གཡས་པས་སྟེང་ནས་བཀབ་ལ་འདི་སྟོང་དུ་རྒྱུན་ཏུ་གྱོན་པའི་ཆོས་གོས་བླ་གོས་ཞེས་བྱ་བ་ཁྱིམ་
པ་དང་མུ་སྟེགས་ཅན་ལས་རྟགས་ཁྱད་པར་དུ་འགྱུར་པ་དགེ་སྦྱོང་གི་དྲན་པ་གསོ། སྦྲང་པུ་དང། ཤ་སྦྲང་དང། རླུང་དང་ཉི་མ་ལ་སོགས་པའི་ཚ་གྲགས་གི་རེག་པ་ལས་སྐྱོབ་པའི་གོས་
སུ་གནང་བ་ཡིན་པས་དུས་རྒྱུན་དུ་སྟོད་གཡོགས་འདི་ལྟ་བུ་རེ་འཆང་སྙམ་པ་གྱིས་བྱས་ལ། ཕྲག་པ་གཡས་ལ་བཞག་མཐར་གོས་ལའང་སྔར་བཞིན་བྱས་ལ། འདི་སྨད་དུ་གྱོན་པར་
བྱེད་པའི་མཐོང་ དོ་ཚ་བའི་གནས་ལས་སྐྱོབ། སྦྲང་བུ་ལ་སོགས་པའི་རེག་པ་བསྲུང། ཁྱིམ་པ་དང་མུ་སྟེགས་ཅན་ལས་རྟགས་ཁྱད་པར་དུ་འགྱུར་
དགེ་སྦྱོང་གི་དྲན་པ་གསོ་བའི་གོས་སུ་གནང་བ་ཡིན་པས། དུས་རྒྱུན་དུ་སྨད་གཡོགས་འདི་ལྟ་བུ་རེ་འཆང་སྙམ་པ་གྱིས། རྒྱ་གར་ན་རུང་བའི་ཚོན་གསུམ་ལ་ཁ་དོག་དན་པར་བྱེད་པས། 
རྒྱགས་པ་དང་དྲེགས་པ་འཇོམས་པའི་དོན་ཡིན་ཞིང་སྟོན་པས་ཀྱང་སྟོད་གཡོགས་སྨད་གཡོགས་འདི་ལྟ་བུ་བསྣམས་ནས་འདིའི་ལམ་ལ་བསླབ་ཤིང་སངས་རྒྱས་ནས། རྗེས་འཇུག་

[225A]༄༅། །རྣམས་ལའང་གོས་འདི་ལྟ་བུ་གནང་བ་ཡིན་པས། སྟོད་གཡོགས་སྨད་གཡོགས་འདི་ལྟ་བུ་གྱོན་ལ། སེམས་དུལ་བ་དང་ཞི་བར་བྱེད་དགོས་པ་ཡིན་བྱས་ལ་གཡས་
སུ་སྤོ༑ ལྷུང་བཟེད་ཀྱི་ནང་དུ་ནས་འབྲུ་ལ་སོགས་པའི་དངོས་པོ་བླུག་ལ། མཁན་སློབ་གཉིས་ཀའི་ལག་པ་གཡོན་པ་འོག་ཏུ་བྱས། གཡས་པས་སྟེང་ནས་བཟུང་ལ། འདི་ལྷུང་བཟེད་
ཅེས་བྱ་བ་ཁྱིམ་པའི་ཁ་ཕོར། མུ་སྟེགས་ཀྱི་སློད་ཕོར། རབ་བྱུང་དམན་པ་གཞན་ལས་སྣོད་སྤྱད་ཀྱི་རྟགས་ཁྱད་པར་ཅན་དུ་གྱུར་པ་ཡིན། འདི་ཟས་ཀྱིས་འགེངས་པ་བཞིན་དུ་རང་གི་
ཤེས་རྒྱུད་ཡོན་ཏན་གྱིས་འགེངས། འདིའི་ནང་ནས་ཟས་ལ་ལོངས་སྤྱོད་པ་བཞིན་ཏུ་ཆོས་ལ་ལོངས་སྤྱོད། མཐའ་གཉིས་སྤངས་པའི་བསོད་སྙོམས་སྤྱོད་པའི་སྣོད་དུ་སྟོན་པས་གནང་བ་ཡིན་
པས༑ དུས་རྒྱུན་དུ་སྣོད་སྤྱད་འདི་ལྟ་བུ་འཆང་སྙམ་པ་གྱིས། གདིང་བ་ལ་འཆང་ལུགས་སྔར་པ་ཞེན་ འདི་གདིང་བ་བྱ་བ་ཁྱིམ་པའི་དཀར་པོ། །གང་ཟག་གི་ཁྲ་བོ་ཕལ་
ཆེར་མ་ཉམས་པ་དང། དགེ་འདུན་གྱི་རྩྭའི་གདན་མ་གཏོགས་པ་གནས་མལ་ལ་ལོངས་སྤྱོད་པའི་དུས་སུ། འདིས་བསྐྱབས་ནས་ལོངས་སྤྱོད་དགོས་པ་ཡིན། ཆུ་ཚགས་གཏང་
ལ་འདི་ཆུ་ཚགས་བྱ་བ་སངས་རྒྱས་ཀྱི་བསྟན་པ་སྙིང་རྗེས་རབ་ཏུ་ཕྱེ་བ་ཡིན་ཞིང། སོ་སོར་ཐར་བའི་སྡོམ་པ་གཞན་ལ་གནོད་པ་གཞི་དང་བཅས་པ་ལས་ལྡོག་པ་ཡིན་པས། སེམས་
ཅན་ཐམས་ཅད་ལ་གནོད་པ་སྤངས་དགོས། ཁྱད་པར་དུ་ཆུ་འདི་འབྲེལ་ཆེ་འབྱུང་ཉེ། ནང་དང་ནུབ་ངུ་ཆུ་ལ་ལོངས་སྤྱོད་དགོས་པས་ཆུ་ཚགས་འདི་འདྲ་རེ་འཆང་ཞིང། དེས་མཚོན་ནས་

[225B] ཞེས་བརྗོད་ལ་སྦྱིན་ནོ། །གྲོགས་ལྡན་གྱིས་མཐང་ །
དེའི་སྟེང་དུ་བླ་གོས་བརྐྱང་བ་བསྐོན་ཏེ། དེ་ནས་མཁན་པོས་གཡས་གཡོན་གྱི་སྣེ་མོ་མདུན་དུ་ལྷན་གཅིག་བྱས་ཐལ་མོ་སྦྱོར་དུ་བཅུག་སྟེ། དེ་ནས་མཁན་པོས་བསྒྲུབ་བྱའི་མདོར་མེ་ཏོག་
བཞག་ལ། དགེ་འདུན་རྣམས་ཀྱིས་སྨོན་ལམ་གནང་བ་ཞུ་བྱས་ལ། དགེ་འདུན་རྣམས་ཀྱིས་མེ་ཏོག་འཐོར་བ་དང་བཅས་ཏེ་ཐར་པའི་རྒྱལ་མཚན་བརྟན་པར་འགྱུར་ཅིག་ཚངས་པར་སྤྱོད་
པ་ཚེའི་མཐར་ཕྱིན་པར་གྱུར་ཅིག་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག་སྐྱེ་བ་དང་ཚེ་རབས་ཐམས་ཅད་དུ་རབ་ཏུ་བྱུང་བའི་ཚུལ་ཁྲིམས་རྣམ་པར་དག་པར་དང་ལྡན་པར་
གྱུར་ཅིག་ཅེས་བརྗོད་ལ་བསྐོན། ཞར་ལ་མཚན་མཚོར་བར་བརྟག་གཞན་ལ་འཚོལ་ན་ཆེ་གེ་མོས་འདིའ་གོས་ཚགས་ལེགས་པར་སློབ་པ་དང། བདག་གི་བྱ་བ་ཡང་བསྒྲུབ་མཛོད་
ཅེས་བསྒོ། །དེས་ཀྱང་སྔར་ལྟར་གྱོན་ལུགས་ལེགས་པར་སློབ་ཅིང། ཞར་ལ་མཚན་གཉིས་པ་ལ་སོགས་པ་ཡིན་མ་ཡིན་བརྟགས་ལ། མིན་ན་ཆད་དང་མི་ལྡན་པར་གདའ་ལགས་
ཞེས་བརྡ་སྤྲོད། དེའི་ཚེ་དགེ་སློང་གཞན་ཞིག་གིས་བསྒྲུབ་བྱའི་གདིང་བ་ཉིས་བལྟབ་བྱས་པའི་གླེགས་བུ་ཕྱེད་པ་མདུན་ཕྱོགས་ལ་འོང་བ་བྱས་ཏེ་བཏིང་སྒྲུབ་བྱས་དེའི་སྟེང་ནས་སྟོན་པ་དང་
མཁན་པོ་ལ་ཕྱག་གསུམ་འཚལ་ཏེ་མདུན་དུ་ཙོག་ཙོག་པུར་ཐལ་མོ་སྙིང་ཀར་སྦྱོར་དུ་བཅུག་ལ། ཁྱོད་རབ་ཏུ་བྱུང་བར་འདོད་པ་ཤིན་ཏུ་ལེགས། ལེགས་པའི་རྒྱུ་མཚན་མདོ་ལས། ཁྱིམས་

[226A]༄༅། །པ་དང་རབ་ཏུ་བྱུང་བ་གཉིས་ལ་ཁྱད་པར་ཤིན་ཏུ་ཆེ་བར་གསུངས་ཏེ། དུས་གསུམ་གྱི་སངས་རྒྱས་ཐམས་ཅད་རབ་ཏུ་བྱུང་བའི་རྟེན་ཁོ་ནས་སངས་རྒྱས་པ་ཡིན་གྱི། ཁྱིམ་
པའི་རྟེན་ལ་སངས་རྒྱས་པ་སུ་ཡང་མེད། ཁྱད་པར་ཁམས་གསུམ་གྱི་སེམས་ཅན་ཐམས་ཅད་ཀྱིས་དུས་བསྐལ་པའི་བར་དུ་རང་གི་བུ་དང་ཆུང་མ་སོགས་སྦྱིན་པར་བཏང་བའི་བསོད་
ནམས་ལས། རབ་ཏུ་བྱུང་བར་འདོད་པའི་བསམ་པ་དག་པས་དགོན་པར་གོམ་པ་གཅིག་པོར་བ་བསོད་ནམས་ཆེ་བ་སོགས་མཐའ་ཡས་པ་གསུངས་དེ་ལྟ་བུའི་རབ་བྱུང་བསྒྲུབ་པ་
ལ༑ བརྗེད་གསུམ་དགོས་པས་རྟགས་ཆ་ལུགས་བརྗེད་ལེགས་པར་གྲུབ་པ་ཡིན། བསམ་པ་བརྗེ་བ་ཁྱིམ་པའི་ཉེས་དམིགས་དང་རབ་ཏུ་བྱུང་བའི་ཕན་ཡོན་དྲན་པར་བྱས་ནས།།
ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རབ་ཏུ་བྱུང་བའི་ཚུལ་
ཁྲིམས་རྣམ་པར་དག་པ་བླངས་ཏེ། ཇི་སྲིད་མ་ཤིའི་བར་དུ་བསྲུང་སྙམ་པའི་བསམ་པ་ཁྱད་པར་ཅན་དུངས་པ་ཞིག་བསྐྱེད་མཛོད། དེ་དག་མི་བརྗེད་པའི་བརྡར་མིང་སྤོ་བ་ཡིན་
པས༑ ཁྱོད་རང་མིང་འདི་ཞེས་བྱ་བ་གྱིས། ཞེས་སྡེ་བའི་མིང་གི་མཐའ་ཅན། དཔལ་དང་འོད་ཟེར་དང་གྲགས་པ་དང་བཟང་པོའི་མཐའ་ཅན་ནས། མཁན་པོའི་མིང་གི་
མཐའ་ཅན་བཏགས་ལ། མིང་དེ་ནས་སྨོས་ཏེ་འདིའི་རྗེ་ཟློས་མཛོད། མཁན་མོ་དགོནས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་

[226B] །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་
དགེ་འདུན་ལ་སྐྱབས་སུ་མཆིའོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ། ཤཱཀྱ་སེང་གེ་ཤཱཀྱའི་རྒྱལ་པོ་གཙོ་
བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་སྟེ། ཁྱིམ་པའི་རྟགས་སྤོང་ངོ། །རབ་ཏུ་བྱུང་བའི་རྟགས་ཡང་དག་པར་ལེན་ཏོ། །ལན་གསུམ་བཟླས། དེ་རབ་བྱུང་དུ་བསྒྲུབ་
པའི་ཐབས་ཡིན་ནོ། །ཁྱོད་རང་ལེགས་སོ་གྱིས་བྱ། བསྒྲུབ་བྱས་ལེགས་སོ་བྱའོ། །འདིའི་བསླབ་བྱ་ལ་ཁྱིམ་པའི་རྟགས་སྤངས་ཏེ་རབ་ཏུ་བྱུང་བའི་རྟགས་ཆ་ལུགས་དང་ལྡན་པ་
མཁན་པོ་ལ་གུས་པ་སོགས་བྱེད་དགོས་སོ། །ཞེས་བརྗོད་པར་བྱའོ། །རབ་བྱུང་གཅིག་པུར་བསྒྲུབ་ན། ཕྱག་གསུམ་འཚལ་བ་དང། འགྲེང་ནས་ལག་པ་ཐལ་མོ་སྦྱར་ཏེ་འདུད་
པ་དང་བཅས་པས། མཁན་པོ་རིན་པོ་ཆེ་བཀའ་དྲིན་ཚེ་ལགས་ཞེས་བརྗོད་དུ་གཞུག་མཁན་པོ་སོགས་དགེ་སློང་རྣམས་ཀྱིས་མེ་ཏོག་འཐོར་ཞིང་ཐར་པའི་རྒྱལ་མཚན་བརྟན་པར་གྱུར་ཅིག་
ཞེས་སོགས་སྔར་ལྟར་དང། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང། ཞེས་སོགས་བརྗོད།། །།དེ་ནས་དགེ་ཚུལ་དུ་བསྒྲུབ་པ་ལ། དགེ་ཚུལ་གྱི་སློབ་དཔོན་དུ་འོས་བ་གཞན་
ལ་འཚོལ་ན། མཁན་པོས་དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ཞིག་ལ། མང་དུ་ཐོས་པའི་འདུལ་བ་འཛིན་པ་ཆེན་པོ་དགེ་སློང་ཆེ་གེ་མོ་ཞེས་བྱ་བས། ཚེ་དང་ལྡན་པ་

[227A]༄༅། །འདི་ཉིད་ལ་དགེ་ཚུལ་གྱི་སྡོམ་པ་རྣམ་པར་དག་པ་ཞིག་བཀས་གནང་བར་ཞུ། ཞེས་བརྗོད་ལ་གཏང། དེས་ཀྱང་ཅི་ཚེ་དང་ལྡན་པ་འདིའི་བར་ཆད་ཀྱི་ཆོས་རྣམས་
ཡོངས་སུ་དག་གམ། ཞེས་དྲི། མཁན་པོས་ཡོངས་སུ་དག་གོ་ཞེས་ཁོ་ན་ཉིད་མཆི་ཡིན་གདའོ། །ཞེས་ལན་བཏབ། མཁན་སློབ་སྦྲགས་ནས་བྱེད་ན་འདི་མི་དགོས། དེ་ནས་སློབ་
དཔོན་གཞན་ཡོད་ན་སློབ་དཔོན་དང་མེད་ན་མཁན་པོས་བསྒྲུབ་བྱ་དེ་སྟོན་པའི་སྐུ་དང། རང་ལ་ཕྱག་གསུམ་གསུམ་འཚལ་དུ་བཅུག་མདུན་དུ་ཙོག་ཙོག་པུར་འདུག་སྟེ་ཐལ་མོ་སྙིང་
ཁར་སྦྱོར་དུ་བཅུག་ནས། ཁྱོད་དགེ་ཚུལ་དུ་སྒྲུབ་པ་ལ་ངེས་འབྱུང་གི་བསམ་པ་གལ་ཆེ་བ་ཡིན་པས། ཇི་སྐད་དུ་མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས་
ཡི་དྭགས་བཀྲེས་ཤིང་སྐམ་པས་ཉམས། དུད་འགྲོ་གཅིག་ལ་གཅིག་ཟས་ཉམས། མི་དག་འཚོ་བ་ཐུང་བས་ཉམས། ལྷ་དག་བག་མེད་པ་ཡིས་ཉམས། འཁོར་བ་ཁབ་ཀྱི་རྩ་མོ་ལ་
བདེ་བ་ནམ་ཡང་ཡོད་མ་ཡིན། ཞེས་གསུངས་པ་ལྟར། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅིལ་
ལོངས་སྤྱད་ཀྱང་སྡུག་བསྔལ་གྱི་ལོངས་སྤྱོད་ལས་མི་འདུག་པས། འཁོར་བའི་སྡུག་བསྔལ་མཐའ་དག་ལས་ཐར་པའི་སྐྱབས་དམ་པ་རྫོགས་པའི་སངས་རྒྱས་ཀྱི་གོ་འཕང་སེམས་
ཅན་ཐམས་ཅད་ཀྱི་དོན་དུ་ཐོབ་པར་བྱ་དགོས། དེའི་ཕྱིར་དུ་སངས་རྒྱས་ལ་སྐྱབས་སྟོན་པ། ཆོས་ལ་སྐྱབས་དངོས། དགེ་འདུན་ལ་སྐྱབས་སྒྲུབ་པའི་ཟླ་གྲོགས་ཞུས་ཏེ་དགེ་ཚུལ་

[227B] དེས་ན་བདག་སྤང་བྱ་བཅུ་སྤོང་བའི་དགེ་ཚུལ་དུ་གཟུང་དུ་
གསོལ། སྙམ་པའི་སྒོ་ནས་འདིའི་རྗེས་ཟློས་མཛད། རང་སྒྲུབ་བྱ་དེའི་མཁན་སློབ་གང་ཡང་མིན་ན། བཙུན་པ་དགོངས་སུ་གསོལ། ཞེས་དང་སློབ་དཔོན་ཡིན་ན། སློབ་
དཔོན་དགོངས་སུ་གསོལ། ཞེས་དང་སྔར་གྱི་མཁན་པོ་ཡིན་ན། མཁན་པོ་དགོངས་སུ་གསོལ། ཞེས་པའི་མཇུག་ཏུ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་
སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་
དགེ་འདུན་ལ་སྐྱབས་སུ་མཆིའོ། །བདག་ཇི་སྲིད་འཚོའི་བར་དུ་དགེ་ཚུལ་དུ་བཙུན་པས་བཟུང་དུ་གསོལ། །འདི་རང་དོན་དུ་བརྗོད་པའི་སྔགས་ཡིན་པས་གཉིས་པའི་ཡང་རྗེས་ཟློས་
གྱིས་ཞེས་བརྡ་སྤྲད་ལ་གཉིས་པ་བརྗོད། གསུམ་པའི་སྐབས་སུ་གསུམ་བ་འདི་ལ་སྐྱབས་བརྗོད་བདག་བརྗོད་གོང་དུ་སོང། གཞན་བརྗོད་པའི་ཐོག་མར་དགེ་ཚུལ་གྱི་སྡོམ་པ་སྐྱེ་བ་
ཡིན་ཏེ། མདོར། དཔེར་ན་གཞན་བརྗོད་པའི་དུས་ན་དགེ་ཚུལ་ཉིད་བཞིན་ནོ། །ཞེས་གསུངས་པས་དགེ་ཚུལ་དུ་ཞེས་པའི་ཚིག་རྫོགས་པ་དང་ཁྱོད་ལ་སྡོམ་པ་སྐྱེ། དེར་ཁྱོད་ཀྱི་
སློབ་དཔོན་དུ་གྱུར་པ་ཡིན་ཞིང། དགེ་ཚུལ་དུ་ཞེས་པའི་སྐབས་སུ་ངེད་ཀྱི་སྐད་གཟེངས་མཐོབ་དང། སེ་གོལ་གྱིས་བརྡ་སྦྱོར་བས། དེ་དུས་བདག་གི་རྒྱུད་ལ་དགེ་ཚུལ་གྱི་སྡོམ་པ་

[228A]༄༅། །སྐྱེས་པའི་དུས་འདི་ཁོ་ན་ཡིན་སྙམ་པའི་ཐོབ་བློ་སྐྱེས་བ་ཤིན་ཏུ་གལ་ཆེ་བ་དང། སློབ་དཔོན་དུ་གྱུར་ནས་བཙུན་པ་ཞེས་མི་བརྗོད་པར། སློབ་དཔོན་ཞེས་བརྗོད་
དགོས་པ་ཡིན་པས་མ་ཡོངས་པར་ཡིད་ལ་ཞོག་ལ། གསུམ་པའི་ཡང་རྗེས་ཟློས་གྱིས་ཞེས་བརྗོད། མཇུག་ཏུ་དགེ་ཚུལ་དུ་བསྒྲུབ་པའི་ཐབས་ཡིན་ནོ། །ཁྱོད་རང་ལེགས་སོ་
གྱིས་བྱ། སློབ་མས་ལེགས་སོ་ཞེས་བརྗོད་དོ། །དེས་དངོས་གཞིའི་ཆོ་ག་གྲུབ། མཇུག་གི་ཆོ་ག་ལ་གཉིས་ཡོད་པའི་དང་པོ་ཐོབ་དུས་གོ་བ་དེ་མང་དུ་ཐོས་པའི་འདུལ་བ་འཛིན་པ་
ཆེན་པོ་དགེ་སློང་ཆེ་གེ་མོས་མཛོད་ཅིག་ཅེས་བསྒོ། དུས་གོ་བརྗོད་པའི་དགེ་སློང་གིས་ཉི་མ་རྫོགས་པའི་སར་ཕྱིན་ཏེ་ཐུར་མ་སོར་བཞི་པས་གྲིབ་ཚོད་གཞལ་ཏེ། ཐུར་མ་དེའི་གྲིབ་མ་
སོར་བཞི་ལ་སྐྱེས་བུ་དང། སོར་གསུམ་མན་ཆད་ལ་རྐང་པའི་ཐ་སྙད་བྱས་པའི་དུས་ཚོད་དེས་དེས་བྱས་ནས་གྲལ་ལ་འཁོད་དེ། ཁྱོད་དགེ་ཚུལ་དུ་བསྒྲུབ་པ་ལ་ཆོག་སྦྱོར་དངོས་རྗེས་
གསུམ་ཡོད་པའི་རྗེས་ཀྱི་ཆོ་ག་ལ་གཉིས་ལས། དང་པོ་བསྙེན་བཀུར་གྱི་གནས་དང་གནས་མ་ཡིན་པའི་ཤེས་པའི་ཕྱིར་དུ་དུས་གོ་བ་ལ། ཁྱོད་ཀྱི་རྒྱུད་ལ་དགེ་ཚུལ་གྱི་སྡོམ་པ་ཐོབ་
པའི་དུས། ལོའི་དབང་དུ་བྱས་ན། ལོ་སྐོར་བཅུ་གཉིས་ཡོད་པ་ལས་ལོ་འདི་ཆེ་གེ་ཡིན། དེ་ལ་དུས་ཚིགས་ལྔ་ལས། དགུན་དུས་ཡིན། དེ་ལ་ཟླ་བ་བཞི་ཡོད་པ་ལས་
དགུན་ཟླ་ཆེ་གེ་ཡིན། དེ་ལ་ཡར་ངོ་དང་མར་དོ་གཉིས་ཡོད་པ་ལས་ཡར་ངོ་ཡིན། དེ་ལ་ཚོའི་བཅོ་ལྔ་ཡོད་པ་ལས་ཆེ་གེ་ཡིན། དེ་ལ་ཉིན་མཚན་གྱི་ཆ་གཉིས་ཡོད་པ་ལས་ཉིན་

[228B] དེ་ལ་ཆ་ཤས་བཅུ་བཞི་ཡོད་པ་ལས་ཆེ་གེའི་དུས་ཡིན། གྲིབ་ཚོད་སྐྱེས་བུ་ཆེ་གེ་དང། རྐང་པ་ཆེ་གེའི་དུས་སུ། གཙུག་ལག་ཁང་ཆེ་གེ་མོ་རུ། མཁན་པོ་ཆེ་གེ་ལས་
ཁྱོད་ཀྱི་དགེ་ཚུལ་གྱི་སྡོམ་པ་ཐོབ་པ་ཡིན་པས་དེ་རྣམས་ཡིད་ལ་བཞག་ནས་བསྙེན་བཀུར་གྱི་གནས་དགེ་སློང་རྣམས་དང། རང་ལས་རྒན་པའི་དགེ་ཚུལ་རྣམས་གྲལ་གོང་དུ་ཞོག་
རྙེད་པ་དང་པོར་ཕུལ། ཕྱག་དང་སྔོན་དུ་ལྡང་བ་སོགས་གུས་པའི་ལས་ཀྱིས། དེ་ལྟར་བྱས་པས་གཞན་རྒྱུད་ཀྱི་བསླབ་པ་ལ་གུས་པར་བྱས་པའི་ཕན་ཡོན་ཡོད། དགེ་སློང་མ་དང་
དགེ་སློང་ཕའི་ཕྱག་མ་ལེན། རང་ལས་བསླབ་པ་གཞོན་པའི་དགེ་ཚུལ་དང། དགེ་ཚུལ་མ་རྒན་གཞོན་ཐམས་ཅད་དང། དགེ་བསྙེན་ཕ་མ་སོགས་ཀྱི་ཕྱག་དང་བསྙེན་བཀུར་དང་
དུ་ལོང༑ དེ་ལྟར་བྱས་པས་རང་རྒྱུད་ཀྱི་བསླབ་པ་ལ་གུས་པར་བྱས་པའི་ཕན་ཡོན་ཡོད། དུས་མཉམ་པ་བྱུང་ན་གཅིག་གིས་གཅིག་ལ་ཕྱག་བྱ་མི་དགོས། གྲལ་མགྱོགས་གྲལ་
བྱས་པས་ཆོག་དེ་ལྟར་བྱས་པས་དངོས་སུ་སྡོམ་པ་ཐོབ་པའི་འདུ་ཤེས། སྟོན་པའི་བཅས་པ་དང་མཐུན་ཞིང། ངེས་འབྱུང་གི་བསམ་པས་ཟིན་པས་སངས་རྒྱས་ཐོབ་
པའི་ཕན་ཡོན་ཡོད་པས་དེ་རྣམས་ཐུགས་ལ་བཞག་ནས་ཕྱག་ལེན་ལ་ཐོབས་པ་མཛོད། དེ་མཇུག་ཆོག་དང་པོ་ལགས། གཉིས་པ་དགེ་བའི་བཤེས་གཉེན་པས་གསུང་བར་འགྱུར་
པས་དེ་ལ་སྙན་གཏོད་མཛོད། ཅེས་བརྗོད། དེ་ནས་བསླབ་པ་བརྗོད་པ་པོས། དགེ་བའི་བཤེས་གཉེན་པས་གསུང་པ་དེ་རྣམས་ཀྱང་སེམས་ལ་བཞག་ནས་ལག་ལེན་ལ་ཐེབས་

[229A]༄༅། །པར་བྱེད་དགོས་པ་ཡིན། དེ་མཇུག་ཆོག་གཉིས་པ་ཐོབ་པ་མི་ཉམས་ཤིང་འཕེལ་བར་བྱ་བའི་ཕྱིར་བསླབ་པ་བརྗོད་པ་ནི། སྡོམ་པ་ཐོབ་པ་ཙམ་གྱིས་མི་ཆོག་བསྲུང་
དགོས༑ བསྲུང་ལུགས་ནི། དགྲ་བཅོམ་པ་རྣམས་ཀྱིས་སྤང་བྱ་བཅུ་པོ་ཡིད་ཀྱིས་སྤངས་ཤིང་ལུས་ངག་གིས་དེ་ལས་སླར་ལོག་པ་བཞིན་དུ་བདག་གིས་ཀྱང་དུས་འདི་ནས་མ་ཤིས་བར་
དུ་སྦད་བྱ་བཅུ་པོ་འཁོར་དང་བཅས་པ་ཡིད་ཀྱིས་སྤངས་ནས། ལུས་ངག་གིས་སླར་ལྡོག་སྙམས་པ་གྱིས་ལ་འདིའི་རྗེས་ཟློས་གྱིས་སློབ་དཔོན་དགོངས་སུ་གསོལ། ཇི་ལྟར་འཕགས་པ་
དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་
ཇི་སྲིད་འཚོའི་བར་དུ། སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་
བོ༑ ༑རྗེས་སུ་བསྒྲུབ་པོ༑ ༑རྗེས་སུ་བགྱིད་དོ། །གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང། མི་ཚངས་པར་སྤྱོད་
པ་དང། རྫུན་དུ་སྨྲ་བ་དང། འབྲུའི་ཆད་དང། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང། གླུ་གར་དང་རོལ་མོའི་སྒྲ་དང། ཕྲེང་བ་དང། སྤོས་ཉུག་
པ་དང། རྒྱན་དང་ཁ་དོག་འཆང་བ་དང། ཁྲི་སྟན་མཐོན་པོ་དང། ཁྲི་སྟན་ཆེན་པོ་དང། དུས་མ་ཡིན་པའི་ཁ་ཟས་དང། གསེར་དངུལ་ལེན་པ་སྤངས་ཏེ། གསེར་

[229B] །བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་མ་བྱིན་པར་ལེན་པ་དང། མི་ཚངས་པར་སྤྱོད་པ་དང་
རྫུན་དུ་སྨྲ་བ་དང། འབྲུའི་ཆང་དང། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང། གླུ་གར་དང་རོལ་མོའི་སྒྲ་དང། ཕྲེང་བ་དང། སྤོས་ཉུག་པ་དང། རྒྱན་
དང་ཁ་དོག་འཆད་བ་དང། ཁྲི་སྟན་མཐོན་པོ་དང། ཁྲི་སྟན་ཆེན་པོ་དང། དུས་མ་ཡིན་པའི་ཁ་ཟས་དང། གསེར་དངུལ་ལེན་བ་སྤངས་ཏེ། གསེར་དངུལ་ལེན་པ་ལས་
སླར་ལྡོག་པར་བགྱིའོ། །ཡན་ལག་བཅུ་བ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་བ་ལ་རྗེས་སུ་སློབ་པོ། །རྗེས་སུ་བསྒྲུབ་པོ། །རྗེས་སུ་བགྱིད་དོ། །ཐབས་
ཡིན་ནོ། ལེགས་སོ་བྱའོ། །དེ་ལྟར་དངོས་སུ་བླངས་བའི་བསླབ་པ་བཅུ་ལས་རྩ་བ་བཞི་ལས་འདས་ན་ཕམ་པ་དང་འདྲ་བའི་ཉེས་བྱས། ཡན་ལག་དྲུག་ལས་འདས་ན་བཤགས་བྱའི་ཉེས་
བྱས༑ སྡོམ་པ་བླངས་པའི་ཕྱོགས་མཐུན་ལས་འདས་ན་བསྡམ་བྱའི་ཉེས་བྱས། འཆང་བ་ལ་སོགས་པ་ཉེས་མེད་དུ་གནང་བ་རྣམས་ལ་ཉེས་བ་མེད་པར་ཤེས་པར་གྱིས་ལ་ལེགས་པར་སྲུངས་
ཤིག་ཞེས་བརྗོད་དོ། །དེ་ལྟར་དགེ་ཚུལ་དུ་གྱུར་ནས་ཁྱིམ་པ་ཡིན་ན་འཕགས་པ་ཚུན་ཆད་ཀྱིས་ཀྱང་ཕྱག་བྱ་བའི་གནས་སུ་གྱུར་པ་ཡིན་པས། དགའ་སྤྲོ་རྒྱ་ཆེན་པོ་གྱིས། དེ་ཉིན་བསྙེན་
རྫོགས་སུ་སྒྲུབ་ན་མཇུག་ཆོག་གཉིས་ཀྱང་མི་དགོས། མི་སྒྲུབ་ན། དེ་ཐམས་ཅད་མཁན་པོའི་སྐུ་དྲིན་ལས་བྱུང་བ་ཡིན་པས་མཁན་པོ་ལ་ཕྱག་གསུམ་ཚོལ་ལ་སྐུ་དྲིན་ཆེ་ལགས་ཞེས་བརྗོད། །

[230A]༄༅། །དེས་ཀྱང་སྐུ་དྲིན་ཆེ་ལགས་ཞེས་བརྗོད། གཞན་རྣམས་ཀྱིས་མེ་ཏོག་འཐོར་བ་དང་བཅས་ཏེ། གོང་གི་སྨོན་ལམ་བཞི་གདབ་ཅིང། བཞི་པ་ལ་ཚེ་རབས་ཐམས་
ཅད་དུ་དགེ་ཚུལ་གྱི་སྡོམ་པ་རྣམ་པར་དག་པ་དང་ལྡན་པར་གྱུར་ཅིག་ཞེས་བསྒྱུར། །དེ་ནས་བསྙེན་རྫོགས་སུ་སྒྲུབ་པ་ལ། སྒྲུབ་བྱ་ལོ་ཉི་ཤུ་ལོན་ཅིང་བསྙེན་རྫོགས་སྒྲུབ་པར་འདོད་ན་
དེའི་ཆོས་གོས་གསུམ་དང་ལྷུང་བཟེད་གདིང་བ་སོགས་ཡོ་བྱད་གང་དགོས་རང་ལ་ཡོད་པའམ། མེད་ན་གཡར་པོ་ཚུན་ཆད་ཀྱིས་བཙལ་ལ་ཚགས་སུ་གཞུག་མཁན་པོས་ལས་སློབ་
གསང་སྟོན། ཁ་སྐོང་གི་དགེ་སློང་ལས་གྲལ་དུ་འདུ་འོས་རྣམས་ལ་ཚིག་གིས་གསོལ་བ་གདབ། དེ་རྣམས་ཀྱིས་ཀྱང་བཤགས་བསྡམས་སོགས་ཀྱིས་རྒྱུད་དག་པར་བྱས་ཏེ་འདུ་དགོས་
ཤིང༑ ལག་ལེན་ལ་འདུས་ནས་ལྟུང་བཤགས་དང་སྤྱི་བཤགས་སོགས་བཏོན་ནས་མཐོང་སྡོམ་དྲི་ལན་བྱ། མཁན་པོ་འམ། དེས་བསྒོས་བས་གནས་མལ་དང་སྟོན་པའི་སྐུ་བརྙན་
བཤམས་པ་སོགས་སྔར་ནས་བྱས་བཞིན་པ་ཡིན་ན་དེས་འཐུས་ཤིང། མིན་ན་སྔར་ལྟར་ལེགས་པར་བཤམས། སྒྲུབ་བྱའི་ཆོས་གོས་གསུམ་དང་གདིང་བ་སྔར་ལྟར་བལྟབ་པ་བརྒྱད་ནས་
མགོ་མཁན་པོ་ངོས་ལ་བསྟན་ནས་བཞག་ལྷུང་བཟེད་དང་ཆུ་ཚགས་ཀྱང་དེ་བཞིན་ལོགས་སུ་བཞག་མཁན་པོའི་མདུན་དུ་མེ་ཏོག་དང། སྒྲུབ་བྱའི་སྟན་དུ་ཕ་གུ་རྩ་དང་བཅས་
བ་སྟ་གོན་བྱ། སྒྲུབ་བྱ་རྒན་པའི་མཐའ་ལོགས་སུ་བཞག་མཁན་པོས་ལས་གྲལ་བ་དང་སྒྲུབ་བྱ་ལ་མེ་ཏོག་གཏང་ལས་གྲལ་གྱི་དགེ་འདུན་ལ་ཕྱག་གསུམ་བཙལ། འགྲེངས་

[230B] དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་མིང་འདི་ཞེས་བགྱི་བ་འདི་དགེ་འདུན་ལས་བསྙེན་པར་རྫོགས་པར་འཚལ་ནས་དགེ་འདུན་ལ་
བསྙེན་པར་རྫོགས་པར་གསོལ་ན། དགེ་སློང་མང་དུ་ཐོས་པའི་འདུལ་བ་འཛིན་པ་ཆེན་པོ་ཆེ་གེ་མོས་ལས་ཀྱི་སློབ་དཔོན་བཀས་གནང་བ་ཞུ། དགེ་སློང་མང་དུ་ཐོས་བའི་འདུལ་བ་
འཛིན་པ་ཆེ་གེ་མོས་གསང་སྟེ་སྟོན་པའི་སློབ་དཔོན་བཀས་གནང་བ་ཞུ། ཆེ་གེ་མོས་དབུ་མཛད་པ་རྣམས་ཀྱིས་ལས་ཀྱི་ཁ་སྐོང་མཛད་ནས། ཚེ་དང་ལྡན་པ་འདི་ལ་བསྙེན་པར་རྫོགས་
པའི་སྡོམ་པ་རྣམ་པར་དག་པ་ཞིག་བཀས་གནང་བ་ཞུ། དངོས་དེ་ལྟར་གཡར་ངོ་འཕྱར་ཞིང་མཆིས་ལགས། ཞེས་གསོལ་བ་བཏབ་ནས། མཁན་པོ་དང་བསྒྲུབ་བྱས་སྟོན་པ་དགེ་
འདུན་དང་བཅས་པ་ལ་མེ་ཏོག་གཏོར་རོ། །དེ་ནས་བསྒྲུབ་བྱ་ལ་སྟོན་པའི་སྐུ་གཟུགས་འདི་ལ་སྟོན་པ་དངོས་ཀྱི་འདུ་ཤེས་ཞོག་ལ་ཕྱག་གསུམ་གྱིས། བདག་ཉིད་དགེ་སློང་གི་དགེ་
འདུན་གྱི་ནང་དུ་འཇུག་པའི་བསམ་པ་དྲག་པོས་དགེ་སློང་རེ་རེ་ལ་ཕྱག་གསུམ་གསུམ་གྱིས་ཞེས་བརྗོད། ཕྱག་པུས་མོའི་ལྷད་གཉིས། ལག་མཐིལ་གཉིས། མགོ་བོ་སྟེ་ཡན་
ལག་ལྔ་སལ་རེག་བའི་ཕྱག་གམ། དགེ་སློང་རྣམས་ཀྱི་སྒྱིད་པ་ལ་འཁྱུད་ཅིང་མགོ་བོས་རྐང་པ་ལ་གཏུགས་པའི་ཕྱག་བྱ་སྟེ། ཕྱག་གཞན་གྱིས་གོ་མི་ཚོད་དོ། །ཕྱག་འཚལ་
བའི་ཚེ་དགེ་སློང་རེ་རེས་ཚེ་དང་ལྡན་པ་འདིའི་རྒྱུད་ལ་བསྙེན་པར་རྫོགས་པ་དགེ་སློང་གི་སྡོམ་པ་མྱུར་དུ་ཐོབ་པར་གྱུར་ཅིག་ཅེས་སྨོན་ལ་བཏབ་ཅིང་མེ་ཏོག་གཏོར་རོ། །

[231A]༄༅། །བསྒྲུབ་བྱ་དེ་རྩའི་སྟེང་ནས་མཁན་པོ་ལ་ཕྱག་གསུམ་འཚལ་དུ་བཅུག་སྟེ། མཁན་པོའི་མདུན་དུ་ཕ་གུའི་སྟེང་དུ་རྩ་བཏིང་བ་ལ་རྟིད་བ་གཉིས་ཀྱིས་མནན་ནས་ཙོག་
ཙོག་པུར་ཐལ་མོ་སྙིང་ཁར་སྦྱོར་དུ་བཅུག་ནས། ཁྱོད་བསྙེན་པར་རྫོགས་པའི་དགེ་སློང་གི་དངོས་པོ་དོན་དུ་གཉེད་བ་དེ་ཤིན་ཏུ་ལེགས། ལེགས་པའི་རྒྱུ་མཚན། དགེ་སློང་ལ་རབ་ཏུ་
གཅེས་པའི་མདོ་ལས། དགེ་སློང་ཞེས་བྱ་ཆོས་ཀྱི་རྒྱལ་མཚན་ཏེ། དགེ་སློང་ཞེས་བྱ་རྡོ་རྗེའི་སྲོག་ཤིང་ཡིན། དགེ་སློང་ཞེས་བྱ་དུཿ་ དགེ་སློང་ཞེས་བྱ་རྒྱལ་བའི་
སྲས་པོ་ཡིན། དགེ་སློང་ཞེས་བྱ་ཉོན་མོངས་སྲོག་གཅོད་དེ། དགེ་སློང་ཞེས་བྱ་ཐར་བའི་ལམ་འགྲོད་ཡིན། དགེ་སློང་རང་གི་ངོ་བོ་བསྡམ་པ་སྟེ། ཞེས་གསུངས། དེ་ལྟ་བུའི་
བསྙེན་རྫོགས་སུ་སྒྲུབ་པ་ལ། སྔོན་ཆོག་དང་ད་ལྟར་གྱི་ཆོག་གཉིས་གསུངས་པ་ལས། དང་ཆོག་ཉེས་མེད་ཕུན་ཚོགས་ཀྱི་སྒོ་ནས། བསྙེན་པར་རྫོགས་པ་ལ་མཁན་པོ་ལ་བརྟེན་དགོས་
ཤིང༑ དེ་ཡང་བརྟན་མཁས་ཀྱི་ཡོན་ཏན་གཉིས་དང་ལྡན་པའི་དགེ་སློང་ཞིག་ལ་མཁན་པོར་གསོལ་བ་ལན་གསུམ་དུ་འདེབས་གདོས་པས། དད་ཀྱི་མཁན་པོའི་བྱ་བ་འགྲུབ་རུང་དུ་ཡོད་
པ་ལ༑ བདག་མྱ་ངན་ལས་འདས་པ་ལ་ཁང་ཉེ་བའི་དགེ་སློང་གི་དངོས་པོ་སྒྲུབ་མཁན་མཛད་དུ་གསོལ་སྙམ་པས་བསྙེན་རྫོགས་ཀྱི་མཁན་པོར་གསོལ་བ་འདེབས་པ་འདིའི་རྗེས་ཟློས་གྱིས་
སྔར་གྱི་རབ་བྱུང་གི་མཁན་པོ་ཡིན་ན། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་མཁན་པོ་ལ་མཁན་པོར་གསོལ་གྱི། མཁན་པོ་བདག་གི་མཁན་པོ་མཛད་དུ་གསོལ་

[231B] །ཞེས་དང། སློབ་དཔོན་ཡིན་ན། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་སློབ་
དཔོན་ལ་མཁན་པོར་གསོལ་གྱི། སློབ་དཔོན་བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བདག་བསྙེན་པར་རྫོགས་པར་བགྱིའོ། །ཞེས་དང། མཁན་སློབ་
གང་ཡང་མིན་ན། སློབ་དཔོན་ཞེས་པའི་ཚབ་ཏུ་བཙུན་པ་ཞེས་པ་བཅུག་ནས། གསོལ་བ་འདེབས་སུ་གཞུག་ཅིང་མཁན་པོར་འགྱུར་འཚམས་སྔར་ལྟར་བརྡ་སྤྲད། མཇུག་ཏུ། །
ཐབས་ལེགས་བྱའོ། །དེ་ནས་མཁན་པོས་ཕྱག་གསུམ་འཚོལ་ལ་དེད་ཀྱི་མདུན་དུ་ཤོག་ཅིག་ཅེས་བསྒོ། །གྲོགས་བྱེད་པས་ཆོས་གོས་གསུམ་པོ་སོ་སོར་བལྟབ་པ་ཕྲག་པ་གཡོན་པ་
ལ་བཀལ་ནས། འདི་ལ་དངོས་དང་འདི་ལ་རྒྱུའི་བྱིན་བརླབས་འཆགས་པར་གདའ། བྱས་ལ་བརྡ་སྤྲད། མཁན་པོས་ཀྱང་དེ་ལ་མང་དུ་ཐོས་པའི་དགེ་སློང་འདི་ཞེས་བྱ་བས་ཚེ་དང་ལྡན་
པ་འདིའི་ལྷུང་བཟེད་དགེ་འདུན་ལ་སྟོན་པའི་གྲོགས་ལྡན་མཛོད་ཅིག་ཅེས་བསྒོ། དེ་ནས་མཁན་པོ་དང་བསྒྲུབ་བྱ་གཉིས་ཀ་འགྲེངས་ཏེ་གཉིས་ཀའི་ལག་པ་གཡོན་པ་འོག་དང་གཡས་པ་
སྟེང་དུ་བྱས་ཏེ་སྣམ་སྦྱར་བཟུང་ནས། འདི་དགེ་སློང་གི་འཚོ་བའི་ཡོ་བྱད་སྣམ་སྦྱར་དུ་བྱིན་གྱིས་བརླབས་སྙམ་པ་གྱིས་ལ་འདིའི་རྗེས་ཟློས་གྱིས། མཁན་པོ་དགོངས་སུ་གསོལ། །
བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ། རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་པོ། ལན་གསུམ་བཟླས་ལ། དེ་སྣན་སྦྱར་དུ་བྱིན་

[232A]༄༅། །གྱིས་བརླབས་པའི་ཐབས་ཡིན་ནོ། །ཁྱེད་རང་ལེགས་སོ་གྱིས་བྱས་ལ། ཕྲག་པ་གཡས་དོས་སུ་སྤོས་ལ་བཞག་འདི་དགེ་སློང་གི་འཚོ་བའི་ཡོ་བྱད་བླ་
གོས་དང་མཐང་གོས་སུ་བྱིན་གྱིས་བརླབ་སྙམས་གྱིས་ལ་རྗེས་ཟློས་གྱིས་བྱ་བ་བརྗོད་ལ། སྣམ་སྦྱར་གྱི་གནས་སུ་བླ་གོས་དང་མཐང་གོས་ཞེས་འཇུག་གཞན་འདྲ། ཐབས་ལེགས་སྣམ་
སྦྱར་ལྟར་བྱེད། གྲོགས་ལྡན་པས་དེ་བླངས་ཏེ་བལྟབ་པ་བཤིག་སྣམ་སྦྱར་ཕྱིར་འོང་བ་བྱས་བླ་གོས་ནང་དུ་བྱས་ནས་སྦྲགས་ཏེ་བཞག་མཐོང་གོས་ཉིས་བལྟབ་བྱས་པ་བསྒྲུབ་བྱ་
ལ་བསྐོན། དེ་སྟེང་དུ་བླ་གོས་སྣམ་སྦྱར་སྦྲགས་པ་བསྐོན་པའི་གཡོན་ཕྱོགས་ཕྲག་པ་གཡོན་པར་བཀལ། གཡས་ཀྱི་སྣེ་མོ་གཡོན་གྱི་ཕྲག་པའི་སྟེང་དུ་བཞག་གཡས་ཀྱི་དཔུང་
པ་ཕྱིར་ཕྱུང་སྟེ། མཁན་པོས་ཀྱང་བསྐོན་ཞིང་ཐལ་མོ་སྙིང་ཁར་སྦྱར་བཅུག་པའི་མགོ་པོར་མེ་ཏོག་བཞག་ནས། སྨོན་ལམ་བཞི་པོ་ཐམས་ཅད་ཀྱིས་གདབ་ཅིང། བཞི་པ་ཚེ་རབས་
ཐམས་ཅད་དུ་བསྙེན་རྫོགས་ཀྱི་སྡོམ་པ་རྣམ་པར་དག་པ་དང་ལྡན་པར་གྱུར་ཅིག་ཅེས་བསྒྱུར། སྒྲུབ་བྱས་སྣམ་སྦྱར་གྱོན་མ་ཐག་གཏིང་བའི་སྟེང་ནས་དགེ་འདུན་ལ་ཕྱག་གསུམ་
བྱ༑ གལ་ཏེ་ཆོས་གོས་གསུམ་གྱི་རྒྱུ་རུང་བ་ལ་རྒྱུའི་བྱིན་རླབས་བྱེད་ན་སྣམ་སྦྱར་གྱི་རྒྱུ་ལེགས་པར་བལྟབ་པ་སྒྲུབ་བྱའི་ཕྲག་པ་གཡོན་པར་བཀལ་བའི་སྣེ་མོ་མཁན་པོ་དང་སྒྲུབ་བྱ་
གཉིས་ཀས་སྡར་ལྟར་བཟུང་ལ་མཁན་པོས། འདི་སྣམ་སྦྱར་གྱི་རྒྱུར་བྱིན་གྱིས་བརླབ་སྙམ་པ་གྱིས་ལ་རྗེས་ཟློས་གྱིས། མཁན་པོ་དགོངས་སུ་གསོལ། བདག་མིང་འདི་ཞེས་

[232B] །འཚལ་ལ་བར་ཆད་མ་བྱུང་ན་སྣམ་ཕྲན་དགུ་པ་ལ་སོགས་པར་བགྱི་སྟེ། གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ་
བཀྲུའོ། །བརྐྱང་ངོ། །དྲ་འོ། །བསྡེབ་པོ། །གཟུངས་གདབ་བོ། །དྲུབ་བོ། །ཁ་བསྒྱུར་རོ། །ཡད་ན་འདི་ལ་ལྷན་ཐབས་སུ་གླན་ནོ། །རྐྱེན་ཇི་ལྟ་བ་བཞིན་དུ་བགྱིས་ཏེ་ཆོས་གོས་
འདི་ནི་རུང་བ་སྤྱད་པར་འོས་པའོ། །ལན་གསུམ་བཟླས་ལ་ཐབས་ལེགས་བྱའོ། །བླ་གོས་ལ་གཞན་འདྲ་བ་ལ་སྣམ་ཕྲན་བདུན་པར་བགྱི་སྟེ། གླེགས་སྦུ་ཕྱེད་དང་གསུམ་པར་བགྱིའོ། །མཐང་
གོས་ལ་སྣམ་ཕྲན་ལྔ་པར་བགྱི་སྟེ་གླེགས་བུ་ཕྱེད་དང་གཉིས་པར་བགྱིའོ། །ཞེས་བརྗོད་གཞན་སྔར་གྱིས་འགྲེའོ། །ལྷུང་བཟེད་སྟོན་པའི་དགེ་སློང་གིས་ལྷུང་བཟེད་ཀྱི་ནང་དུ་མེ་ཏོག་གམ་
སྨན་ཅུང་ཟད་བཅུག་ལ། ལྷུང་བཟེད་ལག་པ་གཡོན་པར་བཞག་པ་གཡས་པས་ཁ་བཀབ། རྒན་པའི་མཐའ་ནས་བརྩམས་ཏེ་དགེ་སློང་རེ་རེའི་མདུན་དུ་འགྲེངས་ཏེ་འདུད་པ་དང་བཅས་
པས་རྒན་གཞོན་གྱི་བྱེ་བྲག་གིས་བཙུན་པའམ་ཚེ་དང་ལྡན་པ་དགོངས་སུ་གསོལ། ཚེ་དང་ལྡན་པ་མིང་འདི་ཞེས་བགྱི་བའི་ལྷུང་བཟེད་འདི་མི་ཆུང་ངམ་མི་ཆེ་འམ། མི་སྐྱ་འམ་ཞེས་འདྲི་
རེ་རེ་ནས་ལྷུང་བཟེད་བཟང་དོ། །ཞེས་བརྗོད། སྟོན་མཁན་དེ་ལ་དགེ་སློང་གཞན་ཞིག་གིས་སྟོན་ལུགས་སྔར་བཞིན་བྱ། མཁན་པོས་ལེགས་པར་བརྟགས་ནས་འགྲིམ་དུ་བཅུག་པ་
ཡིན་ན་མཁན་པོ་ལ་བསྟན་མི་དགོས། དེ་ལྟ་མ་ཡིན་ན་དགོས། དེ་ནས་ལྷུང་བཟེད་དེ་མཁན་སློབ་གཉིས་ཀ་འགྲེད་པའི་ལག་པ་གཡོན་པར་བཞག་གཡས་པས་སྟེང་ནས་བཀབ་ལ།།

[233A]༄༅། །འདི་དགེ་སློང་གི་འཚོ་བའི་ཡོ་བྱང་ལྷུང་བཟེད་དུ་བྱིན་གྱིས་བརླབ་སྙམ་པ་གྱིས་ལ་འདིའི་རྗེས་ཟློས་གྱིས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་
ལྷུང་བཟེད་ཟས་ལ་སྤྱད་པར་འོས་པ་དྲང་སྲོང་གི་སྣོད་འདི་བསླང་བའི་སྣོད་དུ་བྱིན་གྱིས་བརླབ་པོ་ལན་གསུམ་བཟླས་ཐབས་ལེགས་བྱའོ། །དེ་ནས་གདིང་བ་ཆུ་ཚགས་སྒེར་ལུགས་དགེ་ཚུལ་གྱི་
སྐབས་ཇི་ལྟ་བ་བཞིན་བྱ། དེ་ནས་གྲོགས་བྱེད་པའི་དགེ་སློང་གིས་སྒྲུབ་བྱའི་ལུས་ཚགས་ལེགས་པར་བྱས་ལ། ལས་གྲལ་ནས་མཐོང་སར་གདིང་བའི་སྟེང་དུ་ཁ་ཚུར་བསྟན་ནས་འགྲེང་ཏེ་འདུད་པ་
དང་བཅས་པས་ལས་ཐོས་པའི་ས་ཡིན་ན་རྣ་བ་འགེབས་སུ་བཅུག་སྟེ། ལས་མི་ཐོས་པར་བྱས་ལ་བཞག་རང་ལས་གྲལ་དུ་འཁོད། འདི་མན་ཆད་གསང་སྟོན་དང་དུས་གོ་མ་གཏོགས་ལས་སློབ་
གཞན་ལོགས་སུ་ཡོད་ན་ལས་སློབ་ཀྱིས་བརྗོད་ཅིང་མཁན་སློབ་སྒྲགས་མས་བྱེད་ན་མཁན་པོས་བརྗོད་དགོས་པས། དེ་གཉིས་གང་ཡང་རུང་བའི་ལས་བྱེད་པ་པོས། ལས་ཐམས་ཅད་ཀྱི་སྔོན་དུ་
འགྲོ་བ་གཉིས་ལས། ཐོག་མར་ཡུལ་དུས་ཀྱི་སྟོབས་ཀྱིས་བཤགས་པར་མ་ནུས་པའི་ལྟུང་བ་ཐུན་མོང་པ་ལས་ལ་མི་བསྒྲིབ་པའི་སླད་དུ། གསོལ་བའི་ལས་ཀྱིས་བྱིན་གྱིས་བརླབ་པར་བགྱི་བས་
དགེ་འདུན་རྣམས་སྤྱོད་ལམ་བསྟུན་ནས་གསོལ་བའི་ལས་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་བསྙེན་པར་རྫོགས་པའི་འཕྲིན་ལས་ལ་
གསལ་བདག་ཅག་དགེ་འདུན་ཐམས་ཅད་ནི་ལྟུང་བ་དང་བཅས་པར་གྱུར་ན་གང་གི་མདུན་དུ་བདག་ཅག་ལྟུང་བ་དེ་ཆོས་བཞིན་དུ་སླར་བགྱི་བ། བདག་ཅག་ལས་དགེ་སློང་གནས་གཞན་དུ་མཆིས་ལ་

[233B] །གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱི་གནང་བར་མཛོད་ཅིག་དང། དགེ་འདུན་གྱིས་དེད་ལྟུང་
བ་དེ་བྱིན་གྱིས་བརླབ་ཏེ་བསྙེན་པར་རྫོགས་པའི་འཕྲིན་ལས་མཛད་ལ། སླད་ཀྱིས་དགེ་སློང་གི་མདུན་དུ་ལྟུང་བ་དེ་ཆོས་བཞིན་དུ་སླར་མཛད་དོ། །འདི་ནི་གསོལ་བའོ། །དགེ་འདུན་ཐུགས་མཐུན་པའི་ཕྱིར་གནས་
ལ་བློ་མཐུན་བགྱི་བ་ནི། ལས་མཛད་པའི་གནས་འདི་ཉེ་འཁོར་དང་བཅས་པ་ཚུན་ཆད། བསྙེན་རྫོགས་ཀྱི་འཕྲིན་ལས་ཀྱི་གནས་སུ་ཐུགས་བསྟུན་པ་གསོལ་བའི་ལས་ལ་ཐུགས་གཏད་པར་ཞུ། དགེ་འདུན་
བཙུན་པ་རྣམས་གསན་དུ་གསོལ། འདིའི་གྲུབ་པ་ནི་སྐལ་པ་ཆགས་པའི་ཚེའམ་དེའི་འོག་ཏུ་རང་གྲུབ་པའི་བྲག་སྐྱིབ་བམ་ཐང་ཁ་སོགས། བགྱིས་པ་ནི་སྐྱེས་བུའི་རྩོལ་བས་ལས་བྱ་བའི་གནས་སུ་བགྱིས་
བ༑ ལགས་པ་ནི་ལས་བྱ་བའི་གནས་སུ་ཟིན་ཅིང་རུང་བ་ལ་ཟེར་པས་ཆོ་གའི་སྐབས་སུ་དེ་གསུམ་གང་ཡིན་པ་དེ་གཅིག་པུ་བརྗོད་ཀྱི་གསུམ་ཀ་མི་བརྗོད། གནས་ཐམས་ཅད་གྲུབ་པའམ། བགྱིས་པའམ་
ལགས་པ་ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་བསྙེན་པར་རྫོགས་པའི་འཕྲིན་ལས་ཀྱི་གནས་སུ་བཞེད་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟེད་ན་
དགེ་འདུན་གྱིས་གནང་བར་མཛོད་ཅིག་དགེ་འདུན་གྱིས་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་
བསྙེན་པར་རྫོགས་པའི་འཕྲིན་ལས་ཀྱི་གནས་སུ་བློ་མཐུན་པར་བགྱིའོ། །འདི་ནི་གསོལ་བའོ། །གསོལ་བ་ཐལ། བརྗོད་པ་འཇུག་བསྡུད་དང་བཅས་པ་ལ་ཐུགས་གཏད་པར་ཞུ། དགེ་འདུན་བཙུན་པ་

[234A]༄༅། །རྣམས་གསན་དུ་གསལ། གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་བསྙེན་
པར་རྫོགས་པའི་འཕྲིན་ལས་ཀྱི་གནས་སུ་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་གྲུབ་པ་འམ། བགྱིས་པའམ། ལགས་པ་ནང་མཚམས་དང། ཕྱི་རོལ་ཉེ་འཁོར་འདོམ་གང་དང་
བཅས་པ་འདི་དགེ་འདུན་གྱི་བསྙེན་པར་རྫོགས་པའི་འཕྲིན་ལས་ཀྱི་གནས་སུ་བློ་མཐུན་པར་བགྱི་ན། ཚེ་དང་ལྡན་པ་གང་དག་གནས་ཐམས་ཅད་གྲུབ་པ་འམ། བགྱིས་པའམ། ལགས་པ་ནང་མཚམས་
དང༑ ཕྱིར་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་བསྙེན་པར་རྫོགས་པའི་འཕྲིན་ལས་ཀྱི་གནས་སུ་བློ་མཐུན་པར་བགྱི་བར་བཟོད་པ་དེ་དག་ནི་ཅང་མ་གསུང་ཞིག་གང་དག་མི་
བཟོད་པ་དེ་དག་ནི་གསུངས་ཤིག། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་གྱི་གནས་ཐམས་ཅད་གྲུབ་པ་འམ། བགྱིས་པ་འམ། ལགས་པ་ནང་མཚམས་དང། ཕྱིར་རོལ་ཉེ་འཁོར་འདོམ་གང་
དང་བཅས་པ་འདི་དགེ་འདུན་གྱི་བསྙེན་པར་རྫོགས་པའི་འཕྲིན་ལས་ཀྱི་གནས་སུ་བློ་མཐུན་པར་བགྱིས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །དེ་ནས་ལས་བྱེད་པས་
མཁན་པོ་མིང་འདི་ཞེས་བགྱི་བས། ཚེ་དང་ལྡན་པ་མིང་འདི་ཞེས་བྱ་བའི་གསུང་སྙེ་སྟོན་པར་གསོལ་པ་བཏབ་པ་དེ་གང་ཡིན་ཞེས་དྲི། དེས་བདག་དགེ་སློང་མིང་འདི་ཞེས་བྱ་བ་ལགས། ཞེས་ལན་གདབ་
མིང་འདི་ཞེས་བྱ་བ་བྱེད་མཁན་པོ་མིང་འདི་ཞེས་བྱ་བས་ཚེ་དང་ལྡན་པ་མིང་འདི་ཞེས་བགྱི་བ་ལ་གསང་སྟེ་སྟོན་པར་སྤྲོའམ། དེས་ཀྱང་སྤྲོ་ལགས་ཞེས་ལེན་གདབ། འདིར་གསང་སྟེ་སྟོན་པས་སྒོག་ཏུ་བར་ཆད་

[234B] དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་
བགྱི་བས། མིང་འདི་ཞེས་བགྱི་བ་ལ་གསང་སྟེ་སྟོན་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང། དགེ་སློང་མིང་འདི་ཞེས་བགྱི་བ་འདི་མ་
མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་གསང་སྟེ་སྟོན་ཏོ། །འདི་ནི་གསོལ་བའོ། །དེ་ནས་གསང་སྟོན་དེས་བསྒྲུབ་བྱ་ལྒོག་དུ་ཁྲིད་ལ་རང་ལ་ཕྱག་གསུམ་འཚལ་དུ་བཅུག་མདུན་དུ་ཙོག་ཙོག་བུར་
ཏུ་བཅུག་སྟེ། ཐལ་མོ་སྙིང་ཀར་སྦྱོར་དུ་བཅུག་ལ། ཁྱོད་བསྙེན་པར་རྫོགས་པར་བྱེད་པ་ལ་མངོན་དུ་གྱུར་བ་བཅུ་ཚད་དགོས་ཤིང། དེའི་ནང་ནས་ཡོངས་སུ་དག་པ་མངོན་དུ་གྱུར་པ་ཞེས་བྱ་བ། བར་
ཀྱི་ཆོས་དང་མི་ལྡན་པ་ཞིག་དགོས། བར་ཆད་ཡོད་མེད་པས་དྲིས་པས་ཤེས་པས་དྲི་བ་འདི་རྣམས་ལ་ལན་ལེགས་པར་ཐོག་ཅིག་ཚེ་དང་ལྡན་པ་ཁྱོད་ཉོན་ཅིག་འདི་ནི་ཁྱོད་ཀྱི་བདེན་པའི་དུས་འདི་
འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་དྲི་ཡི། ཁྱོད་མ་འཛེམས་པར་བྱོས་ལ་ཡིན་པ་ལ་ཡིན་ཞེས་སྨྲོས། མ་ཡིན་པ་ལམ་ཡིན་ཞེས་ལན་ཐོབ་ཅིག་ཁྱོད་སྐྱེས་པ་ཡིན་ནམ། དེས་ཡིན་ལག་
ཞེས་སོགས། དྲི་བ་དང་མཐུན་པའི་ལན་གདབ་བོ། །སྐྱེས་པའི་དབང་པོ་དང་ལྡན་ནམ། ལོ་ཉི་ཤུ་ལོན་ནམ། ཁྱོད་ཀྱི་ཆོས་གོས་གསུམ་དང་ལྷུང་བཟེད་ཚང་ངམ། ཁྱོད་ཕ་མ་གསོན་པས་མ་
གནང་བ་མ་ཡིན་ནམ། ཁྱོད་བྲན་མ་ཡིན་ནམ། བརྐུས་པ་མ་ཡིན་ནམ། རྙེད་བཙོན་མ་ཡིན་ནམ། རྙེད་བཙོན་མ་ཡིན་ནམ། ཙོད་པ་ཅན་མ་ཡིན་ནམ། བཙོད་པ་མ་ཡིན་ནམ། རྒྱལ་པོས་བཀྲབས་པ་མ་ཡིན་ན་

[235A]༄༅། །རྒྱལ་པོ་ལ་བསྡིགས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱས་སམ་བྱེད་དུ་བཅུག་པ་མ་ཡིན་ནམ། ཆོམ་རྐུན་པར་
གྲགས་པ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་ནམ། གནས་པར་མི་བྱ་
བ་མ་ཡིན་ནམ། མུ་སྟེགས་ཅན་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ། ཕ་བསད་པ་མ་ཡིན་ནམ། མ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་
དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། སྤྲུལ་བ་མ་ཡིན་ནམ། དུད་འགྲོ་མ་ཡིན་ནམ། ཞེས་དྲིས་ལ། བསྒྲུབ་བྱས་མ་ཡིན་ལགས་
ཞེས་བརྗོད་པར་བྱའོ། །ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་བསྙེན་པར་རྫོགས་ནས་འཇལ་མི་ནུས་པ་ཅུང་ཟད་ཀྱང་ཆགས་པ་མེད་དམ། ཁྱོད་སྔོན་རབ་ཏུ་བྱུང་བ་མ་ཡིན་ནམ། ཁྱོད་
ཕམ་པར་གྱུར་པ་བཞི་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ། ཇི་ལྟར་ཁྱོད་ད་ལྟར་རབ་ཏུ་བྱུང་བ་ཡིན་ནམ། ཁྱོད་ཀྱིས་ཚངས་པར་སྤྱོད་པ་ལེགས་པར་སྤྱོད་དམ། ཞེས་དྲི། དེས་
ལེགས་པར་སྤྱད་ལགས་ཞེས་བརྗོད། ཁྱོད་ཀྱི་མིང་ཅི། ངེས་བདག་གི་མིང་འདི་ཞེས་བགྱི། ཁྱོད་ཀྱི་མཁན་པོའི་མིང་ཅི། དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོའི་མིང་འདི་ཞེས་
བགྱི༑ ཞེས་བརྗོད་དོ། ཚེ་དང་ལྡན་པ་ཁྱོད་ཉོན་ཅིག་མ་རྣམས་ཀྱི་ལུས་ལ་ལུས་ཀྱི་ནད་རྣམས་པ་འདི་ལྟ་བུ་དག་འབྱུང་བ་འདི་ལྟ་སྟེ། མཛེ་དང་འགྲས་དང་ཕོལ་མིག་དང། འབྲུམ་ཕྲན་དང་

[235B] ཁྱི་རྡོ་དང། གཡའ་བ་དང། གློག་པ་དང། རྐད་ཤུ་དང། སྐེམ་ནད་དང། བརྗེད་བྱེད་དང། བཀྲེས་རྡབ་དང། སྐྱ་རྦབ་དང། རྐང་པ་མ་དང། མཚན་པར་རྡོལ་བ་དང། རིམས་དང་
རིམས་དྲག་པོ་དང། ཉིན་གཅིག་པ་དང། ཉིན་གཉིས་པ་དང། ཉིན་གསུམ་པ་དང། ཉིན་བཞི་པ་དང། འདུས་པ་དང། རིམས་ཉིན་རེ་བ་དང། རྟགས་པའི་རིམས་དང། རིམས་ལྡང་དུབ་ ཤུ་བ་དང་
གསུང་བ་དང། སྐྱིགས་བུ་དང། ལུད་པ་དང། དབུགས་མི་བདེ་བ་དང། ལྷོག་པ་དང། ཡན་ལག་ཏུ་ཟུག་པ་དང། སྐྲན་དང། ཁྲག་ནད་དང། མཁྲིས་ནད་དང། གཞང་འབྲུམ་དང། སྐྱུག་བྲོ་བ་དང་
ཆུ་འགགས་པ་དང། ངལ་བ་དང། ལུས་ཚེ་བ་དང། རྩིབ་ལོགས་ཚ་བ་དང། རུས་པ་ལ་ཟུག་བསྟེ་ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་
མེད་དམ། དེས་མེད་ལགས་ཞེས་བརྗོད་དེ། །ཚེ་དང་ལྡན་པ་ཁྱོད་ཉོན་ཅིག་ཁྱོད་ལ་ད་ལྟ་ངས་གང་དྲིས་པ་དེ་ཉིད་དགེ་འདུན་གྱི་དབུས་སུ་ཡང་ཚངས་པ་མཚུངས་པར་སྤྱོད་པ་མཁས་པ་རྣམས་ཁྱོད་
ལ་འདྲི་ཡིས། དེར་ཡང་ཁྱོད་ཀྱིས་མ་འཛེམ་པར་བྱོས་ལ། ཡིན་པ་ལ་ཡིན་ཞེས་སྨྲོས། མ་ཡིན་པ་ལ་ཡང་མ་མིན་ཞེས་ལན་ཐོབ་ཅིག་ཁྱོད་མ་བོས་ཀྱི་བར་དུ་མ་འོང་བར་སྡོད་ཅིག་དེ་ལྟར་ན་ཁྱོད་
བར་ཆད་ཀྱིས་དག་འདུག་ཅིང། དེས་དགེ་འདུན་ལ་ཞུས་ལ་ཡོང་གི་ཞེས་བརྗོད་ལ། དེས་དགེ་འདུན་གྱི་ནང་དུ་འོངས་ཏེ་རྒན་པའི་མཐའ་ལོགས་སུ་འགྲེངས་ཏེ་འདུད་པ་དང་བཅས་པས་དགེ་འདུན་
བཙུན་པ་རྣམས་གསན་དུ་གསོལ། བདག་གིས་མཁན་པོ་མིང་འདི་ཞེས་བགྱི་བས། ཚེ་དང་ལྡན་པ་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་ན། དེ་ཡང་བར་

[236A]༄༅། །ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆི་ན། ཅི་མཆི་ཞིག་གམ་ཐམས་ཅད་ཀྱིས་གལ་ཏེ་ཡོངས་སུ་དག་ནའོ། །ཞེས་བརྗོད། མ་
བརྗོད་ན་ཉེས་བྱས་སོ། །དེ་ནས་བསྒྲུབ་བྱ་ལ། དགེ་འདུན་གྱིས་གནང་གི་ཤོག་ཅིག་ཅེས་བརྗོད་ལ། གདིང་བའི་སྟེང་ནས་དགེ་འདུན་སྤྱི་ལ་དམིགས་པའི་ཕྱག་གསུམ་འཚལ་
དུ་བཅུག་ལ། རང་ཉིད་གྲལ་དུ་འཁོད། དེ་ནས་སྒྲུབ་བྱ་དེ་དང་པོར་སྟོན་པ་ལ་ཕྱག་གསུམ་འཚལ་དུ་བཅུག་དེ་ནས་དགེ་འདུན་ལ་ཕྱག་གསུམ་འཚལ་དུ་གཞུག་
དེ་ནས་ལས་བྱེད་པས་དེད་ལ་ཕྱག་གསུམ་ཚོལ་ལ། དེད་ཀྱི་མདུན་དུ་ཕ་གུའི་སྟེང་དུ་རྩྭ་བཏིང་བ་ལ་རྟིང་བ་གཉིས་ཀྱིས་མནན་ནས། ཙོག་ཙོག་པུར་ཐལ་མོ་སྙིང་ཁར་སྦྱོར་
ལ་འདུག་ཅིག་ཅེས་བསྒོས་ཏེ། ཁྱོད་བསྙེན་པར་རྫོགས་པར་བྱེད་པ་ལ་དགེ་འདུན་ལ་གསོལ་བ་ལན་གསུམ་གྱི་བར་དུ་འདེབས་དགོས་པས་ངེད་ཀྱི་རྗེས་ཟློས་ཀྱིས། དགེ་
འདུན་བཙུན་པ་རྣམས་གསན་དུ་གསོལ། བདག་མིང་འདི་ཞེས་བགྱི་བ། དོན་གྱི་སླད་དུ་མཚན་ནས་སྨོས་སྟེ་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་
རྫོགས་པར་འཚལ་ཏེ། བདག་མིང་འདི་ཞེས་བགྱི་བ། དོན་གྱི་སླད་དུ་མཚན་ནས་སྨོས་སྟེ་མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་
ན༑ དགེ་འདུན་བཙུན་པ་རྣམས་ཀྱིས་བདག་བསྙེན་པར་རྫོགས་པར་མཛད་དུ་གསོལ། དགེ་འདུན་བཙུན་པ་རྣམས་ཀྱིས་བདག་དྲང་དུ་གསོལ། དགེ་འདུན་བཙུན་པ་རྣམས་ཀྱིས་བདག་རྗེས་སུ་

[236B] དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་
མཛད་དུ་གསོལ། ཅེས་ལན་གསུམ་རྗེས་ཟློས་བྱེད་དུ་གཞུག་དེ་ནས་སྒྲུབ་བྱས་རྗེས་ཟློས་བྱེད་མི་དགོས། དགེ་འདུན་ཐུགས་ཡིད་ཆེས་པའི་ཕྱིར་དགེ་འདུན་གྱི་ནང་དུ་བར་ཆད་དྲི་བ་ལ་ཐུགས་
བསྟུན་པ་གསོལ་བའི་ལས་བགྱིད་པས། དགེ་འདུན་རྣམས་སྤྱོད་ལམ་བསྟུན་ནས་གསོལ་བའི་ལས་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། མཁན་པོ་མིང་འདི་ཞེས་
བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ཏེ། མིང་འདི་ཞེས་བགྱི་པ་འདི། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ན། གལ་ཏེ་དགེ་
འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང། བདག་གིས་དགེ་འདུན་གྱི་ནང་དུ་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་ཆད་ཀྱི་
ཆོས་རྣམས་དྲི་བར་བྱའོ། །འདི་ནི་གསོལ་བའོ། །དེ་ནས་བསྒྲུབ་བྱ་ལ་དེད་ལ་ཕྱག་གསུམ་ཕུལ་ལ་སྔར་བཞིན་པ་གུའི་སྟེང་དུ་འདུག་ཅིག་ཅེས་བསྒོལ། ཁྱོད་བསྙེན་པར་རྫོགས་པར་བྱེད་པ་
ལ་རྒྱུད་བར་ཆད་ཀྱི་ཆོས་དང་མི་ལྡན་པས་ཡོངས་སུ་དག་པ་ཞིག་དགོས། བར་ཆད་ཡོད་མེད་སྔར་གསང་སྟོན་གྱིས་ལྐོག་ཏུ་དྲིས་ན་ཡང། བར་ཆད་འགའ་ཞིན་བློ་བུར་དུ་འབྱུང་བ་ཡང་སྲིད་
སྔར་མ་དྲན་ད་དྲན་པའང་སྲིད་པ་ལ་སོགས་པའི་དགོས་ཆེད་འགའ་ཞིག་ཀྱང་ཡོད་མོད། གཙོ་ཆེད་དགེ་འདུན་ཐུགས་ཡིད་ཆེས་པའི་དོན་དུ་ནང་དུ་འདྲི་བ་ཡིན་པས་ལན་དྲང་པོར་ཐོབ་ཅིག་ཚེ་

[237A]༄༅། །དང་ལྡན་པ་ཁྱོད་ཉོན་ཅིག་འདི་ནི་ཁྱེད་ཀྱི་བདེན་པའི་དུས། འདི་ནི་འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་དྲི་ཡིས་ཁྱོད་མ་འཇོམ་པར་གྱོས་
ཞེས་པ་ནས། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ་ཞེས་པའི་བར་སྔར་གསང་སྟོན་གྱིས་དྲིས་པ་ལྟར་དྲིའོ། །དེ་ནས་ཁྱོད་བསྙེན་པར་རྫོགས་པར་བྱེད་པ་ལ་མངོན་གྱུར་བཅུའི་སྒོ་ནས་
བསྒྲུབ་དགོས་ཤིང། མངོན་གྱུར་གཞན་ཐམས་ཅད་ཕུན་སུམ་ཚོགས་པའི་ཚུལ་གྱིས་ཚད། བསྙེན་རྫོགས་ཀྱི་སྡོམ་པ་པ་སྐྱེ་བ་ལ་བསྙེན་པར་རྫོགས་པར་འདོད་པ་མངོན་དུ་གྱུར་བ་བསམ་
པའི་རྟེན་རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ངེས་པ་ལྔ་བྲལ། མཐུན་རྐྱེན་ཕུན་ཚོགས་སུམ་ལྡན། དེ་ཐམས་ཅད་ངེས་འབྱུང་གི་བསམ་པས་ཟིན་པ་གལ་
ཆེ་བས། བསམ་པ་འདི་བཞིན་དུ་གྱིས། ཇི་སྐད་དུ་མོད་དྲན་པ་ཉེར་བཞག་ལས། ཞེས་པ་ནས་སེམས་ཅན་ཐམས་ཅད་ཀྱི་དོན་དུ་ཐོབ་པར་བྱ་དགོས། དེའི་ཕྱིར་དུ་བསྟན་པའི་གཞི་མ་ཚུལ་ཁྲིམས་
ཀྱི་བསླབ་པའི་གཙོ་བོ་སོ་སོ་ཐར་པའི་སྡོམ་པ་མཆོག་བསྙེན་རྫོགས་གྱི་སྡོམ་པ་རྣམ་པར་དག་པ་བླངས་ལ་དུས་ད་ནས་བཟུང་སྟེ་མ་ཤི་ཚུན་གྱི་ཡུལ་དུས་གནས་སྐབས་ཐམས་ཅད་དུ་ཡན་ལག་
རྣམས་མ་ཚང་བ་མེད་པར་ལེགས་པར་བསྲུང་སྙམ་པ་གྱིས་ལ་ཡིད་གཞིན་དུ་མ་ཡེངས་པར་སྡོད་ཅིག་ཅེས་བསྒོས་ལ། དགེ་འདུན་རྣམས་སྤྱོད་ལམ་བསྟུན། ཐུགས་དགོངས་གསུམ་པོ་གསལ་
བཏབ་ནས་གསོལ་བའི་ལས་ལ་ཐུགས་གཏད་པར་ཞུ་ཞིང། ལྷག་ཆད་བྱུང་ན་གསོ་བར་ཞུ། དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་བ་མིང་འདི་ཞེས་བགྱི་བ་འདི། མཁན་

[237B] མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ཏེ་
སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་
ན་ཉིད་མཆི་སྟེ། ཚེ་དང་ལྡན་པ་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་བར་རྫོགས་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་
ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང། དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་
མཛད་དོ། །འདི་ནི་གསོལ་བའོ། །གསོལ་བ་ཐལ། བརྗོད་པའི་ལས་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི་མཁན་པོ་མིང་འདི་
ཞེས་བགྱི་བས་དགེ་འདུན་ལས་བསྙེན་པར་རྫོགས་བར་འཚལ་ནས། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་དེ། སྐྱེས་
བ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚད། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་ཉིད་
མཆི་སྟེ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ན། དེའི་སླད་དུ་དགེ་འདུན་གྱིས་མིང་འདི་ཞེས་བགྱི་བ། མཁན་

[238A]༄༅། །པོ་མིང་འདི་ཞེས་བྱ་བས་བསྙེན་པར་རྫོགས་པར་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་
མཛད་པར་བཟོད་པ་དེ་དག་ནི་ཅང་མ་གསུང་ཞིག་གང་དག་མི་བཟོད་པ་དེ་དག་ནི་གསུངས་ཤིག་བརྗོད་པ་དང་པོ་ཐལ། གཉིས་པ་ལ་ཐུགས་གཏད་པར་ཞུ་བྱས་ལ་གཉིས་པ་བྱ་
གསུམ་པའི་སྐབས་སུ་ལས་ཆགས་པ་ཡིན་ཏེ། མདོར་བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། །ཞེས་གསུངས་པས་མཆི་སྟེ་ཡན་ཆད་ངོ་བོ་བརྗོད་པ་དེ་ནས་གསོལ་ནའི་བར་
བྱ་བ་བརྗོད་པ། དེའི་སླད་དུ་མན་ཆད་བྱེད་པ་བརྗོད་པ་ཡིན་པས། ངོ་བོ་བརྗོད་པ་དང་བྱ་བ་བརྗོད་པ་གཉིས་རྫོགས་པ་གསོལ་ན་ཞེས་པ་འགག་པ་དང་མཉམ་དུ་ཁྱོད་ལ་བསྙེན་རྫོགས་ཀྱི་སྡོམ་པ་
སྐྱེ་དེད་ཁྱོད་ཀྱི་སློབ་དཔོན་དུ་འགྱུར་བ་ཡིན་པས། གསོལ་ན་ཞེས་པའི་སྐབས་སུ་དེད་ཀྱིས་སྐད་གཟེངས་མཐོ་བ་དང། སེ་གོལ་གྱི་བརྡ་སྦྱོར་བས་དེའི་དུས་ངའི་རྒྱུད་ལ་བསྙེན་རྫོགས་ཀྱི་སྡོམ་པ་
སྐྱེས་པའི་དུས་འདི་ཡིན་སྙམ་པའི་ཐོབ་བློ་སྐྱེས་བ་ཤིན་ཏུ་གལ་ཆེ་ཞིང། དེའི་སླད་དུ་ཞེས་པའི་ཚིག་བྱུང་བ་དང་སྡོམ་པ་སྐྱེས་ཚར། དགེ་སློང་དུ་གྱུར་སྙམ་དུ་མ་ཡེངས་བར་སོམས་ཤིག་
དགེ་འདུན་རྣམས་བརྗོད་པ་གསུམ་པ་ལ་ཐུགས་གཏད་པར་ཞུ། བྱས་ལ་གསུམ་པ་བྱ། ལས་ཀྱིས་འཇུག་སྡུད་ལ་ཐུགས་གཏད་པར་ཞུ། དགེ་འདུན་གྱིས་བཟོད་ཅིང་གནང་ནས། དགེ་འདུན་
གྱིས་མིང་འདི་ཞེས་བགྱི་བ་མཁན་པོ་མིང་འདི་ཞེས་བྱ་བས་བསྙེན་པར་རྫོགས་པར་མཛད་ལགས་ཏེ། འདི་ལྟར་ཅིང་མི་གསུང་བས་དེ་དེ་བཞིན་དུ་འཛིན་ཏོ། །དེ་ལྟར་གསོལ་བཞིའི་ལས་ཀྱིས་ཁྱོད་ཀྱི་རྒྱུད་ལ་

[238B] དགེ་སློང་དུ་གྱུར་པས་དགའ་བ་སྒོམས་ཤིག་དེས་དངོས་གཞི་གྲུབ། མཇུག་གི་ཆོ་ག་ལ་
གཉིས་ཡོད་པའི། དང་པོ་ཆེ་གེ་མོས་མཛོད། ཅེས་བརྗོད། དེ་ནས་བསྐོས་པའི་དགེ་སློང་དེས་གྲིབ་ཚོད་འཇལ་ལུགས་སྔར་ལྟར་བྱས་ལ། འདིར་མཇུག་གི་ཆོ་གའི་སྐབས་དེ་ལ་གཉིས་ལས་
དང་པོ་བསྙེན་བསྐུར་གྱི་གནས་དང། གནས་མ་ཡིན་པ་ཤེས་བར་བྱ་བའི་དོན་དུ་རྫོགས་པའི་དུས་གོ་བར་བགྱིན། བསྙེན་བཀུར་གྱི་གནས་དེ་རང་བས་གྲིབ་མ་སོར་ཅིག་ཡན་ཆད་ཀྱི་དུས་ཀྱི་བསླབ་
པ་རྒན་པའི་དགེ་སློང་རྣམས་ཡིན། གནས་མ་ཡིན་པ་རང་བས་བསླབ་པ་གཞོན་པའི་དགེ་སློང་རྣམས་དང་ས་གཞན་ན་གནས་པའི་དགེ་སློང་རྣམས་དང། དགེ་སློང་མ་རྣམས་དང། དགེ་
སློབ་མ་རྣམས་དང། དགེ་ཚུལ་ཕ་མ། དགེ་བསྙེན་ཕ་མ་ལ་སོགས་པ་ཡིན། དེ་ཡང་རགས་པ་ལོ་དང་ཟླ་བས་འཇོག་པར་མ་ཟད། ཐན་གྲིབ་མ་སོར་ཅིག་ཡན་ཆད་ཀྱིས་ཀྱང་འཇོག་པ་
ཡིན༑ བསྙེན་བཀུར་རང་གི་ངོ་བོ་ཕྱག་འཚལ་བ་དང། གྲལ་གོང་དུ་གཏོང་བ་དང། རྙིད་པ་དང་པོར་འདྲིམ་པ་ལ་སོགས་པ་ཡིན། རིག་པར་བྱ་བའི་དངོས་པོ་དྲུག་གམ་བདུན་ཙམ་ཡོད་
པ་ལས། མདོ་རྩ་འགྲེལ་ལས་ཕྲ་བའི་རིམ་པ་ནས་བཤད་ཀྱང་རྗོད་པ་པོས་བརྗོད་བདེ་ཞིང་ཉན་པ་པོས་གཟུང་བ་དེ་བའི་ཕྱིར་ལོ་དྲི་མཁན་པོའི་རྗེས་སུ་འབྲངས་ནས་རགས་པ་ནས་བརྗོད་དེ་
དུས་ཚིགས་རྣམས་ཀྱི་ཕྱི་མོ་ལོ་ཡིན་བས་ད་ལོ་བྱི་བའི་ལོ་ཡིན། དུས་ཚིགས་ལ། དགུན་དང། དཔྱིད་དང། དབྱར་དང། དབྱར་ཐུང་དུ་དང་དབྱར་རིང་པོ་དང་ལྔ་ལས་དགུན་གྱི་དུས་

[239A]༄༅། །ཡིན་ཟླ་བ་རྒྱལ་གྱི་ཟླ་བ་ཡིན། དེའི་ཡར་ངོ་ཡིན། ཚེས་གཅིག་ཡིན། ཉིན་མཚན་གཉིས་ལས་ཉིན་མོ་ཡིན། སྔ་དྲོ་གུ་ད་ཕྱི་དྲོ་གསུམ་ལས་གུང་གི་དུས་ཡིན། དེ་ལ་གཉིས་ལས་
གུང་ཡོལ་བའི་དུས་ཡིན། གྲིབ་ཚོད་སྐྱེས་བུ་ཅིག་དང་རྐང་པ་གཅིག་གི་དུས་སུ་ཁྱེད་ཀྱི་རྒྱུད་ལ་དགེ་སློང་གི་སྡོམ་པ་སྐྱེས་པ་ཡིན་པས། དེ་རྣམས་སེམས་ལ་ཞོག་ལ་རང་བས་རྒན་པ་རྣམས་ལ་ཕྱག་
དང་གྲལ་ལ་སོགས་པའི་བསྙེན་བཀུར་སྟོབས། གཞོན་པས་བསྙེན་བཀུར་སྟོབས་པ་དང་དུ་ལོང། དེ་ལྟར་བརྩིས་པས་མཉམ་པར་གྱུར་ན་ཕྱག་བྱ་མི་དགོས། གྲལ་མགྱོག་གྲལ་དུ་བྱ་སྟེ། མདོ་རྩ་བ་ལས་
དུས་མཉམ་པ་རྣམས་ནི་གཅིག་གིས་གཅིག་ལ་ཕྱག་མི་བྱའོ། །སྔར་འོད་པ་དང་སོ་ཡིན་ནོ་ཞེས་བཤད་དོ། །རིག་པར་བྱས་བའི་དགོས་པ་དངོས་སུ་སྡོམ་པ་ཐོབ་པའི་དུས་ཤེས་པ་དང། དེ་ལྟར་
འཇུག་ལྡོག་བྱས་པས་ཁ་ན་མ་ཐོབས་མི་གོས་པ་དང། བརྒྱུད་ནས་རྣམ་པ་ཐམས་ཅད་མཁྱེན་པའི་སངས་རྒྱས་འཐོབ་པ་ཡིན། དེ་རྣམས་ཀྱིས་རྫོགས་པའི་དུས་གོ་བ་ཐལ་པ་ལགས། ཐོབ་པ་མི་
ཉམས་ཤིང་འཕེལ་བའི་དོན་དུ་གདམས་ངག་བརྗོད་པ་དགེ་བའི་བཤེས་གཉེན་པས་གསུང་བར་འགྱུར་ལགས་ཞེས་བརྗོད་དོ། །དེ་ནས་ལས་བྱེད་པས་མཇུག་ཆོག་གཉིས་པ་ཐོབ་པའི་སྡོམ་པ་མི་
ཉམས་ཤིང་འཕེལ་པའི་དོན་དུ་གདམས་ངག་བརྗོད་པ་ལ། ཚེ་དང་ལྡན་པ་ཁྱོད་ཉོན་ཅིག་བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་མཁྱེན་ཅིང་གཟིགས་པ་དེས། དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་གནས་སུ་གསུངས་སྟེ། དེ་ལ་གནས་ན་ལེགས་པར་གསུངས་པའི་ཆོས་འདུལ་བ་

[239B] །བཞི་གང་ཞེ་ན། གོས་ཕྱག་དར་ཁྲོད་དང། ཟས་བསོད་བསྙོམས་དང། གནས་མལ་ཤིང་དྲུང་དང། སྨན་
བཀུས་ཏེ་བོར་བ་སོགས། འདོད་པ་བསོད་ཉམས་དང། ངལ་ཞིང་དུབ་པའི་མཐའ་གཉིས་སྤངས་བ་ལ་སྤྱོད་པ་སྟེ། ཁྱོད་ཇི་སྲིད་འཚོའི་བར་དུ་གོས་དང། ཟས་དང། གནས་མལ་དང། སྨན་
མཐའ་གཉིས་སུ་མ་ལྷུང་བ་ལ་སྤྱོད་པར་སྤྲོ་འམ། སྤྲོ་ལགས་ཞེས་ལན་འདེབས་སུ་གཞུག་ཚེ་དང་ལྡན་པ་ཁྱོད་ཉོན་ཅིག་བཞི་པོ་འདི་དག་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་ལྟུང་བར་འགྱུར་བའི་ཆོས་སུ་གསུངས་ཏེ། དགེ་སློང་གིས་དེ་
བྱས་ན། བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང། ཤཱཀྱའི་སྲས་ཀྱིར་མི་རུང་དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སྦྱོང་གི་ཚུལ་ཞིག་བར་འགྱུར་
ཞིང་ཉམས་པ་བཅོམ་པ་ལྟུང་པ་ཕན་འགྱུར་བ་སྟེ། དེའི་དགེ་སློང་གི་ཚུལ་ཕྱིས་རླང་དུ་མེད་པར་འགྱུར་རོ། འདི་ལྟ་སྟེ་དཔེར་ན། ཤིང་ཏ་ལའི་མགོ་བོ་བཅད་ན་སྔོན་པོར་འགྱུར་དུ་མི་རུང་ལ་
འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །བཞི་གང་ཞེན། མི་ཚངས་པར་སྤྱོད་པ་དང། མ་བྱིན་པར་ལེན་པ་དང། སྲོག་གཅོད་པ་དང། རྫུན་དུ་སྨྲ་བ་སྟེ། ཁྱོད་ཇི་
སྲིད་འཚོའི་བར་དུ་ཕམ་པར་འགྱུར་པའི་ཆོས་བཞི་ལ་མི་སྤྱོད་དམ། མི་སྤྱོད་ལགས། ཚེ་དང་ལྡན་པ་ཁྱོད་ཉོན་ཅིག་བཞི་བོ་འདི་དག་ནི། བཅོམ་ལྡན་འདས་དེ་བཞིན་གཤེགས་པ་དགྲ་

[240A]༄༅། །བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་བ་དེས། དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དགེ་སྦྱོང་དུ་བྱེད་པའི་ཆོས་སུ་
གསུངས་ཏེ། བཞི་གང་ཞེ་ན། གཤེ་ཡང་སླར་མི་གཤེ་ཁྲོས་ཀྱང་སླར་མི་ཁྲོ། བརྡེག་ཀྱང་སླར་མི་བརྡེག་མཚང་བྲུས་ཀྱང་སླར་མཚངས་མི་འབྲུ་བ་སྟེ། ཁྱོད་ཀྱིས་དེང་ཕྱིན་ཆད་དགེ་
སྦྱོང་དུ་བྱེད་པའི་ཆོས་བཞི་ལ་སྤྱོད་དམ། སྤྱོད་ལགས། ཚེ་དང་ལྡན་པ་ཁྱོད་ཉོན་ཅིག་ཁྱོད་སྔོན་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་
སློང་གི་དངོས་པོ་ཐོབ་ན་ཅི་མ་རུང་སྙམ་དུ་སྨོན་པ་གང་ཡིན་པ་དེ་ད་ཁྱོད་མཁན་པོར་འོས་པ་དང། སློབ་དཔོན་དུ་འོས་པ་གཉིས་དང། དགེ་འདུན་མཐུན་པ་དང། གསོལ་བ་དང་བཞིའི་ལས་མི་
གཡོ་བ་བཞག་པར་མི་འོས་པས་རབ་བྱུང་ཞིང་བསྙེན་པར་རྫོགས་སོ། །ཚེ་དང་ལྡན་པ་ཁྱོད་ཉོན་ཅིག་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གིས་བསླབ་པ་གང་ལ་བསླབ་བར་བྱ་བ་
དེ་ལ་དེ་རིང་བསྙེན་པར་རྫོགས་པས་ཀྱང་བསླབ་བོ། དེ་རིང་བསྙེན་པར་རྫོགས་པའི་དགེ་སློང་གིས་བསླབ་པ་གང་བསླབ་པར་བྱ་བ་དེ་ལ་བསྙེན་པར་རྫོགས་ནས་ལོ་བརྒྱ་ལོན་བས་ཀྱང་བསླབ་
བོ༑ དེ་ལྟར་ན་ཚུལ་ཁྲིམས་ཉིད་ཀྱིས་མཉམ་པ་དང། བསླབ་པ་ཉིད་ཀྱིས་མཉམ་པ་དང། སོ་སོར་ཐར་པའི་མདོ་འདོན་པ་ཉིད་ཀྱིས་མཉམ་པ་དེ་ཁྱོད་ཀྱིས་དེང་ཕྱིན་ཆད་བསྒྲུབ་པར་བྱ་ཡི་
མི་བསྒྲུབ་པར་མི་བྱའོ། །དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་ཉེ་བར་བཞག་པར་བྱའོ། །མཁན་པོས་ཀྱང་ཁྱོད་ལ་བུའི་འདུ་ཤེས་ཉེ་བར་བཞག་པར་བྱའོ། །ཁྱོད་ཀྱིས་དེང་

[240B] །མཁན་པོས་ཀྱང་ཁྱོད་ཤིའམ་གསོན་གྱི་བར་དུ་ནད་གཡོག་བྱའོ། །དེང་ཕྱིན་ཆད་ཁྱོད་ཀྱིས་ཚངས་པ་མཚུངས་པར་སྤྱོད་པ་རྣམས་དང། གནས་
པ་རྟན་རྣམས་དང། བར་མ་རྣམས་དང། གསར་བུ་རྣམས་ལ་གུས་པ་དང་བཅས་པ་དང་ཞེས་དང་བཅས་པ་དང། འཇིགས་པ་དང་བཅས་པའི་དབང་དུ་གྱུར་པས་གནས་པར་བྱའོ། །དེང་ཕྱིན་ཆད་ཁྱོད་
ཀྱིས་ལུང་ནོད་པར་བྱ། ཀླག་པར་བྱ། ཁ་ཏོན་བྱའོ། །ཕུང་པོ་ལ་མཁས་པ་དང། ཁམས་ལ་མཁས་པ་དང། སྐྱེ་མཆེད་ལ་མཁས་པ་དང། རྟེན་ཅིང་འབྲེལ་བར་འབྱུང་བ་ལ་མཁས་པ་དང། གནས་དང་
གནས་མ་ཡིན་པ་ལ་མཁས་པར་བྱའོ། །མ་ཐོབ་པ་ཐོབ་པར་བྱ་བ་དང། མ་རྟོགས་པ་རྟོགས་པར་བྱ་བ་དང། མངོན་དུ་མ་བྱས་བ་མངོན་དུ་བྱ་བའི་ཕྱིར་ཁྱོད་ཀྱིས་བརྩོན་པ་མི་འདོར་བར་བྱའོ། །འདི་དག་
ནི་ཁོ་བོས་ཁྱོད་ལ་བསླབ་པའི་གཞི་ཆེ་ལོང་ཆེ་ལོང་ཙམ་ཞིག་བརྗོད་པར་ཟད་དེ་གཞན་དག་ནི་ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པའི་ཚེ་ཐོས་པར་འགྱུར་རོ། །གཞན་དག་ཀྱང་སློབ་དཔོན་དང། །
མཁན་པོ་དང། མཁན་པོ་གཅིག་པ་དང། སློབ་དཔོན་གཅིག་པ་དང། གཏམ་འདྲེས་པ་དང། ཕེབ་པར་སྨྲ་བ་དང། སྨོན་འདྲིན་དང། འགྲོགས་བཤེས་རྣམས་ཀྱིས་ཀྱང་རྒྱ་ཆེར་སྟོན་པར་འགྱུར་རོ། །
ཤེས་རབ་མཆོག་གི་བསྟན་པ་ལ། །ཁྱོད་ནི་བསྙེན་པར་རྫོགས་པར་གྱུར། །དལ་དང་འབྱོར་བརྙེད་དཀའ་བས། །འདི་དག་ཇི་ལྟ་བཞིན་དུ་བསྒྲུབ། །མཛེས་པ་རབ་ཏུ་དབྱུང་བ་དང། །ཡོངས་སུ་དག་པ་བསྙེན་རྫོགས་པར་
རྫོགས་སངས་རྒྱས་ཀྱིས་རབ་མཁྱེན་ཏེ། །བདེན་པའི་མཚན་གྱིས་བཀའ་སྩལ་ཏོ། །ཚེ་དང་ལྡན་པ་ཁྱོད་བསྙེན་པར་རྫོགས་ཟིན་གྱིས་བག་ཡོད་པར་སྒྲུབས་ཤིག་དེ་ལྟར་སྦྱོར་དངོས་མཇུག་གསུམ་གྱིས་ཁྱོད་བསྙེན་པར་

[241A]༄༅། །རྫོགས་པར་བསྒྲུབ་པའི་ཆོ་ག་ལེགས་པར་གྲུབ་ཡིན། དེའང་གཙོ་བོར་མཁན་པོའི་བདག་རྐྱེན་ལས་བྱུང་བ་ཡིན་ཏེ། རང་གིས་མཛད་དགོས་རྣམས་རང་གིས་མཛད། གཞན་ལ་བསྒོ་དགོས་རྣམས་བསྐོས་
ནས་མཛད་པས་དྲིན་ཆེ་བ་ཡིན་པས་ཕྱག་གསུམ་ཚོལ་ལ་བཀའ་དྲིན་ཆེ་ཞེས་བརྗོད། གཞན་རྣམས་ཀྱིས་མེ་ཏོག་འཐོར་བ་དང་བཅས་ཏེ། གོང་གི་སྨོན་ལམ་བཞི་གདབ་ཅིང། བཞི་པ་ལ། ཚེ་རབས་ཐམས་ཅད་དུ་བསྙེན་
རྫོགས་ཀྱི་སྡོམ་པ་རྣམ་པར་དག་པ་དང་ལྡན་པར་གྱུར་ཅིག་ཅེས་བསྒྱུར། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང། ཞེས་སོགས་སྨོན་ལམ་དང་བཀྲ་ཤིས་ཀྱིས་བརྒྱན་པར་བྱའོ། །བསྙེན་རྫོགས་སོགས་སུ་བསྒྲུབ་ཚུལ་
གྱི་ཆོག་འཁྱེར་བདེ་ཀུན་ཕན་ཞེས་བྱ་བ་འདི་ནི་ཁམས་གསུམ་ཆོས་ཀྱི་རྒྱལ་པོ་ཤར་ཙོང་ཁ་པ་བློ་བཟང་གྲགས་པའི་བསྟན་པ་རིན་པོ་ཆེ་ཤར་ཕྱོགས་ཀྱི་ནོར་འཛིན་ཡངས་པའི་གཞི་ཆེན་པོར་དར་རྒྱས་སུ་མཛད་པར་སྨོན་
པའི་འབྲས་བུ་ལེགས་པར་གྲུབ་པའི་སྐྱེས་ཆེན་འགྲོ་བ་ཡོངས་ཀྱི་ཕན་བདེའི་རྩ་ལག་ཏུ་གྱུར་པའི་ཐོ་ཡོན་ཧུ་ཐོག་ཐུ་བློ་བཟང་བསྟན་འཛིན་རྒྱ་མཚོས་འདི་ལྟ་བུ་ཞིག་གྱིས་ཞེས་བསྐུལ་བའི་བཀའ་བསྩལ་དང་དུ་བླངས་ཏེ་
བན་ཆུང་སྙོམས་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོས་ཆོ་ག་དངོས་གཞི། དུས་གསུམ་རྒྱལ་བའི་དབང་པོ་ཐམས་ཅད་མཁྱེན་ཅིང་གཟིགས་པ་ངག་དབང་བློ་བཟང་རྒྱ་མཚོ་དཔལ་བཟང་པོས་
མཛད་པའི་ལས་ཆོག་རྣམ་རྒྱལ་གསེར་མདོག་སྒྲ་ཇི་བཞིན་པ་དང། དུས་གོ་གདམས་ངག་བཤད་པ་ཕྱག་ལེན་རྣམས་མདོར་བསྡུས་ཏེ་འཁྱེར་བདེ་བར་བསྒྲིགས་པའི་ཡེ་གེ་པ་ནི་སྡོམ་བརྩོན་རྣམ་དཔྱོད་ཡངས་
པའི་དགེ་ཚུལ་དཔལ་བཟང་ངོ། །འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡིན་རིང་དུ་གནས་པར་གྱུར་ཅིག། དགེའོ།། ལེགས་སོཧ།། །།



﻿   ༈    བསྟན་པའི་གསལ་བྱེད་དམ་པ་སྤྲུལ་པའི་
སྐུ་རིན་པོ་ཆེའི་ཞབས་དྲུང་དུ། གུས་ཞུ། དེ་ནས་བཀའ་འདྲི་ཕེབས་ལན་གང་ཤེས་རིམ་པར་འབུལ་བ་ལ། བཤེས་སྦྲིངས་ལས། བསླབ་པ་བརྒྱ་རྩ་ལྔ་བཅུ་རྩ་གཅིག་ཀྱང། །ཞེས་པ་དང། དབུ་མ་རིན་ཆེན་

[092A]༄༅། །འཕྲེང་བ་ལས། ལྔ་བཅུ་རྩ་བདུན་བསྒྲགས་པ་ཡང། །འབད་དེ་ངེས་པར་རྟོགས་པར་བྱ། །ཞེས་པ་གཉིས་དགེ་སློང་གི་ལྟུང་བ་སྡེ་ལྔའི་གང་དང་གང་ཡིན་གསུང་བ་ལ་
དང་པོ་ལ་བཀྲས་ལྷུན་པར་མ་སོགས་སུ། བསླབ་པ་བརྒྱ་རྩ་ལྔ་བཅུ་ལྷག་གཅིག་ནི། ཞེས་པ་སྣང། འོན་ཀྱང་བུ་སྟོན་རིན་པོ་ཆེའི་ལས་བརྒྱའི་ཊཱིཀྐར། རྩ་ཞེས་པ་ལྷག་པའི་དོན་ཡིན་གསུངས་པ་ལྟར། བརྒྱ་
རྩ་ནི་ལྷག་མ་བརྒྱ་དང་བཅས་པའི་ཉིས་བརྒྱ་དང། ལྔ་བཅུ་རྩ་ནི་ལྷག་མ་གསུམ་དང་བཅས་པའི་ལྔ་བཅུ་ང་གསུམ་སྟེ། ཉིས་བརྒྱ་ལྔ་བཅུ་རྩ་གསུམ་ལ་གོ་བར་བྱ་སྟེ། འདིའི་ཐད་ཀྱི་རྗེ་རེད་མདའ་བའི་འགྲེལ་
པ་ལས། སོ་སོར་ཐར་པ་ལས་གསུངས་པའི་ཕམ་པ་བཞི། ལྷག་མ་བཅུ་གསུམ། སྤང་ལྷུང་སུམ་ཅུ། འབའ་ཞིག་པ་དགུ་བཅུ། སོར་བཤགས་བཞི། ཉེས་བྱས་བརྒྱ་རྩ་བཅུ་གཉིས་ཏེ། བསླབ་པ་བརྒྱ་རྩ་
ལྔ་བཅུ་ལྷག་གཅིག་སྟེ། ཉིས་བརྒྱ་ལྔ་བཅུ་རྩ་གསུམ་པོ་རྣམས་ནི། ལྷག་པའི་ཚུལ་ཁྲིམས་ཡིན་པའི་ཕྱིར། ཞེས་གསུངས་པ་ལྟར་རོ། །འོ་ན༑ བསླབ་པ་ཉིས་བརྒྱ་ལྔ་བཅུ་རྩ་གསུམ་ནི། མི་གསུང་བར་གོ་དཀའ་
བ་དེ་འདྲ་གསུང་བཅི་ཡིན་སྙམ་ན། བཤེས་སྤྲིངས་ཡོངས་རྫོགས་རྒྱ་དཔེར། སྡེབ་སྦྱོར་འཕགས་མའི་དབྱངས་འབའ་ཞིག་ཏུ་ཡོད་པར་གྲགས་པས། སྡེབ་སྦྱོར་བསྒྲིག་སླ་བའི་དབང་གིས་ཡིན་ནམ་སྙམ་

[092B] ༑   ༈    རྒྱས་བཤད་ཀྱི་སྐབས་ཀྱི་རིན་འཕྲེང་དང། དེའི་ཐད་ཀྱི་རྒྱལ་ཚབ་རིན་པོ་ཆེའི་འགྲེལ་པ་གུང་བསྒྲིགས་ཏེ་མིང་ཙམ་བརྗོད་པར། ཉེས་
པ་ཕྲན་ཚེགས་ཀྱི་གཙོ་བོ་སྤང་བྱ་ལྔ་བཅུ་རྩ་བདུན་ནི། ཁྲོ་བ༑ འཁོན་འཛིན། འཆབ་པ། ཚིག་པ། གཡོ༑ སྒྱུ༑ ཕྲག་དོག། སེར་སྣ། ངོ་ཚ་མེད་པ། ཁྲེལ་མེད་པ། ཁེངས་པ། ཉེས་རྩོམ། རྒྱགས་པ། བག་མེད་
ང་རྒྱལ། ཚུལ་འཆོས། ཁ་གསག་གཞོགས་སློངས། ཐོབ་འཇལ། རྙེད་པས་རྙེད་པ་འདོད་པ། སྐྱོན་ཟློས། སྦུངས་མེད། ལེ་ལོ་ཅན། བདག་གཞན་ཐ་དད་ཀྱི་འདུལ་ཤེས། སེམས་ལ་ལྟ་བ་མེད་པ། ལེ་
ལོས་བཀུར་སྟི་ཉམས་པ། སྐྱེ་བོ་ངན་པ། ཞེན་པ། ཡོངས་ཞེན། ཆགས་པ། མི་རིགས་པའི་ཆགས་པ། ཆོས་མིན་པའི་འདོད་ཆགས། ཚུལ་འཆོས་པ། འདོད་ཆེན། ཐོབ་འདོད། མི་བཟོད་པ། ཚུལ་མེད་པ་
བཀའ་བློ་མི་བདེ་བ། ཉེ་དུ་དང་འབྲེལ་བའི་རྣམ་རྟོག་ཡུལ་ལ་སྲེད་པ། མི་འཆི་བའི་རྟོག་པ། རྗེས་སུ་རྣམ་རིག་གི་རྟོག་པ། གཞན་ལ་རྗེས་ཆགས་ཀྱི་རྣམ་རྟོག་གནོད་སེམས་རགས་པ། བརྟན་པ་མེད་པའི་ཡིད། འདོད་
པས་བསྙོགས་པའི་ཡིད། སྙོམ་པ། འགྱུར་བ། ཟས་མི་འདོད་པ། སེམས་ཤིན་ཏུ་དམའ་བ། འདོད་པ་ལ་འདུན་པ། གནོད་སེམས། བརྙ་བ། གཉིད། རྒོད་བ། འགྱོད་པ། ཐེ་ཚོམ་རྣམས་སོ།།



