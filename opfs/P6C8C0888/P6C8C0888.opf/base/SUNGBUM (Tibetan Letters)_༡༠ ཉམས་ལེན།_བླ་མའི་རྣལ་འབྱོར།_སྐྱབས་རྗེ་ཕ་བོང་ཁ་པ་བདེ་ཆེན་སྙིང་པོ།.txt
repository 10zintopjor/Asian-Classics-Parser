
[001A]༄༅། །བླ་མའི་རྣལ་འབྱོར་བྱིན་རླབས་འདོད་དགུའི་གཏེར་མཛོད་སོགས་བླ་མའི་རྣལ་འབྱོར་གྱི་རིམ་པ་ཕྱོགས་གཅིག་ཏུ་བསྒྲིགས་པ་བཞུགས་སོ། །

[001B] །ན་མོ་གུ་རུ།  འདིར་བདེ་ལེགས་ཀུན་གྱི་རྩ་བ་གཅིག་པུ་ནི་བཤེས་གཉེན་བསྟེན་ཚུལ་ཁོ་ན་ལ་རག་ལས་ཤིང། ཚེ་གཅིག་ལ་ཟུང་འཇུག་གི་གོ་འཕང་མངོན་དུ་བྱེད་པ་ཡང་བླ་མའི་རྣལ་འབྱོར་ལམ་གྱི་སྲོག་ཏུ་བྱེད་པ་ཁོ་ན་ལ་རག་
ལས་ཕྱིར་བླ་མ་ནི་མཆོག་གསུམ་ཀུན་འདུས་ཀྱི་བདག་ཉིད་དུ་བལྟས་ནས་དེའི་རྣལ་འབྱོར་ཉམས་ལེན་གྱི་སྲོག་ཏུ་གཟུང་བར་བྱའོ། །དེའི་ཕྱིར་འདིར་བླ་མའི་རྣལ་འབྱོར་གདན་དོན་སྙིང་པོར་དྲིལ་ཏེ་འགོད་པ་ལ། སྐྱབས་སེམས་ཚད་མེད་བཞི་ཁྱད་པར་གྱི་སེམས་བསྐྱེད་བཅས་
སྤྱི་ལྟར་སྔོན་དུ་བཏང་ནས་ཚོགས་ཞིང་གསལ་གདབ་པ་ནི།  མདུན་གྱི་ནམ་མཁར་སེང་ཁྲི་འབོལ་གདན་སྟེང། །རབ་འབྱམས་སྐྱབས་ཀུན་འདུས་པའི་བདག་ཉིད་མཆོག་རྩ་བའི་བླ་མ་བདེ་ཆེན་སྙིང་པོ་
ནི༑ ༑སྐུ་མདོག་དཀར་དམར་དགྱེས་པའི་འཛུམ་དཀར་ཅན། །ཕྱག་གཡས་ཆོས་འཆད་གཡོན་པ་མཉམ་གཞག་སྟེང། །འཆི་མེད་བདུད་རྩིས་གང་བའི་ཚེ་བུམ་འཛིན། །རུང་

[002A]༄༅། །མཐུན་ཡོ་བྱད་གདིང་བ་བཏིང་བའི་ཁར། །ཞབས་གཉིས་སྐྱིལ་མོ་ཀྲུང་གིས་བཞུགས་པ་ཡི། །སྐུ་ལ་ཆོས་གོས་རྣམ་གསུམ་མཛེས་པར་མན་བས། །དབུ་ལ་
བྱང་ཆུབ་སེམས་ཞྭ་དུལ་བར་གསོལ། །གང་སྐུའི་མདུན་དུ་ལྷུང་བཟེད་རྡོར་དྲིལ་སོགས། །གཡས་ཕྱོགས་བྱང་ཆུབ་ལམ་གྱི་རིམ་པ་དང། །མདོ་སྔགས་ཟབ་བཅུད་གླེགས་བམ་རང་
སྒྲ་སྒྲོག་གཡོན་ཕྱོགས་མ་རྒྱུད་ཁ་ཊཱཾ་ག་དང་བཅས། །ཐུགས་རྒྱུད་བྱམས་དང་སྙིང་རྗེ་ཤུགས་དྲག་གིས། །རྟག་ཏུ་བརླན་པས་ཞི་བའི་གཟིགས་སྟངས་འཛུམ། །རྒྱུན་དུ་སྒོ་གསུམ་
བག་ཡོད་ཀྱིས་བསྡམས་པས། །མཛས་པའི་སྐུ་ནི་ཞི་ཞིང་དུལ་བར་ལྡན། །མདོ་སྔགས་ཟབ་བཅུད་སྙིང་པོར་འདོམས་པ་ཡི། །སྙན་པའི་གསུང་ནི་ཀུན་གྱི་མོས་ངོར་འཚམ། །ཐུགས་

[002B]ཞལ་གཅིག་ཕྱག་གཉིས་ཡུམ་མཆོག་ཕག་མོར་བཅས། །ཆོས་ཀྱི་འཁོར་ལོའི་དབུས་སུ་སྤྲིན་སྒྲ་ནི། །མི་ཤེས་མུན་འཇོམས་ཏིང་འཛིན་སེམས་དཔའ་
བཅས། །དེ་ལས་འོད་འཕྲོས་མཆོག་གསུམ་ཞི་ཁྲོ་ཀུན། །སྤྱན་དྲངས་ཐིམས་པས་སྐྱབས་ཀུན་འདུས་སྐུར་གྱུར།  །ད་ནས་ཡན་ལག་བདུན་པ་མཎྜལ་དང་བཅས་འབུལ་བ་ནི།  བླ་མའི་གསང་གསུམ་ཡོན་
ཏན་དྲན་པ་ཡི། །དད་ཅིང་མོས་པས་བསྟོད་དབྱངས་རྒྱ་མཚོར་བཅས། །བདག་ལུས་གང་གའའི་རྡུལ་གྲངས་དང་མཉམ་པས། །དྲིན་ཅན་བླ་མ་ཁྱེད་ལ་ཕྱག་འཚལ་ལོ། །བདག་གིས་དངོས་སུ་
བཤམས་དང་ཡིད་ཀྱིས་སྤྲུལ། །བདག་པོས་བཟུང་དང་མ་བཟུང་མཆོད་རྫས་སོགས། །ཀུན་བཟང་མཆོད་སྤྲིན་ནམ་མཁའ་བཀང་སྟེ་འབུལ། །དྲིན་ཅན་བླ་མས་དགྱེས་བཞིན་བཞེས་སུ་གསོལ། །
བདག་གིས་སྒོ་གསུམ་ཆོས་ལ་བཀོལ་བ་དང། །ཁྱད་པར་བྱང་ཆུབ་ལམ་གྱི་རིམ་པ་ལ། །ཐོས་བསམ་སྒོམ་པ་ཅི་ནུས་འདབ་པ་འདི། །དྲིན་ཅན་བླ་མ་དགྱེས་པའི་མཆོད་པར་འབུལ། །ཐོབ་

[003A]༄༅། །མེད་དུས་ནས་ད་ལ་ཐུག་གི་བར། །བསགས་པའི་ལས་ངན་འདི་དག་མ་སྦྱང་ན། །བདག་ཉིད་སྡུག་ལ་སྦྱོར་བར་ངེས་བས་ན། །དེ་དག་མ་ལུས་སྙིང་ནས་མཐོལ་ཞིང་བཤགས་
བླ་མ་རྒྱལ་བ་སྲས་བཅས་མཛད་བཟང་ལ། །བདག་ཀྱང་རྗེས་སུ་སློབ་ཕྱིར་ཡི་རང་ཞིང། །རང་གིས་སྔར་བསགས་དགེ་ཚོགས་ཅི་མཆིས་པར། །རློམ་སེམས་མེད་པའི་དགའ་བས་ཡི་རང་ངོ། །མགོན་
པོ་ཁྱེད་ཀྱི་གསུང་གིས་མ་བསྐྱངས་ན། །ད་དུང་དགེ་སྡིག་ངོ་ཙམ་མི་ཤེས་པས། །སྲས་བཅས་རྒྱལ་བས་བོར་བའི་ཉམ་ཐག་བདག་འདྲེན་ཕྱིར་ཆོས་འཁོར་རྟག་ཏུ་བསྐོར་དུ་གསོལ། །བདག་
ཅག་འདི་ཕྱི་གཏན་གྱི་འདུན་མ་ཀུན། །མགོན་པོ་ཁྱོད་ཉིད་ཁོ་ནར་རག་ལས་ཕྱིར། །ཞབས་སེན་བསྐལ་བརྒྱར་བརྟན་པར་གསོལ་འདེབས་ན། །དགྱེས་བཞིན་བཞུགས་པར་ཞལ་གྱིས་བཞེས་
སུ་གསོལ། །ཞིང་མཆོག་དྲིན་ཅན་བླ་མ་མཆོད་པ་ཡི། །བསོད་ནམས་འདིས་མཚོན་དུས་གསུམ་དགེ་ཚོགས་ཀུན། །མགོན་པོ་ཁྱེད་ཀྱིས་དགྱེས་བཞིན་རྗེས་བཟུང་ནས། །ཟུང་འཇུག་གོ་

[003B]  །ཞེས་ཡན་ལག་བདུན་པ་རྒྱུད་དང་འདྲེས་ངེས་སུ་བསྐྱང་དེ་ནས་མཎྜལ་ཕུལ་ཏེ།  བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་བྱིན་གྱིས་
བརླབ་ཏུ་གསོལ། བདག་དང་མ་སེམས་ཅན་ཐམས་ཅད་བཤེས་གཉེན་ལ་མ་གུས་པ་ནས་བཟུང་སྟེ་སྣང་མཆེད་ཐོབ་གསུམ་གྱི་གཉིས་སྣང་ཕྲ་མོའི་བར་གྱི་ཕྱིན་ཅི་ལོག་གི་བློ་སྣ་མཐའ་དག་མྱུར་དུ་འགག་པ་དང། བཤེས་
གཉེན་ལ་གུས་པ་ནས་བཟུང་སྟེ་མི་སློབ་པའི་ཟུང་འཇུག་གི་བར་གྱི་ཕྱིན་ཅི་མ་ལོག་པའི་བློ་སྣ་མཐའ་དག་བདེ་བླག་ཏུ་སྐྱེ་བ་དང། རྐྱེན་ཕྱི་ནང་གི་བར་གཅོད་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ།  ཞེས་གསོལ་
བ་བཏབ༑ དེ་ནས།  ཨོཾ་ཨཱགུ་རུ་བཛྲ་དྷཱ་ར་མཻ་ཏྲི་ཤཱ་ས་ན་དྷཱ་ར་ཀརྨ་སཱ་ར་སིདྡྷི་ཧཱུཾ་ཧཱུཾ།  ཞེས་འདྲེན་ཅིང་གསོལ་བ་ཤུགས་དྲག་ཏུ་འདེབས་པ་དང་བདུད་རྩི་འབེབས་སྦྱང་མན་ངག་ལྟར་བྱ། དེ་ནས།  ཁྱོད་ནི་བླ་མ་ སོགས་ཕུར་ཚུགས་གསོལ་འདེབས་དང། དེ་
ནས་དབང་བཞི་ལེན་པ་ནི།  བླ་མ་ཧེ་རུ་ཀ་དཔལ་གྱིས། །དབང་བཞི་རྫོགས་པར་བསྐུར་དུ་གསོལ། །སྒྲིབ་བཞི་དག་པར་མཛད་དུ་གསོལ། །སྐུ་བཞི་ཐོབ་པར་བྱིན་གྱིས་རློབས། །ཞེས་གསོལ་བ་བཏབ་པས་སྒོ་མཚམས་མ་
བརྒྱད་ཀྱིས་བགེགས་བསྐྲད། དཔའ་བོ་རྣམས་ཀྱིས་ཤིས་པ་བརྗོད། དཔའ་མོ་རྣམས་ཀྱིས་རྡོ་རྗེའི་གླུ་ལེན། གཙོ་བོས་དབང་བསྐུར་བའི་དགོངས་པ་མཛད། ཡུམ་བཞི་ཕག་མོ་དང་ལྔས་རིན་པོ་ཆེའི་བུམ་པ་བདུད་རྩི་

[004A]༄༅། །ལྔས་གང་བ་བཟུང་ནས་སྤྱི་བོ་ནས་དབང་བསྐུར་བར་གྱུར། བཀྲ་ཤིས་གང་ཞིག་ཆོས་ཀྱི་དབྱིངས་ལས་ངེས་བྱུང་བ། །ཧེ་རུ་ཀདྤལ་འཇིགས་བྱེད་རྒྱལ་པོ་འབར་བའི་སྐུ། །ཤེས་རབ་ཕག་མོའི་པདྨར་
རྡོ་རྗེས་རོལ་མཛད་པའི། །བདེན་པ་ངེས་ཀྱང་བདེ་མཆོག་ལ་གནས་བཀྲ་ཤིས་ཤོག་དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་ཀུན་གྱི་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་
སྤྱིན་པར་བྱ། །ཨོཾ་ཙ་ཀྲ་བའི་ར་སྟྭཾ་ཨ་བཧི་ཥིཉྩ་མི། ཞེས་དབང་བསྐུར་ལུས་གང་དྲི་མ་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར་རིན་འབྱུང་ཞུ་བ་ལས་བྱུང་བའི་
ཅོད་པན་སྤྱི་བོར་བཅིངས། བདེ་ཆེན་སྐྱོས། གཙུག་ཏོར་འགྲུབ་པའི་ནུས་པ་བཞག་འོད་དཔག་མེད་ཞུ་བ་ལས་བྱུང་བའི་རྡོ་རྗེ་ལག་གཡས་སུ་སྦྱིན། བདེ་ཆེན་སྐྱེས། ཐུགས་འགྲུབ་པའི་ནུས་པ་བཞག་དོན་གྲུབ་
ཞུ་བ་ལས་བྱུང་བའི་དྲིལ་བུ་ལག་གཡོན་དུ་སྦྱིན། བདེ་ཆེན་སྐྱེས་གསུང་འགྲུབ་པའི་ནུས་པ་བཞག་དཔལ་རྡོ་རྗེ་ཐོད་ཁྲག་ལ་རོལ་པ་ཞེས་བྱ་བའི་དེ་བཞིན་གཤེགས་པ་ཉིད་ཡིན་ནོ། །ཞེས་མིང་གི་དབང་བསྐུར་
བདེ་ཆེན་སྐྱེས། མཚན་འགྲུབ་པའི་ནུས་པ་བཞག་རང་ཉིད་རྡོ་རྗེ་འཆང་དུ་གསལ་ནས་ཤེས་རབ་མར་འཁྱུད་པས་སློབ་དཔོན་གྱི་དབང་གི་ངོ་བོ་བདེ་སྟོང་སྐྱེས། སྤྲུལ་སྐུ་འགྲུབ་པའི་ནུས་པ་བཞག་བླ་མ་

[004B] ལོངས་སྐུ་འགྲུབ་པའི་ནུས་པ་བཞག་རང་ཧེ་རུ་ཀར་གསལ་བར་ཕྱག་རྒྱ་མ་གཏད་པ། ཡུམ་ཕག་མོར་གྱུར་པ་དང་སྙོམས་པར་ཞུགས་པས་བདེ་ཆེན་སྐྱེས་
ཆོས་སྐུ་འགྲུབ་པའི་ནུས་པ་བཞག་བླ་མས་གཉུག་མའི་རླུང་སེམས་ངོ་བོ་དབྱེར་མེད་པ་འདིའི་རྒྱུན་སྐུ་ཐུགས་ཟུང་འཇུག་གི་གོ་འཕང་ཐོབ་པར་འགྱུར་རོ། །ཞེས་བརྡ་སྤྲད་པས་ཟུང་འཇུག་འགྲུབ་པའི་ནུས་པ་བཞག་པར་གྱུར།  དེ་
ནས་ནང་གི་ཁོང་སྐྲན་འདོན་པའི་སྐྱུག་སྨན་ནམ། ཡང་ན་ཁོ་བོས་སྦྱར་བའི་མགུར་མ་རབ་འབྱམས་སྐྱབས་ཀུན་མ་འདོན། ཡོན་ཏན་གཞི་གྱུར་མའི་སྒོ་ནས་ལམ་ཡོངས་རྫོགས་ལ་ཤར་སྒོམ་བཅས་བྱ། དེ་ནས།  དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་གར་པདྨོའི་སྟེང་
བཞུགས་ལ།  །སོགས་ལན་གསུམ་བརྗོད། བླ་མ་དམ་ཚིག་སེམས་དཔའ་སེང་ཁྲི་དང་བཅས་པ་ཐུགས་ཀའི་ཡེ་ཤེས་སེམས་དཔའ་ལ་ཐིམ། དེ་ཉིད་རང་གི་སྤྱི་གཙུག་ཏུ་བྱོན་ངེ་ཆུང་ཇེ་ཆུང་དུ་གྱུར་ནས་རང་གི་སྙིང་དབུས་པདྨ་འདབ་བརྒྱད་ཀྱི་དབུས་སུ་ཤིན་ཏུ་ཕྲ་བའི་རླུང་སེམས་དང་དབྱེར་མེད་དུ་གྱུར་པ་
སོགས་སྦྱུ་ལུས་ནང་ལྡང་གི་དམིགས་པ་སྙན་བརྒྱུད་ལས་བྱུང་བ་ལྟར་བྱ། མཇུག་བསྔོ་བ་སྨོན་ལམ་གྱི་རྒྱས་འདབ་པར་བྱའོ། །འདི་ལྟ་བུའི་བླ་མའི་རྣལ་འབྱོར་འདི་ནི་སྐུ་ཞབས་དགེ་ལེགས་སྤྲུལ་སྐུ་ཉིད་ཀྱི་ཞལ་ངོ་མ་བཟློག་པར་ཕུལ་བ་ལགས་ན། གཞན་དུ་མ་འཁྱར་བའི་བཀའ་རྒྱ་དམ་དུ་མཛད་པར་ཞུ།། །།
   ༈     །   ༈     འདིར་བླ་མ་དང་དཔལ་འཁོར་ལོ་བདེ་མཆོག་དྲིལ་བུ་ལུགས་ལུས་དཀྱིལ་དང་དབྱེར་མེད་པའི་རྣལ་འབྱོར་ཟབ་མོ་མདོར་བསྡུས་

[005A]༄༅། །ཉམས་སུ་ལེན་པའི་ཚུལ་ནི།  ཤྲཱི་ཧེ་རུ་ཀ་ཧེ་ནི་ཀུན་གྱི་འབྱུང་གནས་སུ་གྱུར་པའི་སེམས་དེ་རྒྱུའི་བདག་ཉིད་དུ་བཏགས་པར་བྱ་བས་སྟོང་པའི་ཆོས་ཀྱི་བདག་མེད་པ་དང། རུ་ནི་གང་ཟག་གི་བདག་ཏུ་
འཛིན་པའི་རྣམ་རྟོག་གི་དྲ་བས་བཀོད་པའི་བདག་དང་བྲལ་བའི་གང་ཟག་གི་བདག་མེད་པ། ཀ་ནི་དེ་ཁོ་ན་ཉིད་ཀྱི་ཡུལ་ཡུལ་ཅན་གཉིས་མི་མཐུན་པར་སོ་སོར་གཉིས་སུ་མི་གནས་པ་དང། ཤྲཱི་ནི་ཡུལ་སྟོང་པ་ཉིད་ཇི་འདྲ་བ་
དེ་བཞིན་དུ་རྗེས་སུ་ཞུགས་པའི་གཉིས་སུ་མེད་པའི་ཡེ་ཤེས་ནི་ཨེ་ཝཾ་གྱི་དོན་ནོ།  །སྙམ་དུ་བསམ་པ་ནི་ཡིད་དག་པར་བྱེད་པའོ།  །སྟོང་པའི་ངང་ལས་སྐད་ཅིག་གིས་རང་ཉིད་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ་
གཡས་བརྐྱང་གིས་བཞུགས་པ་ལ། ཡུམ་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པས་འཁྱུད་པར་གྱུར།  སེམས་ཅན་ཐམས་ཅད་ལ་ཕན་བདེའི་སེམས་ཀྱིས།  ཤྲཱི་ཧེ་རུ་ཀོཉཧཾ།  གསུམ་བརྗོད་དེ། སྐུའི་ང་རྒྱལ་
བཟུང་བ་ནི་ལུས་དག་པར་བྱེད་པའོ།  །ཨོཾ་ཨ་ཨཱ།  ཞེས་པ་ནས།  ཤ་ཥ་ས་ཧ་ཀྵ་ཧཱུཾ་ཧཱུཾ་ཕཊ།  ལན་གསུམ།  རང་གི་ལྟེ་བའི་ཕྱོགས་སུ་སྔགས་ཕྲེང་འོད་ཟེར་དང་བཅས་པ་གཡོན་སྐོར་གྱིས་ལན་གསུམ་དུ་བསྐོར་ནས་གནས་པ་ལས་འཁོར་ལོ་
གསུམ་གྱི་ལྷ་ཚོགས་འཕྲོས་པ་སྣ་བུག་གཡས་པ་ནས་འཐོན་ཏེ། ཕྱོགས་བཅུར་འཕྲོས་པས་བགེགས་ཐམས་ཅད་བསྐྲད་དེ་སླར་བྱོན་ནས་རང་གི་སྣ་བུག་གཡོན་པ་ནས་ཞུག་ཏེ་ལྟེ་བའི་སྔགས་ཕྲེང་ལ་ཐིམ་པར་གྱུར། པར་བསམ་པ་ནི་དག་དག་པ་བྱེད་པ་སྟེ་དག་པ་

[005B]  བདེ་ཆེན་ངང་ལས་རང་ཉིད་བླ་མ་ལྷ། །གང་དེར་གསལ་བའི་སྐུ་ལས་འོད་ཟེར་ཚོགས། །ཕྱོགས་བཅུར་འཕྲོས་པས་སྣོད་བཅུད་བྱིན་བརླབས་པས། །དག་པ་རབ་འབྱམས་འབའ་ཞིག་ཡོན་ཏན་
གྱི༑ ༑བཀོད་པའི་ཁྱད་པར་ཕུན་སུམ་ཚོགས་པར་གྱུར།  །ཞེས་སྣོད་བཅུད་བྱིན་གྱིས་བརླབ་  །ཨོཾ་ཨཱཧཱུཾ།  ལན་གསུམ།  ངོ་བོ་ཡེ་ཤེས་ལ་རྣམ་པ་ནང་མཆོད་དང་མཆོད་རྫས་སོ་སོའི་རྣམ་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་བདེ་
སྟོང་གི་ཡེ་ཤེས་ཁྱད་པར་ཅན་བསྐྱེད་པས་ས་དང་པར་སྣང་ནམ་མཁའི་ཁྱོན་ཐམས་ཅད་ཡོངས་སུ་ཁྱབ་པའི་ཕྱི་ནང་གསང་བའི་མཆོད་སྤྲིན་དམ་རྫས་སྤྱན་གཟིགས་བསམ་གྱིས་མི་ཁྱབ་པས་གང་བར་གྱུར།  ཞེས་མཆོད་པ་བྱིན་གྱིས་
བརླབ། དངོས་གཞི་ཚོགས་ཞིང་གསལ་འདེབས་པ་ནི།  དབྱིངས་བདེ་སྟོང་དབྱེར་མེད་ཆོས་སྐུའི་ངང། །ཞིང་དག་པ་རབ་འབྱམས་བཀོད་པའི་དབུས། །མདངས་འཇའ་ཚོན་འོད་ལྔ་འཁྲུགས་པའི་ཀློང། །གདན་སེང་ཁྲི་པདྨ་ཉི་ཟླའི་སྟེང། །
སྐྱབས་ཀུན་འདུས་དྲིན་ཅན་བླ་མ་ཉིད། །མགོན་ཡབ་གཅིག་བཅོམ་ལྡན་དཔའ་བོའི་གར། །ཉམས་གར་དགུའི་རྩལ་རྫོགས་བདེ་ཆེན་སྐུར། །དབྱིངས་ཤེས་རབ་ཕག་མོས་དགྱེས་དགུར་འཁྲིལ། །སྐུ་སྣང་སྟོང་སྒྱུ་མའི་རྩ་ཐིག་
སོགས། །ཡོངས་དྲུག་ཅུ་རྩ་གཉིས་ལྷ་སྐུར་གསལ། །མ་དཔའ་བོ་མཁའ་འགྲོའི་འཁོར་དང་བཅས། །འབངས་བདག་ལ་དགྱེས་བཞིན་བཞུགས་པར་གྱུར།  །ཅས་གསལ་བཏབ། དེ་ནས་ཡེ་ཤེས་པ་སྤྱན་འདྲེན་པ་ནི།  ཕ་སྙིང་ནས་དྲན་པའི་

[006A]༄༅། །གདུང་ཤུགས་ཀྱིས། །ངག་འོ་དོད་དྲག་པོས་གསོལ་འདེབས་ན། །ཐུགས་བརྩེ་གདུང་དྲག་པོས་རབ་གཡོས་ནས། །དཔལ་བསམ་ཡས་དཀྱིལ་འཁོར་འཁོར་ལོ་དང། །ཡོངས་མཁའ་འགྲོ་བྱེ་
བའི་འཁོར་དང་བཅས། །དུས་ད་ལྟ་ཉིད་དུ་གཤེཌ་སུ་གསོལ།  །དེ་ནས་ཡན་ལག་བདུན་པ་མཎྜལ་དང་བཅས་པ་འབུལ་བ་ནི།  འབངས་སྐྱབས་མེད་སྐྱབས་སུ་ཉེར་དགོངས་ནས། །བུ་མགོན་མེད་ཀྱི་མགོན་དུ་རྟག་བཞུགས་གསོལ། །བདག་མོས་གུས་དྲག་
པོས་ཕྱག་འཚལ་ཞིང། །རྫས་དངོས་འབྱོར་དང་ཡིད་སྤྲུལ་ཀུན་བཟང་སྤྲིན། །ལས་རྣམ་དཀར་དུས་གསུམ་དགེ་ཚོགས་དང། །ཆོས་སྒྲུབ་པའི་མཉེས་མཆོད་རྒྱུན་དུ་འབུལ། །རྒྱུད་སྡིག་ལྟུང་སྙིང་ནས་མཐོལ་ཞིང་བཤགས་
མགོན་གསང་གསུམ་མཛད་པར་རྗེས་ཡི་རང། །ཆོས་ཟབ་མོའི་འཁོར་ལོ་བསྐོར་བར་བསྐུལ། །ཡོངས་མྱ་ངན་མི་འདའ་རྟག་པར་བཞུགས། །འདིས་མཚོན་པའི་དུས་གསུམ་ལེགས་བྱས་ཀུན། །སྐྱབས་ཐུགས་རྗེས་འཛིན་
པའི་རྒྱུ་རུ་བསྔོ། །ཕྱི་རི་གླིང་སྣོད་བཅུད་ཚོམ་བུར་སྤུངས། །ནང་རང་ལུས་མཎྜལ་དབང་པོར་བརྒྱན། །གསང་བདེ་སྟོང་ལྷན་ཅིག་སྐྱེས་པའི་དངོས། །དཔལ་བདེ་བ་ཆེན་པོའི་ཞིང་དུ་འབུལ། །བདག་འགྲོ་ཀུན་ལོག་
པའི་བློ་སྣ་འགག་ལམ་ཕྱིན་ཅི་མ་ལོག་རྒྱུད་ལ་སྐྱེས། །རྐྱེན་ཕྱི་ནང་གི་བར་ཆད་ཞི་བ་རུ། །སྐྱབས་རེ་ས་གཞན་མེད་ཐུགས་རྗེས་ཟུངས།  །དེ་ནས་གདུང་ཤུགས་དྲག་པོས་གསོལ་བ་ཕུར་ཚུགས་སུ་འདེབས་ཤིང་དབང་བཞི་བྱིན་རླབས་

[006B]  ཁྱོད་ནི་བླ་མ་ ཞེས་པ་ནས།  སྲུངས། །དེ་ལྟར་ལན་གསུམ་གསོལ་བ་ ཞེས་པ་ནས།  བྱིན་གྱིས་བརླབ་པར་གྱུར།  །བླ་མའི་མཚན་སྔགས་དང། རིན་ཆེན་རྣམ་བཞི་སོགས་གང་ལྕོགས་འདོན།  དགེ་བ་འདི་ཡིས་ ཞེས་པ་ནས།  འགོད་པར་ཤོག་ །དེ་ནས་
ལམ་ཡོངས་རྫོགས་ཀྱི་དོན་དུ་བསྐུལ་ཞིང་གསོལ་བ་འདེབས་པ་ནི།  འབངས་སྐྱབས་མེད་ཀྱི་སྐྱབས་དང་མགོན་མེད་ཀྱི་མགོན། །ཕ་ཁྱོད་ཉིད་གཅིག་པུར་སྙིང་ནས་རེ། །རྫས་དངོས་འབྱོར་ཡིད་སྤྲུལ་མཆོད་པའི་སྤྲིན། །ཚོགས་བདེ་བ་ཆེན་པོའི་
འཁོར་ལོར་བཅས། །ཕ་བླ་མ་མཉེས་ཕྱིར་འབུལ་ལགས་ན། །བུ་འབྲལ་མེད་བྱིན་གྱིས་བརླབ་ཏུ་གསོལ། །ལུས་ལོངས་སྤྱོད་དུས་གསུམ་དགེ་ཚོགས་དང། །ཆོས་སྒྲུབ་པའི་མཆོད་པ་ཇི་སྙེད་ཀུན། །ཕ་བླ་མ་མཉེས་ཕྱིར་འབུལ་
ལགས་ན། །བུ་འབྲལ་མེད་བྱིན་གྱིས་བརླབ་ཏུ་གསོལ། །ཕ་བླ་མའི་གསང་གསུམ་རྗེས་དྲན་ནས། །བློ་གདུང་ཤུགས་དྲག་པོས་གསོལ་བ་འདེབས། །ད་སྒོ་གསུམ་བྱིན་གྱིས་བརླབ་ཏུ་གསོལ། །ཚེ་འདི་སྣང་བྱ་བས་ཡིད་སུན་
ནས༑ ༑བློ་གདུང་ཤུགས་དྲག་པོས་གསོལ་འདེབས་ན། །ད་འདུ་འཛིའི་འབྲེལ་ཐག་གཅད་དུ་གསོལ། །གཞན་ངོ་བསྲུང་གི་ཁུར་གྱིས་ཡོངས་དུབ་ནས། །བློ་གདུང་ཤུགས་དྲག་པོས་གསོལ་ད་གུ་ཡངས་ཟོས་བདེར་བྱིན་གྱིས་
རློབས། །གནས་འཁོར་བའི་འཇིགས་པས་ཡིད་སྐྲག་ནས། །བློ་གདུང་ཤུགས་དྲག་པོས་ད་ཐར་པར་བགྲོད་པར་བྱིན་གྱིས་རློབས། །ལས་རྣམ་གཡེང་འཁྲུལ་པའི་མཚང་རིག་ནས། །བློ་གདུང་ཤུགས་དྲག་པོས་གསོལ་

[007A]༄༅། །གནས་དབེན་ས་ཟིན་པར་བྱིན་གྱིས་རློབས། །རང་གཅེས་ཀྱི་འཆིང་བས་ཡིད་སྐྱོ་ནས། །བློ་གདུང་ཤུགས་དྲག་པོས་གསོལ་ད་འགྲོ་ཀུན་གྱི་འདྲེན་པར་བྱིན་གྱིས་རློབས། །གཉིས་འཛིན་དང་
རེ་དོགས་ཀྱིས་བསླུས་བསླུས་ནས། །བློ་གདུང་ཤུགས་དྲག་པོས་གསོལ་ད་སྙེམས་ཐག་ཆོད་པར་བྱིན་གྱིས་རློབས། །རགས་ཕྲ་བའི་བྱིང་རྨུགས་ཀྱིས་བསླད་ནས། །བློ་གདུང་ཤུགས་དྲག་པོས་གསོལ་ད་ཏིང་འཛིན་བརྟན་
པར་བྱིན་གྱིས་རློབས། །ང་བདག་གིར་འཛིན་པའི་རྒྱུར་ཆུད་ནས། །བློ་གདུང་ཤུགས་དྲག་པོས་གསོལ་ད་གནས་ལུགས་རྟོགས་པར་བྱིན་གྱིས་རློབས། །ཐ་མལ་གྱི་སྣང་བར་འཁྲུལ་འཁྲུལ་ནས། །བློ་གདུང་ཤུགས་
དྲག་པོས་གསོལ་ད་དག་སྣང་འཆར་བར་བྱིན་གྱིས་རློབས། །སྤྲོས་མཚན་གྱི་སྣང་བས་སེམས་ངལ་ནས། །བློ་གདུང་ཤུགས་དྲག་པོས་གསོལ་ད་སྤྲོས་བྲལ་དུ་ཆུབ་པར་བྱིན་གྱིས་རློབས། །དཔལ་སྐུ་བཞིའི་གོ་འཕང་བརྙེས་ནས་
ཀྱང༑ ༑མ་འགྲོ་བའི་ཁུར་ཆེན་བླང་ནུས་པའི། །བློ་གདུང་ཤུགས་དྲག་པོས་གསོལ་དོན་བདེ་བླག་འགྲུབ་པར་བྱིན་གྱིས་རློབས།  །ཞེས་གདུང་ཤུགས་དྲག་པོས་གསོལ་བ་བཏབ་བཞིན་ཞལ་གྱིས་བཞེས་པར་བསམ། དེ་ནས་ཚོགས་ཞིང་བསྡུ་ཞིང་བླ་མ་སྙིང་
ཞུགས་ཀྱི་ཉམས་ལེན་བྱ་བ་ནི།  སེམས་བདེ་བ་ཆེན་པོའི་དཀྱིལ་འཁོར་ནས། །ཡོངས་ངོ་མཚར་འཁོར་ལོའི་རི་མོ་ཀུན། །དབྱིངས་ཐིག་ལེ་གཅིག་ཏུ་ཟླུམ་པའི་ཕྱིར། །ཕ་བླ་མའི་སྐུ་ལ་ཐིམ་པར་གྱུར། །བདག་གདུང་བའི་མོས་གུས་རབ་

[007B] །ཕ་བླ་མས་རྗེས་ཆགས་བདེ་བས་བསྐུལ། །སྐུ་ཇེ་ཆུང་མཐེབ་སོར་ཚད་དུ་ཞུ། །རྩ་ཨ་ཝ་དྷཱུ་ཏཱིའི་སྲོག་ལམ་བརྒྱུད། །སྙིང་མི་ཤིགས་ཐིག་ལེའི་གུར་ཁང་དབུས། །ཆེས་ཕྲ་བའི་རླུང་སེམས་དབྱེར་མེད་འདྲེས༑ །དུས་དེང་ནས་བྱང་
ཆེན་མཐོབ་བར། ༑དགྱེས་བཞིན་དུ་རྗེས་འཛིན་རྟེན་འབྲེལ་འགྲིགས། །ངེས་དོན་གྱི་རྣལ་འབྱོར་དང་ལ་གཡུར།  །འདིར་ཕྱག་ཆེན་དང་རྫོགས་རིམ་གྱི་ཉམས་ལེན་སོགས་ཇི་ལྟར་འདོད་པ་བསྐྱངས་ནས་བསྔོ་སྨོན་བྱ་བ་ནི།  དགེ་འདིས་ཀྱང་སྤྲོས་པའི་འཁོར་ལོ་
ཞིག་ཕ་བླ་མའི་རྒྱལ་ས་མངོན་གྱུར་ནས། །གནས་འཁོར་བ་ཇི་སྲིད་སྟོངས་པའི་བར། །མ་འགྲོ་བ་སྒྲོལ་བའི་མཐུ་ཐོབ་ཤོག་ །གཞན་ཡང་བསྔོ་བ་དང་སྨོན་ལམ་ཇི་ལྟར་རིགས་པའི་རྒྱས་གདབ་པར་བྱའོ། །ཞེས་དཔལ་འཁོར་ལོ་བདེ་མཆོག་ལུས་དཀྱིལ་གྱི་
བླ་མའི་རྣལ་འབྱོར་ཟུང་འཇུག་དགའ་སྟོན་ཞེས་བྱ་བ་འདི་ནི་གཅིག་ཏུ་སྒྲུབ་པ་སྙིང་པོ་ལ་བརྩོན་བཞིན་ལམ་འདི་བསྟེན་པར་མོས་པ་སེར་རྩེ་དགེ་སློང་བསྐལ་བཟང་སྙན་གྲགས་ནས་རབ་དཀར་ལྷ་རེག་མཎྜལ་རྟེན་གསུམ་བཅས། སྔ་ཕྱིར་ཡང་ཡང་བསྐུལ་མ་ནན་གསུངས་ལ་བརྟེན་་ཕ་བོང་ཁ་
སྤྲུལ་མིང་པས་དཔལ་འཁོར་ལོ་སྡོམ་པའི་ཕོ་བྲང་ཨེ་གསང་བདེ་ཆེན་ཕུག་ཏུ་རྒྱལ་ཟླའི་ཡར་ངོའི་ཆོས་བཅུ་མཁའ་འགྲོ་འདུ་བའི་དུས་བཟང་པོར་བླ་མ་ལྷ་ལ་གསོལ་བ་བཏབ་སྟེ་ཤར་མར་བྲིས་པའོ།། །།   ༈   
གི་རྣལ་འབྱོར་དང་འབྲེལ་བ་ཉམས་སུ་ལེན་ཚུལ་བཞུགས་སོ།།     ༈    འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བླ་མའི་རྣལ་འབྱོར་ཐུན་དྲུག་གི་རྣལ་འབྱོར་དང་སྦྲགས་མདོར་བསྡུས་ཉམས་ལེན་འཁྱེར་བདེ་བར་འགོད་པ་ལ། སྐྱབས་སེམས་ནས་

[008A]༄༅།  །འཇུག་སྡོམ་ལེན་པའི་བར་སྤྱོ་ལྟར་སྔོན་དུ་བཏང། དེ་ནས།  མདུན་གྱི་ནམ་མཁར་དག་གསལ་གཉིས་མེད་ཀྱི། །གཞལ་མེད་ཁང་དབུས་བླ་མ་རྡོ་རྗེ་ཆོས། །སྐུ་མདོག་དམར་པོ་རྡོར་དྲིལ་བསྣོལ་ནས་འཛིན། །དེ་
ཡི་ཐུགས་ཀར་རྡོ་རྗེ་རྣལ་འབྱོར་མ། །ཁྲོ་ཆགས་འཛུམ་སྒེག་ཉམས་ཀྱིས་རོལ་བ་ཡི། །ཐུགས་ཀར་ཏིང་འཛིན་སེམས་དཔའ་བཾ་ཡིག་དམར། །དེ་ལས་འོད་འཕྲོས་ཡེ་ཤེས་པ་སྤྱན་དྲངས། །གང་གི་དྲིན་གྱིས་བདེ་ཆེན་ཉིད་
སྐད་ཅིག་གིས་ནི་ཐོབ་འགྱུར་བ། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་
སྐྱོབས་ལ་ཕྱག་འཚལ་ལོ། །རང་གི་ཐུགས་ཀའི་ཧཱུཾ་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། ཨོཾ་ཨརྒྷཾ་བྲ་ཏྲིཙྪ་སཱཧཱ།  ཞེས་སོགས་ཀྱིས་ཕྱི་མཆོད།  ཨོཾ་ཨཱ་བཛྲ་ཨཱ་ད་རཤེ་ཧཱུཾ། ཨོཾ་ཨཱ་བཛྲ་བའི་ནི་ཧཱུཾ། ཨོཾ་
ཨཱ་བཛྲ་གནྡྷེ་ཧཱུཾ། ཨོཾ་ཨཱ་བཛྲ་ར་སེ་ཧཱུཾ། ཨོཾ་ཨཱ་བཛྲ་སྤ་རེཤ་ཧཱུཾ། ཨོཾ་ཨཱ་བཛྲ་དྷ་རྨེ་ཧཱུཾ།  ཞེས་རིག་མ་དྲུག་  ཨོཾ་གུ་རུ་བཛྲ་ཡོ་གི་ནི་ཨོཾ་ཨཱ་ཧཱུཾ།  གིས་ནང་མཆོད།  ཡིད་འོང་ལང་ཚོའི་དཔལ་འཛིན་དྲུག་ཅུ་བཞིའི། །
འདོད་པའི་སྒྱུ་རྩལ་ལ་མཁས་ལུས་ཕྲ་མ། །ཞིང་སྐྱེས་སྔགས་སྐྱེས་ལྷན་སྐྱེས་ཕོ་ཉའི་ཚོགས། །མཛེས་སྡུག་སྒྱུ་མའི་ཕྱག་རྒྱ་རྣམས་ཀྱང་འབུལ།  །ཞེས་གསང་མཆོད།  སྒྲིབ་བྲལ་ལྷན་སྐྱེས་བདེ་བའི་ཡེ་ཤེས་ཆེ། །ཆོས་ཀུན་

[008B] །དབྱེར་མེད་ལྷུན་གྲུབ་སྨྲ་བསམ་བརྗོད་ལས་འདས། །དོན་དམ་བྱང་ཆུབ་སེམས་མཆོག་ཁྱོད་ལ་འབུལ།  །ཞེས་དེ་ཁོ་ན་ཉིད་ཀྱི་མཆོད་པ་བཅས་ཕུལ་རྗེས། རྐང་བརྒྱད་བཏོན། དེ་ནས།  བདག་པོས་བཟུང་དང་མ་
བཟུང་དང། །དངོས་བཤམས་ཡིད་ཀྱིས་སྤྲུལ་པ་ལས། །བྱུང་བའི་ཕྱི་ནང་གསང་བ་ཡི། །སྣ་ཚོགས་མཆོད་སྤྲིན་རྒྱ་མཚོས་མཆོད།  །ཅེས་སོ། །དེ་ནས།  བླ་མ་རིན་པོ་ཆེ་བདག་གི་ལུས་ཚོགས་སུ་བཞེས་སུ་གསོལ། བདག་གི་
སྡིག་སྒྲིབ་ཉིས་ལྟུང་ཐམས་ཅད་དག་ནས་ཚོགས་གཉིས་བདེ་བླག་ཏུ་རྫོགས་པར་བྱིན་གྱིས་བརླབ་ཏུ་གསོལ། རང་སེམས་རྡོ་རྗེ་རྣལ་འབྱོར་མར་གསལ་བ་སྤྱི་གཙུག་ནས་རྒྱངས་ཀྱིས་ཐོན། རང་ལུས་ཐ་མལ་པའི་ཕུང་པོར་གྱུར་པ་
དེ་མི་མགོའི་སྒྱེད་པུ་གསུམ་གྱི་སྟེང་དུ་ཐོད་བརྒྱ་སྟོང་གསུམ་དང་མཉམ་པའི་ནང་དུ་གཏུབས་ཏེ་སྤུངས། ཨོཾ་ཨཱ་ཧཱུཾ།  ལན་གསུམ་བརྗོད་པས་བདུད་རྩིར་གྱུར་པར་བསམ།  རང་སེམས་རྡོ་རྗེ་རྣལ་འབྱོར་མའི་ཐུགས་ཀ་ནས་ཀ་པཱ་ལ་
ཐོགས་པའི་མཁའ་འགྲོ་མ་དཔག་ཏུ་མེད་པ་སྤྲོས་པས་བདུད་རྩི་ནས་བཅུས་ཏེ། ཨོཾ་ཨཱཧཱུཾ།  ལན་བདུན།  བླ་མ་ཡི་དམ་དཀོན་མཆོག་སྲི་ཞུའི་མགྲོན། །ཨོཾ་ཨཱ་ཧཱུཾ། མཁའ་འགྲོ་ཆོས་སྐྱོང་མགོན་པོ་ཡོན་ཏན་མགྲོན། །ཨོཾ་ཨཱ་
ཧཱུཾ༑ ལྷ་ཀླུ་གཞི་བདག་རིགས་དྲུག་སྙིང་རྗེའི་མགྲོན། །ཨོཾ་ཨཱ་ཧཱུཾ། ནད་བདག་འདྲེ་གདོན་བགེགས་རིགས་ལན་ཆགས་མགྲོན། །ཨོཾ་ཨཱ་ཧཱུཾ། ཀུན་ལ་ཕུལ་བས་ཟག་མེད་བདེ་བས་ཚིམ། །སེམས་ཅན་རྣམས་ཀྱང་

[009A]༄༅། །སྒྲིབ་བྲལ་ཆོས་སྐུ་ཐོབ། །མཆོད་པའི་འཁོར་གསུམ་སྨྲ་བསམ་བརྗོད་འདས་ཀྱི། །བདེ་སྟོང་གཉིས་སུ་མེད་པའི་ངོ་བོར་གྱུར།  །དེ་ནས།  ཐོག་མེད་དུས་ནས་མི་དགེ་སྡིག་བའི་ལས། །
བགྱིས་དང་བགྱིད་སྩལ་ཡི་རང་ཅི་མཆིས་པ། །ཐུགས་རྗེ་ཆེ་ལྡན་སྤྱན་སྔར་འགྱོད་སེམས་ཀྱིས། །བཤགས་ཤིང་སླན་ཆད་མི་བགྱིད་སྡོམ་པ་ནོད། །ཆོས་རྣམས་རང་བཞིན་མཚན་མ་དང་བྲལ་ཡང། །རྨི་ལམ་ཇི་བཞིན་སྐྱེ་འཕགས་ཐམས་
ཅད་ཀྱི། །བདེ་དགའ་ཅིར་ཡང་འཆར་བའི་རྣམ་དཀར་ལ། །བདག་ཅག་བསམ་པ་དག་པས་ཡི་རང་ངོ། །ཕུལ་བྱུང་མཁྱེན་བརྩེའི་ཆུ་འཛིན་འབུམ་དཀྲིགས་ཏེ། །མཐའ་ཡས་འགྲོ་འདིའི་ཕན་བདེ་ཀུན་དའི་ཚལ། །སྐྱེད་དང་ཡུན་དུ་
གནས་དང་སྤེལ་བའི་ཕྱིར། །ཟབ་རྒྱས་ཆོས་ཀྱི་ཆར་པ་དབབ་ཏུ་གསོལ། །རྡོ་རྗེའི་སྐུ་ལ་སྐྱེ་འཆི་མི་མངའ་ཡང། །ཟུང་འཇུག་དབང་གི་རྒྱལ་པོའི་ཟམ་ཏོག་བདག་ཅག་མོས་པ་ཇི་བཞིན་སྲིད་མཐའི་བར། །མྱ་ངན་མི་འདའ་རྟག་
པར་བཞུགས་སུ་གསོལ། །དེ་ལྟར་བསྐྲུན་པའི་རྣམ་དཀར་དགེ་བའི་ཚོགས། །བཀའ་དྲིན་གསུམ་ལྡན་རྗེ་བཙུན་བླ་མ་ཡིས། །ཚེ་རབས་ཀུན་ཏུ་འབྲལ་མེད་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་ཐོབ་ཕྱིར་བསྔོ།  །ཞེས་པའི་
བར་གྱིས་ཡན་ལག་ལྷག་མ་ལྔ་ཉམས་སུ་ལེན། དེ་ནས་མཎྜལ་རྒྱས་བསྡུས་ཅི་རིགས། དོན་ཆེན་པོ་གསུམ་གྱི་སྒོ་ནས་གསོལ་འདེབས་བཅས་བྱ། དམིགས་གནད་བདུད་རྩི་འབེབས་སྦྱང་དང་བཅས་བླ་མའི་གསོལ་འདེབས། མཚན་སྔགས་ཨོཾ་གསུམ་མ་བཅས་ཅི་ནུས་བཟླ།  ཁྱོད་ནི་བླ་མ་ཁྱོད་ནི་ཡི་དམ་

[009B] སོགས་ཕུར་ཆུགས་གསོལ་འདེབས་ནན་ཏན་བྱ། ད་ནས་དབང་བཞི་ལེན་པ་ཐུན་མོང་བ་ལྟར་ན།  དེ་ལྟར་ལན་གསུམ་གསོལ་བ་བཏབ་པའི་མཐུས། །བླ་མའི་སྐུ་གསུང་ཐུགས་ཀྱི་གནས་རྣམས་ལས། །བདུད་རྩི་འོད་ཟེར་དཀར་དམར་མཐིང་ག་གསུམ། །
རིམ་དང་ཅིག་ཅར་བྱུང་ནས་བདག་ཉིད་ཀྱི། །གནས་གསུམ་རིམ་དང་ཅིག་ཅར་ཐིམ་པ་ལས། །སྒྲིབ་བཞི་དག་ཅིང་རྣམ་དག་དབང་བཞི་ཐོབ། །སྐུ་བཞི་ཐོབ་ཅིང་བླ་མ་གཉིས་པ་ཞིག་དགྱེས་བཞིན་ཐིམ་པས་བྱིན་གྱིས་བརླབ་པར་གྱུར།  །ཅེས་
བླ་མཆོད་ལྟར་བྱ། ཐུན་མོང་མ་ཡིན་པ་བྱེད་ན།  སྐྱབས་གནས་ཀུན་འདུས་བླ་མ་ལ། །གསོལ་བ་འདེབས་སོ་བྱིན་གྱིས་རློབས། །དབང་བཞི་རྫོགས་པར་བསྐུར་བ་དང། །སྐུ་བཞིའི་གོ་འཕང་སྩལ་དུ་གསོལ།  །ཞེས་གསོལ་འདེབས་ལན་གསུམ་ཞལ་ཤེས་ལྟར་བྱ། དེ་ནས་དབང་
བླང་བ་དངོས་ནི།  བླ་མའི་ཐུགས་ཀ་ནས་སྤྲོས་པའི། །དྲུག་ཅུ་རྩ་གཉིས་དབང་གི་ལྷས། །བྱང་སེམས་རང་བཞིན་བུམ་པའི་ཆུས། །དབང་བསྐུར་བདེ་སྟོང་ཉམས་སུ་མྱོང། །ཨོཾ་སརྦ་ཏ་ཐཱ་ག་ཏ་ཨ་བཧི་ཥ་ཀ་ཏ་ས་མ་ཡ་ཤྲཱི་ཡེ་ཧཱུཾ།  ཞེས་སོགས་དབང་ཆོག་ལྟར་དང། དག་པ་
དྲན་པ་བཅས་ཀྱི་དམིགས་གནད་བསྟེན། དེ་ནས།  མཐའ་ཡས་རྒྱལ་བའི་དབྱིངས་ཀྱི་ཡུམ། །རིག་མར་གྱུར་པ་བླ་མར་འཁྱུད། །རྒྱལ་ཀུན་མཉམ་སྦྱོར་ཡིད་ཀྱི་ཆུས། །དབང་བསྒུར་བདེ་སྟོང་ཉམས་སུ་མྱོང། །ཨ་ཧོ་མཧཱ་སུ་ཁ།  ཞེས་དམིགས་གནད་བསྙེན།  ཐུགས་ཀའི་
ཡུམ་གྱི་རང་རིག་མ། །རང་ཉིད་དཔའ་བོར་གསལ་ལ་སྦྱིན། །སྙོམས་འཇུག་དགའ་བཞིའི་ལྷན་སྐྱེས་ཀྱིས། །དབང་བསྐུར་བདེ་སྟོང་ཉམས་སུ་མྱོང། །ཨོཾ་སརྦ་ཏ་ཤྲཱ་ག་ཏ་ཨ་ནུ་རཱ་གཎ་བཛྲ་སྭ་བྷཱ་ཝ་ཨཏྨ་ཀོཉཏཾ།  ཞེས་ཤེར་དབང་གི་དམིགས་གནད་བསྟེན།  བུ་

[010A]༄༅། །གཅིག་རང་ལུས་འདོད་པའི་ལྟར། །གསལ་བཞིན་བདེ་སྟོང་ཉམས་མྱོང་བཞིན། །ཟུང་འཇུག་རྒྱལ་ས་ཟིན་ནོ་ཞེས། །དབང་བསྐུར་བདེ་སྟོང་ཉམས་སུ་མྱོང། །བཛྲ་ཨཱཏྨ་ཀོ་ཉཧཾ།  ཞེས་དབང་བཞི་
པའི་དམིགས་གནད་བསྟེན། ཡོན་ཏན་གཞིར་གྱུར་མ་ལྟ་བུའི་སྒོ་ནས་ལམ་ཡོངས་རྫོགས་ལ་ཤར་སྒོམ་བགྱིས་ཀྱང་རུང། དེ་ནས།  དུས་གསུམ་སྐྱབས་གནས་ཀུན་འདུས་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །བདག་གི་རྒྱུད་བྱིན་གྱིས་བརླབ་ཏུ་གསོལ། དེ་ལྟར་
རྩེ་གཅིག་གསོལ་བ་བཏབ་པའི་མཐུས། །རྩ་བའི་བླ་མ་རང་ལ་རྗེས་ཆགས་ཀྱིས། །དམར་སེར་འོད་དུ་ཞུ་བ་སྙིང་དབུས་ཐིམ། །ཕྲ་བའི་སྒོ་གསུམ་གསང་གསུམ་ངོ་བོར་གྱུར།  །ཅེས་བླ་མ་བསྟིམ་པའི་ཞལ་ཤེས་སོགས་བསྒོམ།  བདེ་སྟོང་ངང་ལས་རང་སེམས་
ཕྲ་བའི་བཾ། །སྐད་ཅིག་རྗེ་བཙུན་མའི་སྐུ་ར་གསལ་ལ་རྫོགས། །ངེས་དོན་ལྷན་སྐྱེས་བདེ་སྟོང་རོལ་པའི་ཉམས། །འབར་བཞིན་ལྷ་སྐུ་སྣང་སྟོང་ངང་ལ་གཡུར།  །འདིར་བཟླས་པ་གཉིས་དང། རྫོགས་རིམ་སོགས་ཉམས་སུ་བླངས་ཀྱང་འཐུས།  བདག་གི་ལུས་
དང་ ཞེས་སོགས་ཐུན་དྲུག་སྤྱི་ལྟར་ཉམས་སུ་བླ་བར་བྱའོ། །འདི་ནི་དགེ་སློབ་བློ་བཟང་དམ་ཆོས་ནས་རང་ལ་བརྟེན་པའི་བླ་མའི་རྣལ་འབྱོར་ཞིག་དགོས་ཞེས་ནན་དུ་བསྐུལ་བས་བྲེལ་ཟིང་སྣ་ཚོགས་པའི་སེང་པར་ནས་སྟན་ཐོག་གཅིག་ལ་ཤིན་ཏུ་མྱུར་བར་བྲིས་ཤིང། འདི་ལ་རྗེ་བཙུན་མ་རང་གི་བླ་མའི་རྣལ་འབྱོར་གྱི་ཞལ་ཤེས་
ཚང་བར་བཀོད་པའི་ཐོག་དབྱེན་ས་སྙན་བརྒྱུན་ཀྱི་མན་ངག་དུ་མས་བརྒྱན་པར་བྱས་ཡོད་པས་དཔེ་ཤིན་ཏུ་དམ་པོར་མཛོད། ཅེས་པ་འདི་ཡང་པ་བོང་ཁའི་སྤྲུལ་མིང་པས་སྨྲས་པའོ།།    ༈    །།ཐུན་དྲུག་གི་རྣལ་འབྱོར་རྒྱས་བསྡུས་ཉམྶུ་ལེན་ཚུལ་འཁྱེར་བདེ་མན་ངག་གིས་བརྒྱན་པ་བཞུགས་སོ།།།

[010B]   ༈    རྡོ་རྗེ་འཆང་དབང་དཔལ་ལྡན་བླ་མ་ཡི། །ཞབས་ཀྱི་པདྨོར་གུས་པས་ཕྱག་བྱས་ཏེ། །དམ་ཚིག་སྡོམ་པ་དག་བྱེད་རྨད་བྱུང་ཐབས། །རྒྱུད་དང་རྗེ་བཙུན་བླ་མའི་གསུང་བཞིན་བཤད།  །དེ་ཡང་རྒྱུད་སྡེ་གོང་
མ་གཉིས་ཀྱི་དཀྱིལ་འཁོར་ཆེན་པོའི་དབང་བསྐུར་བ་ལེགས་པར་ཐོབ་པའི་གང་ཟག་རང་རང་གི་ཇི་སྲིད་སྔགས་སྡོམ་རྒྱུད་ལ་ལྡན་བ་དེ་སྲིད་དུ། རྩ་བ་དང་ཡན་ལག་གི་དམ་ཚིག་དང་སྡོམ་པ་རྣམས་ལ་ཉིན་ཞག་རེ་རེའི་ནང་དུ་བསྡོ་བགྲང་བྱེད་ཅིང། ཁྱད་པར་རིགས་ལྔའི་དམ་ཚིག་ཐུན་དྲུག་ཏུ་བསྐྱངས་དགོས་ཏེ། དེ་ལྟར་མ་
བྱས་ན་ཁ་ན་མ་ཐོ་བ་སྦོམ་པོར་འགྱུར་བའི་ཕྱིར་ཏེ། རྩེ་མོ་ལས། ཉིན་དང་མཚན་མོ་ལན་གསུམ་དུ། །ཉིན་རེ་བཞིན་ནི་བཟླ་བར་བྱ། །གང་ཚེ་ཉམས་གྱུར་རྣལ་འབྱོར་བ། །ཁ་ན་མ་ཐོ་སྦོམ་པོར་འགྱུར། །ཞེས་གསུངས་པའི་ཕྱིར། དེས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་སྤྱད་པ་སྤྱོད་པར་
འདོད་པ་རྣམས་ཀྱིས་ནི། བསྟེན་པ་དང་བཟའ་བ་དང། བསྲུང་བའི་དམ་ཚིག་རྣམས་རྡོ་རྗེ་འཆང་ཆེན་པོས་གསུངས་པ་ལྟར་བསྟེན་དགོས་པས། དེ་དག་གི་ཚུལ་རྒྱས་པར། རྗེ་ཐམས་ཅད་མཁྱེན་པས་བཀའ་སྩལ་བའི་རྩ་ལྟུང་རྣམ་བཤད་དང། བླ་མ་ལྔ་བཅུ་པའི་རྣམ་བཤད་དང། རྣལ་འབྱོར་རོལ་པའི་དགའ་
སྟོན༑ ཐུན་དྲུག་གི་རྣལ་འབྱོར་སོགས་སུ་བལྟ་བར་བྱ་ཞིང། འདིར་ནི་དེ་དག་གི་དོན་ལས་དང་པོ་པ་རྣམས་ཀྱིས་ཐུན་དྲུག་ཏུ་ཉམས་སུ་ལེན་ཚུལ་ཁྱེར་བདེ་བའི་ཕྱིར་ཚིགས་སུ་བཅད་པའི་སྒོ་ནས་བརྗོད་པར་བྱའོ།  །སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་
ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ །ཅེས་པ་ནི་སྐྱབས་འགྲོའ་བསླབ་བྱར་ཉིན་ལན་གསུམ་མཚན་ལན་གསུམ་དུ་སྐྱབས་སུ་འགྲོ་དགོས་པར་གསུངས་པ་དང། རྣམ་སྣང་གི་དམ་ཚིག་སངས་

[011A]༄༅། །རྒྱས་དང། ཆོས་དང། དགེ་འདུན་ལ་སྐྱབས་སུ་འགྲོ་བ་གསུམ་འདིས་ཚང།  སེམས་ཅན་ཐམས་ཅད་ཉེ་རིང་ཆགས་སྡང་དང། །བྲལ་བར་བྱའོ་སྙམ་པ་བཏང་སྙོམས་ཚད་མེད་དང། མི་འཇིགས་པའི་སྦྱིན་པ། ནས་ཁྱད་པར་འཕགས་
པའི་བདེ་བ་ཐོབ། །པར་གྱུར་ཅིག་སྙམ་པ་བྱམས་པ་ཚད་མེད་དང། བྱམས་པའི་སྦྱིན་པ་སྟེ་རིན་འབྱུང་གི་དམ་ཚིགས་གཉིས་འདིས་ཚང།  བཟོད་དཀའི་སྡུག་བསྔལ་རྒྱ་མཚོ་ལས་བསྒྲལ་ཏེ་ །བར་བྱའོ་སྙམ་པ་སྙིང་རྗེ་ཚད་མེད་དང།  ཐར་པ་དམ་པའི་བདེ་དང་འབྲལ་ བར་
མ་གྱུར།  །ཅིག་སྙམ་པ་དགའ་བ་ཚད་མེད་དོ།  །འགྲོ་ཀུན་སྲིད་ཞིའི་འཇིགས་པ་ལས་སྒྲོལ་ཕྱིར། །རྫོགས་པའི་བྱང་ཆུབ་ཐོབ་པར་འདོད་པའི་སེམས། །དེང་ནས་བཟུང་སྟེ་སངས་རྒྱས་མ་ཐོབ་པར། །སྲོག་གི་ཕྱིར་ཡང་མི་བཏང་
བཟུང་བར་བགྱི།  །སྙམ་པ་ནི་སྨོན་སེམས་ཚོགས་བཟུང་ཕྱིན་ཉིན་མཚན་ཐུན་དྲུག་ཏུ་སེམས་བསྐྱེད་དགོས་པར་གསུངས་པའོ། །འཇུག་སྡོམ་ལེན་འདོད་ན་མདུན་གྱི་སྐྱབས་ཡུལ་རྒྱལ་བ་སྲས་བཅས་ཀྱི་རྗེས་སུ་ཟློས་པར་མོས་ཏེ།  བླ་མ་རྒྱལ་བ་སྲས་བཅས་རྣམས། །བདག་ལ་དགོངས་
པར་མཛད་དུ་གསོལ། །ཇི་ལྟར་སྔོན་གྱི་བདེ་གཤགས་ཀྱིས། །བྱང་ཆུབ་ཐུགས་ནི་བསྐྱེད་པ་དང། །བྱང་ཆུབ་སེམས་དཔའི་བསླབ་པ་ལ།  །ཞེས་ལན་གསུམ་གྱིས་འཇུག་སྔ་བ་བླང་ལ་སྐྱབས་ཡུལ་བསྡུའོ།  །དེ་དག་རིམ་བཞིན་གནས་པ་ལྟར། །བདག་ཀྱང་འགྲོ་ལ་ཕན་དོན་དུ། །བྱང་
ཆུབ་སེམས་ནི་བསྐྱེད་བགྱི་ཞིང། །བྱང་ཆུབ་སེམས་དཔའི་བསླབ་པ་ལ། །རིམ་པ་བཞིན་དུ་བསླབ་པར་བགྱི། །དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་

[011B] །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་གྱུར་ཏོ། །སྙམ་པ་ནི་སེམས་བསྐྱེད་ཀྱི་མཇུག་གི་དགའ་བ་བསྒོམ་པ་དང། ད་ནི་བདག་གིས་ཅི་ནས་ཀྱང། །རིགས་དང་མཐུན་པའི་ལས་བརྩམས་ཏེ། །སྐྱོན་མེད་
བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །སྙམ་པ་ནི་བག་ཡོད་བསྒོམ་པ་སྟེ་འདི་གཉིས་ནི་སྨོན་སེམས་ཀྱི་བསླབ་བྱར་སེམས་བསྐྱེད་ཀྱི་ཕན་ཡོན་ཐུན་དྲུག་ཏུ་བསམ་དགོས་པར་གསུངས་པའོ།     ༈    །མདུན་གྱི་ནམ་མཁར་ཡིད་འཕྲོག་རིན་ཆེན་ཁྲི། །ཆུ་
སྐྱེས་ཉི་ཟླ་རྒྱས་པའི་དཀྱིལ་འཁོར་སྟེང། །རྩ་བའི་བླ་མ་ཁྱབ་བདག་རྡོ་རྗེ་འཆང། །སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས། །རྡོར་དྲིལ་བཟུང་ནས་རང་འདྲའི་ཡུམ་ལ་འཁྱུད། །མཚན་དཔེའི་གཟི་འབར་རིན་ཆེན་རྒྱན་མང་
འཛིན། །ཡིད་འཕྲོག་ལྷ་རྫས་གོས་ཀྱི་ན་བཟའ་ཅན། །དྲན་པ་ཙམ་གྱིས་གདུང་བ་ཀུན་སེལ་ཅིང། །སྐྱབས་མཆོག་མ་ལུས་འདུས་པའི་བདག་ཉིད་དུ། །སྐྱིལ་ཀྲུང་ཚུལ་གྱིས་བཞུགས་པའི་གནས་གསུམ་དུ། །ཡི་གེ་
གསུམ་མཚན་ཧཱུཾ་གི་འོད་ཟེར་གྱིས། །རང་བཞིན་གནས་ནས་བླ་མ་རྡོ་རྗེ་འཆང། །ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར།  །འདི་ནི་མི་བསྐྱོད་པའི་དམ་ཚིག་སློབ་དཔོན་བཟུང་ཚུལ་ཡོ།     ༈    ། གང་གི་དྲིན་གྱིས་བདེ་ཆེན་ཉིད། །སྐད་ཅིག་
ཉིད་ལ་འཆར་བ་གང། །བླ་མ་རིན་ཆེན་ལྟ་བུ་ཡི། །རྡོ་རྗེ་ཅན་ཞབས་པང་ལ་འདུད།  །འདི་ནི་བྱང་སེམས་ཀྱི་ཉེས་བྱས་དང་པོ་ལས་སེམས་བསྲུང་ཚུལ་དང་བླ་མ་ལྔ་བཅུ་བར། མཆོག་ཏུ་དད་པས་དུས་གསུམ་དུ། །ཞེས་གསུངས་པ་ལྟར་ཕྱག་འཚལ་ཚུལ་ལོ།     ༈    །ཨོཾ་བཅོམ་

[012A]༄༅། །ལྡན་དཔའ་པོའི་དབང་ཕྱུག་ལ་ཕྱག་འཚལ་ཧཱུཾ་ཧཱུཾ་ཕཊ། ཨོཾ་བསྐལ་པ་ཆེན་པོའི་མེ་དང་མཉམ་པའི་འོད་ཧཱུཾ་ཧཱུཾ་ཕཊ། ཨོཾ་རལ་པའི་ཅོད་པན་མི་བཟད་པ་དང་ལྡན་ཧཱུཾ་ཧཱུཾ་ཕཊ། ཨོཾ་མཆེ་བ་རྣམ་པར་
གཙིགས་པ་འཇིགས་པའི་ཞལ་ཧཱུཾ་ཧཱུཾ་ཕཊ། ཨོཾ་སྟོང་ཕྲག་ཕྱག་ནི་འབར་པའི་འོད་ཟེར་ཅན་ཧཱུཾ་ཧཱུཾ་ཕཊ། ཨོཾ་དགྲ་སྟ་ཞགས་དགེངས་མདུང་དང་ཁ་ཏྭཾ་འཛིན་ཧཱུཾ་ཧཱུཾ་ཕཊ། ཨོཾ་སྟག་གི་བགས་པའི་ན་བཟའ་འཛིན་པ་ཅན་ཧཱུཾ་ཧཱུཾ་
ཕཊ། ཨོཾ་སྐུ་ཆེན་དུད་ཀ་བགེགས་མཐར་མཛད་ལ་འདུད་ཧཱུཾ་ཧཱུཾ་ཕཊ། ཨོཾ་བཅོམ་ལྡན་འདས་མ་རྡོ་རྗེ་ཕག་མོ་ལ་ཕྱག་འཚལ་ཧཱུཾ་ཧཱུཾ་ཕཊ། ཨོཾ་འཕགས་མ་རིག་མའི་དབང་ཕྱུག་ཁམས་གསུམ་གྱིས་མི་ཐུབ་ཧཱུཾ་ཧཱུཾ་ཕཊ། ཨོཾ་
འབྱུང་པོའི་འཇིགས་པ་ཐམས་ཅད་རྡོ་རྗེ་ཆེན་པོས་འཇོམས་ཧཱུཾ་ཧཱུཾ་ཕཊ། ཨོཾ་རྡོ་རྗེའི་གདན་བཞུགས་གཞན་གྱིས་མི་ཐུབ་དབང་བྱེད་སྤྱན་ཧཱུཾ་ཧཱུཾ་ཕཊ། ཨོཾ་གཏུམ་མོ་ཁྲོ་མོའི་གཟུགས་ཀྱིས་ཚངས་བསྐེམ་པར་མཛད་ཧཱུཾ་ཧཱུཾ་ཕཊ་
ཨོཾ་བདུད་རྣམས་སྐྲག་ཅིང་སྐེམ་པས་གཞན་གྱི་ཕྱོགས་ལས་རྒྱལ་ཧཱུཾ་ཧཱུཾ་ཕཊ། ཨོཾ་རྨུགས་བྱེད་རེངས་བྱེད་རྨོངས་བྱེད་ཀུན་ལས་རྣམ་པར་རྒྱལ་ཧཱུཾ་ཧཱུཾ་ཕཊ། ཨོཾ་རྡོ་རྗེ་ཕག་མོ་སྦྱོར་ཆེན་འདོད་དབང་མལ་འདུད་ཧཱུཾ་ཧཱུཾ་ཕཊ།  འདི་ནི་མ་
པ་རྣམས་ཀྱིས་ལྷ་དང་བླ་མ་ལ་རྐང་བརྒྱད་ཀྱི་བསྟོད་པ་བྱ་ཚུལ་ལོ།    ༈    །བདག་པོས་བཟུང་དང་མ་བཟུང་དང། །དངོས་བཤམས་ཡིད་ཀྱིས་སྤྲུལ་པ་ལས། །བྱུང་བ་ཕྱི་ནང་གསང་བ་ཡི། །སྣ་ཚོགས་མཆོད་སྤྲིན་རྒྱ་མཚོས་མཆོད།།

[012B] འདི་ནི་དོན་གྲུབ་ཀྱི་མཆོད་པའི་དམ་ཚིག་བསྐྱང་ཚུལ་ལོ།  །བདག་གཞན་ལུས་ངག་ཡིད་གསུམ་ལོངས་སྤྱོད་དུས་གསུམ་དགེ་ཚོགས་བཅས། །རིན་ཆེན་མཎྜལ་བཟང་པོ་ཀུན་བཟང་མཆོད་པའི་ཚོགས་བཅས་པ། །བློ་ཡིས་བླངས་
ནས་བླ་མ་ཡི་དམ་དཀོན་མཆོག་གསུམ་ལ་འབུལ། །ཐུགས་རྗེའི་དབང་གིས་བཞེས་ནས་བདག་ལ་བྱིན་གྱིས་བརླབ་ཏུ་གསོལ། །ཨི་དཾ་གུ་རུ་རཏྣ་མཎྜལ་ལ་ཀཾ་ནིརྡྱ་ཏ་ཡཱ་མི།  འདི་ནི་ལྔ་བཅུ་བར་བླ་མ་ལ་མཎྜལ་དུས་གསུམ་དུ་འབུལ་བར་གསུངས་པའི་
བསླབ་བྱའོ།  །དུས་གསུམ་ཕྱོགས་བཅུའི་བདེ་གཤེགས་མ་ལུས་པ། །གང་འདུལ་ཇི་བཞིན་དུར་སྨྲིག་རྣམ་རོལ་གྱིས། །གྲངས་མེད་ཞིང་དུ་རྒྱལ་བའི་མཛད་པ་ཅན། །བླ་མ་རིན་པོ་ཆེ་ལ་གསོལ་བ་འདེབས། །རྡོ་རྗེ་འཆང་གིས་བློ་
དམན་བསམ་པའི་ངོར། །རབ་འབྱམས་རྒྱལ་བའི་འཁོར་ལོ་མཐའ་དག་ལས། །ལྷག་པའི་ཞིང་གི་དམ་པར་ལེགས་བསྔགས་པའི། །བླ་མ་རིན་པོ་ཆེ་ལ་གསོལ་བ་འདེབས།  །འདིའི་ཚིགས་བཅད་སྔ་མ་ཡོན་ཏན་དྲན་ནས་དད་པ་བསྐྱེད་པ་
དང། ཕྱི་མ་འགའ་དྲན་དང་ནས་གུས་པ་བསྐྱེད་པ་སྟེ་བཤེས་གཉེན་བསམ་པས་བསྟེན་ཚུལ་ལོ།  །མཆོག་དང་ཐུན་མོང་དངོས་གྲུབ་མ་ལུས་ཀུན། །མགོན་ཁྱོད་ཚུལ་བཞིན་བསྟེན་པའི་རྗེས་འགྲོ་བར། །མཐོང་ནས་ལུས་དང་སྲོག་ཀྱང་ཡོངས་བཏང་
སྟེ༑ ༑ཁྱོད་མཉེས་ཁོ་ན་སྒྲུབ་པར་བྱིན་གྱིས་རློབས།  །འདི་ནི་སྦྱོར་བས་བསྟེན་ཚུལ་ཏེ་མདོར་ན་བསྟེན་པའི་ཕན་ཡོན་དང། མ་བསྟེན་པའི་ཉེས་དམིགས་དྲན་ནས་བསམ་སྦྱོར་གཉིས་ཀྱིས་ཚུལ་བཞིན་བསྟེན་པར་དམ་བཅའ་བ་ནི་བ་ཞེས་གཉེན་བསྟེན་ཚུལ་དང། ལྔ་བཅུ་པའི་

[013A]༄༅།  །དམ་ཚིག་བསྲུང་ཚུལ་གྱི་སྙིང་པོའོ།  །    ༈   རང་གི་སྤྱི་བོའི་གཙུག་ཏུ་ས་མཱ་ཛཿ་    ༈     །ཞེས་རང་ལ་སྟོང་ཉིད་ཀྱི་ངེས་པ་ཇི་ལྟར་
ཡོད་པ་གསལ་བཏབ་སྟེ་བདེ་སྟོང་ལ་ཅུང་ཟད་མཉམ་པར་འཇོག་པ་ནི་ངེས་དོན་གྱི་བླ་མའི་རྣལ་འབྱོར་དང། ཡེ་ཤེས་ཀྱི་ཚོགས་བསགས་པ་དང། །བསྲུང་བའི་མཆོག་དང། རྩ་ལྟུང་བཅུ་གཅིག་པ་བསྲུང་ཚུལ་ལོ།  །བདག་ཉིད་རྡོ་རྗེ་སེམས་དཔའི་ང་རྒྱལ་གྱིས། །ལྷན་སྐྱེས་བདེ་
ཆེན་གསང་བའི་རྡོ་རྗེ་དང། །རང་བཞིན་སྤྲོས་བྲལ་གསང་བའི་གྷཎྜ་ཡི། །མཚོན་བྱེད་བཟུང་ནས་བཅོམ་ལྡན་འདས་མར་འཁྱུད།  །པར་སེམས་པ་ནི་མི་བསྐྱོད་པའི་རྡོ་རྗེ་དང། དྲིལ་བུ་དང། ཕྱག་རྒྱའི་དམ་ཚིག་གསུམ་བསྲུང་ཚུལ་བླ་མེད་ལྟར་རོ། །།
བདག་གི་ལུས་དང་དེ་བཞིན་ལོངས་སྤྱོད་དང། །དུས་གསུམ་དགེ་ཚོགས་ཕུང་པོ་ཅི་མ་ཆིས་པ། །མ་གྱུར་སེམས་ཅན་ཀུན་གྱི་དོན་གྱི་ཕྱིར། །དེང་ནས་ཕངས་པ་མེད་པར་བཏང་བར་བྱ།  །སྙམ་དུ་གཏོང་སེམས་སྤེལ་བ་ནི་རྒྱལ་སྲས་
ཀྱི་སྦྱིན་པའི་ཉམས་ལེན་དང། ལུས་ལོངས་སྤྱོད་གཏོང་བཟང་ཟིང་གི་སྦྱིན་པ་དང། དགེ་རྩ་གཏོང་བ་ཆོས་ཀྱི་སྦྱིན་པ་སྟེ་རིན་འབྱུང་གི་དམ་ཚིག་ལྷག་མ་གཉིས་བསྲུང་ཚུལ་ལོ། །མཚམས་འདིར་ལོང་བྱུང་ན་སོ་སོའི་མ་མཐའ་སྡོམ་གྱི་སྒོ་ནས་དམ་ཚིག་དང་སྡོམ་པ་རྣམས་ལ་བསྔོ་བགྲང་བྱེད་
གསུངས་པ་ལྟར་སྤྲོ་ན། དང་པོ་སོ་སོར་ཐར་པ་དགེ་སློང་གི་སྡོམ་ལྡན་ཡིན་ན་བསྔོ་བགྲང་བྱ་བ་ནི།     ༈    །སོ་སོར་ཐར་པའི་ལྟུང་བསྡེ་ལྔ་ལས། །ཕམ་པ་བཞི་དང་ལྷག་མ་བཅུ་གསུམ་དང། །སྤང་ལྟུང་སུམ་ཅུ་འབའ་ཞིག་དགུ་བཅུ་དང། །སོར་

[013B] །གཞན་ཡང་གཞིས་བསྡུས་ལྟུང་སོགས་སྤོང་བར་བགྱི།  །བྱང་སེམས་ཀྱི་རྩ་ལྟུང་བཅོ་བརྒྱད་ལ་བསྡོ་བགྲང་བྱ་བ་ནི།  བདག་བསྟོད་གཞན་སྨོད་ཆོས་ནོར་མི་སྟེར་ཞིང། །བཤགས་ཀྱང་མི་ཉན་ཐེག་
ཆེན་སྤོང་བ་དང། །དཀོན་མཆོག་དཀོར་འཕྲོག་ཆོས་སྤོང་ངུར་སྨྲིག་འཕྲོག་མཚམས་མེད་ལྔ་དང་ལོག་ལྟ་གྲོང་སོགས་འཇོམས། །མ་སྦྱངས་སྟོང་ཉིད་བསྟན་དང་རྫོགས་བྱང་ལྡོག་སོ་ཐར་སྤོང་དང་ཉན་སྨོད་ཟབ་བརྫུན་སྨྲ། །མཆོག་
གསུམ་དཀོར་ལེན་ཁྲིམས་དན་འཆའ་སེམས་གཏོང། །ཉེས་དམིགས་མི་བལྟ་སྤྱོད་འདོད་མ་ལོག་དང། །དགའ་མགུ་ངོ་ཚ་ཁྲེལ་མེད་ཀུན་དཀྲིས་བཞི། །ཚང་དགོས་བཅུ་དྲུག་མི་དགོས་ལོག་ལྟ་དང། །སེམས་འདོར་གཉིས་བཅས་རྩ་
ལྟུང་བཅོ་བརྒྱད་བསྲུང།  །སྔགས་ཀྱི་རྩ་ལྟུང་སོགས་ལ་བསྔོ་བགྲང་བྱ་བ་ནི།  བླ་མར་བརྙས་སྨོད་བསླབ་བྱར་ཁྱད་གསོད་བྱེད། །སྤུན་ལ་སྐྱོན་བརྗོད་འགྲོ་ལ་བྱམས་པ་སྤོང། །སྨོན་འཇུག་སེམས་གཏོང་མདོ་སྔགས་ཆོས་ལ་སྨོད། །མ་སྨིན་གསང་སྒྲོག་
རང་གི་ཕུང་པོར་བརྙེས། །སྟོང་པ་ཉིད་སྤོང་གདུག་ཅན་མཛའ་བོར་བསྟེན། །ལྟ་བ་མ་དྲན་དང་ལྡན་སེམས་སུན་འབྱིན། །དམ་ཚིག་མི་བསྙེན་བུད་མེད་སྨོད་པ་སྟེ། །རྩ་ལྟུང་བཅུ་བཞི་སྲོག་དང་བསྡོས་ཏེ་བསྲུང།  །ཡན་ལག་གི་དམ་ཚིག་ལ་
བསྔོ་བགྲང་བྱ་བ་ནི།  ཡན་ལག་རྩ་བཞི་ཆང་དང་བྱ་མིན་སྤོང། །དམ་པའི་མགོན་བསྟེན་གྲོགས་ལ་བསྙེན་བཀུར་བྱ། །དགེ་བཅུ་སྐྱོང་ཞིང་ཐེག་ཆེན་ལས་ལྡོག་རྒྱུ། །བརྙས་དང་འགོ་མ་སྤངས་དམ་ཚིག་མ་ལུས་བསྲུང།  །སྤོམ་པོའི་ལྟུང་བའི་སྡོམ་

[014A]༄༅།  །ཚིག་ནི།  མཚན་ཉིད་མི་ལྡན་ཕྱག་རྒྱར་བསྟེན་དང་འདུ་ཤེས་གསུམ་བྲལ་སྙོམས་འཇུག་བྱེད། །སྣོད་མི་རུང་ལ་གསང་རྫས་སྟོན་དང་ཚོགས་འཁོར་དུས་སུ་འཐབ་རྩོད་བྱེད། །དད་པས་འདྲི་ལ་ལན་
ལོག་འདེབས་དང་ཉན་ཐོས་ནང་དུ་ཞག་བདུན་གནས། །ཡང་དག་མིན་ཀྱང་རྣལ་འབྱོར་པར་རློམ་དད་པ་མེད་ལ་དམ་ཆོས་སྟོན། །བསྙེན་སོགས་མ་དག་དཀྱིལ་འཁོར་ལས་འཇུག་དགོས་མེད་སོ་བྱང་བསླབ་ལས་འདས། །བླ་མ་
ལྔ་བཅུའི་སྐབས་དང་འགལ་བའི་སྦོམ་པོ་རྣམས་ཀྱང་ཚུལ་བཞིན་བསྲུང།  །རྩ་རྒྱུད་ནས་གསུངས་པའི་ཐུན་མོང་མ་ཡིན་པའི་དམ་ཚིག་གི་སྡོམ་ནི།  གཡོན་པའི་ཀུན་སྤྱོད་མི་བརྙས་མཆོད། །མཚན་ལྡན་མིན་ལ་སྙོམས་འཇུག་སྤང། །སྦྱོར་ཚེ་ལྟ་
དང་འབྲལ་མི་བྱ། །ཆགས་ལམ་ལ་མོས་འགྱུར་མེད་བྱ། །ཕྱག་རྒྱ་རྣམ་གཉིས་འདོར་མི་བྱ། །ཕྱི་ནང་ལ་གཙོ་བོར་འབད། །ཀུནྡ་མི་འབྱིན་ཚང་སྤྱོད་བསྟེན། །བྱང་སེམས་ལེན་ཚེ་སྐྱུགས་བྲོ་སྤང།  །དེ་ལྟར་མ་
ལྕོགས་སྐབས་མ་མཐའ་སྡོམ་པ་གསུམ་ག་ལ་དྲན་ཤེས་ཙམ་བསྟེན་ཚུལ་ནི།  སོ་ཐར་བྱང་སེམས་རྡོ་རྗེ་ཐེག་པ་ཡི། །རྣམ་དག་བཅས་པའི་བསླབ་པ་ཕྲ་མོ་ལས། །རྨི་ལམ་དུ་ཡང་འདའ་པར་མི་བྱེད་པར། །རྒྱལ་བའི་བཀའ་བཞིན་བདག་གིས་
བསྒྲུབ་པར་བྱ།  །སྙམ་པ་ནི་སྡོམ་པ་གསུམ་ག་ལ་དྲན་ཤེས་བསྟེན་ཚུལ་མདོར་བསྡུས་དང། རྣམ་སྣང་གི་དམ་ཚིག་ཚུལ་ཁྲིམས་གསུམ་གྱི་ཉེས་སྤྱོད་སྡོམ་པ་དང། དོན་གྲུབ་ཀྱི་སྡོམ་པ་ཐམས་ཅད་དང་ལྡན་པ་རྣམས་འདིས་འགྲུབ་བོ།  །ཐེག་པ་གསུམ་དང་རྒྱུད་སྡེ་བཞིས་

[014B] །ལུང་དང་རྟོགས་པའི་དམ་ཆོས་མ་ལུས་པ། །རྒྱལ་བའི་དགོངས་པ་ཇི་བཞིན་ལེགས་བཟུང་སྟེ།  །སྙམ་པ་ནི་སྔགས་ཕྱོགས་ཀྱི་ཕྱིའི་ཆོས་བྱ་སྤྱོད་གཉིས་དང། གསང་བའི་ཆོས་རྣལ་འབྱོར་རྒྱུད་དང་བླ་མེད་གཉིས་དང། མདོ་ཕྱོགས་གྱི་ཐེག་པ་གསུམ་འཛིན་པ་སྟེ་
པདྨའི་དམ་ཚིག་གསུམ་དང། རྣམ་སྣང་གི་དགེ་བ་ཆོས་སྡུད་རྣམས་འདིས་འགྲུབ་བོ།  །གང་འཚམས་ཐབས་ཀྱིས་འགྲོ་བ་ཡོངས་སུ་སྒྲོལ།  །སྙམ་པ་ནི་རྣམ་སྣང་གི་སེམས་ཅན་དོན་བྱེད་ཀྱི་ཚུལ་ཁྲིམས་བསྲུང་ཚུལ་ལོ། །དེ་ལྟར་ཐུན་དྲུག་གི་རྣལ་འབྱོར་ཉིན་ལན་གསུམ་མཚན་ལན་གསུམ་དུ་
བྱ་བར་གསུངས་པ་དཀྱུས་གཅིག་ཏུ་བྱ་བར་སྤྲོ་ན། མན་ངག་ལུགས་ཀྱི་འདོན་ལུགས་ནི། སངས་རྒྱས་ཆོས་ཚོགས་ནས། ཁྱོད་མཉེས་ཁོ་ན་སྒྲུབ་པར་བྱིན་གྱིས་རློབས། །བར་ལན་གཅིག། དེ་ནས་སླར་ཡང། སངས་རྒྱས་ཆོས་ཚོགས་ནས། རྙོག་པར་མི་འགྱུར་དེ་ལྟར་བྱ། །དེ་ནས། གང་གི་
དྲིན་གྱིས་ནས། བྱིན་གྱིས་རློབས། །བར། སླར་ཡང། སངས་རྒྱས་ཆོས་ཚོགས་ནས། བྱིན་གྱིས་རློབས། །བར་དེ་བཞིན་ལན་གཅིག་རྗེས་མ་འདི་གཉིས་ལ་སངས་རྒྱས་ཆོས་ཚོགས་དང། ཇི་ལྟར་སྔོན་གྱི་རྣམས་ལན་རེ་ལས་མི་དགོས། བླ་མ་མདུན་དུ་བསྐྱེད་བསྐྱེད་པ་ཡིན་པས། མདུན་གྱི་ནམ་
མཁར་ནས། གཉིས་སུ་མེད་པར་གྱུར། །ཞེས་པའི་བར་མང་མི་དགོས། རྐང་བརྒྱད་ཀྱང་དང་པོ་དེས་ཆོག་དེ་ལྟར་གསོལ་བ་བཏབ་པས་བླ་མ་མཆོག་རང་གི་སྤྱི་བོའི་གཙུག་ཏུ་ས་མཱཛ་ཞེས་པ་འདི་ཡང་ལན་ཅིག་གིས་ཆོག་སླར་ཡང་དགྱེས་བཞིན་ནས། ཡོངས་སུ་སྒྲོལ། །བར་ལན་
གསུམ་དཀྱུས་ལྟར་ལ། སྡོམ་པ་སོ་སོའི་བསྔོ་བགྲང་ལན་དང་པོ་ཉིད་ལས་མི་དགོས། དེ་ལྟར་བསྐྱར་ལྡབ་ལན་གསུམ་སོགས་ཇི་ལྟར་རིགས་པ་ཟིན་ནས་བསྔོ་སྣོན་བྱ་བ་ནི།  འདི་ལས་འོངས་པའི་རྣམ་དཀར་དགེ་བའི་མཐུས། །ཚེ་རབས་ཀུན་ཏུ་རྡོ་རྗེ་འཆང་དབང་གིས་

[015A]༄༅། །བཅས་པའི་མཚམས་ལས་ནམ་ཡང་མི་འདའ་བར། །རིམ་གཉིས་ལམ་གྱི་རིམ་པ་མཐར་ཕྱིན་ཤོག་མདོར་ན་འདིས་མཚོན་རྣམ་དཀར་དགེ་བའི་ཚོགས། །ཇི་སྙེད་བསགས་པ་དེ་ཡིས་མྱུར་དུ་བདག་ནོར་
བུའི་བང་མཛོད་ཤམྦྷ་ལར་སྐྱེས་ནས། །བླ་མེད་ལམ་གྱི་རིམ་པ་མཐར་ཕྱིན་ཤོག་སྐྱེ་བ་ཀུན་ཏུ་ཡང་དག་བླ་མ་དང། །འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང། །ས་དང་ལམ་གྱི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕང་མྱུར་ཐོབ་ཤོག།  ཅེས་བསྔོ་སྨོན་གྱི་རྒྱས་འདེབས་བྱ་
མཁས་མཆོག་དངུལ་ཆུ་བའི་གསུང་དུ། བླ་མ་དཀོན་མཆོག་གསུམ་ལ་སྐྱབྶུ་མཆི། །རང་ཉིད་ལྟར་གསལ་རྡེར་དྲིལ་བཟུང་ནས་མཆོད། །མདོ་སྔགས་ཆོས་བཟུང་ཉེས་སྤྱོད་མཐའ་དག་སྡོམ། །དགེ་ཆོས་ཀུན་སྡུད་སྦྱིན་བཞིས་འགྲོ་དོན་བྱེད། །ཅེས་པ་འདིས་མཚན་མོ་སོགས་སུ་ཐུན་དྲུག་གི་རྣལ་འབྱོར་མདོར་བསྡུས་སུ་གོ་བཅད་ཆོག་པར་
གསུངས་ཀྱང། ཚིག་རྐང་གཅིག་ལ་རིགས་ལྔའི་དམ་ཚིག་བཅུ་དགུ་ཚང་བ་སོགས་ཤིན་ཏུ་ངོ་མཚར་ཆེ་མོད། བླ་མའི་རྣལ་འབྱོར་གྱི་གོ་བཅད་དུ་ཅུང་ཟད་མི་རུང་བ་ལྟར་སྣང་བས། དེས་ན་ཐུན་དྲུག་གི་རྣལ་འབྱོར་རྒྱས་པ་མི་ལྕོགས་པ་དང། འདོན་བསྒོམ་མི་ནུས་པའི་བློ་དམན་དག་
གིས་ཐུན་བྲུན་གི་རྣལ་འབྱོར་གྱི་གོ་བཅད་དུ་རུང་ཞིང། ཤིན་ཏུ་བསྡུས་པའི་ཚུལ་དུ་ཉམས་སུ་ལེན་ཚུལ་དངུལ་ཆུ་རྗེ་དྲུང་བློ་བཟང་བསྟན་འཛིན་གྱིས་མཛད་པ་ནི་འདི་ལྟར།     ༈    །འགྲོ་ཀུན་གདུང་བསྒྲལ་གཏན་པ་དེར་
འགོད་པར་བྱ། །དེའི་སླད་རྫོགས་བྱང་འཐོབ་ཕྱིར་བྱང་ཆུབ་སེམས། །བསྐྱེད་ནས་རྒྱལ་སྲས་སྤྱོད་ལ་བསླབ་པར་བགྱི། །མདུན་གྱི་ནམ་མཁར་ཁྲི་པད་ཉི་ཟླའི་སྟེང། །རྩ་བའི་བླ་མ་ཁྱབ་བདག་རྡོ་རྗེ་འཆང། །སྐུ་མདོག་

[015B] །དབྱིངས་ཕྱག་མར་འཁྱུད་ལྷན་སྐྱོས་བདེ་བས་རོལ། །གནས་གསུམ་ཡི་གེ་གསུམ་མཚན་ཧཱུཾ་འོད་ཀྱིས། །ཡེ་ཤེས་པ་རྣམས་སྤྱན་དྲངས་རོ་གཅིག་གྱུར། །རྡོ་རྗེ་ཅན་ཞབས་པདྨོར་ཕྱག་འཚལ་ལོ། །ཕྱི་ནང་གསང་
པའི་མཆོད་སྤྲིན་རྒྱ་མཚོས་མཆོད། །རི་གླིང་རིན་ཆེན་གཏེར་བུམ་ཉི་ཟླ་སོགས། །བླ་མེད་ཀུན་ཏུ་བཟང་པོའི་མཆོད་པ་འབུལ། །མཆོག་དང་ཐུན་མོང་དངོས་གྲུབ་མ་ལུས་ཀུན། །མགོན་ཁྱོད་ཚུལ་བཞིན་བསྟེན་པའི་རྗེས་འགྲོ་བར། །མཐོང་ནས་
ལུས་དང་སྲོག་ཀྱང་ཡོངས་བཏང་སྟེ། །ཁྱོད་མཉེས་ཁོ་ན་སྒྲུབ་པར་བྱིན་གྱིས་རློབས། །དེ་ལྟར་གསོལ་བཏབ་བླ་མ་སྤྱི་བོར་བྱོན། །རང་ལ་ཐིམ་པས་དབྱེར་མེད་རོ་གཅིག་གྱུར། །བདག་ཉིད་རྡོ་རྗེ་སེམས་དཔའ་བཅོམ་ལྡན་མར། །རྡོར་
དྲིལ་བཟུང་འཁྱུད་ལྷན་སྐྱེས་བདེ་བས་རོལ། །གནས་ལུས་ལོངས་སྤྱོད་དུས་གསུམ་དགེ་ཚོགས་རྣམས། །མ་རྣམས་དོན་དུ་ཕངས་མེད་བཏང་བར་བྱ། །སོ་ཐར་བྱང་སེམས་གསང་སྔགས་རྣམ་གསུམ་གྱི། །བཅས་མཚམས་
སྲོག་གི་ཕྱིར་ཡང་འདོར་མི་བྱ། །ཐེག་གསུམ་རྒྱུད་སྡེ་བཞིས་བསྡུས་ལུང་རྟོགས་ཆོས། །ལེགས་བཟུང་ཐབས་ཀྱིས་འགྲོ་བ་ཡོངས་སུ་སྒྲོལ། །དགེ་འདིས་དུས་གསུམ་བདེ་གཤེགས་སྲས་བཅས་ཀྱི། །མཛད་སྨོན་འགྲུབ་དང་དམ་
ཆོས་འཛིན་ཕྱིར་བསྔོ། །མཆོག་གསུམ་བྱིན་རླབས་རྟེན་འབྲེལ་མི་བསླུའི་མཐུས། །ལེགས་སྨོན་འགྲུབ་ནས་སངས་རྒྱས་མྱུར་ཐོབ་ཤོག་ །ཅེས་པ་འདི་ཐུན་དྲུག་རྒྱས་པ་ལྟར་གྱི་དམ་ཚིག་གི་གནད་རྣམས་ཚང་ཞིང། ཚིག་ཉུང། འཇུག་པ་འདེབས་འདི་ཉིད་ཉམས་

[016A]༄༅། །སུ་བླང་བར་བྱའོ། །དེ་ཡང་ཡོངས་གྲགས་ཀྱི་ཐུན་དྲུག་རྣལ་འབྱོར་རྒྱས་པ་འདི་མང་ཚིག་ཉུང། འཁྱེར་བདེ་འདི་ལས་བསྡུས་པ་མི་དགོས་པ་ལྟར་ཡང། དེང་དུས་གལ་ཆུང་ཆོས་ལ་བྱེད་པའི་སྐབས་འདིར་འདི་ཙམ་འདོན་པ་ཡང་མི་ལྕོགས་པར་བསྐྱུར་བ་མང་ཞིང། འགའ་ཞིག་
དབང་པོ་ཤིན་ཏུ་རྟུལ་བ་དང། རྒས་ཤིང་འཁོགས་པས་ཀློག་པ་ཙམ་ཡང་མི་ཤེས་ལ། བཟུང་ཡང་མི་ནུས་པས་གཟུངས་སྔགས་འདྲེན་པ་ཙམ་ལ་སྐྱབས་བྱེད་དགོས་པ་ཡང་མང་དུ་སྣང་བ་རྣམས་རྡོ་རྗེ་དམྱལ་བ་ལས་བསྲུང་ཕྱིར་བརྩེ་བའི་བསམ་པས་བཀོད་པ་ཡིན་པས། རྒྱས་པ་ནུས་བཞིན་བསྡུས་པའི་སླ་ཆོས་ནི་
ནམ་ཡང་མ་མཛད་ཅིག་ཅེས་ཐལ་མོ་སྦྱོར་ནས་གསོལ་བ་འདེབས་སོ། །དེ་ལྟར་ཐུན་དྲུག་གི་རྣལ་འབྱོར་རྒྱས་བསྡུས་ཉམས་སུ་ལེན་ཚུལ་གྱི་མན་ངག་ཆ་ཚང་ཞིང་གསལ་ལ་ནག་འགྲོས་ཀྱི་ཚུལ་དུ་བཀོད་པ་འདི་ནི་ལྡན་ཆོས་འཁོར་དགོན་གྱི་གྲྭ་རིགས་བློ་བཟང་རྡོ་རྗེས་ལྷ་རེག་དང་མཎྜལ་རྟེན་གསུམ་བཅས་ཇི་ལྟར་བསྐུལ་བ་བཞིན་ཕ་བོད་ཁའི་སྤྲུལ་མིང་
པས་ཆབ་མདོ་དགེ་ལྡན་བྱམས་པ་གླིང་དུ་ཕྱོགས་གཅིག་ཏུ་བསྒྲིགས་པ་འགྲོ་དོན་འཕེལ།།  །།    ༈    །སུརྱ་དཧྭ་ཛས་ཡོན་སྦྱར་རྣམ་དཀར་མཐུས། །ས་ལམ་བགྲོད་པ་རབ་མྱུར་ཤིང་རྟའི་ཤུགས།།
ཟུང་འཇུག་གདོད་མའི་རྒྱལ་སར་མྱུར་འགོད་ཤོག། །།    ༈    །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་
རྗེ་འཆང་དབང་མྱུར་ཐོབ་ཤོག། དགེ་ལེགས་འཕེལ།།



