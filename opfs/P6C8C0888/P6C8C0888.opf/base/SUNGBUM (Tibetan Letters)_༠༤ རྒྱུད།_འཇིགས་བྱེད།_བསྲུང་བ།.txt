༄༅། །འཇམ་དཔལ་ཞི་དྲག་གི་བསྲུང་བ་བཞུགས་སོ། །

[001A] །ན་མོ་གུ་རུ། དརྦན་ཨཱ་ཙརྱའི་མན་ངག་ལས་བྱུང་བ། འཇམ་དཔལ་ཞི་དྲག་གི་སྒོ་ནས། བགེགས་ཀྱི་བར་ཆད་བསྲུང་བ་དང། ཚེ་བསྲིང་བ་སོགས་ཀྱི་མན་ངག་མཆོག་ཏུ་ཟབ་པ་འདི་ལྟར་ཡིན་ཏེ་
ནང་རེ་བཞིན་དུ་སྔ་དྲོ་སྔ་བར་ལངས་ཏེ། རང་ཉིད་འཇིགས་བྱེད་དཔའ་བོ་གཅིག་པ་ཞལ་དགུ་ཕྱག་སོ་བཞི། ཞབས་བཅུ་དྲུག་པ་སེམས་དཔའ་གསུམ་བརྩེགས་ཅན་དུ་སྐད་ཅིག་གིས་གསལ་བར་བསྐྱེད། ཡེ་ཤེས་པ་
དགུག་གཞུག་དང། དབང་བསྐུར་རིགས་བདག་གིས་རྒྱས་གདབ་པ་མངོན་རྟོགས་ལྟར་བྱ། དེ་ནས་རང་གི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས། མདུན་གྱི་ནམ་མཁར་བླ་མ་དང་གཉིས་སུ་མེད་པའི་
འཇིགས་བྱེད་སེམས་དཔའ་གསུམ་བརྩེགས་ཅན་བསྒོམས་པ་དང་འདྲ་བ་སྤྱན་དྲངས་ལ། དེ་ལ་མཆོད་གཏོར་མདོར་བསྡུས་ཕུལ། དེ་ནས་རང་གི་རྩ་གསུམ་གསལ་གདབ། དེ་ནས་མདུན་དུ་སྤྱན་དྲངས་པའི་
འཇིགས་བྱེད་དེ་ལ། སྐུ་གསུང་ཐུགས་བྱིན་གྱིས་བརླབ་པ་སྩལ་དུ་གསོལ། སྙམ་དུ་གསོལ་བ་བཏབ་པས། མདུན་གྱི་འཇིགས་བྱེད་ཀྱི་ཐུགས་ཀའི་ཧཱུཾ་དེ་ལས། ཨཱ་ལི་བཅུ་དྲུག་ཁ་དོག་དཀར་ཞིང་འོད་འཕྲོ་
བ། རྩ་ཞལ་གྱི་སྣ་བུག་གཡས་ནས་བྱུང། རང་གི་རྩ་ཞལ་གྱི་སྣ་བུག་གཡོན་ནས་རྩ་རྐྱང་མའི་ནང་དུ་ཞུགས། རྐྱང་མའི་ནང་ཐམས་ཅད་ཨཱ་ལིས་གང་བའི་རྩའི་མར་སྣ་ཨོཾ་ཡི་གེ་མགོ་ནང་བསྟན་དང་

[002A]༄༅། །ཡར་སྣ་ཨོཾ་ཡིག་མགོ་ཕྱིར་བསྟན་གྱིས་བཀག་པ། ཨོཾ་ཡིག་ཨཱ་ལི་དང་བཅས་པ་ཐམས་ཅད་ཁ་དོག་དཀར་པོ། རྡོ་རྗེ་འཇིགས་བྱེད་ཀྱི་སྐུའི་ངོ་བོར་མོས་པར་བྱེད། སླར་ཡང་ཧཱུཾ་དེ་ལས་གསལ་
བྱེད་སོ་བཞི་ཁ་དོག་དམར་ཞིང་འཕྲོ་བ། རྩ་ཞལ་གྱི་སྣ་བུག་གཡོན་ནས་བྱུང་བ། རང་གི་སྣ་བུག་གཡས་ནས་རྩ་རོ་མའི་ནང་དུ་ཞུགས་པས། རོ་མའི་ནང་ཐམས་ཅད་ཀཱ་ལིས་གང་བའི་ཡར་སྣ་དང། མར་སྣ་གཉིས་ཨཱ་
ཡིག་ཚེག་དྲག་ཅན་གྱིས་སྔར་བཞིན་བཀག། དེ་ཐམས་ཅད་ཁ་དོག་དམར་པོ་འཇིགས་བྱེད་ཀྱི་གསུང་གི་ངོ་བོར་མོས་པ་བྱེད། སླར་ཡང་ཧཱུཾ་དེ་ལས་ཧཱུཾ་མཐིང་ཁ་དཔག་མེད་བྱུང་བ། རྩ་ཞལ་གྱི་སྣ་བུག་གཡོན་ནས་བྱུང་བ་
རང་གི་རྩ་ཞལ་གྱི་སྣ་བུག་གཡོན་ནས་ཞུགས་རྩ་དབུ་མའི་ནང་ནས་ཞུགས་པས་རྩ་དབུ་མའི་ནང་ཐམས་ཅད་ཧཱུཾ་ཡིག་མཐིང་ཁས་གང། རྩ་དེའི་ཡར་མར་གྱི་སྣ་གཉིས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུཾ་གིས་མཚན་པ་རེ་
རེས་བཀག་དེ་ཐམས་ཅད་འཇིགས་བྱེད་ཀྱི་ཐུགས་ཀྱི་ངོ་བོར་མོས་པ་བྱེད། དེ་ནས་ཡང་མདུན་གྱི་འཇིགས་བྱེད་ཀྱི་ཐུགས་ཀའི་ཧཱུཾ་དེ་ལས་ཧཱུཾ་ཡིག་འཕྲོས་ནས་རང་གི་སྤྱི་བོར་བྱུང་དེ་ལས་ཧཱུཾ་ཡིག་ཆུའི་ཟེག་མ་འཐོར་བ་ལྟར་

[002B] ཧཱུཾ་དེ་རྣམས་ཡོངས་སུ་གྱུར་པ་ལས་རྡོ་རྗེ་སྔོན་པོ་རྩེ་གསུམ་པར་གྱུར་པས་རང་གི་བསྤུའི་སྒོ་ཐམས་ཅད་རྡོ་རྗེས་གང་བར་བསྒོམ། དེ་ནས་བཟླས་པ་བྱེད་པ་ནི། རང་གི་ཐུགས་ཀའི་
ཏིང་ངེ་འཛིན་སེམས་དཔའི་མཐའ་སྐོར་ལ། ཡི་གེ་བཅུ་བའི་སྔགས་ཕྲེང་ཁ་དོག་ནག་པོ་འོད་ཟེར་འཕྲོ་བ་གཡས་སྐོར་དུ་འཁོད་དོ། །སྔགས་དེ་དང་རང་གི་བ་སྤུའི་སྒོ་ཐམས་ཅད་ན་ཡོད་པའི་རྡོ་རྗེ་རྣམས་ལས་འོད་ཟེར་འཕྲོས་པས། དགྲ་བགེགས་
ཐམས་ཅད་ཚར་བཅད་པར་བསམས་ལ། ཨོཾ་ཨ་ཨཱ་ཞེས་སོགས་ཨཱ་ལི་བཅུ་དྲུག་གི་མཇུག་ཏུ། ཨོཾ་ཧྲཱི་ཥྚྲཱི་ཝི་ཀྲི་ཏཱ་ན་ན་ཧཱུཾ་ཕཊ། ཀ་ཁ་ག་གྷ་ང། ཞེས་སོགས་གསལ་བྱེད་རྣམས་རྫོགས་པར་སྟོན་པའི་མཐར་ཧཱུཾ་ཧཱུཾ་ཕཊ་ཕཊ་སཱཧཱ། ཞེས་
སྦྱར་བ་ཉེར་གཅིག་མ་ཆག་པར་བཟླས་པས་བར་ཆད་གང་གིས་ཀྱང་མི་ཚུགས་སོ། །དེ་ནས་རང་གི་ལྟེ་བའི་རྩ་འཁོར་གྱི་དྷཱུ་ཏཱིའི་དབུས་སུ་ཉི་མའི་དཀྱིལ་འཁོར་སྲན་མ་ཕྱེད་གཤགས་ཙམ་གྱི་སྟེང་དུ་རང་གི་རྣམ་པར་ཤེས་པའི་ངོ་བོ་ཧཱུཾ་ཡིག་
མཐིང་ཁ་ནས་འབྲུ་ཙམ་ཞིག་བསྒོམ། ཧཱུཾ་དེའི་མགོ་བོའི་ཐིག་ལེའི་ནང་དུ་རང་གི་མིང་ཡིག་དང་པོ་ཐིག་ལེས་བརྒྱན་པ་བཞག་ཧཱུཾ་དེའི་གཡས་གཡོན་གཉིས་སུ་ཡ་དང་མ་གཉིས་བཞག་ལཉྪའི་ཡི་གེ་ལྟ་བུའི་རྣམ་པར་བསྒོམས་ནས་
ལྟེ་བར་རླུང་འཛིན་པའི་རླུང་བུམ་པ་ཅན་ལན་ཉེར་གཅིག་རེ་མ་ཆག་པར་བྱས་ན། ཚེ་སྒྲུབ་ལ་འདི་ལས་ཟབ་པ་མེད་དོ། །རང་དམ་ཚིག་པའི་ང་རྒྱལ་གྱིས་སྤྱོད་ལམ་ལ་འཇུག་པར་བྱའོ། །ཡང་མན་ངག་འདི་འཇམ་དཔལ་གྱི་སྒོ་ནས་

[003A]༄༅། །བྱེད་ན། རང་འཇམ་དཔལ་ཨ་ར་པ་ཙ་ན་ཞལ་གཅིག་ཕྱག་གཉིས་པར་བསྒོམ། མདུན་དུའང་དེ་འདྲ་བ་ཞིག་སྤྱན་དྲངས་ནས་མཆོད་བསྟོད་བྱ། དམིགས་པ་སྔར་དང་འདྲ་བ་ལ་རྩ་གསུམ་དང། དེའི་ནང་གི་ཡི་གེ་རྣམས་
འཇམ་དབྱངས་ཀྱི་སྐུ་གསུངས་ཐུགས་ཀྱི་ངོ་བོར་མོས་པར་བྱ། བཟླས་པའི་ཆེ་ན་སྙིང་གར་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ཨ་ར་པ་ཙ་ན་དྷཱི་མུཾ་ཧཱུཾ་ཕཊ། ཅེས་པའི་སྔགས་ཕྲེང་བཀོད་དེ་དབྱངས་གསལ་གྱི་བར་དུ་སྔགས་འདི་བཅུག་ནས་
དམིགས་པ་གཞན་སྔར་ལྟར་བྱས་ཏེ་བགྲང། ལྟེ་བའི་རྩ་འཁོར་གྱི་དབུས་སུའང། ཟླ་བའི་དཀྱིལ་འཁོར་སྲན་མ་ཕྱེད་གཤགས་ཙམ་གྱི་སྟེང་དུ། རང་གི་སེམས་དྷཱི་དམར་སེར་ཚེག་དྲག་ཅན་དུ་བསྒོམས་པའི་
ཚེག་དྲག་གི་ནང་དུ་རང་གི་མིང་ཡིག་དང་པོ་ཐིག་ལས་བརྒྱན་པ་འཇོག་གཞན་ཐམས་ཅད་སྔར་གྱི་རིགས་བསྒྲེ་བར་བྱའོ། །མཆོག་ཏུ་ཟབ་པའི་མན་ངག་ཨྀཐི། བདག་གཞན་ཁམས་གསུམ་མ་ཚོགས་ནམ་མཁའ་དང་མཉམ་པའི་སེམས་
ཅན་ཐམས་ཅད་བླ་མ་ཁྱབ་བདག་དེ་བཞིན་གཤེགས་པ་ཐམས་ཅད་ཀྱི་ངོ་བོ་དཔལ་གཤིན་རྗེ་གཤེད་སངས་རྒྱས་ལ་སྐྱབས་སུ་མཆིའོ། །གཞོམ་མེད་སྔགས་དང་ཕྱག་རྒྱའི་དེ་ཉིད་ཆོས་ལ་སྐྱབས་སུ་མཆིའོ། །འགྱུར་མེད་རིག་པ་
འཛིན་པ་དཔའ་བོ་དང་རྣལ་འབྱོར་མའི་ཚོགས་དགེ་འདུན་ལ་སྐྱབས་སུ་མཆིའོ། །འགྲོ་བ་འཁོར་བར་སྐྱེ་བ་ལ་སོགས་གཤིན་རྗེའི་ཁར་ཆུད་པ་ལས་བསྒྲལ། ཕན་པ་དང་བདེ་བའི་མཆོག་ཏུ་གྱུར་པ་དཔལ་གཤིན་རྗེ་གཤེད་ཀྱི་

[003B] །མངྒ་ལཾ།།



