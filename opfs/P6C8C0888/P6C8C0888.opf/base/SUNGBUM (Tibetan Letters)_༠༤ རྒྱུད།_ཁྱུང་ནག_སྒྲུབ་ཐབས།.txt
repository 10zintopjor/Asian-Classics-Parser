་མགོན་དཀར་སྒྲུབ་ཐབས་ཀྱི་ས་བཅད་དང་ཁྱུང་ནག་སྒྲུབ་ཐབས་ཀྱིས་བཅད་བཅས་བཞུགས་སོ།། ་ན་
མོ་གུ་རུ་ནཱ་ཐ་ཤུཀླཱ་ཡ། པཎ་ཆེན་ཆོས་ཀྱི་རྒྱལ་པོས་མཛད་པའི་མགོན་དཀར་གྱི་མངོན་རྟོགས་ཀྱི་བསྡུས་དོན་ལ་གསུམ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ་

[042B] །གཉིས་པ་ལ་གསུམ། ཆོས་ཁུངས་བཙུན་པར་བསྟན་པའི་ཕྱིར་མཛད་པ་པོའི་ཆེ་བ་བསྟན་པ། གདམས་པ་དངོས་ཇི་ལྟར་ཉམས་སུ་བླང་བའི་ཚུལ་བསྟན་པ། གདམས་
ངག་ལ་གུས་པ་བསྐྱེད་པའི་ཕྱིར་ཆོས་ཀྱི་ཆེ་བ་བསྟན་པའོ། །གཉིས་པ་ལ་གསུམ། སྦྱོར་བ། དངོས་གཞི། མཇུག་གོ། དང་པོ་ལ་བཞི། རྟེན་དང་མཆོད་རྫས་བཤམ་པ། སྐྱབས་སེམས་དང་ཚངས་གནས་བསྒོམ་པ་
བདག་ཉིད་ལྷར་བསྐྱེད་པ། མཆོད་པ་བྱིན་གྱིས་བརླབ་པའོ། བཞི་པ་ལ་གཉིས། ནང་མཆོད་བྱིན་གྱིས་བརླབ་པ་དང། ཕྱི་མཆོད་བྱིན་གྱིས་བརླབ་པའོ། །གཉིས་པ་དངོས་གཞི་ལ་གསུམ། རྟེན་
བསྐྱེད་པ། མཆོད་བསྟོད་བྱ་བ། བཟླས་པ་བྱ་བའི། །དང་པོ་ལ་གཉིས། དམ་ཚིག་པ་བསྐྱེད་པ་དང། ཡེ་ཤེས་པ་བསྟིམ་པའོ། །གསུམ་པ་མཇུག་ལ་གསུམ། མཆོད་གཏོར་ཕུལ་ནས་གསོལ་
བ་གདབ་པ། བཟོད་པར་གསོལ་ནས་གཤེགས་བསྡུ་བྱ་བ། དགེ་བ་བསྔོ་ཞིང་ཤིས་པ་བརྗོད་པའོ།། ་ན་མོ་གུ་རུ་གུ་ཧྱ་པ་ཏ་ཡེ། ཁྱུང་ནག་སྤུ་གྲི་འབར་བའི་བསྡུས་
དོན་ལ་གསུམ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། །དང་པོ་ལ་གཉིས། མཆོད་བརྗོད་དང། དམ་བཅའོ། །དང་པོ་ལ་གཉིས། སྤྲུལ་གཞི་ལ་རྒྱ་སྐད་ཀྱིས་མྖོད་

[043A]༄༅། །བརྗོད་དང། སྤྲུལ་པ་ལ་བོད་སྐད་ཀྱིས་མཆོད་བརྗོད་དོ། །གཉིས་པ་གཞུང་གི་དོན་ལ་གསུམ། བསྙེན་སྒྲུབ། ལས་སྦྱོར། ཕན་ཡོན་ནོ། །དང་པོ་ལ་གསུམ། སྦྱོར་
བ༑ དངོས་གཞི། མཇུག་ཆོག་གོ་གཉིས་པ་ལ་གསུམ། རང་ལྷར་བསྐྱེད་པ། མཆོད་བསྟོད་བྱ་བ། བཟླས་པ་བྱ་བའོ། །དང་པོ་ལ་གསུམ། མ་དག་པའི་སྣང་བ་སྦྱོང་བ། དམ་ཚིག་པ་
བསྐྱེད་པ། ཡེ་ཤེས་པ་གཞུག་པའོ། །གཉིས་པ་ལ་གསུམ། རྟེན་བསྐྱེད་པ། བརྟེན་པ་བསྐྱེད་པ། གནས་གསུམ་བྱིན་རླབས་སོ། །གཉིས་པ་ལས་སྦྱོར་ལ་བཞི། ནད་པ་བསྲུང་བ། འཇོག་པ་
བསྲུང་བ། འདྲེ་གདོན་བསྲུང་བ། སེར་བ་བསྲུང་བའོ།། ཞེས་པཎ་ཆེན་ཆོས་རྒྱན་གྱིས་མཛད་བའི་མགོན་དཀར་དང། ཁྱུང་ནག་གི་སྒྲུབ་ཐབས་ཀྱི་ས་བཅད་འདི་ཡང་དགེ་སློང་དྷརྨ་བྷ་དྲས་བིརས།། །། མངྒ་ལཾ།། །།



﻿༄༅།།ན་

[196A]༄༅། །མོ་བཛྲ་པཱ་ཎི་ཡེ། དུས་གསུམ་རྒྱལ་བའི་མཐུ་སྟོབས་གཅིག་བསྡུས་པ། །རྡོ་རྗེ་མཁའ་ལྡིང་དབང་པོ་ལ་བཏུད་ནས། །དེ་ཉིད་བསྒྲུབ་པའི་ཐབས་ཀྱི་རིམ་པ་མཆོག་དམ་པའི་མན་ངག་ཇི་བཞིན་
ལེགས་པར་བཤད། །འདིར་ཁྱུང་ནག་མེའི་སྤུ་གྲིའི་གདམས་པ་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་བཏང། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་དུག་གི་རྒྱ་མཚོ་ཆེན་
པོའི་དབུས་སུ། མཐོང་དུག་རེག་དུག་ཚོར་དུག་སོགས། དུག་རིགས་ཐམས་ཅད་འདུས་པའི་བདག་ཉིད་དུག་གི་རི་རབ་གྲུ་བཞི་པའི་སྟེང་དུ། པད་ཉི་གདོན་གསུམ་ཁྲིར་བརྩེགས་པའི་གདན་ལ། རང་ཉིད་རྡོ་རྗེ་
མཁའ་ལྡིང་ནག་པོ་གནམ་ལྕགས་ཀྱི་མཆུ་སྡེར་ཅན། རྩ་བ་རྡོ་རྗེ་རྩེ་གསུམ་པ་རྩེ་མོ་རྡོ་རྗེ་རྩེ་གཅིག་པའི་རང་བཞིན་གྱི་འབར་བའི་རྭ་གཉིས་ཀྱི་དབུས་སུ་ནོར་བུས་མཚན་པ། གསེར་མིག་འཁྱིལ་བ་ཉི་ལྟར་འབར་བ་
ཞལ་དུང་སོ་ངར་མས་གང་ཞིང། གཤོག་པ་རྡོ་རྗེའི་རི་མོ་ཅན་ལས་མེའི་ཚ་ཚ་འབུམ་ཕྲག་འཕྲོ་བ། མགྲིན་པ་ནས། པུས་མོའི་བར་མིའི་རྣམ་པ་ལ། རྐང་པ་བྱའི་སྡེར་མོ་ཅན། སྐུ་ལས་མེ་མདག་འཕྲོ་བའི་གནམ་
ལྕགས་དང། ཁྱུང་ནག་དུ་མ་ཕྱོགས་བཅུར་འཕྲོ་བས། ས་བདག་ཀླུ་གཉན་ཐམས་ཅད་བརྒྱལ་ཞིང་དངངས་པར་བྱེད་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། ཡེ་ཤེས་པ་

[196B]ཨརྒྷཾ་སོགས་ཀྱིས་མཆོད། སྟོང་གསུམ་གཡོ་བའི་གཤོག་སྒྲོ་ཡིས། །གར་མཛད་འབར་བའི་མཆུ་སྡེར་ཅན། །དྲན་པ་ཙམ་གྱིས་གདོན་གསུམ་ཀུན། །ཚར་གཅོད་མཁའ་ལྡིང་དབང་པོར་བསྟོད། །དེ་ནས་སྙིང་
གའི་སྔགས་ཕྲེང་ལས་བསྐལ་པའི་མེ་དཔུང་ལྟ་བུ་འབར་བས་བརྟན་གཡོ་ཐམས་ཅད་མེ་འབར་བའི་རང་བཞིན་དུ་གྱུར། སྟེང་འོག་བར་གསུམ་གྱི་བགེགས་ཐམས་ཅད་བསྲེགས་ཤིང་སྦྱངས་པར་བསམས་ལ། ཨོཾ་མ་ཎི་
ཁྱུང་ཁྱུང། ཐུཾ་ཐུཾ་རྦད་རྦད་སཱཧཱ། ཞེས་པ་ཞི་བའི་སྔགས་ཅུང་ཟད་བཟླས་ནས། ནག་པོ་ཀཱ་ལ་རཀྵ་རྦད་རྦད་སོད་སོད། ཕྱུང་ཕྱུང། སྤུ་གྲི་ཟང་ཟང། ལྕགས་ཀྱི་སྡེར་མོས་སྙིང་ཕྱུངས། གནོད་བྱེད་གདུག་པའི་ཤ་ལ་ཟོ། ཨོཾ་ལྷང་ལྷང་
ཙེར་ཙེར། འུབ་འུབ་སོད། ཞེས་གང་མང་བཟླ་ཞིང། མཇུག་ཏུ་དགེ་བ་བསྔོའོ།། ནད་པ་བསྲུང་ན། རང་ཁྱུང་དུ་གསལ་ཞིང་སྔགས་མང་དུ་བཟླས་ནས་ནད་པའི་གནས་གསུམ་དུ་བཏབ་པས་ཕན་ནོ།། འཛག་པ་བསྲུང་ན། གུ་གུལ་
གྱིས་སྔགས་དབུ་ཅན་དུ་བྲིས། རང་སྔགས་ཀྱིས་རབ་གནས་བྱས། ཐུམས་ནག་པོས་བྲིལ་ནས་བཏགས། སྔགས་བཟླས་པའི་མཆིལ་མས། དཔྲལ་མགྲིན་སྙིང་ག་ལྟེ་གསང་རྣམས་སུ་བྱུགས་པས་ཕན་ངེས་སོ།། ཡང་
འདྲེ་གནོན་དང་འདྲེ་གདོན་གྱི་གནོད་པ་བསུང་ན། སྦྲུང་སྐུད་ནག་པོ་ལ་མདུད་པ་བདུན་གདབ། མདུད་པ་རེ་རེའི་ནང་དུ་ཁྱུང་རེ་བཞུགས་པར་བསམས། རང་ཁྱུང་དུ་གསལ་བས་འདོགས། ཤིན་ཏུ་ཟབ་བོ།། ཡང་སེར་བ་

[197A]༄༅། །བསྲུང་ན་བདག་བསྐྱེད་གསལ་བས་སྔགས་བཟླས་ཕུས་བཏབ་པས། ནམ་མཁའ་ཁྱུང་གིས་གང་ཞིང། ཁྱུང་རྣམས་ལས་མེ་འབར་བས་སེར་བ་ཆུར་ཞུ། ཡང་ཁྱུང་རྣམས་བསྒྲིགས་ནས་སེར་
བ་ཕྱོགས་གཞན་དུ་བསྐྲད་པར་བསམ་མོ།། འདིའི་ཕན་ཡོན་ནི། གག་ལྷོག་གཟེར་གསུམ། འབྲུམ་པ། མཛེ་ཕོལ་མིག་སོགས་འོག་གདོན་ས་བདག་ཀླུའི་གནོད་པ་དང། སྟེང་གདོན་གཟའི་གནོད་པ་སོགས་མི་འདོད་
པ་ཐམས་ཅད་འཇོམས་པར་འགྱུར་རོ། །ཁྱུང་ནག་སྤུ་གྲི་འབར་བའི་གདམས་པ་འདི། །དམ་པས་བསྐུལ་ཕྱིར་དགེ་སློང་རྒྱལ་ཁམས་པ། །བློ་བཟང་ཆོས་ཀྱི་རྒྱལ་མཚན་ཞེས་བྱ་བས། །ལེགས་སྦྱར་དགེ་བས་འགྲོ་ཀུན་
རྒྱལ་གྱུར་ཅིག་ །།



