
[001A]
༄༅། །བདེན་བཞིའི་རྣམ་བཤད་འཁྲུལ་བྲལ་ལུང་རིགས་ཀྱི་ཉི་མ་ཆེན་པོ་བི་ཛ་ཧ་ར།། །།

[001B] །ན་མོ་གུ་རུ་ཙ་མ་ཉྫུ་གྷོ་ཥ་ཡ། །མང་མང་རྒྱལ་བ་སྲས་བཅས་ཀུན་གྱི་ཡབ། །ཟབ་ཟབ་མཁྱེན་རབ་མ་ལུས་འདུས་པའི་གཏེར། །མཛེས་མཛེས་གཅིག་བསྡུས་འཇམ་དབྱངས་གཞོན་ནུའི་
ཞབས། །དུང་དུང་སྤྱི་བོར་བརྟེན་ནོ་རྣམ་དཔྱོད་རྩོལ། །ཉོག་ཉོག་སྔ་མའི་ངག་སྒྲོས་ཙམ་མིན་པར། །བློ་གྲོས་ཉིན་བྱེད་དཀྱིལ་འཁོར་བྱེ་བ་ལས། །ལེགས་པར་འོངས་པའི་ལེགས་བཤད་འོད་སྟོང་གིས། །རྒྱལ་ཡུམ་
པད་ཚལ་མ་ལུས་ཁོང་ནས་བཞད། །འགྲེལ་བ་ལས། སྡུག་བསྔལ་ལ་གཟུགས་ལ་སོགས་པ་འབྲས་བུར་གྱུར་པའི་སྟོང་པ་ཉིད་དང། ཤེས་རབ་ཀྱི་ཕ་རོལ་ཏུ་ཕྱིན་པ་དག་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་
ཞེས་པའི་གཞུང་འདི་གནང་བྱུང་བ་ཡིན་པས། འདི་ཞུ་བར་བྱེད་པ་ལ་ཡང། ཤཱཀྱ་བློའི་འགྲེལ་པ་ལས། ཡ་རབས་དག་ནི་ཕལ་ཆེར་བསྟན་བཅོས་རྩོམ་པའི་ཐོག་མར་རང་ཉིད་འདོད་པའི་ལྷ་ལ་ཕྱག་བགྱིད་དོ་

[002A] །ཞེས་པ་དང། རྒྱ་ཆེན་རོལ་བ་ལས། བསོད་ནམས་རྣམ་སྨིན་བ་དེ་སྟེ་སྡུག་བསྔལ་ཐམས་ཅད་སེལ། །བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་
ཆུབ་མྱུར་དུ་རེག་པར་འགྱུར། མྱ་ངན་ལས་འདས་ཞི་བ་བསིལ་བའི་དངོས་པོ་འཐོབ། ཅེས་དང། མདོ་ལས། སྐྱབས་སོང་བསོད་ནམས་གཟུགས་ཡོད་ན། སྟོང་གསུམ་འདི་ཡང་སྣོད་དུ་ཆུང། །ཞེས་གསུངས་པ་
ལྟར༑ སྐྱེས་བུ་དམ་པ་རྣམས་ཆོས་ལྡན་གྱི་བྱ་བ་ཁྱད་པར་ཅན་ལ་འཇུག་པའི་ཐོག་མར་ཡུལ་ཁྱད་པར་ཅན་ལ་བསྟོད་ཕྱག་མཛད་པ་ཕྱག་ལེན་ལ་ཡོད་ཅིང། རང་ཉིད་སྐྱེས་བུ་དམ་པ་མིན་ཀྱང་རང་ཉིད་སྐྱེས་བུ་དམ་
པའི་ཕྱག་ལེན་ནམ་ལུགས་བཟང་པོ་ལ་བག་ཆགས་བཞག་པའི་ཆེད་དང། བསོད་ནམས་ཀྱི་ཚོགས་བསོགས་པ་དང། གནས་སྐབས་ཀྱི་བར་ཆད་ཞི་བ་སོགས་ཀྱི་དབང་དུ་བྱས་ནས། ཡུལ་ཁྱད་པར་ཅན་ལ་ཐོག་མར་

[002B]ན། སངས་རྒྱས་ཐམས་ཅད་འདུས་པའི་སྐུ།   ྾  བླ་མ་རྣམས་ལ་གུས་པས་འདུད། །ཕུན་ཚོགས་དགེ་ལེགས་བྱེ་བས་བསྒྲུན་པའི་སྐུ།   ྾  །ཟླ་མེད་སྟོན་པ་དེ་ཡི་སྲས་ཀྱི་མཆོག་  ྾  དམིགས་མེད་
བརྩེ་བའི་  ྾  དགོས་འདོད་ཀུན་འབྱུང་ནོར་བུ་  ྾  དགེ་ལེགས་ཡོན་ཏན་བློ་བཟང་རྒྱལ་བ་ཀུན་གྱི་  ྾  རབ་འབྱམས་གསུངས་རབ་  ྾  བཅོམ་ལྡན་འདས་ཀྱི་སྤྱན་སྔ་རུ།   ྾  ཆོས་སྐྱོང་བསྲུང་མའི་ཚོགས་ཀྱིས་བདག་སྐྱོངས་ཤིག་ཅེས་མཆོད་པར་བརྗོད་
པ་དང། ཤིས་པ་བརྗོད་པ་དེ་ཙམ་ཞིག་སྔོན་དུ་བཏང་ནས། ལས་སུ་བྱ་པ་གང་ལ་འཇུག་པ་ཡིན་ཞེ་ན། དེ་ལ་བདག་ཅག་གི་སྟོན་པ་མཉམ་མེད་ཐུབ་པའི་དབང་པོ་དེ་ཉིད་ཀྱིས་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་ཆེན་གྲངས་
མེད་གསུམ་དུ་ཚོགས་བསགས། མཐར་འོག་མིན་དུ་ངེས་པ་ལྔ་ལྡན་གྱི་ལོངས་སྤྱོད་རྫོགས་པའི་སྐུར་སངས་རྒྱས་ཏེ། འཛམ་བུའི་གླིང་འདིར་ཡང་མཆོག་གི་སྤྲུལ་བའི་སྐུར་སངས་རྒྱས་ནས་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་
ཉལ་ཇི་ལྟ་བུ་བ་བཞིན་གཟིགས་ནས། གདུལ་བྱ་རྣམས་ཀྱི་བསམ་པ་དང་མཐུན་པར་ཆོས་ཀྱི་འཁོར་ལོ་ཇི་སྙེད་ཅིག་གསུངས་པ་ཐམས་ཅད་བསྡུས་ནས་ཐེག་པ་གསུམ་མ་མ་སྡེ་སྣོད་གསུམ་དང་དེ་ལ་དབྱེ་ན་གསུང་རབ་ཡན་ལག་དགུ་དང་གསུང་
རབ་ཡན་ལག་བཅུ་གཉིས་སོགས་དང། རྒྱས་པར་ཕྱེ་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དང། ཆོས་ཀྱི་འཇུག་སྒོ་འམ་སྒོ་མོ་བརྒྱད་ཁྲི་བཞི་སྟོང་དང། དེ་ལས་རྒྱས་པར་ཕྱེ་ན་གདུལ་བྱ་སེམས་ཅན་གྱི་ཁམས་དང་བསམ་པ་མཐའ་ཡས་
[003A]༄༅། །བདེ་བཞིན་དུ། གདུལ་བྱེད་ཆོས་ཀྱི་ཕུང་པོ་འམ་ཆོས་ཀྱི་འཇུག་སྒོ་ཡང་མཐའ་ཡས་པ་ཅིག་བསྐོར་བ་ཡིན་ཏེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་མ་མ་གཉིས་ཀྱང་རུང། བསྡུས་པའི་ཕྱིར་ཏེ་རྒྱུ་ནི་དགུ་འདོད་དོ་
ཞེས་པ་དང། མཛོད་ལས། སྤྱོད་པ་རྣམས་ཀྱི་གཉེན་པོར་ནི། །ཆོས་ཀྱི་ཕུང་པོ་མཐུན་པར་གསུངས། ཞེས་པ་དང། ཆོས་ཀྱི་ཕུང་པོ་བརྒྱད་ཁྲི་དག་གང་དག་ཐུབ་པའི་གསུང་དེ་དག་ཅེས་པ་དང་དཀོན་མཆོག་སྒྲོན་མེ་ལས། འགྲོ་བ་སྤྱོད་
བའི་སྒོ་རྣམས་ཇི་སྙེད་པ། །དེ་སྙེད་ཆོས་ཀྱི་སྒོ་ལ་རབ་ཞུགས་ཏེ། །དེ་དག་ཀུན་ཏུ་རྣམ་ཐར་སྒོ་དག་ནས། །བསམ་པ་ཇི་བཞིན་འཇིག་རྟེན་སེམས་ཅན་འདུལ། ཞེས་པ་དང། སྟོང་ཕྲག་བརྒྱད་བཅུ་རྩ་བཞི་གང་ཡིན་པས། རྒྱལ་བ་གང་
དག་འགྲོ་བའི་དོན་མཛད་པའི། །ཆོས་ཀྱི་བྱེ་བྲག་སྒོ་མོ་དེ་དག་གིས། །བསམ་པ་ཇི་བཞིན་འཇིག་རྟེན་སེམས་ཅན་འདུལ། །ཞེས་གསུངས་པའི་ཕྱིར། ཆོས་ཀྱི་འཁོར་ལོ་དེ་སྙེད་ཅིག་གསུངས་པ་རྣམས་ཀྱི་ནང་ནས་རབ་དང་ཕུལ་དང་མཆོག་
ཏུ་གྱུར་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་སྡེ་སྣོད་འདི་ཉིད་ཡིན་ཏེ། ལེགས་པར་བཤད་པ་གསེར་གྱི་ཕྲེང་བ་ལས། འགྲོ་བ་རྣམས་ཀྱི་སྐྱབས་དང་མགོན་དང་དཔུང་གཉེན་གྱི་མཆོག་ཏུ་གྱུར་པའི་བདག་ཅག་གི་སྟོན་པ་དེས་སྲིད་པའི་སྡུག་
བསྔལ་བརྒྱད་ཕྲག་གཞོམ་པའི་ཐབས་སུ་སྐལ་བ་དང་ལྡན་པའི་གདུལ་བྱ་རྣམས་ལ་དམ་པའི་ཆོས་ཀྱི་བདུད་རྩི་ཇི་སྙེད་ཅིག་པ་རྩལ་བ་རྣམས་ཀྱི་ནང་ནས་ཆོས་ཤིན་ཏུ་ཟབ་པ་དང་ལྡན་པ་ནི་རྒྱལ་པ་ཀུན་གྱི་བགྲོད་པ་གཅིག་པའི་ལམ་ཤེས་རབ་ཀྱི་ཕ་

[003B]གསུངས་པའི་ཕྱིར། འདིའི་དགོངས་དོན་ལ་ཡང་དངོས་བསྟན་སྟོང་ཉིད་ཀྱི་རིམ་པ་དང། སྤས་དོན་མངོན་རྟོགས་ཀྱི་རིམ་པ་གཉིས་ལས་དང་པོ་གཏན་ལ་འབེབས་པ་ལ་དཔལ་མགོན་
འཕགས་པ་ཀླུ་སྒྲུབ་ཀྱིས་རིགས་ཚོགས་དྲུག་དང། གཉིས་པ་དེ་ཉིད་གཏན་ལ་འབེབས་པ་ལ་རྒྱལ་བ་བྱམས་པས་བསྟན་བཅོས་མངོན་པར་རྟོགས་པའི་རྒྱན་འདི་ཉིད་གསུངས་ཞིང། འདི་ལ་ཡང་བརྗོད་དོན་དུ་མ་ཞིག་ཡོད་པའི་ནང་ནས་སྐབས་
འདིར་འཆད་པར་བྱ་བ་ནི། འཕགས་པའི་བདེན་པ་བཞིའི་རྣམ་བཞག་གཏན་ལ་འབེབས་པ་ཡིན་ལ། དེ་ཡང་གང་གི་རྗེས་སུ་འབྲང་ནས་འཆད་པ་ཡིན་ཞེན། རྒྱལ་བས་ལུང་བསྟན་ཞིང་སྙན་པའི་བ་དན་དཀར་པོས་གསུམ་ན་གཡོ་བ་ཁམས་
གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ཡབ་སྲས་ཀྱི་རྗེས་སུ་འབྲང་ནས་འཆད་རིགས་པ་ཡིན་ཏེ། རྒྱལ་བ་གཉིས་པ་དེ་ཡི་བསྟན་པ་འཁྲུལ་མེད་དུ་འགྲེལ་བ་དང། དེའི་བསྟན་འཛིན་གྱིས་ས་སྟེང་ཐམས་ཅད་ཁྱབ་པ་དང། སངས་རྒྱས་
གཉིས་པ་ལྟ་བུ་ཡིན་པར་མདོ་རྒྱུད་དུ་མ་ནས་ལུང་བསྟན་པའི་ཕྱིར་ཏེ། འཇམ་དཔལ་རྩ་རྒྱུད་ལས། ཡི་གེ་དང་པོ་བ་གྲགས་པ་།སྡོམ་བརྩོན་ཐམས་ཅད་གྲགས་པ་ཡང། །སྟོན་པའི་བསྟན་པ་གསལ་བྱེད་པ། །བསྟན་པ་དེ་ཚེས་སྟེང་དུ་
རྣམ་པར་ཉམས་ཤིང་གནས་མེད་ལ། །བསྟན་པའི་གཟུགས་བརྙན་ཡིད་དུ་འོང། །བྱེད་པར་འགྱུར་བ་ཐེ་ཚོམ་མེད། །ཐམས་ཅད་བྱང་ཆུབ་ལུང་བསྟན་ཏེ། །ང་ཡི་བྱང་ཆུབ་མཆོག་ཐོབ་འགྱུར། །དེ་ནི་འཇིག་རྟེན་སྐྱེ་བའི་མཐའ། །སྲིད་པ་

[004A]༄༅། །གསུམ་གྱི་འདྲེན་པ་མཆོག་ཁྲིམས་འཆལ་དཔག་མེད་ཁྲིམས་ལ་སྦྱོར། །ཞེས་པ་དང། མདོ་སྡེ་གདམས་པ་འབོག་པ་ལས། ཀུན་དགའ་བོ་བསྟན་པ་གསོ་པའི་གང་ཟག་འདི་ལྟར་འབྱུང། ད་ལྟར་ལ་ཤེལ་དཀར་གྱི།།
ཕྲེང་བ་ཕུལ་བས་སེམས་བསྐྱེད་པ། །མ་འོངས་དུས་ཀྱི་སྙིགས་མལ་།འབྲི་དང་ལྡན་གྱི་ས་མཚམས་སུ། །དགའ་ཞེས་བྱ་བའི་དགོན་པ་འདེབས། །བློ་བཟང་ཞེས་བྱའི་སྐྱེས་བུ་འབྱུང། །འཁོར་ནི་རྣམ་བཞི་རབ་བསྡུས་ནས། །ཆོས་སྤྱོད་
བཅུ་ཡི་རྒྱུན་འཛུགས་ཤིང། །ལྷ་ཁང་ཀ་བ་ཤིང་ལོ་ཅན། །ང་ཡི་སྐུ་གཟུགས་རྣམ་གཉིས་ལ། །དབུ་རྒྱན་དབུལ་ཞིང་མཆོད་པ་བྱེད་།སྟོན་པའི་མདོ་བཞིན་གསུང་སྒྲོགས་ཤིང། །ང་ལ་གསོལ་བ་རབ་བཏབ་ནས། །བསྟན་པ་ལོ་སྟོང་
བར་དུ་གནས། །དེ་ནས་འཕོས་ནས་ཤར་ཕྱོགས་སུ། །རྨད་བྱུང་བཀོད་མཛེས་ཞིང་ཁམས་སུ། །སེང་གེའི་ང་རོ་ཞེས་བྱ་པའི། རྒྱལ་བ་དེ་བཞིན་གཤེགས་པར་འགྱུར། །དེ་ལ་དད་བྱེད་ཞིང་དེར་སྐྱེ་།ཞིང་མཆོག་དེ་ནི་ཁྱད་པར་འཕགས། །ཞེས་
པའི་གཞུང་འདི་བྱུང་ཞིང། གཞན་ཡང་ལུང་གཞན་ཤིན་ཏུ་མང་བ་དེའི་ཕྱིར། རྒྱལ་བའི་དབང་པོ་དེའི་རྗེས་སུ་འབྲང་ནས་འཕགས་པའི་བདེན་པ་བཞི་གཏན་ལ་འབེབས་པ་འདི་ལ་ཡང། སྡུག་བསྔལ་འཕགས་པའི་བདེན་པ་ལ་གདམས་ཚུལ་
དང་བཅས་པ་བཤད་པ། ཀུན་འབྱུང་འཕགས་པའི་བདེན་པ་ལ་གདམས་ཚུལ་དང་བཅས་པ་བཤད་པ། འགོག་པ་འཕགས་པའི་བདེན་པ་ལ་གདམས་ཚུལ་དང་བཅས་པ་བཤད་པ། ལམ་འཕགས་པའི་བདེན་པ་ལ་གདམས་ཚུལ་དང་

[004B] དང་པོ་དེ་ལ་ཡང། འཕྲོས་བཤད་པ་དང། འཕྲོས་བ་ཅན་གྱི་གཞུང་དོན་བཤད་པ་དང་གཉིས་བྱུང། དང་པོ་དེ་ཉིད་སྟོན་པར་བྱེད་པ་ལ། སྡུག་བསྔལ་ལ་ཞེས་པ་ནས། རང་བཞིན་གཅིག་གོ་ཞེས་བྱ་བ་
དང༑ ཞེས་པའི་བར་གྱི་གཞུང་འདི་བྱུང། འདི་གང་ལས་འཕྲོས་ན། ཡུམ་བར་པའི་མདོ་ལས། ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་
ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བགྱིད་ན་བརྩོན་ཞེས་བརྗོད་པར་བགྱི། བཅོམ་ལྡན་འདས་ཀྱིས་བཀའ་སྩལ་བ་ཤཱ་རིའི་བུ་འདི་བྱང་ཆུབ་སེམས་དཔའ་སེམས་དཔའ་ཆེན་པོ་གཟུགས་སྟོང་པ་ཉིད་ལ་བརྩོན་ན་བརྩོན་ཞེས་
བརྗོད་པར་བྱའོ། །ཞེས་པ་ནས། རྣམ་པར་ཤེས་པ་བརྩོན་ཞེས་བྱ་བ་འམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ངོ་ཞེས་པའི་བར་གྱི་གཞུང་འདི་ལས་འཕྲོས། འཕྲོས་ཆུ་ལ་གཞུང་འདིའི་སྐབས་སུ་ཤེས་བྱར་བདེན་ཞེན་སྐྱེ་བ་དགག་པའི་
ཆེད་དུ་གཟུགས་སོགས་ཕུང་པོ་ལྔ་སྐྱེ་མཆེད་བཅུ་གཉིས་ཁམས་བཅོ་བརྒྱད་བདེན་པ་བཞི་སྟོང་ཉིད་ཉི་ཤུ་པོ་རྣམས་ཏེ་ཡུལ་སྟོང་ཉིད་དེ་རྣམས་དང། ཡུལ་ཅན་སྟོང་ཉིད་རྟོགས་པའི་མཁྱེན་པ་གཉིས་ཆོས་ཀྱི་དབྱིངས་སུ་དབྱེར་མེད་རོ་གཅིག་གི་ཚུལ་དུ་
བཤད་ཅིང། དེའི་དོན་རྗེ་བཙུན་གྱིས་མངོན་པར་རྟོགས་པའི་རྒྱན་འདིར་འཆད་པ་ལ། བདེན་པ་རྣམས་དང་ནི་ཞེས་པ་ནས། ཞེས་བྱ་ལ་གདམས་ངག་ནི་ཞེས་པ་འདི་བྱུང། དེའི་དོན་སློབ་དཔོན་སེང་གེ་བཟང་པོས་འགྲེལ་བ་འདིར་འཆད་པ་ལ་

[005A]༄༅། །སྡུག་བསྔལ་ལ་གཟུགས་ལ་སོགས་པ་འབྲས་བུར་གྱུར་པའི་སྟོང་པ་ཉིད་དང། ཤེས་རབ་ཀྱི་ཕ་རོལ་ཏུ་ཕྱིན་པ་དག་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་བྱ་བ་དང། ཞེས་པ་ནས། ཞེས་སྟོན་པ་བདེན་པ་
ལ་འདོམས་པ་དང་ཞེས་པ་འདི་བྱུང། གཉིས་པ་འཕྲོས་པ་ཅན་གྱི་གཞུང་དོན་དངོས་བཤད་པ་ནི། འགྲེལ་བ་ལས། སྡུག་བསྔལ་ལ་གཟུགས་ལ་སོགས་པ་འབྲས་བུར་གྱུར་པའི་ཞེས་བྱ་བ་དང་ཞེས་ཀྱང་སྟོན་པ་བདེན་པ་ལ་འདོམས་པ་དང་
ཞེས་པ་འདི་བྱུང། འདི་ཡང་ངག་དོན་དུ་དྲི་ལན། ཡུམ་པར་བའི་མདོ་ཚིགས་ཏུ་གྱུར་བའི་འཕྲོས་གཞིར་བཀོད་མ་ཐག་པའི་མདོ་དེ་ཆོས་ཅན། ཁྱོད་འདིར་བསྟན་གདམས་ངག་བཅུའི་ནང་ནས་བདེན་བཞི་ལ་འདོམས་པའི་གདམས་ངག་
དང༑ དེའི་ནང་ནས་ཀྱང་སྡུག་བདེན་ལ་འདོམས་པའི་གདམས་ངག་ཡིན་ཏེ། གཙོ་བོར་སྡུག་བདེན་གྱི་ཁྱད་གཞིར་བྱས་ཏེ། བདེན་བཞིས་མཚོན་པའི་ཕུང་ཁམས་སྐྱེ་མཆེད་རྣམས་དང་ཡུལ་ཅན་ཤེར་ཕྱིན་དག་བདེན་པས་སྟོང་
བའི་དེ་བཞིན་ཉིད་ཀྱི་ངོ་བོར་རོ་གཅིག་པ་ཉིད་དུ་འདོམས་པའི་གདམས་ངག་ཡིན་པའི་ཕྱིར། ཞེས་འཆད་པ་ལ། སྡུག་བསྔལ་ལ་ཞེས་པ་དང། དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་བྱ་བ་དང། ཞེས་སྟོན་པ་བདེན་པ་ལ་
འདོམས་པ་དང། ཞེས་པ་འདི་བྱུང། དེ་ལྟར་གདམས་པ་ལ་ཆོས་ཅན་དགོས་པ་ཡོད་དེ། སྡུག་བདེན་ལ་བདེན་ཞེན་བཀག་ཏེ་བདེན་མེད་དུ་ཤེས་པའི་ཆེད་ཡིན་པའི་ཕྱིར། འཆད་པར། འགྲེལ་བ་ལས། སྡུག་བསྔལ་ལ་ཞེས་

[005B] ཞེས་སྟོན་པ་བདེན་པ་ལ་འདོམས་པ་དང་ཞེས་པ་དང། ལེགས་བཤད་གསེར་གྱི་ཕྲེང་བ་ལས། དེ་ལྟར་ཡུལ་དང་ཡུལ་ཅན་དབྱེར་མེད་བ་སྟོན་པ་ཡང་སྡུག་བདེན་ལ་ཤེས་བྱར་ཞེན་པ་སྐྱེ་པས་དེ་དགག་པའི་ཆེད་དུ་སྟེ། ཞེས་པ་བྱུང། དེ་ལ་
བའི་མདོ་ཆོས་ཅན། ཁྱོད་ཀྱིས་རང་གི་ཆེད་དུ་བྱ་བའི་གདུལ་བྱ་ཐེག་ཆེན་རིགས་ངེས་ཀྱི་བྱང་སེམས་ལ་གདམས་ཚུལ་ཡོད་དེ། སྡུག་བདེན་གྱི་ངོ་བོར་གྱུར་པའི་གཟུགས་སོགས་ཟག་བཅས་ཀྱི་ཆོས་འདུས་བྱས་དང། སྡུག་བདེན་གྱི་ངོ་བོ་མིན་
ཀྱང་དེའི་ཕྱོགས་སུ་གཏོགས་པའི་ཕུང་ཁམས་སྐྱེ་མཆེད་དང་རྟེན་འབྲེལ་བཅུ་གཉིས་ཀྱི་ནང་གི་འབྲས་བུར་གྱུར་པའི་ཆོས་རྣམས་ཀྱི་ཆོས་ཉིད་དང། དེའི་ཕྱོགས་སུ་མ་གཏོགས་པའི་འགོག་ལམ་དང་སྟོང་ཉིད་ཉི་ཤུ་སོགས་འདུས་བྱས་པ་དང་མ་
བྱས་པའི་སྟོང་པ་ཉིད་སོགས་ལ་བསྒོམས་པའི་ཚེ་ཡུལ་སྟོང་ཉིད་དང། ཡུལ་ཅན་ཤེར་ཕྱིན་དག་བདེན་མེད་དུ་རོ་གཅིག་པ་སྟེ་ངོ་བོའི་ཁྱད་པར་མེད་པར་ཉམས་སུ་ལོངས་ཤིག་ཅེས་འདོམས་པ་ཡིན་པའི་ཕྱིར། འཆད་པར་འདིའི་ཐད་ཀྱི་ཡུམ་པར་པ་
ལས༑ ཤཱ་རིའི་བུ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཞེས་པ་ནས་སེམས་དཔའ་ཆེན་པོ་བརྩོན་ཞེས་པའམ་མི་བརྩོན་ཞེས་བརྗོད་པར་མི་བྱ་སྟེ། དེའི་ཕྱིར་ན་འདི་ལྟར་
ངས་གཟུགས་བརྩོན་ཞེས་བྱ་བའམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ངོ། །ཚོར་བ་དང། འདུ་ཤེས་དང། འདུ་བྱེད་རྣམས་དང། རྣམ་པར་ཤེས་པ་བརྩོན་ཞེས་བྱ་བའམ་མི་བརྩོན་ཞེས་བྱ་བར་ཡང་དག་པར་རྗེས་སུ་མ་མཐོང་ངོ་

[006A]༄༅། །ཞེས་པ་དང། འགྲེལ་བར། འབྲས་བུར་གྱུར་པའི་སྟོང་པ་ཉིད་དང། ཤེས་རབ་ཀྱི་ཕ་རོལ་ཏུ་ཕྱིན་པ་དག་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་སྟོན་པ་བདེན་པ་ལ་འདོམས་པ་དང་ཞེས་བ་བྱུང། སྡུག་བསྔལ་
ལ་སོགས་འགྲེལ་པའི་གཞུང་འདི་ཆོས་ཅན། ཁྱོད་ཀྱིས་རང་གི་བཤད་བྱའི་མདོ་དེའི་དོན་བཀྲལ་ཚུལ་ཡོད་དེ། མདེའི་ཚིག་ཚོགས་ཆེ་བ་རྣམས་བསྡུས་ནས་གཟུགས་སོགས་སྟོང་གཞི་དང། དེ་རྣམས་བདེན་མེད་སྟོང་ཉིད་ཡུལ་ཅན་ཤེར་
ཕྱིན་གསུམ་བདེན་མེད་ཀྱི་ངོ་བོར་ཐ་མི་དད་པའི་ཚུལ་གྱིས་སྟོན་པར་བཀྲལ་བའི་ཕྱིར། འཆད་པ་ལ། འགྲེལ་བར། གཟུགས་ལ་སོགས་པ་འབྲས་བུར་གྱུར་བ་ཞེས་སོགས་དང། ལེགས་བཤད་གསེར་གྱི་ཕྲེང་བ་ལས། དེ་གང་ན་ཟག་བཅས་ཀྱི་
གཟུགས་སོགས་ཕུང་པོ་ལྔ་འབྲས་བུར་གྱུར་པའི་སྟོང་པ་ཉིད་དང་དེ་རྟོགས་པའི་ཡུལ་ཅན་ཤེར་ཕྱིན་དག་དེ་བཞིན་ཉིད་སྤྲོས་བྲལ་གྱི་ངོ་བོར་གཅིག་པ་སྟེ་ཐ་དད་པ་མིན་ནོ་ཞེས་བྱ་བའོ། །ཞེས་པ་བྱུང། ཟག་བཅས་ཉེར་ལེན་གྱི་ཕུང་པོ་དེ་
ནི་ཆོས་ཅན། ཁྱོད་ལ་བདེན་པ་ཞེས་བརྟོད་པའི་རྒྱུ་མཚན་ཡོད་དེ་དེ་བཞིན་གཤེགས་པའི་མི་རྟག་པ་སོགས་སུ་ཇི་ལྟར་བསྟན་པ་དེ་ལྟར་དུ་གནས་པས་ན་བདེན་པ་དང། ཡང་དེ་ལྟར་མཐོང་ན་བློ་ཕྱིན་ཅི་མ་ལོག་པར་སྐྱེས་པས་ན་དེ་ལྟར་
བརྗོད་པའི་ཕྱིར། དང་པོ་དེ་ཉིད་འཆད་པ་ལ། ལེགས་བཤད་གསེར་གྱི་འཕྲེང་བ་ལས། དེ་བཞིན་གཤེགས་པས་མི་རྟག་སོགས་སུ་ཇི་ལྟར་བསྟན་པ་དེ་ལྟར་དུ་གནས་པས་བདེན་པ་ཞེས་པ་སྟེ་ཡུལ་དང་ཞེས་པ་བྱུང། གཉིས་པ་

[006B] ལེགས་བཤད་གསེར་ཕྲེང་ལས། ཇི་ལྟར་གནས་པ་དེ་ལྟར་མཐོང་ན་བློ་ཕྱིན་ཅི་མ་ལོག་པ་སྐྱེད་པ་ཞེས་པ་སྟེ་ཡུལ་ཅན་གྱི་སྟེང་ནས་ཡིན་ཏེ་འདི་ནི་བདེན་པ་ཙམ་གྱི་སྒྲ་དོན་ནོ། །ཞེས་པ་བྱུང། ཡང་དེ་ཆོས་ཅན། ཁྱོད་ལ་འཕགས་པའི་
བདེན་པ་ཞེས་བརྗོད་པའི་རྒྱུ་མཚན་ཡོད་དེ། སོ་སྐྱེའི་ས་ལས་འཕགས་པ་སྟེ་འདས་པའི་གང་ཟག་རྣམས་ཀྱིས་ཇི་ལྟར་གཟིགས་པ་དེ་ལྟར་བདེན་པ་སྟེ་ཡོད་པས་ན་འཕགས་པའི་བདེན་པ་དང་བྱིས་པ་སྟེ་སོ་སོ་སྐྱེ་བོ་རྣམས་ཀྱིས་གཙང་བདེ་རྟག་བདག་སོགས་
སུ་ཞེན་པ་ལྟར་མེད་པས་ན་སོ་སོ་སྐྱེ་བོའི་བདེན་པ་འམ་བྱིས་པའི་བདེན་པ་ཞེས་མ་བཤད་པའི་ཕྱིར། དང་པོ་འཆད་པ་ལ། ལེགས་པར་བཤད་པ་གསེར་གྱི་ཕྲེང་བ་ལས། འཕགས་པ་རྣམས་ཀྱིས་བདེན་པ་རྣམས་ཇི་ལྟར་འདེན་པ་དེ་ལྟར་གཟིགས་པས་བློ་
དང་དོན་གཉིས་ཀས་བདེན་པའི་ཕྱིར་འཕགས་པའི་ཡིན་ལ། ཞེས་གསུངས་གཉིས་པ་འཆད་པར། བྱིས་པ་རྣམས་ལ་དོན་ལ་བདེན་ཀྱང་བློའི་ངོར་དེ་ལྟར་མ་རྟོགས་པས་དེའི་བདེན་པར་མ་བཞག་ཅེས་པ་བྱུང། ཡང་དེ་ཆོས་ཅན། ཁྱོད་ལ་སྡུག་བསྔལ་
བ་ཞེས་བརྗོད་པའི་རྒྱུ་མཚན་ཡོད་དེ། སྡུག་བསྔལ་བ་སྐྱེད་སྟོང་བའི་གཞི་ཡིན་པས་ན་དེ་ལྟར་བརྗོད་པའི་ཕྱིར། འཆད་པ་ལ་འགྲེལ་བར། སྡུག་བསྔལ་ལ་ཞེས་པ་བྱུང། ཟག་བཅས་ཀྱི་གཟུགས་ཆོས་ཅན་ཁྱོད་ལ་གཟུགས་ཞེས་བརྗོད་པའི་
རྒྱུ་མཚན་ཡོད་དེ། བ་ལྟ་བར་བྱ་བ་ཡིན་པས་ན་དེ་ལྟར་བརྗོད་པའི་ཕྱིར། འཆད་པ་ལ། འགྲེལ་བར། གཟུགས་ཞེས་པ་དང། གསེར་ཕྲེང་ལས། བལྟ་བར་བྱ་བས་ན་གཟུགས་ཞེས་བྱུང། ཤེས་བྱ་ཆོས་ཅན། གཟུགས་སོགས་ཞེས་པའི་
[007A]༄༅། །སོགས་ཁོངས་ནས་འདྲེན་རྒྱུ་ཡོད་དེ། ཕུང་པོ་ལྷག་མ་ཕྱི་མ་བཞི་དང་སྐྱེ་མཆེད་ཁམས་བདེན་པ་རྟེན་འབྲེལ། སྟོང་ཉིད་རྣམས་ཏེ་འདིའི་ཐད་ཀྱི་མདོ་ལས་བཤད་པ་དེ་དག་ལ་བྱེད་པའི་ཕྱིར། འཆད་པ་ལ་འདིའི་ཐད་ཀྱི་མདོ་
ལས༑ གཟུགས་སྟོང་པ་ཉིད་ལ་བརྩོན་ན་བརྩོན་ཞེས་བྱའོ། །ཞེས་པ་ནས། ཡང་དག་པར་རྗེས་སུ་མི་མཐོང་ངོ། །ཞེས་པའི་བར་དང་ཉི་ཁྲི་ལེ་བརྒྱད་མ་ལས། དེ་སྐད་ཅེས་བཀའ་བསྩལ་པ་དང། ཞེས་པ་ནས། རྣམ་པར་ཤེས་པ་
བརྩོན་ཞེས་བྱ་བ་འམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ངོ་ཞེས་བྱ་བ་ནི་སྡུག་བསྔལ་གྱི་བདེན་པ་ལ་གདམས་པའོ་ཞེས་པ་དང། གསེར་ཕྲེང་ལས། གཟུགས་སོགས་ཕུང་པོ་ལྔ་ཞེས་སོགས་དང། དེ་བཞིན་དུ་ཕུང་པོ་ཕྱི་མ་
བཞི་དང་སྐྱེ་མཆེད་བཅུ་གཉིས་དང། ཁམས་བཅོ་བརྒྱད་དང། བདེན་པ་བཞི་དང། རྟེན་འབྲེལ་བཅུ་གཉིས་དང། སྟོང་ཉིད་ཉི་ཤུ་ལ་བརྩོན་ན་བརྩོན་ཞེས་བྱའོ།། ཞེས་སོ། །ཞེས་བྱུང། གཟུགས་སོགས་ཉེར་ལེན་གྱི་ཕུང་པོ་ཉེར་ལེན་གྱི་
ཕུང་པོ་ཆོས་ཅན། ཁྱོད་ལ་འབྲས་བུར་གྱུར་བ་ཞེས་བརྗོད་པའི་རྒྱུ་མཚན་ཡོད་དེ། བསྐྱེད་བྱ་ཡིན་པས་ན་འབྲས་བུ་དང། དེར་འབྱུང་བས་ན་འབྲས་བུར་གྱུར་པ་ཅེས་བརྗོད་པ་ཡིན་པའི་ཕྱིར་འཆད་པ་ལ། འབྲས་བུར་གྱུར་པ་ཅེས་
དང༑ གསེར་ཕྲེང་ལས། ཟག་བཅས་ཀྱི་གཟུགས་སོགས་ཕུང་པོ་ལྔ་འབྲས་བུར་གྱུར་པའི་ཞེས་བྱུང། གཟུགས་སོགས་ཉེར་ལེན་གྱི་ཕུང་པོ་བདེན་པས་སྟོང་པ་ཆོས་ཅན། ཁྱོད་ལ་འབྲས་བུར་གྱུར་པའི་སྟོང་པ་ཉིད་ཅེས་བརྗོད་པའི་རྒྱུ་

[007B] རང་ཉིད་སྟོང་གཞི་འབྲས་བུ་བདེན་གྲུབ་ཀྱིས་དག་པ་འམ་དེས་སྟོང་པས་ན་འབྲས་བུར་གྱུར་བའི་སྟོང་པ་དང་དེ་འདྲ་བའི་སྟོང་པ་དེ་ཁོ་ནའམ་དེའི་ངོ་བོ་ཡིན་པས་ན་ཉིད་ཅེས་བརྗོད་པ་ཡིན་པའི་ཕྱིར། འཆད་པ་ལ་འགྲེལ་བར་
འབྲས་བུར་གྱུར་བའི་སྟོང་པ་ཉིད་དང། ཞེས་པ་དང། ཉིད་སྒྲའི་དོན་འཆད་པ་ལ་ཆ་བསགས་ཀྱི་མདོ་ལས། དངོས་པོ་ལ་ཏཱ་ཏྭ་དག་གོ་ཞེས་བྱུང། དེ་འདྲ་བའི་སྟོང་ཉིད་རྟོགས་པའི་ལམ་ཤེར་ཕྱིན་ཆོས་ཅན། ཁྱོད་ལ་ཤེས་རབ་ཅེས་བརྗོད་པའི་
རྒྱུ་མཚན་ཡོད་དེ། ཤེས་པའི་རབ་བམ་ཤེས་པའི་གཙོ་བོའམ་དོན་དམ་པ་ཤེས་པས་ན་དེ་ལྟར་བརྗོད་པའི་ཕྱིར། མདོ་སྡེ་རྒྱན་ལས་དོན་དམ་ཤེས་པའི་ཕྱིར་བཤད་དོ། །ཞེས་དང། ཉི་ཁྲི་དག་ལྡན་ལས། ཤེས་པའི་རབ་ཡིན་པས་ན་ཤེས་
རབ་ཏེ་སྟོང་པ་ཉིད་ལ་དམིགས་པའི་ཕྱིར་རོ། །ཞེས་པ་དང། གསེར་ཕྲེང་ལས། ཤེར་ཕྱིན་ལ་གཙོ་བོ་ཡིན་པས་བརྗོད་ཀྱིས་ཞེས་གསུངས་པའི་ཕྱིར། དེ་ཆོས་ཅན། ཁྱོད་ལ་ཕ་རོལ་ཏུ་ཕྱིན་པ་ཞེས་བརྗོད་པའི་རྒྱུ་མཚན་ཡོད་དེ། འདིའི་ཕ་རོལ་ནི་
འཁོར་བའི་རྒྱ་མཚོའི་ཕར་འགྲམ་མམ་ངོགས་ཏེ་སངས་རྒྱས་ཀྱིས་ཡིན་ལ། ཁྱོད་དེར་ཕྱིན་བྱེད་ཡིན་པས་ན་བྱེད་སྒྲུབ་ཀྱི་སྒོས་ཕ་རོལ་ཏུ་ཕྱིན་ཞེས་བརྗོད་ཅིང། ཕ་རོལ་འདིར་ཕྱིན་པ་ཞེས་ཕྱིན་ཟིན་ནམ་ལས་གྲུབ་ལ་སྦྱར་ནས་སངས་རྒྱས་ཀྱི་སའི་
ཡེ་ཤེས་ཁོ་ན་ལ་ཕ་རོལ་ཏུ་ཕྱིན་པའི་སྒྲ་འཇུག་པ་ཡིན་པའི་ཕྱིར། དང་པོ་འཆད་པ་ལ། འགྲེལ་པར། ཕ་རོལ་ཏུ་ཕྱིན་པ་ཞེས་དང། དག་ལྡན་ལས། ཤེས་རབ་ཀྱང་དེ་ཡིན་ལ་ཕ་རོལ་ཡང་དེ་ཡིན་པས་ན་ཤེས་རབ་ཀྱི་ཕ་རོལ་ལོ། །ཕྱིན་པ་ནི་

[008A]༄༅། །འགྲོ་བ་སྟེ་ཕ་རོལ་ཏུ་སོན་བའོ། །གང་གི་ཕ་རོལ་ཞེ་ན། འཕགས་པ་བྱང་ཆུབ་སེམས་དཔའ་ནི་རྣམ་པར་རྟོག་པའོ་ཞེས་དང། སྦྱོར་བའི་ལམ་ལ་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ཞེ་ན། དེའི་རྒྱུ་ཡིན་པའི་
ཕྱིར་རོ། །ཞེས་བྱུང། གཉིས་པ་འཆད་པ་ལ། དག་ལྡན་ལས། ཆོས་ཀྱི་སྐུ་མཛད་པ་དང་བཅས་པ་ལ་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ཞེ་ན། དེའི་འབྲས་བུ་ཉིད་ཡིན་པའི་ཕྱིར་རོ། །ཞེས་དང། བྱེད་གྲུབ་ལས་གྲུབ་
གཉིས་ཀའི་སྒོས་འཆད་པ་ལ། གསེར་ཕྲེང་ལས། ཆོས་ཐམས་ཅད་སྤྲོས་བྲལ་དུ་མངོན་སུམ་དུ་རྟོགས་པའི་མཁྱེན་པ་གང་མི་གནས་པའི་མྱང་འདས་སུ་ཕྱིན་པ་འམ་ཕྱིན་བྱེད་དོ།། ཞེས་བྱུང་གཟུགས་སོགས་བདེན་གྲུབ་ཀྱིས་སྟོང་བ་
ཆོས་ཅན། ཁྱོད་ལ་དེ་བཞིན་ཉིད་ཅེས་བརྗོད་པའི་རྒྱུ་མཚན་ཡོད་དེ། དེ་སྒྲ་ནི་མི་ཐད་པའི་སྡེ་ཚན་ཡིན་པས་གཞི་གང་ལའང་སྦྱར་ཆོག་ཀྱང་དོན་ཟད་པ་མེད་པ་ཅན་ཡིན་པའི་ཕྱིར་ན། སྐབས་འདིར་གནས་ལུགས་བདེན་སྟོང་ལ་བྱེད། བཞིན་སྒྲ་ནི་
ལྟར་རམ་ལྟ་བུ་འམ་རྣམ་པ་སོགས་ལ་འཇུག་པས་དེ་ལྟར་རམ་དེ་ལྟ་བུའམ་ཡིན་པས་ན་དེ་བཞིན། ཉིད་སྒྲ་ནི་ཁོ་ན་འམ་སྐབས་གང་ཡིན་གྱི་ཆོས་དེའོ་ཞེས་ངོ་བོ་སྟོན་བྱེད་ཡིན་པས་གནས་ལུགས་བདེན་སྟོང་ལ་དཔྱད་པ་སོགས་ཀྱིས་བསྒྱུར་
དུ་མེད་པར་དེ་ཁོ་ན་ལྟར་གནས་པས་ན་དེ་བཞིན་ཉིད་ཅེས་བརྗོད་པའི་ཕྱིར། དང་པོ་འཆད་པར། སློབ་དཔོན་ཨ་ནུ་བྷཱུ་ཏིས། རྟགས་གསུམ་ལ་ནི་མཉམ་པར་མཚུངས། །རྣམ་དབྱེ་ཐམས་ཅད་ལ་ཡང་ངོ་།ཚིག་རྣམས་ཐམས་ཅད་

[008B] །དབྱེར་མེད་གང་དེ་མི་ཟད་པའོ། །ཞེས་བྱུང་གཉིས་པ་འཆད་པར། ཆ་བསགས་ཀྱི་མདོ་ལས། རྣམ་པ་ལ་ཐཱ་དང་ཐ་མུ་དག་གོ་ཞེས་བྱུང། གསུམ་པ་འཆད་པར། དེ་ཉིད་ལས། དངོས་པོ་ལ་ཏཱ་ཏཱ་དག་གོ་ཞེས་གསུངས་ཤིང་
དེ་དག་གི་དོན་བསྒྲིལ་ཏེ་འཆད་བར། དེ་བཞིན་ཉིད་ཅེས་དང། རྣམ་བཤད་ལས། བདེན་པས་སྟོང་པ་དེ་བཞིན་ཉིད་ཀྱི། ཞེས་དང། གསེར་ཕྲེང་ལས་ཀྱང། དེ་བཞིན་ཉིད་སྤྲོས་བྲལ་གྱི་ཞེས་བྱུང། རྟོགས་བྱ་སྟོང་ཉིད་དང་རྟོགས་བྱང་ལམ་ཤེར་
ཕྱིན་དག་ཆོས་ཅན། ཁྱོད་ལ་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ལ་ཀུན་རྫོབ་བདེན་པའི་དབང་དུ་བྱས་ན་ཡུལ་ཡུལ་ཅན་སོགས་ཀྱི་ཁྱད་པར་ཡོད་ཀྱང་གནས་ལུགས་བདེན་སྟོང་མངོན་གྱུར་གྱི་ངོ་བོར་
རང་བཞིན་གཅིག་པ་སྟེ། གནས་ཚུལ་ལ་ཡུལ་ཡུལ་ཅན་ཐ་དད་སོགས་མི་མཐུན་པ་མེད་པར་ཡུལ་ཡུལ་ཅན་གཉིས་ཀ་ལ་བདེན་མེད་ཀྱི་སྣང་བ་ཙམ་ལས་གཞན་གང་ཡང་མི་དམིགས་པས་དེ་ལྟར་བརྗོད་པའི་ཕྱིར་ཞེས་བཤད་པར། འགྲེལ་
བར༑ དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་དང་ལེགས་བཤད་གསེར་ཕྲེང་ལས། སྟོང་པ་ཉིད་དང། དེ་རྟོགས་པའི་ཡུལ་ཅན་ཤེར་ཕྱིན་དག་དེ་བཞིན་ཉིད་སྤྲོས་བྲལ་གྱི་ངོ་བོར་གཅིག་པ་སྟེ་ཐ་དད་པ་མ་ཡིན་ནོ། །ཞེས་བྱུང་
གཉིས་པ་ཀུན་འབྱུང་འཕགས་པའི་བདེན་པ་ལ་གདམས་ཚུལ་དེ་ལ་ཡང། འཕྲོས་བཤད་པ། འཕྲོས་པ་ཅན་གྱི་གཞུང་དོན་བཤད་པ་གཉིས། །དང་པོ་འཆད་པར། ཀུན་འབྱུང་བ་ལ་སྟོང་པ་ཉིད་དང་གཟུགས་ལ་སོགས་པ་རྒྱུར་གྱུར་བ་ཐ་

[009A]༄༅། །མི་དད་པ་ཉིད་ཀྱིས་གཟུགས་ལ་སོགས་པ་ནི་ཀུན་འབྱུང་བ་དང་འགོག་པ་དང་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་མ་ཡིན་ནོ། །ཞེས་བྱུང། འདི་ཡང་གཞི་གང་ལས་འཕྲོས་ན་འདིའི་ཐད་ཀྱི་ཡུམ་པར་
པ་ལས། གཟུགས་སྐྱེ་བའི་ཆོས་ཅན་ནམ་འགག་པའི་ཆོས་ཅན་དུ་ཡང་དག་པར་རྗེས་སུ་མི་མཐོང་ངོ། །ཞེས་པ་ནས། རྣམ་པར་ཤེས་པ་ཉིད་སྟོང་པ་ཉིད་ལ་སྟོང་པ་ཉིད་རྣམ་པར་ཤེས་པའོ། །ཞེས་པ་ལས། འཕྲོས་འདིའི་སྐབས་སུ་གཟུགས་
སོགས་ཟག་བཅས་རྒྱུ་འབྲས་ཀྱིས་བསྡུས་པའི་ཆོས་རྣམས་སྐྱེ་འགག་ཀུན་བྱང་གང་དུའང་བདེན་པར་མ་གྲུབ་པར་བསྟན་པ་ལ། འོ་ན་རྒྱན་འདིར་དེའི་དོན་གདམས་ཚུལ་དང་བཅས་པར་བདེན་པ་རྣམས་དང་ནི། ཞེས་གསུངས་ལ་
གདམས་ངག་ནི་ཞེས་དང། འགྲེལ་པས་བཤད་པར་ཀུན་འབྱུང་བ་ལ་ཞེས་སོགས་བྱུང། གཉིས་པ་འཕྲོས་པ་ཅན་གྱི་གཞུང་དོན་བཤད་པར། ཀུན་འབྱུང་བ་སོགས་དྲངས་མ་ཐག་བྱུང། ཚིག་དོན་དུ་སྒྲིལ་ན། འཕྲོས་གཞི་བཀོད་
མ་ཐག་པའི་ཡུམ་པར་པའི་མདོ་ཆོས་ཅན། བརྗོད་བྱ་ཀུན་འབྱུང་བདེན་པ་ལ་འདོམས་པ་ཡིན་ཏེ། རང་གི་ཆེད་དུ་བྱ་བའི་གདུལ་བྱ་ལ་བདེན་མེད་ཀྱིས་ཁྱད་པར་དུ་བྱས་ནས་ཀུན་འབྱུང་སྤོང་བར་འདོམས་པའི་ཕྱིར། འགྲེལ་པ་ལས། ཀུན་འབྱུང་
ལ་ཞེས་དང། ཞེས་སྟོན་པ་བདེན་པ་ལ་འདོམས་པ་དང་ཞེས་དང་ལེགས་བཤད་གསེར་ཕྲེང་ལས། སྡུག་བསྔལ་གྱི་ཕུང་པོ་ཀུན་འབྱུང་བའི་བདེན་པ་ལ་འདོམས་པའོ། །ཞེས་བྱུང། དེ་ལྟར་གདམས་པ་ཆོས་ཅན། དགོས་པ་

[009B] ཆེད་དུ་བྱ་བའི་གདུལ་བྱ་དག་ཀུན་འབྱུང་ལ་སྤངས་བྱར་བདེན་ཞེན་དགག་པའི་ཆེད་ཡིན་པའི་ཕྱིར། ལེགས་བཤད་གསེར་ཕྲེང་ལས། ཀུན་འབྱུང་ལ་སྤངས་བྱར་ཞེན་པ་ལྡོག་པའི་ཆེད་དུའོ་ཞེས་དང། རྣམ་བཤད་ལས། ཀུན་
འབྱུང་སྤངས་བྱར་ཞེན་བདག་གས་པའི་ཆེད་དུའོ། །ཞེས་བྱུང་མདོ་དེ་ཆོས་ཅན། ཁྱོད་ཀྱིས་འདོམས་ཚུལ་ཡོད་དེ། ཟག་བཅས་ཉོན་མོངས་པས་རྒྱུར་གྱུར་གྱི་ཕུང་པོ་ལྔ་རྣམས་སྐྱེ་འགག་ཀུན་ཉོན་རྣམ་བྱང་རྣམས་སུ་བདེན་པར་མ་གྲུབ་པར་
བསྟན་པའི་ཕྱིར། འཆད་པར། མདོ་ལས། གཟུགས་སྐྱེ་བའི་ཆོས་ཅན་ནམ་འགག་པའི་ཆོས་ཅན་དུ་ཡང་དག་པར་རྗེས་སུ་མི་མཐོང་ངོ་ཞེས་དང། གཟུགས་ཀུན་ནས་ཉོན་མོངས་པའི་ཆོས་ཅན་ནམ་རྣམ་པར་བྱང་བའི་ཆོས་ཅན་དུ་ཡང་དག་པར་
རྗེས་སུ་མི་མཐོང་ངོ། །ཞེས་སོགས་དང། ལེགས་བཤད་གསེར་ཕྲེང་ལས། འདིས་ནི་ཟག་བཅས་རྒྱུར་གྱུར་གྱི་ཕུང་པོ་སྐྱེ་འགག་དང་ཀུན་བྱང་དུ་མ་གྲུབ་པར་བསྟན་ནས། ཞེས་བྱུང། འཕེན་བྱེད་ཀྱི་ལས་དང་ཉོན་མོངས་གཉིས་ཆོས་
ཅན༑ ཁྱོད་ལ་ཀུན་འབྱུང་འཕགས་པའི་བདེན་པ་ཞེས་བརྗོད་པའི་རྒྱུ་མཚན་ཡོད་དེ། རང་འབྲས་སྡུག་བདེན་ཀུན་ནས་བསྐྱེད་པ་སྟེ་སྒོ་སྣ་ཚོགས་བསྐྱེད་པའམ། དེས་ཡང་དང་ཡང་དུ་བསྐྱེད་པས་ན་ཀུན་འབྱུང་དང། འཕགས་པ་རྣམས་ལ་
ཇི་ལྟར་སྣང་པ་ལྟར་ཡོད་པས་ན་འཕགས་པའི་བདེན་པ་ཞེས་བརྗོད་པའི་ཕྱིར། དང་པོ་འཆད་པར། འགྲེལ་བར་ཀུན་འབྱུང་ཞེས་དང་ལེགས་བཤད་གསེར་ཕྲེང་ལས། སྡུག་བསྔལ་གྱི་ཕུང་པོ་ཀུན་འབྱུང་བའི་བདེན་པ་ཞེས་བྱུང་

[010A]༄༅། །གཉིས་པ་འཆད་པར། གསེར་ཕྲེང་ལས། འཕགས་པ་རྣམས་ཇི་ལྟར་བདེན་པ་དེ་ལྟར་དེ་ལྟར་གཟིགས་ནས་བློ་དང་དོན་གཉིས་ཀས་བདེན་པའི་ཕྱིར་འཕགས་པའི་ཡིན་ལ་ཞེས་བྱུང། ཡུམ་པར་བ་ལས་གཟུགས་སྐྱོ་
བའི་ཆོས་ཅན་ནམ་འགག་པའི་ཆོས་ཅན་དུ་ཡང་དག་པར་རྗེས་སུ་མི་མཐོང་ངོ། ཞེས་པ་ནས། རྣམ་པར་ཤེས་པ་སྐྱེ་བའི་ཆོས་ཅན་ནམ་འགག་པའི་ཆོས་ཅན་དུ་ཡང་དག་པར་རྗེས་སུ་མི་མཐོང་ངོ། །ཞེས་པའི་བར་གྱི་མདོ་ཆོས་ཅན་
ཁྱོད་ཀྱིས་ཀུན་འབྱུང་ལ་འདོམས་ཚུལ་ཡོད་དེ། ཀུན་འབྱུང་གི་ཁྱད་ཆོས་རྒྱུ་ཀུན་འབྱུང་རབ་སྐྱེ་སོགས་ལ་གདམས་པས་ཕྱིར་དུ་ཟག་བཅས་རྒྱུར་གྱུར་གྱི་གཟུགས་དང་ལ་སོགས་པ་ཕུང་པོའི་ལྷག་མ་བཞི་ནི་ཀུན་འབྱུང་ལྟར་ཡང་ཡང་སྐྱེ་
བ་དང་འགོག་པ་སྟེ་འགག་བདག་བདེན་པར་གྲུབ་པའི་ཆོས་ཅན་དེའི་ངོ་བོར་འཛིན་བ་དག་མ་ཡིན་ནོ། །ཞེས་འདོམས་པའི་ཕྱིར། འཆད་པར། འགྲེལ་བར་གཟུགས་ལ་སོགས་པ་ནི་ཀུན་འབྱུང་བ་དང་འགོག་པ་དང། ཆོས་ཅན་མ་
ཡིན་ནོ། །ཞེས་བྱུང། ཡུམ་པར་བ་ལས། གཟུགས་ཀུན་ནས་ཉོན་མོངས་པའི་ཆོས་ཅན་ནམ་རྣམ་པར་བྱང་བའི་ཆོས་ཅན་དུ་ཡང་དག་པར་ཞེས་པ་ནས་རྣམ་པར་ཤེས་པ་ཀུན་ནས་ཉོན་མོངས་པའམ་རྣམ་པར་བྱང་བའི་ཆོས་ཅན་དུ་ཡང་
དག་པར་རྗེས་སུ་མི་མཐོང་ངོ། །ཞེས་པའི་མདོ་ཆོས་ཅན། ཁྱོད་ཀྱིས་དེ་ལ་འདོམས་ཚུལ་ཡོད་དེ། ཀུན་འབྱུང་གི་ངོ་བོར་གྱུར་བའི་ཆགས་སོགས་ཀུན་ནས་ཉོན་མོངས་དང། དད་སོགས་རྣམ་བྱང་གི་ཆོས་རྣམས་ཆོས་ཅན་བདེན་མེད་དུ་རྟོགས་

[010B] འཆད་པར། འགྲེལ་བ་ལས་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཅན་མ་ཡིན་ནོ་ཞེས་བྱ་བ་དང་ཞེས་བྱུང། ཡུམ་པར་བ་ལས། རང་བཞིན་སྟོང་པ་ཉིད་ཀྱིས་ཕྱིར་ཆོས་རྣམས་ནི་ཆོས་འགའ་ཞིག་དུ་འདུ་བར་ཡང་དག་
བར་འདུས་པ་མེད་དོ། དེ་ཅིའི་ཕྱིར་ཞེ་ན། ཞེས་པ་ནས། རྣན་པར་ཤེས་པ་སྟོང་པ་ཉིད་ལ་སྟོང་པ་ཉིད་ནི་རྣམ་པར་ཤེས་པའོ་།ཞེས་པའི་མདོ་ཆོས་ཅན། ཁྱོད་ཀྱིས་དེ་ལ་འདོམས་ཚུལ་ཡོད་དེ་སྔར་སྐྱེ་འགག་ལ་སོགས་པ་ཆོས་ཅན་བདེན་པར་གྲུབ་
པས་ཐ་དད་དུ་མ་གྲུབ་པའི་རྒྱུ་མཚན་གཙོ་བོར་སྟོན་ཞིང་གཟུགས་སོགས་ཀུན་འབྱུང་བདེན་པའི་འབྲས་བུར་དང། འདུ་བྱེད་སོགས་ཀུན་འབྱུང་བདེན་པའི་ངོ་བོར་རྟོགས་པ་དེ་དག་རང་གི་ངོ་བོར་བདེན་གྲུབ་ཀྱིས་སྟོང་པའི་སྟོང་ཉིད་དག་ཐ་མི་དད་པ་སྟེ་
རོ་གཅིག་པ་ཉིད་དེ་ཁོ་ན་ཡིན་པའི་ཕྱིར། ཞེས་འཆད་པ་ལ་འགྲེལ་བར། ཀུན་འབྱུང་བ་ལ་སྟོང་པ་ཉིད་དང་གཟུགས་ལ་སོགས་བ་རྒྱུར་གྱུར་བ་དག་ཐ་མི་དད་པ་ཉིད་ཀྱིས་ཞེས་བྱུང། ཀུན་འབྱུང་ལ་ཞེས་སོགས་ཀྱི་འགྲེལ་བས་གཞུང་འདི་ཆོས་
ཅན༑ ཁྱོད་ཀྱིས་བཤད་བྱའི་མདོའི་དགོངས་བ་བཀྲལ་ཚུལ་ཡོད་དེ་མདོའི་ཚིག་ཚོགས་ཆེ་བ་རྣམས་ཉུང་ངུར་དྲིལ་ཏེ་ཚན་བ་གསུམ་དུ་བསྡུས་ཏེ་བདེན་མེད་དུ་འདོམས་ཚུལ་གྱི་སྒོས་ལེགས་པར་བཤད་པའི་ཕྱིར། འཆད་པར། སྔར་བཤད་ཟིན་
གྱི་དྲངས་མ་ཐག་པའི་གཞུད་དག་བྱུང། །གསུམ་པ་འགོག་བདེན་ལ་གདམས་ཚུལ་དང་བཅས་ཏེ་འཆད་པ་ལ་ཡང། འཕྲོས་དང་གཞུང་དོན་གཉིས། དང་པོ་འཆད་བར། འགོག་པ་ལ་སྟོང་པ་ཉིད་སྐྱེ་བ་དང་འགགས་པ་དང། ཀུན་
[011A]༄༅། །ནས་ཉོན་མོངས་པ་དང། རྣམ་པར་བྱང་བ་དང་ཉམས་པ་དང་འཕེལ་བ་ལ་སོགས་པ་དང་བྲལ་བ་ནི་གཟུགས་མེད་པ་ནས་མ་རིག་པ་སྐྱེ་བ་ཡང་མེད། མ་རིག་པ་འགག་པ་ཡང་མེད་སངས་རྒྱས་ཀྱང་མེད་བྱང་ཆུབ་ཀྱི་བར་དུ་
མེད་དོ། །ཞེས་པའི་གཞུང་འདི་བྱུང། འདི་ཡང་གང་ལས་འཕྲོས་ན། འདིའི་ཐད་ཀྱི་ཡུམ་པར་བ་ལས། དེ་ཅིའི་ཕྱིར་ཞེ་ན། ཤཱ་རིའི་བུ་སྟོང་པ་ཉིད་ནི་མི་སྐྱེ་མི་འགག་ཅིང། ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན། ཞེས་
པ་ནས། སངས་རྒྱས་མེད་དོ། །ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། དེ་ལྟར་བརྩོན་པ་ནི་བརྩོན་པ་ཞེས་བརྗོད་པར་བྱའོ་།ཞེས་པའི་གཞུང་འདི་ལས་འཕྲོས། འཕྲོས་ཚུལ་
མདོ་འདིའི་སྐབས་སུ་སྟོང་པ་ཉིད་གློ་བུར་གྱི་དྲི་མ་དང་བྲལ་བ་དེ། འདུས་བྱས་ཀྱི་མཚན་ཉིད་སྐྱེ་བ་དང་འགག་པ་དང་སྤོང་གཉེན་ཀུན་ནས་ཉོན་མོངས་པ་དང། གནས་སྐབས་ཉམས་པ་དང་འཕེལ་བ་དང་རྒྱུ་འབྲས་ལ་སོགས་པ་བདེན་པར་གྲུབ་པ་དང་
ཐལ་བ་ཡིན་ན། དེ་ལ་ནི་ཁྱད་ཆོས་བདེན་པར་གང་དུ་ཡང་མ་གྲུབ་པོ། །ཞེས་བསྟན་པ་ལ། འོ་ན། རྒྱན་འདིར་འདིའི་དོན་འཆང་ཚུལ་དེ་ཇི་ལྟ་བུ་ཡིན་ཞེ་ན། དེ་འཆད་པ་ལ། བདེན་པ་རྣམས་དང་ནི། ཞེས་བྱུང། དེའི་དོན་འདིར་འཆད་པ་ལ་
བཤད་མ་ཐག་པའི་གཞུང་འདི་བྱུང། གཉིས་པ་གཞུང་དོན་དངོས་འཆད་པ་ལ། འགོག་པ་ལ་སྟོང་པ་ཉིད་སྐྱེ་བ་དང་འགག་པ་དག་ཅེས་སོགས་བྱུང། ངག་དོན་དུ་དྲི་ལན། ཡུམ་པར་བའི་མདོ་འཕྲོས་གཞིར་བཀོད་མ་ཐག་པ་དེ་ཆོས་ཅན། ཁྱོད་

[011B] ཟག་བཅས་འགག་པའི་འགོག་པ་ཁྱད་གཞིར་བྱས་ནས་གཟུགས་ནས་བྱང་ཆུབ་ཀྱི་བར་གྱི་ཆོས་གང་ཡང་བདེན་པར་མ་གྲུབ་པར་རང་གི་ཆེད་དུ་བྱ་བའི་གདུལ་བྱ་ལ་འདོམས་པའི་ཕྱིར་
འཆད་པར། འགྲེལ་བར། འགོག་པ་ལ། ཞེས་པ་དང། ལེགས་བཤད་གསེར་ཕྲེང་ལས། འགོག་པའི་བདེན་པ་བརྗོད་བྱར་བྱས་པ་ལ་འདོམས་སོ། །ཞེས་བྱུང། མདོ་དེ་ཆོས་ཅན། ཁྱོད་ཀྱིས་གདམས་ཚུལ་ཡོད་དེ། རང་གི་ཆེད་དུ་བྱ་བའི་གདུལ་བྱ་
ལ་སྟོང་ཉིད་དྲི་བྲལ་དེ་ལ་སྐྱེ་འགག་འཕེལ་འགྲིབ། དུས་གསུམ་ཕུང་ཁམས་སྐྱེ་མཆེད་རྟེན་འབྲེལ་བཅུ་གཉིས་འབྲས་བུ་བཞི་རང་བྱང་ཆུབ་བྱང་ཆུབ་སེམས་དཔའ་སངས་རྒྱས་བྱང་ཆུབ་གང་ཡང་བདེན་པར་མ་གྲུབ་པའི་ཕྱིར། དེ་ལྟ་བུ་ལ་སྦྱོད་པའི་
བརྩོན་པ་ནི། བྱང་ཆུབ་ཀྱི་སྤྱོད་པ་ལ་བརྩོན་པ་ཡིན་ནོ་ཞེས་འདོམས་པའི་ཕྱིར། འཆད་པར། གསེར་ཕྲེང་ལས། གང་ཡང་འདི་འདྲ་བ་དེ་ལ་ནི་གཟུགས་མེད་དོ། །ཞེས་པ་ནས། སངས་རྒྱས་མེད་བྱང་ཆུབ་མེད་དོ། །ཞེས་བྱུང། དེ་ལྟར་གདམས་
པ་ལ་ཆོས་ཅན། དགོས་པ་ཡོད་དེ། འགོག་བདེན་ལ་ཐོབ་བྱར་བདེན་ཞེན་དགག་པའི་ཆེད་ཡིན་པའི་ཕྱིར། འཆད་པར། གསེར་ཕྲེང་ལས། ཟག་བཅས་འགག་པའི་འགོག་པ་མངོན་དུ་བྱ་བར་ཞེན་པ་ལ་མདོ་འདིས་གཟུགས་ནས་བྱང་ཆུབ་ཀྱི་བར་
གྱི་ཆོས་གང་ཡང་མ་གྲུབ་པར་བསྟན་པ་ནི། ཐོབ་པར་ཞེན་པ་བཟློག་པའི་དོན་དུའོ། ཞེས་དང། རྣམ་བཤད་ལས། འགོག་པ་མངོན་དུ་བྱ་བར་ཞེན་པ་དགག་པའི་ཆེད་དུ་ཡིན་ནོ། །ཞེས་བྱུང། ཡུམ་པར་བའི་མདོ་ལས། སྟོང་པ་ཉིད་ནི་མི་

[012A]༄༅། །སྐྱེ་མི་འགག་ཀུན་ནས་ཉོན་མོངས་པ་མ་ཡིན། ཞེས་པ་ནས། ད་ལྟར་བྱུང་བ་མ་ཡིན་ནོ་ཞེས་པའི་མདོ་ཆོས་ཅན། འགོག་བདེན་ལ་གདམས་པ་ཡིན་ཏེ། འགོག་བདེན་གྱི་ཁྱད་ཆོས་འགོག་བཞི་བ་སོགས་བདེན་མེད་
དུ་བསྟན་པའི་ཆེད་དུ་སྟོང་ཉིད་གློ་བུར་གྱི་དྲི་མ་དང་བྲལ་བ་དེ་ལ་འདུས་བྱས་ཀྱི་མཚན་ཉིད་སྐྱེ་བས་ན་སྐྱེ་བ་དང་རང་གི་ངོ་བོ་གཅིག་དོར་བས་ན་འགག་པ་དང། སྤངས་བྱ་སེམས་དྲི་མ་ཅན་ན་མ་རྟོག་པ་ཅན་ནམ་འཁྲུག་པར་བྱེད་པས་ན་ཀུན་ནས་
ཉོན་མོངས་པ་དང། གཉེན་པོའི་ཆ་དྲི་མའི་རིགས་གང་ཡང་རུང་བ་ལས་རྣམ་པར་ཐར་བའམ། རྣམ་པར་གྲོལ་བའི་རྣམ་པར་བྱང་བ་དང། གནས་སྐབས་ཀྱི་ཁྱད་པར་འགྲིབ་པའི་ཉམས་པ་དང། དུ་མར་སོང་བའི་ས་ལམ་ཆེར་སོང་པའི་
འཕེལ་བ་དང། ལ་སོགས་པ་འདས་མ་འོང་བ་ད་ལྟར་བ་རྣམས་བདེན་པར་གྲུབ་པ་དང་བྲལ་བ་ཡིན་ལ། དེ་ལ་ནི་ཁྱད་ཆོས་བདེན་གྲུབ་གང་ཡང་གནས་པ་མིན་ནོ། །ཞེས་འཆད་པར། འགྲེལ་བར་སྟོང་པ་ཉིད་སྐྱེ་བ་དང། འགག་པ་དང་
ཀུན་ནས་ཉོན་མོངས་པ་དང། རྣམ་པར་བྱང་བ་དང། ཉམས་པ་དང། འཕེལ་བ་ལ་སོགས་པ་དང། བྲལ་བ་ལ་ནི། ཞེས་དང། གསེར་ཕྲེང་ལས། སྟོང་ཉིད་དེ་འདུས་བྱས་ཀྱི་མཚན་ཉིད་སྐྱེ་འགག་སྤོང་གཉེན་གྱི་མཚན་ཉིད་ཀུན་བྱང་གནས་
སྐབས་ཀྱི་ཁྱད་པར་དུ་མ་གཅིག་ཏུ་སོང་བའི་ཉམས་པ། གཅིག་ཏུ་མར་སོང་བའི་འཕེལ་བ་དང། སོགས་པའི་བསྡུས་པ་དུས་གསུམ་དང་བྲལ་བའི་ཕྱིར་ཏེ། ཞེས་བྱུང། གང་ཡང་འདི་འདྲ་བ་དེ་ལ་ནི། གཟུགས་མེད། ཚོར་བ་མེད། ཅེས་པ་

[012B] ཡིད་ཀྱི་རྣམ་པར་ཤེས་པའི་ཁམས་མེད། ཅེས་པའི་ཡུམ་པར་བའི་མདོ་ཆོས་ཅན། ཁྱོད་ཀྱིས་འགོག་བདེན་ལ་གདམས་ཚུལ་ཡོད་དེ། འགོག་བདེན་ལ་ཐོབ་བྱར་བདེན་གྲུབ་མེད་པ་བསྟན་ཕྱིར་དུ་སྟོང་ཉིད་དྲི་བྲལ་གྱི་འགོག་པ་གང་ཡང་
རུང་བ་འདི་འདྲ་བ་དེ་ལ་ནི། གཟུགས་བདེན་གྲུབ་མེད། ནས། སྒྲ་ནི་ཚིག་སྡུད་དང་བཟླས་དབྱེ་བའི་ཚིག་ཡིན་པའི་ཚོར་སོགས་ཕུང་པོ་བཞི། མིག་སོགས་སྐྱེ་མཆེད་བཅུ་གཉིས། སའི་ཁམས་སོགས་ཁམས་དྲུག་མིག་གི་ཁམས་སོགས་ཁམས་
བཅོ་བརྒྱད་པོ་རྣམས་ལ་བདེན་གྲུབ་ཀྱི་གསར་དུ་སྐྱེ་བ་དང་འགག་སོགས་དང་བྲལ་བར་བསྟན་པའི་ཕྱིར། འཆད་པར། འགྲེལ་བར། ལ་སོགས་པ་དང་བྲལ་བ་ལ་ནི། གཟུགས་མེད་པ་ནས། ཞེས་དང། ལེགས་བཤད་གསེར་གྱི་ཕྲེང་བ་ལས་
ཆོས་རྣམས་ཀྱི་སྟོང་པ་ཉིད་དེ་ལ་གཟུགས་མེད་ནས་ཀྱིས་སྒྲས་ཕུང་པོ་བཞི། སྐྱེ་མཆེད་དྲུག་ཁམས་བཅོ་བརྒྱད་མེད། ཅེས་བྱུང། ཡུམ་པར་བའི་མདོ་ལས་ཀྱང། མ་རིག་པ་སྐྱེ་བ་མེད། ཅེས་པ་ནས། སངས་རྒྱས་མེད་དོ། །བྱང་ཆུབ་མེད་དོ། །ཞེས་
བའི་བར་གྱི་མདོ་ཆོས་ཅན། ཁྱོད་ཀྱིས་དེ་ལ་འདོམས་ཚུལ་ཡོད་དེ་དོན་དམ་པར་ཀུན་ནས་ཉོན་མོངས་ཀྱི་སྤྱི་མ་རིག་པ་སྐྱེ་བ་ཡང་མེད། ཡང་སྒྲ་ནི་འབྱེད་སྡུད་དང། བཟླས་དབྱེ་བའི་ངག་ཡིན་པའི་ཡང་སྒྲའི་བསྡུས་པ་རྒ་ཤིའི་བར་དུ་སྐྱེ་བ་མེད། ཅེས་པའི་
ཁྱད་པར་སྟོན་པར་སྐྱབས་འགྲོ་བདུན་ཅུ་པ་ལས། ཤེས་བྱ་ལ་ནི་བློ་རྣམས་རྒྱས། །རྨོངས་པའི་ཟུམ་པ་བཅོམ་པས་ན། །སངས་རྒྱས་པདྨ་ལྟར་རྣམས་རྒྱས། །ཞེས་དང། མ་རིག་གཉིད་ནི་རྒྱུན་བཅད་ཅིང། །ཡང་དག་ཡེ་ཤེས་ངེས་འབྱུང་བའི། །

[013A]༄༅། །གང་ཞིག་རྣམ་པ་དེ་སངས་རྒྱས། །སྐྱེས་བུ་གཉིད་སངས་ཇི་བཞིན་ནོ། །ཞེས་གསུངས་པ་ལྟར་ཤེས་བྱ་ལ་བློ་རྒྱས་པས་སམ། རྨོངས་པའི་ཟུམ་པ་བཅོམ་པས་སམ། མ་རིག་པའི་གཉིད་ལས་སད་པས་སམ། མ་རིག་
བའི་གཉིད་སངས་པས་ན་སངས་རྒྱས་ཏེ་བདེན་པར་མེད། རྟོགས་བྱ་སྒྲིབ་པ་སྤངས་པས་སམ་ཆོས་ཁོང་དུ་ཆུད་པས་ན་བྱང་ཆུབ་སྟེ། དེའི་བར་དུ་ཡང་བདེན་པར་མེད་པར་དུ་ཡང་ཞེས་པའི་སྒྲ་ནི་བཟླས་དབྱེ་དང་འབྱེད་སྡུད་ཀྱི་ཚིག་ཡིན་པའི་རྟེན་
འབྲེལ་ཡན་ལག་བཅུ་གཉིས་ནས་བཟུང་སྟེ། བདེན་བཞི་ཐོབ་པ་མངོན་རྟོགས་རྒྱུན་ཞུགས་དང་དེའི་འབྲས་བུ། ཕྱིར་འོང་དང་དེའི་འབྲས་བུ། ཕྱིར་མི་འོང་དང་དེའི་འབྲས་བུ། དགྲ་བཅོམ་དང་དེའི་འབྲས་བུ། རང་སངས་རྒྱས་དང། རང་བྱང་ཆུབ་
བྱང་སེམས་རྣམས་བདེན་མེད་རྣམས་སྟོན་པ་ཡིན་པའི་ཕྱིར། དང་པོ་འཆད་པར། འགྲེལ་བར། མ་རིག་པ་སྐྱེ་བ་ཡང་མེད། མ་རིག་པ་འགག་པ་ཡང་མེད། ཅེས་དང། ལེགས་བཤད་གསེར་ཕྲེང་བས། མ་རིག་པ་སྐྱེས་པ་མེད། ཡང་གི་
བསྡུས་པ་རྒ་ཤིའི་བར་དུ་སྐྱེ་བ་མེད། མ་རིག་པ་འགག་པ་མེད་ཡང་གི་བསྡུས་པ་རྒ་ཤིའི་བར་དུ་འགག་པ་མེད། ཅེས་བྱུང་གཉིས་པ་འཆད་པར། འགྲེལ་བ་ལས། སངས་རྒྱས་ཡང་མེད། བྱང་ཆུབ་ཀྱི་བར་དུ་ཡང་མེད་དོ། །ཞེས་དང་
གསེར་ཕྱེད་ལས། རྟོགས་པ་སངས་རྒྱས་མེད། རྟོགས་བྱ་བྱང་ཆུབ་ཀྱི་བར་དུ་ཡང་མེད་ཅེས་བྱུང། གསུམ་པ་འཆད་པར། འགྲེལ་པ་ལས། བར་དུ་ཡང་མེད། ཅེས་པ་དང། གསེར་ཕྲེང་ལས་ཀྱང། ཡང་གི་བསྡུས་པ་བདེན་བཞི་འབྲས་བུ་བཞི་རང་

[013B]སྟོན་པའོ། །ཞེས་གསུངས། འགྲེལ་པའི་གཞུང་གི་དོན་ཆོས་ཅན་ཁྱོད་ཀྱིས་བཤད་བྱའི་མདོའི་དགོངས་པ་ལེགས་པར་བཀྲལ་ཏེ། ཚིག་ཚོགས་ཆེ་བ་རྣམས་བཏུས་ཏེ་མདོའི་དོན་འགོག་བདེན་གྱི་ངོ་
བོ་ཁྱད་ཆོས་ཅི་རིགས་ལ་སྦྱར་ཏེ། བདེན་མེད་ཀྱི་སྒོས་ལེགས་པར་བཀྲལ་བའི་ཕྱིར། འཆད་པར། དྲངས་མ་ཐག་པའི་འགྲེལ་གཞུང་དེ་བྱུང། །བཞི་པ་ལམ་བདེན་ལ་གདམས་ཚུལ་དང་བཅས་པ་འཆད་པ་ལ་ཡང། འཕྲོས་དང་གཞུང་དོན་བཤད་པ་
གཉིས་ལས། དང་པོ་འཆད་པར། ལམ་ལ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང། བདག་ཉིད་དམ་ནང་སྟོང་པ་ཉིད་ལ་སོགས་པ་ནི། ཕྱི་སྟོང་པ་ཉིད་ལ་སོགས་པ་དང། སྔོན་གྱི་མཐའ་དང་ཕྱི་མའི་མཐའ་དག་ཕན་ཚུན་ལྡན་པ་དང། མི་ལྡན་པ་མ་ཡིན་པ་ཉིད་དུ་
སྒྲུབ་བོ། །ཞེས་སྟོན་པ་བདེན་པ་ལ་འདོམས་པ་དང། ཞེས་པ་འདི་བྱུང། འདི་ཡང་གང་ལས་འཕྲོས་ན། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། བདག་ཉིད་
ལ་སྦྱིན་པའི་ཕ་རོལ་ཏུ་ཕྱིན་པའི་ས་ལ་བརྩོན་ཞེས་བྱ་བ་འམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ངོ་།ཞེས་པ་ནས། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་ཞེས་
བརྗོད་པར་བྱའོ། །ཞེས་པའི་གཞུང་འདི་བྱུང། འཕྲོས་ཚུལ་ནི་འདིའི་སྐབས་སུ། སྦྱིན་སོགས་ཕ་རོལ་ཏུ་ཕྱིན་པ་དང། བྱང་སེམས་བདག་ཉིད་བསྒོམ་བྱ་སྒོམ་བྱེད་དུ་བདེན་པར་མ་གྲུབ་པས་ལྡན་པ་མ་ཡིན། བཀག་པ་བདེན་པར་མ་གྲུབ་བས་མི་

[014A]༄༅། །ལྡན་པ་མ་ཡིན་པར་རྟོགས་པར་གྱིས་ཤིག་ཅེས་འཆད་པ་ལ། འོ་ན༑ རྗེ་བཙུན་གྱི་རྒྱན་འདིར་འཆད་ཚུལ་འདི་ཇི་ལྟ་བུ་ཞེ་ན། བདེན་པ་རྣམས་དང་ནི། ཞེས་པ་ནས། གདམས་ངག་ནི་ཞེས་བྱུང། དེ་དག་གི་དོན་གྱི་ནང་ཚན་
ལམ་བདེན་འགྲེལ་བ་འདིར་འཆད་ཚུལ་ཇི་ལྟ་བུ་ཞེ་ན། འཆད་པར་ལམ་ལ་ཞེས་སོགས་དྲངས་མ་ཐག་པ་དེ་བྱུང། དེ་འདྲ་བའི་མདོ་དེ་ཆོས་ཅན། ལམ་བདེན་བརྗོད་བྱར་བྱས་པ་ལ་འདོམས་པ་ཡིན་ཏེ་ལམ་བདེན་གྱི་ཁྱད་ཆོས་ལམ་དང་རིགས་པ་
སྒྲུབ་པ་གཉིས་དང། ངེས་འབྱིན་ལ་འདོམས་པ་སྟེ་ཚན་པ་གསུམ་དུ་བསྡུས་ནས་འདོམས་པའི་ཕྱིར། འཆད་པར། འགྲེལ་བར། ལམ་ལ་ཞེས་དང། གསེར་ཕྲེང་ལས་ཀྱང། ལམ་གྱི་བདེན་པ་བརྗོད་པར་བྱས་པ་ལ་འདོམས་སོ། །དེ་གང་
ན་འདི་ལ་ལམ་དང་རིགས་སྒྲུབ་དང། ངེས་འབྱིན་ལ་འདོམས་པ་གསུམ་དུ་བྱེད་ཀྱང། ཞེས་བྱུང། དེ་ལྟར་གདམས་པ་ལ་ཆོས་ཅན་དགོས་པ་ཡོད་དེ། ལམ་ལ་ཐ་སྙད་དུ་མི་བརྩོན་པ་དང་དོན་དམ་པར་བརྩོན་པ་སོགས་བཀག་ཏེ་ལམ་བདེན་རང་
རྒྱུད་ལ་བརྟེན་བྱར་བདེན་ཞེན་དགག་པའི་ཆེད་ཡིན་པའི་ཕྱིར་འཆད་པར། ལེགས་བཤད་གསེར་ཕྲེང་ལས། དེ་ལྟར་མདོ་ཚན་གསུམ་པོ་ངེས་ལམ་ལ་བརྩོན་མི་བརྩོན་ལ་སོགས་པ་བཀག་པ་ནི་ལམ་བདེན་ལ་རྒྱུད་ལ་བརྟེན་བྱར་ཞེན་པ་ལྡོག་
པའི་དོན་དུའོ། །ཞེས་དང། རྣམ་བཤད་ལས་ཀྱང། ལམ་བསྟེན་བྱར་བདེན་པར་ཞེན་པ་དགག་པའི་ཆེད་དུ་གདམས་པའོ། །ཞེས་གསུང། ཡུམ་པར་པ་ལས། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་

[014B]སྦྱིན་པའི་ཕ་རོལ་ཏུ་ཕྱིན་པ་ལ་བརྩོན་ཞེས་བྱ་བའམ་མི་བརྩོན་ཞེས་བྱ་བར་ཡང་དག་པར་རྗེས་སུ་མི་མཐོང་ཞིང། ཞེས་པ་ནས། ཤཱ་རིའི་བུ་རྣམ་གྲངས་འདིས་ཀྱང་ཁྱོད་ཀྱིས་འདི་ལྟར་རིགས་པར་བྱ་
སྟེ༑ བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པ་ནི་བརྩོན་ཞེས་བརྗོད་པར་བྱའོ་།ཞེས་པའི་མདོ་ཆོས་ཅན། ལམ་བདེན་ལ་བརྗོད་བྱར་བྱས་ནས་གདམས་པ་ཡིན་ཏེ། ལམ་བདེན་གྱི་ཁྱད་ཆོས་
ལམ་གྱི་ནང་ཚན་དུ་གཏོགས་པའི་ལམ་སྤྱད་བྱ་འམ་སྒོམ་བྱ་ཕར་ཕྱིན་དྲུག་དང། ཕུང་པོ་ལྔ། སྐྱེ་མཆེད་བཅུ་གཉིས་བྱང་ཕྱོགས་སོ་བདུན། མི་འཇིགས་པ་བཞི། ཡང་དག་པར་རིག་པ་བཞི། མངོན་ཤེས་ལྔ། སྟོབས་བཅུ། སངས་རྒྱས་ཀྱི་
ཆོས་མ་འདྲེས་པ་བཅོ་བརྒྱད་རྣམས་རྣམ་མཁྱེན་གྱི་བར་དག་དང། སྤྱོད་བ་པོ་འམ་སྒོམ་པ་པོ་བདག་ཉིད་སྤྱད་བྱ་སྤྱོད་བྱེད་སྒོམ་བྱ་སྒོམ་བྱེད་དུ་བདེན་པར་མ་གྲུབ་པས་ལྡན་པ་མ་ཡིན། བཀག་པར་བདེན་པར་མ་གྲུབ་པས་མི་ལྡན་པ་མ་ཡིན་པར་རྟོགས་པར་
གྱིས་ཤིག་ཅེས་འདོམས་པའི་ཕྱིར། འཆད་པར། འགྲེལ་བར། ལམ་ལ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང་བདག་ཉིད་དམ་ཞེས་ཕན་ཚུན་ལྡན་པ་དང་མི་ལྡན་པ་མ་ཡིན་པ་འདི་ཉིད་དུ་སྒྲུབ་པོ། །ཞེས་བྱུང། དམ་ཞེས་པ་འོག་མ་
འདྲེན་པའི་ངག་ཡིན་ཏེ། གསེར་ཕྲེང་ལས། དམ་ནི་འོག་མ་རྣམས་སྡུད་པ་སྟེ་ཞེས་བྱུང། ཡུམ་བར་མ་ལས། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་སྟོང་པ་ཉིད་ལ་སྟོང་པ་
[015A]༄༅། །ཉིད་ཀྱིས་སྦྱོར་བར་མི་བྱེད་དེ། སྟོང་པ་ཉིད་ཀྱི་རྣལ་འབྱོར་ལམ་ཡིན་ནོ་ཞེས་པ་ནས། རྣམ་པར་ཤེས་པ་ལ་སྦྱོར་བར་མི་བྱེད་འབྱེད་པར་མི་བྱེད་དང། ཞེས་པའི་མདོ་ཆོས་ཅན། ལམ་བདེན་གྱི་ཁྱད་ཆོས་རིགས་སྒྲུབ་གཉིས་ལ་འདོམས་
པ་ཡིན་ཏེ། ནང་གི་སྟོང་གཞིའི་སྒོས་བདེན་པས་ནང་སྟོང་བ་ཉིད་གྱི་སྟོང་པ་ཉིད་ལ་སོགས་པ། ནང་གི་མཚན་མ་སྟེ་རྒྱུ་བདེན་གྲུབ་ཀྱིས་སྟོང་པ་མཚན་མ་མེད། ནང་གི་འབྲས་བུའི་སྨོན་པའི་ཡུལ་བདེན་པས་སྟོང་པ་སྨོན་མེད་གསུམ་ཡུལ་དུ་བྱེད་
པའི་ཏིང་ངེ་འཛིན་དང། སྐྱེས་བུའི་རྒྱུད་ལས་ཕྱི་རོལ་ཏུ་གྱུར་པའི་ཕྱི་བདེན་སྟོང་ནི་ཕྱི་སྟོང་པ་ཉིད་ལ་སོགས་པ་ཕྱིའི་མཚན་མ་སྟེ་རྒྱུ་བདེན་སྟོང་ཕྱིའི་མཚན་མ་མེད་པ་ཕྱིའི་སྨོན་བྱའི་ཡུལ་འབྲས་བུའི་བདེན་སྟོང་ཕྱི་སྨོན་མེད་གསུམ་ཡུལ་ཡུལ་ཅན་དུ་
བདེན་པར་མེད་ཅིང། བཀག་པ་དེ་ཉིད་ཀྱང་བདེན་པར་མེད་དོ་།ཞེས་འདོམས་པའི་ཕྱིར། འཆད་པར། འགྲེལ་བ་ལས། ནང་སྟོང་པ་ཉིད་ལ་སོགས་པ་ནི་ཕྱི་སྟོང་པ་ཉིད་ལ་སོགས་པ་དང། ཞེས་དང། ལེགས་བཤད་གསེར་ཕྲེང་ལས། ནང་
སྦྱོར་བ་པོ་སྟོང་པ་ཉིད་དང་སོགས་པས་མཚན་མེད་སྨོན་མེད་གསུམ་ནི་ཕྱི་སྦྱོར་བ་པོ་སྟོང་པ་ཉིད་སོགས་གསུམ་དང་ཞེས་སོགས་བྱུང། ཡུམ་བར་བ་ལས། གཟུགས་ལ་སྔོན་གྱི་མཐའི་སྦྱོར་བར་མི་བྱེད་དེ། དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་
བྱང་ཆུབ་སེམས་དཔས་སྔོན་གྱི་མཐའ་ཉིད་ཀྱང་ཡང་དག་པར་རྗེས་སུ་མི་མཐོང་ངོ། །ཞེས་པ་ནས། ད་ལྟར་བྱུང་བ་ཉིད་ཡང་དག་པར་རྗེས་སུ་མི་མཐོང་ན་རྣམ་པ་ཐམས་ཅད་མཁྱེན་པ་ཉིད་ལ་ད་ལྟར་བྱུང་བས་སྦྱོར་བར་ཅི་ལྟར་བྱེད་དེ། ཤཱ་རིའི་བུ་བྱང་ཆུབ་སེམས་

[015B]ཕྱིན་པ་ལ་བརྩོན་ཞེས་བརྗོད་པར་བྱའོ། །ཞེས་པའི་མདོ་ཆོས་ཅན། དེས་འབྱིན་ལ་གདམས་པ་ཡིན་ཏེ། སྔ་ལོགས་སུ་བྱུང་བས་སྔོན་མ་དེའི་ཆ་འམ་དམན་པ་ཡིན་པས་སམ་དེའི་མཐར་ཐུག་པ་ཡིན་
པས་ན་དེའི་མཐའ་དེ་འདས་པའམ་འཁོར་བ། ཕྱི་ལོགས་སུ་བྱུང་བས་ཕྱི་མ་དེའི་ཆའམ་འཇུག་གམ་མཐར་ཐུག་ཡིན་པས་ན་དེའི་མཐའ་དེ་ད་ལྟར་བ་དང་མ་འོང་བ་འམ། མྱ་ངན་ལས་འདས་པ་དག་ཕན་ཚུན་དུ་གང་ལས་ངེས་པར་འབྱུང་བ་དག་གང་
དུ་ངེས་པར་འབྱུང་བ་དེར་ལྡན་པ་བདེན་པར་མ་གྲུབ་བ་དང་བདེན་པར་མ་གྲུབ་བ་དེ་ཉིད་ཀྱང་བདེན་པར་མ་གྲུབ་པས་མི་ལྡན་པ་མ་ཡིན་པའི་ཕྱིར་དུ་སྒྲུབས་ཤིག་ཅེས་འདོམས་པའི་ཕྱིར་འཆད་བར། འགྲེལ་བ་ལས། སྔོན་གྱི་མཐའ་དང་ཕྱི་མའི་མཐའ་དག་
ཕན་ཚུན་དུ་ལྡན་པ་དང་མི་ལྡན་པ་མ་ཡིན་པ་ཉིད་དུ་སྒྲུབ་བོ་ཞེས་སྟོན་པ་ཞེས་དང། རྣམ་བཤད་ལས། སྔོན་གྱི་མཐའ་འཁོར་བ་དང། ཕྱི་མའི་མཐའ་མྱ་ངན་ལས་འདས་པ་དག་ཕན་ཚུན་དུ་སོགས་དང། ལེགས་བཤད་གསེར་ཕྲེང་ལས། སྔོན་གྱི་མཐའ་
འདས་པ་དང། ཕྱི་མའི་མཐའ་མ་འོངས་པ་དང་ད་ལྟར་བྱུང་བ་དག་ཕན་ཚུན་དུ་ལྡན་པ་གཅིག་ལ་གཅིག་སྦྱོར་བ་དང། མི་ལྡན་པ་གཅིག་ལ་གཅིག་མི་སྦྱོར་པ་མ་ཡིན་པ་ཉིད་དུ་རྟོགས་པར་གྱིས་ཞེས་སྒྲུབས་ཤིག་ཅེས་སྟོན་པ་སྟེ། ཞེས་གསུངས་པའི་ཕྱིར་
ཞེས་པ་འདི་ཡང་རྗེ་འཇམ་དབྱངས་བཞད་པའི་རྡོ་རྗེའི་གསུངས་འཁྲུལ་མེད་ལགས་སོ།།    ༈    །།ཨོཾ་སསྟི་པྲཛཱ་བྷྱ་རྣམ་དཔྱོད་ཆུ་གཏེར་གཏིང་མཐའ་བྲལ་བའི་དོགས། །འཇམ་དབྱངས་གདེངས་ཅན་རྩེ་དགས་རོལ་བ་ལས། །ལེགས་བཤད་རླབས་ཕྲེང་

[016A]༄༅། །བཞད་པའི་དཔལ་ཡོན་ཅན། །འཛམ་གླིང་བསྟན་པའི་གཉེན་གཅིག་དེ་ལ་འདུད། །ལུང་རིགས་འོད་སྟོང་འབར་བའི་དཀྱིལ་འཁོར་གྱིས། །ཐུབ་བསྟན་ས་ཆེན་འཁོར་ཡུག་གསལ་བྱེད་ཅིང་།ལུང་ཆོས་པདྨའི་དགའ་ཚལ་རྒྱས་བྱེད་པ། །སྨྲ་བའི་ཉི་མ་
གཉིས་པ་གཞན་ཡོད་མིན། །དཔལ་ལྡན་མཁས་པའི་དེད་དཔོན་གང་གི་ཚིག་བློ་གསལ་ཡིད་མཚོ་རྒྱས་བྱེད་ཀུན་ནའི་གཉེན། །འཁོར་འདས་རང་བཞིན་གསལ་སྟོན་ཉི་མ་སྟེ། །ལུང་རིགས་འདོད་འཇོ་ནོར་བུའི་གཏེར་ཀྱང་ཡིན། །དེ་ཕྱིར་མཁས་པའི་སྐྱེ་བོ་མཐའ་དག་
ལ༑ ༑ལེགས་བཤད་བདུད་རྩིའི་དགའ་སྟོན་སྦྲོ་བའི་ཕྱིར། །དད་ལྡན་དར་ཧན་ཆོས་རྗེས་རྐྱེན་སྦྱར་ཏེ། །རིགས་གཞུང་བསྟན་བཅོས་འདི་ཉིད་བར་དུ་སྒྲུབ། །ཚུལ་འདིར་དང་བས་འབྲེལ་བ་ཐོགས་པ་ཀུན། །གནས་སྐབས་ཚེ་རིང་ནད་མེད་ལོངས་སྤྱོད་འཕེལ། །མཐར་
ཐུག་སྒྲིབ་གཉིས་བག་ཆགས་ལས་གྲོལ་ཏེ། །རྣམ་འདྲེན་རྒྱལ་བའི་གོ་འཕང་མྱུར་ཐོབ་ཤོག་ཅེས་གངས་ཅན་མཁས་གྲུབ་ཀུན་གྱི་གཙུག་རྒྱན་་ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེས་
མཛད་པའི་བདེན་བཞིའི་རྣམ་བཤད་འཁྲུལ་བྲལ་ལུང་རིགས་ཀྱི་ཉི་མ་ཞེས་བྱ་བ་འྡིའང་དད་ལྡན་དར་ཧན་ཆོས་རྗེས་གང་ཅིའི་མཐུན་རྐྱེན་སྦྱར་ཏེ་ཞུས་དག་པ་དཀའ་བཅུ་དཀོན་མཆོག་རྒྱ་མཚོ་དཀའ་བཅུ་རབ་བརྟན་རྒྱ་མཚོ་གཉིས་དང། དོ་དམ་པ་ཇོ་
རིགས་ཐུ་རབ་འབྱམས་པ་བློ་བཟང་བསྟན་འཕེལ་དང། རབ་འབྱམས་པ་ཀུན་དགའ་བསྟན་འཛིན་གཉིས་དང་ཡིག་མཁན་ངག་དབང་ཆོས་འབྱོར་དང་སྐོས་མཁན་ཀུན་དགའ་བསྟན་འཛིན་རྣམས་ཀྱིས་བགྱིས་ཏེ་བར་དུ་སྒྲུབ་པའི་པར་བྱང་དུ་ཤཱཀྱའི་དགེ་སློང་ན་སེར་ཅོན་པཎ་འཛིན་པ་དཀོན་མཆོག་འཇིགས་མེད་དབང་པོས་སྦྱར་བའོ།།

[016B]   ༈   བཤེས་ཡོན་ཏན་རྒྱ་མཚོ་མཆོག་ལ་སྒོ་མང་བླ་སྤྲུལ་ཆོས་ཚོགས་ནས་འབོད་བསྐུལ་ཞུས་བྱུང་སོགས་སྔ་རྗེས་ཁག་བཞི་བསྡོམ་ཧིན་སྒོར་་
བྱང་ཐོག་ནས་ཀུན་མཁྱེན་ཆེན་པོ་འཇམ་དབྱངས་བཞད་པའི་གསུང་དྲང་ངེས་ཆེན་མོ་སོགས་བཞུགས་པའི་པོད་ད་པ་དང་བསམ་གཟུགས་ཆེན་མོ་སོགས་བཞུགས་པའི་པོད་ན་པ་བཅས་པོད་
གཉིས་སོ་སོ་ནས་ཚར་གྲངས་་ཐམ་པ་རེ་དཔར་བསྐྲུན་ཞུས་པ་ལགས་ན། སྦྱིན་བདག་ཉེ་འབྲེལ་ལྟོས་བཅས་རྣམས་ཀྱི་འཕྲལ་ཡུལ་གྱི་འགལ་རྐྱེན་ཅི་མཆིས་བྱང་ཞིང། སྐྱེ་ཀུན་ཐེག་མཆོག་བཤེས་
ཀྱིས་མཉེས་བཞིན་རྗེས་སུ་བཟུང་སྟེ་ས་ལམ་རིམ་བགྲོད་ཟུང་འཇུག་སྐུ་བཞིའི་དགའ་ཚལ་མཆོག་ལ་མྱུར་དུ་བགྲོད་པར་གྱུར་ཅིག་སརྦ་མངྒ་ལཾ།། དགེའོ།། །﻿
[001A]༄༅། །བདེན་བཞའི་རྣམ་གཞག་ཐར་འདོད་འཇུག་དོགས་མཁས་པའི་དགའ་སྟོན་ཞེས་བྱ་བ་བཞུགས་སོ། །

[001B] །ན་མོ་གུ་དུ་མཉྫུ་གྷོ་ཥཱ་ཡ། དུང་དུང་གུས་པའི་དབྱངས་ཀྱི་རྔ་སྒྲ་དང། །ལྷན་ཅིག་གང་བསྒྱུར་ཡང་གཅིག་མཁྱེན་པའི་གཏེར། །ལམ་ལམ་འབར་བ་རལ་གྲིའི་འཁྲི་ཤིང་གིས། །
བཅུ་དྲུག་འཆིང་བའི་དྲ་བ་དྲུངས་ཕྱུངས་ཤིག་མིད་སྐམ་རི་བོའི་ཕག་ཏུ་མ་འཆེལ་ཞིང། །གོས་དར་ཆུ་འཛིན་དྲ་བསམ་བསྒྲིབས་པར། །ལུང་རིགས་ཚ་ཟེར་རྒྱས་པའི་ཉི་མ་གང། །མཁས་པ་དག་འབྱེད་གཏམ་
གྱི་འོད་འདི་སྤྲོ། །མྱ་ངམ་སྲིད་པའི་འཕྲོག་ཏུ་ཡིད་སྐྱོ་ཞིང་།རྣམ་གྲོལ་ཆུ་གཏེར་སྙིང་ལ་འགོད་བཞིན་དུ། །ལེགས་བཤད་མགྲིན་རྔ་དལ་གྱིས་སྒྲོགས་པ་ཡི། །བློ་ལྡན་ངང་པའི་ཁྱུ་ཚོགས་འདིར་ཞུགས་ཤིག་
དེ་ཡང། རྗེ་བདག་ཉིད་ཆེན་པོས། ཁྱོད་ཀྱིས་ཇི་སྙེད་བཀའ་སྩལ་པ། །རྟེན་འབྲེལ་ཉིད་ལས་བརྩམས་ཏེ་འཇུག་དེ་ཡང་མྱ་ངན་འདའ་ཕྱིར་ཏེ། །ཞི་འགྱུར་མིན་མཛད་ཁྱོད་ལ་མེད། །ཅེས་གསུངས་པ་ལྟར་

[002A]༄༅། །སྟོན་པས་ཆོས་ཕུང་ཇི་སྙེད་ཅིག་བཀའ་སྩལ་པ་ཐམས་ཅད་ཀྱི་དགོངས་པའི་གཏད་སོ་ནི། འཁོར་བ་སྡུག་བསྔལ་གྱི་རྒྱ་མཚོར་བྱིང་བའི་འགྲོ་བ་མཐའ་དག་དེ་ལས་སྒྲོལ་
བའི་ཆེད་དུ་ཡིན་ལ། དེའི་ཚུལ་ཡང། ཇི་སྐད་དུ། དེ་དག་ཡུལ་ལ་མ་མཐོང་བས། །ཡིན་གྱིས་ཕྱི་ཚུལ་དག་གིས་མིན། །ཞེས་ཕྱི་རོལ་ཚེར་མ་འདོན་པའི་ཚུལ་གྱིས་སྤོང་མི་ནུས་པས་སྡུག་བསྔལ་གྱི་རྩ་བ་སུན་
དབྱུང་དགོས་ལ། དེ་ཡང་ལས་ཀྱི་ཀུན་འབྱུང་དང། དེའི་རྩ་བ་ཕྲ་རྒྱས་དང། དེའི་ནང་ནས་ཀྱང་གཙོ་བོ་བདག་ཏུ་འཛིན་པའི་མ་རིག་པ་ལ་ཐུག་ཅིང། དེ་འཇོམས་བྱེད་ཀྱི་གཉེན་པོ་དངོས་ནི། ཟབ་མོ་རྟེན་ཅིང་འབྲེལ་པར་
འབྱུང་བའི་དེ་ཁོ་ན་ཉིད་རྟོགས་པའི་ཤེས་རབ་ཡིན་པའི་ཕྱིར་སྡེ་སྣོད་ཐམས་ཅད་ཀྱང་ལམ་དེ་ལ་འབབ་ཅིང་གཞོལ་བ་ཤ་སྟག་ཡིན་ཏེ། མདོར་བསྡུ་ན་རྒྱལ་བའི་བཀའ་དང་དགོངས་འགྲེལ་གྱི་བསྟན་བཅོས་དྲི་མ་མེད་

[002B]སྤོང་བ་དང། མྱང་འདས་ཐོབ་བྱེད་ལམ་དང་བཅས་ཏེ་འདོམས་པ་འབའ་ཞིག་ལས་མ་འདས་པས་བདེན་བཞིའི་བླང་དོར་གྱི་ཚུལ་འདི་ནི་སངས་རྒྱས་བཅོམ་ལྡན་འདས་ཀྱི་ཐུགས་ཀྱི་
གཅེས་མཛོད་གཅིག་པུ་ཡིན་པར་ཤེས་དགོས་ཏེ། རྗེ་བདག་ཉིད་ཆེན་པོའི་ལམ་རིམ་ཆེ་ཆུང་གཉིས་ཀ་ལས། བདེན་པ་བཞི་ནི་ཐེག་པ་ཆེ་ཆུང་ཀུན་ཏུ་ལན་དུ་མར་གསུངས་ཤིང། འཁོར་བར་འཇུག་པ་དང། དེ་ལས་བཟློག་པའི་
གནད་རྣམས་བདེ་བར་གཤེགས་པས་བསྡུས་པ་ཡིན་པས་རྣམ་གྲོལ་བསྒྲུབ་པ་ལ་ཤིན་ཏུ་གལ་ཆེ་ཞིང། ཉམས་ལེན་གྱི་འགག་སྡོམ་ཆེ་བས་རིམ་པ་དེ་ལྟར་དུ་སློབ་མ་འཁྲིད་དགོས་ཏེ། ཞེས་གསུངས་པའི་ཕྱིར་རོ་།དོན་གྱི་དབང་
འདི་གཟིགས་ནས་དཔལ་ཆོས་ཀྱི་གྲགས་པས་ཚད་མ་རྣམ་འགྲེལ་ལས་འདི་ཡིས་སྲིན་བུའི་གྲངས་མཁྱེན་པ། །ངེད་ལ་འགར་ཡང་ཉེར་མཁོར་མེད། །བླང་དང་དོར་བྱའི་དེ་ཉིད་ནི། །ཐབས་དང་བཅས་པ་རིག་མཛད་པ། །གང་
དེ་ཚད་མ་ཉིད་འདོད་ཀྱི། །ཞེས་དང། ལུགས་ལྡོག་གི་སྐབས་སུ་ཡང། ཡང་ན་སྐྱོབས། །བདེན་པ་བཞི་ནི་སྟོན་མཛད་པའོ། །ཞེས་བདེན་བཞིའི་བླང་དོར་ཕྱིན་ཅི་མ་ལོག་པར་སྟོན་པའི་སྒོ་ནས་སྟོན་པ་སྐྱོན་མེད་དུ་བསྒྲུབས་ཤིང། དབུ་
མ་རྙིང་པོར་ཐེག་ཆེན་བཀར་བསྒྲུབ་ཀྱི་སྐབས་སུ། ཐེག་ཆེན་སངས་རྒྱས་གསུངས་ཡིན་ཏེ། །བདག་མེད་ལ་སོགས་སྟོན་བ་དང། །ཞེས་དང། རྟོག་གེ་འབར་བ་ལས། སྟོང་པ་དང་མི་རྟག་པ་ལ་སོགས་པ་ཡོད་པ་དེ་ནི་བདག་མེད་པ་ལ་

[003A]༄༅། །སོགས་སོ། །དེ་རྣམས་སྟོན་པར་བྱེད་པ་ནི། །བདག་མེད་ལ་སོགས་སྟོན་པའོ། །ཞེས་བདེན་བཞིའི་ཁྱད་ཆོས་མི་རྟག་སོགས་སྟོན་པའི་རྟགས་ཀྱིས་ཐེག་པ་ཆེན་པོ་སངས་རྒྱས་བསྟན་པ་སྐྱོན་མེད་ཡིན་པར་བསྒྲུབ་སྟེ་
དེའི་ཕྱིར་རྣམ་དཔྱོད་དང་ལྡན་པ་རྣམས་ཀྱིས་ཚུལ་འདི་ལ་རིང་དུ་འདྲིས་པར་བྱའོ།    ༈   གཞག་ཁྱད་ཆོས་མི་རྟག་སོགས་བཅུ་དྲུག་གི་རྣམ་གཞག་དེ་དག་གོམས་པས་ལམ་བགྲོད་ཚུལ་དང་
གསུམ༑    ༈    སྡུག་བདེན་སྔོན་དུ་གསུངས་པའི་དགོས་པ། སོ་སོའི་ངོ་བོ། གྲུབ་མཐའི་   ༈    སྤྱིར་ཤེས་བྱའི་རྣམ་གྲངས་ལ་མཐའ་ཡས་པ་
ཡོད་ཀྱང། གསུང་རབ་ལས་གཙོ་བོ་བདེན་པ་བཞིར་ཕྱེ་ནས་གསུངས་པའི་རྒྱུ་མཚན་ཡོད་དེ། བདག་ལེགས་སུ་འདོད་པ་རྣམས་གང་ལས་ལྡོག་པ་དང། གང་དུ་འཇུག་ཤེས་ནས་བླང་དོར་བྱ་བའི་ཕྱིར་གཏན་ལ་དབབ་བྱ་ནི་ཀུན་ཉོན་དང་རྣམ་བྱང་
གི་ཕྱོགས་གཉིས་སུ་ངེས་ལ། དེ་གཉིས་ཀྱང་ཆེ་ལོང་བསྡུས་ན་སྔ་མའི་རྒྱུ་འབྲས་སྡུག་ཀུན་གཉིས་དང། ཕྱི་མའི་རྒྱུ་འབྲས་འགོག་ལམ་གཉིས་སུ་ངེས་པ། དེའི་དབང་དུ་བྱས་ཀྱི་དབྱེ་གཞི་གཅིག་ལ་ཕུང་གསུམ་སེལ་བའི་གྲངས་ངེས་ཀྱི་
དབང་དུ་བྱས་ནས་ཕྱེ་བ་མ་ཡིན་པའི་ཕྱིར་ཏེ། རྣམ་བཤད་སྙིང་པོ་རྒྱན་ལས། ཐར་པ་དོན་དུ་གཉེར་བ་རྣམས་ཀྱིས་གཏན་ལ་དབབ་བྱའི་གཙོ་བོ་ནི་འཁོར་བ་དང། མྱ་ངན་ལས་འདས་པས་བསྡུས་པའི་ཕྱོགས་གཉིས་སུ་ངེས་བཞེས་གསུངས་པའི་

[003B] ཉན་ས་ལས། དེ་ལ་དཀར་པོའི་ཕྱོགས་དང་ནག་པོའི་ཕྱོགས་ལ་བརྟེན་པ་རྣམ་པ་གཉིས་སུ་ངེས་པའི་ཕྱིར། བདེན་པ་བཞི་རྣམ་པར་བཞག་གོ་ཞེས་གསུངས་པ་ཡང། འདི་དང་དགོངས་པ་གཅིག་པས་ཀུན་བྱང་གི་ཕྱོགས་གཉིས་ལ་བྱ་ཡི། དཀར་ནག་གི་ཕྱོགས་སྤྱི་ཙམ་ལས་
མི་རུང་སྟེ། རིགས་རྒྱན་ལས། སྤྱད་པ་ལས་བདེ་བ་འབྱུང་བ་དཀར་ཆོས་ཀྱི་མཚན་ཉིད་ཅེས་གསུངས་ཤིང། འགྲོ་བ་ཞི་བའི་འཕྲིན་ལས་ཡང་ཡིན་པས་འཕེན་བྱེད་དགེ་བའི་ལས་ལྟ་བུ་སྤྱིར་དཀར་པོའི་ཆོས་ཀྱི་ཕྱོགས་སུ་འདོད་དགོས་ཀྱང། འདིར་བཤད་པའི་ནག་
པོའི་ཕྱོགས་ཡིན་ཏེ། ལྡོག་བྱའི་ཕྱོགས་ཀྱི་འཕགས་པའི་བདེན་པ་ཡིན་པའི་ཕྱིར། ཕྱིས་ཀྱི་ཡིག་འཇོག་པ་ཁ་ཅིག་དེ་ལྡོག་བྱ་མ་ཡིན་ཏེ། གནས་སྐབས་ཀྱི་བླང་བྱ་ཡིན་པའི་ཕྱིར་ཟེར་བ་ནི་བདེན་བཞིའི་འཇུག་ལྡོག་སྟོན་པ་སྤྱི་ལུགས་དང་འགལ་ཞིང། ཁྱད་
པར་དུ་བཞི་བརྒྱ་པ་ལས། ཡུལ་ནི་དགེ་བའི་ཡིད་འོང་ན། །ཡུལ་དེ་ངན་པར་རྩི་བ་ཡིན། །གང་ཞིག་བཏང་བ་ཤེས་འགྱུར་བ། །དེ་སྒྲུབ་པ་ཡིས་ཅི་ཞིག་བྱ། ཞེས་པ་དག་དང་དེའི་འགྲེལ་པ་ཟླ་བས་མཛད་པ་ལས། ཡུལ་ཡིད་དུ་འོང་བ། གཟུགས་དང་
སྒྲ་དང། དྲི་དང། རོ་དང། རེག་བྱ་ཞེས་པ་འདོད་པའི་ཡོན་ཏན་ལྔའི་བདག་ཉིད་གང་ཡིན་པ་དེ་ནི་དགེ་བའི་ལས་ཀྱིས་འཐོབ་ན་དེ་ཉིད་ཐར་པ་འདོད་པའི་སེམས་ཅན་རྣམས་ཀྱིས་མི་གཙང་བས་བསྐུས་པའི་ཁྱི་ལྟར་སྨད་པར་འགྱུར་རོ། །ཞེས་སོགས་ལས་ཕྱི་རོལ་ཏུ་
གྱུར་པ་ཡིན་ཏེ། སྙིང་ནས་ལྡོག་བྱར་མི་བྱེད་ན་ཚིག་ཙམ་གྱིས་སྨོད་པ་ནི་དེང་དུས་ཀྱི་ཕལ་མོ་ཆེའི་གཡོ་སྒྱུའི་སྤྱོད་ཚུལ་དང་མཐུན་ཡང་དམ་པའི་ལུགས་སྲོལ་མ་ཡིན་པའི་ཕྱིར། འོན་ཏེ་འདིས་འདོད་ཡོན་སྤང་བྱར་བསྟན་པའི་ཕྱིར། འོན་ཏེ་འདིས་འདོད་ཡོན་སྤང་བྱར་བསྟན་པ་ཡིན་གྱི། དེའི་རྒྱུ་བསོད་ནམས་ཀྱི་ལས་

[004A]༄༅། །སོགས་ལྡོག་བྱར་བསྟན་པ་མ་ཡིན་ནོ་སྙམ་ན་ཆེས་མི་རིགས་ཏེ། འདིར་བཤད་པའི་གཙོ་བོ་ནི་ལས་དེ་དག་གིས་དེ་ལྟ་བུའི་ཕན་པ་ཉི་ཚེ་བསྒྲུབ་ནུས་ཀྱང་ཕུགས་འཁོར་བར་འཆིང་བྱེད་ཡིན་པས། དཔེར་ན། དུག་ཅན་གྱི་
ཟས་དེས་གནས་སྐབས་ལྟོ་འགྲང་བཙམ་ཡོད་ཀྱང། ཕུགས་སྲོག་ལ་རྒོལ་བས་འདོར་དགོས་པ་ལྟར་འདི་ཡང་འདོར་བྱར་བསྟན་པ་ཡིན་པའི་ཕྱིར་ཏེ། དེ་ཉིད་ལས། འདི་ན་ཡུལ་ལོག་གྱུར་པ་ལ། །ཡུལ་ནི་དམིགས་པར་གྲགས་འགྱུར་ཏེ། །ཕྱིན་ཅི་ལོག་ཏུ་
གྱུར་པའི་ཆོས། །རྒྱུ་ཅི་ཞིག་གིས་ཡང་དག་འདོད། །ཅེས་ཡུལ་སྲིད་པའི་ཕུན་ཚོགས་རྣམས་དོར་ནས་ཚངས་སྤྱོད་ལ་གནས་ཀྱང། ད་དུང་ཕུགས་སུ་དེ་འདོད་པས་བྱི་མར་དེ་སྒྲུབ་བྱེད་ཀྱི་རྒྱུའི་ལས་སོགས་བླང་བྱར་བྱེད་པ་ཕྱིན་ཅི་ལོག་གི་ཆོས་སུ་གསུངས་པའི་ཕྱིར།།
དེའི་དམིགས་ཞེས་པ་འདོད་པའི་དོན་དུ་དར་ཊིཀ་ལས་གསུངས་སོ། །།གཉིས་པ་ནི། སྤྱིར་གོ་རིམ་ལ། རིགས་སད་པ་སེམས་བསྐྱེད་ཀྱི་སྔོན་དུ་འགྲོ་དགོས་ཀྱང། རྒྱན་ལས་སེམས་བསྐྱེད་དེའི་སྔོན་དུ་གསུངས་པ་ལྟ་བུ་བཤད་པའི་རིམ་པ་དང་
ཡང་ཕྱིན་དྲུག་ལྟ་བུ་ནི། མདོ་སྡེ་རྒྱན་ལས། སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང། །རགས་པ་དང་ནི་ཕྲ་བའི་ཕྱིར། །དེ་དག་རིམ་པར་བསྟན་པ་ཡིན། །ཞེས་རྒྱུ་འབྲས་དང། དམན་མཆོག་དང། ངེས་དཀའ་སླ་གསུམ་
གའི་དབང་དུ་བྱས་པར་གསུངས་པ་སོགས་སྣ་ཚོགས་ཡོད་ལ། བདེན་བཞིའི་གོ་རིམ་ཡང། སྐབས་བཞི་པར། རྒྱུ་དང་ལམ་དང་སྡུག་བསྔལ་དང། །ཞེས་སོགས་ཀྱི་དོན་ནི། འགྲེལ་ཆུང་དོན་གསལ་ལས་ཀུན་ནས་ཉོན་མོངས་པ་གཅིག་ཤོས་ཀྱི་ཕྱོགས་

[004B]རྒྱུ་ཡིན་ལ། སྡུག་བསྔལ་དང་འགོག་པའི་བདེན་པ་དག་ནི་འབྲས་བུ་ཡིན་པར་དོན་གྱིས་བསྟན་པའི་ཕྱིར། ཞེས་པ་ལྟ་བུའི་སྐབས་ཁ་ཅིག་ཡོད་ཀྱང། གཙོ་བོ་ནི་དགེ་སློང་དག་འདི་ནི་སྡུག་བསྔལ་འཕགས་པའི་
བདེན་པའོ། །འདི་ནི་ཀུན་འབྱུང་འཕགས་པའི་བདེན་པའོ། །ཞེས་སོགས་མདོ་དང་ཀུན་བཏུས་གཉིས་པ་བདེན་པ་རྣམ་ངེས་ལས། བདེན་པ་རྣམ་པར་ངེས་པ་གང་ཞེ་ན། འཕགས་པའི་བདེན་པ་བཞི་པོ་དག་སྟེ་སྡུག་བསྔལ་དང་ཀུན་འབྱུང་བ་དང་
འགོག་པ་དང་ལམ་མོ། །ཞེས་སོགས་བསྟན་བཅོས་ཕལ་མོ་ཆེར་རྒྱུ་འབྲས་ཀྱི་རིམ་པ་ལས་བཟློག་སྟེ་གསུངས་པ་ཅི་ཡིན་སྙམ་ན། མཛོད་ལས། དེ་དག་ཇི་ལྟར་མངོན་རྟོགས་རིམ། །ཞེས་ཡུལ་ཅན་མངོན་རྟོགས་སྐྱེ་རིམ་དང་བསྟུན་པར་གསུངས་ཤིང། དེའི་
ཚུལ་ནི། རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤངས་བྱ་ལ། །བདེར་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། །ཞེས་པ་ལྟར་སྡུག་བསྔལ་ནད་
དང་འདྲ་བར་ཤེས་པ་ན་དེ་དང་འབྲལ་དགོས་པའང་ཤེས་པར་འགྱུར་ལ། དེའི་ཚེ་དེ་ཡང། གང་ཕྱིར་དེ་ལྟར་རྒྱུ་གནས་ན་།འབྲས་ལོག་གཟིགས་པ་མེད་ཕྱིར་རོ། །ཞེས་པའི་ཚུལ་གྱིས་རྒྱུ་ལོག་པ་ལ་ལྟོས་པར་མཐོང་ནས། རྒྱུ་ཀུན་འབྱུང་ལ་སྤོང་འདོད་སྐྱེ་
ཞིང༑ རྒྱུའི་རྩ་བ་ངོས་ཟིན་ནས་དེའི་ཞེན་ཡུལ་ཁེགས་པ་ན། དེ་གཞི་མེད་པས་སྤོང་ནུས་སུ་ཤེས་ཏེ་འགོག་པ་མངོན་དུ་བྱ་འདོད་སྐྱེའོ། །དེ་ལྟར་སྤོང་དགོས་ཤིང་རང་གིས་ཀྱང་སྤོང་ནུས་པར་མཐོང་བ་ན། དེ་སྤོང་བའི་ཐབས་ལ་འཇུག་པ་ནི་དཔྱོད་ལྡན་སྤྱིའི་ལམ་སྲོལ་

[005A]༄༅། །ཡིན་པས་ལམ་བདེན་བཞི་པར་བསྟན་ཏོ། །དེ་ལྟར་ན་སྡུག་བདེན་དང་པོར་བསྟན་པ་འདི་ནི་གསར་རྟོགས་ཀྱི་སྐབས་སུམ་ཟད། ལས་དང་པོ་པས་ཐོག་མར་བློ་སྦྱོང་བའི་སྐབས་སུ་ཡང་ཉམས་ལེན་གྱི་གནད་ཁྱད་པར་
ཅན་ཡོད་པས་མན་ངག་བླ་ན་མེད་པ་ཡིན་ཏེ། ལམ་རིམ་ལས། སྟོན་པས་རྒྱུ་འབྲས་ཀྱི་རིམ་པ་ལས་བཟློག་སྟེ་གསུངས་པ་ལ་ནི་ཉམས་ལེན་གྱི་གནད་ཆེན་པོ་ཡོད་པས། ཞེས་གསུངས་པའི་ཕྱིར། ཚུལ་དེ་ཅུང་ཟད་ཞིབ་ཏུ་བཤད་ན་འདི་ཡིན་ཏེ། གཞི་བསྡུ་བ་ལས་
ཡང་དག་པའི་དོན་དུ་འདུ་ཤེས་པ་ལ། ལེགས་པར་འདྲེས་པར་བྱས་པ་ན། ཕྱིས་མི་མཐུན་པའི་འདུ་ཤེས་ཡང་དག་པར་གནས་པར་འགྱུར་ཏེ་འབྲས་བུ་ནི་སྔར་བསྟན་ཏེ། རྒྱུ་ནི་ཕྱིས་བསྟན་ཏོ། །ཞེས་གསུངས་པ་ལྟར་རང་རེའི་ཤེས་རྒྱུད་ལ་
ཞིབ་ཏུ་བརྟག་པ་ན་ཚིག་སྤྱི་ཙམ་མ་གཏོགས་སྙིང་ནས་ཐར་པ་དོན་གཉེར་འབྱུང་བ་ཤིན་ཏུ་དཀའ་ཞིང། སྡུག་བསྔལ་གྱི་རྒྱུ་ལས་ཉོན་སོགས་ལ་ངང་གིས་ཞུགས་འགྲོ་བ་འདི་ནི། ཐོག་མ་མེད་པ་ནས་སེམས་ཉོན་མོངས་པའི་གཞན་དབང་དུ་གྱུར་
བའི་སྡུག་བསྔལ་ལ་བདེ་བར་འཁྲུལ་པའི་དབང་གིས་ཡིན་ཏེ། དཔེར་ན་གབ་ཚད་ཀྱི་རིགས་འགའ་ཞིག་གྲང་བར་འཁྲུལ་པ་ན། དེ་སེལ་བྱེད་ཀྱི་གཉེན་པོ་མི་བསྟེན་པར། འཕེལ་བྱེད་ཀྱི་ཟས་སྤྱོད་སོགས་ལ་ཆེད་དུ་གཉེར་ནས་འཇུག་པ་དང་
འདྲ་བས། དེ་དེ་ལས་བཟློག་པ་ལ་མེད་མི་རུང་དུ་ནད་ངོ་ཤེས་དགོས་པ་ལྟར། འདིར་ཡང་སྲེད་པ་སྡུག་བསྔལ་གྱི་རང་བཞིན་ལ་སྡུག་བསྔལ་དུ་ངོ་ཤེས་ནས་ཞན་པ་གཏིང་ནས་ལོག་པ་ཞིག་མ་བྱུང་ན་རྩ་བ་ཆད་པས་གོང་དུ་འཁྲིད་ཐབས་མེད་ཅིང་དེའི་མུ་

[005B]ཀྱི་ཁྱད་པར་འགའ་ཞིག་ཐར་པར་འཛིན་པ་སོགས་ལོག་པ་འབའ་ཞིག་ཏུ་འགྲོ་བས་ཐར་འདོད་རྣལ་མ་སྐྱེ་བ་གཏན་མི་སྲིད་དེ། བཞི་བརྒྱ་པ་ལས། གང་ལ་འདིར་སྐྱོ་ཡོད་མིན་པ། །དེ་ལ་ཞི་གུས་ག་
ལ་ཡོད། །ཞེས་དང། རྒྱུད་བླ་མ་ལས། སྡུག་བསྔལ་ཡིད་འབྱུང་ཞི་ཐོབ་པར། །འདུན་དང། ཞེས་གསུངས་པའི་ཕྱིར། དེ་ཡང་སྡུག་བསྔལ་གྱི་སྡུག་བསྔལ་རང་ཐོག་ཏུ་བབས་པ་ལ་ཡིད་འབྱུང་བ་ནི་ཐམས་ཅད་ལ་ཡོད་ཅིང། ངན་སོང་གི་སྡུག་བསྔལ་
ལྟ་བུ་ལས་ཡིད་འབྱུང་བའི་ཚུལ་ནི་སྐབས་གཞན་དུ་ཤེས་དགོས་སོ་   ༈    །འགྱུར་བའི་སྡུག་བསྔལ་ལས་ཡིད་འབྱུང་སྐྱེད་ཚུལ་ནི། མངལ་འཇུག་གི་མདོ་ལས། སྡུག་བསྔལ་དེ་དང་དེ་གཅད་པའི་ཕྱིར། སྡུག་བསྔལ་གསར་པ་གཞན་དང་གཞན་འབྱུང་བ་
ལ་བདེ་བའི་འདུ་ཤེས་འབྱུང་སྟེ། ཞེས་གསུངས་པ་ལྟར་ད་ལྟའི་ཚོར་བ་བདེ་བ་ཕལ་ཆེར་ནི་སྡུག་བསྔལ་ཆེ་བ་གཞན་ཞིག་འགག་ཤུལ་དུ་སྡུག་བསྔལ་ཆུང་ངུ་ཞིག་སྐྱེས་པ་ན་སྔ་མ་འགག་པ་ཤེས་ཤིག་ཕྱི་མ་མི་མངོན་པའི་བར་སྐབས་དེར་བདེ་བའི་སྣང་བ་ཤར་
བ་ཙམ་ཡིན་གྱི། ངོ་བོ་ཉིད་ལ་བདེ་བ་མ་ཡིན་ཏེ། དེ་ཡིན་ན་ཡུན་དུ་བསྟེན་པ་ལས་བདེ་བ་འཕེལ་རིགས་པ་ལ། ཚ་བས་གདུངས་པ་བསིལ་བར་བསྡད་པ་ལྟ་བུའི་ཚེ། །དང་པོ་བདེ་ཉམས་སྐྱེ་ཡང་རིང་དུ་བསྟེན་ནས་མངོན་ཐུབ་པ་ན་སྔ་མ་ལས་བཟློག་ཏེ། སྡུག་བསྔལ་དུ་
མཐོང་བའི་རྟགས་ཀྱིས་ཤེས་པའི་ཕྱིར་ཏེ། བཞི་བརྒྱ་པ་ལས་འཕེལ་བཞིན་པ་ཡི་བདེ་བ་ལ། །ཇི་ལྟར་བཟློག་པ་མཐོང་འགྱུར་བ་།ཞེས་གསུངས་ཤིང། མདོ་ལས། བདེ་བའི་ཚོར་པ་ནི་སྐྱེ་བ་ན་ཡང་བདེ། གནས་པ་ན་ཡང་བདེ་སྟེ། ཞིག་པ་ན་

[006A]༄༅། །སྡུག་བསྔལ་ལོ། །ཞེས་དང། གང་མི་རྟག་པ་དེ་སྡུག་བསྔལ་ལོ། །ཞེས་སོགས་ཀྱང་འདི་དང་གནད་གཅིག་གོ་འདི་ལས་ལ་འགྱུར་བའི་ལུགས་ཀྱི་གནད་ཕྲ་མོ་ཞིག་ཀྱང་ཡོད་ལ། གཞན་གྱིས་རྩོད་ཚུལ་སོགས་ནི་
མཛོད་འགྲེལ་དང། རྒྱལ་སྲས་མར་གསལ་བས། ཞིབ་ཏུ་ཤེས་པར་འདོད་ན་དེར་བལྟའོ། །འོན་ཀྱང་འདི་ཙམ་ལ་ཡིད་འབྱུང་བའི་ཕྱི་རོལ་བ་ཡང་ཡོད་ཅིང། དེར་ཐར་པ་དོན་གཉེར་མཚན་ཉིད་པ་འདྲེན་མི་ནུས་པས་གཙོ་བོ་མ་ཡིན་ལ། འདུ་བྱེད་ཀྱི་སྡུག་བསྔལ་
ནི་སྡུག་བསྔལ་སྔ་མ་གཉིས་ཀའི་རྩ་བ་དང་ཁྱབ་བྱེད་ཡིན་པས་དེ་ལ་རྩལ་དུ་བཏོན་ནས་སྐྱོ་ཤས་བསྐྱེད་དགོས་ཏེ། དེ་དང་མ་བྲལ་གྱི་བར་དུ་ཚོར་བ་སྡུག་བསྔལ་མངོན་འགྱུར་ད་ལྟ་མེད་པའི་སྐབས་རེ་རེ་ཙམ་བྱུང་ཡང། ནམ་རྐྱེན་དང་ཕྲད་པན་སྒོ་དུ་མ་ནས་སྡུག་བསྔལ་
དྲངས་ཡོང་བ་དཔེར་ན། མི་གསོད་ངེས་བཙོན་དུ་ཚུད་པ་ཞིག་ལ་གནས་སྐབས་ངོ་ཆེན་སོགས་ཀྱིས་ལུས་ལ་ཁྲིམས་ཀྱི་སྡུག་བསྔལ་མ་བྱུང་ཡང། ཉིན་རེ་ཞིང་འཆིབ་ལ་ཇེ་ཉེར་འགྲོ་བའི་ཕུགས་བློ་བདེ་བའི་སྐབས་མེད་པ་དང། ཁུར་ཆེན་པོ་འཁྱེར་དགོས་པ་དེར་མ་
ཕྱིན་གྱི་བར་དུ་ངལ་སོས་པ་ན་ཡང་དེ་ཙམ་དུ་བདེ་བ་མི་ཡོང་བ་ལྟ་བུ་ཡིན་ཏེ། བདེ་ལམ་ལས། སྡུག་བསྔལ་རྩ་བ་ནས་སྤངས་པའི་ཐར་པ་ཞིག་མ་ཐོབ་ན། བདེ་བའི་སྐབས་སྐད་ཅིག་ཀྱང་མི་འདུག་སྟེ། དཔེར་ན་མི་ནག་ཅན་ཞེས་སོགས་དང། ལམ་རིམ་
ལས༑ ཁུར་ཆེན་པོ་འཁྱེར་དགོས་པ་ཁུར་དེ་ཇི་ཙམ་བཀུར་དགོས་པ་དེ་ཙམ་དུ་བདེ་བ་མེད་པ་ཞེས་སོགས་གསུངས་པའི་ཕྱིར། མདོ་ལས། དགེ་སློང་དག་ཁུར་ཡོད་དོ་ཞེས་སོགས་ཀྱང་འདི་ལ་གདམས་ངག་ཏུ་འཁྱེར་ཤེས་དགོས་པས། བདག་

[006B]གསུངས་པའི་ཆོས་སོ་སྙམ་དུ་བཟུང་བར་མི་བྱའོ། །ཚུལ་དེ་དག་ལ་ལེགས་པར་འདྲིས་པར་བྱས་པ་ན། སྲིད་པའི་དངོས་ཕོ་མཐའ་དག་ལ་མི་མཐུན་པ་རལ་གྲི་གདེངས་པའི་གཤེད་མ་ལྟ་
བུའི་འདུ་ཤེས་འབྱུང་སྟེ། དེ་ནས་རང་ཉིད་དེ་ལས་ཐར་པར་འདོད་པའི་ངེས་འབྱུང་དང། རང་ཉམས་ལ་དཔགས་ཏེ་གཞན་དེ་ལས་སྐྱོབ་འདོད་ཀྱི་སྙིང་རྗེ་སོགས་ཀྱང་དཀའ་ཚོགས་མེད་པར་འབྱུང་བས་སྡུག་བདེན་སྔོན་དུ་གསུངས་པ་ལ་དགོས་པ་ཁྱད་
བར་ཅན་དེ་ལྟ་བུ་ཡོད་དེ། དེ་དག་གིས་གཞི་བསྡུ་བའི་ལུང་གི་དོན་ཡང་ལེགས་པར་བཤད་པ་ཡིན་ནོ།    ༈    །གསུམ་པ་ནི། རང་རྒྱུ་ལས་ཉོན་གྱིས་བསྐྱེད་པའི་ཟག་བཅས་ཀྱི་དངོས་པོ་དེ་སྡུག་བསྔལ་བདེན་པའི་ངོ་བོ། རང་འབྲས་སྡུག་བདེན་
བསྐྱེད་པའི་ལས་ཉོན་ཅི་རིགས་ཀྱིས་བསྡུས་པ་དེ་ཀུན་འབྱུང་བདེན་པའི་ངོ་བོ། རང་ཉིད་ཐོབ་བྱེད་བར་ཆད་མེད་ལམ་གྱི་ངོས་སྐལ་གྱི་སྒྲིབ་པ་སྤངས་པའི་སོ་སོར་བརྟག་འགོག་དེ། འགོག་བདེན་གྱི་ངོ་བོ། འགོག་བདེན་ཐོབ་བྱེད་ཀྱི་ཐབས་དངོས་སམ་
དེའི་རྒྱུན་ཅི་རིགས་ཀྱིས་བསྡུས་པའི་འཕགས་ལམ་དེ། ལམ་བདེན་གྱི་ངོ་བོ་ཡིན་ཏེ། རྣམ་པར་གཏན་ལ་དབབ་པ་བསྡུ་བ་ལས། སྡུག་བསྔལ་གྱི་བདེན་པའི་དོན་གང་ཞེ་ན། སྨྲས་པ། ཉོན་མོངས་པ་ལས་བྱུང་བའི་འདུ་བྱེད་ཀྱི་དོན་ཏོ། །ཀུན་
འབྱུང་བདེན་པའི་དོན་གང་ཞན། སྨྲས་པ། སྡུག་བསྔལ་བདེན་པ་བསྐྱེད་པའི་དོན་ཏོ། །འགོག་པའི་བདེན་པའི་དོན་གང་ཞེན། སྨྲས་པ། དེ་གཉིས་ཀ་ཉེ་བར་ཞི་བའི་དོན་ཏོ། །ལམ་གྱི་བདེན་པའི་དོན་གང་ཞེ་ན། སྨྲས་པ། དོན་གསུམ་པོ་༄༅། །དག་སྒྲུབ་པའི་དོན་ཏོ། །ཞེས་གསུངས་པའི་ཕྱིར། གྲ་ཆུང་བ་སོགས་མཁས་པ་ཁ་ཅིག་ཀུན་ལས་བཏུས་སུ། སྡུག་བསྔལ་སྤྱིའི་མཚན་ཉིད་གང་ཞེ་ན། མི་རྟག་བ་ཉིད་ཀྱི་མཚན་ཉིད་དང། ཞེས་སོགས་ཀྱི་དོན་དུ་བསམས་
ཏེ༑ མི་རྟག་སྡུག་བསྔལ་སྟོང་བདག་མེད་བཞིའི་ཚོགས་དོན་སྡུག་བསྔལ་བདེན་བའི་མཚན་ཉིད། ཞེས་སོགས་སུ་སྨྲ་བ་ཡང་འཐད་པར་མ་མཐོང་སྟེ། གཞི་གཅིག་བྱ་བྱེད་ལས་གསུམ་གྱི་སྒོ་ནས་མཚོན་ཚུལ་སྣ་ཚོགས་ཡོད་པ་ལ། གཞུང་ཆེན་མོ་རྣམས་
སུ་མཚན་ཉིད་ཀྱི་སྒྲས་གསུངས་པ་ཤེས་མཚན་ཁྱད་མཚན་ལྟ་བུ་མང་དུ་ཡོད་པས། དེ་ཐམས་ཅད་རྣམ་པར་བཞག་འཇོག་གི་མཚན་མཚོན་དངོས་གནས་པར་མི་རུང་བར་གསེར་ཕྲེང་ལས་གསུངས་པའི་ཕྱིར་དང། མཚན་ཉིད་དངོས་ཀྱིས་རང་གི་
མཚོན་བྱ་མཚོན་ཚུལ་ནི། རྣམ་འགྲེལ་ལས། གཟུང་དང་འཛིན་པའི་རྣམ་པ་ལས། །མཚན་ཉིད་གཞན་ནི་ཡོད་མ་ཡིན། །ཞེས་དང། ངོ་བོ་ཉིད་མེད་བའི་མདོ་སྡེ་རྒྱན་གྱི་འགྲེལ་བཤད་ལས། མཚན་ཉིད་འདི་ནི་ལས་ལྟ་བུ་ཡིན་ལ། མཚོན་
བྱ་ནི་བྱེད་པ་ལྟ་བུ་ཡིན་ཏེ། ཞེས་གསུངས་པ་ལྟར། མཚན་ཉིད་སྔོན་དུ་ངེས་པའི་དབང་གིས་འཛིན་པ་རང་ལ་ཉེ་བའི་རྣམ་པ་དང་སྔོན་ནས་གནས་པ་ལྟར་སྣང་བས་རྫས་ཡོད་དང་དོན་དུ་བཤད་ཅིང། མཚོན་བྱ་དེས་རྗེས་སུ་རྟོགས་པའི་དབང་གིས་
ཕྱིས་གསར་སྒྲུབ་དང་སྔ་མ་ལ་ལྟོས་ཏེ་བློ་ལ་རིང་པ་གཟུང་བའི་ཕྱོགས་སུ་ཆད་པ་ལྟར་སྣང་བས་བཏགས་ཡོད་དང་ཐ་སྙད་དུ་བཤད་ལ། དེ་ལྟར་དོན་སྔར་ཡོད་དང་ཕྱིས་ཀྱི་ཐ་སྙད་སྦྱོར་བར་སྣང་བའི་སྣང་ཆ་ཙམ་གྱི་སྒོ་ནས་མཚན་མཚོན་གྱི་འབྲེལ་པ་

[007B]དེ་གཉིས་རྟོགས་རིམ་དེ་ལྟ་མིན་ན་བློ་ལ་ཉེ་རིང་གི་ཁྱད་པར་མི་རུང་ཞིང། དེ་མེད་ན་རྫས་བཏགས་ཀྱང་མི་འགྲུབ་ལ། དེའི་དོན་དང་ཐ་སྙད་ཀྱི་ཁྱད་པར་ཀྱང་ཉམས་པར་འགྱུར་བའི་ཕྱིར། ཐར་ལམ་གསལ་བྱེད་ལས། མཚན་ཉིད་ཀྱིས་
མཚོན་བྱ་མཚོན་པའི་ཚེ། མཚོན་བྱ་ལས་སུ་བྱ་བ་གཟུང་བྱའི་ཕྱོགས་སུ་ཆད་པ་དང། མཚན་ཉིད་ལས་སུ་བྱ་བ་དེ་འཇོག་པར་བྱེད་པའི་འཛིན་པའི་ཕྱོགས་སུ་ཆད་པ་ལྟར་སྣང་བ་ལས་མ་གཏོགས་པའི་མཚན་ཉིད་ཀྱིས་མཚོན་བྱ་བློ་ཡུལ་དུ་མཚོན་མི་
ཤེས་ལ། ཞེས་སོ། །ཡང་མཁས་པ་ཁ་ཅིག་སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང། སྐྱེ་བའི་གནས་ཀྱིས་ཀྱང་རིགས་པར་བྱའོ། །ཞེས་པ་ཁུངས་སུ་བྱས་ནས་ལས་ཉོན་གྱི་དབང་གིས་སྐྱེ་བ་བླངས་པའི་གང་ཟག་རྣམས་ཀྱང་སྡུག་
བདེན་དུ་འདོད་ཅིང། སྡུག་བསྔལ་འཁོར་བ་ཅན་ཕུང་པོ་ཞེས་པའི་དོན་དུ་བསམས་ནས་སྡུག་བདེན་ལ་འཁོར་བས་ཁྱབ་པར་ཡང་འདོད་དོ་།ཤེས་བྱེད་སྔ་མ་ལས་དེའི་དོན་བསྡུ་བར། སེམས་ཅན་གྱི་འཇིག་རྟེན་གང་ཡིན་པ་དང། སྣོད་ཀྱི་འཇིག་རྟེན་གང་ཡིན་པའི་ས་
དང་ཉོན་མོངས་པས་བསྐྱེད་པ། ལས་དང་ཉོན་མོངས་པ་ལས་བྱུང་བ་འདི་མཐའ་དག་ནི་སྡུག་བསྔལ་གྱི་བདེན་པའོ། །ཞེས་པ་དྲངས་ན་གསལ་བ་ལྟར་སྣང་ཡང། དགོངས་པ་དེ་ལྟར་མ་ཡིན་གྱི། ཉོན་མོངས་གསུམ་ལས་སྐྱེ་བའི་ཀུན་ཉོན་སྡུག་བདེན་དང། ལྷག་མ་
གཉིས་ཀུན་འབྱུང་དུ་སྟོན་པ་ཡིན་ཏེ། བསྡུ་བ་ལས། མདོར་བསྡུ་ན་སྐྱོ་བའི་ཀུན་ནས་ཉོན་མོངས་པ་ཇི་སྐད་བསྟན་པ་ནི་སྡུག་བསྔལ་གྱི་བདེན་པ་ཞེས་བྱའོ། །ཞེས་གསུངས་པའི་ཕྱིར། དེའི་དགོས་པ་ཡང། རིན་ཆེན་ཕྲེང་བ་ལས། ལམ་གསུམ་

[008A]༄༅། །ཐོག་མཐའ་དབུས་མེད་པ། །ཞེས་གསུངས་པ་ལྟར། སྐྱེ་བའི་ཀུན་ཉོན་ལ་བརྟེན་ནས་ཉོན་མོངས་དང་ལས་གསོག་ཅིང། དེས་ཡང་སྐྱེ་བ་གཞན་འགྲུབ་པས། ཟོ་ཆུན་གྱི་འཁྱུད་མོ་བཞིན་དུ་འཁོར་ཏེ་རྒྱས་པར་ཕྱེ་ན། མཛོད་
ལས༑ ཉོན་མོངས་གསུམ་མོ་ལས་གཉིས་སོ། །གཞི་བདུན། ཞེས་གསུངས་པ་ལྟར་རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་འཁོར་ཚུལ་ཞར་ལ་བསྟན་པས་ཡིད་འབྱུང་སྐྱེ་ཆེད་ཡིན་ཏེ། དེ་ལྟར་ན་མངོན་པ་གོང་འོག་གཉིས་ཀའི་སྐབས་
འདིར། ཁམས་གསུམ་དུ་དབྱེ་བ། འགྲོ་བ་ལྔར་དབྱེ་བ། སྐྱེ་གནས་བཞིར་དབྱེ་བ་སོགས་སེམས་ཅན་གྱི་རིས་དུ་མ་ཞིག་གསུངས་པ་རྣམས་ཀྱང། ལས་ཉོན་གྱིས་མཚམས་སྦྱར་ཕྱིན། སྐྱེ་བ་མཆོག་དམན་ཅི་འདྲ་ཞིག་བླངས་ཀྱང་སྡུག་བསྔལ་གྱི་
རང་བཞིན་ལས་མ་འདས་སོ། །ཞེས་གོ་བའི་ཆེད་དུ། དེ་དག་གི་སྐྱེ་བ་སྡུག་བསྔལ་བདེན་པའི་དབྱེ་བར་བསྟན་པ་ཡིན་ལ། ཁྱད་ཆོས་ཡན་འགར་བསྟོན་ཚུལ་མེད་པས་གང་ཟག་རྣམས་ནི་དེའི་ཁྱད་གཞིར་བཟུང་བ་ཡིན་གྱི་སྡུག་བདེན་དངོས་སུ་བཤད་
པ་མ་ཡིན་ནོ། དེ་ལྟ་བུའི་འཁོར་བའི་སྐྱེ་བ་དེ་ནི་སྡུག་བདེན་གྱི་ཡང་གཙོ་བོ་ཡིན་པས་རྣམ་འགྲེལ་གྱི་ལུང་དོན་ཡང་དེ་ལྟར་འགྲེལ་དགོས་ཀྱི། སྡུག་བདེན་ལ་འཁོར་བས་ཁྱབ་པའི་དོན་དུ་མི་བཟུང་ངོ་   ༈    །བཞི་པ་ལ། གྲུབ་
མཐའ་གོང་འོག་དང་ནང་གསེས་ཀྱི་འདོད་ཚུལ་མི་འདྲ་བའི་ཁྱད་པར་དུ་མ་ཡོད་དེ། བྱེ་སྨྲས་སྡུག་ཀུན་གཉིས་དོན་གཅིག་ཏུ་འདོད་ཅིང། མདོ་སྡེ་པས་ཀུན་འབྱུང་ལ་སྲེད་པས་ཁྱབ་པར་འདོད་ལ་གཉིས་ཀས་ཀྱང་སྡུག་ཀུན་ཕྲ་རགས་ཀྱི་དབྱེ་བ་

[008B] གྲུབ་མཐའ་གོང་མས་སྡུག་ཀུན་ཕྲ་རགས་འདོད་ཀྱང་འཇོག་ཚུལ་མི་འདྲ་བ་ཡོད་པའི་ཕྱིར། དང་པོ་གྲུབ་སྟེ། མཛོད་ལས། སྡུག་བསྔལ་ཀུན་འབྱུང་འཇིག་རྟེན་དང། །ལྟ་གནས་སྲེད་པའང་དེ་དག་ཡིན། །ཞེས་གསུངས་པའི་ཕྱིར་
འདི་སྒྲས་བརྗོད་ཙམ་གྱིས་རྣམ་གྲངས་སུ་འདོད་པའི་རིགས་པ་མ་ཡིན་ཏེ། མཛོད་འགྲེལ་གནས་དྲུག་པར། འདི་གཉིས་ནི་རྒྱུ་དང་འབྲས་བུར་གྱུར་བའི་མིང་གི་བྱེ་བྲག་ཡོད་ཀྱི། རྫས་སུ་ནི་མ་ཡིན་ནོ་།ཞེས་དང། རྒྱལ་སྲས་མ་ལས། དེ་གཉིས་ཏེ་
བར་ལེན་པའི་ཕུང་པོ་ལྔའི་མཚན་ཉིད་དུ་ཁྱད་པར་མེད་པའི་ཕྱིར་དམིགས་པ་ལས་ནི་མ་ཡིན་ཏེ། ཞེས་ཤེས་བཅུའི་ནང་ནས་སྡུག་ཀུན་ཤེས་པ་གཉིས་རྣམ་པ་ཁོ་ནས་འབྱེད་དགོས་ཀྱི་དམིགས་ཡུལ་ཁྱད་པར་མེད་པར་གསུངས་པའི་ཕྱིར་རོ། །   ༈   
པ་གྲུབ་སྟེ། མདོ་ལས། ཀུན་འབྱུང་གི་བདེན་པ་གང་ཞེ་ན། གང་འདི་དགའ་བའི་འདོད་ཆགས་དང་ལྷན་ཅིག་བས་སྲེད་པ་སྟེ། དེ་དང་དེ་ལ་མངོན་པར་དགའ་བ་ཅན་ཡིན་ནོ། །ཞེས་པའི་ལུང་ལ་བརྟེན་ནས་མདོ་སྡེ་པ་རྣམས་ཀུན་འབྱུང་སྲེད་པར་འདོད་
ཀྱང༑ བྱ་སྨྲ་སོགས་གཞན་དག་གིས་དེ་ལྟར་མི་འདོད་དེ། སྐྱེ་མཆེད་དྲུག་གི་ཚོགས་ཀྱི་མདོ་ལས། ལས་དང་སྲེད་པ་དང་ནི་མ་རིག་པ། །ཕྱི་མའི་ཚེལ་འདུ་བྱེད་རྣམས་ཀྱི་རྒྱུ། །ཞེས་སོགས་ཀྱི་སྒོ་ནས་སྔ་མའི་ཁྱབ་མཐའ་བཟུང་བ་བཀག་ནས་རང་ལུགས་མངོན་
པར་འགྲུབ་པའི་རྒྱུའི་དབང་དུ་བྱས་པ་དང། གཙོ་བོའི་དབང་དུ་བྱས་པར་འདོད་དེ། མཛོད་འགྲེལ་ལས། མངོན་པར་འགྲུབ་པའི་རྒྱུ་བཀའ་སྩལ་པ་ན་ནི། ཞེས་སོགས་དང། རྣམ་འགྲེལ་ལས། མི་ཤེས་སྲིད་པའི་རྒྱ་ཡིན་གང། །ཞེས་སོགས་

[009A]༄༅། །དང༑ ཀུན་བཏུས་ལས། གཙོ་བོའི་དོན་གང་ཞེ་ན། །གང་ཐམས་ཅད་དུ་འགྲོ་བའི་དོན་ཏོ། །ཞེས་སོགས་གསུངས་པའི་ཕྱིར། །གསུམ་པ་གྲུབ་སྟེ། ཆོས་མངོན་པའི་མདོ་ལས་གསུངས་པའི་བདེན་བཞི་
ཁྱད་ཆོས་བཅུ་དྲུག་དང་བཅས་པ་དེ་ལས་གཞན་དུ་བདེན་པའི་རྣམ་པ་མི་སྲིད་ལ། གལ་ཏེ་བཤད་ནའང་གསེར་གྱི་སྣོད་དུ་གསེར་ཁྱབ་ཀྱིས་གྲོག་མ་བསད་པས་ཐར་པར་བཤད་པ་བཞིན་དུ་ཡིད་རྟོན་མི་རུང་བར་འདོད་ཅིང། བཅོམ་ལྡན་འདས་ཀྱིས་
ཀྱང་དེ་དག་ལ་བདེན་བཞི་རགས་པ་ཙམ་ལས་མ་བསྟན་པའི་ཕྱིར་རིམ་བཞིན། མཛོད་ལས། དྲི་མེད་བཅུ་དྲུག་གཞན་རྣམས་མེད། །ཅེས་དང། དབུ་མ་སྙིང་པོར། བདེན་པ་མཐོང་བ་དེ་ཉིད་མིན། །དེ་ཉིད་མེད་པར་ཐལ་བར་འགྱུར་
ནམ་མཁའི་ལྷ་ཡིས་བསྟན་པ་ལྟར། །དེ་ཉིད་ཡིན་པར་མི་འདོད་དོ་།ཞེས་དང། སྤྱོད་འཇུག་ལས་ཀྱང། རྣལ་འབྱོར་ཀུན་རྫོབ་གཉིས་པ་མེད། །འཇིག་རྟེན་ལ་ལྟོས་དེ་ཉིད་མཐོང། །ཞེས་དང། རྩ་ཤེ་ལས་ཀྱང། ཐམས་ཅད་ཡང་དག་ཡང་
དག་མིན། །ཡང་དག་ཡང་དག་མ་ཡིན་ཉིད། །ཡང་དག་མིན་མིན་ཡང་དག་མིན། །དེ་ནི་སངས་རྒྱས་རྗེས་བསྟན་པའོ། །ཞེས་གསུངས་པའི་ཕྱིར་རོ།    ༈    །བཞི་པ་གྲུབ་སྟེ། རྒྱུད་བླ་མར། ཡིད་ཀྱི་རང་བཞིན་ཕུང་པོ་དང། །དེ་རྒྱུ་ལོག་
ཕྱིར་བདེ་བ་ཉིད། །ཅེས་དང། བསྡུ་བ་ལས། ཟག་པ་དང་བཅས་པའི་གནས་ངན་ལེན་དེ་ནི། ནས། དེ་བཞིན་གཤེགས་པ་ཉག་ཅིག་གིས་སྤངས་པ་ཡིན་ཏེ། ཞེས་འབྱུང་བས་རྣམ་གྲངས་ཙམ་ཞིག་ཀུན་གྱིས་འདོད་དགོས་ཀྱང། གཞན་དག་

[009B]སུ་མི་འདོད་ལ། ཐལ་འགྱུར་བས་ནི་དངོས་ཡིན་པར་མ་ཟད་གཙོ་བོར་འདོད་དེ། སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། །ཡང་དག་པར་ནི་རྟོག་པ་གང། །དེ་ནི་
སྟོན་པས་མ་རིག་གསུངས། །དེ་ལས་ཡན་ལག་བཅུ་གཉིས་འབྱུང། །ཞེས་སོགས་ཀྱི་སྒོ་ནས་ཐོག་མའི་མ་རིག་པ་གཙོ་བོར་བདེན་འཛིན་དུ་སྒྲུབ་ཅིང། དེས་ཐམས་ཅད་འགྲུབ་པས་སོ། །འགོག་ལམ་ལ་ཡང་འདོད་ཚུལ་སྣ་ཚོགས་ཡོད་དེ། བྱེ་སྨྲ་རྣམས་ཧ་ཅང་བཏགས་དོན་
ཚོལ་ཆེ་བས། དགག་བྱ་དང་བྲལ་ཙམ་གྱི་དངོས་པོ་ཞིག་འཇོག་མ་ཐུབ་པར་འགོག་བདེན་ལ་ཡང་དེའི་ཤུལ་དུ་སྤང་བྱ་བཀག་པའི་ནུས་པའི་རྫས་བཞིག་བསྒྲུབ་ཏུ་ཡོད་པས་མ་ཡིན་བགག་ཏུ་འདོད་ལ། དེའི་ཕྱིར་བདེ་པས་སེལ་བ་ཡང་མི་འདོད་པར་རྩམ་འགྲེལ་ཊིཀ་ཆེན་
ལས་གསུངས་ཤིང། མདོ་སྡེ་པས་མེད་དགག་ཏུ་འདོད་དེ། རྩོད་ཚུལ་ཞིབ་པར་ནི་མཛོད་འགྲེལ་གནས་གཉིས་པ་ལས་ཤེས་པར་བྱའོ། །དེ་སྐད་དུ་ཡང། སྤྱན་རས་གཟིགས་བརྟུལ་ཞུགས་ལས། རྫས་སུ་ཡོད་པར་སྨྲ་བ་ནི། དངོས་པོ་ཡིན་པར་སྨྲ་བ་སྟེ་
གྲངས་ཅན་དང། བྱེ་བྲག་པ་དང། བྱེ་བྲག་ཏུ་སྨྲ་བ་དང་རྣལ་འབྱོར་སྤྱོད་པ་ལ་སོགས་པ་དག་གོ། །རྫས་སུ་ཡོད་མ་ཡིན་པར་སྨྲ་བ་ནི། དངོས་པོ་མེད་པ་ཡིན་པར་སྨྲ་བ་སྟེ། གོས་དམར་སྡེ་དང། མདོ་སྡེ་པ་དང། འཇིག་རྟེན་རྒྱང་ཕན་ལ་སོགས་
བདག་གོ། །ཞེས་བཤད་པས་ཐ་མ་ནི་ཡེ་མེད་ཀྱི་དབང་དུ་བྱས་ལ་སྡམ་རྣམས་དངོས་དང་རང་རང་གིས་སྒྲོ་བཏགས་ཅི་རིགས་ཡིན་པས་གཞན་རྣམས་རྟོགས་སླ་ཞིང། སེམས་ཙམ་པའི་ལུགས་བཀོད་བ་ནི་དཔྱད་གཞི་ཆེ་སྟེ་འདི་བས་འགོག་བདེན་

[010A]༄༅། །ལ་དེ་བཞིན་ཉིད་འདོད་པའི་ཚུལ་ནི། གསེར་འབྲེང་ལས་སེམས་ཀྱི་རང་བཞིན་དྲི་བྲལ་དུ་གནས་གྱུར་བའང་འགོག་བདེན་དུ་འདོད་དགོས་སོ། །ཞེས་གསུངས་པ་ལྟར་སམས་ཀྱི་རང་བཞིན་འོད་གསལ་བ་ནམ་མཁའ་
ལྟ་བུ་དེ་ཉིད་སོ་སྐྱེ་ལ་ཡོད་ཀྱང། དྲི་མའི་སྤྲིན་གྱིས་བསྒྲིབས་པས་འགོག་བདེན་དུ་མི་འཇོག་ལ། ནམ་ཞིག་ན་སྤྲིན་ནམ་མཁའི་དབྱིངས་སུ་ཟད་པ་ལྟར། དྲི་མ་གློ་བུར་རྣམས་དེའི་ངོ་བོར་ཟད་པ་ན་རང་བཞིན་འོད་གསལ་བ་དེ་ཉིད་འགོག་བདེན་
དུ་འགྱུར་བར་འདོད་པས། ཐོག་མར་སེམས་ཀྱི་རང་བཞིན་འོད་གསལ་བ་དེ་ཉིད་ཅི་ཞིག་ཡིན་ཤེས་དགོས་ལ། དེ་ཡང། ཤཱཀྱ་བློས། བྱང་སེམས་ཆོས་བདག་མེད་དུ་མཁྱེན་པས་ནི་གཉིས་ཀྱིས་སྟོང་པའི་རང་རིག་པ་ཁོ་ན་མཁྱེན་ནོ། །ཞེས་
གསུངས་ཤིང། དེའི་དགོངས་པར་མཛད་དེ། རྣམ་འགྲེལ་ཊཱིཀ་ཆེན་ལས་ཀྱང། སེམས་ཀྱི་རང་བཞིན་འོད་གསལ་ཞེས་བརྗོད་པ་གང་ཡིན་པ་ཤེས་པ་རྣམས་ཀྱི་མྱོང་བ་གསལ་རིག་གི་ཆ། ཞེས་པ་ནས། འདི་དང་ཤེས་པའི་འཛིན་རྣམ་ལ་ཁྱད་པར་མེད་དོ། །
ཞེས་དང། ཡོངས་གྲུབ་ཀྱི་མཚན་ཉིད་རང་གིས་མྱོང་བྱར་གྱུར་པའི་ཤེས་པའི་གནས་ལུགས་གང་ཞིག་གཉིས་སྣང་དང་བྲལ་བའི་གསལ་རིག་ཅེས་ཤེས་པར་བྱའོ། །ཞེས་གསུངས་ཏེ། ལུགས་འདིས་ཡེ་ཤེས་དེ་རང་རིག་ཏུ་བཞེད་པས་ཞེས་སོགས་ཀྱི་
དགོངས་པ་དང་འབྲེལ་ཆེ་ཞིང་འདི་པས་ལུགས་ཀྱི་ཕྲས་ཡིན་ལ་སྔ་མ་མང་པོས་ཀྱང་རྣམ་རིག་པས་གཉིས་མེད་ཀྱི་ཤེས་པ་དེ་བཞིན་ཉིད་དུ་འདོད་པར་བཤད་དེ། སྤྱི་ལ་དེ་ལྟར་བཤད་པས་བྱ་བྲག་འགོག་བདེན་ཡང་གྲུབ་བ་ཡིན་ནོ། །ཁྱད་པར་དུ་འཐད་

[010B] ངེས་པར་ལེགས་པའི་རང་བཞིན་དུ་གྱུར་བའི་སེམས་ནི་འགོག་པའོ། །ཞེས་འབྱུང་སྟེ་སྤྱན་རས་གཟིགས་བརྟུལ་ཞུགས་ཀྱིས་ཀྱང་དེ་ལྟ་བུ་ཞིག་ལ་བརྟེན་ནམ་སྙམ་མོ། །འོན་ཀྱང་ལུང་དེའི་དོན་ནི། རྣམ་ངེས་དར་ཊིཀ་ལས། སེམས་རྒྱུད་ཀྱི་
སྟེང་ན་ཡོད་བའི་ངེས་ལེགས་ཀྱི་རང་བཞིན་གློ་བུར་དྲི་བྲལ་དེ་ཉིད་འགོག་བདེན་དུ་འདོད་པས། གློ་བུར་དྲི་བྲལ་གྱི་ཁྱད་གཞི་ངོས་འཛིན་པ་ཡིན་གྱི། སེམས་འགོག་བདེན་གྱི་མཚན་གཞིར་སྟོན་པ་མིན་ནོ་།ཞེས་གསུངས་པ་ལྟར་བྱ་དགོས་ཏེ། བསྡུ་བ་
ལས༑ འགོག་བའི་བདེན་པ་དང། ཕུང་པོ་རྣམས་ནི་གཅིག་གིས་གཅིག་མ་བསྡུས་ཏེ། འགོག་པ་ནི་དེ་དག་ཉེ་བར་ཞི་བའི་རབ་ཏུ་ཕྱེ་བ་ཡིན་པའི་ཕྱིར་རོ། །ཞེས་དང། དོན་དམ་བདེན་པ་མཚན་ཉིད་ལྔ་ལྡན་དུ་གསུངས་པ་སོགས་གྲུབ་མཐའ་འདིའི་
རྩ་བར་གྱུར་པ་མཐའ་དག་གིས་འགྲུབ་བས་སོ། །ལམ་ལ་ཡང་བྱེ་སྨྲས་འཕགས་རྒྱུད་ཀྱི་ལམ་ལ་འཕགས་ལམ་གྱིས་མ་ཁྱབ་བར་འདོད་པ་སོགས་འདྲ་མིན་ཅུང་ཟད་ཡོད་ཀྱང་དཔྱད་གཞི་ཧ་ཅང་མི་ཆེ་བསམ་སྤྲོས་སོ། །དེར་མ་ཟད་འཕགས་པའི་བདེན་པའི་སྒྲ་དོན་ཡང་
མི་མཚུངས་ཏེ། ཉན་ས་ལས། འཕགས་པ་རྣམས་ཀྱིས་བདེན་པ་དེ་དག་དེ་ཁོ་ན་ལྟར་ཡིན་པར་བདེན་པས་སྒོམ་པ་ཡང་དག་པ་ཇི་ལྟ་བ་བཞིན་མཁྱེན་ཅིང་གཟིགས་ཀྱི། ཞེས་སོགས་དང། མཛོད་འགྲེལ་ལས་གཞན་གྱིས་བདེ་བར་གང་བཟུང་བ། །དེ་ནི་འཕགས་བས་
སྡུག་བསྔལ་རིག། །ཅེས་པ་ལྟར་འཕགས་པ་རྣམས་ཀྱིས་གཟིགས་པ་ཁོ་ན་དོན་དང་ན་ན་པའི་དེ་ལ་བདེན་པ་ཡིན་གྱི། བྱིས་པ་རྣམས་ལ་བློ་དོན་གཉིས་མ་མཐུན་པས་བདེན་པར་མི་འཇོག་ཅེས་འོག་མ་རྣམས་ཀྱིས་འདོད་ཀྱང་དཔལ་ལྡན་ཟླ་བས་ན་རགས་བའི་ཐ་སྙད་

[011A]༄༅། །ཀྱང་འོག་མ་དང་སྒོ་བསྟུན་པར་མི་མཛད་པས། དེ་ལས་གཞན་དུ་འཆད་དེ། རིགས་པ་དྲུག་ཅུ་བའི་འགྲེལ་པ་ལས། དེ་ནི་འཕགས་པ་རྣམས་ཁོ་ནས་ནི་མ་ཡིན་ཏེ། ཞེས་སོགས་ཀྱིས་འཕགས་པ་ཞེས་པ་
གང་ཟག་ལ་མ་སྦྱར་བར་རང་ཉིད་དོན་དང་མཐུན་བར་གནས་པ་ཞེས་བཤད་ཚུལ་གཅིག་དང། གང་ལ་དམིགས་ནས་གོམས་པས་འཕགས་པར་བྱེད་པ་ཞེས་བཤད་ཚུལ་གཅིག་དང། གང་ཟག་ལ་སྦྱར་ཡང་འཕགས་པས་བསྟན་པའི་བདེན་པ་
ཞེས་བཤད་ཚུལ་གཅིག་དང་གསུམ་མཛད་དེ། འཕགས་པ་ཆོས་ཀུན་འགྲོ་བའི་མདོའི་དགོངས་པའོ།    ༈    ཁྱད་ཆོས་མི་རྟག་སོགས་བཅུ་དྲུག་གི་རྣམ་བཞག་ལ་གཉིས། དངོས་ཀྱི་དོན་དང། དེ་དག་སྐྱེ་བའི་རིམ་པའོ། །
་དང་པོ་ནི། འདིར་ཁྱད་ཆོས་བདེན་པའི་རྣམ་པ་དེ་ལ་བཅུ་དྲུག་ཏུ་བཞག་སྟེ། བསལ་བྱ་ལོག་ཞུགས་ལ་བཅུ་དྲུག་ཡོད་པས་དེའི་དབང་དུ་བྱས་པས་སེ། །དེ་ཡང་སྡུག་བསྔལ་ལ་གཙང་བདེ་རྟག་བདག་ཏུ་འཛིན་པ་བཞི་དང། ཀུན་འབྱུང་ལ་རྒྱང་འཕེན་ལྟ་
བུ་སྡུག་བསྔལ་རྒྱུ་མེད་དུ་འཛིན་པ་དང། གསལ་བྱེད་པས་དུས་རྟག་པ་ལྟ་བུར་རྒྱུ་གཅིག་ཁོ་ནར་འཛིན་པ་དང། རིག་བྱེད་པས་སྒྲའི་ཚངས་བ་དང། གྲངས་ཅན་པས་གཙོ་བོའི་རྣམ་འགྱུར་ལྟ་བུ་རང་བཞིན་རྟག་ལ་གནས་སྐབས་འགྱུར་བར་འཛིན་པ་དང། རིག་
པ་ཅན་པ་དང་བྱེ་བྲག་པ་ལྟར་དབང་ཕྱུག་གིས་བློ་སྔར་བཏང་བ་ཙམ་ལས་སྐྱེ་བས་དེའི་གཡོ་བ་ལས་བྱུང་བར་འཛིན་པ་དང་བཞི་སྟེ། ཕྱི་མ་གསུམ་ནི་མི་མཐུན་བ་རྒྱུར་འཛིན་པ་ཡིན་ལ། དེ་དག་དེ་ལྟར་སྦྱོར་དགོས་པ་ནི། ས་ལུ་ལྗང་བའི་མདོ་ཚིག་གསལ་དུ་

[011B] དབང་ཕྱུག་གིས་མ་བྱས། དུས་ཀྱིས་མ་བསྒྱུར། ཕྲ་རབ་ལས་མ་བྱུང། རང་བཞིན་ལས་མ་བྱུང། ངོ་བོ་ཉིད་ལས་མ་བྱུང། རྒྱུ་མེད་པ་ལས་མ་སྐྱེས། ཞེས་སོགས་ཀྱིས་ཀྱང་འགྲུབ་ལ། བྱེ་སྨྲའི་ལུགས་ནི། མཛོད་ལས། དབང་ཕྱུག་
སོགས་རྒྱུར་མངོན་ཞེན་པ། །ཞེས་སོགས་གསུངས་པས་ཞིབ་ཆ་དགོས་སོ།    ༈    །འགོག་པ་ལ། རྒྱང་འཕེན་ལྟ་བུ་ཐར་པ་གཏན་མེད་དུ་འཛིན་པ་དང། ཟད་བྱེད་པ་སྟེང་ཕྱོགས་ན་གདུགས་དཀར་པོ་ཁ་གྱེན་བསླང་ལྟ་བུའི་ཐར་པ་ཡོད་པར་ལྟ་བ་
ལྟ་བུ་ཟག་བཅས་ཀྱི་ཁྱད་པར་འགའ་ཞིག་ཐར་བར་འཛིན་པ་དང་གྲངས་ཅན་གྱིས་གྲོལ་བའི་བདག་ལྟ་བུ་གྱ་ནོམ་པའི་ཐར་བར་འཛིན་པ་དང། པེ་ཞིག་ཐར་ཡང་སླར་མི་ལྡོག་པའི་ཆོས་ཅན་གྱི་ཐར་པ་གཏན་ཏུ་བ་མེད་པར་འཛིན་པ་དང་བཞི་སྟེ། བཤེས་སྤྲིངས་ལས་
ས་ཆུ་མེ་རླུང་ཉིད་བྲལ་ཐོབ་མཛོད། །ཅེས་བའང་དེ་དག་གི་དོན་དུ་རེད་མདའ་བའི་ཊཱིཀྐར་གསུངས་སོ།    ༈   མེད་དུ་འཛིན་པ་དང། བདག་མེད་རྟོགས་པའི་ཤེས་རབ་འདི་ལམ་ངན་པའོ་སྙམ་དུ་འཛིན་པ་དང། དབང་ཕྱུག་གི་
དཀྱིལ་འཁོར་དུ་དབང་བསྐུར་བ་དང་མེ་ལྔ་བསྟེན་པ་སོགས་འདི་ལས་ལྷག་བའི་ལམ་ཡོད་པར་འཛིན་པ་དང། འདིས་སྡུག་བསྔལ་གཏན་ཟད་དུ་བྱེད་མི་ནུས་པར་འཛིན་པ་དང་བཞིའོ།    ༈    །འོ་ན་འདི་དག་གཉེན་པོ་བཅུ་དྲུག་དང་སྦྱོར་ཚུལ་ཡང་
གྲངས་འདི་ཁོ་ན་ལྟར་ཡིན་ནམ་ཞེ་ན། ཕྱི་མ་བཅུ་གཉིས་དེ་ལྟར་ཡིན་ཀྱང་དང་པོ་བཞི་ནི་མ་ཡིན་ནོ། །ཁ་ཅིག་སྟོང་བའི་རྣམ་པ་སྔོན་དུ་བཏོན་ཏེ་གཙང་བའི་བདག་དོན་གཞན་གྱིས་སྟོང་བའི་ཕྱིར། ཞེས་བཀོད་པ་ནི་ལུང་མ་བསྟན་ཡིན་ན་ལེགས་

[012A]༄༅། །ཀྱི༑ གཙང་བར་འཛིན་པ་དང། སྟོང་བའི་རྣམ་པ་གཉིས་སྦྱོར་དགོས་པར་འདོད་ན་མི་རིགས་ཏེ། བསྒྲུབ་ལས། དེ་ལ་རྣམ་པ་གཅིག་ནི་ཕྱིར་ཅི་ལོག་གཅིག་གི་གཉེན་པོའོ། །རྣམ་པ་གཅིག་ནི་ཕྱིན་ཅི་ལོག་
གཉིས་ཀྱི་གཉེན་པོའོ། །རྣམ་པ་ཐ་མ་གཉིས་ནི་ཕྱིན་ཅི་ལོག་ཐ་མ་གཅིག་གི་གཉེན་པོ་ཡིན་ནོ། །ཞེས་དང། མཁས་གྲུབ་རྟོག་དཀའི་སྣང་བ་ལས། རྟག་པར་འཛིན་པའི་གཉེན་པོ་མི་རྟག་པ་དང་གཙང་བ་དང་བདེ་བར་འཛིན་པའི་གཉེན་པོ་
སྡུག་བསྔལ་དང། བདག་ཏུ་འཛིན་པའི་གཉེན་པོར་རྣམ་པ་ལྷག་མ་གཉིས་བསྟན་ནོ། །ཞེས་གསུངས་ཤིང། རེད་མདའ་བའི་ཀུན་བཏུས་ཊཱིཀྐར་ཡང། གཙང་བ་དང་བདེ་བའི་གཉེན་པོ་ནི་སྡུག་བསྔལ་གྱི་རྣམ་པ་གཅིག་སྟེ། གཙང་བ་དང་བདེ་
བ་ནི་ཡིད་དུ་འོང་བའི་རྣམ་པར་ཞུགས་པ་ཡིན་ལ། སྡུག་བསྔལ་ནི་དེ་དང་འགལ་བ་ཡིད་སུན་འབྱིན་པའི་རྣམ་པར་ཞུགས་པའི་ཕྱིར་ཞེས་གསུངས་པའི་ཕྱིར་རོ། ཡང་བློ་གསལ་བར་རློམ་པ་འགའ་ཞིག་གིས་འགོག་པའི་སྟེང་གི་ལོག་ཞུགས་ཐ་མ་ལ། གསེར་
འཕྲེང་ལས། ཐར་བ་གཏན་མི་ལྡོག་པ་མིན་ནོ་སྙམ་དུ་ལྟ་བ་ཞེས་གསུངས་པས་ལོག་ཞུགས་འདི་བྱེ་སྨྲ་ལ་ཡང་བཞག་དགོས་ཏེ་དེས་དགྲ་བཅོམ་ཉམས་པ་ཁས་ལེན་པའི་ཕྱིར་ཞེས་སྨྲ་བ་ནི་རྣམ་པར་མ་བརྟགས་པ་སྟེ། ངེས་འདོད་པའི་ཚུལ་ནི་ལམ་བསྒོམ་
སྟོབས་ཀྱིས་རེ་ཞིག་ཐར་ཡང། སླར་ཉམས་པ་ནི་ལམ་ལམ་ཞུགས་པའི་གནས་སྐབས་དང་ཁྱད་མེད་དུ་སོང་ནས་ཕྱིར་ཡང་འཁོར་བར་འཁྱམས་པར་འདོད་པ་ཡིན་ལ། བྱེ་སྨྲའི་ལུགས་ནི་འདི་འདྲ་གཏན་མ་ཡིན་པའི་ཕྱིར་ཏེ། མཛོད་ལས། འབྲས་ལས་

[012B] །བྱ་བ་མ་ཡིན་དེ་མི་བྱེད། །ཅེས་དང། གང་སྤེལ་ལས། དགྲ་བཅོམ་པ་ཉིད་ལས་ཡོངས་སུ་ཉམས་པ་ཡང་སྐྱེ་བར་འགྱུར་ན། ཚངས་སྤྱོད་འདི་ལ་ལེགས་སྦྱད་ཅིང་།ཞེས་བྱ་བ་འདི་ལ་ཡིད་བརྟན་དུ་མི་རུང་བར་འགྱུར་རོ། །ཞེས་སོགས་གསུངས་
ཤིང། དེར་མ་ཟད་གྲུབ་མཐའ་གོང་མས་ཐེག་དམན་དགྲ་བཅོམ་གྱིས་ཡིད་ལུགས་བླངས་ཏེ་རྫོགས་བྱང་སྒྲུབ་པར་འདོད་པ་ཡང་ཉན་རང་གི་མྱང་འདས་ལ་སྐུར་འདེབས་སུ་བཤད་པ་སོགས་ཕྱག་རྒྱ་བཞི་དང་འགལ་བའི་སྐྱོན་བརྗོད་ཚུལ་རྟོག་གེ་འབར་བ་ལས་བྱུང་
བས་སོ། །གཞན་རྣམས་གོ་སླ་བས་མ་སྤྲོས།    ༈   ཆོས་སོ་སོས་འགོག་ཚུལ་ཇི་ལྟ་བུ་ཡིན་ཞེ་ན་བཞི་ལས། དང་པོ་ནི་ཉེར་ལེན་གྱི་ཕུང་པོ་ལྔ་ཆོས་ཅན། མི་རྟག་སྟེ། རེས་འགའ་སྐྱེ་བའི་ཕྱིར། སྡུག་བསྔལ་བ་ཡིན་ཏེ། ལས་
ཉོན་གྱི་གཞན་དབང་ཅན་ཡིན་པའི་ཕྱིར། སྟོང་བ་ཡིན་ཏེ། བྱིན་གྱིས་རློབ་པ་པོའི་བདག་དོན་གཞན་གྱིས་དབེན་པའི་ཕྱིར། བདག་མེད་བ་ཡིན་ཏེ། མི་རྟག་དུ་མ་གཞན་དབང་ཅན་ཡིན་པའི་ཕྱིར། དེ་དག་སྟོན་པར་རྣམ་འགྲེལ་ལས། དེ་ནི་རེས་འགའ་དམིགས་
བའི་ཕྱིར། །མི་རྟག་གཉེས་བའི་སྟོན་ཕྱིར་དང། །རྒྱུད་དབང་ཕྱིར་ཡང་སྡུག་བསྔལ་ཡིན། །བདག་མིན་བྱིན་གྱིས་བརླབས་པའང་མིན། །རྒྱུ་མིན་བྱིན་གྱིས་རློབས་པ་མིན། །ཞེས་པ་ནས། དེ་ནི་རྟག་རྣམས་ལ་ཡོད་མིན། །ཞེས་བྱུང།    ༈    སྲེད་བ་
ཆོས་ཅན། རྒྱུ་ཡིན་ཏེ། ཡང་སྲིད་ཀྱི་བག་ཆགས་འཇོག་བའི་རྩ་བ་ཡིན་པའི་ཕྱིར། ཀུན་འབྱུང་ཡིན་ཏེ། འགྲོ་བ་སོ་སོར་དུས་ཡང་ཡང་བསྐྱེད་པའི་ཕྱིར། རབ་སྐྱེ་ཡིན་ཏེ། འགྲོ་བ་ལྔའི་སྐྱེ་གནས་སོགས་མི་འདྲ་བ་བསམ་མི་ཁྱབ་སོ་སོར་སྐྱེད་ནུས་བའི་ཕྱིར། རྐྱེན་༄༅། །ཡིན་ཏེ་ཉེར་ལེན་གཙོ་བོ་ལས་ཡིན་ཀྱང་ཁྱོད་ཀྱིས་དེ་ལ་གསོས་བཏབ་པའི་སྒོ་ནས་སྲིད་པ་གཞན་དང་གཞན་འགྲུབ་པས་འཁོར་བ་ལས་མི་འདའ་བར་བྱེད་པའི་ཕྱིར། ཕྱི་མ་ལ་སྲིད་སྲེང་གཙོ་ཆེ་བར་
རྣམ་བཤད་དང་ཚད་མའི་ལམ་ཊིཀ་ལས་གསུངས་ལ། གོང་དུ་དྲངས་བའི་མདོར་སྲེད་པ་ཡང་འབྱུང་བ་ཞེས་སོགས་ཀྱི་དོན་སོ་སོར་བྲལ་ཏེ་རྟག་པར་སྲེད་པའི་རྒྱུ་དང། བདེ་བ་དང་གཙང་བར་སྲེད་པའི་ཀུན་འབྱུང་དང་རབ་སྐྱེ། བདག་སྲེད་ཀྱིས་རྐྱེན་གྱི་བྱ་
བསྔར་བཤད་པ་དེ་ལྟར་བྱེད་པར་ཀུན་བཏུས་དར་ཊིཀ་ལས་གསུངས་པ་ནི་བསྡུ་བའི་དགོངས་པ་སྟེ། དེ་ཉིད་ལས། ཅིའི་ཕྱིར་ཀུན་འབྱུང་བདེན་པ་ལ་རྣམ་པ་བཞིས་བལྟ་བར་བྱ་ཞེ་ན། སྨྲས་པ། སྲེད་པ་རྣམ་པ་བཞིའི་ཕྱིར་ཏེ། དེ་ཡང་རྟག་པ་དང། བདེ་
བ་དང། གཙང་བ་དང། བདག་ཏུ་སྲེད་པའི་བྱེ་བྲག་ལས་སོ་ཞེས་གསུངས་ཤིང་འགོག་ལམ་ཡང་དེ་ལྟར་སྦྱར་རོ། །རྣམ་འགྲེལ་དངོས་ཟིན་དང་སྦྱོར་ན་སྡུག་བདེན་གྱི་སྐབས་བཞིན་ཉེར་ལེན་གྱི་ཕུང་པོ་རྩོད་གཞིར་བཟུང་བ་བདེ་སྟེ། དེ་ཆོས་ཅན། རྒྱུ་དང་
བཅས་ཏེ། རེས་འགའ་སྐྱེ་བའི་ཕྱིར། རྟག་པ་གཅིག་བུའི་རྒྱུ་ལས་མ་བྱུང་སྟེ། རྟག་པ་ལ་རིམ་དང་ཅིག་ཅར་དོན་བྱེད་བའི་ནུས་པ་མེད་པའི་ཕྱིར། ཞེས་སོགས་སུ་སྦྱར་རོ།    ༈    །དེ་ལ་དང་པོ་ནི། རེ་འགའ་བ་ཉིད་ཡིན་བས་ན། །སྡུག་
བསྔལ་འདི་རྒྱུ་བཅས་ཉིད་འགྲུབ། །ནས། མཐོང་བ་ལ་ནི་རྒྱུ་མཚན་ཡིན། །ཞེས་པའི་བར་བྱུང།    ༈    རྟག་རྣམས་བཀག་ཕྱིར་དབང་ཕྱུག་ལ། །སོགས་པ་ལས་ཀྱང་སྲིད་མིན་ཏེ། །ནུས་བ་མེད་ཕྱིར། ཞེས་བྱུང། འདི་

[013B] གཞན་སྔ་ཐར་པ་ཁས་ལེན་པ་རྣམས་ཀྱི་འགལ་འདུའི་གཙོ་བོ་ནི། སྡུག་བསྔལ་ལྡོག་ནུས་པར་འདོད་བཞིན་དུ་དེའི་རྩ་བ་མཐར་གཏུག་པ་བདག་དང་གཙོ་བོ་སོགས་རྟག་པ་གཅིག་པུར་སྨྲ་བ་འདི་ཡིན་ཏེ། སྤྱིར་རྒྱུ་
འབྲས་འཇོག་ཚུལ་ནི། ཐོག་མར་འགྲུབ་པའི་ཚེ་ན་ཡང་རྒྱུ་སྔར་མེད་གསར་སྐྱེས་ལས་འབྲས་བུ་སྔར་མེད་གསར་དུ་སྐྱེ་ཞིང། འགག་པའི་ཚེ་ཡང་སྣུ་མ་ཟད་བའི་མ་རི་མེ་ཤི་བ་ལྟར། རྒྱུ་འགག་པ་ལས་རིམ་གྱིས་འབྲས་བུ་ཡང་འགག་པར་
འགྱུར་རིགས་པ་ལ། །རྒྱུ་རྟག་པར་འདོད་ན་རྣམ་གཞག་དེ་ལྟ་བུ་མི་རུང་སྟེ། གོང་དུ། རྟག་ལ་ལྡོག་པ་མེད་པའི་ཕྱིར། །ནུས་པ་ཉིད་ཀྱང་ལྡོག་བར་དཀའ། །ཞེས་གསུངས་པ་ལྟར། རྟག་པ་ནི་ཡུལ་དུས་འགར་ཡང་ལྡོག་པ་མི་སྲིད་པས། དེའི་
རྩ་བ་ཅན་གྱི་སྡུག་བསྔལ་ལྡོག་པར་སྨྲས་པ་ཡང་ཚིག་ཙམ་ལས་དོན་རྣམ་པ་ཐམས་ཅད་དུ་རིགས་པས་མི་འགྲུབ་བོ། །དེར་མ་ཟད་རྟག་པ་ལ་འབྲས་བུ་སྐྱེད་པའི་ནུས་མེད་ཅིང། གལ་ཏེ་ཡོད་ན་རྣམ་པ་ཐམས་ཅད་དུ་ཡོད་དགོས་པས་འབྲས་བུ་
སྡུག་བསྔལ་ཡོད་རྟག་ཏུ་གྲུབ་བཞིན་པར་འགྱུར་གྱི་རེས་འགའ་འགག་ཞིང་དེ་ནས་ཡང་རྐྱེན་འཛོམས་པ་ན་ཡང་དང་ཡང་དུ་ཀུན་འབྱུང་བ་དེ་ལྟ་བུ་མི་རིགས་ཞེས་པའི་དོན་ནོ།    ༈    །རྣམ་པ་ལྷག་མ་གཉིས་ནི། །དེ་ཡི་ཕྱིར། །སྲིད་འདོད་རྒྱུ་ཡིན་གང་
གི་ཕྱིར། །ནས། དེ་ཡོད་ན་ཡོད་མེད་ཕྱིར་རོ། །ཞེས་པའི་བར་ཏེ་འདིར་རྩོད་སྤོང་སོགས་མང་བསམ་བྲིས་ཏེ་ཊཱིཀྐ་དག་ལས་ཤེས་པར་བྱའོ། །འདི་ལ་འགའ་ཞིག་ཉེར་ལེན་གྱི་ཕུང་པོ་འདི་བཅུ་པ་སྲིད་པ་དང། དེ་སྲིད་ལེན། དེ་འཕེན་བྱེད་ལས། དེ་

[014A]༄༅། །ཐོག་མའི་མ་རིག་པ་ལས་བྱུང་བར་རྟོགས་པ་ན་རིམ་བཞིན་རྐྱེན། རབ་སྐྱེ། རྒྱུ་ཀུན་འབྱུང་རྣམས་རྟོག་པར་བཤད་དོ་།དེ་ལྟར་སྦྱོར་ན་འདིར་རྒྱུ་ཞེས་པ་རྩ་བ་ལ་བཤད་པ་མང་ཞིང། སྲིད་པའི་རྩ་བ་ཕྲ་རྒྱས་ཞེས་
འབྱུང་བས་ཐོག་མའི་མ་རིག་པ་དང། དེ་ནས་ཀུན་འབྱུང་གི་སྐབས་འདིར་མང་ཚིག་དང་ཟློས་སྒྲ་དུ་མ་འབྱུང་ཞིང། ལས་ལས་འཇིག་རྟེན་སྣ་ཚོགས་སྐྱེས། །ཞེས་འབྱུང་བས་འཕེན་བྱེད་ལས་དང། དེ་ནས་སྲེད་ལེན་གཉིས་རྐྱེན་དུ་མདོ་སོགས་
དུ་མར་གསལ་ཞིང། དེས་གསོས་བཏབ་ནས་ལས་ནུས་པ་མཐུ་ཅན་དུ་གྱུར་པ་ལ་སྲིད་པར་བཞག་པ་ཡིན་པས། དེ་ལ་རབ་སྐྱེ་ཞེས་སྦྱར་ན་ཚིག་གི་ནུས་པའང་ཐོན་པ་འདྲ་ཞིག་འབྱུང་ལ། གོང་གི་གཙང་བར་སྲེད་པ་དང་སྟོང་པའི་རྣམ་པ་སྤྲེལ་བ་ཡང་ད་
རྒྱལ་གྱི་གཉེན་པོར་ཁམས་ཀྱི་རབ་དབྱེ་བསྒོམ་པར་གསུངས་པ་དང་སྦྱར་ནས་བཤད་པ་ཅུང་ཟད་བྱེད་ནུས་མདོ་ཀྱང་གཞུང་སྤྱི་བབས་ལས་དེ་ལྟར་མི་འབྱུང་བས་སྙིང་ཁམས་ཆེར་མི་རུང་སྟེ། རྒྱལ་འབྱམས་པ་མགོན་པོའི་རྒྱུད་བླ་མ་ལས། གང་ཕྱིར་རྒྱལ་
ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། །མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག་ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་
པ་བྱེད་པར་འགྱུར། །ཞེས་ཁྲིམས་སུ་བཅས་པའི་ཕྱིར་རོ།    ༈    །གསུམ་པ་འགོག་པའི་བཞི་ནི། སྡུག་བསྔལ་གཏན་ཟད་པའི་བྲལ་བ་ཆོས་ཅན། འགོག་པའི་རྣམ་པ་ཡིན་ཏེ། དགག་བྱ་སྡུག་བསྔལ་སྤངས་པའི་བྲལ་བ་ཡིན་པའི་ཕྱིར། ཞི་བ་ཡིན་ཏེ། སྤང་བྱ་

[014B] གྱ་ནོམ་པ་ཡིན་ཏེ། དེ་ལྟར་སྡུག་བསྔལ་དང་ཉོན་མོངས་མཐའ་དག་སྤངས་པའི་འཕྲལ་ཕུགས་ཀུན་ཏུ་དགེ་ཞིང་གཙང་བ་ཡིན་པའི་ཕྱིར་ངེས་པར་འབྱུང་བ་ཡིན་ཏེ། དེ་དག་སྤངས་པ་སླར་མི་ལྡོག་པའི་
ཆོས་ཅན་གྱི་ཐར་པ་ཡིན་པའི་ཕྱིར། དེ་དག་སྟོན་པར། རྣམ་འགྲེལ་ལས། དེ་ནི་གཏན་དུ་བ་མིན་ཏེ། །ནས། སྤོང་ལ་དེ་ནི་རྟག་པར་སྨྲོས། །ཞེས་འབྱུང་ལ། ཀུན་ལས་བཏུས་སུ་འགོག་པ་ཉོན་མོངས་དང་ཞིབ་སྡུག་བསྔལ་དང་བྲལ་བའི་ཆ་
ནས་གསུངས་སོ།    ༈    །བཞི་བ་ལམ་གྱི་བཞི་ནི། བདག་མེད་མངོན་སུམ་དུ་རྟོགས་པའི་ཤེས་རབ་ཆོས་ཅན། ལམ་ཡིན་ཏེ། ཐེག་པ་གསུམ་གྱིས་བགྲོད་བ་གཅིག་པའི་ཐར་ལམ་ཡིན་པའི་ཕྱིར། རིག་པ་ཡིན་ཏེ། ཉོན་མོངས་པ་མ་
རིག་པའི་དངོས་ཀྱི་འགལ་ཟླའི་གཉེན་པོ་ཡིན་པའི་ཕྱིར། སྒྲུབ་པ་ཡིན་ཏེ། སེམས་ལོག་པར་འཕྲོ་བ་བཀག་ནས་གནས་ལུགས་ཀྱི་སྟེང་དུ་སྒྲུབ་སྟེ། དེ་མངོན་སུམ་དུ་རྟོགས་པའི་ཡེ་ཤེས་ཡིན་པའི་ཕྱིར་ངེས་འབྱིན་ཡིན་ཏེ། སླར་མི་ལྡོག་པའི་ཐར་
པའི་གནས་སུ་ཕྱིན་བྱེད་ཡིན་པའི་ཕྱིར། དེ་དག་སྟོན་པར། རྣམ་འགྲེལ་ལས། བཤད་ཟིན་ལམ་དེ་གོམས་པ་ལས། །ཞེས་པ་ནས། ཐལ་བ་བཞིན་དུ་མ་ངེས་ཕྱིར། །ཞེས་གསུངས་སོ། །དེ་དག་ནི་སོ་སོའི་ཁྱད་ཆོས་རྣམས་སྒྲུབ་ཚུལ་ཡིན་ལ། འགོག་
ལས་རང་ལྡོག་ནས་སྒྲུབ་ཚུལ་སྦྱོར་ངག་ཏུ་དྲིལ་ན་འདི་ཡིན་ཏེ། །དང་པོ་ནི་རང་ཉིད་འགྲིབ་བྱེད་ཀྱི་མི་མཐུན་ཕྱོགས་སྟོབས་ལྡན་ཡོད་ན། དེ་འཕེལ་བ་ལས་རང་ཉིད་རིམ་གྱིས་གཏན་ཟད་དུ་འགྲོ་བ་ཡོད་པས་ཁྱབ་སྟེ། དཔེར་ན་མེ་དང་ཉེ་བའི་གྲང་འབྲས་

[015A]༄༅། །ཟད་པ་མཐོང་བ་བཞིན། སྡུག་བསྔལ་གྱི་ཕུང་པོ་འདི་ཡང་ཟད་པ་ཡོད་དེ། འདིའི་རྩ་བ་བདག་འཛིན་ལ་གནོད་བྱེད་སྟོབས་ལྡན་བདག་མེད་རྟོགས་པའི་ཤེས་རབ་དམགས་པའི་ཕྱིར། དེ་སྐད་དུ་འགྲིབ་དང་ཕུལ་བྱུང་བརྟེན་
པ་ཀུན། །མི་མཐུན་ཕྱོགས་དང་བཅས་ཉིད་ཕྱིར། །དེ་གོམས་པ་ལས་བདག་འགྱུར་བས། །ལ་ལར་ཟག་པ་ཟད་པར་འགྱུར། །ཞེས་སོ། །འདིའི་བདག་འཛིན་ཞེས་པ་ཆོས་ཀྱི་བདག་འཛིན་ལ་ཁ་སྤོས་ཏེ་ཐམས་ཅད་མཁྱེན་པ་སྒྲུབ་པའི་སྦྱོར་དག་ཀྱང་རྣམ་
འགྲེལ་ཊིཀ་ཆེན་དང་ཚད་མའི་བརྗེད་བྱང་དུ་གསུངས་ལ། སྟོབས་ལྡན་ཞེས་པའི་དོན་ནི་སེམས་ཀྱི་རང་བཞིན་འོད་གསལ་བ། ཞེས་འབྱུང་བ་ལྟར་རང་བཞིན་ལ་ཞུགས་མ་ཞུགས་ཀྱི་དབང་གིས་རྒྱ་བརྟེན་ཡོད་མེད་ཡིན་གྱི་གནས་སྐབས་ཀྱི་མངོན་ལྐོག་
ལྟ་བུ་མིན་ཏེ། ཐུབ་དགོངས་ལས། འོ་ན་སྐྱོན་དང་ལྡན་པ་ལ་ཡོན་ཏན་སྦྱོར་བ་ཇི་ལྟ་བ་བཞིན་དུ་ཡོན་ཏན་དང་ལྡན་པ་ལ་སྐྱོན་སྦྱོར་བས་འཁོར་བ་ལས་ངེས་པར་འབྱུང་བ་མེད་དོ་ཞེ་ན། མ་ཡིན་ཏེ། ནས། ཡོན་ཏན་རྣམས་དངོས་པོའི་རང་བཞིན་ཡིན་པ་ཉིད་ཀྱི་ཕྱིར་
དང༑ སྐྱོན་རྣམས་ནི་ཕྱིན་ཅི་ལོག་པའི་ཕྱིར་རོ་ཞེས་དང། ལེགས་བཤད་སྙིང་པོ་ལས། དངོས་པོ་དེ་ཁོ་ན་ཉིད་ཀྱང་འཐད་པའི་སྒྲུབ་པའི་རིགས་པའི་སྒྲུབ་བྱེད་དང་ལྡན་པའི་ཕྱིར་རོ། །ཞེས་པའི་དོན་དུ་ཤེས་དགོས་སོ།    ༈    །ལམ་བདེན་སྒྲུབ་བྱེད་ནི་
བདག་མེད་རྟོགས་པའི་ཤེས་རབ་ཆོས་ཅན། གོམས་བྱེད་ཀྱི་ཡན་ལག་དད་ན་བྲལ་བར་བྱས་ན་གོམས་བྱའི་དོན་ལ་གསལ་སྣང་མཐར་ཐུག་པར་འགྱུར་ཏེ། དེ་ལྟར་གོམས་པར་བྱས་ཕྱིན་འབད་རྩོལ་བསྐྱར་མ་ལ་མི་ལྟོས་པའི་སེམས་ཀྱི་ཆོས་ཡིན་པའི་

[015B] དཔེར་ན་འདོད་ཆགས་བཞིན། དེ་སྐད་དུ་ཡང། གོམས་ལས་ཁྱད་པར་འགྱུར་ན་ཡང། །ནས། གོམས་ལས་བརྩེ་བའི་བདག་ཉིད་དོ་།ཆགས་བྲལ་ཆགས་དང་ཡིད་ལོག་བཞིན། །ཞེས་སོ། །དེ་ལྟར་ན་བདེན་བཞིའི་བླང་དོར་ཕྱིན་ཅི་མ་ལོག་པའི་སྒོ་ནས་
ཐར་པ་དང་ཐམས་ཅད་མཁྱེན་པའི་གོ་འཕང་ཞིག་སྒྲུབ་པར་འདོད་ནས་ལམ་གྱི་འགོངས་གཤོག་པས་སྡེ་དང། དེ་དག་གི་གནད་རིགས་པ་སྒྲུབ་པ་དཔལ་ཆོས་ཀྱི་གྲགས་པའི་གཞུང་ལུགས་རྣམས་ལའི་འདུ་འདྲིས་པར་བྱ་དགོས་པ་དཔྱོད་ལྡན་གྱིས་ཐུགས་ལ་
བཅངས་པ་མཁྱེན་མཁྱེན་ཞེས་གསོལ་བ་འདེབས་པ་ལགས།    ༈   དེ་དག་རྟོགས་པའི་རིམ་པ་ནི། བསྡུ་བ་ལས། དེ་ལ་ཤེས་པ་མངོན་པར་རྟོགས་པ་ནི། བདེན་པ་མཚན་ཉིད་མི་འདྲ་བ་དག་ལ་ཤེས་པ་འབྱུང་བའི་གོ་རིམ་གྱིས་འབྱུང་ངོ། །ཞེས་
གསུངས་ཤིང། མཚན་ཉིད་འདྲ་མི་འདྲའི་དོན་ཡང། དེ་ཉིད་ལས་སྡུག་བསྔལ་གྱི་བདེན་པ་མཚན་ཉིད་གཉིས་ཀྱིས་ཡོངས་སུ་ཤེས་པར་བྱ་བ་ཡིན་ཏེ། རང་གི་མཚན་ཉིད་དང། སྤྱིའི་མཚན་ཉིད་ཀྱིས་སོ། །དེ་ལས་གཞན་པ་དག་ནི་རང་གི་མཚན་ཉིད་ཁོ་ནས་
ཏེ་ཞེས་གསུངས་ཏེ་འགོག་ལམ་དང་ཀུན་འབྱུང་གསུམ་ནི་རང་གི་མཚན་ཉིད་ཁོ་ན་དང་སྦྱར་བས། ཁྱད་ཆོས་བཞི་ཚན་རྣམས་དངོས་ཤུགས་ཅི་རིགས་པའི་སྒོ་ནས་ཅིག་ཅར་རྟོགས་པར་འགྱུར་ལ། སྡུག་བདེན་གྱི་ཁྱད་ཚོས་བཞིན་རིམ་ཅན་ཁོ་ན་ཡིན་ནོ། །དེ་
སྐད་དུ། རྣམ་འགྲེལ་ལས། སྟོང་ཉིད་ལྟ་བས་གྲོལ་འགྱུར་གྱི་།བསྒོམ་པ་ལྷག་མ་དེ་དོན་ཡིན། །དེ་ཕྱིར་མི་རྟག་ལས་སྡུག་བསྔལ་།སྡུག་བསྔལ་ལས་ནི་བདག་མེད་གསུངས། །ཞེས་གསུངས་སོ། །ཁ་ཅིག་དེའི་དོན་དུ་བསམ་ནས་སྟོང་པ་

[016A]༄༅། །བདག་མེད་གཉིས་རྟོགས་པའི་བློ་ནི་གྲོལ་ལམ་དངོས་གཞི་ཡིན་ལ་གཞན་བདུ་བཞི་སྨིན་བྱེད་ཡིན་པས་དེའི་སྔོན་དུ་འགྲོ་དོགས་ཟེར། ལ་ལས་བདག་འཛིན་ལྷན་སྐྱེས་ཀྱི་ཞེན་ཡུལ་བཀག་པའི་བདག་མེད་ཕྲ་མོ་རྟོགས་པ་
ལ་དེ་དག་སྔོན་དུ་འགྲོ་དགོས་པའི་དོན་ཡིན་གྱི། འདིའི་སྟེང་བདག་མེད་གཉིས་ནི་ཀུན་བཏགས་ཀྱི་ཞེན་ཡུལ་བཀག་ཙམ་ཡིན་ལ། འགོག་བདེན་གྱི་ཡང་སྔོན་དུ་རྟོགས་དགོས་ཏེ། སྡུག་བསྔལ་གྱི་རྩབ་བདག་འཛིན་སྤོང་ནུས་སུ་ཤེས་པ་ལ་
དེ་ལ་གནོད་བྱེད་ཡོད་ཚུལ་ཤེས་དགོས་ཤིང། དེ་ལ་དེས་བཟུང་བ་ལྟར་མེད་ཚུལ་ཤེས་དགོས་པའི་ཕྱིར་ཟེར། འདིས་ནི་ལུགས་སྔ་མ་ལེགས་པར་ཁེགས་ཤིང། སྨྲ་བ་པོ་རང་ཉིད་ལ་ཡང་མཚུངས་ཏེ་ལམ་རིམ་ལས། ཀུན་བཏགས་ཀྱི་མ་རིག་པ་ནི་
གྲུབ་མཐའ་སྨྲ་བདེ་དག་ཁོ་ན་ལ་ཡོད་པས་འཁོར་བའི་རྩ་བར་མི་འཐད་པའི་ཕྱིར། ཞེས་གསུངས་པས་ན་སྡུག་བསྔལ་གྱི་རྩ་བར་གྱུར་བའི་བདག་འཛིན་ནི་ལྷན་སྐྱེས་ལས་འོས་མ་འདས་ཤིང། དེ་ལྟ་ན་འགོག་བདེན་རྟོགས་ཁམ་དེས་དེས་བཟུང་
བ་མི་འཐད་པར་རྟོགས་ཀྱང་ཞེན་ཡུལ་མ་ཁེགས་པ་ནི་ཡ་མཚན་ནོ་།གཞན་ཡང། རྣམ་འགྲེལ་ཐར་ལམ་གསལ་བྱེད་དང་རྣམ་ངེས་དར་ཊིཀ་གཉིས་ཀར། ཀུན་འབྱུང་སྤོང་ནུས་སུ་མཐོང་བ་བདག་མེད་པར་རྟོགས་པ་ལ་རག་ལས་པས་ཞེས་
དང༑ ཕར་ཕྱིན་ལམ་བསྒྲིགས་ལས། དེ་ནས་སྡུག་བསྔལ་གྱི་རྩ་བ་བདག་འཛིན་སྤོང་ནུས་མི་ནུས་བཏགས་པ་ན། བདག་ཅུང་ཟད་ཀྱང་མེད་པར་མཐོང་ནས་བདག་འཛིན་སྤོང་ནུས་པར་ཁོང་དུ་ཆུད་དེ་ཞེས་སོགས་ལུང་དང། འགོག་བདེན་དེ་

[016B] སེམས་རང་བཞིན་གྱིས་འོད་གསལ་བའི་རྟགས་ཀྱིས་དྲི་མ་གློ་ཕུར་པར་སྒྲུབ་པ་དང་ལམ་བདེན་གྱི་ཁྱད་ཆོས་རྣམས་སྒྲུབ་པའི་ཚེ་རྩད་གཞིར་བདག་མེད་རྟོག་པའི་ཤེས་རབ་བཟང་བ་སོགས་རིགས་པས་ཀྱང་ཁེགས་ཤིང། ཡོངས་སུ་
གྲགས་པ། ལམ་རིམ་བསྡུས་དོན་ལས་ཀྱང། ཀུན་འབྱུང་འཁོར་བའི་འཇུག་རིམ་མ་བསམ་ན། །འཁོར་བའི་རྩ་བ་གཅོད་ཚུལ་མི་ཤེས་པས་།ཞེས་རྣམ་བཅད་དེ་ལྟར་གསུངས་པས་ཀུན་འབྱུང་བསམ་པ་ན་འཁོར་བའི་རྩ་བ་གཅོད་ཚུལ་ཤེས་པ་ཡོངས་
གཅོད་ལ་གྲུབ་པའི་ཕྱིར། འོ་ན་རྒྱལ་ཚབ་རྗེའི་ཚད་མའི་བརྗེད་བྱང་ལས། སྟོང་ཉིད་ལྟ་བས་གྲོལ་འགྱུར་གྱི། །བསྒོམ་པ་ལྷག་མ་དེ་དོན་ཡིན། །ཞེས་བཤད་པའི་རྣམ་པ་ལྷག་མ་རྣམས་ནི་བདག་མེད་རྟོགས་པའི་ཤེས་རབ་བསྐྱེད་པའི་ཐབས་ཀྱི་རྒྱུར་
ཡོངས་སུ་སྦྱོང་བྱེད་ཀྱི་ཡན་ལག་ཡིན་ཏེ། ཀུན་འབྱུང་སོགས་ལ་ཕྱིན་ཅི་ལོག་ཏུ་སྒྲོ་འདོགས་པའི་སྒྲོ་འདོགས་བསལ་ནས་བདག་མེད་གོམས་པར་བྱེད་པའི་ཕྱིར་རོ། །ཞེས་གསུངས་པ་ཅི་ཞེ་ན་བཤད་པར་བྱ་སྟེ། འདིའི་རྩ་བའི་མདོ་ལས། དགེ་སློང་དག་
གཟུགས་རྟག་པ་ཡིན་ནམ་མི་རྟག་པ་ཡིན། བཙུན་པ་མི་རྟག་པ་ལགས་སོ། །གང་མི་རྟག་པ་དེ་བདེ་བ་ཡིན་ནམ་སྡུག་བསྔལ་ཡིན། བཙུན་པ་སྡུག་བསྔལ་བ་ལགས་ཏེ། གང་མི་རྟག་པ་དེ་ནི་སྡུག་བསྔལ་བ་རྣམ་པར་འཇིག་པའི་ཆོས་ཅན་ལགས་སོ། །དེ་ལ་
འདི་ནི་ངའོ་འདི་ནི་ངའི་བདག་གོ་ཞེས་པ་ལྟར་རུང་ངམ། བཙུན་པ་མ་ལགས་སོ། །ཞེས་མི་རྟག་སྡུག་བསྔལ་གཉིས་ལས་གཞན་སྔོན་དུ་མ་གསུངས་ཤིང། འདི་ཡང་དེ་དང་སྦྱོར་དགོས་པ་ནི་གོང་དུ་དྲངས་པ་ལྟར་འཕྲོ་དེ་མ་ཐག་ཏུ། དེ་ཕྱིར་ཞེས་དང། གསུངས་

[017A]༄༅། །ཞེས་པས་འགྲུབ་བོ། །དེའི་རྒྱུ་མཚན་གྱིས་ཐར་ལམ་གསལ་བྱེད་དང་ཊིཀ་ཆེན་གཉིས་ཀར་ཡང་བསྒོམ་བ་ལྷག་མ་ཞེས་པའི་ཐད་དུ་འདུས་བྱས་མི་རྟག་པར་རྟོགས་པ་དང་ཟག་བཅས་སྡུག་བསྔལ་དུ་རྟོགས་པ་
གཉིས་ལས་གཞན་མ་གསུངས་པ་དང། བརྗེད་བྱང་འདི་ཉིད་ལས་ཀྱང། མི་རྟག་པ་དང་སྡུག་བསྔལ་གཉིས་ངེས་དགོས་པར་གསུངས་པ་ནི། སྔར་བཤད་པ་ལྟར་བདག་མེད་ངེས་པའི་ཕྱོགས་ཆོས་བསྒྲུབ་པའི་ཡན་ལག་ཏུ་འགྱུར་བ་ལ་དགོས་
པ་ཡིན་ཞིང། རྣམ་པ་ལྷག་མ་རྣམས་བདག་མེད་པའི་རྣམ་བ་སྦྱོར་བྱེད་དུ་བཤད་པའི་དོན་ཡང་དེ་ཉིད་ཡིན་ཏེ་འཆད་པར་འགྱུར་རོ་།ཞེས་གསུངས་པ་ཤིན་ཏུ་མཐུན་པའི་ཕྱིར་རོ། །འོ་ན་ཀུན་འབྱུང་ལ་སྒྲོ་འདོགས་པ་སོགས་བསལ་དགོས་པར་གསུངས་
པ་ཅི་སྙམ་ན་སྐྱོན་མེད་དེ། སྡུག་བསྔལ་རྒྱུ་མེད་དུ་འཛིན་པ་སོགས་ནི་ཀུན་འབྱུང་ལ་བརྟེན་པའི་སྒྲོ་འདོགས་ཡིན་པས། གོང་དུ་རྣམ་འགྲེལ་དངོས་ཟིན་དང་སྦྱར་ཏེ་རེས་འགའ་སྐྱེ་བའི་རྟགས་སོགས་ཀྱི་འགོག་ཚུལ་བཤད་པ་ཡང་འདིའི་ཕྱོགས་
ཆོས་སྒྲུབ་པའི་ཡན་ལག་ཏུ་འགྱུར་བའི་དོན་ཡིན་ལ། དེའི་རིགས་པའི་གནད་ནི་མི་རྟག་སྡུག་བསྔལ་གཉིས་ཀྱིས་སྒྲུབ་ཚུལ་དུ་འདུས་པའི་ཕྱིར། ལོགས་སུ་མ་བྱས་ཀྱང་འགལ་བ་མེད་པས་ལུང་སྔ་མ་རྣམས་དང་མི་མཐུན་པ་མེད་དོ། །སོགས་སྒྲ་སྨོས་པ་ཙམ་
གྱིས་འགོག་ལམ་གྱི་ཁྱད་ཆོས་ཀྱང་སྡུག་དགོས་དོན་མེད་ལ་དེའི་སྒོ་ནས་གོམས་པར་བྱེད་པ་ལ་དེའི་སྒོ་ནས་གསར་རྟོག་དགོས་པའི་ཁྱབ་པ་ཚངས་པས་ཀྱང་མི་འགྲུབ་བོ། །གཞན་ཡང་སྡུག་བསྔལ་བདེན་པའི་ཁྱད་ཆོས་ཀྱི་སྟོང་བདག་མེད་གཉིས་ཀུན་བཏགས་ཀྱི་

[017B] འདི་གཉིས་བདག་མེད་རགས་བ་ཁོ་ནར་བཤད་ན་ཡང་མི་འཐད། འདིར་བསྟན་སྒྲོ་འདོགས་དེ་བློ་ཀུན་བཏགས་ཁོ་ནར་བཤད་ན་ཡང་མི་འཐད་པའི་ཕྱིར། དང་པོ་གྲུབ་སྟེ། འདིའི་སྟོང་པ་ལ་ཉོན་
མོངས་པའི་དངོས་གཉེན་བར་ཆད་མེད་ལམ་གྱི་འཛིན་སྟངས་སུ་བྱ་རྒྱུའི་བདག་མེད་ཞིག་ཡོང་ཞིང། དེ་ལ་འཁོར་བའི་རྩབ་བདག་འཛིན་ལྷན་སྐྱེས་ཀྱི་ཞེན་ཡུལ་བཀག་ཙམ་ཞིག་དགོས་པའི་ཕྱིར་ཏེ་ཀུན་བཏུས་དར་ཊིཀ་ལས། སྟོང་པ་ནི་གང་ཞིག་
མངོན་གསུམ་དུ་རྟོགས་ནས་ཉོན་སྒྲིབ་སྤོང་ནུས་པའི་གང་ཟག་གི་བདག་མེད་ཡིན་ལ་ཞེས་གསུངས་པའི་ཕྱིར། གཉིས་པ་གྲུབ་སྟེ། ཚད་མའི་བརྗེད་བྱ་ལས། སྒྲོ་འདོགས་བཅུ་དྲུག་པོ་དེ་དག་ཕལ་ཆེར་ཀུན་བཏགས་ཀྱིས་བསྡུས་པ་ཡིན་ནོ། །ཞེས་གསུངས་
པ་གང་ཞིག་ཕྱི་མ་བཅུ་གཉིས་ལ་ཀུན་བཏགས་ལས་འོས་མེད་ཅིང་དང་པོ་བཞི་ཡང་མཐའ་གཅིག་ཏུ་ཀུན་བཏགས་ཡིན་ན་ཕལ་ཆེར་ཞེས་སྨོས་དོན་མེད་པའི་ཕྱིར། འོ་ན། དེ་ཉིད་ལས། སྔར་བདག་མེད་སྒྲུབ་པའི་རྟགས་སུ་བཀོད་པའི་ཕུང་
པོ་དང་རང་བཞིན་གཅིག་ཐ་དད་ཀྱིས་སྟོང་པ་ནི། སྡུག་བསྔལ་བདེན་པའི་ཁྱོད་ཆོས་སུ་བསྟན་པའི་སྟོང་པ་བདག་མེད་དང་དོན་གཅིག་ལ། ངོ་བོ་དང་དོན་གཞན་གྱི་བདག་ཏུ་སྒྲོ་འདོགས་པའི་ཀུན་བཏགས་ཀྱི་བདག་འཛིན་གྱི་ཞེན་ཡུལ་བཀག་པ་ཡིན་ཞིང་
བསྒྲུབ་བྱར་བཟུང་བ་ནི་བདག་འཛིན་ལྷན་སྐྱེས་ཀྱི་ཞེན་ཡུལ་བཀག་པའི་བདག་མེད་དོ། །ཞེས་གསུངས་པ་ཇི་ལྟར་དྲངས་ཞེ་ན། དེ་ནི་གཙོ་ཆེ་བའི་དོན་དུ་སྔར་དྲངས་པ་ཉིད་ཀྱིས་ཤེས་སོ། །གཙོ་ཆེ་ཚུལ་ཡང་འདི་ཡིན་ཏེ་སྤྱིར་རང་གི་ཕུང་སོགས་ལན་པས་བསྒྱུར་བ་

[018A]༄༅། །པོར་འཛིན་པ་ཙམ་ཞིག་ནི་ངར་འཛིན་མཐའ་དག་ལ་ཡོད་ཅིང། ཐལ་འགྱུར་བ་མ་གཏོགས་པས་ནི། མཆོག་གཞན་དོན་དུ་གཉེར་ཕྱིར་དང། །ཞེས་སོགས་ལྟར་ངར་འཛིན་ལ་བདག་ད་ཕུང་པོ་ཟོང་ལྟར་བརྗེད་བེར་ཞེན་
པ་ཡོད་པས་ངོ་བོ་ཐ་དད་ཀྱི་འཛིན་ཚུལ་ཚང་བར་འདོད་ཀྱང་དེ་ནི་བློ་ལྡན་སྐྱེས་ཀྱི་སྣང་ཚུལ་ཡིན་གྱི་དཔྱད་ནས་བཞག་པ་མ་ཡིན་ལ། འདིར་ནི་སྟོང་བདག་མེད་གཉིས་ཀྱི་སྒྲུབ་བྱེད་དང་བདག་མེད་སྒྲུབ་པའི་ཚེ་ངོ་བོ་གཅིག་ཐ་དད་ཕྱེ་
ནས་འགོག་པ་གཉིས་གཅིག་ཏུ་བྱས་པ་རིགས་པའི་འཕུལ་གནད་གཅིག་དུ་འགྲོ་བའི་དབང་དུ་བྱས་པ་ཡིན་པས། དེ་ལྟར་དཔྱད་ནས་རྣམ་པར་འཇོག་པ་ནི་འཐད་འཛིན་ཀུན་བཏགས་སུ་འགྲོ་སྟེ་འདི་དག་གི་ཚུལ་ཤིན་ཏུ་གལ་ཆེ་ཡང་
ཞིབ་བར་གཞན་དུ་བཤད་འདོད་པས་འདིར་མ་སྤྲོས།    ༈    དེ་དག་གོམས་པའི་ལམ་བགྲོད་ཚུལ་ནི། ཐོག་མར་རགས་པའི་མི་རྟག་སོགས་བསྒོམས་པས་ཚེ་འདི་ཡུན་རིང་དུ་མི་གནས་ཤིང་ཤི་ནས་ཀྱང་གར་འགྲོ་གཏོལ་
མེད་ལ། གལ་ཏེ་ངན་སོང་དུ་སྐྱེས་ན་དེའི་སྡུག་བསྔལ་བཟོད་གླག་མེད་པའི་ཚུལ་བསམས་ཏེ། དེ་ལས་སྐྱོབ་པའི་སྐྱབ་དཀོན་མཆོག་ལ་ཡིད་ཆེས་པའི་སྐྱབས་འགྲོ་ཤུགས་དྲག་པོ་དང། དགེ་བཅུའི་བྱང་དོར་ལ་བརྩོན་པ་སོགས་ཆུང་ངུ་དང་
ཐུན་མོང་བའི་ལམ་ལ་བློ་ལེགས་པར་སྦྱོང་ཞིང། དེ་རྗེས་གནས་སྐབས་དགེ་བའི་དབང་གིས་ལྷ་མིའི་མངོན་མཐོ་ཙམ་ཞིག་ཐོབ་ཀྱང་ཕུགས་འཁོར་བ་འདི་ལས་གང་གཏན་དུ་ཐར་བ་ཞིག་མ་བྱུང་ན་སྲིད་པའི་བདེ་བ་དེ་ནི་རིག་ཟར་གྱི་འབབ་ཆུ་ལྟར་

[018B]ཡང་ལྟུང་བའི་ཚུལ་མི་རྟག་པ་དང་ཁྱབ་པ་འདུ་བྱེད་ཀྱི་སྡུག་བསྔལ་གཉིས་ཀྱི་སྒོ་ནས་བསམ་པས་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་ཤེས་པ་ན། དེ་ལྟ་བུའི་སྡུག་བསྔལ་གྱི་ལྗོན་པ་ཆེན་པོ་
དེ་ཉིད་རྒྱུ་གང་ལས་བྱུང་སྙམ་དུ་དབྱད་པས་སྲེད་པའི་བརླན་ལས་སྐྱེ་བར་ཤེས་ཏེ་ཀུན་འབྱུང་ལ་འཇུག་ཅིང། དེ་ཡང་རྐྱེན་ཙམ་ལས་རྩ་བ་མཐར་ཐུག་པ་མ་ཡིན་པས་ཕུགས་ལེགས་པར་བཙལ་བ་ན་བདག་འཛིན་ལ་ཐུག་པར་ཤེས་ཏེ། དེ་ཉིད་སྤོང་ནུས་མི་ནུས་དཔྱོད་ཅིང། དེ་ཡང་
རྒྱབ་བརྟན་ཡོད་མེད་ལ་ལྟོས་པས་དེའི་ཚུལ་བདག་མེད་སྒྲུབ་པའི་རིགས་པ་རྣམས་ཀྱིས་གནས་ཕབས་ཏེ། དོན་དང་མི་མཐུན་ཞིང་རྒྱང་བརྟེན་མེད་པར་ནམ་མཐོང་བ་ནི་རིང་པོར་མི་ཐོགས་པར་དེ་སྤོང་ནུས་དང། དེའི་རྗེས་ཐོག་ཉིད་དུ་དེ་སྤོང་བྱེད་ལམ་བདེན་ཀྱང་མངོན་
དུ་བྱ་ནུས་སུ་མཐོང་བར་འགྱུར་རོ། །འོན་ཀྱང་ཐེག་པ་མཆོག་གི་རིགས་ཅན་རྣམས་ནི་རང་ཁི་ན་སྡུག་བསྔལ་གྱིས་མནར་ཚུལ་དང་དེ་ལས་ཐར་བའི་ཐབས་ཙམ་ཞིག་དཔྱོད་པར་མི་བྱེད་ཀྱི། ལམ་སྒྲོན་ལས། རང་རྒྱུད་གཏོགས་པའི་སྡུག་བསྔལ་གྱིས། །གང་ཞིག་
གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད་།སྐྱེས་བུ་དེ་ནི་མཆོག་ཡིན་ནོ། །ཞེས་གསུངས་པ་ལྟར། རང་ཉིད་འཁོར་བའི་སྡུག་བསྔལ་གྱིས་མནར་ཚུལ་ལ་དམིགས་པའི་ཡིད་འབྱུང་ཤུགས་དྲག་པ་དེ་ཙམ་དུ། དེ་ལ་དཔགས་ནས་གཞན་
སྡུག་བསྔལ་གྱིས་མནར་བ་ན་མི་བཟོད་པའི་སྙིང་རྗེ་ཤུགས་སྐྱེ་ལ་དེ་ཅི་ཙམ་ཤུགས་དྲག་པ་དེ་ཙམ་དུ་དེ་དག་སྒྲོལ་བ་ཁུར་དུ་ཁྱེར་བའི་ལྷག་བསམ་ཤུགས་དྲག་ཅིང། དེ་ཡང་ད་ལྟ་རང་ལ་ནུས་པ་མེད་པར་མཐོང་ནས་ནམ་མཁའི་མཐའ་ཁྱབ་ཀྱི་སེམས་

[019A]༄༅། །ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པའི་བྱང་ཆུབ་ཀྱི་སེམས་རིན་པོ་ཆེ་འབྱུང་ལ། དེའི་ཚེ་ཐེག་པ་ཆེན་པོའི་ཚོགས་ལམ་དུ་ཞུགས་ཤིང་དེ་ནས་ཀྱང་དུས་མཐའ་ལས། གནས་ངན་ལེན་
ཕྱིར་སྲིད་རྒྱུའི་ཕྱིར། །གཞི་ཡི་ཕྱིར་དང་མ་རྨོངས་ཕྱིར་།བདེན་པ་གཞི་ལ་འཇུག་བྱ་བའི། །དྲན་པ་ཉེ་བར་བཞག་པ་བསྒོམ་།ཞེས་དང། རྒྱན་ལས། །དྲན་པ་ཉེར་གཞག་ནས་བཟུང་སྟེ། །ཞེས་པ་ལྟར་བདེན་པ་བཞི་ལ་བརྟེན་པའི་དྲན་པ་ཉེར་གཞག་བཞིས་བསྡུས་
པའི་ཚོགས་ལམ་ཆུང་འབྲིང་ཆེ་གསུམ་རིམ་གྱིས་འགྲོད་དེ། དེའི་འོག་ཏུ་དམིགས་པ་མི་རྟག་ལ་སོགས་པ། བདེན་པའི་རྟེན་ཅན་ཞེས་པ་ལྟར་བདེན་བཞིའི་གནས་ལུགས་ལ་ཞི་ལྷག་ཟུང་འབྲེལ་ཐོབ་པ་ན་སྦྱོར་ལམ་དུ་འཕོས་པ་ཡིན་པས་དེའི་སྐབས་སུ་ཡང་སྐབས་དང་
པོར་བཤད་པའི་རྣམ་པ་བཅུ་གཉིས་དང། སྐབས་བཞི་པར་བཤད་པའི་རྣམ་པར་ནམས་ཡམ་བྲལ་བར་བྱས་ཏེ་གོམས་པ་ལས་དྲོད་རྩེ་བཟོད་མཆོག་བཞི་རིམ་གྱིས་འབྱུང་ཞིང། དེའི་འོག་ཏུ་བདེན་དང་བདེན་ལ་བཟད་པ་དང། །ཞེས་སོགས་ལྟར་
བདེན་བཞིའི་གནས་ལུགས་མངོན་སུམ་དུ་མཐོང་བའི་མཐོང་ལམ་ཐོབ་ནས་དོན་དམ་པའི་ས་དང་པོ་རབ་ཏུ་དགའ་བ་ལ་འཇུག་ཅིང། མཐོང་མིན་གྱི་དོན་དེ་ཉིད་ཡང་དང་ཡང་དུ་གོམས་པས་དྲི་མ་མེད་པ་སོགས་ས་ལྷག་མ་རྣམས་ཀྱང་རིམ་གྱིས་བགྲོད་དེ་དྲི་མ་ཕྲ་བོ་
རྣམས་ལམ་གཞན་གྱིས་ཀྱང་སྦྱངས་ནས་མཐར་གཙང་བདེ་རྟག་བདག་དམ་པའི་ཕར་ཕྱིན་བཞིས་བསྡུས་འབྲས་བུ་ཆོས་ཀྱི་སྐུ་མངོན་དུ་བྱས་ཏེ་འཕྲིན་ལས་ལྷུན་གྱིས་གྲུབ་པའི་སྒོ་ནས་ལུས་ཅན་ཡོངས་ལ་ཕན་བདེའི་སྒོ་བརྒྱ་འབྱེད་པ་ཡིན་ནོ། །སྨྲས་པ། ལྷ་མིང་

[019B] །འགྲོ་བ་མ་རིག་གཉིད་ལས་སློང་བའི་ཕྱིར། །ཐར་པ་དམ་པའི་ལྡིང་ཁང་རྩེ་མོ་ནས་།བདེན་བཞིའི་ཆོས་ཀྱི་རྡ་སྒྲ་དང་པོར་བསྒྲགས། །དེ་སླད་གང་ཞིག་སྡུག་ཀུན་འགོག་ལམ་ཞེས། །བགྲང་བ་ཙམ་གྱིས་མིང་ངོམས་འཇུག་ལྡོག་ཚུལ། །ཤེས་
འདོད་སྐྱེ་བོ་ཡོད་ན་སྒྲོན་མ་འདི། །བཟུང་སྟེ་ཐར་བའི་ལམ་བཟང་བསྟེན་པར་རིགས། །འདིར་འབད་ལས་བྱུང་ལེགས་བྱས་གངྒཱམ། རྣམ་དཀར་ཀླུང་ཕྲན་སྟོང་དང་བཅས་པ་དེས། །དུག་ཅན་འགྲོ་བློའི་དྲི་མ་རབ་སྦྱངས་ནས། །མཐར་ཐུག་བྱང་ཆེན་རྒྱ་
མཚོར་འཇུག་གྱུར་ཅིག་ཅེས་བདེན་བཞིའི་རྣམ་གཞག་ཐར་འདོད་འཇུག་ཨྡོགྶ་མཁས་པའི་དགའ་སྟོན་ཞེས་བྱ་བ་འདི་ནི་དལ་འབྱོར་དོན་ལྡན་དུ་བགྱིད་པའི་མཁས་ཚུལ་ལ་གཅིག་ཏུ་གཞོལ་བ་རང་གི་གམ་བཅར་དཀའ་བཅུ་བ་ངག་དབང་མཆོག་ལྡན་གྱིས་སྔ་མོ་ནས་འདི་ལྟ་བུ་ཞིག་བྲི་དགོས་
ཞེས་ཡང་ཡང་བསྐུལ་བར་བརྟེན་ཆོས་སྨྲ་བ་དཀོན་མཆོག་བསྟན་པའི་སྒྲོན་མེས་རང་ལོ་ཉེར་དྲུག་པ་ལ་ཆོས་གྲྭ་ཆེན་པོ་བཀྲ་ཤིས་འཁྱིལ་གྱི་ཉེ་འདབས་བདེན་གནས་ཡིད་དགའ་ཆོས་འཛིན་བདྲིས་པའོ། །འདིས་ཀྱང་འཇམ་མགོན་བསྟན་པའི་སྙིང་པོ་ཕྱོགས་དུས་སུ་རྒྱས་པར་གྱུར་ཅིག་