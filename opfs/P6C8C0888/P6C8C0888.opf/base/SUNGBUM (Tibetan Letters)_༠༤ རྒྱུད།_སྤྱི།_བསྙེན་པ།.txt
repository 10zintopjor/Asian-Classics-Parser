
[113A]༄༅། །བསྙེན་ཡིག་དངོས་གྲུབ་རྒྱ་མཚོ་ཞེས་བྱ་བ་བཞུགས་སོ། །༄༅། །བླ་མ་དང་ཡི་དམ་གྱི་ལྷ་དབྱེར་མ་མཆིས་པའི་ཞབས་ལ་ཕྱག་འཚལ་ལོ། །འདིར་ཡི་དམ་ལྷའི་བསྙེན་བསྒྲུབ་བྱེད་ཚུལ་འཆད་
པ་ལ། སྤྱིར་བཤད་པ་དང། རྡོ་རྗེ་འཇིགས་བྱེད་ཆེན་པོའི་བསྙེན་པ་བྱེད་ཚུལ་བྱེ་བྲག་ཏུ་བཤད་པ་དང། ཞར་བྱུང་གཞན་བཤད་པའོ། །དང་པོ་ནི། དཔལ་གསང་བ་འདུས་པ་ལྷ་སོ་གཉིས་པ། རྡོ་རྗེ་
འཇིགས་བྱེད་ལྷ་བཅུ་གསུམ་མ། འཁོར་ལོ་སྡོམ་པ་ལྷ་དྲུག་ཅུ་རེ་གཉིས་པ་ལྟ་བུ་བླ་མེད་ཀྱི་རྒྱུད། ཀུན་རིགས་རྩ་བའི་ལྷ་སོ་བདུན་མ་ལྟ་བུ་རྣལ་འབྱོར་རྒྱུད། རྣམ་སྣང་མངོན་བྱང་ལྟ་བུ་སྤྱོད་རྒྱུད། ཚེ་དཔག་
མེད་ལྷ་དགུ་ལྟ་བུ་བྱ་རྒྱུད་ནས་བཤད་པའི་དཀྱིལ་འཁོར་གང་ཡང་རུང་བ་ཅིག་གི་ལྷའི་བསྙེན་པ་བྱེད་པ་ལ། ལམ་ཐུན་མོང་བས་རྒྱུད་སྦྱར་བ་སྔོན་དུ་བཏང་ནས། དཀྱིལ་འཁོར་དེར་འཇུག་པ་དང་དབང་བསྐུར་ཐོབ་
པ་སྔོན་དུ་འགྲོ་དགོས་ཏེ། དཔེར་ན་བུ་མེད་པའི་ཁྱིམ་པ་འབྱོར་བ་གཞན་ཇི་ལྟར་ཡོད་ཀྱང་རང་ཉིད་ཤི་བ་དང་ཁྱིམ་དེ་འཛིན་མཁན་རང་གི་རིགས་རྒྱུད་མེད་པས་སྟོང་པ་ལྟ་བུར་འགྱུར་བ་དང། པི་ཝང་ཤིང་དང་བགས་
པ་སོགས་གཞན་ཐམས་ཅད་ཚོགས་ཀྱང་རྒྱུད་མེད་ན་རྡུང་དུ་མི་རུང་བ་བཞིན། དབང་མ་ཐོབ་ན་སྔགས་བཟླས་པ་དང། ལྷ་བསྒོམ་པ་སོགས་ཀྱིས་ཀྱང་དངོས་གྲུབ་ཁྱད་པར་ཅན་འཐོབ་པར་མི་འགྱུར་བའི་ཕྱིར་
དཔལ་སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ཤི་བ་ཙམ་གྱིས་སྟོང་པ་ཉིད། དེ་བཞིན་དབང་དང་བྲལ་ན་ནི། ཡེ་ཤེས་ཀུན་གྱིས་སྟོང་པ་ཉིད། །དཔེར་ན་པི་ཝང་སྦྱོར་
ཀུན་ཚོགས། །རྒྱུད་དང་དྲལ་ན་རྡུང་མི་རུང། །དེ་བཞིན་དབང་དང་བྲལ་ན་ནི། །སྔགས་དང་བསམ་གཏན་འགྲུབ་མི་འགྱུར། ཞེས་གསུངས། དེ་ལྟར་དབང་མཐོབ་པར་བསྙེན་སྒྲུབ་བྱས་

[013B] སློབ་དཔོན་གང་ཞིག་གིས་རང་ཉིད་ཀྱིས་རྒྱུད་ལུང་འཆད་ཤེས་པའི་ང་རྒྱལ་ལམ་དེ་རྒྱུ་མཚན་དུ་བྱས་
ནས་དབང་མཐོབ་པ་ལ་རྒྱུད་དམ་མན་ངག་འཆད་པར་བྱེད་པ་དང། དབང་མཐོབ་པར་རྒྱུད་མཉན་པ་དང་མན་ངག་ཐོབ་པའི་སློབ་མདས་རྒྱུད་དོན་ཤེས་ཤིང་མན་ངག་དེའི་དོན་ཉམས་སུ་བླངས་པས་དངོས་གྲུབ་ཕྲ་མོ་ཐོབ་
ཏུ་ཟིན་ཀྱང་དེའི་དྲའ་སློབ་དཔོན་དང་སློབ་མ་གཉིས་ཀ་ཤི་མ་ཐག་དམྱལ་བར་འགྲོ་བའི་ཉེས་པ་ཆེན་པོ་འབྱུང་སྟེ། རྒྱུད་ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། བྱེ་མ་བ་རྩིར་ལ་མར་མེད་
བཞིན། གང་ཞིག་རྒྱུད་ལུང་ད་རྒྱལ་གྱིས། དབང་བསྐུར་མེད་བར་འཆད་བྱེད་པ། སློབ་དཔོན་སློབ་མ་ཤི་མཐག་དངོས་གྲུབ་ཐོབ་ཀྱང་དམྱལ་བར་འགྲོ། ཞེས་དང། རྒྱུད་རྡོ་རྗེ་འཕྲེང་བ་ལས་
ཡང་དག་དབང་བསྐུར་གྱིས་དབེན་ན། །སྒྲུབ་པོས་རྒྱུད་ཀྱི་དོན་ཤེས་ཀྱང། །སློབ་དཔོན་སློབ་མ་མཚུངས་པར་ནི། །མི་བཟད་དམྱལ་བ་ཆེན་པོར་འགྲོ། །ཞེས་གསུངས་པས་སོ། །དེ་ལྟར་དབང་
ཐོབ་ན་ཡང་ཐོབ་པ་ཙམ་གྱིས་མི་ཆོག་པར་རང་གིས་གང་ཁས་བླངས་པའི་སོ་ཐར་གྱི་སྡོམ་པ་དང་བྱང་སེམས་ཀྱི་སྡོམ་པ་སྲུང་བ་གཞིར་བྱས་ཀྱི་སྟེང་དུ། བླ་མེད་དང་རྣལ་འབྱོར་རྒྱུད་ཀྱིས་དབང་གང་ཡང་རུང་བ་ཞིག་
ཐོབ་ན་སྔགས་ཀྱི་སྡོམ་པ་དང་དམ་ཚིག་ཐམས་ཅད་སྲུང་དགོས་ལ། དེ་གཉིས་གང་ཡང་མཐོབ་པར་བྱ་སྤྱོད་ཀྱི་དབང་གང་ཡང་རུང་བཞིག་ཐོབ་པ་ཡིན་ན་སྔགས་སྡོམ་སྲུད་རྒྱུ་མེད་ཀྱང་སྔགས་ཀྱི་དམ་ཚིག་ལེགས་
པར་སྲུང་བ་ཞིག་དགོས་ཏེ། མཉམ་སྦྱོར་གྱི་རྒྱུད་ལས། དཀྱིལ་འཁོར་དུ་ནི་མ་ཞུགས་ཤིང། །དམ་ཚིག་རྣམས་ནི་སྤངས་པ་དང། །གསང་བའི་དེ་ཉིད་མི་ཤེས་པས། །བསྒྲུབ་ཀྱང་ཅི་ཡང་མི་འགྲུབ་

[114A]༄༅། །པོ། །ཞེས་གསུངས་པས་སོ། །གཞན་ཡང་བྱང་ཆུབ་ཀྱི་སེམས་ལ་བློ་མ་སྦྱངས་པ་དང། རྒྱུད་དང་མན་ངག་ལ་ཡིད་མི་ཆེས་པར་ཐེ་ཚོམ་ཟ་བ་དང། དམ་ཚིག་དང་སྡོམ་པ་རྣམས་
རྒྱལ་བས་གསུངས་པའི་བཀའ་བཞིན་དུ་སྲུང་བར་མི་བྱེད་པ་དང། ལྷ་དང་བླ་མ་ལ་དད་པ་བརྟན་པོ་མེད་པའི་སྐྱོན་བཞི་པོ་གང་རུང་དང་ལྡན་ན་ཡང་སྐལ་པ་བརྒྱ་ཕྲག་ཏུ་བསྙེན་སྒྲུབ་ལ་བརྩོན་པར་བྱས་ཀྱང་མི་འགྲུབ་
པས༑ བྱང་ཆུབ་ཀྱི་སེམས་མན་ངག་བཞིན་དུ་སྦྱངས་ནས་བློ་འབྱོངས་པ་དང། རྒྱུད་དང་མན་ངག་ལ་ཡིད་ཆེས་ནས་ཐེ་ཚོམ་དང་ཡིད་གཉིས་མེད་པ་དང། རྒྱལ་བས་འཇུག་ལྡོག་གི་བསླབ་པ་བཅས་པའི་
དམ་ཚིག་དང་སྡོམ་པ་རྣམས་ཇི་སྐད་གསུངས་པའི་བཀའ་བཞིན་དུ་མི་འདའ་བར་སྲུང་བ་དང། བསྒྲུབ་བྱའི་ལྷ་དང་དེའི་དབང་ལུང་མན་ངག་རང་ལ་སྟེར་བ་པོའི་སློབ་དཔོན་ལ་དད་པ་བརྟན་པོ་བཞི་དང་ལྡན་པ་ཅིག་
དགོས་ཏེ། རྒྱུད་རྡོ་རྗེ་རྩེ་མོ་ལས། སྐལ་པ་བརྒྱ་ཕྲག་དག་ཏུ་ནི། ཇི་སྙེད་མངོན་པར་བརྩོན་བྱས་ཀྱང། །གང་ཟག་བཞི་ནི་འཇིག་རྟེན་ཏུ། །བསྒྲུབ་ཀྱང་འགྲུབ་པར་ཡོངས་མི་འགྱུར། །བྱང་ཆུབ་
སེམས་ནི་མ་སྐྱེས་དང། །ཐེ་ཚོམ་ལྡན་པ་ཉིད་དང་ནི། །བཀའ་བཞིན་དུ་ནི་མི་བྱེད་པ། །དད་པ་མེད་ཉིད་འགྲུབ་མི་བགྱུར། ཞེས་གསུངས་པས་སོ། །དེ་ལ་བསྙེན་པ་ཞེས་པ་ནི། །རང་གི་ཐོབ་
བྱའམ་སྒྲུབ་བྱའི་ལྷ་དེ་དང་ཁད་ཉེ་བར་བྱེད་པ་སྟེ། མྱུར་དུ་ཐོབ་བྱེད་ཀྱི་ཐབས་ཅིག་ལ་ཟེར་བ་ཡིན་པས། གསང་བ་འདུས་པའི་རྒྱུད་ཕྱི་མ་ལས། ཐུན་མོང་མཆོག་གི་དབྱེ་བ་ཡིས། །བསྙེན་པ་རྣམ་པ་
གཉིས་སུ་འདོད། །ཐ་མལ་བ་ནི་རྡོ་རྗེ་བཞི། །མཆོག་ནི་ཡན་ལག་དྲུག་གིས་སོ། །ཞེས་གསུངས་པ་ལྟར་བླ་མེད་ལྟར་ན་རིམ་གཉིས་ཀྱི་རྣལ་འབྱོར་དང། རྣལ་འབྱོར་རྒྱུད་མན་ཆད་ལྟར་ན་མཚན་

[114B] བསྙེན་པ་བྱེད་
པ་ཡིན༑ དེ་ལྟན་ཡང་སྙིང་པོ་མདོར་བསགས་ལས། དཀྱིལ་འཁོར་མཆོག་གི་སློབ་དཔོན་གྱིས། སྔོན་དུ་བསྙེན་པ་ལ་འབད་ནས། །དེ་ནས་དཀྱིལ་འཁོར་དེ་ཉིད་ནི། །ཤིན་ཏུ་དུལ་བས་བརྟག་
པར་བྱ། །ལྷ་ནི་མཉེས་པར་མ་བྱས་ན། །བདག་ཉིད་རྣམ་པར་སུན་འབྱིན་ཡིན། །ཞེས་བསྙེན་པ་སྔོན་དུ་མ་སོང་བར་དབང་དང་རབ་གནས་སོགས་བྱས་ན་རང་གིས་རང་ལ་གནོད་པ་བྱེད་པ་ཡིན་པས་
ལྷ་མཉེས་པར་བྱ་བ་ལ་སོགས་པའི་དོན་དུ་བསྙེན་པ་ལ་འབད་དགོས་པར་གསུངས་པ་དང། རྣམ་སྣང་མངོན་བྱང་གི་རྒྱུད་ལས་ཀྱང། ཡེ་ཤེས་རླབས་པོ་ཆེའམ་ནི། ཡང་ན་མངོན་ཤེས་ལྔ་པོ་དང་
རིག་སྔགས་འཆང་འགྱུར་དངོས་གྲུབ་དང། ཚེ་རིང་གཞོན་ནུར་འགྱུར་བ་གང། །གལ་ཏེ་ཐོབ་པར་འདོད་ན་ནི། །ཇི་སྲིད་འདི་ནི་མ་བསྙེན་པར། །དེ་སྲིད་ཐོབ་པར་མི་འགྱུར་རོ། །ཞེས་ཡེ་
ཤེས་རླབས་པོ་ཆེ་སྟེ་ཐམས་ཅད་མཁྱེན་པའི་ཡེ་ཤེས། མངོན་ཤེས་ལྔའམ། རིགས་སྔགས་འཆང་གི་དངོས་གྲུབ་དང་ཚེ་རིང་བ་སོགས་ཀྱི་དངོས་གྲུབ་གང་དང་གང་ཐོབ་པར་འདོད་ན་ཡང་བསྙེན་པ་
སྔོན་དུ་མ་བྱས་པར་མི་འཐོབ་ཅེས། རྒྱུད་སྡེ་གོང་འོག་ཐམས་ཅད་ལས་སྔོན་དུ་བྱ་བ་གལ་ཆེ་བར་གསུངས་པའི་བསྙེན་པ་ནི། དཀྱིལ་ཆོག་རྡོ་རྗེ་འཕྲེང་བ་ལས། ཐམས་ཅད་མཁྱེན་པའི་ལམ་ཤེས་པས་
སྔོན་དུ་བསྙེན་པ་ཚོགས་སོག་ཅིང། བགེགས་ནི་རྣམ་པར་ཉམས་བྱེད་ན། བསྙེན་པ་མེད་པས་དངོས་གྲུབ་མེད། དེ་ཕྱིར་རིམ་གཉིས་དེ་ཉིད་རིག་དབེན་པར་ཡང་དག་གནས་ནས་ནི། ལྷ་ཡི་

[115A]༄༅། །འཁོར་ལོ་བསྐོམ་པར་བྱ། །སྐྱོན་དེ་ཡི་གསང་སྔགས་བཟླས།འཁོར་ལོའི་གཙོ་བོའི་འབུམ་བཟླས་ཤིང། །ཡང་ན་རང་གི་ལྷ་ཡི་འབུམ། །དཀྱིལ་འཁོར་བ་ཡི་ཁྲི་
ཡིན་ཏེ། །འདི་ནི་སྔོན་དུ་བསྙེན་པར་བརྗོད། །ཅེས་བླ་མེད་ལྟར་ན་རིམ་པ་གཉིས་ཀྱི་ལམ་གྱི་རྣམ་བཞག་ཤེས་པའི་གང་ཟག་གིས་དབེན་པའི་གནས་སུ་ཐོག་མར་ལྷའི་དཀྱིལ་འཁོར་བསྒོམ་སྟེ་དེ་རྗེས་སྔགས་
བཟླ་བར་གསུངས་ཤིང། སྔགས་རིམ་ལས་ཀྱང། ཐུན་བཞིའི་རྣལ་འབྱོར་ལ་འབད་པའི་སྒོ་ནས་ལྷའི་ང་རྒྱལ་དང་གསལ་སྣང་སྒྲུབ་པ་ནི་བསྙེན་པའི་གཙོ་བོ་ཡིན་ཏེ། འདི་ཇི་ལྟར་བྱ་བ་རྒྱས་པར་
བསྐྱེད་རིམ་གྱི་སྐབས་སུ་བཤད་པར་བྱའོ། །ཞེས་སྔོན་དུ་བྱ་བའི་བསྙེན་པ་ལའང་ལྷའི་ང་རྒྱལ་དང་གསལ་སྣང་བསྒྲུབ་པ་གཙོ་བོ་ཡིན་པར་གསུངས་པ་དང། ལེགས་གྲུབ་ཀྱི་རྒྱུད་ལས་ཀྱང། །རིགས་
དང་རང་བཞིན་མཐུ་རྣམས་དང། །ལས་ཀྱང་རྣམ་པར་དཔྱད་ནས་ནི། །རང་གི་ཡིད་དང་མཐུན་པ་ཡི། །གསང་སྔགས་ལ་ནི་བསྙེན་པ་བརྩམ། ཞེས། རིགས་གསུམ་གྱི་དཀྱིལ་འཁོར་དུ་
དབང་ཐོབ་པ། བྱང་སེམས་ཀྱི་སྡོམ་པ་དང་སྔགས་ཀྱི་དམ་ཚིག་དང་ལྡན་པ། བསྙེན་པ་ཇི་ལྟར་བྱ་བའི་རིམ་པ་ལྷ་བསྒོམ་པ་དང་བཟླས་པ་བྱེད་ཚུལ་སོགས་ལ་མཁས་པ། ཡིད་དང་མཐུན་པའི་
གནས་དང་སྒྲུབ་གྲོགས་སོགས་ཚང་བར་བྱས་ནས་སྔོན་དུ་བསྙེན་པ་བྱ་ཞེས་གསུངས་པས་རྒྱུད་སྡེ་རང་རང་གི་ལྷ་བསྒོམ་ཚུལ་ཤེས་པར་བྱས་ནས་ལྷ་བསྒོམ་པ་དང་སྔགས་བཟླ་བ་སྦེལ་མར་བྱེད་པའི་བསྙེན་
པ་བྱེད་དགོས་པས་ལྷ་བསྒོམ་ཚུལ་ནི་སྒྲུབ་ཐབས་དང་སྐྱེད་རྫོགས་སོགས་ལས་ཤེས་པར་བྱ། སྔགས་བཟླ་ཚུལ་ལ་བགྲང་འཕྲེང་ནི་བླ་མེད་ལྟར་ན་སམ་བཧུ་ཊའི་རྒྱུད་ལས། ཤེལ་དང་ཉ་ཕྱིས་མུ་ཏིག་དང་

[115B] །ཞི་བའི་ལས་ལ་ཁྱད་པར་དུ། །ཕྲེང་བ་ཡི་ནི་མཚན་ཉིད་དོ། །གསེར་དང་དངུལ་དང་ཟངས་དག་དང། །པདྨའི་ས་བོན་ཁྱད་པར་དུ། རྒྱས་པ་ལ་ནི་འཕྲེང་བ་ཉིད། རྣམ་པར་
མཁས་པས་བགྲང་བར་བྱ། །གུར་གུམ་ལ་སོགས་དྲི་སོགས་ཀྱིས། དྲི་ནི་ཐམས་ཅད་ཁྱད་པར་དུ། བསྒྲུབས་ཤིང་རིལ་བུ་བྱས་ནས་ནི། དབང་ལ་ཡོངས་སུ་རབ་ཏུ་གྲགས། རུ་ར་ཀཤ་དང་ལུང་ཐང་དང། དེ་བཞིན་
སྐྱེས་པའི་རུས་པ་ཉིད། དྲག་པོའི་ལས་ལ་སྦྱར་བ་བྱ། ཞེས་དང། ཞི་རྒྱས་དབང་དང་མངོན་སྤྱོད་ལ། པོ་དེ་ཙེ་ནི་ལས་ཀུན་བྱེད། ཅེས་གསུངས་པ་ལྟར་གྱི་རྒྱུད་དང། ཡང་དེ་ཉིད་ལས། སྔགས་ཀྱི་
སྒྲུབ་པ་ལྔ་བཅུ་སྟེ། དབང་ལ་དེ་ཡི་ཕྱེད་ཉིད་དོ། །བརྒྱ་ཕྲག་གཅིག་ནི་ཞི་བ་ལ། དེ་བཞིན་རྒྱས་ལ་ལྷག་པ་བརྒྱད། མངོན་སྤྱོད་ལ་ནི་དྲུག་ཅུ་ཉིད། ཁྱད་པར་དུ་ནི་ལས་ལ་སྦྱར། ཞེས་ཁྱད་པར་གྱི་ལས་དང་རྗེས་
སུ་མཐུན་པས་ལས་ཐམས་ཅད་པའི་སྔགས་སྒྲུབ་པའི་དོན་དུ་ཕྲེང་རྡོག་གི་གྲངས་ལྔ་བཅུ་བྱ་བ་སོགས་གྲངས་དང། རྒྱུད་རྡོ་རྗེ་མཁའ་འགྲོ་ལས། གསེར་གྱི་སྐུད་བས་བརྒྱུ་བར་བྱ། ལས་རྣམས་ཀུན་བྱེད་དགེ་བ་
ཡིན༑ ཡང་ན་རས་བལ་སྐུད་པ་ནི། བུ་མོ་གཞོན་ནུ་གཟུགས་མཛེས་ཤིང། ཡན་ལག་ཤིན་ཏུ་རྫོགས་པ་དང། བློ་གྲོས་ལྡན་ཞིང་དག་འཇམ་སྨྲ། །དེ་ཡིས་བཀལ་བའི་སྐུད་པས་བརྒྱུ། སྔགས་ཀྱི་
དངོས་གྲུབ་གྲོལ་བར་འགྱུར། ཞེས་འཕྲེང་ཐག་དང། སཾ་བཧུ་ཊ་ལས། འཕྲེང་བ་ཀུན་གྱིས་དགྲ་བཅོམ་པ། མཆོད་རྟེན་སྟེང་དུ་རབ་ཏུ་བརྟག་མཆོད་རྟེན་ཆོས་ཀྱི་དབང་པོའི་ཕྱིར། སྟེང་དུ་ཡང་
ནི་ཆོས་ཀྱི་དབྱིངས། །ཞེས་འཕྲེད་རྡོག་རྣམས་དགྲ་བཅོམ་པར་མོས་པ་དང། མདོ་འཛིན་ཆོས་སྐུ་དང། དེའི་སྟེང་དུ་ཏོག་ཆོས་ཀྱི་དབྱིངས་ངོ་བོ་ཉིད་སྐུར་མོས་པ་བྱ་དགོས་ཚུལ་དང། ལག་མཐིལ་

[116A]༄༅། །ཉི་མ་བསམ་ནས་ནི། །དབྱངས་ཡིག་དང་པོ་ལ་སོགས་པ། །ལག་པའི་དབུས་སུ་རྣལ་འབྱོར་བས། །བསྒོམ་ཞིང་བདུད་རྩི་ཡི་གེའི་ནང། །འོད་ཟེར་འཕྲོས་པ་དུ་མ་དང། །ཁ་
དོག་དཀར་པོ་བསམ་ནས་ནི། །སོར་མོ་རྡོ་རྗེ་རྩེ་མོ་སྟེ། །གཡོན་པ་པདྨ་འདབ་མར་བསྒོམ། །པདྨ་རྡོ་རྗེ་སྙོམ་འཇུག་པའི། །ཁ་སྦྱར་དབུས་སུ་འཕྲེང་བཞག་ལ། །ཀུན་གྱི་དེ་ཉིད་བསྒོམ་བྱ་ཞིང། །ཕྲེང་བ་
བྱིན་གྱིས་རླབས་པར་བྱ། །ཞེས་དང། སཾ་བཧུ་ཊ་ལས། ཕྱོགས་དང་འཚམས་ནི་བརྒྱད་རྣམས་ཀྱི། །དབུས་སུ་དགུ་བ་སངས་རྒྱས་ཀྱི། །ལྟ་ནི་དགུ་སོགས་སྲ་དབུལ། །ལྷ་དགུས་བྱིན་གྱིས་བརླབ་པར་
བྱ། །ཞེས་འཕྲེང་བ་དང་ཕྲེང་ཐག་བྱིན་རླབས་བྱེད་ཚུལ་དང། རྡོ་རྗེ་མཁའ་འགྲོ་ལས། །ཞི་བ་ལ་ནི་འཛུབ་མོར་བཞག་རྒྱས་ལ་གུད་མོར་དགལ་བར་བྱ། །དབང་དུ་བྱ་ལ་སྲིན་ལག་གསུངས། །མཐའ་
མལ་ནི་མངོན་སྤྱོད་བྱ། །མཐེ་བོད་ལྕགས་ཀྱུར་བྱས་ནས་ནི། །ལྷ་རྣམས་ཐམས་ཅད་འགྲུབ་པར་བསམ། །ཤིན་ཏུ་མཉམ་གཞག་སྔགས་བཟླས་ན། །འགྲུབ་འགྱུར་འདིར་ནི་ཐེ་ཚོམ་མེད། །ཅེས་
འཕྲེང་བའོ་དྲེན་པའི་ཚེ་སོར་མོ་གང་ལ་དག་ལ་བ་དང་གང་གིས་འདྲེན་པའི་དམིགས་པ་དང་བཅས་པ་རྣམས་གསུངས་པ་ལྟར་སྐབས་དང་སྦྱར། རྒྱུད་སྡེ་འོག་མ་ལྟར་ན་ཕྲེང་བའི་རྒྱུད་དེ་བཞིན་གཤེགས་པའི་རིགས་ལ་བོ་དེ་
ཙེ༑ པདྨའི་རིགས་པ་པདྨའི་སྙིང་པོ། །རྡོ་རྗེའི་རིགས་ལ་རུ་རཀྵ་མཆོག་དང་མ་འབྱོར་ན་ལུང་ཐང་དང་དུང་དང་ཤེལ་དང་མུ་ཏིག་དང། བྱི་རུ་དང་ནོར་བུ་དང་བསོ་དང་ཁམ་བ་ལས་བྱུང་བ་དང་ས་བོན་སྣ་ཚོགས་པ་
ཡང་རུང་བར་ལེགས་གྲུབ་ལས་གསུངས་ཤིང། ཞ་ཉེ་དང་ཟངས་དང་མཁར་བ་ཡང་རུང་བར་དཔུང་བཟང་ལས་བཤད། གྲངས་ནི་སྟོང་རྩ་བརྒྱད་དམ། བརྒྱ་རྩ་བརྒྱད་དམ། ང་བྮིའམ། ཉེར་གཅིག་

[116B] ལྷ་རྣམས་མཆོད་པ་བྱས་ནས་འཕྲེང་བ་སྙིམ་པར་བཅུག་ལ། བླ་མ་དང་ལྷ་ལ་ཕྱག་བྱས་ནས་རིགས་གསུམ་གྱི་སྔགས་གང་ཡང་རུང་བ་བརྒྱ་རྩ་
བརྒྱད་བཟླས་ཏེ་བྱིན་གྱིས་བརླབས་པར་གསུངས་པ་ལྟར་བྱ། བཟླས་པའི་དམིགས་པ་ནི་བླ་མེད་ལྟར་ན། རྡོ་རྗེའི་བཟླས་པ། མོ་བོའི་བཟླས་པ། ཁྱོགས་ཀྱི་བཟླས་པ། ཁྲོས་པའི་བཟླས་པ། གོང་བུའི་བཟླས་པ། དམ་ཚིག་
གི་བཟླས་པ་སྟེ་དྲུག་ལས། དང་པོ་ནི། སྔགས་ཀྱི་ཚིག་དག་ཏུ་མི་བརྗོད་པར་ཡིད་བཟླས་བྱེད་པ། གཉིས་པ་ནི་སྙིང་པོ་སོགས་དྲག་ཏུ་བརྗོད་པ་སྟེ་སྙིང་པོ་སོགས་གསུམ་གྱི་བཟླས་པ། གསུམ་པ་ནི་རང་གི་
ཐུགས་ཀའི་ས་བོན་ལས་སྔགས་ཀྱི་ཕྲེང་བ་ཐོག་ནས་གསང་གནས་ཀྱི་རྡོ་རྗེའི་རྩེ་ནས་ཡུམ་གྱི་པདྨར་ཞུགས་པ་ཡང་སོང་ནས་ལྷ་མོའི་ཞལ་ནས་རང་གི་ཞལ་དུ་ཞུགས་ཐུགས་ཀའི་ས་བོན་ལ་ཐིམ་ནས་ཡང་སྔར་བཞིན་འཁོར་
བར་དམིགས་ནས་བཟླ་བ་དང། ཡང་ཆོས་ཐམས་ཅད་མཉམ་པ་ཉིད་ཀྱི་ང་རྒྱལ་གྱིས་སྔགས་འཕྲེང་རང་གི་ཞལ་དུ་ཞུགས་པ་རྡོ་རྗེ་ནས་ཐོན་པདྨར་སོང་བ་རྩ་དབུ་མ་ལས་གྱེན་ཏུ་བྱུང་སྟེ་ཡུམ་གྱི་ཞལ་ནས་རང་གི་ཞལ་དུ་
ཞུགས་ནས་འཁོར་བར་བསྒོམ་ཞིང་ཡི་གེ་ལྷོད་ཅིང་ཞི་བའི་འཕྲེང་སྔགས་བཟློབ། ཡང་དང་པོར་ཡུམ་གྱི་ཞལ་ནས་རང་གི་ཞལ་དུ་ཞུགས་ནས་སྔར་བཞིན་འཁོར་བར་བསྒོམ་པ་གསུམ་རྩ་སྔགས་ཀྱི་བཟླས་པ། བཞི་
པ་ནི། དང་པོ་ཡུམ་གྱི་ཞལ་དུ་ཞུགས་ནས་སྔར་བཞིན་འཁོར་བ་ཡི་གེ་རྣམས་སྡུག་ཅིང་རྩུབ་བའི་རྣམ་པ་ཅན་བཟླ་བ་ཡང་རྩ་སྔགས་ཀྱི་བཟླས་པ། ལྔ་པ་ནི། ཐུགས་ཀའི་ས་བོན་ལ་སྔགས་རྣམས་མགོ་གྱེན་བསྟན་
ཟླུམ་པོར་བསྐོར་བ་མར་མེའི་འཕྲེང་བ་བཞིན་དུ་ཡིད་ཀྱིས་བཀོད་དེ་སེམས་ཀྱིས་བྲིས་པ་བཞིན་འོད་ཟེར་འབར་བར་བསམ་ནས་ཟློབ། དྲུག་པ་ནི། ཐུགས་ཀའི་ས་བོན་ལ་སྙིང་པོ་དང་ཉེ་སྙིང་གིས་བསྐོར་བ་ལས་དཀྱི་
[117A]༄༅། །འཁོར་བའི་ལྷའི་ཚོགས་སམ་འོད་ཟེར་སྤྲོས་ཏེ་འགྲོ་བའི་དོན་བྱས་ནས་སྔགས་དང་ལྷན་ཅིག་ཏུ་འཕྲེང་བའི་སྐུད་པ་འདྲེན་པའི་ཚུལ་གྱིས་འཇུག་པའི་རླུང་གིས་སྙིང་པོའི་ས་བོན་ལ་གཞུགས་ཅིང་ལྷ་
སོ་སོའི་སྔགས་བརྗོད་པ་རྫོགས་པ་ན་སླུད་པར་བསམ་ནས་ཟློ་བ་སྟེ་འདི་གཉིས་གསུམ་ཀའི་བཟླས་པའོ། །རྒྱུད་སྡེ་འོག་མ་ལྟར་ན། ཡི་གེའི་གཟུགས་ལ་དམིགས་པའི་བཟླས་བརྗོད་དང། ཡི་གེའི་སྒྲ་ལ་དམིགས་
པའི་བཟླས་བརྗོད་གཉིས། དང་པོ་ལ་མདུན་གྱི་ལྷའི་ཐུགས་ཀའི་ཡི་གེའི་གཟུགས་ལ་དམིགས་པ་དང། རང་གི་སྙིང་ཀའི་ཡི་གེའི་གཟུགས་ལ་དམིགས་པ་གཉིས། གསུམ་པོ་དེ་རེ་རེ་ལ་ཤུབ་བུའི་བཟླས་པ་དང་
ཡིད་བཟླས་གཉིས་གཉིས་ཡོད་པར་བཤད་ཅིང། སྔགས་ཕྲེང་ལས་འོད་ཟེར་འཕྲོས་པས་སངས་རྒྱས་མཆོད་པ་དང། སེམས་ཅན་གྱི་དོན་བྱེད་པར་དམིགས་པ་ཡང་བཤད་དོ། །བཟླས་པའི་ཚེ་མྱུར་བུལ་དང་
སྒྲ་ཆེ་ཆུང་སོགས་ཇི་ལྟར་བྱ་བ་ནི་དཔལ་འབྲས་རྡོ་རྗེས། གསལ་བར་ཞེས་པ་ནི་གུག་སྐྱེད་དང་ཚིག་དང་ཡོངས་སུ་མ་བྲལ་བ་སྟེ། རིང་བར་མ་ཡིན། དལ་བར་མ་ཡིན། དབུགས་རྡུབ་པ་དང་འབྱིན་པས་ཀྱང་གནོད་
པར་མ་གྱུར་བ་དང། དབང་པོ་དང་རྩོལ་བས་བསྐྱོད་པའི་སྒྲ་ཆེ་ཉམ་ཡིན་པ་སྟེ། ཞེས་གསུངས་ཤིང། དཔུང་བཟང་གི་རྒྱུད་ལས། བཟླས་བརྗོད་བྱེད་ཚེ་མི་མྱུར་མི་དལ་ཞིང། སྒྲ་ཆེར་མ་ཡིན་ཧ་ཅང་ཆུང་
བས་མིན༑ སྨྲ་ཞིང་མ་ཡིན་གཞན་དུ་གཡེང་བཞིན་མིན། གུག་སྐྱེད་གླ་དཀོར་ཚག་རྣམས་ཉམས་པས་མིན། ཞེས་གསུངས་པ་ལྟར་བྱ་དགོས་ལ་ཡང་དེ་ཉིད་ལས། ལེ་ལོ་འདོད་ཆགས་མི་དགེར་ལྡན་པའི་
སེམས། གང་དང་གང་དུ་གཡེང་ཞིང་རྒྱུ་བདག་དེ་དང་དེ་ནས་མྱུར་དུ་བཟློག་ནས་ནི། གསང་སྔགས་ཡི་གེ་མཆོག་ལ་ལེགས་པར་སྦྱར། ཞེས་གསུངས་པ་ལྟར་ཡིད་གཞན་དུ་མ་ཡེངས་པར་བྱ་དགོས་ཏེ་

[117B] གཞན་དུ་མི་འགྲོའི་སེམས་ཀྱི་ནི། དེ་ལྟའི་ཚུལ་དུ་བཟླས་པ་བྱ། ཡུལ་གཞན་བློ་ནི་འགྲོ་བ་ཡིས། སྐལ་བརྒྱར་བཟླས་ཀྱང་འབྲས་མི་འབྱིན། ཞེས་གསུངས། སྔགས་ཀྱི་ཁ་
དོག་ནི་ལྷ་དང་མཐུན་པར་བྱ་བའམ། ལྷ་དབང་དུ་བྱེད་པའི་བསྙེན་པ་ལ་དམར་པོར་བྱ་ལ། ལས་ཀྱི་དམིགས་གསལ་ཅན་ལ་ཆེད་དུ་དམིགས་ནས་བྱེད་ན། སྡིག་པ། སྒྲིབ་པ། ནད་རིམས་གདོན། བགེགས་
བར་ཆད། རྨི་ལམ་ངན་པ། མཚན་མངོན་པ། བཀྲ་མི་ཤིས་པ་སོགས་ཞི་བར་བྱ་བའི་ཆེད་དུ་དཀར་པོ། །ལུང་རྟོག་གི་ཡོན་ཏན། ཤེས་རབ། ཚེ་དང། བསོད་ནམས་དཔལ་དང་འབྱོར་བ་སོགས་
རྒྱས་པའི་ཆེད་དུ་སེར་པོ། །ལྷ་དང་མིའི་འགྲོབ་དབནད་དུ་བསྡུ་བའི་ཆེད་དུ་དམར་པོ། །བླ་མ་དང་དཀོན་མཆོག་བསྟན་པ་དང་སེམས་ཅན་ཡོངས་ལ་གནོད་ཅིང་འཆི་བར་བྱེད་པའི་བསྒྲལ་བའི་ཞིང་བཅུ། གཞན་ཡང་
གནོད་བྱེད་ཀྱི་དགྲ་བོ་དང་གདོན་འགེགས་སོགས་དྲག་པོས་ཚར་གཅོད་པའི་ཆེད་དུ་ནག་པོ་བསམ་པ་དང་འོད་ཟེར་ཀྱང་དེ་དང་འདྲ། སྔགས་ཀྱི་གྲངས་ནི། དབང་དང་བ་གནས་སོགས་བྱ་བ་ལ་སྔོན་དུ་བསྙེན་པ་བྱེད་པའི་ཚེ་
བླ་མེད་ལ་འཕྲེང་བའི་ལུང་གོང་དུ་དྲངས་པར་འཁོར་ལོའི་གཙོ་བོའི་འབུམ་བཟླས་ཤིང་ཞེས་ཐད་ཀྱི་འཁོར་གྱི་གཙོ་བོའི་སྔགས་འབུམ་བཟླ་བ་དང། ཡང་ན་རང་གི་ལྷ་ཡི་འབུམ། ཞེས་པ་རང་གིས་དབང་ཞུ་བའི་ཚེ་མེ་ཏོག་
གང་ལ་ཕོག་པའི་ལྷ་དེའི་སྔགས་འབུམ་བཟླ་བ་གད་མར་ཅན། དཀྱིལ་འཁོར་བ་ཡི་ཁྲི་ཡིན་ཏེ། ཞེས་པ་དང་གང་གི་བསྙེན་པ་བྱེད་པའི་དཀྱིལ་འཁོར་དེའི་འཁོར་གྱི་ལྷ་རྣམས་ཀྱི་སྔགས་ཁྲི་ཚེ་རེ་བཟླ་བར་གསུངས་པ་
བཞིན་རྒྱུད་བརྟག་གཉིས་ལས་ཀྱང། དཀྱིལ་འཁོར་བདག་པོའི་བཟླས་པ་འབུམ། དཀྱིལ་འཁོར་བ་ཡི་དེ་བཞིན་ཁྲི། ཞེས་གསུངས་ཤིང། དེ་བཞིན་ཚད་ལྡན་གཞན་མང་པོས་ཀྱང་བཤད་པས་དེ་བཞིན་དུ་

[118A]༄༅། །བྱ་ལ་བཟླས་བྱའི་སྔགས་ནི་གྲུབ་ཆེན་ནག་པོ་སྤྱོད་པས་དཔའ་བོའི་སྙིང་པོའི་གསང་སྔགས་ནི། ཁྲི་ཕྲག་གསུམ་དུ་བཟླས་པར་བྱ། ཞེས་དང། ཕྱེད་བཅས་བཞི་བརྒྱ་པ་ལས་ཀྱང་
འབྱིན་པ་དེ་ཉིད་གསུམ་དང་སྤེལ། ཞེས་འཇམ་རྡོར་ལ་བརྫ་དཧྲི་ཀ་ལ་སོགས་པའི་འབྱིན་སྔགས་འབྲུ་གསུམ་དང་སྤེལ་བ། བསྙེན་པའི་དུས་ཀྱི་བཟླས་བྱའི་སྔགས་སུ་གསུངས་པ་དང། དོན་ཡོད་ཞབས་ཀྱིས་
འཇིགས་བྱེད་ཀྱི་ཡི་གེ་བཅུ་པའི་སྙིང་པོ་འབུམ་ཕྲག་གཅིག་བཟླ་བར་གསུངས་པས་སྙིང་པོ་ལ་བྱའོ། །གཙོ་བོ་ལ་ཞལ་དུ་ཡོད་དང་འཁོར་གྱི་ལྷ་ཐམས་ཅད་ཀྱིས་འདོན་པར་མོས་ན་དེ་གཉིས་ཀྱི་འགྱུར་ཡོད་པར་གསུངས་
ཏེ། འཁྲུལ་སྤོངས་ལས། ཞལ་ཐམས་ཅད་དང་ལྷ་མོའི་ཞལ་ཐམས་ཅད་ནས་སྔགས་འདོན་པར་མོས་པ་བྱའོ། །འདི་ཉིད་ནི་ལྷ་མོ་ཐམས་ཅད་ཀྱི་བཟླས་པས་རང་ཉིད་ཀྱི་བཟླས་པ་བརྒྱ་འགྱུར་དུ་བྱས་པར་
འགྱུར་རོ། །ཞེས་གསུངས་སོ། །དེ་ལྟར་ན་ཡང་གྲངས་ཀྱི་འགྱུར་ཏེ་བསྙེན་པའི་གྲངས་སུ་མི་རྩི། དེར་མ་ཟད་ཐུན་འཚམས་སུ་བཟླས་པའང་བསྙེན་པའི་གྲངས་སུ་མི་རྩི་ནའང་བགེགས་ཀྱི་བར་ཆད་མི་འཇུག་
པའི་དགོས་པ་ཡོད་པས་བཟླ་བར་གསུངས་ཏེ། སློབ་དཔོན་མི་བསྐྱོད་རྡོ་རྗེས། དགྲ་ནག་གི་སྒྲུབ་ཐབས་ལས། ལངས་ནས་ཀྱང་གསང་སྔགས་སྐུ་ལ་དམིགས་ཤིང་གྲངས་ལ་ཕན་མི་འདོགས་པ་བཟླ་བར་བྱའོ།།
ཞེས་དང། བདེ་མཆོག་རྩ་རྒྱུད་ལས། ཉལ་དང་མཉལ་འདུག་པ་དང། ཟ་མ་དང་སྦྱོར་སོགས་ཐམས་ཅད་ལ། སྔགས་པས་རྟག་ཏུ་ཟློ་བྱེད་ན། དེ་ལ་བགེགས་ནི་མེད་པ་ཡིན། ཞེས་གསུངས་
རྣལ་འབྱོར་རྒྱུད་ལ་སྔགས་རིམ་ལས། སློབ་དཔོན་གྱི་དབང་ཐོབ་པ་ལ་གཉིས་ལས། སློབ་མ་ལ་དབང་བསྐུར་བར་འདོད་ན་ནི་རྡོ་རྗེ་འབྱུང་བ་ལས་གསུངས་པ་ལྟར་བདག་རྫོགས་རྣལ་འབྱོར་ཆེན་པོ་དང་བཅས་པའི་

[118B] དཀྱིལ་འཁོར་རྒྱལ་མཆོག་གི་སྐྱེད་ཆོག་ལ་སོགས་པའི་བསྡུས་པའི་བསྙེན་པ་འབྲིང་དང། རྣལ་འབྱོར་ཆེན་པོ་ལྷ་རེ་རེའི་བཟླས་བརྗོད་འབུམ་དང་བཅས་
པའི་བསྙེན་པ་བསྡུས་པ་གང་རུང་ཅིག་དགོས་སོ། །ཞེས་གསུངས་ལ། ཀུན་རིག་གི་ཌིཀྐ་འགའ་ཞིག་ལས། རྩ་རིག་གམ། གཙོ་བོའི་སྔགས་སམ་མེ་ཏོག་ཕོག་པའི་ལྷའི་སྔགས་འབུམ། གཞན་པ་
རྣམས་ཁྲི། ཡེ་ཤེས་འབེབས་པ་འབུམ། ཁ་སྐོད་སྦྱིན་སྲེག་དང་བཅས་པ་བྱ་བར་བཤད། སྤྱོད་རྒྱུད་ལ་རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། དེ་བཞིན་གཞི་ལས་གཞིར་གྱུར་པ། ཤིན་ཏུ་
བསྡམས་པས་ཡིད་ལ་ནི། བཟླས་བརྗོད་འབུམ་ཕྲག་གཅིག་བྱའོ། །ཞེས་ཡིད་བཟླས་འབུམ་ཕྲག་གཅིག་བྱ་བར་བཤད་ཀྱང་དེ་མཚོན་པ་ཙམ་ཡིན་པས་ཡིད་བཟླས་དང་ཤུབ་བུའི་བཟླས་པ་གཉིས་ཀ་བྱ་བར་གསུངས་
ཏེ༑ དེ་ཉིད་ལས། ཡིད་ཀྱིས་བཟླས་བརྗོད་བྱ་བའམ། ཡང་ན་ཤུབ་བུའི་རྣམ་གཉིས་ལས། རྣལ་འབྱོར་མཆོག་གིས་བརྟག་པར་བྱ། ཞེས་གསུངས་པས་སོ། །བྱ་རྒྱུད་ལེགས་གྲུབ་ལས། བཅོ་ལྔ་
མན་ཆད་གྲངས་རྣམས་ལ། སྤྱིར་ན་ཡི་གེ་དུ་ཡོད་པ། དེ་སྙེད་འབུམ་ཕྲག་བཟླས་བརྗོད་བྱ། ཡི་གེ་སུམ་ཅུ་རྩ་གཉིས་ལ། བཟླས་བརྗོད་སུམ་འབུམ་བྱ་བར་བཤད། དེ་བས་ཡི་གེ་མང་པོ་ལ། སྔོན་དུ་
བསྙེན་པ་ཁྲི་བྱའོ། །ཞེས་གསུངས་ཏེ། རྒྱུད་གཞན་ལྟར། གཙོ་འཁོར་མང་པོ་ལ་མི་དགོས་པར་གསུངས། དེ་ལྟར་བསྙེན་པའི་གྲངས་སོང་ནས་ཡེ་ཤེས་འབེབ་སྔགས་བཟླ་དགོས་ལ་དེའི་གྲངས་ནི། རྗེ་བདག་ཉིད་ཆེན་པོས། སྔགས་རིམ་ལས་གསལ་བར་མ་གསུངས་ཤིང། འདུས་པའི་དཀྱིལ་ཆོག་ལས་འབུམ་དང། བདེ་མཆོག་ལོ་དྲིལ་གྱི་སྒྲུབ་ཐབས་གཉིས་ལས་ཁྲི་བཟླ་བར་བཤད་པས་རང་རང་གི་སྒྲུབ་

[119A]༄༅། །དཀྱིལ་ལས་དམིགས་ལ་ཡོད་ན་དེ་བཞིན་དང་མེད་ན་ཁྲི་བཟླའོ། །དེ་ནས་རྡོ་རྗེ་སྙིང་པོ་རྒྱན་གྱི་རྒྱུ་ལས། གསང་སྔགས་ལྷག་ཆད་གང་ཡིན་པ། ཐམས་ཅད་སྦྱིན་སྲེག་དག་གིས་སྐོར་
ཞེས་གསུངས་པ་ལྟར་ཁ་སྐོང་གི་སྦྱིན་སྲེག་བྱ་དགོས་ལ་ཁ་ཅིག་བཟླས་པའི་བཅུ་ཆའི་སྦྱིན་སྲེག་བྱ་དགོས་པར་འདོད་པ་ཡོད་ཀྱང་ཞི་རྒྱས་ལ་སོགས་པའི་དངོས་གྲུབ་སྒྲུབ་པའི་བཟླས་པའི་སྐབས་སུ་བཅུ་ཆ་བྱ་དགོས་པར་སྡོམ་
འབྱུང་སོགས་ལས་གསུངས་ཀྱི། དཀྱིལ་འཁོར་གྱི་ཆོ་ག་བྱེད་པའི་སྔ་རོལ་གྱི་བཟླས་པའི་སྐབས་སུ་བཅུ་ཆ་བྱ་བར་ཚད་ལྡན་གྱིས་མ་གསུངས་པས་མི་དགོས་པར་སྔགས་རིམ་ལས་བཤད། འོན་ཀྱང་འདུས་པའི་
དཀྱིལ་ཆོག་ལས། ཡེ་ཤེས་འབེབས་སྔགས་འབུམ་གྱི་བཅུ་ཆའི་སྦྱིན་སྲེག་བྱ་བར་གསུངས། དེ་ལྟར་དམིགས་གསལ་མེད་པ་ཚོར་བཅུ་ཆའི་སྦྱིན་སྲེག་མ་བྱས་ཀྱང་ཆོག་ལ་དམིགས་གསལ་ཡོད་ན་དེ་བཞིན་
བྱ། ཁ་ཅིག་སྡོམ་འབྱུང་ལས། རྫོགས་ལྡན་ལ་ནི་བཟླས་བྱ་གཅིག་ཉིས་འགྱུར་གསུམ་ལྡན་ལ་བཟླས་བྱ། སུམ་འགྱུར་ཉིས་ལྡན་ལ་རབ་བརྗོད། རྩོད་ལྡན་བཟླས་པ་བཞི་འགྱུར་རོ། །ཞེས་
གསུངས་པས། གཙོ་བོ་ལ་འབུམ་འཁོར་ལ་ཁྲི་བཟླ་བར་གསུང་བ་རྣམས་རྫོགས་ལྡན་གྱི་དུས་ལ་དགོངས་པ་ཡིན་པས་ད་ལྟ་རྩོད་ལྡན་གྱི་དུས་སུ་བཞི་འགྱུར་དུ་བཟླ་དགོས་པར་བཞེད་ནའང་གོང་གི་ལུང་དེ་དངོས་
གྲུབ་སྒྲུབ་པའི་སྐབས་ལ་དགོངས་པ་ཡིན་གྱི་སྔོན་དུ་བསྙེན་པ་བྱེད་པ་ལ་དགོངས་པ་མ་ཡིན་པ་དང། དཀྱིལ་ཚིག་ཁུངས་བཙུན་གཞན་ལས། དེ་ལྟར་མ་བཤད་པས་མི་དགོས་པར་སྔགས་རིམ་ལས་གསུངས་
ཡང་ཁ་ཅིག་མཚན་མའི་བསྙེན་པ་ཐུན་བཞིའི་རྣལ་འབྱོར་བྱས་པས། མཚན་མཐོང་བ། དུས་ཀྱི་བསྙེན་པ་ལོའམ་ལོ་ཕྱེད་དམ་ཟླ་བ་བཞིར་སྒོམ་པ། གྲངས་ཀྱི་བསྙེན་པ་གཙོ་བོ་ལ་འབུམ་མམ་བཞི་

[119B] ལྷས་གནང་བའི་མཚན་མའང་མཐོབ་ཅིང་བཟླས་པའི་གྲངས་ཡང་མ་རྫོགས་ན་ལེ་ལ་སོགས་
པའི་དུས་གསུམ་གང་དུང་དུ་བསྒོམ་ཀྱང་དེས་གོ་ཆོད་པར་འདོད་པ་མི་འཐད་ལ་ལྷས་གནང་བའི་མཚན་མ་མ་བྱུང་བར་སེམས་དག་པའི་མཚན་མ་བྱུང་ཡང་བཟླས་པའི་གྲངས་རྫོགས་དགོས་ཤིང། ལྷས་གནང་བའི་མཚན་
མ་བྱུང་ན་བཟླས་པའི་གྲངས་མ་རྫོགས་ཀྱང་ཆོག་པར་སྔགས་རིམ་ལས་བཤད། རྒྱུད་སྡེ་གོང་མའི་སྐབས་སུ། གྲངས་བསྙེན་བྱེད་པའི་ཚེ་མགོ་བརྩམ་པ་ནས་གྲངས་མ་རྫོགས་ཀྱི་བར་ཉིན་རེ་བཞིན་ཐུན་བཞིར་བཅད་
ནས་ཐུན་དངོས་གཞིའི་སྐབས་སུ་ལྷའི་རྣལ་འབྱོར་སྔོན་དུ་བཏང་ནས་བཟླ་དགོས་ལ། ཐུན་བཞི་ནི། གྲུབ་ཆེན་ཛ་ལན་དྷ་རི་པས། ཐུན་བཞིར་བྱིན་གྱིས་རླབས་པའི་རིམ་པ། ཞེས་བྱ་བ་ནི། ཐེ་རངས་དང། ཉི་མགུང་དང། ཕྱི་དྲོ་དང། མཚན་མོ་སྟེ་བསྒོམ་པའི་རིམ་པའོ། །ཞེས་གསུངས་པ་ལྟར་བྱ་བར་སྔགས་རིམ་ལས་བཤད་པ་དེ་ལྟར་བྱ་བ་ལ་ཉི་མ་འཆར་ནུབ་གྱིས་ཟེར་ཁ་གཉིས་དང་ཉིན་གུང་མཚན་གུང་གཉིས་
སྟེ་བཞི་པོ་ཏིང་ངེ་འཛིན་འཇིག་པའི་དུས་ཡིན་པས་དེ་བཞི་ལ་ཐུན་འཚམས་ཁ་ལ་དགོས་ཞེས་བླ་མ་འགའ་ཞིག་གི་མན་ངག་ལས་འབྱུང་བས་ཐེ་རངས་ཀྱི་ཐུན་སྐྱ་རེངས་ཤར་ནས་ཉི་མ་མ་ཤར་གྱི་བར། གུང་ཐུན་ནི་ཉི་མ་
རྫོགས་པར་ཤར་བ་ནས་གུང་མ་ཟིན་གྱི་བར། ཕྱི་དྲོའི་ཐུན་ནི་གུང་ཡོལ་ནས་ཉི་མ་ནུབ་ཁམ་ཟིན་གྱི་བར། མཚན་མོའམ། སྲོད་ཐུན་ནི་ཉི་མ་ནུབ་རྗེས་ནས། ནམ་ལ་ཆ་གསུམ་དུ་ཕྱེ་བའི་ཆ་དང་པོ་
རྫོགས་ཀྱི་བར་ལ་བྱ་སྟེ། ད་ལྟར་བྱས་ན་ཏིང་ངེ་འཛིན་འཇིག་པའི་དུས་ལ་ཐུན་འཚམས་ཁེལ་ཞིང་དགེ་སློང་སོགས་དུས་མིན་གྱི་ཁ་ཟས་སྲུང་བ་པོ་ཡིན་ན་གུང་ཚིག་ཀྱང་དུས་སུ་བྱས་ཚེག་པས་སོ། །ཡང་ཐུན་

[120A]༄༅། །དངོས་གཞིའི་བསྒོམ་བཟླས་ཀྱི་མགོ་བརྩམས་པ་ནས་མཇུག་རྫོགས་ཀྱི་བར་གྱི་ཡུན་རིང་ཐུང་རང་གི་ཁམས་ལ་དཔགས་ཏེ་ཇི་ལྟར་འཚམ་པ་བྱ་ཡི། ཧ་ཅང་རིང་ནས་དལ་དུ་བ་དང་ཞེ་
སུན་ལ་སོགས་པའི་སྐྱོན་འབྱུང་བ་དང། ཧ་ཅང་ཐུན་ནས་བསྒོམ་བཟླས་བྱ་ལོ་ངས་མེད་པ་ཡང་མི་བྱ། ཐུན་གྱི་སྐབས་སུ་བཟའ་བ་ཏུང་དང་འགྲོ་འདུག་དང་བྱ་བྱེད་དང། གཏམ་སྨྲ་བ་སོགས་མི་བྱ་བར་ངག་བཅད་
བྱ་ཞིང། ཐུན་འཚམས་སུ་བཟའ་བཏུང་དང་ཁམ་གསེང་བའི་ཕྱིར་འགྲོ་འདུག་གསོགས་བྱ། འཚམས་ཀྱི་རིང་ཅོལ་ཅོལ་གྱི་སྨྲ་བ་མང་པོ་བྱ་མི་རུང་ཞིང་དགོས་པ་ཅན་འཕྲན་བུ་རང་གི་འཚམས་གཡོག་པ་ལ་ཐུན་འཚམས་
སུ་བྱ་སྟེ། དཔུང་བཟང་གི་རྒྱུད་ལས། སྔགས་འཆང་ནམ་ཡང་སྨྲ་བར་མི་བྱ་སྟེ། ཅི་སྟེ་དག་ས་བ་ཡོད་ན་སྔགས་གཡོག་དང། བཟླས་བརྗོད་ཟིན་ནས་ཅུང་ཟད་སྨྲ་བར་བྱ་ཞེས་གསུངས། བསྙེན་འཚམས་
ཀྱི་སྐབས་སུ་རང་གང་ལ་བསྙེན་པ་བྱེད་པ་དེའི་སྔགས་དང་ཡི་གེ་བརྒྱ་བ་དང་ལྷ་དང་བླ་མའི་བསྟོད་པ་དང་གསོལ་འདེབས་ལྟ་བུ་མ་གཏོགས་ལྷ་གཞན་གྱི་སྔགས་དང་མངོན་རྟོགས་སོགས་ཐུན་འཚམས་སུའང་མི་འདོན། བསྙེན་
པ་གང་བྱེད་ཀྱི་ལྷའི་སྒྲུབ་ཐབས་དང་བསྒོམ་བཟླས་བྱ་ཚུལ་གྱི་བཤད་པ་དང་མན་ངག་གི་ཡི་གེ་ལྟ་བུ་ཐུན་འཚམས་སུ་བལྟ་བ་ལ་སྐྱོན་མེད། ཐུན་འཚམས་སུ་ཡང་རིག་བརྒྱ་ཡན་ལ་བཏང་ནས་གང་བྱུང་མི་བྱ་བར་རང་
ཉིད་ལྷ་དེའི་ང་རྒྱལ་དང་མ་བྲལ་བར་བླ་མེད་ལྟར་ན་གང་སྣང་བདེ་སྟོང་གི་རྒྱས་བཏབ་ནས་ལྷ་སྐུར་སྒོམ་པ་དང་ཁྲུས་དང་ཁ་ཟས་དང་ཉལ་བ་དང་ལྡང་བའི་རྣལ་འབྱོར་སོགས་ཐུན་འཚམས་སུ་ཇི་ལྟར་བྱ་བསྒྲུབ་ཐབས་སོགས་
ནས་གང་བཤད་པ་དེ་བཞིན་དང། རྒྱུད་སྡེ་འོག་མ་ལྟར་ན་འཁྱེར་སོ་གསུམ་གྱི་དམིགས་པ་སོགས་བྱ་དགོས། དེ་ལ་ཁྲུས་ནི་བླ་མེད་ལྟར་ན་ཐེར་ཐུན་གྱི་སྔོན་དུ་ལངས་ནས་ཁྲུས་བྱ་ཞིང་ཐུད་འཚམས་གཞན་རྣམས་

[120B]རྒྱུད་སྡེ་འོག་མ་ལྟར་ན་བཟའ་བཏུང་བྱས་པ་དང་བཤད་གཅི་དོར་བའི་རྗེས་སུ་ཐུན་ལ་མ་ཞུགས་གོང་དུ་ཁྲུས་བྱ་དགོས་ལ་དེ་རྒྱས་པ་བྱེད་པ་ཡུལ་དུས་ཀྱི་དབང་གིས་དགའ་ནའང། གདོང་དང་
ལག་པ་དང་རྐང་མགོ་སྟེ་ཡན་ལག་ལྔ་བཀྲུ་བ་བྱ་དགོས། རྒྱུད་སྡེ་གང་ལའང་དང་རང་གི་ལས་བུམ་བསྒྲུབ་ནས་དེས་སྐབས་དང་སྦྱར་བའི་ཁྲུས་བྱས་ན་ལེགས། བཟའ་བཏུང་ནི་བླ་མེད་ལ་ཤ་ཆང་སྒོག་ཙོད་སོགས་མ་
བཀག་ནའང་ཆང་ནི་རབ་བྱུང་དང་སོ་ཐར་གྱི་སྡོམ་ལྡན་ཡིན་ཕྱིན་བཏུང་མི་རུང། ཤ་སོགས་ནི་ཟ་མི་རུང་བའང་མིན་ལ་ཟ་དགོས་པའང་མིན་པས་སྐབས་དང་སྦྱར། འགའ་ཞིག་གིས་སྔོན་གྱི་གྲུབ་ཆེན་བིར་ཝ་བ་སོགས་
ཀྱིས་ཆང་བ་ཞེས་པར་བཤད་པ་དང་བླ་མེད་ལ་ཆད་དམ་རྫས་སུ་དགོས་པར་བཤད་པས། ཅེས་ཀྱང་འཐུང་དགོས་ཞེས་པག་མེད་དུ་འཐུང་བ་སྣང་མོད། དེ་ལྟར་ན་གྲུབ་ཆེན་རྣམས་ཀྱིས་མི་ཤ་དང་ཁྱི་ཤ་སོགས་ཀྱང་བཞེས་པ་
ཡོད་པ་དང། དམ་རྫས་སུའང་དེ་དག་བཤད་པ་ཡོད་པས་དེ་དག་ཀྱང་བཟའ་དགོས་པར་འགྱུར་བས་ཞྭ་དཔེ་ལྷ་མ་ལ་འགེ་བ་མི་རུང། རྣལ་འབྱོར་རྒྱུད་མན་ཆད་ལ་ཤ་ཆང་སྒོ་བ། རྩོད་སོགས་ལ་སྤྱད་མི་རུང་ལ་བསྙེན་པ་
གང་གི་སྐབས་སུའང་ཟས་མི་གཙང་བའི་རིགས་ཐམས་ཅད་ལ་འཛེམ་དགོས། འོས་པའི་བཟའ་བཏུང་ནི་ཐོར་ཐུན་གྱི་གོང་དུ་བྱེད་མི་བྱེད་སྐབས་དང་སྦྱར་ཆོག་ཅིང། ཐོར་ཐུན། གོང་ཐུན། ཕྱི་དྲོའི་ཐུན། སྲོད་ཐུན་
རྣམས་ཀྱི་བར་གྱི་ཐུན་འཚམས་སུ་བྱ། བླ་མེད་ལ་རང་རང་གི་སྒྲུབ་ཐབས་ནས་བཤད་པ་ལྟར་དང་རྒྱུད་སྡེ་འོག་མ་ལ་འབྲུ་གསུམ་གྱིས་བདུད་རྩིར་བྱིན་གྱིས་བརླབས་ནས་ལོངས་སྤྱོད། སྲོད་ཐུན་གྱི་མཐར་བཟའ་བཏུང་
སོགས་མི་བྱེད་པར་ཉལ་བའི་རྣལ་འབྱོར་ལ་འཇུག་བླ་མེད་ལ་ནམ་གྱི་ཆ་བར་པ་ལ་གློ་གཡས་པ་ཕབ་ཏེ་སེང་གེའི་ཉལ་སྟབས་ཀྱིས་གཉིད་ཀྱི་འོད་གསལ་ལ་འཇུག་པ་དང། ཆ་ཐ་མ་སྐྱ་རེངས་ཤར་ནས་ལྔང་བའི་རྣལ་

[121A]༄༅། །འབྱོར་གྱིས་ལྡང། འཚམས་གྱི་སྐབས་སུ་གོས་གདོན་ཅན་དང་གྲིབ་ཅན་དང་མི་གཙང་བའི་དོགས་པ་ཟ་བའི་རིགས་གཏན་ནས་མི་བགོ་དེ་ཡང་བགོ་བགོས་ཀྱི་རྣལ་འབྱོར་ཞེས་
འབྲུ་གསུམ་བརྗོད་དེ་གོས་ལྷ་རྫས་ཀྱི་གོས་སུ་བྱིན་གྱིས་རླབས་ཏེ་བགོ་བར་བྱ། དེ་ལྟར་བསྙེན་པ་ཚད་ལྡན་བྱ་བ་ལ་གནས་ནི། བླ་མེད་ཀྱི་རྒྱུད་དང་སྒྲུབ་ཐབས་སོགས་ལས། དུར་ཁྲོད་དང་ཤིང་གཅིག་དང་ཆུ་
འགྲམ་ལ་སོགས་པ་མང་དུ་བཤད་ནའང་སྒྲུབ་པ་པོ་ཁྱད་པར་ཅན་ལ་དགོངས་པ་ཡིན་པས། དེ་ལ་བུའི་གནས་དང་སྒྲུབ་པ་པོ་དཀའ། ཐམས་ཅད་ལ་ཐུན་མོང་དུ་ཤེས་པ་དུས་འཁོར་ལས། གང་ནས་སྐྱོང་ཆོས་
ལྡན་ཞིང། །གང་ཞིག་ཁོ་ནར་སྐྱེ་དགུ་རྣམས། །བདེར་གནས་ས་འཛིན་སྐྱོན་མེད་པ། །གནས་དེར་རྣལ་འབྱོར་བརྩམ་པར་བྱ། །ཞེས་དང། སྒྲུབ་ཐབས་ཀུན་བཟང་ལས། ལ་ལར་དྲི་མེད་ཆུ་ནི་
ཕུན་ཚོགས་ཤིང། ཤིང་མཆོག་མཛེས་པས་རྣམ་པར་བརྒྱན་པ་ཡི། རི་བོའི་ཕྱོགས་གཅིག་ཏུ་ནི་བཅོམ་ལྡན་འདས། །འཇམ་པའི་དབྱངས་ཞེས་བྱ་བ་བསྒོམ་པར་བྱ། ཞེས་གསུངས་པ་ལྟར། ཚོམ་
པོ་དང་ཇག་རྐུན་སོགས་མི་དང། སྟག་དང་དོམ་སོགས་གཅན་ཟན་དང་རྒྱལ་འགོང་དང་ཀླུ་བདུང་སོགས་མི་མ་ཡིན་གནོད་འཚེ་བྱེད་པ་གནས་པ་དང། ས་གཞི་ཧ་ཅང་རླན་ཆེ་བ་དང། དུག་ཆེ་བ་དང། ཆུ་ཧ་
ཅང་ཚ་བ་དང། ཧ་ཅང་བསིལ་བ་སོགས་ཀྱི་སྐྱོན་མེད་པ། ཆ་ཕྱོགས་ཡིད་དུ་འོང་ཞིང་ཉམས་དགའ་བ། ཆུ་བསིལ་དྲོད་སྙོམ་པ་སོགས་མདོར་ན་སྒྲུབ་པ་པོའི་ཡིད་དང་མཐུན་པའི་གནས། དུས་ནི་
གསང་བ་སྤྱི་རྒྱུད་ལས། སྟོན་ཟླ་འབྲིང་པོའི་ཉ་ནས་ནི། དཔྱིད་ཟླ་ཐ་ཆུང་ཉ་ཡི་བར། དཀྱིལ་འཁོར་ཆོ་ག་ཤིན་ཏུ་བྲི། །བགེགས་ཀྱི་དཀྱིལ་འཁོར་ནད་གཅད་དང། །དེ་བཞིན་སྒྲུབ་པའི་དཀྱིལ་

[121B]དཔྱད་མི་དགོས་པད་བྱར་ཡང་ནི། །མཁས་པས་དུས་བཞིན་བྲི་བར་བྱ། །ཞེས་སློབ་མ་ལ་དཔར་བསྐུར་བའི་དཀྱིལ་འཁོར་བྲི་སྒྲུབ་སྟོན་འབྲིང་ཉ་ནས། དཔྱིད་ཐ་མའི་ཉའི་བར་དང། དཀྱིལ་
འཁོར་བྲི་སྒྲུབ་གཞན་དུ་དུས་དེར་རུང་བར་མ་ཟད་དབྱར་ཡང་རུང་བར་བཤད་པས་སྟོན་འབྲིང་པོ་ནས་དཔྱིད་ཐ་ཆུང་གི་བར་ནི་རུང་ལ་དབྱར་ཡང་མི་རུང་བ་མེད་པས་ལོང་སྐབས་དང་བསྟུན། འོན་ཀྱང་དཔྱིད་དང་དབྱར་
མཚན་ཐུང་ཞིང་ཚ་བ་རྒྱས་པའི་ཚེ་ཉིན་པར་ཁམས་ཉོག་པ་དང་གཉིད་བྲོ་བ་སོགས་ཀྱི་སྐྱོན་འབྱུང་ཉེན་ཆེ་ཞིང་སྟོན་དགུན་ཁམས་དང་བ་དང། ལྷག་པར་ཆོ་འཕྲུལ་གྱི་དུས་ཆེན་དང་འཕྲོད་པ་བྱུང་ན་འགྱུར་ཆེ་བའི་
ཁྱད་ཡོད་པས་དམ་པ་མང་པོས་དུས་དེ་དག་དུ་བསྙེན་སྒྲུབ་མཛད་པར་སྣང་བས་དེ་བཞིན་བྱ། དེ་ཡང་ལས་བཞི་པོ་གང་ཡང་རུང་བ་ཅིག་གཙོ་ཆེ་བའི་དམིགས་གསལ་ཅན་བྱེད་ན། རྒྱུད་རྡོ་རྗེ་འཕྲེང་བ་ལས། ཞི་བ་
དང་ནི་རྒྱས་པ་དག་ཟླ་བ་ཡར་གྱི་ངོ་ལ་བྱ། དབང་དང་མངོན་སྤྱོད་ལ་སོགས་པ། ཟླ་བ་མར་གྱི་ངོ་ལ་བརྩམ། ཞེས་ཞི་རྒྱས་ཡར་ངོ་དང་དབང་དྲག་མར་ངོ་ལ་བྱེད་པར་བཤད་ལ། དགྲ་ནག་ལས། ཚེས་
གཅིག་ལ་ནི་ཞི་བ་བྱ། ཟླ་བ་ཉ་ལ་རྒྱས་པ་སྟེ། བཅུ་བཞི་ལ་ནི་མངོན་སྤྱོད་དོ། །དབང་གི་ལས་ནི་ཆོས་བརྒྱད་ལའོ། །ཞེས་གསུངས་ཏེ་བཅུ་བཞི་ནི་མར་ངོའི་བཅུ་བཞི་དང་ཚེས་བརྒྱད་ནི་ཡར་ངོའི་ཚེས་
བརྒྱད་ལ་འགྲེལ་བར་བཤད་ཅིང་འདི་ནི་སྦྱིན་སྲེག་ལ་གསུངས་ཀྱང་གཞན་ལའང་འདྲ་བར་བཞེད། ཆོས་གཅིག་སོགས་ཀྱི་སྔ་ཕྱི་གང་ལ་བྱ་བ་ན་ཡང། རྡོར་འཕྲེང་ལས། ཞི་བ་ཕལ་ཆེར་སྲོད་ལ་བྱ། །དེ་
བཞིན་རྒྱས་པ་སྔ་དྲོ་ལ། །དབང་དང་མངོན་སྒྱོད་དག་གི་ལས། །ཉི་མ་གུད་དང་མཚན་ཕྱེད་ལ། །ཞི་བར་གྱུར་བས་ཞི་བ་ཡི། །བཟླས་པའམ་ཡང་ན་སྦྱིན་སྲེག་བྱ། །ཟླ་བ་ཡར་གྱི་ཚེས་གཅིག་ནས། །
[122A]༄༅། །ལས་རྣམས་རབ་ཏུ་བརྩམ་པར་བྱ། །ཞེས་གསུངས་ཤིང། དེས་གཞན་ལའང་མཚོན་ནོ། །དེ་ལྟ་ན་ཡང་ལྷ་མཉེས་པར་བྱེད་པའི་བསྙེན་སྒྲུབ་ནི། སྤྱི་རྒྱུད་ལས། ཡང་དག་
ཞི་བའི་སེམས་ཀྱིས་ནི། །གནས་མིན་ཆོག་མི་ལྡན་པར། །མཁས་པས་དཀྱིལ་འཁོར་མི་བྲིའོ། །བྲིས་ན་དོགས་པ་མེད་པར་འཆི། ཞེས་དང། ཡུད་ཙམ་རྣམས་ནི་རྒྱུད་ཀུན་གྱི། །བྱ་བའི་ཆོ་ག་རྣམས་
ལ་ཤིས། དེ་དག་ལ་སོགས་བཟང་པོ་དང། །བྱེད་པ་བཟང་ལ་རྟག་ཏུ་བྲི། །ཞེས་དཀྱིལ་འཁོར་བྲི་སྒྲུབ་སོགས་ཆོས་གྲངས་དང་ཡུད་ཙམ་སོགས་བཟང་པོ་ལ་བྱ་དགོས་པར་བཤད་པ་ནི། དྲག་ལས་མ་གཏོགས་
བསྙེན་སྒྲུབ་སོགས་ལའང་འདྲ་བས་གཟའ་སྐར་སྦྱོར་བྱེད་དུས་ཆོས་བཟང་པོ་ལ་བྱ། གྲོགས་འཚམས་གཡོག་བ་ནི། དཔུང་བཟང་གི་རྒྱུད་ལས། ཇི་ལྟར་འཁོར་ལོ་གཅིག་པའི་ཤིང་རྟ་ནི། རྟ་དང་ལྡན་ཡང་
ལམ་དུ་མི་འགྲོ་ལྟར། །དེ་བཞིན་སྒྲུབ་པོ་ཡི་ནི་གྲོགས་མེད་ན། །ལུས་ཅན་དངོས་གྲུབ་ཐོབ་པར་མི་འགྱུར་རོ། །དེ་ནི་བློ་ལྡན་གཟུགས་བཟང་གཙང་སྦྲ་ཆེ། །རིགས་ནི་བཙུན་ཞིང་ཆོས་ལ་གཞོལ་བ་དང། །
སྤོབས་པ་ཆེ་ཞིང་དཔའ་ལ་དབང་པོ་དུལ། །སྙན་པར་སྨྲ་ཞིང་སྦྱིན་ཕོད་སྙིང་རྗེ་ཅན། །བཀྲེས་དང་སྐོམ་དང་ཉོན་མོངས་བཟོད་པ་དང། བྲམ་ཟེ་དང་ནི་ལྷ་གཞན་མཆོད་མི་བྱེད། །སྒྲིན་ཅིང་གཟོལ་བྱས་པ་གཟོ་
པ་དང། །དཀོན་མཆོག་གསུམ་ལ་དད་བགྲོགས་པོ་ཡིན། །དེ་ལྟའི་ཡོན་ཏན་མ་ལུས་ལྡན་པ་དག་རྩོད་པའི་དུས་ན་ཤིན་ཏུ་དཀོན་པས་ན། །ཡོན་ཏན་ཕྱེད་དམ་བཞི་ཆ་བརྒྱད་ཆ་ཅན། །དེ་ལྟ་བུ་ནི་སྔགས་
པའི་གྲོགས་པོར་བསྟེན། །ཞེས་གྲོགས་མཚན་ཉིད་ཡོངས་རྫོགས་གསུངས་པའི། །བརྒྱད་ཆ་ལམ་མཐར་བྱས་པ་དེ་ལྟ་བུ་བྱུང་བ་དགོས་མོད་ཀྱང་ཤིན་ཏུ་དཀའ་བསམ་རྙེད་ནའང། དཀོན་མཆོག་ལ་དད་པ་ཆུང་

[122B] མི་ནུས་པ། ཕར་ལབས་ཀྱང་མི་གོ་བ། གོ་ཡང་ཐད་ཀར་མི་བྱེད་པ། གཙང་སྤྲ་ཆུང་བའི་གཤིས་ངན་གྱོང་རྒན་གླེན་རྐོ་བ་དེ་འདྲ་མ་ཡིན་པའི། རང་བཞིན་གྱི་རྒྱུད་འཇམ་ཞིང་དཀོན་
མཆོག་ལ་དད་གུས་དང་གཙང་སྤྲ་ཡོད་པ་ཕར་ལབ་པ་དང་བརྡའ་བསྟན་པས་ཀྱང་གོ་ནུས་ཤིང་གོ་བ་ལྟར་བྱེད་པའི་ཡིད་དང་མཐུན་པ་དགོས། དེ་ཡང་འཚམས་ཡུན་རིང་བར་སྔོམ་པ་ལ་གལ་སྲིད་གཅིག་པོ་དེན་པའམ་གཞན་
དུ་འགྲོ་དགོས་སོགས་བྱུང་ཚེ་འཚམས་གཡོག་བྱེད་རྩིས་ཀྱི་གཞན་གཅིག་གཉིས་ཀྱང་འཚམས་འོག་ཏུ་གཞུག་དེ་བཞིན་དུ་འཚམས་གཡོག་མིན་ཀྱང་རང་གི་བླ་མའམ། མཆེད་གྲོགས་སམ། འཁོར་གཡོག་
གམ། སྨན་པ་ལྟ་བུ། ནམ་དགོས་པ་བྱུང་ན་འཕྲད་རྩིས་ཀྱི་འཚམས་འོག་ཏུ་འཇོག་འོས་རྣམས་འཇོག་ཅིང་འཚམས་འོག་ཏུ་བཞག་ནའང་འཕྲད་དགོས་གལ་ཅན་མ་བྱུང་ན་མི་འཕྲད། འཚམས་ཀྱི་སྐབས་སུ་
རང་གཞན་གྱི་དོན་སྤྱོད་ཆེ་ཆུང་གང་ཡིན་ཀྱང་རང་གིས་མི་བྱེད་པའི་རྩིས་དང་པོ་ནས་བྱས་ནས་མ་བཀག་ན་བར་ཆད་འབྱུང་ཉེན་ཆེ་བས། དེ་ལྟར་བྱེད་དགོས་མོད་ཀྱང་མི་བྱེད་ཁ་མེད་ཀྱི་གལ་ཅན་བྱུང་ན། ཡིག་འཕྲིན་
གྱིས་ཕར་ཚུར་ལ་བརྡའ་སྤྲོད་པ་ལས་མི་གསར་པ་དང་འཕྲད་པ་སོགས་གཏན་ནས་མི་རུང། ནོར་རྫས་དང་བཅའ་བོའི་རིགས་ཀྱང་འཚམས་ཁང་ནང་དུ་འཚམས་ཀྱི་རིང་མཁོ་ངེས་དག་འཚམས་གྲོལ་རིང་ལ་གཞན་
དུ་སྤོ་མི་དགོས་པ་དང་རྣམ་རྟོག་བྱ་མི་དགོས་པའི་ཡིད་ཆེས་ངེས་ཀྱི་རིགས་མ་གཏོགས་མི་འཇོག་འཚམས་ཀྱི་རིང་གཞན་ནས་དངོས་པོ་ཡོ་བྱད་ཅི་བྱུང་ཡང་འཚམས་ཐོའི་ནང་དུ་ཁྱེར་མི་འོང་ཞིང་ནང་ནས་ཀྱང་ཕྱི་ལ་
མི་འབྱིན། འཚམས་ཁང་ནང་དུ་སྐུ་གསུང་ཐུགས་ཀྱི་རྟེན་དང་མཆོད་པའི་ཡོ་བྱད་གང་འབྱོར་ལེགས་པར་བཤམས། དེ་ཡང་ལྷ་གང་ལ་བསྙེན་པ་བྱེད་པའི་ལྷ་དེའི་བྲིས་འབུར་གྱི་སྐུ་འབྱོར་ན་ཕུན་སུམ་ཚོགས་

[123A]༄༅། །པ་ཡིན་པས། དེ་ཡོད་ན་རང་དང་ཞལ་སྤྲོད་ལྟ་བུར་བཤམ་ཐུབ་བྱུང་ན་དེ་ལྟར་བཤམས། དེའི་མདུན་དུ་མཆོད་པ་དང་གཏོར་མ་གང་དགོས་ཚུལ་དང་མཐུན་པར་བཤམས། རང་
འདུགས་ནི་འོག་ཏུ་ས་དཀར་རམ། འབྲུ་དཀར་ལྟ་བུས་གཡུད་རུང་རིས་བྲིས་སྟེང་དུ་ཁྲི་དྲ་མིག་ཅན་ལྟ་བུ་བྱུང་ན་རབ་དེ་མ་བྱུང་ཀྱང་ཡུན་རིང་པོར་བསྡད་ན་རླན་དང་གདན་འདྲུལ་བའི་སྐྱོན་མི་འོང་བ་བྱས་ལ་གདན་འཇམ་པོ་
འབོལ་བ་འདིང། ཁ་ལྟ་ཕྱོགས་ནི་རྒྱུད་རྡོ་རྗེ་འཕྲེང་བ་ལས། བྱང་དུ་ཁ་བ་ལྟས་རྒྱས་པའི་ལས། དེ་བཞིན་ཞི་བ་ཤར་དུ་ལྟ། །དྲག་པོའི་ལས་ལ་ལྷོ་ཡི་ཕྱོགས། །དབང་གི་ལས་ལ་ནུབ་ཏུ་ལྟ། །ཞེས་ལས་བཞི་
སོ་སོའི་སྐབས་སུ་ཁ་ལྟ་ཕྱོགས། དེ་ལྟར་བཤད་ལ་བསྙེན་སྒྲུབ་ཐུན་མོང་བའི་སྐབས་སུ་གསང་འདུས་ལ་ཤར་དུ་བལྟ་བ་དང། བདེ་མཆོག་དང་འཇིགས་བྱེད་ལ་ལྷོར་ལྟ་བ་སོགས་རང་རང་གི་སྒྲུབ་ཐབས་སོགས་ནས་
དམིགས་གསལ་བཤད་པ་ཡོད་ན་དེ་བཞིན་བྱ་དགོས་ཀྱང་ཁང་བའི་བབས་ཀྱིས་དེ་ལྟར་མི་བཏུབ་པའི་ཚེ་ཁང་པའི་བབས་དང་བསྟུན་ནས་འདུག་ཅིང་མོས་པ་རང་རང་གི་གཞུང་ནས་བཤད་པའི་ཕྱོགས་སུ་ཁ་ལྟ་བར་བསམ་
འདུག་སྟང་ནི། རྐང་པ་རྡོ་རྗེ་སྐྱིལ་དཀྲུང། ལག་པ་མཉམ་གཞག་མིག་སྣ་རྩེར་དབབ་ཅིང་སོ་ཅུང་ཟད་མ་འབྱར་བར་ལུས་མི་གཡོ་བར་གནས་པར་བྱ་བར་བཤད་པ་ལྟར་བྱ་དགོས་མོད་ཀྱི། དེ་ལྟ་བུ་མ་
གོམས་པས་ཡུན་རིང་སྡོད་མི་ཐུབ་པས། ཐོག་མར་དེ་ལྟར་འདུག་ཅི་ཐུབ་ཀྱི་བར་འདུག་ཅིང་མི་ཐུབ་པ་ན་རྐང་པ་སེམས་དཔའི་སྐྱིལ་དཀྲུང་ལྟ་བུ་བྱས་ཏེ་བག་མེད་པའི་སྤྱོད་ལམ་ལ་མ་སོང་བའི་ཅི་བདེར་འདུག་ལ་སྔ་མ་ལ་
རིམ་གྱིས་གོམས་དུ་གཞུག་བསམ་པ་ནི་འདུས་པའི་རྩ་རྒྱུད་ལས། བྱམས་པའི་སེམས་ཀྱིས་ཞི་བ་ལ། །དགའ་བའི་སེམས་ཀྱིས་རྒྱས་པ་ལ། །ཆགས་པའི་སེམས་ཀྱིས་དབང་དག་ལ། །ཁྲོ་བོའི་སེམས་

[123B] །ཞེས་ལས་སོ་སོའི་བསམ་པ་དེ་ལྟར་བཤད་ཅིང་བསྙེན་སྒྲུབ་ཐུན་མོང་བ་ལ་སྒྲུབ་ཐབས་ཀུན་བཟང་ལས། དལ་འབྱོར་འདི་ནི་ཤིན་ཏུ་གཡོ་བ་དང། །འཇིག་རྟེན་སྐྱེ་བོ་དམ་པ་འཕྲད་རྙེད་
དཀའ༑ ༑དེ་བས་ཤེས་རབ་ཐབས་ལ་གཞོལ་བ་ཡིས། །ཡིད་ལ་བྱེད་པའི་མཆོག་དེ་བསྒྲུབ་པར་བྱ། །ཞེས་གསུངས་པ་ལྟར། དལ་འབྱོར་ཤིན་ཏུ་རྙེད་དཀའ་ཞིང་དེ་གཡོ་བ་སྟེ་འཇིག་སླབ་དང། སྐྱེས་
བུ་དམ་པ་དགེ་བའི་བཤེས་གཉེན་དང་འཕྲད་པ་དང་དེའི་གདམས་ངག་ཐོབ་ནས་རྣམ་པར་དག་པའི་ལམ་སྒྲུབ་པ་ཤིན་ཏུ་རྙེད་དཀའ་ཚུལ་ལ་ངེས་པ་དྲངས་ནས། དེ་ལྟ་བུའི་བསྙེན་སྒྲུབ་བྱེད་རྒྱུ་བྱུང་བ་ཤིན་ཏུ་སྐལ་པ་བཟང་
ངོ་སྙམ་པའི་ཡིད་དགའ་སྤྲོ་དུང་དུང་བ་བྱ། བསྙེན་སྒྲུབ་འདི་མཐར་མཐོན་གྱི་བར་དུ་རང་གཞན་གྱི་བྱ་བ་དང་སྐྱིད་སྡུག་ལེགས་ཉེས་ཆེ་ཆུང་ཅི་བྱུང་ཡང། དེའི་དབང་དུ་མ་སོང་བ་བྱ་སྙམ་པའི་སྙིང་རུས་དང། སྤྱིར་
བླ་མ་དཀོན་མཆོག་ཁྱད་པར་ཡིད་དམ་གྱི་ལྷ་འདི་ལྟ་བུ་ལ་བརྟེན་ནས་སྔོན་གྱི་ལས་དབང་མ་གཏོགས་གློ་བུར་བར་ཆད་སོགས་ཀྱིས་ཀླག་ཅི་ཁེལ་སྙམ་པའི་སྙིང་ཁམས་བསྐྱེད། བསྙེན་པ་བྱེད་པ་འགའ་ཞིག་གིས་
བསྙེན་པའི་སྐབས་སུ་ལྷ་དེའི་ཞལ་གཟིགས་དང་ལུང་བསྟན་ལྟ་བུ་དངོས་སུའམ། དེ་མ་བྱུང་ཀྱང་ཉམས་སྣང་དང་རྨི་ལམ་ལྟ་བུར་ཡོད་ལ་རེ་བྱེད་པ་འོང་བས། དེ་ལྟར་བྱས་ན་བར་ཆད་ཀྱི་རྒྱུ་ཡིན་པས་གཏན་ནས་
མི་བྱ༑ རང་ལ་དེ་འདྲ་བའི་རེ་བ་མེད་ཀྱང་བགེགས་ཀྱི་བར་ཆད་ཀྱིས་ལྷའི་གཟུགས་སྟོན་པ་དང་སྐད་སྒྲོགས་པ་སོགས་འོང་བས་དེ་ལ་མ་འཁྲུལ་པར་བགེགས་ཀྱི་བར་ཆད་བཟློག་ཐབས་བྱ། ཡང་བསྙེན་པ་བྱེད་
པ་ལ་བར་ཆད་འདྲ་ཡོད་དམ་སྙམ་པའི་དོགས་པ་བྱེད་པ་ཡང་བར་ཆད་ཀྱི་རྒྱུ་ཡིན་ཕྱིར་དོགས་པ་མེད་པ་དགོས། ཅི་ཡིན་ཀྱང་འཕྲལ་ལུས་སེམས་བདེ་མི་བདེ་དང། ཉམས་སྣང་དམ་རྨི་ལམ་ལྟ་བུར་མི་ཤིས་

[124A]༄༅། །བའི་རྟག་མཚན་ཅི་བྱུང་ཡང་དེ་ལ་ཡང་དར་རྣམ་རྟོག་མི་བྱ་བར་བླ་མ་དང་ལྷ་ལ་ཡིད་ཆེས་ཀྱིས་མོས་གུས་རྩེ་གཅིག་པས་བསྒོམ་བཟླས་ལ་འབད་ན་རང་ཞིར་དོགས་པ་ཡོད་མེད་འགྲོ། །གཙོ་
ཆར་བསྙེན་པ་བྱས་པས་དངོས་ཉམས་རྨི་ལམ་ཅི་རིགས་པར། ཞལ་གཟིགས་ལུང་བསྟན་སོགས་རྟགས་མཚན་བཟང་པོ་ཡོངས་ངམ་སྙམ་པའི་རེ་བ་དང། ངན་པ་ཡོད་དམ་སྙམ་པའི་དོགས་པ་གང་ཡང་མི་བྱེད་
པར་བླ་མ་དང་ལྷ་ལ་ཡིད་ཆེས་ཀྱིས་མོས་གུས་དང་ཐུན་དང་ཐུན་འཚམས་སུ་བཤད་ཚོད་ཅི་ལྟ་བ་བཞིན་བྱ་བ་ལ་སྒྲིམ་ཞིང་འཕྲལ་དགའ་སྤྲོ་དང་བཅས་པའི་སེམས་བདེ་འབོལ་བ་བྱ། དེ་ལྟར་བྱས་པས་ལུས་སེམས་དང་
སྣང་བ་ཇེ་བདེ། སྤྱིར་དཀོན་མཆོག་དར་ཁྱད་པར་རང་གི་བླ་མ་དང་ཡི་དམ་ལ་དད་པ་དང་ཡིད་ཆེས་ཇེ་འཕེལ། བསྒོམ་བཟླས་ལ་སྤྲོ་བ་ཇེ་ཆེ། ལྷའི་ང་རྒྱལ་དང་གསལ་སྣང་ཇེ་བརྟན། བཟླས་པའི་དམིགས་
པ་ཇེ་གསལ། ཆགས་སྡང་སོགས་ཀྱི་ངན་རྟོག་ཇེ་ཆུང། རྣམ་གཡེང་ཇེ་ཉུང་ཤེས་རྒྱུད་ཇེ་འཇམ། བསམ་པ་ཇེ་བཟང་ལ་སོ་ངན་བསྙེན་པ་ལམ་དུ་འགྲོ་བ། བླ་མ་དང་ཡི་དམ་གྱིས་རྗེས་སུ་འཛིན་པ་
བྱིན་རླབས་འཇུག་པ། རྟོགས་པ་ཇེ་འཐོར་འགྲོ་བ་རྣམས་ཀྱི་མགོ་ཚུགས་པ་ཡིན་པས་རྒྱུན་བ་སྲིང་བ་ལ་འབད་དགོས། གཉིས་པ་དཔལ་རྡོ་རྗེ་འཇིགས་བྱེད་ཀྱི་བསྙེན་པ་བྱེད་ཚུལ་བྱེ་བྲག་ཏུ་བཤད་པ་ལ་སྔོན་འགྲོ་དངོས་གཞི་
མཇུག་གསུམ། དང་པོ་ནི། བསྙེན་འཚམས་ལ་འདུག་ཉིན་གྱི་ཞག་ཁ་ཤས་ཀྱི་གོང་ནས་བསྙེན་པ་ལ་བར་ཆད་མི་འོང་བར་ལམ་དུ་འགྲོ་བའི་ཕྱིར་དུ། དགོན་མཆོག་ལ་ཕྱག་མཆོད་གསོལ་འདེབས་
དགེ་འདུན་ལ་བསྙེན་བཀུར་ཚོགས་སོག་གཟུངས་འདུས་དང་བརྒྱད་སྟོང་པ་མཚན་བརྗོད་སོགས་གསུང་རབ་སྒྲོགས་པ། ས་ཙྪ་འདེབས་པ། མཆོད་མེ་བརྒྱ་རྩ་སོགས་འབུལ་བ། གཏོར་མ་བརྒྱ་རྩ་དང་

[124B] དབུལ་འཕོངས་ལ་སྦྱིན་པ་སྟེར་བ། སྲོག་བླུ་བྱེད་པ། བསངས། དགྲ་ལྷ་དབང་བསྟོད། དར་ཅོག་འཕྱར་བ་སོགས་འབྱོར་འཁོས་དང་བསྟུན་ནས་བྱ། འཚམས་གང་དུ་བྱེད་
པའི་ཁང་གུར་སོགས་གང་ཡིན་ཀྱང། དེའི་ཕྱི་ནང་ཉེ་འཁོར་ཐམས་ཅད་གང་དར་ལེགས་པར་བྱས་ལ་བསང་བདུག་ལེགས་པར་གཏོང། རྟེན་དང་མཆོད་པ་རྣམས་ལེགས་པར་བཤམས། རང་འདུག་པའི་
གནས་མལ་ལེགས་པར་བཅོ། །བསྙེན་པ་ལེགས་པར་གྲུབ་ནས་འཚམས་གྲོལ་གྲོལ་གྱི་བར་དོན་གཅོད་དང་བཀོད་པ་བྱེད་དགོས་རྣམས་ལེགས་པར་བྱ། ཕྱི་ནང་གི་གཡེང་བ་ཅི་ཡང་མེད་པར་བྱས་ཏེ། རྡོ་རྗེ་
འཇིགས་བྱེད་ནི་ཤིན་ཏུ་ཁྲོས་པའི་སྐུར་བསྟན་པ། མངོན་སྤྱོད་གཙོ་བོར་གྱུར་པ་ཡིན་པས་མར་ངོའི་བཅུ་བཞི་དང་གཟའ་སྐར་འཕྲོད་སྦྱོར་སོགས་བཟང་པོ་འཇོམས་པ་བྱུང་ན་དེ་འདྲ་ཅིག་ལ་མགོ་བརྩམ་ཞིང་གཟའ་
སྐར་སོགས་བཟང་པོ་འཇོམ་པ་མ་བྱུང་ན་ཉེར་དགུ་མིན་ཀྱང་ཆོས་གྲངས་གཟའ་སྐར་སོགས་གང་བཟང་ཅིག་ལ་མགོ་བརྩམ། གཞན་བྱེད་དགོས་ཐམས་ཅད་འཚམས་ལ་འདུག་ཉིན་ཡན་ལ་གྲུབ་པར་བྱས་ཏེ། བསྙེན་
འཚམས་ཀྱི་དུས་སུ་ཉིན་རེ་བཞིན་ཁ་གསོས་ནས་འབུལ་རྒྱུའི་ཡི་དམ་གྱི་གཏོར་མ་རྒྱུ་རྗེན་ཕྱི་མར་ཁུ་ཙག་ལེགས་པར་བཅད་པ་དང་ཆད་བཟང་པོས་སྤྲུས་པ། དབྱིབས་སྙིང་གཟུགས་མར་རྩི་དང་རྒྱན་ཅན། མཐར་
ཤ་དང་ཉ་ཤ་དང་འཁུར་བ་དང། འབྲས་ཆན་དང་སྲན་མ་དང་རྩོང་དང་སྒོག་སྒྱ་དང་ཆུ་དང་ཆར་དང་འོ་མ་སོགས་སྣོད་སོ་སོར་རམ། ཤ་སོགས་གོང་བུའི་རྫས་རྣམས་སྣོད་གཅིག་དང་ཆང་སོགས་བཏུང་བའི་
རྫས་རྣམས་སྣོད་གཅིག་ཏུ་བཤམ། དེའི་གཡས་གཡོན་དུ་ཕྱོགས་སྐྱོང་གི་གཏོར་མ་གཏོར་ཅོག་དང། ལས་གཤིན་གྱི་གཏོར་མ་ཟུར་གསུམ་མཐར་ཤ་སོགས་ཀྱིས་བསྐོར་བ་བཤམ། ཤ་དང་ཉ་ཤ་དང་འབྲས་

[125A]༄༅། །ཆན་སོགས་ཐམས་ཅད་མ་འཛོམ་ཀྱང་གང་འབྱོར་དང་ཅི་ཡང་མ་འབྱོར་ཀྱང་ཟན་ལས་བྱས་པའི་གཏོར་མ་གཅིག་བུས་ཀྱང་རུང། ཆོས་སྐྱོང་འགའ་ཞིག་གི་བསྙེན་སྒྲུབ་ཀྱི་སྐབས་སུ་
ཆོས་སྐྱོང་གཞན་ལ་གཏོར་མ་འབུལ་མི་རུང་བར་གསུངས་པ་ཡོད་ཀྱང་འདིར་རང་གི་ཡི་དམ་ཆོས་སྐྱོང་ལ་གཏོར་འབུལ་འཆག་མི་ཉན་པ་ཡོད་ན་འབུལ་རུང་བར་བཞེད་པ་ཡོད་པས་དེ་འདྲ་བའི་གཏོར་མ་ཡང་བཤམ་
གཏོར་མ་རྣམས་འཚམས་གྲོལ་རིང་ལ་བསྒྲུལ་བསྐྱོད་མི་འོང་བ་དང་རྡུལ་དང་བྱི་བ་སོགས་ཀྱི་སྐྱོན་མི་འོང་བའི་ཕྱིར་གཏོར་ཁང་ལྟ་བུར་བརྟན་པོ་བྱས་ཏེ་བཞག་གཏོར་འབུལ་གྱི་ཚེ་འབུལ་རྒྱུའི་མཆོད་པ་ཆུ་གཉིས་
ཉེར་སྤྱོད་གཏོར་མའི་མདུན་ཕྱོགས་སམ། རྟེན་གྱི་མདུན་དུ་མགོ་འབུལ་ཡུལ་ཞལ་ཚུར་གཟིགས་ཀྱི་གཡས་ནས་བརྩམས་ཏེ་བཤམ། མཆོད་པ་འདི་ཉིན་རེ་བཞིན་གསར་དུ་སྤོ། །རང་གི་མདུན་དུ་
སྟེགས་ཀྱི་ཁར་དྲིལ་བུ་ཞལ་རང་ལ་བསྟན་པ། དེའི་གཡས་སུ་རྡོ་རྗེ་དེའི་གཡས་སུ་ནང་མཆོད་ཁེ་བ་ཅན། དྲིལ་བུའི་གཡོན་དུ་ཌ་མ་རུ། དེ་རྣམས་ཀྱི་པར་རྒྱབ་ཏུ་བདག་སྐྱེད་ཀྱི་མཆོད་པ་ཆུ་གཉིས་ཉེར་
སྤྱོད་རང་གི་གཡས་ངོས་ནས་མགོ་བརྩམ་པ། དེའི་ཕར་རྒྱབ་ཏུ་སྔོན་འགྲོའི་གཏོར་མ་དང་ཆུ་གཉིས་ཉེར་སྤྱོད་ཀྱི་མཆོད་པ་འབུལ་ཡུལ་ཞལ་ཚུར་གཟིགས་ཀྱི་གཡས་ནས་མགོ་བརྩམ་ལ་བཤམ། བདག་
སྐྱེད་ཀྱི་མཆོད་པ་དང། སྔོན་འགྲོའི་མཆོད་གཏོར་རྣམས་རང་ལ་ཉེ་བའི་མདུན་ཐད་དྲང་དུ་བཤམ། དེ་མ་བྱུང་ན་ཇི་ལྟར་འོས་པའི་ས་ཕྱོགས་སུ་བཤད་པར་བྱ་ཞིང་འདི་རྣམས་ཉིན་རེ་བཞིན་བཤམ་གཤེགས་
བྱ༑ སྟེགས་གཞན་ཅིག་གི་སྟེང་དུ་མཁའ་འགྲོ་སྤྱི་གཏོར། གཞི་བདག་གཏོར་མ། བགེགས་གཏོར་རྣམས་བཤམ། རང་རྡོ་རྗེ་འཇིགས་བྱེད་ཀྱི་ང་རྒྱལ་གྱིས་མཁའ་འགྲོ་སྤྱི་གཏོར་དང་གཞི་བདག་

[125B] མཐུན་རྐྱེན་སྒྲུབ་པའི་འཕྲིན་ལས་བཅོལ། བགེགས་གཏོར་བཏང་ལ་བསྙེན་སྒྲུབ་བྱེད་པ་ལ་མི་དགའ་བའི་བགེགས་ཀྱི་ཚོགས་ཐམས་ཅད་
གནས་གཞན་དུ་བསྐྲད་པའི་དམིགས་པ་ཤུགས་དྲག་བྱ་ཞིང་དྲག་སྔགས་པ་ཟླ་བ་དང། གུ་གུལ་གྱིས་བདུག་པ་དང་ཡུངས་དཀར་གྱིས་བྲ་བ་པ་དང་རོལ་མོའི་སྒྲ་དྲག་ཏུ་བྱས་ཏེ་གཏོར་མ་ཕྱིར་སྐྱེལ་ཞིང་བགེགས་ཐམས་ཅད་
བསྒྲད་པས། གཞན་དུ་སོང་བའི་མོས་པ་བརྟན་པོ་བྱ། དེ་ནས་འཚམས་ཀྱི་རིང་རང་འགྲོ་དགོས་མི་དགོས་ཀྱིས་འཚམས་སུ་འགོམ་ཡུག་མི་འགྲོ་བའི་སར་ས་ཡུལ་འོས་འགབ་ཡོད་ན་ཕྱོགས་བཞི་དང་མེད་ན་སྒོ་
མདུན་ལྟ་བུར་འཚམ་ཐོར་སློང་འཚམས་ཐོ་བཞི་ཡོད་ན་རྒྱལ་ཆེན་བཞི་དང། གཅིག་ལས་མེད་ན་འཕགས་སྐྱེས་བོར་བསྐྱེད་དེ། མཆོད་གཏོར་ཕུལ་ལ་བགེགས་ཀྱི་བར་ཆད་སྲུངས་པའི་འཕྲིན་ལས་བཅོལ་
དེ་ནས། རྭ་ལོ་ཆེན་པོས། དག་ལ་བྱིན་གྱིས་མ་བརླབ་པར། སྔགས་བཟླས་རྣམས་ལ་མཐུ་མི་འབྱུང། ཨཱ་ལི་གཱ་ལིའི་གདམས་ངག་བདོག་སྔགས་མི་འགྲུབ་སྙམ་པའི་དོགས་པ་མེད། ཅེས་
གསུངས་པ་ལྟར། ཨོཾ་ཨ་ཨཱ་ནས་ཧ་ཧ་ཉིའུ་ཞེས་པའི་བར་ལན་བདུན་བརྗོད་དེ་དག་བྱིན་གྱིས་བརླབས་ལ། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ། བླ་མ་མཆོད་པའམ། བླ་མའི་རྣལ་འབྱོར། ལམ་རིམ་གསོལ་འདེ་པས་རྒྱུད་པའི་གསོལ་འདེབས་དང་བཅས་པ་རྒྱུད་འཁུལ་ངེས་བྱ། དེ་ནས་ཁ་ལྟ་ཕྱོགས་སོགས་ཚུལ་མཐུན་བྱས་ཏེ་སྔོན་འགྲོ་གཏོར་མ་ནས། འདས་མ་འདས་ལས་
གཤིན་རྣམས་ཀྱི་གཏོར་མའི་བར་སྒྲུབ་ཐབས་བཞིན་བྱ་ཞིང་ལས་གཞིན་གྱི་མངོན་རྟོགས་སྤྱན་འདྲེན། བསྐད་བཤགས་བཟློག་པ། གཏོར་འབུལ་རྣམས་གང་རྒྱས་བྱས་ལ་སྒྲུབ་པའི་བར་ཆད་ཞི་བའི་འཕྲིན་ལས་

[126A]༄༅། །བཅོལ། རང་གི་དུས་རྒྱུན་གཏོར་མ་འབུལ་བའི་ཆོས་སྐྱོང་གཞན་ཡོད་ན་དེའི་གཏོར་འབུལ་དང་འཕྲིན་ལས་བཅོལ་བ་ཡང་བྱ། སྲུང་འཁོར་འཚམས་གྲོལ་རིང་མི་བསྡུ་བ་དམ་པའི་
ཕྱག་ལེན་ལས་འབྱུང་བས༑ དུར་ཁྲོད་གཞལ་ཡས་ཁང་ལ་བསྟིམ་པ་སོགས་ཉེར་བསྡུ་བྱས་ལ། ཨ་ཨཱ་ནས་ཧ་ཀྵ་སཱ་ཧཱ་ཞེས་པའི་བར་ལན་བདུན་བརྗོད་དེ། ཉལ་བའི་རྣལ་འབྱོར་གྱིས་ཉལ། ཕྱི་ཉིན་ཐོ་རངས་
ལྡང་བའི་རྣལ་འབྱོར་གྱིས་ལངས་ཏེ་ཁྲུས་བྱས་ལ། ལོངས་ཡོད་ན་ཐོག་མར་དག་བྱིན་གྱིས་བརླབས་ཏེ། སྐྱབས་འགྲོ་བཞི་སྐོར་གང་མང་བྱས་པའི་སྐྱབས་འགྲོ་སེམས་བསྐྱེད་ཉིན་རེ་བཞིན་ཐུན་བཞི་ཀ་ལ་གཙོ་བོར་
བྱ་ཞིང་གཞན་རྣམས་ཚང་བ་དང། ཡི་དམ་གྱི་བཟླས་པ་དུམ་པ་རེ་བྱེད་ཀྱང་བསྙེན་གྲངས་སུ་མི་འདྲེན། དེ་ལྟ་བུ་ཞག་བདུན་ནམ་གསུམ། དེ་ནས་འགལ་རྐྱེན་སྡིག་ལྟུང་སྦྱོང་བ་རྡོར་སེམས་བསྒོམས་ནས་
ཡིག་བརྒྱ་གང་མང་བཟླ་བ་གཙོ་བོར་བྱ་ཞིང་གཞན་རྣམས་སྔ་མ་བཞིན་བྱེད་པ་ཞག་བདུན་ནམ་གསུམ། དེ་ནས་མཐུན་རྐྱེན་ཚོགས་སོག་པ། བླ་མ་མཆོད་པའམ་བླ་མའི་རྣལ་འབྱོར་བསྒོམ་སྟེ་མཆོད་པ་གང་
རྒྱས་དང་གསོལ་འདེབས་གང་མང་གཙོར་བྱ་ཞིང་གཞན་རྣམས་སྔ་མ་བཞིན་བྱེད་པ་ཞག་བདུན་ནམ་གསུམ་བྱ་བ་བླ་མ་གོང་མའི་མན་ངག་ལས་འབྱུང་བས་དེ་བཞིན་བྱེད་རྒྱུ་བྱུང་ན་ཤིན་ཏུ་ཕུན་སུམ་ཚོགས་པ་ཡིན། དེ་བཞིན་
བྱས་ན་དེ་རྣམས་སོང་བའི་རྗེས་ཀྱི་ཐོར་ཐུན་དང། ལོད་མེད་པས་བྱེད་རྒྱུ་མ་བྱུང་ན་ཐོར་ཐུན་སྔ་མ་ནས་དངོས་གཞིའི་མགོ་འཇུག་པ་ཡིན་པས། གཉིས་པ་དངོས་གཞི་ནི། ངག་བྱིན་རླབས། སྐྱབས་འགྲོ་སེམས་བསྐྱེད་
བླ་མའི་རྣལ་འབྱོར་གསོལ་འདེབས་དང་བཅས་པ། སྔོན་འགྲོའི་གཏོར་མ། ཡིག་བརྒྱ་ཉེར་གཅིག་རེ་བཟླ་བའི་རྡོར་སེམས་བསྒོམ་བཟླས། ཚོགས་ཞིང་མཆོད་པ། སྔགས་གཉིས་ཀྱི་དོན་བསྒོམ་པ། སྔར་

[126B] གཞལ་ཡས་ཁང་གདན་བཅས། རྒྱུ་རྡོ་རྗེ་འཛིན་པ། འབྲས་བུ་རྡོ་རྗེ་འཛིན་པ་ཡུམ་བཅས། དཀྱིལ་འཁོར་རྒྱལ་མཆོག་སྤྲོ་
བསྡུ་དང་བཅས་པ། སྐྱེ་མཆེད་དང་གནས་གསུམ་བྱིན་བརླབས་ཡེ་ཤེས་པ་དགུག་གཞུག་དབང་བསྐུར་རྒྱས་བདབ། ཕྱི་ནང་གི་མཆོད་པ། བསྟོད་པ། བསྙེན་པའི་གཙོ་བོ་རག་པ་དྲན་པ་གཅིག་པའི་རྣལ་འབྱོར་
དག་པ་དྲན་པ་བགྲང་འཕྲེང་བྱིན་བརླབས་རྣམས་སྒྲུབ་ཐབས་ལས་འབྱུང་བ་བཞིན་ཡིད་མ་ཡེངས་པར་མཐར་ཆགས་སུ་བསྒོམ། བཟླས་པའི་ཚེ་ཐོག་མར་ཞི་ཁྲོ་སྤྲག་སྒྲུབ་ཀྱི་བསྙེན་པ་བྱས་ན་འཚུབ་ཆ་ཆུང་བར་གསུང་བས་
རང་སེམས་དགའ་སུམ་བརྩོ་གས་སུ་གསལ་བའི་ཏིང་ངེ་འཛིན་སེམས་དཔའི་ཉི་གདན་འཁོར་ལོ་སེར་པོ་རྩི་བས་དྲུག་པ་ལྟེ་བ་མུ་ཁྱུད་དང་བཅས་པའི་ལྟེ་བར་ཏིང་ངེ་འཛིན་སེམས་དཔའི་ཧཱུཾ་ཡིག་དྷཱི་དམར་སེར་རིང་པོ་ཚེག་དྲག་ཅན་
དུ་གྱུར་བ། རྩི་བས་ཀྱི་སྟེང་དུ་མདུན་ནས་གཡས་སྐོར་དུ། ཨོཾ་ཨ་ར་པ་ཙ་ན་ཞེས་པ་རྣམས་རེག་ལ་མ་འབྱར་བའི་ཚུལ་གྱིས་འཁོད་པའི་འཁོར་ལོ་གཡས་དང་ཡིག་འབྲུ་གཡོན་ཕྱོགས་སུ་འཁོར་བ་བསམ། རང་
གཙོ་བོར་ཡེ་ཤེས་སེམས་དཔའི་ང་རྒྱལ་དང་ཏིང་ངེ་འཛིན་སེམས་དཔའ་ལ་སེམས་བཟུང་ནས། ཏིང་ངེ་འཛིན་སེམས་དཔའི་དྷཱི་ཡིག་ལས་འོད་ཟེར་འཕྲོས། སྔགས་འཁོར་ལ་ཕོག་པས་སྔར་ལས་ཀྱང་མགྱོག་པར་
དྲག་ཏུ་འཁོར་ཏེ་སྔགས་དང་འཁོར་ལོ་གཉིས་ཀྱི་འོད་ཟེར་འཁྲུགས་པ་བཞིན་དཔག་ཏུ་མེད་པ་འཕྲོས། ལུས་ཀྱི་ནང་ཐམས་ཅད་གང་བས་ཐོག་མེད་ནས་བསགས་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་མུན་ཁུང་
དུ་སྒྲོན་མེ་བཏེགས་པས་གར་སོང་ཆ་མེད་དུ་སངས་ཏེ་ཡལ་བ་ལྟར་སངས་ཀྱིས་དག་སྟེ་རྗེ་བཙུན་འཇམ་པའི་དབྱངས་བཞིན་ཤེས་བྱ་ཐམས་ཅད་ལ་བློ་གྲོས་ཀྱི་སྣང་བ་ཐོགས་མེད་དུ་རྒྱས། འོད་ཟེར་བ་སྤུའི་བུག་ཐམས་ཅད་ནས་
[127A]༄༅། །ཕྱིར་འཕྲོས་པ་ཉི་མ་འབུམ་གྱི་འོད་འཕྲོས་པ་ལྟར་མུན་པ་ཕྱོགས་བཅུར་ཁྱབ་ཏེ་སེམས་ཅན་ཐམས་ཅད་ལ་ཕོག་དེ་རྣམས་ཀྱི་མི་ཤེས་པའི་མུན་པ་མཐའ་དག་བསལ་ཏེ། འཇམ་པའི་དབྱངས་
ཀྱི་འཕང་ལ་བཀོད་པར་བསམ་ལ། ཨོཾ་ཨ་ར་པ་ཙ་ན་ཅི་འགྲུབ་བཟླ། མཐར་རང་གི་སྕེ་སྟེང་དུ་དྷཱི་ཡིག་དམར་སེར་མགོ་གྲེ་ཕུགས་སུ་བསྟན་པ་ཉལ་སྟབས་སུ་གནས་པ་ལས་འོད་ཟེར་འཕྲོས། ཕྱོགས་བཅུའི་
སངས་རྒྱས་བྱང་སེམས་ཐམས་ཅད་ཀྱི་ཐུགས་མཁྱེན་པའི་ཡེ་ཤེས་ཐམས་ཅད་འོད་ཟེར་དམར་སེར་གྱི་རྣམ་པར་བསྡུས་ནས་དྷཱི་ཡིག་ལ་ཐིམ་པ་མེར་གྱིས་ཞུ་ནས། མཆི་ལམ་སྒྲ་མེད་མེད་པ་དང་མཉམ་དུ་སྙིང་ཁའི་
དྷཱི་ཡིག་ལ་ཐིམ་པས་མེའི་ཕུང་པོར་མར་ཁུ་བླུག་པ་ལྟར་དྷཱི་ཡིག་ལས་འོད་ཟེར་རབ་ཏུ་འབར་བས་ལུས་ཀྱི་ནང་གང་བར་བསམ་ལ་དབུགས་ཐེངས་གཅིག་ལ་དྷཱི་བརྒྱ་རྩ་བགྲང་ཞིང་དེ་ཡང་ལྷ་ཐམས་ཅད་
ཀྱི་ཞལ་ནས་བཟླ་བར་བསམ། ཐོག་མར་འདིའི་བསྙེན་པ་གཙོ་བོར་བྱས་ཏེ་འདི་འགྲོ་གང་ཆེ་དང་གཞན་རྣམས་ཅི་འགྲུབ་རེ་བཟླས་ཏེ་འདི་ཡིག་འབུམ་མམ་འབུམ་ཕྲག་འགྲོ་བར་བྱ། རྩ་སྔགས་སོགས་
བཟླ་བའི་ཚེ། ཡེ་ཤེས་སེམས་དཔའི་ཐུགས་ཀའི་འཁོར་ལོའི་རྩིབས་ཀྱི་སྟེང་གི་ཡི་གེ་དྷཱི་ལ་ཐིམ་འཁོར་ལོ་ཉི་གདན་དང་དྷཱི་ཧཱུཾ་ཡིག་ཏུ་གྱུར་བའི་ཧཱུཾ་གི་མཐར་ནང་ནས་རིམ་པ་བཞིན། ཉེ་སྙིང། སྙིང་པོ།།
རྩ་སྔགས་རྣམས་ཀྱིས་བསྐོར་བ་ཁ་དོག་མཐིར་ནག་འོད་ཟེར་འབར་བ་དང་བཅས་པ་བསམ་ཞིང། རང་དམ་ཚིག་སེམས་དཔའི་རྒྱལ་གཙོ་བོར་བཟུང་སྟེ་ཏིང་ངེ་འཛིན་སེམས་དཔའ་ལ་སེམས་གཏད་ནས་འཇམ་
དབྱངས་ཀྱི་བསྙེན་པ་མ་སོང་གི་བར་དུ་ཡི་གེ་འབར་བ་ལ་དམིགས་པ་གཏད་དེ་བཟླས་ན་དངོས་གྲུབ་མྱུར་བ་དང་སྔགས་འཁོར་ལ་སེམས་བརྟན་དུ་འགྲོ་བ་སོགས་ཀྱི་དགོས་པ་ཆེན་པོ་ཡོད་པར་བདག་གི་བླ་མ་དམ་པས་

[127B] འཁོར་རྣམས་གྱི་སྔགས་བཟླ་བའི་ཚེ་རང་རང་གི་ཐུགས་ཀར་རང་རང་གི་ཕྱག་མཚན་ལ་ས་བོན་གྱིས་མཚན་པའི་མཐར་རང་རང་གི་སྔགས་ཀྱིས་བསྐོར་བ་འོད་ཟེར་འབར་བ་ལ་དམིགས་ནས་བཟླ་འཇམ་
དབྱངས་ཀྱི་གྲངས་བསྙེན་སོང་ནས་དེའི་སྔགས་ཅི་འགྲུབ་དེ་དང་གཙོ་བོར་གཙོ་བོའི་སྔགས་གང་མང་བཟླ་བ་ཡིན་ལ། དེ་ཡང་སྔགས་གསུམ་ཀའི་གྲངས་བསྙེན་བྱེད་ན་ཐོག་མར་ཉེ་སྙིང་ཡི་གེ་བདུན་པ་གང་མང་དང་གཞན་
རྣམས་ཅི་འགྲུབ་རེ། ཉེ་སྙིང་གི་གྲངས་སོང་ནས་སྙིང་པོ་ཡི་གེ་བཅུ་པ་གང་མང་དང་གཞན་རྣམས་ཅི་འགྲུབ་རེ། སྙིང་པོའི་གྲངས་སོང་ནས་རྩ་སྔགས་གང་མང་དང་གཞན་རྣམས་ཅི་འགྲུབ་རེ་བཟླ་རྩ་སྔགས་
ཐོག་མར་མང་དུ་བཟླས་ན་འཚུབ་ཆ་འབྱུང་བས་གོང་གི་འདི་ལྟར་བཟླས་ན་འཚུབ་ཆ་མི་འབྱུང་བར་དམ་པ་རྣམས་ཀྱི་མནར་གཞལ་ཤེས་ལས་འབྱུང། དེའི་སྐབས་སུ་དམིགས་པ་ནི་དང་པོ་རང་དམ་ཚིག་
སེམས་དཔའ་རྡོ་རྗེ་འཇིགས་བྱེད་ཀྱི་ང་རྒྱལ་བརྟན་པོས་ཏིང་ངེ་འཛིན་སེམས་དཔའ་ལ་སེམས་བཟུང་ནས་དང་པོ་གཉིས་ལ་གོང་དུ་བཤད་པའི་གོང་བུའི་བཟླས་པ་དང། ཡང་ཏིང་ངེ་འཛིན་སེམས་དཔའ་
ལས་དཀྱིལ་འཁོར་བའི་ལྷ་ཚོགས་སམ་འོད་ཟེར་འཕྲོས། དབུགས་ཕྱིར་འབྱུང་བ་དང་ལྷན་ཅིག་རྩ་ཞལ་གྱི་ཤངས་བུག་གཡས་ནས་ཐོན། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་རྡོ་རྗེ་
འཇིགས་བྱེད་ཀྱི་གོ་འཕང་ལ་བཀོད། སླར་དབུགས་རྡུབ་པ་དང་ལྷན་ཅིག་ཤངས་བུག་གཡོན་ནས་ཞུགས། ས་བོན་ལ་ཐིམ་ཞིང་ཞལ་དགུ་ཀ་དང་ལྷ་ཐམས་ཅད་ཀྱི་ཟློས་པར་བསམ་ནས་ཟློ་བ་དམ་ཚིག་གི་
བཟླས་པ་སྟེ་དེ་གཉིས་རེ་མོས་སུ་བྱ། རྩ་སྔགས་ལ་ཆོས་ཐམས་ཅད་མཉམ་པ་ཉིད་ཀྱི་ང་རྒྱལ་གྱིས་སྔགས་འཕྲེང་རང་གི་ཞལ་དུ་ཞུགས་པ་རྡོ་རྗེ་ནས་ཐོན་ཏེ་ཡུམ་གྱི་པདྨར་སོང་ཞིང་རྩ་དབུ་མ་ལས་

[128A]༄༅། །གྱེན་དུ་བྱུང་སྟེ་ཡུམ་གྱི་ཞལ་ནས་བྱུང་བ་རང་གི་ཞལ་དུ་ཞུགས་ནས། ཡང་སྔར་བཞིན་འཁོར་བར་བསྒོམ་པ་ནི་ཁྱོགས་ཀྱི་བཟླས་པ་དང་སྔ་མ་གཉིས་ཏེ་གསུམ་ཀ་སྤེལ་
མའམ་གང་མོས་གཙོ་བོར་བྱ་ཞིང། ཡང་ཐུན་མཇུག་ཏུ་ས་བོན་ལས་འོད་ཟེར་འཕྲོས་ཏེ། རྩ་སྔགས་ལ་ཕོག་དེ་ལས་འོད་ཟེར་མེ་ལྕེ་ལྟ་བུ་དྲག་ཅིང་རྩུབ་ལ་ཚ་ཞིང་སྲེག་པ་འཕྲོས་ལུས་ཀྱི་ནང་
ཐམས་ཅད་གང། ཐོག་མེད་ནས་བསགས་པའི་སྡིག་སྒྲིབ་བག་ཆགས་དང་བཅས་པ་དང། དེས་བསྐྱེད་པའི་ནད་གདོན་བར་ཆད་མི་མཐུན་པའི་ཕྱོགས་ཐམས་ཅད་བྱ་སྒྲོ་མེ་ལ་སྲེག་པ་ལྟར་བསྲེགས་
ཤིང་བཅོམ། འོད་ཟེར་བ་སྤུའི་སྒོ་ནས་ཕྱིར་འཕྲོས། སྣང་སྲིད་ཐམས་ཅད་མེར་འབར་བའི་སྒྲ་ལས་ཀྱང་སྔགས་གྱི་སྒྲ་འུར་འུར་སྒྲོགས་པར་བསམ་པ་དང། ཡང་སྔགས་འཕྲེང་ལས་ཁྲོ་བོའི་
ཚོགས་བསམ་གྱིས་མི་ཁྱབ་པ་འཕྲོས། ཤངས་བུག་གཡས་ནས་ཐོན། གདོན་བགེགས་ལོག་འདྲེན་ཐམས་ཅད་ཚར་བཅད་དེ་ཤངས་བུག་གཡོན་ནས་བསྡུས་ཏེ་སྔགས་འཕྲེང་ལ་ཐིམ་པར་བསམ་པ་
ཡང་ཅི་རིགས་པ་བྱ། སྔགས་གསུམ་པོ་གང་ཡིན་ཀྱང་བཟླས་འཚམས་བྱེད་ཁར་སྔགས་འཕྲེང་ལས་འོད་ཟེར་འཕྲོས་པའི་སྣལ་མཆོད་པའི་ལྷ་མོ་མཆོད་རྫས་སྣ་ཚོགས་ཐོགས་པ་དཔག་ཏུ་མེད་པ་འཕྲོས་
ཕྱོགས་བཅུའི་ཞིང་རབ་འབྱམས་ན་བཞུགས་པའི་སྐྱབས་ཡུལ་དུ་གྱུར་རོ་ཅོག་ཐམས་ཅད་ལ་མཆོད་པ་ཕུལ་བས་ཐུགས་མ་ངེས་པར་བྱས། དེ་ཐམས་ཅད་ཀྱི་སྐུའི་ཡོན་ཏན་དང་བྱིན་བརླབས་ཐམས་ཅད་རྡོ་རྗེ་འཇིགས་
བྱེད་ཀྱི་སྐུ། གསུང་གི་ཡོན་ཏན་དང་བྱིན་བརླབས་ཐམས་ཅད་རྡོ་རྗེ་འཇིགས་བྱེད་ཀྱི་སྙིང་པོ་ཉེ་སྙིང་རྩ་སྔགས་རྣམས་ཀྱི་ཡིག་འབྲུ། ཐུགས་ཀྱི་ཡོན་ཏན་དང་བྱིན་བརླབས་ཐམས་ཅད་རྡོ་རྗེ་འཇིགས་བྱེད་ཀྱི་ཕྱག་

[128B] དེ་ལྟ་བུའི་དམིགས་པ་དང་
བཅས་པས་ཐུན་བཞིར་བཅད་དེ་ཐུན་དངོས་གཞིའི་སྐབས་སུ་བཟླས་པའི་གྲངས་ནི། རྩ་རྒྱུད་ཀྱི་རྟོག་པ་གསུམ་པར། འདི་ནི་མ་ཧེའི་གདོང་ཅན་གྱི། །སྙིང་པོའི་སྔགས་སུ་རབ་ཏུ་གྲགས། །ཡི་གེ་རེ་རེ་
འབུམ་བཟླས་པས། །འཇིག་རྟེན་གསུམ་གྱི་ལས་ནི་གང། །ཅི་ཡང་རུང་བ་ཐམས་ཅད་བྱེད་ཅེས་ཉེ་སྙིང་ཡི་གེ་བདུན་པ་ལ་ཡིག་འབུམ་སྟེ་འབུམ་ཕྲག་བདུན། ཐམས་ཅད་ལས་ནི་བྱེད་པ་སྟེ། །ལས་ཀྱི་
སྔགས་སུ་རབ་ཏུ་གྲགས། །སུམ་འབུམ་བཟླས་པས་ལས་ཀུན་བྱེད། །ཅེས་ལས་སྔགས་ཀྱང་ཡིན་ལ་སྙིང་པོའང་ཡིན་པའི་ཡི་གེ་བཅུ་པ་ལ་འབུམ་ཕྲག་གསུམ། མ་ཧེའི་གདོང་ཅན་རྩ་སྔགས་ཏེ། །འབུམ་
བཟླས་པ་ཡིས་ལས་ཀུན་བྱེད། ཅེས་རྩ་སྔགས་ལ་འབུམ་ཕྲག་གཅིག་བཟླས་པས། ལས་ཀུན་བྱེད་ནུས་པར་གསུངས་ཤིང། ཡང་རྟོག་པ་བཞི་པར། སུམ་འབུམ་རྩ་བའི་སྔགས་བཟླས་བྱ། །
འདི་བཟླས་པ་ཡི་སྔགས་པ་ཡིས། །ཐམས་ཅད་ལས་ནི་བྱེད་པར་འགྱུར། །འདི་སྦྱོར་ལ་གནས་སྔགས་པ་ཡིས། །རྟག་ཏུ་འཇིགས་མེད་ལས་ཀུན་བྱེད། །ཞེས་རྩ་སྔགས་འབུམ་ཕྲག་གསུམ་བཟླས་
པས་རྒྱུད་ལས་བཤད་པའི། ལས་ཀུན་བྱ་ནུས་པར་གསུངས། འདི་ལྟར་གསུངས་པ་ནི། ལས་སྒྲུབ་པའི་སྐབས་ལ་དགོངས་པ་ཡིན་ཞིང། དེ་ཡང་རྫོགས་ལྡན་ལ་དགོངས་པ་ཡིན་ལ། རྗེ་
བདག་ཉིད་ཆེན་པོས། ཞི་སོགས་ཀྱི་ལས་མང་པོ་སྒྲུབ་པའི་བཟླས་པ་ལ་ནི། ད་ལྟའི་གང་ཟག་གིས་ཅི་སྐད་བཤད་པའི་མཚན་མ་བརྟན་པོ་ཐོབ་ན་མ་གཏོགས་པ་གྲངས་ཀྱི་བསྙེན་པ་བྱེ་བར་གསུངས་པ་ལེགས་

[129A]༄༅། །པར་མཐོང་ངོ། །ཞེས་ད་ལྟ་ལས་རབ་འབྱམས་སྒྲུབ་པའི་བསྙེན་པ་བྱེད་ན་སྐྱེད་རིམ་བསྒོམ་པས་ལྷའི་ང་རྒྱལ་བཅོས་མིན་བརྟན་པོ་ཐོབ་ཅིང་རྟེན་དང་བརྟེན་པའི་དཀྱིལ་འཁོར་ལགས་ལ་
སྣང་རག་མཐོང་གི་མཚན་མ་བརྟན་པོ་དང་ལྷས་གནང་བའི་མཚན་མ་བརྟན་པོ་ཐོབ་ན་མ་གཏོགས་གྲངས་བསྙེན་བྱེ་བ་རེ་བྱ་དགོས་པར་གསུངས། དེ་ལྟ་བས་ན་ལས་རབ་འབྱམས་སྒྲུབ་པའི་བསྙེན་པའི་གོ་མི་ཆོད་
ཀྱང་རྟོག་པ་གསུམ་པ་ནས་བཤད་པའི་གྲངས་ལྟར་བཟླ་བ་རྡོ་རྗེ་འཇིགས་བྱེད་ཀྱི་སྒྲུབ་ཐབས་རྒྱ་གར་བའི་པཎ་གྲུབ་ཀྱིས་མཛད་པའི་རྒྱ་གཞུང་མང་པོ་ལས་ཀྱང་འབྱུང་བས་ལོང་ཡོད་ན། དེ་ལྟར་བྱེད་པ་མཆོག་ཡིན་ལ་
དབང་བསྐུར། རབ་གནས། སྦྱིན་སྲེག་གཏོར་རྒྱག་སོགས་བྱེད་པ་ལ། སྙིང་པོ་དང་ལས་སྔགས་གཉིས་ཀ་ཡིན་པའི་ཧྲཱི་ཥཱི་ཡི་གེ་བཅུ་པ་འབུམ་ཕྲག་གཅིག་བཟླ་བར་གསུངས་པས་
སྐབས་དང་སྦྱར། འཁོར་གྱི་སྔགས་བཟླ་བའི་ཚེ། ལྷ་རྣམས་ཀྱི་ཐུགས་ཀར་ཉི་གདན་ལ་རང་རང་གི་ས་བོན་གྱི་མཐར་རང་རང་གི་སྔགས་ཀྱི་ཡི་གེ་རྣམས་གཡས་བསྐོར་དུ་འགྲེང་སྟེ་འོད་ཟེར་འབར་བའི་རྣམ་
པ་ཅན་བསྒོམས་ནས་དེ་ལ་དམིགས་ཤིང་རང་གཙོ་བོའི་ང་རྒྱལ་ལམ་གང་གི་སྔགས་བཟླ་བ་དེའི་ང་རྒྱལ་བཟུང་སྟེ་གཙོ་འཁོར་ཐམས་ཅད་ཀྱིས་བཟླ་བར་བསམ་ལ་བཟླ། གྲངས་ཁྲི་ཕྲག་རེ་བཟླ་བར་གསུངས་
དེ་ཡང་གཙོ་བོའི་སྔགས་གསུམ་ཀ་ལ་གྲངས་བསྙེན་བྱེད་ན། སྔགས་སྔ་མའི་གྲངས་ཕལ་ཆེར་རྫོགས་རྫོགས་ཀྱི་བར་དུ་ཐུན་རེ་རེ་ལ་སྔགས་སྔ་མ་དེ་གང་མང་དང་གཞན་རྣམས་ཅི་འགྲུབ་རེ་བཟླ། སྔ་མ་
ཕལ་ཆེར་སོང་ནས་གཉིས་པ་ལ་དེ་བཞིན། གཉིས་པ་ཕལ་ཆེར་སོང་ནས་གསུམ་པ་ལ་དེ་བཞིན་བྱ་ཞིང། ཡི་གེ་བཅུ་པ་གཅིག་པུའི་གྲངས་བསྙེན་བྱེད་ན་དེ་ཕལ་ཆེར་འགྲོ་བའི་བར་ལ་དེ་གང་མང་

[129B] དེ་ཕལ་ཆེར་སོང་ནས་གཙོ་བོའི་སྔགས་གསུམ་ཅི་འགྲུབ་རེ་བཟླས་པའི་རྗེས་སུ། འཁོར་རྣམས་ཀྱི་སྔགས་ཆ་མཉམ་པར་གྲངས་གང་མང་རེ་བཟླ། དེ་ལྟ་
བུའི་ཚུལ་གྱིས་གཙོ་འཁོར་ཐམས་ཅད་ཀྱི་སྔགས་གྲངས་ལྷག་དང་བཅས་པ་དུས་གཅིག་ལ་རྫོགས་པ་བྱས་ཏེ་དེ་རྗེས་ཐུན་རེར། གཙོ་འཁོར་གྱི་སྔགས་རྣམས་ཅི་འགྲུབ་རེ་བཟླས་པའི་རྗེས་སུ་ཡེ་ཤེས་
འབེབས་སྔགས་གང་མང་བཟླ་དགོས་ལ། ཡེ་ཤེས་འབེབས་སྔགས་ནི་ཧྲཱི་ཥྚི་མཇུག་ཏུ། ཨ་བེ་ཤ་ཡ་སཾ་བྷ་ཡ། ར་ར་ར་ར། ཙ་ལ་ཡ་ཙལ་ཡ། ཧཱུཾ་ཧཿ་ཨཱ་ཛྷཱཻ་ཧཱུཾ་ཕགས། ཅེས་པའོ།།
འདི་བཟླ་བའི་ཚེ་དམིགས་པ་ནི། རང་གཙོ་བོའི་ང་རྒྱལ་ལ་གནས་པའི་ཐུགས་ཀའི་ས་བོན་ལས་འོད་ཟེར་དཔག་ཏུ་མེད་པ་ཕྱོགས་བཅུར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་
དཔའ་ཐམས་ཅད་དཔལ་རྡོ་རྗེ་འཇིགས་བྱེད་ཀྱི་ལྷའི་རྣམ་པར་སྤྱན་དྲངས་ཏེ་རང་གི་ལུས་ལ་ཆར་ཆེན་པོ་བབས་པ་བཞིན་དུ་ཐིམ་པར་བསམ། ཡེ་ཤེས་འབེབས་སྔགས་ལ། སྙིང་པོའི་མཇུག་ཏུ་ཧཱུཾ་ཧཿ་
ཨཱ་ཛྷཱཻ་ཧཱུཾ་ཕགས། ཅེས་བཏགས་ལ་བཟླ་བར་ཡང་བླ་མ་འགའ་ཞིག་གིས་གསུངས། ཡེ་ཤེས་འབེབས་སྔགས་ཀྱི་གྲངས་ནི་ཁྲི་ཕྲག་གཅིག་བཟླ། ཐུན་མཇུག་དུ་ཡི་གེ་བརྒྱ་བ་དང་མཆོད་བསྟོད་
རྣམས་སྒྲུབ་ཐབས་བཞིན་བྱ། གཏོར་མ་སྐབས་འདིར་ཕུལ་ཀྱང་རུང་ལ་ཐུན་འཚམས་སུ་ཕུལ་ཀྱང་རུང་བས་སྐབས་དང་སྦྱར་ལ་འབུལ་ཚུལ་སྒྲུབས་ཐབས་བཞིན་བྱ། དུར་ཁྲོད་གཞལ་ཡང་ཁང་
ལ་བསྡུ་ཞིང། གཞལ་ཡས་ཁང་འཁོར་དང་དེ་ནས་རིམ་པ་བཞིན་ནཱ་དའི་བར་བསྡུས་ཏེ། ནཱད་ཡང་མི་དམིགས་པ་སྟོང་པར་བསམ། གསུམ་པ་མཇུག་ནི། སྟོང་པའི་དང་ལས་

[130A]༄༅། །རང་གཙོ་བོ་ཞལ་གཅིག་ཕྱག་གཉིས་པའི་སྐུར་བཞེངས་པའི་གནས་གསུམ་དུ་འབྲུ་གསུམ་གྱི་མཚན་པར་མོས་ཏེ་པ་སྔོ་བ་དང་སྨོན་ལམ་ཤིས་བརྗོད་རྣམས་བྱས་ལ་ཐུན་འཚམས་
གྱི་བྱ་བ་ལ་འཇུག་དེ་ཡང་ཐུན་དང་པོ་ལ་གོང་དུ་བཤད་པ་ལྟར་དང། ཐུན་གཉིས་པ་དང་གསུམ་པ་གཉིས་ལ། རང་ཉིད་འཇིགས་བྱེད་ཞལ་གཅིག་ཕྱག་གཉིས་པར་གསལ་བའི་ཞེས་སོགས་ཚོགས་
ཞིང་ནས་ཤིས་བརྗོད་ཀྱི་བར་སྔ་མ་ལྟར། ཐུན་བཞི་པ་ལ། ཚོགས་ཞིང་ནས། ནཱད་ཡང་མི་དམིགས་པར་བསམ་པའི་བར་སྔ་མ་ལྟར་ལ། སྟོང་པའི་ངང་ལས་ལྟར་ལྡང་བ་སོགས་མི་
བྱེད་པར་གཉིད་ཀྱི་འོད་གསལ་ལ་འཇུག་ཅིང་ཐོ་རངས་གཉིད་སད་བ་ན་ལྷ་མོ་ཙ་རྩི་ཀ་ལ་སོགས་པས་བསྐུལ་ནས་གཉིད་ཀྱི་འོད་གསལ་ལས་ཡིད་མ་ཕྱག་གཉིས་པའི་སྐུར་བཞེངས་པར་བསམ། དེ་ཡང་
ཐོག་མར་ཐུན་གྱི་ཡུན་ཐུང་ངེ་བ་རིམ་གྱིས་ཇེ་རིང་དང། བསྟེན་པ་ཕལ་ཆེར་སོང་ནས་རིམ་གྱིས་ཇེ་ཐུང་ལ་བཏང་བའི་ནས་འབྲས་ལྟ་བུ་བྱ། དེ་ལྟར་བསྙེན་པ་རྫོགས་པར་སོང་བའི་རྗེས་སུ་
འཚམས་ནང་དེར་བསྙེན་པའི་ཁ་སྐོང་གི་སྦྱིན་སྲེག་བྱེད་རྒྱུ་བྱུང་ན་རབ་ཡིན་ཅིང། གལ་ཏེ་མ་གྲུབ་ན་འཚམས་གྲོལ་ནས་ཀྱང་བྱ་བ་རུང་ལ་འོན་ཀྱང། དབང་བསྐུར་རབ་གནས་སོགས་བྱེད་པའི་སྔ་
རོལ་ཏུ་ཅིས་ཀྱང་བྱེད་དགོས། སྦྱིན་སྲེག་སྐབས་འདིར་བྱེད་ཐུབ་མི་ཐུབ་གང་ཡིན་ཀྱང་འཚམས་མ་གྲོལ་གོང་དུ་དཔའ་བོའི་སྟོན་མོས་ཡི་དམ་གྱི་ལྷ་མ་ཉེས་པར་བྱེད་པ་དང། གཏང་རག་གི་
ཚུལ་དུ་ཆོས་སྐྱོང་ལ་བསྐང་གསོ། །ཡུལ་ལྷ་གཞི་བདག་ལ་གཏོར་འབུལ་དང་བསངས་སོགས་རྒྱས་པ་གཏོང། རང་གི་ཡི་དམ་གྱི་གཏོར་མ་བསྡུས་ཏེ་དངོས་གྲུབ་ཀྱི་ཚུལ་དུ་ལོངས་སྤྱོད་

[130B] རང་གི་ཡི་དམ་གྱི་རྟེན་གྱི་བྲིས་འབུར་གྱི་སྐུ་དང། རྒྱུད་ཀྱི་གླེགས་བམ། དམ་ཚིག་གི་རྫས་རྡོ་དྲིལ་ཌ་མ་རུ་ཐོད་པ་
སོགས་ཕྱག་མཚན། བསྙེན་སྒྲུབ་ཀྱི་སྐབས་ཀྱི་བགྲང་འཕྲེང་ལ་སོགས་པ། གཞན་དབང་མཐོབ་པ་དང་དབང་ཐོབ་ཀྱང་མི་དད་པ་དང་དམ་ཚིག་མི་གཙང་བ་ལ་སོགས་པ་ལ་བསྟན་ན་དངོས་གྲུབ་
ཉམས་པ་དང་བར་ཚད་ཀྱི་རྒྱུར་འགྲོ་བར་གསུངས་པས་གཞན་གྱིས་མི་མངོན་པར་སྦས། འཚམས་ཟོའི་ལྷ་ལ་མཆོད་གཏོར་ཕུལ་ཏེ་གཤེགས་ལ་ཐོ་འགོ་མ་ཡུག་སོགས་མི་འགྲོ་བར་འཇོག་འཚམས་འགྲོལ་
དུས་ཐོག་མར་ནང་འཚམས་འགྲོལ་བས་སྔར་འཚམས་འོག་ཏུ་བཅུག་ཀྱང་འཚམས་ཀྱི་རིང་མ་འཕྲད་པ་ཡོད་ན་དེ་དག་དང་གཞན་རང་གི་ཟླ་བོ་དང་ཉེ་དུ་སོགས་དམ་ཚིག་གཙང་ཞིང་ཡིད་དང་མཐུན་པ་ཉེ་འཁོར་ན་
ཡོད་པ་རྣམས་དང་འཕྲད། རང་ཡང་འཚམས་ཀྱི་ཕྱི་རོལ་ཏུ་ཉེ་འཁོར་མི་མང་གིས་མི་མཐོང་སར་ཅུང་ཟད་རེ་འཆག་དེ་ནས་རིམ་གྱིས་ཕྱི་འཚམས་གྲོལ་ཏེ་མི་གཞན་དང་འཕྲད་བ་སོགས་བྱ་
ཞིང༑ བསྙེན་པ་སོང་འཚམས་གྲོལ་བ་ཡིན་ཟེར་ནས་ཡི་དམ་གྱི་ལྷ་རྒྱད་སྐྱུར་བྱ་མི་རུང་བས་བསྙེན་པ་ཐོན་ནས་ཀྱང་ཉིན་རེ་བཞིན་བསྒོམ་བཟླས་དང་མཆོད་གཏོར་འབུལ་བ་སོགས་ལ་བརྩོན་པར་
བྱེད་དགོས། གསུམ་པ་ཞར་བྱུང་གཞན་བཤད་པ་ནི། གསང་འདུས་དང་བདེ་མཆོག་སོགས་ལའང་བསྙེན་པ་བྱེད་ན་དངོས་གཞིའི་སྐབས་ཀྱི་སྒྲུབ་ཐབས་དང་སྔགས་སོགས་དང་བདེ་མཆོག་ལ་
མཆོད་པ་འབུལ་ཡུལ་གྱི་གཡོན་ནས་མགོ་རྩོམ་པ། གསང་འདུས་ལ་ཌ་མ་རུ་མི་དགོས་པ་སོགས། དམིགས་གསལ་ཅན་མ་གཏོགས་གཞན་སྦྱོར་དངོས་མཇུག་གསུམ་དུ་ཇི་ལྟར་བྱ་བ་ཐམས་ཅད་

[131A]༄༅། །ལ་འདིའི་རིགས་འགྲོས་སྦྱར་བས་རུང། ཚེ་དཔག་མེད་དཀར་པོ་ལྟ་བུ་བྱ་རྒྱུད་ནས་བཤད་པའི་ལྷ་གཙོ་རྐྱང་ཅིག་ལ་བསྙེན་པ་བྱེད་ན། ཆོས་གྲངས་བཅོ་ལྔ་
དང་གཟའ་སྐར་བཟང་པོའི་ཉིན་རྟེན་དང་མཆོད་པ་བཤམ། ཆ་གསུམ་གཏང་སྟེ་དཀར་ཕྱོགས་པ་ལ་འཕྲིན་ལས་བཅོལ། བགེགས་གཏོར་བཏང་སྟེ་ནག་ཕྱོགས་པ་བསྐྲད། འཚམས་
ཐོ་སློང། ཚེ་སྲིད་པ་རྒྱས་པའི་ལས་ཡིན་པས་བྱང་དུ་ཁ་ལྟ་བའམ་ལྟ་བར་མོས། སྐྱབས་འགྲོ་སེམས་བསྐྱེད་བྱས་ཏེ་མངོན་རྟོགས་བསྒོམས་ནས་བཟླས་པའི་ཚེ། ཐུགས་ཀའི་
ས་བོན་དང་སྔགས་འཕྲེང་ལས་འོད་ཟེར་འཕྲོས་ཏེ། རྒྱལ་བ་སྲས་བཅས་ལ་མཆོད་པ་ཕུལ། སེམས་ཅན་ཐམས་ཅད་ཀྱི་སྡིག་སྒྲིབ་སྦྱང། ཚེ་དཔག་མེད་ཀྱི་གོ་འཕང་ལ་
བཀོད༑ སངས་རྒྱས་བྱང་སེམས་ཀྱི་བྱིན་བརླབས་ཐམས་ཅད་དང་གཞན་ཡང་སྣོད་བཅུད་ཀྱི་ཡོན་ཏན་ཐམས་ཅད་བདུད་རྩི་འོད་ཟེར་དང་བཀྲ་ཤིས་པའི་རྟགས་རྫས་སོགས་ཀྱི་རྣམ་པར་བཀུག་ནས་
རང་ལ་ཐིམ་པས་འཆི་མེད་ཚེའི་དངོས་གྲུབ་དར་ཚེ་དཔག་མེད་ཀྱི་གོ་འཕང་ཐོབ་པར་བསམ་ལ་བཟླ། མཇུག་ཏུ་ཡི་གེ་བརྒྱ་བ་བརྗོད་དེ་བརྟན་པར་བྱ། མཐར་ཡེ་ཤེས་པ་གཤེགས། དང་དམ་
ཚིག་པའི་ང་རྒྱལ་གྱིས་བསྔོ་བ་སྨོན་ལམ་ཤིས་བརྗོད་རྣམས་བྱ་ཞིང། ཐུན་འཚམས་སུ་ཡང་འཁྱེར་སོ་གསུམ་གྱི་རྣལ་འབྱོར་དང་མ་བྲལ་བར་བྱ། གཞན་ཐམས་ཅད་སྔར་བཤད་པ་ལས་ཤེས་པར་
བྱ༑ དེ་ལྟ་བུའི་ཚུལ་གྱིས་ཐུན་བཞིར་བཅད་དེ་བསྙེན་གྲངས་མ་སོང་གི་བར་བསྒོམ་བཟླས་ལ་འབད་ནས་ཚེའི་དངོས་གྲུབ་ཐོབ་པར་བྱས་ཏེ་མཆོག་སྒྲུབ་པ་ལ་འབད་པར་བྱའོ། །འདི་ནི་མཚོན་

[131B] ཅེས་བསྙེན་ཡིག་དངོས་གྲུབ་རྒྱ་མཚོ་ཞེས་བྱ་བ་འདི་ནི་རང་གི་ཉེ་འཁོར་བ་དཀའ་བཅུ་ཤེས་དར་བ་སོགས་དུ་
མ་དང། སྔོན་གོམས་ལེགས་སྤྱད་ཀྱི་བག་ཆགས་འཐུག་པོ་སད་ཅིང། སྐྱེ་བས་ཐོབ་པ་དང། སྦྱངས་པའི་རྣམ་དཔྱོད་མཆོག་ཏུ་ཡངས་པ་རྒྱལ་དབང་དགེ་
འདུན་རྒྱ་མཚོའི་གདན་ས་ཆེན་པོ་རྒྱལ་མེ་ཏོག་ཐང་གི་སེང་གེའི་ཁྲིར་འཁོད་པའི་མཁན་རིན་པོ་ཆེ་ཆེས་པ་བདེ་ཐང་སྤྲུལ་སྐུ་བློ་བཟང་རིན་ཆེན་ཚངས་དབྱངས་ཕྱོགས་ལས་རྣམ་པར་རྒྱལ་
བ་དང། ནང་རིགས་པ་དང་གསོ་བ་རིག་པ་ལ་རྣམ་དཔྱོད་ཡངས་པའི་རབ་འབྱམས་སྨྲ་བ་ངག་དབང་བསྟན་འཛིན་མདོ་སྔགས་རབ་འབྱམས་ལ་སྦྱངས་པ་མི་དམན་ཞིང་
རྣམ་དཔྱོད་ཡངས་པའི་རབ་འབྱམས་སྨྲ་བ་བསྟན་འཛིན་གྲགས་པ། སྐྱེ་བས་ཐོབ་པའི་བློ་གྲོས་ཀྱི་རྩ་ལ་གསུང་རབ་ལ་ལྟ་བའི་མིག་དང་
ལྡན་ཞིང་དོན་གཉེར་དང་བཅས་པའི་དགེ་སློང་ཆོས་རྒྱ་མཚོ་དང་ཚུལ་ཁྲིམས་དཔལ་བཟང་ལ་སོགས་པའི་དོན་གཉེར་ཅན་
མང་པོས་བསྐུལ་བའི་དོར་སྤྲང་བ་ན་སྙོམས་ལས་པ་ངག་དབང་བློ་བཟང་ཆོས་ལྡན་གྱིས་མཚོ་བདུན་གྱི་ལྷ་ཁང་ཆེན་མོར་ཨྶྦྱར་བའི་་
གེ་བ་ནི་རྣམ་དཔྱོད་དང་བརྩོན་པ་མི་དམན་པའི་དགེ་སློན་གྲགས་པའོ། །འདིས་ཀྱང་རྒྱལ་བའི་བསྟན་པ་དར་ཞིང་རྒྱས་ལ་ཡུན་རིན་དུ་གནས་པར་གྱུར་ཅིག། །



﻿   ༈    ཡང་བཀྲ་ཤིས་བྱས་ནས་བཞག་ཆོག་
ཟེར་བ་ཇི་ལྟར་ལགས། ཞེས་པ་ལ་ལན་ནི། མཚམས་གྲོལ་ནས་ཀྱང་ད་དུང་རེ་ཞིག་ཉིན་དེ་བཞིན་བསྒོམ་བཟླས་དང་གཏོར་འབུལ་གྱི་རྒྱུན་སྐྱོང་ན་བྲིས་སྐུ་དང་མཆོད་གཏོར་རྣམས་བཞག་ཆོག་ཅིང། དེ་འདྲའི་ངེས་པ་
མེད་ན་བསྙེན་ཡིག་འདུས་པའི་རྒྱན་ལས། བསྙེན་མཚམས་གྲོལ་ནས་མཆོད་གཏོར་རྣམས་བྱིན་རླབས་ཀྱི་ཚུལ་དུ་རང་གིས་ལོངས་སྤྱོད་པ་དང། གྲོགས་དམ་ཚིག་ཅན་གཞན་ལ་སྦྱིན་དུ་རུང་གི། ཁྱི་དང་སློང་མོ་བ་དང་
དམ་ཚིག་མི་གཙང་བའི་རིགས་ལ་གཏན་ནས་མི་སྦྱིན་ཞིང། རང་གིས་ལོངས་མི་སྤྱོད་ན་ཆུ་གཙང་ལ་གཤེགས། ཡི་དམ་གྱི་བྲིས་སྐུ་དང། ཀ་པཱ་ལ་དང། རྡོར་དྲིལ་དང། བགྲང་འཕྲེང་དང། སྣ་ཚོགས་རྡོ་རྗེའི་སྟན་

[082A]༄༅། །སོགས་དམ་ཚིག་གི་རྫས་རྣམས་དབང་མ་ཐོབ་པ་དང་དམ་ཚིག་མི་གཙང་བའི་རིགས་ལ་མི་བསྟན་པར་སྦ་བར་བྱའོ། །ཞེས་གསུངས་པ་ལྟར་བྱ་བ་ཡིན་གྱི་གཏོར་མ་དང་དཀྱིལ་ཐང་
སོགས་ལ་ཆེད་གཉེར་གྱི་བསྒུལ་བསྐྱོད་གཏོང་དགོས་ཟེར་བ་ལ། མཁས་འདོད་ཐལ་བས་བླུན་པོའི་རང་རྟགས་སྟོན་པ་ཙམ་མ་གཏོགས་རྒྱུ་མཚན་ཡང་དག་པ་ཅི་ཡང་མ་མཐོང་ངོ། །དེ་ལྟར་བདག་ཉིད་མཚམས་
སྒང་དུ་སོང་གཤེས་ཐོས་བསམ་གྱི་བྱ་བ་གཞན་དང་གཞན་སྒྲུབ་དགོས་པ་དང། སྤྱིར་ལེ་ལོ་ཆེ་ཞིང་ལྷག་པར་ཡི་གེ་འདྲི་བ་ལ་ཤིན་ཏུ་འཚེར་བ་དང། ཡང་སྒོས་ཡ་སྲིན་གྱི་ནད་བབས་ལྕི་བ་སོགས་འདུག་ཀྱང་
སྐུ་ཉིད་དགོངས་པ་ཁྲེལ་དོགས་ད་ལམ་ཉག་རྐྱང་དཀའ་བ་ཁུར་དུ་བཟོད་པར་བྱས་ཏེ། རང་གིས་གང་ཤེས་ཡིག་ལམ་དུ་བསྟར་ཏེ་ཕུལ་ཡོད་པས་གང་མཁྱེན་ཉམས་ལེན་གྱི་ཐོག་ཏུ་བསྒྲིལ་ཏེ་ཐོས་པ་དོན་དང་ལྡན་
པ་ཞིག་མཛད་འཚལ་ཞིང། གཟིགས་རྟེན་དམ་རྫས་བཅས་ཚེས་བཟང་པོར་ཕུལ་



﻿༄༅། །ཕྱི་འཚམས་ཆེན་མོའི་ཡིག་ཆུང་གསལ་བྱེད་ཡང་ཆུང་སྒྲོན་མེ་ཞེས་བྱ་བ་བཞུགས་སོ།།

[001B] །བླ་མ་ཡུམ་ཆེན་ཆོས་ཀྱི་སྐུ། །ཡེ་ཤེས་མཁའ་འགྲོ་ལ་འདུད་ནས། །ཕྱི་མཚམས་ཆེན་མོའི་ཡིག་ཆུང་གི་གསལ་བྱེད་ཡང་ཆུང་སྒྲོན་མེ་
སྟེར༑  ༑དེ་ལ་འདིར་གཉན་ཁྲོད་ཆུ་མིག་བརྒྱ་རྩ་འགྲིམས་སྐབས་ཀྱི་ཕྱག་ལེན་དང། ཞལ་འདོན་གྱི་གོ་རིམ། འགྲོ་ཚུལ་གྱི་སྤང་བླང་གི་རིམ་པའོ། །དང་པོ། ཐོག་མར་ནང་མཚམས་ཞག་
བདུན་མི་ཚང་ཞིག་ལ་གཡར་ནས་ཚེས་བཅུ་ཞིག་དང་བསྟུན་ཐོག་གང་བརྟར་ལེགས་པར་བྱས། མ་ཅིག་ཞི་དྲག་གི་སྐུ་བཀྲམས། གཏོར་མའི་རྒྱུ་རྩམ་ཞིབ་མོ་ལ་ཆང་གར་མ་དང་བདུད་རྩི་རིལ་བུ་སོགས་
བསྲེས་ནས་མཁའ་འགྲོ་ལྔ་ལ་ཟླུམ་པོ་ཆེ་བ་གཅིག་ལ་རང་འདྲ་བཞིས་བསྐོར་བ། ཁྲོས་ནག་ལ་ཟུར་གསུམ་ཆེ་བ་གཅིག་ལ་རང་འདྲ་བཞིས་བསྐོར་བ། མཁའ་འགྲོ་སྤྱི་གཏོར་ལ་འདབ་མ་བཞི་བ། གཞི་བདག་

[002A] །ལ་རྐེད་དཀྲིས་མ་བཅས། གཙོ་བོ་རྣམས་ལ་བཅད་ཁམ། གཞི་བདག་ལ་རིལ་བུ་རྣམས་ཀྱིས་བསྐོར་བ། ཟླུམ་གཏོར་ལ་རྩེ་རྒྱན་བྲང་རྒྱན། ཟུར་གསུམ་རྣམས་ལ་མེ་
རི་འབར་བས་བརྒྱན་ཅིང་ཟུར་རང་ལ་བསྟན་པ། དེ་དག་ལས་རྡུལ་མི་འགྲོ་བའི་ཆེད་དུ་ཤོག་བུས་སྒྲོམ་ལྟ་བུ་བྱ། ལོགས་ཤིག་ཏུ་བགེགས་གཏོར། དཀར་གཏོར་རྐེད་དཀྲིས་མ་ཟུར་བ་ཞིག་ཀྱང་བཤམས་
ཐམས་ཅད་ལ་བསང་བདུག་བཏང། ཕྱི་སྒོའི་ནང་ཁྱིམ་བདག་རྣམས་རང་གི་མཚམས་ཁང་དུ་མི་འོང་ཞིང། རང་ཐོའི་ཕ་རོལ་ཏུ་མི་འགྲོ་དགོས་པའི་སར་རྡོ་གསུམ་བརྩེགས་ཀྱི་ཐོ་ཞིག་བསླང་
དགུང་ཚིག་གྲུབ་ནས་བགེགས་གཏོར་བཏང། དེ་དང་མཉམ་དུ་གད་སྙིགས་རྣམས་ཀྱང་ཕྱིར་དོར། གཏོར་མའི་མདུན་དུ་ཉེར་སྤྱོད་ཚར་བཞི་ལས་མི་ཉུང་བ་བཤམས། ནང་མཆོད་ཀ་པཱ་ལ་

[002B] རང་གི་མདུན་དུ་རྡོར་དྲི་ལགས་མ་རུ་སོགས་འདུ་བྱས། རང་གི་གདན་གྱི་འོག་ཏུ་འབྲུ་དཀར་གྱིས་གཡུང་དྲུང་ངམ་རྡོ་རྗེ་རྒྱ་གྲམ་དུ་འགོད། གཞི་བདག་ལ་གཏོར་མ་བསྔོས། གདན་ལ་འཁོད་ལ་ཐོབ་སྐྱེད་གཞུང་
ལྟར་བཏང། དེ་ནས་ཐུན་དྲུག་རྣལ་འབྱོར། མངོན་དཀྱིལ། དེའི་སྐྱབས་འགྲོ་ནས་ཌཱ་དྲིལ་དང་བཅས་ཤིས་བརྗོད་པར་བྱེད་དགོས། ཐུན་དེར་བཟླས་པ་བབས་ལྟོས་བྱེད། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ། བསྟོད་པ་བསྡུས་པའི་མཐར་རིགས་
བཞིའི་འཁོར་སོགས་བླང་ནས་འདོན། གཏོར་འབུལ། མཁའ་འགྲོ་སྤྱི་གཏོར། གཞི་བདག་གཏོར་མ། མཁའ་འགྲོ་བསྐང་བཤགས་རྒྱས་བསྡུས་གང་རིགས། འདོད་གསོལ། མྱུར་མཛད་མ་ལན་གསུམ།  ཚོགས་རྒྱས་བཞེངས་བསྐུལ། འབུམ་བསྐུལ།།
བསྐང་ངོ་བསྐལ་བའི་སྟེར་ཚོགས་ཕུད་བཏེགས། གཙང་ལྷག་སྨེ་ལྷག་སོགས་ལྷག་མ་བཙོན་བཟུང་བྱེད་ལྷག་མའི་བསྔོ་ཆོ་ག་དང་དགོངས་བསྐྱོད་མ་ཉིན་བདུན་ལ་མི་འདོན། དངོས་གྲུབ་ལེན་ཆོ་ག་ཀྱང་མི་དགོས། གཏང་རག་ཤིས་བརྗོད་ཀྱི་བར་
བཏང་ནས་གྲོལ་ལོ། །ཚོགས་སྤྱན་འདྲེན། བཞེངས་བསྐུ་ལ། འབུམ་བསྐུལ། འབུལ་ཆོག་དྲིན་ཅན་རྩ་བའི་བླ་མ་རྣམས་ལ་རྐང་གླིང་གསུམ་གསུམ་འབུད། ཉིན་བདུན་གྱི་སྲོད་ཐུན་མ་གཏོགས་ཐུན་གཞན་ལ་ལུས་སྦྱིན་གཏོང་མི་དགོས། སྐུ་ཚབ་
ཨ་ཡིག་ལ་ཉིན་བདུན་པོར་རབ་གནས་བྱེད། ཉིན་བཞི་བའི་སྲོད་ཐུན་གྱི་ལུས་སྦྱིན་གྱི་ཟིལ་གནོན་གོང་དུ་རང་ཉིད་སྐད་ཅིག་གིས་རྗེ་བཙུན་ཁྲོས་མ་ཞེས་སོགས་ཀྱིས་ཟིལ་གནོན་འགྲོ་ཕྱོགས་ཆུ་མིག་བརྒྱ་རྩ་དམིགས་ཆུད་ངེས་ཀྱི་ནང་མཚམས་མ་གྲོལ་བར་

[003A]༄༅། །གཏོར། མཚམས་ནང་འདིར་སྔགས་འབུམ་གཏེར་ངེས་ཅན་དུ་ལོངས་དགོས། བསྟོད་པ་རྒྱལ་བ་མ་ཉེས་བྱེད་དང་བསྐང་བཤགས་བསྡུས་པ་རེ་འདོན། ཐུན་བཞི་ངེས་ཅན་ཡིན་པས་ཕྱི་འཚམས་ཆེན་མོ་མ་གྲོལ་
བར་འདྲ། སྔ་དྲོ་ཚོགས་བསྡུས་པ་དང། དགོངས་ཐུན་ལ་ཚོགས་རྒྱས་པ་བྱེད་པ་ཕྱི་མཚམས་ནང་མཚམས་ཀུན་ལའང་འདྲ། ནང་འཚམས་ནས་བཟུང་ཕྱི་འཚམས་ཀྱི་སྔ་ཐུན་གྲོལ་ནས་གཏོར་མ་བརྒྱ་རྩ་ཀླུ་གཏོར་གཏོང་མཁན་ཡིན་ན་སྐབས་
འདིར་རྟག་ཏུ་བྱེད། གྲོལ་ཉིན་ཉི་ཤར་གྱི་ཐུན་གྲོལ་ནས་ཚོགས་རྒྱས་པའི་མཐར་ལྷག་མ་དགོངས་བསྐྱོད་མ་རྣམས་ལ་རྐང་གླིང་གསུམ་གསུམ་འབུད་ཅིང་བཙོན་བཟུང་གི་ལྷག་རྫས་བཅས་ཕྱི་རོལ་ཏུ་དོར། དངོས་གྲུབ་ལེན་ཆོ་ག་རྣམས་
གཏོང། དེ་ནས་འཚམས་ཐོ་བསྡུ། གཏོར་མ་བསྡུས་ནས་ཅུང་ཟད་དངོས་གྲུབ་ཀྱི་ཚུལ་དུ་ལོངས་སྤྱོད་ལྷག་མ་མེ་ལ་བཞུ་ཞིང་བསང་རྫས་བཏབ་ནས་གསེར་ཞུ་ན་མ་གཏོང། སླར་ཡང་མཆོད་གཏོར་གསར་པ་བཞེངས་ནས་ཆོ་ག་ཚར་གཅིག་
གཏོང་ཞིང་ལུས་སྦྱིན་བཅས་རྫོགས་པར་བྱེད། དེ་ནས་གཏོར་མ་རྣམས་མེར་བཞུ་སྟེང་དུ་བསང་རྫས་སྔར་ལྟར་སྦྱར་ལ་གསེར་ཞུན་མ་གཏོང། དེ་ནས་ཕྱི་འཚམས་ཆེན་མོར་གཏོར་མ་སོགས་བཟོ་བཀོད་མི་དགོས་པས་ཕྱེ་མར་ནང་
དཀར་གསུམ་མངར་གསུམ་བཟང་དྲུག་བདུད་རྩི་རིལ་བུ་སོགས་བསྲེས་པ་སྣོད་དུ་གཏམས། ནང་མཆོད་སྣོད་གཅིག་ཏུ་བླུགས་ནས་ཁ་དམ་པར་བྱས། དེ་དག་གཏོར་སྣོད་ལྟ་བུ་ཞིག་ཏུ་བཅུག་ནས་ཁྲོས་བོར་བཅུག་དེ་ནས་ཁྲེས་

[003B] རང་རྒྱ་སྒོའི་འགྲམ་དུ་ཙག་བུར་བསྡང་ནས་སྨྲ་བསམ་བརྗོད་མེད་སོགས་བརྗོད་ནས་མདོ་ཚར་གཅིག་དེ་ནས་རྐང་གླིང་ཁ་བརྡབ་ལན་གསུམ། རྐང་གླིང་ཚར་གསུམ་འབུད་
ཡར་ལངས་ནས་རྒྱ་སྒོའི་ཐེམ་པ་ལ་རྐང་པ་བཞག་ནས་འདི་ཕན་ཆུ་མིག་བརྒྱ་རྩམ་འགྲུབ་བར་དུ་ཁྱིམ་གྱི་ཐེམ་པ་མི་འགོམ་པའི་དམ་བཅའ་བྱེད། ཕར་ཁྲེས་བོའི་སར་ཕྱིན་ནས་ཁྲེས་པོ་ཁུར་ནས་ཡང་རྐང་གླིང་ལན་གསུམ་བཏང་
རང་ཉིད་སྐད་ཅིག་གིས་ཞེས་སོགས་འགྲོ་ཕྱོགས་ཀྱི་གཉན་སའི་ལྷ་འདྲེ་ལ་གཟིལ་གནོན་བཏང། དེ་ནས་ག་ཏེ་འམ་དགུ་བརྡུང་སོགས་གང་རིགས་བྱས་ནས་ཌཱ་མ་རུ་ཕྲག་གོང་དུ་འཕྱར། རྐང་གླིང་མཆན་ཁུང་དུ་བཏད་ནས། ན་མོ་གུ་རུ་དེ་
བ་སོགས་བརྗོད་ནས། ཡུམ་ཆེན་གདངས་རིང་བཏང། མི་མིན་ཡེ་ཤེས་ནས་བཟུང་འདུར་རྟས་བསྐུལ་ཏེ་ཌཱ་རུ་འཁྲོལ་བཞིན་ལམ་གྱི་གཡས་གཡོན་གྱི་ཟུར་མནན་བཞིན་ཆུ་མིག་དང་པོའི་སར་མ་སླེབས་ཀྱི་བར་གསོལ་འདེབས་མ་ཆད་
པར་གཅིག་རྗེས་གཅིག་འཐུད་ཀྱིས་འདོན་བཞིན་འགྲོ། རྒྱ་སྒོའི་ཕྱིར་མདོ་འདོན་པ་ནས་བརྩམས་ཏེ་ཐོ་བསྐྱེད་ཆོག་མཚར་བར་ཐུན་འཛིན་དགོས། ལམ་བར་བླ་མ་སློབ་དཔོན་སོགས་སུ་ལ་ཐུག་ཀྱང་ཕྱག་མ་བྱེད། ཆུ་སོགས་བརྒལ་དུས་ལྷམ་
མི་ཕུད། ཆུ་འགོར་སླེབས་ནས་གསོལ་འདེབས་མ་འགྲུབ་ན་ཡར་འགྲེང་བཞིན་མཇུག་རྫོགས་པར་བྱེད། དེ་ནས་གཉན་ཁྲོད་ཡིག་ཆུང་ལྟར་སྐད་རིང་བཏང། གལ་ཏེ་འཕྲིན་ལས་མི་བསྒྲུབ་ན་ཞེས་སོགས་མི་འདོན། དེ་ནས་ཡུམ་

[004A]༄༅། །ཆེན་ཐུགས་སྲས་མ་ལུས་སྦྱིན་སྐབས་ཀྱི་གདངས་ལྟར་འདོན་བཞིན་ཆུ་མིག་ལ་བསྐོར་བ་ཆེ་འབྲིང་ཆུང་གསུམ་རྒྱག་གནམ་ས་པར་གསུམ་གྱི་ཕཊ་དགུ་ཕྲུགས། དེ་ནས་ཆུ་མིག་ནས་ཆུ་འཐུང་བ་དང། བཙོན་
དམིགས་ཀྱིས་ཚར་རྡེལ་བླང་བ་ཁུག་མར་བཅུག་ནས་རྐེད་ལ་གཟེར། ཡར་ལངས་ཆུ་འགོའི་གཉའ་གནོན་སར་ཅུང་རིང་བར་ཁྲེས་བོ་ཕབ་སྟེ་གུར་ཕུབས། གུར་གྱི་ཕྱོགས་བཞིར་མི་རིང་བར་ཕུར་རྩར་རྡོ་གསུམ་བརྩེགས་ཀྱི་ཐོ་བསླང། གུར་
ནང་རང་སྡོད་སར་མལ་འོག་ཏུ་ཆོས་འབྱུང་བྲུས་ལ་ཚར་རྡེལ་བཅུག་ཁ་གཡམ་པའི་སྟེང་དུ་རྒྱ་གྲམ་བྲིས་པས་བཀབ་ལ་རང་འཁོད་དེ་ཡིག་ཆུང་ལྟར་ས་འཛིན་ཐོབ་སྐྱེད་བཅས་བཏང་ནས་ཐུན་གྲོལ། སྐུ་ཚབ་ཨའི་རབ་གནས་བྱས་ལ་
རང་གི་ཞྭ་འམ་གོས་གང་རུང་གི་སྟེང་དུ་བཞག་སྟེ། རང་ཕྱི་རོལ་སོགས་སུ་ནམ་འགྲོའི་སྐབས་སུ་བྱེད། ཐུན་འཚམས་སུ། རང་གི་ཁ་འདོན་ཆག་མེད་རྣམས་དང། ཀླུ་གཞི་བདག་གི་ལུས་སྦྱིན་གཏོང་སྐབས་དེ་ལ་སྤྱན་འདྲེན་རྐང་གླིང་
གསུམ་གསུམ་འབུད་དགོས། དེ་ནས་ཞག་བདུན་འགྲུབ་ནས་སང་འགྲོན་དོ་ནུབ་འགྲོ་ཕྱོགས་སུ་ཟིལ་གནོན་སྔར་ལྟར་བཏང། སང་བསྡོད་སའི་ཆུ་མིག་སོགས་སུ་ཚར་རྡེལ་ཡོད་མེད་སྔ་ཉིན་ནས་བརྟག་ལ་མེད་ན་རྡེའུ་ཤིང་འགེལ་ཅི་རིགས་
མི་མངོན་པར་སྔ་ཉིན་གྱི་གུང་ཐུན་གྱི་སྔོན་དུ་ཚགས་སུ་ཚུད་པར་བྱེད། ཕྱི་ཉིན་ཉི་ཤར་གྱི་ཐུན་གྲོལ་བསྟུན་ཐོ་གཤེགས་གསོལ་བྱ། མལ་འོག་གི་ཚར་རྡེལ་བཏོན་ནས་རྐེད་ལ་གཟེར་ཤུལ་སས་བཀང། དེའི་སྟེང་དུ་ཐོ་བརྩེགས་གཡམ་པ་

[004B] ཁྲེས་པོ་གོམས་པ་བདུན་གྱི་སར་སྐྱལ་ནས་ཕྱིར་འོང་ནས་ག་ཏེ་འདོན་བཞིན་ཐོ་ལ་བསྐོར་བ་ལན་གསུམ་ཕྱེད། ཕྱིར་འོང་ནས་ཁྲོས་བོ་ཁུར་ནས་ཁ་ཕྱིར་འཁོར་ནས་སྡོད་
ཕྱོགས་སུ་བལྟས་ཏེ་རྐང་གླིང་ལན་གསུམ་བཏང་ལ། རྣལ་འབྱོར་པ་ང་ཡི་རྗེས་ལ་ཞེས་སོགས་བརྗོད། དངོས་པོ་ཆ་ཆུང་གང་ལུས་འཇོག་དགོས་སོ། །འགྲོ་ཕྱོགས་སུ་བལྟས་རྐང་གླིང་ལན་གསུམ་གཏང་ནས། ཌཱ་མ་རུ་བདུན་ལྔ་
གསུམ་སོགས་བརྡུང་གདངས་རིང་འཐེན། མི་མིན་ཡེ་ཤེས་སོགས་འདོན་བཞིན་འགྲོ་ཚུལ་སོགས་ཆུ་མིག་བརྒྱ་རྩའི་བར་རིགས་འགྲོའོ། །ཐོག་མཐའ་བར་གསུམ་ལ་བདུན་འཚམས་རེ་བྱེད་པ་ད་དགེ་ཀུན་གྱི་སྐབས་སུ་ཁྲོ་ཆེན་གྱི་ཞལ་
མི་མཇལ་ཞེས་མཚན་མོ་མེ་དང་མར་མེ་མི་སྦར། སློབ་དཔོན་པདྨ་བྱོན་ཡང་སྔགས་མི་ཞུ། གསོ་བྱེད་གཞོན་ནུ་བྱོན་ཡང་སྨན་མི་བསྟེན། མདུང་མོའི་བ་དན་མི་འདོགས། སེངྒེ་གཡུ་རལ་མི་བཅད། དྲེད་མོའི་པགས་པ་མི་བཏིང། རྒྱལ་པོ་
ལ་ཡང་བཙན་པོ་མི་བྱ། ཞེས་སོགས་གསུངས་པ་ལྟར། ཤིང་མི་བཅག་རྡོ་མི་བསྐུལ། ཁྱི་ཁྲིད་པ། བུ་སྨད་བསྟེན་པ། ཆུ་ལ་ལྷམ་ཕུད་པ་སོགས་བྱ་མི་རུང་བར་གསུང། གྲོལ་ཉིན་བཙོན་གྲོལ་བྱེད་ཚུལ་ཡིག་ཆུང། མ་ཅིག་དགོངས་
རྒྱན་ལྟར་བྱས་པས་འཐུས། ལོག་ཡོང་ཁར་གོམས་བཞི་དགུའི་སར་ཐོ་ཞིག་བསླང་ལ་ཁྱུང་ཐོ་བསྐྱེད་རྗེས་སྙེགས་རྣམས་བཀག་དེ་ནས་ཌཱ་དྲིལ་སོགས་བཞོན་པ་ཡོད་ན་བཞོན་ཞིང་སྦྱིན་སྲེག་ཁྱིམ་དུ་བླུགས་ཀྱང་འགལ་བ་མེད་

[005A] །ཕྱི་རོལ་ཏུ་བླུགས་ཀྱང་ཆོག་གོ་བཙན་གཏོར་ནི་གུང་ཐུན་གྱི་མཇུག་ཏུ་ནམ་མཁའ་དམར་པོ་གཏོར་མ་གྲུ་གསུམ་གཡས་གཅུས་ཕྱི་རོལ་ཏུ་བཞག་ནང་ནས་གཏོང། མཇུག་ཏུ་སྒྲོལ་བསྟོད་རེ་འདོན་པ་ཕྱག་ལེན་
ཡིན་ནོ། །འདི་དག་གི་སྐབས་སུ་ཁྱིམ་གཅོད་དུ་འགྲོ་མི་རུང། ཆུ་མིག་ལན་གསུམ་སོང་ནས་ཁྱིམ་གཅོད་དུ་ཕྱིན་ཆོག་ནད་པ་སོགས་གཞན་དོན་བྱེད་ཚུལ་ལ་མཁས་པར་བསངས་དགོས། རང་འཚམས་ཀྱི་སྐབས་སུ་ལུས་
སེམས་མི་བདེ་བ་སོགས་བྱུང་ན་ལུས་སྦྱིན་ཁོ་ན་ལ་འབད་པ་མ་གཏོགས་སྨན་སོགས་མི་འཐུང། ཕག་ཤ་སོགས་གཏན་ནས་མི་ཟ། རྣམ་རྟོག་མང་པོ་མི་བྱ། མཚན་མོར་འབོད་མི་བྱུང་ན་ཨ་ལན་མི་སྟེར། མཚན་ཐུན་གྲོལ་
ནས་ནམ་མ་ལངས་པར་གྲོགས་སོགས་ཡོད་ཀྱང་གཏམ་མི་སྨྲ། ཕྱི་འཚམས་སྐབས་སུ་གྲོགས་སོགས་ཡོད་ཆེ་འཁོན་འཛིངས་མི་བྱེད། སྦྱིན་བདག་སོགས་ཀྱི་ཟས་སྣ་སྟེར་མི་བྱུང་ན་ཕག་ཤ་མ་གཏོགས་པ་ཚོགས་སུ་
འབུལ་དགོས་ཤིང་སྦྱིན་བདག་སོགས་སྐབས་སུ་འཕྲོད་ན་ཚོགས་སྟེར་ཆོ་ག་ཀྱང་ལྷག་མ་ཁྱེར་མི་ཆོ་ག་དབྱར་སོགས་སྦྲུལ་དང་གནམ་སྒྲ་རྒོད་སྐབས་རྩི་མ་གྷ་ཞེས་ཐཱེན་ཚེ་ཡོངས་སུ་གྲགས་པ་དང་ཆང་རྒོད་སྣོད་ཁ་དམ་
པོར་དྲི་མ་ཤོར་བ་རྣམས་ཚགས་བྱ་མ་ནས་སྐབས་སུ་ཁ་ཕྱེ་ན་ཕན་གསུངས། དབྱར་དགུན་གང་ལ་སྡོད་སར་ཆུའི་སྐྱོན་མི་འོང་བ་དང། སྟེང་ནས་གད་པ་རྡོ་ལྷུང་བ་སོགས་ཀྱི་སྐྱོན་མི་འོང་སར་སྡོད་དགོས། ཐུན་འཚམས་

[005B] གཅོད་གཞུང་བློ་གྲོས་མིག་འབྱེད། བཀའ་ཚོམ། ཡང་ཚོམ་སོགས་མ་གཏོགས་གྲུབ་མཐའ་སྣ་ཚོགས་ཀྱི་གཏོ་ཆོག་མདོས་ཆོག་ལྷ་འདྲེ་སྲི་བརྡུང་སྣ་ཚོགས་དང་མོ་བོན་སྨན་དཔྱད་སོགས་བལྟ་
མི་ཉན། ལམ་རིམ་དང་འདིའི་བླ་མ་བརྒྱུད་པའི་རྣམ་ཐར་སོགས་ལ་བལྟས་ནས་རང་རྒྱུད་གཅོང་པོ་འདི་འདུལ་བའི་ཐབས་ཁོ་ན་ལ་འབད་པ་གལ་ཆེ་བས་དོན་གྱི་སྙིང་པོ་མ་བོར་བར་དལ་རྟེན་ལ་སྙིང་པོ་རེ་ཅི་ནས་ཀྱང་འབད་འཚལ་
སྨྲས་པ། ཚེ་འདིའི་ཚེ་ཐབས་ཀུན་དོར་ནས། །མི་མེད་ལུང་སྟོང་ཀུན་རྒྱུ་སྟེ། །ཟབ་མོ་བདུད་ཀྱི་གཅོད་ཡུལ་མཆོག་ཨ་མའི་མན་ངག་ཉམས་བཞེས་སུ། །མཛད་རྣམས་སྐལ་བ་ཨེ་མ་རྨད། །ལུང་སྟོང་
ཕེཊ་ཀྱིས་སྒྲ་ཆེན་སྒྲོགས། །མགོ་ལ་གཅན་གཟན་པགས་པས་གཡོགས། །ལྷ་འདྲེ་ཨར་ལ་གཏད་པ་རྣམས། །མཐོང་བས་ཡིད་ནི་ཀུན་ཏུ་མུག་རང་གཞན་འཚོངས་པའི་གདམས་པ་འདིར། །ཉམས་
ལེན་གནད་དུ་སྨིན་བྱས་ཏེ། །དོན་གཉིས་བསྒྲུབ་ལ་འབད་པར་ཞུ། །ཞེས་པ་འདི་ཡང་འཇིགས་མེད་དར་རྒྱས་ཀྱི་འདོད་མོས་ལྟར། ་གཉན་ཁྲོད་པ་བཧུ་སུ་གུ་བ་ཞིག་གིས་བླ་མའི་ཕྱག་ལེན་བཞིན་ཏུ་བཀོད་པའོ།། །།



