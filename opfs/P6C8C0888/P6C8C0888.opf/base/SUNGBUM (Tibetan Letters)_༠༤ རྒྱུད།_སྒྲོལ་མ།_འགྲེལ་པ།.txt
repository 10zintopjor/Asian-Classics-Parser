
[001A]༄༅། །བཅོམ་ལྡན་འདས་མ་སེང་ལྡེང་ནགས་ཀྱི་སྒྲོལ་མའི་ལམ་རིམ་པ་གཉིས་ཀྱི་རྣལ་འབྱོར་ཉམས་སུ་ལེན་ཚུལ་གྱི་མན་ངག་དམར་བཅང་ལྷུག་
པར་བཀོད་པ་ཙིཏྟ་མ་ཎིའི་དོ་ཤལ་ཞེས་བྱ་བ་བཞུགས་སོ། །

[001B] །ན་མོ་གུ་རུ་ཨཱརྱ་ཏཱ་རེ་ཡ། རྒྱལ་ཀུན་ཕྲིན་ལས་མརྒད་ལང་ཚོར་སྲིད་ཞིའི་མཚར་སྡུག་ཀུན་སྤུངས་པའི། །སྒྱུ་མའི་
འཇོ་སྒེག་ཉམས་བརྒྱར་བསྐྱོད་ཀྱང་མཐའ་དག་སྲེད་པའི་འཆིང་བ་འཕྲོག་མཚན་སྙན་ཟིལ་དང་ར་སྙིང་དུ་ཆགས་པའི་དགའ་སྟོན་གྲུབ་
གཉིས་འདོད་དགུའི་དཔྱིད། །ཨེ་མ་རྒྱལ་ཡུམ་མྱུར་སྐྱོབ་དཔའ་མོས་དེང་འདིར་ཤིས་པ་འབུམ་གྱིས་སྐྱོངས། །གང་གི་རིམ་གཉིས་རབ་
འབྱམས་ཕྲིན་ལས་གནད། །སྐལ་བཟང་གར་གྱི་དབང་པོར་མངོན་སུམ་དུ། །དགྱེས་པའི་ཞལ་བསྟན་སྙན་པའི་གསུང་དབྱངས་ཀྱིས། །དངོས་

[002A] །སུ་གདམས་པ་ཙིཏྟ་མ་ཎི་ཞེས། །འཕགས་མའི་ཞལ་ཆབ་དྲོན་མོ་བྱིན་རླབས་ཀྱི། །དྲི་ངད་ལྷུག་པོར་འཐུལ་བ་ད་དུང་ཡང། །ས་འདིའི་སྐལ་བཟང་སྐྱེ་
དགུའི་བསོད་ནམས་ཀྱི། །དགའ་སྟོན་གཡུ་ལོ་བཀོད་ཀྱི་མཆེད་ཟླར་འཛིན། །དགྱེས་པའི་ཞལ་བཟང་མཇལ་བ་གྲངས་ལས་བརྒལ། །གསུང་གི་དབུགས་དབྱུང་ཐོབ་པའང་གྲངས་
ལས་འདས། །དེ་ཕྱིར་བསྙེན་སྒྲུབ་ལས་སྦྱོར་ཆོ་གའི་ཁྲིགས། །གྲངས་མེད་ཨཽ་ཌི་ཡཱ་ནའི་གསང་མཛོད་བཞིན། །འོན་ཏེ་གྲུབ་གཉིས་རྩ་བ་རིམ་གཉིས་ཀྱི། །ཟབ་མོའི་ཁྲིད་རིམ་སྔོན་
རབས་དམ་པས་ཀྱང། །བཏང་སྙོམས་གྱུར་བ་བླ་མ་ལྷ་ཉིད་ཀྱིས། །བདག་གི་སྐལ་བར་སྩལ་འདི་ཨེ་མ་ཧོ། །འཁྲུངས་རབས་དུ་མར་ཡུམ་དང་སྲས་ཇི་བཞིན། །རྗེས་སུ་འབྲེལ་བའི་

[002B] །འཕགས་མ་ཉིད་ལས་དངོས་སུ་གསན་པ་ཡི། །གསུང་གི་གསང་བ་བདག་གི་སྐལ་བར་སྩལ། །དེ་ཕྱིར་སྐྱེས་ཐོབ་ལུང་དང་རྟོགས་པ་ཡིས། །མངོན་པར་མཐོ་བའི་གསུང་གིས་རྗེས་
བསྐུལ་བས། །འཕགས་མའི་གསུང་དང་མདོ་རྒྱུད་དམ་པའི་གཞུང། །སྤེལ་ལེགས་ཙིཏྟ་མ་ཎིའི་དོ་ཤལ་སྤེལ། །དེ་ལ་འདིར་རྒྱལ་བ་ཀུན་གྱི་ཕྲིན་ལས་ཀྱི་རང་གཟུགས་རྗེ་བཙུན་མ་འཕགས་མ་སྒྲོལ་མ་ཞེས་
བྱིན་རླབས་ཀྱི་ཚན་ཁ་ཡི་དམ་གྱི་ལྷ་གཞན་དང་གཞན་ལས་ཀྱང་ཆེས་ཆེར་མྱུར་བ་འདི་ཉིད་ཀྱི་སྒྲུབ་ཐབས་རྒྱ་བོད་ཀྱི་མཁས་གྲུབ་དུ་མས་མཛད་པ་ཇི་སྙེད་ཅིག་བཞུགས་པ་ལས་ཆེས་ཟབ་ཅིང་གསང་བ་ཕུལ་
དུ་གྱུར་པ། འཕགས་མ་ཉིད་ཀྱི་གསུང་གསང་རྗེན་པ་གྲུབ་མཆོག་སྐལ་བཟང་གར་གྱི་དབང་པོས་ཡི་གེའི་རིས་སུ་སྤེལ་བར་མཛད་པ་ཕྲིན་ལས་གནད་ལྡན་ཙིཏྟ་མ་ཎི་ཞེས་ཡོངས་སུ་གྲགས་པ་འདི་ཉིད་ཀྱི་
ལམ་རིམ་པ་གཉིས་ཀྱི་རྣལ་འབྱོར་ཉམས་སུ་ལེན་ཚུལ་གྱི་མན་ངག་འཁྱེར་བདེར་འགོད་པ་ལ། གང་ལས་བརྒྱུད་པའི་ལོ་རྒྱུས་ཀྱི་གླེང་བསླང་བ་དང། རྣལ་འབྱོར་ཉམས་སུ་ལེན་ཚུལ་དངོས་དགོད་པ་

[003A] །གཉིས་ལས། དང་པོ་ནི། རྗེ་བཙུན་མ་སེང་ལྡེང་ནགས་ཀྱི་སྒྲོལ་མ་འདི་ཉིད་ངེས་བའི་དོན་དུ་རྒྱལ་བ་ཐམས་ཅད་ཀྱི་ཕྲིན་ལས་ཀྱི་རང་གཟུགས་སུ་གྲགས་ཤིང། དྲང་
དོན་གདུལ་བྱའི་སྣང་ངོར་ཡང་བུད་མེད་ཀྱི་རྟེན་གྱིས་འགྲོ་བ་རྣམས་སྒྲོལ་བར་བཞེད་ནས་དང་པོར་བྱང་ཆུབ་མཆོག་ཏུ་ཐུགས་བསྐྱེད་པའང་བུད་མེད་ཀྱི་རྟེན་ལ་བསྐྱེད་ཅིང། བར་དུ་ཚོགས་བསགས་པའང་
བུད་མེད་ཀྱི་རྟེན་ལ་བསགས། མཐར་མངོན་པར་རྫོགས་པར་སངས་རྒྱས་པའང་བུད་མེད་ཀྱི་རྟེན་ལ་སངས་རྒྱས་པར་བདག་གི་བླ་མའི་ཞལ་ལས་དངོས་སུ་ཐོས་ཤིང། དེ་ཡང་སྔོན་བསྐལ་བ་དཔག་
ཏུ་མེད་པའི་སྔ་རོལ་ཞིག་ན་འཇིག་རྟེན་གྱི་ཁམས་སྣ་ཚོགས་འོད་ཅེས་བྱ་བར་སངས་རྒྱས་རྔ་སྒྲ་ཞེས་བྱ་བ་བྱུང་སྟེ། དེའི་བསྟན་པ་ལ་གུས་པའི་རྒྱལ་པོའི་བུ་མོ་ཡེ་ཤེས་ཟླ་བ་ཞེས་བྱ་བ་ཞིག་གིས་སངས་
རྒྱས་འཁོར་བཅས་ལ་ལོ་བྱེ་བ་བརྒྱ་སྟོང་གི་བར་དུ་མཆོད་པ་བྱས་ཏེ་མཐར་བྱང་ཆུབ་ཏུ་སེམས་བསྐྱེད། སངས་རྒྱས་ཀྱི་འཁོར་གྱི་དགེ་སློང་རྣམས་ཀྱིས་བུ་མོ་ཡེ་ཤེས་ཟླ་བ་ལ། ཁྱོད་ཀྱི་དགེ་བ་འདིས་

[003B] བསྟན་པ་ལ་བྱ་བ་བྱེད་པར་སྨོན་ལམ་བཏབ་ན་དེ་བཞིན་དུ་འགྱུར་རོ་ཞེས་སྨྲས་པར། ལན་ལ། སྐྱེས་པའི་ལུས་རྟེན་ལ་བྱང་ཆུབ་འདོད་པ་མང་གི་བུད་མེད་ཀྱི་ལུས་རྟེན་གྱིས་འགྲོ་དོན་བྱེད་པ་མི་འདུག་
བས༑ ངས་འཁོར་བ་མ་སྟོངས་ཀྱི་བར་དུ་བུད་མེད་ཀྱི་གཟུགས་ཀྱིས་འགྲོ་དོན་བྱའོ་ཞེས་དམ་བཅས། དེ་ནས་ལོ་བྱེ་བ་བརྒྱ་སྟོང་གི་བར་དུ་རྒྱལ་པོའི་ཕོ་བྲང་དེ་ཉིད་དུ་འདུག་ཅིང་ཏིང་ངེ་འཛིན་བསྒོམས་པས་མི་སྐྱེ་བའི་ཆོས་ལ་བཟོད་པ་ཐོབ་ཅིང་ཐམས་
ཅད་སྒྲོལ་བ་ཞེས་བྱ་བའི་ཏིང་ངེ་འཛིན་ཐོབ། ཏིང་ངེ་འཛིན་དེའི་ནུས་པས་སྔ་དྲོའི་དུས་སུ་སེམས་ཅན་བྱེ་བ་བརྒྱ་སྟོང་རེ་འཇིག་རྟེན་པའི་སེམས་ལས་བསྒྲལ་ཏེ་བཟོད་པའི་ལམ་ལ་མ་བཀོད་བར་དུ་ཟས་ཟ་བར་མི་བྱེད། ཕྱི་དྲོར་ཡང་དེ་དང་འདྲ་བར་བཀོད་དེ། དེ་
ནས་བཟུང་སྟེ་ཡེ་ཤེས་ཟླ་བ་ཞེས་བྱ་བའི་མིང་འགྱུར་ཏེ་སྒྲོལ་མ་ཞེས་མཚན་གྲགས། དེ་ནས་བསྐལ་པ་བི་ཤུདྡྷརྣམ་པར་རྒྱལ་བ་ལ་སངས་རྒྱས་དོན་ཡོད་གྲུབ་པའི་དྲུང་དུ་སེམས་ཅན་གྱི་ཉེར་འཚེ་འཇིགས་པ་བརྒྱད་དང་བཅུ་དྲུག་སོགས་ལས་བསྲུང་སྐྱོབ་མཛད་པར་
དམ་ཡང་བཅས། བདུད་རྣམ་པར་འཇོམས་པའི་ཏིང་ངེ་འཛིན་ལ་སྙོམས་པར་ཞུགས་ནས་བསྐལ་པ་དགུ་བཅུ་རྩ་ལྔའི་བར་དུ་ཉིན་རེ་བཞིན་འགྲོ་བ་བྱེ་བ་བརྒྱ་སྟོང་འབུམ་ཕྲག་རེ་བསམ་གཏན་ལ་ཡང་དག་པར་བཀོད། ནུབ་རེ་བཞིན་དུ་བདུད་བྱེ་བ་སྟོང་ཡང་བཏུལ་ནས་
གདུང་མ། མྱུར་མ། དཔལ་མ་ཞེས་མཚན་དུ་བཏགས། དེ་ནས་བསྐལ་བ་ཐོགས་མེད་ཅེས་བྱ་བ་ལ་དགེ་སློང་དྲི་མ་མེད་པའི་འོད་ཀྱི་སྣང་བ་ཞེས་བྱ་བར། ཕྱོགས་བཅུའི་སངས་རྒྱས་ཐམས་ཅད་ཀྱིས་ཐུགས་རྗེ་ཆེན་པོའི་འོད་ཟེར་གྱི་དབང་བསྐུར་བས་དེ་འཕགས་

[004A]༄༅། །པ་སྤྱན་རས་གཟིགས་སུ་གྱུར་པ་ལ། སླར་ཡང་སངས་རྒྱས་ཐམས་ཅད་ཀྱིས་མཁྱེན་པའི་ཡེ་ཤེས་ཀྱི་ངོ་བོར་གྱུར་པ་འོད་ཟེར་ཆེན་པོའི་དབང་བསྐུར་བས། འོད་ཟེར་སྔ་ཕྱི་གཉིས་ཡབ་ཡུམ་གྱི་ཚུལ་དུ་གྱུར་ནས་འདྲེས་པ་ལས་
ལྷ་མོ་སྒྲོལ་མར་གྱུར་ནས་སྤྱན་རས་གཟིགས་ཀྱི་ཐུགས་ཀ་ནས་བྱུང། སངས་རྒྱས་ཐམས་ཅད་ཀྱི་དགོངས་པ་བསྐངས། འགྲོ་བའི་དོན་ལ་རྒྱུན་ཆད་མེད་པར་གཞོལ། གང་ན་འགྲོ་བ་འཇིགས་པས་ཉེན་བས་ཉམ་ཐག་པ་དེ་དང་དེས་གསོལ་བ་བཏབ་པའི་
མོད་དེ་མ་ཐག་སྐྱོབ་བར་མཛད་པ་འཇིགས་པ་བཅུ་དྲུག་དང་འཇིགས་པ་བརྒྱད་སྐྱོབ་སོགས་ཀྱི་ལོ་རྒྱུས་མང། དེ་བཞིན་དུ་འགྲོ་བ་མངོན་པར་འདོད་པའི་དོན་མ་འགྲུབ་པ་དག་གིས་ཀྱང་གསོལ་བ་བཏབས་པའི་མོད་ཉིད་ལ་སྤྲུལ་པའི་རྣམ་འགྱུར་
མཐའ་ཡས་བས་རེ་བ་ཡིད་བཞིན་དུ་སྐོང་བར་མཛད་པ་སོགས་བསྐལ་པ་མང་པོར་ངོ་མཚར་བའི་མཛད་པ་བསམ་གྱིས་མི་ཁྱབ་པ་མཛད་པའི་ཚུལ་ཇི་ལྟར་བརྗོད་པར་ནུས། གཞན་ཡང་སྐུའི་རྣམ་འགྱུར་ཉེར་གཅིག་ལ་བརྟེན་ནས་ཀྱང་ཕྲིན་ལས་ཀྱི་རོལ་བ་
དེ་སྙེད་ཀྱིས་འགྲོ་བ་སྐྱོང་བར་མཛད། ཁྱད་པར་དུ་སེམས་ཅན་ཚེ་ཐུང་བ་རྣམས་ལ་ཚེ་ཡི་དངོས་གྲུབ་སྩོལ་ཕྱིར་སྒྲོལ་མ་དཀར་མོར་སྤྲུལ། དབང་ཆུང་བ་རྣམས་ལ་དབང་གི་དངོས་གྲུབ་སྩོལ་ཕྱིར་རིག་བྱེད་མའི་རྣམ་པར་སྦྲུལ། ཤེས་རབ་ཆུང་བ་
རྣམས་ལ་ཤེས་རབ་བསྐྱེད་ཕྱིར་དབྱངས་ཅན་མའི་རྣམ་པར་བསྟན། ཞི་བས་མི་འདུལ་བ་རྣམས་ལ་དཔལ་ལྡན་ལྷ་མོའི་རྣམ་པར་བསྟན་པ་སོགས་མདོར་ན་སངས་རྒྱས་བྱང་སེམས་ཀྱི་ཁྲོད་དུ་ལྷ་མོའི་རྟེན་ཅན་དུ་བཞུགས་པ་ཕལ་ཆེར་རྗེ་བཙུན་མའི་རྣམ་

[004B] ལྷོ་ཕྱོགས་རི་བོ་གྲུ་འཛིན་ཞེས་བྱ་བར་ཡང། སྟེང་ན་ལོ་ཀེ་ཤྭ་ར་དང། འོག་ན་རྗེ་བཙུན་མ་སྒྲོལ་མ་གཉིས་ཀྱིས་ཆོས་ཀྱི་འཁོར་ལོ་རྒྱུན་མི་ཆད་པ་དང། ཕྲིན་ལས་ཀྱི་རོལ་པ་ནམ་མཁའི་མཐའ་ཁྱབ་ཏུ་སྤྲོ་བཞིན་དུ་བཞུགས་པ་
ལས༑ འཕགས་མ་འདི་ཉིད་ཀྱིས་ནི་དུས་གསུམ་གྱི་སངས་རྒྱས་ཐམས་ཅད་ཀྱི་ཕྲིན་ལས་རྗེས་སུ་བསྒྲུབ་ཅིང། རྒྱ་བོད་ཀྱི་མཁས་གྲུབ་དུ་མ་དང། ཁྱད་པར་བཀའ་གདམས་གསར་རྙིང་གི་མཁས་གྲུབ་ཕལ་ཆེར་རྗེས་སུ་བཟུངས། ལྟ་སྤྱོད་རྣམ་
པར་དག་པའི་དགེ་འདུན་གྱི་སྡེ་གང་ན་བཞུགས་པ་རྣམས་ཀྱང་ཕྲིན་ལས་ཀྱིས་སྐྱོང་བར་མཛད། དེ་ལྟ་བུའི་རྗེ་བཙུན་མ་འདི་ཉིད་ཀྱི་རྒྱུད་དང་སྒྲུབ་སྐོར་བྱུང་ཚུལ་ཡང། སྟོན་པ་ཐུབ་པའི་དབང་པོས་མཚན་བརྒྱ་རྩ་བརྒྱད་པ་དང། ཕྱག་འཚལ་ཉེར་
གཅིག་སོགས་ཀྱི་སྒོ་ནས་བསྟོད་པ་མཛད། སྒྲོལ་མ་རྒྱ་མཚོའི་རྒྱུད་ཅེས་པ་དང། སྒྲོལ་མ་མངོན་པར་འབྱུང་བ་ཞེས་བྱ་བའི་རྒྱུད་དང། སྒྲོལ་མ་ཀུ་རུ་ཀུལླེའི་རྟོག་པ་ཞེས་བྱ་བ་དང། སྒྲོལ་མ་མཆོག་གི་གཟུངས་དང། སྒྲོལ་མ་ལས་སྣ་ཚོགས་
འབྱུང་བའི་རྒྱུད་དང། སྒྲོལ་མ་རལ་པ་གྱེན་བརྫེས་ཀྱི་རྒྱུད་དང། བོད་དུ་ཕྱིས་འགྱུར་གྱི་རྒྱུད་ཕྲིན་ལས་ཐམས་ཅད་འབྱུང་བའི་སྒྲོལ་མ་འདུས་པ་དོན་དམ་པ་རྣལ་འབྱོར་མའི་རྒྱུད་ཀྱི་རྒྱལ་པོ་ཞེས་བྱ་བ་དང། དེའི་རྒྱུད་ཕྱི་མ་སོགས་མང་དུ་གསུངས་
རྒྱུད་དེ་དག་ལ་བརྟེན་ནས་སློབ་དཔོན་ཀླུ་སྒྲུབ་སོགས་འཕགས་བོད་ཀྱི་མཁས་གྲུབ་དུ་མས་སྒྲུབ་སྐོར་དང་ལས་ཚོགས་སོགས་ཡིག་ཆ་མང་དུ་མཛད་པ་བརྗོད་པའི་ཡུལ་ལས་འདས། དེ་ལྟར་འདི་ཉིད་ཀྱི་དབང་དང། བྱིན་རླབས། རྗེས་གནང། སྒྲུབ་

[005A]༄༅། །སྐོར༑ ལས་ཚོགས་སོགས་རྒྱུད་སྡེ་གོང་འོག་སོ་སོ་དང་སྦྱར་བའི་ཁྱད་པར་མང་དུ་མཆིས་པ་ལས་ཆེས་ཟབ་ཅིང་གསང་བ་མཆོག་ཏུ་གྱུར་པ་ནི་གྲུབ་པའི་དབང་ཕྱུག་ཁྱབ་བདག་སྟག་ཕུ་བ་ཆེན་པོ་སྐལ་བཟང་གར་
གྱི་དབང་པོར་རྗེ་བཙུན་མ་ཉིད་ཀྱིས་དངོས་སུ་གནང་བའི་སྒྲུབ་ཐབས་ཕྲིན་ལས་གནད་ལྡན་ཙིཏྟ་མ་ཎི་ཞེས་ཡོངས་སུ་གྲགས་པ་འདི་ཉིད་ཡིན་ལ། དེ་ཡང་ཡོངས་སུ་གྲགས་པའི་འཁྲུངས་རབས་སངས་རྒྱས་འོད་སྲུང་གི་ཤིང་རྟ་འདྲེན་པའི་གྱད་
སྟོབས་ཆེན་ཀུན་ཏུ་རྒྱལ་དང། རྒྱལ་ཕྲན་སྟོབས་བཟང་ཤིང་རྟ་ནས་རིམ་བཞིན་རྒྱལ་སྲས་མགྲིན་སྔོན་ཟླ་བ་ནས་བཟུང་བདག་ཅག་གི་རྩ་བའི་བླ་མ་ཁྱབ་བདག་སྟག་ཕུ་བ་གར་དབང་བཞི་པ་གྲུབ་མཆོག་པདྨ་བཛྲ་དཔལ་བཟང་པོའི་བར་གྱི་སྐུ་
ཕྲེང་རིམ་པར་ཡུམ་སྲས་ཀྱི་ཚུལ་དུ་སྐུ་དང་གསུང་གི་སྣང་བ་དངོས་སུ་བསྟན་ནས་རྗེས་སུ་བཟུངས་ཤིང། ཁྱད་པར་གྲུབ་མཆོག་གར་གྱི་དབང་པོར་རྣལ་འབྱོར་བླ་མེད་དང་འབྲེལ་བའི་སྒྲུབ་ཐབས་ཕྲིན་ལས་རབ་འབྱམས་ཀྱི་གནད་དང་ལྡན་ཞིང། ལམ་
རིམ་པ་གཉིས་ཀྱི་མན་ངག་ཆ་ལག་དང་བཅས་པ་ཆ་ཚང་བར་མ་ཡིས་བུ་ལ་གདམས་པ་ལྟར་བཀའ་སྩལ་བ། འཕགས་མའི་གསུང་རྗེན་པ་ཞལ་ཆབ་དྲོན་མོ་ལྟ་བུ་དེ་གྲུབ་མཆོག་ཉིད་ཀྱིས་ཡི་གེར་བཀོད་པར་མཛད་དེ་ཙིཏྟ་མ་ཎི་ཞེས་པའི་མཚན་གསོལ་
དེའི་རྗེས་འབྲང་བསྙེན་སྒྲུབ་ལས་གསུམ་གྱི་ཡི་གེ་དམ་པ་གོང་མ་མང་པོས་མཛད་པ་མང་དུ་སྣང་མོད། རིམ་གཉིས་ཀྱི་རྣལ་འབྱོར་ཆ་ལག་དང་བཅས་པ་རྩ་གཞུང་དུ་བཞུགས་ཀྱང། ཉམས་ཁྲིད་ཀྱི་སྲོལ་དང་ཡིག་ཆ་གཉིས་ཀ་མ་དར་བས། སྐལ་བཟང་

[005B] ཚོགས་ཀྱི་འཁོར་ལོ། དངོས་འབུལ་གྱི་བདོག་པ་དང་བཅས་གསོལ་བརྩེ་གཅིག་ཏུ་བཏབ་
པར༑ གྲུབ་མཆོག་རྩ་བའི་བླ་མ་གར་དབང་སྐུ་ཕྲེང་བཞི་པ་མཆོག་ཉིད་ཀྱང་སྤྱིར་ཡི་དམ་ཞི་ཁྲོ་རབ་འབྱམས་དག་པའི་དཀྱིལ་འཁོར་དང་ཐབས་ཅིག་པའི་ངོ་མཚར་བའི་རྣམ་ཐར་གསང་རྣམ་དང་གསང་ཐང་དུ་གསལ་བ་ལྟར་དང། ལྷག་པར་རྗེ་བཙུན་
མ་ཉིད་ཀྱིས་གྲུབ་མཆོག་གོང་མ་རྣམ་གཉིས་དང་ཁྱད་པར་མ་མཆིས་པར་ཡུམ་སྲས་བཞིན་དུ་རྗེས་སུ་སྐྱོང་བཞིན་པ་ལས་རིམ་གཉིས་ཀྱི་ཁྲིད་རྒྱུན་ཡང་ཉེ་བརྒྱུད་ཐུན་མོང་མ་ཡིན་པའི་ཚུལ་དུ་གསན་པ་བདག་གིས་རབ་ཆོས་ཤིང་ཡོས་ལོའི་ཆོ་འཕྲུལ་ཟླ་
པའི་ཡར་ཚེས་བཟང་པོར་གོང་མ་རིམ་པས་ཞབས་སེན་གྱི་འཁོར་ལོ་བཀོད་པའི་གནས་མལ་དྲོ་ཆོས་འཁོར་སྒང་དུ་དགྱེས་བཞིན་སྩལ་བ་ལེགས་པར་ནོས་པའི་སྐབས་ཀྱི་གྲུབ་མཆོག་བླ་མའི་གསུང་གི་རེག་ཟིག་གང་ཡོད་གཞིར་བཟུང། འཇམ་
མགོན་སྙན་བརྒྱུད་ཀྱི་མན་ངག་དུ་མས་བརྒྱན་ཏེ་འཆད་པར་བྱ་བ་ལ་ཞུགས་སོ། །གཉིས་པ་རྣལ་འབྱོར་ཉམས་སུ་ལེན་ཚུལ་དངོས་དགོད་པ་ལ་གསུམ། གང་གིས་ཉམས་སུ་ལེན་པའི་རྟེན། གང་དུ་ཉམས་སུ་ལེན་པའི་གནས། ཇི་ལྟར་ཉམས་
སུ་ལེན་པའི་ཚུལ་ལོ། །དང་པོ་ནི། གསུང་ལས། ཁོ་མོའི་སྒྲུབ་ཐབས་ཤིན་ཏུ་མྱུར་བ་རྣལ་འབྱོར་བླ་མེད་ལྟར་ཉམས་སུ་ལེན་པར་འདོད་པའི་གང་ཟག་ཐུན་མོང་བའི་ལམ་གྱི་རིམ་པས་རྒྱུད་སྦྱངས་ཤིང། བླ་མ་ལ་དད་ཅིང། གསང་སྔགས་ལ་
[006A]༄༅། །མོས་པ། དམ་ཚིག་བསྲུང་ནུས་པ། །འདི་ཉིད་ཀྱི་དབང་བཞི་ལེགས་པར་ཐོབ་པ་དག་གིས་ཞེས་པས་བསྟན་ཏེ། དེ་ཡང་སྣོད་རུང་དང་པོ་ལ་མཐུན་མོང་བས་རྒྱུད་སྦྱངས་བ་ཞིག་དགོས་ཏེ། དེ་མེད་པར་སྔགས་
ལ་ཞུགས་ན་བུ་ཆུང་རྟ་རྒོད་ལ་བསྐྱོན་པ་དང། གླང་པོ་ཆེ་མ་ཐུལ་བར་ཞོན་པ་དང་འདྲ་བར་ཁེ་ལས་ཉེན་ཆེ་བར་གསུངས་པས་ལམ་ཐུན་མོང་བས་རྒྱུད་སྦྱངས་པ་ཞིག་སྔོན་དུ་ངེས་པར་གལ་ཆེ་ལ། དེ་ནི་སྐྱེས་བུ་གསུམ་གྱི་ལམ་གྱི་རིམ་པ་ལ་
དཔྱད་སྒོམ་དང་འཇོག་སྒོམ་ཟུང་དུ་འབྲེལ་བའི་སྒོ་ནས་ངེས་འབྱུང། བྱང་སེམས། ཡང་དག་པའི་ལྟ་བ་སྟེ་ལམ་གཙོ་གསུམ་ལ་མ་མཐའ་མྱོང་བ་སྣེ་ཟིན་པ་ཞིག་བྱ་དགོས་པའི་དོན་ནོ། །དེ་ལྟར་མིན་པར་བྱང་ཆུབ་ཀྱི་སེམས་ཀྱིས་མ་ཟིན་
ན་རིམ་གཉིས་བསྒོམས་ཀྱང་ཐེག་པ་ཆེན་པོའི་ལམ་ཙམ་དུའང་མི་འགྱུར་ཞིང། ངེས་འབྱུང་ལ་མྱོང་བ་མ་ཐོན་པར་སེམས་བསྐྱེད་མཚན་ཉིད་པ་སྐྱེ་ཐབས་མེད་ལ། སྔགས་ལམ་བསྒོམ་པ་ཐར་ལམ་ཙམ་དུའང་འགྱུར་བར་དཀའོ། །ཡང་
དག་པའི་ལྟ་བ་ཕུ་ཐག་ཆོད་པ་ཞིག་མ་རྙེད་ན་ལམ་རིམ་གཉིས་ཀྱི་སྲོག་རྩ་བདེ་སྟོང་སྦྱོར་ཚུལ་མོས་པ་ཡིད་བྱེད་ཙམ་ཡང་བྱ་བར་མི་ནུས་པས་ཐོག་མར་དེ་གསུམ་ལ་མྱོང་བ་གནད་དུ་འདོན་པ་གལ་ཆེ། དེའི་འོག་ཏུ་སྣོད་རུང་གཉིས་བ་རབ་
མ་རྒྱུད་དམ་མ་མཐའ་བླ་མེད་ཀྱི་དཀྱིལ་འཁོར་ཆེན་པོར་དབང་བཞི་རྣམ་པར་དག་པས་རྒྱུད་སྨིན་པ་ཞིག་དང། རྗེ་བཙུན་མ་འདི་ཉིད་ཀྱི་ཐུན་མོང་བ་གཏོར་ན་ལ་བརྟེན་པའི་དབང་བཞི་བྱིན་རླབས་དང། ཐུན་མོང་མ་ཡིན་པ་བླ་མའི་ལུས་ཀྱི་

[006B] སྣོད་རུང་གི་དབང་བཞི་སྔོན་དུ་མ་ཐོབ་ན་འདི་ཉིད་ཀྱི་དབང་གསང་སྔགས་ཀྱི་འཇུག་སྒོའི་སྨིན་བྱེད་མ་ཡིན་པས་འདི་ཉིད་ཀྱི་བྱིན་རླབས་བསྐུར་བའི་སྣོད་དུ་རུང་བ་ལྟ་ཅི། སྒྲུབ་ཐབས་ཀྱི་
དཔེ་ཀློག་པ་ཙམ་ཡང་མི་རུང། སྔགས་སྡོམ་མ་ཐོབ་པས་དངོས་གྲུབ་ཀྱི་རྩ་བ་ཆད་ཅིང། སྐུ་བཞིའི་ས་བོན་མ་ཐེབས་པས་བསྒོམས་ཀྱང་བསྐྱེད་རྫོགས་ཀྱི་རྟོགས་པ་སྐྱེ་མི་སྲིད་པའི་ཕྱིར་རོ། །འདི་ཉིད་ཀྱི་སྒེར་གྱི་དབང་བཞི་མ་ཐོབ་ན་ཉེ་བ་རྒྱུད་ཟབ་མོའི་
བྱིན་རླབས་ཀྱི་ཚན་པ་མི་འཇུག་དེའི་ཕྱིར་སྨིན་བྱེད་ཀྱི་རིམ་པ་དེ་དག་ངེས་པར་ཐོབ་པ་ཞིག་སྣོད་རུང་གཉིས་པར་གལ་ཆེའོ། །སྣོད་རུང་གསུམ་པ་དམ་ཚིག་རྣམས་ཚུལ་བཞིན་དུ་བསྲུང་ནུས་པ་ཞིག་གལ་ཆེ་སྟེ། དེ་མེད་ན་དངོས་གྲུབ་རྣམ་གཉིས་ཀྱི་རྩ་བ་ཆད་
པའོ༑ །དེའི་ཕྱིར་བླ་མེད་སྤྱི་བྱེའི་རྩ་བ་དང་ཡན་ལག་གི་དམ་ཚིག་ཚུལ་བཞིན་དུ་བསྲུང་བ་ལ་ཅི་ནུས་སུ་འབད་པར་བྱའོ། །དེ་ལྟ་བུའི་སྣོད་རུང་གསུམ་དང་ལྡན་པས་དངོས་གྲུབ་འགྲུབ་པའི་རྒྱུ་བཞི་ལ་གནས་པའི་སྒོ་ནས་བསྒྲུབ་དགོས་ཏེ། དེ་ནི་གསུང་
ལས༑ བླ་མ་ལ་དད་ཅིང། གསང་སྔགས་ལ་མོས་བ་ཞེས་གསུངས་པས་བསྟན་ཏེ། དངོས་གྲུབ་འགྲུབ་པའི་རྒྱུ་བཞི་ནི། དད་པས་ཕྱིར་མི་ལྡོག་པ། ཤེས་རབ་ཀྱིས་ཐེ་ཚོམ་མི་ཟ་བ། ཏིང་ངེ་འཛིན་རྩེ་གཅིག་པ། ཤིན་ཏུ་གསང་བ་རྣམས་སོ། །
དེ་ལྟ་བུའི་སྒྲུབ་པ་པོས་ཚུལ་བཞིན་བསྒྲུབ་ན་གྲུབ་གཉིས་ལག་རྩེར་མཆིས་པ་གདོན་མི་ཟའོ། །གཉིས་པ་ནི། གསུང་ལས། ཡིད་དུ་འོང་ཞིང་བར་ཆད་དང་མི་ལྡན་པའི་གནས་བཟང་པོར། དམིགས་རྟེན་བྲིས་སྐུ་བཀྲ་མ་པའི་མདུན་དུ། ཅི་འབྱོར་

[007A]༄༅། །པའི་མཆོད་ཚོགས་བཟང་པོ་གཙང་ཞིང་དག་ཐོན་པ་བཀོད་པས་མཛེས་པར་བཤམ་ཞེས་པས་བསྟན་ཏེ། དེ་ལྟ་བུའི་སྒྲུབ་པ་པོས་མཐུན་ཡུལ་མཚན་ཉིད་ལྔ་ལྡན་གྱི་ཡོན་ཏན་ཚང་ཞིང། དམ་པ་གོང་མས་བྱིན་
གྱིས་བརླབས་པའི་གནས། དགེ་འདུན་སྡེ་འཁྲུག་དང། རང་གི་བླ་མ་དང་ཆོས་ལ་དམ་སེལ་ཅན་སོགས་ཀྱིས་ཉམས་པར་བྱས་པ་མ་ཡིན་པའི་གནས་སུ་སྒྲུབ་ཁང་དང་ཕུག་པ་སོགས་གང་ཡིན་ཡང་ཡིད་དུ་འོང་ཞིང་པར་ཆད་དང་མི་ལྡན་པ་
རང་དབང་འདུས་པར་བྱི་དོར་ལེགས་པར་བྱས། བ་བྱུང་དང་དྲི་བཟང་གི་ཆུས་ཆག་ཆག་གདབ། དབང་གི་ལས་སྤྱི་དང་མཐུན་པར་ཁ་ནུབ་ཏུ་ཕྱོགས་པའམ་གང་བདེར། བསམ་གཏན་གྱི་གདན་རྒྱབ་ཅུང་ཟད་མཐོབ་བཤམ། སྟན་གྱི་འོག་ཏུ་
ས་དཀར་གྱི་གཡུང་དྲུང་རིས་དང། ཀུ་ཤ་དང་དུར་བ་དགྲམ་པ། སྒོ་དྲུང་དུ་ཐོ་འཇོག་པ་སོགས་བསྙེན་སྒྲུབ་སྤྱི་ལྟར་བྱ། རང་དང་ཞལ་སྤྲོད་ཀྱི་ཚུལ་དུ་དམིགས་རྟེན་རྗེ་བཙུན་མའི་བྲིས་སྐུ་བཀྲམ་པའི་མདུན་དུ། དཀར་གསུམ། མངར་གསུམ་
བདུད་རྩི་རིལ་བུ་སོགས་བསྲེས་པའི་ཟན་གཙང་མའི་ཟླུམ་གཏོར་དཀར་པོ་པད་འདབ་ཅན། བདག་མདུན་གྱི་ཆུ་གཉིས་ཉེར་སྤྱོད་སོགས་མཆོད་པ་གང་རྒྱས་བཀོད་པ་མཛོས་པར་བཤམ། དེ་ཡང་སྤྱིར་དག་སྣང་གི་རིགས་ལ་རྒྱུད་སྡེ་གོང་འོག་
གི་ཁྱད་པར་མ་ཕྱེ་བ་མང་དུ་སྣང་མོད། འདི་ནི་འཕགས་མ་ཉིད་ཀྱིས། ཁོ་མོའི་སྒྲུབ་ཐབས་རྣལ་འབྱོར་བླ་མེད་དང་འབྲེལ་བར་ཞེས་བླ་མེད་ཉིད་དུ་གསལ་བར་གསུངས་ཀྱང། བླ་མེད་ཀྱི་ནང་ཚན་ཕ་རྒྱུད་མ་རྒྱུད་གང་གི་ཁོངས་སུ་གཏོགས་

[007B] སྤྱིར་ཕ་རྒྱུད་མ་རྒྱུད་ཀྱི་ཁྱད་པར་ལྷ་ཕོ་མོའི་ཁྱད་པར་དང། ཞུ་བ་བོ་ཕོ་མོའི་ཁྱད་པར་དང། གནས་ཀྱི་
ཁྱད་པར་དང། གླེང་གཞི་སོགས་ཀྱི་ཁྱད་པར་གྱིས་འབྱེད་པ་མ་ཡིན་པར། སྣང་ཕྱོགས་དང་སྟོང་ཕྱོགས་ཀྱི་རྫོགས་རིམ་རྩལ་དུ་བཏོན་ནས་འཆད་མི་འཆད་ཀྱི་སྒོ་ནས་འཇོག་ལ། འདི་ཉིད་ཀྱང་ཕ་རྒྱུད་མ་རྒྱུད་གང་དུ་བྱེད་དགོས་གཞུང་དུ་གསལ་
ཁ་མེད་ཅིང་བསྐྱེད་རིམ་གྱི་ཡིག་ཆ་སྔ་མ་འགའ་ཞིག་སྣང་བར་ཡང་གསལ་ཁ་མེད་པས་དཀའ་བར་སྣང་ཡང། ཉེ་བརྒྱུད་གསུང་བཤད་དུ་མ་རྒྱུད་ཉིད་དུ་འགྲེལ་གཅིག་མར་གསུངས་པ་མ་ཟད། འཕགས་མའི་ཞལ་ཆབ་དྲོན་མོའི་རྫོགས་རིམ་
ཡང་མ་རྒྱུད་ཀྱི་ལུགས་སུ་གསུངས་སྣང་བས། དེས་ན་འདི་ནི་མ་རྒྱུད་ཀྱི་ལུགས་ཉིད་དུ་བྱའོ། །དེར་མ་ཟད་རྒྱ་གར་གྱི་གྲུབ་ཆེན་བུདྡྷ་ནཱ་ཐ་དང། རྒྱ་གར་གྱི་མཁན་པོ་ནིརྦཱ་ཎ་ཤྲཱི་དང། ཇོ་ནང་ཏཱ་ར་ནཱ་ཐས་བསྒྱུར་བའི་སྒྲོལ་མ་འདུས་པ་དོན་དམ་པ་
ཞེས་བྱ་བ་རྣལ་འབྱོར་མའི་རྒྱུད་ཀྱི་རྒྱལ་པོ་ཞེས་རྒྱུད་དེ་མ་རྒྱུད་ཁོ་ནར་བཀྲལ་ཞིང། ཉི་མ་སྦས་པའི་ཞལ་ལས་བརྒྱུད་པའི་སྒྲོལ་མའི་ལུས་ཀྱི་དཀྱིལ་འཁོར་བསྒོམ་པའི་མན་ངག་གི་རིམ་པ་ཞེས་པར་ཡང། སྐྲ་མཚམས་བུལླི་ར་མཱ་ལ་ཡར་
སྒྲོལ་མ་མྱུར་ཞིང་རབ་ཏུ་དཔའ་མོ་དང། སྤྱི་གཙུག་ཛཱ་ལནྡྷ་རར་སྒྲོལ་མ་སྟོན་ཀའི་ཟླ་བ་ལྟར་དཀར་བ་སོགས་ནང་གི་གནས་ཉེར་བཞིར་ལུས་དཀྱིལ་བཀོད་པ་བདེ་མཆོག་ལྟར་གསུངས་པ་དག་གིས་ཀྱང་མ་རྒྱུད་ཉིད་དུ་ངེས་པ་ཡང་དག་པར་འདྲེན་ནོ། །

[008A]༄༅། །དེའི་ཕྱིར་ཉེར་སྤྱོད་ཀྱང་མ་རྒྱུད་ཀྱི་ལུགས་ལྟར་མཆོད་འོག་གཡོན་ནས་བརྩམས་ཏེ་བཤམ་དགོས། སྒྲུབ་པ་པོའི་མདུན་དུ་ནང་མཆོད། རྡོར་དྲིལ། ཌཱ་མ་རུ་སོགས་དམ་ཚིག་གི་རྫས་རྣམས་ཚང་བར་བྱས་
ནས་ཐུན་ལ་འཇུག་པར་བྱའོ། །གསུམ་པ་ཇི་ལྟར་ཉམས་སུ་ལེན་པའི་ཚུལ་ལ་གཉིས། སྨིན་བྱེད་བསྐྱེད་པའི་རིམ་པ་དང། གྲོལ་བྱེད་རྫོགས་པའི་རིམ་པའོ། །དང་པོ་ལ་གཉིས། སྔོན་དུ་བསྐྱེད་རིམ་ལ་ངེས་པར་བསླབ་དགོས་པའི་
རྒྱུ་མཚན་དང། དེ་ལ་ཇི་ལྟར་སློབ་པའི་ཚུལ་ལོ། །དང་པོ་ནི། བོད་སྤ་རབས་པ་འགས། མཆོག་གི་དངོས་གྲུབ་བསྒྲུབ་བ་ནི་རྫོགས་རིམ་ཉིད་ལ་བསླབ་པར་བྱ་ཡི། བསྐྱེད་རིམ་ནི་ཐུན་མོང་པའི་དངོས་གྲུབ་སྒྲུབ་བྱེད་ཙམ་མོ་ཞེས་སྨྲ་བ་ནི་དངོས་གྲུབ་
རྒྱ་མཚོར་དགག་པ་རྒྱས་པར་གསུངས་པ་ལྟར། སྔགས་བླ་མེད་ཀྱི་བསྐྱེད་རིམ་སངས་རྒྱས་ཀྱི་རྒྱུར་མི་འགྱུར་ན་རྒྱུད་སྡེ་འོག་མ་གསུམ་གྱི་ལྷའི་རྣལ་འབྱོར་ཡང་སངས་རྒྱས་ཀྱི་རྒྱུར་མི་འགྱུར་ཏེ། དེ་གསུམ་ལ་རྫོགས་རིམ་ནི་མེད་པས་རྒྱུད་སྡེ་འོག་མ་
ལ་སངས་རྒྱས་ཐོབ་པའི་ཐབས་མེད་དོ་ཞེས་སྨྲ་བ་ཤིན་ཏུ་བཞད་གད་ཀྱི་པ་ནས་དང། ལྷའི་འཁོར་ལོ་བསྒོམ་པ་ལ་མཆོད་བསྟོད་སོགས་སངས་རྒྱས་ཀྱི་རྒྱུར་མི་འགྱུར་ན། ལུགས་མ་དང་བྲིས་སྐུ་སོགས་ལ་མཆོད་པ་སངས་རྒྱས་ཀྱི་རྒྱུར་འགྲོ་བའི་གནས་མེད་ཅིང་
ལྷ་བསྒོམས་ནས་སྔགས་བཟླས་པ་སངས་རྒྱས་ཀྱི་རྒྱུར་མི་འགྱུར་ན། བསྒྲོམ་རྒྱུ་ཅི་ཡང་མེད་པར་བཟླས་བརྗོད་དང་གསུང་རབ་བཀླག་པ་སོགས་སངས་རྒྱས་ཀྱི་རྒྱུར་འགྱུར་བའི་གནས་མེད། མངོན་རྟོགས་སོ་སོའི་འགོར་ལྷད་དང་དེའི་སྒྲུབ་ཐབས་ཞེས་

[008B] ཀུན་སློང་སངས་རྒྱས་ཐོབ་པའི་ཕྱིར་དུ་སྒྲུབ་ཐབས་འདི་བསྒོམ་ཞེས་པ་དང། མཇུག་ཏུ་དགེ་བ་འདི་ལ་བརྟེན་ནས་རྡོ་རྗེ་འཆང་ཐོབ་པར་གྱུར་ཅིག་ཅེས་སྨོན་ལམ་བཏབ་
བའང་རི་བོང་རྭ་སྐྱེ་བར་གྱུར་ཅིག་ཅེས་སྨོན་པ་དང་ཁྱད་པར་མེད་པ་སོགས་ཞིབ་པར་དངོས་གྲུབ་རྒྱ་མཚོ་ལས་གསུངས་པ་ལྟར་ཅི་ཡང་མི་ཤེས་པའི་རང་གི་དེ་ཉིད་གསལ་བར་བྱས་པའོ། །དེས་ན་བསྐྱེད་རིམ་དང་རྫོགས་རིམ་ནི་སྐས་ཀྱི་གདང་བུ་ལྟར་རིམ་ཅན་
དུ་བསྐྱེད་དགོས་པར་འདུས་པའི་རྩ་རྒྱུད་དང། བརྟག་གཉིས། རིམ་ལྔ། སྤྱོད་བསྡུས་སོགས་རྒྱུད་དང་རྒྱ་གཞུང་དུ་མ་ལས་གསུངས་སོ། །དེ་ལྟར་ངེས་པར་དགོས་པ་ནི་འཕགས་མ་ཉིད་ཀྱི་གསུང་ལས་ཀྱང། རྫོགས་པའི་རིམ་པ་ཉམས་སུ་ལེན་
ཚུལ༑ མཆོག་སྒྲུབ་པའི་མན་ངག་ཐུན་མོང་མ་ཡིན་པ་བཤད་པར་བྱའོ། །དེ་ལ་ཐོག་མར་རིམ་པ་དང་པོའི་རྣལ་འབྱོར་བླ་མའི་རྣལ་འབྱོར་ནས་བཟུང་སྟེ་ཐུན་མཚམས་ཀྱི་བྱ་བའི་བར་ལ་གོམས་ཤིང་འདྲིས་པར་དགོས་ལ། དེ་དང་མི་ལྡན་ན་ཡོན་ཏན་གྱི་རྩ་
བ་ཆད་བའོ། །ཞེས་གསུངས། གཉིས་པ་དེ་ལ་ཇི་ལྟར་སློབ་པའི་ཚུལ་ལ་ཐུན་གྱི་ངོ་བོའི་རྣལ་འབྱོར་དང། ཐུན་མཚམས་ཀྱི་རྣལ་འབྱོར་རོ། །དང་པོ་ལ་ཐུན་གྱི་འགོར་ཇི་ལྟར་བྱ་བ་དང། ཐུན་དངོས་གཞི་ལ་ཇི་ལྟར་བྱ་བ་དང། ཐུན་གྱི་མཇུག་ཏུ་ཇི་ལྟར་བྱ་
བའོ༑ །དང་པོ་ལ་གཉིས། ལམ་ལོག་པ་མུ་སྟེགས་པ་ལས་ཁྱད་པར་དུ་བྱེད་པ་སྐྱབས་འགྲོ་དང་ལམ་དམན་པ་ཉན་རང་ལས་ཁྱད་པར་དུ་བྱེད་པ་སེམས་བསྐྱེད་གཉིས་དཀྱུས་གཅིག་ཏུ་བཤད་པ་དང། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་

[009A]༄༅། །རོ། །དང་པོ་ནི། གསུང་ལས། རང་ཉིད་བདེ་བའི་སྟན་ལ་ལུས་གནད་ལེགས་པར་བཅས་ཏེ། དགེ་སེམས་ཁྱད་པར་ཅན་གྱི་ངང་ནས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང། ཞེས་པས་བསྟན་
དེ་ཡང་སྒྲུབ་པ་པོ་བསམ་གཏན་གྱི་གདན་ལ་རྣམ་སྣང་ཆོས་བདུན་སོགས་ལུས་གནད་དང་ལྡན་པས་འཁོད་དེ། སྒོམ་གྱི་ཐོག་མར་ཀུན་སློང་བཅོས་པ་ཉིད་གལ་ཆེ་བ་ནི་དགེ་སེམས་ཁྱད་པར་ཅན་གྱི་ངང་ནས་ཞེས་གསུངས། དེ་ལྟར་
འཇམ་མགོན་ཙོང་ཁ་པ་ཆེན་པོས་ཀྱང། ལེགས་ཉེས་ཐམས་ཅད་ཀྱི་རྩ་བ་ནི་ཡིད་ཁོ་ན་ཡིན་ཏེ། ཉེས་པར་སྤྱོད་པ་དང་ལེགས་པ་ལ་འཇུག་པའི་སྒོ་ནི་གསུམ་དུ་ངེས་ལ། ལུས་ངག་ནི། ཡིད་ཀྱི་གཞན་དབང་ཅན་ཡིན་པའི་ཕྱིར་རོ།།
དེས་ན་ཐོག་མར་ཀུན་སློང་གི་བསམ་པ་ཚིག་ཙམ་དུ་མ་སོང་བར་འཆོས་པ་ཅིག་ཤིན་ཏུ་གལ་ཆེ་བ་ལགས། ཞེས་དང། དྲིས་ལན་བློ་བཟང་བཞད་པའི་སྒྲ་དབྱངས་ལས་ཀྱང་དེ་དང་མཐུན་པར་གསུངས་པ་ལྟར། བློ་ཁ་ནང་དུ་ཕྱོགས་ཏེ་རང་རྒྱུད་
ལ་ལེགས་པར་བརྟག་ནས་གཙོ་སེམས་ཉོན་མོངས་པ་དང་མཚུངས་ལྡན་དུ་སོང་སྟེ་མི་དགེ་བའི་ཀུན་སློང་ཤས་ཆེ་བ་འདུག་ན་སྣ་བུ་གནས་རླུང་འབུད་པ་དང་ཆབས་ཅིག་ཕྱིར་སོང་བར་མོས་པ་སོགས་རླུང་འགྲོ་འོང་འདྲེན་པ་ལམ་འཁྲིད་ལས་འབྱུང་བ་ལྟར་བྱ་
ལུང་མ་བསྟན་གྱི་སེམས་མངོན་དུ་གྱུར་ན་དེའི་ངང་ནས་དགེ་སེམས་ཁྱད་པར་ཅན་བསྐྱེད་པར་བྱ་སྟེ། ལམ་འཁྲིད་ལས་འབྱུང་བ་ལྟར་དལ་འབྱོར་ནས་སེམས་བསྐྱེད་ཀྱི་བར་རྒྱས་བསྡུས་ཇི་ལྟར་རིགས་པའི་དཔྱད་སྒོམ་དང་འབྲེལ་བས་བྱང་ཆུབ་ཀྱི་

[009B] དེ་ནས་སྐྱབས་ཡུལ་གསལ་འདེབས་དགོས་པས་དེ་ནི་ཉེ་བརྒྱུད་གསུང་བཤད་ལས་བྱུང་བ་ལྟར་ལམ་རིམ་གྱི་སྐྱབས་ཡུལ་སྤྱི་འགྲོ་ལྟར་ལ། གཙོ་བོར་རྗེ་བཙུན་མ་འཕགས་
མ་སྒྲོལ་མ་བཞུགས་པ་གསལ་གདབ། ཡང་ན་སྐྱབས་ཡུལ་ཀུན་འདུས་ནོར་བུའི་ལུགས་སུ་བགྱིས་ཏེ་བླ་མ་ཁོ་ན། དེ་ཡང་འོག་གི་བླ་མའི་རྣལ་འབྱོར་ལྟར་བསྒོམ་ན་ཆོག་པར་གསུངས། དེ་ལྟ་བུའི་སྐྱབས་ཡུལ་གང་མོས་གསལ་
བཏབ་ཅིང། རང་གི་མཐའ་སྐོར་དུ་ཕ་མ་སེམས་ཅན་ཐམས་ཅད་འཁོད་པར་མོས་ནས་ཐེག་ཆེན་ཐུན་མོང་མིན་པའི་སྐྱབས་འགྲོའི་རྒྱུ་གསུམ་གྱི་རྩིས་ཟིན་པར་བྱས་ཏེ། བདག་དང་འགྲོ་བ་སོགས་སྐྱབས་འགྲོ་དང། ཕ་མ་སེམས་ཅན་
སྡུག་བསྔལ་གྱིས་མནར་བ་ལ་མི་བཟོད་པས་དེ་དག་གི་དོན་དུ་རྫོགས་བྱད་དོན་དུ་གཉེར་བའི་སེམས་བསྐྱེད་ཀྱི་དམིགས་རྣམ་ཤུགས་དྲག་དང་བཅས། བདག་གིས་སྦྱིན་སོགས་བགྱིས་པ་འདི་དག་གིས། །སོགས་སེམས་བསྐྱེད་དང། ཁྱད་
པར་མ་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་འཐོབ་པར་བྱ། དེའི་ཕྱིར་དུ་རྗེ་བཙུན་མ་འཕགས་མ་སྒྲོལ་མའི་རྣལ་འབྱོར་ཉམས་སུ་བླང་བར་བགྱིའོ། །ཞེས་
ཁྱད་པར་གྱི་སེམས་བསྐྱེད་རྣམས་བྱ། དེ་ནས་ཚད་མེད་བཞི་རྒྱས་བསྡུས་ཅི་རིགས་རྒྱུད་དང་འདྲེས་ངེས་བྱས་ཏེ་སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ། རྩ་གཞུང་དུ་མི་གསལ་ཡང་ཉེ་ཟིན་ལས་མཚམས་འདིར་བླ་བརྒྱུད་

[010A]༄༅། །གསོལ་འདེབས་བྱ་བར་གསུངས་བས། དེ་ཡང་རང་གི་སྤྱི་བོར་བླ་བརྒྱུད་རྣམས་མཐོ་བརྩེགས་ཀྱི་ཚུལ་དུ་གསལ་འདེབས་ཤིང། རྗེ་བཙུན་མ་ཡོངས་གྲགས་མངོན་རྟོགས་ལྟར་ལ། གར་དབང་རིན་པོ་ཆེ་
མན་གྱི་བླ་བརྒྱུད་ཡོངས་རྫོགས་ངོ་བོ་དེ་དང་དེ་ལ་སྐུའི་རྣམ་པ་བླ་མའི་རྣལ་འབྱོར་ལྟར་བྱ་བར་གསུངས། བླ་བརྒྱུད་རྣམས་ཀྱང་གསོལ་བ་བཏབ་རིམ་བཞིན་གོང་མ་གོང་མའོ་ག་མ་འོག་མ་ལ་ཐིམ། མཐར་རྩ་བའི་བླ་མ་
ཡང་རང་ལ་ཐིམ་པས་བླ་མའི་ཐུགས་ཡེ་ཤེས་ཆོས་སྡུ་དང་རང་སེམས་དབྱེར་མེད་དུ་གྱུར་པར་བསམ། གཉིས་པ་ནི། འཇམ་མགོན་ཙོང་ཁ་པ་ཆེན་པོས། དེ་ནས་འདི་ཕྱིའི་ལེགས་ཚོགས་ཇི་སྙེད་པའི། །རྟེན་འབྲེལ་ལེགས་
པར་འགྲིབ་པའི་རྩ་བ་ནི། །ཞེས་སོགས་དང། འཇིག་རྟེན་འཇིག་རྟེན་འདས་པའི་དགེ་ལེགས་ཀྱི། །ཡོན་ཏན་ཀུན་གྱི་རྩ་བ་དྲིན་ཅན་རྗེ། །ཞེས་སོགས་གསུངས་པ་ལྟར་ལམ་མ་ཞུགས་ནས་སངས་རྒྱས་ཀྱི་སའི་བར་གྱི་ཡོན་ཏན་ཆེ་སྐྱེས་
ཆུང་སྐྱེས་ཐམས་ཅད་བླ་མ་ལ་བརྟེན་ནས་སྐྱེ་དགོས་པར་གསུངས་ཤིང། ས་ལམ་གྱི་རྟོགས་པ་སྔར་མ་སྐྱེས་པ་གསར་དུ་སྐྱེ་བ་དང། སྐྱེས་ཟིན་གནས་པ་དང། གནས་པ་མཐར་ཕྱིན་པ་སོགས་མདོར་ན་མཆོག་དང་ཐུན་མོང་གི་དངོས་
གྲུབ་ཇི་སྙེད་ཅིག་འབྱུང་བ་ཀུན་གྱི་རྩ་བ་ནི་བཤེས་གཉེན་བསྟེན་ཚུལ་ཁོ་ན་ལ་རག་ལུས་ཤིང། ལྷག་པར་ལམ་རིམ་པ་གཉིས་ཀྱི་ཉམས་རྟོགས་ཟབ་མོ་རྒྱུད་ལ་སྐྱེ་བ་བླ་མའི་བྱིན་རླབས་འཇུག་པ་ཁོ་ན་ལ་ལྟོས་དགོས་པས་བླ་མའི་རྣལ་

[010B] དེའི་ཕྱིར་འདིར་གསུང་ལས་ཇི་ལྟར་བྱུང་བ་ལྟར་གྱི་བླ་མའི་རྣལ་འབྱོར་ཉམས་སུ་ལེན་པའི་ཚུལ་འདི་ལ་གསུམ། བསྐུལ་བའི་སྒོ་ནས་མཚམས་སྦྱར་བ། བླ་མའི་རྣལ་འབྱོར་ཉིད་ཉམས་
སུ་ལེན་ཚུལ། ཕན་ཡོན་གྱི་སྒོ་ནས་ནན་ཏན་དུ་གདམས་པའོ། །དང་པོ་ནི། གསུང་ལས། ཐུན་མོང་མ་ཡིན་པའི་བླ་མའི་རྣལ་འབྱོར་འདི་ལྟར་ཉམས་སུ་བླང་བར་བྱའོ། །ཞེས་བྱུང། གཉིས་བ་ལ་བླ་མ་གསལ་འདེབས་བ། དེ་ལ་ཡན་ལག་བདུན་
པ་འབུལ་བ། བྱིན་རླབས་ཞུ་ཞིང་སྙིང་ཞུགས་བྱ་བའོ། །དང་པོ་ནི། གསུང་ལས། བདག་ལུས་ཐ་མལ་སྤྱི་བོར་ཞེས་པ་ནས། ཀུན་འདུས་བདག་ཉིད་གྱུར། །ཅེས་པ་ཡན་གྱིས་བསྟན་ཏེ། དེ་ཡང་བདག་ལུས་ཐ་མལ་སྤྱི་བོར་སོགས་ཚིག་རིས་ལྟར་གྱི་
རང་གི་སྤྱི་བོར་པད་ཟླའི་གདན་གྱི་སྟེང་དུ་རང་དང་ཁ་བལྟ་ཕྱོགས་མཐུན་པར་ངོ་བོ་རང་གི་དྲིན་ཅན་རྩ་བའི་བླ་མ་རྒྱལ་ཡུམ་འཕགས་མ་སྒྲོལ་མ་སོགས་སངས་རྒྱས་ཐམས་ཅད་གཅིག་ཏུ་འདུས་པའི་རང་གཟུགས་ཡིན་པ་ལ། རྣམ་པ་དགེ་སློང་རྡོ་རྗེ་
འཛིན་པ་སྐུ་མདོག་དཀར་ལ་དམར་པའི་མདངས་ཆགས་པ། མཚན་དཔེའི་ལང་ཚོ་དང་ལྡན་པ། ཕྱག་གཡས་ཚོས་འཆད་ཀྱི་ཕྱག་རྒྱས་རྡོ་རྗེ་དང་བཅས་པའི་པདྨ་དཀར་པོ་དང། གཡོན་པས་མཉམ་གཞག་དྲིལ་བུ་དང་བཅས་པས་པད་དཀར་འཛིན་པ་
འདབ་མ་སྙན་གྱི་ཐད་དུ་ཁ་ཕྱེ་བ། སྐུ་ལ་ཆོས་གོས་རྣམ་གསུམ་དང། དབུ་ལ་གསེར་མདོག་པཎ་ཞྭ་གསོལ་བ། ཞབས་གཉིས་རྡོ་རྗེའི་སྐྱིལ་ཀྲུང་གིས་འཇའ་འོད་སྣ་ལྔའི་གུར་ཁྱིམ་གྱི་དབུས་ན་བཞུགས་པ། དེ་ལྟ་བུའི་བླ་མ་དམ་ཚིག་སེམས་
[011A]༄༅། །དཔའི་ཐུགས་ཀར་ཡེ་ཤེས་སེམས་དཔའ་བླ་མ་འཕགས་མ་སྒྲོལ་མ་ཡོངས་གྲགས་ལྟར་དང། དེའི་ཐུགས་ཀར་ཏིང་ངེ་འཛིན་སེམས་དཔའ་ཏཱཾ་ཡིག་ལྗང་གུ་འོད་ཟེར་འབར་བ་སྟེ་བླ་མ་སེམས་དཔའ་སུམ་བརྩེགས་
སུ་བསམ། དེའི་སྤྱི་བོང་ཨོཾ་དཀར་པོ། མགྲིན་པར་ཨཱདྨར་པོ། ཐུགས་ཀར་ཧཱུཾ་སྔོན་པོ། ལྟེ་བར་སཱ་སེར་པོ། གསང་བར་ཧཱ་ལྗང་གུས་མཚན་པ། དེ་ལྟ་བུའི་ཐུགས་ཀའི་ཏཱཾ་དང་ཧཱུཾ་གཉིས་དམ་པ་གོང་མ་འགའ་ཞིག་ནས་ཏཱཾ་ཧཱུཾ་
གིས་མཚན་པར་གསུངས་ཀྱང། ཉེ་ཟིན་རང་གི་དགོངས་པར་ཧཱུཾ་ཏཱཾ་གྱིས་མཚན་པ་ཡིན་གསུངས། དེ་ལྟར་ན་ཐུགས་ཀར་ཧཱུཾ་སྔོན་པོའི་ཀླ་དཀོར་གྱི་ནང་དུ་ཏིང་ངེ་འཛིན་སེམས་དཔའ་ཏཱཾ་ལྗང་གུ་གསལ་གདབ། དེ་ལྟ་བུའི་ཐུགས་ཀའི་ས་
བོན་ལས་འོད་ཟེར་འཕྲོས་ཏེ་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་སོགས་སྐྱབས་གནས་མ་ལུས་པ་སྤྱན་དྲངས་ཏེ་ཐིམ་པས་སྐྱབས་གནས་ཀུན་འདུས་ཀྱི་བདག་ཉིད་དུ་གྱུར་པར་བསམ་
འདི་དག་གི་མཚོན་དོན་ཞིབ་ཏུ་བསམ་པར་སྤྲོན་དགེ་བའི་བཤེས་གཉེན་དོན་ཡོད་རྡོ་རྗེས་མཛད་པའི་བསྐྱེད་རིམ་འཕྲུལ་གྱི་ལྡེ་མིག་ལས་ཤེས་པར་བྱའོ། །གཉིས་པ་ཡན་ལག་བདུན་པ་འབུལ་བ་ནི། སྤྱི་གཙུག་ནོར་བུར་ཞེས་པ་ནས་
བྱང་ཆུབ་ཆེན་པོར་བསྔོ། །ཞེས་པའི་བར་གསུང་ལས་བྱུང་བ་ལྟར་བྱ། གསུམ་པ་བྱིན་རླབས་ཞུ་ཞིང་སྙིང་ཞུགས་བྱ་བ་ནི། གསུང་ལས། ཐུགས་ཀར་ཏིང་ངེ་འཛིན་སེམས་དཔའི་ཞེས་པ་ནས། སྙིང་ཞུགས་ཀྱི་དམིགས་པ་རྣམས་བྱ། ཞེས་པའི་བར་གྱིས་

[011B] དེ་ཡང། བླ་མའི་ཐུགས་ཀར་སྔགས་ཕྲེང་གསལ་བཏབ་སྟེ་ཡི་གེ་བཅུ་པ་བརྒྱ་རྩ་གཅིག་དང། བླ་མའི་མཚན་སྤགས་ཉེར་གཅིག་པ་ཟླ་བཞིན་གདུང་ཤུགས་དྲག་པོས་གསོལ་པ་བཏབ་པས་བླ་མའི་སྤྱི་བོ་ནས་བདུད་རྩི་འོད་ཟེར་དཀར་པོ་
དང༑ མགྲིན་པ་ནས་བདུད་རྩི་འོད་ཟེར་དམར་པོ། ཐུགས་ཀ་ནས་བདུད་རྩི་འོད་ཟེར་སྔོན་པོ། ལྟེ་བའི་སཱ་དང་གསང་གནས་ཀྱི་ཧཱ་ལས་བདུད་རྩི་འོད་ཟེར་ཁ་དོག་སྣ་ཚོགས་པ་རྣམས་རིམ་བཞིན་འཕྲོས་ཏེ་གཞུང་ལྟར་གནས་སོ་སོར་ཐིམ་པས་དབང་
བཞི་ཐོབ་ཅིང། སྐུ་བཞི་འགྲུབ་པའི་ནུས་པ་བཞག་པ་སོགས་དབང་བཞི་བྱིན་རླབས་ཀྱི་དམིགས་པ་གཞུང་ལྟར་བྱ། བདུད་རྩི་འོད་ཟེར་སྤྲོ་ལུགས་ཀྱང་བླ་མ་རང་དང་ཁ་བལྟ་ཕྱོགས་མཐུན་པར་བཞུགས་པའི་སྐུའི་གནས་སོ་སོ་ནས་མདུན་དུ་ཕར་སྤྲོས་
ནས་ཚུར་གུག་སྟེ་རང་གི་གནས་སོ་སོར་ཟུག་ནས་བདུད་རྩི་ཐིམ་པའི་མོས་པ་བྱ་དགོས་པར་གསུངས། དེ་ནས་དཔལ་ལྡན་རྩ་བའི་བླ་མ་རིན་པོ་ཆེ། །སོགས་ཀྱིས་གསོལ་བ་ཤུགས་དྲག་བཏབ་པས་སྤྱི་བོའི་བླ་མ་ཐུགས་ཤིན་ཏུ་དགྱེས་པས་སྐུ་ཇེ་ཆུང་ཇེ་
ཆུང་མཐེབ་སོར་ཙམ་དུ་གྱུར་པ་སྤྱི་གཙུག་ནས་ཞུགས་ཏེ་སྙིང་པདྨ་འདབ་བརྒྱད་ཀྱི་སྟེང་དུ་རང་གི་ཤིན་ཏུ་ཕྲ་བའི་རླུང་སེམས་དང་ངོ་བོ་དབྱེར་མེད་ཀྱི་ཚུལ་དུ་བྱང་ཆུབ་མ་ཐོབ་ཀྱི་བར་དུ་བརྟན་པར་བཞུགས་པར་བསམ། འདི་ནི་བླ་མ་སྙིང་ཞུགས་སྤྱི་
དང༑ ཁྱད་པར་འདི་ཉིད་ཀྱི་ཐུན་མོང་མ་ཡིན་པའི་སྙིང་ཞུགས་ཀྱི་མན་ངག་དང་ཡང་འབྲེལ་བའོ། །གསུམ་པ་ཕན་པོན་གྱི་སྒོ་ནས་ནན་ཏན་དུ་གདམས་པ་ནི། གསུང་ལས། བླ་མའི་རྣལ་འབྱོར་འདི་ནི་ལམ་གྱི་སྲོག་ཤིང་དམ་ཐར་པར་བགྲོད་པའི་

[012A]༄༅། །ཐེམ་སྐས་ལྟ་བུ་མེད་དུ་མི་རུང་ཡིན་ཞིང། བྱིན་རླབས་དང་དངོས་གྲུབ་ཐམས་ཅད་བླ་མ་ལ་བརྟེན་ནས་འབྱུང་བས་ངེས་པར་ཉམས་སུ་བླང་བར་བྱའོ། །ཞེས་གསུངས་པ་ལྟར་གལ་ཆེ་ཚུལ་སྔོན་དུ་རྒྱས་པར་
སྨྲས་པ་ལྟར་ཡིན་ལ། བླ་མའི་རྣལ་འབྱོར་ཞེས་བྱ་བའང་བྱང་ཆུབ་ལམ་གྱི་རིམ་པའི་རྩ་བ་དད་པ་སྦྱང་བ་ལས་ཇི་ལྟར་འབྱུང་བ་ལྟར་རིགས་པ་ཡང་དག་གི་ལམ་ལས་དྲངས་པའི་དཔྱད་སྒོམ་གྱིས་རང་གི་བླ་མ་དེ་ཉིད་སངས་རྒྱས་ཀུན་འདུས་ཀྱི་ངོ་བོར་
དངོས་སུ་མཐོང་པའི་ངེས་ཤེས་ཤུགས་དྲག་གིས་དེ་ཉིད་མདུན་གྱི་ནམ་མཁར་སྐུའི་རྣམ་པ་རང་གང་མོས་ཀྱི་ལྷ་དང་བླ་མར་བསྐྱེད་ཅིང། དེ་ལ་མཆོད་ཅིང་གསོལ་བ་བཏབ་པ་ཞིག་ལ་བྱ་དགོས་ཀྱི། དེ་ལྟ་བུའི་ངེས་ཤེས་མེད་པར་རང་
གི་བླ་མ་ཐ་མལ་བར་ལོགས་སུ་ལུས་ནས། མདུན་གྱི་ནམ་མཁར་བླ་མའི་སྐུ་དང་ལྷའི་རྣམ་པ་སོགས་གསལ་བཏབ་སྟེ་དེ་ལ་མཆོད་གསོལ་བགྱིས་པ་བླ་མའི་རྣལ་འབྱོར་དུ་བརློམས་ཀྱང་གཟུགས་བརྙན་ཙམ་དུའང་བཞག་པར་
དཀའོ༑ །དེ་ལྟར་ཡང་ལམ་རིན་ཆེན་མོ་ལས། དེ་ལྟར་ན་བླ་མའི་རྣལ་འབྱོར་ཞེས་ཡོངས་སུ་གྲགས་པའི་གདམས་པ་ཡང་སྔར་བཤད་པ་ལྟར་གོ་དགོས་ཀྱི། དམིགས་པ་ཐུན་རེ་ཙམ་ལ་སྦྱངས་པས་ནི་གར་ཡང་མི་ཕྱིན་ལ་ཞེས་གསུངས་པ་ལྟར་
རོ༑ །གཉིས་པ་ཐུན་དངོས་གཞི་ལ་ཇི་ལྟར་བྱ་བ་ལ་གཉིས། རང་དོན་ཕུན་སུམ་ཚོགས་པ་སྐུ་གསུམ་ལམ་འཁྱེར། གཞན་དོན་ཕུན་སུམ་ཚོགས་པ་མཆོད་བསྟོད་དང་བཟླས་པའི་རྣལ་འབྱོར་རོ། །དང་པོ་ལ་གསུམ། འཆི་བ་ཆོས་སྐུའི་ལམ་

[012B] བར་དོ་ལོངས་སྐུའི་ལམ་འཁྱེར། སྐྱེ་བ་སྤྲུལ་སྐུའི་ལམ་འཁྱེར་རོ། །དང་པོ་ལ་གཉིས། སྐྱེས་ནས་མྱོང་འགྱུར་གྱི་ལས་བསགས་པ་དང་རྣམ་པ་མཐུན་པ་བསོད་ནམས་ཀྱི་ཚོགས་བསག་པ། འཆི་བ་དང་རྣམ་པ་མཐུན་པ་ཡེ་ཤེས་ཀྱི་ཚོགས་
བསག་པའོ། །དང་པོ་ནི། གསུང་ལས། དེ་ནས་ཚོགས་བསག་པ་ནི། ཞེས་པ་ནས། བྱིན་གྱིས་བརླབ་པར་གྱུར་ཅེས་པའི་བར་གྱིས་བསྟན་ཏེ། སྔགས་བླ་མེད་ཀྱི་བསྐྱེད་རིམ་མཚན་ཉིད་ཚང་བ་ལ་རྫོགས་རིམ་ཡོངས་རྫོགས་ཀྱི་རྒྱུད་སྨིན་བྱེད་དུ་འགྲོ་
བ་ཞིག་དགོས་ཤིང། འབྲས་བུ་སངས་རྒྱས་ཀྱི་སའི་སྐུ་གསུམ་ཐོབ་པ་ལ་རྫོགས་རིམ་གྱི་སྐབས་སུ་མ་བཏགས་མ་བཅོས་པའི་ལམ་དུས་ཀྱི་སྐུ་གསུམ་ཐོབ་པ་ཞིག་སྔོན་དུ་འགྲོ་དགོས་ལ། དེའི་སྨིན་བྱེད་ལ་བསྐྱེད་རིམ་གྱི་སྐབས་སུ་བཏགས་ཤིང་
བཅོས་མ་ཙམ་གྱི་སྐུ་གསུམ་ལམ་འཁྱེར་བསྒོམ་པ་ཞིག་སྔོན་དུ་འགྲོ་དགོས། དེའི་ཕྱིར་བསྐྱེད་རིམ་གྱི་མཚན་ཉིད་ནི། སྦྱང་གཞི་སྦྱོང་བྱེད་སྦྱངས་འབྲས་ངོ་འཕྲོད་པའི་སྒོ་ནས་སྐུ་གསུམ་ལམ་འཁྱེར་གྱི་གནད་ཚང་བའི་བཏགས་ཤིང་བཅོས་
མའི་རྣལ་འབྱོར་ཞིག་ལ་བྱ་དགོས་སོ། །སྐུ་གསུམ་ལམ་འཁྱེར་གྱི་གནད་དང་མི་ལྡན་ན་ལྷའི་འཁོར་ལོ་བསྒོམ་པ་ཇི་ལྟར་རྒྱས་ཀྱང་བསྐྱེད་རིམ་དུ་མི་འགྱུར་ཏེ། རྒྱུད་སྡེ་འོག་མ་གསུམ་གྱི་དཀྱིལ་འཁོར་གྱི་འཁོར་ལོ་བསྒོམས་པ་བཞིན་ནོ། །དེས་ན་
སྦྱང་གཞི་རྣལ་འབྱོར་པ་རང་ཉིད་ལ་འབྱུང་རྒྱུའི་གཞི་དུས་ཀྱི་འཆི་བ་སྦྱོང་ཞིང། ལམ་དུས་ཀྱི་དཔེ་དོན་གྱི་འོད་གསལ་གྱི་དགེ་རྩ་སྨིན་བྱེད་དུ་བྱེད་ལ། འབྲས་དུས་ཀྱི་ཆོས་སྐུ་འགྲུབ་པར་བྱེད་པའི་བཏགས་པའི་རྣལ་འབྱོར་ནི་བསྐྱེད་རིམ་གྱི་

[013A]༄༅། །འཆི་བ་ཆོས་སྐུའི་ལམ་འཁྱེར་དང། དེ་བཞིན་དུ་སྦྱང་གཞི་གཞི་དུས་ཀྱི་བར་དོ་སྦྱོང་ཞིང། ལམ་དུས་ཀྱི་དག་མ་དག་གི་སྒྱུ་ལུས་ཀྱི་དགེ་རྩ་སྨིན་བྱེད་དུ་བྱེད་ལ། འབྲས་དུས་ཀྱི་ལོངས་སྐུ་འགྲུབ་པར་བྱེད་པའི་
བཏགས་པའི་རྣལ་འབྱོར་ནི་བར་དོ་ལོངས་སྐུའི་ལམ་འཁྱེར་དང། གཞི་དུས་ཀྱི་སྐྱེ་བ་སྦྱོང་ཞིང། ལམ་དུས་ཀྱི་སྒྱུ་ལུས་པས་རགས་པའི་སྤྲུལ་སྐུ་འཛིན་པའི་དགེ་རྩ་སྨིན་བྱེད་དུ་བྱེད་ལ། འབྲས་དུས་ཀྱི་སྤྲུལ་སྐུ་འགྲུབ་བྱེད་ཀྱི་བཏགས་
པའི་རྣལ་འབྱོར་ནི་བསྐྱེད་རིམ་གྱི་སྐྱེ་བ་སྤྲུལ་སྐུའི་ལམ་འཁྱེར་ཡིན་ནོ། །སྦྱང་གཞི་སྦྱོང་བའི་ཚུལ་ལ་བདག་མེད་རྟོགས་པའི་ཤེས་རབ་ཀྱིས་བདེན་འཛིན་སྦྱོང་བ་ལྟ་བུ་སྦྱང་གཞི་སྦྱོང་བྱེད་རྣམ་པ་མི་མཐུན་པས་སྦྱོང་བ་དང། རྣམ་པ་མཐུན་
པས་སྦྱོང་བ་གཉིས་ལས་འདིར་ནི་ཕྱི་མ་ལྟར་མར་སྦྱང་གཞི་དང། ཡར་སྦྱོང་བྱེད། སྦྱངས་འབྲས་སོགས་རྣམ་པ་ཤིན་ཏུ་མཐུན་པའི་སྒོ་ནས་སྦྱང་བ་ཞིབ་པར་འོག་ཏུ་འཆད། འདི་ལ་ཐོག་མར་འཆི་བ་དང་རྣམ་པ་མཐུན་པའི་འཆི་བ་ཆོས་
སྐུའི་ལམ་འཁྱེར་བ་སྒོམ་པ་ལ་ལས་བསགས་པ་དང་རྣམ་པ་མཐུན་པའི་བསོད་ནམས་ཀྱི་ཚོགས་གསོག་པ་སྔོན་དུ་འགྲོ་དགོས་ཏེ། དཔེར་ན་ཕྱི་མར་རྒྱལ་པོའི་བུར་སྐྱེ་བ་ལ་འཆི་སྲིད་ཀྱི་སྔ་རོལ་ཏུ་དེར་སྐྱེ་འགྱུར་གྱི་ལས་བསག་དགོས་པ་ལྟར། འོག་ཏུ་ལམ་
འཁྱེར་གསུམ་གྱིས་འཕགས་མའི་སྐུ་གསུམ་གྱི་གོ་འཕང་མངོན་དུ་བྱ་བ་ལ་བསོད་ནམས་ཀྱི་ཚོགས་རྒྱ་ཆེན་པོ་བསག་པ་སྔོན་དུ་འགྲོ་དགོས་པའི་ཕྱིར་འདིར་ཚོགས་ཞིང་མཆོད་པ་བྱ་དགོས་ལ། ཚོགས་གསོག་པའི་ཞིང་འགྲན་ཟླ་མེད་པའང་བླ་མ་ཉིད་

[013B] དེ་ཡང་གཞུང་དུ་སྐད་ཅིག་ཀྲོང་བསྐྱེད་བྱ་བར་མ་གསུངས་ཀྱང། སྤྲོ་ན་མཚམས་འདིར་སྐུ་གསུམ་ལམ་
འཁྱེར་གྱི་དམིགས་པ་མདོར་བསྡུས་དང་བཅས། རང་ཉིད་སྐད་ཅིག་གིས་རྗེ་བཙུན་མ་འཕགས་མ་སྒྲོལ་མའི་སྐུར་བཞེངས་པར་གྱུར། ཅེས་ཡོངས་གྲགས་ལྟར་བགྱིད་ཆོག་པ་ཉེ་ཟིན་ལས་གསུངས། དེ་ལྟར་ན་ནང་མཆོད་བྱིན་རླབས་དང། མཆོད་
པ་བྱིན་རླབས་སོགས་ཀྱང་མཚམས་འདིར་བླངས་ནས་བྱར་རུང་ཞིང། འོག་གི་ཚོགས་ཞིང་སྤྱན་འདྲེན་སྐབས་རང་ཉིད་རྗེ་བཙུན་མར་གསལ་བའི་ཞེས་པ་ལས། སྐད་ཅིག་གིས་ཞེས་པའི་ཚིག་མ་སྦྱར་ན་ལེགས་པར་གསུངས། ཟུར་དུ་མ་བགྱིས་ཀྱང་
གསུང་ལས་བྱུང་བ་ལྟར་གྱི་རང་ཉིད་སྐད་ཅིག་གིས་རྗེ་བཙུན་མར་གསལ་བས་ཞེས་སོགས་བརྗོད་ཀྱང་འཇུག་པ་བདེ། འོན་ཀྱང་དེ་གཉིས་གང་བྱས་ཀྱང་བསྐྱེད་ལུགས་བླ་མ་རང་ལ་ཐིམ་པས་བླ་མའི་ཐུགས་བདེ་ཆེན་ཆོས་སྐུ་དང་རང་སེམས་དབྱར་མེད་དུ་
གྱུར་བས་ཆོས་སྐུའི་ང་རྒྱལ་མདོར་བསྡུས་དང། དེ་ལས་འོད་ལྗང་གུ་ཁྲུ་གང་ཅམ་ལ་ལོངས་སྐུའི་ང་རྒྱལ་དང། དེ་ཉིད་སྐུ་ཡོངས་སུ་རྫོགས་པར་བསྐྱེད་པ་ལ་སྤྲུལ་སྐུའི་ང་རྒྱལ་མདོར་བསྡུས་བྱ་བར་ཉེ་ཟིན་ལས་གསུངས། དེ་ལྟ་བུའི་རང་ཉིད་འཕགས་
མར་གསལ་བའི་ཐུགས་ཀར་ཟླ་གདན་ལ་གནས་པའི་ཏཱཾ་ཡིག་ལྗང་གུ་ལས་འོད་ཟེར་འཕྲོས། ངོ་བོ་རང་གི་བླ་མ་ཉིད་ཡིན་པ་ལ་རྣམ་པ་རྗེ་བཙུན་མ་རྒྱན་ཆ་ལུགས་སྤྱི་ལྟར། མཐའ་སྐོར་དུ་བླ་མ་ཡི་དམ། སངས་རྒྱས་བྱང་སེམས། ཞི་ཁྲོ་

[014A]༄༅། །རབ་འབྱམས་ཀྱིས་བསྐོར་བའོ་མའི་མཚོ་དང་དཔག་བསམ་གྱི་སྡོང་པོ་སོགས་མེད་པ་མ་གཏོགས་བླ་མཆོད་ཚོགས་ཞིང་ལྟར་སྤྱན་དྲངས། མདུན་གྱི་ནམ་མཁར་བཞུགས་པར་བསམས་ལ། གང་གི་དྲིན་གྱིས་དང་
བདག་གིས་ཚེ་རབས་སྔོན་ནས་ཞེས་སོགས་ཕྱག་འཚལ་བའི་ཡན་ལག་དེའི་སྐབས་སུ་དངོས་སུ་རང་ཉིད་སྟན་གྱི་སྟེང་དུ་སྐྱིལ་ཀྲུང་གིས་འདུག་པར། ལུས་ཀྱི་ཕྱག་ལག་བཟུང་ཐལ་མོ་སྦྱོར་བ་ཙམ་དང། བསྒོམ་དོན་ལ་རང་གི་ལུས་གྲངས་
མེད་པར་སྤྲུལ་ཏེ་ལུས་ཐམས་ཅད་ས་ལ་ཕབ་པའི་ཕྱག་བྱ་བར་མོས་པ་ནི་ལུས་ཀྱི་ཕྱག་ཚིགས་སུ་བཅད་པའི་དབྱངས་ངག་ནས་བརྗོད་པ་ནི་ངག་གི་ཕྱག་ཡིད་ཀྱིས་ཚིག་དོན་དང་མཐུན་པའི་དད་མོས་བྱ་བ་ནི་ཡིད་ཀྱི་ཕྱག་གོ་དེ་ནས་ཨོཾ་གུ་རུ་
ཨཱརྱ་ཏཱ་རེ་སོགས་མཆོད་པའི་ཡན་ལག་སྟེ། རང་གི་སྙིང་གནས་ལང་ཚོའི་དཔལ་ཡོན་དང་ལྡན་པའི་མཆོད་ལྷ་གྲངས་མེད་པ་སྤྲོས་ཏེ་ཆུ་གཉིས། ཉེར་སྤྱོད་ལྔ། རོལ་མོ་དང་བཅས་པ་ཕུལ་བས་དབང་པོ་སོ་སོར་བདག་གིར་བཞེས་ཏེ་ཐུགས་རྒྱུད་ལ་
བདེ་བ་ཆེན་པོའི་ཡེ་ཤེས་ཁྱད་པར་ཅན་འཁྲུངས་པར་བསམ། དེ་ནས་ཡན་ལག་ལྷག་མ་ལྔ་བྱ་བ་ནི། སྔགས་ལུགས་ཀྱི་བདུན་རྣམ་དག་གམ་རྒྱུན་བཤགས་སུ་གྲགས་པ། དཀོན་མཆོག་གསུམ་ལ་བདག་སྐྱབས་མཆི། །ཞེས་པ་ནས། སངས་རྒྱས་
འགྲུབ་པར་ཤོག་ཅེས་པའི་བར་ཏེ། ཡན་ལག་ལྷག་མ་ལྔ་ནི་སྐྱབས་སུ་འགྲོ་བའི་ཡན་ལག་སྡིག་པ་བཤགས་པའི་ཡན་ལག་རྗེས་སུ་ཡི་རང་བའི་སྒོ་ནས་ཚོགས་བསག་པའི་ཡན་ལག་བྱང་ཆུབ་ཀྱི་སེམས་བཟུང་བའི་ཡན་ལག་བསྔོ་

[014B] །ཚད་མེད་བཞི་བསྒོམ་པ་རྒྱས་བསྡུས་གང་རུང་སྤྱི་ལྟར་བྱ་བ་ནི་སྒྲུབ་པའི་མཆོད་པའོ། །དེ་ནས་ཚོགས་ཞིང་རྣམས་དགྱེས་བཞིན་དུ་འོད་དུ་ཞུས་ཏེ་རང་གི་སྨིན་མཚམས་ནས་ཐིམ་པས་རྒྱུད་བྱིན་གྱིས་བརླབ་པར་བསམ་མོ། །གཉིས་པ་འཆི་
བ་དང་རྣམ་པ་མཐུན་པ་ཆོས་སྐུའི་ལམ་འཁྱེར་བསྒོམ་ནས་ཡེ་ཤེས་ཀྱི་ཚོགས་བསག་པ་ནི། དེ་ལྟར་ལས་བསགས་པ་དང་རྣམ་པ་མཐུན་པའི་བསོད་ནམས་ཀྱི་ཚོགས་བསགས་པའི་འོག་ཏུ་འཆི་བ་དང་རྣམ་པ་མཐུན་པའི་ཆོས་སྐུའི་ལམ་འཁྱེར་བསྒོམ་པ་ནི་ཤིན་ཏུ་
འབྲེལ་ལོ། །དེ་ཡང་འཆི་བ་ཆོས་སྐུའི་ལམ་འཁྱེར་མ་བསྒོམ་པའི་སྔ་རོལ་ཏུ་སྦྱང་གཞི། སྦྱོང་བྱེད། སྦྱངས་འབྲས་སོགས་ངོ་འཕྲོད་པར་བྱས་ནས་བསྒོམ་པ་ལས། དངོས་གཞིའི་སྐབས་སྦྱང་གཞིས་བྱོང་བ་སོགས་ལམ་དུས་ཀྱི་ང་རྒྱལ་མི་བྱ་བར་འབྲས་དུས་ཀྱི་ཆོས་
སྐུ་ཉིད་ཀྱི་ང་རྒྱལ་བྱ་དགོས། དེ་ནི་སེམས་ཅན་སྡུག་བསྔལ་གྱིས་མནར་བ་ལ་མི་བཟོད་པའི་སྙིང་རྗེ་ཤུགས་དྲག་པོས་དེ་དག་གི་དོན་དུ་བདག་གིས་སྟན་ཐོག་འདི་ཉིད་རང་ལ་རྗེ་བཙུན་འཕགས་མའི་ཡེ་ཤེས་ཆོས་སྐུ་མངོན་དུ་བྱས་ཏེ་དེ་ལས་ལོངས་སྐུ་དང་སྤྲུལ་སྐུ་སྟེ་སྐུ་གསུཾ་
གྱི་གོ་འཕང་མངོན་དུ་བྱའོ་སྙམ་པའི་འཕེན་པ་བཏང་ནས་ཆོས་སྐུའི་ལམ་འཁྱེར་ལ་འཇུག་དགོས། དེ་ཡང་གསུང་ལས། སབྷཱ་ཝའི་སྔགས་བརྗོད་ཅིང་དོན་རྒྱུད་དང་འདྲེས་པ་མ་བྱུང་གི་བར་དུ་བསྒོམ་ཞེས་པས་བསྟན་ཏེ། བསྐྱེད་རིམ་གྱི་སྐབས་འདིར་སྟོང་ཉིད་ཀྱི་ངེས་
ཤེས་མེད་པར་སྣང་ཕྱོགས་ལྷའི་འཁོར་ལོ་བསྒོམ་པ་ཙམ་ཞིག་གིས་འཁོར་བའི་རྩ་བ་བདག་འཛིན་ལ་གནོད་བྱེད་མི་འཇུག་པས། བསྐྱེད་རིམ་གྱི་དགའ་ས། ཟབ་གནད་ཀྱི་སྙིང་པོ་ནི་ངེས་པ་སྟོང་ཉིད་ལ་དྲངས་ནས་གཟུང་རྣམ་ལྷར་ཤར་བ་ཞེས་ངེས་ངོར་སྟོང་ཉིད་ལ་ངེས་པ་

[015A]༄༅། །ཤུགས་དྲག་དྲངས་ཏེ་རང་བཞིན་གྱིས་མེད་པའི་འཛིན་སྟངས་མ་ཤོར་བའི་ངང་ནས་སྣང་ངོར་ལྷའི་འཁོར་ལོ་གསལ་འདེབས་པ་སྟེ། དེ་ལྟར་བློ་གཅིག་གི་ངོར་ཟབ་པ་སྟོང་ཉིད་ལ་དམིགས་པ་དང། རྒྱ་ཆེ་བ་ལྷའི་
འཁོར་ལོའི་རྣམ་པར་འཆར་བ་གཉིས་གཅིག་ཏུ་ཚོགས་པ་ལ་བསླབ་པའོ། །དེ་ནི་ཟབ་གསལ་གཉིས་མེད་དམ་ཐབས་ཤེས་གཉིས་མེད་ཅེས་རྡོ་རྗེ་ཐེག་པའི་སྒྲ་དོན་གྱིའང་གཙོ་བོ་སྟེ། སྤྱིར་ཐེག་པ་འདིར་ཕར་ཕྱིན་ཐེག་པ་དང་མི་འདྲ་བར་བློ་གཅིག་
གི་སྟེང་ནས་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་གསོག་པས་ཚེས་གཟུགས་ཀྱི་སྐུ་གཉིས་ཀའི་རྒྱུ་བསྒྲུབ་ཏུ་ཡོད་པ་ནི་ཁྱད་ཆོས་ཐུན་མོང་མ་ཡིན་པ་ཡིན་ལ། བྱེ་བྲག་བསྐྱེད་རིམ་གྱི་སྐབས་འདིར་ནི་བཤད་མ་ཐག་པ་འདི་ལྟར་དགོས་པ་
གནད་ཀྱི་དོན་པོ་ཡིན་ནོ། །དེ་ལྟར་མིན་པར་སྟོང་ཉིད་ཟབ་མོའི་ངེས་པ་ཅི་ཡང་མེད་པར་ནམ་མཁའ་ལྟ་བུར་སྣོད་བཅུད་ཅང་མེད་དུ་བྱས་ནས་དེ་ལས་ལྷར་བསྐྱེད་པ་ཟབ་མོར་བརློམས་ཀྱང་དེས་ནི་བསྐྱེད་རིམ་གྱི་ངོ་སྐལ་གྱི་སྒྲིབ་པ་ཐ་མལ་གྱི་སྣང་
ཞེན་གྱི་གཙོ་བོ་བདེན་འཛིན་གྱི་སྣང་ཞེན་ལ་ཕར་གནོད་བྱེད་འཇུག་རྒྱུ་ལྟ་ཞོག་ཐ་མལ་གྱི་སྣང་ཞེན་གྱི་ནང་ནས་ཆོས་ཐ་ཆད་སྣོད་བཅུད་མངོན་སུམ་དུ་ཡོད་བཞིན་དུ་མེད་པར་བསྒོམ་པའི་ཆད་ལྟ་མི་བཟད་པ་ལ་ཐུགས་དམ་ཟབ་མོར་བརློམ་པ་
ཡིན་ནོ། །དེས་ན་ཇི་ལྟར་བྱ་དགོས་སྙམ་ན། སབྷཱ་ཝའི་སྔགས་དོན་དྲན་ནས་རང་བཞིན་གྱིས་མེད་པ་ལ་ངེས་པ་ཤུགས་དྲག་དྲངས་པས་སྣང་ངོའི་གཉིས་སྣང་ཡང་རིམ་བཞིན་བསྡུས་ནས་སྟོང་ཉིད་ཀྱི་ངང་དུ་འཇོག་པ་སྟེ། དེ་ཡང་ཞིབ་ཏུ་བྱས་ན། ཨོཾ་ནི་

[015B] སབྷཱ་ཝ་ནི་རང་བཞིན། ཤུདྡྷཱ་ནི་དག་པ་སྟེ་མེད་པ། སརྦ་དྷརྨཱ་ནི་ཆོས་ཐམས་ཅད། ཡང་སབྷཱ་ཝ་ཤུདྡྷཱ་ནི་རང་བཞིན་གྱིས་དག་པ་སྟེ་རང་བཞིན་གྱིས་མེད་པ། ཤུདྡྷཱཨཧཾ་ཞེས་པའི་བར་གྱི་རྣམ་བཅད་
དེ༑ དབྱངས་ཅན་མ་ལས། ཨ་ལས་ཨ་ལ་ཨུའོ་ཞེས་པའི་རྣམ་བཅད་ཨུར་བསྒྱུར། ཨུ་ལ་ཨོའོ་ཞེས་པས་ཤུདྡྷཱའི་སྲོག་གི་ཨ་དང། རྣམ་བཅད་འགྱུར་བའི་ཨུ་འདུས་པ་ལས་ཨོར་བསྒྱུར། ཨེ་ཏཡོཏ་དག་ལས་ཨཏ་འོ། །ཞེས་པས་
ཨ་ཧཾ་གི་ཨ་ཕྱིས། རྒྱང་རིང་པོར་བོད་པའི་ཊི་ལ་བླུ་ཏའོ། །ཞེས་པས་ཨ་ཕྱིས་ཤུལ་དུ་རྒྱང་རིང་པོར་བོད་པའི་དོན་དུ་བླུ་ཏའི་ཡི་གེ་ཉ་འདི་ལྟར་བྲིས་པས་ཤུདྡྷོ་ཉ་ཧཾ་ཞེས་འགྲུབ། དེ་ལྟར་ཨ་ཕྱིས་པའི་མཚན་མ་བླུ་ཏར་འགྱུར་རྒྱུའི་ཨ་ཧཾ་ནི་ངའོ་ཞེས་པ་
སྟེ་ཆོས་ཐམས་ཅད་རང་བཞིན་གྱིས་མེད་ལ། ང་ཡང་རང་བཞིན་གྱིས་མེད་པའི་བདག་ཉིད་དེ་ངའོ་ཞེས་རང་རྒྱུད་ཀྱིས་བསྡུས་པའི་ང་ལ་སོགས་པ་གང་ཟག་རང་བཞིན་གྱིས་མེད་པ་ནི་གང་ཟག་གི་བདག་མེད་དང། གང་ཟག་མ་ཡིན་པའི་ཆོས་ཐམས་ཅད་རང་
བཞིན་གྱིས་མེད་པ་ནི་ཆོས་ཀྱི་བདག་མེད་དེ། རང་བཞིན་མེད་ལུགས་ཀྱང་ཆོས་དང་གང་ཟག་ཐམས་ཅད་རང་རྒྱུད་པ་ལྟར་རང་རང་གི་གདགས་གཞི་ཚོགས་པ་ཙམ་གྱི་སྟེང་ནས་ཚུར་གྲུབ་པ་མ་ཡིན་པར། གདགས་གཞི་ཚོགས་པ་ལ་བརྟེན་ནས་ཆོས་དང་
གང་ཟག་དེ་དང་དེ་ཞེས་ཕར་བློས་བཏགས་པའི་བཏགས་ཆོས་ཙམ་གྱི་ཐ་སྙད་ཕྲ་མོ་དེ་ཉིད་ཆོས་དང་གང་ཟག་དེ་དང་དེ་འཇོག་པ། ཆོས་དང་གང་ཟག་རྟོག་པས་ཕར་བཏགས་ཀྱི་བཏགས་ཡོད་ཙམ་མིན་པར། རང་རང་གི་གདགས་གཞི་ཚོགས་པའི་ངོས་ནས་
[016A]༄༅། །ཚུང་ཚུགས་ཐུབ་ཏུ་གྲུབ་པར་སྣང་ཞིང་དེར་ཞེན་པ་ནི་ཉོན་མོངས་ཅན་གྱི་མ་རིག་པའམ་བདག་འཛིན་དང། དེའི་ཞེན་ཡུལ་ནི་དགག་བྱ་ཕྲ་མོ་ཡིན་པས་དེ་ཉིད་མྱོང་ཐོག་ནས་ལེགས་པར་ངོས་བཟུང་སྟེ། དེ་ཡོད་མེད་དགུ་
མའི་རིགས་པའི་རྣམ་འགྱུར་སྤྱི་དང་ཁྱད་པར་གཅིག་དང་དུ་བྲལ་གྱི་རིགས་པ་དང། རྟེན་འབྲེལ་གྱི་གཏན་ཚིགས་ལ་བརྟེན་ནས་ལེགས་པར་བརྟག་པས་དེ་འདྲའི་རང་བཞིན་ཐ་སྙད་དུའང་མེད་པར་ལེགས་པར་གཏན་ལ་ཕེབས་པ་ན་དེ་འདྲའི་གོ་མྱོང་ཁྱད་
པར་ཅན་རྙེད་པ་དེ་ཉིད་འདིར་སབྷཱ་ཝའི་སྔགས་སོགས་ཚིག་ཉུང་དུས་ངེས་ཤེས་འདྲེན་པར་བྱེད་པ་ཡིན་པས། དེ་ལྟར་ནུས་པ་ལ་སྔོན་དུ་ཀླུ་སྒྲུབ་ཡབ་སྲས། སངས་རྒྱས་བསྐྱངས་དང་ཟླ་བའི་གཞུང་ལུགས་འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་
པོས་ལེགས་པར་གསལ་བར་མཛད་པའི་ལེགས་བཤད་བླ་ན་མེད་པར་བསམ་སྒོམ་གྱི་ངལ་བ་ཞིབ་ཏུ་བྱས་ཏེ་ཕུ་ཐག་ཆོད་པའི་ལྟ་བར་གོམས་འདྲིས་ལེགས་པར་བྱང་བ་ཞིག་དགོས་པས་སྔོན་དུ་དེ་ལྟ་བུ་ལ་ནན་ཏན་དུ་བྱའོ། །དེ་ལྟ་བུའི་ལྟ་བ་ལེགས་པར་
རྙེད་ཅིང་བྱང་བས་ལྟ་བ་དེ་བསྒོམ་པ་ཙམ་གྱིས་ཀྱང་འཆི་བ་ཆོས་སྐུའི་ལམ་འཁྱེར་དུ་མི་འགྱུར་ཏེ། དེ་ཙམ་ཞིག་ཕར་ཕྱིན་ཐེག་པའི་མཉམ་གཞག་ཡེ་ཤེས་ལའང་ཡོད་པས་སྔགས་ཀྱི་ཟབ་གནད་མ་ཐོན་བས་སོ། །འོ་ན་སྔགས་ཀྱི་ཟབ་ཁྱད་འདོན་ལུགས་
ཇི་ལྟར་ཡིན་སྙམ་ན། ཡུལ་སྟོང་པ་ཉིད་ནི་ཀླུ་སྒྲུབ་ཡབ་སྲས་ཀྱི་ལུགས་བཟང་ཕར་ཕྱིན་ཐེག་པའི་སྐབས་སུ་ཇི་ལྟར་གཏན་ལ་ཕབ་པ་ལས་ཕྲ་བར་བྱར་མེད་པས་ཡུལ་ཅན་གྱི་ངོས་ནས་ཟབ་ཁྱད་འདོན་དགོས་པ་སྟེ། ཕར་ཕྱིན་ཐེག་པའི་མཉམ་

[016B] འདིར་གཙོ་སེམས་བདེ་བ་ཆེན་པོའི་ཡེ་ཤེས་ཀྱི་ངོ་བོར་བསྐྱེད་ནས་དེས་སྟོང་ཉིད་ཡུལ་དུ་བྱེད་པ་ནི་ཕར་ཕྱིན་ཐེག་པའི་མཉམ་གཞག་ཕྲ་མོ་ལས་ཀྱང་ཆེས་ཕྲ་མོར་འཇུག་ཅིང། ལྷག་
པར་དཔེའི་འོད་གསལ་མཐར་ཐུག་གི་སྐབས་གཉུག་སེམས་ཕྲ་མོ་མངོན་དུ་བྱས་ནས་དེ་ཉིད་བདེ་བའི་ངོ་བོར་བསྐྱེད་དེ་དེས་སྟོང་ཉིད་ཡུལ་དུ་བྱེད་པ་ནི་ཆེས་ཤིན་ཏུ་ཕྲ་བས་རྡོ་རྗེ་ཐེག་པའི་བདེ་སྟོང་སྦྱོར་ཚུལ་གྱི་ཟབ་གནད་ཁྱད་པར་ཅན་ཡིན་ནོ། །
འདི་དག་གི་ངོས་འཛིན་དང། དེ་ཇི་ལྟར་བསྐྱེད་པའི་ཚུལ་སོགས་ཞིབ་ཅིང་ཕྲ་བ་ནི་འཇམ་མགོན་ཙོང་ཁ་པ་ཆེན་པོ་ཡབ་སྲས་ཀྱི་ལེགས་བཤད་ཁོ་ན་ལས། གཞན་དུ་སྒྲོས་ཙམ་ཡང་མི་སྣང་ངོ། །འདི་དག་གི་ཚུལ་ཅུང་ཟད་ད་དུང་འོག་ཏུ་རྫོགས་རིམ་
གྱི་སྐབས་སུ་འཆད་པར་འགྱུར་རོ། །དེ་ལྟ་བུའི་གཉུག་སེམས་མངོན་དུ་མ་བྱས་ཀྱང་གཙོ་སེམས་བདེ་བའི་ངོ་བོར་བསྐྱེད་དེ་དེས་སྟོང་ཉིད་ངེས་པའི་བདེ་སྟོང་གི་ཡེ་ཤེས་དངོས་སུ་བསྐྱེད་པ་བསྐྱེད་རིམ་པ་དམིགས་བསལ་ཅན་འགའ་ཞིག་ལས་
གཞན་དུ་རྫོགས་རིམ་གྱི་སྐབས་ལས་མི་འབྱུང་ཡང། མོས་པ་ཡིད་བྱེད་ཀྱིས་བསྒོམ་པ་ནི་བསྐྱེད་རིམ་གྱི་སྐབས་སུའང་ནན་ཏན་བྱ་དགོས་ལ། དེ་ཡང་གཙོ་བོར་སྐབས་འདིར་བསྒོམ་པར་བྱ་བ་ཉིད་དོ། །འོ་ན་དེ་ལྟ་བུའི་བདེ་སྟོང་སྦྱོར་བ་ཙམ་ཞིག་འདིར་
འཆི་བ་ཆོས་སྐུའི་ལམ་འཁྱེར་དུ་འགྱུར་རམ་སྙམ་ན། དེ་ལ་སྔགས་བླ་མེད་ཀྱི་སྟོང་ཉིད་བསྒོམ་ཚུལ་གྱི་ཟབ་གནད་ཚང་ཡང། འཆི་བ་ཆོས་སྐུའི་ལམ་འཁྱེར་དུ་འགྱུར་བ་ལ་ནི་ད་དུང་དེའི་སྟེང་དུ་དེ་ལྟ་བུའི་བདེ་སྟོང་དེ་ཉིད་གདགས་གཞིར་བྱས་ནས་དེ་ལ་

[017A]༄༅། །འབྲས་དུས་ཀྱི་ཆོས་སྐུ་དངོས་དེ་ངའོ་སྙམ་དུང་རྒྱལ་འཇོག་པ་དགོས་སོ། །དེས་ན་འཆི་བ་ཆོས་སྐུའི་ལམ་འཁྱེར་མཚན་ཉིད་ཚང་བ་ལ་ནི་སྣང་བ་སྟོངས་པ། ངེས་ངོར་རང་བཞིན་གྱིས་མེད་པ། ཡུལ་ཅན་བདེ་བ་ཆེན་
པོའི་ཡེ་ཤེས། ཆོས་སྐུའི་ང་རྒྱལ་ཏེ་ཁྱད་ཆོས་བཞི་ལྡན་ཞིག་དགོས་སོ། །སྣང་བ་སྟོང་སང་ཡང་སྤྱིར་ངེས་ངོའི་རང་བཞིན་གྱིས་སྟོང་པའི་འཛིན་སྟངས་ཤུགས་དྲག་ན་སྣང་ངོའི་གཉིས་སྣང་ཡང་རིམ་གྱིས་འགག་པ་བར་ཆད་མེད་ལམ་སོགས་
སློབ་པའི་མཉམ་གཞག་ཡེ་ཤེས་ཀྱི་ངོར་ཀུན་རྫོབ་ཀྱི་སྣང་བ་བསྡུས་པ་བཞིན་ནོ། །འོན་ཀྱང་འདིར་གཉིས་སྣང་འགག་པ་ཙམ་གྱིས་མི་ཆོག་པར། གཞི་ལམ་ངང་རྣམ་པ་མཐུན་ཞིང། རླུང་ཐམས་ཅད་སྙིང་གར་ཐིམ་པའི་རྫོགས་རིམ་ཟབ་མོའི་སྨིན་
བྱེད་ཁྱད་པར་ཅན་དུ་འགྱུར་བ་ཞིག་དགོས་པ་ཡིན་པས་རྗེས་གཞིག་གི་སྡུད་རིམ་དང་སྦྲགས་ཏེ་སྟོང་པར་འཇུག་པ་ཞིག་ངེས་པར་དགོས་པ་ཡིན་ནོ། །དེ་ལྟར་དཀའ་བའི་གནད་ལ་གོ་བ་བསྐྱེད་པར་བྱས་ནས། ད་ནི་བསྒོམ་དོན་སྙིང་པོར་དྲིལ་
བ་མདོར་བསྡུས་བཤད་པར་བྱ་སྟེ། དེ་ཡང་སབྷཱ་ཝ་ནས་སྟོང་པ་ཉིད་དུ་གྱུར་ཅེས་པའི་བར་བརྗོད་ནས་ཆོག་འོག་མ་མི་འདོན་པར་འདིར་ཆོས་སྐུའི་ལམ་འཁྱེར་ནན་ཏན་དུ་བསྒོམ་པར་བྱ་དགོས། དེ་ཡང་རང་རེར་བདེ་བ་ཆེན་པོ་དངོས་སུ་མེད་
པས་དེ་མོས་པ་ཡིད་བྱེད་ཀྱིས་གསལ་འདེབས་པའང་ཤིན་ཏུ་དཀའ་བར་སྣང་མོད། རྗེ་ཀྭེའུ་ཚང་པ་ཆེན་པོ་འཇམ་དབྱངས་སྨོན་ལམ་གྱིས་ཕྱག་ཆེན་ཟིན་བྲིས་ལས་ཇི་ལྟར་གསུངས་པ་ལྟར་བདེ་ཆེན་འདྲེན་པའི་རྩ་རླུང་གི་དམིགས་པ་སོགས་ཀྱིས་

[017B] དེ་ལྟ་བུའི་ངང་ནས་སྣོད་བཅུད་འོད་དུ་ཞུ་སྟེ་རང་ལ་ཐིམ་པས་ས་ཆུ་ལ་ཐིམ་པའི་རྟགས་སྨིག་རྒྱུ་ལྟ་བུ་ཤར་བའི་མོས་པ་དང། རང་ལྷར་གསལ་བ་ཐུགས་ཀའི་ཏཱཾ་ཡིག་ལ་ཐིམ་པས་
ཆུ་མེ་ལ་ཐིམ་པའི་རྟགས་དུ་བ་ལྟ་བུ་དང། ཏཱཾ་ཡིག་གི་རིང་ཆ་ཏ་ལ་ཐིམ་པས་མེ་རླུང་ལ་ཐིམ་པའི་རྟགས་སྲིན་བུ་མེ་ཁྱེར་ལྟ་བུ་དང། ཏའི་ཁོག་པ་མགོ་བོ་ལ་ཐིམ་པས་རླུང་སྣང་བ་ལ་ཐིམ་པའི་རྟགས་མར་མེ་ཏ་ལ་ལ་འབར་བ་ལྟ་བུ་དང་
མགོ་བོ་ཟླ་ཚེས་ལ་ཐིམ་པས་སྣང་བ་དཀར་ལམ་པ་དང། ཟླ་ཚེས་ཐིག་ལེ་ལ་ཐིམ་པས་མཆེད་པ་དམར་ལམ་པ་དང། ཐིག་ལེ་ནཱ་ད་ལ་ཐིམ་པས་ཉེར་ཐོབ་ནག་ལམ་པ་དང། ནཱ་ད་ཙམ་གྱི་སྣང་བའང་མ་ལུས་པར་སྟོང་སང་དུ་གྱུར་པ་ན་འོད་གསལ་ཏེ་སྣང་ངོར་ནཱ་ད་
ཙམ་གྱི་སྣང་བའང་བསྡུས་པའི་སྟོངས་པ་དང། དེ་ཡང་སྣོད་བཅུད་ཅང་མེད་ཀྱི་སྟོང་སང་ཙམ་མ་ཡིན་པར་གོང་བཞིན་རང་བཞིན་གྱིས་མེད་པའི་འཛིན་སྟངས་ཤུགས་ཅན་བསྐྱེད། དེ་ལྟར་མོས་པ་ཡིད་བྱེད་ཚུན་ཆད་ཀྱི་བདེ་བས་སྟོང་ཉིད་ངེས་པའི་བདེ་སྟོང་དེ་ཉིད་
གདགས་གཞིར་བྱས་ཏེ་དེ་ལ་འབྲས་དུས་ཀྱི་ཆོས་སྐུ་དངོས་སོ་སྙམ་དུ་ང་རྒྱལ་འཇོག་ཅི་ཐུབ་བྱས་ན་ཁྱད་ཆོས་བཞི་ལྡན་གྱི་འཆི་བ་ཆོས་སྐུའི་ལམ་འཁྱེར་མོས་པ་ཡིད་བྱེད་ཀྱིས་སྐྱོང་ལུགས་གནད་དུ་ཁེལ་བ་ཡིན་ནོ། །འོ་ན་དེ་ལྟར་ཡིན་ན་ལྟ་བའི་ངེས་ཤེས་གཏན་
ནས་མ་རྙེད་པས་འཆི་བ་ཆོས་སྐུའི་ལམ་འཁྱེར་བསྒོམ་ཐབས་མེད་པ་ཡིན་ནམ་ཞེ་ན། འདི་ལ་བླ་མའི་མན་ངག་ཁྱད་པར་ཅན་ཡོད་པ་སྨྲ་བར་བྱ་སྟེ། བདག་གི་རྩ་བའི་བླ་མ་མཁས་གྲུབ་ཆེན་པོ་སྒྲུབ་ཁང་རྡོ་རྗེ་འཆང་བློ་བཟང་ངག་དབང་བསྟན་འཛིན་རྒྱ་མཚོ་

[018A]༄༅། །དཔལ་བཟང་པོས། ལྟ་བའི་ངེས་ཤེས་མ་རྙེད་པ་རྣམས་ཀྱིས་སྔགས་ཀྱི་སྟོང་སྦྱངས་སྐབས་རང་བཞིན་གྱིས་མེད་པའི་སྟོང་པའོ་སྙམ་པར་བྱས་ན་གོ་ཚོད་པ་བླ་མ་གོང་མ་རྣམས་ཀྱི་གསུང་རྒྱུན་ཁྱད་པར་ཅན་ཡིན་ཞེས་
བཀའ་ཕེབས་པས། དེས་ན་སྤྱིར་རང་བཞིན་གྱིས་མེད་མེད་སྙམ་དུ་བསྒོམ་པ་སྒྲ་སྤྱི་ལ་ཡིད་བཟླས་བྱས་པར་སོང་བ་ལས། དོན་སྤྱི་བློ་ཡུལ་དུ་ཤར་བ་མ་ཡིན་ཡང། ཐལ་འགྱུར་བའི་ལྟ་བ་མ་རྙེད་བར་དུ་སྔགས་ཀྱི་སྟོང་སྦྱངས་སྐབས་རང་བཞིན་གྱིས་
སྟོང་པའོ་སྙམ་དུ་བསྒོམ་ན་རེ་ཞིག་དེས་དོད་ཐུབ་ཅིང། ཆད་ལྟ་འགོག་པའི་མན་ངག་ཁྱད་པར་ཅན་བླ་མའི་གསུང་གི་བདུད་རྩི་གཅེས་པར་བཟུང་འོས་པ་ཉིད་ཡིན་ནོ། །དེ་ལྟ་ནའང་མི་ཚེ་ཧྲིལ་བོར་དེས་གོ་ཆོད་པར་བྱེད་པ་མ་ཡིན་པར་ཟབ་མོའི་ལྟ་
བ་ཅི་རྙེད་ཀྱིས་ལེགས་པར་འཚོལ་དགོས་སོ། །གཉིས་པ་བར་དོ་ལོངས་སྐུའི་ལམ་འཁྱེར་ནི། གསུང་ལས། སྟོང་པའི་ངང་ལས་ཞེས་པ་ནས། ཏཱཾ་ལྗང་གུ་ཞིག་ཐོལ་གྱིས་བྱུང་ཞེས་པའི་བར་ཏེ། འདིར་ཡང་གོང་གི་འཆི་བ་ཆོས་སྐུའི་ལམ་འཁྱེར་
ལྟར་སྦྱང་གཞི་སྦྱོང་བྱེད་སོགས་ལེགས་པར་ངོ་འཕྲོད་པ་སྔོན་དུ་གཏོང་བ་ལས། སྒོམ་རིམ་ངོ་མའི་སྐབས་གཞི་ལམ་ཡིད་ལ་མི་བྱ་བར་འབྲས་དུས་ཁོ་ནའི་ང་རྒྱལ་འཇོག་དགོས་པས། བདག་གིས་བདེ་ཆེན་ཆོས་ཀྱི་སྐུ་ལ་གནས་ན་སངས་རྒྱས་
ནང་ཕན་ཚུན་ཁོ་ནའི་སྤྱོད་ཡུལ་ལས། དངོས་སུ་སེམས་ཅན་གྱི་དོན་རྒྱ་ཆེན་པོ་མི་འབྱུང་བར་སྣང་བས་ཆོས་ཀྱི་སྐུ་ལས་ལོངས་སྤྱོད་རྫོགས་པའི་སྐུར་ལྡང་བར་བྱའོ་སྙམ་དུ་སྟོང་ཉིད་ཀྱི་འཛིན་སྟངས་མ་ཤོར་བའི་ངང་ནས་ས་གཞི་རྣམས་བཻཌཱུརྱ་ལྟར་

[018B] དེ་འོད་དུ་ཞུ་བ་ལས་པདྨ་འདབ་མ་བརྒྱད་པའི་ལྟེ་བར་རང་སེམས་བདེ་སྟོང་གི་གཟུང་རྣམ་ཏཱཾ་ཡིག་ལྗང་གུ་ཞིག་ཏུ་ཐོལ་གྱིས་གྱུར་པར་བསམ། དེ་ལ་འབྲས་
དུས་ཀྱི་ལོངས་སྐུ་དངོས་དེ་ངའོ་སྙམ་དུ་ང་རྒྱལ་འཇོག་འདི་རིགས་དབྱིབས་ཀྱི་སྒོ་ནས་ལོངས་སྐུ་དང་འདྲ་བར་ང་རྒྱལ་འཇོག་པ་མིན་ཡང། ཕྲ་བའི་སྐུ་ཡིན་པའི་ཆ་ནས་ལོངས་སྐུའི་ངོ་བོར་ང་རྒྱལ་འཇོག་པའོ། །ཡང་ན་ཡེ་ཤེས་རང་སྣང་ལས་
གྲུབ་བ་འཇའ་ཚོན་གྱི་རང་བཞིན་གཅིག་ཏུ་མ་ངེས་པ་ཞེས་གསུངས་པ་ནི་རྒྱུན་དུ་མི་དགོས་པར། མདུན་བསྐྱེད་ཀྱི་སྐབས་དང་རྫོགས་རིམ་གྱི་འཇའ་ལུས་བསྒྲུབ་པའི་སྐབས་དེ་ལྟར་བསམ་དགོས་པ་ཡིན་པར་གསུང་རྒྱུན་ལས་བྱུང་ངོ། །གསུམ་པ་
སྐྱེ་བ་སྤྲུལ་སྐུར་འཁྱེར་བའི་ལམ་འཁྱེར་ལ་བཞི། བསྙེན་པའི་ཡན་ལག་ལྷར་བསྐྱེད་པ། ཉེར་སྒྲུབ་ཀྱི་ཡན་ལག་གནས་གསུམ་བྱིན་གྱིས་བརླབ་པ། སྒྲུབ་པའི་ཡན་ལག་ཡེ་ཤེས་པ་སྤྱན་དྲངས་ཏེ་བསྟིམ་པ། སྒྲུབ་ཆེན་གྱི་ཡན་ལག་དབང་
བསྐུར་རྒྱས་གདབ་བྱ་བའོ། །དང་པོ་ནི་གསུང་ལས། དེ་ལས་འོད་ཟེར་འཕྲོས་ཞེས་པ་ནས། ཡོངས་སུ་རྫོགས་པར་གྱུར་ཅེས་པའི་བར་ཏེ། འདིར་ཡང་གོང་གཉིས་ལྟར་སྦྱང་གཞི་སྦྱོང་བྱེད་ངོ་སྤྲོད་པ་སྔོན་དུ་གཏོང་བ་ལས་སྐབས་དོན་བསྒོམ་པ་ཉིད་ཀྱི་ཚེ་
འབྲས་དུས་ཁོ་ནའི་ང་རྒྱལ་བྱ་དགོས་པས། དེ་ཡང་བདག་གིས་ལོངས་སྤྱོད་རྫོགས་པའི་སྐུ་ལ་གནས་ན་བྱང་འཕགས་ཡན་ཆད་ལས། དངོས་སུ་སོ་སོ་སྐྱེ་བོ་རྣམས་ཀྱི་དོན་རྒྱ་ཆེན་པོ་བསྒྲུབ་པར་མི་ནུས་པར་འདུག་པས་སོ་སོ་སྐྱེ་བོ་རྣམས་ལའང་སྣང་དུ་རུང་བའི་

[019A]༄༅། །རགས་པའི་སྤྲུལ་སྐུ་བཟུང་བར་བྱའོ་སྙམ་པས་ཏཱཾ་ལས་འོད་ཟེར་འཕྲོས། དོན་གཉིས་བྱས་ཞེས་པ་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། འཕགས་མའི་གོ་འཕང་ལ་བཀོད། སངས་རྒྱས་ཐམས་ཅད་ལ་མཆོད་པ་ཕུལ་
དེ་རྣམས་ཀྱི་བྱིན་རླབས་ཐམས་ཅད་བསྡུས་ནས་ཐིམ་པ་ཡོངས་སུ་གྱུར་པ་ལས་ཨུཏྤ་ལ་སྔོན་པོ་ཟེའུ་འབྲུ་ལ་ཏཱཾ་ལྗང་གུས་མཚན་པ་ཞིག་ཏུ་གྱུར། དེ་འོད་དུ་མེར་གྱིས་ཞུ་བ་ལས་རང་ཉིད་རྗེ་བཙུན་མ་སྐུ་མདོག་མ་རྒད་ཀྱི་མདངས་ཅན་སོགས་མངོན་རྟོགས་
ལས་བྱུང་བ་ལྟར་བསྒོམ་པ་ལ་འབྲས་དུས་ཀྱི་སྤྲུལ་སྐུ་དངོས་དེ་ངའོ་སྙམ་པའི་ང་རྒྱལ་འཇོག་པའོ། །དེ་ལྟར་བར་དོ་ལོངས་སྐུའི་ལམ་འཁྱེར་དང་སྐྱེ་བ་སྤྲུལ་སྐུའི་ལམ་འཁྱེར་བསྒོམ་ལུགས་སྤྱི་འགྲོ་ཆོ་ག་ལྟར་བྱ་བའམ། ཡང་ན་ཉེ་ཟིན་ལས་གསུངས་
པའི་མན་ངག་ཐུན་མོང་མིན་པ་བདེ་མཆོག་ཡབ་བཀའ་ཡུམ་བཀའི་འགྲོས་ལྟར་བྱ་བ་ནི། སྟོང་པའི་ངང་ལས་རང་སེམས་བདེ་སྟོང་གི་གཟུང་རྣམ་ཏཱཾ་ཡིག་ལྗང་གུའི་རྣམ་པར་ཤར་བ་རང་གི་གོ་སའི་ནམ་མཁར་བཞག་པ་ལ་འབྲས་དུས་ཀྱི་ལོངས་སྐུ་
དངོས་དེ་ངའོ་སྙམ་པའི་ང་རྒྱལ་བཟུང། འོ་ན་དེ་ལ་གཞི་དུས་ཀྱི་བར་དོའི་ལུས་ངག་ཡིད་གསུམ་དང། ལམ་དང་འབྲས་བུའི་སྐུ་གསུང་ཐུགས་གསུམ་གྱི་མཚོན་དོན་ཇི་ལྟར་ཡོད་སྙམ་ན། ཐིག་ལེས་སྐུ་དང་ལུས། ཏས་གསུང་དང་ངག་ཏའི་སྲོག་ཏུ་འགྲོ་
རྒྱུའི་ཨཱ་རིང་གིས་ཐུགས་དང་ཡིད་མཚོན་པ་ཡིན་ཞེས་ཉེ་བརྒྱུད་གསུང་བཤད་དུ་གསལ་བར་གསུངས་པ་ཟིན་ཐོར་བཀོད་པ་ལྟར་རོ། །དེ་ལྟར་ན་དུས་འཁོར་རྩ་རྒྱུད་ལས། ཐིག་ལེ་ཟླ་བ་ཁུ་བ་སྐུ། །ཞེས་སོགས་དང་ཡང་ཕྱོགས་མཚུངས་པར་སྣང་ངོ། །

[019B] དེའི་དབུས་སུ་པཾ་ལས་སྣ་ཚོགས་པདྨ་འདབ་མ་བརྒྱད་པ། དེའི་ལྟེ་བར་མ་འོངས་པ་ན་རང་རྒྱུད་ལ་འབྱུང་རྒྱུའི་མཚན་སོ་གཉིས་ཀྱི་ངོ་བོ་ཨ་ཨཱ་སོགས་དབྱངས་དཀར་པོ་བཅུ་དྲུག་པ་
ཕྲག་གཅིག་གཡས་སྐོར་དང། ཕྲག་གཅིག་གཡོན་སྐོར་ཏེ་རིམ་པ་གཅིག་ཏུ་འཁོད། དེའི་ཕྱི་རོལ་ཏུ་རང་རྒྱུད་ལ་འབྱུང་འགྱུར་གྱི་དཔེ་བྱད་བརྒྱད་ཅུའི་ངོ་བོ་ཀ་ཁ་ག་གྷ་ང། ཙ་ཚ་ཛ་ཛྷ་ཉ། ཊ་ཋ་ཌ་ཌ་ཌྷ་ཌྷ་ཎ། ཏ་ཐ་ད་ད་དྷ་དྷ་ན། པ་ཕ་བ་བྷ་མ་
ཡ་ཡ་ར་ལ་ལ་ཝ། ཤ་ཥ་ས་ཧ་ཀྵསྟེ་གསལ་བྱེད་དམར་པོ་བཞི་བཅུ་པ་ཕྲག་གཅིག་གཡས་སྐོར་དང། སླར་ཡང་དེ་བཞིན་བཞི་བཅུ་པ་ཕྲག་གཅིག་གཡོན་སྐོར་ཏེ་རིམ་པ་གཅིག་གིས་འཁོད་པ་དེ་གཉིས་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་
ཡོངས་སུ་རྫོགས་པ་དཀར་ལ་དམར་བའི་མདངས་ཅན། དབྱངས་གསལ་རྣམས་གཟུགས་བརྙན་ཤར་བ་བཞིན་དུ་སྣང་བར་བསམ། དེ་འདྲའི་ཨཱ་ལི་དང་ཟླ་བའི་ཁ་དོག་དཀར་བའི་ཆ་ནི་མེ་ལོང་ཡེ་ཤེས་ལས་བྱང་ཆུབ་པ་དང། ཀཱ་ལི་དང་ཟླ་བའི་ཁ་དོག་
དམར་བའི་ཆ་ནི་མཉམ་ཉིད་ཡེ་ཤེས་ལས་བྱང་ཆུབ་པའོ། །རང་ནམ་མཁའི་ཏཱཾ་ཡིག་གིས་ཟླ་བ་མཐོང་བ་ན་བདག་གིས་ལོངས་སྤྱོད་རྫོགས་པའི་སྐུ་ལ་གནས་ན་དངོས་སུ་སོ་སྐྱེ་རྣམས་ཀྱི་དོན་མི་འབྱུང་བས། སངས་རྒྱས་ཡབ་ཡུམ་གྱི་བྱང་སེམས་དཀར་
དམར་གྱི་དབུས་སུ་སྐྱེ་བ་བླང་ལ་སོ་སོ་སྐྱེ་བོ་ལའང་སྣང་དུ་རུང་བའི་རགས་པའི་སྤྲུལ་སྐུ་བཟུང་བར་བྱའོ་སྙམ་པའི་འཕེན་པ་དང་ལྡན་པས་ཟླ་བའི་དབུས་སུ་ཏཱཾ་ཡིག་ཞུགས་པ་ནི་སོར་རྟོག་ཡེ་ཤེས་ལས་བྱང་ཆུབ་པའོ། །དེ་ལས་འོད་ཟེར་འཕྲོས། དོན་གཉིས་

[020A]༄༅། །བྱས། འདུས་ཡོངས་སུ་གྱུར་པ་ལས་ཨུཏྤ་ལ་སྔོན་པོ་ཟེའུ་འབྲུ་ལ་ཏཱཾ་གྱིས་མཚན་པ་ཞིག་ཏུ་གྱུར་པ་ནི་བྱ་གྲུབ་ཡེ་ཤེས་ལས་བྱང་ཆུབ་པའོ། །ཟླ་བ་དབྱངས་གསལ་ཨུཏྤ་ལ་ཏཱཾ་དང་བཅས་པ་འོད་ཀྱི་གོང་བུ་གཅིག་ཏུ་གྱུར་
པ་ཡོངས་སུ་གྱུར་པ་ལས་རང་ཉིད་རྗེ་བཙུན་མ་སྐུ་ཡོངས་སུ་རྫོགས་པར་གྱུར་པར་བསམ་པ་ནི་ཆོས་དབྱིངས་ཡེ་ཤེས་ལས་བྱང་ཆུབ་པའོ། །འོ་ན་དེ་ལྟར་ཡིན་ན་གཞུང་གི་ཆོ་ག་དང་མི་མཐུན་པར་སྣང་བས་ཇི་ལྟར་ཡིན་སྙམ་ན། བསྐྱེད་ཚུལ་དེ་
གཉིས་ནི་ཆོ་ག་རྒྱས་བསྡུས་ཀྱི་ཁྱད་པར་ཏེ། གཞུང་ལས་གསུངས་པ་ས་བོན་ལས་ཕྱག་མཚན་དང། དེ་ལས་སྐུ་རྫོགས་པར་བསྐྱེད་པ་ནི་ཆོ་ག་གསུམ་བསྐྱེད་ཀྱི་བསྐྱེད་ཚུལ་ཏེ་བསྡུས་པ་དང། ཕྱི་མ་ཉེ་བརྒྱུད་གསུང་བཤད་ལས་གསུངས་པ་ནི་
མངོན་བྱང་ལྔ་བསྐྱེད་ཀྱི་བསྐྱེད་ཚུལ་རྒྱས་པ་དང། བར་དོ་ལོངས་སྐུའི་ལམ་འཁྱེར་གྱི་ཏཱཾ་ཡིག་ནམ་མཁར་བཞག་སྟེ་སླར་ཟླ་བ་དཀར་དམར་གྱི་དབུས་སུ་ཞུགས་པ་སོགས་ནི་མ་རྒྱུད་སྤྱིའི་ལམ་སྲོལ་དང་བསྟུན་པ་དང། གཞི་ལམ་འབྲས་
གསུམ་དང་རྣམ་པ་མཐུན་པ་སོགས་རྒྱུད་དང་རྒྱ་གཞུང་གི་ཁུངས་དང་འབྲེལ་བའི་མན་ངག་ཁྱད་པར་ཅན་ནོ། །དེ་ཡང་ཁོ་བོས་བདེ་མཆོག་ཡབ་ཡུམ་གྱི་ལམ་གྱི་འགྲོས་སྦྱར་ཏེ་རང་བཟོ་བྱས་པ་མ་ཡིན་པར་ཉེ་བརྒྱུད་ཐུན་མོང་མ་ཡིན་པའི་རིམ་གཉིས་
གྱི་ཁྲིད་རྒྱུན་གྱི་གསུང་བཤད་ནོད་སྐབས་གཞུང་དུ་མི་གསལ་བའི་གསུང་བཤད་རྣམས་བརྗེད་བར་དོགས་ནས་གཅེས་སྤྲས་ཀྱིས་ཟིན་བྲིས་སུ་བཀོད་པ་ཉིད་ལ་ཚིག་སྦྱོང་གྱི་ཁྱད་པར་སྤེལ་དགོས་ལས། རང་བཟོའི་བསླད་པ་ཅུང་ཟད་ཀྱང་མ་ཞུགས་པར་

[020B] །དེ་ལྟར་བསྐྱེད་ཆོག་གཉིས་གང་གི་སྒོ་ནས་བསྐྱེད་ཀྱང་བད་ཟླའི་གདན་གྱི་སྟེང་དུ་རང་ཉིད་རྗེ་བཙུན་འཕགས་མ་སྐུ་ཡོངས་སུ་རྫོགས་པར་གྱུར་པ་ཅིག་ཅར་དུ་བསྐྱེད་ནས་རིམ་གྱིས་གསལ་འདེབས་པ་བསྐྱེད་རིམ་སྤྱི་འགྲོའི་ལུགས་ལྟར་བྱའོ། །
དེ་ལྟ་བུའི་འཕགས་མའི་སྐུ་དེ་ཡང་བྲིས་ཐང་ལྟ་བུ་ལེབ་ལེབ་མོ་དང། འབུར་སྐུ་ལྟ་བུ་བེམ་པོའི་རྣམ་པ་ཅན་མ་ཡིན་ཞིང། སྐུ་ལ་ཤ་རུས་ནང་ཁྲོལ་སོགས་ཀྱང་མེད་ལ། དེ་དག་མེད་ཀྱང་ཁོང་སྟོང་ལྟ་བུའམ། སྟོང་ར་བསྒོམ་སྐབས་ལྟ་བུའི་ཁོང་སྟོང་མ་
ཡིན་པར། འོད་ཀྱི་རང་བཞིན་ཅན་གྱི་སྐུ་དྭངས་ཤིང་གསལ་བ་སྐུའི་ནང་ཐམས་ཅད་ཀྱང་འོད་ལྗང་གུས་ཁེངས་པ་ཤིན་ཏུ་འཚེར་བ་འབར་བའི་མེ་ཕུང་ལུས་ཀྱི་དབྱིབས་སུ་འདུག་པ་ལྟ་བུར་བསམ་དགོས་ཏེ། འདུས་པ་ལས། ཁོང་སྟོང་ཁྱོད་ཀྱི་སྐུ་ལ་མེད། །
ཤ་དང་རུས་པ་ཁྲག་ཀྱང་མེད། །ནམ་མཁའ་ལ་ནི་འཇའ་ཚོན་ལྟར། །ཁྱོད་ཀྱི་སྐུ་ནི་སྟོན་པར་མཛད། །ཅེས་དང། འདུལ་བ་ལུང་ལས། མེ་ལུས་ཀྱི་དབྱིབས་སུ་འདུག་པ་ལྟ་བུ། མར་མེ་གསེར་གྱི་སྣོད་དུ་བཞག་པ་ལྟ་བུ་ཞེས་སོགས་གསུངས་པ་ལྟར་རོ། །སྐུའི་རྣམ་
བདེ་ལྟ་བུ་གསལ་བ་ཙམ་གྱིས་ཀྱང་མི་ཆོག་པར། ཏིང་ངེ་འཛིན་རྒྱལ་པོའི་མདོ་ལས། དེ་བཞིན་རྒྱལ་བ་ཡི་ནི་སྐུ་བྱད་དང། །ཡེ་ཤེས་དཔག་ཏུ་མེད་པར་ཐུབ་དབང་དྲན། །རྟག་པར་རྗེས་སུ་དྲན་པ་བསྒོམ་བྱས་ན། །དེ་ལ་སེམས་གཞོལ་རབ་ཏུ་འབབ་བར་འགྱུར། །ཞེས་
གསུངས་པ་ལྟར་ཐུགས་ཟག་མེད་ཡེ་ཤེས་ཀྱི་སྡེ་ཚན་ཉེར་གཅིག་དང་ལྡན་ཞིང། གསུང་དབྱངས་ཀྱི་ཡན་ལག་དྲུག་ཅུ་རྩ་བཞིའི་ང་རོ་འཁྲོལ་བཞིན་པ། ཕྲིན་ལས་ཉེར་བདུན་གྱིས་འགྲོ་བ་མཐའ་ཡས་པའི་དོན་མཛད་བཞིན་པའི་འཕགས་མ་མངོན་སུམ་ཉིད་
[021A]༄༅། །དུ་བསམ་དགོས། པད་སྟེང་ཟླ་བའི་གདན་གཞུང་དང་སྒྲུབ་ཐབས། བསྙེན་ཡིག་སོགས་ཕལ་ཆེར་དུ་མི་གསལ་ཡང་ངེས་པར་དགོས་ཏེ། ལེགས་བྲིས་མ་ལས། དབྱིངས་རིག་རྣམ་དག་པད་ཟླའི་གདན་སྟེང་ན་
ཞེས་གསུངས་པའི་ཕྱིར་རོ། །མདོ་སྔགས་གང་གི་ལུགས་ལའང་འཚང་རྒྱ་བ་ན་སྐུ་བཞི་ཅིག་ཅར་དུ་འགྲུབ་པ་ཡིན་ཡང། འདིར་སྐུ་གསུམ་རིམ་ཅན་དུ་བསྐྱེད་པ་སྒོམ་རིམ་གྱི་མན་ངག་ཙམ་ལས། དོན་གྱི་གནས་ཚོད་ཀྱི་འཚང་རྒྱ་ལུགས་དང་སྦྱར་བ་ནི་མ་ཡིན་
དེ་ལྟར་སྐུ་གསུམ་ལམ་འཁྱེར་དེ་དག་གཞི་ལམ་འབྲས་གསུམ་དང་ཆོས་མཐུན་སྦྱོར་ཚུལ་ཞིབ་ཏུ་ཡོད་པ་འདིར་འདྲིར་མི་ལང་བས་བསྐྱེད་རིམ་གྱི་གཞུང་ཆེན་མོ་དག་ལས་ཤེས་པར་བྱའོ། །གཉིས་པ་ཉེར་སྒྲུབ་ཀྱི་ཡན་ལག་གནས་གསུམ་བྱིན་གྱིས་
བརླབ་པ་ནི། གསུང་ལས། དེའི་སྤྱི་བོར་སྐུ་རྡོ་རྗེའི་ངོ་བོ་ཞེས་པ་ནས། ཧཱུཾ་སྔོན་པོ། ཞེས་པའི་བར་ཏེ། དེ་ལྟར་རང་ཉིད་དམ་ཚིག་པར་གསལ་བའི་སྐུ་ལུས་ཀྱི་ནང། སྤྱི་བོར་སྐུ་རྡོ་རྗེ་རྣམ་སྣང་གི་ངོ་བོ་ཨོཾ་དཀར་པོ། མགྲིན་པར་གསུང་རྡོ་རྗེ་འོད་དཔག་
མེད་ཀྱི་ངོ་བོ་ཨཱ་དམར་པོ། ཐུགས་ཀར་ཐུགས་རྡོ་རྗེ་མི་བསྐྱོད་པའི་ངོ་བོ་ཧཱུཾ་སྔོན་པོ། དེའི་ཀླད་ཀོར་གྱི་ནང་དུ་ས་བོན་ཏཱཾ་ཡིག་ལྗང་གུས་མཚན་པར་བསམ། གསུམ་པ་ནི། གསུང་ལས། ཐུགས་ཀའི་ཏཱཾ་ཡིག་ལས་ཞེས་པ་ནས། ཇཧཱུཾ་བཾ་
ཧོཞེས་བརྗོད་ཅེས་པའི་བར་ཏེ། ཐུགས་ཀའི་ཏཱཾ་ལས་འོད་ཟེར་འཕྲོས་ཏེ་ཡེ་ཤེས་པ་སྤྱན་འདྲེན་དགོས་ཤིང། དེ་ཡང་རང་བཞིན་ཆོས་སྐུའི་དབྱིངས་ལས་གཟུགས་སྐུའི་རྣམ་པར་སྤྱན་འདྲེན་པ་དང། ལོངས་སྐུའི་ཞིང་སོགས་ནས་

[021B] དང་པོ་ནི། ཡེ་ཤེས་ཇི་སྙེད་ཁྱབ་གྱུར་པ། །སྐུ་ཡིས་ཀྱང་ནི་དེ་སྙེད་ཁྱབ། །ཅེས་གསུངས་པ་ལྟར་སྐུ་ཐུགས་ངོ་བོ་དབྱེར་མེད་དུ་སོང་བས་ཐུགས་ཀྱིས་གར་ཁྱབ་ལ་སྐུ་ཁྱབ་པ་ཡིན་ལ་དེ་ནི་ཟུང་འཇུག་པའི་ཡོན་
ཏན་ཏེ། དེས་ན་ཟུང་འཇུག་པའི་ཐུགས་ཀྱིས་གར་ཁྱབ་ཏུ་སྐུས་ཁྱབ་ལ། སངས་རྒྱས་ཀྱི་མཁྱེན་པས་མ་ཁྱབ་པའི་ཆོས་མེད་ཅིང། མཁྱེན་པས་གར་ཁྱབ་ཏུ་སྐུས་ཁྱབ་པས། རང་གི་ཉེ་ལོགས་སོགས་ནས་ནམ་མཁའ་སྟོང་པ་ལས་སྤྲིན་དང་འཇའ་ཚོན་
ལངས་པ་བཞིན་དུ་ཆོས་སྐུའི་དབྱིངས་ལས་གཟུགས་ཀྱི་སྐུར་བཞེངས་པ་སྟེ། དེ་ཡང་རང་གི་བླ་མ་ལ་སོགས་པ་སངས་རྒྱས་ཐམས་ཅད་ཆོས་ཀྱི་དབྱིངས་སུ་རོ་གཅིག་པའི་ཡེ་ཤེས་དེ་ཉིད་རྗེ་བཙུན་མ་ལ་སྒྲོལ་མ་ཉེར་གཅིག་གིས་བསྐོར་བའི་
རྣམ་པར་མདུན་གྱི་ནམ་མཁར་བྱོན་ཏེ་བཞུགས་པར་མོས། གཉིས་པ་ནི། འོག་མིན་སོགས་སངས་རྒྱས་ཀྱི་ཞིང་རབ་འབྱམས་ནས་སངས་རྒྱས་རེ་རེའི་ཐུགས་ཀ་ནས་ཀྱང་རང་གི་བླ་མ་དང་གཉིས་སུ་མ་མཆིས་པའི་རྗེ་བཙུན་མ་ལ་སྒྲོལ་མ་ཉེར་གཅིག་
གིས་བསྐོར་བ་སྤྱན་དྲངས། དེ་ཐམས་ཅད་གཅིག་ལ་གཅིག་ཐིམ་གྱི་ཚུལ་དུ་ཆ་ཚང་གཅིག་ཏུ་གྱུར་པ་མདུན་གྱི་ནམ་མཁར་རང་དང་ཞལ་སྤྲོད་ཀྱི་ཚུལ་དུ་བཞུགས་པར་མོས་པ་ཡིན་ནོ། །དེ་གཉིས་གང་བྱས་ཀྱང་རང་གི་མོས་པ་དང་བསྟུན་ནས་བྱ། དེ་
ཡང་དབུས་སུ་བསྒོམས་པ་དང་འདྲ་བའི་སེང་ལྡེང་ནགས་ཀྱི་སྒྲོལ་མ། དེའི་མཐར་མདུན་ནས་བརྩམས་ཏེ་གཡས་སྐོར་དུ་མྱུར་མ་དཔའ་མོ་དམར་མོ་ཁྲོ་ཆགས་ཀྱི་ཉམས་ཅན། ཞལ་ཕྱག་བཞུགས་སྟངས་སོགས་གཞན་རྣམས་གཙོ་མོ་དང་འདྲ་བ་ལ་

[022A]༄༅། །ཕྱག་གཡས་མཆོག་སྦྱིན་གྱི་ཕྱག་རྒྱའི་མཐིལ་ན་དབང་སྡུད་ཀྱི་བུམ་པ་དམར་པོ་བསྣམས་བ། དེ་བཞིན་དུ་སྦྱར་ཏེ་ཞི་བ་ཆེན་མོ་སྟོན་ཀའི་ཟླ་བ་ལྟར་དཀར་བ་ནད་དང་གདོན་བགེགས་ཞི་བར་བྱེད་པའི་བུམ་པ་དཀར་པ་
གསེར་མདོག་ཅན་མ་ཆེ་དང་དབང་ཐང་ལོངས་སྤྱོད་རྒྱས་པར་བྱེད་པའི་བུམ་པ་སེར་པོ། གཙུག་ཏོར་རྣམ་རྒྱལ་མ་སེར་མོ་ཚེ་རྒྱས་པའི་བུམ་པ་སེར་པོ། ཧཱུཾ་སྒྲ་སྒྲོ་གསམ་དམར་མོ་ཁྲོ་ཆགས་ཀྱི་ཉམས་ཅན་གཞན་གྱི་ཡིད་འཕྲོག་པའི་བུམ་པ་དམར་
པོ། འཇིག་རྟེན་གསུམ་རྒྱལ་མ་དམར་ནག་ཅུང་ཟད་ཁྲོས་པ་འབྱུང་པོ་མྱོས་བར་བྱེད་པའི་བུམ་པ་དམར་པོ། གཞན་གྱི་མཐུ་འཇོམས་མ་ནག་མོ་ཁྲོས་པའི་ཞལ་གདངས་པ་གཞན་གྱི་རིག་སྔགས་བཟློག་པའི་བུམ་པ། བདུད་དང་དགྲ་འཇོམས་
མ་དམར་ནག་ཁྲོ་གཉེར་ཅུང་ཟད་བསྡུས་པ་མཚོན་ཆའི་ཆར་འབེབས་པས་དགྲ་བོ་འཇོམས་པའི་བུམ་པ། དཀོན་མཆོག་གསུམ་མཚོན་ཕྱག་རྒྱ་མ་དཀར་མོ་ཞི་བ་ལང་ཚོ་དར་ལ་བབ་པ་འཇིགས་པ་ཐམས་ཅད་ལས་སྐྱོབ་པའི་བུམ་པ་
བདུད་དང་འཇིག་རྟེན་དབང་སྡུད་མ་དམར་མོ་ཆགས་པའི་རང་བཞིན་ཅན་བདུད་འཇོམས་པའི་དབང་སྡུད་ཀྱི་བུམ་པ། ཕོངས་པ་སེལ་མ་གསེར་བཙོ་མ་ལྟར་དམར་སེར་ཕོངས་པ་སེལ་བའི་བུམ་པ། བཀྲ་ཤིས་པར་མཛད་མ་ཤིན་ཏུ་ཞི་བ་དམར་སེར་བཀྲ་
ཤིས་ཐམས་ཅད་འབྱུང་བའི་བུམ་པ། མེ་ལྟར་འབར་མ་སྐུ་མདོག་དམར་མོ་མཆེ་བ་གཙིགས་ཤིང་སྤྱན་གསུམ་བགྲད་པ་སྲུང་བའི་བུམ་པ། ཁྲོ་གཉེར་ཅན་མ་ནག་མོ་ཁྲོ་གཉེར་ཅུང་ཟད་ཡོད་པ་བགེགས་ལ་བསྣུན་པའི་བུམ་པ། ཞི་བ་

[022B] རིག་པ་ཧཱུཾ་ལས་སྒྲོལ་མ་དམར་མོ་རིག་སྔགས་འཕེལ་བར་བྱེད་པའི་བུམ་པ། འཇིག་རྟེན་གསུམ་གཡོམ་གུར་ཀུམ་གྱི་མདངས་ཅན་ཞི་མ་ཁྲོ་བ་གཞན་གྱི་རིག་སྔགས་གནོན་པའི་བུམ་པ། དུག་ཞི་
ཞིང་སེལ་བྱེད་མ་ཟླ་བ་ལྟར་དཀར་ཞིང་ཞི་བ་དུག་ནད་སེལ་བའི་བུམ་པ། རྩོད་དང་རྨི་ལམ་ངན་སེལ་མ་དཀར་མོ་སྡུག་པ་སྔལ་སེལ་བའི་བུམ་པ། རིམས་ནད་སེལ་མ་དམར་སེར་རིམས་ནད་སེལ་བའི་བུམ་པ། ཕྲིན་ལས་ཡོངས་རྫོགས་སྒྲུབ་མཛད་
མ་དཀར་མོ་དངོས་གྲུབ་སྣ་ཚོགས་སྩོལ་བའི་བུམ་པ་བསྣམས་པ་རྣམས་གསལ་བར་དམིགས། དེ་ནས། རྗེ་བཙུན་འཕགས་མ་སྒྲོལ་མ་དང། །ཞེས་པ་ནས། འདྲེན་པའི་དཔལ་དུ་བདག་གྱུར་ཅིག་ཅེས་པའི་བར་གྱིས་ཡན་ལག་བདུན་པ་འབུལ་
ཉེར་བསྟོད་ཕྱག་འཚལ་ཉེར་གཅིག་གང་མང་འདོན་ཞིང། བློས་འཆུན་ན་ཕྱག་འཚལ་ཉེར་གཅིག་གི་ཚིག་རྐང་རེ་རེའི་མཚམས་སུ་སྐྲོལ་མ་ཉེར་གཅིག་གི་ནང་ཚན་དེ་དང་དེ་ལས་མར་མེ་གཅིག་ལས་གཉིས་ཆད་ཀྱི་ཚུལ་དུ་རང་འདྲ་རེ་ཆད་དེ་རང་ལ་
ཐིམ་པར་བསམ། དེ་ཡང་ཉེར་བསྟོད་དུ། རྩ་བའི་སྔགས་ཀྱི་བསྟོད་པ་འདི་དང། །ཕྱག་འཚལ་བ་ནི་ཉི་ཤུ་རྩ་གཅིག་ཅེས་གསུངས་པ་ལྟར། ཕྱག་འཚལ་ཉེར་གཅིག་མ་ཉིད་རྩ་བའི་སྔགས་ཀྱི་བསྟོད་པར་བྱས་ཏེ་རྩ་བའི་སྔགས་ཀྱི་བསྟོད་པ་དང་ཕྱག་
འཚལ་ཉེར་གཅིག་མ་གཅིག་ཏུ་བྱེད་པའི་ལུགས་དང། ཡང་ཕྱག་འཚལ་ཉེར་གཅིག་མ་ལས་ལོགས་སུ་རྩ་བའི་སྔགས་ཀྱི་བསྟོད་པ་ནི། ཨོཾ་ཕྱག་འཚལ་སྒྲོལ་མ་ཏཱ་རེ་དཔའ་མོ། །ཏུཏྟཱ་ར་ཡིས་འཇིགས་པ་ཀུན་སེལ། །ཏུ་རེས་དོན་རྣམས་ཐམས་ཅད་རབ་

[023A]༄༅། །སྟེར༑ ༑སཱཧཱ་ཡི་གེར་བཅས་ལ་རབ་འདུད། །ཅེས་པ་འདི་ལྟར་བྱས་ཏེ་སོ་སོར་མཛད་པའི་ལུགས་ཀྱང་སྣང་ངོ། །མ་ཏི་སཱ་རས་བརྩམས་པའི་བསྟོད་པ་འདི་བྱིན་རླབས་ཆེ་བས་འདོན་ཞེས་གསུང་ལས་བྱུང་བའི་མ་ཏི་
སཱ་ར་ནི་གྲུབ་དབང་གོང་མ་བློ་བཟང་བསྟན་པའི་རྒྱལ་མཚན་ཡིན་ལ། དེའི་གསུང་ལས་བྱུང་བའི་བསྟོད་པ་ནི་གདུང་འབོད་རྒྱས་པ། དབུར་ན་མོ་ཨཱརྱ་ཏཱ་རེ་མ། རབ་འབྱམས་རྒྱལ་བ་ཀུན་གྱི་ཕྲིན་ལས་ལས། །ཞེས་སོགས་དང། མཛད་
བྱད་དུ། རྨོངས་རྟུལ་མ་ཏི་སཱ་ར་ཞེས་བྱ་བ་ཞིག་གིས་ཞེས་སོགས་གསུངས་པ་འདི་ཡིན་ཅིང། འདི་ལ་རྗེ་བཙུན་འཕགས་མ་རང་ཉིད་ཀྱིས་ཀྱང་བསྔགས་བརྗོད་རྒྱ་ཆེར་མཛད། མཎྜལ་ཚོམ་བུ་ཉེར་ལྔ་མའམ་བདུན་མ་འབུལ་ཞེས་གསུངས་པའི་
ཚོམ་བུ་བདུན་མ་ནི་ས་གཞི་སྤོས་ཀྱིས་སོགས་ཡོངས་གྲགས་ལྟར་དང། ཚོམ་བུ་ཉེར་ལྔ་མ་ནི་ཡོངས་གྲགས་ཚོམ་བུ་ཉེར་གསུམ་མའི་སྟེང་དུ་དབང་ཆེན་གསེར་གྱི་ས་གཞི་དང། ཕྱིའི་ལྕགས་རིའི་ཚོམ་བུ་ཚོམ་བུའི་གྲངས་སུ་བགྲངས་པས་
ཉེར་ལྔའོ། །དེ་ནས། དུས་གསུམ་བདེ་གཤེགས་བསྐྱེད་པའི་ཡུམ། །ཞེས་སོགས་ཀྱི་གསོལ་འདེབས་དང། གཙོ་མོའི་ཕྱག་གཡོན་སྐྱབས་སྦྱིན་གྱི་སྲིན་མཛུབ་ནས་བདུད་རྩི་འབེབས་སྦྱང་བྱེད་པ་སོགས་གཞུང་ལྟར། སྒྲོལ་མ་ཉེར་གཅིག་
འོད་དུ་ཞུ་ནས་གཙོ་མོ་ལ་ཐིམ། གཙོ་མོ་ཡང་ཛཞེས་རང་དམ་ཚིག་པའི་སྤྱི་བོར་ཡེ་ཤེས་པ་མི་སྟེང་དུ་མི་བརྩེགས་པ་ལྟར་དགུག་ཧཱུཾ་ཞེས་ཡེ་ཤེས་པ་དམ་ཚིག་པ་ལ་ཐིམས་ཀྱང་མ་འདྲེས་པ། མེ་ལོང་ནང་དུ་གཟུགས་བརྙན་ཤར་བ་མེ་ལོང་དང་

[023B] ཆུ་ནང་དུ་འོ་མ་བླུགས་པ་རེ་ཞིག་མ་འདྲེས་པར་གནས་པ་ལྟ་བུར་བསམ། བཾ་ཞེས་དམ་ཚིག་པ་དང་ཡེ་ཤེས་པ་ཆ་ཐམས་ཅད་ནས་དབྱེར་མེད་དུ་འདྲེས་པ་འོ་ཆུ་འདྲེས་པ་དཀྲུག་པན་ཆུ་རྡུལ་ཕྲ་མོ་ནས་དབྱེར་མེད་
དུ་འདྲེས་ཏེ་སོ་སོར་བྱར་མེད་པ་ལྟ་བུར་བསམ། ཧོཞེས་ཡེ་ཤེས་པ་དམ་ཚིག་པ་ལ་དགྱེས་བཞིན་དུ་བཞུགས་ཏེ་བྱང་ཆུབ་མ་ཐོབ་ཀྱི་བར་དུ་མི་འབྲལ་བར་བསམ། བཞི་པ་ནི། གསུང་ལས། སླར་ཡང་ཐུགས་ཀའི་ས་བོན་ལས་ཞེས་པ་ནས། དབང་
གི་ལྷ་རྣམས་ཀྱང་བདག་ཉིད་ལ་ཐིམ་པར་བསམ། ཞེས་པས་བསྟན་ཏེ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས། འོད་དཔག་མེད་གཙོ་བོར་གྱུར་པའི་དབང་གི་ལྷ་རིགས་ལྔ་ཡང་ཡུམ་འཁོར་བཅས་སྤྱན་དྲངས། མཆོད་ཅིང་གསོལ་
བ་བཏབ་པས་རྣམ་སྣང་ལ་སོགས་པའི་ཡབ་ལྔས་དབང་བསྐུར་བའི་དགོངས་པ་གཏད། སྤྱན་མ་ལ་སོགས་པའི་ཡུམ་ལྔས་དབང་གི་བྱ་བ་མཛད། བདུད་རྩིའི་ཆུས་ཆུ་རུ་བས་ཀྱི་ཚུལ་དུ་དབང་བསྐུར་བས་སྐུ་གང། དྲི་མ་དག་ཆུའི་ལྷག་མ་སྤྱི་གཙུག་ཏུ་འཁྱིལ་
བ་ཡོངས་སུ་གྱུར་པ་ལས་བླ་མ་འོད་དཔག་མེད་ཀྱིས་དབུ་བརྒྱན་ཅིང། དབང་ལྷ་རྣམས་རང་ལ་ཐིམ་པར་བསམ། འདིར་རིགས་བདག་འོད་དཔག་མེད་མཛད་པ་པདྨའི་རིགས་ཡིན་པར་སྟོན་པའི་ཆེད་དུ་རིགས་ལ་རིགས་ཅན་གྱི་རྒྱས་བཏབ་པ་མིན་པར་བླ་མ་འོད་དཔག་
མེད་སྤྱི་བོའི་གཙུག་ཏུ་བཀུར་ནས་མཆོད་པ་སོགས་ལམ་གྱི་རྩ་བ་ཤེས་གཉེན་བསྟེན་ཚུལ་གྱི་གནད་སྟོན་པ་ཡིན་ནོ། །བྱ་རྒྱུད་ཀྱི་སྐབས་རྗེ་བཙུན་མ་པདྨའི་རིགས་ཀྱི་ཡུམ་དུ་མཛད་ཀྱང། བླ་མེད་ཀྱི་སྐབས་འདིར་ཕལ་ཆེར་དོན་ཡོད་གྲུབ་པའི་

[024A]༄༅། །རིགས་སུ་མཛད་པ་མང་བས། འདིར་ཡང་དོན་ཡོད་གྲུབ་པའི་རིགས་སུ་བྱ་དགོས་པ་ཡིན་ནམ་སྙམ། འོན་ཀྱང་ཁོ་བོས་འདི་ཞེས་ཁ་ཚོན་གཅོད་པར་མི་ནུས་པས་ཕྲ་ཞིང་མཛངས་པའི་མཁྱེན་རབ་དང་ལྡན་པ་རྣམས་ཀྱིས་
དཔྱད་པར་མཛོད་ཅིག་གཉིས་པ་གཞན་དོན་ཕུན་སུམ་ཚོགས་པ་མཆོད་བསྟོད་བཟླས་པའི་རྣལ་འབྱོར་ལ་གསུམ། སྟོན་པ་འཇིག་རྟེན་གྱི་ཡོན་གནས་མཛད་པ་དང་ཆོས་མཐུན་པར་མཆོད་བསྟོད་བྱ་བ། ནང་དུ་ཡང་དག་འཇོག་ལ་བཞུགས་པ་དང་
མཐུན་པར་ང་རྒྱལ་དང་གསལ་སྣང་འདོན་པ། གསུང་གིས་ཆོས་འཁོར་བསྐོར་བ་དང་མཐུན་པར་བཟླས་པ་བྱ་བའོ། །དང་པོ་ནི། གསུང་ལས། ནང་མཆོད་བྱིན་རླབས་ཞེས་པ་ནས། ཞེས་སོགས་ཀྱིས་བསྟོད། ཅེས་པ་ཡན་གྱིས་བསྟན་ཏེ། དེ་ལ་
མཆོད་པ་དང་བསྟོད་པ་གཉིས་ལས། དང་པོ་ནི། དེ་ཡང། གོང་དུ་ནང་མཆོད་བྱིན་གྱིས་བརླབས་མེད་ན་འདིར་ཐོག་མར་ནང་མཆོད་བྱིན་གྱིས་བརླབ་པར་བྱ་སྟེ། ནང་མཆོད་ཀྱི་སྒྲུབ་གཞི་གང་ཡང་རུང་བར་བདུད་རྩི་རིལ་བུ་བཏབ་པར་འོག་གི་གཏོར་
མ་བྱིན་རླབས་ལས་འབྱུང་བ་ལྟར་ཨམྲྀ་ཏའི་སྔགས་བརྗོད་ཅིང། རང་གི་སྙིང་གའི་ས་བོན་ལས་ཁྲོ་བོ་བདུད་རྩི་འཁྱིལ་བ་དཔག་ཏུ་མེད་པ་སྤྲོས་ཏེ་སྒྲུབ་གཞི་ལ་གནས་པའི་བགེགས་རྣམས་བྱ་ཁྲས་བྱེའུ་ཁྱུ་ཆེན་པོ་དེད་པ་བཞིན་དུ་རྒྱང་རིང་དུ་བསྐྲད་
པར་བསམ། སྭ་བྷཱ་ཝའི་སྔགས་བརྗོད་ཅིང་སྒྲུབ་གཞི་སྣོད་དང་བཅས་པའི་སྟེང་གི་སྟོང་ཉིད་དྲན་ནས་ཐ་མལ་གྱི་སྣང་ཞེན་དང་བདེན་འཛིན་གྱི་སྣང་ཞེན་མཐའ་དག་སྟོང་པར་སྦྱངས། སྟོང་པའི་ངང་ལས་དེ་འདྲའི་བདེ་སྟོང་གི་གཟུང་རྣམ་དེ་ཉིད་ཡཾ་

[024B] དེའི་སྟེང་དུ་རཾ་དམར་པོ་བསྙལ་སྟབས་ལས་བྱུང་བའི་མེའི་དཀྱིལ་འཁོར་འབར་བའི་རང་བཞིན་དམར་པོ་གྲུ་
གསུམ་ཟུར་གཅིག་རང་གི་མདུན་གྱི་བཅད་ཁ་དང་ཆད་པ། གཉིས་རྒྱབ་ཀྱི་སྒོར་མོ་དང་ཁ་ད་ཆད་པ། དེའི་སྟེང་དུ་ཨ་ཨཱཧཱུཾ་དཀར་དམར་མཐིང་གསུམ་ལས་བྱུང་བའི་མི་མགོ་རློན་པའི་སྒྱེད་བུ་གསུམ། དེའི་སྟེང་དུ་ཨ་ལས་ཡེ་ཤེས་ཀྱི་
ཀ་པཱ་ལ་ཡངས་ཤད་རྒྱ་ཆེ་བ་ཕྱོགས་བཞི་དང་དབུས་ལྔར་གཡོན་སྐོར་དུ་རིགས་ལྔའི་ཡེ་ཤེས་ལྔའི་ངོ་བོ་ཨོཾ་ཁཾ་ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། མཚམས་བཞི་དང་དབུས་རྣམས་སུ་གཡས་སྐོར་དུ་ཡུམ་ལྔའི་ཡེ་ཤེས་ལྔའི་ངོ་བོ་ལཾ་མཱཾ་པཾ་ཏཱཾ་བཾ་རྣམས་ལས་ཤ་
ལྔ། རླང་གཡོས་མེ་སྤར། རྫས་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ་ཨོཾ་ཨཱཧཱུཾ་ལན་གསུམ་གྱིས་བྱིན་གྱིས་བརླབ། དེ་ནས་མཆོད་པ་བྱིན་རླབས་ཀྱང་རང་གི་གཡོན་ངོས་ནས་འགོ་བརྩམས་པའི་
སྒྲུབ་གཞིའི་བདག་བསྐྱེད་ཀྱི་མཆོད་པ་ལ་དམིགས་ཏེ་ནང་མཆོད་ནས་མཐེབ་སྲིན་གྱིས་འཐོང་ཞིང། ཨ་མྲྀ་ཏས་བགེགས་བསང་བ་དང། སབྷཱ་ཝས་སྟོང་སྦྱངས་སོགས་གོང་ལྟར་ལ། སྟོང་པའི་ངང་ལས་མཆོད་པའི་གྲངས་དང་མཉམ་པའི་ཀཾ་ལས་ཐོད་
པ་ཡངས་ཤིང་རྒྱ་ཆེ་བའི་ནང་དུ་བདེ་སྟོང་གི་ཡེ་ཤེས་ཀྱི་རང་བཞིན་ཧཱུཾ་རེ་རེ་ཞུ་བ་ལས་བྱུང་བའི་མཆོད་ཡོན་སོགས་མཆོད་རྫས་རྣམས་རང་བཞིན་སྟོང་ཉིད་རྣམ་པ་མཆོད་རྫས་སོ་སོ། བྱེད་ལས་དབང་པོ་སོ་སོར་བདེ་བ་ཆེན་པོའི་ཡེ་ཤེས་ཁྱད་པར་ཅན་

[025A]༄༅། །བསྐྱེད་པར་ནུས་པའི་ཁྱད་པར་གསུམ་ལྡན་དུ་གྱུར་པར་བསམས་ལ། ཨོཾ་ཨརྒྷཾ་ཨཱཧཱུཾ། ཨོཾ་པཱདྱཾ་ཨཱཧཱུཾ། ཨོཾ་བཛྲ་པུཥྤེ་ཨཱཧཱུཾ་སོགས་མ་རྒྱུད་སྤྱི་འགྲོ་ལྟར་སྔགས་དང་ཕྱག་རྒྱ་ཏིང་ངེ་འཛིན་གསུམ་ལྡན་གྱིས་
བྱིན་གྱིས་བརླབ། དེ་ཡང་ཀཾ་ནི་ཀ་པཱ་ལའི་མིང་ཡིག་དང་པོ་ཐིག་ལེས་བརྒྱན་པ་སྟེ། མིང་ཡིག་དང་པོ་ནི་མིང་བརྔས་བཞག་ཙམ་གྱི་དོན་དང། ཐིག་ལེས་བརྒྱན་པ་ནི་རང་བཞིན་གྱིས་མེད་པ་སྟེ། སྟོང་པའི་ངང་ལས་མཆོད་པ་དང་
ནང་མཆོད་སོགས་བསྐྱེད་པ་ནི་སྟོང་པ་རྟེན་འབྱུང་དུ་ཤར་བ་དང། མིང་ཡིག་ཐིག་ལེས་བརྒྱན་པ་ནི་རྟེན་འབྱུང་གི་དོན་སྟོང་པར་ཤར་བ་སོགས་ཤེས་རབ་སྙིང་པོ་ལས། གཟུགས་སྟོང་པའོ། །སྟོང་པ་ཉིད་གཟུགས་སོ། །ཞེས་སོགས་
གསུངས་པ་དང། འཇུག་པ་ལས་ཀྱང། དངོས་པོ་སྟོང་པ་གཟུགས་བརྙན་ལ་སོགས་པ། །ཚོགས་ལ་ལྟོས་རྣམས་མ་གྲགས་པ་ཡང་མིན། །ཇི་ལྟར་དེར་ནི་གཟུགས་བརྙན་སོགས་སྟོང་ལས། །ཤེས་པ་དེ་ཡི་རྣམ་པ་སྐྱེ་འགྱུར་ལྟར། །དེ་བཞིན་
དངོས་པོ་ཐམས་ཅད་སྟོང་ན་ཡང། །སྟོང་ཉིད་དག་ལས་རབ་ཏུ་སྐྱེ་བར་འགྱུར། །ཞེས་དང། གཞན་ཡང་རིགས་ཚོགས་དང་བཞི་བརྒྱ་པ་སོགས་འཕགས་པ་ཡབ་སྲས་ཀྱི་གཞུང་རྣམས་ལས་མང་དུ་གསུངས་པ་ལྟར་དབུམ་པའི་ལྟ་བའི་ཟབ་གནད་ཁྱད་
པར་ཅན་གྱི་གནང་སྟོན་པ་ཡིན་ནོ། །དེར་མ་ཟད་སྟོང་པའི་ངང་ལས་དཀྱིལ་འཁོར་གྱི་འཁོར་ལོ་བསྐྱེད་པ་དང། དཀྱིལ་འཁོར་གྱི་འཁོར་ལོ་སྟོང་པར་བསྡུས་པའང་ཟབ་མོའི་གནད་དེ་ལྟ་བུར་གོ་དགོས་ཤིང། དེ་ལྟར་ཡང་ཡང་བསྒོམས་པས་མཐར་

[025B] སྒྱུ་མའི་ལྷ་སྐུ་འོད་གསལ་དུ་འཇུག་པ་དང། ཡང་དོན་གྱི་ལྷན་སྐྱེས་ལས་དག་པའི་ལྷ་སྐུར་བཞེངས་པ་དང། དེ་གཉིས་ཟུང་དུ་འཇུག་པའི་སློབ་པ་དང་མི་སློབ་པའི་
ལམ་འབྲས་ཀྱི་ཡོན་ཏན་ཁྱད་པར་ཅན་དེ་རྣམས་ཀྱང་སྔར་གྱི་དེ་ལྟ་བུའི་ཉམས་ལེན་གོང་ནས་གོང་དུ་ཁྱད་ཞུགས་པར་སོང་བའི་ལག་རྗེས་ཉིད་ཡིན་པས། དེ་ལྟ་བུའི་ཟབ་ཅིང་གསང་བའི་གནད་འདི་དག་ཁོང་དུ་ཆུད་པར་བྱ་དགོས་སོ། །དེ་
ནས་རང་གི་སྙིང་ག་ནས་མཆོད་ལྷ་སྤྲོས་ཏེ། ཨོཾ་ཨཱརྱ་ཏཱ་རེ་སོགས་ཀྱིས་བྱིན་གྱིས་བརླབས་པའི་མཆོད་པ་ལས་བླང་སྟེ་བདག་ཉིད་ལྷར་བསྐྱེད་པ་ལ་ཕུལ་བས་དབང་པོ་སོ་སོའི་ཡུལ་དུ་བདེ་ཆེན་བསྐྱེད་ཅིང། དེ་ལས་གཙོ་སེམས་བདེ་བའི་ངོ་བོར་གྱུང་བ་
དང། བློས་འཆུན་ན་དེས་སྟོང་ཉིད་ངེས་པ་སོགས་མཆོད་པའི་ངོ་བོ་ཁྱད་པར་ཅན་རྒྱུད་ལ་འཁྲུངས་པར་བསམ། སླར་ཡང་རང་གི་སྙིང་གནས་ལྷ་མོ་རོ་རྡོ་རྗེ་མ་སྤྲོས་ཏེ། ཨོཾ་ཨཱརྱ་ཏཱ་རེ་ས་པ་རི་ཝཱ་ར་ཨོཾ་ཨཱཧཱུཾ་ཞེས་བསྒྲུབས་པའི་ནང་མཆོད་ཀྱི་བདུད་རྩི་ནས་
བཅུས་ཏེ་ཕུལ་བས་མཆོད་པའི་ངོ་བོ་བདེ་སྟོང་གི་ཡེ་ཤེས་སྐྱེས་པར་བསམ། དེ་ལྟར་བདག་བསྐྱེད་ཀྱི་ལྷ་ལ་མཆོད་པ་ངེས་པར་དུ་འབུལ་དགོས་ཏེ། དེ་མེད་ན་འབྲས་བུ་སངས་རྒྱས་ཀྱི་སའི་ཡོངས་དག་བཞི་ལས་ལོངས་སྤྱོད་ཡོངས་སུ་དག་པ་དང་རྣམ་པ་མཐུན་
པའི་ལམ་བསྡོམ་དུ་མེད་པར་འགྱུར་བའི་ཕྱིར་རོ། །གཉིས་པ་བསྟོད་པ་ནི། རང་གི་སྙིང་ག་ནས་བསྟོད་པའི་ལྷ་མོ་རྒྱན་ཡོད་ལ་ཕྱག་མཚན་མེད་པ་དཔག་ཏུ་མེད་པ་སྤྲོས་ཏེ་ཐལ་མོ་སྦྱར་ཞིང་གུས་པས་འདུད་པས། བདག་གིས་ཚེ་རབས་སྔོན་ནས་བསྒྲུབས་
[026A]༄༅། །པའི་ལྷ། །ཞེས་སོགས་ཀྱིས་གསང་བ་གསུམ་གྱི་ཡོན་ཏན་བརྗོད་ཅིང་བསྟོད་པས། བསྟོད་པའི་ངོ་བོ་བདེ་སྟོང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་བསམ། མཆོད་ཅིང་བསྟོད་པའི་ལྷ་མོ་རྣམས་ཀྱང་སྙིང་གའི་
ས་བོན་ལ་བསྡུའོ། །གཉིས་པ་ནི། གསུང་ལས། ལྷའི་སྐུ་སྣང་ལ་རང་བཞིན་མེད་པ་སྣང་སྟོང་དབྱེར་མེད་ལ་ཇི་ཙམ་གནས་པར་འཇོག་དགོས་ཏེ། བསྐྱེད་རིམ་གྱི་གཙོ་བོ་ཡིན་པས་གལ་ཆེ་ལ་ཞེས་གསུངས་པ་ལྟར། མཚམས་འདིར་
དེ་མ་ཐག་བཟླས་པ་ལ་མི་འཇུག་པར་རགས་པ་དང་ཕྲ་བའི་བསྐྱེད་རིམ་བསྒྲུབ་པ་ལ་གནད་དུ་བསྣུན་ཞིང། བསྒོམས་པས་སྐྱོ་བ་ན་བཟླས་པ་ལ་འཇུག་པ་ཡིན་ནོ། །དེ་ཡང་ཐོག་མར་བསྐྱེད་རིམ་རགས་པ་བསྒོམས་ནས་དེ་མཐར་ཕྱིན་པ་ན་
བསྐྱེད་རིམ་ཕྲ་མོ་ལ་འཇུག་རགས་པ་བསྒོམ་པའང་དཔྱད་སྒོམ་ལ་བརྟེན་ནས་གསལ་སྣང་བསྒྲུབ་པ་དང། འཇོག་སྒོམ་ལ་བརྟེན་ནས་གནས་ཆ་འདྲེན་པ། དངོས་དེ་ངའོ་སྙམ་པའི་ང་རྒྱལ་ལ་འཇོག་པ། དེ་ཡང་རང་བཞིན་མེད་པའི་ཟབ་
གསལ་གཉིས་ཚོགས་ལ་བསླབ་པ། བྱིང་ན་སྟེང་གི་ཕྲ་ཐིག་དང་རྒོད་ན་འོག་གི་ཕྲ་ཐིག་ལ་འཇོག་པ་རྣམས་ལ་མྱོང་བ་གནད་དུ་འདོན་དགོས་པ་ཉེ་ཟིན་ལས་གསུངས་ཤིང། བསྐྱེད་རིམ་གྱི་གཞུང་ཆེན་མོ་དག་ལས་ཀྱང་དེ་བཞིན་དུ་གསུངས་པ་
དགོངས་པ་གཅིག་ཏུ་གནས། དེ་དག་གི་ཉམས་མྱོང་འདོན་ལུགས་ལག་ལེན་དམར་བཅང་དུ་དགོད་ན། ཞི་གནས་ཐོབ་པ་སྔོན་དུ་སོང་བ་ཡིན་ན་བསྐྱེད་རིམ་གྱི་གསལ་སྣང་དང་གནས་ཆ་དཀའ་ཚེགས་མེད་པར་འགྲུབ་ཀྱང། དེ་ལྟར་སྔོན་དུ་མ་སོང་

[026B] དེ་ཡང་བསྐྱེད་རིམ་རགས་པ་ལ་བརྟེན་ནས་སྔོན་དུ་ཞི་གནས་རྗེས་མཐུན་པ་བསྒྲུབ། དེ་རྗེས་བསྐྱེད་རིམ་ཕྲ་མོ་ལ་བརྟེན་ནས་ཞི་གནས་མཚན་ཉིད་པ་བསྒྲུབ་དགོས། བསྒྲུབ་ཚུལ་དམིགས་རྟེན་གྱི་
ཁྱད་པར་ཙམ་ལས། སྐྱོང་ཚུལ་དངོས་དབུས་མཐའ་ལས། ཉེས་པ་ལྔ་སྤོང་འདུ་བྱེད་བརྒྱད། །བསྟེན་པའི་རྒྱུ་ལས་བྱུང་བའོ། །ཞེས་གསུངས་པ་ལྟར་ལམ་འཁྲིད་ཞི་གནས་ཀྱི་སྐབས་ནས་ཇི་ལྟར་འབྱུང་བ་ལྟར་འདིར་ངེས་པར་བླངས་ནས་སྐྱོང་དགོས་
ཤིང༑ དེང་སྐབས་ལྷའི་རྣལ་འབྱོར་བསྒོམ་པ་ཕལ་ཆེར་བཟླས་པ་ཙམ་ལ་སྐྱབས་སུ་རེ་བ་ལས། ང་རྒྱལ་དང་གསལ་སྣང་ལ་ཉམས་མྱོང་འདོན་པ་གཙོ་བོར་མི་བྱེད་ཅིང། འགའ་ཞིག་གིས་ཉམས་མྱོང་འདོན་པ་ལ་ཞུགས་ཁུལ་བགྱིས་ཀྱང་
བསྐྱེད་རིམ་གྱི་འདིའི་ཐད་རང་དུ་གང་གསུངས་ཀྱིས་ཆོག་པར་བྱས་ཏེ་དམིགས་རྣམ་སྐྱོང་ཁུལ་བྱེད་པ་ལས། ལམ་འཁྲིད་ཀྱི་ཟབ་གནད་འདིར་སྦྱར་དགོས་པ་མ་ཤེས་པས་བསྐྱེད་རིམ་རགས་པ་ཙམ་ལ་མྱོང་བ་ཐོན་པའང་ཉིན་མོའི་སྐར་མ་ལྟར་གྱུར་
བར་ཟད་དོ། །ལམ་ཁྲིད་ཀྱི་ཞི་གནས་བསྒོམ་ཚུལ་ནི་འཇམ་མགོན་ཙོང་ཁ་པ་ཆེན་པོས། དབུས་མཐའ། ཉ་ནས། ཀུན་བཏུས། སྒོ་མ་རིམ་སོགས་འཕགས་ཡུལ་གྱི་གཞུང་ཆེན་མོ་རྣམས་ལས་གསུངས་པའི་ཏིང་ངེ་འཛིན་བསྒྲུབ་ཚུལ་གྱི་གནད་རྣམས་
གུང་བསྒྲིགས་ནས་ལག་ལེན་དུ་འཁྱེར་ཚུལ་སྟོན་པའི་མན་ངག་ཟབ་མོ་བླ་ན་མེད་པ་ཡིན་པས་འདི་ནས་གསུངས་པ་ལྟར་བསྒྲུབ་ན་གཞུང་ཆེན་མོ་དང་མཐུན་པའི་ཏིང་ངེ་འཛིན་ཚད་ལྡན་སྐྱེ་ལ། དེ་ཡང་སྐྱེ་སླ་ཞིང་མྱུར་བའི་ཁྱད་ཆོས་གཞན་དང་གཞན་ལས་ཁྱད་

[027A]༄༅། །པར་དུ་འཕགས་པའི་ཟབ་གནད་ཐུན་མོང་མ་ཡིན་པ་དང་ལྡན་པ་ཉིད་དོ། །དེའི་ཕྱིར་མདོ་སྔགས་གང་གི་སྐབས་སུའང་ཏིང་ངེ་འཛིན་རྣམ་དེ་གཅིག་བསྒྲུབ་པར་འདོད་ན་འདི་ཉིད་ལ་ངེས་པར་བརྟེན་དགོས་ཤིང། དེ་ལྟར་མ་
ཡིན་པར་ཟབ་ཟབ་མོར་གྲགས་པའི་འུད་ཆེའི་གདམས་ངག་ཉུང་ཉུང་རེ་ལ་མཆོག་ཏུ་བརློམ་ནས་མི་ཚེ་ཧྲིལ་པོར་བརྩོན་པས་ཞུགས་ཀྱང་གོལ་སར་མ་ཤོར་པའི་ཏིང་ངེ་འཛིན་སྐྱོན་མེད་སྐྱེ་བ་སྲིད་མཐའ་ཙམ་མོ། །དེ་ལྟ་བུའི་བསྒྲུབ་ཚུལ་ཁྱད་
འཕགས་ལུང་རིགས་ཀྱི་རྒྱབ་རྟེན་དང་བཅས་པ་ཞིབ་པར་བྱང་ཆུབ་ལམ་གྱི་རིམ་པ་ཆེ་འབྲིང་སོགས་ལས་བཙལ་བར་བྱ་ཡི། འདིར་ཐམས་ཅད་འགོད་པར་མི་ལང་ལ། འོན་ཀྱང་གནད་ཀྱི་སྙིང་པོ་ཙམ་བསྐྱེད་རིམ་དང་སྦྲགས་ནས་འཆད་
པར་བྱེད་ན། ཏིང་ངེ་འཛིན་མ་བསྒོམ་པའི་སྔ་རོལ་ཏུ་ཏིང་ངེ་འཛིན་ལ་འཇུག་ཏུ་མི་སྟེར་བའི་ལེ་ལོ་ཉེས་པ་ཡིན་པས་དེའི་གཉེན་པོར་འདུ་བྱེད་བརྒྱད་ལས་ཏིང་ངེ་འཛིན་གྱི་ཡོན་ཏན་སྒོ་ཀུན་ནས་བསམ་སྟེ་དད་པ་བསྐྱེད། དེ་ལས་དོན་གཉེར་གྱི་
འདུན་པ་དང། དེ་ལས་རྩོལ་བའི་བརྩོན་འགྲུས་དང། དེ་ལས་རྩོལ་བའི་འབྲས་བུ་ཤིན་སྦྱངས་སྐྱེ་ཞིང། དེས་ལེ་ལོ་རྩ་བ་ནས་ལྡོག་པར་བྱེད། ལས་དང་པོ་པར་དེ་ལྟ་བུའི་ཤིན་སྦྱངས་མེད་ཀྱང་དད་པ་དང་འདུན་པ་སོགས་ཀྱིས་ལྡོག་དགོས་ལ་
དེ་ལ་ཏིང་ངེ་འཛིན་གྱི་ཡོན་ཏན་ལམ་རིམ་ཆེ་འབྲིང་སོགས་ལས་གསུངས་པ་ལྟར་སྒོ་དུ་མ་ནས་བསམ་སྟེ་སྤྲོ་བ་བསྐྱེད་པ་གནད་ཆེ། དེ་ལྟ་བུའི་ལེ་ལོ་ལྡོག་ནས་ཏིང་ངེ་འཛིན་ལ་འཇུག་པའི་ཚེ་གདམས་ངག་བརྗེད་པ་ཉེས་པ་ཡིན་པས་དེའི་གཉེན་པོར་དྲན་པ་

[027B] གདམས་ངག་ནི་འདིར་དམིགས་རྟེན་དང། བརྗེད་པ་ནི་འཛིན་སྐྱོང་གྱི་དཔེ་ཆ་བློ་ཡུལ་ནས་བརྗེད་པ་ལྟ་བུ་མ་ཡིན་པར་དམིགས་རྟེན་དྲན་པའི་སྒོ་ནས་ཤོར་བ་ལ་བྱ་དགོས། དམིགས་རྟེན་ཡང་ཐུན་མོང་བའི་སྐབས་མཁས་པའི་དམིགས་པ། ཁྱབ་པའི་དམིགས་པ། སྤྱད་པ་
རྣམ་སྦྱོང་གི་དམིགས་པ། ཉོན་མོངས་རྣམ་སྦྱོང་གི་དམིགས་པ་སོགས་མང་དུ་གསུངས་ཤིང། ལྷག་པར་སངས་རྒྱས་རྗེས་སུ་དྲན་བྱེར་ཐུབ་དབང་གི་སྐུ་ལ་དམིགས་པ་སོགས་དང། དགའ་ལྡན་ཕྱག་རྒྱ་ཆེན་པོ་ལས་སེམས་གངས་རིག་ལ་དམིགས་པ་གསུངས་མོད། བསྐྱེད་རིམ་གྱི་སྐབས་
འདིར་ནི་ལྷ་སྐུ་ཉིད་ལ་དམིགས་རྟེན་དུ་བྱ་དགོས། དས་ན་དམིགས་རྟེན་འཚོལ་བ་ལ་རང་རྗེ་བཙུན་མར་གསལ་བའི་དབུའི་གཙུག་ཏོར་ནས་པད་ཟླའི་གདན་གྱི་བར་འདི་ནི་འདི་ལྟ་བུའོ་སྙམ་དུ་རྣམ་པ་རེ་རེ་ནས་དཔྱོད་པའི་དཔྱད་སྒོམ་དང། ཡང་པད་ཟླ་ནས་ཡར་དབུའི་གཙུག་ཏོར་བར་
དེ་བཞིན་དུ་བྱ་བ་སྟེ་དེ་ལྟར་དཔྱད་སྒོམ་ལན་ཁ་ཡར་བྱས་པས། ལས་དང་པོ་པར་སྐུའི་རྣམ་པ་ཆ་ཐམས་ཅད་ནས་གསལ་བའི་གསལ་སྣང་ཐོན་དཀའ་ཡང། དབུ་དང་ཕྱག་ཞབས། སྐུའི་དབྱིབས་བྱིངས་སོགས་ཆ་ཕྱེད་ཙམ་བློ་ཡུལ་དུ་ཤར་ན་དམིགས་རྟེན་རྙེད་པ་ཡིན་
པས་ནེ་ལས་གསལ་དུ་མི་རེ་བར་དེགས་ཆོག་ཤེས་བྱས་ནས་དྲན་པའི་འཛིན་སྟངས་དམ་སྤྲིང་ངེ་བས་ཐུ་རེ་བཟུང་སྟེ་བྱིང་རྒོད་ཀྱི་དབང་དུ་མ་ཤོར་བར་རྩེ་གཅིག་ཏུ་འཇོག་པའི་འཇོག་སྒོམ་ལ་བརྟེན་ནས་གནས་ཆ་བསྒྲུབ། ཡང་མི་གསལ་བར་སོང་ན་སྐུའི་ཆ་གང་གསལ་བ་བཟུང་ཞིང། དེ་ཡང་མི་
གསལ་ན་གོང་ལྟར་དཔྱད་སྒོམ་གྱིས་གསལ་ཆ་འདོན། གསལ་བ་ན་འཇོག་སྡོམ་གྱིས་གནས་ཆ་བསྒྲུབ་པ་སྟེ་དེ་ལྟར་སྤེལ་མར་བསྐྱང། དེ་ལྟར་བསྒོམ་པའི་ཚེ་བྱིང་རྒོད་གཉིས་ཉེས་པ་ཡིན་པས་དེའི་གཉེན་པོར་ཤེས་བཞིན་བསྐྱེད་པ་སྟེ། དེ་ཡང་བྱིང་རྒོད་སྐྱེས་མ་ཐག་

[028A]༄༅། །ཤེས་བཞིན་གྱིས་རིག་པར་བྱས་ཏེ་སྤོང་བ་ཡིན་ཞིང། དེ་ལ་དེ་དག་གི་མཚན་ཉིད་ཤེས་པ་གལ་ཆེ་བས། རྒོད་པ་ནི་སེམས་འདོད་ཆགས་ཀྱི་ཡུལ་ལ་འཕྲོ་བ་སྟེ། དེ་ཡང་དམིགས་རྟེན་མ་ཤོར་བར་འཕྲོ་བ་
རྒོད་པ་ཕྲ་མོ་དང། ཤོར་ནས་འཕྲོ་བ་རྒོད་པ་རགས་པ་ཡིན་ནོ། །ཡང་ཞེ་སྡང་དང་གཏི་མུག་གི་ཡུལ་ལ་འཕྲོ་བ་སོགས་རྒོད་པ་མིན་ཡང་འཕྲོ་བ་ཡིན་པས་ཏིང་ངེ་འཛིན་ལ་བར་དུ་གཅོད་ནའང་དེ་ལྟར་འཕྲོ་བ་ནི་ཆེས་ཉུང་བས་རྒོད་པ་ཉིད་གཙོ་
བོར་གསུངས་སོ། །ལུས་སེམས་ལྕི་ཞིང་དམིགས་པ་མི་གསལ་ལ་གཉིད་བྲོ་བའི་རྣམ་པ་ལྟ་བུ་འབྱུང་བ་ནི་རྨུགས་པ་དང། དམིགས་རྟེན་ལ་གསལ་ཆ་དང་གནས་ཆ་ཡོད་ཀྱང་དྭངས་ཆ་མེད་པ་སེམས་ལ་མུན་པ་བབས་པ་ལྟ་བུ་ནི་བྱིང་པ་རགས་པ་དང། །
གསལ་ཆ་དང་གནས་ཆ་དང་དྭངས་ཆ་སོགས་ཡོད་ཀྱང་འཛིན་སྟངས་དམ་སྤྲིང་ངེ་བ་མེད་པས་ལྷོད་ཤིག་གེ་བ་ལྟ་བུ་ནི་བྱིང་བ་ཕྲ་མོར་ཤོར་བ་ཡིན་ལ། དེ་ལྟར་རྒོད་པ་ཕྲ་རགས་དང་བྱིང་རྨུགས་རགས་པ་རྣམས་རྟོགས་སླ་ཡང། བྱིང་པ་ཕྲ་མོ་ནི་ཤིན་ཏུ་
རྟོགས་པར་དཀའ་བས་འཇམ་མགོན་བླ་མའི་ལེགས་བཤད་དང་མ་མཇལ་བའི་སྒོམ་ཆེན་མང་པོ་ཞིག་གིས་འདི་ལ་གནས་ཆ་དང་གསལ་ཆ་ཡོད་པས་སྒོམ་སྐྱོན་མེད་དུ་འཁྲུལ་པ་དང། སྣ་བུག་གི་རླུང་གི་རྒྱུ་བའང་ཆད་པས་རྫོགས་རིམ་གྱི་རླུང་དབུ་
མར་ཐིམས་པ་དང་ཡང་ནོར་བ་ཆེས་མང་ངོ། །དེ་ལྟར་བྱིང་བ་ཕྲ་མོར་ཤོར་ན་ནི་བརྗེད་ངས་རྗེ་ཆེ་ཇེ་ཆེར་འགྱུར་བ་དང། ཆོས་རབ་ཏུ་རྣམ་འབྱེད་ཀྱི་ཤེས་རབ་རྟུལ་དུ་རྟུལ་དུ་སོང་ནས་ཚེ་ཕྱི་མ་ལྟ་ཅི། ཚེ་འདི་ཉིད་རང་ལའང་དྲན་ཤེས་ཅུང་ཟད་ཡོད་པ་དེ་ཡང་ཉམས་

[028B] །དེས་ན་ཤེས་བཞིན་གྱི་རྟོག་པ་སྤྱང་པོས་བྱིང་རྒོད་གང་དུ་ཤོར་སྐབས་དང་སྐབས་སུ་ལེགས་པར་བརྟགས་ནས་
གང་དུ་ཤོར་བ་དེའི་གཉེན་པོ་ལ་འཇུག་པ་དེ་འཕྲལ་ཉིད་དུ་བྱ་དགོས་སོ། །དེའི་འོག་ཏུ་བྱིང་རྒོད་གང་རུང་བྱུང་བའི་ཚེ་ན་གཉེན་པོ་མངོན་པར་འདུ་མི་བྱེད་པ་ཉེས་པ་ཡིན་པས་དེའི་གཉེན་པོར་གཉེན་པོ་མངོན་པར་འདུ་བྱེད་པའི་འདུ་བྱེད་སེམས་པ་
བསྟེན་དགོས། དེ་ལྟར་འདུ་བྱེད་སེམས་པས་གཉེན་པོ་ཇི་ལྟར་འདུ་བྱ་བ་ནི། རྒོད་པ་ཕྲ་མོ་བྱུང་ན་འཛིན་སྟངས་ཅུང་ཟད་གྲིམས་པའི་སྐྱོན་ཡིན་པས་ཐུན་དང་དམིགས་པ་གཏོང་མི་དགོས་པར་འཛིན་སྟངས་ཅུང་ཟད་ལྷོད་ཙམ་ལྷོད་ཙམ་གྱིས་སྐྱོང་
དེ་ལྟར་བགྱིས་ཀྱང་རྒོད་པ་མི་ཆོད་ན་ཅུང་རགས་པ་ཡིན་པས་རེ་ཞིག་ཐུན་མ་བཏང་བར་དམིགས་པ་བཏང་སྟེ་རྒོད་པ་ནི་སེམས་འཕང་མཐོ་བས་བྱུང་བ་ཡིན་པས་སེམས་ཞུམ་པའི་དམིགས་པ་བསྟེན་དགོས་ལ། དེ་ནི་སྐྱེས་བུ་ཆུང་འབྲིང་ལས་
བྱུང་བ་ལྟར་གྱི་མི་རྟག་པ་དང་སྡུག་བསྔལ་བའི་དམིགས་པ་ཡང་ཡང་བསམ་ན་སེམས་ཞུམ་པར་འགྱུར་བས་རྒོད་པ་ཆོད་ལ། དེས་ཀྱང་མཆོད་ན་རྒོད་པ་བཙན་ཐབས་སུ་གཅོད་པའི་གདམས་ངག་དང། དབུགས་འབྱུང་རྡུབ་ལ་དམིགས་པ་དང། འདི་
གའི་ཕྲ་ཐིག་བསྒོམ་པ་སོགས་བྱ་དགོས། རྒོད་པ་ཆོད་པ་ན་རྩ་བའི་དམིགས་རྟེན་ལ་འཇུག་དེ་ལྟར་བགྱིས་ཀྱང་མི་ཆོད་པའི་རྒོད་པ་བྱུང་ན་རྒོད་པ་ཤིན་ཏུ་རགས་པ་ཡིན་པས་ཨུ་ཚུགས་མི་བྱ་བར་རེ་ཞིག་ཐུན་བཏང་སྟེང་ལ་བསོས་ནས་སླར་འཇུག་པར་བྱ་

[029A]༄༅། །དགོས༑ ཡང་སེམས་དམིགས་པ་ལ་གཏོད་པའི་ཚེ་ན་གསལ་ཆ་དང་གནས་ཆ་ཡོད་ཀྱང་གསལ་ཆའི་ངར་མེད་པའི་འཛིན་སྟངས་ལྷོད་ཤིག་ཤིག་པ་བྱུང་ན་བྱིང་བ་ཕྲ་མོ་ཡིན་ལ། བྱིང་བ་ཕྲ་མོ་ནི་འཛིན་སྟངས་ཅུང་ཟད་ལྷོད་པས་བྱུང་བ་ཡིན་པས་དམིགས་པ་དང་
ཐུན་གཏོང་མི་དགོས་པར་འཛིན་སྟངས་གྲིམས་ཙམ་གྲིམས་ཙམ་གྱིས་སྐྱོང། དེས་ཀྱང་བྱིང་བ་མཆོད་ན་ཅུང་རགས་པ་ཡིན་པས་ཐུན་མ་བཏང་བར་རེ་ཞིག་དམིགས་པ་བཏང་སྟེ། བྱིང་བ་ནི་སེམས་ཞུམ་པས་བྱུང་བ་ཡིན་པས་སེམས་གཟེངས་བསྟོད་པའི་ཐབས་བྱ་དགོས་ལ། དེ་ནི་དལ་
འབྱོར་དོན་ཆེན་རྙེད་དཀའ་ཐོབ་ཚུལ་དང། སྐྱབས་ཡུལ་གྱི་ཡོན་ཏན་ཁྱད་པར་ཅན་དྲན་པ། སེམས་བསྐྱེད་ཀྱི་ཕན་ཡོན་དྲན་པ། ཏིང་ངེ་འཛིན་གྱི་ཡོན་ཏན་དྲན་པ་རྣམས་བྱ། དེས་ཀྱང་མཆོད་ན་བྱིང་བ་བཙན་ཐབས་སུ་གཅོད་པའི་གདམས་ངག་རླུང་སེམས་ནམ་མཁའ་དང་བསྲེ་བའི་
མན་ངག་དང། འདི་གའི་ཕྲ་ཐིག་བསྒོམ་པ་རྣམས་ཉམས་སུ་ལེན། བྱིང་བ་ཆོད་པ་ནས་རྩ་བའི་དམིགས་རྟེན་ལ་འཇུག་དེ་ལྟར་བགྱིས་ཀྱང་མཆོད་ན་བྱིང་བ་ཤིན་ཏུ་རགས་པ་ཡིན་པས་རེ་ཞིག་ཐུན་བཏང་སྟེ་ཁམས་གསེང་བ་དང། སྣང་བ་གསལ་པོ་དང། རྒྱང་རིང་པོའི་རི་
འགོ་མཐོན་པོར་བལྟ་བ་སོགས་བྱའོ། །དེ་དག་གིས་བྱིང་བ་ཆོད་པས། བྱིང་བ་ཆོད་པ་ན་ཐུན་ལ་འཇུག་པར་བྱ། དེ་ལྟར་འཕྲོ་རྒོད་ཕྲ་རགས་དང་བྱིང་བ་རགས་པ་རྣམས་ངོ་ཆོད་སླ་ཡང། བྱིང་བ་ཕྲ་མོ་ནི་ཤིན་ཏུ་ངོ་ཆོད་དཀའ་བས་ཉམས་མྱོང་ལ་བཀར་
སྟེ་ལེགས་པར་བརྟག་དགོས། དེ་ཡང་ཏིང་ངེ་འཛིན་སྐྱོན་མེད་དང་བྱིང་བ་ཕྲ་མོ་གཉིས་ཀྱི་བར་གསལ་ཆའི་ངར་ཡོད་མེད་ཀྱི་ཁྱད་པར་ཙམ་ལས་མེད་ཅིང། གསལ་ཆའི་ངར་ཐོན་པ་ཞེས་པ་ཡུལ་དམིགས་རྟེན་གྱི་གསལ་ཆ་ལས་དང་པོ་པ་ལ་

[029B] འདིའི་གསལ་ཆ་ཞེས་པ་ནི་ཡུལ་ཅན་སེམས་ཀྱི་གསལ་ཆ་ལ་བྱེད་དགོས་ཏེ། ལམ་རིམ་ཆེན་མོ་ལས། སྒོམ་རིམ་པར་པ་ལས་ཀྱང། དེ་ནས་བྱིང་བ་ཞི་བར་བྱས་
ནས་ཅི་ནས་ཀྱང་དམིགས་པ་དེ་ཉིད་སེམས་ཀྱིས་ཤིན་ཏུ་གསལ་བར་མཐོང་བར་འགྱུར་བ་དེ་ལྟར་བྱའོ། །ཞེས་གསུངས་སོ། །སེམས་ཀྱིས་གསལ་བར་མཐོང་བ་ཞེས་གསུངས་པས་ཡུལ་གསལ་བ་ཙམ་ལ་མི་ཟེར་གྱི་བློའི་འཛིན་སྟངས་
ཤིན་ཏུ་གསལ་ཞིང་དམ་པ་ལ་ཟེར་བ་ཡིན་ནོ། །ཞེས་གསུངས་པ་ལྟར་དམིགས་རྟེན་གྱི་གསལ་ཆ་ཐོན་མིན་ཇི་ལྟར་ཡང་ཡུལ་ཅན་གྱི་སེམས་གསལ་ཆའི་ངར་དང་ལྡན་པའི་འཛིན་སྟངས་དམ་སྤྲིང་ངེ་བ་ཉིད་མ་ཤོར་བར་བྱ་བ་ནི་གནད་ཀྱི་དོན་
པོ་ཡིན་ནོ། །དེ་ཡང་འཛིན་སྟངས་འདི་ཙམ་ལྷོད་ན་བྱིང་བ་སྐྱེ་བར་འདུག་སྙམ་པ་ལས་ཅུང་ཟད་བསྒྲིམ། འདི་ཙམ་བསྒྲིམ་ན་རྒོད་པ་སྐྱེ་བར་འདུག་སྙམ་པ་ལས་ཅུང་ཟད་ལྷོད། དེ་ལྟར་བྱིང་རྒོད་དུ་མ་ཤོར་བའི་གྲིམས་ལྷོད་ཀྱི་མཚམས་རན་པ་
ནས་གནས་ཆ་འཚོལ། གནས་ཆ་བྱུང་རེས་ཀྱིས་བྱིང་ཟོན་བྱས་ཏེ་གསལ་ཆའི་ངར་འདོན། གསལ་ཆ་བྱུང་རེས་ཀྱིས་རྒོད་ཟོན་བྱས་ཏེ་གནས་ཆ་བཙལ། དེ་ལྟར་བྱིང་རྒོད་ཕྲ་མོ་ཙམ་གྱི་འང་དབང་དུ་མ་ཤོར་བའི་གསལ་ཆའི་ངར་དང་ལྡན་པའི་གནས་ཆ་
བརྟན་པོ་བསྒྲུབ་པ་ལ་གཅིག་ཏུ་འགྲུས་པར་བྱའོ། །མདོར་ན་རྒོད་པར་མ་ཤོར་ན་འཛིན་སྟངས་གང་གྲིམས་པ་ཉིད་ལེགས་པ་ཡིན་ནོ། །དེ་ལྟར་མིན་པར་འཛིན་སྟངས་ལྷོད་ན་བྱིང་ཕྲར་ཤོར་བ་མ་ཤེས་པར་གནས་ཆ་མྱུར་པོར་སྐྱེས་པ་མཐོང་ནས་གློད་

[030A]༄༅། །རབ་ལ་སྒོམ་རབ་ཅེས་རྒྱབ་སྣོན་དུའང་ས་ར་ཧ་དང་མ་གཅིག་གི་གསུང་དྲངས་ཏེ་གློད་པ་གཙོ་བོར་བྱས་ནས་སྒོམ་པར་བྱེད་པ་དེ་དག་ནི་མི་ཚེ་ཧྲིལ་པོར་བྱིང་བ་བསྒོམས་ཏེ་ཟབ་དོན་བསྒོམ་པར་
བརློམས་ཀྱང་དལ་འབྱོར་སྟོང་ལོག་ཏུ་ཤོར་བ་ཆེས་མང་ངོ། །འདི་དག་ནི་འཇམ་མགོན་ཙོང་ཁ་པ་ཆེན་པོའི་ལེགས་བཤད་བླ་ན་མེད་པ་དང་མཇལ་བའི་སྐལ་བས་ཕོངས་པས་ཤིན་ཏུ་ཕངས་པ་ཡིན་ནོ། །དེ་ལྟར་
སྐྱོང་ཚུལ་གྱི་གནད་ལ་མཁས་པར་བྱས་ཏེ་ངང་པོ་ཉིད་ནས་གནས་ཆ་རིང་པོར་མི་འཇོག་པར་སེམས་དམིགས་པ་ལ་བཞག་ཙམ་བཞག་ཙམ་གྱི་ངང་ནས་འཕྲོ་བཅད་དེ་ཡུན་ཐུང་ལ་གྲངས་མང་བ་བྱ། དེ་ལྟར་བསྐྱངས་པས་
ནམ་ཞིག་ན་དམིགས་རྟེན་ལ་རང་ཤུགས་ཀྱིས་གནས་པའི་ཉམས་ཤེར་བས། དེ་དུས་གནས་ཆ་ཅུང་ཟད་ཡུན་བསྲིང་ལུགས་ཤེས་པར་བྱས་ཏེ་བསྐྱང་ན་གནས་ཆ་བཟང་པོ་མྱུར་པོར་སྐྱེ་བར་འགྱུར་རོ། །དེ་
ལྟར་བསྐྱངས་པས་བྱིང་རྒོད་དང་བྲལ་བའི་གནས་ཆ་རྙེད་པ་ན་ཤེས་བཞིན་གྱི་རྩོལ་བ་མང་པོ་བྱས་ན་གནས་ཆ་ལ་གནོད་པས་སྐབས་དེར་གཉེན་པོ་མངོན་པར་འདུ་བྱེད་པ་ཉེས་པ་ཡིན་པས་དེའི་སྐབས་སུ་ཤེས་
བཞིན་གྱི་རྩོལ་བ་མི་བྱེད་པར་གློད་ནས་འཇོག་པའི་འདུ་བྱེད་བཏང་སྙོམས་བསྟེན་དགོས་སོ༑ །ས་ར་ཧ་དང་མ་གཅིག་གིས་གློད་ཅེས་གསུངས་བའང་མཚམས་འདིར་ཤེས་བཞིན་གྱི་རྩོལ་བ་གློད་པའི་དོན་ཏེ། དྲན་

[030B] །དེ་ལྟ་བུའི་སྒོ་ནས་བསྐྱངས་པས་ལམ་འཁྲིད་ལས་གསུངས་པ་ལྟར་སེམས་གནས་པ་དགུ་རིམ་གྱིས་ཐོབ་ནས་ཞི་གནས་རྗེས་མཐུན་པ་ཐོབ་ཅིང། རགས་པའི་ལྷ་སྐུའི་སྤྱན་དཀར་ནག་ཚུན་
ཆད་ཀྱང་མ་འདྲེས་པའི་གསལ་སྣང་དང། བྱིང་རྒོད་མེད་པའི་གནས་ཆ་བརྟན་པོར་ཉིན་ཞག་གི་དྲུག་ཆ་འཁྱོད་པ་བྱུང་ན་བསྐྱེད་རིམ་རགས་པའི་གསལ་སྣང་ལ་བརྟན་པ་ཐོབ་པ་ཡིན་ནོ། །ཞི་གནས་བསྒྲུབ་ཚུལ་ཙམ་ལ་དེས་ཆོག་ཀྱང། བསྐྱེད་རིམ་གྱི་
སྐབས་འདིར་ངོ་སྐལ་གྱི་སྒྲིབ་པ་ཐ་མལ་གྱི་སྣང་ཞེན་གཉིས་ཀྱི་གཉེན་པོ་སོ་སོ་ནས་བསྒྲུབ་དགོས་པས་གསལ་སྣང་ལ་བརྟན་པ་ཐོབ་ན་ཐ་མལ་བའི་སྣང་བའི་གཉེན་པོ་ཙམ་ཐོབ་ཀྱང། ཐ་མལ་གྱི་ཞོན་པའི་གཉེན་པོར་མི་འགྱུར་བས། ཐ་མལ་པའི་ཞེན་
པའི་གཉེན་པོར་ལྷའི་ང་རྒྱལ་ལ་བརྟན་པ་ཐོབ་པ་དགོས་པས་དེས་ན་ང་རྒྱལ་ཟུར་དུ་བསྒྲུབ་དགོས། དེ་ཡང་དང་པོ་གསལ་སྣང་བསྒྲུབ་པའི་སྐབས་ཉིད་ནས་བསྒྲུབ་པ་ལེགས་ལ། ལས་དང་པོ་པས་གསལ་སྣང་དང་ང་རྒྱལ་སོ་སོར་མ་བསྒྲུབ་ན་མཉམ་པོར་
བསྒྲུབ་མི་ནུས་པས་རེས་འཇོག་ཏུ་བསྒྲུབ་པར་བྱ། སྒྲུབ་ལུགས་ཇི་ལྟར་བྱ་དགོས་སྙམ་ན། ང་ཉིད་སྤངས་རྟོགས་ཀྱི་ཡོན་ཏན་རྣམ་པ་ཐམས་ཅད་དང་ལྡན་པའི་རྗེ་བཙུན་མ་འཕགས་མ་སྒྲོལ་མ་དངོས་དེ་ངའོ་སྙམ་པའི་ང་རྒྱལ་དུ་ཁྱུར་གྱིས་འགྲོ་བ་ཞིག་
དགོས་ལ། དེ་ཡང་གདགས་གཞི་ཐ་མལ་པའི་ཕུང་སོགས་ལ་བཏགས་པའི་ང་འདི་ཉིད་འཕགས་མ་དངོས་ཡིན་སྙམ་པར་བྱ་བ་མིན་ཅིང། དེ་ལྟར་བགྱིས་ཀྱང་དེ་ལྟ་བུའི་ང་རྒྱལ་སྐྱེ་མི་སྲིད། དེས་ན་འདིར་གདགས་གཞི་སྤོ་དགོས་པ་བླ་མའི་
[031A]༄༅། །གསུང་གི་བདུད་རྩིའི་མན་ངག་ཁྱད་པར་ཅན་ཡིན་པས། གདགས་གཞི་ཐ་མལ་པའི་ཕུང་ཁམས་སོགས་སྔར་ཆོས་སྐུའི་ལམ་འཁྱེར་གྱི་སྐབས་སྟོང་སྦྱངས་བྱས་ཟིན་པས་འདིར་རང་གི་ཡིད་ངོར་མི་སྣང་བ་དགོས་ཀྱང། རང་
རེར་ལྡོག་ཏུ་མེད་པར་སྣང་བ་འདི་སྔར་སྟོང་སྦྱངས་ལེགས་པར་མ་སོང་བའི་རང་རྟགས་ཉིད་ཡིན་ནོ། །གུང་ཐང་འཇམ་པའི་དབྱངས་ལ་གྲུབ་དབང་ཀློང་རྡོལ་བླ་མས། སྟོང་སྦྱངས་བྱེད་པ་འདི་དགོས་པ་གང་ཡིན་ཞེས་གསུངས་པས། གུང་ཐང་
པས། ཡེ་ཤེས་ཀྱི་ཚེགས་བསགས་པ་ཡིན་ཞེས་ཞུས་པར། དེ་ཡང་ཡིན་མོད། སྟོང་སྦྱངས་འདི་ལེགས་པར་མ་བྱས་ན་ཐ་མལ་གྱི་སྣང་ཞེན་འདིའི་ཁ་ཡ་མི་ཆོད་ཅེས་གསུངས་པ་རྗེས་སུ་རྗེ་གུང་ཐང་པ་ཨ་མདོར་ཕེབས་ནས་ཀྱང་ར་སྟོད་བླ་མའི་གསུང་
འདི་ཚིག་གཅིག་ཡིན་ཡང་བརྗེད་དུ་ཕངས་པ་ཞིག་ཡོད་ཅེས་གསུང་ཆོས་སུ་ཡང་ཡང་གསུངས་པ་ལྟར་ཐ་མལ་གྱི་སྣང་ཞེན་སྦྱོང་བ་ལ་སྟོང་སྦྱངས་ནན་ཏན་དུ་བྱེད་པ་ཉིད་གལ་ཆེའོ། །དེ་ལྟར་གདགས་གཞི་ཐ་མལ་པའི་ཕུང་ཁམས་དང། དེ་ལ་
བཏགས་པའི་ང་སོགས་རང་གི་ཡིད་ངོར་གཏན་མེད་དུ་སྟོང་སྦྱངས་བྱས་ནས་རང་རྒྱུད་ལ་འབྱུང་འགྱུར་གྱི་རྗེ་བཙུན་མའི་ཆོས་ལོངས་སྤྲུལ་གསུམ་གྱི་གོ་འཕང་རིམ་གྱིས་མངོན་དུ་བྱས་ཏེ། དམ་ཡེ་དབྱེར་མེད་དུ་གྱུར་པའི་སྐུ་དང། དེའི་ཚོགས་པ་ན་ཡོད་
པའི་ཕུང་སོགས་ཚོགས་པ་གདགས་གཞིར་བྱས་ནས་དེ་ལ་ངའོ་སྙམ་དུ་ང་རྒྱལ་བཟུང། དེ་ལྟ་བུའི་གདགས་གཞི་ལ་བཏགས་པའི་ང་དེ་ནི་རྗེ་བཙུན་འཕགས་མ་སྐུ་གསུམ་གྱི་བདག་ཉིད་ལས་གཞན་དུ་མེད་པ་རིགས་པས་ཀྱང་བསྒྲུབ་པར་ནུས་སོ། །

[031B] །དེ་ལྟ་བུའི་ཐབས་མཁས་ཀྱི་རིགས་འཕྲུལ་བླ་ན་མེད་པས་འབྲས་
དུས་ཀྱི་རྗེ་བཙུན་མ་དངོས་དེ་བའོ་སྙམ་པའི་ང་རྒྱལ་སྐྱེས་ན་དེ་ལ་འཇོག་སྒོམ་བྱེད། ཡང་ང་རྒྱལ་ཤོར་ན་གོང་བཞིན་དཔྱད་སྒོམ་གྱིས་ང་རྒྱལ་བསྐྱེད་ནས་དེ་ལ་འཇོག་པ་སྤེལ་མར་བྱ་ཞིང། དྲན་ཤེས་ཀྱིས་སྐྱོང་ཚུལ། བྱིང་རྒོད་གཅོད་ལུགས་སོགས་གོང་
གི་གསལ་སྣང་གི་སྐབས་ལྟར་ཤེས་པར་བྱའོ། །དེ་ལྟར་བསྐྱངས་པས་ང་རྒྱལ་བརྟན་པོར་བྱིང་རྒོད་ཀྱིས་མཆོད་པར་ཉིན་ཞག་གི་དྲུག་ཆ་འཁྱོང་ཐུབ་པ་བྱུང་ན་ང་རྒྱལ་ལ་བརྟན་པ་ཐོབ་པ་ཡིན་ནོ། །དེ་ལྟ་བུའི་ང་རྒྱལ་དང་གསལ་སྨང་སོ་སོར་བསྒྲུབ་ནས་
བརྟན་པ་ཐོབ་པ་ན་རང་ཉིད་འཕགས་མའི་སྐུའི་གསལ་སྣང་སྤྱན་དཀར་ནག་དང་སྐུའི་རྒྱན་སོགས་ཀྱང་མ་འདྲེས་པར་གསལ་བར་གདགས་གཞི་བྱས་ནས་དེ་ལ་འབྲས་དུས་ཀྱི་འཕགས་མ་དངོས་དེ་ངའོ་སྙམ་པའི་ང་རྒྱལ་གཉིས་ཟུང་དུ་འབྲེལ་བར་བྱིང་རྒོད་
མེད་པར་ཉིན་ཞག་གི་དྲུག་ཆ་འཁྱོང་ཐུབ་པ་བྱུང་ན་བསྐྱེད་རིམ་རགས་པ་ལ་བརྟན་པ་ཐོབ་པ་ཡིན་ནོ། །དེ་ཙམ་ན་བསྐྱེད་རིམ་རགས་པས་ཐ་མལ་གྱི་སྣང་ཞེན་འགོག་ནུས་ཤིང། དེ་ཡང་བསྐྱེད་རིམ་གྱིས་ཐ་མལ་གྱི་སྣང་ཞེན་གྱི་གཉེན་པོ་བྱེད་ཅེས་པ་
ས་བོན་རྩ་བ་ནས་སྤོང་བ་ལ་མི་བྱ་བར་ཐུན་དེའི་རིང་ཐ་མལ་བྱི་སྣང་ཞེན་ཡིད་ངོར་འགོག་ནུས་པ་ལ་བྱེད་པ་ཡིན་ནོ། །ཐ་མལ་གྱི་སྣང་ཞེན་ཅེས་པའང་བདེན་གྲུབ་ཀྱི་སྣང་ཞེན་ལ་ཐ་མལ་གྱི་སྣང་ཞེན་དུ་བྱེད་པ་དང། ཕུང་པོ་དང་ཁམས་དང་སྐྱེ་མཆེད་ལ་རང་ག་བར་

[032A]༄༅། །སྣང་ཞིང་ཞེན་པའི་ཐ་མལ་གྱི་སྣང་ཞེན་གཉིས་ལས། སྔ་མ་ནི་ཉན་རང་འཕགས་པ་རྣམས་ཀྱིས་ཀྱང་འགོག་ནུས་པས་སྔགས་ཀྱི་ཐུན་མོང་མ་ཡིན་པའི་སྤང་བྱ་ནི་ཕྱི་མ་ཉིད་ཡིན་ནོ། །དེ་སྤོང་བ་ལ་གནས་དང་ལུས་དང་ལོངས་སྤྱོད་
རྣམས་ལ་ཁྱད་པར་ཅན་གྱི་གསལ་སྣང་དང་ང་རྒྱལ་སྒྲུབ་པར་བྱེད་པ་ཡིན་ནོ། །དེའི་ཕྱིར་གོང་དུ་བཤད་པ་ལྟར་གྱི་དག་པའི་རྟེན་དང་བརྟེན་པའི་གསལ་སྣང་གིས་དེ་འདྲའི་ཐ་མལ་གྱི་སྣང་བ་འགོག་པ་དང། ང་རྒྱལ་བརྟན་ངོས་དེ་འདྲའི་ཐ་མལ་གྱི་
ཞེན་པ་འགོག་པར་བྱེད་པ་ནི་བསྐྱེད་རིམ་གྱི་དགོས་པའི་གཙོ་བོ་ཉིད་དུ་རིག་བར་བྱའོ། །དེ་ལྟར་གསལ་སྣང་དང་ང་རྒྱལ་ལ་བརྟན་པ་རྙེད་པ་ཙམ་གྱིས་ཀྱང་མི་ཆོག་པར་གོང་དུ་རྒྱ་ཆེར་སྨྲས་པ་ལྟར་བདེན་འཛིན་གྱི་སྣང་ཞེན་བཟློག་པ་དང་
བསྐྱེད་རིམ་འཁོར་བའི་གཉེན་པོར་འགྲོ་བ་ལ་རང་བཞིན་གྱིས་མེད་པའི་འཛིན་སྟངས་ཤུགས་དྲག་སྒྱེང་དགོས་པས། སྣང་ཕྱོགས་ལྷའི་འཁོར་ལོའི་ང་རྒྱལ་དང་གསལ་སྣང་བརྟན་པོའི་ངང་ནས་སྟོང་ཕྱོགས་སྤྱིར་ཆོས་ཐམས་ཅད་རང་བཞིན་གྱིས་
མེད་པ་དང། ལྷག་པར་རང་གིས་བསྒོམས་པའི་ལྷ་སྐུ་རྟོག་པས་ཕར་བཏགས་ཙམ་ལས་རང་ངོས་ནས་གྲུབ་པའི་རང་བཞིན་རྡུལ་ཙམ་ཡང་མེད་པ་ལ་ངེས་པ་ཤུགས་ཅན་བསྐྱེད་ནས་ཟབ་གསལ་གཉིས་ཚོགས་ལ་འཇོག་པ་ནི་བློ་གཅིག་གི་
སྟེང་དུ་ཐབས་ཤེས་ཟུང་འབྲེལ་དང། ཚོགས་གཉིས་ཟུང་འབྲེལ་གྱིས་ཆོས་གཟུགས་ཀྱི་སྐུ་གཉིས་ཀྱི་རྒྱུ་ཅིག་ཅར་དུ་བསྒྲུབ་པའི་བསྐྱེད་རིམ་གྱི་ཟབ་གནད་ཁྱད་པར་ཅན་ཡིན་ནོ། །དེ་ལྟར་ཡང་སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ལས་

[032B] །སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། །དེ་དང་རྣམ་པ་འགལ་བར་འགྱུར་བའི་སེམས། །འདི་ནི་མངོན་སུམ་ཉིད་དུ་རྟོགས་པར་འགྱུར། །ཟབ་ཅིང་རྒྱ་ཆེ་བ་ཡི་བདག་ཉིད་ཅན། །གང་ཡིན་དེར་ནི་ཀུན་རྟོག་སྣང་མི་
འགྱུར། །ཞེས་གསུངས་པ་ལྟར་རོ། །དེ་ལྟར་བསྐྱེད་རིམ་རགས་པ་དྲན་པ་གཅིག་པའི་རྣལ་འབྱོར་ལ་ལོབས་ནས་ཕྲ་བ་རྟོག་པའི་རྣལ་འབྱོར་ལ་འཇུག་པར་བྱ་སྟེ། དེ་ཡང་རགས་པ་ལ་བརྟེན་ནས་ཞི་གནས་རྗེས་མཐུན་པ་ཙམ་ཐོབ་པས་ཞི་གནས་
མཚན་ཉིད་པ་བསྒྲུབ་པའི་ཆེད་དུ་བསྐྱེད་རིམ་ཕྲ་མོ་ལ་འཇུག་པ་ཡིན་ནོ། །དེ་ཡང་འོག་ནས་འབྱུང་བ་ལྟར་གྱི་ཕྲ་ཐིག་ལ་ཚིག་དྲིལ་བྱེད་པའམ། ཡང་ན་ལུས་དཀྱིལ་གྱི་ཕྲ་བའི་ལྷ་སྐུ་ལ་དམིགས་པ་གཏད་དེ་བྱིང་རྒོད་དང་བྲལ་བར་སྐྱོང་ཚུལ་སྔར་
བཞིན་བྱས་པས་ཕྲ་བའི་ལྷ་སྐུའི་སྤྱན་དཀར་ནག་ཚུན་ཆད་མ་འདྲེས་པའི་གསལ་སྣང་བརྟན་པོ་ལ་ཉིན་ཞག་གི་དྲུག་ཆ་འཁྱོང་བ་སོགས་བྱུང་བ་ན་ཕྲ་མོའི་རྣལ་འབྱོར་ཐོབ་ཅིང། དེ་ལྟ་བུའི་རྣལ་འབྱོར་ལ་བརྟེན་ནས་ལུས་སེམས་ཤིན་སྦྱང་ཀྱི་བདེ་
བ་ཐོབ་པའི་རྗེས་སུ་ཤིན་སྤྱངས་མི་གཡོ་བ་ཐོབ་པ་ན་གོང་མའི་སས་བསྡུས་ཀྱི་ཡོན་ཏན་བསམ་གཏན་དང་པོའི་ཉེར་བསྔོགས་མི་ལྕོགས་མེད་ཀྱིས་བསྡུས་པའི་ཞི་གནས་མཚན་ཉིད་པ་ཐོབ་པ་སྟེ་གཞུང་ཆེན་མོ་དག་དང། ལམ་རིམ་ལས་ཇི་ལྟར་གསུངས་
པ་ལྟར་རོ། །ཡང་བསྐྱེད་རིམ་རགས་པ་མཐར་ཕྱིན་ནས་ཕྲ་མོ་ལ་མི་སློབ་པར་རྫོགས་རིམ་ལ་ཞུགས་ཏེ་རྫོགས་རིམ་གྱི་ཕྲ་ཐིག་དམིགས་རྟེན་དུ་བྱས་ནས་བསྒོམས་པས་ཕྲ་མོའི་རྣལ་འབྱོར་དང། ཞི་གནས་མཚན་ཉིད་པ། རྫོགས་རིམ་རྣམས་

[033A]༄༅། །དཀྱུས་གཅིག་ཏུ་བསྒྲུབ་ཅིང་བསྐྱེད་པའང་ཡོད་དེ། རགས་པ་མཐར་ཕྱིན་ནས་རྫོགས་རིམ་ལ་འཇུག་ཏུ་རུང་བ་བསྐྱེད་རིམ་གྱི་གཞུང་ཆེན་མོ་དག་ལས་མང་དུ་གསུངས། དེ་ལྟ་བུའི་རིམ་གཉིས་ཀྱི་རྣལ་འབྱོར་ལ་
གནས་སྐབས་བཞིར་ཕྱེས་ནས་གསུངས་ཏེ། ལས་དང་པོ་པའི་གནས་སྐབས་དང། ཡེ་ཤེས་ཅུང་ཟད་བབས་པ་དང། ཡེ་ཤེས་ལ་དབང་ཅུང་ཟད་ཐོབ་པ་དང། ཡེ་ཤེས་ལ་དབང་ཡང་དག་པར་ཐོབ་པའི་གནས་སྐབས་བཞི་སྟེ། བསྐྱེད་རིམ་
བསྒོམ་པ་ནས་རགས་པའི་ལྷ་སྐུའི་སྤྱན་དཀར་ནག་ཚུན་གྱི་གསལ་སྣང་ཅིག་ཅར་དུ་མ་འདྲེས་པར་འཆར་མ་ནུས་པའི་བར་ནི་གནས་སྐབས་དང་པོ་ནི། དེ་ནས་རགས་པའི་ལྷ་སྐུའི་གསལ་སྣང་ཅིག་ཅར་དུ་འཆར་ནུས་ཀྱང། ཕྲ་བ་ལུས་དཀྱིལ་གྱི་ལྷ་ཚོགས་
རྣམས་ཀྱི་གསལ་སྣང་ཅིག་ཅར་དུ་མ་ཐོན་པའི་བར་ནི་གནས་སྐབས་གཉིས་པ་དང། ཕྲ་བ་ལུས་དཀྱིལ་གྱི་ལྷའི་སྤྱན་དཀར་ནག་ཚུན་ཆད་ཀྱི་གསལ་སྣང་ཅིག་ཅར་དུ་འགྲུབ་པ་ནི་གནས་སྐབས་གསུམ་པ་དང། གནས་སྐབས་བཞི་པ་ནི་རྫོགས་
རིམ་གྱི་རྟོགས་པ་མཐོན་པོར་སོང་བའི་སྐབས་ཡིན་པར་གསུངས་སོ། །གསུམ་པ་གསུང་གིས་ཆོས་འཁོར་བསྐོར་བ་དང་མཐུན་པར་བཟླས་པ་བྱ་བ་ལ་བཞི། མཚམས་སྦྱར། བཟླས་པའི་དམིགས་པ། བཟླས་པ་དངོས། བཟླས་པའི་ཚད་དོ། །
དང་པོ་ནི། གསུང་ལས། མ་ཐུབ་ན་བཟླས་པ་ལ་འཇུག་པ་ནི། ཞེས་གསུངས་ཏེ། བསྐྱེད་རིམ་ཕྲ་རགས་བསྒོམས་པས་ངལ་བ་ན་བཟླས་པ་ལ་འཇུག་པའི་དོན་ནོ། །གཉིས་པ་ལ་གཉིས། ལུས་དཀྱིལ་བསྒོམ་པ་དང། བཟླས་པའི་དམིགས་པ་

[033B] །དང་པོ་ལ་གསུམ། རྒྱས་པ། འབྲིང་པོ། བསྡུས་པའོ། །དང་པོ་ནི། གསུང་ལས། རྒྱས་པར་ན་དམིགས་པ་འདི་ལྟར་ཞེས་པ་ནས། རང་འདྲ་སོ་གཉིས་ཀྱིས་བསྐོར་བ་བཅས་གསལ་གདབ། ཅེས་པའི་བར་ཏེ། དེ་ཡང་སྤྱིར་ལུས་དཀྱིལ་
ཞེས་པ་ལུས་ལ་ལྷ་བཀོད་པ་ཙམ་གྱིས་ལུས་དཀྱིལ་དུ་མི་འགྱུར་བར། སྒྲུབ་གཞི་རང་གི་ལུས་ཀྱི་ཆ་ཤས་ལས་བསྐྱེད་པ་ཞིག་དགོས་པས། འདིར་སྒྲུབ་གཞི་གཞུང་དུ་གསལ་བ་མི་སྣང་ཡང་འཁོར་ལོ་གང་དུ་ལྷ་གང་བསྐྱེད་རྒྱུའི་འཁོར་ལོ་
དེ་དང་དེའི་རྩ་ཁམས་ལས་བསྐྱེད་པ་སྟེ། རང་རྗེ་བཙུན་མར་གསལ་བའི་སྐུ་ལས་ཀྱི་དབུས་གཞུང་ཤིང་གི་ཚུལ་དུ་རྩ་དབུ་མ་རོ་རྐྱང་གསུམ་འཁོར་ལོ་ལྔ་དང་བཅས་པ་གསལ་གདབ། རྩའི་ཁ་དོག་རྫོགས་རིམ་གྱི་གཞུང་ལས་གསུངས་པ་སྤྱི་
འགྲོ་ལྟར་གྱི་ཁ་དོག་ལྔ་ལྡན་ནམ། ཡང་ན་ཚང་མ་ཁ་དོག་དཀར་ལ་དམར་མདངས་ཆགས་པ་ཉིད་དུ་བསམ་ཆོག་པར་ཉེ་ཟིན་ལས་གསུངས། དེ་ལྟ་བུའི་སྤྱི་བོའི་རྩ་འཁོར་གྱི་དབུས་སུ་དེའི་རྩ་ཁམས་ཀྱི་ངོ་བོ་ཏཱཾ་ཡིག་དཀར་པོ་ཞིག་བསྐྱེད་པ་དེ་ཡོངས་
སུ་གྱུར་པ་ལས་རྩ་འཁོར་གྱི་ལྟེ་བར་རྗེ་བཙུན་མ་དཀར་མོ། མཐའ་སྐོར་གྱི་རྩ་འདབ་སོ་གཉིས་ཀྱི་ནང་སྣེ་རྣམས་སུ་རང་འདྲ་རྗེ་བཙུན་མ་དཀར་མོ་རེ་རེ་སྟེ་རྗེ་བཙུན་མ་དཀར་མོ་གཙོ་འཁོར་སོ་གསུམ་དུ་གྱུར་བ་ལ་ང་རྒྱལ་དང་གསལ་སྣང་བྱ་
སྤྱིར་རྩ་འཁོར་གྱེས་ཚུལ་དབུ་མ་ལས་བཞི་དང། དེ་ལས་རེ་རེ་གྱེས་པའི་བརྒྱད་དང། དེ་ལས་རེ་རེ་གྱེས་པའི་བཅུ་དྲུག་སོགས་གྱེས་པར་མོས་དགོས་ཀྱང། འདིར་རྩ་འདབ་མང་ཉུང་གི་ཁྱད་པར་མེད་པར་ཐམས་ཅད་ཀྱི་རྩ་བ་དབུ་མ་ལ་ཟུག་

[034A]༄༅། །པ་ཉིད་དུ་བྱ་དགོས་པར་བདག་ཅག་གི་རྩ་བའི་བླ་མ་སྒོ་མང་མཁན་ཟུར་རྡོ་རྗེ་འཆང་དོན་གྱི་སླད་དུ་མཚན་ནས་སྨོས་ཏེ་མཚན་བརྗོད་པར་དཀའ་བ་མཁྱེན་རབ་བསྟན་པ་ཆོས་འཕེལ་དཔལ་བཟང་པོའི་ཞལ་སྔ་ནས་མན་
ངག་གི་གསུང་བཤད་དུ་ཡང་ཡང་སྩལ་བ་ལྟར་བསམ་དགོས། དེ་བཞིན་དུ་མགྲིན་པའི་རྩ་འཁོར་གྱི་དབུས་སུ་དེའི་རྩ་ཁམས་ཀྱི་ངོ་བོ་ཏཱཾ་ཡིག་དམར་པོ་ལས་རྗེ་བཙུན་མ་དམར་མོ་གཙོ་འཁོར་བཅུ་བདུན་དང། སྙིང་གའི་རྩ་འཁོར་གྱི་དབུས་
སུ་དེའི་རྩ་ཁམས་ཀྱི་ངོ་བོ་ཏཱཾ་ཡིག་སྔོན་པོ་ལས་རྗེ་བཙུན་མ་སྔོན་མོ་གཙོ་འཁོར་དགུ་དང། ལྟེ་བའི་རྩ་འཁོར་གྱི་དབུས་སུ་དེའི་རྩ་ཁམས་ཀྱི་ངོ་བོ་ཏཱཾ་སེར་པོ་ལས་རྗེ་བཙུན་མ་སེར་མོ་གཙོ་འཁོར་རེ་ལྔ། གསང་གནས་ཀྱི་རྩ་འཁོར་་ཡི་
དབུས་སུ་དེའི་རྩ་ཁམས་ཀྱི་ངོ་བོ་ཏཱཾ་ལྗང་གུ་ལས་རྗེ་བཙུན་མ་ལྗང་གུ་གཙོ་འཁོར་སོ་གསུམ་བཅས་གསལ་བཏབ་སྟེ་དེ་རྣམས་རང་གི་ལུས་ཀྱི་ཆ་ཤས་དེ་དང་དེ་ལས་གྲུབ་པའོ་སྙམ་པ་དང། རྗེ་བཙུན་འཕགས་མ་དངོས་སོ་སྙམ་པའི་ང་རྒྱལ་
དང་གསལ་སྣང་ཅི་ཐོན་བྱ། སྙིང་གའི་རྩ་འཁོར་ནི་མཁའ་སྤྱོད་དང། མགྲིན་གསང་གི་རྩ་འཁོར་གཉིས་ནི་ས་སྤྱོད་དང། སྤྱི་ལྟེའི་རྩ་འཁོར་གཉིས་ནི་ས་འོག་ན་སྤྱོད་པའི་གནས་དངོས་དང། རྗེ་བཙུན་མ་རྣམས་ཀྱང་གནས་གསུམ་གྱི་རྣལ་
འབྱོར་མ་དེ་དང་དེ་དངོས་སུ་མོས་དགོས། དེ་ལྟར་བྱས་པས་དེ་དང་དེའི་རྩ་རླུང་ཐིག་ལེ་རྣམས་བྱིན་གྱིས་བརླབས་ནས་རླུང་ནང་དུ་འདུ་སླ་ཞིང། གནས་གསུམ་གྱི་མཁའ་འགྲོ་མ་རྣམས་དེར་བཞུགས་ནས་བྱིན་གྱིས་བརླབ་པའི་དགོས་པ་

[034B] །དེ་ཡང་ཕྱི་དཀྱིལ་ལས་ལུས་དཀྱིལ་བསྒོམ་པ་ཟབ་པ་དང། དེ་ལའང་ཕུང་སོགས་རགས་པ་ལྷར་བསྒོམས་པའི་ལུས་དཀྱིལ་ལས་ཕྲ་བའི་རྩ་ཁམས་ལྷར་བསྒོམས་པའི་ལུས་དཀྱིལ་ཟབ་ཅིང། དེ་ལའང་རྩའི་ཕྱི་སྣེ་ལ་
བསྒོམས་པ་ལས་ནང་སྣེར་བསྒོམས་པ་རླུང་སེམས་དབུ་མར་བསྡུ་བ་ལ་མཆོག་ཏུ་ཟབ་པར་གསུངས་པས། འདི་ལྟ་བུའི་ལུས་དཀྱིལ་ནི་ལུས་ཀྱི་བསྒོམ་ཚུལ་གྱི་ཟབ་གནད་མཐར་ཐུག་པ་ཉིད་དོ། །གཉིས་པ་འབྲིང་པོ་ནི། གསུང་ལས། དེ་
ཙམ་མི་སྤྲོ་ན་མ་ཏི་སཱ་རས་ཁོ་མོ་འི་ངག་ལྟར་བཀོད་པའི་སྒྲུབ་ཐབས་ལས་འབྱུང་བ་ལྟར་གྱི་ལྷ་བཅོ་ལྔའམ་ཞེས་གསུངས་ཏེ་གྲུབ་མཆོག་བསྟན་པའི་རྒྱལ་མཚན་གྱི་གསུང་གི་སྒྲུབ་ཐབས་ཉིད་ལས་ཤེས་པར་བྱའོ། །གསུམ་བ་བསྡུས་པ་
ནི༑ གསུང་ལས། བསྡུ་ན་སྤྱི་བོར་སྤྱན་མ་དཀར་མོ་ཞེས་པ་ནས། སྣ་ཚོགས་སྒྲོལ་མ་ལྗང་གུ་རྣམས་གསལ་གདབ། ཅེས་པའི་བར་གསུངས་ཏེ། གནས་དེ་དག་ཏུ་སྒྲུབ་གཞི་ལུས་ཀྱི་ཕུང་སོགས་ལྔའི་ངོ་བོ་སྒྲོལ་མ་རིགས་ལྔར་བསྐྱེད་པ་ཡིན་ནོ། །
གཉིས་པ་བཟླས་དམིགས་དངོས་ལ་གཉིས། ལུས་དཀྱིལ་རྒྱས་པའི་དབང་དུ་བྱས་པ་དང། འབྲིང་བསྡུས་ཀྱི་དབང་དུ་བྱས་པའོ། །དང་པོ་ལ་གསུམ། སྙིང་གར་སྔགས་འཁོར་དགོད་པ། དོན་གཉིས་ཀྱི་དམིགས་པ་སྤྱིར་བྱ་བ། དཀྱིལ་འཁོར་རྒྱལ་
མཆོག་གི་ཉམས་ལེན་དང་འབྲེལ་བར་གཞན་དོན་གྱི་དམིགས་པ་སྒོས་སུ་བྱ་བའོ། །དང་པོ་ནི། གསུང་ལས། སྔ་མ་ལྟར་ན་སྙིང་ག་ཆོས་ཀྱི་འཁོར་ལོའི་ཞེས་པ་ནས། བསྐོར་བར་བསམ་ཞེས་པའི་བར་ཏེ། རང་གི་སྙིང་གའི་རྗེ་བཙུན་

[035A]༄༅། །མ་སྔོན་མོའི་ཐུགས་ཀར་ཟླ་བའི་དཀྱིལ་འཁོར་མན་ཤེལ་གྱི་མཎྜལ་ཁ་སྦུབ་པ་ལྟ་བུའི་དབུས་སུ། གཞུང་ལས་ཏཱཾ་ཡིག་ཧཱུཾ་གིས་མཚན་པ་ཞེས་གསུངས་ཀྱང། བླ་མ་རྡོ་རྗེ་འཆང་གི་ཕྱག་བཞེས་ཧཱུཾ་ཏཱཾ་
གྱིས་མཚན་པར་མཛད་པར་གསུངས་པས་དེ་གཉིས་གང་བདེ་བྱ་རུང་ངམ་སྙམ། དེའི་མདུན་ནས་བརྩམས་ཏེ་གཡོན་སྐོར་དུ་ཡི་གེ་བཅུ་པའི་སྤགས་ཕྲེང་མ་རྒད་ཞུན་མའི་ཕྲེང་བ་བསྒྲིགས་པ་ལྟ་བུས་བསྐོར་བ། ཡི་གེ་རྣམས་
ལངས་སྟབས་རང་སྒྲ་སྒྲོག་བཞིན་པར་བསམ། གཉིས་པ་ལ་རང་དོན་དང་གཞན་དོན་གྱི་དམིགས་སྐོར་གཉིས་ལས། དང་པོ་ནི། གསུང་ལས། འཁོར་ལོ་ལྔའི་ལྷ་དང་ཞེས་པ་ནས་རྒྱུད་བྱིན་གྱིས་བརླབ་པར་བསམ། ཞེས་
པའི་བར་ཏེ། ལུས་དཀྱིལ་གྱི་ལྷ་བརྒྱ་ང་བདུན་གྱི་སྐུའི་ཆ་ཐམས་ཅད་དང་ཡི་གེ་བཅུ་དང་ཏཱཾ་དང་ཧཱུཾ་གི་ནཱ་ད་ལས་འོད་ཟེར་ཉི་མ་འབུམ་ཕྲག་ཅིག་ཅར་ཤར་བ་ལྟ་བུ་སྔགས་རྒྱས་ཀྱི་ཞིང་རབ་འབྱམས་ཁྱབ་པར་འཕྲོས་པའི་འོད་ཟེར་ལ་ལའི་
སྣེ་ལས་མཆོད་པའི་ལྷ་མོ་དཔག་ཏུ་མེད་པ་བྱུང་སྟེ་རྒྱལ་བ་སྲས་བཅས་ཐམས་ཅད་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཉེས་པར་བྱས། འོད་ཟེར་ལ་ལའི་སྣེ་མོ་སྐུ་ལ་ཕོག་པས་ཐུགས་རྒྱུད་བསྐུལ་ཏེ་དེ་དག་གི་སྐུ་གསུང་
ཐུགས་ཡོན་ཏན་ཕྲིན་ལས་ཀྱི་བྱིན་རླབས་རྣམས་རིམ་པ་བཞིན་དུ་སྒྲོལ་མ་རིགས་ལྔའི་ལུས་དཀྱིལ་དང་བཅས་པའི་སྐུ་དང། ཏཱ་རེའི་སྔགས་དང། ས་བོན་ཏཱཾ་ཡིག་དང། རིན་པོ་ཆེའི་རྒྱན་བརྒྱད་དང། ཕྱག་མཚན་ཨུཏྤ་ལའི་རྣམ་

[035B] གཉིས་པ་གཞན་དོན་གྱི་དམིགས་སྐོར་ནི། གསུང་ལས། ཡང་འོད་ཟེར་འཕྲོས་ཞེས་པ་
ནས། རང་ལ་ཐིམ་པར་བསམ། ཞེས་པའི་བར་ཏེ། ལྷ་སྔགས་ས་བོན་ལས་འོད་ཟེར་སྔར་ལྟར་འཕྲོས་ཏེ་རིགས་དྲུག་གི་སེམས་ཅན་ཐམས་ཅད་ལ་ཕོག་པས་གསེར་འགྱུར་གྱི་རྩིས་རེག་པ་ཙམ་གྱིས་ལྕགས་གསེར་དུ་བསྒྱུར་བ་ལྟར་སེམས་ཅན་དེ་
རྣམས་ཀྱི་སྒྲིབ་པ་མཐའ་དག་འོད་གསལ་དུ་དག་སྟེ། སེམས་རྟོག་མེད་ཆོས་སྐུ་དང། ལུས་ཟག་མེད་ལོངས་སྐུ་སྒྲོལ་མའི་རྣམ་པར་སངས་རྒྱས་པར་བསམ། ཡང་བདུད་རྩི་འོད་ཟེར་དང་བཅས་པའམ། བདུད་རྩི་རྐྱང་པ་ཆུའི་ཟེགས་མ་འཐོར་བ་
བཞིན་དུ་འཕྲོས་ཏེ་དེ་དག་གི་ལུས་ལ་ཐིམ་པ་དང་ཁར་སོང་བ་སོགས་ཀྱི་རྐྱེན་གྱིས་སངས་རྒྱས་པར་བསམ་པ་དང། ཡང་འཕགས་མའི་སྐུ་སེམས་ཅན་གྱི་གྲངས་དང་མཉམ་པ་འཕྲོས། སེམས་ཅན་སོ་སོའི་མདུན་དུ་བྱོན་ཏེ་ཕྱག་གཡས་པའི་སོར་རྩེ་
ལས་བདུད་རྩིའི་རྒྱུན་འབེབས་པ་དང། མཆོག་སྦྱིན་གྱི་ཕྱག་རྒྱ་མིག་ལ་སྟོན་པ་དང། ཕྱག་རྒྱ་དེ་ཉིད་སྐྱབས་སྤྱིན་དུ་བསྒྱུར་ཏེ་སྤྱི་བོ་ལ་བྱིལ་བྱིལ་མཛད་པ་དང། ཞབས་གཡས་པའི་མཐིལ་ནས་བདུད་རྩི་འབེབ་པ་དང། ཞབས་སྤྱི་བོ་ལ་རེག་པ་དང་
ཞལ་གྱིས་ཆོས་སྟོན་པ་དང། འོད་ཟེར་གྱིས་བྱིན་གྱིས་རློབ་པ་དང། སྤྱི་བོར་བྱོན་ཏེ་དབང་བསྐུར་བ་དང། རང་འྡྲའམ་འཕགས་མ་དེ་དག་སེམས་ཅན་རང་རང་གི་ལུས་ལ་ཐིམ་པ་སོགས་དམིགས་པའི་འཕྲུལ་འདེགས་དུ་མ་རྒྱ་བསྐྱེད་པ་
[036A]༄༅། །པྱ། དེ་ཡང་འོད་ཟེར་བདུད་རྩི་སྐུ་གསུམ་གྱིས་འོད་གསལ་སྒྱུ་ལུས་ཟུང་འཇུག་གསུམ་དང། ཆོས་ལོངས་སྤྲུལ་གསུམ། འགྲོན་དོན་བྱེད་པས་དེ་དག་གི་མཛད་པ་མཚོན་པ་ཡིན་པས། མངོན་རྟོགས་རྒྱན་དུ་སངས་
རྒྱས་ཀྱི་ཕྲིན་ལས་གསུངས་པ་དེ་འགྲེལ་པ་སོ་སོས་ཆོས་སྐུ་དང། སྤྲུལ་སྐུ། སྐུ་བཞི་ཀའི་ཡིན་པར་བཤད་པ་རྣམས་ཐམས་ཅད་ཉམས་ལེན་དུ་འཁྱེར་ཤེས་པར་བྱ་ཞིང། གཞན་ཡང་འཇུག་པ་ལས། ཐུབ་དབང་དུས་གཅིག་ཁོ་ནར་
དེའི་རྒྱུ་མཐུན། །ཞེས་སོགས་ལྟར་གྱི་འབྲས་བུའི་སའི་ཡོན་ཏན་དང། དབང་བཅུ་དང། དབང་ཕྱུག་གི་ཡོན་ཏན་བརྒྱད་ལ་སོགས་པ་མདོ་རྒྱུད་ནས་གསུངས་པ་ཀུན་མ་ཚང་བ་མེད་པར་འབྲས་བུ་ལམ་བྱེད་ཀྱི་ཚུལ་གྱིས་ཤར་སྒོམ་བྱ་བ་ནི་
གཞུང་ལུགས་དེ་རྣམས་ལ་སློབ་གཉེར་བྱས་པའི་དགོས་པ་དམ་པར་ཟུངས་ཤིག་གསུམ་པ་དཀྱིལ་འཁོར་རྒྱལ་མཆོག་གི་ཉམས་ལེན་དང་འབྲེལ་བར་གཞན་དོན་གྱི་དམིགས་པ་སྲོས་སུ་བྱ་བ་ནི། གསུང་ལས། ཡང་སྙིང་གའི་རྗེ་བཙུན་མ་
ལས་རང་འདྲ་དཔག་ཏུ་མེད་པ་ཞེས་པ་ནས། སྔགས་ཀྱི་སྒྲ་སྒྲོག་པར་གྱུར་པར་བསམ། ཞེས་པའི་བར་གསུངས་ཏེ། མཁའ་ཁྱབ་ཀྱི་མར་གྱུར་སེམས་ཅན་ཐམས་ཅད་སྲིད་ཞིའི་འཇིག་པ་ཅི་རིགས་ཀྱིས་ཉེན་པ་ལ་འདི་དག་ད་ལྟ་ཉིད་དུ་སྲིད་ཞིའི་
འཇིགས་པ་ལས་བསྒྲལ་ཏེ་འཕགས་མའི་གོ་འཕང་ལ་འགོད་པར་བྱའོ་སྙམ་པའི་སྙིང་རྗེ་ཤུགས་དྲག་པས་ཀུན་ནས་བསླང་སྟེ་སྙིང་གའི་རྗེ་བཙུན་མ་གཙོ་འཁོར་དགུ་ལས་རང་འདྲ་སེམས་ཅན་གྱི་གྲངས་དང་མཉམ་པར་སྤྲོས། སེམས་ཅན་ཞེ་སྡང་

[036B] བྱང་ཆུབ་ཀྱི་སེམས་ཀྱི་བར་གྱི་ལམ་ཐུན་མོང་
བལ་བཀོད། རྡོ་རྗེའི་རིགས་ཀྱི་དཀྱིལ་འཁོར་དུ་དབང་བཞི་རྫོགས་པར་བསྐུར་བས་ཆོས་སྐུ་ཆོས་དབྱིངས་ཡེ་ཤེས་དང། ལོངས་སྐུ་མི་བསྐྱོད་པ་དང། སྤྲུལ་སྐུ་སྒྲོལ་མ་སྔོན་མོའི་གོ་འཕང་ལ་བཀོད། ཐམས་ཅད་ཀྱང་ཡི་གེ་བཅུ་པའི་སྔགས་ཀྱི་སྒྲ་
སྒྲོག་བཞིན་པར་ནམ་མཁའ་ཇི་སྲིད་གནས་ཀྱི་བར་དུ་ཡན་ལག་བདུན་ལྡན་དུ་བཞུགས་པར་མོས། རང་ལས་སྤྲོས་པའི་ལྷ་རྣམས་སྣ་བུག་གཡོན་ནས་ཞུགས་ཏེ་སྙིང་གའི་ལྷ་ལ་ཐིམ་པར་བསམ། དེ་བཞིན་དུ་སྤྱི་བོའི་རྗེ་བཙུན་མ་ལས་རང་འདྲ་སྤྲོ་
བསོགས་སྔར་བཞིན་ལ། གཏི་མུག་ཤས་ཆེ་བ་རྣམས་ཀྱི་གཏི་མུག་སྦྱོང་བ་དང། རྣམ་སྣང་གི་རིགས་ཀྱི་དཀྱིལ་འཁོར་དུ་སྨིན་པར་བྱེད་པ་དང། ཆོས་སྐུ་མེ་ལོང་ཡེ་ཤེས། ལོངས་སྐུ་རྣམ་པར་སྣང་མཛད། སྤྲུལ་སྐུ་སྒྲོལ་མ་དཀར་མོའི་སྐུར་གྱུར་པ་
སོགས་སྦྱར། དེ་བཞིན་དུ་ལྟེ་བའི་རྗེ་བཙུན་མ་ལས་རང་འདྲ་སེར་མོ་དང། སེར་སྣ་སྦྱོང་བ། རིན་འབྱུང་གི་རིགས་ཀྱི་དཀྱིལ་འཁོར་དུ་སྨིན་པར་བྱེད་པ་སོགས་དང། མགྲིན་པའི་རྗེ་བཙུན་མ་ལས་རང་འདྲ་དམར་མོ་སྤྲོས། འདོད་ཆགས་སྦྱོང་བ། པདྨའི་
རིགས་ཀྱི་དཀྱིལ་འཁོར་དུ་སྨིན་པར་བྱེད་པ་སོགས་དང། གསང་གནས་ཀྱི་རྗེ་བཙུན་མ་ལས་རང་འདྲ་ལྗང་གུ་སྤྲོ་བ་དང། ཕྲག་དོག་སྦྱོང་བ། དོན་ཡོད་གྲུབ་པའི་དཀྱིལ་འཁོར་དུ་སྨིན་པར་བྱེད་པ་སོགས་གོང་བཞིན་སྦྱར་རོ། །གཉིས་པ་འབྲིང་

[037A]༄༅། །བསྡུས་ཀྱི་དབང་དུ་བྱས་པ་ནི་གསུང་ལས། མ་ཏི་སཱ་རས་བཀོད་པ་ལྟར་གྱི་དམིགས་པ་དང་བཅས་ཞེས་གསུངས་པ་ལྟར་ཏེ་གྲུབ་དབང་བསྟན་པའི་རྒྱལ་མཚན་གྱི་གསུང་ཉིད་ལས་རྟོགས་བར་བྱའོ། །གསུམ་པ་
བཟླས་པ་དངོས་ནི། གསུང་ལས། ཨོཾ་ཏཱ་རེ་ཏུཏྟཱ་རེ་ཏུ་རེ་སཱཧཱ། ཞེས་ཅི་ནུས་བཟླ། ཞེས་གསུངས་ཏེ་འདི་ལ་གསུམ། བཟླ་བྱའི་སྔགས་ཀྱི་དོན། དེ་བཟློ་བའི་ཚུལ། བཟླས་པའི་དབྱེ་བའོ། །དང་པོ་ནི། ཨོཾ་ནི་སྔགས་ཀྱི་འགོ་འདྲེན་
ཏེ། དེ་ཡང་ཨ་བ་སྲུང་ཞིང་སྐྱོང་བ་ལའོ། །ཞེས་པས་བྱིངས་ཨ་བ་བཞག་དབྱངས་ཅན་མ་ལས། ཨུཎ་ལ་སོགས་པའི་ནི་རྟག་ཏུའོ། །ཞེས་པས་རྐྱེན་མུ་ཀྲ་བྱིན། གྲ་ཧ་རྣམས་ཀྱི་ག་ང་འགྲོ་བ་ལའོ། །ཞེས་པས་བ་ཨུར་
བསྒྱུར། ཀ་བ་ཨུར་བསྒྱུར་བའི་དོན་དང། མུའི་སྲོག་གི་ཨུ་བརྗོད་པའི་དོན་ཡིན་པས་ཕྱིས་ཏེ། ཨ་ཨུ་མ་ཞེས་གནས་པར། ཨུ་ལ་ཨོའོ། །ཞེས་པས་ཨ་དང་ཨུ་འདུས་པ་ཨོར་བསྒྱུར། མ་ནི་རྗེས་སུ་ང་རོའོ། །ཞེས་པས་མ་སྲོག་
མེད་ཐིག་ལེར་བསྒྱུར་བས་ཨོཾ་གྲུབ་བོ། །དེ་ལྟ་བུའི་ཨ་ཨུ་མ་གསུམ་གྱིས་སྐུ་གསུང་ཐུགས་རྡོ་རྗེ་དང། དེ་གསུམ་གཅིག་ཏུ་དྲིལ་བས་རྡོ་རྗེ་གསུམ་དབྱེར་མེད་པ་མཚོན་པ་དེ་དྲན་པའི་སྒོ་ནས་ཨོཾ་ཞེས་བརྗོད་པས་མཚོན་དོན་དེ་དྲན་པའི་མཐུ་དང་
སངས་རྒྱས་ཏིང་ངེ་འཛིན་དང་སྨོན་ལམ་ལ་མངའ་བརྙེས་པའི་སྟོབས་ཀྱིས་ཕན་ཡོན་དཔག་ཏུ་མེད་པ་འབྱུང་སྟེ། རྩེ་མོ་ལས། ཨོཾ་ནི་ཅི་ཞིག་ཡིན་པར་བརྗོད། །མཆོག་དང་ནོར་སྟེར་དཔལ་དང་གཡང། །སྐལ་བཟང་རྣམ་པ་དང་ལྡན་ཞིང་

[037B] །ནོར་བུ་འཛིན་པའི་སྔགས་སུ་བརྗོད། །ཅེས་གསུངས། དཔེར་ན། ནོར་བུ་རིན་པོ་ཆེ་བཟུང་བས་མཁོ་དགུ་ཡིད་བཞིན་དུ་འགྲུབ་པ་ནི་རང་གི་ལག་པ་ནོར་བུ་ལ་རེག་པའི་མཐུ་དང། དེའི་བདག་རྐྱེན་བསོད་
ནམས་ཀྱི་ལས་ཀྱི་སྟོབས་ཡིན་པ་བཞིན་ནོ། །ཏཱ་རེ་ནི་སྒྲོལ་མ། ཏུཏྟཱ་རེ་ནི་ཕོངས་པ་ལས་སྒྲོལ་མ། ཏུ་རེ་ནི་མྱུར་མ་ཞེས་པ་སྟེ་འོ་དོད་འབོད་པ་ལྟར་མཚན་ནས་བོས་པའོ། །ཡང་སྙིགས་དུས་ཀྱི་མཧཱ་པཎྜི་ཏ་ཅོ་ནེ་བླ་མ་རིན་པོ་ཆེའི་གསུང་
ལས། སྒྲོལ་མ། སྒྲོལ་མ། ཤིན་ཏུ་སྒྲོལ་མ་ཞེས་དང་པོ་ངན་སོང་ལས་སྒྲོལ་བ་སྟེ་སྐྱེས་བུ་ཆུང་ངུའི་ལམ་རིམ་དང། གཉིས་པ་འཁོར་བ་ལས་སྒྲོལ་བ་སྟེ་སྐྱེས་བུ་འབྲིང་གི་ལམ་རིམ་དང། གསུམ་པ་སྲིད་ཞི་གཉིས་ཀའི་མཐའ་ལས་སྒྲོལ་བ་
སྟེ་སྐྱེས་བུ་ཆེན་པོའི་ལམ་རིམ་བསྟན་པར་གསུངས། འཁོར་བ་ལས་སྒྲོལ་བ་འདི་པཎྜི་ཏ་ངག་གི་དབང་ཕྱུག་གིས་ཀྱང་གསུངས་ཏེ། འཁོར་བ་ལས་སྒྲོལ་ཏཱ་རེ་མ། །ཏུཏྟཱ་ར་ཡིས་འཇིགས་བརྒྱད་སྒྲོལ། །ཏུ་རེས་ན་བ་རྣམས་ལས་སྒྲོལ། །སྒྲོལ་མ་ཡུམ་
ལ་ཕྱག་འཚལ་ལོ། །ཞེས་པ་ལྟར་རོ། །སཱཧཱ་ལ་བསྒྱུར་ལུགས་མང་ཡང། བདེ་བ་ཀུན་ལེགས་པར་སྦྱིན་པར་མཛད་དུ་གསོལ། ཞེས་མཁས་མཆོག་དངུལ་ཆུ་བས་གསུངས་པ་ལྟར་རོ། །གཉིས་པ་ནི། བགྲང་ཕྲེང་གི་རྒྱུ་དང་འདྲེན་ཚུལ་སོགས་
བསྐྱེད་རིམ་གྱི་གཞུང་ཆེན་མོ་དག་ལས་འབྱུང་བ་ལྟར་དང། དཔུང་བཟང་གིས་ཞུས་པའི་རྒྱུད་ལས། བཟླས་བརྗོད་བྱེད་ཚེ་མི་མྱུར་མི་དལ་ཞིང། །སྒྲ་ཆེར་མ་ཡིན་ཧ་ཅང་ཆུང་བས་མིན། །སྨྲ་བཞིན་མ་ཡིན་གཞན་དུ་གཡངས་བཞིན་མིན། །གུག་

[038A]༄༅། །སྐྱེད་ཀླད་ཀོར་ཚིག་རྣམས་ཉམས་པས་མིན། །ཞེས་གསུངས་པ་ལྟར་སྒྲ་ཧ་ཅང་མྱུར་བ་ཚིག་འབྲུ་གཅིག་སྟེང་དུ་གཅིག་བརྩེགས་པ་ལྟ་བུ་དང། ཡི་གེ་རེ་རེ་ནས་འདོན་པ་ལྟ་བུ་ཧ་ཅང་དལ་བ་དང། སྒྲ་ཧ་ཅང་ཆེ་
བ་གཞན་གྱིས་ཐོས་པ་དང། ཧ་ཅང་ཆུང་བ་རང་གིས་ཀྱང་མི་ཐོས་པ་དང། ངག་མ་བཅད་པར་གཏམ་སྨྲ་བཞིན་དུ་འདོན་པ་དང། རིག་པ་རྒྱ་ཡན་དུ་གཡེངས་བཞིན་འདོན་པ་དང། གུག་སྐྱེད་ཉམས་པ་དང། ཀླད་ཀོར་དང་ཚེག་དྲག་ཉམས་
པས་འདོན་པ་སྟེ་སྐྱོན་བརྒྱད་དང་བྲལ་བར་བཟླ་དགོས་སོ། །ལྷག་པར་རིག་པ་རྒྱ་ཡན་དུ་མ་ཤོར་བར་དད་གུས་ཤུགས་དྲག་གིས་སྙིང་ནས་གསོལ་བ་འདེབས་བཞིན་དམིགས་རྣམ་དང་མ་བྲལ་བར་བཟླ་དགོས་ཏེ། སེམས་གཞན་དུ་གཡེང་
བཞིན་བཟླས་ན་ཇི་སྐད་བཤད་པའི་འདྲས་བུ་མི་འབྱུང་བ་ནི། གདོང་དྲུག་གི་རྒྱུད་ལས། གཞན་དུ་མི་འགྲོའི་སེམས་ཀྱིས་ནི། །དེ་ལྟའི་ཚུལ་དུ་བཟླས་པ་བྱ། །ཡུལ་གཞན་བློ་ནི་འགྲོ་བ་ཡིས། །བསྐལ་བ་རྒྱར་བཟླས་ཀྱང་འབྲས་མི་
འབྱིན། །ཞེས་གསུངས་པ་ལྟར་རོ། །གསུམ་པ་བཟླས་པའི་དབྱེ་བ་ལ་སྤྱིར་མང་ཡང། ལ་ལཱི་ཏས་ཡི་གེ་འབར་བ་ལ་སེམས་བཟུང་ན་དངོས་གྲུབ་མྱུར་བར་གསུངས་པ་ལྟར། སྔགས་ཕྲེང་འོད་འབར་བ་འོད་ཀྱི་གོང་བུ་ལྟ་བུར་བསམ་པ་ནི་གོང་
བུའི་བཟླས་པ་དང། གོང་གི་དོན་གཉིས་ཀྱི་དམིགས་སྐོར་དང་འབྲེལ་བར་བཟླ་བ་ནི་དམ་ཚིག་གི་བཟླས་པ་སྟེ་འདི་གཉིས་གཙོ་བོར་གསུངས་སོ། །བཟླས་པའི་རྗེས་སུ་ཡིག་བརྒྱ་བཟླ་བ་དང། ཡེ་ཤེས་འབེབས་སྔགས་བཟླ་བར་གཞུང་ལས་

[038B] ངེས་པར་བཟློར་རུང་ཞིང་བཟླ་ཡང་དགོས་པས། དེ་ནི་ཐུན་འཇོག་ཁར་རིགས་བདག་གི་ཐུགས་ཀར་སྣང་མཐའི་ཡིག་བརྒྱ་བཀོད་དེ། དེ་ལས་བདུད་རྩིའི་རྒྱུན་བབས་པས་སྔགས་མ་དག་པ་དང་ལྷག་ཆད་ཀྱི་ཉེས་པ་
དག་ཅིག་བྱིན་རླབས་བརྟན་པར་བྱས་པའི་མོས་པ་དང་བཅས་ཡིག་བརྒྱ་བདུན་ནམ་གསུམ་ཙམ་བཟླ། ཡེ་ཤེས་འབེབས་སྔགས་ནི་རྒྱུན་འཁྱེར་དུ་མ་འགྲུབ་ཀྱང་རུང་མོད། བསྙེན་པའི་སྐབས་ངེས་པར་བཟླ་དགོས་ལ། དེ་ཡང་ཡིག་བརྒྱ་མ་བཟླས་གོང་
ཨོཾ་ཏཱ་རེ་ཏུཏྟཱ་རེ་ཏུ་རེ་སཱཧཱ་ཧཱུཾ་ཧཨཱཛྷཻ་ཞེས་སམ། ཡང་ན་ཨོཾ་ཏཱ་རེ་ཏུཏྟཱ་རེ་ཏུ་རེ་ཧཱུཾ་ཧཨཱཛྷཻསཱཧཱ། ཞེས་བཟླ་ཞིང། འདིའི་སྐབས་རང་ལུས་ཀྱི་ལྷ་སྔགས་ས་བོན་དང་བཅས་པ་ལས་འོད་ཟེར་དམར་པོ་ལྕགས་ཀྱུ་ལྟ་བུ་སྤྲོས་པས་རྒྱལ་བ་སྲས་བཅད་ཀྱི་
གསང་བ་གསུམ་གྱི་བྱིན་རླབས་ཐམས་ཅད་རྗེ་བཙུན་མའི་ལྷ་སྦགས་ས་བོན་གྱི་རྣམ་པར་སྤྱན་དྲངས་ཏེ་རང་གི་ལུས་ལ་སིབ་སིབ་ཐིམ་པར་ཡང་ཡང་མོས་པའོ། །བཞི་པ་ནི། གསུང་ལས། མཚན་མའི་བསྙེན་པ་ནི་མཚན་མམ་བྱུང་གི་བར་དང། གྲངས་
ཀྱི་བསྙེན་པ་ནི་འབུམ་ཕྲག་བཅུ། དུས་ནི་ཟླ་བ་དྲུག་གོ་ཞེས་གསུངས་ཏེ། དང་པོ་ནི། དངོས་ཉམས་ཅི་རིགས་སུ་སྐུ་དང་གསུང་གི་མཚན་མ་བརྟན་པོ་མ་ནོར་བར་བྱུང་བ་དང། གཉིས་པ་ནི་ལས་རུང་ཙམ་ལ་འབུམ་ཕྲག་གཅིག་གམ་བཞི། དེའི་
བཅུ་ཆའི་ཡེ་ཤེས་འབེབས་སྔགས། ཁ་སྐོང་གི་ཞི་བའི་སྦྱིན་སྲེག་རྣམས་བསྒྲུབ་པས་ཆོག་ཅིང། གཞི་བསྙེན་ཆེན་མོ་ལ་རབ་འབུམ་ཕྲག་བརྒྱེ་དང། མ་མཐའ་འབུམ་ཕྲག་བཅུ་སྟེ་འབྲུ་འབུམ་གཅིག་བཟླ་ཞིང། ཡེ་ཤེས་འབེབས་སྔགས་ཀྱང་སྔགས་

[039A]༄༅། །ཀྱི་བཅུ་ཆའམ་འབུམ་ཕྲག་སོགས་བཟླ། དེ་ལྟར་བཅུ་ཆའི་དབང་གི་སྦྱིན་སྲེག་ཀྱང་འགྲུབ་ན་ལེགས་ཤིང། དེའི་སྔོན་དུ་མེ་ལྷ་ཐབ་ཏུ་འགུགས་པའི་བསྙེན་པ་དང། མེ་ལྷའི་བཅུ་ཆའི་སྦྱིན་སྲེག་སོགས་འགྲུབ་ན་
མཆོག་ཐུན་གྱི་དངོས་གྲུབ་མྱུར་ཞིང། འོག་ནས་འབྱུང་བ་ལྟར་གྱི་ལས་ཚོགས་བསྒྲུབ་པ་ལའང་ནུས་པ་སྟོབས་དང་ལྡན་པར་འགྱུར་རེ། །དེ་ལྟར་བྱ་ཚུལ་གྱི་ཡིག་ཆ་གྲུབ་པའི་དབང་ཕྱུག་ཨ་ལག་འཇིགས་མེད་བསམ་གཏན་རིན་པོ་ཆེའི་
གསུང་ལས་འབྱུང་བ་ལྟར་ཉམས་སུ་བླང་བར་བྱའོ། །དུས་ཀྱི་བསྙེན་པ་ནི་སྤྱི་ལྟར་ཤེས་པར་བྱའོ། །གསུམ་པ་ཐུན་གྱི་མཇུག་ཏུ་ཇི་ལྟར་བྱ་བ་ལ་གསུམ། ཉེར་བསྡུ་བྱ་བ། ཕྲ་ཐིག་བསྒོམ་པ། གཏོར་མ་འབུལ་བའོ། །དང་པོ་ནི། །
གསུང་ལས། དེ་ནས་ཐུན་འཇོག་ཁར་ཉེར་བསྡུ་བྱ་བ་ནི། ཞེས་པ་ནས། རྗེ་བཙུན་མའི་སྐུར་བཞེངས་པའི་མོས་པ་བྱ། ཞེས་པའི་བར་གསུངས་ཏེ། འདིར་རྗེས་གཞིག་གི་སྡུད་རིམ་གྱི་སྒོ་ནས་སྟོང་པར་འཇུག་ཅིང། དེ་ལས་སྤྱོད་
ལམ་གྱི་ལྷར་བཞེངས་དགོས། དེ་ལ་རང་ལྷར་གསལ་བའི་ཐུགས་ཀ་ནས་འོད་ཟེར་འཕྲོས། གཞུང་གི་ཚིག་རིས་ལྟར་སྣོད་བཅུད་རིམ་གྱིས་ཞུ་ནས་རང་ལ་ཐིམ། འཁོར་ལོ་ལྔའི་ལྷ་རྣམས་ཀྱང་འཁོར་རྣམས་རང་རང་གི་གཙོ་མོའི་ཐིམ་གསང་གནས་ཀྱི་
གཙོ་མོ་ལྟེ་བའི་གཙོ་མོ་ལ་ཐིམ། ལྟེ་བའི་གཙོ་མོ་སྙིང་གའི་གཙོ་མོ་ལ་ཐིམ་པ་ནི་ལྟེ་གསང་གི་གཏུམ་མོ་སྦར་བའི་སྨིན་བྱེད་ཁྱད་པར་ཅན་དུ་འགྲོ་བ་དང། སྤྱི་བོའི་གཙོ་མོ་མགྲིན་པའི་གཙོ་མོར་ཐིམ། མགྲིན་པའི་གཙོ་མོ་སྙིང་གའི་

[039B] རང་ཡང་འོད་དུ་ཞུ་ནས་སྙིང་གའི་གཙོ་མོར་ཐིམ། དེ་ཡང་རིམ་བཞིན་ནཱ་དའི་བར་དུ་ཐིམ་ཞིང། ནཱ་ད་ཡང་མི་དམིགས་
བར་འོད་གསལ་གྱི་ངང་དུ་ཐིམ་སྟེ་བདེ་སྟོང་ལ་རྩེ་གཅིག་ཏུ་མཉམ་པར་བཞག་སྟོང་པའི་ངང་ལས་ཆུ་ལས་ཉ་ལྡང་བའམ། བར་སྣང་ལ་འཇའ་ཚོན་ཤར་བ་བཞིན་རང་ཉིད་རྗེ་བཙུན་མའི་སྐུ་རྒྱན་དང་ཕྱག་མཚན་སོགས་ཡོངས་སུ་རྫོགས་པའི་
སྐུའི་རྣམ་པར་བཞེངས་པར་བསམ། གཉིས་པ་ཕྲ་ཐིག་བསྒོམ་པ་ནི། གསུང་ལས། བསྐྱེད་རིམ་གྱི་སྐབས་དམིགས་པ་མི་བརྟན་ན་ཞེས་པ་ནས། སེམས་མི་འཕྱོ་ཞིང་དམིགས་པ་བརྟན་པར་འགྱུར་རོ། །ཞེས་པའི་བར་གསུངས་ཏེ། རང་གི་སྣའི་
རྩེ་མོར་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཐིག་ལེ་དཀར་པོ་སྲན་མ་ཙམ་གྱི་ཟླ་གདན་ལ་རྗེ་བཙུན་མའི་སྐུ་ཡུངས་འདྲུ་ཙམ། དེའི་ཐུགས་ཀར་ཏཱཾ་ཡིག་སྔགས་ཕྲེང་དང་བཅས་པ་གསལ་བཏབ་སྟེ་དེ་ལ་རྩེ་གཅིག་ཏུ་དམིགས་པ་གཏད་པ་ནི་ཕྲ་མོའི་
རྣལ་འབྱོར་ཏེ། དེ་ཡང་ལས་དང་པོ་བས་བྱིང་རྒོད་བྱུང་བ་ན་དེ་བཙན་ཐབས་སུ་གཅོད་པའི་ཕྱིར་དུ་འདི་ལྟ་བུའི་ཕྲ་ཐིག་ལ་ཅུང་ཟད་རེ་དམིགས་ནས་བསྒོམ། བྱིང་རྒོད་ཆོད་པ་ན་རྩ་བའི་དམིགས་རྟེན་རགས་པའི་ལྷ་སྐུ་བསྒོམ་པ་ལ་འཇུག་དེ་
ཡང་གཞུང་གཞན་དུ་བྱིང་ན་ཕྲ་ཐིག་སྟེང་གི་སྣ་རྩེར་བསྒོམས་པ་དང། རྒོད་ན་ཕྲ་ཐིག་འོག་གི་སྣ་རྩེར་བསྒོམས་པས་སེམས་ཞུམ་པ་དང་རྒོད་པ་ཞི་ནས་བྱིང་རྒོད་ཆོད་པར་གསུངས་ཀྱང། འདིར་ནི་དེ་འདྲའི་གནས་ཀྱི་དབྱེ་བ་མི་དགོས་པར་

[040A]༄༅། །རང་གི་སྣ་རྩེ་ཉིད་དུ་བསྒོམ་པར་ཁོ་ན་གསུངས་པ་ནི་དམིགས་རྟེན་མཐོ་བའི་གནད་ཀྱིས་བྱིང་བ་བཙན་ཐབས་སུ་ཆོད་ཅིང། དམིགས་རྟེན་ཕྲ་བའི་གནད་ཀྱིས་འཕྲོ་རྒོད་ཞི་ནས་དམིགས་པ་བརྟན་པས་རྒོད་པ་བཙན་ཐབས་
སུ་ཆོད་པར་འགྱུར་བ་འདི་ནི་དམིགས་པའི་གནད་གཅིག་ཉིད་ཀྱིས་བྱིང་རྒོད་གཉིས་ཀ་ཆོད་པའི་མན་ངག་གཞན་དུ་མེད་པའི་རྗེ་བཙུན་མའི་གསུང་གི་བདུད་རྩི་བྱིན་རླབས་ཅན་ཉིད་དུ་རིག་པར་བྱའོ། །བསྐྱེད་རིམ་རགས་པ་མཐར་
ཕྱིན་པས་ཕྲ་བ་རྟོག་པའི་རྣལ་འབྱོར་དང་ཞི་གནས་མཚན་ཉིད་པ་སྒྲུབ་པར་བྱེད་ན་སྣ་རྩེའི་ཕྲ་ཐིག་ལྷ་སྔགས་དང་བཅས་པར་ཚིག་སྒྲིལ་གྱིས་བསྐྱངས་པས་བྱིང་རྒོད་དང་བྲལ་བར་ཐུན་འཁྱོང་བ་ན་བསྐྱེད་རིམ་ཕྲ་མོ་དང་ཞི་གནས་མཚན་ཉིད་པ་འཐོབ་
པར་འགྱུར་རོ། །གསུམ་པ་གཏོར་མ་འབུལ་བ་ནི། གསུང་ལས། གཏོར་མ་འབུལ་བར་འདོད་ན་ཞེས་པ་ནས་གཤེགས་སུ་གསོལ་བར་བྱའོ། །ཞེས་པའི་བར་གསུངས་ཏེ། དེ་ལ་གཏོར་མ་བྱིན་གྱིས་བརླབ་པ་ནི། དངོས་སུ་བཤམས་པའི་
གཏོར་མ་དེ་ཉིད་ལ་དམིགས་ཏེ་བསང་སྦྱང་བསྐྱེད་གསུམ་གྱི་སྒོ་ནས་བྱིན་གྱིས་བརླབ་ཚུལ་སྔར་ནང་མཆོད་བྱིན་རླབས་ནས་བཤད་པ་ལྟར་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབ། དེ་ལྟར་བྱིན་གྱིས་བརླབས་པས་བཏུང་
བའི་རྣམ་པར་ཡོད་ཀྱང། བྱིན་གྱིས་བརླབས་ཟིན་པ་ན་ངོ་བོ་ཡེ་ཤེས་ཀྱི་བདུད་རྩི་ལ་རྣམ་པ་དངོས་སུ་བཞེངས་པའི་གཏོར་མ་དང་མཐུན་པའི་བཟའ་བའི་རྣམ་པར་ཡོད་པར་བསམ་པ་ནི་བླ་མའི་ཞལ་གྱི་བདུད་རྩི་ལས་བྱུང་བའི་མན་ངག་

[040B] །གཏོར་མ་བྱིན་གྱིས་བརླབས་ཟིན་ནས། གཞུང་ལྟར་རྗེ་བཙུན་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་གཏོར་མགྲོན་སྤྱན་དྲངས་ཏེ་མདུན་གྱི་ནམ་མཁར་བཞུགས། ལྗགས་ཕྱི་དབྱིབས་སྤྱི་
ལྟར་ལ་ནང་རྡོ་རྗེ་རྩེ་གཅིག་པའི་རྣམ་པ། དཔེར་ན་རས་ཀྱི་ཁུག་མ་ལྕེའི་དབྱིབས་ལྟ་བུའི་ནང་དུ་རྡོ་རྗེ་རྩེ་གཅིག་པ་བཅུག་པ་ལྟ་བུ། དེ་ལས་འོད་ཟེར་གྱི་སྤུ་གུ་ལས་མཐུན་གྱི་མདོག་ཅན་སྤྲོས་པ་གཏོར་མ་ལ་ཟུག་པའི་ནང་ནས་རྡུབ་སྟེ་གསོལ་བར་བསམས་
ལ༑ ཨོཾ་ཨཱརྱ་ཏཱ་རེ་སོགས་འབུལ་སྔགས་ལན་བདུན་ནམ་གསུམ་གྱིས་འབུམ། འདིའི་སྐབས་རང་གི་ལག་པ་རྡོ་རྗེ་ཐལ་མོ་ཁ་ཕྱེ་བའི་ཕྱག་རྒྱ་བཅིངས་ཏེ་དེའི་ཁར་གཏོར་སྣོད་དངོས་སུ་བཞག་པའམ་བཞག་པར་མོས་ལ་འབུལ། དེ་ཡང་
ཨཱརྱ་ཏཱ་རེ་ནི་འཕགས་མ་སྒྲོལ་མ། ས་པ་རི་ཝཱ་ར་འཁོར་དང་བཅས་པ། ཨི་དཾ་འདི། བ་ལིངྟ་གཏོར་མ། ཁ་ཁ་ཟོ་ཟོའམ་བཞེས་བཞེས། ཁཱ་ཧི་ཁཱ་ཧི་ཟོ་ཞིག་ཟོ་ཞིག་གམ་བཞེས་ཤིག་བཞེས་ཤིག་ཅེས་པའོ། །དེ་ལྟར་གཏོར་མ་ཕུལ་བས་
ཐུགས་ཤིན་ཏུ་དགྱེས་ཏེ་སྐུ་ལས་ལས་མཐུན་གྱི་འོད་ཟེར་སྤྲོས་པའི་སྣེ་ལ་སྤྲུལ་པ་སྣ་ཚོགས་སྤྲོས་ཏེ་གང་དང་ཅི་འདོད་པའི་ལས་ཐམས་ཅད་བསྒྲུབ་པར་བསམ། དེ་ནས་ཨརྒྷཾ་སོགས་ཀྱི་མཆོད་པ་དང། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན་
ཞེས་པ་ནས། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། །ཅེས་པའི་བར་དངོས་བསྟན་དང། གཞན་ཡང་ལེགས་བྲིས་མ་དང་གདུངས་འབོད་སོགས་ཇི་ལྟར་ནུས་པས་འདོད་དོན་ལ་གསོལ་བ་གདབ། རྟེན་ཡོད་ན་བརྟན་བཞུགས་དང་
[041A]༄༅། །མེད་ན་གཤེགས་གསོལ་བྱ་ཞེས་གསུངས་ཀྱང། གང་ལྟར་ཡང་སྐུའི་ཆ་རེ་རྒྱུད་བྱིན་གྱིས་བརླབ་ཕྱིར་རང་ལ་ངེས་པར་བསྟིམ་དགོས་པ་སྒོ་མང་མཁན་ཟུར་རྡོ་རྗེ་འཆང་གི་གསུང་རྒྱུད་ལས་བྱུང་ངོ། །གཏོར་མ་
འབུལ་བ་འདི་ཐུན་བཞིའི་རྣལ་འབྱོར་ལྟ་བུའི་སྐབས་ཐུན་ཐ་མ་ལས། སྔ་མ་གསུམ་ལ་མེད་ཀྱང་རུང། མཇུག་ཏུ་སྨོན་ལམ་དང་ཤིས་བརྗོད་ཀྱིས་མཐའ་བརྒྱན་པར་བྱའོ། །རྩ་བའི་ས་བཅང་གཉིས་པ་ཐུན་མཚམས་ཀྱི་རྣལ་འབྱོར་ནི་
དེ་ཡང་ཕལ་ཆེར་གྱིས་ཐུན་གྱི་སྐབས་སུ་ནན་ཏན་དུ་འབད་ཁུལ་བྱེད་ཀྱང། ཐུན་མཚམས་བག་མེད་དུ་འཇུག་པ་ནི་དགེ་སྦྱོར་ལ་བོགས་ཤིན་ཏུ་ཆུང་ཞིང། མི་ཚེ་ཕལ་ཆེར་སྟོང་ཟད་དུ་འགྲོ་སྟེ། ཉིན་ཞག་ཕྲུགས་གཅིག་ལ་ཐུན་དང་ཐུན་
མཚམས་གཉིས་སུ་བཅད་ཀྱང། ཐུན་གྱི་དུས་ཡུན་ཐུང་ཞིང། ཕལ་ཆེར་ཐུན་མཚམས་ཉིད་ཡིན་པས་དོན་མེད་དུ་འདའ་བའི་དུས་ཉིད་ཆེས་མང་བས་སོ། །དེས་ན་ཐུན་ལས་ཀྱང་ཐུན་མཚམས་ཀྱི་རྣལ་འབྱོར་ལ་ནན་ཏན་བགྱིས་ན་ཐུན་མཚམས་
ཀྱིས་ཐུན་གྱི་ཉམས་ལེན་ལ་བོགས་འདོན་ཅིང། ཐུན་གྱིས་ཐུན་མཚམས་ཀྱི་ཉམས་ལེན་ལ་བོགས་བཏོན་ནས་ཐུན་དང་ཐུན་མཚམས་གཅིག་གྲོགས་སུ་གཅིག་སོང་སྟེ་དགེ་སྦྱོར་ལ་ས་ཆོད་ཤིན་ཏུ་ཆེ་བར་འགྱུར་བས་ཐུན་མཚམས་ཀྱི་རྣལ་
འབྱོར་ལ་ནན་ཏན་ཉིད་དུ་བྱའོ། །དེས་ན་འདི་ལ་ལྔ། སྤྱོད་ལམ་གྱི་རྣལ་འབྱོར། ཁྲུས་ཀྱི་རྣལ་འབྱོར། ཟས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར་མཇུག་བསྡུ་དང་བཅས་པའོ། །དང་པོ་ནི། གསུང་ལས། དེ་

[041B] གང་སྣང་ཐམས་ཅད་བླ་མ་ལྷའི་གསང་གསུམ་གྱི་རྣལ་འབྱོར་དུ་འཆར་བ་ལ་སློབ་ཅིང། ཞེས་གསུངས་པ་ལྟར་གཟུགས་ལ་སོགས་པ་མིག་གི་ཡུལ་དུ་གང་སྣང་བླ་མ་རྗེ་བཙུན་མའི་སྐུའི་རོལ་བ་དང། རྣ་
བའི་ཡུལ་དུ་སྒྲ་གང་གྲག་བླ་མ་རྗེ་བཙུན་མའི་གསུང་གི་རོལ་བ་དང། དྲན་རྟོག་གང་ཤར་ཐམས་ཅད་བླ་མ་རྗེ་བཙུན་མའི་ཐུགས་ཀྱི་རོལ་པར་འཆར་བ་ལ་བསླབ་ཅིང། གང་སྣང་དག་པར་བ་འབྱམས་དང་བདེ་སྟོང་འབར་བའི་གྲོགས་
སུ་འཁྱེར་བ་ནི་སྔགས་ལུགས་ཀྱི་དབང་པོའི་སྒོ་བསྡོ་མ་ཚུལ་དང། ཚངས་སྤྱོད་ལ་གནས་པ་ཞེས་གསུངས་ཏེ། དེ་ལྟར་མོས་པ་ཤིན་ཏུ་བརྟན་ཅིང་རྟོགས་པ་མཐོ་བས་ལུས་ངག་གི་མི་དགེ་པ་རྣམས་ཀྱང་དགེ་བར་བསྒྱུར་ནུས་པ་དང། རྟོགས་
བ་དམའ་བས་ཀྱང་ལུང་མ་བསྟན་གྱི་བྱ་བ་རྣམས་དགེ་བར་བསྒྱུར་ནུས་པ་སོགས་ཕན་ཡོན་མཐའ་ཡས་པ་གསུངས་ཏེ། ཀུན་སྤྱོད་ལས། ཤྲཱི་ཧེ་རུ་ཀའི་གོ་འཕང་གནས། །ཡན་ལག་གི་ནི་བསྐྱོང་པ་དང། །ཚིག་གི་རབ་འབྱམས་ཇི་སྙེད་པ། །དེ་སྙེད་
ཕྱག་རྒྱ་གསང་སྔགས་ཡིན། །ཞེས་གསུངས་པ་ལྟར་རོ། །སྤྱིར་ཐེག་པ་ཐུན་མོང་བ་ནས་འབྱུང་བའི་དབང་པོའི་སྒོ་བསྡོམ་པ་དང། དྲན་པ་དང་ཤེས་བཞིན་དང་ལྡན་པར་སྤྱོད་པ་སོགས་ལམ་འཁྲིད་ལས་ཇི་ལྟར་འབྱུང་བ་ལྟར་ལག་ལེན་དུ་
འགེལ་ཅི་ནུས་གཞིར་བཟུང་ཐོག་སྔགས་ནས་བཤད་པའི་ཐུན་མོང་མ་ཡིན་པའི་ཐུན་མཚམས་ཀྱི་རྣལ་འབྱོར་རྣམས་སྦྱར་ཏེ་ཉམས་སུ་ལེན་དགོས་སོ། །གཉིས་པ་ནི། གསུང་ལས། ཁྱད་པར་དུ་ཁྲུས་ཀྱི་ཚེ་གོས་དཀར་མོ་གཙོ་བོར་གྱུར་

[042A]༄༅། །པའི་རིགས་ལྔ་ཡབ་ཡུམ་དཔག་ཏུ་མེད་པས་ཡེ་ཤེས་ཀྱི་བདུད་རྩིས་གང་བའི་བུམ་པ་ཐོགས་ནས་ཁྲུས་གསོལ་བར་བསམ། ཞེས་གསུངས་ཏེ། ཁྲུས་ཀྱི་སྐབས་རིགས་ལྔ་ཡབ་ལྔ་དང་ཡུམ་ལྔ་དཔག་ཏུ་མེད་པ་
སྤྱན་དྲངས་ཏེ་ཡབ་རྣམས་ཀྱིས་དབང་བསྐུར་བའི་དགོངས་བ་མཛད། གོས་དཀར་མོ་གཙོ་བོར་གྱུར་བའི་ཡུམ་རྣམས་ཀྱི་ཆུ་རུབས་ཀྱི་ཚུལ་དུ། ཇི་ལྟར་བལྟམས་པ་སོགས་ཚིགས་བཅད་སྔགས་དང་བཅས་པས་བདུད་རྩིའི་ཆུ་རྒྱུན་སྦྲེང་སྟེ་
སྤྱི་བོ་ནས་བླུགས་པས་ལུས་ཐམས་ཅད་གང། སྡིག་སྒྲིབ་ཐམས་ཅད་དག་བདེ་བ་ཆེན་པོ་མྱང་བ་སོགས་ཆུ་དབང་གི་སྐབས་ལྟར་གྱི་དམིགས་པ་སྐྱོང། དབང་ལྷའི་གསེབ་ཏུ་རྣམ་འཇོམས་དང་སྨེ་བརྩེགས་སོགས་ཀྱང་བསམས་ནས་
དེ་དག་གིས་ཀྱང་བུམ་ཆུས་དབང་བསྐུར་བར་མོས་ཏེ་དེ་དག་གི་གཟུངས་བཟླ་བཞིན་ཁྲུས་བྱས་ན་གྲིབ་དང་མི་གཙང་བ་སེལ་བ་ལའང་མཆོག་ཏུ་བསྔགས་པ་བླ་མའི་ཞལ་གྱི་བདུད་རྩི་ལས་བྱུང་བའི་མན་ངག་ཡིན་ནོ། །གསུམ་པ་ནི་
གསུང་ལས། ཟས་ཟ་བའི་ཚེ་ཞེས་པ་ནས། བདུད་རྩིས་ཚིམ་པར་བསམ། ཞེས་པའི་བར་གསུངས་ཏེ། སྤྱིར་ཚུལ་ཁྲིམས་འཚལ་བས་དད་ཟས་ལ་ལོངས་སྤྱོད་པ་ལྕགས་གོང་མེ་ལྕེ་འབར་བ་ཟ་བ་དང་མཚུངས་པ་མ་ཟད། དགེ་སློང་
ཚུལ་ཁྲིམས་ལྡན་པས་ཀྱང་དཀོར་དང་བུ་ལོན་གྱི་ཚུལ་དུ་ལོངས་སྤྱོད་པར་འགྲོ་ཞིང། བྱང་ཆུབ་སེམས་དཔས་བདག་པོའི་ཚུལ་དུ་ལོངས་སྤྱོད་ཀྱང་ཚོགས་རྫོགས་པ་མེད་ལ། གསང་སྔགས་ཀྱི་རྣལ་འབྱོར་པས་ནི་ནང་གི་སྦྱིན་སྲེག་དང་

[042B] དེས་ན་ཁ་ཟས་རྣམས་གོང་གི་ནང་མཆོད་བྱིན་རླབས་ལྟར་བདུད་རྩིར་བྱིན་གྱིས་བརླབ། གསུང་ལས་དངོས་སུ་
བྱུང་བ་ལྟར་མགྲིན་པར་བླ་མ་ཀུན་འདུས་རྡོ་རྗེ་འཆང་ཡབ་ཡུམ། སྙིང་གར་ཡི་དམ་ཀུན་འདུས་རྗེ་བཙུན་མ། ལྡེ་བར་ཆོས་སྐྱོང་ཀུན་འདུས་ཕྱག་དྲུག་པ་སོགས་བསྐྱེད་ལ། ཨོཾ་གུ་རུ་རཏྣ་སོགས་ལན་གསུམ་གྱིས་ལྷ་རྣམས་ལ་དབུལ་བར་
བསམས་ནས་ལོངས་སྤྱད་ན་ཚོགས་ཀྱི་མཆོད་པ་ཕུལ་བ་ལྟར་བསོད་ནམས་ཀྱི་ཚོགས་རླབས་པོ་ཆེ་འཐོབ་པར་འགྱུར་རོ། །བཞི་པ་ནི། གསུང་ལས། ཉལ་བའི་ཚེ་མགོ་རྗེ་བཙུན་མའི་བང་དུ་བཞག་པར་མོས་ལ་རྟོག་པ་གཞན་གྱིས་བར་མཆོད་པར་
ཉལ་ཞིང། རྨི་ལམ་ངོས་ཟིན་པ་ན་སྤྲོ་བསྡུ་སོགས་ལྷའི་ང་རྒྱལ་དང་མ་བྲལ་བར་བྱ། ཞེས་གསུངས་པ་ལྟར་ལྟ་བའི་ངེས་པ་མ་རྙེད་པ་རྣམས་ཀྱིས་ཉལ་བའི་ཚེ་གནས་ཁང་རྗེ་བཙུན་མའི་ཞིང་ཁམས་དང། གདན་པད་ཟླ་དང། རང་ཉིད་རྗེ་བཙུན་
བརྒྱན་དང་ཕྱག་མཚན་མེད་པའི་རྣམ་པ་ཅན་གྱི་སྔས་ཀྱི་འགོར་བླ་མ་རྗེ་བཙུན་འཕགས་མ་བཞུགས་པའི་སྐུ་བང་དུ་མགོ་བཞག་པར་མོས་ཏེ། རྟོག་པ་གཞན་གྱིས་བར་མ་ཆོད་པར་གསོལ་བ་འདེབས་བཞིན་གཉིད་དུ་འགྲོ་བར་བྱ། རྨི་ལམ་འཛིན་
བར་འདོད་ན། རྨི་ལམ་ལ་རྨི་ལམ་ཡིན་པར་ངོ་ཤེས་པར་བྱིན་གྱིས་བརླབ་ཏུ་གསོལ་སོགས་གསོལ་འདེབས་བྱས་རྗེས་དྲན་ཤེས་ཤུགས་དྲག་བསྟེན་ཏེ་རྨི་ལམ་བཟུང་བ་དང། ངོས་ཟིན་པ་ན་སྦྱང་བ་དང། བསྒྱུར་བ་དང། སྤེལ་བ་དང། རྨི་ལམ་

[043A]༄༅། །གྱི་དེ་ཁོ་ན་ཉིད་བསྒོམ་པ་སོགས་ལ་བསླབ་པར་བྱ་སྟེ། འདི་དག་ལ་བཤད་བྱ་ཤིན་ཏུ་མང་བས་འདིར་འདྲིར་མི་ལང་གིས། ནཱ་རོ་ཆོས་དྲུག་ལས་གསུངས་པ་ལྟར་སྦྱར་ཏེ་ཉམས་སུ་བླང་བར་བྱའོ། །ཡང་ལྟ་
བའི་ངེས་ཤེས་བརྟན་པོ་རྙེད་ཡོད་ན་ཉལ་ཁར་ཉེར་བསྡུ་དང་སྦྲགས་ཏེ་ཐིམ་རིམ་གྱི་དམིགས་པ་སྨིག་རྒྱུ་ནས་འོད་གསལ་གྱི་བར་གོང་དུ་ཆོས་སྐུའི་ལམ་འཁྱེར་གྱི་སྐབས་སུ་སྨྲས་པ་ལྟར་བྱས་ནས། ལྟ་བའི་ངེས་ཤེས་ཤུགས་དྲག་
དྲངས་ཏེ་འོད་གསལ་གྱི་ངང་དུ་ཉལ། སླར་ལྡང་པའི་སྐབས་ཆུ་ལས་ཉ་ལྡང་བའམ། ནམ་མཁའ་སྟོང་པ་ལས་སྤྲིན་རྡོལ་པ་བཞིན་དུ་ལྷ་སྐུར་བཞེངས་པ་སོགས་མོས་ན་གཉིད་དུས་ཀྱི་བསྲེ་བ་སྐོར་གསུམ་གྱི་སྨིན་བྱེད་ཁྱད་པར་ཅན་དུ་འགྱུར་ལ། རྨི་ལམ་
འཛིན་བ་སོགས་ལ་ཁྱད་ཆེ་ཞིང། གཉིད་ཀྱི་འོད་གསལ་སྟོང་ཉིད་རྟོགས་པའི་བློར་བསྒྱུར་ནུས་པ་སོགས་གནད་ཆེའོ། །ཉལ་བའི་རྣལ་འབྱོར་ཕྱི་མ་འདི་གཞུང་ལས་མ་གསུངས་ཀྱང་ཉེ་ཟིན་ལས་བྱུང་བ་ལྟར་བཀོད་པའོ། །ལྔ་པ་ནི། གསུང་
ལས༑ ལྡང་བའི་ཚེ་ཡུམ་ལྔས་གླུ་དབྱངས་ཀྱིས་བསྐུལ་ཏེ་སྔགས་ཀྱི་སྒྲ་སྒྲོག་པ་དང་ལྷན་ཅིག་ཏུ་ཆུ་ལས་ཉ་ལྡང་པའི་ཚུལ་གྱིས་ལྡང་ཞིང། ལྷ་མོ་རང་ལ་ཐིམ་པར་མོས་པ་སོགས་སྤྱོད་ལམ་རྣམས་ཀྱང་ཚུལ་དང་ལྡན་པར་བྱ་བ་ནི་གནད་ཆེའོ། །
ཞེས་གསུངས་ཏེ། གོས་དཀར་མོ་ལ་སོགས་པ་ཡུམ་ལྔས་སྙན་པའི་གླུ་དབྱངས་དང་ཡི་གེ་བཅུ་པའི་སྔགས་སྙན་པར་སྒྲོག་པ་སོགས་ཀྱིས་བསྐུལ་བ་ན་གཉིད་སད་པར་མོས་ལ། ཉལ་ལུགས་སྔ་མ་ལྟར་ན་གནས་ཁང་ཞིང་ཁམས་དང། གདན་བད་

[043B] སྔས་འགོའི་བླ་མ་རྗེ་བཙུན་མ་རང་ལ་ཐིམ་ཞིང། ནམ་མཁར་བཞུགས་པའི་ཡུམ་ལྔ་ཡང་རང་ལ་ཐིམ་པར་བསམས་ནས་ལྡང་
ཉལ་ལུགས་ཕྱི་མ་ལྟར་ན་གོང་ལྟར་ཆུ་ལས་ཉ་ལྡང་བ་དང། ནམ་མཁའ་སྟོང་པ་ལས་སྤྲིན་རྡོལ་བ་ལྟར་འོད་གསལ་གྱི་ངང་ལས་གཟུགས་ཀྱི་སྐུར་ལྡང་ཞིང། ནམ་མཁའི་ལྷ་མོ་རྣམས་རང་ལ་ཐིམ་པར་བསམ་པ་གོང་དང་འདྲའོ། །དེ་ལྟར་བསྐྱེད་རིམ་
ཕྲ་རགས་ལ་ལོབས་ནས་རྫོགས་རིམ་ལ་ཞུགས་ཏེ་རྩེ་གཅིག་ཏུ་ཉམས་སུ་བླང་ན་ཚེ་འདི་ཉིད་ལའང་འཇའ་ལུས་འོད་སྐུ་འགྲུབ་བར་འགྱུར་ཞིང། དེ་ལྟར་མ་ནུས་ཀྱང་རྒྱུན་གྱི་རྣལ་འབྱོར་དུ་བྱས་ཏེ་གསོལ་བ་རྩེ་གཅིག་ཏུ་བཏབ་ན་དངོས་ཉམས་ཅི་
རིགས་པར་ཞལ་བསྟན་ཅིང་གསུང་གྱི་གནང་བ་སྩལ། ས་ལམ་གྱི་རྟོགས་པ་རྗེ་མཐོར་འཕེལ། དེ་ལྟར་མ་བྱུང་ཡང་འཆི་ཁ་དང་བར་དོ་སོགས་སུ་རྗེས་སུ་བཟུང་ནས་དག་པའི་ཞིང་བཟང་པོར་འཁྲིད་པ་དང། ཚེ་རབས་ནས་ཚེ་རབས་སུ་རྗེས་སུ་འཛིན་པ་ནི་ཆོས་
ཉིད་ཡིན་ལ། ཁྱད་པར་རྗེ་བཙུན་འཕགས་མ་འདི་ཉིད་ནི་སངས་རྒྱས་ཀུན་གྱི་ཕྲིན་ལས་ཀྱི་རང་གཟུགས་ཡིན་པས་བྱིན་རླབས་ཀྱི་ཚན་ལ་ཤིན་ཏུ་མྱུར་ཞིང། འགྲོ་བ་རྣམས་འཁོར་བ་ལས་སྒྲོལ་བ་ལ་ཐུགས་རྗེ་གཞན་ལས་ཆེས་ཆེར་ལྷག་པས་མཚན་དུའང་
སྒྲོལ་མ་ཞེས་ཆགས་པ་དང། སྔོན་གྱི་སྐྱེས་བུ་དམ་པ་དུ་མ་རྗེས་སུ་བཟུང་བ་དང། འཇིགས་པས་ཉེན་པ་དུ་མས་གསོལ་བ་བཏབ་པའི་མོད་དེ་ཉིད་ལ་རྗེས་སུ་བཟུང་བ་སོགས་ཀྱི་རྣམ་ཐར་དང་ལོ་རྒྱུས་མཐའ་ཀླས་བ་ཞིག་བཞུགས་པ་འདིར་ཕྱོགས་ཙམ་ཡང་

[044A]༄༅། །བརྗོད་པར་མ་ནུས་པ་དེ་དང་དེ་དག་གིས་ཕྱིར་མི་ལྡོག་པའི་ཡིད་ཆེས་ཀྱི་དད་པ་དྲག་པོ་དྲངས་ནས་ལྷག་པའི་ལྷ་མོ་འདི་ཉིད་ཀྱི་རྣལ་འབྱོར་ལ་བརྩོན་པར་བྱའོ། །གཞན་ཡང་བསྙེན་པ་ལེགས་པར་ཐེམས་པས་གསུང་ལས་
འབྱུང་བ་ལྟར་གྱི་ལས་རབ་འབྱམས་རྣམས་སྐབས་སུ་གང་བབས་བསྒྲུབ་པ་ལ་ཞུགས་ན་ལས་ཚོགས་གཞན་དང་མི་འདྲ་བའི་ཆར་འབེབས་དང། དུས་མིན་གྱི་ཁ་ཆར་གཅོད་པ་སོགས་ལས་དེ་དང་དེ་ངེས་པར་འགྲུབ་པ་ཉམས་སུ་མྱོང་བས་གྲུབ་
པ་ཡིན་ནོ། །འདིར་སྨྲས་པ། སྲིད་པ་སྲིན་མོའི་གྲོང་ཁྱེར་དུ། །འཇིགས་རུང་གདུང་བ་རྟག་བརྟེན་ཀྱང། །འདོད་པའི་མྱོས་འགྱུར་ངོམས་མེད་ཀྱིས། །བཟི་བས་འགྲོ་འདི་ད་དུང་ཞེན། །སྙིང་ལ་རྨོངས་པས་རྟག་གཏིབས་ཀྱང། །ད་དུང་མཁས་
དང་མཛངས་པར་བརློམ། །བར་མཚམས་མེད་པར་སྡུག་བསྔལ་གྱི། །རྩིབས་རྣོན་བདེ་བའི་མལ་དུ་སེམས། །སྐད་ཅིག་གཡོ་བའི་རྣམ་འགྱུར་ཀུན། །རྟག་ཏུ་རེ་བས་ལྷག་པར་འཁྲུལ། །སྲིད་པའི་ཕུན་ཚོགས་ཨེ་རཎྜར། །ཕན་བདེའི་སྙིང་པོ་
ལོན་དུ་རེ། །ཐོག་མ་མེད་ནས་ད་ལྟའི་བར། །མནར་ཀྱང་ད་དུང་འབད་པས་འཇུག་ཀྱེ་མ་འགྲོ་འདི་རང་སྟོབས་ཀྱིས། །འཁྲུལ་པ་ལྡོག་པ་ནམ་ཞིག་འབྱུང། །འོན་ཏེ་རྒྱལ་དང་དེ་སྲས་ཀུན། །ལྷག་པར་བརྩེ་བའི་ཐུགས་རྗེས་བསྔམས། །སྤྲུལ་
པའི་བཀོད་པ་མཐའ་ཀླས་པས། །འགྲོ་བ་སྒྲོལ་ལ་རྟག་ཏུ་རིངས། །རྒྱལ་ཀུན་ཕྲིན་ལས་ཕུང་པོ་ནི། །མཛེས་སྡུག་སྒྱུ་མའི་འཇོ་སྒེག་གིས། །སྒྱུ་འཕྲུལ་བྱེ་བ་བསམ་ཡས་སྤྲིན། །མཁའ་ཁྱབ་བཀོད་པའི་རྗེས་སུ་སྤྲོ། །གང་སྐུ་དྲན་པའི་མོད་ཉིད་ལའང། །

[044B] །མངོན་འདོད་རེ་བའི་ཤིང་རྟ་ནི། །བྱུར་བུར་བྱེད་པ་ཁྱོད་མིན་སུ། །ལྷག་པར་རབ་འབྱམས་ཕྲིན་ལས་གནད། །ཟབ་དགུའི་རིམ་གཉིས་དང་བཅས་པ། །འཕགས་མའི་ཞལ་ཆབ་དྲོན་མོ་ཉིད། །ས་འདིའི་བསྐལ་བཟང་
སྐལ་བར་འཛིན། །དེ་འདྲའི་རིམ་གཉིས་ཟབ་གསང་གི་དགོངས་འགྲེལ་སྤེལ་བའི་ངལ་བ་ནི། །སྔོན་བྱོན་མཁས་གྲུབ་མཐའ་དག་གིས། །བདག་གི་སྐལ་བར་ཆེད་དུ་བྱིན། །སྙིང་གི་བུམ་བཟང་ཞལ་ལུང་བདུད་རྩིས་གཏམས། །མགྲིན་པ་
ལེགས་བཤད་དབྱངས་ཀྱི་དོ་ཤལ་བསྐྱོད། །ཟབ་དོན་རྡོ་རྗེའི་ཚིག་རྐང་འགྲེལ་བ་ཡི། །སྤོབས་པ་ཆོས་ཀྱི་རྡོ་རྗེའི་རྗེས་སུ་འགྲན། །འཕགས་མའི་གསུང་གསང་རྡོ་རྗེའི་དབྱངས། །རྩ་བཤད་སྦྱར་བའི་རྒྱུད་དོན་གྱི། །གཞུང་ལུགས་ཆེན་མོས་
ལེགས་བཀྲལ་ཞིང། །ཞལ་གདམས་གནད་བརྒྱས་གསལ་བར་བྱས། །ཕྱི་ནང་སྤྲོས་པ་རིང་བཏང་ནས། །རྩེ་གཅིག་བསྒོམ་ལ་འགྲུས་བྱོས་དང། །ཚད་ལྡན་རྟོགས་པའི་ཉམས་མྱོང་གི་གྲུབ་པའི་གོ་འཕང་མཐོར་སྙེག་འགྱུར། །ཞེས་པའང་
པར་སྐབས་ཀྱི་ངལ་བསོའི་དབྱངས་སུ་སྨྲས་སོ།།    ༈    གཉིས་བ་གྲོལ་བྱེད་རྫོགས་པའི་རིམ་པ་འཆད་པ་ལ་གཉིས། རིམ་པ་འདིས་ཚེ་འདིར་མཆོག་སྒྲུབ་པའི་མན་ངག་ཐུན་མོང་མ་ཡིན་པར་བསྟན་པའི་སྒོ་ནས་བཤད་པར་
དམ་བཅའ་བ་དང། དེ་ལྟའི་རྫོགས་རིམ་ལ་སློབ་ཚུལ་བཤད་པའོ། །དང་པོ་ནི། གསུང་ལས། ཤིན་ཏུ་ཟབ་ཅིང་གསང་བའི་མཐར་ཐུག་པ་རྫོགས་པའི་རིམ་པ་ཉམས་སུ་ལེན་ཚུལ་མཆོག་སྒྲུབ་པའི་གདམས་ངག་ཐུན་མོང་མ་ཡིན་པ་བཤད་པར་

[045A]༄༅། །བྱའོ༑ །ཞེས་གསུངས། དེ་ལྟར་བསྐྱེད་རིམ་ཕྲ་རགས་ལ་བརྟན་པ་ཐོབ་པའི་རྣལ་འབྱོར་པས་ངེས་པར་རྫོགས་རིམ་ལ་འཇུག་པར་བྱ་སྟེ། བསྐྱེད་རིམ་ཙམ་གྱིས་མཆོག་གི་དངོས་གྲུབ་བསྒྲུབ་པར་མི་ནུས་ཤིང། རྫོགས་
རིམ་མཚན་ཉིད་ཚང་བ་ལ་བརྟེན་ནས་ནི་སྙིགས་དུས་ཀྱི་ཚེ་ཐུང་གཅིག་བུ་འདི་ཉིད་རང་ལའང་ཟུང་འཇུག་གི་གོ་འཕང་བདེ་བླག་ཏུ་བསྒྲུབ་པར་ནུས་པས་སྤྱིར་རྫོགས་པའི་རིམ་པ་ནི་མཆོག་སྒྲུབ་པའི་མན་ངག་ཐུན་མོང་མ་ཡིན་ཟབ་ཅིང་གསང་བའི་མཐར་ཐུག་
ཡིན་ལ། ལྷག་པར་འདི་ཉིད་ནས་བཤད་པའི་རྫོགས་པའི་རིམ་པ་ནི་རྒྱུད་སྡེ་གཞན་དུ་མ་གྲག་པའི་འཕགས་མ་ཉིད་ཀྱི་གསུང་གི་གསང་བ་མཐར་ཐུག་ཏུ་རིག་པར་བྱས་ནས་རྩེ་གཅིག་ཏུ་བསྒྲུབ་པ་ལ་འཇུག་པར་བྱའོ། །གཉིས་པ་ལ་གཉིས་
སྔོན་དུ་བསྐྱེད་རིམ་ལ་ངེས་པར་སློབ་དགོས་པར་བསྟན་པ་དང། སྐབས་དོན་རྫོགས་རིམ་ལ་སློབ་ཚུལ་ཉིད་བཤད་པའོ། །དང་པོ་ནི། གསུང་ལས། དེ་ལ་ཐོག་མར་རིམ་པ་དང་པོའི་རྣལ་འབྱོར་བླ་མའི་རྣལ་འབྱོར་ནས་བཟུང་སྟེ་ཐུན་མཚམས་ཀྱི་བྱ་བའི་བར་ལ་
གོམས་ཤིང་འདྲིས་པར་དགོས་ལ། དེ་དང་མི་ལྡན་ན་ཡོན་ཏན་གྱི་རྩ་བ་ཆད་པའོ། །ཞེས་གསུངས། དེ་ཡང། ཚེ་འདིར་མཆོག་སྒྲུབ་པའི་ཟབ་གནད་ཐུན་མོང་མ་ཡིན་པ་རྫོགས་རིམ་ཡིན་ཡང། བསྐྱེད་རིམ་ཐོབ་པ་སྔོན་དུ་མ་སོང་བར་རྫོགས་རིམ་ལ་དུས་ཡུན་
རིང་པོར་བརྩོན་པ་ཏི་ཙམ་ལྷུར་བྱས་ཀྱང་རྫོགས་རིམ་གྱི་རྟོགས་པ་ཐོབ་པ་མི་སྲིད་དེ། རྫོགས་རིམ་གྱི་ཡོན་ཏན་དེ་དང་དེ་ཐམས་ཅད་ཀྱི་རྩ་བ་སྨིན་བྱེད་ཁྱད་པར་ཅན་རེ་བསྐྱེད་རིམ་གྱི་སྐབས་སུ་འབྱུང་བས། དེ་དག་མེད་པར་རྫོགས་རིམ་བསྒོམ་ལོ་བྱས་ཏེ་

[045B] །དེས་ན་ཚེ་འདིར་མཆོག་འདོད་པའི་གང་ཟག་གིས་ཀྱང་རིམ་གཉིས་ལ་རིམ་ཅན་དུ་བསླབ་དགོས་ཏེ། རིམ་ལྔ་ལས། བསྐྱེད་པའི་རིམ་ལ་ལེགས་གནས་
ཤིང། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་རིམ་པ་ལྟ་བུར་གསུངས། །ཞེས་གསུངས་ཤིང། དེ་དང་མཐུན་པར་རྡོ་རྗེ་མཁའ་འགྲོ་དང། སྤྱོད་བསྡུས་དང། གྲོལ་བའི་ཐིག་ལེ་དང་
དཔིད་ཀྱི་ཐིག་ལེ་དང། གསང་བ་གྲུབ་པ་སོགས་རྒྱུད་དང་རྒྱ་གཞུང་དུ་མར་དགོངས་པ་མཐུན་པར་གསུངས་པ་ལྟར་འཕགས་མ་ཉིད་ཀྱིས་ཀྱང་དེ་ལྟར་ནན་ཏན་དུ་གདམས་པར་མཛད་པའི་རྒྱུད་དོན་མན་ངག་ཏུ་སྩལ་བའི་གསུང་གི་བདུད་རྩི་བྱིན་རླབས་ཅན་ལ་
ཡིད་ཆེས་ཀྱི་ངེས་པ་བསྐྱེད་ནས་ཚེ་འདིར་མཆོག་སྒྲུབ་པའི་རྫོགས་རིམ་ལ་སློབ་པར་འདོད་ན་དེའི་སྨིན་བྱེད་བསྐྱེད་རིམ་ཁྱད་པར་ཅན་ལ་ནན་ཏན་དུ་སློབ་ཅིང། བསྐྱེད་རིམ་ལ་བརྟན་པ་ཐོབ་པ་ན་རྫོགས་རིམ་ལ་ངེས་པར་ཞུགས་ཏེ་མྱུར་བ་མྱུར་བར་མཆོག་གི་དངོས་
གྲུབ་བསྒྲུབ་པར་བྱའོ། །གཉིས་པ་སྐབས་དོན་རྫོགས་རིམ་ལ་སློབ་ཚུལ་ཉིད་བཤད་པ་ལ་གཉིས། གང་ལ་གནད་དུ་བསྣུན་པའི་རྟེན་རྩ་དང་རླུང་ལ་སོགས་པ་གཞུང་གཞན་ནས་ཁ་བསྐང་སྟེ་བཤད་པ་དང། དེ་ལ་ཇི་ལྟར་གནད་དུ་བསྣུན་པའི་རིམ་པ་ཉིད་
བཤད་པའོ། །དང་པོ་ནི། རྫོགས་རིམ་གྱི་གདམས་དོན་གྱི་གཙོ་བོའམ་ལམ་གྱི་སྲོག་ལྟ་བུ་ནི་བདེ་སྟོང་དབྱེར་མེད་དུ་སྦྱོར་བ་ཡིན་ལ། དེ་ལྟ་བུའི་བདེ་བ་ཆེན་པོའི་ཡེ་ཤེས་ཐེག་པ་འདིར་བསྒྲུབ་དགོས་ཤིང། དེ་སྒྲུབ་པའི་ཐབས་ཁྱད་པར་ཅན་ནི་རྡོ་རྗེའི་
[046A]༄༅། །ལུས་ལ་གནད་དུ་བསྣུན་པ་ཉིད་ཡིན། དེ་ལ་ཐོག་མར་གང་ལ་གནད་དུ་བསྣུན་པ་རླུང་གི་རྣལ་འབྱོར་དང། ཡི་གེ་ལ་དམིགས་པ་དང། ཐིག་ལེའི་རྣལ་འབྱོར་སོགས་མང་དུ་ཡོད་ཅིང། དེ་དག་གང་ལའང་དམིགས་པ་གང་
དུ་བཟུང། ཚུལ་ཇི་ལྟར་བཟུང་བ་སོགས་ལ་ལུས་ཀྱི་ཆགས་ཚུལ་ལེགས་པར་ཤེས་དགོས་པས། འདིར་རྒྱས་པར་འགོད་མི་ནུས་ཀྱང་མདོར་བསྡུས་ཙམ་ཞིག་དགོད་པར་བྱ་ལ། དེ་ཡང་འཇམ་མགོན་ཆོས་ཀྱི་རྒྱལ་པོ་ཉིད་ཀྱིས་ཕ་རྒྱུད་ཀྱི་རྫོགས་རིམ་
རྣམས་སུ། གནས་པ་རྩ། གཡོ་བ་རླུང། བཀོད་པ་བྱང་ཆུབ་ཀྱི་སེམས་ཀྱི་ཆགས་ཚུལ་ཞེས་ས་བཅད་འདྲེན་པར་མཛད་ཀྱང། མ་རྒྱུད་ཀྱི་རྫོགས་རིམ་རྣམས་སུ་ས་བཅད་དེ་དང་མི་འདྲ་བའི་གསུངས་པས། འདིར་ཡང་མ་རྒྱུད་ནས་གསུངས་པ་ལྟར་
དགོད་པར་བྱའོ། །དེ་ལ་གཉིས། རྟེན་རྩ་བཤད་པ་དང། བརྟེན་པ་ཐིག་ལེ་དང་རླུང་བཤད་པའོ། །དང་པོ་ནི། ལུས་ལ་རྩ་བདུན་ཁྲི་ཉིས་སྟོང་གནས་ལ། དེ་དག་གྱེས་གཞི་རྩའི་གཙོ་བོ་བརྒྱ་ཉི་ཤུ། དེའི་ནང་ནས་ཀྱང་གཙོ་བོ་ཉེར་བཞི། དེ་ལས་
ཀྱང་གསུམ་གཙོ་བོའོ། །སྙིང་གར་ཐོག་མར་ཆགས་པའི་རྩ་གསུམ་དང། ལྔ་དང། བརྒྱད་ཅེས་པ་གསུམ་ལས། དང་པོ་ནི། ཐོག་མར་ཆགས་པ་ན་སྙིང་གར་རོ་རྐྱང་དབུ་གསུམ་ཆགས། གཉིས་པ་ནི། དེ་རྗེས་རྩ་འདབ་བརྒྱད་ཀྱི་ཤར་གྱི་
སུམ་སྐོར་མ་དང། ལྷོའི་འདོད་མ་དང་ལྔ་ཆགས། གསུམ་པ་ནི། དེའི་རྗེས་སུ་ནུབ་ཀྱི་ཁྱིམ་མ་དང། བྱང་གི་གཏུམ་མོ། བདུད་བྲལ་མ་རྣམས་སྐྱེ། དེ་དག་ལ་སྙིང་གར་ཐོག་མར་ཆགས་པའི་རྩ་ཞེས་ཟེར་རོ། །དེ་ནས་སྙིང་གའི་ཕྱོགས་ཀྱི་རྩ་

[046B] ཕྱོགས་བཞིའི་རྩ་ལས་འབྱུང་བ་བཞི་ཤས་ཆེར་བབས་བས་འབྱུང་བ་བཞིའི་རྩ་དང། མཚམས་བཞིའི་རྩ་ལས་གཟུགས་དྲི་རོ་རེག་བཞི་བབས་ངས་
མཆོད་པའི་རྩ་ཞེས་བྱའོ། །བདུད་བྲལ་མ་ནི་དབུ་མ་ལ་འཁྲིལ་ནས་ལྕེ་རྩེའི་བར་དུ་གནས་ཤིང། རྩ་གཞན་དུ་ཁམས་དང་རླུང་རྒྱུ་བ་ལ་གེགས་བྱེད་ཅིང། རང་གི་ནང་དུ་འཆི་བའི་ཚེ་མ་གཏོགས་རླུང་མི་རྒྱུ་བས་དུས་ཀྱི་རྩ་དང་འགོག་པའི་རྩ་
ཞེས་བྱ། རྐྱང་མ་ནི་ཁྲག་ཅུང་ཟད་འདྲེས་པའི་དཀར་ཆ་ཤས་ཆེར་བབས་པའི་ཕྱིར་སྙིང་སྟོབས་ཀྱི་རྩ་དང། ཟླ་བའི་རྩ་དང། ཐབས་ཀྱི་རྩ་ཞེས་བྱ། རོམ་ནི་ཁུ་བ་ཅུང་ཟད་འདྲེས་པའི་དམར་ཆ་ཤས་ཆེར་བབས་པས་རྡུལ་གྱི་དང། ཉི་མའི་དང། ཤེས་
རབ་ཀྱི་རྩ་ཞེས་བྱ། དངུམ་ནི་ཤས་ཆེར་ཁུ་ཁྲག་དང་སེམས་དང་མུན་པ་དང་སྒྲ་གཅན་ཏེ་རླུང་བབས་པའི་ཕྱིར་མུན་པའི་དང། སྒྲ་གཅན་གྱི་དང། མ་ནིང་གི་རྩ་ཞེས་བྱ། དབུ་མ་སྦོམ་ཕྲ་གྲོ་སོག་ཙམ། ཕྱི་སྡེ་ལ་ནང་དམར་བ། ལུས་ཀྱི་དབུས་དྲང་
ཐད་སྒལ་ཚིགས་ལ་ཅུང་ཟད་ཉེ་བར་ཡར་སྣ་སྤྱི་བོ་ནས་གུག་སྟེ་སྨིན་མཚམས་སུ་གནས། མར་སྣ་རྟགས་ཀྱི་རྩེ་དང་ཁ་ད་ཆད་དུ་ཡོད། རོ་མ་དབུ་མའི་གཡས་སུ་འབྱར་ནས་འགྲོ་ཞིང། སྦོམ་ཕྲ་གྲོ་སོག་ཙམ། མདོག་དམར་པོ། ཡར་སྣི་སྤྱི་བོ་ནས་གུག་
སྟེ་སྣ་བུག་གཡས་པའི་རྩ་བར་ཟུག་མར་སྣེ་དབུ་མ་ལྟར་རོ། །རྐྱང་མ་ནི་དབུ་མའི་གཡོན་དུ་འབྱར་ནས་འགྲོ་ཞིང། སྦོམ་ཕྲ་གྲོ་སོག་ཙམ། མདོག་དཀར་པོ། ཡར་སྣེ་སྤྱི་བོ་ནས་གུག་སྟེ་སྣ་བུག་གཡོན་པའི་རྩ་བར་ཟུག་མར་སྣེ་དབུ་མ་ལྟར་རོ། །དཔྱིད་

[047A]༄༅། །ཐིག་ཟིན་བྲིས་ལས། རོ་རྐྱང་དབུ་གསུམ་ནི་སྤྱི་བོ་ནས་སུམ་མདོའི་བར་དུ་ཡོད་ལ་དེ་ནས་གཉིས་སུ་གྱེས་ཏེ་ཚན་གཅིག་རྐང་མཐིལ་གྱི་བར་དུ་འགྲོ་ལ། ཚན་གཅིག་ནོར་བུའི་རྩེ་མོའི་བར་དུ་འགྲོ་བར་གསུངས། རོ་རྐྱང་གཉིས་
ཀྱིས་དབུ་མ་ལ་རྩ་འཁོར་རེའི་ཐད་དུ་མདུད་པ་རེ་ཡོད་ཅིང། དེ་ཡང་རོ་མས་རྐྱང་མ་དང་མཉམ་དུ་དབུ་མ་ལ་གཡས་སྐོར་དུ་དཀྲིས་ཏེ་མདུད་པ་བྱས་ནས་སྟེང་དུ་འགྲོ། རྐྱང་མས་དེ་བཞིན་དུ་རོ་མ་དང་མཉམ་དུ་དབུ་མ་ལ་གཡོན་སྐོར་དུ་དགྲིས་ཏེ་
མདུད་པ་བྱས་ནས་སྟེང་དུ་འགྲོ། འདི་དག་གི་ཚུལ་ཞིབ་བར་བདག་གི་བླ་མ་སྔགས་ཟུར་རྡོ་རྗེའི་འཆང་གི་ཕྱག་བཞེས་ལྟར་ལག་ཁྲིད་དུ་བྱས་ནས་འཁྲིད་དགོས། དེ་ལྟར་ལྟེ་བ་སོགས་ཀྱི་རྩ་འཁོར་གཞན་རྣམས་སུ་རོ་མས་མདུད་པ་ལན་རེ་དང། རྐྱང་
མས་མདུད་པ་ལན་རེ་བཅས་མདུད་པ་ཉིས་བརྩེགས་རེ་ཡོད། སྙིང་གར་རོ་མས་གཅིག་རྐྱང་མས་གཅིག་ཡང་རོ་མས་གཅིག་སོགས་རོ་མས་གསུམ་དང། རྐྱང་མས་གསུམ་སྤེལ་ཏེ་མདུད་པ་དྲུག་བརྩེགས་སུ་ཡོད་དོ། །སྲོག་པ་རྩ་ཞེས་པ་ནི་
བདུད་བྲལ་མ་དང་དབུ་མ་ལས་ལོགས་སུ་སྟེ་དེ་ནི་སྒལ་ཚིགས་ཀྱི་ནང་ཙམ་ལ་སྒལ་ཚིགས་ལ་བརྟེན་ནས་གནས་ཤིང། རོ་རྐྱང་དབུ་གསུམ་ནི་དེ་ལ་བརྟེན་ནས་གནས། སྙིང་གའི་རྩ་འདབ་བརྒྱད་ལས་རྡུལ་མུན་སྙིང་སྟོབས་ཏ་ཁུ་ཁྲག་རླུང་
གསུམ་སོ་སོར་གཙོ་བོར་འབབ་པའི་རྩ་གསུམ་གསུམ་གྱེས་པ་ཡུལ་ཉེར་བཞིའི་རྩ་དང། དེ་ལས་ཀྱང་དེ་བཞིན་དུ་གསུམ་གསུམ་གྱེས་པས་བདུན་ཅུ་རྩ་གཉིས། དེ་རེ་རེ་ལས་སྟོང་ཕྲག་རེ་གྱེས་པས་སྟོང་ཕྲག་དོན་གཉིས་ཏེ་དེ་ཐམས་

[047B] དེ་ཐམས་ཅད་ཀྱང་དབུ་མ་ཉིད་ལས་གྱེས་པའོ། །དེ་རྣམས་ལས་ཁམས་དཀར་པོ་ཤས་ཆེར་འབབ་པའི་རྩ་རྣམས་ལ་སྐུའི་རྩ་དང་སྙིང་སྟོབས་ཀྱི་རྩ་ཞེས་དང། དམར་པོ་ཤས་ཆེར་འབབ་པའི་རྩ་རྣམས་ལ་གསུང་
གི་རྩ་དང་རྡུལ་གྱི་རྩ་ཞེས་དང། རླུང་ཤས་ཆེར་འབབ་པའི་རྩ་རྣམས་ལ་ཐུགས་ཀྱི་རྩ་དང་མུན་པའི་རྩ་ཞེས་བཏགས་སོ། །རྩའི་གཙོ་བོ་བརྒྱ་ཉི་ཤུ་ནི་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་
དྲུག་སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རེ་བཞི་རྣམས་ཡིན་ནོ། །དེ་དག་གཙོ་བོར་བྱེད་པ་ནི་རླུང་དན་རྣམ་ཤེས་ཀྱི་རྟེན་བྱེད་བས་སོ། །དེ་ལས་ཡུལ་ཉེར་བཞིའི་རྩ་གཙོ་བོར་བྱེད་པའང་
གནས་དང་ཡུལ་གྱི་སྒོ་ནས་ཕྱེ་བའམ་སྐྲ་དང་སོ་སེན་ལ་སོགས་པའི་རྒྱུ་བྱེད་པའི་ཆ་ནས་བཞག་གོ་དེ་ལས་ཀྱང་བསྡུ་ན་རོ་རྐྱང་དབུ་གསུམ་གཙོ་བོ་དང། དེ་ལས་དབུ་མ་གཙོ་བོ་ཡིན་ཏེ། རོ་རྐྱང་གི་རླུང་དབུ་མར་ཐིམས་པ་ལས་འོད་གསལ་ལྷན་སྐྱེས་
ཀྱི་བདེ་ཆེན་འཆར་བའི་ཕྱིར་རོ། །གཉིས་པ་ལ་གཉིས། ཐིག་ལེ་བཤད་པ་དང། རླུང་བཤད་པའོ། །དང་པོ་ནི། ལུས་ཆགས་པ་ན་ཐོག་མར་སྙིང་ག་ནས་ཡིན་པས་ཕ་དང་མ་ལས་ཐོབ་པའི་ཁམས་དཀར་དམར་གྱི་དྭངས་མ་ཁ་སྦྱོར་ཐོག་མར་སྙིང་
གར་དབུ་མའི་སྤུབས་སུ་ཆགས། དེ་ནི་ཤིན་ཏུ་ཕྲ་བའི་རླུང་སེམས་ཀྱི་ཕོ་བྲང་ལྟ་བུར་གནས་ཤིང། དེ་འདྲའི་རླུང་སེམས་དང་ཐིག་ལེ་དེ་གཉིས་ལ་མི་ཤིགས་པ་ཞེས་བྱ་སྟེ། སྔ་མ་ནི་དུས་ཇི་སྲིད་མཐའི་བར་དུ་མི་ཤིགས་པ་དང། ཕྱི་མ་ནི་ཚེ་ཇི་སྲིད་

[048A]༄༅། །འཚོ་བའི་བར་དུ་མི་ཤིགས་པ་ཞེས་བྱ། དེ་ལས་དཀར་ཆ་འཕེལ་བ་སྟེང་དུ་འགྲོ་བ་སྤྱི་བོའི་རྩ་འཁོར་དུ་གནས། དེས་བདེ་བའི་རྟེན་བྱེད། དམར་ཆ་འཕེལ་བ་ལྟེ་བར་འགྲོ་ཞིང་ལྟེ་བའི་རྩ་འཁོར་དུ་གནས། དྲོད་ཀྱི་རྟེན་
བྱེད་ཅིང་དེ་ལ་གཏུམ་མོའི་མེ་ཞེས་ཀྱང་བྱ། གཏུམ་མོའི་མི་ཞེས་པའང་དྲོད་བསྐྱེད་པ་དང། ཁམས་ཞུ་བ་སོགས་བྱེད་ལས་ཀྱི་སྒོ་ནས་མེ་ཞེས་བརྡར་བཏགས་བ་ཙམ་ཡིན་གྱི། རླན་ཞིང་གཤེར་བའི་ཆུ་ཉིད་ལས་མེ་མཚན་ཉིད་པ་ནི་མིན་
ནོ། །དེ་ཕྱིན་ཆད་ཀྱི་ཁམས་དཀར་པོའི་གནས་ནི་སྤྱི་བོ་དང། དམར་པོའི་གནས་ནི་ལྟེ་བ་ཡིན་ནོ། །བར་སྐབས་སུ་འཁོར་ལོ་གཞན་རྣམས་སུའང་རྒྱུ་བས་དེའི་དབང་གིས་ཁམས་དཀར་དམར་རླུང་གསུམ་སོ་སོ་ནས་ཤས་ཆེར་རྒྱུ་བ་གསུམ་
ལ་སྐུ་གསུང་ཐུགས་ཀྱི་རྩ་ཞེས་བརྒྱད་ཚན་གསུམ་དུ་ཕྱེ་བས་ཉེར་བཞིར་འགྱུར། ཉེར་བཞི་པོ་རེ་རེ་ལ་ཁམས་དཀར་དམར་རླུང་གསུམ་སོ་སོ་ནས་རྒྱུ་བའི་རྩ་སྟོང་ཕྲག་གསུམ་གསུམ་ཡོད་པས་བདུན་ཁྲི་ཉིས་སྟོང་དུ་ཕྱེ་བ་ལྟར་ཐིག་ལེའང་དེ་སྙེད་དུ་ཕྱེའོ། །
འཆི་བ་ལ་ཉེ་བའི་ཚེ་དམར་ཆ་གྱེན་དུ་དང་དཀར་ཆ་ཐུར་དུ་འོང་བའི་འདུ་འཕྲོད་ལས་གཞིའི་སྣང་མཆེད་ཐོབ་གསུམ་རིམ་གྱིས་འོད་གསལ་དུ་བསྡུས་ནས་འཆི་བ་འོད་གསལ་འཆར། འཆི་བ་འོད་གསལ་ལམ། གཞིའི་འོད་གསལ་ནི་གཉིས་སྣང་
རག་པ་འགག་པ་ཙམ་ལ་འོད་གསལ་དུ་སྒྲས་བཏགས་ཀྱི། འོད་གསལ་མཚན་ཉིད་བ་ནི་མིན་ནོ། །དེ་འདྲའི་འཆི་བ་འོད་གསལ་དེའི་མཐར་བར་དོར་ལྡང། རྣལ་འབྱོར་བས་ཀྱང་དྷཱུ་ཏཱིར་གནད་དུ་བསྣུན་ཅིང་བསྒོམས་པས་རྩ་མདུད་དཀྲོལ་ཏེ་དབུ་མའི་

[048B] སྤྱི་བོའི་དཀར་ཆ་ཐུར་དུ་འདྲེན་པའི་འདུ་འཕྲོད་ལ་བརྟེན་ནས་སྣང་བ་གསུམ་དངོས་སུ་འདྲེན་ཅིང། རིམ་གྱིས་འོད་གསལ་དུ་ཐིམས། ཐིག་ལེ་འབབ་ལྡོག་གི་ཡས་བབས་མས་
བརྟན་གྱི་དགའ་བཞི་དངོས་སུ་དྲངས་ཏེ་ལམ་གྱི་བདེ་སྟོང་འོད་གསལ་དངོས་སུ་སྐྱེས་ནས་དེའི་མཐར་སྒྱུ་མའི་ལྷ་སྐུར་དངོས་སུ་ལྡང་བར་ཤེས་པའི་གནད་ཆེན་པོ་ཡོད་དོ། །སྙིང་གའི་རྩ་མདུད་ཀྱི་དབུ་མའི་ནང་གི་བྱང་སེམས་དཀར་དམར་གཉིས་དང་ལྷན་
སྐྱེས་ཀྱི་རླུང་ནི་འཆི་བའི་ཚེམ་གཏོགས་འཕོ་འཇུག་མི་བྱེད་དོ། །གཞན་ཡང་དཔྲལ་བ་དང་ལྟེ་བ་ན་སད་པའི་གནས་སྐབས་བསྐྱེད་པའི་ཐིག་ལེ་དང། མགྲིན་པ་དང་གསང་གནས་ན་རྨི་ལམ་གྱི་གནས་སྐབས་དང། སྙིང་ག་དང་ནོར་བུར་གཉིད་འཐུག་གི་གནས་
སྐབས་དང། ལྟེ་བ་དང་གསང་གནས་ཀྱི་རྩེན་བཞི་པའི་གནས་སྐབས་བསྐྱེད་པའི་ཐིག་ལེ་ཡོད་པའང་ཤེས་པར་བྱའོ། །གཉིས་པ་རླུང་བཤད་པ་ལ། རྡོ་རྗེའི་ཕྲེང་བ་ནས་བཏང་བཟུང་ལ་སོགས་པ་རླུང་བརྒྱ་རྩ་བརྒྱད་བཤད་ཀྱང། དགོངས་པ་
ལུང་སྟོན་ལས། སྲོག་དང་ཐུར་སེལ་གྱེན་རྒྱུ་དང། །ཁྱབ་དང་མཉམ་གནས་ཞེས་བཤད་དང། །ཀླུ་དང་རུས་སྦལ་རྩངས་པ་དང། །ལྷས་བྱིན་དང་ནི་གཞུ་ལས་རྒྱལ། །ཞེས་རྩ་བའི་རླུང་ལྔ་དང། ཀླུ་དང་རུས་སྦལ་ལ་སོགས་པའི་མིང་གིས་ཡན་ལག་གི་རླུང་ལྔ་
སྟེ་བཅུར་འདྲེན་ཚུལ་ཕ་རྒྱུད་དང་མ་རྒྱུད་གཉིས་ཀ་མཐུན་ནོ། །དེ་ལ་རྩ་བའི་རླུང་ལྔ་ནི། སྲོག་འཛིན། ཐུར་སེལ། གྱེན་རྒྱུ། མཉམ་གནས། ཁྱབ་བྱེད་ཀྱི་རླུང་སྟེ་ལྔའོ། །ཡན་ལག་གི་རླུང་ལྔ་ནི། རྒྱུ་བ། རྣམ་པར་རྒྱུ་བ། ཡང་དག་པར་རྒྱུ་བ། རབ་ཏུ་རྒྱུ་བ་

[049A]༄༅། །ངེས་པར་རྒྱུ་བ་སྟེ་ལྔའོ། །དེ་དག་གི་རྩ་བའི་གནས་ནི་སྲོག་འཛིན་སྙིང་ག་དང། ཐུར་སེལ་གསང་གནས། གྱེན་རྒྱུ་མགྲིན་པ། མཉམ་གནས་ལྟེ་བ། ཁྱབ་བྱེད་ལུས་ཀྱི་ཆ་ཐམས་ཅད་ལ་གནས། མགོན་པོ་གང་གི་
རླུང་ཡིན་པ་ནི་སྲོག་འཛིན་མི་བསྐྱོད་མགོན་པོའི་རླུང། ཐུར་སེལ་རིན་འབྱུང། གྱེན་རྒྱུ་འོད་དཔག་མེད། མཉམ་གནས་དོན་གྲུབ། ཁྱབ་བྱེད་རྣམ་སྣང་མགོན་པོའི་རླུང་དུ་གསུངས། ཁ་དོག་ནི། སྲོག་འཛིན་རང་དབང་བའི་ཁ་དོག་
དཀར་པོ། དེ་བཞིན་དུ་ཐུར་སེལ་སེར་པོ། གྱེན་རྒྱུ་དམར་པོ། མཉམ་གནས་ལྗང་གུ་ཁྱབ་བྱེད་སྔོན་པོར་གསུངས། ཁམས་ནི་སྲོག་འཛིན་ཆུ་རླུང། དེ་བཞིན་དུ་ཐུར་སེལ་ས། གྱེན་རྒྱུ་མེ། མཉམ་གནས་རླུང། ཁྱབ་བྱེད་ནམ་
མཁའི་རླུང་དུ་གསུངས། བྱེད་ལས་ནི། སྲོག་འཛིན་གྱིས་རླུང་གཞན་རྣམས་དབང་པོའི་སྒོར་འདྲེན་པ་དང། ཚེ་བསྲིང་བ་དང། སྲོག་འཛིན་པ་སོགས་ཀྱི་བྱ་བ་བྱེད། ཐུར་སེལ་གྱིས་ཁུ་ཁྲག་བཤང་གཅི་རྣམས་འཕེན་འཛིན་གྱི་
བྱ་བ་བྱེད། གྱེན་རྒྱུས་རླུང་སྟོད་དུ་འདྲེན་ཅིང་གྱེན་དུ་བསྐྱོད་པ་དང། བཟའ་བཏུང་འདྲེན་པ་དང། ངག་སྨྲ་བ་སོགས་ཀྱི་བྱ་བ་བྱེད། མཉམ་གནས་ཀྱིས་ཟས་འཇུ་བ་དང། ཟས་སྐོམ་གྱི་དྭངས་སྙིགས་འབྱེད་ཅིང་དྭངས་མ་ལུས་ལ་འདྲེན་
བའི་བྱ་བ་བྱེད། ཁྱབ་བྱེད་ཀྱིས་ལུས་གཡོ་འབུལ་དང་འགྲོ་འོང་སོགས་ཀྱི་བྱ་བ་བྱེད་དོ། །ཡན་ལག་གི་རླུང་ལྔའི་རྩ་བའི་གནས་ནི་སྙིང་གའི་ཕྱོགས་ཀྱི་རྩ་འདབ་བཞི་ལས་བརྒྱུད་དེ་སྒོ་ལྡར་གནས་ཤིང། དེ་ཡང་རྒྱུ་བ་མིག་དང། དེ་ནས་རིམ་

[049B] སྣ་དང། ལྕེ་དང། ལུས་ལ་ཁྱབ་པར་གནས། མགོན་པོ་གང་གི་ཡིན་པ་ནི་རིམ་བཞིན་རྒྱུ་བ་རྣམ་སྣང་གི་རླུང་ནས་ངེས་པར་རྒྱུ་བ་མི་བསྐྱོད་པའི་རླུང་གི་བར་དུ་སྦྱར། ཁ་དོག་ནི་རྒྱུ་བ་དམར་པོ། རྣམ་པར་རྒྱུ་བ་སྔོན་པོ་
ཡང་དག་པར་རྒྱུ་བསེར་པོ། རབ་ཏུ་རྒྱུ་བ་དཀར་པོ། ངེས་པར་རྒྱུ་བ་ལྡང་གུར་གསུངས་སོ། །ཁམས་ནི་ས། ཆུ༑ མེ༑ རླུང༑ ནམ་མཁའི་ཁམས་སུ་རིམ་བཞིན་སྦྱར། བྱེད་ལས་ནི་རྒྱུ་བས་མིག་ཤེས་ཀྱིས་གཟུགས་མཐོང་བའི་བྱ་བ་བྱེད་པ་ནས་
རིམ་བཞིན་ངེས་པར་རྒྱུ་བས་ལུས་ཤེས་ཀྱི་རེག་བྱ་འཛིན་པའི་བར་གྱི་བྱ་བ་བྱེད་དོ། །ཁྱད་པར་དུའང་རྣལ་འབྱོར་པས་རྩ་པའི་རླུང་ལ་གནད་དུ་བསྣུན་པས་ལས་བཞི་འགྲུབ་པ་དང། ས་རླུང་ནང་དུ་བསྡམས་པས་རི་རབ་ལྟར་གཞན་གྱིས་གཡོ་བར་མི་
ནུས་པ་དང། ཆུ་རླུང་ནང་དུ་བསྡམས་པས་མེས་བསྲེག་ཀྱང་མི་གནོད་པ་དང། མེ་རླུང་ནང་དུ་བསྡམས་པས་གྲང་བའི་རེག་བྱས་མི་གནོད་པ་དང། རླུང་གི་རླུང་ནང་དུ་བསྡམས་པས་ནམ་མཁའ་ལ་བྱ་བཞིན་དུ་འཕུར་ནུས་པ་སོགས་ཐུན་མོང་བའི་དངོས་
གྲུབ་དང། འོད་གསལ། སྒྱུ་ལུས་མཆོག་གི་དངོས་གྲུབ་ཀྱང་ཚེ་འདི་ཉིད་ལ་འགྲུབ་བོ། །ཡན་ལག་གི་རླུང་ལ་གནད་དུ་བསྣུན་པས་མངོན་ཤེས་ལྔ་འཐོབ་ཅིང། གང་སྣང་བདེ་ཆེན་འབར་བའི་གྲོགས་སུ་འཁྱེར་ནུས་སོ། དེ་དག་གི་རྒྱུ་ཚུལ་
ནི༑ སྲོག་འཛིན་རྒྱུ་བའི་ཚེ་སྣ་བུག་གཉིས་ཀ་ནས་དགུ་བརྒྱ་པ་ཕྲག་གཅིག་དལ་བུར་རྒྱུ། ཐུར་སེལ་སྣ་བུག་གཉིས་ཀ་ནས་དགུ་བརྒྱ་པ་ཕྲག་གཅིག་དྲག་པོར་རྒྱུ། གྱེན་རྒྱུ་སྣ་བུག་གཡས་པ་ནས་དགུ་བརྒྱ་པ་ཕྲག་གཅིག་དྲག་ཏུ་རྒྱུ། མཉམ་གནས་

[050A]༄༅། །སྣ་བུག་གཡོན་པ་ནས་དགུ་བརྒྱ་པ་ཕྲག་གཅིག་དལ་བར་རྒྱུ། ཁྱབ་བྱེད་ནི་གཞི་ལ་འཆི་དུས་མ་གཏོགས་སྣ་སྒོ་ནས་འབྱུང་འཇུག་མི་བྱེད་དོ། །དེ་ལྟར་མགོན་པོ་བཞིའི་རླུང་སྣ་སྒོ་ནས་དགུ་བརྒྱ་པ་ཕྲག་རེ་རྒྱུ་བ་ལས་དེ་
དག་གི་བཞི་ཆ་ཉིས་བརྒྱ་ཉེར་ལྔ་རེ་ལྷ་མོ་བཞིའི་རླུང་གི་ཚུལ་དུ་རྒྱུ་སྟེ། དེ་ཡང་ཉིན་ཞག་གཅིག་གི་ཧོ་རངས་གྱེན་རྒྱུ་འོད་དཔག་མེད་ཀྱི་རླུང་ཐོག་མར་བྱས་ནས་རྒྱུ་བའི་དབང་དུ་བྱས་ན། ཡུམ་བཞི་ལས་ཀྱང་མེའི་མེ་གོས་དཀར་མོའི་རླུང་
ཉིས་བརྒྱ་ཉེར་ལྔ་སྣ་བུག་གཡས་པའི་སྟེང་ངོས་ནས་དྲག་ཏུ་རྒྱུ། དེ་རྗེས་མེའི་རླུང་སྒྲོལ་མའི་རླུང་ཉིས་བརྒྱ་ཉེར་ལྔ་སྣ་བུག་གཡས་པའི་ལོགས་ནས་དྲག་ཏུ་རྒྱུ། དེ་རྗེས་མེའི་ས་སྤྱན་མའི་རླུང་ཉིས་བརྒྱ་ཉེར་ལྔ་སྣ་བུག་གཡས་པའི་དབུས་
དྲང་ཐད་ནས་དྲག་ཏུ་རྒྱུ། དེ་རྗེས་མེའི་ཆུ་མཱ་མ་ཀླིའི་རླུང་ཉིས་བརྒྱ་ཉེར་ལྔ་སྣ་བུག་གཡས་པའི་འོག་ངོས་ནས་དྲག་ཏུ་རྒྱུ། དེ་ལྟར་གྱེན་རྒྱུ་འོད་དཔག་མེད་ཀྱི་རླུང་དགུ་བརྒྱ་པ་ཕྲག་གཅིག་ཉིད་ལས་སྟེང་དང་ལོགས་དང་དབུས་དང་འོག་ངོས་ནས་རྒྱུ་
ཚུལ་གྱིས་ལྷ་མོ་བཞིའི་རླུང་དུ་དབྱེ་བའོ། །དེ་བཞིན་དུ་མཉམ་གནས་དོན་གྲུབ་ཀྱི་རླུང་རྒྱུ་བ་ན་སྒྲོལ་མའི་རླུང་ཐོག་མར་རྒྱུ་བ་དང། ཐུར་སེལ་རིན་འབྱུང་གི་རླུང་རྒྱུ་བ་ན་སྤྱན་མའི་རླུང་ཐོག་མར་རྒྱུ་བ་དང། སྲོག་འཛིན་མི་བསྐྱོད་པའི་རླུང་རྒྱུ་བ་ན་མཱ་
མ་ཀཱིའི་རླུང་ཐོག་མར་རྒྱུ་བ་སོགས་ཤེས་པར་བྱ། དེ་ལྟར་མགོན་པོ་བཞིའི་རླུང་བསྡོམས་བས་སུམ་སྟོང་དྲུག་བརྒྱ་ཡོད་ལ། དེ་ཉིན་ཞག་གཅིག་ལ་ལན་དྲུག་བལྡབས་བས་ཉི་ཁྲི་ཆིག་སྟོང་དྲུག་བརྒྱ་འབྱུང། ཕ་རྒྱུད་ནས་དགུ་བརྒྱ་པ་ཕྲག་རེ་ལ་འཕོ་ཆེན་

[050B] །མ་རྒྱུད་ནས་ཉིན་ཞག་ཕྲུགས་གཅིག་ལ་དབྱུ་གུ་དྲུག་ཅུ་རྩ་བཞི་དང། ཆུ་ཚོད་སུམ་ཅུ་རྩ་གཉིས། འཕོ་བ་བཅུ་དྲུག་ཐུན་ཚོད་བརྒྱད་དུ་གསུངས་ཤིང་
དེ་ཡང་སྙིང་གའི་རྩ་འདབ་རེར་ནས་ཐུན་ཚོད་ཀྱི་ཡུན་གྱི་རླུང་རྒྱུ་ཞིང། རྩ་འདབ་བརྒྱད་དུ་རྒྱུ་བ་རྫོགས་པ་ན་ཉིན་ཞག་གཅིག་རྫོགས། སྙིང་གའི་རྩ་འདབ་གཅིག་ལ་ཐུན་ཚོད་གཅིག་གི་རླུང་རྒྱུ་བའི་རིང་མགྲིན་པའི་རྩ་འདབ་གཉིས་ནས་འཕོ་བ་རེའི་རླུང་
རྒྱུ༑ དེ་བཞིན་དུ་སྤྱི་བོའི་རྩ་འདབ་བཞི་ནས་ཆུ་ཚོད་རེའི་རླུང་དང། ལྟེ་བའི་རྩ་འདབ་བརྒྱད་ནས་དབྱུ་གུ་རེའི་རླུང་རྒྱུ་བ་རྣམས་ཡུན་རིང་ཐུང་མཉམ་པ་སྟེ་རྩ་འདབ་རྣམས་ནས་ཉིན་ཞག་ཕྲུགས་རེའི་རླུང་རྒྱུ་ཚུལ་ལོ། །གོང་དུ་ཞག་གཅིག་གི་ཐོ་རངས་གྱེན་
རྒྱུའི་རླུང་རྒྱུ་བ་འགོ་བརྩམས་པར་བཤད་པ་དེ་མཚེན་པ་ཙམ་སྟེ་ཞག་ཐམས་ཅད་ཀྱི་ཐོ་རངས་ལ་དེ་ལྟར་མིན་པར། ཟླ་བ་ཐམས་ཅད་ཀྱི་ཚེས་གཅིག་གཉིས། གསུམ་རྣམས་ལ་ཐོ་རངས་དོན་གྲུབ་ཀྱི་རླུང་ཐོག་མ་དང། ཚེས་བཞི། ལྔ། དྲུག་
རྣམས་ལ་འོད་དཔག་མེད་ཀྱི་རླུང་ཐོག་མར་རྒྱུ་བ་སོགས་ཞིབ་པར་རྫོགས་རིམ་གྱི་གཞུང་ཆེན་མོ་དག་ལས་ཤེས་པར་བྱའོ། །གཉིས་པ་དེ་ལ་ཇི་ལྟར་གནད་དུ་བསྣུན་པའི་རིམ་པ་ཉིད་བཤད་པ་ལ་གཉིས། རླུང་དབུ་མར་སྡུད་པའི་མན་ངག་དང་
བསྡུས་ནས་བསྒོམ་པའི་རིམ་པ་ལ་བསླབ་པའོ། །དང་པོ་ལ་གཉིས། རྫོགས་རིམ་མྱུར་དུ་སྐྱེ་བའི་རྒྱུ་ཚོགས་ཀྱི་ཟབ་གནད་ཐུན་མོང་མ་ཡིན་པ་ལ་བསླབ་པ་དང། རླུང་དབུ་མར་སྡུད་པའི་རིམ་པ་ཉིད་བསྒོམ་ཚུལ་ལོ། །དང་པོ་ལ་གཉིས། རྒྱུད་བྱིན་གྱི་
[051A]༄༅། །རློབ་ཕྱིར་ཤིན་ཏུ་གལ་ཆེ་བའི་དམིགས་པ་ལ་བསླབ་པ་དང། གེགས་སེལ་ཁྱད་པར་ཅན་ལ་བསླབ་པའོ། །དང་པོ་ནི། རྫོགས་རིམ་གཞན་དུ་འཁྲུལ་འཁོར་དང་རླུང་རོ་འབུད་པ། ཧཱུཾ་གི་བསྲུང་བ་དང། ཁྲོ་
ཆུང་གི་བསྲུང་བ་དང། རྩ་ལམ་སྤྱང་བ་སོགས་གགས་སེལ་གྱི་མན་ངག་སྣ་ཚོགས་ཤིག་གསུངས་ཀྱང། འདིར་ནི་དེ་དག་དང་མི་འདྲ་བར་འཕགས་མ་ཉིད་ཀྱི་གསུང་གི་ཟབ་གནད་ཐུན་མོང་མ་ཡིན་པ་གཉིས་གསུངས་པས་དང་པོ་ཏ་མས་
སུ་ལེན་ཚུལ་ནི། གསུང་ལས། རིམ་པ་གཉིས་པ་དངོས་ལ་དང་པོར་རླུང་དབུ་མར་བསྡུ་པའི་ཐབས་བྱ་དགོས་པས། ཞེས་པ་ནས། བསྟིམ་པའི་དམིགས་པ་བྱ་བ་ནི་ཤིན་ཏུ་གལ་ཆེའོ། །ཞེས་པའི་བར་ཏེ། དེ་ཡང་གང་ལ་གནས་ནས་
བསྒོམ་པའི་རྟེན་ནི་བདག་བསྐྱེད་བཟླས་པ་དང་བཅས་པ་སྔོན་དུ་བཏང། ཉེར་བསྡུ་བྱས་ཏེ། སྟོང་པའི་ངང་ལས་སྒྱུ་མ་ལྟ་བུའི་འཕགས་མའི་སྐུར་བཞེངས་པའི་སྐུ་ཉིད་ལ་གནས་ནས་རྫོགས་རིམ་རྣམས་བསྒོམ་པར་བྱ་བ་ཡིན་ནོ། །རང་
ཉིད་དེ་ལྟ་བུའི་འཕགས་མའི་སྐུའི་ང་རྒྱལ་དང་གསལ་སྣང་ལ་གནས་པའི་ཕྱག་གཡོན་གྱི་ཕྱག་མཚན་ཨུཏྤ་ལའི་མེ་ཏོག་གི་ལྟེ་བར་ས་བོན་ཏཱཾ་ཡིག་ལྗང་གུ་བས་མ་སྟེ་དེ་ལས་འོད་ཟེར་འཕྲོས། རྒྱལ་བསྲས་བཅས་ཐམས་ཅད་སྤྱན་དྲངས་ཏེ་
རང་ཉིད་ལ་བསྟིམ་པའི་དམིགས་པ་ལན་མང་དུ་བྱ་སྟེ། དེས་ནི་རྒྱལ་བ་སྲས་བཅས་ཐིད་ཀྱི་བྱིན་རླབས་རང་རྒྱུད་ལ་ཞུགས་ཏེ་རྫོགས་རིམ་གྱི་རྟོགས་པ་མྱུར་དུ་སྐྱེ་བའི་ཐབས་མཁས་མཆོག་ཏུ་གྱུར་པ་འཕགས་མ་ཉིད་ཀྱི་གསུང་བྱིན་རླབས་ཅན་ནོ། །

[051B] གཡོན་གྱི་ཨུཏྤ་ལར་ཏཱཾ་ཡིག་འགོད་པར་ཉེ་ཟིན་ལས་གསུངས། གཉིས་པ་གེགས་སེལ་ཁྱད་པར་ཅན་ལ་གཉིས། རྩ་གསུམ་འཁོར་ལོ་བཞི་གསལ་
འདེབས་པ་དང། གེགས་སེལ་གྱི་དམིགས་པ་དངོས་བསྒོམ་པའོ། །དང་པོ་ནི། གསུང་ལས། དེ་ནས་གེགས་སེལ་བ་ལ་རང་གི་ལུས་ཀྱི་དབུས་སུ་ཞེས་པ་ནས། བདེ་སྐྱོང་གི་འཁོར་ལོ་གསལ་མི་དགོས་ཞེས་པའི་བར་གསུངས། དེ་ཡང་གོང་དུ་བཤད་
པ་ལྟར་བདག་བསྐྱེད། བཟླས་པ། ཉེར་བསྡུ་དང་བཅས་པ་སྔོན་དུ་བཏང་ནས་རང་ཉིད་ཐུན་མཚམས་ཀྱི་འཕགས་མའི་སྐུར་བཞེངས་པའི་ལུས་ཀྱི་ནང་དང་ལྗང་གུའི་གུར་ཕུབས་པའམ་ཕྱུགས་ཀྱི་ཕྲུ་མ་ཕུས་བཏབས་པ་ལྟར་སྟོང་སང་ངེ་བའི་གཡས་གཡོན་
གཉིས་ནས་བརྩིས་པའི་དབུས་དྲང་ཐད། རྒྱབ་མདུན་གཉིས་ནས་བརྩིས་པའི་ཅུང་ཟད་རྒྱབ་ལ་ཉེ་བར་གཞུང་ཤིང་གི་ཚུལ་དུ་རྩ་དབུ་མ་ཕྱི་སྔོ་ལ་ནང་དམར་བ། དེ་ཡང་དྲང་ཞིང་འདྲོངས་པ་ཆུ་ཤིང་གི་སྡོང་པོ་ལྟ་བུ། དམར་ལ་སྣུམ་པ་རྒྱ་སྐྱེགས་ཀྱི་ཁུ་བ་
ལྟ་བུ། གསལ་ལ་འཚེར་བ་ཏིལ་མར་གྱི་མར་མེ་ལྟ་བུ། སྲབ་ལ་འཇམ་པ་པདྨའི་འདབ་མ་ལྟ་བུ་སྟེ་ཁྱད་ཆོས་བཞི་ལྡན། སྦོམ་ཕྲ་གྲོ་སོག་སྦོམ་པ་ཙམ་མར་སྣེ་ལྟེ་འོག་སོར་བཞིའི་ཐད་དུ་ཟུག་པ། ཡར་སྣེ་ཚངས་བུག་ཏུ་སླེབས་པ། གཡས་སུ་
རོ་མ་དམར་མོ་དང། གཡོན་དུ་རྐྱང་མ་དཀར་མོ་གཉིས་ཀྱང་སྒོམ་ཕྲ་གྲོ་སོག་ཙམ། ཡར་སྣེ་སྨིན་མཚམས་ནས་ཐུར་དུ་གུག་ཅིང། མར་སྣེ་དབུ་མ་ལས་ཅུང་རིང་ཙམ་གྱིས་གྱེན་དུ་ཡར་གུག་སྟེ་དབུ་མའི་ནང་དུ་ཆུད་པ་ཡི་གེ་ཆ་ཡིག་གི་ཞབས་ལྟ་བུར་བསམ་

[052A]༄༅། །སྤྱིར་རོ་རྐྱང་གིས་དབུ་མ་ལ་མདུད་བས་དཀྲིས་པར་བསམ་དགོས་ཀྱང། འདིར་ནི་དངོས་སུ་མ་གསུངས་པ་མ་ཟད། འོག་གི་སྤྲོ་བསྡུའི་དམིགས་པར་དཔྱད་ན་མི་དགོས་པ་ཉིད་དོ། །འོན་ཀྱང་རོ་རྐྱང་གཉིས་དབུ་མ་དང་གཤིབས་
ནས་འབྱར་བའི་ཚུལ་དུ་ཁོག་སྤྲེལ་ནས་ཡོད་པར་བསམ། དེ་ལྟ་བུའི་རྩ་གསུམ་ལས་གྱེས་པའི་འཁོར་ལོ་བཞི་གསལ་གདབ་པར་བྱ་སྟེ། སྤྱི་བོར་བདེ་ཆེན་གྱི་འཁོར་ལོ་ནི་སྨིན་མཚམས་ནས་སེར་བརྒྱད་གཞལ་བའི་སར་སྤྱི་བོ་ཡིན་ལ་
དེའི་ཐད་ཐོད་པའི་འོག་ཀླད་རྒྱའི་སྟེང་གི་ཚོད་ཙམ་ན་བསམ། དེ་ཡང་རྩ་འདབ་སོ་གཉིས་པ་ཁ་དོག་དཀར་པོ་གདུགས་རྩིབས་ཁ་ཐུར་དུ་སྦུབ་པ་ལྟ་བུ། རྩ་འདབ་གྱེས་ཚུལ་སྔར་ལུས་དཀྱིལ་གྱི་སྐབས་དང་མི་འདྲ་བར་དབུ་མ་ལས་བཞི་དང། དེ་
རེ་རེ་ལས་རེ་རེ་གྱེས་པའི་བརྒྱད། དེ་ལས་རེ་རེ་གྱེས་པའི་བཅུ་དྲུག་དེ་ལས་རེ་རེ་གྱེས་པའི་སོ་གཉིས་སུ་གྱེས་པར་བསམ། རྩ་འདབ་རྣམས་ཀྱི་ལྟེ་བ་གྲུ་གསུམ་གྱི་དབྱིབས་ལྟ་བུ། དེ་བཞིན་དུ་མགྲིན་པའི་ཨོལ་མདུད་ཀྱི་ཐད་ཀྱི་ནང་དུ་ལོངས་སྤྱོད་ཀྱི་
འཁོར་ལོ་རྩ་འདབ་བཅུ་དྲུག་པ་ཁ་དོག་དམར་པོ་གདུགས་རྩིབས་ཁ་གྱེན་དུ་བསླངས་པ་ལྟ་བུ། ལྟེ་བའི་ཕྱི་དབྱིབས་ཟླུམ་པོའི་རྣམ་པ། གྱེས་ཚུལ་གོང་ལྟར་རོ། །སྙིང་གནུམ་གཉིས་ཀྱི་ཐད་ཀྱི་དབུས་དྲང་ཐད་ཀྱི་ནང་དུ་ཆོས་ཀྱི་འཁོར་ལོ་རྩ་འདབ་
བརྒྱད་པ་ཁ་དོག་སྔོན་པོ་གདུགས་རྩིབས་ཐུར་དུ་སྦུབ་པ་ལྟ་བུ། ལྟེ་བའི་ཕྱི་དབྱིབས་ཟླུམ་པོ། གྱེས་ཚུལ་གོང་བཞིན། ལྟེ་བའི་བུག་པའི་ཐད་ཀྱི་ནང་དུ་སྤྲུལ་པའི་འཁོར་ལོ་རྩ་འདབ་རེ་བཞི་པ་ཁ་དོག་སྣ་ཚོགས་པའི་མདོག་ཅན་གདུགས་སིབས་ཁ་

[052B] ལྟེ་བའི་ཕྱི་དབྱིབས་གྲུ་གསུམ། གྱེས་ཚུལ་བཅུ་དྲུག་གི་བར་དུ་སྔར་བཞིན་ལ། དེ་ནས་བཅུ་དྲུག་པོ་རེ་རེ་ལས་བཞི་བཞི་གྱེས་པར་བསམ། དེ་ལྟར་འཁོར་ལོ་བཞི་གདུགས་ཁ་སྤྲོད་ཀྱི་རྣམ་པ་ཅན་ཨེ་ཝཾ་ཞལ་སྦྱོང་གྱི་
ཚུལ་དུ་ཡོད་པར་བསམ་ཞིང། སྐབས་འདིར་བདེ་སྐྱོང་གི་འཁོར་ལོ་གསལ་མི་དགོས་པ་གསུང་གི་སྒྲས་ཟིན་དུ་ཐོན་ནོ། །དེ་ལྟར་རྩ་གསུམ་འཁོར་ལོ་བཞི་དང་བཅས་པ་སྦུག་སྟོང་ཧ་རེ་གནས་སོ་སོར་ཧྲམ་མེར་ཡོད་པར་བསམས་ལ་རྩ་འཁོར་རྣམས་
ཀྱི་གསལ་སྣང་བརྟན་པོ་མ་རྙེད་ཀྱི་བར་རྩའི་གསལ་སྣང་བསྒྲུབ་ཅིང༑ དེ་ཡང་རྩ་འཁོར་སྤྱི་དང། ལྷག་པར་དབུ་མའི་ནང་གི་སྦུག་སྟོང། དེ་ལས་ཀྱང་ལྟེ་བའི་སྦུག་སྟོང་རྩ་གསུམ་འདུས་མདོ་དང་བཅས་པར་གསལ་སྣང་བསྒྲུབ་པ་གལ་ཆེའོ་
གཉིས་པ་ནི། གསུང་ལས། དེ་ནས་ལྟེ་བར་ཧཱུཾ་ཡིག་སྔོན་པོ་ཞེས་པ་ནས། རྫོགས་རིམ་མཐར་མ་ཕྱིན་གྱི་བར་བགེགས་མི་འབྱུང་ངོ། །ཞེས་པའི་བར་གསུངས། དེ་ལྟར་རྩའི་གསལ་སྣང་ལེགས་པར་ཐོན་ནས་ལྟེ་བའི་རྩ་འཁོར་གྱི་ཐད་ཀྱི་
དབུ་མའི་ནང་དུ་ཧཱུཾ་ཡིག་སྔོན་པོ་སྲན་མ་ཙམ་གྱི་སྟེང་གི་ཐིག་ལེ་སྒོ་ངའི་དབྱིབས་ལྟ་བུའི་ནང་དུ་པདྨ་དང་ཟླ་བའི་གདན་ལ་རྡོ་རྗེ་དཀར་པོ་རྩེ་ལྔ་པར་གྱེན་འགྲེང། དེ་ཡི་ལྟེ་བའི་སྒོ་ངའི་ནང་དུ་བཅོམ་ལྡན་འདས་ཁྲོ་བོ་མི་གཡོ་བ་སྐུ་མདོག་སྔོན་པོ་ཕྱག་
གཡས་རལ་གྲི་འཕྱར་ཞིང། གཡོན་སྡིགས་མཛུབ་མཛད་པ། ཞབས་གཡས་བསྐུམས་ཤིང་གཡོན་བརྐྱངས་པ། ཁྲོ་བོའི་ཉམས་ཐམས་ཅད་ཡོངས་སུ་རྫོགས་པ་ཞིག་བསྐྱེད་ལ་ཕ་རི་ནས་ཚུར་རིར་ལྟ་བ་ལྟ་བུ་མ་ཡིན་པ་རང་སེམས་ཞུགས་པ་བཞིན་ཏེས་

[053A]༄༅། །རང་ཉིད་ཁྲོ་བོ་དེ་ཡིན་རྒྱུ་ལྟ་བུར་བྱས་ལ་གསལ་སྣང་དང་ང་རྒྱལ་ཅི་ཐོན་སྤྱོང། དེ་ལ་དམིགས་པ་ཅུང་ཟད་བརྟན་པ་ན་དངོས་སུ་དཔུགས་ཕྱིར་གཏོང་བ་དང་སྦྲགས། བསྒོམ་དོན་ལ་ལྟེ་བའི་ལྷ་ལས་རང་འདྲ་དཔག་ཏུ་
མེད་པ་བསམ་གྱིས་མི་ཁྱབ་པ་རོ་མའི་ནང་ནས་ཡར་བུན་བུན་སོང་སྟེ་སྣ་བུག་གཡས་ནས་ཕྱིར་འཕྲོས་པ། དེ་རྣམས་ཀྱིས་འགལ་རྐྱེན་གྱི་བགེགས་རིགས་ཐམས་ཅད་སྐུ་ལས་སྐྱེས་པའི་ཡེ་ཤེས་ཀྱི་མེས་བྱ་སྒྲོ་མེ་ལ་བསྲེགས་པ་བཞིན་དུ་གཞོབ་
ཐུལ་གྱིས་བསྲེག་དབུགས་ནང་དུ་རྡུབ་པ་དང་སྦྲགས་ཏེ་སྤྲོས་པའི་ལྷ་རྣམས་སྣ་བུག་གཡོན་པ་ནས་ཞུགས། རྐྱང་མའི་ནང་ནས་མར་ཁྱུ་རུ་རུ་བྱུང་སྟེ་ལྟེ་བའི་མི་གཡོ་བ་ལ་རྡོ་ཚན་ལ་ཁ་བ་བབས་པ་ལྟར་སིབ་སིབ་ཐིམ་པར་བསམ་
སྟེང་རླུང་ཅུང་ཟད་མནན་ཏེ་ལྟེ་བའི་མི་གཡོ་བ་ལ་སེམས་བཟུང། མི་བདེ་བ་མ་སྐྱེས་ཙམ་ནས་རླུང་ཕྱིར་བཏང་སྟེ་སྔར་བཞིན་རང་འདྲ་སྤྲོ་བ་ནས་རླུང་གནོན་པའི་བར་ཡང་ཡང་བྱ། དེ་འདྲ་བ་ལ་ཐུན་བཅད་དེ་གྲངས་མང་བ་བྱས་ནས་མཐར་ལྟེ་བའི་
ལྷ་དེ་ཉིད་ལས་རང་འདྲ་དཔག་མེད་སྤྲོས་ཏེ་རྩ་འཁོར་རོ་རྐྱང་དང་བཅས་པའི་ནང་ཐམས་ཅད་མི་གཡོ་བས་གང་ཞིང། དེ་ཐམས་ཅད་ཀྱིས་ཙཎྜ་མཧཱ་རོ་ཥ་སོགས་སྔགས་ཀྱི་སྒྲ་འུར་དིར་རེ་སྒྲོག་པར་བསམ། དེ་ལྟར་ཞག་བདུན་ཕྲག་གསུམ་ལ་
སོགས་བ་བསྒོམས་པས་རྫོགས་རིམ་མཐར་མ་ཕྱིན་གྱི་བར་དུ་བགེགས་མི་འབྱུང་ངོ་ཞེས་རྡོ་རྗེའི་བཀའ་མི་སླུ་བས་ཞལ་གྱིས་འཆེས་སོ། །འདི་ལྟ་བུའི་གེགས་སེལ་ནི་རྫོགས་རིམ་གཞན་ལ་མ་གྲག་པའི་འཕགས་མའི་ཞལ་ལུང་མངར་པོའི་

[053B] །གཉིས་པ་རླུང་དབུ་མར་སྡུད་པའི་རིམ་པ་ཉིད་བསྒོམ་ཚུལ་ལ་བཞི། ལུགས་འདིའི་ཐུན་མོང་མ་ཡིན་པའི་གཏུམ་མོའི་རྣལ་འབྱོར་བསྒོམ་པ། དེ་ལས་རྟགས་རྣམས་འཆར་བའི་མཐར་སང་དུས་
ཀྱི་བསྲེ་བ་སྐོར་གསུམ་བསྒོམ་ཚུལ། དེ་ནས་གཉིད་དང་འཆི་དུས་ཀྱི་བསྲེ་སྐོར་བསྒོམ་ཚུལ། ཐུན་མོང་དུ་ཐུན་གྱི་མཇུག་བསྡུ་ཚུལ་ལོ། །དང་པོ་ནི། གསུང་ལས། དེ་ལྟར་གེགས་སེལ་ལ་བོགས་ཐོན་ནས་རླུང་དབུ་མར་སྡུད་པའི་ཚུལ་ནི། ཞེས་
པ་ནས། ཏཱཾ་ཡིག་ལ་བསྟིམ་ཞིང་ཁ་སྦྱོར་འཛིན་ཞེས་པའི་བར་གསུངས། དེ་ཡང་བླ་མེད་ཀྱི་རྒྱུད་གཉིས་ཀའི་ལམ་གྱི་སྲོག་ལྟ་བུ་ནི་བདེ་སྟོང་དབྱེར་མེད་ཀྱི་ཡེ་ཤེས་ཉིད་ཡིན་པས་དེ་ཉིད་བསྒྲུབ་བྱའི་གཙོ་བོར་བྱ་དགོས། དེ་ལ་ཡུལ་
སྟོང་པ་ཉིད་ནི་ཐེག་ཆེན་ཐུན་མོང་བའི་སྐབས་སུ་ཇི་ལྟར་གཏན་ལ་ཕབ་པ་ལས་ལྷག་པ་སྔགས་ཀྱི་སྐབས་སུའང་མེད་པ་སྔར་བསྐྱེད་རིམ་གྱི་སྐབས་སུ་སྨྲས་པ་ལྟར་ལ། དེས་ན་ཐེག་པ་འདིའི་ཟབ་གནད་ཐུན་མོང་མ་ཡིན་པ་ཡུལ་ཅན་བདེ་
བ་ཆེན་པོའི་ཡེ་ཤེས་སྐྱེ་བའི་ཐབས་རྩལ་དུ་འདོན་དགོས། དེ་ལ་རླུང་དབུ་མར་ཐིམ་པ་དགོས་ཤིང། དེ་ནི་བསྐྱེད་རིམ་གྱི་དམིགས་བསལ་ཅན་འགའ་ར་ལས། རྫོགས་རིམ་གྱི་སྐབས་འདིར་རྡོ་རྗེའི་ལུས་ལ་གནད་དུ་བསྣུན་པ་ལས་བསྒྲུབ་
དགོས། དེ་ཡང་རྒྱུད་སྡེ་སོ་སོ་ནས་གནད་དུ་བསྣུན་ཚུལ་གྱི་ཁྱད་པར་མང་དུ་གསུངས་ཀྱང། ལས་དང་པོ་པ་ལ་རླུང་སེམས་དབུ་མར་བསྡུ་བའི་མན་ངག་མཆོག་ཏུ་གྱུར་པ་ནི་གཏུམ་མོའི་རྣལ་འབྱོར་ཉིད་ཡིན་ནོ། །དེའི་ཕྱིར་མ་རྒྱུད་ཀྱི་གཞུང་སོ་སོར་གཏུམ་

[054A]༄༅། །མོའི་རྣལ་འབྱོར་གྱི་མན་ངག་མི་འདྲ་བ་མང་དུ་གསུངས་ཤིང། ལྷག་པར་འདིར་ནི་མ་རྒྱུད་གཞན་ལམ་གྲག་པའི་གཏུམ་མོའི་རྣལ་འབྱོར་ཟབ་ཅིང་འདྲིལ་བ་རྗེ་བཙུན་མ་ཉིད་ཀྱི་གསུང་གི་བདུད་རྩི་ཞལ་ཆབ་དྲོན་མོ་ལྟ་
བུ་བརྩེབས་གདམས་པ་འདི་ཉིད་ལ་འབད་པར་བྱའོ། །དེ་ལ་སྔར་གྱི་གེགས་སེལ་ཐུན་མོང་མ་ཡིན་པ་ལ་བོགས་ཐོན་པའི་རྣལ་འབྱོར་པས་ལུས་རྣམ་སྣང་གི་ཆོས་བདུན་ལྡན་ནམ་མེ་ཐབ་དྲུག་ཆིང་གང་རུང་གིས་ལུས་གནད་ལེགས་པར་
བཅས། བླ་མའི་རྣལ་འབྱོར་བསྐྱེད་རིམ་ཉེར་བསྡུ་དང་བཅས་པ་སྔོན་དུ་བཏང་ནས་རང་ཉིད་རྗེ་བཙུན་མང་གསལ་བའི་སྐུ་ལུས་ཀྱི་ནང་དུ་རྩ་གསུམ་འཁོར་ལོ་བཞི་དང་བཅས་པ་སྔར་བཞིན་གསལ་གདབ། རྩ་རྣམས་ཀྱང་གསལ་ཞིང་
དྭངས་ལ་འཇམ་ཞིང་མཉེན་པ་ཧྲམ་མེར་ཡོད་པར་བསམ། ལྷག་པར་དབུ་མའི་ནང་སྤྱི་དང། ཁྱད་པར་རྩ་འཁོར་སོ་སོའི་ཐད་ཀྱི་སྦུག་སྟོང། དེ་ལས་ཀྱང་ལྟེ་བའི་རྩ་འཁོར་གྱི་སྦུག་སྟོང་རྣམས་ལེགས་པར་གསལ་གདབ། དེ་ལྟ་བུའི་
ལྟེ་བའི་རྩ་འཁོར་གྱི་དབུ་མའི་སྦུག་སྟོང་གི་ནང་དུ་དགའ་འཁྱིལ་དཀར་དམར་འདྲེས་པའི་རྣམ་པ་ཅན་གཡོན་སྐོར་དུ་ཀྱིལ་ལི་ལི་འཁོར་བ་འོད་ཀྱི་རང་བཞིན་ཅན་གྱི་སྟེང་དུ་གཏུམ་མོའི་མེའི་ངོ་བོ་ཏཱཾ་ཡིག་ལྗང་གུ་ཟླ་ཚེས་ཐིག་ལེ་ནཱད་དང་བཅས་པ། ཏཱཾ་
གྱི་རང་སྒྲ་སྒྲོག་བཞིན་པ། ནཱ་དའི་རྩེ་མོ་ལྕགས་སྲེག་ལྟ་བུ་དམར་ཞིང་ཚབ་མེ་འབར་ལ་ཁད་པ་རྣམས་ཤིན་ཏུ་གསལ་ཞིང་འཚེར་བ་ཞིག་ཏུ་བསམས་ལ་བྱིང་རྒོད་ཀྱིས་མ་བསླད་པར་ཅི་གནས་སུ་མཉམ་པར་འཇོག་པ་ལ་ཆིག་དྲིལ་དུ་རྒྱུན་བསྲིངས་ནས་བསྒོམས་

[054B] བྱིང་རྒོད་དང་བྲལ་བའི་གནས་ཆ་བརྟན་པོ་བཙལ་ཏེ་རྙེད་པ་ན་དེ་ལས་གཏུམ་མོའི་མེའི་རང་བཞིན་གྱི་འོད་ཟེར་རྣོ་ཞིང་རྩུབ་པ་རྒྱ་ཁབ་གཤིབས་པ་ལྟ་བུ་བསམ་གྱིས་མི་ཁྱབ་པ་གྱེན་དུ་འཕྲོས་
པས་སྟེང་གི་རླུང་ཐམས་ཅད་སྤོས་ཤིལ་གྱིས་རྡུལ་བླངས་པ་བཞིན་དུ་བསྡུས་ཏེ་ལྟེ་བའི་ཏཱཾ་ཡིག་ལ་ཐིམ་པར་བསམས་ལ་སྟེང་རླུང་ཁ་ནས་ཡེ་མི་རྡུབ་པར་སྣ་བུག་ནས་ངལ་བུས་ཕྲ་ཞིང་རིང་བར་རྡུབ་སྟེ་མཇུག་རྫོགས་པ་ན་མཆིལ་མ་སྒྲ་མེད་མིད་པ་དང་སྦྲགས་ལྟེ་
པར་མནན། དེ་བཞིན་དུ་འོད་ཟེར་འོག་ཏུ་འཕྲོས་པས་རྐང་མཐིལ་ཡན་གྱི་རླུང་རྣམས་སྤོས་ཤེལ་གྱིས་རྡུལ་བླངས་པ་ལྟར་བསྡུས་ཏེ་ལྟེ་བའི་ཏཱཾ་ཡིག་ལ་བསྟིམ་ཞིང། འོག་རླུང་ཅུང་ཟད་འཐེན་ཏེ་ལྟེ་བར་ཁ་སྦྱོར་འཛིན། མི་བདེ་བ་མ་མངོན་
ཙམ་ནས་སྣ་བུག་ནས་དལ་བུས་ཕྱིར་གཏོང་ཞིང། སླར་ཡང་གོང་བཞིན་ཁ་སྦྱོར་འཛིན་པ་སོགས་བྱ། དང་པོ་ཉིད་ནས་ཡུན་བསྲིང་པ་དང། དྲག་ཏུ་འཐེན་པ་དང་འབུད་པ་སོགས་བྱས་ན་རྩ་བགེགས་རླུང་བགེགས་ཅི་རིགས་ཀྱིས་ངེས་པར་
མནར་པར་འགྱུར་པས་འཇམ་སྦྱོར་ཁོན་དང། ཡུན་མི་བསྲིང་བར་མི་བདེ་བ་མ་མངོན་ཙམ་ནས་ཕྱིར་དལ་བུས་འབུད། དེ་ལྟར་བསྐྱངས་པས་ནམ་ཞིག་ན་རང་ཤུགས་ཀྱིས་གནས་པའི་ཉམས་བྱུང་བ་ན་རང་གིས་ཀྱང་ཆེད་དུ་བྱས་ནས་ཡུན་ཅུང་ཟད་ཅུང་
ཟད་བསྲིང་ན་བུམ་ཅན་གྱི་ཡུན་ཇེ་རིང་ཇེ་རིང་དུ་འཕེལ་བར་འགྱུར་རོ། །དེ་ཡང་བུམ་ཅན་གྱི་ཡུན་ཇི་ཙམ་རྟོགས་པའི་ཕྱིར་རྒྱུད་ལས་ལག་པའི་ཐལ་མོ་ལན་གསུམ་དུ་མཉེ་ཞིང། སེ་གོལ་ལན་དྲུག་རེ་བརྡབ་པ་ལ་གཅིག་ཏུ་བྱས་པ་གྲངས་སོ་གཉིས་

[055A]༄༅། །ལ་བུམ་ཅན་རབ་ཀྱི་ཐམ་དང། དེ་ཉིས་འགྱུར་ལ་བུམ་ཅན་རབ་ཀྱི་འབྲིང་དང། དེ་སུམ་འགྱུར་བརྒྱ་རྩ་བརྒྱད་ལ་བུམ་ཅན་རབ་ཀྱི་རབ་འབྱོངས་པའི་ཚད་དུ་གསུངས། འོན་ཀྱང་རྒྱུད་ནས་གསུངས་པ་དེ་ལག་ལེན་
དུ་འཁྱེར་ཅུང་དཀའ་བས་བླ་མ་གོང་མ་རྣམས་ཀྱི་མན་ངག་གི་ཕྱག་ལེན་དུ། ལག་པ་གཡས་ཀྱིས་བུས་མོ་གཡས། གཡོན། དཔྲལ་བ་རྣམས་ལ་དལ་བུས་ལན་རེ་རེག་རྫེས་སེ་གོལ་རེ་བརྡབ་པ་གཅིག་ཏུ་བྲང་སྟེ་དེ་འདྲབ་སོ་གཉིས་ལ་
བུམ་ཅན་རབ་ཀྱི་ཐ་མ་དང། བརྒྱ་རྩ་བརྒྱད་ལ་བུམ་ཅན་རབ་ཀྱི་རབ་ཏུ་འདྲེན་ཚུལ་གོང་བཞིན་ནོ། །གཏུམ་མོའི་དམིགས་སྐོར་འདི་དག་རླུང་སྦྱོར་དང་མ་སྦྲགས་ཀྱང་སྟེང་འོག་གི་རླུང་རྣམས་དམིགས་རྟེན་ལ་བསྟིམ་སྟེ་སེམས་འཛིན་པའི་
དམིགས་པ་ཁོ་ནས་ཀྱང་སྐྱོང་དུ་རུང། རླུང་སྦྱོར་དང་སྦྲགས་ན་ཡོན་ཏན་སྐྱེ་བ་མྱུར་ཡང་རྩ་བགེགས་རླུང་བགེགས་ཀྱི་ཉེན་ཆེ་ལ། རླུང་སྦྱོར་མེད་པར་དམིགས་པ་ཁོ་ནས་བསྐྱང་ན་ཡོན་ཏན་སྐྱེ་བ་ཅུང་བུལ་ཡང་བགེགས་ཀྱི་ཉིན་མེད་དོ། །ཕྱི་མ་འདི་འཇམ་
མགོན་ཙོང་ཁ་པ་ཆེན་པོའི་དགོངས་པའི་གཙོ་བོར་སྣང་ཞིང། རྒྱུད་སྡོམ་འབྱུང་ལས། སྟེང་དང་འོག་ཏུ་འགྲོ་བའི་རླུང། །ཡིད་ཀྱིས་ཁ་སྦྱོར་དུ་བྱ་སྟེ། །ཞེས་རྒྱུད་ཀྱི་དགོངས་པར་ཡང་སྣང་ངོ། །རླུང་སྦྱོར་འདི་དག་གི་དགོས་པའི་གཙོ་བོ་རླུང་དབུ་མའི་
ནང་དུ་བསྡུ་དགོས་ཤིང། རླུང་སེམས་འཇུག་པ་གཅིག་པས་གང་དུ་དམིགས་པ་གཏད་པ་དེར་རླུང་འདུ་བས་དམིགས་པ་གཏོད་སའི་གནས་འཕྱུག་ན་དབུ་མའི་ནང་དུ་མི་འདུ་བར་དམིགས་པ་གང་དུ་གཏད་པ་དེར་རླུང་འདུ་ཞིང། རྟགས་

[055B] །དེ་ནི་ལྟེ་བའི་བུག་པའི་ཐད་ཀྱི་ལུས་ཀྱི་ནང་གཡས་གཡོན་གཉིས་ནས་བརྩིས་པའི་དབུས་དྲང་ཐད། རྒྱབ་མདུན་གཉིས་ནས་བརྩིས་པའི་
ཅུང་ཟད་རྒྱབ་ལ་ཉེ་བའི་སར་དབུ་མ་རོ་རྐྱང་དང་བཅས་པ་བསམས་པའི་ལྟེ་བའི་བུག་པའི་ཐད་ཀྱི་དབུ་མ་ལས་སྤྲུལ་པའི་འཁོར་ལོ་གྱེས་པའི་རྩ་བའི་དབུ་མའི་སྦུག་སྟོང་གི་ནང་ཉིད་དུ་གོང་གི་དམིགས་རྟེན་བསམ་སྟེ་དེ་ཉིད་ལ་རླུང་བསྟིམ་པ་དང། དམིགས་
པ་གཏོད་ས་མ་འཕྱུག་པ་བྱ་བ་ནི་གནད་དམ་པ་ཡིན་ནོ། །གཞུང་དུ་འདི་ཙམ་ལས་མ་གསུངས་ཀྱང། མཚམས་འདིར་སྐབས་སུ་ལྟེ་བའི་རྗེས་གཞིག་གི་སྡུད་རིམ་ངེས་པར་བསྒོམ་དགོས་ཏེ། འོག་གི་ཐིམ་རིམ་གྱི་རྟགས་སྨིག་རྒྱུ་ནས་འོད་གསལ་
གྱི་བར་འཁྲུལ་མེད་དུ་འཆར་ཞིང། དེ་ལས་ལོངས་སྐུར་ལྡང་བ་དང། དེས་སྤྲུལ་སྐུ་བཟུང་བ་སོགས་དངོས་སུ་བྱེད་ནུས་པ་ལ་སྔོན་དུ་མོས་པ་ཡིད་བྱེད་ཙམ་གྱིས་དེ་དང་མཐུན་པའི་དམིགས་པའི་རྩལ་ཡང་དང་ཡང་དུ་སྦྱོང་དགོས་པ་བསྙོན་དུ་མེད་པའི་ཕྱིར་རོ། །
འདི་དག་གསུང་གི་སྒྲས་ཟིན་དུ་མ་ཐོན་ཀྱང་ཐིམ་རིམ་གྱི་རྟགས་འབྱུང་ཚུལ་གསུངས་པ་དང་བསྲེ་བ་བསྒོམ་པར་གསུངས་པས་ཤུགས་ལ་འཕངས་པ་ཡིན་ནོ། །དེ་ལྟ་བུའི་རྗེས་གཞིག་གི་སྡུད་རིམ་བསྒོམ་ཚུལ་ནི། ལྟེ་བའི་དམིགས་རྟེན་ལས་འོད་ཟེར་
འཕྲོས༑ སྣོད་བཅུད་ཐམས་ཅད་ལ་ཕོག་པས་སྣོད་ཐམས་ཅད་འཕགས་མའི་ཞིང་དང། བཅུད་ཐམས་ཅད་འཕགས་མར་གྱུར་པས། སྣོད་རྣམས་འོད་དུ་ཞུ་ནས་བཅུད་ཀྱི་འཕགས་མ་ལ་ཐིམ། བཅུད་ཀྱི་འཕགས་མ་རྣམས་རང་ལ་ཐིམས་པས་ས་ཆུ་ལ་ཐིམས་པའི་
[056A]༄༅། །རྟགས་སྨིག་རྒྱུ་ལྟ་བུ་ཤར་བའི་མོས་པ་དང། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ལྟེ་བའི་ཏཱཾ་ཡིག་ལ་ཐིམས་པས་ཆུ་མེ་ལ་ཐིམས་པའི་རྟགས་དུ་བ་ལྟ་བུ་དང། དེ་བཞིན་དུ་ཏཱཾ་གྱི་རིང་ཆ་ཏ་ལ་ཐིམ་ཀཱ་
པས་སྲིན་བུ་མེ་ཁྱེར་ལྟ་བུ་དང། ཏའི་ཁོག་པ་མགོ་བོ་ལ་ཐིམས་པས་མར་མེ་ཏ་ལ་ལ་འབར་བ་ལྟ་བུ་དང། མགོ་བོ་ཟླ་ཚེས་ལ་ཐིམས་པས་སྣང་བ་དཀར་ལམ་པ་དང། ཟླ་ཚེས་ཐིག་ལེ་ལ་ཐིམ་པས་མཆེད་པ་དམར་ལམ་པ་དང་
ཐིག་ལེ་ནཱ་ད་ལ་ཐིམས་པས་ཉེར་ཐོབ་ནག་ལམ་བ་དང། ནཱ་ད་ཙམ་གྱི་སྣད་བའང་མ་ལུས་པར་བསྡུས་ནས་སྟོང་སང་དུ་འཇོག་པའམ། གནས་འཕྱུགས་དོགས་ན་ནཱ་ད་ཕྲ་མོ་མ་བསྡུས་པར་སྟོང་སང་ནམ་མཁའ་ལྟ་བུ་སློད་བྱེད་ཀྱི་སྐྱོན་གསུམ་
དང་བྲལ་བའི་ནམ་མཁའ་ལྟ་བུའི་འོད་གསལ་འཆར་བར་མོས་ཏེ། སྟོང་བཞིའི་སྐབས་འདི་དག་ཏུ་ངེས་ངོར་རང་བཞིན་གྱིས་མེད་པའི་ལྟ་བའི་ངེས་ཤེས་ཤུགས་ཅན་བསྐྱེད་ནས་མོས་པ་ཡིད་བྱེད་ཚུན་གྱི་རང་སེམས་བདེ་བའི་ངོ་བོར་གྱུར་པས་སྟོང་
ཉིད་ལ་མཉམ་པར་འཇོག་ཅིང། དེར་ཡང་ཆོས་སྐུ་དངོས་སོ་སཱ་མ་པའི་ང་རྒྱལ་འཇོག་ཅི་ནུས་དང། དེ་ལས་ལོངས་སྐུར་ལྡང་པ་དང། དེས་སྤྲུལ་སྐུར་བཟུང་བ་སོགས་འོག་ཏུ་རྒྱས་པར་བཤད་པ་ལྟར་འདིར་མོས་པ་ཡིད་བྱེད་ཀྱིས་ཡང་ཡང་བསྒོམ་པར་
བྱའོ༑ །སྐབས་སྐབས་སུ་རིལ་འཛིན་གྱི་སྡུད་རིམ་བསྒོམས་ཀྱང་རུང་མོད། འདིར་འདྲིར་མི་ལང་པས་བསྒོམ་པར་སྤྲོ་ན་གཞུང་ཆེན་མོ་དག་ལས་གསུངས་པ་ལྟར་སྦྱར་བར་བྱའོ། །དེ་ལྟར་གཏུམ་མོའི་རླུང་སྦྱོར་དང་སྡུད་རིམ་སྤེལ་མར་ཡང་ཡང་སྦྱངས་

[056B] །གཉིས་པ་དེ་ལས་རྟགས་རྣམས་འཆར་བའི་མཐར་སད་དུས་ཀྱི་བསྲེ་བ་སྐོར་གསུམ་བསྒོམ་ཚུལ་ནི། གསུང་ལས། དེའི་ཚོ་རླུང་དབུ་མར་ཞུགས་པའི་རྟགས་ཐིམ་རིམ་སོགས་འབྱུང་སྟེ་
ཞེས་གསུངས། དེ་ལྟར་གནད་དུ་བསྣུན་ཏེ་བསྒོམས་པས་ལྟེ་བའི་དམིགས་རྟེན་ལ་བྱིང་རྒོད་དང་བྲལ་བར་སེམས་རྩེ་གཅིག་ཏུ་གནས་པ་ན་རྟགས་རྣམས་རིམ་བཞིན་དུ་འཆར། རླུང་དབུ་མར་ཞུགས་གནས་ཐིམ་གསུམ་གྱི་དང་པོ་དབུ་མའི་རྩ་ཁ་དབྱེ་
སྟེ་རོ་རྐྱང་གི་རྒྱུ་བ་དབུ་མའི་ནང་དུ་ཞུགས་ཤིང། ཞུགས་པའི་རྟགས་སྣ་བུག་གཉིས་ནས་མཉམ་རྒྱུ་ཤེད་མཚུངས་ངེས་ཅན་དུ་ཐེངས་པ་འབྱུང། དབུ་མར་མ་ཞུགས་གོང་སྨ་བུག་ནས་མཉམ་རྒྱུ་ཡོད་ཀྱང་ཤེད་མི་མཚུངས་པར་གཡས་གཡོན་
གང་རུང་ཞིག་ཤེད་དྲག་པར་རྒྱུ་ལ། འདིར་ནི་མཉམ་རྒྱུ་ཙམ་དུ་མ་ཟད། ཤེད་ཆེ་ཆུང་མེད་པར་མཚུངས་པར་རྒྱུ་བས་མཉམ་རྒྱུ་ཤེད་མཚུངས་དང། ངེས་ཅན་ཞེས་པ་ནི་ནམ་བསྒོམ་རེས་ཀྱིས་མཉམ་རྒྱུ་ཤེད་མཚུངས་སུ་འགྱུར་པའི་དོན་དང། ཐེངས་
པ་ནི་འགྲོ་བའི་དོན་ནོ། །དེ་ལྟར་དྷཱུ་ཏཱིར་ཞུགས་པའི་རྟགས་བྱུང་ནས་ཀྱང་འབད་ནས་བསྒོམས་པས་གནས་པའི་རྟགས་བསྒོམ་པ་ན་སྣ་བུག་གི་རྒྱུ་བ་ཆད་ཅིང། ལྟོ་བ་མི་འགུལ་བ་འབྱུང། བྱིང་བ་ཕྲ་མོ་བསགས་པ་ཞིག་ལའང་སྣ་བུག་གི་རྒྱུ་བ་
ཆད་པ་ཡོད་ཀྱང། ལྟོ་བ་མི་འགུལ་བ་འདི་མེད་པས་མ་ནོར་བར་བརྟག་པ་གལ་ཆེ། དེ་ནས་ཀྱང་འབད་ནས་བསྒོམས་པས་ཐིམས་པའི་རྟགས་འབྱུང་སྟེ། ས་ཆུ་ལ་ཐིམས་པའི་རྟགས་སྨིག་རྒྱུ་ལྟ་བུ། དེའི་སྐབས་སུ་འདི་ས་ཆུ་ལ་ཐིམས་པའི་

[057A]༄༅། །རྟགས་སྨིག་རྒྱུ་ལྟ་བུ་ཡིན། འདིའི་འོག་ཏུ་དུ་བ་ལྟ་བུའི་རྟགས་འབྱུང་བ་ངོ་ཤེས་པར་བྱེད་སྙམ་དུ་བསམ། དེ་ནས་ཆུ་མེ་ལ་ཐིམས་པའི་རྟགས་དུ་བ་ལྟ་བུ་འབྱུང་སྟེ། དེའི་སྐབས་སུའང་འདི་ཆུ་མེ་ལ་ཐིམས་
པའི་རྟགས་དུ་བ་ལྟ་བུ་ཡིན། འདིའི་སྔོན་དུ་སྨིག་རྒྱུ་ལྟ་བུ་སོང་ཞིང། འདིའི་འོག་ཏུ་སྲིན་བུ་མེ་ཁྱེར་ལྟ་བུ་འབྱུང་བས་ངོ་ཤེས་པར་བྱེད་སྙམ་པའི་དྲན་པ་གསུམ་ལྡན་དུ་བསྐྱང། དེའི་རྗེས་སུ་མེ་རླུང་ལ་ཐིམས་པའི་རྟགས་སྲིན་བུ་
མེ་ཁྱེར་ལྟ་བུ་འབྱུང། འདི་སྐབས་ཀྱང་དྲན་པ་གསུམ་ལྡན་དུ་སྐྱོང་ཚུལ་གོང་གིས་རིགས་འགྲེ་དེ་རྗེས་རླུང་སྣང་བ་ལ་ཐིམས་པའི་རྟགས་མར་མེ་ཏ་ལ་ལ་འབར་བ་ལྟ་བུ་འབྱུང། དྲན་པ་གསུམ་ལྡན་གོང་བཞིན་འགྲེ་ལྷག་པར་
འདི་སྐབས་ལྟ་བའི་ངེས་ཤེས་ཤུགས་དྲག་དྲངས་ཏེ་ལྟ་ཐོག་ཏུ་འཇོག་ཅི་ནུས་བྱས་པས་རླུང་སྣང་བ་ལ་ཐིམས་པས་སྣང་བ་རང་དུས་ན་སྣང་ངོར་སྟོན་དུས་ཀྱི་ནམ་མཁའ་གཡའ་དག་པ་ལ་ཟླ་འོད་ཀྱིས་ཁྱབ་པ་ལྟ་བུའི་སྟོང་པས་དེ་བ་དང་
ངེས་ངོར་རང་བཞིན་གྱིས་མེད་པ་འཛིན་སྟངས་ཀྱི་ཡུལ་དུ་བྱེད། དབུ་མའི་རྩ་ཁ་དབྱེ་ཞིང། དབུ་མར་ཞུགས་གནས་ཐིམ་གསུམ་བྱས་པ་ན་དབུ་མའི་ནང་དུ་གཏུམ་མོ་ཁྱད་པར་ཅན་ངེས་པར་སྦར་བ་ཆོས་ཉིད་ཡིན་ཅིང། དེ་འབར་ན་སྤྱི་བོའི་ཀུནྡ་ལྟ་
བུའི་བྱང་སེམས་ཞུ་བ་དབུ་མའི་ནང་དུ་འབབ་པས་བདེ་ཆེན་དངོས་སུ་སྐྱེ་བའང་ཆོས་ཉིད་ཡིན་པས། འདིའི་ཡུལ་ཅན་གྱི་སེམས་ཀྱང་བདེ་ཆེན་གྱི་ངོ་བོར་དངོས་སུ་བསྐྱེད་པས་བདེ་སྟོང་དངོས་སུ་སྦྱོར་ནུས། འདི་སྐབས་སྐུ་རྡོ་རྗེ་ཐོབ་པའི་ང་རྒྱལ་

[057B] དེ་ནས་སྣང་བ་མཆེད་པ་ལ་ཐིམས་པས་མཆེད་པ་རང་དུས་ན་སྣང་ངོར་སྟོན་དུས་ཀྱི་ནམ་མཁའ་གཡའ་དག་པ་ལ་ཉི་འོད་ཀྱིས་ཁྱབ་པ་ལྟ་བུའི་སྟོང་སའ་དམར་ལམ་མེ་བ་དང། ངེས་ངོར་རང་བཞིན་གྱིས་མེད་པ་འཛིན་སྟངས་ཀྱི་ཡུལ་དུ་
བྱེད་ཅིང། དེ་ལྟ་བུའི་སེམས་ཀྱང་བདེ་བ་ཆེན་པོའི་ངོ་བོར་གྱུར་པས་བདེ་སྟོང་ལ་མཉམ་པར་འཇོག་གོང་བཞིན་དྲན་པ་གསུམ་ལྡན་དང། གསུང་རྡོ་རྗེ་ཐོབ་པའི་ང་རྒྱལ་བྱེད། མཆེད་པ་ཉེར་ཐོབ་ལ་ཐིམས་པས་ཉེར་ཐོབ་རང་དུས་ན་སྣང་ངོར་
སྟོན་དུས་ཀྱི་ནམ་མཁའ་གཡའ་དག་པ་ལ་སྲོད་ཀྱི་མུན་པ་འཐུག་པོས་ཁྱབ་པ་ལྟ་བུའི་སྟོང་སང་ནག་ལམ་མེ་བ་དང། ངེས་ངོར་རང་བཞིན་གྱིས་མེད་པ་སོགས་བདེ་སྟོང་སྦྱོར་ཚུལ་དང། དྲན་པ་གསུམ་ལྡན་སོགས་གོང་བཞིན་སྦྱར། ཐུགས་
རྡོ་རྗེ་ཐོབ་པའི་ང་རྒྱལ་བྱེད། ལྷག་པར་འདིའི་རྗེས་སུ་འོད་གསལ་འབྱུང་པས་ཡུན་འདི་ཙམ་གྱི་བར་དུ་རང་སེམས་བདེ་བ་ཆེན་པོས་ལྟ་ཐོག་ཏུ་འཇོག་ཅི་ནུས་བྱེད། འོད་གསལ་ལས་ལངས་མ་ཐག་རླུང་སེམས་ཙམ་ལས་འཕགས་མའི་སྐུ་སྐུ་མདོག་
དཀར་མོར་དངོས་སུ་ལྡང་བར་བྱེད་སྙམ་པའི་འཕེན་པ་ཤུགས་དྲག་ལན་འགའ་གཏོང་ཞིང་ལྟ་ཐོག་ཏུ་བཞག་པས་དེ་མུར་ཉེར་ཐོབ་ཀྱི་སྨད་དྲན་མེད་དུ་འགྱུར་ཞིང། དེ་སངས་པ་ན་འོད་གསལ་འཆར་ཏེ། དེ་ཡང་སྣང་ངོར་སྟོན་དུས་ཀྱི་ནམ་མཁའ་
གཡའ་དག་པ་ལ་སློད་བྱེད་ཀྱི་རྐྱེན་གསུམ་དང་བྲལ་བའི་ཐོ་རེངས་ཀྱི་ནམ་མཁའི་རང་མདོག་ལྟ་བུ་འབྱུང་ཞིང། སྐབས་དེར་ངེས་ངོར་རང་བཞིན་གྱིས་མེད་པའི་འཛིན་སྟངས་ཤུགས་དྲག་བསྐྱེད་པས། རང་སེམས་བདེ་བ་ཆེན་པོས་སྟོང་ཉིད་ཡུལ་དུ་

[058A]༄༅། །བྱས་པའི་བདེ་སྟོང་ལྷན་སྐྱེས་ཀྱི་ཡེ་ཤེས་དངོས་སུ་སྐྱེ། དེ་ལ་འབྲས་དུས་ཀྱི་ཆོས་སྐུ་དངོས་སོ་སྙམ་དུ་ང་རྒྱལ་འཇོག་པ་ནི་སད་དུས་ཀྱི་ཆོས་སྐུའི་བསྲེ་བའོ། །འོད་གསལ་དེ་ལས་རླུང་ཅུང་ཟད་གཡོས་པ་ན་སྔར་གྱི་འཕེན་
བའི་དབང་གིས་རྣལ་འབྱོར་པ་རང་གི་ཡིད་ངོར་ཕུང་པོ་རྙིང་པ་འདི་ལས་གོས་ལོགས་སུ་ཕྱེ་སྟེ་ལོངས་སྐུ་འཕགས་མ་སེང་ལྡེང་ནགས་སྒྲོལ་སྐུ་མདོག་དཀར་མོའི་སྐུར་དངོས་སུ་བཞེངས་པའི་ཉམས་འབྱུང། དེ་ལ་འབྲས་དུས་ཀྱི་ལོངས་སྐུ་དངོས་སོ་སྙམ་པའི་ང་རྒྱལ་
བྱེད༑ འདི་ནི་སད་དུས་ཀྱི་ལོངས་སྐུའི་བསྲེ་བའོ། །དེ་དང་དུས་མཉམ་དུ་ལུགས་ལྡོག་གི་ཉེར་ཐོབ་འཆར་ཞིང། དེ་ལས་མཆེད་པ་དང། དེ་ལས་སྣང་བ་རྣམས་རིམ་བཞིན་སྐྱེ། དེ་དག་གི་སྐབས་སུའང་སྣང་ངོར་འཕགས་མའི་སྐུ་དང། སྣང་
མཆེད་ཐོབ་གསུམ་གྱི་གཉིས་སྣང་སོགས་འཆར་ཡང། ངེས་ངོར་ལྟ་བའི་འཛིན་སྟངས་ཉིད་ཤུགས་དྲག་ཏུ་འབྱུང་ངོ། །དེ་ལྟའི་མཉམ་གཞག་ལས་ལྡང་བར་འདོད་པ་ན་ཕུང་པོ་རྙིང་པ་འཕགས་མ་སྐུ་མདོག་སྔོན་མོ་ཡོངས་གྲགས་ལྟར་བསམས་ནས་
དེའི་སྤྱི་གཙུག་ནས་ལོངས་སྐུ་འཕགས་མ་ཡེ་ཤེས་སེམས་དཔའི་ཚུལ་དུ་སྙིང་དབུས་སུ་ཞུགས་པ་ན་སྣ་བུག་ནས་རླུང་རྒྱུ། དབང་ཤེས་ལྔ་ཡུལ་ལ་འཇུག་དེ་དང་དུས་མཉམ་དུ་མར་མེ་ཏ་ལ་ལ་འབར་བ་ལྟ་བུ་སོགས་ལུགས་ལྡོག་
གི་རྟགས་ལྷག་མ་རྣམས་རིམ་བཞིན་འཆར། རང་བཞིན་བརྒྱད་ཅུའི་ཀུན་རྟོག་སྐྱེ། བཟའ་བཏུང་ལ་ལོངས་སྤྱོད་པ་དང། གདུལ་བྱ་ལ་ཆོས་སྟོན་པ་སོགས་རྗེས་ཐོབ་ཀྱི་བྱ་བ་ལ་འཇུག་འདི་ནི་སད་དུས་ཀྱི་སྤྲུལ་སྐུའི་བསྲེ་བའོ། །གོང་གི་སྟོང་

[058B] རྫོགས་རིམ་ཐོབ་པ། སྦྱོར་ལམ་ཐོབ་པ། སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་གྱི་རྣལ་འབྱོར་ཐོབ་པ་རྣམས་དུས་མཉམ། ཕར་ཕྱིན་ཐེག་པར་ལྷག་མཐོང་དཔྱད་སྒོམ་ཁོ་ནས་འཐོབ་དགོས་ཀྱང། འདིར་
འཇོག་སྒོམ་གྱིས་ལྷག་མཐོང་འཐོབ་ནུས་པ་ནི་སྔགས་ཀྱི་མྱུར་ཁྱད་ཐུན་མོང་མ་ཡིན་པའོ། །འདི་དག་དཔལ་ལྡན་འདུས་པའི་རིམ་ལྔ་དང་སྦྱར་ན་ལུས་དབེན་མཉམ་རྗེས་ཀྱི་སྐབས་དང་མཐུན་ནོ། །གསུམ་པ་དེ་ནས་གཉིད་དང་འཆི་དུས་ཀྱི་བསྲེ་སྐོར་
བསྒོམ་ཚུལ་ནི། གསུང་ལས། ནུབ་མོ་ཡང་དེ་བཞིན་དུ་བསྒོམས་པས་འོད་གསལ་རིམ་གྱིས་འཆར་ཞིང། དེའི་བསྲེ་བའང་བསྒོམ་ཞེས་གསུངས། དེ་ལྟར་ཉིན་པར་རམ་སད་དུས་སུ་ལམ་དུས་ཀྱི་སྐུ་གསུམ་དང་བསྲེ་བ་ཐོབ་པ་ན་གཉིད་ཀྱི་
སྐབས་སྐུ་གསུམ་དང་བསྲེ་བའི་ཚུལ་གཉིད་ཆོས་སྐུ་དང་བསྲེ་བ། རྨི་ལམ་ལོངས་སྐུ་དང་བསྲེ་བ། སད་པ་སྤྲུལ་སྐུ་དང་བསྲེ་བ་གསུམ་ཉམས་སུ་ལེན་པ་ནི་ཤིན་ཏུ་གནད་ཆེ་སྟེ། འཆི་དུས་ཀྱི་བསྲེ་བ་སྐོར་གསུམ་ལག་ཏུ་ལོན་མི་ལོན་གྱི་རྟོགས་
པའི་ཉམས་རྩལ་འདིར་སྦྱོང་བ་ཡིན་ནོ། །དེས་ན་འདི་ལ་གཉིས། གཉིད་དུས་ཀྱི་བསྲེ་བ་བསྐོར་གསུམ་དང། འཆི་དུས་ཀྱི་བསྲེ་བསྐོར་གསུམ་བསྒོམ་ཚུལ་ལོ། །དང་པོ་ལ། གཉིད་ཆོས་སྐུ་དང་བསྲེ་བ། རྨི་ལམ་ལོངས་སྐུ་དང་བསྲེ་བ། སད་པ་སྤྲུལ་སྐུ་
དང་བསྲེ་བ་གསུམ་མོ། །དེ་ལ་དང་པོ་གཉིད་ཆོས་སྐུ་དང་བསྲེ་བ་ནི། རླུང་དབུ་མར་ཞུགས་གནས་ཐིམས་གསུམ་ནུས་པའི་གང་ཟག་གིས་གཉིད་དུ་འགྲོ་ཁར་གོང་གི་དམིགས་པ་དེ་ཉིད་དམ་སྙིང་གའི་རྩ་འཁོར་གྱི་དྷཱུ་ཏཱིའི་ནང་མི་ཤིགས་པའི་ཐིག་

[059A]༄༅། །ལེ་ལ་དམིགས་པ་གཏད་ཅིང། སྡུད་རིམ་གཉིས་གང་ཡང་རུང་བ་བསྒོམས་པ་ལ་བརྟེན་ནས་གཉིད་དུས་ཀྱི་ཐིམ་རིམ་དང་རང་གི་བསྒོམ་སྟོབས་ཀྱི་ཐིམ་རིམ་གཉིས་འདྲེས་ནས་འཆར་ཞིང། ལྷག་པར་སྟོང་པ་དང་པོ་ཤར་
བ་ལ་ཉེ་བའི་མར་མེ་ལྟར་འབར་བའི་ཉམས་འཆར་བའི་སྐབས་རླུང་དབུ་མར་ཐིམས་སྟོབས་ཀྱིས་རང་སེམས་བདེ་བའི་ངོ་བོར་སོང་བསྲིས་ཤིང། ཆོས་སྐུའི་ང་རྒྱལ་འཇོག་པས་དེ་ལྟར་བྱའོ། རྩེ་གཅིག་ཏུ་བཞག་པ་ན་སྣང་མཆེད་ཐོབ་གསུམ་
འོད་གསལ་དང་བཅས་པ་འཆར་བའི་སྐབས་སྣང་ངོར་གཉིས་སྣང་དེ་དང་དེ་དག་ཤར་ཡང། ངེས་ངོར་རང་བཞིན་གྱིས་མེད་པའི་འཛིན་སྟངས་ཤུགས་ཅན་སྐྱེ་ལ། སྣང་མཆེད་ཐོབ་གསུམ་རིམ་གྱིས་ཐིམས་པའི་མཐར་གཉིད་ཀྱི་འོད་
གསལ་དང། ལམ་དུས་ཀྱི་བདེ་སྟོང་ཆོས་སྐུ་དབྱེར་མེད་དུ་སོང་བའི་མཉམ་གཞག་དེ་ལ་གཉིད་ཆོས་སྐུ་དང་བསྲེ་བ་ཞེས་བྱ་སྟེ། བསྲེ་བྱ་གཉིད་ཀྱི་འོད་གསལ་ལ་སྲེ་བྱེད་ལམ་གྱི་འོད་གསལ་བསྲིས་ཤིང། ཆོས་སྐུའི་ང་རྒྱལ་འཇོག་པས་དེ་
ལྟར་བྱའོ། །གཉིད་ཀྱི་འོད་གསལ་ཞེས་པའང་གཉིད་དུ་སོང་ནས་རྨི་ལམ་མི་འཆར་པ་དང་འཆར་བའི་དུས་གཉིས་ལས་རྨི་ལམ་མ་ཤར་བའི་བར་གྱི་སྟོང་པ་འཆར་བ་ནི་གཉིད་ཀྱི་འོད་གསལ་ཡིན་ནོ། །གཉིས་པ་རྨི་ལམ་ལོངས་སྐུ་དང་བསྲེ་བ་
ནི༑ དེ་ལྟར་གཉིད་ཀྱི་འོད་གསལ་ལས་རླུང་སེམས་ཅུང་ཟད་གཡོ་བར་བརྩོམ་པ་ན་རྨི་ལམ་འཆར་བས་དེའི་དུས་སུ་རྨི་ལམ་གྱི་ལུས་དེ་ཐ་མལ་བར་མ་སོང་བར་ལྷ་སྐུ་འཕགས་མ་སྐུ་མདོག་དཀར་མོའི་སྐུར་ལྡང་སྙམ་པའི་འཕེན་པ་ཤུགས་དྲག་

[059B] རྣལ་འབྱོར་པ་རང་གི་ཡིད་ངོར་རྨི་ལམ་གྱི་ལུས་ལྷ་སྐུར་དངོས་སུ་བཞེངས་པའི་ཉམས་འབྱུང་ཞིང་དེ་ལ་མཉམ་པར་འཇོག་པར་བྱེད་པ་ནི་རྨི་ལམ་ལོངས་སྐུ་དང་བསྲེས་ཞེས་བྱ་སྟེ། བསྲེ་བྱ་གཞིའི་
རྨི་ལམ་གྱི་ལུས་སུ་དངོས་སུ་ལྡང་པ་དེ་ཉིད་སྲེ་བྱེད་ལམ་གྱི་ལྷ་སྐུའི་ངོ་བོར་བཞེངས་ཤིང། དེ་ལ་ལོངས་སྐུའི་ང་རྒྱལ་འཇོག་པས་དེ་ལྟར་བྱ། དེ་ལྟ་བུའི་རྨི་ལམ་གྱི་ལུས་ཁྱད་པར་ཅན་བཟུང་བ་དེས་རྨི་ལམ་ལ་རྨི་ལམ་ཡིན་པར་ངོ་ཤེས་པར་བྱས་
ནས་འཇིག་རྟེན་དང་འཇིག་རྟེན་ལས་འདས་པའི་རྣམ་ཐར་ལ་སྦྱོང་བ་དང། སེམས་ཅན་དང་སེམས་ཅན་མ་ཡིན་པ་དུ་མར་སྤེལ་བ་དང། མེ་ཆུ་གཡང་ས་ལ་ཡང་བ་སྤངས་ཤིང་སྒྱུ་མ་ལྟ་བུར་སློབ་པ་དང། ཁྱད་པར་རྨི་ལམ་གྱི་དུས་སླར་ཡང་སྡུད་རིམ་
གང་རུང་གི་སྒོ་ནས་འོད་གསལ་དུ་འཇུག་པ་དང། དེ་ལས་རྨི་ལམ་གྱི་ལྷ་སྐུར་ལྡང་བ་དང། སླར་ཡང་སྡུད་རིམ་གྱིས་འོད་གསལ་དུ་འཇུག་པ་སོགས་རྨི་ལམ་གྱི་དེ་ཁོ་ན་ཉིད་བསྒོམ་པ་ནི་ཡིད་ངོའི་སྣང་བ་བསྡུད་པ་སླ་ཞིང། དེའི་མཐུས་རླུང་ཤིན་ཏུ་རགས་
པ་འགའ་ཞིག་ཐིམས་ཡོད་པའི་གནད་ཀྱིས་སླར་ཡང་རླུང་དྷཱུ་ཏཱིར་འདུ་ཞིང། གཉིད་དུས་ཀྱི་སྟོང་གཞི་གསལ་ཞིང་ངེས་པ་བརྟན་པར་འགྱུར། འདིར་ནི་རྨི་ལམ་རླུང་སྟོབས་ཀྱིས་འཛིན་པ་ཉིད་གཙོ་བོར་བཤད་དེ། རྨི་ལམ་འདུན་སྟོབས་ཀྱིས་འཛིན་པ་
དང༑ རྨི་ལམ་གྱི་ཐུགས་དམ་གྱི་རིམ་པ་རྣམས་རྒྱས་པར་ཤེས་འདོད་ན་རྗེ་ཉིད་ཀྱི་གསུང་རྫོགས་རིམ་ཆེན་མོ་དག་དང་ཡིད་ཆེས་གསུམ་ལྡན་སོགས་ལས་ཤེས་པར་བྱ། གཉིད་ཀྱི་འོད་གསལ་འདུན་སྟོབས་ཀྱིས་འཛིན་མི་ནུས་ཤིང། རྨི་ལམ་

[060A]༄༅། །འདུན་སྟོབས་ཀྱིས་འཛིན་ནུས་པ་སྲིད་ཀྱང་ཤིན་ཏུ་ཚེགས་ཆེ་ཞིང་སྟོབས་ཆུང་བས། རླུང་སྟོབས་ཀྱིས་འཛིན་པ་ཉིད་གལ་ཆེ་བས་འདིར་ཡང་དེ་ཉིད་གཙོ་བོར་བྱས་ཏེ་སྨྲས་སོ། །གསུམ་པ་སད་བ་སྤྲུལ་སྐུ་དང་བསྲེ་བ་ནི། དེ་
ལྟར་རྨི་ལམ་གྱི་ཐུགས་དམ་གྱི་རིམ་པ་རྣམས་ལ་ཅི་འདོད་དུ་བསླབས་པའི་མཐར་གཉིད་སད་པར་འདོད་པ་ན་རྣམ་སྨིན་གྱི་ལུས་འཕགས་མ་སྤྲུལ་སུའི་སྐུར་བསྒོམས་ནས་རགས་པའི་སྤྲུལ་སྐུ་གཟུང་བར་བྱའོ་སྙམ་པའི་འཕེན་པ་དང་བཅས་རྨི་ལམ་གྱི་ལོངས་
ཏུ་དེ་ཡེ་ཤེས་སེམས་དཔའི་ཚུལ་དུ་སྤྱི་གཙུག་ནས་སྙིང་གར་ཞུགས་པར་བསམ་བཞིན་པའི་ངང་ནས་གཉིད་སད་པར་བྱ། དེ་ནི་སད་ལུགས་ཁྱད་པར་ཅན་གྱིས་སད་པ་ཡིན་པས་སད་པ་སྤྲུལ་སྐུ་དང་བསྲེ་བ་ཞེས་བྱ་ལ། དེ་ཡང་བསྲེ་བྱ་གཞིའི་གཉིད་
སད་མ་ཐག་པའི་ཐོབ་མཆེད་སྣང་གསུམ་གྱི་གནས་སྐབས་ཀྱི་སྣང་བ་རགས་པའི་ཕུང་པོ་དང་སྲེ་བྱེད་ལམ་དུས་ཀྱི་སྤྲུལ་སྐུ་གཉིས་བསྲེས་ནས་བསྒོམས་པས་དེ་ལྟར་བྱའོ། །གཉིད་སད་པ་དང་དུས་མཉམ་དུ་སྣ་བུག་ནས་རླུང་རྒྱུ་ཞིང། དབང་ཤེས་ལྔ་
ཡུལ་ལ་འཇུག་པ་དེའི་ཚེ་གང་སྣང་སྟོང་པ། སྟོང་པ་བདེ་ཆེན། བདེ་ཆེན་ལྷ་སྐུར་འཆར་བའི་རྗེས་ཐོབ་ཀྱི་ཉམས་ལེན་ལ་བསླབ་པར་བྱ། དེ་ནི་གཉིད་དུས་ཀྱི་བསྲེ་བ་སྐོར་གསུམ་ཉམས་སུ་ལེན་ཚུལ་ཏེ། དེ་ལྟ་བུའི་རྣལ་འབྱོར་བ་དེས་མཚན་
མོར་གཉིད་དུས་ཀྱི་བསྲེ་བ་སྐོར་གསུམ་ལ་བསླབས་པས་ཉིན་པར་གྱི་དགེ་སྦྱོར་ལ་བོགས་ཤིན་ཏུ་ཐོན་པར་འགྱུར་ཞིང། ཉིན་མོར་སད་དུས་ཀྱི་བསྲེ་བ་བསྒོམས་པ་དེས་ཀྱང་གཉིད་དུས་ཀྱི་བསྲེ་སྐོར་ལ་བོགས་ཐོན་ཏེ་ཐུགས་དམ་ཡར་ངོའི་ཟླ་བ་ལྟར་འཕེལ་

[060B] །གཉིས་པ་འཆི་དུས་ཀྱི་བསྲེ་བསྐོར་གསུམ་བསྒོམ་ཚུལ་ལ། འཆི་བ་ཆོས་སྐུ་དང་བསྲེ་བ། བར་དོ་ལོངས་སྐུ་དང་བསྲེ་བ། སྐྱེ་བ་སྤྲུལ་སྐུ་དང་བསྲེ་བ་གསུམ་མོ། །དེ་ལ་དང་པོར་ཆི་བ་ཆོས་སྐུ་དང་བསྲེ་བ་ནི། དེ་ལྟ་བུའི་རྣལ་འབོར་
བདེ་ལམ་གོང་མའི་རྟོགས་པ་མངོན་དུ་མ་གྱུར་པར་འཆི་དགོས་པ་བྱུང་ན། གནས་ལུས་ལོངས་སྤྱོད་གཉེན་འཁོར་སོགས་ལ། འདི་རྣམས་དང་སྐྱེ་བ་སྔོན་མ་ནས་འགྲོགས་ཏེ་འོངས་པ་ནི་མིན། སྐྱེ་བ་སྔ་མའི་ཉེ་དབྲེལ་ལོངས་སྤྱོད་སོགས་
འདི་ལས་ཆེས་ལྷག་པ་དུ་མ་ཡོད་ཀྱང་ཐམས་ཅད་བཞག་ནས་དེ་དག་ལ་བརྟེན་པའི་སྡིག་པའི་འབྲས་བུ་ནི་རང་གཅིག་བུས་མྱོང་དགོས་བྱུང། ཕྱི་མར་ཡང་རང་གི་ཉམས་ལེན་གྱིས་བྱུང་ན་འདི་ལས་བྱེ་བ་བརྒྱ་འགྱུར་གྱིས་ལྷག་པ་འཐོབ་ཏུ་ཡོད་
པས་འདི་དག་ལ་ཆགས་པས་ཅི་ཞིག་བྱ་སྙམ། དེ་ཡང་འདི་དག་ཡུལ་སྟེང་ནས་གྲུབ་པ་རྡུལ་ཙམ་ཡང་མེད་པ་ལ་དེ་ལྟར་གྲུབ་བར་ཞེན་པ་འདིས་ལན་འདུག་སྙམ་དུ་བདེན་འཛིན་ལ་དགྲར་བལྟས་ཏེ་གང་ལའང་ཆགས་པ་མེད་པར་ནོར་ལོངས་སྤྱོད་
རྣམས་མཆོད་པ་དང་སྦྱིན་གཏོང་སོགས་བསོད་ནམས་ཀྱི་རྒྱུར་ཕངས་པ་མེད་པར་བཏང། དགེ་རྩ་རྣམས་བསྔོ་སྨོན་རྣམ་དག་གི་རྒྱས་འདེབས། སྡིག་ལྟུང་ལ་བཤགས་སྡོམ་དང། ལྷག་པར་སྔགས་ཀྱི་དམ་ཚིག་ཉམས་ཆག་རྣམས་ལ་འགྱོད་སྡོམ་དྲག་པོས་
དབང་བསྐྱར་ནས་ཞུ་བའམ། རང་ཉིད་ཀྱིས་བདག་འཇུག་ལེན་པ་སོགས་ཀྱི་སྒོ་ནས་སྔགས་སྡོམ་ཉམས་པ་སོར་ཆུད་པར་བྱས། ད་ནི་ཤི་ཡང་སླའོ་སྙམ་དུ་ཡིད་ལ་གཅགས་པ་གང་ཡང་མེད་པར་བྱེད། ཆོས་སྐྱོང་དང་འབྱུང་པོ་ལ་མཆོད་གཏོར་ཕུལ་ལ་ཕྲིན་
[061A]༄༅། །ལས་བཅོལ། ལུས་སྦྱིན་ཀྱང་ཚུལ་བཞིན་བྱ། བླ་མའི་རྣལ་འབྱོར་བསྒོམས་ནས་ཡན་ལག་བདུན་པ། མཎྜལ། གསོལ་འདེབས་སོགས་སྤྱི་འགྲེའི་མཐར། བདག་འཆི་བའི་ཚེ་གནད་གཅོད་ཀྱི་སྡུག་
བསྔལ་མེད་པར་བྱིན་གྱིས་བརླབ་ཏུ་གསོལ། ཆགས་སྡང་སོགས་ཉོན་མོངས་པའི་རྣམ་རྟོག་ཞི་བར་བྱིན་གྱིས་བརླབ་ཏུ་གསོལ། འཆི་བ་དང་བར་དོའི་འཇིགས་སྐྲག་གི་འཁྲུལ་སྣང་སྣ་ཚོགས་བདེན་མེད་སྒྱུ་མ་ལྟ་བུར་ཤེས་ཏེ་དག་པའི་
སྣང་བར་བསྒྱུར་ནུས་པར་བྱིན་གྱིས་བརླབ་ཏུ་གསོལ། བར་དོ་བར་དོར་ངོ་ཤེས་ཏེ་བར་དེའི་ལུས་དེ་ཉིད་འཕགས་མ་དཀར་མོའི་སྐུར་ལྡང་ནུས་པར་བྱིན་གྱིས་བརླབ་ཏུ་གསོལ། སྐྱེ་བ་ཕྱི་མར་སྔགས་བླ་མེད་ཀྱི་ལམ་ཉམས་སུ་ལེན་ནུས་པའི་རྟེན་ཁྱད་པར་
ཅན་ཐོབ་པར་བྱིན་གྱིས་བརླབ་ཏུ་གསོལ། རྟེན་དེར་ལམ་བསྒོམ་པའི་འགལ་རྐྱེན་གཏན་ནས་མེད་ཅིང་མཐུན་རྐྱེན་ཐམས་ཅད་ཚང་བར་བྱིན་གྱིས་བརླབ་ཏུ་གསོལ། ལྷག་པར་འཆི་བ་ཆོས་སྐུ་དང་བསྲེ་ནུས་པར་བྱིན་གྱིས་བརླབ་ཏུ་གསོལ། བར་དོ་ལོངས་སྐུ་དང་
བསྲེ་ནུས་པར་བྱིན་གྱིས་བརླབ་ཏུ་གསོལ། སྐྱེ་བ་སྤྲུལ་སྐུ་དང་བསྲེ་ནུས་པར་བྱིན་གྱིས་བརླབ་ཏུ་གསོལ། ལམ་སྔ་མ་མངོན་དུ་བྱས་པ་རྣམས་མི་བརྗེད་ཅིང་བརྟན་པ་དང། ལམ་ལྷག་མ་མངོན་དུ་མ་བྱས་པ་རྣམས་རྟེན་དེར་མངོན་དུ་བྱས་ཏེ་ཟུང་འཇུག་རྡོ་རྗེ་
འཆང་གི་གོ་འཕང་ཚེ་དེ་ལ་ཐོབ་ནུས་པར་བྱིན་གྱིས་བརླབ་ཏུ་གསོལ། ཞེས་གསོལ་འདེབས་ལན་མང་དུ་བྱ་ཞིང། དེ་དང་མཐུན་པའི་སྨོན་ལམ་ཤུགས་དྲག་གདབ། དེ་ནས་རྫོགས་རིམ་གྱི་རླུང་དང་ཐིག་ལེའི་རྣལ་འབྱོར་དང། གཉིད་དུས་ཀྱི་བསྲེ་སྐོར་ལ་

[061B] དེ་ལས་ལྷ་སྐུར་བཞེངས་པ་སོགས་དངོས་སུ་ནུས་པས། དེས་ན་རྣལ་འབྱོར་པ་དེས་ལུས་གནད་སེངྒེའི་ཉལ་སྟབས་
སམ་གང་བདེ་བྱས་ལ། ཡི་དམ་གྱི་ང་རྒྱལ་བརྟན་པོ་དང། ད་ནི་འོད་གསལ་ངོས་ཟིན་པར་བྱས་ཏེ་འཆི་བ་ཆོས་སྐུ་དང་བསྲེས་ནས་འོད་གསལ་ཆོས་སྐུའི་ཏིང་ངེ་འཛིན་ལ་ཅི་ནུས་སུ་མཉམ་པར་བཞག་པར་བྱའོ། །འོད་གསལ་དེའི་ངང་ལས་བར་དོ་ལོངས་
སྐུར་བསྲེས་ཏེ་ལོངས་སྐུ་འཕགས་མའི་སྐུར་ལྡང་བར་བྱའོ། །ཡིད་ཀྱི་ལུས་དེས་ཀྱང་སྔགས་སྤྱོད་པའི་རྟེན་ཁྱད་པར་ཅན་དུ་བསམ་བཞིན་སྐྱེ་བ་བླང་བར་བྱའོ། །སྙམ་པའི་འཕེན་པ་ཡང་ཡང་དྲག་ཏུ་བཏང་ཞིང། རང་འཕགས་མའི་སྐུ་རྩ་གསུམ་འཁོར་ལོ་བཞི་
ལྡན་དུ་གསལ་བའི་སྙིང་གའི་རྩ་འཁོར་གྱི་དྷཱུཾ་ཏཱིའི་ནང་དུ་ལྟེ་བའི་དམིགས་རྟེན་ཏཱཾ་ཡིག་ལྗང་གུ་དེ་ཉིད་ཡར་དྲངས་ཏེ་གནས་པ་ལ་སེམས་རྩེ་གཅིག་ཏུ་ཞུགས་པ་བཞིན་དུ་དམིགས་པ་གཏོད་པ་དང་སྡུད་རིམ་སོགས་ཡང་ཡང་བསླབས་པས་རླུང་དབུ་མར་ཞུགས་
གནས་ཐིམ་གསུམ་འབྱུང་སྟེ། གཞི་ཡི་ཐིམ་རིམ་དང་བསྒོམ་སྟོབས་ལམ་གྱི་ཐིམ་རིམ་གཉིས་འདྲེས་ནས་འཆར་བས་རྟགས་སོ་སོ་ལེགས་པར་ངོ་ཤེས་པར་བྱས་ནས་དྲན་པ་གསུམ་ལྡན་དུ་སྐྱོང། ཁྱད་པར་མར་མེ་འབར་འདྲའི་སྐབས། འདིའི་འོག་ཏུ་སྣང་བ་འཆར་
པས་ལགས་པར་ཇོ་ཤེས་པར་བྱེད་སྙམ་དུ་འཕེན་པ་དང་དྲན་ཤེས་ཤུགས་དྲག་བསྟེན། ལྟ་བ་རྣམ་དག་གི་སྟེང་དུ་བཞུག་སྟེ་ཆོས་སྐུའི་ངོ་བོར་སོང་སྙམ་དུ་འཛིན་སྟངས་དྲག་པོ་བྱས་ནས་རྩེ་གཅིག་ཏུ་མཉམ་པར་བཞག་པས་གཞིའི་སྣང་མཆེད་ཐོབ་གསུམ་དང་

[062A]༄༅། །ལམ་གྱི་སྣང་མཆེད་ཐོབ་གསུམ་དབྱེར་མེད་དུ་འདྲེས་ནས་འཆར་ཞིང། ལྷག་པར་ཉེར་ཐོབ་འོད་གསལ་ལ་ཐིམ་པར་བརྩོམ་པ་ན་ལྟ་བའི་ངེས་ཤེས་ཤུགས་དྲག་འདྲེན་ཅིང། ཆོས་སྐུའི་ངོ་བོར་སོང་སྙམ་པའི་འཛིན་སྟངས་
དྲག་པོ་བྱས་ནས་མཉམ་པར་བཞག་པས་སྣང་ངོར་སློད་བྱེད་ཀྱི་སྐྱོན་གསུམ་དང་བྲལ་བའི་ཐོ་རངས་ཀྱི་ནམ་མཁའི་རང་མདོག་ལྟ་བུ་དང། ངེས་ངོར་རང་བཞིན་གྱིས་མེད་པའི་འཛིན་སྟངས་ཤུགས་ཅན་ཉིད་བདེ་བ་ཆེན་པོ་དང་ངོ་བོ་དབྱེར་མེད་
དུ་སོང་བའི་བདེ་སྟོང་ལ་ཆོས་སྐུའི་ང་རྒྱལ་རྩེ་གཅིག་ཏུ་འཇོག་པར་བྱེད། དེ་ནི་འཆི་བ་ཆོས་སྐུ་དང་བསྲེ་བ་ཞེས་བྱའོ། །དེ་ཡང་བསྲེ་བྱ་གཞི་དུས་ཀྱི་སྟོང་པ་བཞི་དང་བསྲེ་བྱེད་བསྒོམ་སྟོབས་ཀྱི་ལམ་དུས་ཀྱི་སྟོང་བཞི་དབྱེར་མེད་དུ་བསྲེས་པ་ལ་ཆོས་
སྐུའི་ང་རྒྱལ་བཞག་པས་དེ་ལྟར་བྱ། དེ་འདྲའི་གཞི་ཡི་འོད་གསལ་ལམ་ཡི་འོད་གསལ་དང། བསྒོམ་སྟོབས་ཀྱི་ལམ་གྱི་འོད་གསལ་ལ་གུ་ཡི་འོད་གསལ་ཏེ། དེ་གཉིས་དབྱེར་མེད་དུ་བསྲེས་པ་ལ་འོད་གསལ་མ་བུ་འདྲེས་པ་ཞེས་བྱ་ཞིང་
དེ་ནི་གཞི་དུས་དང་ལམ་དུ་ཀྱི་འོད་གསལ་གཉིས་ཀ་ཡིན་ནོ། །འོད་གསལ་དེ་ལ་ཡུན་ཇི་ཙམ་གནས་པའང་རྣལ་འབྱོར་པ་རང་གིས་འཕེན་པ་ཇི་ལྟར་བཏང་བ་ལྟར་གནས་ནུས་སོ། །གཉིས་པ་བར་དོ་ལོངས་སྐུའི་བསྲེ་བ་ནི། འོད་གསལ་
དེ་ལས་རླུང་སེམས་ཅུང་ཟད་གཡོ་བར་བརྩོམ་པ་ན་བར་དོ་ཐ་མལ་པར་མ་ཤོར་བར་ལོངས་སྐུ་འཕགས་མ་དཀར་མོའི་སྐུར་དངོས་སུ་ལྡང་སྙམ་པའི་འཕེན་པ་ཤུགས་དྲག་བཏང་པས་སྙིང་གའི་མི་ཤིགས་པ་ཁ་བྱེ་སྟེ་རླུང་སེམས་ཙམ་ལས་བར་དོ་

[062B] རང་གི་ཡིད་ངོར་ལྷ་སྐུར་དངོས་སུ་བཞེངས་པའི་ཉམས་འབྱུང་ཞིང། དེ་ལ་བར་དོ་ལོངས་སྐུ་དང་བསྲེ་བ་ཞེས་བྱའོ། །དེ་དང་དུས་མཉམ་དུ་འཆི་བ་འོད་གསལ་འགག་ལུགས་ལྡོག་གི་ཉེར་ཐོབ་
འཆར་ཞིང། དེ་རྗེས་མཆེད་པ་སོགས་ལུགས་ལྡོག་གི་རྟགས་རྣམས་སད་དུས་ཀྱི་བསྲེ་བར་ཞིབ་ཏུ་བཤད་པ་ལྟར་རིམ་བཞིན་འབྱུང། བསྲེ་བྱ་གཞི་ཡི་བར་དོ་དང་སྲེ་བྱེད་བསྒོམ་སྟོབས་ཀྱི་ལམ་གྱི་ལོངས་སྐུ་གཉིས་བསྲེས་པས་བར་དོ་ལོངས་སྐུའི་བསྲེ་བ་ཞེས་
བྱའོ། །དེ་འདྲ་བ་དེས་ཕར་དོ་ལ་བར་དོ་ཡིན་པར་ངོ་ཤེས་པར་འགྱུར་བས་བར་དོའི་གནས་སྐབས་དེར་ཡང་ལྷ་སྐུའི་ང་རྒྱལ་དང། བདེ་སྟོང་གི་རྣལ་འབྱོར་བསྒོམ་པ་དང། འཁྲུལ་སྣང་བདེན་མེད་དུ་ཤར་བ་སོགས་བར་དོ་ཐ་མལ་པ་ལས་ཆེས་ལྷག་པའི་
ཐུགས་དམ་གྱི་རིམ་པ་ལ་འཇུག་པར་བྱེད་དོ། །གསུམ་པ་སྐྱེ་བ་སྤྲུལ་སྐུའི་བསྲེ་པ་ནི། དེ་ལྟ་བུའི་རྣལ་འབྱོར་པ་དེས་སྐྱེ་སྲིད་ལེན་པ་ལ་མངོན་དུ་ཕྱོགས་པ་ན་རང་འདོད་ན་མཁའ་སྤྱོད་དང་དགའ་ལྡན་སོགས་དག་པའི་ཞིང་གི་རྟེན་ཅན་ནམ། མིའི་
ཡུལ་གང་འདོད་དུ་སྔགས་སྤྱོད་པའི་རྟེན་ཁྱད་པར་ཅན་བཟུང་བར་ནུས་པས་ཞིང་ཁམས་འདམ་པ་དང། རིགས་རུས་ཆོ་འབྲང་ཕུན་སུམ་ཚོགས་པའི་ཕ་མ་སོགས་སྐྱེ་གནས་འདམ་པར་ནུས་པས། དག་ཞིང་སོགས་སུ་འགྲོན་པར་དོའི་ལྷ་སྐུ་དེ་ཉིད་ཀྱིས་
འགྲོ་བའམ། འཕོ་བའི་རྣལ་འབྱོར་གྱིས་སྤར་བར་བྱེད་ཅིང་མིའི་ཡུལ་དུ་སྔགས་སྤྱོད་པའི་རྟེན་ཁྱད་པར་ཅན་བཟུང་ན་རིགས་རུས་ཆོ་འབྲང་ཕུན་སུམ་ཚོགས་པའི་ཕ་མ་བརྟག་ཅིང་འདམ་སྟེ་དེ་གཉིས་ཡིད་དམ་ཡབ་ཡུམ་དང། མའི་མངལ་དེ་གཞལ་ཡས་ཁང་དུ་

[063A]༄༅། །བསྒོམ། དེར་ཕྱོགས་བཅུའི་ཞིང་རབ་འབྱམས་ནས་སངས་རྒྱས་ཐམས་ཅད་འཕགས་མའི་སྐུའི་རྣམ་པར་ནམ་མཁའ་གང་བར་འདུས་ནས་གཅིག་ཏུ་འདྲེས་པ་དེའི་དབུས་སུ་ཞུགས་པར་མོས་ཏེ་རྟེན་དེ་ཉིད་ལ་ལམ་ལྷག་མ་
རྣམས་རྫོགས་པར་ནུས་པ་དང། བསྟན་པ་དང་སེམས་ཅན་གྱི་དོན་རྒྱ་ཆེན་པོ་བསྒྲུབ་པར་ནུས་པའི་སྨོན་ལམ་དང་འཕེན་པ་ཤུགས་དྲག་བཏང་སྟེ་སྐྱེ་གནས་སུ་ཞུགས་པས། བར་དོ་བ་འཆི་བའི་སྣང་མཆེད་ཐོབ་གསུམ་འོད་གསལ་དང་བཅས་པ་
ཤར་བན་སྔར་ལྟར་ཆོས་སྐུ་དང་བསྲེ་ཞིང། དེ་ལ་ལུགས་ལྡོག་གི་སྣང་མཆེད་ཐོབ་གསུམ་འོད་གསལ་དང་བཅས་པ་འཆར་བར་བརྩོམ་པ་ན་མངལ་དུ་ཞུགས་ཟིན་པས་དེའི་ཚེ་སྤྲུལ་སྐུ་འཕགས་མའམ་དོན་གྲུབ་ཀྱི་རྣམ་པར་ལངས་ཏེ་ལྷའི་ང་རྒྱལ་གྱིས་
གནས་པ་ནི་སྐྱེ་བ་སྤྲུལ་སྐུ་དང་བསྲེ་བ་ཞེས་བྱའོ། །དེ་ཡང་བསྲེ་བྱ་གཞི་དུས་ཀྱི་སྐྱེ་བ་དང་སྲེ་བྱེད་བསྒོམ་སྟོབས་ཀྱི་སྤྲུལ་སུ་གཉིས་བསྲེས་པས་དེ་ལྟར་བྱའོ། །དེ་ལྟ་བུ་དེས་ནི་མིའི་སྐྱེ་གནས་སུ་འཇུག་ནའང་སྔགས་སྒྲུབ་པའི་རྟེན་ཁྱད་པར་ཅན་དུ་
གདོན་མི་ཟ་བར་སྐྱེས་ནས་ཆེ་དེ་ལ་ལམ་གྱི་རྟོགས་པ་ཁྱད་པར་ཅན་བསྐྱེད་དེ། དེ་ནས་སྐྱེ་བ་མང་པོ་མི་ཐོགས་པར་རྡོ་རྗེ་འཆང་གི་གོ་འཕང་འཐོབ་བོ། །ཚེ་འདི་ལ་རླུང་དབུ་མར་ཞུགས་པའི་རྟོགས་པ་མ་ཐོབ་ཀྱང། སྐྱེ་ཤི་བར་དོ་གསུམ་སྐུ་གསུམ་དང་བསྲེ་ཚུལ་
གྱི་གོ་བ་ལེགས་པར་ཆགས་ནས། འཆི་ཁར་དམ་ཚིག་དང་སྡོམ་པ་སོར་ཆུང་བར་བྱས་ཏེ། འཆི་བ་འོད་གསལ་ལམ་གྱི་འོད་གསལ་དུ་བསྒྱུར་མ་ནུས་ཀྱང། སྟོང་ཉིད་ཀྱི་ལྟ་བ་རྣམ་དག་ལ་འཇོག་ཅི་ནུས་དང། བར་དོ་ཡིད་དོའི་ལྟ་སྐུར་ལྡང་མ་ནུས་ཀྱང་

[063B] སྔོན་མ་ལྟར་ཞིང་ཁམས་འདམ་པ་
དང་སྐྱེ་གནས་འདམ་པ་སོགས་མ་ནུས་ཀྱང་སྔགས་སྒྲུབ་པའི་རྟེན་བཟང་པོར་སྐྱེས་ཏེ། སྔགས་ཀྱི་ལམ་མ་ནོར་བར་སྟོན་པའི་བཤེས་གཉེན་དང་ཕྲད་ནས་གདམས་ངག་ཕྱིན་ཅི་མ་ལོག་པ་ཐོབ་སྟེ་རྟོགས་པ་ཁྱད་པར་ཅན་སྐྱེ་བས། དེ་ནས་ངན་
སོང་དུ་སྐྱེ་བ་མི་སྲིད་པར་སྐྱེ་བ་ཐམས་ཅད་དུ་སྔགས་སྒྲུབ་པའི་རྟེན་འབའ་ཞིག་ཏུ་སྐྱེ་ལ། དེ་ཡང་སྐྱེ་བ་སྔ་མ་སྔ་མ་ལས་ཕྱི་མ་ཕྱི་མ་རྟོགས་པ་གོང་ནས་གོང་དུ་འགྱུར་པའི་སྒོ་ནས་མྱུར་དུ་འཚང་རྒྱ་བར་གདོན་མི་ཟའོ། །གལ་ཏེ་གདམས་ངག་དང་ལྡན་པའི་
གང་ཟག་ལ་སྣང་མཆེད་ཐོབ་གསུམ་སོགས་རིམ་གྱིས་འབྱུང་བ་མིན་པའི་གཡང་དུ་ལྷུང་བ་སོགས་གློ་བུར་དུ་འཆི་དགོས་པ་བྱུང་ན། ཚེ་འདི་ལ་ཞེན་ཆགས་རྦད་བཅད་ནས། སྣང་བ་འདི་ཐམས་ཅད་ཡུལ་སྟེང་ནས་གྲུབ་པ་རྡུལ་ཙམ་ཡང་མེད་སྙམ་དུ་
བདག་མེད་པའི་ལྷ་པའི་སྟེང་དུ་བཞག་ནས། བར་དོ་གྲུབ་པའི་ཚེ་བསྲེ་ཚུལ་སྔར་ལྟར་བྱེད། དེ་ལྟར་བྱས་པས་གདོན་མི་ཟ་བར་ངན་འགྲོར་མི་ལྟུང་ངོ། །དེ་དག་གིས་འཆི་དུས་ཀྱི་བསྲེ་སྐོར་རྣམས་ལེགས་པར་བཤད་ཟིན་ཏོ། །དེ་ལྟར་བསྲེ་བསྐོར་
དགུའི་རྣམ་གཞག་འདི་དག་ནི་མཁས་གྲུང་ཐམས་ཅད་མཁྱེན་པས། རྒྱུད་སྡེ་བླ་ན་མེད་པའི་དགོངས་པའི་གནད་མཐར་ཐུག་པ། རྡོ་རྗེ་འཆང་ཆེན་པོའི་ཐུགས་ཀྱི་བཅུང་ཕྱུང་བ། གྲུབ་ཆེན་རྣམས་ཀྱི་ཉམས་ལེན། རྣལ་འབྱོར་བའི་བློ་གདེང་

[064A]༄༅། །འཆའ་ས། བསྲེ་བསྐོར་གསུམ་གྱི་མན་ངག་ཅེས་བསྔགས་བརྗོད་མཐའ་ཡས་པ་ཡང་ནས་ཡང་དུ་མཛད་ཅིང། གོ་བ་ལེགས་པར་ཆགས་པ་ཙམ་གྱིས་ཀྱང་ངན་སོང་གི་སྐྱེ་སྒོ་གཅོད་པར་གསུངས་པས་
འཕགས་མའི་གསུང་གི་གསང་བར་ཇི་ལྟར་ཞལ་འཕངས་མཛད་པ་ལྟར། ཆོས་ཀྱི་རྒྱལ་པོ་འཇམ་མགོན་ཙོང་ཁ་པ་ཆེན་པོ་ཡབ་སྲས་ཀྱི་ཞལ་ལུང་གི་བདུད་རྩི་མངར་པོས་ལེགས་པར་ཁ་བསྐང་སྟེ་ཅུང་ཟད་བཤད་པ་ཡིན་ལ། ད་
དུང་རྒྱས་པར་དོན་དུ་གཉེར་ན་ཡབ་རྗེ་འཇམ་མགོན་བླ་མ་ཡབ་སྲས་རྗེ་འབྲང་དང་བཅས་པའི་གསུང་རབ་ལས་ལེགས་པར་ཤེས་པར་བྱའོ། །བཞི་པ་ཐུན་མོང་དུ་ཐུན་གྱི་མཇུག་བསྡུ་ཚུལ་ནི། གསུང་ལས། ཐུན་
འཇོག་ཁར་ཏཱཾ་ཡིག་ལས་འོད་ཟེར་འཕྲོས་ཞེས་པ་ནས། སླར་ཡང་ཆུ་ལས་ཉ་འཕར་བའི་ཚུལ་གྱིས་ལྷ་སྐུར་ལྡང་བདེ་བྱའོ། །ཞེས་གསུངས་པ་ལྟར། ཐུན་འཇོག་ཁར་ཏཱཾ་ཡིག་ལས་འོད་ཟེར་འཕྲོས། སྣོད་བཅུད་ཐམས་
ཅད་ལ་ཕོག་པས་དེ་ཐམས་ཅད་འོད་དུ་ཞུ་ནས་རང་འཕགས་མར་གསལ་བ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ལྟེ་བའི་དགའ་འཁྱིལ་ཏཱཾ་ཡིག་དང་བཅས་པ་ལ་ཐིམ། དགའ་འཁྱིལ་ཡང་འོད་དུ་ཞུ་ནས་ཏཱཾ་ཡིག་
ལ་ཐིམ། དེ་ཡང་རིམ་གྱིས་ནཱ་དའི་བར་དུ་ཐིམ། ནཱ་ད་ཡང་མི་དམིགས་པར་སྟོང་པར་བསམས་ལ། སྣང་ངོར་སྟོང་སང་དང། ངེས་ངོར་རང་བཞིན་གྱིས་མེད་པའི་འཛིན་སྟངས་དང་བཅས་པས་བདེ་སྟོང་ལ་མཉམ་པར་ཞག་

[064B] མཇུག་ཏུ་སྨོན་ལམ། ཤིས་བརྗོད་སོགས་རྒྱས་བསྡུས་ཅི་རིགས་པ་སྤྱི་ལྟར་བྱའོ། །གཉིས་པ་རླུང་དབུ་མར་བསྡུས་ནས་བསྒོམ་པའི་རིམ་པ་ལ་བསླབ་པ་ལ་
གཉིས། །རླུང་ལུས་ལ་གནས་པའི་བདེ་བ་བསྒྲུབ་པ་དང། རླུང་སེམས་ལ་གནས་པའི་འཇའ་ལུས་འོད་སྐུ་བསྒྲུབ་པའོ། །དང་པོ་ལ་གསུམ། ནང་གི་རྐྱེན་འབར་འཛག་གི་བདེ་བ་བསྒྲུབ་བ། ཕྱིའི་རྐྱེན་ཕྱག་རྒྱ་ལ་བརྟེན་ནས་བདེ་ཆེན་འདྲེན་
བའི་ཚུལ། འདྲི་མ་གསུངས་པ་རྣམས་རྒྱུད་སྡེ་གཞན་ནས་རྗེས་མཚུངས་སྦྱོར་དགོས་པར་གདམས་པའོ། །དང་པོ་ནི། གསུང་ལས། དེ་ནས་འབར་འཛག་གི་བདེ་བ་བསྒྲུབ་པ་ནི། ཞེས་པ་ནས། བདེ་བ་དེ་སྟོང་བར་སྦྱར་བའི་རྣལ་
འབྱོར་ལ་བརྟེན་ནས་ཞེས་པའི་བར་གསུངས། དེ་ལྟར་བསྒོམ་སྟོབས་ཀྱིས་རླུང་དབུ་མར་ཞུགས་གནས་ཐིམ་གསུམ་བྱུང་བ་དེ་ནས་འབར་འཛག་གི་བདེ་བ་བསྒྲུབ་པར་བྱ་སྟེ། དེ་ཡང་ལུས་གནད་བཅས་ཏེ་རང་ལྷར་བསྐྱེད་པ་དང། རྩ་
གསུམ་འཁོར་ལོ་བཞི་དང་བཅས་པ་གསལ་འདེབས་པ་གོང་བཞིན་ལ། ལྟེ་བ་དང་སྤྱི་བོའི་རྩ་འཁོར་གྱི་ནང་དུ་སྦུག་སྟོང་ཡངས་པར་བསམ། ལྟེ་བ་སྤྲུལ་བའི་འཁོར་ལོའི་དབུས་ཀྱི་དྷཱུ་ཏཱིའི་ནང་དུ་མགར་གྱི་སོལ་མལ་གྱི་ལྕགས་
སྲེག་ལྟ་བུའི་མེའི་རང་བཞིན་ཅན་གྱི་ཐིག་ལེ་དམར་པོ་མཐེབ་སོར་ཙམ་གྱི་ནང་དུ་ཡི་གེ་དབུ་ཅན་གྱི་རྣམ་པའི་ཨ་ཡིག་དམར་པོ་ཚ་ཞིང་རྩུབ་ལ་མེ་སྟག་དམར་ཕྲོམ་ཕྲོམ་འཕྲོ་བ་ཞིག་གསལ་གདབ། སྤྱི་བོར་ཐིག་ལེ་དཀར་པོ་ཞུ་ལ་ཁད་པ་

[065A]༄༅། །ཟིལ་པ་ཕྲོམ་མེ་བ་ཆེ་ཆུང་གོང་མཚུངས་ཀྱི་ནང་དུ་ཧཾ་དཀར་པོ་མགོ་ཐུར་བསྟན་བྱང་སེམས་ཕྲ་མོ་འཛག་བཞིན་པ་ཞིག་གསལ་གདབ། དབུ་མ་སྦོམ་ཕྲ་གྲོ་སོག་ཙམ་དུ་གསུངས་ཤིང། འདིའི་ཐིག་ལེ་གཉིས་
མཐེབ་སོར་ཙམ་དུ་གསུངས་པས་ནང་དུ་མི་ཆུད་པའི་འགལ་བ་ལྟར་བསམ་པར་མི་བྱ་སྟེ། འདི་གཉིས་ཀྱི་ཐད་ཀྱི་དབུ་མའི་ནང་གི་སྦུག་སྟོང་ཅུང་ཡངས་པར་བསམས་ཀྱང་རུང་མོད། དེ་འདྲའི་གུ་དོག་མི་དགོས་པར། རྡུལ་
གཅིག་སྟེང་ན་རྡུལ་སྙེད་སངས་རྒྱས་རྣམས། །ཞེས་དང། སྒྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། །སངས་རྒྱས་རྒྱ་མཚོ་ཞིང་རྣམ་རྒྱ་མཚོ་དང། །ཞེས་དང། མི་ཤིག་པའི་ཐིག་ལེ་ཆེ་རུ་མ་སོང་བར་དེའི་ནང་དུ་སྒྱུ་ལུས་ཀྱི་རྟེན་
དང་བརྟེན་པའི་དཀྱིལ་འཁོར་ཆུང་དུ་མ་སོང་བར་བཞུགས་པར་གསུངས་པ་སོགས་མཐའ་ཡས་པས། །འདིར་ཡང་དབུ་མ་སྦོམ་དུ་མ་སོང་པ་དང་ཐིག་ལེ་ཆུང་དུ་མ་སོང་བར་ཁབ་མི་གནས་རི་མཐོང་བ་དང། མེ་ལོང་ཆུང་དུའི་ནང་དུ་བཞིན་
རས་རྫོགས་པར་འཆར་བ་ལྟར་བསམ་པར་བྱ་སྟེ་འདི་འདྲ་བ་མང་དུ་འབྱུང་བ་རྣམས་དང་རིགས་བསྒྲེའོ། །འདི་ལྟ་བུའི་དམིགས་པའི་འཕྲུལ་མ་ཤེས་ན་མཎྜལ་འབུལ་སྟངས་ཙམ་ཡང་མི་ཤེས་སོ། །དེ་ལྟར་དམིགས་རྟེན་གསལ་
བཏབ་ནས་སྔོན་ལ་འོག་རླུང་ཅུང་ཟད་བསྐུམས་པས་ལྟེ་བའི་མེ་དེ་ཉིད་ཅུང་ཟད་འབར་ཞིང། སྟེང་རླུང་ཆིར་གྱིས་མནན་པས་རླུང་སྦོས་རེང་གི་དུ་བལྟ་བུ་ཞིག་རོ་རྐྱང་རྒྱུད་ལྟེ་བའི་དབུ་མའི་ནང་གི་མེ་ལ་ཐིམ་པ་དང། མེ་དེ་ཉིད་དམར་

[065B] ཡང་མི་ཐུབ་པ་ན་དལ་བུས་སྣ་ནས་ཕྱིར་གཏོང་ཞིང། སླར་ཡང་འཛིན་པ་སོགས་ལན་མང་དུ་བྱས་པའི་མཐར་འོག་རླུང་ཅུང་ཟད་བསྐུམས་པས་མེ་དེ་ཉིད་ཅུང་ཟད་འབར་ཞིང་
སྟེང་རླུང་ཆིར་གྱིས་རྫོགས་པར་མནན་པས་རླུང་སྦོས་རེང་གི་དུ་བ་ལྟ་བུ་ལྡེ་བའི་མེ་ལ་ཐིམ་པས་མེ་དེ་ཉིད་དམར་ཧུར་ཧུར་འབར་བར་བསམ། འོག་རླུང་དྲག་ཏུ་བསྐུམ། ལྟེ་བར་ཁ་སྦྱོར་འཛིན་ཅིང། བསྒོམ་དོན་ལ་མེ་དེ་ཉིད་ཤིན་ཏུ་
ཚ་བར་གྱུར་ཏེ་ལུས་ཀྱི་རྩ་ནང་ཐམས་ཅད་དྲོས་པས་ཧཾ་ཡིག་གི་མགོ་བོ་ཞུ་སྟེ་ཐིག་ལེ་ཕྲ་མོ་ཞིག་ཐུར་དུ་ལྷུང་བ་མེ་དང་ཕྲད་པས་ཚེ་སྒྲ་དང་བཅས་མེ་ལྕེ་ཚ་ཞིང་རྣོ་བ་གྱེན་དུ་བྱུང་བ་འཁོར་ལོ་བཞིའི་རྩ་གནས་ཐམས་ཅད་དུ་སོང། དེའི་རྐྱེན་གྱིས་
སྤྱི་བོའི་ཧཾ་ཡིག་ཡོངས་རྫོགས་མེར་གྱིས་ཞུ་ནས་བྱང་སེམས་དཀར་པོ་དངུལ་ཆུའི་རྒྱུན་ལྟ་བུ་སྐྱ་ཆིལ་ཆིལ་བབས་པས་སྤྱི་བོའི་རྩ་འཁོར་ཁེངས་པ་ན་དགའ་བ། དེ་ནས་མར་བབས་ཏེ་མགྲིན་པའི་རྩ་འཁོར་ཁེངས་པས་མཆོག་དགའ། སྙིང་
གའི་རྩ་འཁོར་ཁེངས་པས་ཁྱད་དགའ། ལྟེ་བའི་རྩ་འཁོར་ཁེངས་པས་ལྷན་སྐྱེས་ཀྱི་དགའ་བ་སྐྱེས། བྱང་སེམས་ལྟེ་བ་ནས་གྱེན་དུ་བྱུང་སྟེ་ཐབས་ཤེས་ཀྱི་རྩ་རོ་རྐྱང་དབུ་མ་དང་བཅས་པ་ཀུནྡ་ལྟ་བུའི་བྱང་སེམས་ཀྱིས་མེར་གྱིས་
གང་བས་མེ་རྣམས་ཞི་ཞིང་བྱང་སེམས་ཀྱིས་ལུས་ཀུན་ཁྱབ་པར་བསམ། དེ་ནི་དྲོད་ཀྱིས་མི་གདུངས་པར་བདེ་ཆེན་བཙན་ཐབས་སུ་འདྲེན་པའི་མན་ངག་རྫོགས་རིམ་གཞན་ལ་མེད་པའི་ཁྱད་ཆོས་སོ། །དེ་ལྟ་བུའི་འབར་འཛག་མཆོག་ཏུ་
[066A]༄༅། །གྱུར་པ་དེས་ནི་སྙིང་གའི་རྩམ་དུད་སོགས་དཀྲོལ་ནས་ལྷན་སྐྱེས་ཀྱི་བདེ་ཆེན་དངོས་སུ་སྐྱེ་ཞིང། བདེ་བ་དེས་སྟོང་ཉིད་ཡུལ་དུ་བྱས་ནས་བདེ་སྟོང་འོད་གསལ་ལ་རྩེ་གཅིག་ཏུ་མཉམ་པར་འཇོག་པར་བྱའོ། །
རྫོགས་རིམ་གཞན་དུ་འབར་འཛག་གི་དམིགས་པ་སྐྱོང་ཚུལ་རླུང་དབུ་མར་མ་ཐིམ་པའི་སྔ་རོལ་ཏུ་གསུངས་ཀྱང། འདིར་ནི། དེ་ནས་འབར་འཛག་གི་བདེ་བ་བསྒྲུབ་པ་ནི། ཞེས་རྗེས་སུ་གསུངས་པ་ནི་མན་ངག་གི་གནད་དེ། དེ་ཡང་རླུང་མ་ཐིམ་པའི་
གོང་དུ་འབར་འཛག་གི་དམིགས་པ་ཤུགས་དྲག་ན་བྱང་སེམས་འཆོར་བའི་ཉེན་ཆེ་ཞེང། དེ་ལ་བཙན་ཐབས་སུ་ལྡོག་པ་དང། ལུས་ལ་འགྲེམ་པ་སོགས་བྱ་དགོས་ཀྱང། དེ་དག་གི་ལག་ལེན་གནད་དུ་མ་སོང་ན་ནད་དུ་འགྱུར་བ་སོགས་ཡོད་པས། རླུང་
དབུ་མར་ཐིམས་པའི་རྗེས་སུ་འབར་འཛག་གི་དམིགས་པས་བྱང་སེམས་དངོས་སུ་ཞུ་བ་གསང་གནས་ཀྱི་རྩེའི་བར་བབས་ཀྱང་རླུང་གི་གཡོ་བ་ཇེ་ཞན་ཇེ་ཞན་གྱིས་ཐིམས་པས་ཕྱི་རོལ་ཏུ་འཕེན་པ་མི་སྲིད་ལ། ལྡོག་པ་དང་འགྲེམ་པའང་དམིགས་
པ་ཁོ་ནས་ནུས་པས་སྐྱོན་དུ་འགྱུར་བའི་ཉེན་མེད་པས་ཐབས་མཁས་སུ་འོག་འདིར་མཛད་པར་སྣང་ངོ། །འདི་ནི་འདུས་པའི་ས་ལམ་དང་སྦྱར་ན་ངག་དབེན་དང་སེམས་དབེན་གྱི་སྟོད་ཙམ་ཡིན་ནམ་སྙམ་སྟེ་མཁས་པ་རྣམས་ཀྱིས་དཔྱད་པར་མཛོད་
ཅིག་གཉིས་པ་ཕྱིའི་རྐྱེན་ཕྱག་རྒྱ་ལ་བརྟེན་ནས་བདེ་ཆེན་འདྲེན་པ་ནི། གསུང་ལས། རང་གི་རྩ་ཐིག་རླུང་གསུམ་ལ་ནུས་པ་ཐོབ་པ་དང། ཡི་དམ་གྱི་ལྷས་ལུང་བསྟན་པའི་ཞིང་སྐྱེས་ཀྱི་ཌཱ་ཀི་མའམ། རྒྱུད་ནས་གསུངས་པའི་མཚན་ཉིད་

[066B] མཚན་ལྡན་མ་དང་སྦྱོར་པའི་རྣལ་འབྱོར་གྱིས་རྡོ་རྗེ་འཆང་གིས་ཚེ་འདིར་མངོན་དུ་བྱེད་མི་ནུས་ཕའི་རྣལ་འབྱོར་པས་ཀྱང་བར་དོར་ངེས་པར་འགྲུབ་བོ་ཞེས་གསུངས། དེ་ལྟར་གོང་གི་གཏུམ་མོ་དང་འབར་འཛག་ལ་བརྟེན་ནས་ལྟེ་
ཕ་དང་སྙིང་གའི་དབུ་མའི་རྩ་མདུང་གྲོལ་ཞིང། གནས་དེ་དག་ཏུ་ཞུགས་གནས་ཐིམས་གསུམ་བྱས་པས་རང་གི་རྩ་ཐིག་རླུང་གསུམ་ལ་ནུས་པ་འཐོབ་པར་འགྱུར་བས། དེ་ལྟ་བུའི་རྣལ་འབྱོར་པས་ཚེ་འདི་ཉིད་ལ་འཚང་རྒྱ་བར་འདོད་ན་ངེས་པར་
ལས་ཀྱི་ཕྱག་རྒྱལ་བརྟེན་པར་བྱ་སྟེ། དེ་ཡང་གང་བྱུང་གིས་མི་ཆོག་པར་ཡི་དམ་གྱི་ལྷས་ལུང་བསྟན་པའི་ཞིང་སྐྱེས་ཀྱི་ཌཱ་ཀི་མའམ། རྒྱུད་ནས་གསུངས་པའི་མཚན་ཉིད་ཚང་ན་ལས་སྐྱེས་ཏེ་སྔགས་སྐྱེས་ཀྱི་ཕོ་ཉས་ཀྱང་རུང། འདི་ལ་རྟེན་
རང་ཉིད་མཚན་ཉིད་ཚང་བ་ཙམ་དུ་མ་ཟད། ཡུལ་ཕྱག་རྒྱ་མའང་མཚན་ཉིད་དང་ལྡན་པ་དགོས་ཏེ། དེ་ལྟ་མིན་ན་ཧེ་རུ་ཀ་མངོན་འབྱུང་ལས། རྣལ་འབྱོར་མེད་པར་རྣལ་འབྱོར་ང་ཆོས། །ཕྱག་རྒྱལ་ནི་བགྲོད་གྱུར་དང། །ཡེ་ཤེས་མེད་པར་ཡེ་
ཤེས་ཚུལ། །དམྱལ་བར་འགྲོ་འགྱུར་ཐེ་ཚོམ་མེད། །ཅེས་གསུངས་པ་ལྟར་ངན་སོང་མི་བཟད་པའི་སྒོ་འབྱེད་པར་གསུངས་པས། སྙིང་གའི་རྩ་མདུད་གྲོལ་ཏེ་རླུང་ཐིམས་པ་སོགས་རྟོགས་པའི་སམ་ཚམས་སུ་མ་སླེབ་བཞིན་དུ་མཐོ་བསྙེགས་དང་ཟོག་རྫུན་གྱིས་
གཞན་མགོ་བསྐོར་ཞིང། རང་གི་རྡོ་རྗེ་དམྱལ་བའི་སྒོ་འབྱེད་པར་མི་བྱའོ། །དེ་ལྟར་ཡུལ་རྟེན་གཉིས་ཀ་མཚན་ཉིད་དང་ལྡན་པའི་རྣལ་འབྱོར་པས་ནི་ལམ་མྱུར་བའི་གྲོགས་སུ་མཚམས་འདིར་ལས་རྒྱ་ལ་ངེས་པར་བརྟེན་དགོས་པར་རྫོགས་རིམ་ཚད་ལྡན་ཡོངས་

[067A]༄༅། །རྫོགས་ནས་གསུངས་ཤིང། དེ་ལའང་རྩ་འཚོལ་བ་སོགས་ཕྱག་རྒྱ་སྲོག་རྩོལ་གྱི་གནད་ཤེས་དགོས་པས་དེ་དག་ནི་འདིར་ཕྱོགས་ཙམ་ཡང་འདྲིར་མི་ལང་གིས། །འཇམ་མགོན་ཙོང་ཁ་པ་ཆེན་པོ་ཡབ་སྲས་དང། རྗེས་འབྲང་
མཁས་གྲུབ་ཆེན་པོ་དག་གི་གསུང་ལས་རྟོགས་པར་བྱ། དེ་ལྟར་ནུས་པའི་རྣལ་འབྱོར་པས་ནི་ཚེ་འདི་ཉིད་ལ་རྡོ་རྗེ་འཆང་གི་གོ་འཕང་མངོན་དུ་བྱེད་ཅིང། གལ་ཏེ་མ་འགྲུབ་ཀྱང་བར་དོ་ལོངས་སྤྱོད་རྫོགས་པའི་ལྷ་སྐུར་བཞེངས་ནས་རྟེན་དེ་ཉིད་
ལ་འཚང་རྒྱ་བར་འགྱུར་རོ། །འདིའི་བར་དོར་འཚང་རྒྱ་བར་གསུངས་པ་རང་ལུགས་ཀྱི་རྫོགས་རིམ་གཞན་དང་ཅུང་མི་མཐུན་པར་དོགས་པ་འབྱུང་སྲིད་ཀྱང། འདི་ནི་གོང་དུ་སྨྲས་པ་ལྟར་ངག་དཔེན་དང་སེམས་དབེན་གྱི་སྟོད་ལྟ་བུ་ཡིན་པས་
སེམས་དབེན་པ་ལ་ཚེ་འདི་ཉིད་ལ་འཚང་རྒྱ་བ་དང། བར་དོ་ལོངས་སྤྱོད་རྫོགས་སྐུར་འཚང་རྒྱ་བ་གཉིས་ཀ་ཡོད་པས་འགལ་བ་ཅུང་ཟད་ཀྱང་མེད་དོ། །གསུམ་པ་འདིར་མ་གསུངས་པ་རྣམས་རྒྱུད་སྡེ་གཞན་ནས་རྗེས་མཚུངས་སྦྱོར་དགོས་པར་
གདམས་པ་ནི། གསུང་ལས། འདི་ནི་རྫོགས་རིམ་གྱི་སྙིང་པོ་བསྡུས་པའི་ཚུལ་དུ་བཤད་པ་ཡིན་ཅིང། ཞིབ་པར་རྒྱུད་སྡེ་ཆེན་པོ་རྣམས་ནས་གསུངས་པའི་ཡོན་ཏན་དང་རྗེས་མཚུངས་སྦྱོར་ཚུལ་རིགས་པས་སྦྱར་ན་འགྲུབ་པར་འགྱུར་རོ། །ཞེས་གསུངས་པ་ལྟར་
འདིར་ནི་རྫོགས་རིམ་གཞན་དུ་མ་གསུངས་པའི་འཕགས་མ་ཉིད་ཀྱི་རྫོགས་རིམ་གྱི་མན་ངག་གི་སྙིང་པོ་ཐུགས་མཚལ་ཕྱུང་བ་ལྟ་བུ་རྣམས་མདོར་བསྡུས་པའི་ཚུལ་དུ་གསུངས་པ་ཡིན་གྱི། རྫོགས་རིམ་གཞན་ནས་གསུངས་པ་འདིར་ངེས་པར་སྦྱོར་དགོས་པ་

[067B] དེ་ཡང་རྗེས་མཚུངས་སྦྱོར་ཚུལ་ཞེས་གསུངས་པས། འཕགས་མའི་གསུང་དུ་བསྡུས་ཏེ་གསུངས་པ་རྣམས་རྒྱུད་སྡེ་གཞན་ནས་ཁ་བསྐང་
སྟེ་རྒྱས་པར་སྦྱར་བ་དང། དངོས་སུམ་གསུངས་ཀྱང་ཤུགས་ལ་དོན་གྱིས་འཐོབ་པ་སོགས་རིགས་མཐུན་གཞན་ནས་ཁ་བསྐང་སྟེ་སྦྱོར་བ་ལས་རྒྱུད་སྡེ་གཞན་ནས་གསུངས་ཚད་སེངྒེའི་ཡ་གལ་དང་ཁྱིའི་མ་གལ་སྦྱར་བ་ལྟ་བུ་འབྲེལ་མེད་གང་བྱུང་སྦྱར་ཏེ་
རྟོག་བཟོའི་བསྲེ་ལྷད་བགྱིར་མི་རུང་ངོ། །གཉིས་བརླུང་སེམས་ལ་གནས་པས་འཇའ་ལུས་འོད་སྐུ་བསྒྲུབ་པ་ལ་གསུམ། བཤད་པར་དམ་བཅའ་བ་དང། འཇའ་ལུས་བསྒྲུབ་པ་དངོས། ཞར་བྱུང་རང་སེམས་འཕོ་བའི་རྣལ་འབྱོར་བཤད་པའོ། །དང་
པོ་ནི། གསུང་ལས། དེ་ལྟར་རླུང་ལུས་ལ་གནས་པའི་བདེ་བ་བསྒྲུབ་པ་བཤད་ཟིན་ནས། འཇའ་ལུས་འོད་སྐུ་བསྒྲུབ་པ་དང། རང་སེམས་འཕོ་བའི་རྣལ་འབྱོར་ཀྱང་བཤད་པར་བྱའོ། །ཞེས་གསུངས་ཏེ་ཚིག་དོན་གོ་སླའོ། །གཉིས་
པ་ནི། གསུང་ལས། དེ་ཡང་མདུན་གྱི་ནམ་མཁར་སྒྲོལ་མ་སེར་མོ་ཞེས་པ་ནས། འཇའ་ལུས་ངེས་པར་འགྲུབ་བོ། །ཞེས་པའི་བར་གསུངས། དེ་ཡང་སྤྱིར་འཚང་རྒྱ་བའི་ཚུལ་ལ། འཐོབ་བྱ་སངས་རྒྱས་ཀྱི་སྐུ་བཞི་ལ་ཁྱད་
པར་མ་མཆིས་ཀྱང། དེ་མངོན་དུ་བྱེད་པའི་སྔགས་ཀྱི་ལམ་ལ་རིགས་མི་འདྲ་བ་གསུམ་གསུངས་ཏེ། འདུས་པ་འཕགས་ལུགས་ནས་གསུངས་པ་ལྟར་ཤིན་ཏུ་ཕྲ་པའི་རླུང་དེ་ཉིད་ཕུང་པོ་རྙིང་པ་ལས་གོས་ལོགྶུ་ཕྱེ་ནས་སྒྱུ་མའི་ལྷ་སྐུ་

[068A]༄༅། །མཚན་ཉིད་པར་བཞེངས། ཤིན་ཏུ་ཕྲ་བའི་སེམས་དོན་གྱི་འོད་གསལ་གྱི་ངོ་བོར་བྱས་ཏེ་དེ་གཉིས་ངོ་བོ་དབྱེར་མེད་དུ་ཟུང་དུ་འཇུག་པའི་སློབ་པའི་ཟུང་འཇུག་གི་རིགས་འདྲའི་རྒྱུན་ཕྱི་མ་མི་སློབ་པའི་ཟུང་འཇུག་ཁ་
སྦྱོར་ཡན་ལག་བདུན་ལྡན་གྱི་སྐུར་བཞེངས་ནས་འཚང་རྒྱ་བའི་ཚུལ་གཅིག་དང། དུས་འཁོར་ནས་གསུངས་པ་ལྟར་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་པོ་རྫོགས་པའི་སྐད་ཅིག་གཉིས་པ་ལ་བེམ་པོས་བསྡུས་པའི་ལུས་ཀྱི་
ཆ་ཐམས་ཅད་ཟད་ནས་སྐུ་སྟོང་གཟུགས་ཀྱི་ལྷ་སྐུ་མཐར་ཐུག་པ་དང། ཐུགས་མི་འགྱུར་བའི་བདེ་ཆེན་གྱིས་རྣམ་མེད་ཆོས་དབྱིངས་ཀྱི་ཕྱག་རྒྱར་སླར་མི་ལྡང་བའི་ཚུལ་གྱིས་མཉམ་པར་བཞག་བཞིན་ཤེས་བྱའི་དཀྱིལ་འཁོར་མཐའ་དག་
མངོན་སུམ་དུ་གཟིགས་ཤིང་ལྷུན་གྲུབ་རྒྱུན་མི་འཆད་པའི་ཕྲིན་ལས་ལ་མངའ་བརྙེས་པར་འགྱུར་བའི་སྒོ་ནས་འཚང་རྒྱ་བའི་ཚུལ་གཅིག་དང། མ་རྒྱུད་འགའ་ཞིག་ནས་གསུངས་པ་ལྟར་ཕུང་པོ་རྙིང་པའི་ཁམས་ཀྱི་སྙིགས་མ་ཐམས་ཅད་
ཟད་པར་བྱས་ནས་དྭངས་མ་འཇའ་ལུས་འོད་སྐུར་བྱས་ཏེ་འཚང་རྒྱ་བའི་ཚུལ་གཅིག་དང་གསུམ་གསུངས་པ་ལས། བདག་ཅག་གི་སྟོན་པ་ཐུགས་རྗེ་ཅན་ནི་འདུས་པ་འཕགས་ལུགས་ལྟར་སྒྱུ་མའི་སྐུ་བསྒྲུབས་ནས་སངས་རྒྱས་པ་དང། འཕགས་
ཡུལ་གྱི་མགོན་པོ་ཀླུ་སྒྲུབ་དང། གྲུབ་ཆེན་ས་ར་ཧ། བོད་ཡུལ་དུ་མར་མི་ཡབ་སྲས་དང། འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་ཡབ་སྲས་རྗེས་འབྲང་དང་བཅས་པ་འགའ་ཞིག་སྐུ་ཚེ་དེ་ཉིད་དང། འགའ་ཞིག་བར་དོར་མཆོག་གི་

[068B] །དུས་
འཁོར་ལུགས་ཀྱི་དེ་ཡང་གྲགས་ཆེ་ཞིང། ལམ་དེ་ཉིད་ལ་བརྟེན་པའི་གྲུབ་ཆེན་ཀྱང་ཤིན་ཏུ་མང་བར་བྱུང་སྣང་ངོ། །མ་རྒྱུད་འགའ་ཞིག་ནས་གསུངས་པ་ལྟར་གྱི་འཇའ་ལུས་འོད་སྐུ་བསྒྲུབ་སྟེ་འཚང་རྒྱ་པའི་ཚུལ་གྲགས་ཆུང་ཞིང། ལམ་འདིའི་གྲུབ་
ཆེན་མངོན་མཚན་ཅན་ཉུང་བར་སྣང་མདོ། དེ་ལྟར་སྒྲུབ་ཚུལ་ཞིག་ངེས་པར་ཡོད་པ་ནི་སྔགས་རིམ་ཆེན་མོ་ལས། དེ་ནས་བར་དོ་རླུང་སེམས་ཙམ་གྱི་ལུས་འགྲུབ་པ་དང་འདྲ་བའི་འཇའ་ལུས་འགྲུབ་པ་དགོས་ཏེ་འདི་རྣལ་འབྱོར་རྒྱུད་ནས་ཤིན་ཏུ་
མང་བར་བཤད་ལམ་རྒྱུད་ཕྱག་ཆེན་ཐིག་ལེ་ལས་ཀྱང་གསུངས་ཤིང། ཞེས་གསུངས་པ་ལྟར་མ་རྒྱུད་ཀྱི་རྫོགས་རིམ་དུ་མ་ལས་ཀྱང་གསུངས་སོ། །འདིར་ཡང་དུས་འཁོར་ལས་གཞན་པའི་འཚང་རྒྱ་ཚུལ་གྱི་མན་ངག་གཉིས་ཀ་གསུངས་ཏེ། གོང་
དུ་གཏུམ་མོ་བསྒོམས་པ་དང་འབར་འཛག་ཁྱད་པར་ཅན་ལ་བརྟེན་ནས་བདེ་སྟོང་འོད་གསལ་ཆོས་ཀྱི་སྐུ་བསྐྱེད་ཅིང། དེའི་མཐར་ལོངས་སྐུར་ལྡང་བ་དང། དེ་ཉིད་ཀྱིས་རགས་པའི་སྤྲུལ་སྐུ་བཟུང་བ་སོགས་སད་དུས་དང་གཉིད་དུས་ཀྱི་བསྲེ་བ་རྣམས་
གསུངས་པས། དེ་ལྟ་བུའི་འོད་གསལ་ལས་ཡིད་ངོའི་ལྷ་སྐུར་ལྡང་བ་ནི་སྒྱུ་ལུས་རྗེས་མཐུན་པ་ཡིན་པས་དེ་འདྲ་བའི་ལམ་གྱི་གོམས་པ་མཐར་ཕྱིན་པ་ནི་དཔེ་དོན་གྱི་འོད་གསལ་ལས་དག་མ་དག་གི་སྒྱུ་ལས་དངོས་སུ་བཞེངས་པ་ཉིད་

[069A]༄༅། །ཡིན་ཅིང། དེ་ལ་བོགས་འབྱིན་པའི་ཐབས་ཀྱང་ལས་རྒྱ་ལ་བརྟེན་པ་ཉིད་ཡིན་པས། དེ་ལྟ་བུའི་ལམ་གྱི་བགྲོད་ཚུལ་ཡང་འདིར་དོན་གྱིས་གསུངས་ལ། འབྲས་བུ་མངོན་དུ་བྱེད་ཚུལ་ཡང་
ཚེ་འདི་ཉིད་ལ་འཚང་རྒྱ་བའམ། དེ་མི་ནུས་པས་ཀྱང་བར་དོ་ལོངས་སྤྱོད་རྫོགས་པ་སྒྱུ་མའི་སྐུར་བཞེངས་ཏེ་རྟེན་དེ་ཉིད་ལ་ཚང་རྒྱ་པའི་ཚུལ་ཡང་གསུངས་ཏེ་གོང་དུ་མཚན་ལྡན་མ་དང་སྦྱོར་བའི་རྣལ་འབྱོར་གྱིས་རྡོ་རྗེ་
འཆང་ཚེ་འདིར་མངོན་དུ་བྱིད་མི་ནུས་པའི་རྣལ་འབྱོར་པས་ཀྱང་བར་དོར་ངེས་པར་འགྲུབ་བོ། །ཞེས་གསུངས་པ་ཉིད་ཡིན་ནོ། །དེས་ན་འདི་ཡན་གྱིས་འཚང་རྒྱ་ཚུལ་དང་པོ་ལྟར་གྱི་ལམ་གྱི་བགྲོད་ཚུལ་ཆ་ཚང་བར་གསུངས་
ཤིང༑ སྒྱུ་མའི་སྐུ་སྒྲུབ་ཚུལ་གྱི་གནད་ཞིབ་པ་འདུས་པ་འཕགས་ལུགས་ལ་བརྟེན་དགོས་པས་ན། ཞིབ་པར་རྒྱུད་སྡེ་ཆེན་པོ་རྣམས་ནས་གསུངས་པའི་ཡོན་ཏན་དང་རྗེས་མཚུངས་སྦྱོར་ཚུལ་རིགས་པས་སྦྱར་ན་འགྲུབ་པར་
འགྱུར་རོ། །ཞེས་གསུངས་པས། དེ་དག་ནས་ཁ་སྐོང་དགོས་པར་དོན་གྱིས་གདམས་པ་ཡིན་ནོ། །ཡང་འཚང་རྒྱ་ཚུལ་ཕྱི་མ་མ་རྒྱུད་རང་གཞུང་ནས་གསུངས་པའི་འཇའ་ལུས་བསྒྲུབ་པའང་དེའི་འོག་ཏུ་མན་ངག་གི་ཟབ་
གནད་ཁྱད་པར་ཅན་དང་བཅས་བརྩེབས་གདམས་པར་མཛད་པས། དེ་ལྟ་བུའི་འཕགས་མའི་གསུང་སྔོན་རྗེས་འདི་དག་ཚིག་ཉུང་ཡང་དོན་ཤིན་ཏུ་ཟབ་ཅིང་བརླིང་བས་དགོངས་པ་ལེན་ལུགས་ཟབ་ཅིང་ཡངས་བའི་བློ་གྲོས་ཀྱིས་

[069B]དེ་ལྟ་བུའི་འཇའ་ལུས་འོད་སྐུ་བསྒྲུབ་ཚུལ་གྱི་དམིགས་སྐོར་གཉིས་གསུངས་པར་ཡང་ན་ཞེས་འདམ་ག་ལྟ་བུར་གསུངས་ཀྱང། ཉེ་ཟིན་ལས་
གཉིས་ཀ་ཡོད་པ་གནད་ཆེ་ཞིང། དེ་ཡང་དམིགས་སྐོར་སྔ་མ་འབུམ་ཕྲག་གཉིས་གསུམ་ལྟ་བུ་དང། དེ་ནས་དམིགས་སྐོར་འོག་མ་ལ་ཚིག་དྲིལ་བྱ་བར་གསུངས་པས། དམིགས་སྐོར་དང་པོ་ནི། གཏུམ་མོ་འབར་འཛག་སོག་ལ་
བརྟེན་ནས་རྩ་ཐིག་རླུང་གསུམ་ལ་ནུས་པ་ཐོབ་པའི་རྣལ་འབྱོར་པས་རྣག་ཉིད་འཕགས་མའི་སྐུར་གསལ་བའི་མདུན་གྱི་ནམ་མཁར་བླ་མ་དང་ཡི་དམ་དབྱེར་མེད་པའི་འཕགས་མ་སྒྲོལ་མ་སེར་མོ་གསེར་ཞུན་མ་ལྟ་བུའི་འོད་འཕྲོ་བ། ཕྱག་
གཡས་རྡོ་རྗེ་དང་བཅས་པས་དཀོན་མཆོག་གསུམ་མཚོན་གྱི་ཕྱག་རྒྱ་དང། གཡོན་དྲིལ་བུ་དཀུར་བརྟེན་ནས་ཨུཏྤ་ལ་སྔོན་པོའི་ཡུ་བ་ནས་འཛིན་པ། སེམས་དཔའི་སྐྱིལ་ཀྲུང་གིས་བཞུགས་ཤིང། དར་གྱི་ན་བཟས་ཀླུབས་པའི་
ཐུགས་ཀར་ཟླ་གདན་ལ་དབུས་སུ་ཏཱཾ་ཡིག་སེར་པོ། དེའི་མཐར་ལཾ་མཱཾ་པཾ་བཾ་རྣམས་ཀྱིས་བསྐོར་བ་གསལ་གདབ་ལ། འཇའ་ལུས་འགྲུབ་པའི་གསོལ་འདེབས་ཤུགས་དྲག་བྱས་པས། ཐུགས་ཀ་ནས་འོད་ཟེར་གསེར་ཞུན་མའི་
ཁ་དོག་ལྟ་བུ་འཕྲོས། རང་གི་ལུས་ལ་ཕོག་པས་རང་ལུས་འོད་ཀྱི་རང་བཞིན་དུ་གྱུར་ཏེ་མདུན་གྱི་ལྷའི་ཐུགས་ཀར་སིབ་སིབ་ཐིམ། ཡང་གསར་དུ་རང་ལུས་འཕགས་མར་བསྐྱེད་ནས་མདུན་གྱི་ནམ་མཁའི་བླ་མ་དང་དབྱེར་

[070A]༄༅། །མེད་ཀྱི་འཕགས་མར་གསོལ་འདེབས་ཤུགས་དྲག་བྱེད་པ་ནས་རང་ལྷའི་ཐུགས་ཀར་སིབ་སིབ་ཐིམ་བའི་བར་ཉིད་ཡང་ནས་ཡང་དུ་བྱ། དེ་ལྟར་བདུན་ཕྲག་གསུམ་ལ་སོགས་པར་ཅི་ནུས་སུ་
བསྒོམ། དེ་ནས་དམིགས་སྐོར་གཉིས་པ་ལ་ཆིག་དྲིལ་བྱ་སྟེ། དེ་ཡང་རང་ཉིད་འཕགས་མར་གསལ་བའི་སྐུ་ལུས་ཀྱི་ནང་དབུས་དྲང་པོར་རྩ་དབུ་མ་སྦོམ་ཕྲ་མདའ་སྨྱག་ཙམ་སྤྱི་ལྟར་བསམས་པའི་སྙིང་གའི་ཐད་ཀྱི་དྷཱུ་ཏཱིའི་
ནང་དུ་ཟླ་གདན་ལ། རང་སེམས་འཇའ་ཚོན་ལས་གྲུབ་པའི་སྒྲོལ་མ་ཕྱག་གཉིས་མཉམ་གཞག་གི་ཕྱག་རྒྱ་ཅན། ན་བཟའ་མེད་པ། གཅེར་མོའི་ལུས་ཅན་ཡལ་ལ་ཁྱད་པ་ཞིག་བསམས་ལ། དེ་ལས་འཇའ་འོད་
དཔག་ཏུ་མེད་པ་སྤྲོས་པས་དྷཱུ་ཏཱིའི་ནང་གང་བས་དེ་འཇའ་འོད་ཀྱི་རང་བཞིན་དུ་གྱུར། དེ་ནས་ཀྱང་སྤྲོས་ཏེ་ལུས་ལ་ཕོག་པས་ལུས་ཀུན་འཇའ་ཚོན་གྱི་རང་བཞིན་དུ་གྱུར། ཡང་ཕར་འཕྲོས་པ་གནས་ཁང་ལ་ཕོག་པས་དེ་འཇའ་
འོད་ཀྱི་རང་བཞིན་དུ་གྱུར། ད་བཞིན་དུ་ཡུལ་ཁམས། རྒྱལ་ཁམས། འཛམ་བུའི་གླིང། གླིང་བཞི། སྟོང་གསུམ་སོགས་རིམ་བཞིན་འཇའ་ཚོན་དུ་གྱུར་ཏེ་མཐར་ནམ་མཁའི་མཐའ་ཁྱབ་ཀྱི་སྣོད་བཅུད་ཐམས་ཅད་ལ་
ཕོག་བསད་ཐམས་ཅད་འཇའ་ཚོན་གྱི་རང་བཞིན་དུ་ཡལ་ནས་སྣང་ངོར་འཇའ་འོད་ཀྱི་རང་བཞིན་སྟོང་སང་དང། ངེས་ངོར་རང་བཞིན་གྱིས་མེད་པའི་སྟོང་ཉིད་ཀྱི་ངང་དུ་མཉམ་པར་བཞག་ཡང་སྔར་བཞིན་རང་ལུས་སྙིང་གའི་རང་

[070B] ཐུན་བསྡུ་ཁར་འཇའ་འོད་དེའི་ངང་དུ་རང་ཉིད་སྒྱུ་མ་ལྟ་བུའི་འཕགས་མའི་སྐུ་
སྤྱོད་ལམ་གྱི་ལྟར་ལྡང། ཐུན་མཚམས་སྤྱོད་ལམ་གྱི་སྐབས་ཐམས་ཅད་དུའང་འཇའ་འོད་དེ་ཉིད་ལས་མ་ཡེངས་པར་བྱས་ཏེ་ཆིག་དྲིལ་དུ་བསྒོམ་པར་བྱའོ། །དེ་ལྟར་བསྒོམས་པས་འཇའ་ལུས་འོད་སྐུ་འགྲུབ་པར་ཉེ་བའི་རྟགས་འབྱུང་
སྟེ༑ དེ་ཡང་ཁང་ཁྱིམ་སོགས་ཀྱིས་མི་བསྒྲིབ་པར་ཕྱིའི་རི་ཕྲག་མཐོང་བ་དང། གནས་ཁང་ལ་འཇའ་ཡང་ཡང་ཟུག་པ། གྲིབ་མ་སྲབ་ཏུ་སོང་བ། རླུང་དང་ཉི་མ་ལ་སོགས་པ་ཚ་གྲང་གི་རེག་བྱས་མི་གནོད་པ་སོགས་འབྱུང་སྟེ་དེའི་ཚེ་
འཕགས་མ་དང་རང་གི་རྩ་བའི་བླ་མ་དབྱེར་མེད་དུ་མོས་པ་ལ་གསོལ་བ་ཤུགས་དྲག་ཏུ་བཏབ་ནས་འཕགས་མ་ཉིད་ཀྱིས་རྗེས་སུ་གདམས་པ་དང་བཅས་བྱིན་གྱིས་བརླབས་པས་ཕུང་ཁམས་སྐྱེ་མཆེད་ཀྱི་སྙིགས་མ་འདི་དག་ཟད་དེ་ཁམས་ཀྱི་དྭངས་
མར་གྱུར། དྭངས་མ་འཇའ་འོད་དུ་གྱུར་ནས་ཕུང་པོ་ལྷག་མེད་དུ་གྱུར་ཏེ་འཚང་རྒྱ་བར་འགྱུར་རོ། །འདི་ལྟ་བུའི་འོད་སྐུ་བསྒྲུབས་ཏེ་འཚང་རྒྱ་ཚུལ་ལ་སྒྱུ་ལུས་བསྒྲུབ་པ་ལྟར་ཕུང་པོ་ཕྲ་རགས་འབྱེད་ཚུལ་སོགས་མི་དགོས་ཀྱང། སྔོན་དུ་ལ་མཐུན་
མོང་བ་ངེས་འབྱུང་བྱང་སེམས་ཀྱིས་རྒྱུད་སྦྱངས་པ་དང། ཟབ་མོ་སྟོང་ཉིད་ཀྱི་ལྟ་བ་རྒྱལ་བའི་དགོངས་པ་མཐར་ཐུག་ཀླུ་སྒྲུབ་ཀྱི་ལུགས་བཟང་དཔལ་ལྡན་ཟླ་བ་གྲགས་པས་སྲོལ་ཕྱེ་བར་མཛད་པའི་ལྟ་བ་ལེགས་པར་རྙེད་ནས་སྐྱོང་ནུས་པ་དང་
[071A]༄༅། །སྐུ་གསུམ་ལམ་འཁྱེར་གྱི་གནད་ཚང་བའི་བསྐྱེད་རིམ་ཐོབ་པ་སྔོན་དུ་སོང་ཞིང། རྫོགས་རིམ་གཏུམ་མོ་དང་འབར་འཛག་སོགས་དམིགས་པ་ཅི་རིགས་ཀྱིས་རྡོ་རྗེའི་ལུས་ལ་གནད་དུ་བསྣུན་པ་ལས་རླུང་
སེམས་དབུ་མར་ཐིམས་པའི་བདེ་བ་ཆེན་པོ་དངོས་སུ་སྐྱེ་ཞིང། དེས་སྟོང་ཉིད་ལ་རྩེ་གཅིག་ཏུ་མཉམ་པར་འཇོག་པའི་བདེ་སྟོང་གི་ཡེ་ཤེས་ཀྱིས་སྒྲིབ་གཉིས་བག་ཆགས་དང་བཅས་བའི་དངོས་གཉེན་བྱས་ནས་སྤོང་ནུས་སུ་འགྱུར་རུང་གི་
བདེ་སྟོང་གི་ཡེ་ཤེས་ཐོབ་པ་སོགས་སྔོན་དུ་ངེས་པར་ཐོབ་པ་དགོས་ཏེ། དེ་ལྟ་བུའི་ལམ་གྱི་གཞིམ་གང་ཡང་མེད་པར་འཇའ་འོད་བསྒོམ་པ་ཙམ་གྱིས་འཇའ་ལུས་འགྲུབ་སྟེ་སངས་རྒྱས་པ་ནི་གཏན་ནས་མི་སྲིད་དོ། །དེ་ལྟར་ཡང་སྙིགས་དུས་ཀྱི་
མཧཱ་པཎྜི་ཏ་གུང་ཐང་འཇམ་པའི་དབྱངས་ཀྱི་གསུང་བསྟོད་པ་དོན་དང་ལྡན་པའི་རྒྱ་ཆེར་འགྲེལ་བ་བསྟན་པའི་དེ་ཉིད་སྣང་བ་ལས། སྔགས་ལུགས་ཀྱི་འཚང་རྒྱ་ཚུལ་གྱི་རྣམ་གཞག་མང་དུ་གསུངས་པའི་མཐར། གནད་འདི་དག་ལེགས་
བར་གོ་ན་རྫོགས་ཆེན་པ་རྣམས་ཕུང་པོ་འོད་སྐུར་གྲོལ་བའི་ཟབ་ཁྱད་ཀྱི་ཁ་ཕོ་འབྲུག་ལྟར་སྒྲོགས་པ་རྣམས་དཔྱད་མི་བཟོད་པ་ཆུ་ཤིང་གི་སྙིང་པོ་བཞིན་དུ་ཤེས་པར་འགྱུར་ཏེ། སྣང་བཞིའི་ལམ་གྱིས་མཐར་གཏུགས་པ་ཆོས་ཉིད་ཟད་
པའི་སྣང་བའི་སྐབས་སྙིང་གའི་ཨ་ཡིག་ལས་འོད་ལྔ་དང། འོད་ཀྱི་ལམ་ལས་ཐིག་ལེ་དང་ཨ་ཧྲཱི་སོགས་གྲངས་མེད་འཕྲོས་བས་ནང་ཐམས་ཅད་གང་སྟེ་ལུས་འོད་ཕུང་དུ་ཁྱོམ་ཁྱོམ། དེ་རྣམས་བསྤུའི་ཁུང་བུ་ནས་ཕྱིར་ཐོན་འཇིག་

[071B] དེའི་ཚེ་རང་གི་ལུས་ཀྱང་ཡོད་དུ་མི་ཚོར་བར་སྐྱིལ་ཀྲུང་མཉམ་གཞག་གི་ཕྱག་རྒྱ་ཅན་འོད་ལུས་སྒྱུ་མ་ཙམ་ཞིག་ཏུ་འཆར་བས། ཤ་ལྤགས་རུས་གསུམ་གྱི་སྙིགས་མ་སྐྲ་དང་
སོ་སེན་ཙམ་ཤུལ་དུ་ལུས་ཏེ་ཕུང་པོ་རགས་པ་འོད་སྐུར་གྲོལ་བ་ཡིན། དེའི་དུས་ན་ཕྱིའི་འབྱུང་བཞི་ནང་གི་འབྱུང་བཞི་ལ་ཐིམ་པས་ཕྱིའི་འབྱུང་བ་ཟད། ནང་གི་འབྱུང་བཞི་ཕྱིའི་འབྱུང་བཞི་ལ་ཐིམ་པས་ནང་གི་འབྱུང་བ་ཟད། ཀུན་གཞི་ཕྲ་མོ་
ཤེས་སྒྲེབ་དར་གྱི་ཡོལ་བ་ཙམ་དེའང་བསལ་བས་གསང་བ་སེམས་ཀྱི་རྟོག་ཚོགས་ཟད། དྭངས་མ་འོད་སྐུར་སོང་བས་ལྷུང་གྲུབ་རིན་པོ་ཆེའི་སྦུབས་ན་བུམ་ནང་གི་མར་མེ་བཞིན་རིག་པ་ཆོས་སྐུར་སངས་རྒྱས་ཏེ་འཁྱིལ་བ་གཞོན་ནུ་བུམ་སྐུ་འགྲུབ་
པ་ཡིན་ཞེས་ཟེར་རོ། །འདི་ལྟ་བུའི་འབྲས་བུ་སངས་རྒྱས་ཀྱི་གོ་འཕང་དང་དེ་སྒྲུབ་པའི་ལམ་ནི་ངོ་མཚར་བའི་གནས་ཏེ། མདོ་ལུགས་ལྟར་འཁོར་བའི་རྩ་བ་བདེན་འཛིན་གྱི་མ་རིག་པ་ངོས་འཛིན་ཚུལ། དེའི་ཞེན་ཡུལ་དྲི་མ་མེད་པའི་རིགས་
པས་བཀག་སྟེ་སྟོང་ཉིད་གཏན་ལ་འབེབས་ཚུལ། གཏན་ལ་ཕབ་རྗེས་ཐབས་ཁྱད་པར་ཅན་དང་ཡམ་བྲལ་བར་བསྒོམས་པས་སྦྱོར་མཐོང་སྒོམ་པའི་ལམ་རྣམས་རིམ་པར་འགྲུབ་ཚུལ། དེའི་གོ་རིམ་བཞིན་སྒྲིབ་གཉིས་རགས་པ་ནས་རིམ་
བྱིས་སྤོང་བའི་གཏམ་ཕྱོགས་ཙམ་ཡང་མེད། ཐེག་པའི་རྩེ་རྒྱལ་དུ་སྒོགས་ཀྱང་སྔགས་ལུགས་སུ་འཇོག་བྱེད་ལྷའི་རྣལ་འབྱོར་ཙམ་མ་གཏོགས་སྦྱང་གཞི་སྦྱོང་བྱེད་སྦྱར་བའི་སྐུ་གསུམ་ལམ་འཁྱེར་གྱི་རྣམ་དབྱེ་ཅིའང་མེད། ཐུན་མོང་མ་ཡིན་པ་

[072A]༄༅། །རླུང་གིས་འཁོར་རྩ་བྱེད་ལུགས་དང། སྲོག་རྩོལ་གྱི་རྣལ་འབྱོར་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་བྱེད་ཚུལ། བདེན་པ་གཉིས་ཀྱི་རྫོགས་རིམ་ཆ་ཚང་བས་འབྲས་བུ་ཆོས་གཟུགས་ཀྱི་
སྐུ་གཉིས་འགྲུབ་ཚུལ་སོགས་རྒྱུ་འབྲས་མགོ་མཚུངས་པའི་སྒྲུབ་བྱེད་གོ་རིམ་མཐར་ཆགས་སུ་བགྲོད་ལུགས་འོལ་སྤྱི་དང་ཕྱོགས་འགྲོ་ཙམ་ཡང་མེད་པར། སྙིང་གའི་ཨ་ཡིག་ལས་འོད་དང་ཐིག་ལེ་སྤྲོས་པས་ལུས་དང་སྣོད་བཅུད་
ཐམས་ཅད་འོད་ཕུང་དུ་ཁྱོམ་ཁྱོམ་ཤིག་ཤིག་བྱས་པ་ཙམ་གྱིས་ཆོག་པ་དང། མཐོང་སྒོམ་གྱི་སྤང་བྱ་རགས་པ་སྤོང་རྒྱུའི་སྒྲོས་མེད་པར་ཤེས་སྒྲིབ་དར་ཡོལ་ཙམ་དེ་སེལ་བ་སྐད་བྱེད་པ་དང། སངས་རྒྱས་པ་ན་བུམ་ནང་གི་མར་མེ་
བཞིན་འོད་ཀོར་རེ་འཁྱིལ་ནས་བཞུགས་ཡོད་བྱ་བ་ནི་གསུང་རབ་ཀྱི་བརྡ་རགས་པ་ཙམ་ཡང་མ་ཆགས་པའི་རྒན་པོས་བྱིས་པ་ཆུང་ངུ་ལ་སངས་རྒྱས་ངོ་སྤྲོད་པ་ལྟ་བུ་རས་བྲིས་ཀྱི་སྐུ་བརྙན་འོད་ཀོར་ཅན་ནམ། ཤེལ་སྒོའི་ནང་དུ་བཞུགས་པའི་
གསེར་སྐུ་ལྟ་བུ་འོད་ལམ་མེ་བ་ཞིག་མ་གཏོགས། སྤངས་པ་དང་རྟོགས་པའི་ཡོན་ཏན་གྱི་རྣམ་པ་དང། དེ་དག་ལམ་གང་གི་ལག་རྗེས་སུ་འོད་ཚུལ་ཆ་ཙམ་ཡང་མ་ཤར་བའི་ཧོལ་བཤད་དུ་སྣང་བའི་ཕྱིར་རོ། །ཞེས་དང། ཡང་དེ་ཉིད་ལས། སྒྱུ་
ལུས་སྒྲུབ་པའི་མན་ངག་གི་གནད་རྣ་བས་ཀྱང་ཐོས་མ་མྱོང་བ་ལ་འོད་སྐུར་གྲོལ་ལོ་ཞེས་པའི་གྲགས་པ་ཆེ་ཆེ་མོ་ཕལ་ཆེར་གྲུབ་མཐའི་ཕྱོགས་ལྷུང་གིས་བསླད་པའི་ཟོལ་སྦྱོར་དུ་སྣང་སྟེ། སངས་རྒྱ་མ་པའི་ཡིག་འཇོག་མང་པོར་ཁྲིད་ཡིག་རིག་

[072B] དྲུག་བརྒྱ་པ་ཕ་བོབ་པ་ནས་ཤི་བའི་རོ་གསང་ཐབས་ཀྱིས་རྒད་པོ་ཞིག་ལ་
ཁུར་བཅུག་སྟེ། ལྷ་སའི་གོང་གི་རག་རྒྱབ་ནས་གཙང་པོ་ལ་བསྐྱུར་ཚུལ་རྒད་པོ་དེ་ཉིད་ཀྱིས་ཉི་མ་ཐང་དཔོན་སློབ་ལ་ཞུས་ཤིང། ཁོང་གིས་སྟག་ཕུ་རིན་པོ་ཆེ་སོགས་མང་པོ་ལ་གསུང་སྣང་ངོ། །ཞེས་གསུངས། འདིའི་སྟག་ཕུ་རིན་པོ་
ཆེ་གསུངས་པ་ནི་སྐུ་ཕྲེང་གོང་མ་གོང་དུ་མེ་ཏི་སཱརའམ། བསྟན་པའི་རྒྱལ་མཚན་དུ་གྲགས་པ་ཉིད་ཡིན་ནོ། །དེས་ན་ཆོས་ཀྱི་ལུགས་འཚོལ་བ་ནི་འདི་སྣང་གི་ལྟོ་གོས་གཏམ་གསུམ་གྱི་བདེ་སྐྱིད་འཚོལ་བ་ཙམ་དང་མི་འདྲ་བར་སྐྱེ་བ་གཏན་གྱི་
འདུན་མ་གང་ལས་ལེན་པའི་སྙིང་པོ་འཚོལ་བ་དང། ཐར་བ་དང་ཐམས་ཅད་མཁྱེན་པའི་གོ་འཕང་མཆོག་ལ་གང་ནས་བགྲོད་པའི་ལམ་འཚོལ་བ་ཡིན་པས། ས་འདིར་ཆོས་མིན་ཆོས་སུ་སྒྲོགས་པ་དང། ལྟར་སྣང་ཉེས་བཤད་
ཀྱི་ལམ་གོལ་དང། ཕྱོགས་རེ་བ་དང་ཉི་ཚེའི་ལམ་ཙམ་ལ་སྟོང་སྐད་འབྲུག་ལྟར་སྒྲོགས་པ་སོགས་ཆེས་མང་བ་ཆོས་ཀྱི་ཁ་ཕོ་ཙམ་ལ་འཁྲུལ་ནས་འཇུག་པ་དང། ཕྱོགས་ལྷུང་རུས་ཞེན་གྱིས་མཆོག་འཛིན་དང་གཞན་གྱི་ཟེར་རྗེས་
གལ་མ་རྒྱུག་ཙམ་དུ་མ་སོང་བར་གཟུ་བོའི་བློས། གང་ནི་ཡང་དག་པའི་ལམ། གང་ནི་ལྟར་སྣང་དང་གོལ་བའི་ལམ། གང་ནི་ཕྱོགས་རེའི་ལམ། གང་ནི་ཡོངས་སུ་རྫོགས་པའི་ལམ། གང་ནི་རྒྱལ་བ་དགྱེས་པའི་ལམ་

[073A]༄༅། །གང་ནི་མཁས་པས་སྨད་པའི་ལམ་སྙམ་དུ་ཤེས་རབ་ཀྱི་མིག་བགྲད་ནས་ལེགས་པར་བརྟག་སྟེ་ལམ་མ་ནོར་བ་འཚོལ་བ་ལ་འཇུག་པར་མ་བྱས་ན་མི་ཚེ་ཧྲིལ་པོར་ཆོས་བྱས་པར་བརློམ་ཀྱང་མུ་སྟེགས་ཀྱིས་
དཀའ་ཐུབ་ལྟར་ངན་སོང་གི་སྒྲུབ་ཐབས་སུ་སོང་བ་ཆེས་མང་བས་གནས་འདི་ལ་ཤིན་ཏུ་གཟབ་པར་བྱའོ་ཞེས་ཁོ་བོས་བཟོད་གླགས་མེད་པའི་ཤ་ཚ་བརྩེ་སེམས་དྲག་པོས་ཆེད་དུ་གདམས་པ་ལགས་སོ། །བོད་ཀྱི་ལྷ་སྐལ་
འཕགས་མཆོག་སྤྱན་རས་གཟིགས་ཉིད་རྒྱལ་པོའི་ཚུལ་བཟུང་བ་ཆོས་རྒྱལ་སྲོང་བཙན་སྒམ་པོས་ཀྱང་རང་གི་འདུལ་ཞིང་ཁ་བ་ཅན་འདིར་མ་འོངས་པ་ན་ཆོས་ལུགས་འདྲ་མིན་སྣ་ཚོགས་ཀྱིས་བསྟན་པའི་སད་འདི་ལྟ་བུ་འབྱུང་
པ་ཐུགས་ཀྱིས་མ་བཟོད་པར། ཕྱི་རབས་པ་རྣམས་ཆོས་དང་ཆོས་མིན་མི་ནོར་བའི་ཕྱིར་སྙིགས་དུས་སུ་འབྱུང་རྒྱུ་ཐམས་ཅད་ཆེས་ཤིན་ཏུ་གསལ་བར་ལུང་བསྟན་ཏེ། དེ་ཡང་མ་ཎི་བཀའ་འབུམ་གྱི་རྒྱལ་པོ་བཀའ་ཆེམས་ལས་
རིགས་པར་སྨྲ་ཞིང་རྣམ་པར་སྨྲ་བ་ཡི། །སྟོན་པ་རྣམས་ནི་ནམ་ལངས་སྐར་མ་བཞིན། །དེ་ནས་དཀར་པོའི་ཕྱོགས་རྣམས་མཐུ་ཆུང་བས། །བདུད་ཀྱི་སྟོབས་རྣམས་རྒྱས་པར་འགྱུར་བ་ཡིས། །བདུད་ཀྱིས་བྱིན་རླབས་གང་ཟག་མང་པོ་
འབྱུང། །གཟི་བརྗིད་ཆེ་ཞིང་སྟོབས་ཀྱང་ཆེ་བ་དང། །ནུས་པ་ཆེ་ཞིང་མཐུ་ཡང་ཆེ་བ་དང། །མངོན་ཤེས་ཕྲ་མོས་བདེན་ཚིག་འགའ་སྒུར་བཅིང། །དེ་རྣམས་རྟོག་ཆོས་མང་པོ་བྱེད་པར་འགྱུར། །སངས་རྒྱས་བསྟན་པ་ལྷ་འདྲེ་མང་པོས་

[073B] །འདྲ་མིན་ཆོས་ལུགས་མང་པོ་སྟོན་བྱེད་ཅིང། །བློ་གྲོས་ཕྱིན་ཅི་ལོག་ཏུ་སྒྱུར་བར་བྱེད། །མེད་པར་ལྟ་བའི་ཕྱོགས་ཀྱི་ཆ་བཟུང་ནས། །ཀུན་རྫོབ་བདེན་པ་ཁྱད་དུ་གསོད་པར་བྱེད། །ལུས་ངག་དཀའ་ཐུབ་འགོག་བར་བྱེད་པ་
འབྱུང། །ཕྱོགས་མེད་རིས་མེད་བྱར་མེད་ཟེར་བ་དང། །རྒྱུ་ཟད་རྐྱེན་ཟད་ལྷུན་གྲུབ་ཟེར་བ་དང། །ལུང་མ་བསྟན་གྱི་ལྟ་བ་མང་དུ་འབྱུང། །སངས་རྒྱས་མ་བསྟན་མཁས་པས་མ་བགྱིས་པའི། །ད་ལྟ་ལྷ་ཡིས་བསྟན་ཞེས་འདྲེ་ཆོས་
བྱེད༑ །དེ་རྣམས་འགོང་པོ་འདྲེ་ཡི་ཆས་དགུ་བྱོན། །ར་གླག་ཁྱི་གླག་རི་བ་ཟོ་མོན་གོས། །རྩིད་ཞྭ་བཧེ་ལོག་གོས་དཀར་ལུས་ལ་གོན། །པེར་ཀ་དབྱུག་པ་སྣ་ཚོགས་ཐོགས་པ་འབྱུང། །བསོད་སྙོམས་པ་ཞེས་གྲོར་སྒོ་འགྲིམ་པ་དང། །
ལྟོ་རྒྱབ་ཆེད་དུ་དཀའ་ཐུབ་དྲག་པོ་ཡིས། །རང་གི་ལུས་ལ་གནོད་པ་བྱེད་པ་འབྱུང། །མངོན་མཚན་ཅན་གྱི་གྲགས་པ་འདོད་ཕྱིར་དུ། །སྔགས་ཀྱི་ཐེག་པ་གླུ་རུ་ལེན་པ་འབྱུང། །དགེ་བའི་ཆོས་སྤྱོད་གླུ་དང་བྲོ་ལ་བྱེད། །བསམ་
གཏན་དྲན་པ་ཉམས་ལ་བྱེད་པ་འབྱུང། །མེད་པར་ལྟ་བ་ལྟ་བ་རྟོགས་པར་བྱེད། །སྨྱོན་ཐབས་ཅན་ལ་རྟོག་ལྡན་བྱེད་པ་འབྱུང། །ཐེ་ཚོམ་ཅན་ལ་དམ་པར་འཛིན་པ་འབྱུང། །སྨྲ་བ་མཁས་ལ་གདམས་ངག་ཅན་དུ་བྱེད། །རྨོངས་པ་རྣམས་ལ་
ཞིག་པོ་ཟེར་བ་འབྱུང། །ལོག་སྤྱོད་མཁན་ལོ་རྣལ་འབྱོར་པ་ཞེས་ཟེར། །ལུང་མ་བསྟན་ལ་ཆོས་ཀྱི་སྐུ་ཞེས་ཟེར། རྙེད་གྲགས་འདོད་ལ་ཆོས་བཤད་མཁན་པོ་ཟེར། །ཆོས་ལུགས་ཡིན་ཞེས་བབ་ཅོལ་མང་པོ་སྨྲ། །འདྲེས་བརླམས་པ་ལ་ཡེ་ཤེས་

[074A]༄༅། །འབེབས་ཞེས་ཟེར། །བདུད་ཀྱིས་སྤྲོ་བསྐྱེད་བྱིན་རླབས་ཟེར་བ་འབྱུང། །གདམས་ངག་ཟེར་ཞིང་ལོག་ཆོས་མང་དུ་སྨྲ། །གདམས་པ་ཟེར་ནས་མུ་སྟེགས་གསང་ཚིག་སྟོན། །དེ་ལྟར་ལོག་པའི་རྒྱུན་ལ་ཞུགས་
པ་ཡིས། །བུད་མེད་ཕོ་སྤྱོད་ཐོ་ཅོ་བྱེད་པ་འབྱུང། །རང་ལུགས་ཉམས་ཤིང་འཇིག་རྟེན་ཆོས་ལུགས་ཉམས། །དེ་ཡིས་རང་ཉིད་ངན་འགྲོར་འཁྲིད་པར་བྱེད། །རྒྱུ་འབྲས་བདེ་ནི་པར་མི་ཤེས་མི་དགེ་སྣ་ཚོགས་སྤྱོད། །ཆོས་དང་ཆོས་
མིན་མི་ཕྱེད་ངོ་ཚ་མེད་པར་སྤྱོད། །ལོག་སྤྱོད་དག་ལ་ཤིན་ཏུ་དད་པར་འགྱུར། །བྱས་པའི་ཆོས་ཀྱིས་བྱང་ཆུབ་མི་འཐོབ་པས། །མ་བྱས་ལྷུན་གྲུབ་ཆོས་གཅིག་དགོས་སོ་ཟེར། །བྱེད་མ་ནུས་རྣམས་དེ་ལ་དད་པར་འགྱུར། །དགེ་བའི་བཤེས་ལྟར་
སྣང་བ་ཡིད་འགྲོགས་འཁྲིད། །སྔགས་པ་ཁ་ཅིག་སྔགས་ལ་རྩིང་ཆོས་བྱེད། །དམ་ཆོས་ཡོན་ལ་བལྟས་ནས་གསང་བསྒྲོག་གསེར་ཆོས་ཟེར་ཞིང་ཆོས་ལ་རིན་ཐང་གཅོད། །འགའ་ཞིག་མ་ཐོས་རྒྱུད་ཀྱང་འཆད་པར་བྱེད། །ལ་ལ་དབང་མ་ཐོབ་པར་
དབང་སྐུར་བྱེད། །ལ་ལས་དབང་སྐུར་ཟེར་ནས་ཡོན་ཡང་སྡུད། །རྙེད་བཀུར་དག་ལ་ཆགས་ཤིང་འདོད་ལ་ཞེན། །རང་གི་རླུང་སེམས་དབང་དུ་མ་འདུས་པར། །གསང་བ་ཤེས་རབ་ཡེ་ཤེས་མངོན་སུམ་བསྐུར། །དེ་དག་སྨད་འཚོང་རྟེན་
དང་ཁྱད་པར་མེད། །ལ་ལས་དགེ་སློང་ཤེས་རབ་ཡེ་ཤེས་ནི། །བུད་མེད་དང་སྦྱོར་དབང་ནི་སྐུར་བར་བྱེད། །སྡོམ་ཁྲིམས་ཞིག་ནས་དམྱལ་བར་འཕེན་པར་བྱེད། །དེ་ནི་ལོག་པའི་ཆོས་ལ་སྤྱོད་པ་ཡིན། །ཞེས་གསུངས་པ་ལྟར་རོ། །

[074B] དེ་ལྟར་ཚེ་འདི་ལ་འཚང་རྒྱབ་དང། བར་དོར་འཚང་རྒྱབ་དང། བར་དོ་ལོངས་སྐུར་བསྲེ་བ་སོགས་བཙན་སམ་ཟིན་པར་འཆི་དགོས་པ་རྒྱུང་ན་བཙན་ཐབས་ཀྱིས་དག་ཞིང་དུ་འབྲོད་པའི་ཐབས་
འཕོ་བའི་རྣལ་འབྱོར་ཉམས་སུ་བླང་བར་བྱ་སྟེ། དེ་ཡང་གསུང་ལས། འཕོ་བའི་རྣལ་འབྱོར་ནི། རང་གི་སྤྱི་བོར་བླ་མ་དང་ཞེས་པ་ནས། དག་ཞིང་དུ་བགྲོད་ངེས་སོ། །ཞེས་གསུངས། དེ་ལའང་བདུན་སྟོབས་ཀྱི་འཕོ་བ་དང། རླུང་སྟོབས་ཀྱི་འཕོ་བ་གཉིས་
ལས༑ དང་པོ་ལ་འདུན་པས་སྦྱང་བ་དང་ལས་ལ་སྦྱར་བ་གཉིས་ཀྱི། དང་པོ་འདུན་པས་སྦྱང་བ་ལ། འཕགས་མའི་སྐུའི་མདུན་དུ་མཆོད་གཏོར་བཤམ། ལུས་གནད་བཅས། རང་ཉིད་འཕགས་མར་གསལ་བའི་སྤྱི་བོར་བླ་མ་དང་གཉིས་སུ་མེད་པའི་རྗེ་
བཙུན་མ་སྐུའི་རྣམ་འགྱུར་སྤྱི་ལྟར་གསལ་གདབ། དེ་ལ་ཡེ་ཤེས་པ་བསྟིམ་ཞིང། ཡན་ལག་བདུན་པ་མཎྜལ་དང་བཅས་པ་ཕུལ། མཚན་སྔགས་དང་ཡི་གེ་བཅུ་པ་བཟླ་ཞིང། བདུད་རྩི་འབེབས་སྦྱང་དང་བཅས་སྡིག་སྒྲིབ་སྤྱི་དང་ཁྱད་པར་དག་ཞིང་
དུ་སྐྱེ་བའི་གེགས་བྱེད་ཀྱི་དྲི་མ་རྣམས་སྦྱོང་བའི་དམིགས་པ་ནན་ཏན་བྱ། རང་གི་ལུས་ཀྱི་ནང་གཞུང་ཤིང་གི་ཚུལ་དུ་འཕོ་བ་སྤྱི་འགྲོ་ལྟར་གྱི་རྩ་དབུ་མ་སྦོམ་ཕྲ་མདའ་སྨྱུག་ཙམ་རག་དུང་མགོ་མཇུག་ལྡོག་པ་ལྟར་སྟོད་ཇེ་ཡངས་སུ་སོང་བ་སྤྱི་གཙུག་ཏུ་རྒྱ་
མཐོངས་ཁ་ཕྱེས་པ་ལྟ་བུ། མར་སྣེ་ལྟེ་འོག་ཏུ་སླེབས་པ་སྨྱུག་ཚིགས་ལྟར་བཀག་པ། དེའི་སྙིང་གའི་ཐད་ཀྱི་ནང་དུ་ཟླ་གདན་ལ་གནས་པའི་ཏཱཾ་ཡིག་ལྗང་གུའི་ཀླད་ཀོར་གྱི་ནང་དུ་རང་སེམས་ཐིག་ལེ་འོད་ཀྱི་རང་བཞིན་ཅན་དཀར་ཞིང་འཚོར་བ་འཕར་

[075A]༄༅། །ལ་ཁད་འཕུར་ལ་ཁད་པ། དེའི་འོག་ཏུ་རླུང་གི་དཀྱིལ་འཁོར་མཚོན་པའི་ཡཾ་སྔོ་སྐྱ་ཞིག་བཅས་གསལ་གདབ། ཕ་རི་ནས་ཚུ་རིར་བལྟ་བ་ལྟ་བུ་མ་ཡིན་པར་དེ་ལ་རང་སེམས་ཞུགས་པ་བཞིན་གསལ་སྣང་འདོན་
དེས་ཡར་བལྟས་པས་རྩ་དབུ་མ་རྒྱ་མཐོངས་ཁ་ཕྱེས་པ་ལྟ་བུའི་ནང་ནས་བླ་མ་རྗེ་བཙུན་མའི་ཐུགས་ཀ་མ་རྒད་ཀྱི་གཏན་པ་ཕྱིས་པ་ལྟ་བུ་མཐོང་བས་ཐུགས་ཀར་འཕོ་འདོད་ཀྱི་འདུན་པ་དྲག་པོས་གསོལ་བ་ཤུགས་དྲག་གདབ། འོག་རླུང་
དྲག་ཏུ་བསྐུམ་པར་གསུངས་པས། དེ་ལ་འོག་སྒོ་བཙུ་མ། རྐང་ལག་གི་ཉྭ་བཞི་བསྒྲིམས་ཏེ་རླུང་དྲག་ཏུ་གྱེན་དུ་འཐེན་པ་དང་ལྷན་ཅིག་སྦུར་མ་རླུང་གིས་དེད་པ་ལྟར་རླུང་གི་དཀྱིལ་འཁོར་མཚོན་པའི་ཡཾ་ཡིག་དེས་རྣམ་ཤེས་ཀྱི་ཐིག་ལེ་
གཞུ་རྒྱུད་ཀྱིས་མདའ་འཕངས་པ་ལྟར་དབུ་མའི་ལམ་རྒྱུད་སྤྱི་བོར་འཕངས་ཏེ་ཐོན་པ་དང། རྩ་དབུ་མ་རང་ལུས་དང་བཅས་པའང་རང་སེམས་ཐིག་ལེ་དེ་ལ་ཐིམ། དེ་ཡང་སྤྱི་བོའི་ཡི་དམ་གྱི་ཐུགས་ཀར་སིབ་ཀྱིས་ཐིམ་པས་འཕགས་
མའི་ཐུགས་དང་རང་སེམས་དབྱེར་མེད་དུ་གྱུར་པར་བསམས་ལ་མཉམ་པར་བཞག་ཡང་རང་ལུས། རྩ་དབུ་མ། ཏཱཾ་ཡིག་རང་སེམས་ཐིག་ལེ་དང་བཅས་པ་སྔར་བཞིན་གསལ་བཏབ་ནས་གསོལ་བ་འདེབས་ཤིང། འཕགས་མའི་ཐུགས་
ཀར་འཕང་བའི་དམིགས་པ་སྔར་ལྟར་བྱ། དེ་ལྟར་ཐུན་རེ་ལ་ལན་ཉེར་གཅིག་ལ་སོགས་པ་དམིགས་རྣམ་བརྟན་པོས་ཉམས་སུ་བླང་སྟེ་ཉམས་འོག་ཏུ་ཚུད་པར་བྱའོ། །འདི་ལ་ཧི་ཀ་ཅེས་སྦར་བ་དང། ཀ་ཞེས་འབེབས་པ་སོགས་མ་གསུངས་

[075B] །འདིར་ལུས་སེམས་ཕྲལ་ནས་རྣམ་ཤེས་སྤར་བ་མིན་པས་མང་ན་ཚེ་ལ་གནོད་པ་སོགས་ཀྱི་དགག་བྱའང་
ཆུང་ངམ་སྙམ་སྟེ་ལུས་དང་བཅས་ཏེ་ཐིམས་ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པ་ལྟར་རོ། །དེའི་གནད་ཀྱིས་འཕོ་བ་གཞན་ལྟར་མཇུག་ཏུ་ཚེ་སྒྲུབ་ཀྱི་དམིགས་པའང་མ་གསུངས་པའི་གནད་ཀྱང་དེ་ལྟར་ཡིན་ནམ་སྙམ་
གཉིས་པ་ལས་ལ་སྦྱར་བ་ནི། གཞུང་གཞན་ལས་འབྱུང་བ་ལྟར་འཆི་ལྟས་བརྟག་པ་སོགས་ལ་མཁས་པར་བྱས་ནས་འཆི་བ་བླུ་བའི་ཐབས་ལ་འབད། དེས་ཀྱང་མ་ཟློག་ན་རིམས་ལ་སོགས་པ་མ་ཕོག་པའི་སྔོན་དུ་བཙན་ཐབས་སུ་
འཕོ་བར་བྱ་དགོས་པས། ཡོ་བྱད་ཚོགས་སུ་གཏོང་བ་དང། དམ་ཚིག་དང་སྡོམ་པ་སོར་ཆུད་པར་བྱ་བ་སོགས་གོང་དུ་འཆི་དུས་ཀྱི་བསྲེ་སྐོར་གྱི་སྐབས་སུ་ཞིབ་ཏུ་བཤད་པ་ལྟར་བྱའོ། །གཉིས་པ་རླུང་སྟོབས་ཀྱི་འཕོ་བའང་རླུང་སེམས་དབུ་
མར་ཐིམས་ཏེ་རླུང་ལ་ནུས་པ་ཐོབ་ནས། དངོས་གཞིའི་ཉམས་ལེན་གོང་དུ་བཤད་པ་ཉིད་ལ་འབད་པས་ངེས་པར་རྣམ་ཤེས་དག་ཞིང་དུ་འཕོ་བར་ནུས་སོ། །རླུང་ལ་ནུས་པ་ཐོབ་མ་ཐོབ་ཀྱི་ཁྱད་པར་ཙམ་ལས་དམིགས་སྐོར་རྣམས་གོང་མ་
ཉིད་དང་འདྲའོ། །སྤྱིར་རླུང་སྟོབས་ཀྱི་འཕོ་བས་ནི་དག་ཞིང་དུ་ངེས་བར་སྤར་ནུས་པས་སྟོབས་ཆེ་ལ། འདུན་སྟོབས་ཀྱི་འཕོ་བ་ནི་མཐའ་གཅིག་ཏུ་མ་ངེས་པས་སྟོབས་ཆུང་པར་གསུངས་ཀྱང། འདིར་ནི་རྗེ་བཙུན་མ་ཉིད་ཀྱི་གསུང་
[076A]༄༅། །གི་མན་ངག་ཟབ་པའི་ཁྱད་པར་གྱིས་གོང་གི་འཇའ་ལུས་ཀྱི་དམིགས་པ་ལ་བརྟན་པ་ཐོབ་ན་ལུས་མ་སྤངས་པར་ཡང་དག་ཞིང་དུ་བགྲོད་ནུས་ཤིང། དེ་ལྟར་མ་ཐོབ་པས་ཀྱང་འཆི་བའི་འོག་
ཏུ་རྣམ་པར་ཤེས་པ་དག་ཞིང་དུ་འགྲོ་ངེས་པར་འཕགས་མ་ཉིད་ཀྱིས་ཞལ་གྱིས་བཞེས་སྣང་བས་འདི་ལྟ་བུའི་ཟབ་གནད་ལ་རྩིས་སུ་བྱ་དགོས་སོ། །འཕོ་བ་གཞན་ལ་ལུས་མ་སྤངས་པར་དག་ཞིང་དུ་བགྲོད་པ་མེད་ཀྱང། འདིར་
དེ་ལྟར་ནུས་པར་གསུངས་པའང་གོང་དུ་བཤད་པ་ལྟར་ལུས་སེམས་ཁ་ཕྲལ་ནས་འཕོ་བ་མིན་པར་ལུས་ཀྱང་དམིགས་རྟེན་ལ་བསྡུས་ཏེ་འཕོ་བའི་གནད་ཀྱིས་ཡིན་ནོ། །དེ་ལྟར་རྫོགས་རིམ་འཕོ་བ་དང་བཅས་པའི་དམིགས་སྐོར་འདི་དག་
ནི་བླ་མེད་ཀྱི་རྫོགས་རིམ་གཞན་དང་གཞན་དུ་མ་གྲག་པའི་འཕགས་མའི་གསུང་གི་གསང་བའི་མན་ངག་ཚིག་ཉུང་ཡང་དོན་ཟབ་པ་དང། མྱུར་བ་དང། འཁྱེར་བདེ་བ་དང། བྱིན་རླབས་ཀྱི་ཚན་ཁ་ཆེ་བ་སྟེ་ཁྱད་ཆོས་
བཞིའི་སྒོ་ནས་ཁྱད་པར་དུ་འཕགས་པར་སྣང་ཞིང། ཚུལ་བཞིན་ཉམས་སུ་བླང་ན་ཉམས་མྱོང་ཚད་མ་མྱུར་དུ་བདེ་བླག་ཏུ་སྐྱེ་བ་ལ་གཞན་དང་མི་འདྲ་བ་ནི། འཕགས་མ་ཉིད་ཀྱི་གསུང་ལས། དེ་ལྟར་ཁོ་མོས་བསྟན་པའི་གདམས་ངག་འདི་དག་ནི་
ཐོག་ཏུ་མི་ཁེལ་བའི་བཤད་ཡམ་ཆེ་བ་ཙམ་མིན་ལ། ལག་ཏུ་བླང་ན་ངེས་པར་ཇི་ལྟར་བཤད་པ་བཞིན་འབྱུང་བར་གདོན་མི་ཟ་བས་ཉམས་ལེན་གྱི་མཐིལ་དུ་འཛིན་པ་དང་སེམས་ཅན་གྱི་དོན་བྱེད་པ་ལ་བརྩོན་པར་བྱོས་ཤིག་ཅེས་བཀའ་མི་སླུ་

[076B]
ལན་གཅིག་རྙེད་པའི་སྐབས་འདིར་སྙིང་པོ་མེད་པའི་འདི་སྣང་གི་སྤྲོས་པ་དང། ལྟར་སྣང་ལོག་བཤད་ཀྱི་དབང་དུ་མ་སོང་བར་འབད་པ་ཅི་ནུས་ཀྱི་སྒོ་ནས་རྩེ་གཅིག་ཏུ་ཉམས་སུ་བླང་སྟེ་དལ་བའི་རྟེན་ལ་སྙིང་པོ་ལེན་པར་བྱ་རིགས་སོ། །སྨྲས་
བ༑ བརྒྱད་གཉིས་ལང་ཚོམ་རྒད་ཞུན་མའི་ཉམས། །མཚན་དཔེའི་ཐིག་ལེ་གཡུ་ཡི་ཚོམ་བུར་རྒོད། །འཆི་མེད་ཟིལ་དངར་པད་རཱག་ཅོད་པན་ཚུལ། །འགྲོ་བ་སྒྲོལ་ལ་རིངས་པའི་རྣམ་འགྱུར་མ། །སྲིད་པའི་འཁྲུལ་འཁོར་འཇིགས་རུང་
རྩི་བས་རྣོན་གྱི། །རྩེ་མོར་མནར་བའི་འགྲོ་འདི་མྱུར་སྐྱོབ་སླད། །གློག་ལྟར་མྱུར་བའི་ཐུགས་རྗེའི་དཔྱང་ཐག་ནི། །ནམ་མཁའི་ཕ་མཐའ་ཉུལ་བཞིན་འཆིང་ལ་བྲེལ། །འགྲོ་རྒྱུད་དུག་ལྔ་འབར་བའི་མེ་ལྕེ་དང། །སྲིད་པའི་གདུང་བ་ངན་དགུར་
བདོ་བ་དང། །རྒྱལ་ཡུམ་ཕྲིན་ལས་ཐུགས་རྗེ་རླབས་ཆེན་ཤུགས། །ཕན་ཚུན་འགྲན་པ་བཞིན་འདི་ཨེ་མ་མཚར། །གང་ཞིག་གང་ན་ཉམ་ཐག་དེ་དང་དེ། །མྱུར་བ་མྱུར་བར་སྐྱོབ་པ་ཁྱོད་མིན་སུ། །གང་གིས་གསོལ་བཏབས་མོད་ལ་དེ་དང་
དེའི༑ ༑མངོན་འདོད་ཡིད་བཞིན་སྩོལ་བ་ཁྱོད་ལས་གང། །འཕགས་མའི་གསང་གསུམ་ཕྲིན་ལས་དང་བཅས་པའི། །ངོ་མཚར་གཞལ་དུ་མི་སྤྱོད་གངྒཱའི་རྡུལ། །ཆ་ཤས་སྙིང་གི་ཟེགས་མར་བརྟེན་ཐ་ཡང། །གྲུབ་གཉིས་སྐལ་བ་མཆོག་གི་དགའ་སྟོན་ཕུལ། །

[077A]༄༅། །ལྷག་པར་འཕགས་མའི་གསུང་དབྱངས་རྗེན་པ་ཉིད། །རིམ་གཉིས་ཕྲིན་ལས་རབ་འབྱམས་གནད་དང་བཅས། །འདོད་དགུར་སྤྱོད་དུ་ཡོད་པའི་སྐལ་བཟང་འདི། །བསམ་བཞིན་ས་འདིའི་རིན་ཆེན་གཅིག་པུར་ངེས། །བདག་
ཀྱང་བློ་གྲོས་དམན་ཞིང་ལགས་བཤད་སྐྱེས། །མུ་ཏོའི་ཟོང་ལྟར་དཀོན་མོད་དམ་པའི་བཀས། །བསྐུལ་བས་འཕགས་མ་ཉིད་དང་བླ་མ་ཡི། །གསུང་གི་རྗེས་སུ་ཟློས་ལ་རང་དབང་བྲལ། །མ་བཤད་ལོག་པར་བཤད་སོགས་འགལ་འཁྲུལ་
གྱིས༑ ༑ཇི་སྙེད་ནོངས་ཀུན་མཁས་རྣམས་བཟོད་པར་གསོལ། །ལྷག་བསམ་འོ་མཚོ་ལས་བཏོན་ལེགས་པའི་ཆ། །བརྩེགས་པའི་མན་ངག་བདུད་རྩིའི་ཐིག་ལེ་བཞིན། །སྲིད་པ་ཇི་སྲིད་མཁའ་ཁྱབ་ཀུན་ཉོན་གྱི། །གདུང་བ་བཅིལ་བའི་དཔྱིད་དུ་
འགྱུར་རམ་སྙམ། །དཱ་རི་དྲ་ཡིས་ནོར་གྱི་བུ་ཚོལ་བཞིན། །བདག་གིས་ངལ་བ་དུ་མས་ཆེད་དུ་བསྐྲུན། །འཕགས་མ་ཉིད་དང་གྲུབ་མཆོག་བླ་མ་ཡི། །བྱིན་རླབས་སྙིང་ལ་འཕོས་པའི་སྐལ་བཟང་གི་བགོ་སྐལ་འདི་ཡང་བདག་གི་རྣམ་དཀར་གྱི། །
ཕུང་པོ་དོན་གཉིས་དགའ་སྟོན་མཆོག་ཏུ་བརློམ། །འདི་ལྟར་འབད་ལས་འོངས་པའི་རྣམ་དཀར་དགེ་ཉི་མ་བྱེ་བའི་རླབས་སུ་གྲོལ་བའི་གཟིས། །བློ་བཟང་རྒྱལ་བའི་བསྟན་དང་འགྲོ་འདི་ཡི། །རྫོགས་ལྡན་སྣང་བ་འབུམ་དུ་བརྩེགས་གྱུར་ཅིག་
དཔག་བསམ་ཇི་བཞིན་འགྲོ་འདིའི་ཉེར་འཚོའི་མགོན། །ས་སྐྱོང་རྒྱལ་པོའི་ཞབས་སེན་རྟག་བརྟན་ཅིང། །ཆོས་སྲིད་རྩིབས་སྟོང་གཡོ་བའི་ཕྱག་རྒྱན། །འཛམ་གླིང་ཐག་ཡངས་པོར་གནས་གྱུར་ཅིག་སྐུལ་མཛད་མཆོག་དང་བདག་ཀྱང་ཚེ་རབས་ཀུན། །འཕགས་

[077B] །འགྲོ་བ་སྒྲོལ་ལ་དཔལ་བའི་དབང་ཕྱུག་གི་གོ་འཕང་མྱུར་བ་མྱུར་བར་ཉིད་འཐོབ་ཤོག་མཁའ་ཁྱབ་ཡིད་ཅན་ཀུན་ཀྱང་འཕགས་མ་ཡིས། །འཇིགས་ཆེན་བརྒྱད་སོགས་ཉེར་འཚེ་ཀུན་སྐྱོབ་ཅིང། །ཐུགས་
རྗེའི་ཕྱག་རྒྱ་དམ་པོས་ཉེར་བཟུང་ནས། །རྣམ་གྲོལ་གཏན་བདེའི་གླིང་དུ་མྱུར་འགོད་ཤོག་དེ་ལྟར་བཅོམ་ལྡན་འདས་མ་སེང་ལྡེང་ནགས་ཀྱི་སྒྲོལ་མའི་སྒྲུབ་ཐབས་ཇི་སྙེད་ཅིག་བཞུགས་པའི་ནང་ནས་རྒྱལ་མཚན་གྱི་
ཏོག་ལྟར་ཁྱད་པར་དུ་འཕགས་པ་ཕྲིན་ལས་གནད་ལྡན་ཙིཏྟ་མ་ཎི་ཞེས་ཡོངས་སུ་གྲགས་པ་འདི་ཉིད་ལ་བརྟེན་ནས་ལམ་རིམ་པ་གཉིས་ཀྱི་རྣལ་འབྱོར་ཉམས་སུ་ལེན་ཚུལ་གྱི་མན་ངག་དམར་བཅང་ལྷུག་པར་བཀོད་པ་ཙིཏྟ་མ་
ཎིའི་དོ་ཤལ་ཞེས་བྱ་བ་འདི་ནི། སྔ་སོར་བྲག་གཡབས་ཁུལ་གྱི་སྒྲུབ་བརྒྱུད་བསྟན་པའི་རྩ་ལག་བླ་མ་ཡེ་ཤེས་དབང་དྲག་ནས་འདིའི་བསྐྱེད་རྫོགས་ཀྱི་ཡིག་ཆ་རྩོམ་དགོས་ཞེས་ཆབ་ཤོག་གི་ལམ་ནས་བསྐུལ་མ་མཛད་
ཀྱང་རྣམ་གཡེང་གི་ངང་དུ་ལུས། ད་ལམ་རབ་རྒྱལ་མེ་གླང་རྒྱལ་ཟླར། མཁྱེན་བརྩེ་གཟུངས་སྤོབས་སྐྱེས་ཐོབ་ལུང་དང་རྟོགས་པས་མངོན་པར་མཐོ་པ་མཁར་རྡོ་མཆོག་སྤྲུལ་རིན་པོ་ཆེ་སྐལ་བཟང་ཐུབ་བསྟན་སྙན་
གྲགས་མཆོག་ནས་ལྷ་རེག་དང་མཎྜལ་རྟེན་གསུམ་བཅས་ནན་དུ་བསྐུལ་མ་མཛད་པར། གང་གི་བཞེད་དོན་ཡོངས་སུ་སྐོང་བ་དང། རྩོམ་པའི་སྐབས་སུ་བབས་པར་བསམས་ནས་ཕ་བོང་ཁའི་སྤྲུལ་མིང་

[078A]༄༅། །པས་ལྷག་བསམ་བཟང་པོའི་ངལ་བ་ལྷུར་བླངས་ཏེ་དབེན་གནས་བཀྲ་ཤིས་ཆོས་གླིང་དུ་རབ་རྒྱ་ལས་སྟགས་ཟླའི་ཡར་ཚེས་བཟང་པོར་
མཇུག་རྫོགས་པར་སྦྱར་བའི་ཡི་གེ་པ་ནི་འདན་ཆོས་འཁོར་དགོན་གྱི་གྲྭ་རིགས་བློ་བཟང་རྡོ་རྗེས་བགྱིས་བ་འགྲོ་དོན་འཕེལ་བར་གྱུར་ཅིག། །།   ༈   
དགའ་ཚལ་བས། །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག། །།
དགེ་ལེགས་འཕེལ།། །།



