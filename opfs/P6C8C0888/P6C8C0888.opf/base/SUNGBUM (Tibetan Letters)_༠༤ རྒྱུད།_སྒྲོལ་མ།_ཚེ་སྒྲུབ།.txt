
[001A]༄༅།  །རྗེ་བཙུན་བླ་མ་ཅོ་ནེ་པཎྜི་ཏའི་ཞལ་སྔ་ནས་ཀྱིས་སྒྲོལ་དཀར་ཚེ་ཁྲིད་དང། འཇམ་དཀར། དབྱངས་ཅན་མ་རྣམས་ཀྱི་སྒྲུབ་ཐབས་ལས་ཚོགས་བཅས་ཟབ་ཁྲིད་གནང་བའི་གསུང་བཤད་ཟིན་བྲིས་བཞུགས་སོ།།

[001B]  །བླ་མ་ལྷག་པའི་ལྷ་ལ་ཕྱག་འཚལ་ལོ། །འདིར་རྗེ་བཙུན་བླ་མ་ཅོ་ནེ་པཎྜི་ཏ་རིན་པོ་ཆེའི་ཞལ་སྔ་ནས། ཀུན་མཁྱེན་བླ་མ་འཇམ་དབྱངས་བཞད་པའི་རྡོ་རྗེའི་གསུང་སྒྲོལ་དཀར་སྒྲུབ་ཐབས་འཆི་མེད་བདུད་རྩིའི་བུམ་བཟང་གི་
སྟེང་ནས་ཚེ་ཁྲིད་ནོས་སྐབས་ཀྱི་ཟིན་བྲིས་མདོ་ཙམ་སྤེལ་བ་ལ།     ༈    བརྡ་སྤྲོད་པ་དག་ཇི་ལྟ་བུར། །ཡི་གེ་ཕྱི་མོ་ཀློག་འཇུག་ལྟར།  །  ྾  ཞེས་སོགས་ཀྱི་ལུང་འདྲེན་མཛད་དེ་སྔོན་འགྲོའི་
གསུང་བཤད་ཟབ་བརླིང་སྩལ་རྗེས། བདག་ཅག་གི་སྟོན་པ་ཤཱཀྱ་ཐུབ་པས་དང་པོར་འགྲོ་བ་རྣམས་ཀྱི་དོན་དུ་ཐུགས་བསྐྱེད། བར་དུ་གྲངས་མེད་གསུམ་དུ་ཚོགས་བསགས། མཐར་མངོན་པར་རྫོགས་པར་སངས་རྒྱས་ནས།  འགྲོ་བ་རྣམས་
ཀྱི་སྤྱོད་ཚུལ་ཇི་སྙེད་པ་གྲངས་མཐའ་ཡས་པས་དེ་སྙེད་ཀྱི་ཆོས་གསུངས། ཉོན་མོངས་ཉི་ཁྲི་ཆིག་སྟོང་རེའི་གཉེན་པོར་ཆོས་ཕུང་ཉི་ཁྲི་ཆིག་སྟོང་སོགས། ཆགས་བྲལ་ཆགས་ཅན་ལ་ཟབ་མོ་

[002A] །སོགས་མང་དུ་གསུངས་པ་རྣམས་ལམ་རིམ་ལ་འདུ། དེ་ཉམས་སུ་ལེན་བ་ལ་ཚེ་རིང་དུ་འཚོ་དགོས་ལ། དེ་ལ་འཕགས་མ་སྒྲོལ་མ་འདི་ཁྱད་ཆེ། བཞི་བརྒྱ་བ་ལས། ཁྲིམས་
ལྡན་ཡུན་  ྾   ྾   ྾  ལྟར་རོ། །སྒྲོལ་མ་འདི་ཚེ་བསྲིང་བཙམ་མ་ཟད། འཕྲིན་ལས་ཀྱི་རང་གཟུགས་ཡིན་པས་རེ་འདོད་ཐམས་ཅད་སྐོང་བས་མཚན་ལ་ཡང་ཡིད་བཞིན་འཁོར་ལོ་ཞེས་གསུངས་
སྒྲོལ་དཀར་བཀའ་བབས་དགུ་ལས། དགེ་འདུན་རྒྱ་མཚོས་ཚང་མ་གསན། འདི་གཙོ་བོ་ཡིན། ཁྲིད་ལ་མུ་ཁྱུད་གསུམ་དང་ལྔ་གཉིས་ཀ་རང་རེའི་ལུགས་ལ་ཡོད། འདི་བདག་གི་བླ་མ་
ཞང་རིན་པོ་ཆེས་ཆེས་དར་བློ་བཟང་ཚུལ་ཁྲིམས་རྒྱ་མཚོར་གསན་ནས་བདག་གིས་ཐོབ། རྗེ་བཙུན་སྒྲོལ་མ་འདི་རྒྱལ་བ་ཀུན་གྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་སྐུའི་རྣམ་འགྱུར་ཡིན་པ་མཚན་

[002B] སྒྲོལ་མ་ཞེས་པ་གང་གིས་སྒྲོལ་བ། གང་སྒྲོལ་ན། འཕྲིན་ལས་ཉེར་བདུན་གྱིས་ངན་འགྲོ་བདེ་འཕྲོར་འགོད་པ་ནས་མི་གནས་པའི་མྱང་འདས་ལ་འགོད་པའི་བར། ཡིད་བཞིན་འདོད་འཇོ་
འཁོར་ལོ་ཐུགས་ཀར་བཀོད་པ་རྣམ་སྣང་གི་རིགས་སྟོན། མཚན་གྱི་སྟེང་ནས་ལམ་ཡོངས་རྫོགས་བཤད་པ་ཡོད། སྐྱབས་འགྲོ་དང་པོ་བསྟན་དང་ཐེག་ཆེན་ལ། །ཞེས་སོགས་དྲངས་ནས་སྐྱེས་བུ་ཆུང་འབྲིང་
སོགས་སྐྱབས་འགྲོ་སྔ་མ་མེད་པར་ཕྱི་མ་མི་འབྱུང། སྐྱབས་འགྲོའི་ངོ་བོ་ཡིད་ཚེས་བའི་དད་པ་གཙོ་འཁོར། སྐྱབས་འགྲོའི་ནང་སྐྱེས་བུ་གསུམ་གྱི་ལམ་ཆ་ཚང་བ་འདུ། སེམས་བསྐྱེད་ཅེས་པ་སེམས་རྒྱ་ཆེར་
བཏང་བ་ལ་བྱེད། སེམས་བསྐྱེད་ངོ་མ་མིན་ཡང་ཆུང་ངུ་ནས་སེམས་རྒྱ་ཆེར་བསྐྱེད་ལུགས། ཐེག་ཆེན་ལ་ཡང་ཐུན་མོང་ནས་བླ་མེད་པར་གྱི་རྒྱ་ཆེར་བྱེད་ལུགས། བླ་མེད་ལ་སྐུ་ཐུགས་ཟུང་འཇུག་ལ་དམིགས་
ནས་བསྐྱེད་དགོས། ཚད་མེད་སེམས་བསྐྱེད་རྒྱ་ཆེར་བཏང་བ་ཡིན། རང་རྒྱལ་གྱིས་སངས་རྒྱས་ཐོབ་འདོད་ཀྱང་སེམས་ཅན་ལ་དམིགས་མ་ཤེས་པས་རང་སངས་རྒྱས་སུ་གྱུར། སྔགས་ལ་གཏོར་མ་མཛུབ་མོ་ཙམ་
ལ་ཡང་སྟོང་སྦྱངས་དགོས་པས་སྟེང་ཉིད་དགོས། རང་བཞིན་དག་པ་ནི་རང་བཞིན་མེད་པ་ཡིན། གཉིས་ནི་བདག་དང་བདག་གིར་འཛིན་པ་གཉིས། གུང་ཐང་པར་ར་སྟོད་བླ་མས། སྟོང་སྦྱངས་དགོས་

[003A]༄༅། །པའི་རྒྱུ་མཚན་གང་ཡིན་དྲི་བ་ཕེབས་པར། ཡེ་ཤེས་ཀྱི་ཚོགས་བསགས་པ་ཨེ་ཡིན་ཞེས་ཞུས་པས། དེ་ཡང་ཡིན་འགྲོ་སྟེ། དེ་མེད་ན་ཐ་མལ་གྱི་སྣང་བ་འདིའི་ཁ་ཡ་མི་ཆོད་ཅེས་གསུངས་
པ་ཚིག་གཅིག་ཡིན་ཀྱང་བརྗེད་དུ་ཕངས་པ་ཡིན། ཞེས་འགྲེལ་བ་དོན་གསལ་གྱི་གསུང་བཤད་སྐབས་གསུངས་ཡོད། དེའི་རྒྱབ་གནོན་རང་བཞིན་བཅོས་མེད་སོགས་གསུངས། ཆོས་དབྱིངས་ཡེ་ཤེས་ཀྱི་ངོ་བོ་ཧཱུཾ་
ལས་རྡོ་རྗེའི་ས་གཞི་སོགས་བསྒོམ་པ་རྒྱུད་སྡེ་བཞི་ཀའི་ཐུན་མོང་བ་ཡིན། བཾ་ཞེས་པའི་པ་པདྨའི་མིང་ཡིག་དང་པོ་སྟེ་ཀུན་རྫོབ། ཐིག་ལེ་སྟོང་ཉིད་དེ་རྩིས་ཀྱི་སྟོང་པའི་གནས་སུ་ཐིག་ཅེས་པ་དང་འདྲ། ངང་ལས་ཞེས་
པ་འབྱུང་ཁུངས་ཡིན་པས་སྟོང་པ་རྟེན་འབྱུང་དུ་འཆར་ལུགས་ཡིན། གདན་གསུམ་ལམ་གཙོ་རྣམ་གསུམ། སྔགས་ལ་ཡང་འདི་རྣམས་གལ་ཆེ་བ། ས་བོན། ཕྱིའི་ནས་འབྲུའི་ས་བོན་དཔེ། ནས་འབྲུ་ལ་
མྱུ་གུ་ནས་འབྲས་བུའི་བར་གྱི་ནུས་པ་ཡོད། ཏཱཾ་ཡིག་ལ་སྒྲོལ་མའི་རྟེན་བརྟེན་པ་བསྐྱེད་པའི་ནུས་པ་ཡོད། དོན་གཉིས་བྱ་ཚུལ་སྤྱི་ལྟར་གསུངས། མདོ་ལུགས་ལ་བསྐལ་ཆེན་གྲངས་མེད་གསུམ་གྱི་ཚོགས་
བསགས་དགོས་པ། སྔགས་ལ་སྐད་ཅིག་རེ་ལ་སངས་རྒྱས་དཔག་མེད་ལ་མཆོད་པ་ལྟ་བུའི་མྱུར་ཁྱད། ཚད་མར་གྱུར་བ་ཞེས་  ྾   ྾  རང་སེམས་སྟོང་པ་དང་བསྲེ། སྟོང་པ་དང་སངས་རྒྱས་ཀྱི་ཐུགས་འདྲེས་ནས་

[003B] རང་བཞིན་རྣམ་དག་གི་ཆ་དང་འདྲེས་ཀྱང་གློ་བུར་རྣམ་དག་གི་ཆ་དང་མ་འདྲེས། རང་ཉིད་འཕགས་མ་ཞེས་པའི་སྐབས་གདགས་གཞི་བསྒྱུར་དགོས། མ་དག་པའི་གདགས་གཞི་ལ་མ་བཞག་པར། དག་པའི་གདགས་
གཞི་ལ་སྦྱར་དགོས། གཡས་མཆོག་སྦྱིན། གཡོན་མཐེབ་སྲིན་ཐབས་ཤེས་སྦྱར། ཨུཏྤ་ལ་རྒྱལ་ཀུན་སྙིང་རྗེ། དུས་གསུམ་མཚོན་དོན་སྤྱི་ལྟར་ལ། དེ་ཡང་དུས་གསུམ་གྱི་རྒྱལ་བ་ཐམས་ཅད་སྐྱེད་བྱེད་ཡིན་པར་མཚོན་
རྒྱན་བརྒྱད་སྤྱི་ལྟར་ལ། རྒྱན་ཆ་ངེས་པར་དྲན་དགོས། དེ་མ་བསམས་ན་དབུལ་ཞིང་ཕོངས་པར་གྱུར་པ་ཡོད། དེ་ཡང་ཡེ་ཤེས་ཀྱི་རང་བཞིན། མུ་ཏིག་གི་རྒྱན་གཙོ་བོར་གྱུར་པ་ཡང་ཟེར་ཡོད། ཟླ་བའི་རྒྱ་བ་ཡོལ་བདེ་བ་ཆེན་པོའི་ཡེ་ཤེས་
ཤིན་ཏུ་རྒྱས་པ། འོད་ཟེར་གྱིས་ཞིང་ཁམས་ཁྱབ་པ། སྤྱན་བདུན་མ་འདི་རིགས་ལྔ་ཡོད་ཀྱང་རྣམ་སྣང་གི་རིགས་ཡིན། ལོ་རྒྱུས། པཎྜི་ཏ་ངག་གི་དབང་ཕྱུག་གྲགས་པ་འདི་ལ་བརྟེན། ངག་གི་དབང་ཕྱུག་ཐོབ། ཟུང་འཇུག་ཀྱང་
ཐོབ༑ དེ་ནས་རིམ་བཞིན་ཇོ་བོར་བརྒྱུད་ཚུལ་གསུངས། རྡོ་རྗེ་གསུམ་སྤྱི་ལྟར་གསུངས། རྒྱ་གར་ལྷ་གཅིག་ཅེས་པ་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོར་བསམས་པས་ལྷ་གཅིག་བསྒོམ་པས་ཚང་མ་བསྒོམས་པར་
གྱུར༑ འདིའི་གོ་བ་ཆགས་ན་ལྷ་གཞན་ཆད་སོང་ཟེར་བ་མེད། རིགས་བརྒྱ་རིགས་གསུམ་དུ་བསྡུ་ཚུལ། དེ་གཅིག་ལ་ཚང་ལུགས། ཨོཾ་སོགས་གསུམ་ཀ་ལ་ཡེ་ཤེས་ལྔ་རེ་མཚོན་ཚུལ་ཡོད། སྙིང་གར་འཁོར་ལོ་འགོད་ཚུལ་

[004A]༄༅། །རྩིབས་བརྒྱད་ལ་ནི་སོགས་གསུངས། མུ་ཁྱུད་གསུམ་དང་ལྔ་བྱེད་པའི་ལུགས་ཀྱང་ཡོད། གསུམ་བྱེད་ན། ཕྱི་མ་རྟེན་སྙིང་སྔོན་པོ་གཡས་སྐོར། བར་མར་ཀཱ་ལི་དམར་པོ་གཡོན་སྐོར། ནང་མར་
ཨཱ་ལི་དཀར་པོ་གཡས་སྐོར་རྣམས་ཡོངས་གྲགས་ལྟར་གསུངས། ལྟེ་བར་ཨོཾ་མདུན། སཱཧཱ་རྒྱབ། གཡོན་ཕྱོགས་ཕྲེང་གཅིག་གཡས་ཕྲེང་ཕྱི་ནང་གཉིས་ཡོད། མིང་སྔགས་སུ་བསྒྱུར་ནས་བཅུག་ན་ལེགས། སྔགས་སྤྲུལ་ཞེས་
ཡེ་དྷརྨཱ་ནས་འགོ་བརྩམས་ཏེ་བཟླ། སྔགས་ཐམས་ཅད་དཀར་པོ་བྱེད་པའང་ཡོད། ལྔ་བྱེད་ན་བཞི་པར་རྡོ་རྗེ་སྔོན་པོའི་ཕྲེང་བ། ལྔ་པར་འོད་ཟེར་ཁ་དོག་ལྔ། གསུམ་བྱེད་ན་སྐུ་གསུང་ཐུགས་རྡོ་རྗེ་གསུམ། ལྔ་བྱེད་ན་ཡེ་ཤེས་ལྔ་
མཚོན། མན་ངག་གི་འདོན་ལུགས། དང་པོར། ཨོཾ་ཡེ་དྷརྨཱ་  ྾  ཀ་ཁ་ག་  ྾  ཨ་ཨཱ་  ྾  ཏཱ་རེ་  ྾  སཱཧཱ་བར་སྦྲེལ་ནས་ལན་བརྒྱ་ནས་ཉེར་ལྔ་ཙམ་པར་བཟླ། དེ་ནས་ཡི་གེ་བཅུ་པ་ལ་གྲངས་གསོག་མཇུག་ཏུ་འཇོག་ཁར། ཏཱ་རེ་ནས་ཡེ་
དྷརྨཱའི་བར་ཕྱི་རིམ་དུ་སྦྲེལ་ཏེ་བཟླ། དེ་ནས་ཡིག་བརྒྱ་བཟླ། ལྷོ་བྲག་གྲུབ་ཆེན་ལ་སྒྲོལ་མས་ཞལ་གཟིགས་ཏེ་གསུངས་པའི་མན་ངག་ཏུ། ཕྱིར་འཁོར་ལོ་ཞྭ་ཐབས་ལྟ་བུ། འདི་འདྲ་ཚར་ཆེན་གྱིས་ཀྱང་གསུངས་ཡོད་གསུངས། འདི་
ལ་འོད་ཟེར་དྲུག་སྦྲགས་ཀྱི་ནང་དུ་འཁོར་ལོ་ཡོད་པ་དང། ཕྱིར་ཡོད་པ། ཕྱི་ནང་གཉིས་ཀར་ཡོད་པ་སོགས་ཡོད། རིགས་བདག་འོད་དཔག་མེད་ཚེ་དཔག་མེད་དུ་བསྒྱུར་ནས་གྲུབ་རྒྱལ་ཚེ་ཁྲིད་ཀྱི་དམིགས་པ་སྦྱར་ལུགས་གསུམ། རིགས་

[004B] རང་ཡི་དམ་ཀུན་འདུས། སྙིང་གའི་སྔགས་སྙིང་པོ་ཀུན་འདུས་སུ་བསྒོམ། རང་བཞིན་ཆོས་སྐུའི་གནས་སོགས་སྤྱན་འདྲེན་ལུགས། དེ་ཡང་ཆོས་སྐུའི་གནས་ནས་སྤྱན་འདྲེན་པ་འདི་གཙོ། ཡེ་ཤེས་ཇི་སྙེད་
ཁྱབ་  ྾   ྾  སོགས་ཡེ་ཤེས་སྐུ་ཞི་ཁྲོ་གང་དུ་འཕོ་བ་ཙམ་མ་གཏོགས་མི་དགོས། དགུག་གཞུག་སོགས་སྤྱི་ལྟར་གསུངས། མ་འདྲེས་པ་ཇ་ནང་འོ་མ་བླུགས་ཀྱང་མ་འདྲེས་པ་དཔེ། ཛཧཱུཾ་བཾ་ཧོཿ་འདི་ལ་རྒྱུད་ཚིག་ཡོད་པ་ཐུའུ་བཀན་
རྟ་མགྲིན་སྦྱིན་སྲེག་ཏུ་དྲངས་ཡོད་གསུངས། ཧོཿ་ཡེ་ཤེས་པ་ཕྱིར་ཕེབས་དབང་མེད་པ། གོམས་ཆ་སོང་ན་ཡུན་ཐུང་ངུ་ལ་ཐམས་ཅད་ཡོང་བ། དཔེར་ན་ཚེ་འདི་ལ་སྐྱིད་པོ་བྱེད་སྙམ་པའི་ནང་དུ། །བའང། གོས། རྒྱུ་སོགས་ཚང་མ་འདུས་
ཡོད༑ དེ་བཞིན་དགེ་ཕྱོགས་ལ་ཡང་གོམས་ཆ་སོང་ན་དེ་ལྟར་ཡོད་ཞེས་ཞང་རིན་པོ་ཆེས་གསུངས་ཚུལ། རྒྱན་ལས། རྡོག་ཐབས་གཅིག་གིས་བསྐྱོད་པ་ན། །ཞེས་སོགས་གསུངས། སྔགས་དོན། སྒྲོལ་མ་སྒྲོལ་མ་ཤིན་ཏུ་སྒྲོལ་མ་ཞེས་
གསུངས། སྐྱེས་བུ་གསུམ་ལ་སྦྱར་ནའང་འགྲིག་སྔགས་རེ་ལ་སྐྱེས་བུ་གསུམ་གྱི་ལམ་རིམ་འགྲོ། འཁོར་བ་ལས་སྒྲོལ་འདི་ངག་གྲགས་ཀྱི་གསུང་ཡིན། སྔགས་ཕྲེང་འགོད་ལུགས་སྔར་བཞིན། འོད་ཕྲེང་གཡས་སྐོར་ཚོམ་བུ། ཡེ་ཤེས་
འཕེལ། འདི་ཤེས་རབ་ཀྱི་ལྷ། ཚེའི་ལྷ། འཕྲིན་ལས་ཀྱི་ལྷ་ཡང་ཡིན། ཀུ་རུ་ཀུལླེ། དབྱངས་ཅན་སོགས་ལ་འདིའི་བསྙེན་པ་སྔོན་དུ་འགྲོ་དགོས། ཏུ་ཏ། ཅེས་དང། ཡང། ཏུ། ཏྟཱ། ཞེས་འགོད་ལུགས་མི་འདྲ་བ་གཉིས་ཡོད་

[005A]༄༅། །ཨོཾ་དང་ཧ་གཉིས་གཡོན་མཐའ་རྟེན་ལུགས་ཀྱང་ཡོད། འོད་ཟེར་དྲུག་སྦྲགས་སོགས་སྤྱི་ལྟར་གསུངས། དབང་འདུས་གཙོ་བོ་སེམས་དབང་དུ་འདུ་དགོས། རང་སེམས་ཀྱི་དབང། སེམས་ཉོན་
མོངས་ཀྱི་དབང་དུ་སོང། དེས་ཐོག་མེད་ནས་སྡུག་ཏུ་བཅུག་པས་དེ་དབང་དུ་བསྡུ་དགོས། སེམས་ཉིད་ཀྱིས་ནི་སེམས་ཅན་འཇིག་རྟེན་དང། །ཞེས་སོགས་གསུངས། མཆིན་ཁ་དམར་སྨུག་སྣ་ལྔ་འདྲེས་པ་ཡིན། འོད་ཟེར་དཀར་པོ་མེ་
ལོང་ཡེ་ཤེས་ཀྱི་ངོ་བོ། གཙོ་བོ་སྒྲིབ་སྦྱོང། སེར་པོ་མཉམ་ཉིད་ངོ་བོ། ང་རྒྱལ་ཆོས་ཕྱོགས་དང། སེར་སྣ་འཇིག་རྟེན་ཕྱོགས་རྒྱས་པའི་གེགས་ཡིན། བདེན་མེད་རྟོགས་པའི་ཡེ་ཤེས་མཐར་ཕྱིན་པ་ཆོས་དབྱིངས་ཡེ་ཤེས། དེས་ཁྲོ་བོ་ཐམས་ཅན་ཟིལ་གྱིས་
གནོན། མཆིན་ཁ་ཡེ་ཤེས་ལྔའི་རང་མདངས། དེ་དག་སྲ་མཁྲེག་ནང་ནས་ཆུ་མི་རྒྱུག་པ། ཕྱི་ནས་རླུང་མི་ཞུགས་པ། ཨུཏྤ་ལ་ཐུགས་ཀྱི་རང་བཞིན། དེ་ཐམས་སྔོན་པོ་བྱས་ཀྱང་མཐུས། ཡང་གུང་ཁྱིམ་དང་གཉིས་པ་ནང་ཕྱོགས་དཀར་པོ་
ཕྱི་ཕྱོགས་སེ་པོ། དེ་དག་གིས་ཚང་མར་རིགས་འགྲེ། བསྡུ་རིམ་སྐབས། ཚར་ཆེན་གྱིས་རྫོགས་རིམ་ཞེས་གསུངས་པའི་ཉམས་མཚར་གསུངས། ཧཱུཾ་ཏཱཾ་གྱི་ཀླད་ཀོར་དུ་བཀོད། བྱ་རྒྱད་ལྷ་དྲུག་སྦྱར་ནས་གསུངས་ཆོག་ཇོས་ཀྱིས་མགོ་
འབུད་བ་ཡིན་ཞེས་གསུངས། ཁོང་བསྟན་པའི་བདག་པོ་ཡིན་པས་མདོར་བསྡུས་ལེགས་པར་ཕུལ་བ་ཡིན་ཞེས་བཀའ་དྲིན་སྩལ་ཏོ།། །།   ༈    །མེ་ཡོས་ཟླ་ཚས་མཆོག་ཏུ་དགེ་པའི་ཉིན་

[005B] ཀུན་མཁྱེན་བླ་མ་འཇམ་དབྱངས་བཞད་པའི་རྡོ་རྗེ་ངག་དབང་བརྩོན་འགྲུས་ཀྱི་གསུང་འཇམ་དཀར་སྒྲུབ་ཐབས་བྱིན་རླབས་མྱུར་འཇུག་བདུད་རྩིའི་
འོད་ཅན་གྱི་སྟེང་ནས་ཟབ་ཁྲིད་ལེགས་པར་ནོས་སྐབས་ཀྱི་གསུང་བཤད་བརྗེད་བྱང་ཟུར་ཙམ་འགོད་པ་ལ། འོ་ལགས་སོ། །ནམ་མཁའ་  ྾  ཞུ། གསན་བྱ་དམ་པའི་ཆོས་ནི། རྗེ་བཙུན་འཇམ་དཔལ་དཀར་པོའི་ལས་ཚོགས་ཀྱི་ཁྲིད་འབུལ་བ་ལ་ཞེས་དབུ་ནས་ལུང་སྩལ་
མཆོད་བརྗོད་ལ་ཚིག་འགྲེལ་ཐོར་བུ་མཛད། མཆོད་བརྗོད་དང་རྩོམ་པར་དམ་བཅའ་ལ་ཁྲིད་ཀྱི་སྐབས་བཤད་པ་མེད་ཀྱང་ཆོག་ཛེ་ཏཱ་རི་ལ་འཇམ་དབྱངས་ཀྱིས་ཉེ་བརྒྱུད་དུ་གསུངས། དེ་ལང་ཞལ་གཟིགས་ལུགས་བླ་སློབ་ཚུལ་དང། ཉམས་སྣང་ཚུལ་སོགས་
མང་དུ་ཡོད། འདི་སྔ་མ་ལྟར་ཡིན། ཆུ་འགོ་གསང་ལྟར་ཆོས་ཀྱི་འགོ་སངས་རྒྱས་ལ་ཐུག་པ་ཞིག་དགོས་པས་དག་སྣང་སོགས་ལ་ཡང་གྲུབ་ཆེན་ཚད་ལྡན་གྱི་ཟིན་སོ་དགོས། ལོ་རྒྱུས་རྒྱས་པར་གསུངས། འདི་པཎྜི་ཏཱ་ཛེ་ཏཱ་རིས་དགུང་ལོ་བརྒྱད་དང་བཅུ་བར་སུ་ལ་
ཡང་མ་གནང། དེ་ནས་སློབ་མ་སྣོད་ལྡན་ཚོལ་ཚུལ། འདི་ལ་གོ་རྒྱུ་ཆེ་བ་ཡོད། ཐུབ་པས་ཀྱང་རེས་འགའ་ཞུས་ཀྱང་མི་གསུངས། རེས་འགའ་གྲོང་དུ་ཆེད་དུ་གཤེགས་ནས་གསུངས། དེ་ནས་བརྒྱད་པ་གཞུང་ལྟར་གསུངས། པཎ་ཆེན་ཤུཀྱ་ཤྲཱིའི་མན་མན་ངག་ཁྱད་པར་ཅན་
བཞིའི་གྲས་ཡིན་ལུགས། པཎ་ཆེན་འདི་ལ་འཁོར་པཎ་ཆུང་བརྒྱད་ཡོད། དགུང་ལོ་ཡང་བདུན་བཅུ་དོན་གྲངས་ནང་ཕེབས་ཚུལ། འདི་འཇམ་དབྱངས་བཞད་པའི་གསུངས་ཡིན། འདིའི་སྟེང་ནས་མཁྱེན་རབ་རྡོལ། འདིས་ཤར་ཚང་ཞེས་དང་པོ་སྐལ་ལྡན་རྒྱ་མཚོའི་

[006A]༄༅།།སྤྲུལ་སྐུར་གནང། ཁྲིད་འདི་ཡིག་ཆ་རེ་རེའི་སྟེང་ནས་ཐོབ་མི་དགོས་པ། ཡིག་ཆ་གཅིག་གི་སྟེང་ནས་སྒྲོལ་དཀར་ལྟ་བུའི་ཁྲིད་ཐོབ་ན་སྒྲོལ་དཀར་དབེ་གཞན་གྱི་སྟེང་ནས་ཁྲིད་བྱས་ཆོག་དཔེར་ན་བདེ་ལམ་ལྟ་བུ་གཅིག་གི་ཁྲིད་
ཐོབ་ན། བདེ་ལམ་ཁྲིད་དཔེ་ཐམས་ཅད་ཀྱི་སྟེང་ནས་ཟུར་དུ་ཐོབ་མི་དགོས་པར་ཁྲིད་གཏོང་ཆོག་ཕྱག་མཚན་གཡས་ཨུཏྤ་ལའི་སྟེང་རལ་གྲི་ཡོད་མེད་སྣ་ཚོགས་ཡོད། ཡོད་པ་འདི་ཡང་རྗེའི་གསུང་བསྟོད་པར་ཡང་ཡོད། ཞི་ཁྲོ་སྦྲགས་སྒྲུབ་སྐབས་རལ་གྲི་ཡོད་པ་
འདི་ངེས་པར་དགོས་ཞེས་གསུངས། སྤར་བརྐོ་ཡིག་རྙིང་གི་རིགས་ལ་གལ་ཆེ་བྱས་ན་ལེགས།    ༈    འདི་རྣམས་དགེ་འདུན་གྲུབ་ཀྱི་སློབ་མ་ཡིན། འདི་དང་གཉལ་སྟོན་དཔལ་ལྷུན། མཁས་
གྲུབ་ནོར་བཟང། འཇམ་དབྱངས་དགའ་བློ་རྣམས་ཡིན། འདིས་འཇམ་དབྱངས་བསྒྲུབས་པས་མྱུ་གུ་ཞལ་ཁེབས་པ་བྱུང། ཆ་ཤས་ཉེ་གནས་ལ་གནང། དེ་ཡང་མཁྱེན་རབ་ཀྱི་གཏེར་དུ་གྱུར། འདི་ལ་ཀུན་མཁྱེན་པས་སངས་རྒྱས་ལས་ཀྱང་མཁས་མདོག་ཅན་ཞེས་
གསུངས་ཚུལ། ཁོང་ཐུགས་ཤིན་ཏུ་དྲང་མོ་ཞིག་ཡིན། ཉེ་གནས་ཀྱིས་འཇམ་དབྱངས་ལ་མཎྚལ་ཕུལ་ཏེ་མཁྱེན་རབ་འདིས་ཆོག་འཇིག་རྟེན་གྱི་མི་ཆོས་དགོས་ལུགས་ཞུས་ཚུལ། བྲ་སྟི་རིན་ཆེན་དོན་གྲུབ་ཀྱིས་ཡེར་པར་འཇམ་དབྱངས་འདི་བསྒྲུབས་ནས་མར་ཕེབས་
མར་ལམ་རྨི་ལམ་ཁྱད་ཅན་བྱུང། མཁྱེན་རང་རྡོལ་ནས་རྩོད་པ་ཤིན་ཏུ་རྣོ་བ་འཕངས་ཚུལ། ཡང་ཞོ་གྲིབ་ཅན་ཞིག་གིས་གནོད་ཚུལ་སོགས་ལོ་རྒྱུས་གཞུང་ལྟར་གསུངས། བདག་གི་བླ་མ་ཞང་ཆོས་ཀྱི་རྒྱལ་པོ་ཡང་འདིའི་བསྙེན་སྒྲུབ་ཞིག་མཛད། དེ་ནས་གཞུང་གང་གཟིགས་

[006B] རྗེས་སུ་ཐུགས་དམ་ཉམས་བཞེས་ཁོ་ན་ལས་དཔེ་གཟིགས་རྟོག་མི་མཛད། བཀའ་ཆོས་སྐབས་ངས་སེམས་ལ་གང་འཆར་བཤད་པ་ལས། དཔེ་བལྟས་ནས་མི་འཆད། དེ་ལྟར་འཆད་ན་མི་ཕན། པ་རི་བློ་བཟང་གི་དགེ་ཕྲུག་ཅིག་དམིགས་
པ་གསལ་ཚུལ། རྨི་ལམ་བཟང་པོ་བྱུང། དགེ་རྒན་གྱིས་བསླབ་བྱ་བྱས་ཀྱང་མི་ཉན། རིང་པོར་མ་ཐོགས་པར་ཤི་བ་རེད། དགའ་རབ་དབང་ཕྱུག་གིས་ཀྱང་སངས་རྒྱས་སུ་སྤྲུལ་ནས་མི་བསླུ་བར་ཕྱིན་པར་རྗེ་བཙུན་འཇམ་དབྱངས་ཀྱིས་ངག་བྱིན་གྱིས་བརླབས་པས་རྒྱུན་ཞལ་
སོགས་ཐོབ་པ་མང་དུ་བྱུང་བ་ཁོ་རང་གི་འདོད་པ་ལས་ཕྱིན་ཅི་ལོག་ཏུ་བྱུང་ཚུལ། ལྷ་བསྒྲུབ་པ་ལ་ཀུན་སློང་གལ་ཆེ། རྟགས་འདོད་མི་ཉན། རྟགས་མེད་རྟགས་ཀྱི་རྒྱལ་པོ་ཞེས་གསུངས། ངེད་ཚོ་བཀྲ་ཤིས་འཁྱིལ་དུ་འཇིགས་མེད་དབང་བོ་ཚུན་ཞིབ་བསྒྲུབ་མཁན་མང་
འཇམ་དབྱངས་བཞད་པའི་རྡོ་རྗེའི་དུས་ཞི་ཁྲོ་སྦྲགས་སྒྲུབ་དང། དམར་སེར་མང། འཇིགས་མེད་དབང་པོ་ཡང་འདི་ལ་བརྟེན་ནས་མཁྱེན་རབ་རྡོལ། རྗེ་སྟག་ཕུ་བས་ཛེ་ཏཱ་རི་དངོས་ཡིན་གསུངས།    ༈     ྾  ཁྲུས་མ་བྱས་པ་གཅིག་པུས་ལྷ་མ་འགྲུབ་ཚུལ། ཁྱོད་ཀྱིས་ཡན་ལག་གང་
མཚང་གསུངས། གཞན་ཐམས་ཅད་ཚང། ཁྲུས་མ་བྱས་པ་ཡིན་ཞུས་ཚུལ། མཆོད་པ་ལ་གཙང་སྦྲ་གལ་ཆེ། འགའ་ཞིག་གིས་མཆོད་པའི་སྐབས་ཁྲུས་མི་བྱེད། རང་ཟམ་ཟ་སྐབས་ཁྲུས་བྱེད་མཁན་ཡོད། དད་པ་མེད་པའི་རྟགས་ཡིན། སྐྱབས་ཡུལ་ལ་འདབ་དྲུག་མ་
འདབ་བཞི་མ་སྣ་ཚོགས་ཡོད། བཞི་པའི་སྐབས་དབུས་སུ་རྩ་བའི་བླ་མ།   ྾  གཡས་སུ་ཡི་དམ།   ྾  རྒྱབ་ཏུ་འགོག་ལམ་གྱི་ངོ་བོ་བུ་ཏི།   ྾  སྐྱབས་འགྲོ་རང་གིས་བློས་མཁེལ་བའི་སྐྱོན། ཕྱི་ཡི་ཡན་ལག་  ྾  ཁྱོད་ཀྱིས་  ྾   ྾   ྾  ཞེས་བསྔགས་བསྟོད་ཀྱི་ལུང་གསུངས། སྐྱབས་

[007A]༄༅། །འགྲོ་རྒྱུད་ལ་མེད་ན་ཕྱི་རོལ་པ་ཡིན། ནང་པའི་འཇོག་ལུགས་མང་ཡང། ཇོ་བོའི་བཀའ་སྲོལ་ཡིན། སེམས་བསྐྱེད་སྤྱི་ལྟར་གསུངས། སྐྱོན་འདི་ཀུན་ཤེས་རབ་མ་རྒྱས་པའི་སྐྱོན་འདི་ལ་ཐུག། ཤེས་རབ་ཀྱང་ཁ་ཙམ་མིན་པར་
རྒྱུད་ལ་སྐྱེས་པ་ཞིག་ཡོད་ན་བྱ་བ་ཁྱར་ཁྱོར་དུ་ཡི་འགྲོ། ཕར་ཕྱིན་གཞན་རྣམས་ཤེས་རབ་ལ་བརྟེན་དགོས། སྤྱན་འདྲེན་སྐབས་རང་བཞིན་གནས་ཞེས་བ་ཞིང་ཁམས་བྱེ་བྲག་པ་དང། གནས་བྱེ་བྲ་དཔལ་ཟེར་པ་ཡིན། དག་མ་དག་གི་ཞིང་ཁམས་ཐམས་ཅད་ལ་རྗེ་བཙུན་
གྱི་མཁྱེན་རབ་ཀྱིས་མ་ཁྱབ་བ་མེད་པས། ཡེ་ཤེས་དེ་ཉིད་གཟུགས་སུ་འཕོས་ནས་སྤྱན་འདྲེན། རྡོ་རྗེ་བསྡུ་བ་པད་ཀོར་བྱས་ནས་འཁྱུད་རྒྱ་ལན་གསུམ་བརྡབ་ན་སངས་རྒྱས་ཐམས་ཅད་ཀྱི་བཞུགས་ཁྲི་གཡོ་བས་མི་འབྱོན་པ་མི་སྲིད་གསུངས། བདུན་རྣམ་དག་ཞིབ་པར་
གསུངས། ཡི་རང་སྐབས་ཞང་རིན་པོ་ཆེས་ཡི་རང་དགོས་ཚུལ་གསུངས་ཚུལ། དཀོན་མཆོག་གསུམ་ལ་བདག་  ྾  ཐུན་མོང་བའི་སྐྱབས་འགྲོ། སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་  ྾  ཐེག་ཆེན་ཐུན་མོང་མ་ཡིན་པའི་སྐྱབས་འགྲོ། མགྲོན་དུ་
བོས་ཞེས་སངས་རྒྱས་ཀྱི་སར་བོས་པ་སྤྱོད་འཇུག་གི་ལུང་བཅས་གསུངས། སྤྱོད་མཆོག་སྐབས། མགྲོན་དུ་བོས་ན་རང་ག་ལེར་འདུག་ཐབས་མེད། ཡང་དང་ཡང་དུ་སེམས་པ་སྒོམ་པ་ཡིན། སྒོམ་བྱུང་ད་དུང་ཐག་རིང། དགེ་བ་ཐམས་ཅད་བསྔོས་སེམས་ཅན་
ཡིན། སེམས་ཅན་གྱི་རྐང་པ་གཉིས་གཅིག་གཤམ་དུ་བཙུགས་གཅིག་གོང་དུ་བཙུག་འོག་མ་དེ་བརྟན་ན་གོང་མ་དེ་བརྟན། དེ་མི་བརྟན་ན་གོང་མ་མི་སྡོད། དེ་བཞིན་གཅིག་སེམས་ཅན་ལ་དམིགས། གཅིག་སངས་རྒྱས་ལ་དམིགས་པ་སེམས་བསྐྱེད་པ་ནི་སོགས་གསུངས། རང་བཞིན་དག་

[007B] གཟུང་འཛིན་གཉིས་དང་ང་དང་ང་ཡིར་འཛིན་པ་གཉིས་དག་པ། ང་ཡིར་ཞེས་པའི་ནང་ཆོས་ཐམས་ཅད་འདུས། ཡང་ན་འཁོར་འདས་གཉིས། མ་རིག་པས་མ་དག་པའི་སྣོད་བཅུད་འགོད། བདག་མེད་རྟོགས་པའི་ཤེས་རབ་ཀྱིས་དག་པའི་བརྟན་གཡོ་ཐམས་
ཅད་འགོད་ཚུལ་འཇུག་པའི་ལུང་བཅས། སྟོང་ཉིད་རྟོགས་སྐབས་ཀུན་རྫོབ་མི་འཆར་ཡང་དེ་བཀག་པ་མིན་པ། སྟོང་ཉིད་དང་ཀུན་རྫོབ་འཆར་བྱེད་ཀྱི་བློ་གཉིས་མི་འདྲ་བས་སྟོང་ཉིད་འཆར་བྱེད་ཀྱི་བློ་སྐྱེ་སྐབས་བློ་ཅིག་ཤོས་འགག་རྣམ་འགྲེལ་གྱི་ལུང་བཅས་གསུངས་
འོ་མའི་མཚོ་སོགས་ཡེ་ཤེས་ཀྱི་རང་བཞིན་སོགས་རྒྱུ་ལ་བསམ་དགོས། རང་རེ་སྤྲོ་སང་ལ་མཚོ་ཁར་འདུག་པ་ལྟ་བུ་མིན། ཆུ་བྱའི་སྐད་ཐོས་པ་ཙམ་གྱིས་སྒྲིབ་པ་དག་པ། གླང་པོའི་ཟིས་པདྨའི་རྩའ་ཡིན། དོན་གཉིས་སྐབས་འདི་ལ་མཆོད་དང་འདི་ལ་མི་མཆོད་མེད་
པར་ཚང་མར་མཆོད་པ། འདི་ལ་ཁྱབ་དང་མ་ཁྱབ་མེད་པར་སེམས་ཅན་ཐམས་ཅད་ལ་ཁྱབ་པ། ཤེས་རབ་ཀྱི་སྣང་བ་ཞེས་པའི་སྐབས། སྙིང་རྗེ། བྱང་སེམས། སྐྱབས་འགྲོ་སོགས་གང་ལ་ཡང་འདི་དགོས། རྣམ་མཁྱེན་དོན་གཉེར་ཟེར་ཡང་སྔོན་ལ་ཤེས་རབ་དོན་
གཉེར་དགོས། བྱང་ཆུབ་ལམ་རིམ་ཆུའི་ཀ། འདྲེན་པ་དང་འདྲ། གང་ན་ཐོགས་པ་དེར་བརྐོ་དགོས། མཚན་དཔེའི་སྐབས་རྒྱན་ལས་གསུངས་པ་ལྟར་བསམ་དགོས། གྲངས་འདྲེན་ཙམ་ལ་བསམ་ན་མི་རུང། ཐོས་བསམ་ཡམ་བྲལ་བ་དགོས་ལུགས། ཕྱག་མཚན་
གླེགས་བམ་རང་ཉིད་གང་ལ་ཐོས་བསམ་བྱེད་པའི་གཞུང་དཔེར་ན་འདུལ་བ་ལ་ཐོས་བསམ་བྱེད་སྐབས་ལྟ་བུར་ལུང་སྡེ་བཞི་གླེགས་བམ་གཅིག་ཏུ་དྲིལ་བ་ཞིག་བསམ་དགོས། དེ་ཡང་རང་སྒྲ་སྒྲོག་པ་འོད་ཟེར་འཕྲོ་བ། ཟུར་ཕུད་བཅིངས་བ་དང་མ་བཅིངས་པ་གཉིས་ཀ་

[008A]༄༅། །ཡོད། བཅིངས་པ་ནི་ཕྱག་སྟབས་ཀྱིས་འདི་འདྲ་ པ་ཡིན།  སྙན་གོང་ཨུཏྤལ་ལའི་གདེངས་ཀ་རྒྱ་གར་ཡུལ་ཆོས་ཀྱིས་ལྷའི་སྙན་དུ་མེ་ཏོག་འབུལ་བ་དེ་ཡིན། དོ་ཤལ་བསྐྱེད་ཁྲིད་ལྟར་གསུངས། བློ་ངོར་འཇམ་
དབྱངས་སུ་མོས་པ་ཙམ་ལས་ངོ་མ་མིན་བསམ་པའི་རྣམ་རྟོག་ཡོད་པ་དེ་འགོག་ཕྱིར་ཡེ་ཤེས་པ་བསྟིམ་པ་ཡིན། དེ་ལ་ཐ་མལ་པའི་སྣང་བ་ཟེར་བ་ཡིན།    ༈    རྡོ་རྗེ་གཅོད་པའི་ལུང། སངས་རྒྱས་རྣམས་ནི་ཆོས་
ཀྱི་སྐུ། །ཞེས་སོགས་གསུངས། དེས་ན་རང་རེའི་ལུས་སེམས་ལ་ཡང་ཁྱབ་ནས་ཡོད། འོན་ཀྱང་ཧ་ཅང་བཤད་དྲགས་ན་གྲངས་ཅན་པའི་རྩ་བའི་རང་བཞིན་དང་འདྲ་བར་འགྱུར། གྲངས་ཅན་པ་ངན་ནེ་རེད། རྣམ་འགྱུར་རྣམས་གསོབ་ལྟར་མི་བདེན་ཟེར། རང་བཞིན་དང་
བདག་ཤེས་རིག་གི་སྐྱེས་བུ་བདེན་གྲུབ་ཏུ་བཟུངས་པས་མ་འགྲིགས་པ་རེད། རིགས་ལྔ་དགོས་ཚུལ་བསྐྱེད་ཁྲིད་ལྟར་གསུངས། འཕྲིན་ལས་ལ་བྱེད་པ་པོ་ལ་ཡོད་པའི་འཕྲིན་ལས་ལ་ཡོན་ཏན། བྱ་བ་ཡུལ་ལ་ཡོད་པའི་འཕྲིན་ལས་ལ་འཕྲིན་ལས་ཞེས་ཟེར། བདུད་
རྩེའི་རྡུལ་ཕྲ་རབ་རེ་ལ་ཡང་ཐོག་མེད་ནས་ཀྱི་སྡིག་སྒྲིབ་སྦྱོང་བའི་ནུས་པ་རླབས་ཆེ་བ་བསམ་དགོས། འོ་ན་ད་དུང་སྡིག་སྒྲིབ་མི་འདག་པ་ཅི་ཡིན་ཟེར་ན། སེམས་ཀྱི་ཤིང་ནི་ཐོག་མ་མེད་དུས་ནས། །ཉོན་མོངས་ཁ་བའི་ཁུ་བས་རྟག་བསྒོས་པ། །སོགས་ལུང་བཅས་
གསུངས། མཁན་ཆེན་ངག་གི་དབང་པོས་མདུན་རི་ལས་ས་ཁྱིམ་ར་བླངས་པས་ཟད་མི་ནུས་པའི་དཔེ་གསུངས་གསུངས། གསལ་སྣང་འདོན་ལུགས་སྤྱི་ལྟར་གསུངས། མཚན་དཔེ་སོགས་གཞུང་ཆེན་མོ་ལྟར་གསལ་སྣང་འདོན། ཞང་རིན་པོ་ཆེས། སྡིག་

[008B] །དེ་ལྟའི་་སྤོང་བ་བསམ་གཏན་པ། །ཞེས་གསུངས། སྙིང་གར་འཁོར་ལོ་མུ་ཁྱུད་ཅན་བསྒོམ་པ་ཡང་ཡོད། མེད་པ་བསྒོམ་པ་ཡང་ཡོད། མེད་པ་བསྒོམ་པ་ཡང་ཡོད། ཅུང་ཟད་ཉེན་ཆུང་བ་བྱེད་ན་མུ་ཁྱུད་ཡོད་པ། རྣོ་བར་བྱེད་ན་མུ་ཁྱུད་མེད་པ་རྩིབས་རྣོ་བར་
བསམ། འཁོར་ལོ་བསྐོར་ན་སྔགས་མ་རིག་པ། དགེ་སྦྱོར་ཚང་མ་སྒྲིབ་སྦྱོང་མིན་པ་མེད། ཚོགས་གསོག་མིན་པ་མེད། ཝཱ་ཀྱཻ་དཾ་ན་མཞེས་པ། དན་དང་དམ་གཉིས་ཡོད། ང་ཚོ་དན་ཞེས་ནར་འབོད། འདི་ཝ་ཀ་ངག། ཀྱེ་འབོད་པ། ད་ན་སྦྱིན་པ་ཡིན་
ངག་གི་དཔལ་ཕུན་སུམ་ཚོགས་པ་སྦྱིན་པར་བྱེད་པ་ཞེས་པ་ཡིན། ངག་སྦྱིན་པ་ཞེས་ཟེར། ངག་སྦྱིན་པ་ལ་ཤེས་རབ་རྒྱས་དགོས་པ་རེད། ཡིག་བརྒྱས་ལྷ་བསྒོམ་མ་ཤེས་པའི་ཉེས་པ། སྔགས་བཟླ་མ་ཤེས་པའི་ཉེས་པ་སྦྱོང། སྔགས་གྲངས་འབུམ་དྲུག་འདུན་
བརྒྱད་སོགས། ཡི་གེ་དྲུག། ད་ན་ཕྲལ་ན་ཡི་གེ་བདུན། ཝ་ཀྲ་ལ་རྣམ་དབྱེ་སྦྱིན་ན་ན་ཡི་གེ་བརྒྱད་དུ་འགྱུར། ཀུན་བཟང་འཁོར་ལོ་ལྗགས་རྩོམ་མཛད་པ་ཞིག་ཡོད་ཀྱང་གསུངས། འཇིགས་བྱེད་ཧྲཱིཥྚཱའིདུང་ཕྱུར་འདོན་མཁན་ཞིག་ལ་འཕུར་བའི་རྨི་ལམ་ཡང་ཡང་བྱུང་
བ་བཀྲ་ཤིས་འཁྱིལ་དུ་སླེབས་སྐབས་མེད་སོང་བ་རྗེ་འཇིགས་མེད་དབང་པོར་ཡང་ཡང་ཞུས་པས། བྱ་ལ་སྐྱེ་ན་ཡང་དེ་འདྲ་རྨི་གསུངས། དཔལ་མང་གིས་གྲྭ་སར་ཞུགས་པས་བྱར་སྐྱེ་འགྱུར་གྱི་ལས་དག་པ་འདྲ་གསུངས། མཆོད་ཡོན་བླ་བྲེ་འཆར་དཀའ། འོན་
ཀྱང་སེམས་ཀྱི་རང་བཞིན་ཡིན་པས་རིན་པོ་ཆེའི་སྣོད་དུ་མཆོད་ཡོན་ཕྲེང་བསྒྲིགས་པར་འོད་ཟེར་གྱིས་ལྷས་མ་ལྟ་བུས་མར་མི་ལྟུང་བར་བཟུང་བའི་བླ་བྲེ་བསམ་དགོས། འཇིགས་བྱེད་འདོན་མཁན་ཞིག་གིས་ལག་བདེར་འགྲོ་སྐབས་ཇ་ཁྲ་གང་གིས་བཟུང་དགོས་

[009A]༄༅། །ཞེས་བླ་མ་ལ་ཞུས་པས། དེ་ཁྱོད་རང་གི་སྡུག་ལག་གིས་ཟུངས་ཞེས་གསུངས་པའི་ཉམས་མཚར་གསུངས། གུང་ཐང་བསྟོད་སྤྲིན་རྗེའི་བསྟོད་སྤྲིན་གྱི་དོན་འགྲེལ་ལྟ་བུ་ཡིན།    ༈    འཁོར་ལོ་
འཁོར་ལུགས་དོང་ཙེ་བསྐོར་བ་ཤིན་ཏུ་འཁོར་ན་མི་གཡོ་བ་ལྟ་བུ། དེ་ཡང་ཡེ་ཤེས་ཀྱི་རང་བཞིན་ཅན། བདུད་རྩི་ཚ་གྲང་རླུང་ནད་བཅས་ལ་ཁ་བསྒྱུར་ལུགས་དམིགས་བརྩེའི་སྐབས་ལྟར། གཞལ་ཡས་ཁང་དང་བདུད་རྩི་སོགས་ཉོན་མོངས་པའི་གཉེན་
པོར་འགྲོ་བ་དགོས་པས་དེ་རྣམས་ཡེ་ཤེས་ཀྱི་རང་བཞིན་ཅན་བསྒོམས་པ་དེ་ཡིན།    ༈    ཨ་བཟླ་སྐབས་དབུགས་ལེན་དགོས་ན་རང་འདྲ་མཆིལ་མ་སྒྲ་མེད་དང་མཉམ་དུ་སྙིང་གར་བསྟི་མ། ལུས་ཀྱི་ནང་བ་སྤུའི་བུག་ཐམས་ཅད་
ཨ་ཡིག་འོད་འཚོར་བས་གང། སངས་རྒྱས་ཀུན་གྱི་མི་བརྗེད་པའི་གཟུངས་ཀྱང་སྤྱན་དྲངས། ལུས་ལ་བསྟིམ་དགོས། དམ་པའི་ཆོས་ཀྱི་ཚིག་དོན་བསྐལ་པའི་བར་འཛིན་ནུས་པའི་གཟུངས་་ཡང་ཨ་ཨ་ཞེས་འདྲེན།    ༈    སྙན་གྲགས་ཚང་
གི་ལོ་རྒྱུས་དང། དཔལ་མང་གུང་ཐང་པའི་སྐུ་མདུན་ཕེབས་སྐབས་གསུང་བགྲོས་གནང་གིན་ཕྲེང་བ་གྲངས་བརྒྱ་འཁོར་མཚམས་རྡེའུ་རེ། དེ་ལོངས་མཚམས་བཅུ་ཤད་རེ་གནང་བ། དེ་འདྲ་གང་ཡིན་ཞུས་པར་ང་ཚོའི་བཟླས་པ་བཤགས་སྦྱང་བྱེད་པ་ཐམས་ཅད་རྣམ་
གཡེང་རེད། དེས་ཆོག་གི་ཡིན་པ་ འདི་རྣམ་གཡེང་དང་བཅས་པས་བཟླས་པ་བྱེད་པ་རྣམས་ལམ་མཉེས་པའི་གསུང་ངོ།  གསུངས་གསུངས། ་ཨ་ནི་ཡིག་འབྲུ་སོགས་ལས་འཕྲོས། མཚན་བརྗོད་ལུགས་དྲུག་ཅེས་བྱ་རྒྱུད་དུ་བཀྲལ་བ་རྣལ་འབྱོར་དུ་དང། བླ་མེད་དུ་དང་

[009B] བྲ་སྟི་དགེ་བཤེས་ཀྱིས་ཀྱང་འདི་ལ་བརྟེན་པ་འདྲ་སྟེ་ཨ་དཀར་པོ་ཐིམ་པའི་སྣང་བ་ཤར་འདུག། ཐོས་པ་འཛིན་པའི་སྐབས། ཐོས་པ་འཛིན་པ། གསུང་ཆོས། ཀློག་པ་སོགས་ཚང་མ་དེ་ལྟར་བསྒོམ། ཆོས་གྲལ་དུ་བསྡད་པ་ཙམ་
གྱིས་སློབ་མར་མི་འགྲོ་བ། ཇོ་བོའི་སྐབས་ལྷ་བཙུན་བོདྷི་རཱཛཱའི་ལོ་རྒྱུས། དད་པས་མ་ཞུས་ན་དེ་ལ་ཞུགས་པ་མིན་པ་ཕྱི་རོལ་པའི་རྒྱུད་ཀྱི་བརྒྱད་སྟོང་པའི་དཔེ་བཅས་གསུངས། ཤེས་རབ་འཆལ་བ་སུ་ལ་ཡང་མི་བརྩི་བ་དེ་དང་གྲོགས་འདྲིས་མི་ཉན། ཁ་ཀྱཱའི་དར་རྒྱས་དགེ་
བཤེས་གཏིང་ཟབ་པ་ཡིན་ཡང་འཛིན་མི་བཟང་བ་ཞིག་ཡིན། ཁོང་ལས་སིན་དུ་རྡོར་མ་པ་ཤིན་ཏུ་འཛིན་བཟང་བས་ཤོག་ལྔ་དྲུག་རེ་རིབ་ཙམ་ལ་ཟིན་ནས་ཉིན་གང་འཁྱམས་འཁྱམས་ནས་ཡར་ཡོང་སྐབས། དར་རྒྱས་ཐིག་ཕྲེང་ཁ་ཤས་ལས་མ་བཟུང་བས་ཁྱོད་སྙིང་རྗེ་ཟེར་བར་
སྙིང་རྗེ་ན་ཁྱོད་སྙིང་རྗེ། ཉིན་གང་ཁྱོད་ཁྱི་བཞིན་འཁྱམས་འཁྱམས་པས་ཁྱོད་རང་སྙིང་རྗེ་གསུངས། རྗེས་སུ་ཀུན་མཁྱེན་བར་པས་འཇམ་དཀར་འདི་གནང་པས་མཁྱེན་རབ་འཕེལ་ཏེ་ཉིན་རེར་མདོ་རྩ་བ་ཤོག་རེ་བཟུང་ཐུབ་པ་བྱུང། ཀློང་རྡོལ་བླ་མས་བྱམས་ཆེན་ལས་དགེ་བཤེས་
རེ་གཉིས་དགའ་གསུངས་ཚུལ། ར་སྟོད་བླ་མས་དཀོན་མཆོག་དར་རྒྱས་འདི་སྙན་གཡས་སུ་ཕུལ། འདི་གཡོན་དུ་ཕུལ་ཞེས་བསྐུར་ཚུལ་ཀུན་མཁྱེན་བར་པའི་རྣམ་ཐར་མང་དུ་གསུངས། ་རྗེ་སྟག་ཕུ་གར་དབང་མར་ཕེབས་སྐབས་ནག་ཆུ་བར་ཀུན་མཁྱེན་བར་པས་ཕེབས་
སྐྱེལ་དུ་ཕེབས། གསེར་ཆོས་སོགས་གསན། ཤེལ་གྱི་འཁར་བའི་ལོ་རྒྱུས་གསུངས། ཛེ་ཏཱ་རི་དང་མཇལ། རལ་གྲིས་ཐུགས་ཀ་གཤགས་པའི་ནང་འཇམ་དཀར་གྱི་སྐུ་བསྟན་ཚུལ། ངའི་སྤྲུལ་པ་ཨ་བྷྱཱ་ལས་དབང་ཞུས་གསུངས་པ་ཀུན་མཁྱེན་བར་པ་ཡིན། དེ་

[010A]༄༅། །སྐབས་འཇམ་དཀར་དར་སོ་ཆེ། ཤེལ་འཁར་མའི་ཕག་སྡེ་ཁྲི་དང། སྤྲེའུ་གུང་ཐང་པ་ཞང་རིན་པོ་ཆེས་གསུངས། དཔལ་མང་ཁོང་གིས་ཚོགས་གཏམ་མཛད་ཚུལ་སོགས་གསུངས། ལྕེའི་དབང་རྟེན་ཁོག་པ་པདྨ་འདབ་དྲུག་ཏུ་
བསྒོམ། ལྕེའི་རྣམ་ཤེས་ཨ་དཀར་པོར་བསྒོམ།    ༈    དེ་རྣམས་ངོ་བོ་གཅིག། ལྡོག་པ་ཐ་དད་ཡིན། བྱེད་ལས་ཀྱི་སྒོ་ནས་འབྱེད་པ་ཡིན། ཆེ་བ་གཞན་གྱི་དྲིང་ལ་མི་འཇོག་པར་རང་སྟོབས་ཀྱིས་
འབྱེད་ནུས་པ། གསལ་བ་ཕྲ་བ་མ་འདྲེས་པར་འབྱེད་པ། མྱུར་བ་མྱུར་དུ་དྲན་པ། ཟབ་པ་ཚིག་བཞི་པ་གཅིག་ལ་ཡང་བསྐལ་པའི་བར་འཆད་ནུས་པ་གསུང་རབ་གདམས་པར་ཤར་བ་ཡིན། གཏུགས་པ་མེད་པ་ཡིན།    ༈   
གསུམ་ལས། སླ་བ་རྩོམ་པ། དེ་ལས་རྩོད་པ། དེ་ལས་འཆད་པ་དཀའ་བར་གསུངས། རྩོམ་པ་གཞན་ལ་བཅོལ། དཔེ་ཀློག་ནས་བྲིས་ཆོག་དེ་ལས་རྩོད་པ་ཅུང་དཀའ། དེ་ཡང་ཁས་ལེན་ལ་འཁྲིལ་ཆོག། འཆད་པ་ནི་འཆད་རྒྱུའི་ངོ་བོ་ངེས་པ། ལུང་
དང་རིགས་པ། གདུལ་བྱའི་ཁམས་དང་བསམ་པ་དང་མཐུན་པ་དགོས་པས་དཀའ་བ་ཡིན་གསུངས། ཡང་གསུང་བཤད་གཅིག་ལ་ཙནྡྲ་གཽ་མིའི་གསུང་དྲངས་ནས་འཆད་རྩོད་ངེས་མེད། རྩོམ་པ་ཇི་སྲིད་བར་འཇོག་དགོས་པས་ངེས་གཏན་དགོས། འཆད་
པའི་སྐབས་རྒྱལ་བའི་མཁྱེན་རབ་རྣམས་གང་འཆད་རྒྱུའི་གླེགས་བམ། རྩོད་པའི་སྐབས་རལ་གྲི། རྩོམ་པའི་སྐབས་གཉིས་ཀའི་རྣམ་པར་བྱེད།    ༈       ༈    ཤུ་དག་དཀར་པོ་ལས་ནག་

[010B] དེ་མཎྜལ་གྱི་སྟེང་དུ་སྤངས་ནས་རྗེ་བཙུན་དུ་བསྐྱེད་སྒྲུབ་བྱས། འོད་དུ་ཞུས་ནས་རིམ་བཞིན་ཟ། འོ་མ་ཞེས་པའི་སྐབས་འོ་མའམ་མར་གྱིས་རུང།    ༈       ༈   
པཎྜི་ཏ་ནག་མོ་ཁོལ་གྱིས་ལྷ་མོ་ནག་མོའི་རྡོ་སྐུ་ལ་ཕུད་ཕུལ་བས། ཉིན་གཅིག་མི་གཅིག་གིས་ཕག་ནས་ཡོང་ཡོང་ཞེས་བརྗོད་པས་ཡིད་ཆེས་པས་དེ་མ་ཐག་ཤེས་རབ་མེ་ལྟར་འབར་ནས་ཕྱིར་ལམ་པདྨ་དང་ཨུཏྤལ་རེ་ལག་ཏུ་བཟུངས་ནས་རྩོམ་པ་བྱས་ཚུལ་གསུངས།    ༈   
འདི་རང་རེས་ཤིན་ཏུ་བསྒྲུབ་དཀའ། ཁྲུས་སོགས་ཕྱིའི་བྱ་སྤྱོད་ཤིན་ཏུ་གཟབ་དགོས་པས་སོ། །   ༈    ཚོགས་ལངས་ལྟ་བུ་གང་བྱུང་ལ་མི་རུང།    ༈   
རལ་གྲི། རྣ་གོང་དུ་འཕྱར་སྐབས་ཆོས་འཆད་ཀྱི་ཕྱག་རྒྱ། གཡོན་མཛུབ་མོ་བསྐུམས་པ་ཨུཏྤལ་མཚོན་པ། ཐལ་མོ་སྙིང་ཁར་བརྡབས་པ་ཐབས་ཤེས་ཟུང་འབྲེལ་གྱིས་མ་རིག་སྒོ་ངའི་སྦུབས་འབྱེད་པ་མཚོན། དེ་ནས་གཡོན་ཁ་མར་སྦུབ་པ་ངན་སོང་དང་འཁོར་བའི་ས་
མནན་པ། གཡས་གྱེན་དུ་བསླངས་པ་ཐར་པའི་སར་འགོད་པ། རྐང་པ་བརྡབ་པ་་སྐོར་བ་བྱེད་པ་སོགས་མཁམས་གསུམ་དབང་དུ་བསྡུ་བ་སོགས། ་སྲན་མའི་ལས་སྦྱོར་སྐབས། ཆུས་མ་རེག་པ་ནི་གང་བུའི་ནང་ཡོད་པ། དེ་ཡང་སྲན་ཆུང་དཀར་པོ་དེ་
ཡིན༑ བུད་མེད་ཀྱིས་མ་རེག་པ་སོགས་དགོས་པས་དབེན་པར་སྲན་མ་དེ་ཆེད་གཉེར་འདེབས་དགོས། ཁ་ཤར་དུ་ཕྱོགས། གདོང་དང་ལུགས་ལ་ཟླ་བའི་འོད་མ་ཕོག་པ་དགོས། ཁར་བཅུག་ཅེས་པ་ལྕེ་འོག་ཏུ་འཇུག། གྲོགས་ཀྱིས་གཟས་བཟུང་བ་དང་གྲོལ་བ་བརྗོད་མཁན་

[011A]༄༅། །དགོས།    ༈    པཎྜི་ཏ་ཞེས་པའི་ལྕགས་ཁབ་ལེན་ལྟ་བུ་བཟང་པོ། ཨ་རོ་སུའི་ལྕགས་བཟང་པོ་འདིས་ཀྱང་གོ་ཆོད་གསུངས། ཐེག་པ་དམན་པ་ཞེས་པ་ལས་འཕྲོས། ལམ་རིམ་གལ་
ཆེ་ཚུལ། ཆོས་ཟབ་མི་ཟབ་གང་ཟག་ཟབ་མི་ཟབ་ལ་རག་ལས་གསུངས། ལམ་སྔ་མ་སྔ་མ་སྐྱེས་ན་ཕྱི་མ་ཕྱི་མ་དྲངས་ཡོང། དེ་ལྟར་བྱས་ཀྱང་མ་སྐྱེས་ན་ཡང་ན་འསགས་སྦྱངས། ཡང་ན་བྱིན་རླབས་མ་ཞུགས་པའི་སྐྱོན་ཡིན། བྱིན་རླབས་མི་འཇུག་པ་བཤེས་གཉེན་
བསྟེན་ཚུལ་ཚུལ་བཞིན་མ་བྱས་པའི་སྐྱོན་ཡིན། རྒྱལ་བ་ཐམས་ཅད་ཀྱི་བྱིན་རླབས་འཇུག་པའི་སྒོ་བླ་མ་ཡིན། དོན་ཆེན། རྙེད་དཀའ། མི་རྟག། ལས་འབྲས་འདི་བཞི་གང་རུང་སྐྱེས་ཞལ་མ་གཞན་རྣམས་དྲངས། ལམ་ངན་བཟློག་པ་རྗེའི་གསུང། དོན་ཆེན་བསམས་ན་
སོགས་འདྲེན་པར་མཛད།    ༈    རང་གར་འདྲེན་པ་ཙམ་མིན། བྱང་ཆུབ་ཀྱི་སེམས་དང་ལྟ་བ་སོགས་ཀྱི་རྩིས་ཟིན་པ་ལ་ཟེར། དེ་འདྲ་མེད་པར་འདྲེན་དུས་ལམ་སླེབས་པར་དྲངས་
པ་ཡིན། མཛོ་དགེ་དགེ་བཤེས་ཀྱི་ལོ་རྒྱུས། གཟི་བརྗིད་རྒྱས་བ་སོགས་གསུངས། ཉི་ཟླ་གཟའ་འཛིན་སྐབས་འགྱུར་ཆེ་བ་དབུ་མའི་ནང་རླུང་གིས་ཟིན་པའི་གནད་ཡིན།    ༈    ཚིག་འགྲེལ་
བྱིངས་འདིར་མི་གསལ་བ་རྣམས་དཀྱུས་ལྟར་གསུངས། སྐལ་ལྡན་རྒྱ་མཚོ་དགའ་ལྡན་དུ་ལོ་དྲུག་བཞུགས། གདུལ་བྱ་རྒྱས་སྐབས་སྨྱོན་པའི་ཚུལ་མཛད། ལྟ་བ་ལོག་པ་དག་གི་ཡུལ་དུ་བཞུགས་པས་དེ་ཚོ་ཡང་དད་ནས་སྡེ་ཚོལ་ཆོས་ལ་བཅུག་ཚུལ་གསུང། སྒྲུབ་

[011B]།    ༈    །།    ༈    །   ༈   
སོ་མོ་ཞེས་སོགས་དང། ཟླ་རྒྱས་ཞེས་སོགས་སྡེབ་སྦྱོར་བསྒྲིགས་པ་ཡིན། འདི་ཕྱི་ནང་གཉིས་ཀས་ཐུན་མོང་དུ་ལྷར་བསྟེན་པས་འཕྲིན་ལས་ཤིན་ཏུ་རྒྱ་ཆེ། འདྲིར་བམ་ཟེར་ཕུར་བུའི་བསྟོད་བ་དང་མཐུན་པར་པིཝཾ་ལྷ་མོ་ཞེས་པ་ཡིན། དེ་མིན་ནང་པའི་རྒྱུད་སྡེར་ཞལ་
ཕྱག་རྣམ་འགྱུར་མི་འདྲ་བ་ཤིན་ཏུ་མང། ངེད་ཚོ་བཀྲ་ཤིས་འཁྱིལ་དུ་འདི་འདོན་པ་ལ་སྐྱོན་དུ་བརྩི་མཁན་མང། ་གིས་བརྩི་བཞག་ཤིན་ཏུ་མང་པོ་གནང། སྐྱོར་དཔོན་མང་པོར་སྤོས་འགྲོ། དེ་ལ་ཁོང་ཚོས་ཁོང་དབྱངས་ཅན་མ་བསྒྲུབས་པ་རེད་ཅེས་མི་འདོད་པ་བྱེད་མོད་
ངེད་དང་ཁོང་བཟང་ས་ཡིན་པས་བཀའ་འདྲི་ཞུས་པར། དབྱངས་ཅན་མ་འདོན་པ་མིན། རི་བོ་རྩེ་ལྔར་མཚན་བརྗོད་མང་དུ་བཏོན་པས་འདི་ལྟར་གྱུར་པ་ཡིན་གསུངས་གསུངས།    ༈    འདི་ལ་དེ་འདྲ་ཟེར་མཁན་ཡོད་དེ། འཁོར་བ་
ཐོག་མེད་ནས་ཉེས་པ་ཤིན་ཏུ་མང། དབྱངས་ཅན་མས་ཉེས་པ་རེ་གཉིས་ཡིན། ལོངས་སྤྱོད་དབུལ་ན་ཡང་གོ་ཆོད་གསུངས། ང་ཆུང་དུས་དད་པ་ཡོད། ཆུང་ཆུང་ནས་བཀའ་འགྱུར་ཞུས་སྐབས་གྲོལ་དུས་སང་ཉིན་ནས་ཡོངས་མེད་ཅེས་དུས་ཚུལ་གསུངས་
ངས་མཁན་ཆེན་རིན་པོ་ཆེས་དེ་ལྟར་གསུངས་པར་ཡིད་ཆེས་པས་འདི་བསྒྲུབས་ཀྱང་བར་ཆད་མ་བྱུང། ལོངས་སྤྱོད་ཅུང་དབུལ་ཙམ་བྱུང།    ༈       ༈   

[012A]༄༅། །མནན་པ་གལ་ཆེ།    ༈    བདག་གི་ལོངས་སྤྱོད་དང་བཅས་པ་སྟོང་པར་སྦྱངས། དེ་མེད་པར་བསྒྲུབ་པ་མིན། བདེན་མེད་དུ་ངེས་པ་ཡིན། སྐད་ཅིག་གཉིས་པ་ནས་མ་ཡིན་དགག་ཏུ་འགྱུར། གདན་སོགས་སྔར་
ལྟར་གསུངས། དོན་གཉིས་བྱས་ཞེས་པས་བསྐལ་ཆེན་གྲངས་མེད་གསུམ་གྱི་ཚོགས་ཀྱི་དོད་ཐུབ།    ༈    ལྷའི་ས་བོན་ལ་འདི་ཙམ་མི་རུང། སོ་སོའི་གསུང་རྒྱུན་ལ་ལྟོས་དགོས། ངར་འདོན་པ་ཡ་སོགས་བརྒྱད་
ལ་ང་རུ་བཀླག། ཅེས་པའི་དོན་འདྲ།    ༈    མཆོད་བསྟོད་བྱས། སྙིང་གར་
བསྟིམ་པ་འདི་ཕྱི་ནང་ཐུན་མོང་བའི་སྒྲུབ་ལུགས་བྲམ་ཟེ་ཕུར་བུའི་བསྟོད་པའི་དོན་ལྟར་ཡིན། གདོང་བཞི་གདོང་གི་སོགས་ཀྱང་འདིའི་མན་ངག་ཡིན།    ༈    ཧ་ཅང་མགྱོགས་མི་ཉན།    ༈   
བས་ཐུན་གྱི་སྐབས་མ་ཟད། ཐུན་མཚམས་སུ་ཡང་ངག་བཅད་པ་གལ་ཆེ། དེར་མ་ཟད་མཚམས་གཡོག་གིས་ཀྱང་མང་པོ་མི་སྨྲ་བ་གལ་ཆེ།    ༈    སྲུང་འཁོར་རྡོ་རྗེ་གཅིག་ལེན་ན་ཡང་སྲུང་
འཁོར་ཡོངས་རྫོགས་མ་བླངས་ན་ལེན་མི་ཐུབ་པ་ལྟ་བུ་དགོས་ཞེས་ཞང་རིན་པོ་ཆེས་གསུངས།    ༈    སྟན་གཅིག། གསོ་སྦྱོང་བླང་ན་བཟང།    ༈   

[012B] རང་ལ་བསྟིམ་པ་དང། རང་གི་སྒྲུབ་ཁང་ནང་ལྷ་མོས་ཁེངས་པ། སྐུ་དང་གསུང་ལྷང་ལྷང་བ་བསྒོམ་པ་ཡིན། ཡང་སྤོགས་ཆོག་སྒྲ་ཚད་པ་དང། བོ་དོང་པའི་གསུང་ནའང་ཡོད་པར་གཟིགས་དགོས་གསུངས།    ༈   
སྤོག་ཆོག་ཡི་གེར་བྲིས་པ་ཞིག་ཀྱང་ཡོད་གསུངས།    ༈    བསྐོར་ན་འཁོར་ལོ་ཡང་ཧྲ་མ་མེར་བསྡད་པ་ལྟ་བུ། ཡི་གེ་ཡང་དཀར་པོ་རེ་ཁཱ་བྲིས་པ་ལྟ་བུ་བསམ། ཧྲབ་ཧྲབ་འཁོར་ན་རྩུབ་ཆ་ཆེ། དྭངས་
གསལ་མི་ཤེས་ནམ་བསྐོར་བ་བཟང། སྤོགས་ཆོག་རྣམས་བསྙེན་པ་སོང་ནས། སྒྲུབ་པའི་སྐབས་བྱེད་རྒྱུ་ཡིན། དང་པོ་ནས་མི་བྱེད། སྤོགས་ཆོག་རྗེས་མ་འདི་དྲག་པོ་ཡིན། སྔ་མ་འཇམ་པ་ཡིན།    ༈    ཆུ་འཛིན་དཀར་པོ་གློག་ཕྲེང་དྲ་བ་
ཅན༑ ༑སོགས་དང། རྗེའི་གསུང་བསྟོད་པ་རྒྱས་པ་སོགས་འདོན། རྗེས་སྐུ་ཚེའི་སྟོད་ལ་དབྱངས་ཅན་མ་གཙོ་བོར་མཛད། འགྲུབ་པའི་གྲགས་པ་ཆེ་བས་དབུ་མ་པས་ཀྱང་དབྱངས་ཅན་མའི་རྗེས་གནང་ཞུ་བར་མཛད། རྗེས་འཇམ་དབྱངས་ཀྱི་སྒྲུབ་སྐོར་དབུ་མ་པར་ཞུ་
བར་མཛད། ཁོང་རྣམ་གཉིས་དང་པོར་ཐུགས་འདྲིས་པ་ཡང་འདི་ཡིན། སྔགས་བཟླས་པ་ཡང་མང་པོ་ཞིག་སྐུ་ཚེའི་ཚོད་ལ་མཛད་པའི་ལོ་རྒྱུས་ཡོད།    ༈    ་
བཀྲ་ཤིས་འཁྱིལ་འདི་དང་པོར་སོག་སྒར་ཡིན་པས་ད་ལྟ་ཡང་སོག་པོའི་ལུགས་མང་པོ་ཡོད་པ་དེ་ཡིན། ཞང་རིན་པོ་ཆེས་དེ་ལྟར་གསུངས།    ༈    རང་གིས་བསྒྱུར་བའི་ཐབས་ལས་ཚོགས་མཛད་

[013A]༄༅། །བོ་དོང་པ་དང་འདི་གཉིས་དབྱངས་ཅན་མས་རྗེས་སུ་བཟུང་བའི་གྲགས་ཆེ། སྒྲ་ཚད་པ་འདི་རྗེའི་བླ་མ་ཡིན། ལན་ཅིག་མར་ཕབས་ནས་ཡང་བསྐྱར་ཡར་བསྒྲུབས་པ་ཡིན། འདི་སྒྲུབ་སྐབས་གནས་དང་གྲོགས་སོགས་གཟབ་
དགོས། ལྷའི་སྐྱོན་མིན་ཡང་བར་ཆད་ཀྱིས་དེ་ལྟར་འབྱུང་བ་མང། བོ་དོང་པའི་གསུང་དེ་ཉིད་འདུས་པའི་རྒྱས་འགྲེལ་པོད་བརྒྱ་དང་བརྒྱད། འབྲིང་པོ་པོད་བརྒྱད། བསྡུས་པ་པོད་གཉིས། གཞན་བསྟོད་འགྲེལ་སོགས་ཀྱང་བཀའ་འགྱུར་ཙམ་ཡོད་ཀྱང་ད་ལྟ་
མེད༑ རྗེའི་གསུང་ལན་རེ་དང། དབང་ལན་རེ་གནང་བ་ཡང་ཀུན་ཏུ་ཁྱབ་གདལ་ཡོད། ངོར་པ་ཀུན་བཟང་སོགས་མི་འདོད་པ་མང་ཡང་འཕྲིན་ལས་འགེགས་མནུས། བོ་དོང་ལྷ་མོ་བྲན་དུ་འཁོལ་ཡང་ནང་གི་ཁྱད་ཡིན། ཀུན་འདུད་པ་ནང་ན་ཁྱད་པར་ཅན་ཡོད་པའི་རྟགས་ཡིན་
ཐུགས་བསྐྱེད་སོགས་གལ་ཆེ།    ༈    སྐད་ཅིག་ཀྱང་མ་གསང་བར་ང་དམ་ཚིག་ཉམས་སོང་ཞེས་གསུངས་པ་ཡིན། འབྱུང་མཁན་མང་ཡང་གསུང་མཁན་ཁོང་ལས་མ་བྱུང། རྗེས་སུ་སྡེ་སྣོད་འཛིན་པ་
རང་འཇགས་མཛད། རྗེའི་བླ་མ་ཡིན།    ༈       ༈       ༈    བླ་མ་ལ་མོས་གུས་ཤུགས་
དྲག་ཡོད་ན་བགེགས་ཀྱིས་མི་ཚུགས་པ་ཡིན།    ༈       ༈    དེའི་སྔོན་དུ་ཐུན་མོང་ལ་མ་སྦྱངས་སོང་ན་ཤིན་ཏུ་འགྲུབ་སླ་ཚོད་རེད།    ༈   

[013B] རྗེ་འཁྲུངས་པ་ན་འདིས་ལྗགས་ལོ་འཁོར་ལོ་སོགས་བྲིས་ཚུལ། ཆུ་དཀར་རི་ཁྲོད་དུ་ཡིན་ཚོད་རེད་གསུངས།    ༈    ཁས་བླངས་པའི་བསླབ་ཁྲིམས་ཉེས་བསམ་གོས་བ་བརྒྱ་ལ་གོས་ན་ཡང་འཕྲལ་
འཕྲལ་བཤགས་པ་བྱེད་པ་ཞིག་གིས་བསྒྲུབ་ན་ངེས་པར་འགྲུབ། ་འདི་ཕྱི་ནང་ཐུན་མོང་བའི་ལྷ་ཡིན་པས་བྱང་ཆུབ་ཀྱི་སེམས་མེད་ཀྱང་འགྲུབ་རྒྱུ་ཡོད་འདྲ་ཞེས་སོགས་བཀའ་སྩལ་ཏོ།། །།   ༈   །
ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག། །།དགེ་ལེགས་འཕེལ།།



﻿   ༈    སྒྲོལ་དཀར་གྱི་ཚེ་སྒྲུབ་བཞུགས་ །    ༈    བཅོམ་ལྡན་
འདས་ཚེ་དཔག་མེད་དང་སྒྲོལ་དཀར་ཡིད་བཞིན་འཁོར་ལོ་སྦྲགས་སྒྲུབ་ཀྱི་སྒོ་ནས་ཚེ་སྒྲུབ་པའི་གདམས་པ་དམར་ཁྲིད་དུ་བཤད་པ་འཆི་མེད་ཚེའི་བུམ་བཟང་ཞེས་བྱ་བ། གྲུབ་པའི་རྒྱལ་མོ་གསང་སྔགས་སྡོང་པོ་དང། །ངག་
དབང་གྲགས་པ་རྡོ་རྗེ་གདན་པ་སོགས། །དངོས་བརྒྱུད་བླ་མ་ཡི་དམ་མཆོག་གསུམ་ལ། །གུས་པས་འདུད་དོ་འཆི་མེད་མཆོག་སྩོལ་མཛད། །པད་རཱག་རྡུལ་གྱི་ཕུང་པོ་བརྩེགས་པའི་རིར། །པད་གཉེན་འོད་ཀྱིས་འཁྱུད་
པའི་མཛེས་སྡུག་ཅན། །པད་རིགས་འཁོར་ལོས་སྒྱུར་བའི་ཞབས་སེན་གྱི། །པད་མོ་ཚངས་གནས་རྫིང་བུའི་ངོས་སུ་རོལ། །མཛེས་མཛེས་སྐུ་མཆོག་མཆོག་གྱུར་རྒྱན་དང་ལྡན། །སྙན་སྙན་གསུང་དབྱངས་དབྱངས་བདུན་སྒྲ་
འཛིན་དཔྱིད། །ཟབ་ཟབ་གང་ཐུགས་ཐུགས་རྗེའི་གཞན་དབང་ཅན། །ཆེས་ཆར་འདུད་དོ་དོ་མེད་དངོས་གྲུབ་སྩོལ། །གང་ཞིག་བསྟེན་ན་མཐར་བྱེད་མཆེ་བའི་ཤུགས། །ཤུགས་དྲག་རླུང་གིས་སྟུག་པོའི་ཆུ་འཛིན་དང། །དྭང་གསལ་

[004A]༄༅། །མར་མེས་མུན་ཚོགས་འཇོམས་པ་ལྟར། །ལྟར་སྣང་རི་མོར་བྱེད་པའི་གདམས་པ་སྦྲེལ། །གང་དག་འཇིག་རྟེན་ཕྱི་མའི་གཟིགས་མོ་ལ། །རིང་མིན་འདི་སྣང་བདེ་ལ་ཆགས་པའམ། །འོན་ཏེ་དལ་རྟེན་
ཡུན་རིང་དོན་ལྡན་དུ། །མཛད་བཞེད་སྐྱེ་བོ་དེ་དག་རྣ་བ་བློགས། །དེ་ལ་འདིར་རྒྱལ་བ་ཚེ་དང་ཡེ་ཤེས་དཔག་ཏུ་མེད་པ་དང། །རྗེ་བཙུན་མ་ཡིད་བཞིན་འཁོར་ལོའི་གདམས་པ་ཐོབ་ཅིང་གཙང་སྦྲར་གནས་པའི་གང་ཟག་གིས་ཡིད་
དང་མཐུན་པའི་གནས་ཁང་བྱི་དོར་བྱས་པར་བྲིས་འབུར་གྱི་རྟེན་རྣམས་བཀྲམས་པའི་མདུན་དུ་མཆོད་གཏོར་ཕྱག་ལེན་ལྟར་བཤམས་ཏེ། བདེ་བའི་སྟན་ལ་ལུས་གནང་བཅས་ནས་འཁོད་དེ་དགེ་སེམས་ཁྱད་པར་ཅན་གྱི་
དང་ནས། བླ་མ་སངས་རྒྱས་ཆོས་དང་ཚོགས་མཆོག་ལ། ཞེས་སོགས་ཀྱིས་སྐྱབས་འགྲོ་སེམས་བསྐྱེད་ལན་གསུམ་བྱས་རྗེས། དངོས་གཞིའི་དམིགས་རྣམ་ཚིགས་བཅད་དུ་བརྗོད་ན་འཇུག་པ་བདེ་བས་འདི་ལྟར་
ཉམས་སུ་བླང་བར་བྱའོ། །བདག་དང་སྣང་བ་ཐམས་ཅད་རང་བཞིན་གྱིས། །གྲུབ་པས་སྟོངས་པའི་སྟོང་པ་ཉིད་དུ་གྱུར། །སྟོང་པའི་ངང་ལས་པཾ་ལས་པད་དཀར་དང། །ཨ་ལས་ཉ་རྒྱས་ཟླ་བའི་དཀྱིལ་འཁོར་སྟེང། །ཏཱཾ་
ལས་ཨུཏྤལ་དཀར་པོ་ཏཱཾ་ཡིག་གིས། །རང་མཚན་དེ་ལས་འོད་འཕྲོས་འཕགས་པ་མཆོད། །འགྲོ་བའི་དུས་མིན་འཆི་ཞགས་རྒྱུན་བཅད་དེ། །ཚུར་འདུས་ཏཱཾ་ཡིག་ལ་ཐིམ་ཡོངས་གྱུར་ལས། །རང་ཉིད་རྗེ་བཙུན་ཡིད་
[004B] །སྐུ་མདོག་དཀར་མོ་ཞལ་གཅིག་ཕྱག་གཉིས་མ། །བརྒྱད་ཟུང་ལང་མཚོ་མཚན་དཔེའི་ཉམས་ཀྱིས་སྒེག་ཕྱག་གཡས་མཆོག་སྦྱིན་གཡོན་པའི་མཐེབ་སྲིན་གྱིས། །སྟེང་འཐུང་དཀར་པོའི་ཡུ་
བ་ཐུགས་ཀ་རུ། །བཟུང་བའི་ཡལ་ག་རྣམ་གསུམ་སྙན་གྱི་དྲུང། །ལྡེམ་རྩེར་མེ་ཏོག་འབྲས་བུ་གང་བུ་ཡིས། །དུས་གསུམ་རྒྱལ་ཀུན་ངོ་བོར་མཚོན་པར་བྱེད། །མཐིང་ཞིང་དཀྱུས་རིང་སྤྱན་རས་བུང་བ་བདུན། །ཕྱག་
ཞབས་མཐིལ་དང་འཛུམ་ལྡན་བཞིན་ལ་འཁོར། །མཐོན་མཐིང་དབུ་སྐྱེས་ཟུར་ཕུད་ལྟག་པ་རུ། །བཅིངས་པའི་ལྷག་མ་ཕྲ་ལྡེམ་རྐེད་ངོས་འཕྱང། །དབུ་སྙན་མགུལ་རྐེད་ཕྱག་ཞབས་རཏྣ་ཡིས། །བརྒྱན་ཅིང་འཆི་མེད་
ན་བཟས་ཀླུབས་པའི་སྐུ། །དང་པོར་རྒྱུ་སྐར་རྒྱལ་པོ་ལ་བརྟེན་ཏེ། །ཞབས་ཟུང་རྡོ་རྗེ་སྐྱིལ་ཀྲུང་གིས་བཞུགས་པའི། །ཚངས་གནས་བདེ་ཆེན་འཁོར་ལོར་ལན་ཚར་དབུས། །པད་ཟླའི་གདན་ལ་བླ་མ་ཚེ་དཔག་མེད། །སྐུ་
མདོག་དཀར་དམར་ཞལ་གཅིག་ཕྱག་གཉིས་ཀྱིས། །མཉམ་གཞག་སྟེང་ན་ཚེ་ཡི་བུམ་བཟང་བསྣམས། །མཚན་དཔེའི་དཔལ་འབར་ལོངས་སྐུའི་ཆ་བྱད་ཅན། །དྭངས་གསལ་འོད་ཕུང་འཁྲིགས་པའི་ཀློང་དུ་བཞུགས་
དེ་གཉིས་སྤྱི་མགྲིན་ཐུགས་ཀའི་གནས་གསུམ་དུ། །ཡིག་འབྲུ་གསུམ་མཚན་ཧཱུཾ་གི་འོད་ཟེར་གྱིས། །བདེ་ཆེན་ཞིང་ནས་རང་འདྲའི་ཡེ་ཤེས་པ། །སྤྱན་དྲངས་ཛཿ་ཧཱུཾ་བཾ་ཧོཿ་རོ་གཅིག་གྱུར། །སླར་ཡང་འོད་འཕྲོས་དབང་

[005A]༄༅། །ལྷ་བདེ་གཤེགས་ལྔ། །སྤྱན་དྲངས་ཐུགས་ཀའི་ལྷ་མོས་བུམ་པའི་ཆུས། །དབང་བསྐུར་ཆུ་ལྷག་སྤྱི་བོར་ལུད་པའི་རྒྱུན། །ཚེ་སྦྱིན་མགོན་དང་འདྲེས་པས་དབུ་བརྒྱན་ཏེ། །འཆི་མེད་བདུད་རྩིའི་རྒྱུན་
བཟང་སྩོལ་བཞིན་པར། །རིགས་ཀྱི་བདག་པོར་དགྱེས་བཞིན་བཞུགས་པར་གྱུར།།    ༈    །ཚེ་མཐའ་ཡས་དང་ཡིད་བཞིན་འཁོར་ལོ་མར། །སྒོ་གསུམ་གུས་པས་ཕྱག་
འཚལ་སྐྱབས་སུ་མཆི། །འཆི་མེད་ཚེ་ཡི་དངོས་གྲུབ་སྩལ་དུ་ །ཡིད་འོང་དངོས་འབྱོར་ཡིད་སྤྲུལ་མཆོད་ཚོགས་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །འགྲོ་ལ་ཐེག་ཆེན་ཆོས་འཁོར་
བསྐོར་བའི་ཕྱིར། །རྟག་པར་བཞུགས་གསོལ་དགེ་རྩ་བྱང་ཆེན་བསྔོ། །གླིང་བཞི་རི་རབ་ཉི་ཟླ་རིན་ཆེན་བདུན། །རིན་ཆེན་མཎྜལ་ཀུན་བཟང་མཆོད་པའི་ཚོགས། །བླ་མ་ཡི་དམ་དཀོན་མཆོག་གསུམ་ལ་འབུལ་
ཐུགས་རྗེས་བཞེས་ནས་བྱིན་གྱིས་བརླབ་ཏུ་གསོལ། །ཞེས་ཡན་ལག་བདུན་པ་མཎྜལ་དང་བཅས་པ་ཕུལ་ནས། སྤྲོ་ན། ཉི་གཞོན་འཆར་ཀ་མ་དང། མཁྱེན་བརྩེ་དྲི་མེད་མས་བསྟོད་པའི་མཐར། རང་ཉིད་རྗེ་
བཙུན་ཡིད་བཞིན་འཁོར་ལོའི་སྐུ། །སྣང་སྟོང་སྒྱུ་མ་ལྟ་བུར་གསལ་བ་ཡི། །ཐུགས་ཀར་རྩིབས་བརྒྱད་འཁོར་ལོ་ཟླ་བའི་དངོས། །མུ་ཁྱུད་རིམ་པ་ལྔ་ལྡན་ལྟེ་བའི་སྟེང། །རང་སེམས་ཏཱཾ་དཀར་ཐིག་ལེར་

[005B] །མདུན་དུ་ཨོཾ་རང་རྒྱབ་ཏུ་ཧཱ་གནས་པའི། །མཐའ་སྐོར་མ་མ་ཨཱ་ཡུཿ་པུ་ཎྱ་དང། །ཛྙཱ་ན་པུཥྚི་ཀུ་རུས་བསྐོར་གྱུར་ཅིང། །རྩིབས་སྟེང་མདུན་ནས་ཏཱ་ར་ཏུ་ཏྟཱ་རེ། །ཏུ་རེ་སཱ་བརྒྱད་གཡས་སྐོར་དག་ཏུ་
གནས། །མུ་ཁྱུད་ནང་མར་ཨཱ་ལི་གཡོན་སྐོར་དང། །གཉིས་པར་ཀཱ་ལི་གཡས་སྐོར་གསུམ་པ་ལ། །ཡེ་དྷ་ར་གཡས་སྐོར་བཞི་པར་རྡོར་འཕྲེང་དང། །ཕྱི་མར་འོད་ཟེར་སྣ་ལྔས་གཡས་ནས་སྐོར། །དེ་ལྟའི་སྔགས་
རྣམས་དབུ་ཅན་གྱན་འགྲེང་ཚུལ། །འོད་དཀར་མུ་མེད་འཕྲོ་བཞིན་འཁོད་པར་གྱུར། །དེ་ལས་འོད་ཟེར་དཀར་པོའི་ཚོགས་འཕྲོས་པས། །རང་ལུས་ཁེངས་ཏེ་ནད་གདོན་སྡིག་སྒྲིབ་སྦྱངས། །ཕྱིར་འཕྲོས་གནམ་
ལྕགས་འཁོར་ལོ་རྩིབས་བརྒྱད་དང། །འོད་དཀར་གུར་ཕུབ་ཞི་བའི་ལས་རྣམས་གྲུབ། །སླར་ཡང་འོད་ཟེར་སེར་པོའི་ཚོགས་འཕྲོས་པས། །རང་ལུས་ཁེངས་ཏེ་ཚེ་བསོད་ཤེས་རབ་སྤེལ། །ཕྱིར་འཕྲོས་གུར་ཁྱིམ་
དཀར་པོའི་ཕྱི་རོལ་ཏུ། །འོད་སེར་གུར་ཕུབ་རྒྱས་པའི་ལས་རྣམས་གྲུབ། །སླར་ཡང་འོད་ཟེར་དམར་པོའི་ཚོགས་འཕྲོས་པས། །རང་ལུས་ཁེངས་ཏེ་ཁམས་གསུམ་དབང་དུ་བསྡུས། །ཕྱིར་འཕྲོས་གུར་ཁྱིམ་སེར་
པོའི་ཕྱི་རོལ་ཏུ། །འོད་དམར་གུར་ཕུབ་དབང་གི་ལས་རྣམས་གྲུབ། །སླར་ཡང་འོད་ཟེར་སྔོན་པོའི་ཚོགས་འཕྲོས་པས། །རང་ལུས་ཁེངས་ཏེ་གནོད་བྱེད་མ་ལུས་བཅོམ། །ཕྱིར་འཕྲོས་གུར་ཁྱིམ་དམར་པོའི་ཕྱི་རོལ་

[006A]༄༅། །ཏུ། འོད་སྔོན་གུར་ཕུབ་དྲག་པོའི་ལས་རྣམས་གྲུབ། །སླར་ཡང་འོད་ཟེར་ལྗང་གུའི་ཚོགས་འཕྲོས་པས། །རང་ལུས་ཁེངས་ཏེ་མཆོག་མཐུན་དངོས་གྲུབ་ཐོབ། །ཕྱིར་འཕྲོས་གུར་ཁྱིམ་
སྔོན་པོའི་ཕྱི་རོལ་ཏུ། །འོད་ལྗང་གུར་ཕུབ་རབ་འབྱམས་ལས་རྣམས་གྲུབ། །སླར་ཡང་འོད་ཟེར་མཆིན་ཁའི་ཚོགས་འཕྲོས་པས། །རང་ལུས་ཁེངས་ཏེ་དངོས་གྲུབ་བརྟན་པར་བྱས། །ཕྱིར་འཕྲོས་གུར་ཁྱིམ་
ལྗང་གུའི་ཕྱི་རོལ་ཏུ། །འོད་ཟེར་མཆིན་ཁའི་གུར་ཕུབ་བརྟན་པར་གྱུར། །གུར་ཁྱིམ་དྲུག་པོ་དེ་དག་ཐམས་ཅད་ཀྱང། །སྲ་མཁྲེགས་སྒོ་ངའི་དབྱིབས་ཀྱི་རྣམ་པ་ཅན། །བར་མཚམས་ཨུཏྤལ་འདབ་མ་གསར་
པས་གཏམས། །ཕྱི་རོལ་འཇིགས་རུང་བརྟན་གཡོས་བསྐོར་བར་གྱུར། །ཅེས་བརྗོད་ཅིང་བསམས་ནས། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུཿ་པུ་ཎྱ་ཛྙ་ན་པུཥྚཾ་ཀུ་རུ་སཱ་ཧཱ། ཞེས་པ་དང་ཡི་གེ་བཅུ་པ་གཉིས་གང་
ལྕོགས་ཡིད་མ་ཡེངས་པར་བཟླས་རྗེས། བཟླས་བྱའི་སྔགས་འཕྲེང་ལས་འཕྲོས་འོད་དཀར་གཟི། །བླ་མའི་ཆོས་འཁོར་ལྟེ་བའི་ཟླ་དཀྱིལ་ལ། །གནས་པའི་བྱུ་རུའི་མདངས་འཛིན་ཧྲཱི་ཡིག་ལ། །འཕོག་པས་
དམར་སེར་འོད་ཕུང་ཕྱོགས་བཅུར་འཕྲོས། །རང་དང་བསྒྲུབ་བྱའི་ཚེ་སྲོག་རྒྱལ་གདོན་དང། །གཤིན་རྗེས་ཕྲོགས་རྣམས་བཅུད་ལྡན་ཀ་ལ་ཤ། །བདེ་སྐྱོང་ལྷུང་བཟེད་རྣམ་པར་ལེགས་བཀུག་ནས། །

[006B] །འོད་དང་བདུད་རྩིར་ཞུ་སྟེ་ལུད་པའི་རྒྱུན། །རང་དང་བསྒྲུབ་བྱའི་ལུས་སེམས་ལ་ཞུགས་པས། །ནད་གདོན་སྡིག་སྒྲིབ་ཚེ་ཡི་བར་གཅོད་སྦྱངས། །ཚེ་སྲོག་ཉམས་པ་གསོས་ཤིང་ཡར་
བ་ཁུགས། །ཆད་པ་འཐུད་ཅིང་ཡོ་བ་ཀུན་བསྲངས་ཏེ། །འཆི་མེད་ཚེ་ཡི་རིག་འཛིན་ཐོབ་པར་གྱུར། །ཅེས་བརྗོད། དེ་ནས། དབྱངས་ཡིག་གསུམ་ཙམ་བཟླས་རྗེས། བཟླས་བྱའི་སྔགས་འཕྲེང་ལས་འཕྲོས་འོད་དཀར་གཟི། །བླ་
མའི་ཆོས་འཁོར་ལྟེ་བའི་ཟླ་དཀྱིལ་ལ། །གནས་པའི་བྱུ་རུའི་མདངས་འཛིན་ཧྲཱི་ཡིག་ལ། །འཕོག་པས་དམར་སེར་འོད་ཕུང་ཕྱོགས་བཅུར་འཕྲོས། །རྒྱན་དང་བུ་ག་ནམ་མཁའི་སྙིང་པོའི་བཅུད། །བཻ་ཌཱུར་ཞུན་མའི་མདངས་
འཛིན་བདུད་རྩི་དང། །སྟེང་འོག་ཕྱོགས་མཚམས་དྲི་ཡི་བཞོན་པའི་བཅུད། །མརྒད་ཁ་དོག་ལ་འགྲན་ཨ་མྲྀ་ཏ། །སྦྱོར་བསྒྲུབས་རྒྱུན་བཞག་རྟ་གདོང་ཏིང་འཛིན་མ། །རྒྱ་མཚལ་ལྡེ་ཁུའི་རྗེས་འགྲོའི་ཟིལ་དང་ར་དང། །ཆུ་དཀྱིལ་
མཚོ་རྫིང་ཆུ་ཀླུང་ཁྲོན་ཆུའི་བཅུད། །དཀར་འཚེར་འོ་མའི་རྒྱུན་མཚུངས་བདེ་བར་འཐུང། །ས་རྡོ་རི་བྲག་རྩ་ཤིང་འབྲུ་སྨན་བཅུད། །གསེར་ཞུན་མདོག་ལྡན་དག་བྱེད་རྣམ་པར་བཀུག་རིགས་ཀྱི་བདག་པོའི་ཕྱག་གི་བུམ་
པར་ཐིམ། །འོད་དང་བདུད་རྩིར་ཞུ་སྟེ་ལུད་པའི་རྒྱུན། །རང་དང་བསྒྲུབ་བྱའི་ལུས་སེམས་ལ་ཞུགས་པས། །ནད་གདོན་སྡིག་སྒྲིབ་ཚེ་ཡི་བར་གཅོད་སྦྱངས། །ཁྱད་པར་རྣམ་ཤེས་དྲུག་དང་བུ་ག་དགུ། །སྲོག་ཐུར་ལ་སོགས་རྩ་བ་ཡན་

[007A]༄༅། །ལག་རླུང། །དྲོད་དང་ཆུ་སེར་རྨ་སྐྱེས་ཤ་རུས་ཀྱི། །སྒོ་ནས་ཚེ་སྲོག་ཉམས་པ་སོར་ཆུང་དེ། །བདུད་རྩི་ལུས་ཟུངས་སྲོག་རྟེན་དུ་གྱུར་ཅིང། །སྲེད་མེད་བུ་ཡི་སྟོབས་དང་ཡང་རྩལ་ཐོབ། །སྐྲགས་མདང་
གཟི་བརྗིད་ཉིན་མོའི་དབང་ཕྱུག་དང། །དཀར་སྣུམ་འདབ་བརྒྱའི་རྩ་བར་སྒྲུན་བཟོད་ཅིང། །ས་བརྟན་བཛྲ་ཧི་རའི་ངང་ཚུལ་གྱིས། །འཆི་མེད་ཚེ་ཡི་རིག་འཛིན་ཐོབ་པར་གྱུར། །ཅེས་བརྗོད། དེ་ནས་གསལ་བྱེད་གསུམ་
ཙམ་བཟླས་རྗེས། །བཟླས་བྱའི་སྔགས་འཕྲེང་ལས་འཕྲོས་འོད་དཀར་གཟི། །བླ་མའི་ཆོས་འཁོར་ལྟེ་བའི་ཟླ་དཀྱིལ་ལ། །གནས་པའི་བྱུ་རུའི་མདངས་འཛིན་ཧྲཱི་ཡིག་ལ། །འབོག་པས་དམར་སེར་འོད་ཕུང་ཕྱོགས་
བཅུར་འཕྲོས། །མགྲིན་སྔོན་ཁྱབ་འཇུག་ཚངས་དབང་ཉི་ཟླ་དང། །དྲང་སྲོང་གྲུབ་པ་འཁོར་སྒྱུར་པཎྚི་ཏ། །དགའ་བོ་འཇོག་པོ་ལ་སོགས་འགྲོ་ཀུན་གྱི། །ཚེ་བསོད་སྟོབས་འབྱོར་མཁས་བཙུན་བཟང་པོའི་དཔལ་
མཐའ་དག་བཀྲ་ཤིས་རྟགས་རྫས་རིན་ཆེན་བདུན། ཉེ་བའི་རིན་ཆེན་སོགས་ཀྱི་རྣམ་པར་བཀུག་རིགས་ཀྱི་་འོད་དང་་རང་དང་་ནང་གདོན་་ཁྱད་པར་སྟོབས་འབྱོར་ཉམས་པ་སོར་ཆུད་དེ། །ས་གསུམ་
གཙོ་བོ་དག་དང་རྗེས་མཐུན་པར། །སྲིད་པའི་བདེ་འབྲས་ཡོངས་ཀྱི་རྩེར་འཛེགས་ཏེ། །འཆི་མེད་་ཅེས་བརྗོད། དེ་ནས་རྟེན་འབྲེལ་སྙིང་པོ་གསུམ་ཙམ་བཟླས་རྗེས། བཟླས་བྱའི་་བླ་མའི་་གནས་པའི་་

[007B] །གསང་གསུམ་བྱིན་རླབས་ནུས་མཐུ་མ་ལུས་པ། །རང་རང་སྐུ་དང་གཟུངས་སྔགས་དབྱངས་གསལ་དང། །རྡོར་དྲིལ་བུམ་སོགས་ཕྱག་མཚན་རྣམ་པར་བཀུག་
ཐུགས་ཀྱི་་འོད་དང་་རང་དང་་ནད་གདོན་་ཁྱད་པར་དམ་སྡོམ་ཉམས་པ་སོར་ཆུད་དེ། །ངེས་འབྱུང་བྱང་སེམས་ཡང་དག་ལྟ་བ་དང། །བསྐྱེད་རྫོགས་ཟབ་མོའི་ཉམས་རྟོགས་མངོན་གྱུར་ཏེ། །འཆི་མེད་ཚེ་ཡི་རིག་
འཛིན་ཐོབ་པར་གྱུར། །ཅེས་བརྗོད་དེ་ཡིག་བརྒྱས་ལྷག་ཆད་བསྐང་ཞིང་སྤྲོ་ན་གཏོར་མ་ཡང་ཕུལ་ལ་མཆོད་བསྟོད་མདོར་བསྡུས་བྱས་རྗེས་བཟོད་གསོལ་བསྔོ་སྨོན་ཤིས་བརྗོད་ཀྱིས་བརྒྱན་ཏེ་ཉེར་བསྡུ་བྱས་མཐར་ལྷར་
ལྡང་ས་ནས། །འཁྱེར་སོ་གསུམ་དང་རོལ་བ་གསུམ་སོགས་ཐུན་མཚམས་ཀྱི་རྣལ་འབྱོར་དང་ལྡན་པས་ཐུན་བཞི་འམ་གསུམ་དུ་བཅད་པ་གྲངས་བསྙེན་འབུམ་ཕྲག་གསུམ་མམ། རྨི་ལམ་དུ་སཱ་ཙྪ་དཀར་པོ་འདེབས་པ་སོགས་
ཀྱི་རྟགས་མ་བྱུང་བར་ཉམས་སུ་བསྟར་ནས་དུས་མིན་གྱི་འཆི་བ་ལས་རྒྱལ་བར་བྱའོ། །འདིར་སྨྲས་པ། ཚེ་མཐའ་ཡས་དང་པད་དཀར་འཆང་བ་ཡི། །སྒྱུ་འཕྲུལ་རིམ་པར་བྱོན་སོགས་མཁས་གྲུབ་ཀྱི། །གཞུང་དང་དམ་
པའི་མན་ངག་རྒྱུ་སྐར་ཀུན། །འཆར་བྱེད་འདི་ཀོ་སྔོན་མེད་ས་མུ་དྲ། །འཆི་མེད་ཚེ་ཡི་བདུད་རྩི་འོ་མའི་རྒྱུན། །འབྱུང་གནས་བཙོ་སྦྱངས་གསེར་གྱི་བུམ་བཟང་སྟེ། །དུས་མིན་འཆི་བའི་ཞགས་ཐག་དུམ་བུ་བརྒྱར། །

[008A]༄༅། །གཅོད་བྱེད་རྣོ་ལྡན་དཔལ་གྱི་འདབ་མའང་ཡིན། །སྙན་ཚིག་ག་བུར་འབྱུང་ཁུངས་ཙན་དྲ་ན། །བསོད་ནམས་གྲུ་ཆར་འབབས་བདེ་རྫོགས་ལྡན་སྤྲིན། །བདེ་ཅན་ཞིང་མཆོག་བགྲོད་པའི་ཐེམ་
སྐས་ཀྱང། །ཡིན་ཞེས་བདག་ནི་མགྲིན་དབྱངས་མཐོན་པོས་སྒྲོག་ཚུལ་འདི་ཤཱཀྱའི་དགེ་སློང་སྙོམས་ལས་པ། །དྷརྨ་བྷ་དྲས་གྲུ་འཛིན་གཉིས་པའི་རིར། །དོན་གྲུབ་གནམ་ལོའི་མགོ་ཟླའི་དམར་ཕྱོགས་ཀྱི་
དབྱངས་ཀྱི་རྒྱལ་མོ་ཨཱ་ལ་ཡིག་འཆར་ཚེ་བྲིས། །དགེ་བ་འདི་ཡིས་མཐའ་དག་ཡིད་ཅན་ཀུན། །དུས་མིན་འཆི་བའི་གཡུལ་ལས་རྣམ་རྒྱལ་ཏེ། །རིང་མིན་ཁ་སྦྱོར་བདུན་ལྡན་ཟུང་འཇུག་སྐུར། །ལྡང་བའི་སྐལ་
བཟང་དགའ་སྟོན་མངོན་འགྱུར་ཤོག་བཀྲ་ཤིས་དགེ་ལེགས་འཕེལ། ས་མ་ཡ་རྒྱ་རྒྱ། །    ༈   



