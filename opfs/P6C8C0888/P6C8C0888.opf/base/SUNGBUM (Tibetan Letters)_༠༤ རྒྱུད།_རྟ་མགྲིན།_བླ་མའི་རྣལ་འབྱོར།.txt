
[001A]༄༅། །བླ་མ་རྟ་མགྲིན་གྱི་རྣལ་འབྱོར་གྱིས་དལ་འབྱོར་ལ་སྙིང་བོ་ལེན་ཚུལ་སྐལ་ལྡན་སྙིང་ནོར་ཞེས་བྱ་བ་བཞུགས་སོ། །

[001B] །ན་མོ་གུ་རུ་ཧ་ཡོཏྟ་མ་ལ་ལི་ཏཱ་ཡ། བློ་བཟང་རྒྱལ་བའི་ཐུགས་རྗེ་ཉིད། །དྲེགས་ལྡན་གཉེན་པོར་ཁྲོས་པའི་གར། །བླ་མ་རྟ་མཆོག་རོལ་བ་ཡིས། །བདག་གི་སྒོ་གསུམ་བྱིན་གྱིས་རློབས། ། འདིར་དཔལ་དབེན་ས་
སྙན་བརྒྱུད་ཀྱི་བླ་མ་ལྷའི་རྣལ་འབྱོར་གྱི་མན་ངག་དང་རྗེས་སུ་མཐུན་པར་ཡོངས་གྲགས་ཀྱི་རྟ་མགྲིན་གསང་སྒྲུབ་ལ་བརྟེན་པའི་བླ་མ་ལྷའི་རྣལ་འབྱོར་གྱི་སྒོ་ནས་དལ་འབྱོར་ལ་སྙིང་བོ་ལེན་པའི་ཚུལ་ལ་གསུམ་ སྔོན་དུ་ཇི་ལྟར་བྱ་བ་དང། བར་དུ་ཇི་ལྟར་བྱ་བ་དང། ཐ་མར་ཇི་ལྟར་བྱ་བའི་ཚུལ་ལོ། །དང་བོ་ནི།  ཡིད་མཐུན་གྱི་གནས་སུ་བདེ་བའི་སྟན་ལ་ལེགས་པར་འདུག་སྟེ། དགེ་སེམས་
ཁྱད་པར་ཅན་གྱི་དང་ནས། རང་མདུན་ཐད་དྲང་ནམ་མཁའི་གནས་སུ་བླ་མ་དཀོན་མཆོག་གསུམ་ནམ་མཁའ་ཁྱབ་པར་བཞུགས་པ་གསལ་གདབ་ཅིང།  བདག་དང་མར་གྱུར་སེམས་ཅན་ཐམས་ཅད་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །སངས་རྒྱས་
བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཡི་དམ་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་ལ་སྐྱབས་སུ་
མཆིའོ། །དཔལ་མགོན་དམ་པའི་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ། ཞེས་སྐྱབས་འགྲོ་ཅི་མང་དང།  སངས་རྒྱས་ཆོས་ཚོགས་མ་ ལན་གསུམ་གྱིས་སེམས་བསྐྱེད་སྤྱི་དང། ཁྱད་པར།  མ་སེམས་ཅན་
ཐམས་ཅད་ཀྱི་དོན་དུ་མྱུར་བར་རྫོགས་པའི་སངས་རྒྱས་ཐོབ་པར་བྱ། དེའི་ཕྱིར་དུ་བླ་མ་ལྷ་རྟ་མགྲིན་གྱི་རྣལ་འབྱོར་གྱི་སྒོ་ནས་ཟབ་པ་དང་རྒྱ་ཆེ་བའི་ལམ་གྱི་སྙིང་པོ་ཉམས་སུ་བླང་བ་ལ་འཇུག་པར་བགྱིའོ། ། སྙམ་པ་ལན་གསུམ་
སོགས་བྱའོ།  གཉིས་པ་ལ་གསུམ། བླ་མ་ལྷ་སྤྱི་བོར་བསྒོམས་ནས་ཡན་ལག་བདུན་པ་འབུལ་བ་དང། གསོལ་བ་བཏབ་ནས་ཉམས་སུ་བླང་བ་དང། རང་དང་དབྱེར་མེད་དུ་བྱས་ཏེ་སྔགས་བཟླ་བའི་ཚུལ་ལོ།  ། དང་པོ་ནི།  རང་ཉིད་ལྷར་གསལ་སྤྱི་བོའི་སྟེང། །སྣ་ཚོགས་པད་ཟླ་ཉི་དཀྱིལ་ཁར། །རྒྱལ་བ་ཀུན་དངོས་བླ་མ་ལྷ། །ཁྲོ་རྒྱལ་རྟ་མགྲིན་སྐུ་མདོག་དམར། །དམར་ལྗང་དཀར་བའི་ཞལ་གསུམ་སྟེང། །རྟ་མགོ་ལྗང་ཞུར་རྟ་

[002A] །སྐད་འཚེར། །ཕྱག་དྲུག་རྡོ་རྗེ་ཁ་ཌྭཾ་གྲི། །སྡིག་མཛུབ་མདུང་ཐུང་རྒྱུ་ཞགས་འཛིན། །གར་དགུའི་ཉམས་རྫོགས་དུར་ཁྲོད་ཀྱི། །ཆས་ཅན་ཞབས་བརྒྱད་གཡས་བཞི་བསྐུམས། །གཡོན་བཞི་བརྐྱངས་པས་ཀླུ་
བརྒྱད་བརྫིས། །མེ་དཔུང་དབུས་བཞུགས་མགྲིན་པ་ནས། །ལོང་བུའི་བར་ཀུན་ཁྲོ་ཆུང་གཏམ། །གནས་གསུམ་ཡི་གེ་གསུམ་གྱིས་མཚན། །ཐུགས་ཀའི་ཧཱུཾ་གི་འོད་ཟེར་གྱིས། །ཕྱོགས་བཅུའི་ཞིང་ཁམས་རབ་འབྱམས་ནས། །རྒྱལ་
བ་ཞི་ཁྲོའི་ལྷ་ཡི་ཚོགས། །ཐམས་ཅད་སྤྱན་དྲངས་སྤྱི་བོའི་ལྷར། །དབྱེར་མེད་ཐིམ་པས་དེ་ཉིད་ནི། །སྐྱབས་ཀུན་འདུས་པའི་ངོ་བོར་གྱུར། ། དེ་ལྟར་གསལ་བའི་ངང་ནས།  བླ་མ་ཁྲོ་རྒྱལ་རྟ་མགྲིན་ལ། །སྒོ་གསུམ་གུས་པས་ཕྱག་འཚལ་
ལོ། །དངོས་དང་ཡིད་སྤྲུལ་མཆོད་པའི་ཚོགས། །ནམ་མཁའ་གང་བས་མཆོད་པར་བགྱི། །སྡིག་ལྟུང་སོ་སོར་བཤགས་པར་བྱ། །རང་གཞན་དགེ་ལ་རྗེས་ཡི་རང། །སྲིད་མཐའི་བར་དུ་བརྟན་བཞུགས་ལ། །ཆོས་འཁོར་མ་ལུས་བསྐོར་
དུ་གསོལ། །འདིས་མཚོན་དགེ་བ་མ་ལུས་པ། །བྱང་ཆུབ་མཆོག་གི་རྒྱུར་གྱུར་ཅིག་ ཅེས་ཡན་ལག་བདུན་པ་དང། མཎྜལ་དམིགས་ལ་དང་བཅས་ནས་དབུལ་བར་བྱའོ།། གཉིས་པ་ནི།  བདག་དང་མ་ནམ་མཁའ་དང་མཉམ་པའི་སེམས་ཅན་ཐམས་ཅད་
རྒྱལ་ཀུན་མཁྱེན་བརྩེ་གཅིག་བསྡུས་སྤྱན་རས་གཟིགས། །ཐུགས་རྗེའི་དབང་གིས་དྲག་པོའི་སྐུར་བསྟན་ནས། །མ་རུངས་གདུལ་དཀའ་མ་ལུས་འདུལ་མཛད་པ། །བླ་མ་ལྷ་མཆོག་ཁྱོད་ལ་གསོལ་བ་འདེབས། ། ཅེས་མང་དུ་བརྗོད་པའི་
མཐར།  རང་གིས་རང་མ་རིག་པས་འཁོར་བར། སྐྱེས་ནས་སྤྱི་དང་བྱེ་བྲག་གི་སྡུག། བསྔལ་བསམ་གྱིས་མི་ཁྱབ་པ་ཞིག་མྱོང་འདུག་སྟེ། ད་དུང་དེ་ལྟ་བུའི་སྡུག་བསྔལ་གྱི་གཏིང་དང་མཐའ་མངོན་པ་དཀའ་བར་འདུག། དེ་ཡང་

[002B] ཞིག་པའི་འོག་ཏུ་རྟེན་འདི་འདྲ་ཤིན་ཏུ་རྙེད་དཀའ་བར་གསུངས་འདུག། དེས་ན་ད་ལྟ་ནས་ལས་འབྲས་ལ་ཡིད་ཆེས་ཀྱི་
དད་པ་བསྐྱེད་ནས། དགེ་སྡིག་གི་ལས་ལ་བླང་དོར་ཚུལ་བཞིན་བསྒྲུབ་པར་བྱའོ། །དེ་ལྟར་བྱེད་ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ།  ཞེས་བརྗོད་པས། སྤྱི་བོ་ན་བཞུགས་པའི་བླ་མ་ལྷའི་སྐུ་ལས་བདུད་རྩིའི་རྒྱུན་བབ། རང་ལ་ཐིམ་པས་དེ་དང་དེའི་
གེགས་བྱེད་སྦྱངས། དེ་དང་དེར་གྱུར་པར་བསམ་པ་དང། ཁྱད་པར་བླ་མ་ལྷས་བྱིན་གྱིས་བརླབ་ཏུ་གསོལ། ཞེས་བརྗོད་པའི་ཚེ་བླ་མ་ལྷ་ལས་རང་འདྲ་གཅིག་ཆད་ནས་རང་ཉིད་ལ་ཐིམ་པར་བསམ་མོ།།  དེ་ལྟར་བླང་དོར་ཚུལ་བཞིན་བསྒྲུབས་པས་མངོན་མཐོའི་ལུས་རྟེན་ཁྱད་པར་ཅན་ཐོབ་
པར་ནུས་མོད། དེ་དང་དེས་མཚོན་འཁོར་བ་མཐའ་དག་སྡུག་བསྔལ་གྱི་རང་བཞིན་བཟོད་དཀའ་བ་མེ་འོབས་ལྟ་བུར་མཐོང་བ་དང། མཐོང་ནས་འཁར་བ་ལས་གྲོལ་བ་ཞིག་ཅི་ནས་ཀྱང་ཐོབ་པར་བྱའོ། །དེ་ལྟར་བྱེད་ནུས་པར་བླ་མ་
ལྷས་བྱིན་གྱིས་བརླབ་ཏུ་གསོལ།  ཞེས་བརྗོད་ཅིང། བདུད་རྩི་འབེབས་སྦྱང་སྔར་བཞིན་བྱའོ།།  དེ་ཡང། རང་ཁོ་ནའི་སྡུག་བསྔལ་ཞི་བ་ཙམ་དོན་དུ་གཉེར་བ་རྒྱལ་བ་སྲས་དང་བཅས་པས་སྨོད་པའི་གནས་སུ་གསུངས་པས། བདག་གིས་དྲིན་ཅན་གྱི་
སེམས་ཅན་ཐམས་ཅད་སྡུག་བསྔལ་གྱིས་མནར་ཞིང། བདེ་བས་ཕོངས་པ་ལས་བསྒྲལ་བའི་ཕྱིར་དུ། འཁོར་བའི་སྡུག་བསྔལ་གྲོལ་བའི་གོ་འཕང་ཞིག་ཐོབ་པར་བྱ། དེ་ཡང་བླ་མ་ལྷ་རྟ་མགྲིན་གྱི་གོ་འཕང་ཐོབ་པར་བྱའོ། །དེ་ལྟར་བྱེད་
ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ།  ཞེས་བརྗོད་ཅིང། བདུད་རྩི་འབེབས་སྦྱང་སྔར་བཞིན་བྱའོ། །གསུམ་པ་ནི།  སྤྱི་བོའི་བླ་མ་ལྷ་དེ་ཉིད་དགྱེས་བཞིན་དུ་རང་ལ་ཐིམ་པས། རང་ཉིད་དཔལ་རྟ་མཆོག་རོལ་པ་སྐུ་མདོག་དམར་པོ་
[003A]༄༅། །ཞལ་གསུམ་ཕྱག་དྲུག་ཞབས་བརྒྱད་པ། ཕྱག་མཚན་དང་རྒྱན་ལ་སོགས་པ་ཡོངས་སུ་རྫོགས་ཤིང། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་སྣ་ཚོགས་པད་ཉིའི་གདན་ལ་ ཞབས་  གཡས་བསྐུམས་གཡོན་བརྐྱང་
གིས་ཀླུ་བརྒྱད་བརྫིས་ཏེ་བཞུགས་པར་གྱུར་ པར་བསམ་ཞིང།  ཐུགས་ཀའི་ཧྲཱི་དང་སྔགས་འཕྲེང་ལས། །འོད་འཕྲོས་རྒྱལ་བ་སྲས་བཅས་མཆོད། །བྱིན་རླབས་ནུས་མཐུ་རང་ལ་བསྡུས། །རིགས་དྲུག་འགྲོ་བའི་
སྡུག་བསྔལ་སྦྱངས། །སླར་ཡང་མེ་མཚོན་ཁྲོ་བོའི་ཚོགས། །སྤྲོས་ཏེ་གནོད་བྱེད་བསད་ཅིང་བསྐྲད། །བཅད་གཏུབས་བསྲེགས་ཏེ་ཐལ་བར་བརླག་སྣོད་བཅུད་ལྷ་ཡི་འཁོར་ལོར་གྱུར། །ཨོཾ་ཧྲཱི་པདྨ་ནྟ་ཀྲིད་
བཛྲ་ཀྲོ་དྷ་ཧ་ཡ་གྷྲི་ཝ་ཧུ་ལུ་ཧུ་ལུ་ཧཱུཾ་ཕཊ།  ཅེས་རྩ་སྔགས་གཙོ་བོ་དང།  ཨོཾ་བཛྲ་དུན་བྷྱོ་ཏྲིག་ན་ན། ཛཿ་ཛཿ་ས་མ་ཡསྟཾ།  ཞེས་དབང་བསྡུད་ཀྱི་སྔགས་དང།  ས་མ་ཡ་ཛཿ་ས་མ་ཡ་བཟློག། ས་མ་ཡ་བྷྱོ། ས་མ་ཡ་གཏུབས་
ས་མ་ཡ་བྱེར། ས་མ་ཡ་རྦད། ས་མ་ཡ་རྦད་རྦུད་ཕཊ་ཡ། འབྱུང་པོ་མཱ་ར་ཡ་ཛཿ་ཛཿ་ ཞེས་ལས་སྔགས་བཅས་གང་འགྲུབ་སོ་སོར་བཟླ་བ་འམ། དམིགས་སྐོར་སྔ་མ་རང་དོན་བྱིན་རླབས་དང་གཞན་དོན་འཕྲིན་ལས་ཀྱི་དམིགས་པ་གཉིས་དང་
བཅས་རྩ་སྔགས་བརྒྱ་སྟོང་སོགས་ཅི་མང་དང། ཕྱི་མ་གནོད་བྱེད་ཚར་གཅོད་ཀྱི་དམིགས་པ་དང་བཅས་སྔགས་གསུམ་པོ་སྦྲེལ་ནས་ཉེར་གཅིག་སོགས་བཟླས་པའི་མཐར།  ཨོཾ་པདྨ་ས་ཏྭ་ས་མ་ཡ། མ་ནུ་པཱ་ལ་ཡ། པདྨ་ས་ཏྭ་ཏེ་ནོ་པ།  ནས།།
པདྨ་མ་མེ་མུཉྩ། པདྨ་བྷ་ཝ་མཧཱ་ས་མ་ཡ་ས་ཏྭ་ཨཱ་ཧཱུཾ་ཕཊ།  ཅེས་པས་ལྷག་ཆད་ཁ་བསྐངས། འདིའི་ལས་བཞིའི་སྒོ་ནས་སྔགས་བཟླ་ཚུལ་ནི་མན་ངག་གི་རྒྱུན་ལྡན་གྱི་བླ་མའི་ཞལ་ལས་ཤེས་པར་བྱའོ། །གསུམ་པ་ནི།  དགེ་པ་འདི་ཡིས་མྱུ་རེ་དུ་

[003B]བླ་མ་རྟ་མགྲིན་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་གོ་འཕང་དེ་ཉིད་ཚེ་འདིར་མ་ཐོབ་ཀྱང། །འཆི་ཚེ་བླ་མ་ལྷ་མཆོག་འཁོར་བཅས་ཀྱིས། །ཡིད་འོང་མཆོད་སྤྲིན་སྙན་
པའི་རོལ་མོ་སོགས། །ངོ་མཚར་ལྟས་བཟང་མང་པོས་བསུ་བར་ཤོག་དེ་ནས་ཞིང་ཁམས་མཆོག་ཏུ་ལེགས་བགྲོད་ནས། །སྐུ་གསུང་ཐུགས་ཀྱི་བྱིན་རླབས་མཆོག་ཐོབ་སྟེ། །ཕྱི་ནང་བདུད་སྡེའི་གཡུལ་ལས་རྒྱལ་གྱུར་ནས། །
བླ་མ་ལྷ་མཆོག་ཉིད་དང་མཚུངས་པར་ཤོག་ ཅེས་དགེ་བའི་རྩ་བ་རྣམས་བསྔོ་བར་བྱའོ།། དེ་ཡང་རྟ་མགྲིན་གྱི་སྔགས་བཟླ་བར་མོས་པ་དག་གིས་མན་ངག་འདི་ལྟ་བུ་ལ་བརྟེན་ན། ཟབ་ཆོས་ཚེ་འདིའི་ལག་ཆར་མ་ཤོར་ཞིང་གནད་དུ་འགྲོ་ཚབས་ཆེ་སྟེ། འདིའི་རྩ་གཞུང་
ལས། དེ་ལྟར་ཐུན་བཞི་འམ་ཐུན་གཅིག་ཙམ་ཞིག་ཉམས་སུ་བླངས་ན་ཡང། བླ་མ་ལྷས་རྗེས་སུ་བཟུང་ནས་བདུད་དང་མི་མཐུན་པའི་ཕྱོགས་ལས་རྒྱལ་བ་དང། མཐར་ཐུག་བླ་མ་རྟ་མགྲིན་གྱི་གོ་འཕང་ཐོབ་ནས་ཕྱོགས་དུས་གནས་སྐབས་ཐམས་ཅད་དུ་བཀྲ་ཤིས་དང་བདེ་ལེགས་ཀྱི་
དཔལ་རྒྱས་པར་བྱེད་པ་ཡིན་ནོ། །ཞེས་གསུངས་པའི་ཕྱིར། དབེན་སའི་མན་ངག་འདི་ཉིད་རྟ་མགྲིན་གསང་སྒྲུབ་ལ་སྦྱར་ཆོག་པར་ནི། དེའི་དབང་གི་བརྒྱུད་པས་ཤིས་པར་ནུས་ཏེ། གྲུབ་དབང་དྷརྨ་བཛྲ་དང་དྲན་དབང་དྲུང་ཡིག་ཆོས་རྗེ་གཉིས་ཀྱིའང་དགོངས་པར་འབྱོར་རམ་སྙམ་མོ།།  །།འདིར་འབད་དགེ་བས་བདག་གཞན་ཀུན། །སྐྱེ་ཞིང་སྐྱེ་བར་བླ་མ་ལྷས། །འབྲལ་མེད་རྗེས་བཟུང་སྙན་བརྒྱུད་ཀྱི། །གདམས་པའི་ཉིད་དགོས་
གྲུབ་གྱུར་ཅིག་ ཅེས་བླ་མ་རྟ་མགྲིན་གྱི་རྣལ་འབྱོར་གྱིས་དལ་འབྱོར་ལ་སྙིང་པོ་ལེན་ཚུལ་སྐལ་ལྡན་སྙིང་ནོར་ཞེས་བྱ་བ་འདི་ནི། རང་གིས་གཞོན་དུས་རྟ་མགྲིན་གྱི་དབང་ཆེན་ཐོབ་ཕྱིན་མོས་འདུན་ཙམ་གྱིས་བསྒོམ་བཟླས་འདི་ལྟ་བུར་འདོན་ཁྲུལ་ཡིན་པ་ལ། རྒས་དུས་རང་གི་
བརྗེད་བྱང་དང་མོས་ལྡན་གཞན་ལའང་ཕན་པའི་ལམ་དུ་འགྱུར་རམ་སྙམ་ནས། ་བླ་རྒན་བཧུ་སུ་ཀུ་པ་ཞིག་གིས་དཔལ་རི་དགེ་རྒྱས་ཀྱི་བསྟི་གནས་བྲག་སེར་ཁྲོད་དུ་བྲིས་པ་རྣམ་ཀུན་བཀྲ་ཤིས་དགེ་ལེགས་འཕེལ།། །།།



