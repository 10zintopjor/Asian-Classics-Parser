
[001A]༄༅། །མཁས་གྲུབ་སྨྲ་བའི་ཁྱུ་མཆོག་དགེ་འདུན་བསྟན་དར་བ་ཆེན་པོའི་གསུང་དགེ་འདུན་ཉི་ཤུའི་མཐའ་དཔྱོད་བཞུགས་སོ།།

[001B]༄༅། །ཆོས་མངོན་གསུང་རབ་ལྷ་ལམ་ཡངས་པ་ལ། །ཐོགས་མེད་རྒྱུ་ཞིང་མཁྱེན་རབ་ཚ་ཟེར་གྱིས། །ལོག་སྨྲ་འབྱུང་པོའི་བློ་མིག་ལྡོང་བྱེད་པ། །ཡོངས་འཛིན་ནམ་མཁའི་ནོར་བུ་རྒྱལ་གྱུར་ཅིག་དབང་པོ་རྟུལ་དང་རྣོན་པོ་དག་
ཞེས་སོགས་ཀྱི་སྐབས་སུ། གང་ལ་གནས་པ་འབྲས་བུའི་རྣམ་གཞག་བཤད་པ་དང། དེ་ལ་གནས་པའི་གང་ཟག་གི་རྣམ་གཞག་བཤད་པ་དང་གཉིས་ལས། དང་པོ་ལ་དགག་བཞག་སྤང་གསུམ་ལས། དང་པོ་ལ། ཁ་ཅིག་གིས་ན་རེ་
ཞུགས་པ་བཞི་པོ་གང་རུང་གི་རྒྱུད་ཀྱི་མངོན་རྟོགས་ཡིན་ན། དགེ་སྦྱོང་གི་ཚུལ་ཡིན་པས་ཁྱབ་ཟེར་ན། ཉན་ཐོས་ཀྱི་སྦྱོར་ལམ་སྟན་གཅིག་པ་ལ་གནས་པའི་རྒྱུན་ཞུགས་ཞུགས་པའི་རྒྱུད་ཀྱི་མངོན་རྟོགས་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་
ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། འདོད་ན། ཟག་མེད་བར་ཆད་མེད་ལམ་ཡིན་པར་ཐལ། འདོད་པའི་ཕྱིར། ཁྱབ་སྟེ། མཛོད་ལས། དགེ་སྦྱོང་ཚུལ་ནི་དྲི་མེད་ལམ། ཞེས་གསུངས་པའི་ཕྱིར། འདོད་ན། མ་ཡིན་པར་ཐལ། ཉན་ཐོས་ཀྱི་སྦྱོར་ལམ་
ཡིན་པའི་ཕྱིར། ཁ་ཅིག་དགེ་སྦྱོང་ཚུལ་གྱི་འབྲས་བུ་ཡིན་ན། དགེ་སྦྱོང་ཚུལ་ལས་སྐྱེས་པས་ཁྱབ་ཟེར་ན། རྒྱུན་ཞུགས་འབྲས་གནས་ཀྱི་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་འགོག་བདེན་ཆོས་ཅན། དེར་ཐལ། དེའི་ཕྱིར། དེར་ཐལ། དགེ་སྦྱོང་
ཚུལ་གྱི་འབྲས་བུ་དེ་ལ། འདུས་བྱས་རྣམ་གྲོལ་ལམ་དང། འདུས་མ་བྱས་འགོག་བདེན་བརྒྱད་ཅུ་རྩ་དགུ་ཡོད་པའི་ཕྱིར། དེར་ཐལ། མཛོད་ལས། འབྲས་བུ་འདུས་བྱས་འདུས་མ་བྱས། །དེ་དག་བརྒྱད་ཅུ་རྩ་དགུའོ། །གྲོལ་ལམ་ཟད་པ་རྣམས་དང་བཅས། །
ཞེས་གསུངས་པའི་ཕྱིར། འདོད་ན། འདུས་བྱས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། འདུས་མ་བྱས་ཡིན་པའི་ཕྱིར། ཁ་ཅིག་དགེ་སྦྱོང་ཚུལ་དང་དགེ་སྦྱོང་ཚུལ་གྱི་འབྲས་བུ་གཉིས་འགལ་ཟེར་ན། སྤང་བྱ་རིམ་རྒྱུད་པའི་རྒྱུན་ཞུགས་འབྲས་

[002A]༄༅། །གནས་ཀྱི་རྒྱུད་ཀྱི་འདོད་ཉོན་དྲུག་པའི་དངོས་གཉེན་བར་ཆད་མེད་ལམ་ཆོས་ཅན། དགེ་སྦྱོང་ཚུལ་མ་ཡིན་པར་ཐལ། དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། དེར་ཐལ། དེ་རྒྱུན་ཞུགས་འབྲས་གནས་ཀྱི་རྒྱུད་ཀྱི་མངོན་རྟོགས་ཡིན་པའི་ཕྱིར་
འདོད་ན། དགེ་སྦྱོང་ཚུལ་ཡིན་པར་ཐལ། ཕྱིར་འོང་གི་དགེ་སྦྱོང་ཚུལ་ཡིན་པའི་ཕྱིར། དེར་ཐལ། དེ་འདྲའི་གང་ཟག་དེ་ཕྱིར་འོང་ཞུགས་པ་ཡིན་པའི་ཕྱིར། ཁ་ཅིག་རྒྱུན་ཞུགས་ཀྱི་འབྲས་བུ་དེ་འདོད་སེམས་ལ་བརྟེན་ནས་སྐྱེ་བ་ཡོད་ཟེར་ན། འདོད་སེམས་དང་ཉན་
ཐོས་ཀྱི་མཐོང་ལམ་བར་ཆད་མེད་ལམ་གྱི་གཞི་མཐུན་ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། དེ་འདྲའི་གཞི་མཐུན་མེད་པར་ཐལ། ཉན་ཐོས་ཀྱི་མཐོང་ལམ་བར་ཆད་མེད་ལམ་དེ་འདོད་སེམས་ལ་བརྟེན་ནས་སྐྱེ་བ་མེད་པའི་ཕྱིར། དེར་ཐལ་
འགྲེལ་ཆེན་ལས། གང་ཡང་འདོད་པ་ཁམས་དང་སྲིད་རྩེ་ན། བྱང་ཆུབ་ལམ་གྱི་ཡན་ལག་དུ་ཞིག་སྤངས་ཞེས་བྱ་བ་ནི་ཐབས་ལ་མི་མཁས་པའི་ཉན་ཐོས་ཀྱི་དབང་དུ་བྱས་ཏེ། དེ་དང་འདི་ལ་འགལ་བ་མེད་དོ། །ཞེས་གསུངས་པའི་ཕྱིར། ཁ་ཅིག་རྒྱུན་ཞུགས་ཀྱི་འབྲས་
བུ་དེ་བསམ་གཏན་གྱི་དངོས་གཞི་ལ་རྟེན་ནས་གསར་དུ་ཐོབ་པ་ཡོད་ཟེར་ན། འོ་ན་བསམ་གཏན་གྱི་དངོས་གཞི་ཐོབ་པའི་རྒྱུན་ཞུགས་ཡོད་པར་ཐལ། དམ་བཅའ་འཐད་པའི་ཕྱིར། འདོད་མི་ནུས་ཏེ། བསམ་གཏན་གྱི་དངོས་གཞི་མ་ཐོབ་པའི་འཕགས་པ་གཅིག་ཡོད་
པའི་ཕྱིར། ཁ་ཅིག་དགེ་སྦྱོང་ཚུལ་གྱི་འབྲས་བུ་བཞི་པོ་དེ། དགེ་སྦྱོང་ཚུལ་གྱི་འབྲས་བུར་འཇོག་པའི་རྒྱུ་མཚན་ཡོད་དེ། རང་རང་གི་ཞུགས་ལམ་སྔོན་དུ་བཏང་བ་དང། ཞུགས་ལམ་དེ་ལས་གཞན་པའི་འབྲས་ལམ་ཐོབ་པ་དང། མཐོང་སྤངས་ཐམས་ཅད་སྤངས་
པའི་ཟད་པ་སྡོམ་པ་དང། ཤེས་པ་བརྒྱད་ཚན་ཐོབ་པ་དང། མི་རྟག་ལ་སོགས་བཅུ་དྲུག་རྟོགས་པས་ཁྱབ་པ་དང། རྒྱུ་མཚན་རྣམ་པ་ལྔ་ཡོད་པའི་ཕྱིར་ཟེར་ན། འོ་ན་འབྲས་བུ་བཞི་པོ་གང་རུང་ཐོབ་པའི་གང་ཟག་ཡིན་ན། མི་རྟག་ལ་སོགས་བཅུ་དྲུག་རྟོགས་

[002B] ཁྱོད་ཀྱི་རྒྱུ་མཚན་འཐད་པའི་ཕྱིར། འདོད་ན་ཉན་ཐོས་མཐོང་ལམ་རྣམ་གྲོལ་ལམ་ཐོབ་མ་ཐག་པའི་རྒྱུན་ཞུགས་འབྲས་གནས་ཆོས་ཅན། དེར་ཐལ། དེའི་ཕྱིར། དེར་ཐལ། རྒྱུན་ཞུགས་འབྲས་གནས་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར་
འདོད་ན། ཉན་ཐོས་མཐོང་ལམ་བར་ཆད་མེད་ལམ་པ་དེས་མི་རྟག་ལ་སོགས་བཅུ་དྲུག་རྟོགས་པར་ཐལ། ཉན་ཐོས་མཐོང་ལམ་རྣམ་གྲོལ་ལམ་ཐོབ་མ་ཐག་པའི་རྒྱུན་ཞུགས་འབྲས་གནས་དེས་མི་རྟག་ལ་སོགས་བཅུ་དྲུག་རྟོགས་པའི་ཕྱིར། འདོད་ན། དེས་ཉེར་ལེན་གྱི་ཕུང་པོ་མི་རྟག་
པ་དང། འགོག་བདེན་གཉིས་རྟོགས་པར་ཐལ། འདོད་པའི་ཕྱིར། འདོད་མི་ནུས་ཏེ། ཉན་ཐོས་མཐོང་ལམ་བར་ཆད་མེད་ལམ་པ་དེས་འགོག་བདེན་མ་ཐོབ་པའི་ཕྱིར། ཁ་ཅིག་བར་པ་གཉིས་ཀྱི་རིམ་རྒྱུད་པའི་འབྲས་བུ་གཉིས་པོ་དེ་འཇིག་རྟེན་པའི་ལམ་ལ་བརྟེན་ནས་གསར་དུ་སྐྱེ་བ་ཡོད་ཟེར་ན་
འབྲས་བུ་རིམ་རྒྱུད་པའི་ཕྱིར་འོང་ཞུགས་པ་དང། འཇིག་རྟེན་པའི་ལམ་ལ་གནས་པའི་གང་ཟག་གི་གཞི་མཐུན་ཡོད་པར་ཐལ། དམ་བཅའ་འཐད་པའི་ཕྱིར། འདོད་མི་ནུས་ཏེ། འབྲས་བུ་རིམ་རྒྱུད་པའི་ཕྱིར་འོང་ཞུགས་པ་ཡིན་ན། ཉན་ཐོས་སྒོམ་ལམ་པ་ཡིན་པས་ཁྱབ། ཉན་ཐོས་སྒོམ་ལམ་པ་
ཡིན་ན། འཇིག་རྟེན་པའི་ལམ་ལ་མི་གནས་པས་ཁྱབ་པའི་ཕྱིར། ཁ་ཅིག་ཕྱིར་འོང་གི་འབྲས་བུ་དེ་ཁམས་གོང་གི་རྟེན་ལ་གསར་དུ་ཐོབ་པ་ཡོད་ཟེར་ན། དེ་མེད་པར་ཐལ། ཁམས་གོང་གི་རྟེན་ལ་འབྲས་བུ་ཐོད་བརྒལ་བའི་ཕྱིར་འོང་གི་འབྲས་བུ་གསར་དུ་ཐོབ་པ་མེད་པ་གང་ཞིག་འབྲས་བུ་རིམ་
རྒྱུད་པའི་ཕྱིར་འོང་གི་འབྲས་བུ་གསར་དུ་ཐོབ་པ་མེད་པའི་ཕྱིར། དང་པོ་དེར་ཐལ། འབྲས་བུ་ཐོད་བརྒལ་བའི་ཕྱིར་འོང་གི་འབྲས་བུ་ཐོབ་ཁ་མའི་གང་ཟག་ཡིན་ན། ཉན་ཐོས་ཀྱི་མཐོང་ལམ་བར་ཆད་མེད་ལམ་པ་ཡིན་པས་ཁྱབ་པ་གང་ཞིག་དེ་ཁམས་གོང་གི་རྟེན་ལ་གསར་དུ་སྐྱེ་བ་མེད་པའི་
ཕྱིར། ཕྱི་མ་དེར་ཐལ། འབྲས་བུ་རིམ་རྒྱུད་པའི་ཕྱིར་འོང་གི་འབྲས་བུ་ཐོབ་ཁ་མའི་གང་ཟག་ཡིན་ན། རྒྱུན་ཞུགས་འབྲས་གནས་ཡིན་པས་ཁྱབ་པ་གང་ཞིག་ཁམས་གོང་གི་རྟེན་ཅན་གྱི་རྒྱུན་ཞུགས་འབྲས་གནས་མེད་པའི་ཕྱིར། ཁ་ཅིག་ཆགས་བྲལ་སྔོན་སོང་དེ་འབྲས་བུ་དང་མཐའ་

[003A]༄༅། །གཉིས་ལ་བཞག་ཏུ་ཡོད་ཟེར་ན། དེ་མེད་པར་ཐལ། རྒྱུན་ཞུགས་ལ་ཡང་བཞག་ཏུ་མེད། དགྲ་བཅོམ་ལ་ཡང་བཞག་ཏུ་མེད་པའི་ཕྱིར། དང་པོ་དེར་ཐལ། མཐོང་ལམ་གྱི་སྔ་རོལ་ཏུ་མཐོང་སྤངས་ཀུན་སྦྱོར་གསུམ་སྤངས་པའི་རྒྱུན་ཞུགས་མེད་པའི་ཕྱིར། དེར་
ཐལ། མཐོང་སྤངས་ཀུན་སྦྱོར་གསུམ་སྤངས་པའི་གང་ཟག་ཡིན་ན། མཐོང་ལམ་རྣམ་གྲོལ་ལམ་ཐོབ་པས་ཁྱབ་པའི་ཕྱིར། ཕྱི་མ་དེར་ཐལ། མཐོང་ལམ་གྱི་སྔ་རོལ་དུ་སྲིད་ཉོན་དགུ་པ་སྤངས་པའི་དགྲ་བཅོམ་འབྲས་གནས་མེད་པའི་ཕྱིར། དེར་ཐལ། སྲིད་ཉོན་དགུ་པ་སྤངས་པའི་གང་ཟག་
ཡིན་ན། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ཐོབ་པའི་གང་ཟག་ཡིན་དགོས་པའི་ཕྱིར། ཁ་ཅིག་འབྲས་བུ་ཐོད་བརྒལ་བ་དང་ཆགས་བྲལ་སྔོན་སོང་གཉིས་དོན་མི་གཅིག་ཅིང། ཕྱིར་འོང་ལ་ཆགས་བྲལ་སྔོན་སོང་བཞག་ཏུ་མེད་ཟེར་ན། དེ་མི་འཐད་པར་ཐལ། ཕྱིར་འོང་ལ་ཆགས་བྲལ་སྔོན་སོང་
བཞག་ཏུ་ཡོད་པའི་ཕྱིར། དེར་ཐལ། མཐོང་ལམ་གྱི་སྔ་རོལ་ཏུ་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཡོད་པའི་ཕྱིར། དེར་ཐལ། མཐོང་ལམ་གྱི་སྔ་རོལ་ཏུ་བསམ་གཏན་དང་པོའི་ཉེར་བསྡོགས་དགའ་བ་སྡུད་པ་ཡིད་བྱེད་རྫོགས་པར་ཐོབ་པའི་ཕྱིར་འོང་ཡོད་པའི་ཕྱིར། དེར་
ཐལ༑ མཐོང་ལམ་གྱི་སྔ་རོལ་ཏུ་ཉོན་མོངས་རྣམ་འཇོམས་ཀྱི་བསམ་གཏན་དང་པོའི་ཉེར་བསྡོགས་ཐོབ་པའི་ཕྱིར་འོང་ཡོད་པའི་ཕྱིར། དེར་ཐལ། མཐོང་ལམ་གྱི་སྔ་རོལ་ཏུ་བསམ་གཏན་དང་པོའི་ཉེར་བསྡོགས་ཐོབ་པའི་ཕྱིར་འོང་ཡོད་པའི་ཕྱིར། རྩ་བར་མ་ཁྱབ་ན་ཁྱབ་པ་ཡོད་པར་ཐལ། མཐོང་ལམ་གྱི་
སྔ་རོལ་ཏུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་མི་འོང་ཡིན་ན། ཆགས་བྲལ་སྔོན་སོང་གི་ཕྱིར་མི་འོང་ཡིན་དགོས་པའི་ཕྱིར། ཁ་ཅིག་སྤང་བྱ་ཅིག་ཅར་བ་དེ་འབྲས་བུ་བར་པ་གཉིས་ལ་བཞག་ཏུ་ཡོད་ཟེར་ན། དེ་མེད་པར་ཐལ། དེ་ཕྱིར་འོང་ལ་ཡང་
བཞག་ཏུ་མེད། ཕྱིར་མི་འོང་ལ་ཡང་བཞག་ཏུ་མེད་པའི་ཕྱིར། དང་པོ་དེར་ཐལ། ཁམས་གསུམ་ས་དགུས་བསྡུས་པའི་སྒོམ་སྤང་ཉོན་མོངས་དྲུག་ཅིག་ཅར་དུ་སྤངས་པའི་ཕྱིར་འོང་མེད་པའི་ཕྱིར། དེར་ཐལ། སྲིད་རྩེའི་སས་སྡུས་ཀྱི་སྒོམ་སྤངས་ཉོན་མོངས་དྲུག་སྤངས་པའི་ཕྱིར་འོང་མེད་པའི་ཕྱིར་

[003B] ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་ངུའི་ཆུང་ངུ་དགུ་ཅིག་ཅར་དུ་སྤངས་པའི་ཕྱིར་མི་འོང་མེད་པའི་ཕྱིར། དེར་ཐལ། སྲིད་ཉོན་དགུ་པ་སྤངས་པའི་ཕྱིར་མི་འོང་མེད་པའི་ཕྱིར། དེར་ཐལ། ཉོན་མོངས་སྤངས་པའི་ཕྱིར་མི་འོང་མེད་པའི་ཕྱིར། གཉིས་པ་
རང་གི་ལུགས་བཞག་པ་ལ། རང་རྒྱུད་ལ་ལྡན་པའི་གང་ཟག་དོན་དམ་པའི་དགེ་སྦྱོང་དུ་འཇོག་པར་བྱེད་པའི་ཉན་ཐོས་ཀྱི་ཟག་མེད་བར་ཆད་མེད་ལམ་དེ། དགེ་སྦྱོང་ཚུལ་གྱི་མཚན་ཉིད། དེ་ལ་དབྱེ་ན་རྒྱུན་ཞུགས་ཀྱི་དགེ་སྦྱོང་ཚུལ་ནས། དགྲ་བཅོམ་པའི་དགེ་སྦྱོང་ཚུལ་གྱི་བར་བཞི་ཡོད། རང་ཐོབ་བྱེད་ཀྱི་
ཐབས་སུ་གྱུར་པའི་དགེ་སྦྱོང་ཚུལ་གྱི་སྟོབས་ཀྱིས་ཐོབ་པའི་ཉན་ཐོས་མཐོང་ལམ་རྣམ་གྲོལ་ལམ་ཐོབ་པའི་ཉན་ཐོས་ཀྱི་སྤངས་རྟོགས་གང་རུང་གིས་བསྡུས་པའི་ཡོན་ཏན། དགེ་སྦྱོང་ཚུལ་གྱི་འབྲས་བུའི་མཚན་ཉིད། དེ་ལ་ངོ་བོའི་སྒོ་ནས་དབྱེ་ན་རྒྱུན་ཞུགས་ཀྱི་དགེ་སྦྱོང་ཚུལ་གྱི་འབྲས་བུ་ནས་དགྲ་བཅོམ་
པའི་དགེ་སྦྱོང་ཚུལ་གྱི་འབྲས་བུའི་བར་བཞི་ཡོད། དེ་ལ་རྒྱས་པར་དབྱེ་ན། དེར་གྱུར་པའི་འདུས་བྱས་རྣམ་གྲོལ་ལམ་བརྒྱད་ཅུ་རྩ་དགུ། དེར་གྱུར་པའི་འདུས་མ་བྱས་འགོག་བདེན་བརྒྱད་ཅུ་རྩ་དགུ་ཡོད། འབྲས་བུ་བཞི་པོ་དེས་གང་ལ་བརྟེན་ནས་ཐོབ་པའི་ཚུལ་ཡོད་དེ། རྒྱུན་ཞུགས་ཕྱིར་འོང་འབྲས་བུ་རིམ་རྒྱུད་
པའི་ཕྱིར་མི་འོང་གི་འབྲས་བུ་སྤང་བྱ་ཅིག་ཅར་བའི་དགྲ་བཅོམ་པའི་འབྲས་བུ་དང་བཅས་པ་ནི། བསམ་གཏན་དང་པོའི་ཉེར་བསྡོགས་མི་ལྕོགས་མེད་པ་ཁོ་ན་ལ་བརྟེན་ནས་ཐོབ། འབྲས་བུ་ཐོད་བརྒལ་བའི་ཕྱིར་མི་འོང་གི་འབྲས་བུ་དང། སྤང་བྱ་རིམ་རྒྱུད་པའི་དགྲ་བཅོམ་པའི་འབྲས་བུ་གཉིས་ནི་བསམ་
གཏན་གྱི་དངོས་གཞི་དང། གཟུགས་མེད་ཅི་ཡང་མེད་ཀྱི་དངོས་གཞི་གང་རུང་ལ་བརྟེན་ནས་ཐོབ་པའི་ཕྱིར། དང་པོ་དེར་ཐལ། དེ་རྣམས་བསམ་གཏན་ས་དྲུག་གང་རུང་ལ་བརྟེན་ནས་ཐོབ་པ་གང་ཞིག་བསམ་གཏན་གྱི་དངོས་གཞི་ཐོབ་པའི་རྒྱུན་ཞུགས་དང་ཕྱིར་འོང་མེད་པའི་ཕྱིར། དང་པོ་དེར་
ཐལ། དེ་དག་གིས་འདོད་སེམས་དང། གཟུགས་མེད་ཀྱི་དངོས་གཞི་ལ་བརྟེན་ནས་ཉན་ཐོས་ཀྱི་ཟག་མེད་བར་ཆད་མེད་ལམ་རང་རྒྱུད་ལ་བསྐྱེད་མི་ནུས་པའི་ཕྱིར། རྩ་རྟགས་ཕྱི་མ་དེར་ཐལ། འབྲས་བུ་ཐོད་བརྒལ་བའི་ཕྱིར་མི་འོང་གི་འབྲས་བུ་ཐོབ་ཁ་མའི་གང་ཟག་ཡིན་ན། བསམ་གཏན་

[004A]༄༅། །གྱི་དངོས་གཞི་ཐོབ་ལ་མ་ཉམས་པས་ཁྱབ། སྤང་བྱ་རིམ་རྒྱུད་པའི་དགྲ་བཅོམ་པའི་འབྲས་བུ་ཐོབ་ཁ་མའི་གང་ཟག་ཡིན་ན། བསམ་གཏན་གྱི་དངོས་གཞི་དང། གཟུགས་མེད་ཀྱི་དངོས་གཞི་གང་རུང་ཐོབ་ལ་མ་ཉམས་པས་ཁྱབ་པའི་ཕྱིར། དང་པོ་དེར་ཐལ། དེ་
ཡིན་ན་འདོད་ཉོན་དགུ་པ་མངོན་གྱུར་བ་ལ་ཆགས་བྲལ་བྱས་པས་ཁྱབ་པའི་ཕྱིར། འབྲས་བུ་བཞི་པོ་དེ་མཐོང་སྒོམ་གྱི་ལམ་གང་ལ་བརྟེན་ནས་ཐོབ་པའི་ཚུལ་ཡོད་དེ། རྒྱུན་ཞུགས་ཆགས་བྲལ་སྔོན་སོང་གི་ཕྱིར་འོང་ཕྱིར་མི་འོང་དང་བཅས་པའི་འབྲས་བུ་དེ་མཐོང་ལམ་ལ་བརྟེན་ནས་ཐོབ་
བར་པ་གཉིས་ཀྱི་རིམ་རྒྱུད་པའི་འབྲས་བུ་དང་དགྲ་བཅོམ་པའི་འབྲས་བུ་དང་བཅས་པ་རྣམས་སྒོམ་ལམ་ལ་བརྟེན་ནས་ཐོབ་པ་ཡིན་པའི་ཕྱིར། དང་པོ་དེར་ཐལ། འབྲས་བུ་དེ་གསུམ་གང་རུང་ཐོབ་ཁ་མའི་གང་ཟག་ཡིན་ན། ཉན་ཐོས་མཐོང་ལམ་བར་ཆད་མེད་ལམ་པ་ཡིན་པས་ཁྱབ་པའི་
ཕྱིར༑ ཕྱི་མ་དེར་ཐལ། འབྲས་བུ་དེ་གསུམ་གང་རུང་ཐོབ་ཁ་མའི་གང་ཟག་ཡིན་ན། ཉན་ཐོས་སྒོམ་ལམ་པ་ཡིན་དགོས་པའི་ཕྱིར། དེར་ཐལ། འབྲས་བུ་རིམ་རྒྱུད་པའི་ཕྱིར་འོང་གི་འབྲས་བུ་ཐོབ་ཁ་མའི་གང་ཟག་དེས། ཞི་རགས་ཀྱི་རྣམ་པ་ཅན་གྱི་ཉན་ཐོས་ཀྱི་སྒོམ་ལམ་དང། འདོད་ཉོན་དྲུག་པའི་
དངོས་གཉེན་བར་ཆད་མེད་ལམ་ཅི་རིགས་ལ་བརྟེན་ནས་ཕྱིར་འོང་གི་འབྲས་བུ་མངོན་དུ་བྱེད། འབྲས་བུ་རིམ་རྒྱུད་པའི་ཕྱིར་མི་འོང་གི་འབྲས་བུ་ཐོབ་ཁ་མའི་གང་ཟག་དེས། ཞི་རགས་ཀྱི་རྣམ་པ་ཅན་གྱི་ཉན་ཐོས་ཀྱི་སྒོམ་ལམ་དང། འདོད་ཉོན་དགུ་པའི་དངོས་གཉེན་བར་ཆད་མེད་ལམ་ཅི་རིགས་
ལ་བརྟེན་ནས་ཕྱིར་མི་འོང་གི་འབྲས་བུ་མངོན་དུ་བྱེད། དགྲ་བཅོམ་པའི་འབྲས་བུ་ཐོབ་ཁ་མའི་གང་ཟག་ཡིན་ན། སྲིད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་པས་ཁྱབ་པའི་ཕྱིར། འབྲས་བུ་བཞི་པོ་དེ་ཟག་མེད་བདེན་པའི་རྣམ་པ་ཅན་གྱི་ལམ་དང། འཇིག་རྟེན་ཞི་རགས་ཀྱི་
རྣམ་པ་ཅན་གྱི་ལམ་གང་ལ་བརྟེན་ནས་ཐོབ་པའི་ཚུལ་ཡང་ཡོད་དེ། རྒྱུན་ཞུགས་ཆགས་བྲལ་སྔོན་སོང་གི་ཕྱིར་འོང་ཕྱིར་མི་འོང་གཉིས། དགྲ་བཅོམ་པའི་འབྲས་བུ་དང་བཅས་པ་རྣམས། ཟག་མེད་བདེན་པའི་རྣམ་པ་ཅན་གྱི་ལམ་ལ་བརྟེན་ནས་ཐོབ། བར་པ་གཉིས་ཀྱི་རིམ་རྒྱུད་པའི་

[004B] ཟག་མེད་བདེན་པའི་རྣམ་པ་ཅན་གྱི་ལམ་དང། འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་ཅི་རིགས་ལ་བརྟེན་ནས་ཐོབ་པའི་ཕྱིར། དང་པོ་དེར་ཐལ། རྒྱུན་ཞུགས་ཆགས་བྲལ་སྔོན་སོང་གི་ཕྱིར་འོང་ཕྱིར་མི་འོང་གང་རུང་གི་འབྲས་བུ་ཐོབ་ཁ་མའི་གང་ཟག་ཡིན་ན། ཉན་
ཐོས་མཐོང་ལམ་བར་ཆད་མེད་ལམ་པ་ཡིན་པས་ཁྱབ། དགྲ་བཅོམ་པའི་འབྲས་བུ་ཐོབ་ཁ་མའི་གང་ཟག་ཡིན་ན། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་གནས་པའི་གང་ཟག་ཡིན་པས་ཁྱབ་པའི་ཕྱིར། རྩ་རྟགས་ཕྱི་མ་དེར་ཐལ། འབྲས་བུ་རིམ་རྒྱུད་པའི་ཕྱིར་འོང་ཞུགས་པ་དེ་སྔོན་ཞི་
གནས་ལ་སྤྱོད་པ་ཤས་ཆེར་གོམས་པ་ཞིག་ཡིན་ན། འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་ལ་བརྟེན་ནས་ཕྱིར་འོང་གི་འབྲས་བུ་མངོན་དུ་བྱེད། སྔོན་ལྷག་མཐོང་ལ་སྤྱོད་པ་ཤས་ཆེར་གོམས་པ་ཞིག་ཡིན་ན། ཟག་མེད་བདེན་པའི་རྣམ་པ་ཅན་གྱི་ལམ་ལ་བརྟེན་ནས་ཕྱིར་འོང་གི་འབྲས་བུ་
མངོན་དུ་བྱེད། དེ་བཞིན་དུ་འབྲས་བུ་རིམ་རྒྱུད་པའི་ཕྱིར་མི་འོང་ཞུགས་པ་ལ་ཡང་མཚུངས་པའི་ཕྱིར། འབྲས་བུ་བཞི་པོ་དེ་ཁམས་གང་གི་རྟེན་ལ་ཐོབ་པའི་ཚུལ་ཡོད་དེ། འབྲས་བུ་དང་པོ་གསུམ་པོ་དེ་འདོད་ཁམས་ཁོ་ནའི་རྟེན་ལ་ཐོབ། དགྲ་བཅོམ་པའི་འབྲས་བུ་དེ་ཁམས་གསུམ་གའི་རྟེན་ལ་
ཐོབ་པ་ཡོད་པའི་ཕྱིར། དང་པོ་དེར་ཐལ། རྒྱུན་ཞུགས་དང་ཕྱིར་འོང་གང་རུང་ཡིན་ན། འདོད་རྟེན་པ་ཡིན་པས་ཁྱབ་པ་གང་ཞིག་ཁམས་གོང་གི་རྟེན་ལ་མཐོང་ལམ་གསར་དུ་སྐྱེ་བ་མེད་པའི་ཕྱིར། རྩ་རྟགས་ཕྱི་མ་དེར་ཐལ། སྤང་བྱ་ཅིག་ཅར་བའི་རྒྱུན་ཞུགས་དེས་འདོད་པའི་རྟེན་ལ་མྱང་འདས་
མངོན་དུ་བྱེད། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་དེས་གཟུགས་ཀྱི་རྟེན་ལ་མྱང་འདས་མངོན་དུ་བྱེད། གཟུགས་མེད་ཉེར་འགྲོའི་ཕྱིར་མི་འོང་དང། གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོ་གཉིས་ནི་གཟུགས་མེད་ཀྱི་རྟེན་ལ་མྱང་འདས་
མངོན་དུ་བྱེད་པའི་ཕྱིར། མཛོད་ལས། འདོད་པར་གསུམ་ཐོབ་ཐ་མ་ནི། གསུམ་དུའོ། །ཞེས་གསུངས་པའི་ཕྱིར། ཆགས་བྲལ་སྔོན་སོང་དང་འབྲས་བུ་ཐོད་བརྒལ་བ་གཉིས་དོན་གཅིག་ཅིང། དེ་འབྲས་བུ་དང་མཐའ་གཉིས་ལ་བཞག་ཏུ་མེད་དེ། རྒྱུན་ཞུགས་ལ་ཡང་བཞག་ཏུ་མེད། དགྲ་བཅོམ་

[005A]༄༅། །ལ་ཡང་བཞག་ཏུ་མེད་པའི་ཕྱིར། དང་པོ་དེར་ཐལ། འབྲས་བུའི་ངོས་ནས་ཐོད་བརྒལ་བཞག་ཏུ་མེད། སྤང་བྱའི་ངོས་ནས་ཆགས་བྲལ་སྔོན་སོང་བཞག་ཏུ་མེད་པའི་ཕྱིར། དང་པོ་དེར་ཐལ། རྒྱུན་ཞུགས་ཀྱི་འབྲས་བུའི་སྔ་རོལ་ཏུ་ཐོད་བརྒལ་རྒྱུའི་འབྲས་བུ་གཞན་མེད་པའི་ཕྱིར། ཕྱི་
མ་དེར་ཐལ། མཐོང་ལམ་གྱི་སྔ་རོལ་ཏུ་མཐོང་སྤང་ཀུན་སྦྱོར་གསུམ་སྤངས་པའི་རྒྱུན་ཞུགས་མེད་པའི་ཕྱིར། རྩ་རྟགས་གཉིས་པ་དེར་ཐལ། དེ་ལ་འབྲས་བུའི་ངོས་ནས་ཐོད་བརྒལ་བཞག་ཏུ་མེད། སྤང་བྱའི་ངོས་ནས་ཆགས་བྲལ་སྔོན་སོང་བཞག་ཏུ་མེད་པའི་ཕྱིར། དང་པོ་དེར་ཐལ། དགྲ་
བཅོམ་འབྲས་གནས་ཡིན་ན། རང་དང་རྒྱུད་གཅིག་ཏུ་གྱུར་པའི་འབྲས་གནས་དང་པོ་གསུམ་པོ་གང་རུང་གཅིག་སྔོན་དུ་སོང་བས་ཁྱབ་པའི་ཕྱིར། ཕྱི་མ་དེར་ཐལ། མཐོང་ལམ་གྱི་སྔ་རོལ་ཏུ་སྲིད་ཉོན་དགུ་པ་སྤངས་པའི་དགྲ་བཅོམ་པ་མེད་པའི་ཕྱིར། དེ་འབྲས་བུ་བར་པ་གཉིས་ལ་བཞག་ཏུ་ཡོད་
དེ། ཕྱིར་འོང་ལ་ཡང་བཞག་ཏུ་ཡོད། ཕྱིར་མི་འོང་ལ་ཡང་བཞག་ཏུ་ཡོད་པའི་ཕྱིར། དང་པོ་བཞག་ཏུ་ཡོད་དེ། འབྲས་བུའི་ངོས་ནས་ཐོད་བརྒལ་བཞག་ཏུ་ཡོད། སྤང་བྱའི་ངོས་ནས་ཆགས་བྲལ་སྔོན་སོང་བཞག་ཏུ་ཡོད་པའི་ཕྱིར། དང་པོ་དེར་ཐལ། རྒྱུན་ཞུགས་ཀྱི་འབྲས་བུ་མངོན་དུ་མ་བྱས་པར་ཕྱིར་འོང་
གི་འབྲས་བུ་མངོན་དུ་བྱས་པའི་ཕྱིར་འོང་ཡོད་པའི་ཕྱིར། ཕྱི་མ་དེར་ཐལ། མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཡོད་པའི་ཕྱིར། རྩ་རྟགས་གཉིས་པ་དེར་ཐལ། དེ་ལ་འབྲས་བུའི་ངོས་ནས་ཐོད་བརྒལ་བཞག་དུ་
ཡོད། སྤང་བྱའི་ངོས་ནས་ཆགས་བྲལ་སྔོན་སོང་བཞག་ཏུ་ཡོད་པའི་ཕྱིར། དང་པོ་དེར་ཐལ། རྒྱུན་ཞུགས་དང་ཕྱིར་འོང་གང་རུང་གི་འབྲས་བུ་མངོན་དུ་མ་བྱས་པར་ཕྱིར་མི་འོང་གི་འབྲས་བུ་མངོན་དུ་བྱས་པའི་ཕྱིར་མི་འོང་ཡོད་པའི་ཕྱིར། ཕྱི་མ་དེར་ཐལ། མཐོང་ལམ་གྱི་སྔ་རོལ་ཏུ་འདོད་པ་ལ་
འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་མི་འོང་ཡོད་པའི་ཕྱིར། གསུམ་པ་རྩོད་པ་སྤང་བ་ལ། ཁོ་ན་རེ། རང་རྒྱལ་དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་ཆོས་ཅན། ཉན་ཐོས་ཀྱི་མཐོང་ལམ་རྣམ་གྲོལ་ལམ་ཐོབ་པའི་ཉན་ཐོས་ཀྱི་སྤངས་རྟོགས་གང་

[005B] དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། དེར་ཐལ། རང་རྒྱལ་གྱི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། དེར་ཐལ། རང་རྒྱལ་དགྲ་བཅོམ་ལ་འབྲས་གནས་མཚན་ཉིད་པ་གཅིག་འཐད་པའི་ཕྱིར། དེར་ཐལ། བསྡུ་བ་ལས། རང་རྒྱལ་བ་
ནི་ཉན་ཐོས་ཇི་ལྟ་བ་དེ་ཁོ་ན་བཞིན་དུ་རིགས་པར་བྱ་སྟེ་ཉན་ཐོས་རྣམས་དང་ལམ་གྱི་རང་བཞིན་མཚུངས་པའི་ཕྱིར། ཞེས་གསུངས་པའི་ཕྱིར་ན་མ་ཁྱབ། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁོ་ན་རེ། རྒྱུན་ཞུགས་འབྲས་གནས་ཀྱི་རྒྱུད་ཀྱི་འགོག་བདེན་ཆོས་ཅན། དགེ་སྦྱོང་ཚུལ་གྱི་
བསྐྱེད་བྱ་ཡིན་པར་ཐལ། དེའི་འབྲས་བུ་ཡིན་པའི་ཕྱིར། ཁྱབ་སྟེ། དགེ་སྦྱོང་ཚུལ་ལ་རྒྱུ་འབྲས་ཀྱི་རྣམ་གཞག་འཐད་པ་གང་ཞིག་བསྐྱེད་བྱ་འབྲས་བུའི་མཚན་ཉིད་ཡིན་པའི་ཕྱིར་ཟེར་ན། མ་ཁྱབ་འདོད་མི་ནུས་ཏེ། འདུས་མ་བྱས་ཡིན་པའི་ཕྱིར། ཞེས་ཟེར་ན། འོ་ན། རྒྱུན་ཞུགས་འབྲས་གནས་ཀྱི་རྒྱུད་
ཀྱི་འགོག་བདེན་ཆོས་ཅན། རྒྱུན་ཞུགས་ཀྱི་བསྐྱེད་བྱ་ཡིན་པར་ཐལ། དེའི་འབྲས་བུ་ཡིན་པའི་ཕྱིར། ཁྱབ་པ་ཁས། མ་གྲུབ་ན་དེར་ཐལ། རྒྱུན་ཞུགས་ཀྱི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། འདོད་མི་ནུས་སོ། ཁ་ཅིག་འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་ལ་བརྟེན་ནས། ཕྱིར་
འོང་གི་འབྲས་བུ་ཐོབ་མ་ཐག་པའི་ཕྱིར་འོང་གི་འབྲས་བུ་ཆོས་ཅན། ཁྱོད་དངོས་སུ་ཐོབ་བྱེད་ཀྱི་དགེ་སྦྱོང་ཚུལ་གཅིག་ཡོད་པར་ཐལ། ཁྱོད་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན་དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། དགེ་སྦྱོང་ཚུལ་དང་ཞི་རགས་ཀྱི་
རྣམ་པ་ཅན་གྱི་གཞི་མཐུན་ཡོད་པར་ཐལ། འདོད་པའི་ཕྱིར། འདོད་ན། དེ་འདྲའི་གཞི་མཐུན་ཆོས་ཅན། ཟག་མེད་བར་ཆད་མེད་ལམ་ཡིན་པར་ཐལ། དགེ་སྦྱོང་ཚུལ་ཡིན་པའི་ཕྱིར། འདོད་ན། མི་འཐད་པར་ཐལ། ཞི་རགས་ཀྱི་རྣམ་པ་ཅན་གྱི་ལམ་ཡིན་པའི་ཕྱིར། རྟགས་ཁས། ཁོ་ན་
རེ། དགེ་སྦྱོང་ཚུལ་གྱི་རྒྱུར་གྱུར་པའི་ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་འབྲས་གནས་ཀྱི་རྒྱུད་ཀྱི་རྣམ་གྲོལ་ལམ་ཆོས་ཅན། དགེ་སྦྱོང་ཚུལ་གྱི་འབྲས་བུ་ཡིན་པར་ཐལ། ཉན་ཐོས་མཐོང་ལམ་རྣམ་གྲོལ་ལམ་ཐོབ་པའི་ཉན་ཐོས་ཀྱི་སྤངས་རྟོགས་གང་

[006A]༄༅། །རུང་གིས་བསྡུས་པའི་ཡོན་ཏན་ཡིན་པའི་ཕྱིར། དེར་ཐལ། དེ་གང་རུང་གིས་བསྡུས་པའི་རྟོགས་པའི་ཡོན་ཏན་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། མི་འཐད་པར་ཐལ། དགེ་སྦྱོང་ཚུལ་གྱི་རྒྱུ་ཡིན་པའི་ཕྱིར། ཟེར་ན། མ་ཁྱབ། མ་གྲུབ་ན་
དེར་ཐལ། དེ་རྒྱུད་ལ་ལྡན་པའི་རྒྱུན་ཞུགས་དེ་དགེ་སྦྱོང་ཚུལ་གྱི་རྒྱུ་ཡིན་པའི་ཕྱིར། ཁོ་ན་རེ། དགེ་སྦྱོང་ཚུལ་གྱི་འབྲས་བུ་དེ་འདུས་བྱས་ཡིན་པར་ཐལ། དགེ་སྦྱོང་ཚུལ་དེ་དགེ་སྦྱོང་ཚུལ་གྱི་འབྲས་བུ་བསྐྱེད་བྱེད་ཡིན་པའི་ཕྱིར། མ་གྲུབ་ན། དགེ་སྦྱོང་ཚུལ་ཆོས་ཅན། ཁྱོད་ཁྱོད་ཀྱི་འབྲས་བུ་བསྐྱེད་བྱེད་
ཡིན་པར་ཐལ། ཁྱོད་རྒྱུ་ཡིན་པའི་ཕྱིར་ན། མ་ཁྱབ། འདོད་མི་ནུས་སོ། །འོ་ན་རྒྱུན་ཞུགས་ཆོས་ཅན། ཁྱོད་ཁྱོད་ཀྱི་འབྲས་བུ་བསྐྱེད་བྱེད་ཡིན་པར་ཐལ། ཁྱོད་རྒྱུ་ཡིན་པའི་ཕྱིར། ཁྱབ་པ་སོང། གལ་ཏེ་འདོད་ན་མི་འཐད་པར་ཐལ། རྒྱུན་ཞུགས་དང་རྒྱུན་ཞུགས་ཀྱི་འབྲས་བུ་གཉིས་དུས་མཉམ་ཡིན་པའི་ཕྱིར་
གཞན་ཡང་བདག་གི་འབྲས་བུ་བདག་ལས་སྐྱེ་བར་ཐལ། བདག་བདག་གི་འབྲས་བུ་བསྐྱེད་བྱེད་ཡིན་པའི་ཕྱིར། ཁྱབ་པ་སོང། མ་གྲུབ་ན། བདག་ཆོས་ཅན། ཁྱོད་ཁྱོད་ཀྱི་འབྲས་བུ་བསྐྱེད་བྱེད་ཡིན་པར་ཐལ། ཁྱོད་རྒྱུ་ཡིན་པའི་ཕྱིར། འཁོར་གསུམ། གལ་ཏེ་འདོད་ན། བདག་གི་འབྲས་བུ་ཆོས་ཅན། བདག་ལས་མི་སྐྱེ་
བར་ཐལ། སྐྱེས་ཟིན་སླར་ཡང་སྐྱེ་བ་དོན་མེད་ཡིན་པའི་ཕྱིར། ཁོ་ན་རེ། བར་པ་གཉིས་ཀྱི་རིམ་རྒྱུད་པའི་འབྲས་བུ་གཉིས་པོ་དེ་འཇིག་རྟེན་པའི་ལམ་ལ་བརྟེན་ནས་གསར་དུ་ཐོབ་པ་ཡོད་པར་ཐལ། དེ་འཇིག་རྟེན་ཞི་རགས་ཀྱི་རྣམ་པ་ཅན་གྱི་ལམ་ལ་བརྟེན་ནས་གསར་དུ་ཐོབ་པ་ཡོད་པའི་ཕྱིར། ཟེར་ན། མ་ཁྱབ། འདོད་
མི་ནུས་སོ། །འོ་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་ཆོས་ཅན། བར་ཆད་མེད་ལམ་ཡིན་པར་ཐལ། འཇིག་རྟེན་པའི་བར་ཆད་མེད་ལམ་ཡིན་པའི་ཕྱིར། འཁོར་གསུམ། གལ་ཏེ་འདོད་ན། བར་ཆད་མེད་ལམ་རྒྱུད་ལ་ལྡན་པའི་ཕྱིར་རོལ་པ་ཡོད་པར་ཐལ་ལོ། །ཁོ་ན་རེ། འབྲས་བུ་
བཞི་པོ་གང་རུང་གསར་དུ་ཐོབ་པའི་གང་ཟག་ཡིན་ན། མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་མྱོང་བས་ཁྱབ་པར་ཐལ། མཛོད་ལས། འབྲས་བུ་བཞི་རྣམས་བཞག་པ་ནི། །རྒྱུ་ལྔ་དག་ནི་སྲིད་ཕྱིར་རོ། །འབྲས་ལ་སྔོན་ལམ་བཏང་བ་དང། །གཞན་ཐོབ་པ་དང་ཟད་སྡོམ་དང། །ཤེས་པ་བརྒྱད་ཚན་ཐོབ་

[006B] རྣམ་པ་བཅུ་དྲུག་ཐོབ་པའོ། །ཞེས་གསུངས་པའི་ཕྱིར་ན་མ་ཁྱབ། འོ་ན། རྒྱུན་ཞུགས་ཞུགས་པ་ཡིན་ན། ཉན་ཐོས་མཐོང་ལམ་བར་ཆད་མེད་ལམ་པ་ཡིན་དགོས་པར་ཐལ། མཛོད་ལས། དེ་ལ་སྐད་ཅིག་བཅོ་ལྔ་ནི། །མ་མཐོང་མཐོང་ཕྱིར་མཐོང་བའི་ལམ། །དབང་པོ་རྣོ་རྟུལ་དེ་དག་ཏུ། །དད་དང་ཆོས་ཀྱི་
རྗེས་འབྲང་བ། །ཞེས་གསུངས་པའི་ཕྱིར། འདོད་མི་ནུས་ཏེ། སྦྱོར་ལམ་སྟན་གཅིག་ལ་གནས་པའི་རྒྱུན་ཞུགས་ཞུགས་པ་ཡོད་པའི་ཕྱིར། ཁོ་ན་རེ། ཉན་ཐོས་ཀྱི་ཟག་མེད་བར་ཆད་མེད་ལམ་རྒྱུད་ལ་ལྡན་པའི་གང་ཟག་ཡིན་ན། དོན་དམ་པའི་དགེ་སྦྱོང་ཡིན་དགོས་པར་ཐལ། ཉན་ཐོས་ཀྱི་ཟག་མེད་བར་ཆད་མེད་
ལམ་དེ་རང་རྒྱུད་ལ་ལྡན་པའི་གང་ཟག་དོན་དམ་པའི་དགེ་སྦྱོང་དུ་འཇོག་བྱེད་ཡིན་པའི་ཕྱིར། འདོད་བྱས་པ་ལ། གང་ཟག་ཆོས་ཅན། དོན་དམ་པའི་དགེ་སྦྱོང་ཡིན་པར་ཐལ། ཉན་ཐོས་ཀྱི་ཟག་མེད་བར་ཆད་མེད་ལམ་རྒྱུད་ལ་ལྡན་པའི་གང་ཟག་ཡིན་པའི་ཕྱིར། དེར་ཐལ། ཉན་ཐོས་ཀྱི་ཟག་མེད་བར་ཆད་མེད་ལམ་དེ་
གང་ཟག་གི་རྒྱུད་ཀྱི་ཤེས་པ་ཡིན་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། ཤེས་པ་ཡིན་པའི་ཕྱིར། འདོད་མི་ནུས་ཏེ། དེ་དང་སངས་རྒྱས་འཕགས་པའི་གཞི་མཐུན་ཡོད་པའི་ཕྱིར་ཟེར་ན། འོ་ན། དེ་རང་ཆོས་ཅན། སངས་རྒྱས་འཕགས་པ་ཡིན་པར་ཐལ། རྣམ་མཁྱེན་རྒྱུད་ལ་ལྡན་པའི་གང་ཟག་ཡིན་
པའི་ཕྱིར། ཁྱབ་སྟེ། རྣམ་མཁྱེན་སངས་རྒྱས་འཕགས་པའི་རྣམ་པར་འཇོག་བྱེད་ཀྱི་ཡུམ་ཡིན་པའི་ཕྱིར། འདོད་ན། མི་འཐད་པར་ཐལ། གང་ཟག་དང་ཁྱི་རྒན་རྒྱ་བོའི་གཞི་མཐུན་ཡོད་པའི་ཕྱིར། ཁོ་ན་རེ། རྒྱུན་ཞུགས་དགེ་སྦྱོང་ཚུལ་གྱི་འབྲས་བུ་མ་ཐོབ་པའི་རྒྱུན་ཞུགས་གཅིག་ཡོད་པར་ཐལ་
རྒྱུན་ཞུགས་ཀྱི་དགེ་སྦྱོང་ཚུལ་མ་ཐོབ་པའི་རྒྱུན་ཞུགས་ཞུགས་པ་གཅིག་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། ཉན་ཐོས་ཀྱི་སྦྱོར་ལམ་སྟན་གཅིག་ལ་གནས་པའི་རྒྱུན་ཞུགས་ཞུགས་པ་ཆོས་ཅན། རྒྱུན་ཞུགས་ཀྱི་དགེ་སྦྱོང་ཚུལ་ཐོབ་པར་ཐལ། རྒྱུན་ཞུགས་ཞུགས་པ་ཡིན་པའི་ཕྱིར། ཁྱབ་པ་ཁས་
འདོད་ན། དེ་ཆོས་ཅན། ཁྱོད་ཀྱིས་རྒྱུན་ཞུགས་ཀྱི་དགེ་སྦྱོང་ཚུལ་མ་ཐོབ་པར་ཐལ། ཁྱོད་ཀྱིས་ཟག་མེད་བར་ཆད་མེད་ལམ་མ་ཐོབ་པ་གང་ཞིག་རྒྱུན་ཞུགས་ཀྱི་དགེ་སྦྱོང་གི་ཚུལ་ལ་ཟག་མེད་བར་ཆད་མེད་ལམ་གྱིས་ཁྱབ་པའི་ཕྱིར། དང་པོ་དེར་ཐལ། དེ་སོ་སོ་སྐྱེ་བོ་ཡིན་པའི་ཕྱིར།།    ༈    །།གཉིས་པ་

[007A]༄༅། །གང་ཟག་གི་རྣམ་གཞག་བཤད་པ་ལ། རྒྱུན་ཞུགས་ཞུགས་འབྲས་བཤད་པ། ཕྱིར་འོང་ཞུགས་འབྲས་བཤད་པ། ཕྱིར་མི་འོང་ཞུགས་འབྲས་བཤད་པ། དགྲ་བཅོམ་ཞུགས་འབྲས་བཤད་པ་དང་བཞི། དང་པོ་ལ། ཞུགས་པ་བཤད་པ་དང། འབྲས་གནས་བཤད་པ་གཉིས་ལས་
དང་པོ་ལ། དགག་བཞག་སྤངས་གསུམ་ལས། དང་པོ་ནི། ཁ་ཅིག་མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཉན་ཐོས། རྒྱུན་ཞུགས་ཞུགས་པའི་མཚན་ཉིད། ཟེར་ན། རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཉན་
ཐོས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། འབྲས་བུ་བཞི་རིམ་གྱིས་ཐོབ་ཕྱིར་དུ་བརྩོན་བཞིན་པའི་གང་ཟག་གཅིག་ཡོད་པའི་ཕྱིར། དེར་ཐལ། འབྲས་བུ་བཞི་རིམ་གྱིས་ཐོབ་པའི་ཉན་ཐོས་འཕགས་པ་གཅིག་
ཡོད་པའི་ཕྱིར། དེར་ཐལ། དེ་ལྟར་དུ་ཐོབ་པའི་དགྲ་བཅོམ་འབྲས་གནས་གཅིག་ཡོད་པའི་ཕྱིར། རྩ་བར་འདོད་ན་མི་འཐད་པར་ཐལ། ཉན་ཐོས་ཀྱི་སྦྱོར་ལམ་ཐོབ་མ་མྱོང་བའི་གང་ཟག་ཡིན་པའི་ཕྱིར། ཁ་ཅིག་བདེན་བཞིའི་གནས་ཚུལ་དེ་བཞིན་གཤེགས་པ་ལ་དད་སྟོབས་ཀྱིས་རྟོགས་པའི་
རྒྱུན་ཞུགས་ཞུགས་པ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཀྱི་མཚན་ཉིད། བདེན་བཞིའི་གནས་ཚུལ་ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱི་སྟོབས་ཀྱིས་རྟོགས་པའི་རྒྱུན་ཞུགས་ཞུགས་པ། རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲངས་ཀྱི་མཚན་ཉིད་ཟེར་ན། བདེན་
བཞིའི་གནས་ཚུལ་དེ་བཞིན་གཤེགས་པ་ལ་དད་སྟོབས་ཀྱིས་རྟོགས་པའི་རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲངས་ཆོས་ཅན། མཚོན་བྱ་དང་པོ་དེར་ཐལ། མཚན་ཉིད་དང་པོ་དེའི་ཕྱིར། དེར་ཐལ། བདེན་བཞིའི་བླང་དོར་གྱི་གནས་ལ་དད་པའི་དད་སྟོབས་ཀྱིས་བདེན་བཞིའི་གནས་
ཚུལ་རྟོགས་པའི་རྒྱུན་ཞུགས་ཞུགས་པ་ཡིན་པའི་ཕྱིར། དེར་ཐལ། བདེན་བཞིའི་བླང་དོར་གྱི་གནས་ཚུལ་ལ་དད་པའི་དབང་པོའི་སྟོབས་ཀྱིས་བདེན་བཞིའི་གནས་ཚུལ་རྟོགས་པའི་རྒྱུན་ཞུགས་ཞུགས་པ་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། རྒྱུན་ཞུགས་ཞུགས་

[007B] གཞན་ཡང། བདེན་བཞིའི་གནས་ཚུལ་རྟོགས་པའི་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཆོས་ཅན། མཚོན་བྱ་ཕྱི་མ་དེར་ཐལ། མཚན་ཉིད་ཕྱི་མ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། རྒྱུན་
ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཡིན་པའི་ཕྱིར། གཞན་ཡང། ཁྱོད་ཀྱི་མཚན་ཉིད་མི་འཐད་པར་ཐལ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་དང། དབང་རྣོན་ཆོས་ཀྱི་རྗེས་འབྲངས་གཉིས་ལ། བདེན་བཞིའི་གནས་ཚུལ་རྟོགས་པས་མ་ཁྱབ་པའི་ཕྱིར། དེར་
ཐལ། ཉན་ཐོས་མཐོང་ལམ་བར་ཆད་མེད་ལམ་ལ་གནས་པའི་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་དང། དབང་རྣོན་ཆོས་ཀྱི་རྗེས་འབྲངས་གཉིས་ཀ་ཡོད་པའི་ཕྱིར། ཁ་ཅིག་བདེན་བཞིའི་གནས་ཚུལ་གཙོ་བོར་དེ་བཞིན་གཤེགས་པ་ལ་དད་སྟོབས་ཀྱིས་རྟོགས་པའི་
རྒྱུན་ཞུགས་ཞུགས་པ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཀྱི་མཚན་ཉིད། བདེན་བཞིའི་གནས་ཚུལ་གཙོ་བོར་ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱི་སྟོབས་ཀྱིས་རྟོགས་པའི་རྒྱུན་ཞུགས་ཞུགས་པ། རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲངས་ཀྱི་མཚན་ཉིད་ཟེར་
ན། འོ་ན། ཁྱོད་ཀྱིས་བདེན་བཞིའི་གནས་ཚུལ་གཙོ་བོར་དེ་བཞིན་གཤེགས་པ་ལ་དད་སྟོབས་ཀྱིས་རྟོགས་པ་དང། གཙོ་བོར་ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱི་སྟོབས་ཀྱིས་རྟོགས་པའི་དོན་དེ། བདེན་བཞི་མི་རྟག་ལ་སོགས་བཅུ་དྲུག་རྟོགས་པ་ལ་བྱེད་དམ། བདེན་བཞི་བདེན་མེད་དུ་མངོན་སུམ་
དུ་རྟོགས་པ་ལ་བྱེད་པ་དག་ལས་གང་ཡིན། དེ་གཉིས་ཀ་མི་འཐད་དེ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཡིན་ན། བདེན་བཞི་མི་རྟག་ལ་སོགས་བཅུ་དྲུག་རྟོགས་པས་མ་ཁྱབ། བདེན་བཞི་བདེན་མེད་དུ་མངོན་སུམ་དུ་རྟོགས་པས་ཡང་མ་ཁྱབ་པའི་ཕྱིར། དེ་བཞིན་
དུ་དབང་རྣོན་ལ་ཡང་དེ་ལྟར་མ་ཁྱབ་པའི་ཕྱིར། ཁ་ཅིག་སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་མེད་ཟེར་ན། དེ་ཡོད་པར་ཐལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བ་ནས། ཆུང་ངུའི་ཆུང་ངུ་དགུ་ཅིག་ཅར་དུ་

[008A]༄༅། །སྤོང་ནུས་པར་ཚད་མས་ངེས་པའི་རྒྱུན་ཞུགས་ཞུགས་པ་གཅིག་ཡོད་པའི་ཕྱིར། དེར་ཐལ། རྒྱུན་ཞུགས་ཞུགས་པ་རྣམས་ཀྱི་ནང་ནས་ཆེས་དབང་པོ་ཤིན་ཏུ་རྣོན་པོ་གཅིག་ཡོད་པའི་ཕྱིར། དེར་ཐལ། དེ་ཡོད་མེད་དོགས་པ་གཅོད་པའི་སྐབས་སུ། གསེར་འཕྲེང་ལས། བརྟགས་
ན་རུང་ཙམ་སྣང་ངོ། །ཞེས་གསུངས་པའི་ཕྱིར། ཁ་ཅིག་ རྒྱུན་ཞུགས་ཞུགས་པ་ཡིན་ན། ཉན་ཐོས་མཐོང་ལམ་པ་ཡིན་པས་ཁྱབ་ཟེར་ན། ཉན་ཐོས་སྦྱོར་ལམ་སྟན་གཅིག་ལ་གནས་པའི་རྒྱུན་ཞུགས་ཞུགས་པ་ཆོས་ཅན། དེར་ཐལ། དེའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཀུན་ལས་
བཏུས་ལས། རྒྱུན་དུ་ཞུགས་པའི་འབྲས་བུ་ལ་ཞུགས་པ་གང་ཞེ་ན། ངེས་པར་འབྱེད་པའི་ཆ་དང་མཐུན་པ་ལ་མཐོང་བའི་ལམ་སེམས་ཀྱི་སྐད་ཅིག་མ་བཅོ་ལྔ་ལ་གནས་པའི་གང་ཟག་གོ་ཞེས་གསུངས་པའི་ཕྱིར་དང། དེའི་འགྲེལ་པ་ལས་ཀྱང། ངེས་པར་འབྱེད་པའི་ཆ་དང་མཐུན་པ་སྟན་གཅིག་
པ་ནས་བཟུང་སྟེ་དང་པོའི་འབྲས་བུ་མ་ཐོབ་བར་དུའོ། །ཞེས་གསུངས་པའི་ཕྱིར། རྩ་བར་འདོད་ན། མི་འཐད་པར་ཐལ། ཉན་ཐོས་སྦྱོར་ལམ་པ་ཡིན་པའི་ཕྱིར། ཁ་ཅིག་ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་མ་བཅུ་དྲུག་ཅིག་ཅར་དུ་སྐྱེ་ཡང། ཐེག་དམན་གྱི་བཟོད་པ་བརྒྱད་རིམ་ཅན་དུ་སྐྱེ་
བ་ཡིན་ཞེས་ཟེར་ན། དེ་མི་འཐད་པར་ཐལ། རིགས་པ་དྲུག་ཅུ་པའི་འགྲེལ་པ་ལས། ཐེག་དམན་གྱི་མཐོང་ལམ་བཟོད་པ་བརྒྱད་ཅིག་ཅར་དུ་སྐྱེ་བར་བཤད་པ་གང་ཞིག་རྣམ་བཤད་སྙིང་པོ་རྒྱན་ལས། སློབ་དཔོན་འདི་དང། རིག་པ་དྲུག་ཅུ་པ་རྩ་འགྲེལ་ནས་འབྱུང་ཚུལ་རྣམས་ཁྱད་པར་ཡོད་པར་
མ་མཐོང་ཞིང། ཞེས་གསུངས་པའི་ཕྱིར། དང་པོ་དེར་ཐལ། རིག་པ་དྲུག་ཅུ་པ་ལས། ཆོས་ཤེས་པ་ཡི་འཇུག་ཐོགས་སུ། །འདི་ལ་བྱེ་བྲག་ཡོད་ན་ནི། །དངོས་པོ་ཤིན་ཏུ་ཕྲ་བ་ཡང། རྣམ་པར་མི་མཁས་དེ་ཡི་ནི། །རྐྱེན་ལས་སྐྱེས་པའི་དོན་མ་མཐོང། །ཞེས་གསུངས་པའི་ཕྱིར། གཉིས་པ་རང་ལུགས་
ལ། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པས་རབ་ཏུ་ཕྱེ་བའི་ཞུགས་པའི་གང་ཟག་རྒྱུན་ཞུགས་ཞུགས་པའི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་

[008B] དབང་རྣོན་ཆོས་ཀྱི་རྗེས་འབྲངས་གཉིས་ཡོད། དེ་གཉིས་ཀྱི་དབང་པོའི་ཁྱད་པར་ཡོད་དེ། ཤེས་རབ་ཡུལ་ལ་འཇུག་པ་མྱུར་བུལ་དང་རྒྱ་ཆེ་ཆུང་གི་ཁྱད་པར་ཡོད་པའི་ཕྱིར། དེ་ལ་སྤང་བྱའི་སྒོ་ནས་དབྱེ་ན། དེར་གྱུར་པའི་སྤང་བྱ་ཅིག་ཅར་བ་དང། རིམ་རྒྱུད་པ་གཉིས་ཡོད། སྤང་བྱ་ཅིག་ཅར་
བའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་ཞུགས་པ། སྤང་བྱ་ཅིག་ཅར་བའི་རྒྱུན་ཞུགས་ཞུགས་པའི་མཚན་ཉིད། སྤང་བྱ་རིམ་རྒྱུད་པའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་ཞུགས་པ། སྤང་བྱ་རིམ་རྒྱུད་པའི་རྒྱུན་ཞུགས་ཞུགས་པའི་
མཚན་ཉིད། རྒྱུན་ཞུགས་ཞུགས་པའི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་འདོད་པ་ལ་འདུན་པའི་འདོད་སྲེད་མངོན་གྱུར་བ་དང་པོ་ནས་ལྔ་པའི་བར་སྤངས་མ་སྤངས་ཅི་རིགས་ཡོད། དྲུག་པ་ངེས་པར་མ་སྤངས་པས་ཁྱབ། རྟོགས་པའི་ཁྱད་པར་འདོད་པ་ལ་འདུན་པའི་འདོད་
སྲེད་མངོན་གྱུར་བ་དང་པོ་ནས་ལྔ་པའི་བར་གྱི་གཉེན་པོ་ཐོབ་མ་ཐོབ་ཅི་རིགས་ཡོད། དྲུག་པའི་གཉེན་པོ་ངེས་པར་མ་ཐོབ་པས་ཁྱབ་པའི་ཕྱིར། ས་འཚམས་ནི། ཉན་ཐོས་སྦྱོར་ལམ་སྟན་གཅིག་པ་ནས་ཉན་ཐོས་ཀྱི་མཐོང་ལམ་རྗེས་ཤེས་ལ་གནས་ཀྱི་བར་དུ་ཡོད། གསུམ་པ་རྩོད་པ་སྤོང་བ་ལ་
ཁོ་ན་རེ། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་མེད་པར་ཐལ། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་ཞུགས་པ་མེད་པ་གང་ཞིག་སྤང་བྱ་ཅིག་ཅར་བའི་རྒྱུན་ཞུགས་ཀྱི་རྩོམ་པ་ཉན་ཐོས་མཐོང་ལམ་རྣམ་གྲོལ་ལམ་ལས་ལངས་རྗེས་སུ་འབྱུང་བའི་ཕྱིར། ཟེར་
ན་མ་ཁྱབ། ཕྱི་མ་དེར་ཐལ། ཀུན་ལས་བཏུས་ལས། ཅིག་ཅར་ངེས་པར་འབྱིན་པ་ནི་བདེན་པ་རྣམས་མངོན་པར་རྟོགས་པར་བྱས་ནས་མི་ལྕོགས་མེད་པ་ལ་བརྟེན་ནས་འཇིག་རྟེན་ལས་འདས་པའི་ལམ་གྱིས་ཁམས་གསུམ་གྱི་ཉོན་མོངས་པ་རྣམས་རྣམ་པས་ཅིག་ཅར་སྤངས་ཏེ། འདི་ནི་རྒྱུན་ཏུ་
ཞུགས་པ་དང་དགྲ་བཅོམ་པའི་འབྲས་བུ་གཉིས་ལ་གདགས་སོ། །ཞེས་གསུངས་པའི་ཕྱིར། འདོད་མི་ནུས་སོ། །ཁོ་ན་རེ། ཁྱོད་འབྲས་གནས་ཡིན་ན། ཁྱོད་ཀྱིས་ཞུགས་པ་གཅིག་ཡོད་པས་ཁྱབ་པར་ཐལ། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་གཅིག་ཡོད་པའི་ཕྱིར། འདོད་ན། ཉན་ཐོས་

[009A]༄༅། །མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་ཆོས་ཅན། ཁྱོད་ཀྱི་ཞུགས་པ་གཅིག་ཡོད་པར་ཐལ། ཁྱོད་འབྲས་གནས་ཡིན་པའི་ཕྱིར། འདོད་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་ཀྱི་ཞུགས་པ་མེད་པར་ཐལ། ཉན་ཐོས་མཐོང་
ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་ཞུགས་པ་མེད་པའི་ཕྱིར། ཟེར་ན་མ་ཁྱབ། ཁོ་ན་རེ། རྒྱུན་ཞུགས་ཞུགས་པ་ཡིན་ན། ཉན་ཐོས་མཐོང་ལམ་པ་ཡིན་པས་ཁྱབ་པར་ཐལ། མཚོན་བྱ་དོན་གྱི་རྒྱུན་ཞུགས་ཞུགས་པ་ཡིན་ན། བྱང་སེམས་མཐོང་ལམ་པ་ཡིན་པས་ཁྱབ་པའི་ཕྱིར། ཟེར་
ན་མ་ཁྱབ་བོ། །མ་གྲུབ་ན་དེར་ཐལ། འགྲེལ་པ་ལས། འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པ་མཐོང་བའི་ལམ་སྐད་ཅིག་མ་བཅུ་དྲུག་ལ་བརྟེན་ནས་དད་པ་དང། ཆོས་ཀྱི་རྗེས་སུ་འབྲང་བའི་བྱེ་བྲག་གི། ཞེས་གསུངས་པའི་ཕྱིར། ཟེར་ན། འོ་ན། རྣམ་བཤད་སྙིང་པོ་རྒྱན་ལས་ས་འཚམས་
སྦྱོར་ལམ་སྟན་གཅིག་པ་ནས་རྒྱུན་ཞུགས་ཀྱི་འབྲས་བུས་བསྡུས་པའི་རྣམ་གྲོལ་ལམ་མ་ཐོབ་ཚུན་ཆད་དོ། །ཞེས། རྒྱུན་ཞུགས་ཞུགས་པའི་ས་འཚམས་སྦྱོར་ལམ་སྟན་གཅིག་པ་ནས་བཟུང་བ་དེ་མི་འཐད་པར་ཐལ། ཉན་ཐོས་སྦྱོར་ལམ་སྟན་གཅིག་ལ་གནས་པའི་རྒྱུན་ཞུགས་ཞུགས་པ་མེད་
པའི་ཕྱིར། ཁོ་ན་རེ། སྐྱོན་མེད་དེ། དེ་ཀུན་ལས་བཏུས་པའི་བཞེད་པ་བསྐྱར་བ་ཡིན་ནོ་ཞེ་ན། འོ་ན། རྣམ་བཤད་སྙིང་པོ་རྒྱན་དུ་རང་ལུགས་ལ་རྒྱུན་ཞུགས་ཞུགས་པའི་མཚན་ཉིད་དབྱེ་བ་དངོས་སུ་མ་བསྟན་པར་ཐལ། དེས་དེའི་ས་འཚམས་དངོས་སུ་མ་བསྟན་པའི་ཕྱིར། དེར་ཐལ། ས་འཚམས་སྦྱོར་ལམ་སྟན་
གཅིག་པ་ནས་ཞེས་སོགས་གསུངས་པ་ནི། ཀུན་ལས་བཏུས་པའི་བཞེད་པ་བསྐྱར་བ་ཙམ་ཡིན་པ་གང་ཞིག་དེ་ལས་གཞན་པའི་རྒྱུན་ཞུགས་ཞུགས་པའི་ས་འཚམས་དངོས་སུ་སྟོན་བྱེད་ཀྱི་རྣམ་བཤད་ཀྱི་གཞུང་ཚིག་མེད་པའི་ཕྱིར། འདོད་ན། མི་འཐད་པར་ཐལ། དེས་རྒྱུན་ཞུགས་འབྲས་གནས་ཀྱི་
མཚན་ཉིད་དབྱེ་བ་དངོས་སུ་བསྟན་པའི་ཕྱིར། དེས་དེ་ལྟར་བསྟན་པར་ཐལ། དེས་སྐྱེས་བུ་ཟུང་བཞི་གང་ཟག་ཡ་བརྒྱད་ཀྱི་རྣམ་གཞག་གཅིག་དངོས་སུ་བསྟན་པའི་ཕྱིར། དེར་ཐལ། དེས་དབང་པོ་རྟུལ་དང་རྣོན་པོ་དག་ཞེས་སོགས་ཀྱི་གཞུང་དོན་གཅིག་དངོས་སུ་བསྟན་པའི་ཕྱིར། ཁོ་ན་རེ། ཐེག་

[009B] ཀུན་བཏུས་ལས་མཐོང་བའི་ལམ་སེམས་ཀྱི་སྐད་ཅིག་བཅོ་ལྔ་ལ་གནས་པའི་གང་ཟག་ཞེས་གསུངས་པའི་ཕྱིར། ཟེར་ན་སྐྱོན་མེད། དེ་ནི་མཐོང་ལམ་སྡུག་བསྔལ་ལ་ཆོས་བཟོད་ནས་རིམ་གྱིས་གྲངས་བའི་དབང་དུ་བྱས་པ་ཡིན་གྱི་
རིམ་ཀྱིས་སྐྱེ་བའི་དབང་དུ་བྱས་པ་མ་ཡིན་པའི་ཕྱིར། དེ་ལྟར་མ་ཡིན་ན། ཉན་ཐོས་ཀྱི་བཅུ་དྲུག་པ་ལམ་རྗེས་ཤེས་དེ་ཉན་ཐོས་ཀྱི་མཐོང་ལམ་མ་ཡིན་པར་ཐལ། ཁྱོད་རང་གི་ལུང་དེའི་ཕྱིར། འདོད་མི་ནུས་ཏེ། ཉན་ཐོས་ཀྱི་མཐོང་ལམ་དེ་ལ་ཤེས་བཟོད་སྐད་ཅིག་མ་བཅུ་དྲུག་གི་དབྱེ་བ་འཐད་པའི་ཕྱིར་
   ༈    དགག་བཞག་སྤང་གསུམ་ལས། དང་པོ་ལ། ཀུན་སྦྱོར་གསུམ་སྤངས་པའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། དགྲ་བཅོམ་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་
དེའི་ཕྱིར། དེར་ཐལ། དགྲ་བཅོམ་འབྲས་གནས་ཡིན་པའི་ཕྱིར། འདོད་མི་ནུས་སོ། །ཁ་ཅིག་མཐོང་སྤངས་ཀུན་སྦྱོར་གསུམ་སྤངས་པའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། ཕྱིར་མི་འོང་འབྲས་གནས་ཆོས་ཅན། མཚོན་བྱ་དེར་ཐལ་
མཚན་ཉིད་དེའི་ཕྱིར། ཁ་ཅིག་རྒྱུན་ཞུགས་ཀྱི་འབྲས་བུ་དེ། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དོན་དེ། མཐོང་སྤངས་ཀུན་སྦྱོར་གསུམ་ཙམ་སྤངས་པ་ལ་བྱེད་ཟེར་ན། འོ་ན། རྒྱུན་ཞུགས་འབྲས་གནས་དེས་མཐོང་སྤངས་སུ་གྱུར་པའི་ཞེ་སྡང། ང་རྒྱལ་སོགས་མ་སྤངས་པར་
ཐལ། དེས་མཐོང་སྤངས་ཀུན་སྦྱོར་གསུམ་ཙམ་སྤངས་པའི་ཕྱིར། འདོད་མི་ནུས་ཏེ། དེས་མཐོང་སྤངས་ཉོན་མོངས་མཐའ་དག་སྤངས་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱིས་མཐོང་སྤངས་ཉོན་མོངས་མཐའ་དག་སྤངས་པར་ཐལ། ཁྱོད་རྒྱུན་ཞུགས་འབྲས་གནས་ཡིན་པའི་ཕྱིར། གཉིས་པ་རང་གི་
ལུགས་ལ། མཚན་ཉིད། དབྱེ་བ། ཕྱེ་བ་སོ་སོའི་དོན་དང་གསུམ་ལས། དང་པོ་ནི། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་རྒྱུན་ཞུགས་འབྲས་གནས་ཀྱི་མཚན་ཉིད། དེ་ལ་དབྱེ་བ་ནི། དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་མོས་པ་

[010A]༄༅། །དང། དབང་རྣོན་མཐོང་ཐོབ་པ་གཉིས། སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་དང། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་གཉིས་ཡོད། དེ་ལ་སྦྱོར་བའི་སྒོ་ནས་དབྱེ་ན། རྒྱུན་ཞུགས་འབྲས་གནས་ཁྱད་པར་ཅན་དང། ཙམ་པོ་བ་གཉིས། ཕྱེ་
བ་སོ་སོའི་དོན་བཤད་པ་ལ་གསུམ་ལས། དང་པོ་ལ། ཁ་ཅིག་གིས་རང་དང་རྒྱུད་གཅིག་ཏུ་གྱུར་པའི་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཀྱི་སྟོབས་ཀྱིས་ཐོབ་པའི་རྒྱུན་ཞུགས་འབྲས་གནས། རྒྱུན་ཞུགས་འབྲས་གནས་དབང་རྟུལ་དད་མོས་པའི་མཚན་ཉིད། རང་དང་རྒྱུད་གཅིག་ཏུ་
གྱུར་པའི་རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲངས་ཀྱི་སྟོབས་ཀྱིས་ཐོབ་པའི་རྒྱུན་ཞུགས་འབྲས་གནས། རྒྱུན་ཞུགས་འབྲས་གནས་དབང་རྣོན་མཐོང་ཐོབ་པའི་མཚན་ཉིད་ཟེར་ན། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་དང་རྒྱུད་གཅིག་ཏུ་གྱུར་པའི་རྒྱུན་ཞུགས་འབྲས་
གནས་དབང་རྣོན་ཆོས་ཅན། མཚོན་བྱ་དང་པོ་དེར་ཐལ། མཚན་ཉིད་དང་པོ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། རྒྱུན་ཞུགས་ཞུགས་པ་རྒྱུན་ཞུགས་ཀྱི་འབྲས་བུ་ཐོབ་ནས་དབང་རྣོན་དུ་གནས་འགྱུར་བ་ཡོད་པའི་ཕྱིར། དེར་ཐལ། ཉན་ཐོས་སློབ་པ་ཉན་
ཐོས་དགྲ་བཅོམ་པའི་འབྲས་བུ་ཐོབ་ནས་དབང་རྣོན་དུ་གནས་འགྱུར་བ་ཡོད་པའི་ཕྱིར། དེར་ཐལ། ཉན་ཐོས་དགྲ་བཅོམ་པ་ཚེ་དེ་ལ་དབང་རྣོན་དུ་འཕོ་བ་ཡོད་པའི་ཕྱིར། དེར་ཐལ། རྟོགས་པའི་འོས་སུ་གྱུར་པའི་ཉན་ཐོས་དགྲ་བཅོམ་པ་ཡོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པ་ཕྱིར། ཕྱི་མ་མཚུངས་
སོ༑ ༑ཁ་ཅིག་རྒྱུན་ཞུགས་འབྲས་གནས་དབང་རྣོན་མཐོང་ཐོབ་པ་ཡིན་ན། དབང་རྣོན་ཡིན་པས་ཁྱབ་ཟེར་ན། དེ་ཆོས་ཅན། དེར་ཐལ། དེའི་ཕྱིར། འདོད་ན། མི་འཐད་པར་ཐལ། དབང་རྟུལ་ཡིན་པའི་ཕྱིར། དེར་ཐལ། རང་བཞིན་གྱི་དབང་རྟུལ་ཡིན་པའི་ཕྱིར། དེར་ཐལ། ཉན་ཐོས་ཡིན་པའི་ཕྱིར། ཁ་ཅིག་
ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་འབྲས་གནས་ཁྱད་པར་ཅན་ཡོད་ཟེར་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་འབྲས་གནས་དང། ཕྱིར་འོང་ཞུགས་པའི་གཞི་མཐུན་ཡོད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན་མི་

[010B] དེ་དང་འབྲས་བུ་ཐོད་བརྒལ་བའི་ཕྱིར་འོང་ཞུགས་པའི་གཞི་མཐུན་ཡང་མེད། དེ་དང་འབྲས་བུ་རིམ་རྒྱུད་པའི་ཕྱིར་འོང་ཞུགས་པའི་གཞི་མཐུན་ཡང་མེད་པའི་ཕྱིར། དང་པོ་མ་གྲུབ་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་འབྲས་གནས་དང། འབྲས་བུ་ཐོད་བརྒལ་བའི་ཕྱིར་
འོང་ཞུགས་པའི་གཞི་མཐུན་པ་ཆོས་ཅན། ཁྱོད་འབྲས་བུ་ཐོད་བརྒལ་བའི་ཕྱིར་འོང་ཞུགས་པ་མ་ཡིན་པར་ཐལ། ཁྱོད་ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་གང་ཟག་ཡིན་པའི་ཕྱིར། རྟགས་ཁས། རྩ་རྟགས་ཕྱི་མ་མ་གྲུབ་ན། དེ་འདྲའི་གཞི་མཐུན་པ་ཆོས་ཅན། ཁྱེད་ཉན་ཐོས་སྒོམ་ལམ་པ་ཡིན་པར་
ཐལ། ཁྱོད་འབྲས་བུ་རིམ་རྒྱུད་པའི་ཕྱིར་འོང་ཞུགས་པ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཉན་ཐོས་མཐོང་ལམ་པ་ཡིན་པའི་ཕྱིར། རྟགས་ཁས། ཁ་ཅིག་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཁྱད་པར་ཅན་ཡིན་ན། འདོད་ཉོན་དྲུག་པའི་སྤོང་གཉེན་ལ་གནས་པས་ཁྱབ་ཟེར་ན། འོ་ན། ཕྱིར་
འོང་ཞུགས་པ་ཡིན་ན། འདོད་ཉོན་དྲུག་པའི་སྤོང་གཉེན་ལ་གནས་པས་ཁྱབ་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། འདོད་ཉོན་དང་པོ་ནས་དྲུག་པའི་བར་གང་ཡང་རུང་བ་སྤོང་བའི་སྦྱོར་བ་ལ་བརྩོན་བཞིན་པའི་ཕྱིར་འོང་ཞུགས་པ་ཡོད་པའི་ཕྱིར། མ་ཁྱབ་ན། འགལ་ལོ། །མ་གྲུབ་ན་
དེར་ཐལ། དགེ་འདུན་ཉི་ཤུ་ཆེན་མོ་ལས་དྲུག་པའི་བར་སྤོང་བརྩོན་པ་དང། ངེས་པར་དྲུག་པ་སྤོང་བརྩོན་པ། ཕྱིར་འོང་ཞུགས་ཡིན་ཞེས་པ་ནི། གོང་འོག་གཉིས་ཀྱི་ཁྱད་པར་རོ། ཞེས་གསུངས་པའི་ཕྱིར། ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེ་འབྲིང་ཆུང་ངུ་དགུ་ཅིག་
ཅར་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་རིམ་ཅན་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་
ཀྱི་མཚན་ཉིད་ཟེར་ན། དང་པོ་མི་འཐད་པར་ཐལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས་མེད་བའི་ཕྱིར། དེར་ཐལ། ཉན་ཐོས་ཀྱི་སྒོམ་ལམ་བར་ཆད་མེད་ལམ་ཆུང་འབྲིང་ཆེན་པོ་དགུ་ཅིག་ཅར་དུ་རྒྱུད་ལ་

[011A]༄༅། །ལྡན་པའི་གང་ཟག་མེད་པའི་ཕྱིར། མཚན་ཉིད་ཕྱི་མ་སླ། ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་རྣམ་པས་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད་
དེ་འདྲ་བ་དེ་རིམ་ཅན་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། དང་པོ་མི་འཐད་པར་ཐལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་རྣམ་པས་ཅིག་ཅར་དུ་སྤོང་བའི་རྒྱུན་ཞུགས་
མེད་པའི་ཕྱིར། དེར་ཐལ། དེ་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས་མེད་པའི་ཕྱིར། གཞན་ཡང། རྒྱུན་ཞུགས་ཀྱི་འབྲས་བུ་ཐོབ་མ་ཐག་པའི་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཆོས་ཅན། མཚོན་བྱ་ཕྱི་མ་དེར་ཐལ། མཚན་ཉིད་ཕྱི་མ་དེའི་ཕྱིར། རྟགས་ཆོས་ཅན་གྱིས་
སྒྲུབ་པོ། །ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བ་ནས་བཟུང་སྟེ། ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད། དེ་འདྲ་བ་
དེ་རིམ་ཅན་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། སྲིད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་པའི་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་
དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར་ཏེ། སྤང་བྱ་ཅིག་ཅར་བའི་དགྲ་བཅོམ་གྱི་འབྲས་བུ་ཐོབ་ཁ་མའི་རྒྱུན་ཞུགས་ཡོད་པའི་ཕྱིར། དེར་ཐལ། སྤང་བྱ་ཅིག་ཅར་བའི་དགྲ་བཅོམ་ཞུགས་པ་ཡོད་པའི་ཕྱིར། འདོད་མི་ནུས་ཏེ། སྲིད་ཉོན་བརྒྱད་པ་མན་ཆད་སྤངས་ཟིན་པའི་
ཕྱིར། གཞན་ཡང། འདོད་ཉོན་དྲུག་པའི་དངོས་གཉེན་བར་ཆད་མེད་ལམ་ལ་གནས་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཆོས་ཅན། མཚན་ཉིད་ཕྱི་མ་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཕྱིར་འོང་གི་

[011B] འདོད་མི་ནུས་ཏེ། འདོད་ཉོན་ཆེན་པོའི་ཆེན་པོ་སྤངས་ཟིན་པའི་ཕྱིར། ཁ་ཅིག་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་དེས། དང་པོར་འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་ཆེན་པོའི་ཆེན་པོ་སྤོང། དེའི་རྗེས་སུ་བསམ་གཏན་དང་
པོའི་སས་བསྡུས་ཀྱི་སྒོམ་སྤངས་ཉོན་མོངས་ཆེན་པོའི་ཆེན་པོ་སྤོང་བ་ནས། སྲིད་རྩེའི་སས་བསྡུས་ཀྱི་སྒོམ་སྤངས་ཉོན་མོངས་ཆེན་པོའི་ཆེན་པོ་སྤོང། དེ་ནས་འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་ཆེན་པོའི་འབྲིང་སྤོང། དེ་རྗེས་བསམ་གཏན་དང་པོའི་སས་བསྡུས་ཀྱི་སྒོམ་སྤངས་ཉོན་མོངས་ཆེན་
པོའི་འབྲིང་སྤོང་བ་ནས། སྲིད་རྩེ་ལ་དེ་ལྟར་དུ་སྤོང་བ་ནས་བཟུང་སྟེ། འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་ཆུང་ངུའི་ཆུང་ངུ་སྤོང་བ་ནས། སྲིད་རྩེ་ལ་དེ་ལྟར་དུ་སྤོང་བར་བྱེད་པ་ཡིན་ཟེར་ན། འོ་ན་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པའི་ཕྱིར་མི་འོང་ཡིན་ན། སྲིད་རྩེ་ལ་འདུན་པའི་འདོད་
སྲེད་བརྒྱད་པ་མན་ཆད་སྤངས་ཟིན་པས་ཁྱབ་པར་ཐལ། ཁྱོད་ཀྱི་རིམ་རྒྱུད་པའི་སྤང་བྱ་སྤོང་ཚུལ་དེ་འཐད་པའི་ཕྱིར། འདོད་ན། གཟུགས་ཀྱི་འཆིང་བ་ཀུན་ལྡན་གྱི་ཕྱིར་མི་འོང་གཅིག་མེད་པར་ཐལ། འདོད་པའི་ཕྱིར། འདོད་མི་ནུས་ཏེ། མཛོད་འགྲེལ་ལས་བཤད་པའི་ཕྱིར་མི་འོང་ཁྲི་ཉིས་སྟོང་དགུ་བརྒྱ་དྲུག་ཅུའི་གྲངས་མ་ཚང་
བའི་སྐྱོན་ཡོད་པའི་ཕྱིར། ཁ་ཅིག་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་དང། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་གཉིས་པོ་དེ་ལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་འབྲིང་ཆེན་པོ་དགུ་མངོན་གྱུར་བ་སྤོང་ཚུལ་ལ་ཁྱད་པར་ཡོད་པ་ཡིན་གྱི། དེ་དག་གི་ས་བོན་
སྤོང་ཚུལ་ལ་ཁྱད་པར་མེད་དེ། དེ་གཉིས་ཀས་ཆེན་པོའི་ཆེན་པོ་དགུའི་ས་བོན་ཅིག་ཅར་དུ་སྤོང་བ་ནས་བཟུང་སྟེ། ཆུང་ངུའི་ཆུང་ངུ་དགུའི་ས་བོན་ཅིག་ཅར་དུ་སྤོང་བའི་ཕྱིར་ཟེར་ན། འོ་ན། དེ་གཉིས་ལ་ཁམས་གསུམ་གྱི་འདུས་བྱས་ཐམས་ཅད་ནི་མི་རྟག་ཟག་པ་དང་བཅས་པ་ཐམས་ཅད་སྡུག་བསྔལ། ཆོས་ཐམས་
ཅད་སྟོང་ཞིང་བདག་མེད་པའོ་སྙམ་དུ་གཙོ་བོར་བསྡུས་ཏེ་སྒོམ་མི་སྒོམ་དང་སྒོམ་པ་ཡུན་རིང་ཐུང་གི་ཁྱད་པར་མེད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། དེ་གཉིས་ལ་དབང་པོ་རྣོ་རྟུལ་གྱི་ཁྱད་པར་མེད་པར་ཐལ། འདོད་པ་དེའི་ཕྱིར། འདོད་མི་ནུས་ཏེ། སྤང་བྱ་ཅིག་ཅར་བའི་རྒྱུན་ཞུགས་དེས་དེ་ལྟར་

[012A]༄༅། །ནུས། རིམ་རྒྱུད་པས་དེ་ལྟར་མི་ནུས་པའི་ཕྱིར། དེར་ཐལ། སྤང་བྱ་ཅིག་ཅར་བའི་རྒྱུན་ཞུགས་དེ་རྒྱུན་ཞུགས་རྣམས་ཀྱི་ནང་ནས་དབང་པོ་ཆེས་ཤིན་ཏུ་རྣོ་བའི་ཕྱིར། ཁ་ཅིག་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་དགུ་ཅིག་ཅར་དུ་སྤོང་བའི་རིགས་ཅན་གྱི་རྒྱུན་ཞུགས་
འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད། དེ་རིམ་ཅན་དུ་སྤོང་བའི་རིགས་ཅན་གྱི་རྒྱུན་ཞུགས་འབྲས་གནས། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཀྱི་མཚན་ཉིད་ཟེར་ན། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་དགུ་ཅིག་
ཅར་དུ་སྤོང་བའི་སྤོང་གཉེན་བར་ཆད་མེད་ལམ་དགུ་ཅིག་ཅར་དུ་རྒྱུད་ལ་ལྡན་པའི་གང་ཟག་ཡིན་པར་[*PA]ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། སྲིད་ཉོན་དགུ་པའི་དངོས་གཉེན་བར་ཆད་མེད་ལམ་རྒྱུད་ལ་ལྡན་པའི་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་དེ། དེ་ལྟར་ཡིན་པར་ཐལ་
འདོད་པའི་ཕྱིར། འདོད་མི་ནུས་ཏེ། ཁྱོད་ཀྱི་ལུགས་ལ་རིགས་སུ་གནས་བྱ་གནས་བྱེད་གཉིས་ལ་རྟོགས་དཀའ་སླའི་ཁྱད་པར་མི་འདུག་པའི་ཕྱིར། ཁ་ཅིག་སྤང་བྱ་ཅིག་ཅར་བའི་རྒྱུན་ཞུགས་ཤི་འཕོ་བའི་ཚེ་ཉན་ཐོས་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་ནས་འགྲོ་བ་གཞན་ལ་བར་དོ་
འོང་བའི་དོད་ལ། ཉོན་སྒྲིབ་མ་ལུས་པར་སྤངས་ནས་དགྲ་བཅོམ་པའི་གོ་འཕང་མངོན་དུ་བྱེད་པ་ཡིན་ཟེར་ན། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གང་ཟག་ཡང་ཡིན། ལས་ཉོན་གྱིས་རང་དབང་མེད་པར་སྲོག་དབང་འགག་བཞིན་པའི་གང་ཟག་ཡང་ཡིན་པའི་
གཞི་མཐུན་པ་གཅིག་ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། མི་འཐད་དེ། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གང་ཟག་ཡིན་ན། ལས་ཉོན་གྱི་དབང་གིས་རང་དབང་མེད་པར་སྲོག་དབང་འགག་བཞིན་པའི་གང་ཟག་མ་ཡིན་པས་ཁྱབ་པའི་
ཕྱིར། རྟགས་འབུད། ཁ་ཅིག་ཀུན་ལས་བཏུས་ལས། སངས་རྒྱས་འབྱུང་བ་མེད་པ་ན་རང་རྒྱལ་བར་འགྱུར་རོ། །ཞེས་པའི་སྐབས་ནས་དངོས་སུ་བསྟན་པའི་རང་རྒྱལ་དེ་རང་རྒྱལ་མཚན་ཉིད་པ་ལ་མི་བྱེད་ཟེར་ན། འོ་ན། དེ་འདྲ་བ་དེ་ཉན་ཐོས་དགྲ་བཅོམ་པ་མཚན་ཉིད་པ་ལ་བྱེད་པར་ཐལ། ཁྱོད་ཀྱི་དམ་

[012B] འདོད་མི་ནུས་ཏེ། སངས་རྒྱས་འབྱུང་བ་མེད་པ་ན་རང་རྒྱལ་བར་འགྱུར་རོ། །ཞེས་པའི་ཤུགས་ཀྱིས་སངས་རྒྱས་འཇིག་རྟེན་དུ་བྱོན་པ་དང་མ་མཇལ་ན། ཉན་ཐོས་དགྲ་བཅོམ་པའི་གོ་འཕང་མངོན་དུ་མི་བྱེད་པར་བསྟན་པ་དང་འགལ་བའི་ཕྱིར། ཁ་ཅིག་སྤང་བྱ་ཅིག་ཅར་བའི་རྒྱུན་
ཞུགས་དང། སྤང་བྱ་ཅིག་ཅར་བའི་དགྲ་བཅོམ་པའི་རྣམ་གཞག་དེ་མངོན་པ་གོང་མ་བ་ཡན་ཆད་ཀྱི་ཐུན་མོང་མ་ཡིན་པའི་ལུགས་ཡིན་གྱི། བྱེ་བྲག་ཏུ་སྨྲ་བས་དེ་འདྲའི་རྣམ་གཞག་མི་བྱེད་ཟེར་ན། དེ་མི་འཐད་པར་ཐལ། བྱེ་བྲག་དུ་སྨྲ་བའི་ལུགས་ལ་ཡང་བསམ་གཏན་དང་པོའི་ཉེར་བསྡོགས་མི་ལྕོག་[*LCOGS]མེད་པ་ལ་
བརྟེན་ནས། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་མ་ལུས་པར་སྤོང་ནུས་པའི་ཉན་ཐོས་ཡོད་པའི་ཕྱིར། དེར་ཐལ། མཛོད་ལས། ཉེར་བསྡོགས་མི་ལྕོག་[*LCOGS]མེད་པ་ཡི། །ཐམས་ཅད་ལས་ནི་འདོད་ཆགས་བྲལ། །ཞེས་གསུངས་པའི་ཕྱིར། གཉིས་པ་རང་ལུགས་ལ། རང་དང་རྒྱུད་གཅིག་ཏུ་གྱུར་པའི་
རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲངས་ཀྱི་སྟོབས་ཀྱིས་ཐོབ་པའི་རྒྱུན་ཞུགས་འབྲས་གནས་དབང་རྟུལ། རྒྱུན་ཞུགས་འབྲས་གནས་དབང་རྟུལ་དད་མོས་པའི་མཚན་ཉིད། རང་དང་རྒྱུད་གཅིག་ཏུ་གྱུར་པའི་རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲངས་ཀྱི་སྟོབས་ཀྱིས་ཐོབ་པའི་རྒྱུན་ཞུགས་
འབྲས་གནས་དབང་རྣོན། རྒྱུན་ཞུགས་འབྲས་གནས་དབང་རྣོན་མཐོང་ཐོབ་པའི་མཚན་ཉིད། རང་གི་འབྲས་བུ་གོང་མ་ཐོབ་ཕྱིར་དུ་དངོས་སུ་བརྩོན་བཞིན་པའི་རྒྱུན་ཞུགས་འབྲས་གནས། རྒྱུན་ཞུགས་འབྲས་གནས་ཁྱད་པར་ཅན་གྱི་མཚན་ཉིད། དེ་ལྟར་མི་བརྩོན་པའི་རྒྱུན་ཞུགས་འབྲས་གནས་རྒྱུན་ཞུགས་
འབྲས་གནས་ཙམ་པོ་བའི་མཚན་ཉིད། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བའི་རྒྱུན་ཞུགས་འབྲས་གནས། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད། འདོད་པའི་སས་བསྡུས་ཀྱིས་སྒོམ་སྤངས་ཉོན་མོངས་ཆུང་
ངུའི་ཆུང་ངུ་སྤངས་རྗེས་སུ། སྲིད་རྩེའི་སས་བསྡུས་ཀྱི་སྒོམ་སྤངས་ཉོན་མོངས་ཆུང་ངུའི་ཆུང་ངུ་སྤོང་བའི་རྒྱུན་ཞུགས་འབྲས་གནས། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཀྱི་མཚན་ཉིད། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་དེས་ལམ་གང་གི་གནས་སྐབས་སུ། ས་

[013A]༄༅། །གང་ལ་བརྟེན་ནས་སྤང་བྱ་གང་ཚུལ་ཇི་ལྟར་དུ་སྤོང་བ་དང། མྱང་འདས་ཚུལ་ཇི་ལྟར་དུ་མངོན་དུ་བྱེད་པའི་ཁྱད་པར་ཡོད་དེ། ལམ་ཉན་ཐོས་ཀྱི་བདེན་པ་མངོན་རྟོགས་ཐོབ་རྗེས་སུ། ས་བསམ་གཏན་དང་པོའི་ཉེར་བསྡོགས་མི་ལྕོག་[*LCOGS]མེད་པ་ལ་བརྟེན་ནས། སྤང་བྱ་ཁམས་གསུམ་ས་དགུས་
བསྡུས་བའི་སྒོམ་སྤངས་ཉོན་མོངས་ཆུང་ངུའི་ཆུང་ངུ་དགུ་ཅིག་ཅར་དུ་སྤོང་བར་བྱེད། མྱང་འདས་ནི། ཕལ་ཆེར་ནི་མཐོང་ཆོས་ཀྱི་རྟེན་ལ་མྱང་འདས་མངོན་དུ་བྱེད། དེ་ལ་མ་ནུས་ན། བར་སྲིད་ཀྱི་རྟེན་ལ་མྱང་འདས་མངོན་དུ་བྱེད། དེ་ལ་མ་ནུས་ན། སྔོན་སྨོན་ལམ་གྱི་དབང་གིས་འདོད་པའི་ཁམས་སུ་སྐྱེ་བ་བླངས་
ནས། སངས་རྒྱས་འཇིག་རྟེན་དུ་བྱོན་པ་དང་འཇལ་ན། ཉན་ཐོས་དགྲ་བཅོམ་པའི་གོ་འཕངས་མངོན་དུ་བྱེད། སངས་རྒྱས་འཇིག་རྟེན་དུ་བྱོན་པ་དང་མ་འཇལ་ན། རང་རྒྱལ་ལམ་དུ་ཞུགས་ནས། རང་རྒྱལ་དགྲ་བཅོམ་པའི་གོ་འཕངས་མངོན་དུ་བྱེད་པའི་ཕྱིར། གསུམ་པ་རྩོད་པ་སྤོང་བ་ལ། ཁོ་ན་རེ། སྤང་
བྱ་རིམ་རྒྱུད་པའི་རྒྱུན་ཞུགས་འབྲས་གནས་དེ། འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་མ་ལུས་པར་སྤངས་རྗེས་སུ། བསམ་གཏན་དང་པོའི་སས་བསྡུས་ཀྱི་སྒོམ་སྤངས་ཉོན་མོངས་རྣམས་སྤོང་བར་ཐལ། དེ་དང་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་གཉིས་ལ། ཁམས་གསུམ་ས་
དགུས་བསྡུས་པའི་སྒོམ་སྤངས་ཉོན་མོངས་ཆེ་འབྲིང་དགུའི་ས་བོན་སྤོང་ཚུལ་ལ་ཁྱད་པར་ཡོད་པའི་ཕྱིར། འདོད་ན། དེས་ཉན་ཐོས་ཀྱི་སྒོམ་ལམ་བར་ཆད་མེད་ལམ་ཆེན་པོའི་ཆེན་པོ་རང་རྒྱུད་ལ་སྐྱེས་ལ་མ་ཉམས་པའི་ངང་ནས། ཉན་ཐོས་ཀྱི་སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་རྒྱུད་ལ་བསྐྱེད་པར་བྱེད་པར་ཐལ་
འདོད་པའི་ཕྱིར། འདོད་ན། ཉན་ཐོས་སྒོམ་ལམ་པ་ཉན་ཐོས་སྒོམ་ལམ་པའི་རྟོགས་པ་ལས་ཉམས་པ་གཅིག་ཡོད་པར་ཐལ། འདོད་པའི་ཕྱིར་ཟེར་ན། མ་ཁྱབ་བོ། །འོ་ན། དེས་ཉན་ཐོས་སྒོམ་ལམ་ཆེན་པོའི་ཆེན་པོ་རང་རྒྱུད་ལ་བསྐྱེད་རྗེས་སུ། ཉན་ཐོས་ཀྱི་སྒོམ་ལམ་ཆུང་ངུའི་ཆུང་ངུ་རང་རྒྱུད་ལ་བསྐྱེད་པར་ཐལ་
དེས་འདོད་པའི་སས་བསྡུས་ཀྱི་སྒོམ་སྤངས་ཉོན་མོངས་མངོན་གྱུར་བ་ཆུང་ངུའི་ཆུང་ངུའི་དངོས་གཉེན་དུ་གྱུར་པའི་ཉན་ཐོས་ཀྱི་སྒོམ་ལམ་ཆེན་པོའི་ཆེན་པོ་རང་རྒྱུད་ལ་བསྐྱེད་རྗེས་སུ། བསམ་གཏན་དང་པོའི་སས་བསྡུས་ཀྱི་སྒོམ་སྤངས་ཉོན་མོངས་མངོན་གྱུར་བ་ཆེན་པོའི་ཆེན་པོའི་དངོས་གཉེན་དུ་གྱུར་པའི་

[013B] དེས་དེ་གཉིས་རིམ་ཅན་དུ་སྤོང་བར་བྱེད་པའི་ཕྱིར། ཁྱབ་པ་ཁས་བླངས་ཤིང། རང་ཉིད་ཀྱང་དམ་བཅའོ། །འདོད་ན། ཉན་ཐོས་སྒོམ་ལམ་པའི་རྟོགས་པ་ལས་ཉམས་པ་ཡོད་པར་ཐལ། འདོད་པའི་ཕྱིར། ཁོ་ན་རེ། ཁམས་གསུམ་ས་དགུས་
བསྡུས་པའི་སྒོམ་སྤངས་ཉོན་མོངས་མངོན་གྱུར་བའི་སྤོང་གཉེན་དུ་གྱུར་པའི་ཉན་ཐོས་ཀྱི་སྒོམ་ལམ་དེ་ལ་ཆུང་འབྲིང་དགུའི་དབྱེ་བ་མི་འཐད་ཟེར་ན། དེ་འཐད་པར་ཐལ། ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་མངོན་གྱུར་བ་དེ་ལ་ཆུང་འབྲིང་དགུའི་དབྱེ་བ་འཐད་པའི་ཕྱིར། དེར་ཐལ་
སྤང་བྱ་ཅིག་ཅར་བའི་རྒྱུན་ཞུགས་དང། སྤང་བྱ་རིམ་རྒྱུད་པའི་རྒྱུན་ཞུགས་གཉིས་པོ་དེ་ལ་སྒོམ་སྤངས་ཉོན་མོངས་ཆུང་འབྲིང་དགུ་པོ་དེའི་ས་བོན་སྤོང་ཚུལ་ལ་ཁྱད་པར་མེད་ཀྱང། དེ་དགུ་པོ་སྤོང་ཚུལ་ལ་ཁྱད་པར་ཡོད་པའི་ཕྱིར། རྟགས་ཁས། ཁ་ཅིག་སྤང་བྱ་ཅིག་ཅར་བའི་རྒྱུན་ཞུགས་དང། སྤང་བྱ་རིམ་རྒྱུད་པའི་རྒྱུན་
ཞུགས་གཉིས་པོ་དེ་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེ་འབྲིང་དགུའི་ས་བོན་སྤོང་བ་ལ་ཁྱད་པར་མེད་པར་ཐལ། དེ་གཉིས་ཀས་ཁམས་གསུམ་ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུའི་ས་བོན་ཅིག་ཅར་དུ་སྤོང་བ་ནས། ཆུང་ངུའི་ཆུང་ངུ་དགུའི་ས་
བོན་ཅིག་ཅར་དུ་སྤོང་བར་མཚུངས་པའི་ཕྱིར། དེར་ཐལ། དེ་གཉིས་ཀས་ཁམས་གསུམ་གྱིས་བསྡུས་པའི་ཆོས་ཐམས་ཅད་གང་ཟག་གི་བདག་མེད་པར་རྟོགས་པ་ཡང་མཚུངས། དེ་གཉིས་ཀས་ཁམས་གསུམ་གྱི་ཉོན་མོངས་པ་སྤང་བྱའི་གཙོ་བོར་བྱས་ནས་སྤོང་བར་ཡང་མཚུངས་པའི་ཕྱིར་ཟེར་ན་
མ་ཁྱབ། འོ་ན། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཀྱི་རྒྱུད་ཀྱི་འདོད་པའི་སས་བསྡུས་ཀྱི་གང་ཟག་གི་བདག་འཛིན་ཆེན་པོའི་ཆེན་པོའི་དངོས་གཉེན་བར་ཆད་མེད་ལམ་དེས། འདོད་པའི་སས་བསྡུས་ཀྱི་གང་ཟག་གི་བདག་འཛིན་ཆུང་ངུའི་ཆུང་ངུ་དངོས་སུ་སྤོང་བར་ཐལ། དེས་འདོད་པའི་སས་
བསྡུས་ཀྱི་གང་ཟག་གི་བདག་འཛིན་ཆུང་ངུའི་ཆུང་ངུའི་ཞེན་ཡུལ་མེད་པར་མངོན་སུམ་དུ་རྟོགས་པ་གང་ཞིག་དེ་རྒྱུད་ལ་ལྡན་པའི་གང་ཟག་དེས། དེ་གཉིས་ཀ་སྤང་བྱའི་གཙོ་བོར་བྱས་ནས་སྤོང་བའི་ཕྱིར། འདོད་མི་ནུས་སོ། ཁོ་ན་རེ། སྤང་བྱ་ཅིག་ཅར་བའི་ཉན་ཐོས་འཆི་འཕོ་བའི་ཚེ་ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་

[014A]༄༅། །འཛིན་ལ་མཉམ་པར་གཞག་ཉོན་མོངས་མ་ལུས་པར་སྤངས་ནས་ཉན་ཐོས་དགྲ་བཅོམ་པའི་གོ་འཕངས་མངོན་དུ་བྱེད་པར་ཐལ། ཀུན་ལས་བཏུས་ལས། འཆི་འཕོའི་དུས་ཀྱི་ཚེ་ཀུན་ཤེས་ཉིད་ཐོབ་པར་བྱེད་དོ། །ཞེས་གསུངས་པའི་ཕྱིར། ཟེར་ན། སྐྱོན་མེད་དེ། དེའི་དོན་ནི་བར་སྲིད་ཀྱི་རྟེན་ལ་མྱང་འདས་
མངོན་དུ་བྱེད་པ་ལ་དགོངས་པའི་ཕྱིར། བར་སྲིད་ལ་འཆི་འཕོའི་ཚེ་ཞེས་འཆད་པའི་རྒྱུན་མཚན་ཡོད་དེ། བར་དོ་བ་ཚེ་ཐུང་བའི་རྒྱུ་མཚན་གྱིས་དེ་ལྟར་བཤད་པའི་ཕྱིར། ཁོ་ན་རེ། ཀུན་ལས་བཏུས་ལས། སངས་རྒྱས་འབྱུང་བ་མེད་པ་ན་རང་རྒྱལ་བར་འགྱུར་རོ། །ཞེས་པའི་སྐབས་ནས་དངོས་སུ་བསྟན་པའི་རང་རྒྱལ་དེ། རང་
རྒྱལ་བཏགས་པ་བ་ལ་བྱེད་རིགས་པར་ཐལ། སྤང་བྱ་ཅིག་ཅར་བའི་རྒྱུན་ཞུགས་རང་རྒྱལ་ལམ་དུ་འཇུག་ན། རང་རྒྱལ་ཚོགས་ལམ་དུ་འཇུག་དགོས་པ་གང་ཞིག་དེ་རང་རྒྱལ་ཚོགས་ལམ་དུ་ཞུགས་པ་ལ་དོགས་པ་མེད་པའི་ཕྱིར། དེར་ཐལ། ཉན་ཐོས་དགྲ་བཅོམ་པ་རང་རྒྱལ་ཚོགས་ལམ་དུ་ཞུགས་པ་ལ་དགོས་
པ་མེད་པའི་ཕྱིར་ཟེར་ན་མ་ཁྱབ། དེ་ལྟར་བྱས་ན། རང་གི་ལུགས་ལ། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་དང། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་གཉིས་ཀྱི་སྤང་བྱ་སྤོང་ཚུལ་ལ་ཁྱད་པར་ཡོད་དེ། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་དེས། འདོད་པའི་སས་བསྡུས་ཀྱི་
གང་ཟག་གི་བདག་འཛིན་ཆེ་འབྲིང་དགུ། དེས་དྲངས་པའི་འདོད་པ་ལ་འདུན་པའི་འདོད་སྲེད་ཆེ་འབྲིང་དགུ་རིམ་གྱིས་མ་ལུས་པར་སྤངས་རྗེས་སུ། བསམ་གཏན་དང་པོ་ཡན་ཆད་ཀྱི་སས་བསྡུས་ཀྱི་གང་ཟག་གི་བདག་འཛིན་ཆེ་འབྲིང་དགུ། དེས་དྲངས་པའི་བསམ་གཏན་དང་པོ་ཡན་ཆད་ལ་འདུན་པའི་
འདོད་སྲེད་ཆེ་འབྲིང་དགུ་རིམ་གྱིས་སྤོང་བར་བྱེད། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་དེས། ཁམས་གསུམ་ས་དགུས་བསྡུས་པའི་གང་ཟག་གི་བདག་འཛིན་ཆེ་འབྲིང་དགུ་དང། དེས་དྲངས་པའི་ཁམས་གསུམ་ས་དགུ་ལ་བདུན་པའི་འདོད་སྲེད་ཆེ་འབྲིང་དགུའི་ནང་ནས། དང་པོར་ཁམས་གསུམ་
ས་དགུས་བསྡུས་པའི་སྒོམ་སྤངས་ཉོན་མོངས་ཆེན་པོའི་ཆེན་པོ་དགུ་ཅིག་ཅར་དུ་སྤོང་བ་ནས། ཆུང་ངུའི་ཆུང་ངུ་དགུ་ཅིག་ཅར་དུ་སྤོང་པའི་ཕྱིར། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་དེ་ལ་དབྱེ་ན། རྒྱུན་ཞུགས་སྲིད་པ་ལན་བདུན་པ་བ་དང། རིགས་ནས་རིགས་སྐྱེ། དེ་ལས་གཞན་

[014B]།    ༈    དང་པོ་ལ་ཁ་ཅིག་ཉན་ཐོས་སྲིད་པ་ལན་བདུན་པ་བ་ཡིན་ན། རྒྱུན་ཞུགས་སྲིད་པ་ལན་བདུན་པ་བ་ཡིན་པས་ཁྱབ་ཟེར་ན། ངེས་པའི་རྒྱུན་ཞུགས་སྲིད་པ་
ལན་བདུན་པ་བ་དང་རྒྱུད་གཅིག་ཏུ་གྱུར་པའི་ཉན་ཐོས་སྦྱོར་ལམ་སྟན་གཅིག་ལ་གནས་པའི་རྒྱུན་ཞུགས་ཞུགས་པ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཁྱབ་པ་ཡོད་དེ། ཉན་ཐོས་སྲིད་པ་ལན་བདུན་པ་བ་དེ་ལ་སྐྱེ་འཕགས་གཉིས་ཡོད་པའི་ཕྱིར། དེར་ཐལ། བློ་གསལ་
འཇུག་པའི་ཐེམ་སྐས་ལས། ལན་བདུན་པ་ལ་སྐྱེ་འཕགས་གཉིས། ཞེས་གསུངས་པའི་ཕྱིར། འདོད་མི་ནུས་ཏེ། རྒྱུན་ཞུགས་ཞུགས་པ་ཡིན་པའི་ཕྱིར། ཁ་ཅིག་རྒྱུན་ཞུགས་སྲིད་པ་ལན་བདུན་པ་བ་ཡིན་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་པས་ཁྱབ་ཟེར་ན། རྒྱུན་ཞུགས་མཆོག་ཏུ་
ཐོགས་ན་ལན་བདུན་པ་བ་ཡིན་ན། ངེས་པའི་རྒྱུན་ཞུགས་མཆོག་ཏུ་ཐོགས་ན་ལན་བདུན་པ་བ་ཡིན་དགོས་པར་ཐལ། དམ་བཅའ་འཐད་པའི་ཕྱིར། ཁྱབ་པ་ཡོད་དེ། ཚད་ལྡན་གྱི་མདོ་དང་བསྟན་བཅོས་རྣམས་སུ། རྒྱུན་ཞུགས་སྲིད་པ་ལན་བདུན་པ་བ་དང། རེ་ལྟར་ཐོགས་ན་ལན་བདུན་པ་བ་དང། མཆོག་
ཏུ་ཐོགས་ན་ལན་བདུན་པ་བ། པོ་ཟོས་ན་ལན་བདུན་པ་བ་རྣམས་དོན་གཅིག་མིང་གི་རྣམ་གྲངས་སུ་གསུངས་པའི་ཕྱིར། རྩ་བར་འདོད་མི་ནུས་ཏེ། མ་ངེས་པའི་རྒྱུན་ཞུགས་མཆོག་ཏུ་ཐོགས་ན་ལན་བདུན་པ་བ་ཡོད་པའི་ཕྱིར། དེར་ཐལ། མཛོད་འགྲེལ་ལས། མཆོག་ཏུ་ཐོགས་ན་ལན་བདུན་པ་གཞན་ཡང་
ཡོད་མོད་ཀྱི་འདིར་མ་ངེས་པ་མ་བརྗོད་དོ། །ཞེས་གསུངས་པའི་ཕྱིར། གཞན་ཡང་གཟུགས་ཉེར་འགྲོ་ཕྱིར་མི་འོང་གོང་འཕོ་གནས་ཐམས་ཅད་དུ་འཆི་འཕོ་བ་ཡིན་ན། གཟུགས་ཀྱི་གནས་ཐམས་ཅད་དུ་ལས་ཉོན་གྱི་དབང་གིས་སྐྱེ་བ་ལེན་པས་ཁྱབ་པར་ཐལ། གཟུགས་ཉེར་འགྲོ་ཕྱིར་མི་འོང་གོང་འཕོ་འོག་
མིན་མཐར་ཐུག་འགྲོ་ཡིན་ན། འོག་མིན་གྱི་རྟེན་ལ་མྱང་འདས་མངོན་དུ་བྱེད་པས་ཁྱབ་པའི་ཕྱིར། དེར་ཐལ། དེ་དང་རྒྱུན་ཞུགས་སྲིད་པ་ལན་བདུན་པ་བ་གཉིས་དཔེ་དོན་དུ་སྦྱར་ནས་གསུངས་པ་གང་ཞིག་རྒྱུན་ཞུགས་སྲིད་པ་ལན་བདུན་པ་བ་ལ། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་

[015A]༄༅། །དགོས་པའི་ཕྱིར། དང་པོ་དེར་ཐལ། མཛོད་འགྲེལ་ལས། གོང་དུ་འཕོ་བ་དེ་དག་བར་སྐབས་སུ་ཡོངས་སུ་མྱ་ངན་ལས་འདའ་རུང་བར་བལྟའོ། །འོག་མིན་དང་སྲིད་པའི་རྩེ་མོའི་མཐར་ཐུག་པ་ཉིད་ནི། དེ་ཕན་ཆད་དུ་འགྲོ་བ་མེད་པའི་ཕྱིར། དཔེར་ན་རྒྱུན་ཏུ་ཞུགས་པ་མཆོག་ཏུ་ཐོགས་ན་ལན་བདུན་
པ་ཉིད་བཞིན་ནོ། །ཞེས་གསུངས་པའི་ཕྱིར། རྩ་བར་འདོད་ན། གཟུགས་ཉེར་འགྲོའི་ཕྱིར་མི་འོང་གནས་ཐམས་ཅད་དུ་འཆི་འཕོ་བ་དེ་ཚངས་ཆེན་དུ་ལས་ཉོན་གྱི་དབང་གིས་སྐྱེ་བ་ལེན་པ་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། ཚངས་ཆེན་ལོག་ལྟའི་གནས་ཡིན་པའི་ཕྱིར། ཁ་ཅིག་རྒྱུན་ཞུགས་ཀྱི་འབྲས་བུ་
ཐོབ་ནས་ལས་ཉོན་གྱི་དབང་གིས་སྐྱེ་སྲིད་གཅིག་བླངས་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡོད་ཟེར་ན། དེ་མེད་པར་ཐལ། རྒྱུན་ཞུགས་སྲིད་པ་ལན་བདུན་པ་བ་ཡིན་ན། རྒྱུན་ཞུགས་ཀྱི་འབྲས་བུ་ཐོབ་ནས་འདོད་པར་ལས་ཉོན་གྱི་དབང་གིས་སྐྱེ་སྲིད་གཅིག་མ་བླངས་པ་དགོས་པའི་ཕྱིར་
དེར་ཐལ། ལེགས་བཤད་གསེར་འཕྲེང་ལས། འདི་ཡང་རྩོམ་པ་དང་པོ་ལ་ཡིན་གྱི། ཉོན་མོངས་གཅིག་སྤངས་པ་དང། སྐྱེ་བ་གཅིག་བླངས་ནས་ནི་མཚན་ཉིད་འཇིག་གོ་ཞེས་གསུངས་པའི་ཕྱིར། ཁ་ཅིག་ཉན་ཐོས་ཀྱི་སྒོམ་ལམ་བར་ཆད་མེད་ལམ་ལ་གནས་པའི་རྒྱུན་ཞུགས་སྲིད་པ་ལན་བདུན་པ་བ་
ཡོད་ཟེར་ན། དེ་འདྲའི་རྒྱུན་ཞུགས་སྲིད་པ་ལན་བདུན་པ་བ་ཆོས་ཅན། འདོད་ཉོན་དང་པོ་དང་བྲལ་བའི་གང་ཟག་ཡིན་པར་ཐལ། ཁྱོད་ཉན་ཐོས་བསྒོམ་ལམ་བར་ཆད་མེད་ལམ་ལ་གནས་པའི་གང་ཟག་ཡིན་པའི་ཕྱིར། འདོད་ན། འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་རིགས་ཅན་མ་ཡིན་པར་
ཐལ། འདོད་པའི་ཕྱིར། འདོད་མི་ནུས་ཏེ། རྒྱུན་ཞུགས་སྲིད་པ་ལན་བདུན་པ་བ་ཡིན་པའི་ཕྱིར། རྟགས་ཁས། ཁ་ཅིག་འདོད་པར་རིགས་མཐུན་གྱི་སྐྱེ་བ་བདུན་ལེན་ངེས་ཀྱི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས། ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད་ཟེར་ན་
འདོད་ཉོན་དང་པོ་སྤངས་པའི་མིའི་སྐྱེ་སྲིད་དྲུག་ལེན་ངེས་ཀྱི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། འདོད་པར་མིའི་སྐྱེ་སྲིད་དྲུག་བར་སྲིད་དྲུག་དང་སྐྱེ་བ་བཅུ་གཉིས་ལེན་ངེས་ཀྱི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་

[015B] འདོད་ན། འདོད་ཉོན་དང་པོ་མ་སྤངས་པར་ཐལ། འདོད་པ་དེའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས། ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད་ཟེར་
ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་པའི་འདོད་ཉོན་དང་པོ་སྤངས་ཤིང་འདོད་ལྷའི་སྐྱེ་སྲིད་བདུན་ལེན་ངེས་ཀྱི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་
ཡོད་པའི་ཕྱིར། དེར་ཐལ། ལྷའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་བའི་རྒྱུན་ཞུགས་སྲིད་པ་ལན་བདུན་པ་བ་དེ། འདོད་པར་མིའི་རིགས་མཐུན་གྱི་སྐྱེ་སྲིད་གཅིག་བླངས། དེ་རྗེས་ལྷའི་རིགས་མཐུན་གྱི་སྐྱེ་སྲིད་གཅིག་ལེན་པའི་ཚུལ་གྱིས་ལྷ་མིའི་སྐྱེ་སྲིད་སྤེལ་མར་ལེན་པའི་ཕྱིར། འདོད་ན་
འདོད་ཉོན་དང་པོ་མ་སྤངས་པར་ཐལ། འདོད་པའི་ཕྱིར། ཁྱབ་པ་ཡོད་དེ། མཛོད་ལས། འབྲས་གནས་སྒོམ་སྤང་བྱ་མ་ཟད། ཞེས་གསུངས་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་ཉོན་དང་པོ་མ་སྤངས་ཤིང་འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་སྤང་བྱ་རིམ་རྒྱུད་པའི་
རྒྱུན་ཞུགས་འབྲས་གནས། ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད་ཟེར་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་པའི་འདོད་ཉོན་དང་པོའི་དངོས་གཉེན་བར་ཆད་མེད་ལམ་ལ་གནས་པའི་འདོད་ལྷའི་རིགས་མཐུན་གྱི་སྐྱེ་སྲིད་བདུན་ལེན་ངེས་ཀྱི་སྤང་བྱ་
རིམ་རྒྱུད་པའི་རྒྱུན་ཞུགས་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། དེ་ཆོས་ཅན། འདོད་པ་ལ་འདུན་པའི་འདོད་སྲེད་མངོན་གྱུར་བ་ཆེན་པོའི་ཆེན་པོ་དང་མ་བྲལ་བར་ཐལ། འདོད་པའི་ཕྱིར། འདོད་མི་ནུས་ཏེ། འདོད་ཉོན་དང་
པོའི་དངོས་གཉེན་བར་ཆད་མེད་ལམ་ལ་གནས་པའི་གང་ཟག་ཡིན་པའི་ཕྱིར། ཁོ་ན་རེ། འདོད་ཉོན་མངོན་གྱུར་བ་དང་པོ་དང་ཡང་མ་བྲལ་ཞིང་སྲིད་པ་ཉེར་བརྒྱད་ལེན་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས། ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད་ཟེར་ན། འདོད་སྲེད་མངོན་

[016A] །གྱུར་བ་དང་པོ་དང་མ་བྲལ་ཞིང། འདོད་པར་མིའི་རིགས་མཐུན་གྱི་སྐྱེ་སྲིད་བདུན་ལེན། ལྷའི་རིགས་མཐུན་གྱི་སྐྱེ་སྲིད་བདུན་མི་ལེན་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེས་སྲིད་པ་ཉེར་བརྒྱད་ལེན་པར་ཐལ། མིའི་སྐྱེ་
སྲིད་བདུན། བར་སྲིད་བདུན། འཆི་སྲིད་བདུན། སྔོན་དུས་ཀྱི་སྲིད་པ་བདུན་དང་ཉེར་བརྒྱད་ལེན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་
པའི་འདོད་སྲེད་དང་པོ་དང་མ་བྲལ་ཞིང། ལྷའི་རིགས་མཐུན་གྱི་སྐྱེ་སྲིད་གཅིག་ཙམ་བླངས་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ལྷའི་རིགས་མཐུན་གྱི་སྐྱེ་སྲིད་བདུན་ལེན་ངེས་ཡིན་པར་ཐལ། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་
པའི་ཕྱིར། རྟགས་ཁས། ཁ་ཅིག་ངེས་པའི་རྒྱུན་ཞུགས་སྲིད་པ་ལན་བདུན་པ་བ་འདོད་པར་རིགས་མཐུན་གྱི་སྐྱེ་སྲིད་བརྒྱད་ལེན་པ་ཡོད་ཟེར་ན། དེ་མེད་པར་ཐལ། མདོ་ལས། འཕགས་པའི་གང་ཟག་ལྟ་བ་ཕུན་སུམ་ཚོགས་པ་སྲིད་པ་བརྒྱད་པ་མངོན་པར་འགྲུབ་པའི་གནས་མེད་ཅིང་སྐབས་མེད་དོ། །ཞེས་གསུངས་
པའི་ཕྱིར། ཁ་ཅིག་མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། དང་པོར་ལྷའི་སྐྱེ་སྲིད་གཅིག་དེ་རྗེས་མིའི་སྐྱེ་སྲིད་གཅིག་ལེན་པའི་ཚུལ་གྱིས་ལྷ་མིའི་སྐྱེ་སྲིད་སྤེལ་མར་བླངས་ནས། མཐར་མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་མིའི་
ལུས་རྟེན་དེ་ལ་མྱང་འདས་མངོན་དུ་བྱེད་པ་ཡིན་ཟེར་ན། འོ་ན། མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། ལྷ་མིའི་སྐྱེ་སྲིད་སྤེལ་མར་བླངས་ནས། སླར་ཡང་དང་པོར་མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་མིའི་ལུས་རྟེན་དེ་
ཉིད་ལེན་པ་ཡོད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། དེས་མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་མིའི་ལུས་རྟེན་དེ་ཉིད་དོར་ནས། སླར་ལུས་རྟེན་དེ་ལེན་པ་མེད་པའི་ཕྱིར། དེར་ཐལ། དེ་ལུས་རྟེན་དེ་ཉིད་སླར་ཡང་ལེན་མི་ནུས་པའི་ཕྱིར། ཁ་ཅིག་མིའི་

[016B] དང་པོར་མིའི་སྐྱེ་སྲིད་དྲུག་དེ་རྗེས་ལྷའི་སྐྱེ་སྲིད་བདུན། དེ་ནས་མིའི་སྐྱེ་སྲིད་གཅིག་བླངས་ནས། རྟེན་དེ་ལ་མྱང་འདས་མངོན་དུ་བྱེད་པ་དང། ལྷ་ལ་དེ་ལས་བཟློག་དེ་བྱེད་པ་ཡིན་ཟེར་ན། དེ་མི་འཐད་པར་ཐལ། མིའི་
རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། དང་པོར་འདོད་པར་ལྷའི་རིགས་མཐུན་གྱི་སྐྱེ་སྲིད་གཅིག་བླངས། དེ་རྗེས་མིའི་རིགས་མཐུན་གྱི་སྐྱེ་སྲིད་གཅིག་ལེན་པའི་ཚུལ་གྱིས་ལྷ་མིའི་སྐྱེ་སྲིད་སྤེལ་མར་བླངས་ནས་མཐར་མིའི་རྟེན་ལ་མྱང་འདས་
མངོན་དུ་བྱེད་པའི་ཕྱིར། དེར་ཐལ། ཀུན་ལས་བཏུས་ལས། ལྷ་དང་མི་དག་གི་ནང་དུ་ཡན་མན་དུ་ལན་བདུན་འཁོར་ཏེ། ཞེས་གསུངས་པའི་ཕྱིར། ཁ་ཅིག་མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། དང་པོར་ལྷའི་སྐྱེ་སྲིད་གཅིག་ལེན། དེ་
རྗེས་མིའི་སྐྱེ་སྲིད་གཅིག་ལེན་པ་དེའི་ཚེ་འདོད་པའི་རིགས་ནས་རིགས་སུ་སྐྱེ་བ་མ་ཡིན་པར་ཐལ། དེས་ལྷ་མིའི་སྐྱེ་སྲིད་རིགས་མི་མཐུན་པ་ལེན་པའི་ཕྱིར་ཟེར་ན། མ་ཁྱབ། འོ་ན། མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། དང་པོར་
མིའི་སྐྱེ་སྲིད་དྲུག་དེ་རྗེས་ལྷའི་སྐྱེ་སྲིད་བདུན་ལེན་པའི་ཚེ་ན། རིགས་ནས་རིགས་སུ་སྐྱེ་བ་མ་ཡིན་པར་ཐལ། དེས་ལྷ་མིའི་སྐྱེ་སྲིད་རིགས་མི་མཐུན་པ་ལེན་པའི་ཕྱིར། འདོད་ན། གཅིག་ཤོས་ལ་ཡང་འདོད་བྱས་ན་ཅི་གསུང། གཉིས་པ་རང་ལུགས་ལ། འདོད་སྲེད་མངོན་གྱུར་བ་དང་པོ་ཙམ་ལ་ཡང་ཆགས་
བྲལ་མ་བྱས་ཤིང། འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་རིགས་ཅན་གྱི་ཚེ་དེ་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས། རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད། དེ་ལ་ངེས་པའི་རྒྱུན་ཞུགས་སྲིད་པ་ལན་བདུན་པ་
བ་དང། མ་ངེས་པའི་རྒྱུན་ཞུགས་སྲིད་པ་ལན་བདུན་པ་བ་གཉིས། འདོད་པ་ལ་འདུན་པའི་འདོད་སྲེད་མངོན་གྱུར་བ་དང་པོ་ཙམ་ལ་ཡང་ཆགས་བྲལ་མ་བྱས་ཤིང། འདོད་པར་མིའི་རིགས་མཐུན་གྱི་སྐྱེ་སྲིད་བདུན། ལྷའི་རིགས་མཐུན་གྱི་སྐྱེ་སྲིད་བདུན། དེ་དག་གི་བར་སྲིད་བདུན་བདུན་དང་

[017A]༄༅། །སྲིད་པ་ཉེར་བརྒྱད་ལེན་པའི་རྒྱུན་ཞུགས་སྲིད་པ་ལན་བདུན་པ་བ། ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད། དེ་ལ་ལྷའི་རྟེན་ཅན་དང། མིའི་རྟེན་ཅན་གཉིས་ཡོད། མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་རྒྱུན་ཞུགས་སྲིད་པ་ལན་བདུན་པ་
བ་དེས། དང་པོར་ལྷའི་རིགས་མཐུན་གྱི་སྐྱེ་སྲིད་གཅིག་བླངས། དེ་རྗེས་མིའི་རིགས་མཐུན་གྱི་སྐྱེ་སྲིད་གཅིག་ལེན་པའི་ཚུལ་གྱིས་ལྷ་མིའི་སྐྱེ་སྲིད་སྤེལ་མར་བླངས་ནས། མཐར་མིའི་རྟེན་ལ་མྱང་འདས་མངོན་དུ་བྱེད། ལྷའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་
སྲིད་པ་ལན་བདུན་པ་བ་དེས་དང་པོར་མིའི་རིགས་མཐུན་གྱི་སྐྱེ་སྲིད་གཅིག་བླངས། དེ་རྗེས་ལྷའི་རིགས་མཐུན་གྱི་སྐྱེ་སྲིད་གཅིག་ལེན་པའི་ཚུལ་གྱིས་ལྷ་མིའི་སྐྱེ་སྲིད་སྤེལ་མར་བླངས་ནས། མཐར་ལྷའི་རྟེན་ལ་མྱང་འདས་མངོན་དུ་བྱེད། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས་སྲིད་པ་
ཉེར་བརྒྱད་ངེས་པར་ལེན་དགོས་ཏེ། དེ་ལྟར་མྱོང་ངེས་ཀྱི་ལས་བསགས་ཤིང། དེ་མ་བླངས་བར་དུ་ལས་དེ་སྦྱོང་མི་ནུས་པའི་ཕྱིར། དཔེར་ན། སྦྲུལ་གོམ་པ་བདུན་པས་ཟིན་པ་དང། རིམས་ཉིན་བདུན་པས་ཐེབས་པ་ལྟ་བུ་ཡིན་པའི་ཕྱིར། དེས་སྲིད་པ་ཉེར་བརྒྱད་ངེས་པར་ལེན་དགོས་ཀྱང། སྲིད་པ་ལན་
བདུན་པ་ཡིན་པ་མི་འགལ་ཏེ། བདུན་ཚན་དུ་མཚུངས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར། དཔེར་ན། གནས་བདུན་ལ་མཁས་པའི་དགེ་སློང་དང། ཤིང་འདབ་མ་བདུན་པ་ལ། དང་པོའི་མཁས་བྱའི་གནས་དེ་ལ་སུམ་ཅུ་སོ་ལྔ་ཡོད་པ་དང། ཤིང་དེ་ལ་འདབ་མ་བརྒྱ་ཕྲག་དུ་མ་ཡོད་ཀྱང། བདུན་ཚན་དུ་མཚུངས་པའི་ཕྱིར་
གནས་བདུན་ལ་མཁས་པའི་དགེ་སློང་དང། ཤིང་འདབ་མ་བདུན་པ་ཞེས་བརྗོད་པ་ལྟ་བུ་ཡིན་པའི་ཕྱིར། དེས་སྲིད་པ་ཉེར་བརྒྱད་ལས་ལྷག་པ་ལེན་མི་དགོས་ཏེ། དེས་སྲིད་པ་ཉེར་བརྒྱད་བླངས་ནས་དགྲ་བཅོམ་པའི་འབྲས་བུ་ཐོབ་པའི་དབང་པོ་སྨིན་ནུས་པའི་ཕྱིར། འདོད་པ་ལ་འདུན་པའི་འདོད་སྲེད་མངོན་གྱུར་
བ་དང་པོ་ཙམ་ལ་ཡང་ཆགས་བྲལ་མ་བྱས་ཤིང། འདོད་པར་རིགས་མཐུན་གྱི་སྐྱེ་སྲིད་བདུན་ལེན་པར་མ་ངེས་པའི་རྒྱུན་ཞུགས་སྲིད་པ་ལན་བདུན་པ་བ། མ་ངེས་པའི་རྒྱུན་ཞུགས་སྲིད་པ་ལན་བདུན་པ་བའི་མཚན་ཉིད། སྤྱིར་ལན་བདུན་པ་བ་ཙམ་ལ་དབྱེ་ན། སྐྱེ་འཕགས་གཉིས་ཡོད། རྒྱུན་ཞུགས་སྲིད་

[017B] དབྱེ་བ། སྐྱེ་བ་ལེན་ཚུལ་སོགས་དེ་ལྟར་འཐད་དེ། དགེ་འདུན་ཉི་ཤུ་ཆེན་མོ་ལས། ལན་བདུན་པ་ལ་སྐྱེ་འཕགས་གཉིས། འཕགས་པ་ལ་ཡང་ངེས་མ་ངེས། རྣམ་གཉིས་ཉེར་བརྒྱད་ལེན་ན་ཡང། བདུན་ཚན་འདྲ་ཕྱིར་བདུན་ཞེས་དང། དང་པོར་ཐོབ་པའི་རྟེན་དེ་ལ། །མྱང་འདས་
མངོན་དུ་བྱེད་པ་དེ། །གོང་འོག་གཉིས་ཀྱི་གཞུང་རྣམས་སུ། །སྐུ་མཆེད་གཉིས་ཀྱི་དགོངས་པར་སྒྲུབ། །ཞེས་གསུངས་པའི་ཕྱིར། གསུམ་པ་རྩོད་པ་སྤོང་བ་ལ། ཁ་ཅིག་རྒྱུན་ཞུགས་སྲིད་པ་ལན་བདུན་པ་བ་ཡིན་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་དགོས་པར་ཐལ། དེ་ཡིན་ན། འབྲས་གནས་
སྒོམ་སྤངས་བྱ་མ་ཟད། ཞེས་པའི་སྐབས་ནས་དངོས་སུ་བསྟན་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་དགོས། དེའི་སྐབས་ནས་དངོས་སུ་བསྟན་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་དགོས་པའི་ཕྱིར། ཕྱི་མ་སླ། དང་པོ་དེར་ཐལ། དེ་རྒྱུན་
ཞུགས་སྲིད་པ་ལན་བདུན་པ་བ་དངོས་སུ་འཆད་བྱེད་ཀྱི་གཞུང་ཡིན་པ་གང་ཞིག་དེ་ལས་གཞན་པའི་རྒྱུན་ཞུགས་སྲིད་པ་ལན་བདུན་པ་བ་དངོས་སུ་འཆད་བྱེད་ཀྱི་མངོན་པ་འོག་མའི་གཞུང་ཚིག་མེད་པའི་ཕྱིར་ཟེར་ན། མ་ཁྱབ། འོ་ན། འབྲས་གནས་སྒོམ་སྤངས་བྱ་མ་ཟད་ཞེས་པའི་ཐད་དུ། མཛོད་འགྲེལ་
ལས། མཆོག་ཏུ་ཐོགས་ན་ལན་བདུན་པ་གཞན་ཡང་ཡོད་མོད་ཀྱི་འདིར་མ་ངེས་པ་མ་བརྗོད་དོ། །ཞེས་གསུངས་པ་ལ་འབྲེལ་མེད་པར་ཐལ། ཁྱོད་ཀྱི་ལུགས་ལ་རྒྱུན་ཞུགས་སྲིད་པ་ལན་བདུན་པ་བ་ཡིན་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་པས་ཁྱབ་པ་གང་ཞིག་མ་ངེས་པའི་རྒྱུན་ཞུགས་
མཆོག་ཏུ་ཐོགས་ན་ལན་བདུན་པ་བ་ཡིན་ན། རྒྱུན་ཞུགས་སྲིད་པ་ལན་བདུན་པ་བ་མ་ཡིན་དགོས་པའི་ཕྱིར། དང་པོ་ཁས། ཕྱི་མ་མ་གྲུབ་ན། འཁོར་གསུམ་ཡོད་དོ། །འདོད་མི་ནུས་སོ། །གཞན་ཡང། །རྒྱུན་ཞུགས་སྲིད་པ་ལན་བདུན་པ་བ་ཡིན་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་པས་མ་ཁྱབ་པར་ཐལ་
འདོད་པར་སྐྱེ་སྲིད་གཉིས་ཙམ་བླངས་ནས་མྱང་འདས་མངོན་དུ་བྱེད་པའི་རྒྱུན་ཞུགས་སྲིད་པ་ལན་བདུན་པ་བ་ཡོད་པའི་ཕྱིར། དེར་ཐལ། ལེགས་བཤད་གསེར་འཕྲེང་ལས། མདོར་ན་སྒོམ་སྤངས་གཅིག་ཀྱང་མ་སྤངས་པའི་རྒྱུན་ཞུགས་རིམ་རྒྱུད་པ་འདོད་པར་སྐྱེ་བ་གཉིས་ལེན་པ་ནི་རེ་ལྟར་ཐོགས་ན་

[018A]༄༅། །ལན་བདུན་པ་སྤྱི་ཡིན་ལ། ཁྱད་པར་ལན་བདུན་པའི་ངེས་པ་ནི་བརྗོད་ཟིན་ཏོ། །ཞེས་གསུངས་པའི་ཕྱིར། ཁ་ཅིག་རྒྱུན་ཞུགས་སྲིད་པ་ལན་བདུན་པ་བ་ལ་འདོད་པ་ལ་འདུན་པའི་འདོད་སྲེད་མངོན་གྱུར་བ་དང་པོ་དང་མ་བྲལ་བས་མ་ཁྱབ་པར་ཐལ། འབྲས་གནས་སྒོམ་སྤངས་བྱ་མ་ཟད་
ཞེས་འདོད་ཉོན་དང་པོ་མ་སྤངས་པ་དགོས་པར་གསུངས་པ་ཡིན་གྱི། འདོད་པ་ལ་འདུན་པའི་འདོད་སྲེད་མངོན་གྱུར་བ་དང་པོ་དང་མ་བྲལ་བ་དགོས་པར་དངོས་སུ་གསུངས་པ་མེད་པའི་ཕྱིར། ཟེར་ན། མ་ཁྱབ། འོ་ན། འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་ཤིང། དེའི་ས་བོན་མ་སྤངས་
པའི་ཕྱིར་མི་འོང་འབྲས་གནས་དེ་འདོད་པར་ལས་ཉོན་གྱི་དབང་གིས་སྐྱེ་བ་ལེན་པའི་ཆ་རྐྱེན་ཟད་པར་སྤངས་པ་དང། འདོད་པར་ལས་ཉོན་གྱི་དབང་གིས་སྐྱེ་བ་མི་ལེན་པའི་རིགས་ཅན་མ་ཡིན་པར་ཐལ། འདོད་ཉོན་དང་པོའི་དངོས་གཉེན་བར་ཆད་མེད་ལམ་ལ་གནས་པའི་རྒྱུན་ཞུགས་སྲིད་པ་ལན་བདུན་པ་བ་དེ། འདོད་པར་རིགས་
མཐུན་གྱི་སྐྱེ་སྲིད་བདུན་ལེན་པའི་རིགས་ཅན་ཡིན་པའི་ཕྱིར། དེར་ཐལ། རྒྱུན་ཞུགས་སྲིད་པ་ལན་བདུན་པ་བ་ཡིན་པའི་ཕྱིར། འདོད་ན། དེ་འདྲ་བའི་ཕྱིར་མི་འོང་ཆོས་ཅན། འདོད་པར་ལས་ཉོན་གྱི་དབང་གིས་སྐྱེ་བ་ལེན་པའི་ཆ་རྐྱེན་ཟད་པར་སྤངས་པ་དང། འདོད་པར་ལས་ཉོན་གྱི་དབང་གིས་སྐྱེ་བ་མི་ལེན་པའི་རིགས་ཅན་ཡིན་
པར་ཐལ། ཁྱོད་ཕྱིར་མི་འོང་ཡིན་པའི་ཕྱིར། ཁ་ཅིག་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས་འདོད་པར་རིགས་མཐུན་གྱི་སྐྱེ་སྲིད་བརྒྱད་ལེན་པ་ཡོད་པར་ཐལ། དེས་འདོད་པར་མིའི་རིགས་མཐུན་གྱི་སྐྱེ་སྲིད་བདུན། ལྷའི་རིགས་མཐུན་གྱི་སྐྱེ་སྲིད་བདུན་ལེན་པ་གང་ཞིག་དེ་གཉིས་འདོད་པར་སྐྱེ་བ་ལེན་པའི་སྐྱེ་སྲིད་དུ་རིགས་
མཐུན་པའི་ཕྱིར་ཟེར་ན། མ་ཁྱབ། འོ་ན། དེས་འདོད་པའི་རིགས་མཐུན་གྱི་སྐྱེ་སྲིད་བརྒྱད་ལེན་པ་ཡོད་པར་ཐལ། དེས་འདོད་པའི་མིའི་སྐྱེ་སྲིད་བདུན། ལྷའི་སྐྱེ་སྲིད་བདུན་ལེན་པ་ཡོད་པ་གང་ཞིག་དེ་གཉིས་འདོད་པའི་སྐྱེ་སྲིད་དུ་རིགས་མཐུན་པའི་ཕྱིར། འདོད་ན། མི་འཐད་པར་ཐལ། མདོ་ལས། འཕགས་པའི་གང་ཟག་ལྟ་
བ་ཕུན་སུམ་ཚོགས་པ་སྲིད་པ་བརྒྱད་པ་མངོན་པར་འགྲུབ་པའི་གནས་མེད་ཅིང་སྐབས་མེད་དོ། །ཞེས་གསུངས་པའི་ཕྱིར། ཁ་ཅིག་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེ། སྲིད་པ་ཉེར་བརྒྱད་ལེན་ངེས་མ་ཡིན་པར་ཐལ། དེས་ལྷ་མིའི་སྐྱེ་སྲིད་བསྡུས་ཏེ་བདུན་ལེན་པའི་ཕྱིར། དེར་ཐལ། ལུང་ལས། ལྷ་

[018B] ཞེས་གསུངས་པའི་ཕྱིར། ཟེར་ན། མ་ཁྱབ། འདོད་མི་ནུས་ཏེ། དེས་མིའི་རིགས་མཐུན་གྱི་སྐྱེ་སྲིད་བདུན། ལྷའི་རིགས་མཐུན་གྱི་སྐྱེ་སྲིད་བདུན་ལེན་པའི་ཕྱིར། དེར་ཐལ། འོད་བསྲུངས་སྡེ་པས་འདོད་པའི་ལུང་ལས། ལྷ་དག་གི་ནང་དུ་ལན་བདུན། མི་དག་གི་ནང་དུ་ལན་བདུན་འཁོར་ཏེ། ཞེས་
གསུངས་པའི་ཕྱིར། ཁ་ཅིག་ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཡིན་ན། ཕྱིར་འོང་ཚེ་གཅིག་བར་ཆད་གཅིག་པའི་འབྲས་བུ་མངོན་དུ་བྱེད་ངེས་ཡིན་དགོས་པར་ཐལ། དེ་ཡིན་ན། ཕྱིར་འོང་གི་འབྲས་བུ་མངོན་དུ་བྱེད་ངེས་ཡིན་དགོས་པའི་ཕྱིར། ཟེར་ན། མ་ཁྱབ། འདོད་ན། མིའི་རྟེན་ལ་རྒྱུན་ཞུགས་ཀྱི་འབྲས་བུ་གསར་
དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་ཆོས་ཅན། དེར་ཐལ། དེའི་ཕྱིར། འདོད་ན། འདོད་ལྷའི་རྟེན་ལ་མྱང་འདས་མངོན་དུ་བྱེད་པར་ཐལ། འདོད་པའི་ཕྱིར། ཁྱབ་པ་ཡོད་དེ། དགེ་འདུན་ཉི་ཤུ་ཆེན་མོ་ལས། ཕྱིར་འོང་བར་ཆད་གཅིག་པ་ནི། །ཉོན་མོངས་བདུན་ནམ་བརྒྱད་སྤངས་ཤིང། །ཚེ་འཕོས་འདོད་ལྷའི་རྟེན་དེ་
ལ༑ ༑མྱང་འདས་མངོན་དུ་བྱེད་པར་ངེས། །ཞེས་གསུངས་པའི་ཕྱིར། འདོད་མི་ནུས་ཏེ། མིའི་རྟེན་ལ་མྱང་འདས་མངོན་དུ་བྱེད་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར།།    ༈    །།རིགས་ནས་རིགས་སྐྱེ་ལ་མཐའ་དཔྱད་པ་ལ་གསུམ་ལས། དང་པོ་ལ། ཁ་ཅིག་རྒྱུན་ཞུགས་རིགས་ནས་རིགས་སྐྱེ་དང་
རྒྱུན་ཞུགས་འབྲས་གནས་ཙམ་པོ་བའི་གཞི་མཐུན་ཡོད་ཟེར་ན། དེ་མི་འཐད་པར་ཐལ། དེ་ཡིན་ན། རྒྱུན་ཞུགས་འབྲས་གནས་ཁྱད་པར་ཅན་ཡིན་དགོས་པའི་ཕྱིར། དེར་ཐལ། མཛོད་འགྲེལ་ལས། སྔོན་རྣམ་པ་གསུམ་དང་བཞི་སྤངས་པ་འམ་བདུན་དང་བརྒྱད་སྤངས་པའི་འབྲས་བུ་ཐོབ་པ་ནི་ཇི་སྲིད་དུ་འབྲས་བུ་ཁྱད་པར་ཅན་
གྱི་ལམ་མངོན་དུ་མ་བྱས་པ་དེ་སྲིད་དུ་རིགས་ནས་རིགས་སུ་སྐྱེ་བའམ་བར་ཆད་གཅིག་པ་མ་ཡིན་ནོ། །ཞེས་གསུངས་པའི་ཕྱིར། ཁ་ཅིག་རྒྱུན་ཞུགས་རིགས་ནས་རིགས་སྐྱེ་ལ་རྒྱུན་ཞུགས་འབྲས་གནས་ཁྱད་པར་ཅན་གྱིས་ཁྱབ་ཀྱང། དེ་ལ་ཕྱིར་འོང་ཞུགས་པས་མ་ཁྱབ་ཟེར་ན། དེ་ལ་ཕྱིར་འོང་ཞུགས་པས་ཁྱབ་
པར་ཐལ། དེ་ཡིན་ན། རང་གི་འབྲས་བུ་གོང་མ་ཐོབ་པའི་ཕྱིར་དུ་བརྩོན་བཞིན་པས་ཁྱབ། རང་གི་འབྲས་བུ་གོང་མ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་རིགས་ནས་རིགས་སྐྱེ་ཡིན་ན། ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པ་ཡིན་དགོས་པའི་ཕྱིར། དང་པོ་དེར་ཐལ། དེ་ཡིན་ན། རྒྱུན་ཞུགས་

[019A]༄༅། །འབྲས་གནས་ཁྱད་པར་ཅན་ཡིན་དགོས་པའི་ཕྱིར། ཁྱབ་སྟེ། མཛོད་ལས། འབྲས་ཐོབ་འབྲས་བུའི་ཁྱད་པར་གྱིས། །ལམ་ཐོབ་མེད་པ་དེ་ཡི་ཕྱིར། །འབྲས་གནས་ཁྱད་པར་བྱ་བའི་ཕྱིར། །མི་རྩོན་པ་ནི་ཞུགས་མ་ཡིན། །ཞེས་གསུངས་པའི་ཕྱིར། ཁ་ཅིག་ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་
ཞུགས་རིགས་ནས་རིགས་སྐྱེ་ཡོད་ཟེར་ན། དེ་མེད་པར་ཐལ། རྒྱུན་ཞུགས་རིགས་ནས་རིགས་སྐྱེ་ཡིན་ན། རྒྱུན་ཞུགས་འབྲས་གནས་ཁྱད་པར་ཅན་ཡིན་པས་ཁྱབ། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་རྒྱུན་ཞུགས་འབྲས་གནས་ཁྱད་པར་ཅན་མེད་པ་གོང་དུ་བསྒྲུབ་ཟིན་པའི་ཕྱིར། ཁ་ཅིག་འདོད་ཉོན་
གསུམ་པ་དང་བཞི་པ་གང་རུང་སྤངས་ཤིང། འདོད་པར་རིགས་མཐུན་གྱི་སྐྱེ་སྲིད་གཉིས་སམ་གསུམ་གང་རུང་ལེན་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཁྱད་པར་ཅན། རྒྱུན་ཞུགས་རིགས་ནས་རིགས་སྐྱེའི་མཚན་ཉིད། ཟེར་ན། འདོད་ཉོན་གསུམ་པ་སྤངས་ཤིང། བཞི་པ་མ་སྤངས་པའི་རྒྱུན་ཞུགས་རིགས་ནས་
རིགས་སྐྱེ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། མཛོད་ལས། རྣམ་གསུམ་རྣམ་བཞི་ལས་གྲོལ་བ་ཞེས་གདམ་ང་ཅན་དུ་གསུངས་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་པ་ལ་འདུན་པའི་འདོད་སྲེད་ལྔ་པ་
མངོན་གྱུར་བ་སྤངས་པའི་རྒྱུན་ཞུགས་རིགས་ནས་རིགས་སྐྱེ་ཡོད་ཟེར་ན། དེ་མེད་པར་ཐལ། དེས་འདོད་པ་ལ་འདུན་པའི་འདོད་སྲེད་ལྔ་པ་མངོན་གྱུར་བ་སྤངས་ན་དྲུག་པ་ཚེ་དེ་ལ་སྤོང་བར་འགྱུར། དྲུག་པ་སྤངས་ན་ཕྱིར་འོང་དུ་འགྱུར་བས། ཕྱིར་འོང་འདོད་པར་རིགས་མཐུན་གྱི་སྐྱེ་སྲིད་གཉིས་སམ་གསུམ་ལེན་པ་མི་
འཐད་པའི་ཕྱིར། དང་པོ་དེར་ཐལ། དྲུག་པ་སྤངས་པ་ལ་ཁམས་ལས་འདའ་མི་དགོས་ཤིང། འབྲས་བུ་ཁྱད་པར་ཅན་ཕྱིར་འོང་གི་འབྲས་བུ་ཐོབ་དུ་ཡོད་པས་དེ་ལ་བརྩོན་པར་འགྱུར་བའི་ཕྱིར། དེར་ཐལ། མཛོད་འགྲེལ་ལས། ཅིའི་ཕྱིར་རྣམ་པ་ལྔ་སྤང་[*SPONG]བའི་ཕྱིར་མ་ཡིན་ཞེ་ན། དེ་སྤངས་ན་དྲུག་པའང་གདོན་མི་ཟ་བར་
སྤོང་བའི་ཕྱིར། ཞེས་དང། ཁམས་ལས་མི་འདའ་བའི་ཕྱིར། ཞེས་གསུངས་པའི་ཕྱིར། ཁ་ཅིག་ལྷའི་རྟེན་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་རྒྱུན་ཞུགས་རིགས་ནས་རིགས་སྐྱེས་ལྷའི་སྐྱེ་སྲིད་གསུམ་ལས་ལྷག་པ་མི་ལེན་ཀྱང། ལྷ་མིའི་སྐྱེ་སྲིད་རིགས་མི་མཐུན་པ་བཞི་ལེན་པ་ཡོད་ཟེར་ན། དེ་འདྲ་

[019B] ཁྱོད་རིགས་ནས་རིགས་སྐྱེ་མ་ཡིན་པར་ཐལ། ལྷ་མིའི་སྐྱེ་སྲིད་རིགས་མི་མཐུན་པ་བཞི་ལེན་པའི་རྒྱུན་ཞུགས་ཡིན་པའི་ཕྱིར། རྟགས་དངོས།།    ༈    །།གཉིས་པ་རང་ལུགས་ལ། འདོད་པ་ལ་འདུན་པའི་འདོད་སྲེད་མངོན་གྱུར་བ་གསུམ་པ་སྤངས་ཤིང། འདོད་པར་རིགས་
མཐུན་གྱི་སྐྱེ་སྲིད་གཉིས་ངེས་པར་ལེན་པའི་ཚེ་དེ་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཁྱད་པར་ཅན། རྒྱུན་ཞུགས་རིགས་ནས་རིགས་སྐྱེའི་མཚན་ཉིད། དེ་ལ་དབྱེ་ན། ལྷའི་རྟེན་ཅན་གྱི་རྒྱུན་ཞུགས་རིགས་ནས་རིགས་སྐྱེ་དང། མིའི་རྟེན་ཅན་གྱི་རྒྱུན་ཞུགས་རིག་ནས་
རིགས་སྐྱེ་གཉིས། དེའི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་ནི། འདོད་ཉོན་གསུམ་པ་ངེས་པར་སྤངས་པས་ཁྱབ། བཞི་པ་སྤངས་མ་སྤངས་ཅི་རིགས་ཡོད། འདོད་པ་ལ་འདུན་པའི་འདོད་སྲེད་ལྔ་པ་མངོན་གྱུར་བ་མ་སྤངས་པས་ཁྱབ། རྟོགས་པའི་ཁྱད་པར་ནི། དེ་དག་གི་སྤོང་གཉེན་དུ་གྱུར་པའི་ཟག་མེད་ཀྱི་
དབང་པོ་ཐོབ་མ་ཐོབ་ཅི་རིགས་ཡོད། སྐྱེ་བའི་ཁྱད་པར་ནི། འདོད་པར་རིགས་མཐུན་གྱི་སྐྱེ་སྲིད་གཉིས་ལེན་པས་ཁྱབ། གསུམ་པ་ལེན་མི་ལེན་ཅི་རིགས་ཡོད། བཞི་པ་ངེས་པར་མི་ལེན་པས་ཁྱབ། རིགས་ནས་རིགས་སྐྱེའི་མཚན་ཉིད། སྤངས་རྟོགས་ཀྱི་ཁྱད་པར། སྐྱེ་བ་ལེན་ཚུལ་སོགས་དེ་ལྟར་འཐད་དེ། དགེ་འདུན་ཉི་ཤུ་ཆེན་མོ་
ལས༑ ཉོན་མོངས་གསུམ་པ་སྐྱེ་བ་གཉིས། རིམ་བཞིན་ངེས་སྤངས་ངེས་པར་ལེན། །སྤང་བྱ་བཞི་པ་སྐྱེ་བ་ནི། །གསུམ་པ་བླངས་དང་མ་སྤངས་འདྲ། །སྤང་བྱ་ལྔ་པ་སྐྱེ་བ་བཞི། །ངེས་པར་མ་སྤངས་མ་བླངས་པ། །རིགས་ནས་རིགས་སྐྱེའི་ཁྱད་ཆོས་སུ། །མཁས་པ་རྣམས་ཀྱིས་ཤེས་པར་བྱ། །ཞེས་གསུངས་པའི་ཕྱིར། གསུམ་པ་རྩོད་
པ་སྤོང་བ་ལ། ཁོ་ན་རེ། རྒྱུན་ཞུགས་རིགས་ནས་རིགས་སྐྱེ་ལ་ཆགས་བྲལ་སྔོན་སོང་བཞག་དུ་ཡོད་པར་ཐལ། སྔོན་རྣམ་པ་གསུམ་དང་བཞི་སྤངས་པའམ་ཞེས་གསུངས་པའི་ཕྱིར་ཟེར་ན། མ་ཁྱབ། འདོད་མི་ནུས་སོ། །ཁོ་ན་རེ། རྒྱུན་ཞུགས་སྲིད་པ་ལན་བདུན་པ་བ་ཡིན་ན། ཚེ་དེ་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་
པའི་བརྩོམ་པ་དང་པོ་བ་ཡིན་མི་དགོས་པར་ཐལ། རྒྱུན་ཞུགས་རིགས་ནས་རིགས་སྐྱེ་ཡིན་ན། ཚེ་དེ་ལ་རྒྱུན་ཞུགས་ཀྱི་འབྲས་བུ་གསར་དུ་ཐོབ་པའི་བརྩོམ་པ་དང་པོ་བ་ཡིན་མི་དགོས་པའི་ཕྱིར། དེར་ཐལ། རྒྱུན་ཞུགས་རིགས་ནས་རིགས་སྐྱེ་རྒྱུན་ཞུགས་ཀྱི་འབྲས་བུ་ཐོབ་ནས་སྐྱེ་བ་གཅིག་བླངས་པ་ན། རིགས་ནས་རིགས་

[020A]༄༅། །སྐྱེའི་མཚན་ཉིད་མི་འཇིག་པའི་ཕྱིར། དེར་ཐལ། རྒྱུན་ཞུགས་རིགས་ནས་རིགས་སྐྱེ་འདོད་པར་རིགས་མཐུན་གྱི་སྐྱེ་སྲིད་གཉིས་ལེན་པ་ཡང་ཡོད། གསུམ་པ་ལེན་པའང་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན་དེར་ཐལ། མཛོད་ལས། ཚེ་གཉིས་གསུམ་དུ་རིགས་ནས་རིགས་ཞེས་དང་
དགེ་འདུན་ཉི་ཤུ་ཆེན་མོ་ལས་ཀྱང། དེ་དང་མཐུན་པར་གདམ་ང་ཅན་དུ་གསུངས་པའི་ཕྱིར། རྩ་བར་འདོད་མི་ནུས་ཏེ་བཀག་ཟིན། ཁ་ཅིག་འདོད་པར་ལྷ་མིའི་སྐྱེ་སྲིད་རིགས་མི་མཐུན་པ་བཞི་ལེན་པའི་རྒྱུན་ཞུགས་རིགས་ནས་རིགས་སྐྱེ་ཡོད་པར་ཐལ། འདོད་པར་ལྷ་མིའི་སྐྱེ་སྲིད་རིགས་མི་མཐུན་པ་གཉིས་ལེན་
པའི་ལན་ཅིག་ཕྱིར་འོང་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། མཛོད་འགྲེལ་ལས། འདོད་པ་ལ་སྤྱོད་པའི་ལྷ་དག་གི་ནང་དུ་སོང་སྟེ། མི་དག་གི་ནང་དུ་ལན་ཅིག་ཕྱིར་འོང་བའི་ཕྱིར། ལན་ཅིག་ཕྱིར་འོང་བ་སྟེ། ཞེས་གསུངས་པའི་ཕྱིར། ཁ་ཅིག་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཡིན་ན་
རྒྱུན་ཞུགས་སྲིད་པ་ལན་བདུན་པ་བ་དང། རྒྱུན་ཞུགས་རིགས་ནས་རིགས་སྐྱེ་གང་རུང་ཡིན་པས་ཁྱབ་ཟེར་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་པའི་འདོད་ཉོན་གསུམ་པ་སྤངས་ཤིང། འདོད་པར་རིགས་མཐུན་གྱི་སྐྱེ་སྲིད་གཉིས་བླངས་ཟིན་པའི་རྒྱུན་ཞུགས་འབྲས་གནས་ཆོས་
ཅན། དེར་ཐལ། དེའི་ཕྱིར། རྟགས་གསལ་ཆོས་ཅན་གྱིས་བསྒྲུབ་བོ།།    ༈    །།གཉིས་པ་ཕྱིར་འོང་ཞུགས་འབྲས་བཤད་པ་ལ། ཞུགས་པ་བཤད་པ། འབྲས་གནས་བཤད་པ་གཉིས་ལས། དང་པོ་ལ། ཁ་ཅིག་ཉན་ཐོས་ཀྱི་སྦྱོར་ལམ་སྟན་གཅིག་ལ་གནས་པའི་ཕྱིར་འོང་ཞུགས་པ་མེད་ཟེར་ན། དེ་ཡོད་པར་ཐལ། ཉན་
ཐོས་ཀྱི་སྦྱོར་ལམ་སྟན་གཅིག་ལ་གནས་པའི་ཆགས་བྲལ་སྔོན་སོང་གི་ཕྱིར་འོང་ཞུགས་པ་ཡོད་པའི་ཕྱིར། དེར་ཐལ། རྣམ་བཤད་སྙིང་པོ་རྒྱན་ལས། ཆགས་བྲལ་སྔོན་སོང་གི་ཕྱིར་འོང་ཞུགས་པའི་ས་འཚམས་རྒྱུན་ཞུགས་ཞུགས་པ་དང་མཚུངས་པར་གསུངས་པའི་ཕྱིར། རང་གི་ལུགས་ལ། འདོད་པ་ལ་
འདུན་པའི་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རབ་ཏུ་ཕྱེ་བའི་ཞུགས་པའི་གང་ཟག་ཕྱིར་འོང་ཞུགས་པའི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་པའི་རྗེས་འབྲང་དང། དབང་

[020B] སྤང་བྱ་སྤོང་ཚུལ་གྱི་སྒོ་ནས་དབྱེ་ན། དེར་གྱུར་པའི་ཆགས་བྲལ་སྔོན་སོང་གི་ཕྱིར་འོང་ཞུགས་པ་དང། འབྲས་བུ་རིམ་རྒྱུད་པའི་ཕྱིར་འོང་ཞུགས་པ་གཉིས་ཡོད། ཆགས་བྲལ་སྔོན་སོང་གི་ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཕྱིར་འོང་ཞུགས་པ། ཆགས་བྲལ་སྔོན་སོང་
གི་ཕྱིར་འོང་ཞུགས་པའི་མཚན་ཉིད། སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཁྱད་པར་ཅན། འབྲས་བུ་རིམ་རྒྱུད་པའི་ཕྱིར་འོང་ཞུགས་པའི་མཚན་ཉིད། དང་པོའི་ས་འཚམས་རྒྱུན་ཞུགས་ཞུགས་པ་དང་མཚུངས། གཉིས་པའི་ས་འཚམས་སྤང་བྱ་རིམ་རྒྱུད་པའི་རྒྱུན་ཞུགས་འབྲས་གནས་ཁྱད་པར་ཅན་གྱི་
རྟོགས་པ་ཐོབ་པ་ནས། འདོད་ཉོན་དྲུག་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད། ཕྱིར་འོང་ཞུགས་པའི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་འདོད་པ་ལ་འདུན་པའི་འདོད་སྲེད་མངོན་གྱུར་བ་དང་པོ་སྤངས་པ་ནས་བརྒྱད་པའི་བར་སྤངས་མ་སྤངས་ཅི་རིགས་ཡོད། དགུ་
པ་ངེས་པར་མ་སྤངས་པས་ཁྱབ་པའི་ཕྱིར། རྟོགས་པའི་ཁྱད་པར་དེ་དག་གི་གཉེན་པོར་གྱུར་པའི་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད། གསུམ་པ་རྩོད་པ་སྤོང་བ་ལ། ཁ་ཅིག་ཉན་ཐོས་སྦྱོར་ལམ་སྟན་གཅིག་ལ་གནས་པའི་ཕྱིར་འོང་ཞུགས་པའི་རྒྱུད་ལ་སྤངས་པ་ཡོད་པར་ཐལ། དེའི་སྤངས་རྟོགས་
ཀྱི་ཁྱད་པར་རྩི་རུང་བའི་ཕྱིར། ཟེར་ན་མ་ཁྱབ། འདོད་མི་ནུས་ཏེ། དེའི་རྒྱུད་ལ་འགོག་བདེན་མེད་པའི་ཕྱིར་ཟེར་ན། འོ་ན། སོ་སོ་སྐྱེ་བོའི་དགེ་སློང་རྣམ་དག་གི་རྒྱུད་ལ་སྤངས་པ་ཡོད་པར་ཐལ། དེའི་རྒྱུད་ལ་ཕམ་བ་བཞི་སྤངས་པའི་སྤངས་པ་ཡོད་པའི་ཕྱིར། དེར་ཐལ། དེས་ཕམ་པ་བཞི་སྤངས་པའི་ཕྱིར། ཁྱབ་
པ་རིམ་བཞིན་སོང། འདོད་ན། དེའི་རྒྱུད་ལ་འགོག་བདེན་ཡོད་པར་ཐལ་ལོ། །ཁ་ཅིག་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་ཆེན་པོའི་ཆེན་པོ་ཐོབ་པའི་ཆགས་བྲལ་སྔོན་སོང་གི་ཕྱིར་འོང་ཞུགས་པ་ཡོད་པར་ཐལ། འདོད་པ་ལ་འདུན་པའི་འདོད་སྲེད་བརྒྱད་པ་མངོན་གྱུར་བ་
སྤངས་པའི་ཕྱིར་འོང་ཞུགས་པ་ཡོད་པའི་ཕྱིར། ཟེར་ན་མ་ཁྱབ། འདོད་ན། འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པའི་ཕྱིར་འོང་ཞུགས་པ་ཡོད་པར་ཐལ་ལོ།།    ༈    །།གཉིས་པ་འབྲས་གནས་བཤད་པ་ལ། རྣམ་པ་གསུམ་ལས་དང་པོ་ལ་ཁ་ཅིག་འདོད་ཉོན་དྲུག་པ་སྤངས་

[021A]༄༅། །པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་འོང་འབྲས་གནས་ཀྱི་མཚན་ཉིད་ཟེར་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་འོང་འབྲས་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར་
དེར་ཐལ། དེ་ཡོད་པའི་ཕྱིར། འདོད་ན། འདོད་པའི་སས་སྡུས་ཀྱི་གང་ཟག་གི་བདག་འཛིན་དྲུག་པ་སྤངས་པར་ཐལ། འདོད་པའི་ཕྱིར། འདོད་ན། འདོད་པའི་སས་སྡུས་ཀྱི་གང་ཟག་གི་བདག་འཛིན་ལྷན་སྐྱེས་དྲུག་པ་སྤངས་པར་ཐལ། འདོད་པའི་ཕྱིར། འདོད་མི་ནུས་ཏེ། ཉན་ཐོས་མཐོང་ལམ་པ་ཡིན་པའི་ཕྱིར། ཁ་
ཅིག་ལན་ཅིག་ཕྱིར་འོང་ཡིན་ན། འདོད་པར་ལས་ཉོན་གྱིས་ལན་ཅིག་ཕྱིར་འོང་ཡིན་པས་ཁྱབ་ཟེར་ན། ཕྱིར་མི་འོང་གི་འབྲས་བུ་མངོན་དུ་བྱེད་ཁ་མའི་ཕྱིར་འོང་ཆོས་ཅན། དེར་ཐལ། དེའི་ཕྱིར། དེར་ཐལ། ཕྱིར་འོང་ཡིན་པའི་ཕྱིར། འདོད་ན། ཕྱིར་མི་འོང་འདོད་པར་ལས་ཉོན་གྱི་དབང་གིས་སྐྱེ་བ་ལེན་པ་ཡོད་པར་ཐལ་
འདོད་པའི་ཕྱིར། འདོད་མི་ནུས་སོ། །ཁ་ཅིག་འབྲས་བུ་གོང་མ་ཐོབ་ཕྱིར་དུ་བརྩོན་བཞིན་པའི་ཕྱིར་འོང་འབྲས་གནས། ཕྱིར་འོང་འབྲས་གནས་ཁྱད་པར་ཅན་གྱི་མཚན་ཉིད། དེ་ལྟར་མི་བརྩོན་པའི་ཕྱིར་འོང་འབྲས་གནས། ཕྱིར་འོང་འབྲས་གནས་ཙམ་པོའི་མཚན་ཉིད་ཟེར་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་
པའི་ཕྱིར་འོང་ཆོས་ཅན། མཚོན་བྱ་དང་པོ་དེར་ཐལ། མཚན་ཉིད་དང་པོ་དེའི་ཕྱིར། དེར་ཐལ། འབྲས་བུ་གོང་མ་དགྲ་བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཕྱིར་འོང་འབྲས་གནས་ཡིན་པའི་ཕྱིར། དེར་ཐལ། དགྲ་བཅོམ་པའི་འབྲས་བུ་ཐོབ་བྱའི་གཙོ་བོར་བྱས་ནས་དོན་དུ་གཉེར་བའི་ཕྱིར་འོང་ཡིན་པའི་ཕྱིར། དེར་
ཐལ། ཐར་པ་ཐོབ་བྱའི་གཙོ་བོར་བྱས་ནས་དོན་དུ་གཉེར་བའི་ཕྱིར་འོང་ཡིན་པའི་ཕྱིར། དེར་ཐལ། ཕྱིར་འོང་ཡིན་པའི་ཕྱིར། རྩ་བར་འདོད་མི་ནུས་སོ། །ཁ་ཅིག་མཐོང་ལམ་གྱི་སྔ་རོལ་ཏུ་རང་གི་ཞུགས་པའི་སྤང་བྱའི་གཙོ་བོ་སྤངས་པའི་ཕྱིར་འོང་འབྲས་གནས། ཆགས་བྲལ་སྔོན་སོང་གི་ཕྱིར་འོང་འབྲས་གནས་ཀྱི་མཚན་ཉིད་ཟེར་ན་
ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་འོང་འབྲས་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཆོས་ཅན་དེ་ཡིན་པའི་ཕྱིར་ཏེ། དེ་ཡོད་པའི་ཕྱིར། འདོད་ན། དེས་ཉོན་སྒྲིབ་སྤངས་པར་ཐལ། འདོད་པ་གང་ཞིག་ཉོན་སྒྲིབ་དེའི་ཞུགས་པའི་སྤང་བྱའི་གཙོ་བོ་ཡིན་པའི་ཕྱིར། ཕྱི་མ་

[021B] ཐར་པ་དེའི་ཞུགས་པའི་ཐོབ་བྱའི་གཙོ་བོ་ཡིན་པའི་ཕྱིར། འདོད་ན། མི་འཐད་པར་ཐལ། ཆོས་ཅན་དེ་ཡིན་པའི་ཕྱིར། ཁ་ཅིག་ཆགས་བྲལ་སྔོན་སོང་གི་ཕྱིར་འོང་མེད་ཟེར་ན། དེ་ཡོད་པར་ཐལ། ཕྱིར་འོང་གི་འབྲས་བུ་དེ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་
འབྲས་བུ་ཡིན་པ་གང་ཞིག་མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཡོད་པའི་ཕྱིར། ཁྱབ་སྟེ། ཕྱིར་མི་འོང་གི་འབྲས་བུ་དེ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡིན་
པ་གང་ཞིག་མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་མི་འོང་ཡོད་ན། ཆགས་བྲལ་སྔོན་སོང་གི་ཕྱིར་མི་འོང་ཡོད་དགོས་པའི་ཕྱིར། གཞན་ཡང། ཆགས་བྲལ་སྔོན་སོང་གི་ཕྱིར་འོང་འབྲས་གནས་ཡོད་པར་ཐལ། མཐོང་ལམ་གྱི་སྔ་རོལ་དུ་འདོད་
པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཡོད་པ་གང་ཞིག་འབྲས་བུ་ཐོད་བརྒལ་བའི་ཕྱིར་འོང་འབྲས་གནས་ཡོད་པའི་ཕྱིར། གཞན་ཡང་ཆགས་བྲལ་སྔོན་སོང་གི་ཕྱིར་འོང་འབྲས་གནས་ཡོད་པར་ཐལ། ཆགས་བྲལ་སྔོན་སོང་གི་ཕྱིར་འོང་ཚེ་གཅིག་བར་ཆད་གཅིག་པ་
ཡོད་པའི་ཕྱིར། དེར་ཐལ། མཛོད་འགྲེལ་ལས། སྔོན་རྣམ་པ་གསུམ་དང་བཞི་སྤངས་པའམ་བདུན་དང་བརྒྱད་སྤངས་པ། ཞེས་སོགས་གསུངས་པའི་ཕྱིར། ཁྱབ་པ་ཡོད་པར་ཐལ། དེའི་དོན་འཆད་པ་ན། ལེགས་བཤད་གསེར་འཕྲེང་ལས། ལུང་འདིས་བར་ཆད་གཅིག་པ་ལའང་ཆགས་བྲལ་སྔོན་སོང་ཡོད་
པར་བསྟན་ཏོ། །ཞེས་གསུངས་པའི་ཕྱིར། ཁ་ཅིག་ཆགས་བྲལ་སྔོན་སོང་གི་ཕྱིར་འོང་འབྲས་གནས་ཁྱད་པར་ཅན་དེ། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཡིན་ཟེར་ན། དེའི་སྟོབས་ཀྱིས་ཐོབ་པའི་ཕྱིར་མི་འོང་འབྲས་གནས་དེ་ཆགས་བྲལ་སྔོན་སོང་གི་ཕྱིར་མི་འོང་ཡིན་པར་ཐལ། དམ་བཅའ་འཐད་
པའི་ཕྱིར། འདོད་ན། དེ་འདྲའི་ཕྱིར་མི་འོང་འབྲས་གནས་ཆོས་ཅན། མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་མི་འོང་ཡིན་པར་ཐལ། ཁྱོད་ཆགས་བྲལ་སྔོན་སོང་གི་ཕྱིར་མི་འོང་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་

[022A]༄༅། །ཕྱིར་མི་འོང་གི་འབྲས་བུ་ཐོབ་པ་ལ་འདོད་ཉོན་དགུ་པ་ཁོ་ནས་བར་དུ་ཆོད་ཅིང། དགྲ་བཅོམ་པའི་འབྲས་བུ་མངོན་དུ་བྱེད་པ་ལ་སྐྱེ་བ་གཅིག་ཁོ་ནས་བར་དུ་ཆོད་པའི་ཕྱིར་འོང་འབྲས་གནས་ཁྱད་པར་ཅན། ཕྱིར་འོང་ཚེ་གཅིག་བར་ཆད་གཅིག་པའི་མཚན་ཉིད་ཟེར་ན། འདོད་ཉོན་
བརྒྱད་པ་སྤངས་ཤིང་འདོད་པར་མིའི་སྐྱེ་སྲིད་གཅིག་ཁོ་ན་བླངས་ཏེ་རྟེན་དེ་ལ་མྱང་འདས་མངོན་དུ་བྱེད་པའི་ཕྱིར་འོང་འབྲས་གནས་ཁྱད་པར་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། མིའི་རྟེན་ལ་རྒྱུན་ཞུགས་
ཀྱི་འབྲས་བུ་གསར་དུ་ཐོབ་པའི་ངེས་པའི་རྒྱུན་ཞུགས་སྲིད་པ་ལན་བདུན་པ་བ་དེས། མིའི་རྟེན་ལ་མྱང་འདས་མངོན་དུ་བྱེད་པའི་ཕྱིར། འདོད་ན། འདོད་ལྷའི་རྟེན་ལ་མྱང་འདས་མངོན་དུ་བྱེད་པར་ཐལ། འདོད་པའི་ཕྱིར། ཁྱབ་པ་གོང་དུ་གྲུབ་ཟིན། འདོད་མི་ནུས་ཏེ། མིའི་རྟེན་ལ་མྱང་འདས་མངོན་དུ་བྱེད་པའི་
ཕྱིར། ཁ་ཅིག་ཕྱིར་འོང་མཐོང་ཆོས་ཞི་ཡོད་ཟེར་ན། དེ་མེད་པར་ཐལ། མཐོང་ལམ་ཐོབ་པའི་ཚེ་དེ་ལ་དགྲ་བཅོམ་པའི་འབྲས་བུ་མངོན་དུ་བྱེད་ངེས་ཀྱི་ཕྱིར་འོང་ཡིན་ན། ཚེ་དེ་ལ་ཕྱིར་མི་འོང་གི་འབྲས་བུ་མངོན་དུ་བྱེད་པས་ཁྱབ། མཐོང་ལམ་ཐོབ་པའི་ཚེ་དེ་ལ་ཕྱིར་མི་འོང་གི་འབྲས་བུ་ཐོབ་ནས་ཚེ་དེ་
ལ་དགྲ་བཅོམ་པའི་འབྲས་བུ་མངོན་དུ་བྱེད་པའི་ཕྱིར་མི་འོང་ཡིན་ན། ཕྱིར་མི་འོང་མཐོང་ཆོས་ཞི་ཡིན་དགོས་པའི་ཕྱིར། གཉིས་པ་རང་གི་ལུགས་ལ། འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་འོང་
འབྲས་གནས་ཀྱི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་མོས་པ་དང། དབང་རྣོན་མཐོང་ཐོབ་པ་གཉིས། སྦྱོར་བའི་སྒོ་ནས་དབྱེ་ན། དེར་གྱུར་པའི་ཁྱད་པར་ཅན་དང། ཙམ་པོ་བ་གཉིས། སྤང་བྱའི་སྒོ་ནས་དབྱེ་ན། དེར་གྱུར་པའི་ཆགས་བྲལ་སྔོན་སོང་དང། འབྲས་བུ་རིམ་
རྒྱུད་པ་གཉིས། རང་གི་འབྲས་བུ་གོང་མ་ཐོབ་ཕྱིར་དུ་བརྩོན་བཞིན་པའི་སྦྱོར་བ་རྒྱུན་ཆགས་སུ་གནས་པའི་ཕྱིར་འོང་འབྲས་གནས། ཕྱིར་འོང་འབྲས་གནས་ཁྱད་པར་ཅན་གྱི་མཚན་ཉིད། དེ་ལྟར་མི་གནས་པའི་ཕྱིར་འོང་འབྲས་གནས། ཕྱིར་འོང་འབྲས་གནས་ཙམ་པོ་བའི་མཚན་ཉིད། མཐོང་ལམ་གྱི་

[022B] ཆགས་བྲལ་སྔོན་སོང་གི་ཕྱིར་འོང་འབྲས་གནས་ཀྱི་མཚན་ཉིད། རང་དང་རྒྱུད་གཅིག་ཏུ་གྱུར་པའི་རྒྱུན་ཞུགས་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་ཕྱིར་འོང་འབྲས་གནས། འབྲས་བུ་རིམ་རྒྱུད་པའི་ཕྱིར་འོང་
འབྲས་གནས་ཀྱི་མཚན་ཉིད། འདོད་པ་ལ་འདུན་པའི་འདོད་སྲེད་བདུན་པ་མངོན་གྱུར་བ་སྤངས་ཤིང་འདོད་ལྷའི་སྐྱེ་སྲིད་གཅིག་བླངས་ཏེ་རྟེན་དེ་ལ་མྱང་འདས་མངོན་དུ་བྱེད་པའི་ཕྱིར་འོང་འབྲས་གནས་ཁྱད་པར་ཅན། ཕྱིར་འོང་ཚེ་གཅིག་བར་ཆད་གཅིག་པའི་མཚན་ཉིད། གསུམ་པ་རྩོད་པ་སྤོང་བ་ལ། ཁོ་
ན་རེ། མཐོང་ལམ་གྱི་སྔ་རོལ་ཏུ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་ལ་ཆགས་བྲལ་བྱས་པའི་ཕྱིར་འོང་ཡོད་ན། ཆགས་བྲལ་སྔོན་སོང་གི་ཕྱིར་འོང་ཡོད་མི་དགོས་པར་ཐལ། མཐོང་ལམ་གྱི་སྔ་རོལ་དུ་འདོད་པ་ལ་འདུན་པའི་འདོད་སྲེད་ལྔ་པ་མངོན་གྱུར་བ་ལ་ཆགས་བྲལ་བྱས་པའི་རྒྱུན་ཞུགས་
ཡོད་ན། ཆགས་བྲལ་སྔོན་སོང་གི་རྒྱུན་ཞུགས་ཡོད་མི་དགོས་པའི་ཕྱིར་ན་མ་ཁྱབ་འོ་ན་རྒྱུན་ཞུགས་ཀྱི་འབྲས་བུ་དེ་འདོད་པ་ལ་འདུན་པའི་འདོད་སྲེད་ལྔ་པ་མངོན་གྱུར་བ་སྤངས་པས་རབ་ཏུ་ཕྱེ་བ་ཡིན་པར་ཐལ། ཕྱིར་འོང་གི་འབྲས་བུ་དེ་འདོད་པ་ལ་འདུན་པའི་འདོད་སྲེད་དྲུག་པ་མངོན་གྱུར་བ་སྤངས་པས་
རབ་ཏུ་ཕྱེ་བ་ཡིན་པའི་ཕྱིར། ཁྱབ་པ་སྟོབས་མཚུངས་སོ། །འདོད་མི་ནུས་ཏེ། དེ་མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བ་ཡིན་པའི་ཕྱིར། ཁོ་ན་རེ། ཆགས་བྲལ་སྔོན་སོང་གི་ཕྱིར་འོང་འབྲས་གནས་མེད་པར་ཐལ། ཆོས་མངོན་རྒྱ་མཚོའི་སྙིང་པོ་ལས། འདི་ལ་ཡང་ཕལ་ཆེར་ཆགས་པ་དང་བྲལ་
བ་སྔོན་དུ་སོང་བ་དང། སྒོམ་ལམ་གྱི་སྟོབས་ཀྱིས་ཐོབ་པ་གཉིས་ལས་སྔ་མ་ཆགས་བྲལ་སྔོན་སོང་དུ་འདོད་པ་ཧ་ཅང་ཐལ་བའོ། །ཞེས་གསུངས་པའི་ཕྱིར་ཞེ་ན། དེའི་དོན་ནི་ཕྱིར་མི་འོང་ཞུགས་པ་འདི་ལའང་ཕལ་ཆེར་ཆགས་པ་དང་བྲལ་བ་སྔོན་དུ་སོང་བའི་ཕྱིར་འོང་འབྲས་གནས་ཁྱད་པར་ཅན་གཅིག་
དང་སྒོམ་ལམ་གྱི་སྟོབས་ཀྱིས་ཐོབ་པའི་ཕྱིར་འོང་འབྲས་གནས་ཁྱད་པར་ཅན་གཉིས་ལས་སྔ་མ་ཆགས་བྲལ་སྔོན་སོང་གི་ཕྱིར་མི་འོང་ཞུགས་པར་འདོད་པ་ཧ་ཅང་ཐལ་ཞེས་པའི་དོན་ཡིན་པའི་ཕྱིར། ཁ་ཅིག་འདོད་ཉོན་བདུན་པ་སྤངས་ཤིང། བརྒྱད་པ་མ་སྤངས་པའི་ཕྱིར་འོང་ཚེ་གཅིག་བར་ཆད་གཅིག་

[023A]༄༅། །པ་ཆོས་ཅན། ཁྱོད་བར་ཆད་གཅིག་པ་མ་ཡིན་པར་ཐལ། ཕྱིར་མི་འོང་གི་འབྲས་བུ་མངོན་དུ་བྱེད་པ་ལ་འདོད་ཉོན་བརྒྱད་པ་དང་དགུ་པ་གཉིས་ཀྱིས་བར་དུ་ཆོད་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། མཛོད་
ལས། ཉེས་ཆ་བདུན་ནམ་བརྒྱད་ཟད་པ་ཞེས་དང། དགེ་འདུན་ཉི་ཤུ་ཆེན་མོ་ལས། ཉོན་མོངས་བདུན་ནམ་བརྒྱད་སྤངས་ཤིང། ཞེས་གདམ་ང་ཅན་དུ་གསུངས་པའི་ཕྱིར།    ༈    །གསུམ་པ་ཕྱིར་མི་འོང་ཞུགས་འབྲས་བཤད་པ་ལ། ཞུགས་པ་བཤད་པ་དང་འབྲས་གནས་བཤད་པ་གཉིས་ལས། དང་
པོ་རང་ལུགས་ལ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་རབ་ཏུ་ཕྱེ་བའི་ཞུགས་པའི་གང་ཟག་ཕྱིར་མི་འོང་ཞུགས་པའི་མཚན་ཉིད། དེ་ལ་དབང་པོའི་སྒོ་ནས་དབྱེ་ན་དེར་གྱུར་པའི་དབང་རྟུལ་དད་པའི་རྗེས་
འབྲང་དང། དབང་རྣོན་ཆོས་ཀྱི་རྗེས་འབྲང་གཉིས། སྤང་བྱའི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་དང། འབྲས་བུ་རིམ་རྒྱུད་པའི་ཕྱིར་མི་འོང་ཞུགས་པ། དེ་ལས་གཞན་པའི་ཕྱིར་མི་འོང་ཞུགས་པ་དང་གསུམ། མཐོང་ལམ་གྱི་སྔ་རོལ་ཏུ་འདོད་སྲེད་དགུ་པ་མངོན་གྱུར་བ་སྤངས་པའི་ཕྱིར་
མི་འོང་ཞུགས་པ་ཆགས་བྲལ་སྔོན་སོང་གི་ཕྱིར་མི་འོང་ཞུགས་པའི་མཚན་ཉིད། འབྲས་བུ་རིམ་རྒྱུད་པའི་ཕྱིར་འོང་འབྲས་གནས་ཁྱད་པར་ཅན། འབྲས་བུ་རིམ་རྒྱུད་པའི་ཕྱིར་མི་འོང་ཞུགས་པའི་མཚན་ཉིད། གསུམ་པའི་མཚན་གཞི་ནི། ཆགས་བྲལ་སྔོན་སོང་གི་ཕྱིར་འོང་འབྲས་གནས་ཁྱད་པར་ཅན་ལྟ་བུ་དེ་
ཡིན། ཕྱིར་མི་འོང་ཞུགས་པའི་སྤངས་རྟོགས་ཀྱི་ཁྱད་པར་ནི་སྤངས་པའི་ཁྱད་པར་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པ་ནས། ཅི་ཡང་མེད་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་མ་སྤངས་ཅི་རིགས་ཡོད། སྲིད་ཉོན་དགུ་པ་མངོན་གྱུར་བ་མ་སྤངས་པས་ཁྱབ་
རྟོགས་པའི་ཁྱད་པར་དེ་དག་གི་གཉེན་པོར་གྱུར་པའི་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད། ཆགས་བྲལ་སྔོན་སོང་གི་ཕྱིར་མི་འོང་ཞུགས་པའི་ས་འཚམས་རྒྱུན་ཞུགས་ཞུགས་པ་དང་མཚུངས། གཉིས་པའི་ས་འཚམས་འབྲས་བུ་རིམ་རྒྱུད་པའི་ཕྱིར་འོང་འབྲས་གནས་ཁྱད་པར་ཅན་གྱི་

[023B] འདོད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད།    ༈    །གཉིས་པ་འབྲས་གནས་བཤད་པ་ལ། མཚན་ཉིད། དབྱེ་བ། ཕྱེ་བ་སོ་སོའི་དོན་ལ་དཔྱོད་པ་དང་གསུམ། དང་པོ་ལ། ཁ་ཅིག་འདོད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་
སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་མི་འོང་འབྲས་གནས་ཀྱི་མཚན་ཉིད་ཟེར་ན། འོ་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། འདོད་པའི་སས་སྡུས་ཀྱི་གང་ཟག་གི་བདག་འཛིན་
དགུ་པ་སྤངས་པར་ཐལ། འདོད་པའི་ཕྱིར། ཁ་ཅིག་གིས་མ་ཁྱབ་ཟེར། འདོད་ན། དེའི་ས་བོན་སྤངས་པར་ཐལ། འདོད་པའི་ཕྱིར། འདོད་མི་ནུས་ཏེ། ཉན་ཐོས་མཐོང་ལམ་པ་ཡིན་པའི་ཕྱིར། གོང་གི་མ་ཁྱབ་འཚམས་ལ། འོ་ན། འདོད་ཉོན་ཡིན་ན་འདོད་སྲེད་ཡིན་དགོས་པར་ཐལ། འདོད་ཉོན་དགུ་པ་ཡིན་ན་འདོད་
སྲེད་དགུ་པ་ཡིན་དགོས་པའི་ཕྱིར། དེར་ཐལ། འདོད་ཉོན་དགུ་པ་སྤངས་ན་འདོད་པའི་སས་སྡུས་ཀྱི་གང་ཟག་གི་བདག་འཛིན་དགུ་པ་སྤངས་མི་དགོས་པའི་ཕྱིར། འདོད་ན། འདོད་པའི་གང་ཟག་གི་རྒྱུད་གྱི་ཞེ་སྡང་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། ལུང་མ་བསྟན་ཡིན་
པར་ཐལ། འདོད་པའི་ཕྱིར། འདོད་མི་ནུས་ཏེ། མི་དགེ་བ་ཡིན་པའི་ཕྱིར། ཁ་ཅིག་མཐའ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་མི་འོང་འབྲས་གནས་ཀྱི་མཚན་ཉིད་ཡིན་ཟེར་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་
འབྲས་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། འདོད་པ་ལ་འདུན་པའི་འདུན་པ་དང། གནོད་སེམས་སྤངས་པར་ཐལ། འདོད་པའི་ཕྱིར། འདོད་ན། དེའི་ས་བོན་སྤངས་པར་ཐལ། འདོད་པའི་ཕྱིར། མ་ཁྱབ་ན། བསམ་གཏན་གྱི་དངོས་གཞི་ཐོབ་ལ་མ་ཉམས་པའི་ཕྱི་རོལ་པ་དེས་འདོད་པ་ལ་
འདུན་པའི་འདུན་པ་དང། གནོད་སེམས་སྤངས་པར་ཐལ། དེ་རྣམས་སྤངས་ན་དེའི་ས་བོན་སྤངས་མི་དགོས་པའི་ཕྱིར། འདོད་ན། དེས་འདོད་པའི་འདོད་ཆགས་སྤངས་པར་ཐལ། འདོད་པའི་ཕྱིར། འདོད་ན། དེ་འདྲ་བའི་ཕྱི་རོལ་པ་ཆོས་ཅན། ཁྱོད་ཀྱིས་འདོད་པའི་འདོད་ཆགས་མ་སྤངས་པར་ཐལ། ཁྱོད་ཕྱི་རོལ་པ་

[024A]༄༅། །ཡིན་པའི་ཕྱིར། གཞན་ཡང། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་འབྲས་གནས་ཀྱི་འདོད་ཉོན་དགུ་པ་མ་སྤངས་པར་ཐལ། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་འབྲས་བུ་ཡིད་བྱེད་དེས། འདོད་ཉོན་དྲུག་པ་མ་སྤངས་པའི་ཕྱིར་
ཁྱབ་སྟེ། ལེགས་བཤད་གསེར་འཕྲེང་ལས། རིགས་པ་འདིས་ལྷག་མ་རྣམས་ལ་ཡང་ཤེས་པར་བྱ་ལ་དེའི་སྟེང་ནས་ཐོད་བརྒལ་བའི་དགེ་འདུན་གྱི་སྤང་བྱ་ལ་ཡང་ཞིབ་ཆ་འདོན་པར་བྱའོ།། ཞེས་དང། འདི་དག་ནི་ཆོས་མངོན་པའི་སྒྲས་ཟིན་ཚོད་བཤད་པ་ཡིན་གྱི། དགོངས་པ་གང་དུ་གནས་བརྟགས་པ་མ་
ཡིན་ནོ། །ཞེས་པ་དང། ཆོས་མངོན་རྒྱ་མཚོའི་སྙིང་པོ་ལས་ཀྱང། ཐོད་བརྒལ་བའི་དགེ་འདུན་གྱི་རྣམ་གཞག་ལ་མཁས་པར་བྱའོ། །ཞེས་གསུངས་པའི་ཕྱིར། ཁ་ཅིག་ཁྱོད་འབྲས་གནས་གང་ཞིག་ཁྱོད་ཀྱིས་སྤངས་པའི་སྒོམ་སྤངས་ཉོན་མོངས་ཡོད་ན། ཁྱོད་ཀྱིས་སྒོམ་ལམ་ཐོབ་པས་ཁྱབ་པར་ཐལ་
ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་འབྲས་གནས་ཀྱིས་འདོད་ཉོན་དགུ་པ་མ་སྤངས་པ་ལ་རྒྱུ་མཚན་ཡོད་པའི་ཕྱིར་ཟེར་ན་མ་ཁྱབ། འདོད་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་འབྲས་གནས་ཆོས་ཅན། དེར་ཐལ། དེའི་ཕྱིར། དེར་ཐལ་
དེས་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པ་གང་ཞིག་དེ་སྒོམ་སྤངས་ཉོན་མོངས་ཡིན་པའི་ཕྱིར། དང་པོ་དེར་ཐལ། དེ་ཕྱིར་མི་འོང་ཡིན་པའི་ཕྱིར། ཕྱི་མ་དེར་ཐལ། དེ་འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་ཡིན་པའི་ཕྱིར། རྩ་བར་འདོད་མི་ནུས་སོ། །ཁ་ཅིག་
འདོད་སྲེད་དགུ་པ་སྤངས་ན་དེའི་ས་བོན་སྤངས་དགོས་པར་ཐལ། འདོད་ཉོན་དགུ་པ་ལ་དེའི་ཕྱིར། འདོད་ན། ཞི་རག་གི་རྣམ་པ་ཅན་གྱི་ལམ་ལ་བརྟེན་ནས་ཕྱིར་མི་འོང་གི་འབྲས་བུ་ཐོབ་མ་ཐག་པའི་ཕྱིར་མི་འོང་འབྲས་གནས་ཆོས་ཅན། དེར་ཐལ། དེའི་ཕྱིར། དེར་ཐལ། འདོད་སྲེད་དགུ་པ་མངོན་གྱུར་
བ་སྤངས་པ་གང་ཞིག་འདོད་སྲེད་དགུ་པ་མངོན་གྱུར་བ་ཡིན་ན། འདོད་སྲེད་དགུ་པ་ཡིན་པས་ཁྱབ། འདོད་སྲེད་དགུ་པ་ཡིན་ན། འདོད་སྲེད་དགུ་པ་མངོན་གྱུར་བ་ཡིན་པས་ཁྱབ་པའི་ཕྱིར་ཟེར་ན། མ་ཁྱབ། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་གིས་ཕྱིར་མི་འོང་ཡིན་ན། འདོད་ཉོན་

[024B] མཛོད་ལས། དེ་དགུ་ཟད་པའི་ཕྱིར་མི་འོང་ཞེས་དང། རྣམ་བཤད་སྙིང་པོ་རྒྱན་ལས་ཀྱང་དེ་དང་མཐུན་པར་གསུངས་པའི་ཕྱིར་ཟེར་ན། སྐྱོན་མེད་དེ་དེའི་དོན་ནི། འདོད་སྲེད་དགུ་པ་མངོན་གྱུར་བ་ལ་དགོངས་པའི་ཕྱིར། ཁ་ཅིག་སྤང་བྱ་རིམ་རྒྱུད་པའི་ཕྱིར་མི་འོང་ཡིན་ན་
འབྲས་བུ་རིམ་རྒྱུད་པའི་ཕྱིར་མི་འོང་ཡིན་པས་ཁྱབ་ཟེར་ན། ཉན་ཐོས་མཐོང་ལམ་རྣམ་གྲོལ་ལམ་ལ་གནས་པའི་ཕྱིར་མི་འོང་འབྲས་གནས་ཆོས་ཅན། དེར་ཐལ། དེའི་ཕྱིར། དེར་ཐལ། ཁྱོད་ཕྱིར་མི་འོང་ཡིན་པའི་ཕྱིར། ཁྱབ་སྟེ། འབྲས་བུ་བར་པ་གཉིས་ལ་སྤང་བྱ་ཅིག་ཅར་བ་བཞག་ཏུ་མེད་པའི་
ཕྱིར། འདོད་ན། དེ་ཆོས་ཅན། ཁྱོད་དང་རྒྱུད་གཅིག་ཏུ་གྱུར་པའི་རྒྱུན་ཞུགས་དང་ཕྱིར་འོང་ཡོད་པར་ཐལ། ཁྱོད་འབྲས་བུ་རིམ་རྒྱུད་པའི་ཕྱིར་མི་འོང་འབྲས་གནས་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་རང་དང་རྒྱུད་གཅིག་ཏུ་གྱུར་པའི་ཕྱིར་འོང་འབྲས་གནས་ཁྱད་པར་ཅན་
གྱི་སྟོབས་ཀྱིས་ཐོབ་པའི་ཕྱིར་མི་འོང་འབྲས་གནས་འབྲས་བུ་རིམ་རྒྱུད་པའི་ཕྱིར་མི་འོང་འབྲས་གནས་ཀྱི་མཚན་ཉིད་ཟེར་ན། འབྲས་བུ་ཐོད་བརྒལ་བའི་ཕྱིར་འོང་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་ཕྱིར་མི་འོང་འབྲས་གནས་ཆོས་ཅན། མཚོན་བྱ་དེར་ཐལ། མཚན་ཉིད་དེ་ཡིན་པའི་
ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དང་རྒྱུད་གཅིག་ཏུ་གྱུར་པའི་རྒྱུན་ཞུགས་ཡོད་པར་ཐལ། ཁྱོད་འབྲས་བུ་རིམ་རྒྱུད་པའི་ཕྱིར་མི་འོང་འབྲས་གནས་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། དེ་ལ་ཁོ་ན་རེ། དེ་ཆོས་ཅན་འབྲས་བུ་རིམ་རྒྱུད་པ་ཡིན་
པར་ཐལ། ཕྱིར་འོང་དང་ཕྱིར་མི་འོང་གཉིས་ཀྱི་འབྲས་བུ་རིམ་གྱིས་རྒྱུད་པའི་ཕྱིར་མི་འོང་ཡིན་པའི་ཕྱིར་ཟེར་ན། མ་ཁྱབ། འདོད་ན། དེ་ཆོས་ཅན། འབྲས་བུ་རིམ་རྒྱུད་པ་མ་ཡིན་པར་ཐལ། འབྲས་བུ་ཐོད་བརྒལ་བ་ཡིན་པའི་ཕྱིར། དེར་ཐལ། རྒྱུན་ཞུགས་ཀྱི་འབྲས་བུ་ལས་ཐོད་བརྒལ་ནས་ཕྱིར་མི་འོང་གི་འབྲས་
བུ་མངོན་དུ་བྱས་པའི་ཕྱིར། ཁ་ཅིག་ཚེ་སྔ་མ་ལ་རྒྱུན་ཞུགས་དང་ཕྱིར་འོང་གང་རུང་གི་འབྲས་བུ་མངོན་དུ་བྱས་ནས། ཚེ་ཕྱི་མ་ལ་ཕྱིར་མི་འོང་གི་འབྲས་བུ་མངོན་དུ་བྱས་པའི་ཕྱིར་མི་འོང། འདོད་པར་ཚེ་ཡོངས་གྱུར་གྱི་ཕྱིར་མི་འོང་གི་མཚན་ཉིད་ཟེར་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་

[025A]༄༅། །རྒྱུད་གཅིག་ཏུ་གྱུར་པའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་ཁམས་གོང་གི་ཉེར་འགྲོའི་ཕྱིར་མི་འོང་དང། འདོད་པར་ཚེ་ཡོངས་གྱུར་
གྱི་ཕྱིར་མི་འོང་གི་གཞི་མཐུན་ཡོད་ཟེར་ན། དེ་མེད་པར་ཐལ། འདོད་པར་ཚེ་ཡོངས་གྱུར་གྱི་ཕྱིར་མི་འོང་ཡིན་ན། འདོད་པའི་རྟེན་ལ་མྱང་འདས་མངོན་དུ་བྱེད་པས་ཁྱབ་པའི་ཕྱིར། དེར་ཐལ། མཛོད་ལས། འདོད་པར་ཚེ་ཡོངས་གྱུར་པའི་འཕགས། །ཁམས་གཞན་དུ་ནི་འགྲོ་བ་མེད། །ཞེས་
གསུངས་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་ཉིང་འཚམས་སྦྱར་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ་དང་རྒྱུད་གཅིག་ཏུ་གྱུར་པའི་
གཟུགས་ཀྱི་སྐྱེ་སྲིད་གཅིག་བླངས་ཟིན་པའི་ཕྱིར་མི་འོང་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། འདོད་ན། འདོད་རྟེན་པ་ཡིན་པར་ཐལ། འདོད་པའི་ཕྱིར། ཁྱབ་སྟེ། ལེགས་བཤད་གསེར་འཕྲེང་ལས། ཉེར་འགྲོ་གཉིས་ལས་ཕྱེ་
བའི་དེ་དག་ནི་འདོད་རྟེན་པའོ། །ཞེས་གསུངས་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཀྱི་ལྷར་ཉིང་འཚམས་སྦྱར་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་ཉེར་འགྲོའི་ཕྱིར་མི་
འོང་གི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་བར་འདའ་བ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། དེ་དང་རྒྱུད་གཅིག་ཏུ་གྱུར་པའི་བར་སྲིད་ཀྱི་རྟེན་ཅན་གྱི་ཕྱིར་མི་འོང་དེ་ལྷ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན་
ཁྱོད་ལྷ་མ་ཡིན་པར་ཐལ། ཁྱོད་སྲིད་པ་བར་དོ་བ་ཡིན་པའི་ཕྱིར། ཁྱབ་སྟེ། མཛོད་ལས། སྲིད་པ་བར་མ་འགྲོ་མ་གཏོགས། ཞེས་གསུངས་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་ཉིང་འཚམས་སྦྱར་ནས་གཟུགས་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་

[025B] གཟུགས་ཉེར་འགྲོའི་ཕྱིར་མི་འོང་གི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོ་ཆོས་ཅན། གཟུགས་ཀྱི་རྟེན་ལ་མྱང་འདས་མངོན་དུ་བྱེད་པར་ཐལ། གཟུགས་ཉེར་འགྲོའི་ཕྱིར་མི་འོང་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་
མི་ནུས་ཏེ། གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་ཕྱིར། ཁ་ཅིག་ཕྱིར་མི་འོང་བར་འདའ་བ་ཡིན་ན། གཟུགས་ཉེར་འགྲོའི་ཕྱིར་མི་འོང་བར་འདའ་བ་ཡིན་པས་ཁྱབ་ཟེར་ན། གཟུགས་ཉེར་འགྲོའི་ཕྱིར་མི་འོང་བར་འདའ་བ་དང་རྒྱུད་གཅིག་ཏུ་གྱུར་པའི་གཟུགས་ཀྱི་བར་སྲིད་ཀྱི་རྟེན་ཅན་གྱི་ཕྱིར་མི་
འོང་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། གསེར་འཕྲེང་ལས། དེ་ལྟར་ན་འདའ་བ་བཞི་དང་གོང་འཕོ་སྟེ། ལྔ་ལ་ནི་གོང་མའི་རྟེན་ཅན་ཀྱང་ཡོད་ལ། ཞེས་གསུངས་པའི་ཕྱིར། འདོད་ན། འདོད་རྟེན་པ་ཡིན་པར་ཐལ་ལོ། །ཁ་ཅིག་གཟུགས་
ཉེར་འགྲོའི་ཕྱིར་མི་འོང་བར་འདའ་བ་མྱུར་བར་འདའ་བ་དེས། གཟུགས་ཀྱི་བར་སྲིད་གྲུབ་མ་ཐག་ཏུ་མྱང་འདས་མངོན་དུ་བྱེད་པ་ཡིན་ཟེར་ན། འདོད་པ་ནས་ལས་ཉོན་གྱི་དབང་གིས་འཆི་འཕོ་བཞིན་པ་དང། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གཞི་མཐུན་ཡོད་པར་
ཐལ། དམ་བཅའ་འཐད་པའི་ཕྱིར། འདོད་མི་ནུས་ཏེ། ལས་ཉོན་གྱི་དབང་གིས་འཆི་འཕོ་བཞིན་པའི་གང་ཟག་ཡིན་ན། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གང་ཟག་མ་ཡིན་དགོས་པའི་ཕྱིར། དེར་ཐལ། མཛོད་ལས། རྩེ་གཅིག་སེམས་མེད་ལ་དེ་མེད། ཞེས་
གསུངས་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་མི་འོང་བར་འདའ་བ་དེས་མྱང་འདས་གཉིས་ཀྱི་ནང་ནས་དང་པོར་ལྷག་མེད་མྱང་འདས་མངོན་དུ་བྱེད་པ་ཡིན་ཟེར་ན། འོ་ན། དེས་གཟུགས་ཀྱི་བར་སྲིད་ནས་ཤི་འཕོས་པ་དང་མྱང་འདས་མངོན་དུ་བྱེད་པ་གཉིས་དུས་མཉམ་པར་ཐལ། དམ་བཅའ་
འཐད་པའི་ཕྱིར། འདོད་ན། གཟུགས་ཀྱི་བར་སྲིད་ནས་འཆི་འཕོ་བཞིན་པ་ཡང་ཡིན། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གང་ཟག་གི་གཞི་མཐུན་ཡོད་པར་ཐལ། འདོད་པའི་ཕྱིར། འདོད་ན། དེ་འདྲ་བའི་གཞི་མཐུན་པ་ཆོས་ཅན། ཁྱོད་ཉན་ཐོས་ཀྱི་སྒོམ་ལམ་རྡོ་རྗེ་

[026A]༄༅། །ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་གང་ཟག་མ་ཡིན་པར་ཐལ། ཁྱོད་ལས་ཉོན་གྱི་དབང་གིས་འཆི་འཕོ་བཞིན་པའི་གང་ཟག་ཡིན་པའི་ཕྱིར། ཁྱབ་སྟེ། མཛོད་ལས། འཆི་འཕོ་སྐྱེ་བ་བཏང་སྙོམས་ལ། །རྩེ་གཅིག་སེམས་མེད་ལ་དེ་མེད། ཞེས་གསུངས་པའི་
ཕྱིར། གཞན་ཡང། དེས་གཟུགས་ཀྱི་བར་སྲིད་ཀྱི་ལུས་རྟེན་དེ་དོར་བ་དང་མྱང་འདས་མངོན་དུ་བྱེད་པ་དུས་མཉམ་པར་ཐལ། དམ་བཅའ་འཐད་པའི་ཕྱིར། འདོད་ན། དེས་གཟུགས་ཀྱི་བར་སྲིད་ཀྱི་རྟེན་ལ་མྱང་འདས་མངོན་དུ་མི་བྱེད་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་གཟུགས་ཉེར་འགྲོའི་
ཕྱིར་མི་འོང་བར་འདའ་བ་ཡིན་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་སྐྱེ་བ་གཅིག་བླངས་ནས་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བའི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་བར་
འདའ་བ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། འདོད་པ་ནས་ཤི་འཕོས་གཟུགས་ཀྱི་བར་སྲིད་གཅིག་བླངས་ནས་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་གཟུགས་ཉེར་འགྲོའི་
ཕྱིར་མི་འོང་སྐྱེ་འདའ་བ་ཡིན་ན། གཟུགས་ཀྱི་སྐྱེ་སྲིད་གཅིག་ཁོ་ན་ལེན་པས་མ་ཁྱབ་ཟེར་ན། དེ་ཁྱབ་པར་ཐལ། གཟུགས་ཉེར་འགྲོའི་ཕྱིར་མི་འོང་བར་འདའ་བ་དེ་མངོན་པར་འགྲུབ་བྱེད་ཙམ་གྱི་ལས་དང་ལྡན། སྐྱེ་འདའ་བ་དེ་སྐྱེ་གནས་མྱོང་འགྱུར་གྱི་ལས་དང་ལྡན། ལན་གྲངས་གཞན་ལ་མྱོང་འགྱུར་
ཀྱི་ལས་དང་མི་ལྡན། གོང་འཕོ་དེ་གསུམ་ཀ་དང་ལྡན་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་སྐྱེ་བ་གཉིས་རྒྱུད་མར་བླངས་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གོང་འཕོའི་
མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། འདོད་པ་ནས་ཤི་འཕོས་གཟུགས་ཁམས་སུ་བར་སྲིད་གཅིག་སྐྱེ་སྲིད་གཅིག་དང་གཉིས་བླངས་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་འདོད་

[026B] དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ་དང། གཟུགས་ཉེར་འགྲོའི་ཕྱིར་མི་འོང་གོང་འཕོ་གཉིས་མི་འགལ་ཟེར་ན། དེ་གཉིས་འགལ་
བར་ཐལ། གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ་དེ་སྐྱེ་གནས་མྱོང་འགྱུར་གྱི་ལས་དང་ལྡན། ལན་གྲངས་གཞན་ལ་མྱོང་འགྱུར་གྱི་ལས་དང་མི་ལྡན། གོང་འཕོ་དེ་གཉིས་ཀ་དང་ལྡན་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་རྒྱུད་མར་བླངས་ནས་གཟུགས་ཀྱི་
རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གོང་འཕོའི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོ་ཆོས་ཅན། མཚན་ཉིད་དེར་ཐལ། མཚོན་པ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར་
འདོད་ན། གཟུགས་ཀྱི་རྟེན་ལ་མྱང་འདས་མངོན་དུ་མི་བྱེད་པར་ཐལ། གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་རྒྱུད་མར་བླངས་ནས་འོག་མིན་གྱི་རྟེན་ལ་མྱང་འདས་མངོན་དུ་
བྱེད་ངེས་ཀྱི་གཟུགས་ཉེར་འགྲོའི་ཕྱིར་མི་འོང་གོང་འཕོ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོའི་མཚན་ཉིད་ཟེར་ན། གནས་གཙང་དང་པོ་གསུམ་པོ་གང་རུང་གི་རྟེན་ལ་མྱང་འདས་མངོན་དུ་བྱེད་ངེས་ཀྱི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་
ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། མཛོད་འགྲེལ་ལས། གོང་དུ་འཕོ་བ་དེ་དག་བར་སྐབས་སུ་ཡོངས་སུ་མྱ་ངན་ལས་འདའ་རུང་བར་བལྟའོ། །ཞེས་གསུངས་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་
མི་འོང་གོང་འཕོ་གང་ཞིག་ཚེ་འདིར་བསམ་གཏན་སྤེལ་སྒོམ་བྱེད་པ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོའི་མཚན་ཉིད། དེ་གང་ཞིག་ཚེ་འདིར་བསམ་གཏན་སྤེལ་སྒོམ་མི་བྱེད་པ། གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོའི་མཚན་ཉིད་

[027A]༄༅། །ཟེར་ན། གཟུགས་ཉེར་འགྲོའི་ཕྱིར་མི་འོང་གོང་འཕོ་ཆོས་ཅན། མཚོན་བྱ་དང་པོ་དེར་ཐལ། མཚན་ཉིད་དང་པོ་དེའི་ཕྱིར། ཕྱི་མ་མ་གྲུབ་ན། དེ་ཆོས་ཅན། མཚོན་བྱ་ཕྱི་མ་དེར་ཐལ། མཚན་ཉིད་ཕྱི་མ་དེའི་ཕྱིར། རྟགས་ཕྱི་མ་དངོས། འདོད་ན། དེ་ཆོས་ཅན། ཁྱོད་དང་གཟུགས་ཉེར་འགྲོའི་
ཕྱིར་མི་འོང་གོང་འཕོ་འོག་མིན་མཐར་ཐུག་འགྲོའི་གཞི་མཐུན་མེད་པར་ཐལ། ཁྱོད་གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོ་ཡིན་པའི་ཕྱིར། འདོད་མི་ནུས་སོ། །གཞན་ཡང། ཚེ་འདིར་བསམ་གཏན་སྤེལ་སྒོམ་ལས་ཉམས་ངེས་ཀྱིས་ད་ལྟ་བསམ་གཏན་སྤེལ་སྒོམ་རྒྱུད་ལ་
ལྡན་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་དང་པོ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་
འགྲོ་མཐོང་ཆོས་ལ་བདེར་གནས་ཀྱི་རྟོགས་པ་ལས་ཉམས་པ་ཡོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་འདོད་པ་ནས་ཤི་འཕོས་ཚངས་རིས་སུ་སྐྱེ་སྲིད་གཅིག་བླངས། དེ་ནས་ཤི་འཕོས་འོག་མིན་དུ་སྐྱེ་སྲིད་གཅིག་བླངས་ནས། རྟེན་དེ་ལ་མྱང་འདས་མངོན་དུ་བྱེད་པའི་གཟུགས་
ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་འཕར་བའི་མཚན་ཉིད། འདོད་པ་ནས་ཤི་འཕོས་ཚངས་རིས་སུ་སྐྱེ་སྲིད་གཅིག་བླངས། དེ་ནས་ཤི་འཕོས་མི་ཆེ་བར་སྐྱེ་སྲིད་གཅིག་བླངས། དེ་ནས་ཤི་འཕོས་འོག་མིན་
དུ་སྐྱེ་སྲིད་གཅིག་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ། གཟུགས་ཉེར་འགྲོའི་ཕྱིར་མི་འོང་གོང་འཕོ་ཕྱེད་འཕར་གྱི་མཚན་ཉིད་དང། འདོད་པ་ནས་ཤི་འཕོས་ཚངས་ཆེན་མ་གཏོགས་གཟུགས་ཁམས་གནས་རིགས་
བཅུ་དྲུག་རིམ་གྱིས་རྒྱུད་ནས་མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་གཟུགས་ཉེར་འགྲོའི་ཕྱིར་མི་འོང་གོང་འཕོ་གནས་ཐམས་ཅད་དུ་འཆི་འཕོ་བའི་མཚན་ཉིད་ཟེར་ན། འདོད་པ་ནས་ཤི་འཕོས་ཚངས་པ་མདུན་ན་

[027B] དེ་ནས་ཤི་འཕོས་འོག་མིན་དུ་སྐྱེ་སྲིད་གཅིག་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་འཕར་བ་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་དང་པོ་དེའི་ཕྱིར། དེར་ཐལ། འདོད་པ་ནས་ཤི་འཕོས་
གཟུགས་ཁམས་སུ་སྐྱེ་སྲིད་གཉིས་སྤེལ་མར་བླངས་ནས། གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། མཚན་
ཉིད་བར་པ་ལ། འདོད་པ་ནས་ཤི་འཕོས་ཚངས་པ་མདུན་ན་འདོན་དུ་སྐྱེ་སྲིད་གཅིག་བླངས། དེ་ནས་ཤི་འཕོས་མི་གདུང་བར་སྐྱེ་སྲིད་གཅིག་བླངས། དེ་ནས་ཤི་འཕོས་འོག་མིན་དུ་སྐྱེ་སྲིད་གཅིག་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་
ཐུག་འགྲོ་ཆོས་ཅན། མཚན་ཉིད་གཉིས་པ་དེར་ཐལ། མཚོན་བྱ་གཉིས་པ་དེའི་ཕྱིར། དེར་ཐལ། འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གསུམ་སྤེལ་མར་བླངས་ནས། གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་
འགྲོ་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་སོ། །ཁོ་ན་རེ། གཟུགས་ཉེར་འགྲོའི་ཕྱིར་མི་འོང་གནས་ཐམས་ཅད་དུ་འཆི་འཕོ་བ་དེ། འཕར་བ་མ་ཡིན་ཟེར་ན། དེ་འཕར་བ་ཡིན་པར་ཐལ། འཕར་བ་དེ་ལ་རྣམ་པ་གསུམ་ཡོད་པའི་ཕྱིར། དེར་ཐལ། རྩ་བར། འཕར་གསུམ་སྲིད་
རྩེ་མཐར་ཐུག་འགྲོ། ཞེས་གསུངས་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་ལ། ཆགས་བྲལ་སྔོན་སོང་གིས་ཁྱབ་ཟེར་ན། དེ་མ་ཁྱབ་པར་ཐལ། དེ་དང་འབྲས་བུ་རིམ་རྒྱུད་པའི་གཞི་མཐུན་ཡོད་པའི་ཕྱིར། དེར་ཐལ། གསེར་འཕྲེང་ལས། མཐར་གྱིས་པ་
ལ་དབྱེ་བ་འདི་དག་རུང་བ་ནི་ཤིན་ཏུ་གྲགས་སོ་ཞེས་གསུངས་པའི་ཕྱིར། དེ་ལ་ཁོ་ན་རེ། དེ་ལ་ཆགས་བྲལ་སྔོན་སོང་གིས་ཁྱབ་པར་ཐལ། དེ་ཡིན་ན་མཐོང་ལམ་གྱི་སྔ་རོལ་ཏུ་བསམ་གཏན་བཞི་པའི་དངོས་གཞི་ཐོབ་པས་ཁྱབ་པའི་ཕྱིར། ཟེར་ན་མ་ཁྱབ། མ་གྲུབ་ན་དེར་ཐལ། དེ་ཡིན་ན། མཐོང་ལམ་གྱི་

[028A]༄༅། །སྔ་རོལ་ཏུ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་འཕེན་བྱེད་ཀྱི་ལས་གསར་དུ་བསགས་པས་ཁྱབ་པའི་ཕྱིར། དེར་ཐལ། དེ་ཡིན་ན། ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་བསགས་པས་ཁྱབ། འཕགས་པའི་རྟེན་ལ་ཡང་སྲིད་ཕྱི་
མའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་གསར་དུ་བསོག་པ་མེད་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་ཡིན་ན། ཕྱིར་མི་འོང་གནས་གཙང་དུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་ཡིན་པས་ཁྱབ་ཟེར་ན། ཕྱིར་མི་འོང་གི་རྒྱུད་ཀྱི་བསམ་གཏན་དང་པོའི་དངོས་གཞིའི་
སྤེལ་སྒོམ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། མཛོད་ལས། དང་པོར་བཞི་པ་སྤེལ་བར་བྱ། ཞེས་བསམ་གཏན་བཞི་པའི་དངོས་གཞི་སྤེལ་སྒོམ་གྲུབ་རྗེས་སུ་བསམ་གཏན་དང་པོ་དང་གཉིས་པ་གསུམ་པའི་སྤེལ་སྒོམ་འགྲུབ་
པར་གསུངས་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་ཉན་ཐོས་འཕགས་པའི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་ཡིན་ན། རང་རྒྱུད་ལ་ལྡན་པའི་གང་ཟག་གནས་གཙང་དུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་ཡིན་པས་ཁྱབ་ཟེར་ན། ཉན་ཐོས་
དགྲ་བཅོམ་པའི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པ་མཐོང་ཆོས་ལ་བདེར་གནས་ཀྱི་རྟོགས་པ་
ལས་མི་ཉམས་པའི་ཕྱིར་དུ་བསམ་གཏན་བཞི་པའི་དངོས་གཞི་སྤེལ་སྒོམ་བྱེད་པ་ཡོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་བཞི་པའི་དངོས་གཞི་ཟག་མེད་དེ། ཕྱིར་མི་
འོང་གནས་གཙང་དུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་ཡིན་ཟེར་ན། དེ་ཆོས་ཅན། འཁོར་བའི་ཐུན་མོང་མ་ཡིན་པའི་རྒྱུ་ཡིན་པར་ཐལ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར། འདོད་མི་ནུས་ཏེ། འཁོར་བ་རྒྱུན་གཅོད་བྱེད་ཡིན་

[028B] དེར་ཐལ། འཕགས་པའི་རྒྱུད་ཀྱི་བསམ་གཏན་བཞི་པའི་དངོས་གཞི་ཟག་མེད་ཡིན་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་བཞི་པའི་དངོས་གཞི་དག་པ་བ་དེ་ཞི་རགས་ཀྱི་རྣམ་པ་ཅན་ལ་མི་བྱེད་
ཟེར་ན། དེའི་ངོ་བོར་གྱུར་པའི་སེམས་བྱུང་དེ་མི་གཡོ་བའི་ལས་མ་ཡིན་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། དེ་མི་གཡོ་བའི་འགྲུབ་བྱེད་ཀྱི་ལས་ཡིན་པའི་ཕྱིར། དེར་ཐལ། མི་གཡོ་བའི་འགྲུབ་བྱེད་ཀྱི་ལས་ཡོད་པའི་ཕྱིར། དེར་ཐལ། མི་གཡོ་བའི་འཕེན་བྱེད་ཀྱི་ལས་
ཡོད་པའི་ཕྱིར། དེར་ཐལ། མི་གཡོ་བའི་ལས་ཀྱི་དབང་གིས་ཁམས་གོང་དུ་སྐྱེ་བ་ལེན་པ་ཡོད་པའི་ཕྱིར། ཁ་ཅིག་ཕྱིར་མི་འོང་གནས་གཙང་དུ་སྐྱེ་བ་ལན་པའི་ཕྱིར་དུ་བསམ་གཏན་བཞི་པའི་དངོས་གཞིའི་སྤེལ་སྒོམ་བྱེད་པ་དེའི་ཚེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་
ཕུང་པོ་འཕེན་བྱེད་ཀྱི་ལས་དེ་ཕྱིར་མི་འོང་གི་རྟེན་ལ་གསར་དུ་བསགས་པ་ཡིན་ཟེར་ན། དེ་མི་འཐད་པར་ཐལ། འཕགས་པའི་རྟེན་ལ་ཡང་སྲིད་ཕྱི་མའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་གསར་དུ་བསག་པ་མེད་པའི་ཕྱིར། དེར་ཐལ། རྟེན་འབྲེལ་མདོ་འགྲེལ་ལས། བདེན་པ་མཐོང་ལ་
འཕེན་པ་མེད། །སྲིད་དང་བྲལ་ལ་ཡང་སྲིད་མེད། ཞེས་གསུངས་པའི་ཕྱིར། ཁ་ཅིག་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་མེད་ཟེར་ན། དེ་ཡོད་པར་ཐལ། ཕྱིར་མི་འོང་གནས་གཙང་དུ་སྐྱེ་བ་བླངས་པའི་སྐྱེ་བའི་རྟེན་འབྲེལ་འཕེན་བྱེད་ཀྱི་ལས་ཡོད་
པའི་ཕྱིར། མ་གྲུབ་ན། དེ་འདྲ་བའི་སྐྱེ་བའི་རྟེན་འབྲེལ་ཆོས་ཅན། ཁྱོད་འཕེན་བྱེད་ཀྱི་ལས་ཡོད་པར་ཐལ། ཁྱོད་རྟེན་འབྲེལ་ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་སྐྱེ་བའི་རྟེན་འབྲེལ་ཡིན་པའི་ཕྱིར། ཁ་ཅིག་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་
ཀྱི་ལས་ཡོད་ཀྱང། དེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་སུ་བསོག་པ་པོ་མེད་ཟེར་ན། དེ་ཡོད་པར་ཐལ། དེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་སུ་དངོས་སུ་སྐྱེད་བྱེད་ཡོད་པའི་ཕྱིར། དེར་ཐལ། དེ་

[029A]༄༅། །འདྲ་བའི་ལས་དེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་ཡིན་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་བཞི་པའི་དངོས་གཞི་ཟག་བཅས་དེ། ཕྱིར་མི་འོང་
གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འགྲུབ་བྱེད་ཀྱི་ལས་ཡིན་ཟེར་ན། དེ་ཆོས་ཅན། ལས་ཡིན་པར་ཐལ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འགྲུབ་བྱེད་ཀྱི་ལས་ཡིན་པའི་ཕྱིར། འདོད་ན། སེམས་བྱུང་ཡིན་པར་ཐལ་ལོ། ཁ་ཅིག་བསམ་གཏན་
བཞི་པའི་སོ་སྐྱེའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་ཀྱིས་འཕགས་པའི་རྣམ་སྨིན་གྱི་ཕུང་པོ་འཕེན་པ་མེད་ཟེར་ན། དེ་ཡོད་བར་ཐལ། ཕྱིར་མི་འོང་སྔོན་སོ་སོ་སྐྱེ་བོའི་གནས་སྐབས་སུ་བསམ་གཏན་བཞི་པའི་སོ་སྐྱེའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་བསགས་པ་དེ་ཉིད། ཕྱིས་བསམ་
གཏན་སྤེལ་སྒོམ་བྱས་པ་ལ་བརྟེན་ནས་གནས་གཙང་དུ་སྐྱེ་བ་ལེན་པའི་ཆ་རྐྱེན་དུ་འགྱུར་བ་ཡོད་པའི་ཕྱིར་དང། འཕེན་བྱེད་ཀྱི་ལས་གཅིག་གིས་འཕངས་པའི་སྐྱེ་འཕགས་གཉིས་ཀའི་རྣམ་སྨིན་གྱི་ཕུང་པོ་ཡོད་པའི་ཕྱིར། དེར་ཐལ། སོ་སྐྱེས་ལུས་རྟེན་དེ་ལ་དགྲ་བཅོམ་པའི་འབྲས་བུ་མངོན་དུ་བྱེད་
པ་ཡོད་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་ཆུང་ངུ་གསུམ་སྤེལ་དེ་ལ་བསམ་གཏན་གྱི་དངོས་གཞི་ཟག་མེད་གཉིས་ཀྱི་བར་དུ་ཟག་བཅས་གཅིག་སྤེལ་ནས་སྒོམ་པར་བྱེད། འབྲིང་དྲུག་སྤེལ་ལ་ཡང་དེའི་སྟེང་དུ་བསམ་གཏན་གྱི་དངོས་གཞི་ཟག་མེད་གཉིས་ཀྱི་བར་དུ་
ཟག་བཅས་གཅིག་སྤེལ་ནས་སྒོམ་པར་བྱེད་པས་དེ་གཉིས་ལ་སྤེལ་ཚུལ་མི་འདྲ་བའི་ཁྱད་པར་མེད་པས། ཆུང་ངུ་གསུམ་སྤེལ་ནུས་པའི་གང་ཟག་ལ། འབྲིང་དྲུག་སྤེལ་ནུས་པས་ཁྱབ་ཟེར་ན། དེ་མི་འཐད་པར་ཐལ། ཆུང་ངུ་གསུམ་སྤེལ་ནུས་ཤིང་འབྲིང་དྲུག་སྤེལ་མི་ནུས་པའི་གང་ཟག་ཡོད་པའི་ཕྱིར་
དེར་ཐལ། མཛོད་འགྲེལ་ལས། དང་པོ་ལ་ནི་སེམས་གསུམ་མོ་ཞེས་བྱ་བ་ནི་གང་ཟག་དེ་ལ་ནུས་པ་དེ་ཙམ་ཡོད་པ་སྟེ། དེ་བཞིན་དུ་འོག་མ་རྣམས་ལ་ཡང་བརྗོད་པར་བྱའོ། །ཞེས་གསུངས་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་གྱི་ནང་ཚན་དུ་གྱུར་པའི་

[029B] དེ་མི་འཐད་པར་ཐལ། ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞིའི་ངོ་བོར་གྱུར་པའི་བདག་མེད་དོན་སྤྱིའི་ཚུལ་གྱིས་རྟོགས་པའི་ཡེ་ཤེས་དེ། ཕྱིར་མི་འོང་གནས་
གཙང་དུ་སྐྱེ་བ་ལེན་པ་རྒྱུན་གཅོད་བྱེད་ཡིན་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་དེ་ལ། ཆུང་ངུ་གསུམ་སྤེལ། འབྲིང་དྲུག་སྤེལ། ཆེན་པོ་དགུ་སྤེལ། ཤིན་ཏུ་ཆེན་པོ་བཅུ་གཉིས་སྤེལ། ཆེས་ཤིན་ཏུ་ཆེན་པོ་བཅོ་ལྔ་སྤེལ་རྣམས་སུ་ཡོད་པས། འབྲིང་དྲུག་སྤེལ་བྱེད་པ་དེའི་ཚེ་
ནི་དང་པོར་བསམ་གཏན་གྱི་དངོས་གཞི་ཟག་མེད་རྒྱུན་ལྡན་གཉིས་ལ་སྙོམས་པར་འཇུག་དེའི་རྗེས་ཟག་བཅས་རྒྱུན་ལྡན་གཉིས་ལ་སྙོམས་པར་འཇུག་དེ་ནས་ཟག་མེད་རྒྱུན་ལྡན་གཉིས་ལ་སྙོམས་པར་འཇུག་པའི་ཚུལ་གྱིས་སྤེལ་བར་བྱེད། གཞན་རྣམས་ལ་ཡང་དེས་རིགས་འདྲ་བ་ཡིན་ཟེར་ན། དེ་མི་
འཐད་པར་ཐལ། མཛོད་འགྲེལ་ལས། དང་པོ་ལ་ཟག་པ་མེད་པ་དང། ཟག་པ་དང་བཅས་པ་དང། ཟག་པ་མེད་པའི་ལས་དང། སེམས་གསུམ་མངོན་དུ་བྱེད་དོ། །ཞེས་པ་ནས་གཞན་རྣམས་ལ་ཡང་དེ་བཞིན་དུ་སྦྱར་བར་གསུངས་པའི་ཕྱིར། ཁ་ཅིག་འདོད་པ་ནས་ཤི་འཕོས་ཁམས་གོང་དུ་སྐྱེ་བ་བླངས་
ནས་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་མེད་ཉེར་འགྲོའི་ཕྱིར་མི་འོང་གི་མཚན་ཉིད་ཟེར་ན། གཟུགས་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་
པའི་ཕྱིར། ཁ་ཅིག་གཟུགས་མེད་ཉེར་འགྲོའི་ཕྱིར་མི་འོང་བར་འདའ་བ་ཡོད་ཟེར་ན། དེ་མེད་པར་ཐལ། གཟུགས་མེད་ཁམས་སུ་གང་དུ་སྐྱེ་འགྱུར་གྱི་འགྲོ་བ་དེའི་གཟུགས་ཀྱི་དབྱིབས་འཛིན་པ་མེད་པའི་ཕྱིར། དེར་ཐལ། གཟུགས་མེད་ཁམས་སུ་གཟུགས་མེད་པའི་ཕྱིར། ཁ་ཅིག་གཟུགས་མེད་
ཉེར་འགྲོའི་ཕྱིར་མི་འོང་ཕྱེད་འཕར་པ་ཡོད་ཟེར་ན། དེ་མེད་པར་ཐལ། གཟུགས་མེད་ཁམས་སུ་སྐྱེ་སྲིད་གསུམ་སྤེལ་མར་ལེན་པ་མེད་པའི་ཕྱིར། དེར་ཐལ། གཟུགས་མེད་ཀྱི་གནས་དེ་ལ་མུ་བཞི་ཁོ་ནར་གྲངས་ངེས་པའི་ཕྱིར། ཁ་ཅིག་ཕྱིར་མི་འོང་གི་འབྲས་བུ་ཐོབ་པའི་ཚེ་དེ་ལ་མྱང་འདས་མངོན་དུ་བྱེད་པའི་

[030A]༄༅། །ཕྱིར་མི་འོང། ཕྱིར་མི་འོང་མཐོང་ཆོས་ཞིའི་མཚན་ཉིད་ཟེར་ན། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་པའི་ཕྱིར་མི་འོང་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། འདོད་པར་ཚེ་ཡོངས་
སུ་མ་གྱུར་པའི་ཕྱིར་མི་འོང་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། འདོད་པར་ཚེ་ཡོངས་གྱུར་གྱི་ཕྱིར་མི་འོང་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། གཉིས་པ་རང་གི་ལུགས་ལ། འདོད་པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་
སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་ཕྱིར་མི་འོང་འབྲས་གནས་ཀྱི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་མོས་པ་དང། དབང་རྣོན་མཐོང་ཐོབ་པ་གཉིས། སྤང་བྱ་སྤོང་ཚུལ་གྱི་སྒོ་ནས་དབྱེ་ན། དེར་གྱུར་པའི་ཆགས་བྲལ་སྔོན་སོང་གི་ཕྱིར་མི་འོང། འབྲས་བུ་རིམ་རྒྱུད་
པའི་ཕྱིར་མི་འོང། དེ་ལས་གཞན་པའི་ཕྱིར་མི་འོང་འབྲས་གནས་དང་གསུམ་ཡོད། དེ་ལ་འཕགས་ཆོས་སྟེན་ཚུལ་གྱི་སྒོ་ནས་དབྱེ་ན། འདོད་པར་ཚེ་ཡོངས་གྱུར་གྱི་ཕྱིར་མི་འོང་འབྲས་གནས་དང། འདོད་པར་ཚེ་ཡོངས་སུ་མ་གྱུར་པའི་ཕྱིར་མི་འོང་འབྲས་གནས་གཉིས། མཐོང་ལམ་གྱི་སྔ་རོལ་ཏུ་འདོད་
པ་ལ་འདུན་པའི་འདོད་སྲེད་དགུ་པ་མངོན་གྱུར་བ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་ཕྱིར་མི་འོང་འབྲས་གནས། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཀྱི་མཚན་ཉིད། རང་དང་རྒྱུད་གཅིག་ཏུ་གྱུར་པའི་འབྲས་བུ་རིམ་རྒྱུད་པའི་ཕྱིར་འོང་འབྲས་
གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་ཕྱིར་མི་འོང་འབྲས་གནས། འབྲས་བུ་རིམ་རྒྱུད་པའི་ཕྱིར་མི་འོང་འབྲས་གནས་ཀྱི་མཚན་ཉིད། འདོད་པར་འཕགས་ཆོས་སྐྱེ་བ་རྒྱུད་མར་བསྟེན་ནས་འདོད་པའི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་འབྲས་གནས། འདོད་པར་ཚེ་ཡོངས་
གྱུར་གྱི་ཕྱིར་མི་འོང་འབྲས་གནས་ཀྱི་མཚན་ཉིད། མཚན་གཞི་ནི། ངེས་པའི་རྒྱུན་ཞུགས་སྲིད་པ་ལན་བདུན་པ་བ་དང་རྒྱུད་གཅིག་ཏུ་གྱུར་པའི་ཕྱིར་མི་འོང་ལྟ་བུ་ཡིན་ནོ། །མཐོང་ལམ་ཐོབ་པའི་ཚེ་དེ་ལ་ཕྱིར་མི་འོང་གི་འབྲས་བུ་ཐོབ་པའི་ཕྱིར་མི་འོང་འབྲས་གནས། འདོད་པར་ཚེ་ཡོངས་སུ་མ་གྱུར་

[030B] དེ་ལ་དབྱེ་ན། གཟུགས་ཉེར་འགྲོའི་ཕྱིར་མི་འོང་འབྲས་གནས། གཟུགས་མེད་ཉེར་འགྲོའི་ཕྱིར་མི་འོང་འབྲས་གནས། ཕྱིར་མི་འོང་མཐོང་ཆོས་ཞི། ལུས་མངོན་བྱེད་རྣམས་སུ་ཡོད་པའི་ཕྱིར། འདོད་པ་ནས་ཤི་འཕོས་གཟུགས་ཁམས་སུ་ཉིང་འཚམས་སྦྱར་
ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གི་མཚན་ཉིད། དེ་ལ་དབྱེ་ན། དེར་གྱུར་པའི་བར་འདའ་བ། སྐྱེ་འདའ་བ། གོང་འཕོ་དང་གསུམ། འདོད་པ་ནས་ཤི་འཕོས་གཟུགས་ཀྱི་བར་སྲིད་གཅིག་ཁོ་ན་བླངས་ནས་རྟེན་
དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། དང་པོའི་མཚན་ཉིད། དེ་ལ་དབྱེ་ན། གཟུགས་ཉེར་འགྲོའི་ཕྱིར་མི་འོང་བར་འདའ་བ་མྱུར་བར་འདའ་བ། མྱུར་བ་མ་ཡིན་པར་འདའ་པ། དུས་ཡུན་རིང་མོ་ཞིག་ནས་འདའ་བ་དང་གསུམ། གཟུགས་ཀྱི་བར་སྲིད་དང་པོར་གྲུབ་པའི་དུས་
སྐད་ཅིག་གཉིས་པར་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་བར་འདའ་བ། དང་པོའི་མཚན་གཞི། གཟུགས་ཀྱི་བར་སྲིད་གྲུབ་ནས་སྐྱེ་སྲིད་འཚོལ་བའི་སྣང་བ་ལ་མ་ཞུགས་ཙམ་དུ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་བར་འདའ་བ། གཉིས་
པའི་མཚན་གཞི། དེ་གང་ཞིག་སྐྱེ་སྲིད་འཚོལ་བའི་སྣང་བ་ལ་ཞུགས་ནས་མྱང་འདས་མངོན་དུ་བྱེད་པ་གསུམ་པའི་མཚན་གཞི། འདོད་པ་ནས་ཤི་འཕོས་གཟུགས་ཀྱི་སྐྱེ་སྲིད་གཅིག་ཁོ་ན་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་
འགྲོའི་ཕྱིར་མི་འོང་སྐྱེ་འདའ་བའི་མཚན་ཉིད། དེ་ལ་དབྱེ་ན། དེར་གྱུར་པའི་སྐྱེས་ཙམ་ནས་འདའ་བ་དང། མངོན་པར་འདུ་བྱེད་མེད་པར་འདའ་བ་དང། མངོན་པར་འདུ་བྱེད་དང་བཅས་ཏེ་འདའ་བ་དང་གསུམ། གཟུགས་ཀྱི་སྐྱེ་སྲིད་གྲུབ་པའི་དུས་སྐད་ཅིག་གཉིས་པར་མྱང་འདས་མངོན་དུ་བྱེད་
པའི་གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ། དང་པོའི་མཚན་གཞི། འབད་རྩོལ་རགས་པ་མེད་པར་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་སྐྱེ་འདའ་བ། གཉིས་པའི་མཚན་གཞི། འབད་རྩོལ་རགས་པ་དང་བཅས་ཏེ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་

[031A]༄༅། །མི་འོང་སྐྱེ་འདའ་བ། གསུམ་པའི་མཚན་གཞི་ཡིན་ནོ། །འབད་རྩོལ་མེད་པར་མྱང་འདས་མངོན་དུ་བྱེད་པའི་སེམས་ཅན་མི་སྲིད་དེ། འབད་རྩོལ་མེད་པར་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་བྱེད་ནུས་པའི་སེམས་ཅན་མེད་པའི་ཕྱིར། དེར་ཐལ། མ་རིག་བག་ཆགས་ཀྱི་ས་དང་
ཟག་མེད་ཀྱི་ལས་སྤངས་པའི་སེམས་ཅན་མེད་པའི་ཕྱིར། འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་རྒྱུད་མར་བླངས་ནས་ཁམས་གོང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང། གཟུགས་ཉེར་འགྲོའི་ཕྱིར་མི་འོང་གོང་འཕོའི་མཚན་ཉིད། དེ་ལ་དབྱེ་ན་
དེར་གྱུར་པའི་འོག་མིན་མཐར་ཐུག་འགྲོ་དང། སྲིད་རྩེ་མཐར་ཐུག་འགྲོ་གཉིས། འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་རྒྱུད་མར་བླངས་ནས་གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ། དང་པོའི་མཚན་ཉིད། དེ་ལ་
དབྱེ་ན། དེར་གྱུར་པའི་འཕར་བ་དང། ཕྱེད་འཕར། གནས་ཐམས་ཅད་དུ་འཆི་འཕོ་བ་དང་གསུམ། འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་ཙམ་རྒྱུད་མར་བླངས་ནས་གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་
མིན་མཐར་ཐུག་འགྲོ། དང་པོའི་མཚན་ཉིད། འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གསུམ་སྤེལ་མར་བླངས་ནས་གནས་གཙང་གི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ། གཉིས་པའི་མཚན་ཉིད། མཚན་
གཞི་ནི་ཕྱོགས་སྔ་མའི་མཚན་ཉིད་ལྟར་ཡིན་ནོ། །གསུམ་པའི་མཚན་ཉིད་ཕྱོགས་སྔ་མ་དང་མཚུངས་སོ། །འདོད་པ་ནས་ཤི་འཕོས་གཟུགས་ཁམས་སུ་སྐྱེ་སྲིད་གཉིས་རྒྱུད་མར་བླངས་ནས་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ། གཟུགས་
ཉེར་འགྲོའི་ཕྱིར་མི་འོང་གོང་འཕོ་སྲིད་རྩེ་མཐར་ཐུག་འགྲོའི་མཚན་ཉིད། ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྒྱུ་བསམ་གཏན་སྤེལ་སྒོམ་དེ་ལ། སྦྱོར་བ་དང། དངོས་གཞི་གཉིས་ལས། དང་པོ་སྦྱོར་བ་ལ། རྩོལ་བ་གཅིག་གི་བྱེད་པ་ལ་བརྟེན་ནས། དང་པོ་བསམ་གཏན་བཞི་པའི་དངོས་

[031B]དེའི་རྗེས་ཟག་བཅས་རྒྱུན་ལྡན་ལ་སྙོམས་པར་འཇུག་དེ་རྗེས་ཟག་མེད་རྒྱུན་ལྡན་ལ་སྙོམས་པར་འཇུག་པའི་ཚུལ་གྱིས་སྒོམ་པར་བྱེད། དངོས་གཞི་ལ་ཡང་ལྔ་ཡོད་དེ། ཆུང་ངུ་གསུམ་སྤེལ། འབྲིང་དྲུག་སྤེལ། ཆེན་པོ་དགུ་སྤེལ། །ཤིན་
ཏུ་ཆེན་པོ་བཅུ་གཉིས་སྤེལ། ཆེས་ཤིན་ཏུ་ཆེན་པོ་བཅོ་ལྔ་སྤེལ་རྣམས་སུ་ཡོད་པའི་ཕྱིར། དེ་རྣམས་ཀྱི་མཚན་གཞི་ཡོད་དེ། བསམ་གཏན་བཞི་པའི་དངོས་གཞི་ཟག་མེད་གཉིས་ཀྱི་བར་དུ་ཟག་བཅས་གཅིག་སྤེལ་བ་ཆུང་ངུ་གསུམ་སྤེལ། དེ་ཉིད་དྲུག་ཏུ་སྤེལ་བ་འབྲིང་དྲུག་སྤེལ། དེ་ཉིད་དགུར་སྤེལ་བ་
ཆེན་པོ་དགུ་སྤེལ། དེ་ཉིད་བཅུ་གཉིས་སུ་སྤེལ་བ་ཤིན་ཏུ་ཆེན་པོ་བཅུ་གཉིས་སྤེལ། དེ་ཉིད་བཅོ་ལྔར་སྤེལ་བ་ཆེས་ཤིན་ཏུ་ཆེན་པོ་བཅོ་ལྔ་སྤེལ་ཡིན་པའི་ཕྱིར། བསམ་གཏན་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་གྱི་དངོས་གཞི་ཟག་བཅས་ཟག་མེད་ཀྱི་དོན་ཡང་ཡོད་དེ། བདེན་བཞི་
མི་རྟག་སོགས་བཅུ་དྲུག་གང་རུང་མངོན་སུམ་དུ་རྟོགས་པའི་བསམ་གཏན་བཞི་པའི་དངོས་གཞི་དེ། བསམ་གཏན་གྱི་དངོས་གཞི་ཟག་མེད་དང། ཞི་རགས་ཀྱི་རྣམ་པ་ཅན་གྱི་བསམ་གཏན་བཞི་པའི་དངོས་གཞི་དེ། བསམ་གཏན་གྱི་དངོས་གཞི་ཟག་བཅས་སུ་འཇོག་པའི་ཕྱིར། བསམ་གཏན་སྤེལ་
སྒོམ་བྱེད་པ་དེའི་ཚེ་ན། དང་པོར་བསམ་གཏན་བཞི་པའི་དངོས་གཞི་སྤེལ་སྒོམ་བྱེད་པའི་རྒྱུ་མཚན་ཡོད་དེ། བསམ་གཏན་བཞི་པའི་དངོས་གཞི་དེ་ཚོར་བ་ཡིད་བདེ་དང། ཡིད་མི་བདེ་སོགས་བཞི་པ་ལ་ལྟོས་པའི་སྐྱོན་བརྒྱད་ལས་གྲོལ་ཞིང་ཞི་ལྷག་ཆ་སྙོམས་པས་སྤེལ་སླ་བའི་ཕྱིར། བསམ་གཏན་
སྤེལ་སྒོམ་ལ་ལྔར་གྲངས་ངེས་ཏེ། ཕྱིར་མི་འོང་བསམ་གཏན་སྤེལ་སྒོམ་གྱི་དབང་གིས་སྐྱེ་བ་ལེན་པའི་གནས་དེ་ལ་གནས་གཙང་མ་ལྔར་གྲངས་ངེས་པའི་ཕྱིར། ཕྱིར་མི་འོང་དེས་སྔོན་སོ་སོ་སྐྱེ་བོའི་གནས་སྐབས་སུ་བསམ་གཏན་བཞི་པའི་སོ་སྐྱེའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་བསགས་པ་
དེ་ཉིད། ཕྱིས་ཕྱིར་མི་འོང་གི་རྟེན་ལ་བསམ་གཏན་སྤེལ་སྒོམ་བྱས་པ་ལ་བརྟེན་ནས་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འགྲུབ་བྱེད་ཀྱི་རྒྱུར་འགྱུར་བ་ཙམ་ཡིན་གྱི། ལས་དེ་ཉིད་ཕྱིར་མི་འོང་གི་རྟེན་ལ་གསར་དུ་བསགས་པ་མ་ཡིན་ཏེ། འཕགས་པའི་རྟེན་ལ་ཡང་སྲིད་ཕྱི་མའི་

[032A]༄༅། །རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་གསར་དུ་བསོག་པ་མེད་པ་གོང་དུ་བསྒྲུབས་ཟིན་པའི་ཕྱིར། འདོད་པ་ནས་ཤི་འཕོས་གཟུགས་མེད་དུ་ཉིང་འཚམས་སྦྱར་ནས་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང། གཟུགས་མེད་ཉེར་
འགྲོའི་ཕྱིར་མི་འོང་གི་མཚན་ཉིད། དེ་ལ་དེར་གྱུར་པའི་སྐྱེས་ཙམ་ནས་འདའ་བ། མངོན་པར་འདུ་བྱེད་མེད་པར་འདའ་བ། མངོན་པར་འདུ་བྱེད་དང་བཅས་ཏེ་འདའ་བ། གོང་འཕོ་དང་བཅས་པ་རྣམ་པ་བཞི་ཡོད། གོང་འཕོ་དེ་ལ་ཡང། འཕར་བ་དང། གནས་ཐམས་ཅད་དུ་འཆི་འཕོ་བ་གཉིས་ཡོད་
འགོག་སྙོམས་ཐོབ་ལ་མ་ཉམས་པའི་ཕྱིར་མི་འོང། ཕྱིར་མི་འོང་ལུས་མངོན་བྱེད་ཀྱི་མཚན་ཉིད། མཐོང་ལམ་ཐོབ་པའི་ཚེ་དེ་ལ་མྱང་འདས་མངོན་དུ་བྱེད་པའི་ཕྱིར་མི་འོང། ཕྱིར་མི་འོང་མཐོང་ཆོས་ཞིའི་མཚན་ཉིད། གསུམ་པ་རྩོད་པ་སྤོང་བ་ལ། ཁ་ཅིག་འདོད་པ་ནས་ཤི་འཕོས་ཚངས་རིགས་
སུ་བར་སྲིད་གཅིག་བླངས་སྐྱེ་སྲིད་མ་བླངས་པར་ཤི་འཕོས་ནས་ཚངས་པ་མདུན་ན་འདོན་དུ་བར་སྲིད་གཅིག་བླངས་སྐྱེ་སྲིད་མ་བླངས་པར་ཤི་འཕོས་ནས་མི་ཆེ་བར་བར་སྲིད་གཅིག་བླངས་རྟེན་དེ་ལ་མྱང་འདས་མངོན་དུ་བྱེད་པའི་ཕྱིར་མི་འོང་ཆོས་ཅན། གཟུགས་ཀྱི་བར་སྲིད་གཅིག་ཁོ་ན་བླངས་
ནས་རྟེན་དེ་ལ་མྱང་འདས་མངོན་དུ་བྱེད་པར་ཐལ། གཟུགས་ཉེར་འགྲོའི་ཕྱིར་མི་འོང་བར་འདའ་བ་ཡིན་པའི་ཕྱིར། དེར་ཐལ། བར་སྲིད་ཁོ་ན་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་ཕྱིར་མི་འོང་ཡིན་པའི་ཕྱིར། ཟེར་ན་མ་ཁྱབ། རྟགས་དེར་ཐལ། ཆོས་ཅན་དེ་ཡིན་པའི་ཕྱིར་
དེར་ཐལ། དེ་ཡོད་པའི་ཕྱིར། དེར་ཐལ། མིའི་བར་སྲིད་བླངས་སྐྱེ་སྲིད་མ་བླངས་པར་ཤི་འཕོས་ནས་ལྷའི་བར་སྲིད་བླངས། དེ་ནས་ལྷ་གཞན་གྱི་སྐྱེ་སྲིད་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་ཕྱིར་མི་འོང་ཡོད་པའི་ཕྱིར། དེར་ཐལ། ཀུན་ལས་བཏུས་ལས། ཅི་སྟེ་ན་ལྡོག་གོ། དེ་
ན་གནས་པས་ཀྱང་ལས་བསོག་གོ་ཞེས་གསུངས་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་མི་འོང་འཕར་བ་ལ། སྐྱེ་སྲིད་གཉིས་སྤེལ་མར་ལེན་པ་དང། ཕྱེད་འཕར་ལ་སྐྱེ་སྲིད་གསུམ་སྤེལ་མར་ལེན་པས་མ་ཁྱབ་པར་ཐལ། བར་སྲིད་གཉིས་སྤེལ་མར་ལེན་པ་དང། གསུམ་སྤེལ་མར་ལེན་

[032B] མ་ཁྱབ་བོ། །འདོད་མི་ནུས་སོ། །ཁ་ཅིག་འགྲོ་བ་ལ་རིགས་ལྔའམ་དྲུག་ཏུ་གྲངས་མ་ངེས་པར་ཐལ། སྲིད་པ་བར་དོ་བ་དེ་འགྲོ་བ་རིགས་ལྔ་པོ་གང་རུང་ཡང་མིན། རིགས་དྲུག་པོ་གང་རུང་ཡང་མིན་པའི་ཕྱིར་ན། མ་ཁྱབ་ན། འོ་ན། སངས་རྒྱས་ཀྱི་སྐུ་ལ། ལོངས་སྐུ། སྤྲུལ་
སྐུ༑ ངོ་བོ་ཉིད་སྐུ་གསུམ་དུ་གྲངས་མ་ངེས་པར་ཐལ། མཚན་བཟང་པོ་སུམ་ཅུ་སོ་གཉིས་པོ་དེ་དེ་གསུམ་གང་རུང་མ་ཡིན་པའི་ཕྱིར། འཁོར་གསུམ། འདོད་མི་ནུས་སོ། །ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་གཞི་
པའི་དངོས་གཞི་ཟག་མེད་དེ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་ཆ་རྐྱེན་ཡིན་པར་ཐལ། ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་དེ་དེ་ལྟར་ཡིན་པའི་ཕྱིར། ཁྱབ་སྟེ་ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་གྱི་ནང་ཚན་དུ་གྱུར་པའི་བསམ་
གཏན་བཞི་པའི་དངོས་གཞི་ཟག་བཅས་ཟག་མེད་གཉིས་ཀྱི་ནང་ནས་ཟག་མེད་གཙོ་ཆེ་བའི་ཕྱིར་ཟེར་ན་མ་ཁྱབ། ཁ་ཅིག་ཁམས་གོང་མའི་ལས་ཀྱིས་དེ་ལས་གཞན་པའི་སའི་རྣམ་སྨིན་གྱི་ཕུང་པོ་འཕེན་པ་ཡོད་པར་ཐལ། ཕྱིར་མི་འོང་སྔོན་སོ་སོ་སྐྱེ་བོའི་གནས་སྐབས་སུ་བསམ་གཏན་བཞི་པའི་སོ་
སྐྱེའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་བསགས་པ་དེས། གནས་གཙང་གི་རྣམ་སྨིན་གྱི་ཕུང་པོ་འཕེན་པ་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་གཅིག་གཞི་གྲུབ་པའི་ཕྱིར། རྩ་བར་འདོད་མི་ནུས་ཏེ་
ཁམས་གོང་གི་ལས་ལ་མི་གཡོ་བའི་ལས་ཞེས་བརྗོད་པ་ལ་རྒྱུ་མཚན་ཡང་དག་ཡོད་པའི་ཕྱིར། ཁ་ཅིག་ཕྱིར་མི་འོང་གི་རྒྱུད་ཀྱི་བསམ་གཏན་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་བཞི་པའི་དངོས་གཞི་ཟག་བཅས་དེ། ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྒྱུ་མ་ཡིན་པར་ཐལ་
དེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་དང། འགྲུབ་བྱེད་ཀྱི་ལས་གང་རུང་མ་ཡིན་པའི་ཕྱིར། ཟེར་ན། མ་ཁྱབ། མ་གྲུབ་ན་དེར་ཐལ། ལས་མ་ཡིན་པའི་ཕྱིར། ཁ་ཅིག་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་གནས་ཐམས་ཅད་

[033A]༄༅། །དུ་འཆི་འཕོ་བ་དེ། འཕར་བ་མ་ཡིན་པར་ཐལ། དེས་ཚངས་ཆེན་མ་གཏོགས་གཟུགས་ཁམས་གནས་རིགས་བཅུ་དྲུག་རིམ་གྱིས་རྒྱུད་ནས། མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་གང་ཞིག་ཚངས་ཆེན་ཕྱིར་མི་འོང་སྐྱེ་བ་ལེན་པའི་གནས་མ་ཡིན་པའི་ཕྱིར་ཟེར་ན་མ་
ཁྱབ། ཁྱབ་པ་ཡོད་པར་ཐལ། ཚངས་ཆེན་དང། འདོད་ཁམས་གཉིས་ཕྱིར་མི་འོང་སྐྱེ་བ་ལེན་པའི་གནས་མ་ཡིན་པར་མཚུངས་པ་གང་ཞིག་འདོད་ཁམས་སུ་སྐྱེ་བ་མ་བླངས་པར་གཟུགས་ཁམས་སུ་སྐྱེ་སྲིད་བླངས་པའི་ཕྱིར་མི་འོང་ལ། ཕྱིར་མི་འོང་འཕར་བས་མ་ཁྱབ་པའི་ཕྱིར་ཟེར་ན་མ་ཁྱབ་
བོ༑ ༑ཁ་ཅིག་ཕྱིར་མི་འོང་ལུས་མངོན་བྱེད་འདོད་པར་ཚེ་ཡོངས་སུ་མ་གྱུར་པའི་ཕྱིར་མི་འོང་གི་དབྱེ་བའི་ཡ་གྱལ་དུ་འདྲེན་མི་རིགས་པར་ཐལ། དེ་དང་འདོད་པར་ཚེ་ཡོངས་གྱུར་གྱི་ཕྱིར་མི་འོང་གི་གཞི་མཐུན་ཡོད་པའི་ཕྱིར། དེར་ཐལ། འདོད་པར་འཕགས་ཆོས་སྐྱེ་བ་རྒྱུད་མར་བསྟེན་ནས་འདོད་
པའི་རྟེན་ལ་མྱང་འདས་མངོན་དུ་བྱས་པའི་འགོག་སྙོམས་ཐོབ་ལ་མ་ཉམས་པའི་དགྲ་བཅོམ་པ་ཡོད་པའི་ཕྱིར། དེར་ཐལ། འདོད་པའི་རྟེན་ལ་མྱང་འདས་མངོན་དུ་བྱས་པའི་འགོག་སྙོམས་ཐོབ་ལ་མ་ཉམས་པའི་དགྲ་བཅོམ་པ་ཡོད་པའི་ཕྱིར། ཟེར་ན་མ་ཁྱབ། མ་གྲུབ་ན་དེར་ཐལ། དགྲ་བཅོམ་པའི་
གནས་དེ་ལ་ཉི་ཤུ་རྩ་ལྔ་ཡོད་པ་འགྲེལ་པ་རྒྱལ་སྲས་མ་ལས་གསུངས་པའི་ཕྱིར། ཁ་ཅིག་ཉན་ཐོས་མཐོང་ཆོས་ཞི་ཡིན་ན། ཕྱིར་མི་འོང་ཡིན་དགོས་པར་ཐལ། མཐོང་ཆོས་ཞི་དེ། ཕྱིར་འོང་ལ་ཡང་བཞག་ཏུ་མེད། རྒྱུན་ཞུགས་ལ་ཡང་བཞག་ཏུ་མེད་པའི་ཕྱིར། འདོད་ན་མི་འཐད་པར་ཐལ་
ཕྱིར་འོང་མཐོང་ཆོས་ཞི་ཡང་ཡོད། རྒྱུན་ཞུགས་མཐོང་ཆོས་ཞི་ཡང་ཡོད་པའི་ཕྱིར། དེར་ཐལ། མཐོང་ཆོས་ཀྱི་ཚེ་དེ་ལ་མྱང་འདས་མངོན་དུ་བྱེད་པའི་ཕྱིར་འོང་དང། རྒྱུན་ཞུགས་ཡོད་པའི་ཕྱིར། ཁྱབ་སྟེ། རང་ཉིད་བསགས་པའི་ཚེ་དེ་ལ་མྱོང་ངེས་ཀྱི་ལས་ཡིན་ན་མཐོང་ཆོས་ལ་མྱོང་འགྱུར་གྱི་ལས་
ཡིན་དགོས་པའི་ཕྱིར་ཟེར་ན་མ་ཁྱབ། འདོད་མི་ནུས་སོ།། ཁ་ཅིག་ཕྱིར་མི་འོང་ལུས་མངོན་བྱེད་དང། འདོད་པར་ཚེ་ཡོངས་གྱུར་གྱི་ཕྱིར་མི་འོང་གི་གཞི་མཐུན་ཡོད་པར་ཐལ། འགོག་སྙོམས་དང་པོ་གསར་དུ་ཐོབ་པ་དེའི་ཚེ་ན་མི་ཁོ་ནའི་རྟེན་ལ་ཐོབ་དགོས་པ་གང་ཞིག་འགོག་སྙོམས་ཐོབ་ལ་མ་

[033B] དང་པོ་དེར་ཐལ། མཛོད་ལས་འགོག་པ་དང་པོ་མི་ནང་དུ་ཞེས་གསུངས་པའི་ཕྱིར། ཟེར་ན། སྐྱོན་མེད་དེ། གཙོ་ཆེ་བ་ལ་དགོངས་པའི་ཕྱིར། འདོད་མི་ནུས་སོ། །ཁ་ཅིག་གཟུགས་ཉེར་འགྲོའི་ཕྱིར་མིའ་ཨོང་གོང་འཕོ་འོག་མིན་མཐར་ཐུག་འགྲོ་གནས་
ཐམས་ཅད་དུ་འཆི་འཕོ་བ་དེ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་ལ། འཕར་བ་དང། ཕྱེད་འཕར་དང། གནས་ཐམས་ཅད་དུ་འཆི་འཕོ་བ་དང་གསུམ་དུ་ཕྱེ་བའི་འཕར་བ་ཡིན་པར་ཐལ། དེ་འཕར་བ་ཡིན་པའི་ཕྱིར། ཟེར་ན། མ་ཁྱབ། འདོད་མི་ནུས་ཏེ། དེ་གསུམ་དུ་ཕྱེ་བའི་
གནས་ཐམས་ཅད་དུ་འཆི་འཕོ་བ་ཡིན་པའི་ཕྱིར། ཟེར་ན། ཉེ་ཉོན་ཉི་ཤུའི་ནང་ཚན་དུ་གྱུར་པའི་ཁྲོ་བ་ཆོས་ཅན། ཉོན་མོངས་དང་ཉེ་བའི་ཉོན་མོངས་གཉིས་སུ་ཕྱེ་བའི་ཉོན་མོངས་ཡིན་པར་ཐལ། ཉོན་མོངས་ཡིན་པའི་ཕྱིར། ཁྱབ་པ་ཁས། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། རྩ་ཉོན་ཡིན་པར་
ཐལ༑ འདོད་པའི་ཕྱིར། འདོད་མི་ནུས་ཏེ། ཉེ་ཉོན་ཡིན་པའི་ཕྱིར། ཁ་ཅིག་འདོད་པ་ནས་ཤི་འཕོས་ཚངས་རིས་སུ་སྐྱེ་སྲིད་གཅིག་བླངས། དེ་ནས་ཤི་འཕོས་འོག་མིན་དུ་སྐྱེ་སྲིད་གཅིག་བླངས། རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ། གཟུགས་
ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་འཕར་བའི་མཚན་ཉིད་དང། འདོད་པ་ནས་ཤི་འཕོས་ཚངས་རིས་སུ་སྐྱེ་སྲིད་གཅིག་བླངས། དེ་ནས་ཤི་འཕོས་མི་ཆེ་བར་སྐྱེ་སྲིད་གཅིག་བླངས། དེ་ནས་ཤི་འཕོས་འོག་མིན་དུ་སྐྱེ་སྲིད་གཅིག་བླངས་རྟེན་དེ་ལ་མྱང་འདས་མངོན་དུ་བྱེད་པའི་གཟུགས་ཉེར་
འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ། གཟུགས་ཉེར་འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་ཕྱེད་འཕར་གྱི་མཚན་ཉིད་ཡིན་པར་ཐལ། དགེ་འདུན་ཉི་ཤུ་ཆེན་མོ་སོགས་ལས་དེ་ལྟར་གསུངས་པའི་ཕྱིར། ཟེར་ན། སྐྱོན་མེད་དེ། མཚན་གཞི་ལ་མཚན་ཉིད་ཀྱི་མིང་གིས་
བཏགས་ནས་བསྟན་པ་ཙམ་ཡིན་པའི་ཕྱིར། དེར་ཐལ། མཚན་ཉིད་བཞི་པར་བཞེད་པ་ཡིན། ཞེས་གསུངས་པ་ལྟ་བུ་ཡིན་པའི་ཕྱིར། །བཞི་པ་དགྲ་བཅོམ་ཞུགས་འབྲས་བཤད་པ་ལ། ཁ་ཅིག་སྲིད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་

[034A]༄༅། །པའི་ཉན་ཐོས། དགྲ་བཅོམ་ཞུགས་པའི་མཚན་ཉིད་ཟེར་ན། ཉན་ཐོས་དགྲ་བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཉན་ཐོས་ཚོགས་ལམ་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར་ཏེ། ཉན་
ཐོས་དགྲ་བཅོམ་པའི་གོ་འཕང་ཐོབ་བྱའི་གཙོ་བོར་བྱས་ནས་དོན་དུ་གཉེར་བའི་ཉན་ཐོས་ཚོགས་ལམ་པ་ཡོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་སྲིད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱིས་འབྲས་བུ་ཐོབ་ཕྱིར་དུ་བརྩོན་བཞིན་པའི་ཞུགས་པའི་གང་
ཟག་དགྲ་བཅོམ་ཞུགས་པའི་མཚན་ཉིད་ཟེར་ན། ཉན་ཐོས་དགྲ་བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པའི་རྒྱུན་ཞུགས་ཞུགས་པ་ཆོས་ཅན། དེར་ཐལ། དེའི་ཕྱིར། རྟགས་གསལ་ཆོས་ཅན་གྱིས་སྒྲུབ་པོ།། །།རང་ལུགས་ལ། སྲིད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་
འབྲས་བུ་ཐོབ་ཕྱིར་དུ་བརྩོན་བཞིན་པའི་རབ་ཏུ་ཕྱེ་བའི་ཞུགས་པའི་གང་ཟག་དགྲ་བཅོམ་ཞུགས་པའི་མཚན་ཉིད། དེ་ལ་དབང་པོའི་སྒོ་ནས་དབྱེ་ན། དེར་གྱུར་པའི་དབང་རྟུལ་དད་པའི་རྗེས་འབྲང་དང། དབང་རྣོན་ཆོས་ཀྱི་རྗེས་འབྲང་གཉིས། སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་གཅིག་ཅར་བའི་དགྲ་
བཅོམ་ཞུགས་པ་དང། སྤང་བྱ་རིམ་རྒྱུད་པའི་དགྲ་བཅོམ་ཞུགས་པ་གཉིས་ཡོད། འདོད་པའི་སས་སྡུས་ཀྱི་སྒོམ་སྤང་ཉོན་མོངས་ཆུང་ངུའི་ཆུང་ངུ་དང། སྲིད་རྩེའི་སས་སྡུས་ཀྱི་སྒོམ་སྤངས་ཉོན་མོངས་ཆུང་ངུའི་ཆུང་ངུ་གཉིས་ཅིག་ཅར་དུ་སྤངས་པའི་དགྲ་བཅོམ་པའི་འབྲས་བུ་ཐོབ་ཕྱིར་དུ་
བརྩོན་བཞིན་པའི་དགྲ་བཅོམ་ཞུགས་པ། དང་པོའི་མཚན་ཉིད། དེ་གཉིས་རིམ་ཅན་དུ་སྤངས་པས་རབ་ཏུ་ཕྱེ་བའི་དགྲ་བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པས་རབ་ཏུ་ཕྱེ་བའི་དགྲ་བཅོམ་ཞུགས་པ། གཉིས་པའི་མཚན་ཉིད། དེ་གཉིས་ཀྱི་ས་འཚམས་ཀྱི་ཁྱད་པར་ཡོད་དེ། དང་པོ་
རྒྱུན་ཞུགས་འབྲས་གནས་ཁྱད་པར་ཅན་གྱི་རྟོགས་པ་ཐོབ་པ་ནས། སྲིད་ཉོན་དགུ་པའི་དངོས་གཉེན་བར་ཆད་མེད་ལམ་ལ་གནས་ཀྱི་བར་དུ་ཡོད། གཉིས་པའི་ས་འཚམས་ཕྱིར་མི་འོང་འབྲས་གནས་ཁྱད་པར་ཅན་གྱི་རྟོགས་པ་ཐོབ་པ་ནས་སྲིད་ཉོན་དགུ་པའི་དངོས་གཉེན་བར་ཆད་མེད་ལམ་

[034B] དགྲ་བཅོམ་ཞུགས་པའི་སྤངས་རྟོགས་ཀྱི་ཁྱད་པར་ཡོད་དེ། སྤངས་པའི་ཁྱད་པར་སྲིད་ཉོན་བརྒྱད་པ་སྤངས་མ་སྤངས་ཅི་རིགས་ཡོད་དགུ་པ་ངེས་པར་མ་སྤངས་པས་ཁྱབ། རྟོགས་པའི་ཁྱད་པར་དེ་དག་གི་གཉེན་པོར་གྱུར་པའི་ཟག་མེད་ཀྱི་དབང་པོ་ཐོབ་མ་ཐོབ་ཅི་རིགས་ཡོད་
པའི་ཕྱིར། སྲིད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་གང་ཟག་དགྲ་བཅོམ་འབྲས་གནས་ཀྱི་མཚན་ཉིད། དེ་ལ་སྤང་བྱ་སྤོང་ཚུལ་གྱི་སྒོ་ནས་དབྱེ་ན། སྤང་བྱ་ཅིག་ཅར་བའི་དགྲ་བཅོམ་དང། སྤང་བྱ་རིམ་རྒྱུད་པའི་དགྲ་བཅོམ་གཉིས་ཡོད། འདོད་པའི་
སས་སྡུས་ཀྱི་སྒོམ་སྤང་ཉོན་མོངས་ཆུང་ངུའི་ཆུང་ངུ་དང། སྲིད་རྩེའི་སས་སྡུས་ཀྱི་སྒོམ་སྤང་ཉོན་མོངས་ཆུང་ངུའི་ཆུང་ངུ་གཉིས་ཅིག་ཅར་དུ་སྤངས་པའི་དགྲ་བཅོམ་འབྲས་གནས། དང་པོའི་མཚན་ཉིད། དེ་གཉིས་རིམ་ཅན་དུ་སྤངས་པའི་དགྲ་བཅོམ་འབྲས་གནས། གཉིས་པའི་མཚན་ཉིད། སྤང་བྱ་རིམ་
རྒྱུད་པའི་དགྲ་བཅོམ་འབྲས་གནས་ལ་འབྲས་བུ་རིམ་རྒྱུད་པའི་དགྲ་བཅོམ་འབྲས་གནས་ཀྱིས་མ་ཁྱབ་སྟེ། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་དགྲ་བཅོམ་འབྲས་གནས་དེ། སྤང་བྱ་རིམ་རྒྱུད་པ་ཡིན་ཀྱང་འབྲས་བུ་རིམ་རྒྱུད་པའི་དགྲ་བཅོམ་
འབྲས་གནས་མ་ཡིན་པའི་ཕྱིར། དང་པོ་མ་གྲུབ་ན་དེ་ཆོས་ཅན། སྤང་བྱ་རིམ་རྒྱུད་པ་ཡིན་པར་ཐལ། རང་དང་རྒྱུད་གཅིག་ཏུ་གྱུར་པའི་ཕྱིར་མི་འོང་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་དགྲ་བཅོམ་འབྲས་གནས་ཡིན་པའི་ཕྱིར། ཕྱི་མ་མ་གྲུབ་ན། དེ་ཆོས་ཅན། འབྲས་བུ་རིམ་
རྒྱུད་པའི་དགྲ་བཅོམ་འབྲས་གནས་[THE 1969 INDIAN EDITION SPONSORED BY SER SMAD SPOM RA DGE BSHES CHOS MDZAD MKHAS GRUB THUB BSTAN READS DIFFERENTLY, STARTING AT THIS POINT AND PICKING UP ON THE NEXT LINE AT "SHES RAB": [46A.2]མ་ཡིན་པར་ཐལ། ཁྱོད་དང་རྒྱུད་གཅིག་ཏུ་གྱུར་པའི་ཕྱིར་འོང་དང་རྒྱུད་[*RGYUN]ཞུགས་མེད་པའི་ཕྱིར། དྲ་བཅོམ་འབྲས་གནས་ལ་དབང་པོའི་སྒོ་ནས་དབྱེ་ན། དབང་རྟུལ་དུས་སྦྱོར་བ་དང། དབང་རྣོན་དུས་མི་སྦྱོར་གཉིས། ཡོན་ཏན་ཐོབ་ཚུལ་གྱི་སྒོ་ནས་དབྱེ་ན། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཁྱད་པར་ཅན་གྱི་སྟོབས་ཀྱིས་ཐོབ་པའི་དགྲ་བཅོམ་འབྲས་གནས་དེ། སྤང་བྱ་རིམ་རྒྱུད་པ་ཡིན་ཀྱང་འབྲས་བུ་རིམ་རྒྱུད་པའི་དགྲ་བཅོམ་
ཤེས་རབ་རྐྱང་པས་རྣམ་གྲོལ་གྱི་དགྲ་བཅོམ་དང་གཉིས་ཀའི་ཆ་ལས་རྣམ་གྲོལ་གྱི་དགྲ་བཅོམ་གཉིས་ཡོད། མངོན་ཤེས་ཐོབ་མ་ཐོབ་ཀྱི་སྒོ་ནས་དབྱེ་ན། དགྲ་བཅོམ་པ་རྒྱན་བཅས་དང་རྒྱན་མེད་གཉིས་ཡོད། དབང་རྟུལ་དུས་སྦྱོར་བ་དེ་ལ་དགྲ་བཅོམ་པ་ཉམས་པའི་ཆོས་ཅན། འཆི་བའི་སེམས་

[035A]༄༅། །པ་བ༑ རྗེས་སུ་གསུངས་པ་བ། །གནས་པ་ལས་མི་བསྐྱོད་པ། རྟོག་པའི་འོས་སུ་གྱུར་པ་དང་ལྔ། དེ་དག་གི་མཚན་གཞིའི་ཁྱད་པར་ཡོད་དེ། བདག་བསད་ཀྱང་རུང། མ་བསད་ཀྱང་རུང། འདོད་ཡོན་ལ་སེམས་བསྲུངས་ཀྱང་རུང་མ་བསྲུངས་ཀྱང་རུང་མཐོང་ཆོས་ལ་
བདེར་གནས་ཀྱི་རྟོགས་པ་ལས་ཉམས་ངེས་ཀྱི་དགྲ་བཅོམ་པ་དབང་རྟུལ། དང་པོའི་མཚན་གཞི། བདག་བསད་ན་མཐོང་ཆོས་ལ་བདེར་གནས་ཀྱི་རྟོགས་པ་ལས་མི་ཉམས་ཤིང། བདག་མ་བསད་ན་མཐོང་ཆོས་ལ་བདེར་གནས་ཀྱི་རྟོགས་པ་ལས་ཉམས་ངེས་ཀྱི་དགྲ་བཅོམ་པ་དབང་
རྟུལ། གཉིས་པའི་མཚན་གཞི། བདག་མ་བསད་ཀྱང་འདོད་ཡོན་ལ་སེམས་བསྲུངས་ན། མཐོང་ཆོས་ལ་བདེར་གནས་ཀྱིས་རྟོགས་པ་ལས་མི་ཉམས་ཤིང་འདོད་ཡོན་ལ་སེམས་མ་བསྲུངས་ན་མཐོང་ཆོས་ལ་བདེར་གནས་ཀྱི་རྟོགས་པ་ལས་ཉམས་ངེས་ཀྱི་དགྲ་བཅོམ་པ་དབང་རྟུལ་
གསུམ་པའི་མཚན་གཞི། མཐོང་ཆོས་ལ་བདེར་གནས་ཀྱི་རྟོགས་པ་ལས་མི་ཉམས་ཀྱང། ཚེ་དེ་ལ་དབང་རྣོན་དུ་འཕོ་མི་ནུས་པའི་དགྲ་བཅོམ་པ་དབང་རྟུལ་བཞི་པའི་མཚན་གཞི། ཚེ་དེ་ལ་དབང་རྣོན་དུ་འཕོ་ནུས་པའི་དགྲ་བཅོམ་པ་དབང་རྟུལ། ལྔ་པའི་མཚན་གཞི། འགོག་སྙོམས་
ཐོབ་ལ་མ་ཉམས་པའི་དགྲ་བཅོམ། གཉིས་ཀའི་ཆ་ལས་རྣམ་གྲོལ་གྱི་དགྲ་བཅོམ་པའི་མཚན་ཉིད། འགོག་སྙོམས་མ་ཐོབ་པའི་དགྲ་བཅོམ་ཤེས་རབ་རྐྱང་པས་རྣམ་གྲོལ་གྱི་དགྲ་བཅོམ་པའི་མཚན་ཉིད། མངོན་ཤེས་ཐོབ་ལ་མ་ཉམས་པའི་དགྲ་བཅོམ་པ་དགྲ་བཅོམ་པ་རྒྱན་བཅས་ཀྱི་མཚན་
ཉིད། མངོན་ཤེས་མ་ཐོབ་པའི་དགྲ་བཅོམ་པ་དགྲ་བཅོམ་པ་རྒྱན་མེད་ཀྱི་མཚན་ཉིད། དགྲ་བཅོམ་པའི་རྟོགས་པ་ལས་ཉམས་པ་མེད་དེ། དགྲ་བཅོམ་པའི་རྒྱུད་ཀྱི་སྤངས་པ་དེ་གང་ཟག་གི་བདག་འཛིན་གྱི་ས་བོན་སྤངས་པའི་སྤངས་པ་ཡིན་པའི་ཕྱིར། ཁྱབ་སྟེ། རྣམ་འགྲེལ་
ལས། བདག་ལྟའི་ས་བོན་སྤངས་པའི་ཕྱིར། སླར་མི་གཤེགས་པ་ཉིད་ཡིན་ནོ། །ཞེས་གསུངས་པའི་ཕྱིར། ཁ་ཅིག་དགྲ་བཅོམ་པའི་རྒྱུད་ཀྱི་རྟོགས་པ་ཡིན་ན། རང་ཉིད་ལས་ཉམས་པའི་གང་ཟག་མེད་པས་ཁྱབ་ཟེར་ན། དགྲ་བཅོམ་པའི་རྒྱུད་ཀྱི་མཐོང་ཆོས་ལ་བདེར་

[035B] དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། དགྲ་བཅོམ་པ་ཉམས་པའི་ཆོས་ཅན་ཡོད་པའི་ཕྱིར། མཚོན་བྱ་དོན་གྱི་དགེ་འདུན་ཆོས་ཅན། ཁྱོད་ལ་ཉི་ཤུ་ཡོད་དེ། རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་དང་
དབང་རྣོན་ཆོས་ཀྱི་རྗེས་འབྲང་གཉིས་ཀྱི་མིང་ཅན་ནས་བཟུང་སྟེ། བསེ་རུ་རང་སངས་རྒྱས་ཀྱི་མིང་ཅན་གྱི་བར་རྣམ་པ་ཉི་ཤུ་ཡོད་པའི་ཕྱིར། ཐེག་ཆེན་མཐོང་ལམ་བར་ཆད་མེད་ལམ་པ་ལ་མཚོན་བྱ་དོན་གྱི་རྒྱུན་ཞུགས་ཞུགས་པ་ཞེས་མིང་འདོགས་པའི་རྒྱུ་མཚན་ཡོད་དེ། རྒྱུན་ཞུགས་
ཞུགས་པ་དང་སྤངས་རྟོགས་ཆོས་མཐུན་ཅུང་ཟད་རྩི་རུང་བའི་རྒྱུ་མཚན་གྱིས་དེ་ལྟར་བཏགས་པ་ཡིན་པའི་ཕྱིར། དེ་ལྟར་བཏགས་པ་ལ་དགོས་པ་ཡོད་དེ། ཁྱིམ་པའི་རྟེན་ཅན་གྱི་བྱང་འཕགས་རྣམས་འཕགས་པའི་དགེ་འདུན་དཀོན་མཆོག་མིན་ནམ་སྙམ་པའི་ལོག་རྟོག་དགག་པའི་ཕྱིར་དུ་
ཡིན་པའི་ཕྱིར། དངོས་ལ་གནོད་བྱེད་ཡོད། དེ་རྒྱུན་ཞུགས་ཞུགས་པར་འདོད་པ་ལ་ལུང་རིགས་མཐའ་ཡས་པས་གནོད་པའི་ཕྱིར།    ༈   
ཞེས་བྱ་བ་རྫོགས་སོ།། །།    ༈    །འདོད་ཉོན་དྲུག་པ་མ་སྤངས་པའི། །སྦྱོར་ལམ་སྟན་གཅིག་ནས་བཟུང་སྟེ། ལམ་ལ་རྗེས་བཟོད་བར་དག་ལ། །གནས་པ་དེ་ནི་རྒྱུན་ཞུགས་ཞུགས། །ལན་
བདུན་པ་ལ་སྐྱེ་འཕགས་གཉིས། །འཕགས་པ་ལ་ཡང་ངེས་མ་ངེས། །རྣམ་གཉིས་ཉེར་བརྒྱད་སྐྱེ་ན་ཡང། །བདུན་ཚན་འདྲ་ཕྱིར་བདུན་ཞེས་དང། །དང་པོར་ཐོབ་པའི་རྟེན་དེ་ལ། །མྱང་འདས་མངོན་དུ་བྱེད་པ་དེ། །གོང་འོག་གཉིས་ཀྱི་གཞུང་རྣམས་ཀྱིས། །སྐུ་
མཆེད་གཉིས་ཀྱིས་དགོངས་པར་བསྒྲུབས། །ཉོན་མོངས་གསུམ་དང་སྐྱེ་བ་གཉིས། །རིམ་བཞིན་ངེས་སྤངས་ངེས་པར་ཡིན། །བཞི་པ་སྤངས་དང་སྐྱེ་བ་ནི། །གསུམ་པ་བླངས་དང་མ་བླངས་འདྲ། །སྤང་བྱ་ལྔ་པ་སྐྱེ་བ་བཞི། །ངེས་པར་མ་
[036A]༄༅། །སྤངས་མ་བླངས་པ། །རིགས་ནས་རིགས་སྐྱེའི་ཁྱད་ཆོས་སུ། །མཁས་པ་རྣམས་ཀྱིས་རྟོགས་པར་བྱ། །དྲུག་པའི་བར་སྤོང་བརྩོན་པ་དང། །ངེས་པར་དྲུག་པ་སྤོང་བརྩོན་པ། །ཕྱིར་འོང་ཞུགས་ཡིན་ཞེས་པ་
ནི། །གོང་འོག་གཉིས་ཀྱི་ལུགས་སུ་བཤད། །ཕྱིར་འོང་བར་ཆད་གཅིག་པ་སྟེ། །ཉོན་མོངས་བདུན་ནམ་བརྒྱད་སྤངས་ཤིང། །ཚེ་འཕོས་འདོད་ལྷའི་རྟེན་དག་ལ། །མྱང་འདས་མངོན་དུ་བྱེད་པར་བསྟན། །གཟུགས་སུ་ཉེར་འགྲོ་རྣམ་པ་
བཅུ། །འདོད་པའི་རྟེན་ལ་ཕྱེ་བ་དང། །གནས་གཙང་སྐྱེ་རྒྱུ་སྤེལ་སྒོམ་ལྔ། །མཁས་པའི་དགོངས་པ་ཇི་བཞིན་བཤད། །དགྲ་བཅོམ་སྤངས་པ་ལྡོག་ཅེས་པའི། །བྱེ་བྲག་སྨྲ་བའི་ངན་རྟོག་རྣམས། །སངས་རྒྱས་གཉིས་པས་ལུང་རིགས་
ཀྱིས། །ལེགས་པར་བཀག་རྣམས་རྒྱས་པར་བཀྲལ། །མངས་ཀྱིས་དོགས་ནས་ཤེས་བྱེད་རྣམས། །རྒྱས་པར་མ་བཀོད་རང་འགྲེལ་དང། །འགྲེལ་བཤད་དགོངས་པ་ཚུལ་བཞིན་དུ། །ཕྱེ་བ་ཡིན་གྱི་སོམ་ཉི་དོར། །ཐོད་རྒལ་
བ་ལ་རྫས་བདུན་དང། །ཞུགས་པ་དང་པོ་རྣམ་པ་གསུམ། །རྒྱུན་ཞུགས་སོགས་སུ་འདོད་པ་ཡི། །ངན་རྟོག་བཀག་ནས་ཐོད་རྒལ་བའི། །འཕགས་པ་རྣམས་ཀྱི་སྤངས་རྟོགས་དག་མ་ནོར་བཤད་ནས་བདག་གཞན་
རྣམས། །མཁས་པའི་རྗེས་སུ་ཁྲིད་ནས་ནི། །བླུན་པའི་ངན་རྟོག་བྲལ་བར་བྱས། །ཞུགས་པ་དང་གནས་པའི་སྐྱེས་བུ་ཆེན་པོ་རྣམས་ཀྱི་དཀའ་གནད། ཤར་ཙོང་ཁ་པ་བློ་བཟང་གྲགས་པས་སྦྱར་བའོ།། །།
   ༈    །ཞབས་སེན་ཟླ་ཚེས་འགོད་མཁས་བསྟན་དར་བའི། །རྣམ་དག་གསུང་རྒྱུན་དཔེ་དོན་དགེ་འདུན་གྱི། །ཞུགས་གནས་ཁྱད་པར་གསལ་བྱེད་ཐལ་འཕྲེང་འདི། །ཐར་འདོད་བློ་གསལ་རྣམས་ལ་སྨན་པའི་ཕྱིར། །གཞུང་ལུགས་རབ་

[036B] །སེར་སྨད་དཔོན་སློབ་སྤོམ་འབོར་ཞལ་སྔ་ནས། །སྦྱིན་པ་ཀུན་དགས་རབ་དཀར་ལྷག་བསམ་ཕྱིར། །མཐུན་པའི་རྒྱུ་ཚོགས་དང་བཅས་པར་གྱི་གཞིར། །བསྐྲུན་པའི་དགེ་མཐུས་འཇམ་མགོན་རིང་ལུགས་མཆོག་བཤད་དང་སྒྲུབ་
པས་ཡུན་དུ་གནས་པ་དང། །འགྲོ་ཀུན་ཕན་བདེས་རྟག་ཏུ་འཚོ་བར་ཤོག་ཁྱད་པར་ཐོས་བསམ་ནོར་བུའི་གླིང་མཆོག་ཅེས། །མཉན་ཡོད་རྒྱལ་བྱེད་ཚལ་ལྟའི་འདུས་སྡེ་འདི། །ཚུལ་ལྡན་ཐོས་སྒོམ་རྙེད་དང་བཀུར་སྟིར་བཅས། །སྲིད་མཐའི་བར་དུ་མི་ཉམས་འཕེལ་
གྱུར་ཅིག་བར་དང་ཡི་གེའི་འདུ་བྱེད་མཁན་ལ་སོགས། །ཚུལ་འདིར་འབྲེལ་ཐོག་ཀུན་ཀྱང་ཚེ་རབ་ཏུ། །རྒྱལ་བསྟན་ཟབ་མོར་འཇུག་པ་ལྷུར་བླངས་ཏེ། །རིང་མིན་སྐུ་བཞིའི་ས་ལ་རེག་གྱུར་ཅིག་ཅེས་བདག་ཉིད་ཆེན་པོ་མཁས་གྲུབ་བསྟན་དར་བའི་གསུང་རྒྱུན་དགེ་འདུན་
ཉི་ཤུའི་མཐའ་དཔྱོད་འདི་བཞིན་སེར་སྨད་དཔོན་སློབ་སྦྱིན་པ་ཀུན་དགའ་ནས་རྒྱུ་སྦྱོར་བ་མཛད་དེ་པར་དུ་བསྐྲུན་པའི་པར་བྱང་སྨོན་ཚིག་ཞིག་དགོས་ཞེས་གསུངས་པ་ལྟར་སྤྲུལ་མིང་བློ་བཟང་འཕྲིན་ལས་རྣམ་རྒྱལ་གྱིས་སྦྱར་བ་ཛ་ཡནྟུ།། །།    ༈    བློ་སྦྱོང་མགུར་དུ་བཞེས་པ་ནི། ཀྭ་ཡེ་ཕ་མར་གྱུར་པའི་འགྲོ་བ་མ་
ལུས་དྲང་བའི་ཕྱིར། །བདག་ལ་ཡོད་པའི་ཉོན་མོངས་དུག་ལྔ་གང་དག་གིས། །སེམས་ཅན་རྣམས་ཀྱི་དུག་ལྔ་མ་ལུས་དྲང་བར་བྱ། །འདོད་ཆགས་ལ་སོགས་མེད་པའི་དགེ་བ་གང་ཡོད་རྣམས། །འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། །ན་ཚ་ལ་སོགས་
འབྲས་བུར་གྱུར་པའི་སྡུག་བསྔལ་གྱིས། །དེ་དང་རིགས་མཐུན་སྡུག་བསྔལ་མ་ལུས་དྲང་བར་བྱ། །ན་ཚ་ལ་སོགས་མེད་པའི་ཕན་བདེ་གང་ཡིན་དེ། །འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། །དེ་ལྟར་བྱས་ན་རང་ཉིད་འཁོར་བའི་རྒྱ་མཚོ་འདིར། །སྐད་ཅིག་ཙམ་ཡང་འཁྱམ་པའི་གོ་
སྐབས་ག་ལ་སྲིད། །འོན་ཀྱང་ཇི་སྲིད་བྱང་ཆུབ་མ་ཐོབ་བར། །མྱོང་འགྱུར་ཉོན་མོངས་རྒྱུ་འབྲས་ཇི་སྙེད་པ། །ཐམས་ཅད་སྐྱེ་བ་འདི་ལ་ཡོངས་སུ་རྫོགས་པར་བྱ། །དེ་ཡང་ད་ལོ་ཟླ་བ་འདི་ལ་དྲང་བར་བྱ། །དེ་ཡང་དེ་རིང་ད་ལྟ་ཉིད་དུ་རྫོགས་བྱས་ནས། །སྡུག་བསྔལ་བྲང་བྲེང་རབ་ཆད་ཙམ་ཅིག་ཐབས་སུ་

[037A]༄༅། །བརྟེན། །བློ་འདི་འབྱོངས་པར་གྱུར་ཅིག་བྱམས་པའི་རྣལ་འབྱོར་པ། །ཞེས་བྱམས་སྙིང་རྗེ་བྱང་ཆུབ་ཀྱི་སེམས་གྱེར་སྒོམ་རྡོ་རྗེའི་གླུས་གསུངས་པའོ།།    ༈    །།བློ་སྦྱོང་ཚིགས་བརྒྱད་མ་བཞུགས་སོ། །བདག་ནི་སེམས་ཅན་ཐམས་ཅད་ལ། །ཡིད་བཞིན་ནོར་བུ་ལས་ལྷག་པའི། །དོན་མཆོག་
སྒྲུབ་པའི་བསམ་པ་ཡིས། །རྟག་ཏུ་གཅེས་པར་འཛིན་པར་ཤོག་གང་དུ་སུ་དང་འགྲོགས་པའི་ཚེ། །བདག་ཉིད་ཀུན་ནས་དམན་ལྟ་ཞིང། །གཞན་ལ་བསམ་པ་ཐག་པ་ཡིས། །མཆོག་ཏུ་གཅེས་པར་འཛིན་པར་ཤོག་སྤྱོད་ལམ་ཀུན་ཏུ་རང་རྒྱུད་ལ། །རྟོགས་ཅིང་ཉོན་མོངས་སྐྱེས་མ་ཐག། བདག་
གཞན་མ་རུང་བྱེད་པས་ན། །བཙན་ཐབས་གདོང་ནས་བཟློག་པར་ཤོག་རང་བཞིན་ངན་པའི་སེམས་ཅན་ནི། །སྡིག་སྡུག་དྲག་པོས་ནོན་མཐོང་ཚེ། །རིན་ཆེན་གཏེར་དང་འཕྲད་པ་བཞིན། །རྙེད་པར་དཀའ་བས་གཅེས་འཛིན་ཤོག་བདག་ལ་གཞན་གྱི་ཕྲག་དོག་གིས། །
བཤེ་བསྐུར་ལ་སོགས་མི་རིགས་པའི། །གྱོང་ཁ་རང་གིས་ལེན་པ་དང། །རྒྱལ་ཁ་གཞན་ལ་འབུལ་བར་ཤོག་གང་ལ་བདག་གིས་ཕན་བཏགས་པའི། །རེ་བ་ཆེ་བ་གང་ཞིག་གིས། །ཤིན་ཏུ་མི་རིགས་གནོད་བྱེད་ནའང། །བཤེས་གཉེན་དམ་པར་ལྟ་
པར་ཤོག་མདོར་ན་དངོས་དང་བརྒྱུད་པ་ཡིས། །ཕན་བདེ་མ་རྣམས་ཀུན་ལ་འབུལ། །མ་ཡི་གནོད་དང་སྡུག་བསྔལ་ཀུན། །གསང་བས་བདག་ལ་ལེན་པར་ཤོག་དེ་དག་ཀུན་ཀྱང་ཆོས་བརྒྱད་ཀྱི། །རྟོག་པའི་དྲི་མས་མ་སྦགས་ཤིང། །ཆོས་ཀུན་
སྒྱུ་མར་ཤེས་པའི་བློས། །ཞེན་མེད་འཆིང་བ་ལས་གྲོལ་ཤོག་ །།



