༄༅། །བཅོམ་ལྡན་འདས་པདྨ་དབང་ཆེན་ཁྲག་འཐུང་ཡང་གསང་ཁྲོས་པ་ལྷ་དགུའི་ཚོགས་མཆོད་ཀྱི་ཆོ་ག་དཔའ་བོ་རོལ་བའི་དགའ་སྟོན་ཅེས་བྱ་བ་བཞུགས་སོ། །

[001B] །ན་མོ་གུ་རུ་ཧ་ཡ་གྲི་ཝཱ་ཡ། གཏུམ་དྲག་ཉམས་བརྒྱས་བདུད་དཔུང་ཕྱེར་བརླག་ཅིང། །དངོས་གྲུབ་མཆོག་སྩོལ་ཡི་དམ་དབང་
ཆེན་ལྷར། །བཏུད་ནས་དེ་ཉིད་མཉེས་བྱེད་ཚོགས་མཆོད་ཀྱི། །ཆོ་ག་སྔ་འགྱུར་ལུགས་བཞིན་འཁྱེར་བདེར་དགོད། ། དེ་ལ་འདིར་བཅོམ་ལྡན་འདས་པདྨ་དབང་ཆེན་ཡང་གསང་
ཁྲོས་པ་ཁྲག་འཐུང་ལྷ་དགུའི་ཚོགས་མཆོད་འབུལ་བར་འདོད་པས། ཚོགས་ཀྱི་ཡོ་བྱད་རྣམས་ཕྱག་ལེན་བཞིན་དུ་ལེགས་པར་བཤམས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་དང་སྒྲུབ་
ཐབས་སོགས་ལས་བྱང་གི་དཀྱུས་ལྟར་སྔོན་དུ་བཏང་ནས། ཚོགས་དངོས་བྱིན་གྱིས་བརླབ་པ་ནི།  ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ་ཏིཀྵ་ན་བི་ཤྭ་ཛྭ་ལ་རཾ་ཕཊ་རཾ་རཾ། རཾ་ཡཾ་ཁཾ། ཨཱོཾ་

[002A]༄༅། །ཨཱ་ཧཱུཾ།  ལན་གསུམ་བརྗོད། མཆོད་ཡུལ་སྤྱན་དྲངས་པ་ནི།  ཧཱུཾ་རང་བཞིན་རྣམ་དག་དབྱིངས་ཉིད་ལས། །སྤྲུལ་བའི་ཁྲོ་བོ་མི་བཟད་པ། །པདྨ་
དབང་ཆེན་དཀྱིལ་འཁོར་ལྷ། །ལོངས་སྤྱོད་ཚོགས་ལ་གཤེགས་སུ་གསོལ། །ཨཱོཾ་ཨེ་ཧྱེ་ཧི་བྷག་ཝན་མཧཱ་ཀ་རུ་ཎི་ཀ་མཧཱ་པདྨ་ཤྭར་ས་པ་རི་ཝཱ་ར་བཛྲ་ས་མ་ཡ་ཛཿ་པདྨ་
ཀ་མ་ལ་ཡེ་སྟྭཾ།  ཚོགས་ཀྱི་འཁོར་ལོ་སྤྱིར་འབུལ་བ་ནི། ཚོགས་ཕུང་སྣོད་གསུམ་དུ་བཞག་སྟེ།  ཧཱུཾ་བླ་མེད་མཆོག་གི་མཆོད་པ་དམ་པ་འདི། །ཡེ་ཤེས་ལྔ་ཡི་
འོད་ཟེར་རྣམ་པར་འཕྲོ། །འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། །དམ་ཚིག་བཞིན་དུ་ཅི་བདེར་བཞེས་སུ་གསོལ། །མཧཱ་པདྨ་ཤྭར་ས་པ་རི་

[002B] རྷུ་པཾ། པུཥྤཾ། དའི་པཾ། གནྡྷེ། ནཻ་ཝི་དྱ། ཤཔྟ། རཱུ་པ། ཤཔྟ། གནྡྷེ། རས། སྤརཤ་པྲ་ཏི་ཙྪ་ཧཱུཾ།  ཐོག་མར་བསྟོད་དེ་འབུལ་བ་ནི། ཡང་སྣོད་གསུམ་དུ་བཞག་ལ།  རྒྱལ་བ་ཀུན་བདག་ཆོས་སྐུ་པདྨའི་གདུང། །
ཆོས་རྗེ་འོད་དཔག་མེད་པ་རྡོ་རྗེ་ཆོས། །སྤྱན་རས་གཟིགས་དབང་ཧྲཱི་ལས་རྔམས་ཆེན་སྤྲུལ། །རྟ་མགྲིན་རྟ་སྐད་བཞད་ལ་ཕྱག་འཚལ་བསྟོད། །མཧཱ་པདྨ་ཤྭར་ས་པ་རི་ཝཱར་གཎ་ཙཀྲ་པཱུཛ་
ཁ་རཾ་ཁཱ་ཧི།  བར་བ་བཤགས་ཏེ་འབུལ་བ་ནི། ཡང་སྣོད་གསུམ་དུ་བཞག་ལ།  ཧཱུཾ་བདག་ཅག་མ་རིག་འཁྲུལ་བའི་དབང་གྱུར་ཏེ། །དངོས་གྲུབ་རྩ་བ་བླ་མར་སྨོད་པ་དང། །ཡི་དམ་ལྷ་ལ་ཡིད་ཆེས་
མ་བགྱིས་དང། །གསང་བ་སྔགས་ཀྱི་དམ་ཚིག་ཉམས་པ་བཤགས།  །ཡིག་བརྒྱ་ཉེར་གཅིག་བརྗོད། མཐའ་མར་བསད་པ་སྦྱོར་སྒྲོལ་གྱི་མཆོད་པ་ལ།  ཐོག་མར་སྦྱོར་བའི་མཆོད་པ་ནི། གསང་བ་
ཐབས་དང་ཤེས་རབ་ལས། །པདྨ་ནོར་བུ་མཉམ་སྦྱོར་བས། །དགྱེས་པ་ཆེན་པོའི་བདེ་ཆེན་དང། །བྱང་ཆུབ་སེམས་ཀྱི་མཆོད་པ་འདི། །པདྨ་དབང་ཆེན་དཀྱིལ་འཁོར་ལ། །མཆོད་པར་
འབུལ་ལོ་བཞེས་སུ་གསོལ། ། ཞེས་བརྗོད། སྒྲོལ་བའི་མཆོད་པ་ནི།  རང་གི་ཐུགས་ཀའི་ས་བོན་གྱི་འོད་ཟེར་གྱིས་དགྲ་བགེགས་ཐམས་ཅད་མདུན་དུ་བཀུག་པར་གྱུར། །ཧཱུཾ་སྤྲུལ་བའི་ཁྲོ་བོ་

[003A]༄༅། །འབར་བ་ཡིས། །འཁོར་བའི་ཉོན་མོངས་རྒྱ་དྲལ་ནས། །དུག་ལྔ་དབྱིངས་སུ་བསྒྲལ་བར་བྱ། །རང་གི་ཐུགས་ཀའི་ས་བོན་གྱི་འོད་ཟེར་ལས་བྱུང་བའི་ལས་བྱེད་ཀྱི་ཁྲོ་བོ་རྣམས་
ཀྱིས་དགྲ་བགེགས་རྣམས་སྐད་ཅིག་གིས་བསྒྲལ་བར་གྱུར། །ཨ་མུཀ་མཱར་ཡ་ཕཊ།  ཅེས་བརྗོད་ལ།  ཧཱུཾ་ཞིང་གྱུར་ཐམས་ཅད་རང་བཞིན་བསྒྲལ། །ཤ་ཁྲག་སྲོག་དབུགས་མཆོད་པ་འདི། །པདྨ་དབང་ཆེན་
དཀྱིལ་འཁོར་ལ། །མཆོད་པར་འབུལ་ལོ་བཞེས་སུ་གསོལ། །ཧྲཱི་པདྨ་ཏ་ཀྲི་ཏ་ཧ་ཡ་གྲི་ཝ་སརྦ་བིགྷྣཱན་ཤཏྲུཾ་ཁ་རཾ་ཁཱ་ཧི།  ཞེས་འབུལ། དམ་རྫས་གཏོར་མའི་མཆོད་པ་ནི། སྔར་ལྟར་བྱིན་གྱིས་ལ་རླབས་ནས།།
ཁྱད་པར་འདོད་ཡོན་མཆོད་པའི་མཆོག་ཤ་ཁྲག་རྐང་རུས་གཏོར་མ་ཡིས། །ཁྲོ་རྒྱལ་དབང་ཆེན་ཐུགས་དམ་བསྐང། །ཡུམ་ཆེན་ཁྲོ་མོའི་ཐུགས་དམ་བསྐང། །སྤྲུལ་པའི་ཁྲོ་བོའི་ཐུགས་དམ་བསྐང། །
སྒོ་མ་བཞི་ཡི་ཐུགས་དམ་བསྐང། ། ཞེས་བརྗོད་ལ།  ཧྲཱི་བཛྲ་ཀྲོདྷ་སོགས་སྔགས་རྣམས་ཀྱི་མཐར་མཧཱ་བ་ལི་ཏཾ་ཁ་རཾ་ཁཱ་ཧི།  ཞེས་བཏགས་ལ་འབུལ། དུག་ལྔ་དམ་རྫས་ཀྱི་མཆོད་པ་ནི།  ཧཱུཾ་ཤ་ཁྲག་རུས་
པ་ནང་ཁྲོལ་མཁྲིས། །འདོད་ཆགས་ཞེ་སྡང་གཏི་མུག་དང། །ང་རྒྱལ་ཕྲག་དོག་མཆོད་པར་འབུལ། །སྐུ་གསུང་ཐུགས་དང་ཡོན་ཏན་དང། །འཕྲིན་ལས་ངོ་བོར་བཞེས་སུ་གསོལ།  །ཞེས་འབུལ་

[003B]  གཟིགས་ཤིག་མཛེས་ལྡན་དམ་པའི་ཆོས། །འདི་ལ་ཐེ་ཚོམ་བྱར་མི་རུང། །བྲམ་ཟེ་ཁྱི་དང་གདོལ་བ་ཕག་རང་བཞིན་གཅིག་ཏུ་དགོངས་ཏེ་རོལ།  །ཞེས་བརྗོད་ལ་དྲངས་ཤིང། །རྣལ་འབྱོར་པ་རྣམས་ཀྱིས་
བདེ་བར་གཤེགས་པའི་ཆོས་ཀྱི་མཆོག་འདོད་ཆགས་དྲི་མ་མེད་པ་འདི། །གཟུང་འཛིན་རྣམ་པར་སྤངས་པ་ཡི། །དེ་བཞིན་ཉིད་ལ་བདག་ཕྱག་འཚལ། །ཨ་ལ་ལ་ཧོཿ་ ཞེས་བླངས་ཏེ། ལྷའི་རྣལ་འབྱོར་གྱི་ངང་
ནས་ནང་གི་སྦྱིན་སྲེག་གི་ཚུལ་དུ་ཚོགས་ལ་རོལ་ཏེ། སྨོན་ལམ་ནི།  ཧོ་བདག་ཅག་རྡོ་རྗེ་སློབ་དཔོན་མཆེད་དང་ལྕམ་དྲལ་རྣམས་ཀྱིས་མཧཱ་མཾས་གསོལ་བ་ལ་བརྟེན་ནས་རྡོ་རྗེ་སེམས་དཔའི་སྐུ་ཚེ་དང་ལང་ཚོ་
ལ་མངའ་བརྙེས་པར་གྱུར་ཅིག་ཛ་གད་དཔའ་བོ་གསོལ་བ་ལ་བརྟེན་ནས་འགྲོ་བ་མང་པོ་དབང་དུ་འདུས་པར་གྱུར་ཅིག་ཞལ་ཟས་ཀྱི་བྱེ་བྲག་མང་པོ་གསོལ་བ་ལ་བརྟེན་ནས་དཔལ་ཆེན་པོ་པདྨ་དབང་ཆེན་
ཀྱི་རྫུ་འཕྲུལ་བསམ་གྱིས་མི་ཁྱབ་པ་ལ་མངའ་བརྙེས་པར་གྱུར་ཅིག་ ཅེས་བརྗོད། མར་གནས་ལྷག་མ་བཏང་པ་ནི། ཚོགས་ལྷག་རྣམས་སྣོད་གཅིག་ཏུ་བསྡུས་ལ། སྨན་རཀ་ཆབ་ཀྱིས་བྲན།  དཔལ་ཆེན་པོའི་
ཕམ་བབས་ལ་དབང་བའི་ལྷ་ཚོགས་རྣམས་ཨེ་ཧྱེ་ཧི་ཛཿ་ཛཿ་ཧཱུཾ་བདེ་གཤེགས་ཁྱུང་གི་ལྷ་ཚོགས་དང། །གཟའ་མཆོག་ཆེན་པོ་རཱ་ཧུ་ལ། །སྲིད་པའི་མ་མོ་ཆེན་མོ་དང། །གིང་ཆེན་དྲེགས་པ་

[004A]༄༅། །སྡེ་བརྒྱད་སོགས། །རྒྱན་གྱི་གཏོར་མ་འདི་བཞེས་ལ། །བཅོལ་བའི་འཕྲིན་ལས་སྒྲུབ་པར་མཛོད། །ལྷག་མའི་ཚོགས་ལ་ཁ་རཾ་ཁཱ་ཧི།  ཞེས་བརྗོད་ལ་རོལ་མོའི་
ཚ་མ་རྔམས་དང་བཅས་ཕྱི་རོལ་ཏུ་བསྐྱལ་ནས་མེ་ལ་བསྲེག་ཚོགས་རྫས་རྣམས་དམ་ཚིག་མི་གཙང་བ་དང། དབང་མ་ཐོབ་པ་དང་བྱ་ཁྱི་སོགས་ལ་སྦྱིན་པར་མི་བྱའོ། །དེ་ནས་གཏང་རག་བསྔོ་བ་སྨོན་ལམ་དཀྱུས་ལྟར་
བྱ་ཞིང་བཀྲ་ཤིས་ཀྱིས་མཐའ་བརྒྱན་པར་བྱའོ།  །སྨྲས་པ། སྔ་འགྱུར་ཐེག་པ་མཆོག་གི་ལུགས་སྲོལ་བཞིན། །བརྒྱུད་ལྡན་དམ་པའི་མན་ངག་ལ་བརྟེན་ནས། །དབང་ཆེན་ལྷ་མཆོག་མཉེས་བྱེད་ཚོགས་ཀྱི་
ཚུལ༑ ༑དམ་པའི་གསུང་ལས་ཉུང་དུར་བསྡུས་ཏེ་བཀོད། །སྨིན་བྱེད་དབང་ཐོབ་དམ་སྡོམ་གཅེས་པར་བསྲུང། །གཡེང་མེད་ཏིང་འཛིན་བཟླས་བརྗོད་མཐར་ཕྱིན་ཏེ། །རྨད་བྱུང་ཚོགས་ཀྱིས་ལྷ་
ཚོགས་དགྱེས་བྱེད་ཅིང། །དངོས་གྲུབ་སྒྲུབ་ལ་བརྩོན་རྣམས་སྐལ་བ་བཟང། །འདི་ཡི་དགེ་བས་མཁའ་མཉམ་ལུས་ཅན་ཀུན། །ཡི་དམ་རྟ་མཆོག་ལྷ་ཡིས་རྗེས་བཟུང་ནས། །སྨིན་གྲོལ་ལམ་ཟབ་
བགྲོད་པ་མཐར་ཕྱིན་ཏེ། །རོལ་པའི་རྟ་སྐད་ཕྱོགས་བཅུར་བཞད་གྱུར་ཅིག་ ཅེས་བཅོམ་ལྡན་འདས་པདྨ་དབང་ཆེན་ཁྲག་འཐུང་ཡང་གསང་ཁྲོས་པ་ལྷ་དགུའི་ཚོགས་མཆོད་ཀྱི་ཆོ་ག་དཔའ་པོ་རོལ་བའི་དགའ་སྟོན་

[004B]
ཆི་མཁན་པོར་འབོད་ཅིང་ཆེ་ཤོས་སྤྲུལ་མིང་འཛིན་པ་༸བློ་བཟང་བྱང་ཆུབ་བསྟན་པའི་སྒྲོན་མེས་ཨ་པ་ཀ་ཝང་གི་ཧོ་ཤོའི་པཱ་ཡན་ཧུ་ར་རེ་ཞེས་པའི་ས་ཆའི་ལེགས་སྩོལ་གླིང་གི་བླ་བྲང་འཆི་མེད་འདོད་
འཇོར་ལྷ་བབས་དུས་ཆེན་གྱི་ཉིན་སྦྱར་བའི་ཡི་གེ་པ་ནི་ཆོས་ལ་བློ་མིག་ཡངས་པ་རབ་འབྱམས་པ་བདེ་ལེགས་འབྱུང་གནས་ཀྱིས་བགྱིས་པ་འདིས་ཀྱང་མདོ་སྔགས་ཟུང་འབྲེལ་གྱི་བསྟན་པ་རིན་པོ་ཆེ་དར་ཞིང་
རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག་ །།།



