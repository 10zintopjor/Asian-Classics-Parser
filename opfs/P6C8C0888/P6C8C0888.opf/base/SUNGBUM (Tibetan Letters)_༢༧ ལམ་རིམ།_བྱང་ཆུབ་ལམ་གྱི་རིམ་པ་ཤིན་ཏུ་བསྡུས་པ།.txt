༄༅། །བྱང་ཆུབ་ལམ་གྱི་རིམ་པ་ཤིན་ཏུ་བསྡུས་པ་བཞུགས།།

[001A]༄༅། །ན་མོ་གུ་རུ་མཉྫུ་གྷོ་ཥཱ་ཡ། འདིར་ལམ་རིམ་མདོར་བསྡུས་ཉམས་སུ་ལེན་ཚུལ་ནི། གནས་གཙང་མར་རྟེན་མཆོད་བཤམས་ལ་ལེགས་པར་འཁོད་དེ། ག་རེ་བདག་གིས་དལ་འབྱོར་ལན་
ཅིག་ཐོབ་པའི་སྐབས་འདིར་འཁོར་བའི་གནས་ལ་མ་ཆགས་པར་མ་རྒན་སེམས་ཅན་ཐམས་ཅད་འཁོར་བའི་གནས་ན་སྡུག་བསྔལ་གསུམ་གྱིས་ཉམ་ཐག་པ་འདི་རྣམས་མྱུར་དུ་འཁོར་བའི་བཙོན་ར་འདི་
ལས་བསྒྲལ་བའི་ཕྱིར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱའོ། །སྙམ་པའི་དགེ་སེམས་ཀྱི་དང་ནས། མདུན་གྱི་ནམ་མཁར་སྟོན་པ་ཐུབ་པའི་དབང་པོ་ལ། རྩ་བརྒྱུད་ཀྱི་བླ་
མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་ཀྱིས་བསྐོར་ནས་བཞུགས་པར་གྱུར།  ཅེས་སྐྱབས་ཡུལ་དང་ ། རང་དང་རང་གི་མཐའ་སྐོར་ན་གནས་པའི་ཕ་མ་སེམས་

[002A]༄༅། །ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་ལ་འཇིགས་ཤིང་སྐྲག་ནས། རེ་ས་དཀོད་མཆོག་གསུམ་ལས་གཞན་ན་མེད་པས། དུས་འདི་ནས་བྱང་ཆུབ་མ་ཐོབ་ཀྱི་བར་དུ་སྐྱིད་
རུང་སྡུག་རུང་དུས་དང་གནས་སྐབས་ཅིར་གྱུར་ཀྱང་དཀོན་མཆོག་རིན་པོ་ཆེ་རྣམ་པ་གསུམ་མཁྱེན་ནོ། ། ཞེས་རྒྱུ་གསལ་བཏབ་སྟེ།  རྩ་བརྒྱུད་བླ་མ་ཡི་དམ་ལྷ་ཚོགས་དང། །རྫོགས་སངས་རྒྱས་དང་དམ་ཆོས་
དགེ་འདུན་ཚོགས། །དཀོན་མཆོག་གསུམ་ལ་སྙིང་ནས་སྐྱབས་སུ་མཆི། །བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། ། ཞེས་ལན་གང་མང་གི་མཐར།  དཀོན་མཆོག་གསུམ་ལས་བདུད་རྩིའི་རྒྱུན་བབས་
རང་གཞན་སེམས་ཅན་ཐམས་ཅད་ལ་ཐིམས་པས་ལས་ངན་སྡིག་སྒྲིབ་ཐམས་ཅད་སྦྱངས། དཀོན་མཆོག་གི་བྱིན་རླབས་སེམས་ལ་ཞུགས་ནས། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་

[002B] ཅེས་སྐྱབས་འགྲོ་དང། སྡུག་བསྔལ་རྒྱ་མཚོར་བྱིང་བའི་འགྲོ་བ་རྣམས། །བསྒྲལ་ཕྱིར་བྱང་ཆུབ་མཆོག་ཏུ་སེམས་བསྐྱེད་ནས། །དུས་གསུམ་བདེ་གཤེགས་སྲས་ཀྱི་སྤྱོད་པ་ལ། །ཞུམ་མེད་བསམ་པ་ཐག་
པས་བསླབ་པར་བགྱི། །ཞེས་སེམས་བསྐྱེད། སྐྱབས་ཡུལ་རྣམས་སྨིན་མཚམས་སུ་ཐིམ་པར་གྱུར་པར་བསམ་མོ། དེ་ནས། མདུན་གྱི་ནམ་མཁར་སེང་ཁྲི་པད་ཟླ་ཉི་མའི་དཀྱིལ་འཁོར་གྱི་གདན་ལ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་
པ་ལ། རྣམ་པ་རྒྱལ་བ་ཤཱཀྱ་ཐུབ་པ་སྐུ་མདོག་གསེར་བཅོ་མ་ལྟ་བུ། དབུ་གཙུག་ཏོར་དང་ལྡན་པ། ཞལ་གཅིག་ཕྱག་གཉིས་ཀྱི་གཡས་ས་གནོན་དང། གཡོན་མཉམ་བཞག་གི་སྟེང་ན་བདུད་རྩིས་གང་བའི་ལྷུང་བཟེད་
བསྣམས་པ། སྐུ་ལ་ཆོས་གོས་ངུར་སྨྲིག་གི་མདོག་ཅན་གསུམ་མཛེས་པར་གསོལ་བ། མཚན་དཔེས་བརྒྱན་པའི་དྭངས་གསལ་འོད་ཀྱི་རང་བཞིན་ཅན། །སྐུ་ལས་སྐྱེས་པའི་འོད་ཀྱི་ཕུང་པོའི་དཀྱིལ་ན་ཞབས་གཉིས་རྡོ་རྗེ་སྐྱིལ་
ཀྲུང་གིས་བཞུགས་པ། དེ་ཉིད་ཀྱི་མཐའ་སྐོར་དུ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་ཀྱིས་བསྐོར་ནས་བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་
དམར་པོ། ཐུགས་ཀར་ཧཱུཾ་སྔོན་པོ། ལྟེ་བར་སཱ་སེར་པོ། གསང་བར་ཧཱ་ལྗང་གུ་འོད་ཟེར་ལྔ་འཕྲོ་བ། བླ་མ་ཐུབ་པའི་དབང་པོའི་ཐུགས་ཀའི་ཧཱུཾ་ལས་འོད་ཟེར་ཕྱོགས་བཅུར་འཕྲོས་པའི། རང་བཞིན་གྱི་གནས་ནས་བསྒོམས་པ་དང་འདྲ་

[003A]༄༅། །པའི་ཡེ་ཤེས་པ་སྤྱན་དྲངས། དམ་ཚིག་པ་སོ་སོ་ལ་ཐིམས་པས་སྐྱབས་གནས་ཀུན་འདུས་པའི་བདག་ཉིད་དུ་གྱུར།  ཅེས་ཚོགས་ཞིང་གསལ་བཏབ་ནས་ ། ཇི་སྙེད་སུ་དག་ ཅེས་པ་ནས་ ། བྱང་ཆུབ་ཕྱིར་བསྔོའོ།།
 ཞེས་པའི་བར་གྱིས་ཡན་ལག་བདུན་པ་དང། དེ་ནས་མཎྜལ་རྒྱས་བསྡུས་གང་རིགས་ཕུལ་ཏེ་ ། དཔལ་ལྡན་རྩ་བའི་བླ་མ་རིན་པོ་ཆེ།  ཞེས་སོགས་ཚིགས་བཅད་གཅིག་དང་ ། རང་དང་རང་གི་མཐའ་སྐོར་ན་གནས་པའི་མ་སེམས་ཅན་ཐམས་ཅད་
ཀྱིས་མགྲིན་གཅིག་ཏུ་གསོལ་བ་འདེབས་པར་གྱུར། སྐུ་བཞིའི་བདག་ཉིད་བླ་མ་ལྷག་པའི་ལྷ།  ཞེས་པ་ནས་ ། ཐུབ་དབང་རྡོ་རྗེ་འཆང་ལ་གསོལ་བ་འདེབས། བདག་དང་མ་སེམས་ཅན་ཐམས་ཅད་འཁོར་བར་སྐྱེས་ནས་
ཡུན་རིང་ལ་ཤུགས་དྲག་པའི་སྡུག་བསྔལ་སྣ་ཚོགས་པ་ཞིག་མྱོང་བ་འདི། བྱང་ཆུབ་ལམ་གྱི་རིམ་པའི་རྟོགས་པ་ཁྱད་པར་ཅན་རྒྱུད་ལ་མ་སྐྱེས་པས་ལན་པར་འདུག་པས། དེ་བདག་དང་མ་སེམས་ཅན་ཐམས་ཅད་
ཀྱི་རྒྱུད་ལ་བྱང་ཆུབ་ལམ་གྱི་རིམ་པའི་རྟོགས་པ་ཁྱད་པར་ཅན་སྐྱེ་བར་བླ་མ་ལྷས་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་སྤྱི་བོའི་བླ་མ་ལྷའི་སྐུའི་ཆ་ལས་བདུད་རྩི་སྣ་ལྔ་འོད་ཟེར་དང་བཅས་པའི་རྒྱུན་
བབས། རང་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས། ཐོག་མེད་ནས་བསགས་པའི་སྡིག་སྒྲིབ་ཐམས་ཅད་དང། ཁྱད་པར་བྱང་ཆུབ་ལམ་གྱི་རིམ་པའི་རྟོགས་པ་ཁྱད་པར་ཅན་རྒྱུད་ལ་སྐྱེ་བ་ལ་

[003B] ལུས་དྭངས་གསལ་འོད་ཀྱི་རང་བཞིན་ཅན་དུ་གྱུར། ཚེ་དང་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས། ཁྱད་པར་བྱང་
ཆུབ་ལམ་གྱི་རིམ་པའི་རྟོགས་པ་ཁྱད་པར་ཅན་རང་གཞན་གྱི་རྒྱུད་ལ་སྐྱེས་པར་གྱུར་པར་བསམ་མོ། །དེ་ནས་ཡོན་ཏན་གཞིར་གྱུར་མའི་སྒོ་ནས་དངོས་གཞིའི་དམིགས་པ་བསྐྱངས་རྗེས། བླ་མ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་
ལོ་མཆོད་དོ་སྐྱབས་སུ་མཆིའོ། ཚར་གསུམ། ཞེས་གསོལ་བ་བཏབ་པས་སྤྱི་བོའི་བླ་མ་ལྷའི་སྐུའི་ཆ་ལས་རང་འདྲ་གཉིས་པར་ཆད་ནས་རང་གཞན་སེམས་ཅན་ཐམས་ཅད་ལ་ཐིམ་པས་ཐུབ་པའི་དབང་པོའི་སྐུར་ལམ་གྱིས་
གྱུར་པའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨ་དཀར་པོ་ཧཱུཾ་སེར་པོས་མཚན་པའི་མཐར་སྔགས་འཕྲེང་གིས་བསྐོར་བར་གྱུར། ཨོཾ་མུ་ནི་མུ་ནི་མ་ཧཱ་མུ་ན་ཡེ་སཱཧཱ།  ཞེས་ལན་མང་དུ་བཟླས་ནས་ ། དགེ་བ་འདི་ཡིས་ཚེ་
རབས་ཐམས་ཅད་དུ། །མ་ནོར་ལམ་སྟོན་ཐེག་མཆོག་བཤེས་གཉེན་གྱིས། །འབྲལ་བ་མེད་པར་རྗེས་སུ་འཛིན་པ་དང། །གསུང་གི་བདུད་རྩི་ངོམས་མེད་འཐུང་བར་ཤོག་དེ་ཡི་མཐུ་ལས་ངེས་འབྱུང་བྱང་ཆུབ་སེམས་
ཡང་དག་ལྟ་དང་ཕྱིན་དྲུག་རིམ་པ་གཉིས། །འཁོར་དང་བཅས་པའི་ཉམས་ལེན་མཐར་ཕྱིན་ཏེ། །སྟོབས་བཅུ་མངའ་བའི་གོ་འཕང་མྱུར་ཐོབ་ཤོག་གང་ཚེ་ཐེག་པ་མཆོག་ལ་ཆོས་སྤྱོད་བཅུས། །ཚུལ་བཞིན་སྒྲུབ་ལ་བརྩོན་

[004A]༄༅། །པ་དེ་ཡི་ཚེ། །མཐུ་ལྡན་རྣམས་ཀྱིས་རྟག་ཏུ་གྲོགས་བྱེད་ཅིང། །བཀྲ་ཤིས་རྒྱ་མཚོས་ཕྱོགས་ཀུན་ཁྱབ་གྱུར་ཅིག་ཅེས་བརྗོད་པར་བྱའོ། ། ཞེས་པ་འདི་ཡང་དད་དང་ཚིག་གཙང་མའི་
རྒྱན་ལྡན་མཁར་ཁང་ལྕམ་དུང་ལགས་ཀྱི་ཉམས་བཞེས་སུ་ ། དགེ་སློང་དྷརྨ་བྷ་དྲས་བྲིས་པས་ཐན་ཐོགས་པར་གྱུར་ཅིག་ སརྦ་མངྒ་ལཾ།། །།



