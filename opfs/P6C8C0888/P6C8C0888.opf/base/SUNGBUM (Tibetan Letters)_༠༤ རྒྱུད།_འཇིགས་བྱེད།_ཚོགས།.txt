༄༅། །ཡི་དམ་གྱི་ཚོགས་འཁོར་དང་སྦྱིན་སྲེག་སོགས་བཞུགས། །

[001A] །ན་མོ་གུ་རུ་བཛྲ་བཧཻར་ཝཱ་ཡ། དཔལ་རྡོ་རྗེ་འཇིགས་བྱེད་ལ་བརྟེན་པའི་ཚོགས་ཀྱི་འཁོར་ལོའི་ཆོ་ག་བདེ་བ་ཆེན་པོའི་རྒྱ་མཚོ་ཞེས་བྱ་བ། རྡོ་རྗེ་འཆང་དབང་རལ་
ཁུར་དང། །ཡིད་འཕྲོག་རྒྱན་ཕྲེང་ཡོངས་སྤངས་ཏེ། །ངུར་སྨྲིག་གར་མཛད་བློ་བཟང་ཞེས། །གྲགས་ལྡན་འཁོར་ལོའི་མགོན་དེས་སྐྱོངས། །དེ་ཉིད་ཐུགས་རྗེ་ཆེན་པོས་རབ་
ཁྲོས་པས། །སྒྱུ་མའི་སྲིན་པོ་སྲིད་གསུམ་ཟ་བ་བཞིན། །དམ་ཉམས་ཕྱི་ནང་འཆི་བདག་གཤིན་རྗེའི་དགྲ་བླ་མ་ཡི་དམ་དབྱེར་མེད་སྐྱབས་བཟུང་ནས། །གསང་ཆེན་རྒྱུད་སྡེའི་
རྒྱ་མཚོ་བསྲུབས་པའི་བཅུད། །དུས་གསུམ་དཔའ་བོ་མཁའ་འགྲོ་གཤེགས་པའི་ལམ། །དངོས་གྲུབ་མ་ལུས་འགུགས་པའི་ལྕགས་ཀྱུ་ཆེ། །ཚོགས་འཁོར་ཆོ་གའི་རིམ་པ་

[002A]༄༅། །མདོར་བསྡུས་བྲི། །དེ་ཡང་ཐོག་མར་ཚོགས་ཀྱི་ཡོ་བྱད་ཕུན་སུམ་ཚོགས་པ་བཟང་ཞིང་གྱ་ནོམ་པ་བཤམས། དཔའ་བོའི་ཚོགས་འདུས་པ་གྲལ་དུ་འཁོད་ནས་སྣོད་བཅུད་
བྱིན་གྱིས་བརླབ་པ་ནི། རང་ཉིད་སྐད་ཅིག་གིས་རྡོ་རྗེ་འཇིགས་བྱེད་དུ་བསམས་ལ་ཧྲཱི་ཥྚྲཱི་ས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རྡོ་རྗེའི་ས་གཞི་རྭ་བ་གུར་བླ་བྲེ་མེ་རི་དང་བཅས་པའི་
དབུས་སུ། གནས་ཁང་འདི་ཉིད་བཧྲུཾ་ལས་རིན་པོ་ཆེའི་རང་བཞིན་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་དང་ལྡན་པ་མཚན་ཉིད་ཐམས་ཅད་ཡོངས་སུ་རྫོགས་པ་དང་བཅུད་རྣམས་དཔལ་རྡོ་རྗེ་འཇིགས་བྱེད་ཡབ་ཡུམ་ལ་སོགས་པའི་ལྷ་དང་ལྷ་མོའི་རང་བཞིན་དུ་གྱུར། དེ་ནས་མཆོད་རྫས་བྱིན་གྱིས་བརླབ་པ་ཡང། སྔར་ལྟར་བསངས། སྦྱངས། སྟོང་པའི་ངང་
ལས། ཧཱུཾ་ཧཱུཾ་ཞུ་བ་ལས་བྱུང་བའི་མཆོད་རྫས་དང་མཆོད་པའི་ལྷ་མོ་རང་བཞིན་སྟོང་པ་ཉིད་དང་བདེ་བ་ཆེན་པོ། རྣམ་པ་མཆོད་རྫས་དང་མཆོད་པའི་ལྷ་མོ། བྱེད་ལས་དབང་པོ་དྲུག་གི་སྤྱོད་

[002B] ཨོཾ་ཨརྒྷཾ་ཨཱ་ཧཱུཾ་ཞེས་པ་ནས། སྤརཤ་ཨཱ་ཧཱུཾ། ཨོཾ་ག་ན་ཙ་ཀྲ་པཱུ་ཛ་ཨཱ་ཧཱུཾ། དེ་ནས་བདག་མདུན་གྱི་དཀྱིལ་འཁོར་དང་འབྲེལ་ན་གསར་དུ་སྤྱན་མ་དྲངས་
ཀྱང་རུང་ལ། དེ་ལྟ་བུ་དང་མ་འབྲེལ་ན་ཚོགས་ཞིང་སྤྱན་འདྲེན་པ། སྤྲོ་ན། རོལ་མོ་དབྱངས་དང་བཅས་པས། ཧཱུཾ་རྡོ་རྗེ་འཆང་ནས་བཀའ་དྲིན་གསུམ་ལྡན་པར། །དམ་ཆོས་བདུད་རྩི་མགུར་གྱི་བུམ་བཟང་ནས། །ལེགས་
འོངས་རྩ་བརྒྱུད་བླ་མའི་ཚོགས་རྣམས་ཀུན། །ཚད་མེད་ཐུགས་རྗེའི་དབང་གིས་གཤེགས་སུ་གསོལ། །རྒྱུད་སྡེ་ཆེན་པོ་བཞི་དང་ཡོངས་འབྲེལ་བའི། །ཡི་དམ་དཀྱིལ་འཁོར་ལྷ་ཚོགས་འཁོར་བཅས་དང། །ཁྱད་
པར་ཁྲོ་བོ་ཆེན་པོ་གཤིན་རྗེའི་གཤེད། །འཁོར་བཅས་དངོས་གྲུབ་སྩོལ་ཕྱིར་གནས་འདིར་གཤེགས། །དུས་གསུམ་བདེ་གཤེགས་མ་ལུས་སྲས་དང་བཅས། །གནས་གསུམ་དཔའ་བོ་མཁའ་འགྲོ་ཇི་སྙེད་
དང༑ ༑བར་ཆད་ཀུན་སེལ་ཆོས་སྐྱོང་བསྲུང་མའི་ཚོགས། །རྣལ་འབྱོར་འཕྲིན་ལས་བསྒྲུབ་ཕྱིར་གཤེགས་སུ་གསོལ། །ཕྱོགས་བདག་ཞིང་སྐྱོང་དྲེགས་པ་སྡེ་བརྒྱད་ཚོགས། །གདོན་བགེགས་ལན་
ཆགས་སྙིང་རྗེའི་མགྲོན་ལ་སོགས། །ཕུད་ཀྱིས་མཆོད་འོས་སྲིད་དང་ཞི་བའི་མགྲོན། །མ་ལུས་མཆོད་པའི་གནས་འདིར་གཤེགས་སུ་གསོལ། །ཕྱི་ནང་གསང་བའི་མཆོད་སྤྲིན་རྒྱ་མཚོའི་དབུས། །རིན་

[003A]༄༅། །ཆེན་ལས་གྲུབ་མཛེས་པའི་གདན་ཁྲི་ལ། །ཞབས་སེན་འོད་ཆགས་བརྟན་པར་བཞུགས་ནས་ཀྱང། །སྒྲུབ་མཆོག་བདག་ལ་འདོད་དགུའི་དངོས་གྲུབ་སྩོལ། །དངོས་བཤམས་ཡིད་
ཀྱིས་སྤྲུལ་པ་ལས་བྱུང་བའི། །ཕྱི་ནང་གསང་བའི་མཆོད་ཚོགས་མཐའ་ཡས་པ། །ཀུན་བཟང་མཆོད་པའི་སྤྲིན་དང་ལྷན་ཅིག་ཏུ། །དགྱེས་པ་བསྐྱེད་ཕྱིར་འཁོར་དང་བཅས་ལ་འབུལ། །དེ་ནས་ཚོགས་རྫས་
རྣམས་ནང་མཆོད་ལྟར་བྱིན་གྱིས་བརླབས་ཏེ་འབུལ་བ་ནི། ཧཱུཾ་ཟག་མེད་ཡེ་ཤེས་བདུད་རྩིར་བྱིན་བརླབས་པའི། །བདེ་བ་ཆེན་པོའི་ཚོགས་ཀྱི་མཆོད་པ་འདི། །རྡོ་རྗེ་འཆང་དབང་བློ་བཟང་གྲགས་པ་དང། །དབྱེར་
མེད་རིགས་ཀྱི་ཅོད་པན་དྲིན་ཅན་རྗེ། །རྩ་བ་བརྒྱུད་པའི་བླ་མ་རྣམས་ལ་འབུལ། །དགྱེས་ཤིང་བཞེས་ནས་སྒྲུབ་མཆོག་བདག་ཅག་ལ། །འཕྲིན་ལས་རྣམ་བཞི་གྲུབ་པ་ཆེན་པོ་བརྒྱད། །བླ་མེད་མཆོག་གི་དངོས་
གྲུབ་སྩལ་དུ་གསོལ། །ཐོག་མཐའི་ཚིག་རྐང་ལྔ་རིགས་འགྲེ། ཟག་མེད་། བདེ་བ་། དཔལ་ལྡན་རྡོ་རྗེ་འཇིགས་བྱེད་གཤིད་རྗེའི་གཤེད། །དུས་འཁོར་གསང་བདེ་དགྱེས་པ་རྡོ་རྗེ་སོགས། །ཡི་དམ་ཞི་ཁྲོ་རབ་འབྱམས་རྣམས་ལ་འབུལ་། ། དུས་གསུམ་བདེ་གཤེགས་དམ་ཆོས་འཕགས་ཚོགས་བཅས། །བསླུ་མེད་དཀོན་མཆོག་རིན་ཆེན་མ་ལུས་དང། །ཁྱད་པར་དཔའ་བོ་མཁའ་འགྲོའི་ཚོགས་ལ་

[003B] ། ཕྱག་དྲུག་ཆོས་རྒྱལ་འདོད་ཁམས་དབང་ཕྱུག་མ། །ཞལ་བཞི་རྒྱལ་ཆེན་དྲེགས་པ་ལྕམ་སྲིང་སོགས། །མ་ལུས་ཆོས་སྐྱོང་བསྲུང་མའི་ཚོགས་ལ་འབུལ། ། ། ཕྱོགས་སྐྱོང་ཞིང་སྐྱོང་དྲེགས་པ་སྡེ་
བརྒྱད་དང། །ཚེ་རིང་མཆེད་ལྔ་བསྟན་མ་བཅུ་གཉིས་སོགས། །ཡུལ་ལྷ་གཞི་བདག་འཁོར་དང་བཅས་ལ་འབུལ། །དགྱེས་ཤིང་བཞེས་ནས་སྒྲུབ་མཆོག་བདག་ཅག་ལ། །སྤྱོད་ལམ་རྣམ་བཞི་བྱ་བ་ཅི་བྱེད་ཀྱང། །ཀུན་སློང་
རུ་ང་ཕྲག་དོག་མ་བྱེད་པར། །འགལ་རྐྱེན་ཀུན་གསོལ་མཐུན་རྐྱེན་མ་ལུས་སྒྲུབས། །་གནོད་བྱེད་གདོན་བགེགས་ཤ་ཁོན་བུ་ལོན་གཉེར། །མར་གྱུར་རིགས་དྲུག་སེམས་ཅན་ཐམས་ཅད་སོགས། །མགྲོན་དུ་བོས་ཤིང་
འདུས་པ་རྣམས་ལ་འབུལ། །དགྱེས་ཤིང་བཞེས་ནས་ཉོན་མོངས་སྡུག་བསྔལ་དང། །བྱམས་དང་སྙིང་རྗེ་བྱང་ཆུབ་སེམས་མཆོག་དང། །འཁྲུལ་མེད་ཡང་དག་ལྟ་བས་རྒྱུད་ཕྱུག་སྟེ། །ཐམས་ཅད་གཟིགས་པའི་གོ་འཕང་མྱུར་ཐོབ་
ཤོག་དེ་ནས་ལས་ཀྱི་རྡོ་རྗེས། ཧོ་དཔའ་བོ་ཆེན་པོ་དགོངས་སུ་གསོལ། །འདི་ལ་ཐེ་ཚོམ་མི་བྱ་སྟེ། །བྲམ་ཟེ་ཁྱི་དང་གདོལ་པ་གསུམ། །དབྱེར་མེད་གཅིག་ཏུ་དགོངས་ཏེ་རོལ། ཞེས་ཕྱག་ཏུ་ཕུལ། དེ་རྗེས། ཧཱུཾ་བདག་ཉིད་རྒྱལ་
བ་ཀུན་གྱི་གཙོ། །བཅོམ་ལྡན་རྡོ་རྗེ་འཇིགས་བྱེད་དངོས། །ཡེ་ཤེས་གདུད་རྩིའི་རྒྱ་མཚོ་ཆེ། །ལྷ་རྣམས་ཚིམ་པར་བྱ་ཕྱིར་རོལ། །ཨ་ཧོ་མཧཱ་སུ་ཁ། ཞེས་བརྗོད། ནང་གི་སྦྱིན་སྲེག་གི་ཚུལ་དུ་ལོངས་སྤྱད། མཐར་ཚོགས་ལྷག་བསྡུས་

[004A]༄༅། །བྱིན་གྱིས་བརླབས་ལ། རང་གི་ཐུགས་ཀའི་ཧཱུཾ་གི་འོད་ཟེར་གྱིས་དུར་ཁྲོད་བརྒྱད་ལ་སོགས་པ་ནས། དམ་ཅན་ཞིང་སྐྱོང་ལྷག་ལ་རེ་བའི་སྡེ་བརྒྱད་འབྱུང་པོའི་ཚོགས་ཐམས་ཅད་སྤྱན་དྲངས། ཨ་ཀཱ་རོས་
བསྔོས་ལ། བདེ་བ་ཆེན་པོའི་ཚོགས་ལྷག་མཆོད་པ་འདི། །ལྷག་ལ་རེ་བའི་ཞིང་སྐྱོང་གཞི་བདག་དང། །དྲེགས་པ་སྡེ་བརྒྱུད་འབྱུང་པོའི་ཚོགས་རྣམས་དང། །ཁས་ཞན་མ་ཐོབ་སྐལ་ཆད་རྣམས་ལ་འབུལ། །དགྱེས་ཤིང་
བཞེས་ཏེ་རྣལ་འབྱོར་བདག་ཅག་ལ། །རྟག་ཏུ་གཡེལ་བ་མེད་པའི་གྲོགས་མཛད་ནས། །འགལ་རྐྱེན་ཀུན་གསོལ་མཐུན་རྐྱེན་མ་ལུས་སྒྲུབས། ཞེས་བརྗོད་ཅིང། མཇུག་མི་དམིགས་པས་རྒྱས་བཏབ་སྟེ། བསྔོ་བ་སྨོན་
ལམ་ཅི་རིགས་བྱས་ལ། ཤིས་པ་བརྗོད་མེ་ཏོག་གི་ཆར་དབབ་པར་བྱའོ། །སྨས་པ། རིག་འཛིན་དཔའ་བོ་མཁའ་འགྲོ་བྱེ་བའི་དབུས། །ཕྱི་ནང་གསང་བའི་ཚོགས་ཀྱི་འཁོར་ལོ་ཡི། །ལྷན་སྐྱེས་བདེ་སྟོང་རོ་ལ་རྟག་རོལ་
བའི༑ ༑རྣལ་འབྱོར་དབང་པོ་དེ་ལ་བདག་ཡིད་སྤྲོ། །ཚུལ་འདིར་འབད་པའི་དགེ་བ་ཀུ་མུ་ད། །ཟླ་འོད་ཀྱིས་བྱུགས་འདྲ་དེས་བདག་གཞན་རྣམས། །མཐོང་བའི་ཆོས་ལ་མཁའ་སྤྱོད་དཔའ་མོ་དང། །ལྷན་ཅིག་བདེ་བ་མཆོག་
གི་གར་བྱེད་ཤོག་ཅེས་དཔལ་རྡོ་རྗེ་འཇིགས་བྱེད་ལ་བརྟེན་པའི་ཚོགས་ཀྱི་འཁོར་ལོའི་ཆོ་ག་བདེ་བ་ཆེན་པོའི་རྒྱ་མཚོ་ཞེས་བྱ་བ་འདི་ཉིད་རིགས་དྲུག་པ་རྡོ་རྗེ་འཆང་ཆེན་པོའི་ངོ་བོ་ཐམས་ཅད་མཁྱེན་པ་ཆེན་པོ་བློ་བཟང་མཐུ་

[004B] རྒྱུད་དང་དམ་པའི་མན་ངག་བཞིན་དུ་རྒྱལ་ཁམས་མྱུལ་བའི་བྱ་བྲལ་གྱི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་
ལྷུན་པོའི་གཟིམས་ཁང་དུ་སྦྱར་བའོ།། །།༄༅། །ན་མོ་བཛྲ་བཧཻ་ར་ཝཱ་ཡ། འདིར་དཔལ་རྡོ་རྗེ་འཇིགས་བྱེད་ཀྱི་རྒྱས་པའི་སྦྱིན་སྲེག་བྱེད་ཚུལ་དངོས་གྲུབ་རྒྱ་མཚོར་གསུངས་པའི་ཆོག་བསྒྲིགས་གོ་བདེ་བར་
བརྗོད་པ་ནི། ཡོ་བྱད་ཐམས་ཅད་རྣམ་བཤད་ཆེན་མོ་ལྟར་འཚོགས་པར་བྱས་ཏེ། བདག་ཉིད་ལྷར་གསལ་སྨྲ་གཞན་བཅད། །རྡོ་རྗེ་དྲིལ་བུ་བྱིན་བརླབས་ནས། །བསང་ཆུ་ནང་མཆོད་ལས་སྔགས་ཀྱིས། །གཡས་སྐོར་
ཐབ་རྫས་དགང་བླུགས་དང། །བདག་ཉིད་རིམ་བཞིན་བསངས་བྱས་ཏེ། །མེ་ལྷའི་མཆོད་རྫས་སྲེག་རྫས་རྣམས། །སྦྱངས་བསྐྱེད་བྱིན་གྱིས་བརླབ་པར་བྱ། །ཡི་གེ་གསུམ་གྱིས་མེ་བཞག་སྤར། །བསང་ཆུ་ནང་མཆོད་ལས་སྔགས་
ཀྱིས༑ ༑ལན་གསུམ་བསངས་ནས་ཐབ་ཏུ་བཅུག་སྔགས་བཅས་རླུང་ཡབ་ཀྱིས་སྦར་རོ། །ལས་སྔགས་བླུགས་གཟར་བདུན་གྱིས་གསོ། །ཀུ་ཤ་བྱིན་བརླབས་བྱང་བསྟན་དགྲམ། །དེ་ནས་ཐབ་སྦྱངས། སྟོང་པའི་ངང་ལས། སྣ་
ཚོགས་པདྨ་དང། ཟླ་བའི་སྟེང་དུ་སཾ་དང་རྡོ་རྗེ་ལས་རྡོ་རྗེ་འཛིན་པ་དཀར་པོ་དཀར་མཐིང་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འདྲའི་ཡུམ་ལ་འཁྱུད་པ། ལྷག་མ་གཡས་གཉིས་རྡོ་རྗེ་དང་རལ་གྲི། གཡོན་གཉིས་

[005A]༄༅། །རིན་པོ་ཆེ་དང། པདྨ་འཛིན་པ་ཞུ་བ་ལས་བྱུང་བའི་ཡེ་ཤེས་ཀྱི་ཐབ་ཁ་དོག་སེར་ཞིང་དབྱིབས་གྲུ་བཞི་པ། མུ་རན་དང་ཁ་ཁྱེར་དང་བཅས་པ། ཁ་ཁྱེར་ལ་རིན་པོ་ཆེའི་ཕྲེང་བས་བསྐོར་བ། གྲྭ་བཞིར་
ཟླ་ཕྱེད་རྡོ་རྗེས་མཚན་པ། དྭངས་ཤིང་ཐོགས་པ་མེད་པའི་ནང་དུ། རཾ་ལས་སྐྱེས་པའི་མེ་གྲུ་གསུམ་པའི་དབུས་སུ་སྣ་ཚོགས་པདྨའི་ལྟེ་བར་རཾ་ལས་བགྲང་ཕྲེང། དེ་ཡོངས་སུ་གྱུར་པ་ལས། མེ་ལྷ་སྐུ་མདོག་སེར་པོ། སེར་སྔོ་
དཀར་བའི་ཞལ་གསུམ་ཕྱག་དྲུག་པ། གཉུག་མར་གནས་པའི་རིག་མ་དང་གཉིས་སུ་མེད་པའི་སྐུ། ཕྱག་གཡས་ཀྱི་དང་པོ་ན་བགྲང་ཕྲེང། གཉིས་པས་མི་འཇིགས་པ་སྦྱིན་པ། གསུམ་པ་ན་གྲི་གུག་གཡོན་གྱི་དང་པོ་
ན་དབྱུ་གུ་རྩེ་གསུམ་པ། གཉིས་པ་ན་སྤྱི་བླུགས། གསུམ་པ་ན་ཐོད་པ་བསྣམས་པ། གཡོན་བརྐྱངས་པའི་སྟབས་ཀྱིས་བཞུགས་པ། ཁྲོ་བོའི་རྒྱན་ཐམས་ཅད་ཀྱིས་བརྒྱན་པའི་ཐུགས་ཀར་མེ་གྲུ་གསུམ་པ་རཾ་གྱིས་མཚན་པར་
གྱུར༑ ལྷག་མ་གཞན་རྣམས་ནི་ཞི་བ་དང་འདྲ་ལ། ལྗགས་བྱིན་རླབས་ལ། མེ་ལྷའི་ལྗགས་རྡོ་རྗེའི་རྣམ་པ་ཅན་སེར་པོ་ལ་ཞེས་པ་དང། ཡེ་ཤེས་པའི་མེ་ལྷའི་སྐབས་སུ་ལྷ་རྣམས་ཀྱི་སྐུ་ལས་འོད་ཟེར་སེར་པོའི་ཚོགས་འཕྲོ་བར་
གྱུར༑ ཅེས་པ་དང། ལྗགས་ལའང་དེ་བཞིན་དུ་སྦྱར། སྤེལ་ཚིག་ནི། བདག་ཅག་དཔོན་སློབ་འཁོར་དང་བཅས་རྣམས་ཀྱི། །གཟི་བརྗིད་དཔལ་འབྱོར་ཚེ་དང་བསོད་ནམས་དང། །བདེ་བ་མཆོག་རྒྱས་བགེགས་སྡིག་དྲི་མས་

[005B] །ནོར་འབྲུ་མྱུར་ཤུགས་སྟོབས་དང་ནད་མེད་དང། །ཁྱད་པར་སྡེ་སྣོད་གསུམ་དང་རྒྱུད་སྡེ་བཞིའི། །བཤད་སྒྲུབ་བསླབ་གསུམ་རིམ་གཉིས་རྣལ་འབྱོར་སོགས། ལེགས་ཚོགས་ཐམས་ཅད་པུཥྚིཾ་ཀུ་རུ་ཨོཾ། །ཡང་སྲེག་རྫས་
གོ་རིམས་མ་འཁྲུགས་པར་འདོད་ན། ཡམ་ཤིང་མར་ཁུ་ཏིལ་དང་དུར། །མ་གྲུགས་ཞོ་ཟན་ཀུ་ཤ་དང། །ཡུངས་ཀར་སོ་བ་ནས་སྲན་གྲོ། །མཇུག་ཏུ་ཞལ་བསིལ་བསང་གཏོར་ཕུལ། །དེ་ནས་འཇིག་རྟེན་ལས་འདས་པའི། །མཆོད་རྫས་
སྔོན་བཞིན་པ་སངས་སྦྱངས་བསྐྱེད། །ཡེ་ཤེས་མེ་ལྷ་སྒྲུབ་མཆོད་དང། །འབྲེལ་དང་མ་འབྲེལ་དབྱེ་བ་ཡིས། །བསྐྱེད་ཅིང་ལྗགས་ལ་རཾ་ཡིག་བཀོད། །སྔོན་བཞིན་ཕྱི་ནང་མཆོད་ཅིང་བསྟོད། །རྫས་ཆེན་བཅུ་གཉིས་རིམ་
བཞིན་དང། །རྒྱས་པའི་ལས་བཅོལ་དགང་བླུགས་འབུལ། །མཆོད་ཡོན་བསང་གཏོར་ཞལ་བསིལ་དང། །གོས་དང་སོ་རྩི་ཕྱི་ནང་མཆོད། །བསྟོད་ཅིང་མཆོད་ཡོན་བཟོད་གསོལ་གཤེགས། །སླར་ཡང་ཐབ་ཀྱི་མེ་ལྷ་ལ་
ཕྱི་ནང་བསང་ཞལ་སོ་རྩི་གོས། །སྲེག་རྫས་ལྷག་མས་སྦྱིན་སྲེག་བྱ། །ཞལ་བསིལ་བསང་གཏོར་གྱི་ནང་མཆོད། །གཏོར་མ་ཉེར་སྤྱོད་འཕྲིན་ལས་བཅོལ། །མཆོད་ཡོན་ཕུལ་ནས་བཟོད་གསོལ་གཤེགས། །དམ་ཚིག་
འབར་བའི་རྣམ་པར་བསྒོམ། །ཚིག་གིས་དངོས་སུ་མ་ཐོན་པ་རྣམས་དངོས་གྲུབ་རྒྱ་མཚོ་ལྟར་ཤེས་པར་བྱའོ། ཞེས་པ་འདི་ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་གྲུབ་པའི་གནས་མཆོག་དབེན་དགོན་དུ་སྦྱར་
[006A]༄༅། །བའོ།། །།༄༅། །ན་མོ་གུ་རུ། འདིར་དཔལ་རྟ་མགྲིན་གྱི་སྦྱིན་སྲེག་བྱེད་པར་འདོད་པས། སྦྱིན་སྲེག་གི་ཡོ་བྱད་བཤམས། རང་རྟ་མགྲིན་དུ་གསལ་བས། ནང་མཆོད་དང་མཆོད་རྫས་སོགས་
བསངས། སྦྱངས། བྱིན་གྱིས་བརླབས་ལ། ཐབ་བསངས། སྦྱངས། སྟོང་པའི་ངང་ལས་ཡེ་ཤེས་ཀྱི་ཐབ་དཀར་ཞིང་ཟླུམ་པ་མཚན་ཉིད་ཐམས་ཅད་དང་ལྡན་པའི་ནང་དུ་མེ་གྲུ་གསུམ་པའི་དབུས་སུ་རཾ་ལས་སྐྱེས་པའི་མེ་ལྷ་
དཀར་པོ་ཞལ་གཅིག་ཕྱག་གཉིས་ཕྲེང་བ་དང་སྤྱི་བླུགས་འཛིན་པ་གཡོན་བརྐྱངས་ཀྱིས་བཞུགས་པའི་ཐུགས་ཀའི་ས་བོན་གྱི་འོད་ཟེར་གྱིས་ཡེ་ཤེས་པ་སྤྱན་དྲངས། གཉིས་སུ་མེད་པར་གྱུར། ཆུ་བཞི་དང་ཨཀྣ་ཡེས་
བླུགས་གཟར་བདུན་ཕུལ། བསྡུ་ན་རྫས་ཆེན་བཅུ་གཉིས་ཨཀྣ་ཡེ་གཅིག་པུ་དང། རྒྱས་པར་ན་སོ་སོའི་སྔགས་ཀྱིས་འབུལ། ཞལ་བསིལ་བསང་གཏོར་གཉིས་ཕུལ། སྔར་བཞིན་མཆོད་རྫས་རྣམས་བྱིན་གྱིས་བརླབས་
མེ་ལྷའི་ཐུགས་ཀར་མེ་འབར་བའི་དབུས་སུ་རྟ་མགྲིན་བསྐྱེད། ཡེ་ཤེས་པ་བསྟིམ། རྒྱས་བཏབ། ཆུ་བཞི་ཉེར་སྤྱོད་རོལ་མོ་ནང་མཆོད་བསྟོད་པ་དང་བཅས་པ་བྱ། མཆོད་ཡོན་ཕུལ། བཟོད་པ་གསོལ་ཏེ་གཤེགས་སུ་
གསོལ། འཇིག་རྟེན་པའི་མེ་ལྷ་ལ་རྫས་ལྷག་མ་སོ་རྩི་ན་བཟའ་ཕྱི་ནང་གི་མཆོད་གཏོར་མཆོད་ཡོན་ཕུལ། བཟོད་པ་གསོལ་ཏེ་གཤེགས་སུ་གསོལ། སྨོན་ལམ་དང་ཤིས་པས་བརྒྱན་པར་བྱའོ།། །

[006B]༄༅། །ན་མོ་གུ་རུ། རྟ་མགྲིན་ཅི་རིགས་པའི་དབང་ལེན་པ་དང་བསྐུར་བར་འདོད་པས། ཡོ་བྱད་སོགས་སྦྱོར་བ་ཚོགས་པར་བྱས་ཏེ། དགའ་ཆེན་ཁྱོད་བདག་སྟོན་པ་སྟེ། ཞེས་སོགས་ཀྱིས་གསོལ་བ་བཏབ། ཧྲཱི་
པདྨཱྣྟ་ཀྲྀ་ཏ་ཀྱིས་བགེགས་བསངས། ཙཀྵུརཱ་བནྡྷས་མིག་དར་བཅིངས། ཨཱ་ཁཾ་བའི་ར་ཧཱུཾ་གིས་མེ་ཏོག་བཟུང། རང་ཉིད་རྟ་མགྲིན་དུ་གྱུར། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་དང། སངས་རྒྱས་
བྱང་ཆུབ་སེམས་དཔའ་ཀུན། ཞེས་སོགས་ལན་གསུམ་གསུམ་གྱིས་སྡོམ་པ་གཉིས་བཟུང། ཧྲཱི་རང་ཉིད་དཀྱིལ་འཁོར་དུ་ཞུགས། བླ་མ་དང་རྟ་མགྲིན་དབྱེར་མེད་པའི་ཐུགས་ཀའི་ཧྲཱི་འི་འོད་ཟེར་གྱིས་དཔལ་
རྟ་མགྲིན་གྱི་ལྷ་ཚོགས་སྤྱན་དྲངས། རང་གི་ལུས་ལ་ཆར་ཆེན་པོ་བབ་པ་བཞིན་དུ་ཐིམ་པར་གྱུར། བཛྲ་ཨཱ་བེ་ཤ་ཨ་ཨ། ཞེས་སོགས་བརྗོད་ཅིང་རེལ་མོ་བྱ། རང་ཉིད་དཀྱིལ་འཁོར་གྱི་ནང་དུ་ཞུགས། པྲ་ཏཱི་ཙྪ་བཛྲ་ཧོཿ་མེ་ཏོག་
གཏོར་ཨོཾ་པྲ་ཏི་གྲྀཧྞ་སྟྲཾ་ཨི་མཾ་སཏ་མཧཱ་བ་ལ། ཞེས་མེ་ཏོག་ཕྲེང་བའི་དབང་བསྐུར། མིག་དར་ཕྱེ། ཧེ་བཛྲ་པཱ་ཤྱ། རྟེན་དང་བརྟེན་པའི་དཀྱིལ་འཁོར་མཐོང་བར་གྱུར། དེ་ནས་བླ་མ་ཁྲོ་རྒྱལ་རྟ་མགྲིན་གྱི་དབང་བཞི་བདག་
ལ་བསྐུར་དུ་གསོལ། ལན་གསུམ་གསོལ་བ་བཏབ། དབང་རྫས་ཆུ་ཅོད་པན་རྡོར་དྲིལ། ཡང་རྡོར་དྲིལ་རྣམས་རིགས་ལྔ་དང་རྡོ་རྗེ་སེམས་དཔའ་ཡབ་ཡུམ་གྱི་ངོ་བོར་གྱུར། ཆུ་དང་ཅོད་པན་རྡོར་དྲིལ་མིང་དབང་

[007A]༄༅། །རྣམས། །བསྐུར་བས་རིགས་ལྔའི་དངོས་གྲུབ་ཐོབ་པ་དང། །རྡོར་དྲིལ་ཕྱག་རྒྱའི་དམ་ཚིག་སྔོན་འགྲོ་བས། །སློབ་དཔོན་དབང་ཐོབ་སྤྲུལ་སྐུ་ཐོབ་པར་ཤོག་ཅེས་བུམ་དབང་དང། བླ་མ་ཡབ་
ཡུམ་བྱང་སེམས་དཀར་དམར་གྱི། །དབང་བསྐུར་ལོངས་སྤྱོད་རྫོགས་པའི་སྐུ་ཐོབ་ཤོག་ཅེས་གསང་དབང་དང། རང་ཉིད་རྟ་མགྲིན་ཡབ་ཡུམ་སྙོམས་པར་ཞུགས། །ཤེར་དབང་ཐོབ་ནས་ཆོས་སྐུ་ཐོབ་པར་གྱུར། ཅེས་
ཤེར་དབང་དང། འབྲས་བུ་མཐར་ཐུག་ཟུང་འཇུག་རྟ་མགྲིན་དུ། །ཚིག་གིས་ངོ་སྤྲད་དབང་བཞི་ལེགས་པར་ཐོབ། །དེ་ལྟར་དབང་བཞི་བསྐུར་ནས། གཏང་རག་གི་མཎྜལ་དང་མཇུག་ཆོག་རྣམས་བྱའོ། །ཚུལ་འདི་ཡང་
རང་གི་སློབ་མ་པཎྜི་ཏ་ལྷའི་རྒྱལ་མཚན་གྱིས་ནན་ཆེར་བསྐུལ་བ་ལ་བརྟེན་ནས། དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་དཔལ་ལྡན་འབྲས་སྤུངས་སུ་སྦྱར་བའི་ཡི་གེ་པ་ནི་དགེ་ཚུལ་བློ་བཟང་
དར་རྒྱས་སོ།། །།༄༅། །ན་མོ་གུ་རུ་མཉྫུ་གྷོ་ཥཱ་ཡ། ཡེ་ཤེས་མེ་དཔུང་འབར་བའི་དབུས་ཉིད་ན། །མིག་སྨན་ལྟར་གནག་སྲིན་པོ་ཁྲོས་པའི་སྐུ། །དྲན་པ་ཙམ་གྱིས་བདུད་དང་སྡིག་སྒྲིབ་ཀུན། །
འཇོམས་མཛད་རྡོ་རྗེ་མཁའ་འགྲོ་ལ་བཏུད་ནས། །མི་འདོད་སྡུག་བསྔལ་མ་ལུས་འབྱུང་བའི་གནས། །སྡིག་ལྟུང་གངས་རི་མཐོན་པོའི་དགྲར་གྱུར་པ། །སྦྱིན་སྲེག་ཚ་ཟེར་སྟོང་འབར་ཉིན་མོར་བྱེད། །ཕན་བདེའི་པད་

[007B] །འདིར་སྡིག་ལྟུང་སྦྱང་བའི་ཐབས་མཆོག་ཏུ་གྱུར་པ་ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་བྱེད་པར་འདོད་པས། ཏིལ་དང་མེ་སྟ་གོན་བྱས་ལ། སྐྱབས་འགྲོ་སེམས་བསྐྱེད་སྔོན་དུ་བཏང་
ཁྱད་པར་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་རྡོ་རྗེ་མཁའ་འགྲོའི་སྦྱིན་སྲེག་ལ་འཇུག་སྙམ་པ་གསུམ་སོགས་བྱ། དེ་ནས་ཨོཾ་བཛྲ་
ཨ་མྲྀ་ཏས་མེ་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡེ་ཤེས་ཀྱི་མེ་རབ་ཏུ་འབར་བའི་དབུས་སུ་ཧཱུཾ་དང་རྡོ་རྗེ་ལས་བྱུང་བའི་ཁྲོ་བོ་རྡོ་རྗེ་མཁའ་འགྲོ་མཐིང་ནག་ཞལ་གཅིག་ཕྱག་གཉིས་ཀྱིས་རྡོ་རྗེ་དང་
དྲིལ་བུ་འཛིན་པས་ཧཱུཾ་མཛད་ཀྱི་ཕྱག་རྒྱ་འཆིང་བ། ཞལ་གནམ་དུ་གདངས་ཤིང་མཆེ་བ་རྣོན་པོ་བཞི་གཅིགས་པ། ཐོད་པ་སྐམ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་འཕྱང་བ། སྟག་ལྤགས་ཀྱི་ཤམ་ཐབས་
ཅན། ཁྲོ་བོའི་ཉམས་ཐམས་ཅད་ཡོངས་སུ་རྫོགས་པ། སྡིག་སྒྲིབ་འཇོམས་པ་ལ་དཔའ་བའི་ཚུལ་གྱིས་ཞབས་གཉིས་ཟླུམ་པོར་བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་
སྔོན་པོ། དེ་ལས་འོད་ཟེར་འཕྲོས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། དབང་གི་ལྷས་དབང་བསྐུར། མི་བསྐྱོད་པས་དབུ་བརྒྱན་པར་གྱུར་

[008A]༄༅། །མཆོད་པ་བྱིན་གྱིས་བརླབས་ལ། ཨོཾ་བཛྲ་ཌཱ་ཀ་ས་པ་རི་ཝཱ་ར་ཨརྒྷཾ་ནས། ཤཔྟའི་བར་གྱིས་མཆོད། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་མཆོག་དཀྱིལ་འཁོར་
གསུམ། །རྡོ་རྗེ་མཁའ་འགྲོ་ལ་ཕྱག་འཚལ། ཞེས་པས་བསྟོད། དེ་ནས་རང་ཐ་མལ་དུ་གནས་པའི་སྙིང་གར་སྡིག་པའི་ས་བོན་བཾ་ནག་པོ། ལྟེ་བར་རཾ་ལས་མེའི་དཀྱིལ་འཁོར་དམར་པོ། རྐང་མཐིལ་གཉིས་སུ་ཡཾ་ལས་
རླུང་གི་དཀྱིལ་འཁོར་སྔོན་པོ། པཾ་ལས་འོད་ཟེར་འཕྲོས། སྒོ་གསུམ་གྱི་སྡིག་སྒྲིབ་ཐམས་ཅད་འོད་ཟེར་ནག་པོའི་རྣམ་པར་བཀུག་སྟེ། པཾ་ལ་ཐིམ། འོག་གི་རླུང་གཡོས། རྐང་མཐིལ་ནས་ཞུགས། ལྟེ་བའི་མེ་སྤར། མེའི་འོད་ཟེར་
གྱིས་པཾ་དེང་ནས་སྣ་སྒོར་ཐོན་པ་སྡིག་པ་རྭ་ཅན་གྱི་རྣམ་པར་གྱུར་ནས། ཏིལ་ལ་ཐིམ་ཞིང། ཏིལ་ཁྲོ་བོའི་ཞལ་དུ་གསོལ་བར་བསམས་ལ། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་བཱ་བཾ་ད་ཧ་ན་བྷཥྨི་ཀུ་རུ་སཱཧཱ། བདག་གིས་ཚེ་
འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་དང་དམ་ཚིག་ཉམས་ཆགས་ཐམས་ཅད་ཤཱནྟིཾ་ཀུ་རུ་སཱཧཱ། ཞེས་བརྗོད་པ་དང། ཏིལ་མེར་འདོར་བ་དུས་མཉམ་དུ་བྱ། མཇུག་ཏུ་སྔར་བཞིན་མཆོད་བསྟོད་
བྱས་ལ། བཟོད་པར་གསོལ། ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་མེ་འབར་བའི་རྣམ་པར་གྱུར་པར་བསམས་ལ། མེ་མ་ཤིའི་བར་མི་རེག་ལ། ཤི་ནས་ཐལ་བ་གཙང་སར་བསྐྱལ་ལོ། །འདི་ནི་

[008B] ཉམས་ཆགས་སྐོང་བ། བར་གཅོད་བཟློག་པ་ལ་ཤིན་ཏུ་བསྔགས་ཤིང་བྱིན་རླབས་ཆེ་བར་རྡོ་རྗེ་འཆང་གིས་གསུངས་པའི་མན་ངག་རྗེ་བླ་མའི་ཐུགས་ཀྱི་བཅུད་གསར་ཆོས་ཁྱད་པར་ཅན་དུ་བྱེད་པ་ལགས་
སོ༑ ཞེས་པ་འདི་ཡང་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་བགྱིས་པའོ།། །།༄༅། །གུ་རུ་མཧཱ་ཀཱ་ལཱ་ཡ། ཡེ་ཤེས་མགོན་པོ་ཕྱག་དྲུག་པ་གཉིས་ཀྱི་སྦྱིན་སྲེག་མདོར་བསྡུས་
བྱེད་པར་འདོད་པས། བཟའ་བཏུང་བྱེད་པའི་མེའམ། སྤོས་ཕོར་རམ། སྦྱིན་སྲེག་རྒྱས་པའི་ཐབ་སོགས་བསངས། སྤྱངས། སྟོང་པའི་ངང་ལས་ཧཱུཾ་ལས་ཡེ་ཤེས་ཀྱི་ཐབ་ཁ་དོག་དཀར་ཞིང་དབྱིངས་ཟླུམ་པ། མཚན་ཉིད་རྫོགས་
པའི་ནང་དུ། རཾ་ལས་མེ་གྲུ་གསུམ་གྱི་དབུས་སུ། རཾ་ལས་མེ་ལྷ་དམར་པོ་ཞལ་གཅིག་ཕྱག་གཉིས་བགྲང་ཕྲེང་དང་སྤྱི་བླུགས་འཛིན་པ་བཞུགས་པར་གྱུར། རང་ལྷར་གསལ་བའི་ཐུགས་ཀའི་ཧཱུཾ་གི་འོད་ཟེར་གྱིས་ཡེ་
ཤེས་པ་སྤྱན་དྲངས། ཆུ་བཞི་ཉེར་སྤྱོད་ནང་མཆོད་མདོར་བསྡུས་ཕུལ། མེ་སྟེ་བསྲེག་བྱ་ཞེས་སོགས་ཀྱིས་བསྟོད། མེ་ལྷའི་ལྗགས་ལ་རཾ་ཡིག་དང། དགང་བླུགས་ཀྱི་ཁ་ལ་ཡཾ་ཡིག་གིས་མཚན་པར་གྱུར། རྫས་
ཆེན་བཅུ་གཉིས་རེ་རེ་འམ་ཚོགས་པ། ཨོཾ་ཨཀྣ་ཡེ་སཱཧཱ། ཞེས་པས་ཕུལ། ཞལ་བསལ་དང། བསང་གཏོར་གྱིས་མཆོད། མེ་ལྷའི་ཐུགས་ཀར་མེ་གྲུ་གསུམ་འབར་བའི་དབུས་སུ་པཾ་ལས་པདྨ་དང། ཞེས་སོགས་

[009A]༄༅། །མགོན་པོ་དཀར་ནག་གང་བྱེད་ཀྱི་མངོན་རྟོགས་རྒྱས་པའམ། སྐད་ཅིག་གིས་གསལ་བཏབ། དགུག་གཞུག་མཆོད་བསྟོད་རྒྱས་བསྡུས་ཅི་རིགས་བྱ། ཆུ་བཞི་ཉེར་སྤྱོད་ནང་མཆོད་དང་
བཅས་པས་མཆོད། གང་ཞིག་ཡིད་ལ་དྲན་ཙམ་གྱིས། ཞེས་སོགས་མགོན་པོ་དཀར་ནག་གང་བྱེད་ཀྱི་བསྟོད་པས་བསྟོད། ལག་པ་དགང་བླུགས་སུ་མོས་པའི་ཁ་ལ་རཾ་ཡག་དང། མགོན་པོའི་ལྗགས་རྡོ་རྗེ་རྩེ་གཅིག་
པའི་རྩེ་ལ་ཧཱུཾ་ཡིག་གིས་མཚན་པར་གྱུར། མགོན་པོ་གཉིས་ཀྱི་སྙིང་པོའི་མཇུག་ཏུ། བདག་ཅག་དཔོན་སློབ་འཁོར་དང་བཅས་པའི་དམ་ཆོས་སྒྲུབ་པའི་འགལ་རྐྱེན་བར་གཅོད་ཐམས་ཅད་ཤཱནྟི་ཀུ་རུ་ཡེ་སཱཧཱ་
ཞེས་པ་དང། རྫས་བཅུ་གཉིས་རེ་རེའི་སྔགས་སྤེལ་ཚིག་དང་བཅས་པའམ། བསྡུ་ན། ཡམ་ཤིང་མར་ཁུ་ཏིལ་ངུར་འབྲས་ཞོ་ཟན། །ཀུ་ཤ་ཡུངས་ཀར་སོ་བ་ནས་སྲན་གྲོ། །བཟའ་དང་བཅའ་བ་དྲི་བཟང་མེ་ཏོག་
ཚོགས། །བདུད་རྩིར་བྱིན་བརླབས་དང་བས་ཁྱེད་ལ་འབུལ། །ཉེ་སྙིང་མར་ཁུའི་སྔགས་སྤེལ་ཚིག་དང་བཅས་པས། མང་ཉུང་སྐབས་དང་སྦྱར་ལ་དབུལ། ཞལ་བསིལ་གསང་གཏོར་མཆོད་ཡོན་དང། །གོས་
བཟང་སོ་རྩི་ཉེར་སྤྱོད་ལྔ། །རོལ་མོ་ནང་མཆོད་ལ་སོགས་པ། །བླ་མ་མགོན་པོ་མཉེས་ཕྱིར་འབུལ། ཨརྒྷཾ་སོགས་ཀྱིས་མཆོད། ནང་མཆོད་ཀྱང་ཕུལ། མགོན་པོ་དཀར་ནག་གང་བྱེད་ཀྱི་བསྟོད་པས་བསྟོད་

[009B] །སླར་ཡང་འཇིག་རྟེན་པའི་མེ་ལྷ་ལ། ཞལ་བསིལ་བསང་གཏོར་སོ་རྩི་དང། །ན་བཟའ་ཉེར་སྤྱོད་གཏོར་མ་ཕུལ། །བསྟོད་ཅིང་མཆོད་ཡོན་བཟོད་པར་གསོལ། །
གཤེགས་ཤིང་དམ་ཚིག་འབར་བར་བསྒོམ། །བསྔོ་བ་དང་སྨོན་ལམ་བཀྲ་ཤིས་ཀྱིས་རྒྱས་གདབ་བོ། །འདི་ནི་ཞི་བའི་ཚུལ་ཏེ་རྒྱས་པ་དང་དབང་དྲག་ལ་ཡང་ལྷའི་སྐུ་མདོག་དང། ཐབ་ཀྱི་དབྱིབས་ཁ་དོག་སྤེལ་ཚིག་སྦྱོར་ཚུལ་
རྣམས་ཤེས་པར་བྱའོ། །དཔལ་ལྡན་མགོན་པོ་དཀར་ནག་གི་སྦྱིན་སྲེག་སྙིང་པོར་དྲིལ་བ་འདི། །བསླབ་གསུམ་གསང་སྔགས་འཛིན་པའི་མཆོག་སྣུབས་སྟོན་ཡེ་ཤེས་རབ་བརྟན་གྱིས། །ཡང་ཡང་ནན་གྱིས་བསྐུལ་
བའི་ངོར། །ཡེ་ཤེས་མགོན་པོ་ཕྱག་དྲུག་པའི། །ཡོངས་རྫོགས་གདམས་ངག་འཛིན་པ་གང། །དགེ་སློང་བློ་བཟང་ཆོས་རྒྱན་གྱིས། །རྒྱུད་གཞུང་དམ་པའི་མན་ངག་བཞིན། །སྙིང་པོ་ལས་ཀྱང་སྙིང་པོར་བཀོད། །དགེ་བས་
འགྲོ་ཀུན་སྒྲིབ་གཉིས་ཀྱི། །བུད་ཤིང་ཡེ་ཤེས་མེས་སྲེག་ཤོག་ཚིག་གི་ཡལ་འདབ་ཟླ་ཆེས་ལྟར་ཕྲ་ཡང། །ཟབ་དོན་ལེགས་བཤད་འབྲས་བུ་ལྷུན་ཆགས་པ། །སྦྱིན་སྲེག་རྨད་བྱུང་དཔག་བསམ་ལྗོན་པ་འདི། །འགྲོ་
ཀུན་རྒུད་པའི་ཚ་གདུང་སྐྱོབ་བྱེད་པའོ། ཞེས་པ་འདི་ཡང་དགེ་སློང་ཆེན་པོ་ཡེ་ཤེས་རབ་བརྟན་གྱིས་བསྐུལ་བ་ལ་བརྟེན་ནས། ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ། །མངྒལཾ།། །།

[010A]༄༅། །འཇིགས་བྱེད་དཔའ་བོ་གཅིག་པའི་བསྙེན་པའི་ཚེ། རང་འཇིགས་བྱེད་དཔའ་གཅིག་སེམས་དཔའ་གསུམ་བརྩེགས་ཅན་དུ་གསལ་བའི་ཐུགས་ཀར་ཉི་མ་ལ་གནས་པའི་ཏིང་ངེ་འཛིན་སེམས་
དཔའ་ཧཱུཾ་ཡིག་སྔོན་པོའི་མཐར། ཉེ་སྙིང་ལས་སྔགས། རྩ་སྔགས་ཡ་མ་རཱ་ཛཱ་རྣམས་རྒྱུན་པར་ཁ་དོག་སྔོན་པོ། ཡར་རྭ་ལོའི་མན་ངག་ལྷ་དབང་དུ་བྱ་བའི་ཕྱིར་དམར་པོ་བྱེད་པར་ཡང་གསུང། ཡི་གེ་འབར་བ་འོད་ཟེར་
ལྔ་འཕྲོ་བ་ལ་སེམས་དམིགས་ནས་བསྙེན་པ་ཅི་ནུས་བྱེད། དེ་ལ་བརྟན་པ་ཐོབ་ཚེ། སྔགས་ཕྲེང་རྣམས་འོད་ཟེར་འཕྲོས། སངས་རྒྱས་བྱང་སེམས་ཐམས་ཅ་ལ་ཕོག་དེ་དག་གི་ཐུགས་རྗེ་མཐུ་སྟོབས་བྱིན་རླབས་
ཐམས་ཅད། འོད་དང་སྐུ་གསུང་ཐུགས་ཀྱི་མཚན་མའི་རྣམ་པར་བཀུག་སྙིང་གའི་སྔགས་ཕྲེང་ལ་ཐིམ་པས། ཞི་ཁྲོ་རབ་འབྱམས་ཐམས་ཅད་ཀྱི་བྱིན་རླབས་ཞུགས་པར་བསམས་ཏེ་བཟླ། ཡང་སྔགས་ཕྲེང་བས་འོད་ཟེར་
འཕྲོས། སྣོད་མ་དག་པ་ཐམས་ཅད་སྦྱངས། དག་པའི་གཞལ་ཡས་ཁང་དུ་སྒྱུར། བཅུད་ཀྱི་སེམས་ཅན་ཐམས་ཅད་སྡིག་སྡུག་དང་མ་དག་པ་སྦྱངས། རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད་པར་བསམས་ལ། ཞལ་
ཐམས་ཅད་ཀྱིས་བཟླ་བར་མོས་ནས་བཟླས་པ་བྱས་པས་ཕན་ཡོན་ཤིན་ཏུ་ཆེའོ། །ཞེས་པ་འདི་ཡང་དགེ་སློང་ཞ་ལུ་བ་རིན་ཆེན་ཆོས་ལེགས་གྱིས་ཞུས་པའི་དོན་དུ། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་

[010B]།    ༈    །།ཨོཾ་སྭ་སྟེ། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་ཤིས་ལྷུན་
གྲུ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། སརྦ་ཛ་ག་ཏཾ།། །།



