༄༅། །བཅོམ་ལྡན་འདས་རྡོ་རྗེ་མི་འཁྲུགས་པའི་སྒྲུབ་དཀྱིལ་ཡོངས་སུ་རྫོགས་པའི་ཆོ་ག་མངོན་པར་དགའ་བའི་སྒོ་འབྱེད་ཅེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། སྙིང་གི་པདྨོར་ཞབས་ཟུང་དྲན་པ་ཡི། །ག་བུར་ཐིགས་པས་རེག་པ་ཙམ་གྱིས་ཀྱང། །ངན་སོང་གདུང་བའི་ཚ་སེལ་མི་འཁྲུགས་པའི། །བདག་
ཉིད་དྲིན་ཅན་བླ་མའི་ཞབས་བཏུད་ནས། །འདི་སྣང་འགགས་ཚེ་སྡུག་བསྔལ་མཐའ་དག་གི་མིང་ཡང་ཡོངས་བྲལ་མངོན་དགའི་ཞིང་མཆོག་ཏུ། །འཇུག་པའི་ཐབས་མཁས་བླ་ན་མེད་
པ་ཡི༑ ༑སྒོ་འབྱེད་སྒྲུབ་ཐབས་གཙང་མ་མདོར་བསྡུས་བརྗོད། །འདིར་བཅོམ་ལྡན་འདས་རྡོ་རྗེ་མི་འཁྲུགས་པའི་སྒོ་ནས་རང་གཞན་གྱི་དོན་བསྒྲུབ་པར་འདོད་པས་བདག་མདུན་བུམ་
བསྐྱེད་སོགས་ཇི་ལྟར་བྱ་བའི་ཡོ་བྱད་རྣམས་ཚོགས་པར་བྱས་ཏེ། སྟན་བདེ་བ་ལ་འདུག་ནས་ཆོ་ག་སྙིང་པོར་དྲིལ་བ་ལ་འཇུག་པ་ནི་འདི་ལྟར། ཨོཾ་བཛྲ་ཨུད་བྷ་ཝ་ཡེ་སཱཧཱ། རང་ཉིད་སྐད་

[002A]༄༅། །ཅིག་གིས་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་ས་གནོན། གཡོན་མཉམ་གཞག་གི་སྟེང་ན་རྡོ་རྗེ་བསྣམས་པ། འཁོར་
ལོས་སྒྱུར་བའི་ཆ་བྱད་ཅན་རྡོ་རྗེའི་སྐྱིལ་ཀྲུང་གིས་བཞུགས་པར་གྱུར། སྔོན་འགྲོ་གཏོར་མ་དང་མཆོད་པ་སྤྲོ་ན་སོ་སོར་བྱིན་གྱིས་བརླབས། འཁྲུག་པ་བདེ་བའི་ཕྱིར་མཉམ་དུ་བྱིན་གྱིས་རློབ་ན་
ཨོཾ་ཀཱི་ལི་ཀཱི་ལ་བཛྲ་ཧཱུཾ་ཕཊ། བཛྲ་དྷྲིཀ། ཨོཾ་ཛྭ་ལ་ཛྭ་ལ་ཡ་བན་དྷཱ་རི་ཧཱུཾ་ཕཊ། ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་པ་དང། གཏོར་
མ་རྣམས་ཕུལ་དུ་བྱུང་བའི་ལྷ་རྫས་སུ་གྱུར། ཅེས་བྱ་སྤྱོད་རང་ལུགས་ཀྱི་གཟི་བྱིན་བསྐྱེད་ཅིང་བྱིན་གྱིས་བརླབས། །མགོན་པོ་ཀུན་གཤེགས་གདན་ལ་བཞུགས། །ད་ལྟ་སྙིགས་མ་ལྔ་ཡི་
དུས༑ ༑གཤེགས་ཤིང་བཞུགས་པའི་གནས་ངན་ཡང། །ཤཱཀྱའི་བསྟན་བ་སྲུང་བ་དང། །བདག་ཅག་རྣམས་ལ་ཕན་གདགས་ཕྱིར། །གནས་འདི་ཉིད་དུ་གཤེགས་སུ་གསོལ། །ཨེ་ཧྱ་ཧི་

[002B] ཞེས་སྤྱན་དྲངས། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ཨརྒྷཾ། པཱ་ཏྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནེ་ཝི་ཏྱ། ཤཔྟ་པྲ་ཏཱི་ཙྪ་སཱཧཱ། ཞེས་པས་མཆོད་
ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ན་མཿ་སརྦྦ་ཏ་ཐཱ་ག་ཏཱ་བྷྱོ་བི་ཤྭ་མུ་ཥེ་བྷྱ་སརྦྦ་ཏཱད་ཁཾ་ཨུངྒ་ཏེ་སྥ་ར་ཎ་ཧི་མཾ། ག་ག་ན་ཁཾ་གྲྀ་ཧྞེ་དཾ་བ་ལིཾ་ཏེ་སཱཧཱ། ཞེས་པ་གསུམ་གྱིས་གཏོར་མ་ཕུལ། ཤར་ཕྱོགས་
རྡོ་རྗེ་ཅན་ཏེ་ལྷ་ཚོགས་བཅས། །གཏོར་མ་ཕུལ་བ་འདི་དག་བཞེས་སུ་གསོལ། །མེ་དང་གཤིན་རྗེ་བདེན་བྲལ་སྲིན་པོའི་བདག་ཆུ་བདག་རླུང་བདག་ནོར་གྱི་བདག་པོ་སྟེ། །དབང་ལྡན་ལྷ་སྟེ་འབྱུང་པོའི་
བདག་པོ་དང། །སྟེང་གི་ཉི་ཟླ་ཚངས་པ་ཆེན་པོ་དང། །ལྷ་རྣམས་ཀུན་དང་ས་ཡི་ཀླུ་རྣམས་དང། །རི་ཡི་ལྷ་དང་གནོད་སྦྱིན་ཚོགས་བཅས་ལ། །སོ་སོ་སོ་སོར་གཏོར་མ་ཕུལ་བ་རྣམས། །རབ་ཏུ་དགྱེས་
པ་ཡིས་ནི་བཞེས་ནས་ཀྱང། །རང་རང་ཕྱོགས་སུ་ལེགས་པར་བཞུགས་ནས་སུ། །རང་གི་བུ་སྨད་མཛའ་བཤེས་གཉེན་འདུན་དང། །ནང་མི་དམག་དང་དཔུང་བཅས་ཐབས་གཅིག་ཏུ། །མེ་ཏོག་དྲི་དང་བདུག་
པ་གཏོར་མར་བཅས། །འདི་རྣམས་བཏུང་ཞིང་ལེགས་པར་གསོལ་ནས་ཀྱང། །བདག་གི་ལས་འདིའི་འབྲས་བུ་མཆིས་པར་མཛོད། །ཕྱོགས་སྐྱོང་འཁོར་དང་བཅས་པ་རྣམས་ཀྱིས་བདག་གི་དགེ་བའི་

[003A]༄༅། །བྱ་བ་རྣམས་མཐར་ཕྱིན་པ་དང། དེའི་བར་ཆད་ཞི་བའི་འཕྲིན་ལས་མཛོད་ཅིག་ཕྱོགས་སྐྱོང་འཁོར་བཅས་རང་གནས་སུ་གཤེགས་པར་གྱུར། བདག་བསྐྱེད་ཀྱི་མཆོད་པ་གཟི་བྱིན་བསྐྱེད་
ཅིང་བྱིན་གྱིས་བརླབས། སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །བདག་དང་གཞན་དོན་བསྒྲུབ་སླད་དུ། །བདག་གིས་བྱང་ཆུབ་སེམས་བསྐྱེད་དོ། །ཕྱོགས་བཅུ་དག་
ན་བཞུགས་པ་ཡི། །སངས་རྒྱས་བྱང་ཆུབ་སེམས་དཔའ་གསོན། །བདག་གིས་རྫོགས་པའི་བྱང་ཆུབ་ཕྱིར། །དེང་ནས་བྱང་ཆུབ་སེམས་བསྐྱེད་དོ། །ཞེས་སྐྱབས་འགྲོ་སེམས་བསྐྱེད་ཅི་མང་བྱ། རང་ཉིད་
བཅོམ་ལྡན་འདས་རྡོ་རྗེ་མི་འཁྲུགས་པར་གསལ་བའི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་གྱིས་ཤར་ཕྱོགས་མངོན་པར་དགའ་བའི་ཞིང་ནས། བླ་མ་དང་གཉིས་སུ་མེད་པའི་བཅོམ་
ལྡན་འདས་རྡོ་རྗེ་མི་འཁྲུགས་པའི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། འོད་ཟེར་རང་གི་སྙིང་ཁར་ཐིམ། གང་གི་དྲིན་གྱིས་བདེ་ཆེན་གནས། །སྐད་ཅིག་ཉིད་ལ་འཆར་བ་གང། །བླ་མ་རིན་ཆེན་
ལྟ་བུ་ཡི། །རྡོ་རྗེ་ཅན་ཞབས་པད་ལ་འདུད། །ཐུགས་རྗེ་ཆེ་ལྡན་མཚན་ཙམ་ཞིག་ཐོས་པས་མནར་མེད་འབར་བའི་མེ། །མཚོ་ལྟར་བསིལ་མཛད་བཅོམ་ལྡན་འདས། །མི་འཁྲུགས་འཁོར་བཅས་ལ་ཕྱག་

[003B] །རང་གི་སྙིང་ཁའི་ཧཱུཾ་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲཏཱི་ཙྪ་སཱཧཱ། དེ་བཞིན་དུ་པཱ་ཏྱཾ་པྲ་ཏཱི་ཙྪ་སཱཧཱ། ཨཱ་ཧ་ར་ཨཱ་ཧ་ར་བིདྱཱ་དྷ་རི་པཱུ་ཛི་ཏེ་སཱཧཱ། ཞེས་པ་ལན་བཞིས་
དྲི་ཆབ་མེ་ཏོག་འདུག་སྤོས་ཞལ་ཟས་རྣམས་རིམ་བཞིན་འབུལ། ཨཱ་ལོ་ཀ་ཡ་ཨཱ་ལོ་ཀ་ཡ་བིདྱཱ་དྷ་རི་པཱུ་ཛི་ཏེ་སཱཧཱ། ཞེས་མར་མེ་དང། ཨོཾ་སརྦ་ཏ་ཐཱ་ག་ཏ་ཤཔྟ་པྲ་ཏཱི་ཙྪ་སཱཧཱ། རོལ་མོའི་བར་གྱིས་མཆོད། བདག་གིས་སྡིག་པ་
བགྱིས་པ་རྣམས། །རྫོགས་སངས་རྒྱས་ཀྱིས་མཁྱེན་པ་བཞིན། །དེ་ལྟར་བདག་གིས་སོ་སོར་བཤགས། །སླན་ཆད་དེ་ལྟར་ཡོང་མི་བགྱིད། །སྲོག་ཆགས་སྡུག་བསྔལ་ཞི་བྱའི་ཕྱིར། །བདག་ཉིད་ཇི་སྲིད་འཚོ་བར་དུ། །སངས་རྒྱས་
ཆོས་དང་དགེ་འདུན་ལ། །གུས་པར་ཡང་དག་སྐྱབས་སུ་མཆི། །ཆོས་ཀྱི་ལོངས་སྤྱོད་སྣ་ཚོགས་ལ། །མཉམ་པར་གཞག་པས་ཡི་རང་ངོ། །མི་རྟོག་བློ་གྲོས་བསྐྱེད་པའི་ཕྱིར། །ཆོས་ཀྱི་འཁོར་ལོ་བསྐོར་བ་དང། །གདུལ་བྱ་ཇི་
སྲིད་ཚིམ་བར་དུ། །མྱ་ངན་མི་འདའ་གསོལ་བ་འདེབས། །སྔོན་གྱི་རྒྱལ་བའི་སྲས་རྣམས་ཀྱིས། །སྨོན་ལམ་ཇི་ལྟར་མཛད་པ་བཞིན། །བདག་ཀྱང་དགེ་བའི་སེམས་ཀྱིས་སུ། །དེ་བཞིན་དུ་ནི་སྨོན་ལམ་འདེབས། །སེམས་ཅན་
ཐམས་ཅད་སྡུག་བསྔལ་དང་བྲལ་བར་གྱུར་ཅིག་སེམས་ཅན་ཐམས་ཅད་བདེ་བ་དང་མི་འབྲལ་བར་གྱུར་ཅིག་སེམས་ཅན་ཐམས་ཅད་སངས་རྒྱས་ཀྱི་བདེ་བས་བདེ་བར་གྱུར་ཅིག་སེམས་ཅན་ཐམས་ཅད་སངས་རྒྱས་ཀྱི་

[004A]༄༅། །མྱང་འདས་བླ་ན་མེད་པས་མྱ་ངན་ལས་འདའ་བར་གྱུར་ཅིག་ཚོགས་ཤིང་རྣམས་རང་གནས་སུ་གཤེགས་པར་གྱུར། ཨོཾ་སྭ་བྷཱ་ཝ་ཤུདྡྷ་སརྦྦ་དྷརྨྨ་སྭ་བྷཱ་ཝ་ཤུདྡྷོ་ཉ་ཧཾ། དེ་ལྟར་བདག་གི་དེ་ཁོ་ན་ཉིད་
དོན་དམ་པར་སྤྲོས་པ་ཐམས་ཅད་དང་བྲལ་བ་ཇི་ལྟར་ཡིན་པ་དེ་བཞིན་དུ། ལྷའི་དེ་ཁོ་ན་ཉིད་ཀྱང་དེ་ལྟར་ཡིན་པས། དེ་གཉིས་ཆུ་དང་འོ་མ་འདྲེས་པ་བཞིན་དུ་རྣམ་པར་མི་རྟོག་པའི་སྒོ་དེ་ཉིད་དུ་བདག་དང་ལྷའི་དེ་ཁོ་ན་ཉིད་དབྱེར་
མི་ཕྱེད་པར་གྱུར། སྟོང་པའི་ངང་ལས། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦྦ་ཀརྨྨ་པ་རི་པ་རཱ་ཎི་མེ་སརྦ་སཏཱ་ནཱཾ་སཱཧཱ། ཞེས་པའི་སྔགས་ཀྱི་གདངས་
ཀྱི་རྣམ་པ་ནམ་མཁའ་ལ་གྲགས་པར་གྱུར། བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པའི་རྣམ་པ་ཅན་གྱི་རང་གི་སེམས་ཟླ་བའི་དཀྱིལ་འཁོར་དུ་གྱུར་པའི་སྟེང་དུ། སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པ་
དེ་ཉིད་ཤིན་ཏུ་དག་པའི་དངུལ་ཆུ་གསེར་གྱི་བྱེ་མ་ལ་ཞེན་པ་ལྟར། ཡིག་འབྲུ་བྲིས་པའི་རྣམ་པ་ཅན་དུ་འཁོད་པ་ཡོངས་སུ་གྱུར་པ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ལ། ན་མོ་རཏྣ་ཏྲ་ཡཱ་ཡ། ཞེས་པ་ནས་སརྦ་སཏཱ་ནཱཾ་སཱཧཱ། ཞེས་
པས་མཚན་པར་གྱུར། ཟླ་བ་དང་ཕྱག་མཚན་སྔགས་དང་བཅས་པ་ལས་འོད་ཟེར་སྣ་ཚོགས་བྱུང་བའི་རྩེ་མོ་ལ། བཅོམ་ལྡན་འདས་རྡོ་རྗེ་མི་འཁྲུགས་པའི་ལྷའི་གཟུགས་དཔག་ཏུ་མེད་པ་བྱུང་ནས་ནམ་མཁའི་དབྱིངས་

[004B] གཞན་ཡང་སྤྲིན་ཆེན་པོ་སྤྲུལ་པ་ལས་བདུད་རྩིའི་ཆར་རྒྱུན་བབས་པས། དམྱལ་བ་ལ་སོགས་པའི་འགྲོ་བ་ཐམས་
ཅད་ཀྱི་སྡུག་བསྔལ་གྱི་མེ་རྣམས་ཞི་ཞིང་དེ་རྣམས་བདེ་བས་ཚིམས་པར་བྱས་ནས། ལྷའི་སྐུ་དང་བཅས་པའི་འོད་ཟེར་སླར་ལོག་རང་གི་སེམས་ཟླ་བའི་དཀྱིལ་འཁོར་དང་ཕྱག་མཚན་སྔགས་དང་བཅས་པ་ཡོངས་སུ་རྒྱུར་བ་
ལས༑ གཾ་ལས་གླང་པོ་ཆེས་བཏེག་པའི་རིན་པོ་ཆེའི་ཁྲིའི་སྟེང་དུ། པཾ་ལས་སྣ་ཚོགས་པདྨའི་ལྟེ་བར། ཨ་ལས་ཟླ་བའི་དཀྱིལ་འཁོར་གྱི་དབུས་སུ། རང་ཉིད་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་བཻ་ཌཱུརྱ་
ལྟར་དག་པ། ཞི་བའི་གཟིགས་སྟངས་མཛད་ཅིང་སྒེག་པའི་ཉམས་ཅན་འཛུམ་བག་དང་ལྡན་པའི་ཞལ་གཅིག་ཕྱག་གཉིས་པ། གཡས་ས་གནོན་དང། གཡོན་མཉམ་གཞག་གི་ཕྱག་རྒྱའི་སྟེང་ན་རྡོ་རྗེ་སྔོན་པོ་རྩེ་ལྔ་པ་
བསྣམས་པ། རིན་པོ་ཆེ་སྣ་ཚོགས་ལས་གྲུབ་པའི་དབུ་རྒྱན་གསོལ་བ། རིན་པོ་ཆེའི་སྙན་རྒྱན་དང། མགུལ་རྒྱན་དང། ཕྱག་གདུབ་དང། ཞབས་གདུབ་ལ་སོགས་པ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ་དར་སྣ་
ཚོགས་པའི་ན་བཟས་ཀླུབས་ཤིང། མཚན་བཟང་པོ་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུས་མཛེས་པ། འཁོར་ལོས་བསྒྱུར་བའི་རྒྱལ་པོའི་ཆ་བྱད་ཅན་ཉི་མའི་འོད་ཀྱི་རྒྱབ་ཡོལ་མངའ་བ། འོད་ཀྱི་དྲ་བས་ཡོངས་

[005A]༄༅། །སུ་བསྐོར་བའི་དབུས་ན་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་གི་སྤྱི་བོར་ཨོཾ་ལས་འཁོར་ལོ་དཀར་པོའི་ལྟེ་བར་ཨོཾ་གྱིས་མཚན་པ། མགྲིན་པར་ཨཱ་ལས་པདྨ་དམར་པོའི་ལྟེ་བར་
ཨཱ་ས་མཚན་པ། ཐུགས་ཀར་ཧཱུཾ་ལས་རྡོ་རྗེ་སྔོན་པོའི་ལྟེ་བར་ཧཱུཾ་གིས་མཚན་པར་གྱུར། རྡོ་རྗེའི་རིགས་ཀྱི་དམ་རྒྱས་སྙིང་ཁ། མཛོད་སྤུ། མགྲིན་པ། དཔུང་མགོ་གཉིས་སུ་རེག་སྟེ། ཨོཾ་བཛྲ་ཨུད་བྷ་ཝ་ཡེ་སཱཧཱ། ཞེས་ལན་
དྲུག་བརྗོད་པ་ནི་ཕྱག་རྒྱའི་ལྷའོ། །དེ་ནས་དཔྱད་འཇོག་གི་སྒོ་ནས་བདག་ཉིད་བཅོམ་ལྡན་འདས་ཀྱི་རྣམ་པར་བསྒོམ་པ་ནི་མཚན་མའི་ལྷ་སྟེ། ཇི་སྐད་དུ་སློབ་དཔོན་སངས་རྒྱས་གསང་བས། རྡོ་རྗེའི་གདན་ལ་འདུག་ནས་ནི།།
དང་པོར་ལྷ་དྲུག་བསྒོམ་པར་བྱ། །སྟོང་པ་ཡི་གེ་སྒྲ་གཟུགས་དང། །ཕྱག་རྒྱ་མཚན་མ་དྲུག་ཡིན་ཏེ། ཞེས་གསུངས་པ་ལྟར། བྱ་སྤྱོད་ཀྱི་དཀྱིལ་འཁོར་ཆེན་པོའི་བསྙེན་པ་བྱེད་པའི་སྔོན་དུ་ལྷ་དྲུག་གི་སྒོ་ནས་བདག་བསྐྱེད་
ཀྱི་རྣལ་འབྱོར་དང་ལྡན་པ་ངེས་པར་བྱེད་དགོས་ཏེ་བླ་མེད་ཀྱི་དཀྱིལ་འཁོར་ཆེན་པོའི་བསྙེན་པ་རྣམ་དག་བྱེད་པ་ལ་སྦྱང་གཞི་སྦྱོང་བྱེད་འཕྲོད་ཅིང། སྐུ་གསུམ་གྱི་ལམ་འཁྱེར་ཚང་བའི་རྣལ་འབྱོར་བསྒོམས་ནས་བསྙེན་པ་བྱ་
དགོས་པ་བཞིན་ནོ། །འོན་ཀྱང་བྱ་སྤྱོད་ཀྱི་སྐབས་སུ་བདག་བསྐྱེད་གཙོ་བོ་ཡང་སྔར་བཞིན་བསྐྱེད་པ་ལ་མཆོད་བསྟོད་མདོར་བསྡུས་སྔོན་དུ་བཏང་ནས། བཟླས་པ་བྱས་པས་ཆོག་པར་པཎ་ཆེན་སངས་རྒྱས་གསང་བས་གསུངས་ལ་

[005B] མཆོད་བསྟོད་བྱ་བར་གསུངས་པ་ལྟར། མདོར་བསྡུས་བྱས་ཀྱང་འགལ་བ་མེད་ཀྱི་གདམ་ང་ཅན་དུ་སྔགས་རིམ་ལས་གསུངས་པས་ཅི་ལྟར་བྱས་ཀྱང་འདྲ། ཅུང་ཟད་རྒྱས་
པར་འདོད་ཅིང་སྤྲོ་ན། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། ཤར་ཕྱོགས་མངོན་པར་དགའ་བ་ལ་སོགས་པའི་རང་གཞིན་གྱི་གནས་རྣམས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། བཛྲ་ས་མ་ཛཿ་མ་ལུས་སེམས་
ཅན་ཀུན་གྱི་མགོན་གྱུར་ཅིང། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །ཨོཾ་བྷ་ག་ཝ་ན་མ་ཧཱ་ཀཱ་རུ་
ཎི་ཀ་ཨཱཏྨ་ཀ་ཨེ་ཧྱ་ཧི། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲཏཱི་ཙྪ་སཱཧཱ། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་ལྷ་རྣམས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་བདག་
ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཨཱ་ཧཱུཾ། ཞེས་གསུངས་ཤིང་བདུད་རྩིའི་ཆུས་དབང་བསྐུར། ལུས་གང། དྲི་མ་དག་ཆུ་ལྷག་པ་སྤྱི་གཙུག་ཏུ་
གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་ཅིང་དབང་གི་ལྷ་རྣམས་ཀྱང་རང་ལ་ཐིམ་པར་གྱུར། མཆོད་པ་སྔར་ལྟར་གཟི་བྱིན་བསྐྱེད་ཅིང་བྱིན་གྱིས་བརླབས། སྔར་བཞིན་ཨརྒྷཾ་ནས་ཤཔྟའི་བར་གྱིས་མཆོད། ཆོས་
[006A]༄༅། །དབྱིངས་རང་བཞིན་ཨིནྟྲ་ནཱི་ལའི་མདོག་ཞལ་གཅིག་ཕྱག་གཉིས་ས་གནོན་མཉམ་གཞག་བཞུགས། །ལྷ་ཡི་གོས་དང་རིན་ཆེན་རྒྱན་མང་མཛེས། །བཅོམ་ལྡན་མི་འཁྲུགས་པ་ལ་ཕྱག་འཚལ་ལོ། །
ཞེས་པའམ། ཡང་ན། སྣང་སྟོང་རྡོ་རྗེ་ནམ་མཁའི་དབྱིངས། །ཆོས་དབྱིངས་ཡེ་ཤེས་ངོ་བོ་ཉིད། །བདུད་འདུལ་ཆེན་པོའི་ཕྱག་རྒྱ་ཅན། །ཕྱག་འཚལ་མི་བསྐྱོད་རྡོ་རྗེ་ལ། ཞེས་པས་བསྟོད། རང་ཉིད་རྡོ་རྗེ་མི་འཁྲུགས་པ་དྭངས་
ཤིང་གསལ་བ་ནམ་མཁའི་འཇའ་ཚོན་ལྟ་བུའི་རྣམ་པ་ཅན་དང། དེས་ངོར་རང་བཞིན་མེད་པར་ངེས་པའི་ཟབ་གསལ་གཉིས་མེད་ཀྱི་རྣལ་འབྱོར་དེ་ཉིད་གདགས་གཞིར་བྱས་ཏེ་སྐྱོན་ཀུན་ཟད་ཡོན་ཏན་ཡོངས་སུ་རྫོགས་པའི་
མི་འཁྲུགས་རྒྱལ་བ་ངའོ་སྙམ་པའི་ང་རྒྱལ་དང་ལྡན་པའི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་འཇོག་པ་ནི་མཚན་བཅས་ཀྱི་ཉམས་ལེན་གཙོ་བོ་ཡིན་ནོ། །བསྒོམས་པས་སྐྱོན། རང་གི་ཐུགས་ཀར་ཟླ་བའི་དཀྱིལ་འཁོར་
གྱི་དབུས་སུ་ཧཱུཾ་ཡིག་མཐིང་ཁ་འོད་ཟེར་འབར་བའི་མཐར་གཟུངས་ཀྱིས་བསྐོར་བ་ལས་འོད་ཟེར་འཕྲོས་རྒྱལ་བ་སྲས་བཅས་མཆོད་པས་མཉེས་པར་བྱས། དེ་རྣམས་ཀྱི་ཐུགས་རྗེ་བྱིན་རླབས་ཐམས་ཅད་བདུད་རྩི་འོད་ཟེར་དང་
བཅས་པའི་རྣམ་པར་སྤྱན་དྲངས། རང་གི་སྙིང་ཁའི་སྔགས་འཕྲེང་ལ་ཐིམ་པ་ལས་བདུད་རྩིའི་རྒྱུན་བབས། ལུས་ཐམས་ཅད་གང་ཐོག་མེད་ནས་བསགས་པའི་སྡིག་སྒྲིབ་ནད་གདོན་ཐམས་ཅད་སྦྱངས། འོད་ཟེར་བ་སྤུའི་སྒོ་

[006B] གཞན་དོན་བྱ་བའི་ཡུལ་དང། ངན་སོང་གསུམ་སོགས་འགྲོ་བ་རིགས་དྲུག་གནས་དང་བཅས་པའི་སྡུག་བསྔལ་དང་སྡིག་སྒྲིབ་སོགས་མདོར་ན་མ་དག་པའི་སྣང་ཞེན་ཐམས་ཅད་སྦྱོང་བ་སོགས་སྤྲོ་བ་དང། བསྡུ་
བའི་བདག་ཉིད་ཅན་དུ་བསམ་སྟེ། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦྦ་ཀརྨྨ་པ་རཾ་པ་རཱ་ཎི་མེ་སརྦྦ་སཏཱ་ནཱཾ་སཱཧཱ། ཞེས་ཅི་མང་བཟླས། ཡིག་བརྒྱས་ལྷག་
ཆད་བསྐང་ངོ། །དེ་ལྟར་བཟླས་པ་ལ་བརྩོན་པར་བྱེད་པ་ནི། བསྙེན་པ་ཇི་ལྟར་བྱ་བའི་ཚུལ་ལོ། །བསྙེན་པའི་གྲངས་ནི་རབ་འབུམ། དེ་མ་གྲུབ་ན་ཁྲི་ཕྲག་གཅིག་གིས་ཀྱང་རུང་སྟེ། ལེགས་གྲུབ་ལས། བཅོ་ལྔ་མན་ཆད་གྲངས་རྣམས་ལ། །
སྤྱིར་ན་ཡི་གེ་དུ་ཡོད་པ། །དེ་སྙེད་འབུམ་ཕྲག་བཟླས་བརྗོད་བྱ། །ཡི་གེ་སུམ་ཅུ་རྩ་གཉིས་ལ། །བཟླས་བརྗོད་གསུམ་འབུམ་བྱ་བར་བཤད། །དེ་བས་ཡི་གེ་མང་པོ་ལ། །སྔོན་དུ་བསྙེན་པ་ཁྲི་བྱའོ། ཞེས་གསུངས་པའི་ཕྱིར་རོ། །མཇུག་
ཏུ་མཆོད་བསྟོང་མདོར་བསྡུས་ཞིག་བྱས་ཏེ། དགེ་བ་འདི་ཡིས་མྱུར་དུ་བདག་མི་འཁྲུགས་རྒྱལ་པོ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་དགེ་བའི་ལས་རྣམས་བགྱིས་པ་འདི་དག་གིས་
འཇིག་རྟེན་འདིར་ནི་མྱུར་དུ་སངས་རྒྱས་ཤོག་འགྲོ་ལ་ཕན་ཕྱིར་ཆོས་ཀྱང་སྟོན་བགྱིད་ཅིང། །སེམས་ཅན་སྡུག་བསྔལ་མང་པོས་གཟིར་ལས་སྒྲོལ། ཅིས་སོགས་བསྔོ་བ་སྨོན་ལམ་དང་ཤིས་པ་ཡང་བརྗོད་པར་བྱའོ། །དེ་ནས་

[007A]༄༅། །བུམ་བསྐྱེད་ཀྱི་ཡོ་བྱད་རྣམས་ལག་ལེན་བཞིན་ཚོགས་པར་བྱས་ཏེ། བུམ་པའི་མཆོད་པ་རྣམས་སྔར་ལྟར་གཟི་བྱིན་བསྐྱེད་ཅིང་བྱིན་གྱིས་བརླབས། བུམ་པ་ཀཱི་ལི་ཀཱི་ལའི་སྔགས་ཀྱིས་བསངས། སྭ་བྷཱ་
ཝས་སྦྱངས། བུམ་པ་གཉིས་སོགས་ཡོད་ན་བུམ་པ་རྣམས་སྟོང་པ་ཉིད་དུ་གྱུར། སྟོང་པའི་ངང་ལས་བཾ་བཾ་ལས་བྱུང་བའི་རིན་པོ་ཆེའི་བུམ་པ་ལྟོ་བ་ཆེ་བ་མགྲིན་པ་རིང་བ། མཆུ་འཕྱང་བ་ལ་སོགས་པ་མཚན་ཉིད་ཐམས་ཅད་
དང་ལྡན་པར་གྱུར། ཨོཾ་ཏཱཔྟེ་ཏཱཔྟེ་མཧཱ་ཏཱཔྟེ་སཱཧཱ། ལྷའི་ཆུ་བོ་གངྒཱ་དང་བུམ་པའི་ཆུ་དབྱེར་མི་ཕྱེད་པར་གྱུར། རྣམ་རྒྱལ་བུམ་པའི་ནང་དུ་པཾ་ལས་སྣ་ཚོགས་པདྨ་འདབ་མ་བརྒྱད་པ། དེའི་ཕྱོགས་བཞིར་པདྨའི་གདན་རེ་རེ། དེ་རྣམས་
ཀྱི་སྟེང་དུ་ཨ་ལས་ཟླ་བའི་དཀྱིལ་འཁོར་དང། ལས་བུམ་གྱི་ནང་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར། ཨོཾ་ཤཱུ་ནཡ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། དེ་ལྟར་དམ་ཚིག་པའི་དེ་ཁོ་ན་ཉིད་དོན་དམ་པར་སྤྲོས་པ་ཐམས་
ཅད་དང་བྲལ་བ་ཇི་ལྟར་ཡིན་པ་དེ་བཞིན་དུ། ལྷའི་དེ་ཁོ་ན་ཉིད་ཀྱང་དེ་ལྟར་ཡིན་པས། དེ་གཉིས་ཆུ་དང་འོ་མ་འདྲེས་པ་བཞིན་དུ་རྣམ་པར་མི་རྟོག་པའི། སྒོ་དེ་ཉིད་དུ་བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པར་གྱུར། སྟོང་པའི་
ངང་ལས། ན་མོ་རཏྣ་ཏྲ་ཡཱ་ཡ། ཞེས་པ་ནས་སརྦྦ་ཀརྨྨ་པ་རཾ་པ་རཱ་ཎི་མེ་སརྦ་སཏཱ་ནཱཾ་སཱཧཱ། ཞེས་པའི་སྔགས་ཀྱི་གདངས་ཀྱི་རྣམ་པ་ནམ་མཁའ་ལ་གྲག་པར་གྱུར། བདག་དང་ལྷའི་དེ་ཁོ་ན་ཉིད་དབྱེར་མི་ཕྱེད་པའི་རྣམ་པ་ཅན་གྱི་རང་

[007B]
པ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ལ། ན་མོ་རཏྣ་ཏྲ་ཡཱ་ཡ། ཞེས་པ་ནས་ནཱཾ་སཱཧཱ་ཞེས་པས་མཚན་པར་གྱུར། ཟླ་བ་དང་ཕྱག་མཚན་སྔགས་དང་བཅས་པ་ལས་འོད་ཟེར་སྣ་ཚོགས་བྱུང་བའི་རྩེ་མོ་ལས་བཅོམ་ལྡན་འདས་རྡོ་
རྗེ་མི་འཁྲུགས་པའི་ལྷའི་གཟུགས་དཔག་ཏུ་མེད་པ་བྱུང་ནས་ནམ་མཁའི་དབྱིངས་ཐམས་ཅད་ཁྱབ་པར་བྱས་ཞེས་པ་ནས་རང་གི་སེམས་ཟླ་བའི་དཀྱིལ་འཁོར་དང་ཕྱག་མཚན་སྔགས་དང་བཅས་པ་ལ་ཞུགས་པ་ལས་
བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་བཅུ་གསུམ་གྱི་སྐུར་ཡོངས་སུ་རྫོགས་པར་གྱུར་པ་ནི། དབུས་ཀྱི་གདན་ལ་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་ཞེས་པ་ནས་བསྐོར་བའི་དབུས་ན་ཞབས་གཉིས་
རྡོ་རྗེ་སྐྱིལ་མོ་ཀྲུང་གིས་བཞུགས་པ། ཤར་དང་ཤར་ལྷོའི་ཟླ་གདན་ལ་པདྨ་ཅན་དང་འཇིགས་བྲལ་མ་སྔོན་མོ་དཔལ་བེའུ་དང་འཁོར་ལོ་འཛིན་པ། ལྷོ་དང་ལྷོ་ནུབ་ཀྱི་ཟླ་གདན་ལ་འོད་ལྡན་མ་དང་རྣམ་རྒྱལ་མ་སེར་མོ་པདྨ་དང་
རྒྱལ་མཚན་འཛིན་པ། ནུབ་དང་ནུབ་བྱང་གི་ཟླ་གདན་ལ། མདངས་ལྡན་མ་དང་དྲི་མེད་མཛེས་མ་དམར་མོ་གདུགས་དང་བུམ་པ་འཛིན་པ། བྱང་དང་བྱང་ཤར་གྱི་ཟླ་གདན་ལ། རྒྱལ་བ་ཅན་དང་ཡིད་གཞུངས་མ་ལྗང་ཁུ་དུང་དང་

[008A]༄༅། །ཉ་འཛིན་པ། བརྒྱད་ཀའང་སེམས་དཔའི་སྐྱིལ་ཀྲུང་གིས་བཞུགས་པ། དེ་དག་གི་ཕྱིའི་ཤར་དུ་ལྕགས་ཀྱུ་མ་དཀར་མོ་ལྕགས་ཀྱུ་འཛིན་པ། ལྷོར་ཞགས་པ་མ་སེར་མོ་ཞགས་པ་འཛིན་པ། ནུབ་ཏུ་ལྕགས་སྒྲོག་
མ་དམར་མོ་ལྕགས་སྒྲོག་འཛིན་པ། བྱང་དུ་དྲིལ་བུ་མ་ལྗང་ཁུ་དྲིལ་བུ་འཛིན་པ། བཞི་ཀའང་ཞབས་གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་བཞུགས་པ། ཐམས་ཅད་ཀྱང་རིན་པོ་ཆེའི་རྒྱན་དང་དར་སྣ་
ཚོགས་ཀྱི་ན་བཟའ་ཅན་དུ་གྱུར། ལས་བུམ་གྱི་ནང་དུ་ཧཱུཾ་དང་རྡོ་རྗེ་ལས་སྐྱེས་པའི་ཕྱག་ན་རྡོ་རྗེ་སྐུ་མདོག་མཐིང་ནག་ཞལ་གཅིག་ཕྱག་གཉིས་ཀྱི་གཡས་རྡོ་རྗེ་འཕྱར་ཞིང། གཡོན་ཐུགས་ཀར་སྡིགས་མཛུབ་མཛད་པ། མཆེ་
བ་རྣོན་པོ་བཞི་གཙིགས་ཤིང་སྤྱན་གསུམ་དང་ལྡན་པ་ཁྲོ་གཉེར་ཅན། སྨིན་མ་དང་སྨ་ར་དང་དབུ་སྐྲ་དམར་སེར་གྱེན་དུ་འབར་ཞིང། སྦྲུལ་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། གོས་སྔོན་པོའི་སྟོད་གཡོགས་དང་
སྟག་གི་པགས་པའི་ཤམ་ཐབས་ཅན། ཞབས་གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་ལས་འཁོར་ལོ་
དཀར་པོའི་ལྟེ་བར་ཨོཾ་གྱིས་མཚན་པ། མགྲིན་པར་ཨཱ་ལས་པདྨ་དམར་པོའི་ལྟེ་བར་ཨཱ་ས་མཚན་པ། ཐུགས་ཀར་ཧཱུཾ་ལས་རྡོ་རྗེ་སྔོན་པོའི་ལྟེ་བར་ཧཱུཾ་གིས་མཚན་པར་གྱུར། སྔར་བཞིན་རྡོ་རྗེའི་རིགས་ཀྱི་དམ་རྒྱས་

[008B] བུམ་པའི་ལྷ་དང་རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། ཤར་ཕྱོགས་མངོན་པར་དགའ་བ་ལ་སོགས་པའི་རང་བཞིན་གྱི་གནས་རྣམས་ནས་བསྒོམས་པ་དང་འདྲ་བའི་ཡེ་ཤེས་ཀྱི་
འཁོར་ལོ་སྤྱན་དྲངས། བཛྲ་ས་མ་ཛཿ་མ་ལུས་སེམས་ཅན་ཀུན་གྱི་མགོན་གྱུར་ཅིང། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཡང་དག་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་
གཤེགས་སུ་གསོལ། །ཨོཾ་བྷ་ག་ཝན་མ་ཧཱ་ཀཱ་རུ་ཎི་ཀཱ་ཨཱདྨ་ཀ་ཨེ་ཧྱ་ཧི། མདུན་གྱི་ནམ་མཁར་བཞུགས་པར་གྱུར། ཨོཾ་སརྦྦ་ཏ་ཐཱ་ག་ཏ་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་
ལས་འོད་ཟེར་འཕྲོས། དབང་གི་ལྷ་རྣམས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་སརྦྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཨཱ་
ཧཱུཾ༑ ཞེས་གསུངས་ཤིང་བདུད་རྩིའི་ཆུས་དབང་བསྐུར། སྐུ་གང་དྲི་མ་དག་ཆུ་ལྷག་པ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས། གཙོ་འཁོར་ཐམས་ཅད་ལ་མི་བསྐྱོད་པས་དབུ་བརྒྱན་ཅིང་དབང་གི་ལྷ་རྣམས་ཀྱང་
ཐིམ་པར་གྱུར། མཆོད་པ་རྣམས་སྔར་ལྟར་གཟི་བྱིན་བསྐྱེད་ཅིང་བྱིན་གྱིས་བརླབས་ལ། ཨོཾ་སརྦྦ་ཏ་ཐཱ་ག་ཏ་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། དེ་བཞིན་དུ་པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝེ་དྱ། ཤཔྟ་པྲ་ཏཱི་ཙྪ་ཧཱུཾ་སཱཧཱ། ཞེས་པའི་བར་

[009A]༄༅། །གྱིས་མཆོད། དྲིལ་སྟབས་དང་བཅས་པས་ཆོས་དབྱིངས་རང་བཞིན་ཨིནྡྲ་ནཱི་ལའི་མདོག་ཞལ་གཅིག་ཕྱག་གཉིས་ས་གནོན་མཉམ་གཞག་བཞུགས། །ལྷ་ཡི་གོས་དང་རིན་ཆེན་རྒྱན་མང་མཛེས། །
བཅོམ་ལྡན་མི་འཁྲུགས་པ་ལ་ཕྱག་འཚལ་ལོ། །རྣམ་དག་པདྨོ་དབུས་ཀྱི་ལྟེ་བ་ལ། །དོན་ལ་མཚན་གསོལ་བཅོམ་ལྡན་མི་འཁྲུགས་པ། །སྐུ་མདོག་སྔོན་པོ་རྒྱན་གྱིས་རྣམ་པར་བརྒྱན། །རྡོ་རྗེ་མི་འཁྲུགས་པ་ལ་ཕྱག་
འཚལ་ལོ། །རྫོགས་སངས་མངོན་པར་སངས་རྒྱས་ཚེ། །བཀྲ་ཤིས་རྟགས་སུ་སྐུ་སྤྲུལ་ནས། །ལྷ་མོ་བརྒྱད་ཀྱིས་འགྲོ་དོན་མཛད། །དཔལ་བེའུ་པདྨ་གདུགས་དང་དུང། །འཁོར་ལོ་རྒྱལ་མཚན་བུམ་པ་ཉ། །བཀྲ་ཤིས་ལྷ་མོ་
བརྒྱད་པོ་དང། །ལྕགས་ཀྱུ་ཞགས་པ་ལྕགས་སྒྲོག་དྲིལ། །དཀྱིལ་འཁོར་ལྷ་ཚོགས་ཕྱག་འཚལ་བསྟོད། །སྟོབས་པོ་ཆེ་ལ་དྲག་ཤུལ་ཅན། །རིག་སྔགས་རྒྱལ་པོ་དགེ་བ་ཅན། །གདུལ་དཀའ་པོ་དག་འདུལ་བ་པོ། །རྡོ་རྗེ་
འཛིན་ལ་ཕྱག་འཚལ་བསྟོད། ཅེས་པས་བསྟོད། རང་གི་ཐུགས་ཀ་ནས་སྔགས་འཕྲེང་འཐོན། གཟུངས་ཐག་ལ་འཁྲིལ་བུམ་པའི་ལྷ་རྣམས་ཀྱི་ཐུགས་རྒྱུད་བསྐུལ་བས། བདུད་རྩིའི་རྒྱུན་བབས་བུམ་པ་གང་བར་བསམས་
ལ༑ ཨོཾ་བཛྲ་ཨུ་ད་ཀ་ཧཱུཾ་ཞེས་པ་བདུན་དང། ཧཱུཾ་ལན་བདུན་བཟླས། དུང་ཆོས་ཀྱི་ཆུ་ཡེ་ཤེས་ཀྱི་བདུད་རྩིར་བྱས་པའི་རྡོ་རྗེའི་རྡུལ་ཕྲ་རབ་ཀྱི་རང་བཞིན་དུ་གྱུར། ཅེས་བརྗོད་ཅིང་བསམས་ལ། གཟུངས་བརྒྱ་རྩ་དང། ལས་བུམ་

[009B] ཨོཾ་ནཱི་ལཱཾ་ཝ་ར་དྷ་ར་བཛྲ་པཱ་ཎི་ཧཱུཾ་ཕཊ་ཅེས་པར་རྒྱ་རྩ་དང་ཐུན་མོང་དུ། ཨོཾ་བཛྲ་ཨམྲྀ་ཏ་ཨུ་ད་ཀ་ཧཱུཾ་ཕཊ་ཅེས་པ་ཉེར་གཅིག་བཟླས། ཡིག་བརྒྱས་ཆད་ལྷགས་བསྐངས། གཟུངས་ཀྱི་མཇུག་ཏུ་ཧཱུཾ་བདུན་བརྗོད་དོ། །དུང་ཆོས་ཀྱི་
ཆུས་བུམ་པའི་ལྷ་ལ་མཆོད་ཡོན་དང། ལས་སྔགས་ཀྱིས་མེ་ཏོག་དཀར་པོ་གསུམ་ཕུལ་ཏེ། ལས་བུམ་གྱི་ཆུ་གཏོར་ལ། ཇི་སྲིད་དཀྱིལ་འཁོར་གྱི་བྱ་བ་མ་རྫོགས་ཀྱི་བར་དུ་བགེགས་རྣམ་པར་བཟློག་པའི་འཕྲིན་ལས་མཛོད་
ཅིག་ཅེས་འཕྲིན་ལས་བཅོལ། ཨོཾ་སརྦྦ་ཏཱ་ཐཱ་ག་ཏ་པུཥྤཾ་པྲ་ཏཱིཙྪ་ཧཱུཾ་སཱཧཱ། ཞེས་པ་ནས་ཤཔྟའི་བར་གྱིས་མཆོད། བསྟོད་པས་བསྟོད། ཡི་གེ་བརྒྱ་པ་བརྗོད་ཅིང་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །
རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང། །སླར་ཡང་འབྱོན་པར་མཛད་དུ་གསོལ། །བཛྲ་མུཿ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་ཞུ་ནས་བུམ་པའི་ཆུ་
དང་དབྱེར་མེད་དུ་གྱུར།།    ༈    །།ད་ནི་མདུན་བསྐྱེད་ཇི་ལྟར་བྱ་བའི་ཚུལ་བརྗོད་པར་བྱ་སྟེ། རྡུལ་ཚོན་ལ་བརྟེན་པར་འདོད་ན། དཀྱིལ་འཁོར་གང་དུ་བྱ་བའི་གནས་དེར་བརྟགས་ཏེ་གཞི་བདག་ལས་ས་བསླངས་ཏེ་
སྦྱངས། བདག་བསྐྱེད་བསྒོམས་ཏེ་བགེགས་བསལ། བྱིན་གྱིས་བརླབས་པའི་ལས་ཐིག་བཏབ། ལྷ་གནས་སུ་ཚོམ་བུ་བཀོད་ནས། ལྷ་དང་བུམ་པ་སྟ་གོན་བྱ། སློབ་མ་ལ་དབང་བསྐུར་བའི་ཆེད་དུ་ཡིན་ན། ཀུན་སློང་འཆོས་

[010A]༄༅། །པ་གསོལ་འདེབས། སྤྲོ་བ་བསྐྱེད་པ། བྱང་སེམས་ཀྱི་སྡོམ་གཟུང། སྒོ་གསུམ་བྱིན་རླབས། མཆོད་པ། སོ་ཤིང། ཁྱོར་ཆུ། ཀུ་ཤ། དཔུང་སྐུད། ཆོས་བཤད་པ་རྣམས་ཆད་ལྷགས་མེད་པར་རྒྱས་བསྡུས་ཅི་
རིགས་པའི་སྒོ་ནས་སྟ་གོན་བྱའོ། །དེ་རྗེས་སྟ་གོན་གྱི་དཀྱིལ་འཁོར་ནམ་མཁར་བཏེག་བྱིན་བརླབས་བྱས་པའི་ཡེ་ཤེས་ཀྱི་ཐིག་བཏབ་པ་ཡེ་ཤེས་ལྔའི་ངོ་བོར་མོས་པའི་ཚོན་གྱིས། གཞལ་ཡས་ཁང་གྲུ་བཞི་རྟ་བབས་བཞི་དང་
ལྡན་པའི་ཕྱི་རོལ་ཏུ་པདྨ་རྡོར་མེ་རི་དང་བཅས་པའི་དབུས་སུ་སྣ་ཚོགས་པདྨ་འདབ་བརྒྱད་ལྟེ་བ་དང། འདབ་མ་བརྒྱད་ཀྱི་སྟེང་དུ་ཟླ་བའི་གདན། སྒོ་བཞིར་པད་ཟླའི་གདན་བྲི། དབུས་སུ་རྡོ་རྗེ་སྔོན་པོ། འདབ་མ་རྣམས་ལ་ལྷ་མོ་
རང་རང་གི་ཕྱག་མཚན་དང། སྒོ་བཞིར་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་རྣམས་འགོད་ཅིང་མཐའ་མཆོད་པས་བསྐོར་རོ། །རས་བྲིས་སྒྲུབ་གཞིར་བྱེད་ནའང། ཡིད་ཆེས་པའི་རབ་གནས་ཅན་ཡིན་ན་མ་གཏོགས། ས་
ཆོག་གི་སྐོར་བཞག་སྟ་གོན་རྒྱས་བསྡུས་ཅི་རིགས་བྱ་དགོས་སོ། །དེ་ནས་ཆོ་ག་དངོས་ལ་འཇུག་པ་ནི།། །།མདུན་གྱི་དཀྱིལ་འཁོར་ཀཱི་ལི་ཀཱི་ལའམ། ལས་བུམ་གྱི་ཆུས་གཏོར་ཅིང། ནཱི་ལཾ་ཝཱ་ར་དྷ་རའི་སྔགས་ཀྱིས་
བསངས། ཤཱུ་ནཡ་ཏཱས་སྦྱངས། ཆོས་ཐམས་ཅད་རང་བཞིན་གྱི་གྲུབ་པས་སྟོང་པ་ཉིད་དུ་གྱུར། སྟོང་པའི་ངང་ལས་རང་གི་མདུན་དུ་པཾ་ལས་སྣ་ཚོགས་པདྨའི་ལྟེ་བར་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུཾ་ལས་སྣ་ཚོགས་རྡོ་རྗེའི་ལྟེ་བ་ལ་

[010B] དེ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། ལོགས་སུ་འཕྲོས་པས་རྡོ་རྗེའི་ར་བ། སྟེང་དུ་འཕྲོས་པས་རྡོ་རྗེའི་གུར། གུར་གྱི་འོག་ར་བའི་སྟེང་དུ་རྡོ་རྗེའི་བླ་བྲེ་ཐམས་ཅད་ཀྱང་བར་མཚམས་མེད་པར་དུམ་བུ་
གཅིག་ཏུ་གྱུར་པའི་ཕྱི་རོལ་ཏུ་བསྐལ་པ་འཇིག་པའི་དུས་ཀྱི་མེ་ལྟ་བུའི་རྡོ་རྗེའི་མེ་ཁ་དོག་སྣ་ལྔ་བས་བསྐོར་བའི་ནང་དུ་རིན་པོ་ཆེ་དུ་མ་ལས་བྱས་པའི་ས་གཞི་གསེར་གྱི་བྱེ་མ་བདལ་བར་གྱུར། ཨོཾ་ཙ་ལ་བའི་ཧཱུཾ་སཱཧཱ། དེའི་སྟེང་དུ་འོ་མའི་རྒྱ་མཚོ་
ཆེན་པོ་ཉ་ལྕིབས་ལ་སོགས་པའི་སྐྱོན་དང་བྲལ་བ། པདྨ་དང། ཨུཏྤལ་ལ་སོགས་པའི་མེ་ཏོག་གིས་བརྒྱན་པ། རིན་པོ་ཆེའི་བྱའི་ཚོགས་མང་པོ་ལྡིང་བར་གྱུར། ཨོཾ་བི་མ་ལ་དྷ་ཧ་ཧཱུཾ། དེའི་དབུས་སུ་རི་རབ་གྲུ་བཞི་པ་ངོས་བཞི་ནས་གསེར་
དང༑ དངུལ་དང། ཨིནྡ་ནཱི་ལ་དང། སྤུར་ལོང་ལས་བྱས་པའི་ཐམ་སྐས་ཀྱི་འཕྲེང་བས་བརྒྱན་པ། མཐའ་ཐོག་ཐག་དཔག་བསམ་གྱི་ཤིང་ལེགས་པར་འཁྲུངས་པ་ལ་རྣམ་པར་རྒྱལ་བའི་བ་དན་སྟོང་འཕུར་བས་བརྒྱན་པ། དེའི་སྟེང་
དུ་པདྨའི་སྡོང་བུ་རིན་པོ་ཆེ་དུ་མས་བརྒྱན་པའི་རིན་པོ་ཆེ་སྣ་ཚོགས་ཀྱི་འདབ་མ་ཅན། གསེར་གྱི་ཟེ་བ་དང་སྤུར་ལོང་གི་ཟེའུ་འབྲུ་དང་ལྡན་པ། སྙིང་པོའི་ཐོག་ལ་དངུལ་གྱི་རི་མོས་བསྐོར་བ་དཔག་ཚད་དུ་མའི་ཁྱོན་ཅན། རི་རབ་ཀྱི་
དབུས་བརྟོལ་ནས་བྱུང་བའི་ལྟེ་བར་བཧྲུཾ་ཡོངས་སུ་གྱུར་པ་ལས་གཞལ་ཡས་ཁང་གྲུ་བཞི་སྒོ་བཞི་པ་ཕྱི་རོལ་ནས་རིམ་པ་བཞིན་དུ་དཀར་སེར་དམར་ལྗང་སྔོ་བའི་རིམ་པ་ལྔ་དང་ལྡན་པའི་རིན་པོ་ཆེའི་རྩིག་པས་བསྐོར་བའི་སྟེང་དུ་
[011A]༄༅། །རིན་པོ་ཆེའི་ཕ་གུ་གཞི་དམར་པོ་ལ་རིན་པོ་ཆེ་ཟུར་གསུམ་པ་དང་གྲུ་བཞི་པ་ལ་སོགས་པས་སྤྲས་པ། དེའི་སྟེང་ན་གནས་པའི་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་མུ་ཏིག་གི་དོ་ཤལ་
དང་དོ་ཤལ་ཕྱེད་པ་འཕྱང་བ། དེའི་ཕྱི་ངོས་སུ་བྱ་འདབ་ལས་འཕྱང་བའི་རིན་པོ་ཆེའི་ཤར་བུ། དེའི་སྟེང་ན་པདྨ་འདབ་མ་ཕྱེད་པའི་དབྱིབས་ཅན་གྱི་མདའ་ཡབ་ལ་གནས་པའི་གསེར་གྱི་བུམ་པ་ནས་འཐོན་པའི་རྒྱལ་མཚན་དང། བ་དན་
བརྒྱད་བརྒྱད་ཀྱིས་མཛེས་པར་བྱས་པ། ཕྱིའི་སྟེང་གི་ཟུར་བཞི་ལ་གདུགས་བཞིས་བརྒྱན་པ། རྩིག་པའི་འགྲམ་ནས་འདོད་ཡོན་གྱི་སྣམ་བུ་དམར་པོས་བསྐོར་བ་ལ་བཞུགས་སྟབས་དང་ཁ་དོག་སྣ་ཚོགས་པའི་ལྷ་མོ་རྣམས་
ཀྱིས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་ཕྱིའི་མཚམས་དང། རྩིག་པའི་ཕྱི་ནང་གི་ཟུར་བཞིར་ཟླ་བ་ཕྱེད་པ་ལ་གནས་པའི་རིན་པོ་ཆེ་དམར་པོའི་སྟེང་དུ་རྡོ་རྗེས་བརྒྱན་པ། སྒོ་བཞི་སོ་སོའི་མདུན་དུ་སྟེགས་བུ་གྲུ་བཞི་
པའི་སྟེང་དུ་བུམ་པ་ལ་གནས་པའི་ཀ་བ་བཞི་བཞིས་བཏེག་པའི་རྟ་བབས། གསེར་ཤར་བུ་རིན་ཆེན་རྟ་རྨིག་མུན་སྣམ་ཝ་རནྟ་མུན་པ་ཤར་བུ་རིན་ཆེན་རྨིག་པ་མངའ་ཡབ་སྟེ་སྣམ་བུ་བཅུ་གཅིག་དང་ལྡན་པའི་རྩེ་མོར་
ཆོས་ཀྱི་འཁོར་ལོའི་གཡས་གཡོན་དུ་རི་དྭགས་ཕོ་མོ་དང་བཅས་པ། རྟ་བབས་ཀྱི་གཡས་གཡོན་དུ་བུམ་པ་བཟང་པོ་ལས་སྐྱེས་པའི་དཔག་བསམ་གྱི་ཤིང་ལ་རྒྱལ་སྲིད་རིན་པོ་ཆེ་སྣ་བདུན་དང། བར་བར་དུ་གྲུབ་པ་ཐོབ་

[011B] སྤྲིན་གྱི་གསེབ་ནས་བྱུང་བའི་ལྷ་མེ་ཏོག་གི་འཕྲེང་བ་བཟུང་བ་རྣམས་ཀྱིས་ཀུན་ནས་མཛེས་པར་བྱས་པའོ། །གཞལ་ཡས་ཁང་གི་ནང་དུ་ཀ་བ་བརྒྱད་ཀྱིས་བཏེག་པའི་རིན་པོ་ཆེའི་གདུང་བཞིས་མཛེས་པར་ཕུབ་པར་རྩེ་
མོ་རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ། ལྷ་དང་མི་ལས་ཡོན་ཏན་ཁྱད་པར་དུ་འཕགས་པའི་ཁང་བཟང་དམ་པ། ཕྱི་བལྟས་ནང་གསལ་བ་ནང་བལྟས་ཕྱི་གསལ་བའི་ནང་གི་སྟེང་དང། འོག་གི་ས་གཞི་ཐམས་ཅད་ཤར་
དཀར། ལྷོ་སེར། ནུབ་དམར། བྱང་ལྗང། དབུས་སྔོ་བའི་སྟེང་དུ་སྣ་ཚོགས་པདྨ་འདབ་མ་བརྒྱད་པ་ལྟེ་བ་དང་བཅས་པ། སྒོ་བཞིར་པདྨའི་གདན་རེ་རེ། དེ་རྣམས་ཀྱི་སྟེང་དུ་ཨ་ལས་ཟླ་བའི་དཀྱིལ་འཁོར། ན་མཿ་སརྦྦ་ཏ་ཐཱ་ག་ཏཱ་ནཱཾ་
སརྦྦ་ཐཱ་ཨུད་ག་ཏེ་སྥ་ར་ཏ་ཧི་མཾ་ག་ག་ན་ཁཾ་སཱཧཱ། སྟེང་དུ་བླ་བྲེ་ཡང་སྐད་ཅིག་གིས་བྱུང་བར་གྱུར། ཨོཾ་ཀཱི་ལི་ཀཱི་ལ་བཛྲ་ཧཱུཾ་ཕཊ། ཅེས་མཆོད་ཡོན་བྱིན་གྱིས་བརླབས། ཨོཾ་སརྦྦ་ཏ་ཐཱ་ག་ཏ་ཀཱ་ཡ་ཝཱ་ཀ་ཙིཏྟ་བཛྲ་པྲ་ཎ་མེ་ན་སརྦྦ་ཏ་ཐཱ་ག་
ཏ་བཛྲ་པ་ད་བན་ད་ནཱཾ་ཀ་རོ་མི། ཞེས་དཀྱིལ་འཁོར་པ་ལ་ཕྱག་བྱ། དད་པ་དང་ནི་དམ་ཚིག་གིས། །ཚུར་གཤེགས་ཚུར་གཤེགས་བཅོམ་ལྡན་འདས། །བདག་གི་མཆོད་ཡོན་འདི་བཞེས་ནས། །མཆོད་པས་བདག་ལ་དགྱེས་པར་
མཛོད། །བཛྲ་དཧྲི་ཀ་ཨེ་ཧྱ་ཧི། ཨོཾ་སརྦྦ་ཏ་ཐཱ་ག་ཏ་ས་པ་རི་ཝཱ་ར་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། བཅོམ་ལྡན་འདས་རྡོ་རྗེ་མི་འཁྲུགས་པའི་ལྷ་ཚོགས་ལ་རིག་སྔགས་དང་གསང་སྔགས་དང་ཁྲོ་བོ་དང། མངག་གཞུག་པ་དང་མངག་གཞུག་མ་

[012A]༄༅། །ལ་སོགས་པ་ནམ་མཁའི་དབྱིངས་ཁྱབ་ཅིང་ཁོར་ཡུག་ཏུ་བསྐོར་བ་བྱོན་པ་རྣམས་རང་རང་གི་གདན་ལ་བཞུགས་པ་ནི། དབུས་ཀྱི་གདན་ལ་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་ཞེས་པ་
ནས་བསྐོར་བའི་དབུས་ན་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཤར་དང་ཤར་ལྷོའི་ཟླ་གདན་ལ་པདྨ་ཅན་དང་འཇིགས་བྲལ་མ་ཞེས་པ་ནས་ཐམས་ཅད་ཀྱང་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་
དུ་གྱུར། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་ལས་འཁོར་ལོ་དཀར་པོའི་ལྟེ་བར་ཨོཾ་གྱིས་མཚན་པ། མགྲིན་པར་ཨཱ་ལས་པདྨ་དམར་པོའི་ལྟེ་བར་ཨཱ་ས་མཚན་པ། ཐུགས་ཀར་ཧཱུཾ་ལས་རྡོ་རྗེ་སྔོན་པོའི་ལྟེ་བར་ཧཱུཾ་གིས་
མཚན་པ། ཨོཾ་བཛྲ་ཨུད་བྷ་ཝ་ཡེ་སཱཧཱ། བདག་བསྐྱེད་བཞིན་གནས་གཞི་བྱིན་གྱིས་བརླབས། བཅོམ་ལྡན་ཐུགས་རྗེས་བྱོན་པ་ལགས། །བདག་ཅག་བསོད་ནམས་སྐལ་བར་ལྡན། །བདག་གི་མཆོད་ཡོན་བཞེས་ནས་ཀྱང། །
ཐུགས་ལ་དགོངས་ཤིང་གནང་བར་མཛོད། །བདག་དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །ཨོཾ་བཛྲ་ཀ་ཧཱུཾ་ཕཊ་
ཅེས་གདན་ཕུལ། ཤཾ་ཀ་རེ་ས་མ་ཡེ་སཱཧཱ། བཛྲ་དཧྲི་ཀ། ཨོཾ་ནཱི་ཝཱཾ་ཝ་ར་དྷ་ར་བཛྲ་པཱ་ཎི་ཧཱུཾ་ཕཊ། ཅེས་པས་བགེགས་བསྐྲད་དོ། །དེ་ནས་མཆོད་པ་རྣམས་གཟི་བྱིན་བསྐྱེད་ཅིང་བྱིན་གྱིས་བརླབས་ཏེ། མི་འཁྲུགས་པའི་སྒྲུབ་ཐབས་

[012B] འོན་ཀྱང་རྒྱལ་བས་རྒྱུད་སྡེ་བཞིའི་ཆོ་ག་སོ་སོར་གསུངས་པ་མ་འདྲེས་པར། བྱ་སྤྱོད་པའི་ཆོ་ག་གཙང་མ་བྱེད་པར་འདོད་པའི་རྣམ་དཔྱོད་ཅན་དག་གིས་ནི་
བྱ་སྤྱོད་པའི་སློབ་དཔོན་མཁས་པ་གཉིས་ཀྱི་བཞེད་པ་དང་མཐུན་པར། རྡོ་རྗེ་འཆང་ཆེན་པོའི་ལམ་རིམ་ནས་གསུངས་པ་འདི་ལྟར་བྱ་སྟེ། བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་
གསོལ། །བདག་གི་མཆོད་ཡོན་བཞེས་ནས་ཀྱང། །ཐུགས་ཀྱིས་ཐུགས་དཔག་མཛད་དུ་གསོལ། །བདག་ནི་ཁྱེད་ལ་གུས་དང་ལྡན། །ཨོཾ་སརྦ་ཏ་ཐཱ་ག་ཏ་ཨཀྵོ་བྷྱ་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱི་ཙྪ་ཧཱུཾ་སཱཧཱ། བདེ་བར་
གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །བདག་གི་མཆོད་ཡོན་བཞེས་ནས་ཀྱང། །ཐུགས་ཀྱིས་ཐུགས་དཔག་མཛད་དུ་གསོལ། །བདག་ནི་ཁྱེད་ལ་གུས་དང་ལྡན། །ཨོཾ་པྲ་ཝ་ར་
སད་ཀ་རཾ་པདྱཾ་པྲ་ཏཱི་ཙྪ་ཧཱུཾ་སཱཧཱ། དེ་བཞིན་གཤེགས་དང་དེ་ཡི་སྲས་རྣམས་ལ། །རིན་ཆེན་བུམ་པ་མང་པོ་སྤོས་ཀྱི་ཆུ། །ཡིད་འོང་ལེགས་པར་བཀང་བ་གླུ་དང་ནི། །རོལ་མོར་བཅས་པ་དུ་མས་སྐུ་བསིལ་ལོ། །ཨོཾ་སརྦྦ་དེ་
ཝ་ཏ་ཨ་ཙིནྟ་ཨ་མྲྀ་ཏ་སཱཧཱ། སྣ་ཚོགས་དབང་པོའི་གཞུ་བཞིན་རབ་བཀྲ་ཡང། །གང་ལ་རེག་ན་བདེ་བའི་རྒྱུར་འགྱུར་བ། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་གོས་ཀྱིས་བརྒྱན་པར་ཤོག་

[013A]༄༅། །ཨོཾ་བཛྲ་ཝསྟྲ་ཨཱ་ཧཱུཾ་སཱཧཱ། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། །རྒྱན་གཞན་དག་གིས་རྒྱན་པར་མི་འཚལ་ཡང། །རིན་ཆེན་རྒྱན་མཆོག་ཕུལ་བས་འགྲོ་ཀུན་གྱིས། །མཚན་དཔེས་
བརྒྱན་པའི་སྐུ་ལུས་ཐོབ་པར་ཤོག་ཨོཾ་བཛྲ་ཨཱ་ལཾ་ཀཱ་ར་ཝ་པུཥ་ནི་སཱཧཱ། གཙང་ཞིང་གཙང་མ་ལས་བྱུང་བའི། །ལྷ་རྫས་བཟང་པོའི་དྲི་འདི་དག་བདག་གིས་དད་པས་འབུལ་ལགས་ཀྱིས། །བཞེས་ནས་བདག་ལ་དགྱེས་
པར་མཛོད། །ཨཱ་ཧ་ར་ཨཱ་ཧ་ར་སརྦྦ་བི་དྱཱ་དྷ་རི་པཱུ་ཛི་ཏེ་སཱཧཱ། གཙང་ཞིང་གཙང་མ་ལས་སྐྱེས་པའི། །ལྷ་རྫས་བཟང་པོའི་མེ་ཏོག་འདི། །བདག་གིས་དད་པས་འབུལ་ལགས་ཀྱིས། །བཞེས་ནས་། ཨཱ་ཧ་ར་། ནགས་ཚལ་
བཅུང་ནི་ཡིད་དུ་འོང། །དྲི་ཡི་སྦྱར་བ་ལྷ་ཡི་རྫས། །བདག་གིས་དད་པས་། བཞེས་ནས་། ཨཱ་ཧ་ར་། སྨན་རྣམས་བཅུད་ནི་ཡིད་དུ་འོང། །སྔགས་ཀྱི་ཞལ་ཟས་བཤོས་འདི་དག་བདག་གིས་། བཞེས་ནས་། ཨཱ་ཧ་
ར་༑ གནོད་རྣམས་འཇོམས་ཤིང་བཀྲ་ཤིས་པ། །དགེ་ཞིང་མུན་པ་རྣམ་སེལ་འདི། །བདག་གིས་། མར་མེ་འདི་དག་བཞེས་སུ་གསོལ། །ཨཱ་ལོ་ཀ་ཡ་ཨཱ་ལོ་ཀ་ཡ་བི་དྱཱ་དྷ་རི་པཱུ་ཛི་ཏེ་སཱཧཱ། དེ་ལས་གཞན་ཡང་མཆོད་
པའི་ཚོགས། །རོལ་མོ་དབྱངས་སྙན་ཡིད་འོང་ལྡན། །སེམས་ཅན་སྡུག་བསྔལ་སེལ་མཛད་པའི། །སྤྲིན་རྣམས་སོ་སོར་གནས་གྱུར་ཅིག་ཨོཾ་སརྦྦ་ཏ་ཐཱ་ག་ཏ་ཨཀྵོ་བྷྱ་ས་པ་རི་ཝཱ་ར་ཤཔྟ་པྲ་ཏཱི་ཙྪ་ཧཱུཾ་སཱཧཱ། དེ་ནས་བསྟོད་པ་ནི་

[013B] མགོན་པོ་ཐུགས་རྗེ་ཆེ་ལྡན་པ། །ཐམས་ཅད་མཁྱེན་པའི་སྟོན་པ་པོ། །བསོད་ནམས་ཡོན་ཏན་རྒྱ་མཚོའི་གཞི། །དེ་བཞིན་གཤེགས་ལ་ཕྱག་འཚལ་ལོ། །དག་པ་འདོད་ཆགས་བྲལ་བར་གྱུར། །དགེ་
བས་ངན་སོང་ལས་གྲོལ་བ། །གཅིག་ཏུ་དོན་དམ་མཆོག་གྱུར་པ། །ཞི་གྱུར་ཆོས་ལ་ཕྱག་འཚལ་ལོ། །གྲོལ་ནས་གྲོལ་བའི་ལམ་ཡང་སྟོན། །བསླབ་པ་དག་ལ་རབ་ཏུ་གུས། །ཞིང་གི་དམ་པ་ཡོན་ཏན་ལྡན། །དགེ་འདུན་ལ་ཡང་
གུས་ཕྱག་འཚལ། །གཞོན་ནུའི་ཆ་ལུགས་འཆང་བ་པོ། །ཤེས་རབ་སྒྲོན་མེས་རབ་ཏུ་བརྒྱན། །འཇིག་རྟེན་གསུམ་གྱི་མུན་སེལ་བ། །འཇམ་དཔལ་ལ་ཡང་ཕྱག་འཚལ་ལོ། །སངས་རྒྱས་ཀུན་གྱིས་རབ་ཏུ་བསྔགས། །ཡོན་
ཏན་དམ་པ་ཀུན་བསགས་པ། །སྤྱན་རས་གཟིགས་ཞེས་མཚན་གསོལ་བ། །རྟག་པར་བརྩེ་ལ་ཕྱག་འཚལ་ལོ། །སྟོབས་པོ་ཆེ་ལ་དྲག་ཤུལ་ཅན། །རིག་སྔགས་རྒྱལ་པོ་དགེ་བ་ཅན། །གདུལ་དཀའ་པོ་དག་འདུལ་བ་
པོ༑ ༑རྡོ་རྗེ་འཛིན་ལ་ཕྱག་འཚལ་ལོ། །ཆོས་དབྱིངས་རང་བཞིན་ཨིནྟྲ་ནཱི་ལའི་མདོག་ཅེས་པ་ནས་དཀྱིལ་འཁོར་ལྷ་ཚོགས་ཕྱག་འཚལ་བསྟོད། ཅེས་པས་བསྟོད་ཅིང། ན་མཿ་སརྦ་བུད་དྷ་བོ་དཧི་སཏ་ནཱཾ། སརྦ་ཏྲ་སཾ་ཀུ་རུ་མི་
ཏཱ་བི་ཛྙཱ་ར་ཤི་ནི་ན་མོ་སྟུ་ཏེ་སཱཧཱ། ཞེས་བསྟོད་པ་འབྱུང་བའི་སྔགས་ཀྱང་བརྗོད། མདོར་བསྡུ་དགོས་པ་བྱུང་ན་མཚམས་འདིར་བཟླས་པ་བྱེད། རྒྱས་པར་ན། འཇིག་རྟེན་དག་གི་ཕྱོགས་ཀུན་ན། །དེ་བཞིན་གཤེགས་རྣམས་

[014A]༄༅། །གང་བཞུགས་དང། །དགྲ་བཅོམ་བྱང་ཆུབ་སེམས་དཔའ་དག་དེ་དག་བདག་ལ་དགོངས་སུ་གསོལ། །ཚེ་རབས་གང་ཡང་རུང་བ་ན། །བདག་གིས་སྡིག་པ་ཅི་བགྱིས་དང། །སྔོན་གྱི་ཚེ་རབས་གཞན་དག་
དང༑ ༑ཚེ་རབས་འདི་དང་འཁོར་བ་ན། །འདོད་ཆགས་དབང་དང་བླུན་པ་དང། །ཁྲོ་བ་དག་གིས་འཁྲུགས་གྱུར་ཏེ། །སངས་རྒྱས་ཆོས་དང་དགེ་འདུན་ནམ། །བླ་མ་དག་དང་ཕ་མ་དང། །དགྲ་བཅོམ་བྱང་ཆུབ་སེམས་དཔའ་དང། །
སྦྱིན་གནས་གང་ཡང་རུང་བ་དང། །དེ་ལས་གཞན་པའི་སེམས་ཅན་དག་ཡོན་ཏན་ལྡན་དང་མི་ལྡན་ལ། །སྡིག་པའི་ལས་རྣམས་གང་བགྱིས་དང། །གང་ཡང་བགྱིད་དུ་སྩལ་བ་དག་གང་ཡང་ཅུང་ཟད་ཡི་རང་བ། །བག་
མེད་པས་ནི་ཕྲ་མོ་ཡང། །ལུས་ངག་ཡིད་ཀྱིས་བགྱིས་པ་རྣམས། །དེ་དག་མ་ལུས་བློས་བསྡུས་ནས། །རྫོགས་པའི་སངས་རྒྱས་སྲས་བཅས་པ། །བདག་གིས་ད་ནི་མངོན་སུམ་བཞིན། །རབ་ཏུ་གུས་པས་ཕྱག་འཚལ་
ཏེ༑ ༑སྐྱོ་བའི་ཡིད་དུ་གྱུར་པ་ཡིས། །ཐལ་མོ་སྦྱར་ཏེ་ནོངས་པ་རྣམས། །ཡང་དང་ཡང་དུ་སོ་སོར་བཤགས། །བདག་གིས་སྡིག་པ་བགྱིས་པ་རྣམས། །རྫོགས་སངས་རྒྱས་ཀྱིས་མཁྱེན་པ་བཞིན། །དེ་ལྟར་བདག་གིས་སོ་
སོར་བཤགས། །སླན་ཆད་དེ་ལྟར་ཡོངས་མི་བགྱིད། །སྲོག་ཆགས་སྡུག་བསྔལ་ཞི་བྱའི་ཕྱིར། །བདག་ཉིད་ཇི་སྲིད་འཚོ་བར་དུ། །སངས་རྒྱས་ཆོས་དང་དགེ་འདུན་ལ། །གུས་པར་ཡང་དག་སྐྱབས་སུ་མཆི། །ཆོས་ཀྱི་ལོངས་

[014B] །མཉམ་པར་གཞག་ནས་ཡི་རང་ངོ། །མི་རྟོག་བློ་གྲོས་བསྐྱེད་པའི་ཕྱིར། །ཆོས་ཀྱི་འཁོར་ལོ་བསྐོར་བ་དང། །གདུལ་བྱ་ཇི་སྲིད་ཚིམ་བར་དུ། །མྱ་ངན་མི་འདའ་གསོལ་བ་འདེབས། །སྔོན་གྱི་རྒྱལ་བའི་སྲས་
རྣམས་ཀྱིས། །སྨོན་ལམ་ཇི་ལྟར་མཛད་པ་བཞིན། །བདག་ཀྱང་དགེ་བའི་སེམས་ཀྱིས་སུ། །དེ་བཞིན་དུ་ནི་སྨོན་ལམ་འདེབས། །སེམས་ཅན་ཐམས་ཅད་བདེ་བ་དང། །ཞི་ཞིང་ནད་ཀྱང་མེད་པར་ཤོག་བདག་ནི་བྱ་བ་ཀུན་ནུས་
ཤིང༑ ༑ཡོན་ཏན་དང་ཡང་ལྡན་པར་ཤོག་ནོར་ལྡན་གཏོང་ཕོད་ཤེས་རབ་ཅན། །བཟོད་ལྡན་དགེ་ལ་དད་པ་དང། །སེམས་ཅན་ཚེ་རབས་ཐམས་ཅད་དུ། །སྐྱེ་བ་དྲན་ཞིང་བརྩེར་ལྡན་ཤོག་དེ་ནས་སྔར་བཞིན་ཚད་མེད་བཞི་བསྒོམ་
སེམས་ཅན་ཁམས་ནི་མཐའ་ཡས་པའི། །སྡུག་བསྔལ་ཉེ་བར་ཞི་བ་དང། །ངན་འགྲོ་རྣམས་ལས་བསྒྲལ་བ་དང། །ཉོན་མོངས་རྣམས་ལས་དགྲོལ་བའི་ཕྱིར། །སྲིད་པ་མི་བདེ་དོག་པ་ན། །སྡུག་བསྔལ་སྣ་ཚོགས་ཅི་མཆིས་
པ༑ ༑དེ་ལས་ཡོངས་སུ་སྐྱབས་པའི་ཕྱིར། །བདག་ནི་བྱང་ཆུབ་སེམས་བསྐྱེད་དོ། །སེམས་ཅན་འཕོངས་པ་ཐམས་ཅད་ཀྱི། །སྐྱབས་སུ་བདག་ནི་རྟག་ཏུ་ཤོག་བདག་ནི་མགོན་མེད་རྣམས་ཀྱི་མགོན། །རྟེན་མེད་རྣམས་ཀྱི་
རྟེན་དུ་བབ། །སྐྱབས་མེད་རྣམས་ཀྱི་སྐྱབས་གྱུར་ཅིང། །སྡུག་བསྔལ་བདེ་བར་བྱེད་པ་དང། །བདག་ནི་སེམས་ཅན་ཐམས་ཅད་ཀྱི། །ཉོན་མོངས་ཞི་བར་བྱེད་པར་ཤོག་དགེ་བའི་ལས་རྣམས་གང་དང་གང། །འདི་དང་གཞན་

[015A]༄༅། །དུ་བསགས་པ་རྣམས། །བསོད་ནམས་ཡེ་ཤེས་ཞེས་བྱ་བའི། །ཚོགས་ནི་རྣམ་པ་གཉིས་སུ་ཤོག་ཕ་རོལ་ཕྱིན་པ་དྲུག་སྒོ་ནས། །བདག་གིས་བརྩོན་འགྲུས་གང་བརྩམས་པ། །དེ་ཡང་སེམས་ཅན་མ་
ལུས་པའི། །ཐམས་ཅད་ལ་ནི་ཕན་པར་ཤོག་ཚེ་ཡི་མཐའ་ཀླས་བྱེད་པ་དང། །གང་ཡང་ཅུང་ཟད་བྱེད་འགྱུར་བ། །མདོར་ན་སེམས་ཅན་ཐམས་ཅད་ཀྱི། །ཉོན་མོངས་ཐམས་ཅད་ཞི་བ་དང། །གྲོལ་བར་བྱ་བའི་ཕྱིར་འབད་
ཅིང༑ ༑བྱང་ཆུབ་བར་དུ་བདག་བརྩོན་ནོ། །ཞེས་སྔགས་རིམ་ནས་འབྱུང་བ་ལྟར་བརྗོད། །བསྡུ་ན་བདག་གིས་སྡིག་པ་བགྱིས་པ་རྣམས། ཞེས་པ་ནས། དེ་བཞིན་དུ་ནི་སྨོན་ལམ་འདེབས། ཞེས་སྔར་ལྟར་བརྗོད་དེ། དེ་ནས་ཨོཾ་གུ་རུ་
སརྦྦ་ཏ་ཐཱ་ག་ཏ་ཀཱ་ཡ་ཝཱ་ཀི་ཙཏྟ་བཛྲ་པྲ་ཎ་མེ་ན་པཱ་ད་བན་ད་ནཱཾ་ཀ་རོ་མི། ཞེས་ལྷ་དང་བླ་མ་ལ་ཕྱག་བྱ། ཨོཾ་བཛྲ་ཡ་ཛ་ཏ་ན་ཛེ་ཡེ་སཱཧཱ། ཞེས་བདུན་བཟླས་ལ། མདུན་བསྐྱེད་ཀྱི་ལྷའི་ཐུགས་ཀར་ཟླ་བའི་དཀྱིལ་འཁོར་གྱི་དབུས་
སུ་ཧཱུཾ་ཡིག་མཐིང་ཁའི་མཐར་བཟླས་བྱའི་སྔགས་ཀྱིས་བསྐོར་བ་ལས་དཔག་ཏུ་མེད་པའི་འོད་ཟེར་འཕྲོས་གཞལ་དུ་མེད་པའི་སེམས་ཅན་གྱི་དོན་མཛད་པ་བཅུ་གཉིས་ཀྱི་ཚུལ་དུ་མཛད། ཁྱད་པར་ངན་སོང་མཐའ་
དག་དང། ཆེད་དུ་སྡིག་སྒྲིབ་སྦྱང་དགོས་ཡོད་ན། དེ་དང་དེའི་སྡིག་སྒྲིབ་བག་ཆགས་དང་བཅས་པ་ཐམས་ཅད་སྦྱངས། རྒྱལ་བ་སྲས་བཅས་འོད་ཟེར་གྱི་མཆོད་པས་མཉེས་པར་བྱས། སླར་འདུས་ཐུགས་ཀའི་སྔགས་

[015B] སྤྲོ་བ་དང་བསྡུ་བའི་མཛད་པ་ཅན་དུ་ལྷ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་བྱུང་བར་གྱུར་པར་བསམ་པ་ལས་མ་ཡེངས་པར། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཏྲ་ནི། ཏྲཱ་ས་
ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦྦ་ཀརྨ་པ་རཾ་པ་རཱ་ཎི་མེ་སརྦ་སཏཱ་ནཱཾ་སཱཧཱ། ཞེས་བརྒྱ་སྟོང་སོགས་བཟླ་ཞིང་མཇུག་ཏུ་ཡིག་བརྒྱས་ལྷགས་ཆད་བསྐངས། མདུན་བསྐྱེད་ཀྱི་མཆོད་གཏོར་རྣམས་སྔར་ལྟར་གཅི་བྱིན་བསྐྱེད་ཅིང་
བྱིན་གྱིས་བརླབས་ལ། ལྷ་རྣམས་ཀྱི་ལྗགས་རྡོ་རྗེའི་འོད་ཟེར་གྱི་སྦུ་གུས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་བསམས་ལ། ཨོཾ་སརྦྦ་ཏ་ཐཱ་ག་ཏ་མཎྚ་ལ་ས་པ་རི་ཝཱ་ར་བ་ལཾཨ་ཏ་ཁ་ཁ། ཁཱ་ཧི་ཁཱ་ཧི་ཞེས་པ་བདུན་
ནམ༑ གསུམ་གྱིས་གཏོར་མ་ཕུལ། ཨརྒྷཾ་ནས་ཤཔྟའི་བར་གྱིས་མཆོད། ཆོས་དབྱིངས་རང་བཞིན་ཨིནྡྲ་ནཱི་ལའི་མདོག་ཅེས་སོགས་ཀྱིས་བསྟོད། དེ་ནས་ཕྱི་རོལ་ཏུ་ཆ་གསུམ་གཏོར་མ་བཏང། ཉེ་རེག་བྱས། ལས་སྔགས་
བཟླ་ཞིང་ནང་དུ་འོངས། རང་ཉིད་ཧཱུཾ་མཛད་དུ་གསལ་བས་རྡོ་རྗེ་ཤུགས་ཀྱི་འཇུག་པས་དཀྱིལ་འཁོར་གྱི་ནང་དུ་ཞུགས། ཡིག་བརྒྱ་བརྗོད་ཅིང་བསྐོར་བ་ལན་གསུམ་བྱས་ཏེ། ཨོམ་བཛྲོད་གྷ་ཊ་ས་མ་ཡ་པྲ་བེ་ཤ་ཡ་ཧཱུཾ། ཞེས་བརྗོད་
ཅིང་སྒོ་བཞི་རིམ་བཞིན་ཕྱེ། ཨོཾ་པྲ་ན་མ་མི་སརྦ་ཏ་ཐཱ་ག་ཏཱ་ན། ཞེས་ཕྱག་བྱས་ལ། བདག་དང་སེམས་ཅན་ཐམས་ཅད་ལ་དངོས་གྲུབ་དམ་པ་ཐམས་ཅད་ཀྱི་བཀའ་དྲིན་སྩོལ་ཅིག་ཅེས་བརྗོད་དོ། །དེ་ནས་མཎྜལ་ཕུལ་ལ་
[016A]༄༅། །བླ་མའི་བྱ་བ་རྣམས་གཙོ་བོས་མཛད་ཅིང། སློབ་མའི་བྱ་བ་རྣམས་རང་གིས་བྱེད་པར་མོས་ནས། དགའ་ཆེན་ཁྱོད་བདག་སྟོན་པ་པས། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་
བརྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་སྩལ་དུ་གསོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ནི་བདག་ལ་སྩོལ། །ཐར་པ་
ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་པར་བགྱི། །ཨོཾ་ནཱི་ལཱཾ་ཝ་ར་དྷ་ར་བཛྲ་པཱ་ཎི་ཧཱུཾ་ཕཊ། ཨོཾ་ཙ་ཀྵུར་བནྡྷ་ཝ་ར་མ་ན་ཡེ་ཧཱུཾ། ཨཱ་ཁཾ་བའི་ར་ཧཱུཾ། ཨོཾ་བཛྲོད་བྷ་ཝ་ཡེ་སཱཧཱ། རང་ཉིད་བཅོམ་ལྡན་འདས་རྡོ་རྗེ་མི་
འཁྲུགས་པར་གྱུར། དེའི་སྙིང་ཁར་ཉི་མ་ལ་གནས་པའི་ཧཱུཾ་སྔོན་པོ། མགྲིན་པར་པདྨ་ལ་གནས་པའི་ཨཱ་དམར་པོ། སྤྱི་བོར་ཟླ་བ་ལ་གནས་པའི་ཨོཾ་དཀར་པོ་ཡི་གེ་གསུམ་གྱི་འོད་ཟེར་གྱིས་ལུས་འོད་གསལ་བར་བྱས་
དབང་མེད་བདག་གིས་མི་དགེ་བགྱིས་པ་དང། །རྗེས་སུ་ཡི་རང་ཡང་ན་བགྱིད་སྩལ་གང། །དེ་དག་ཐམས་ཅད་བྱང་ཆུབ་མཆོག་གི་ནི། །སྤྱན་སྔར་ད་ལྟ་མ་ལུས་སོ་སོར་བཤགས། །བདེ་གཤེགས་སྲས་ཀྱི་ཚོགས་
གཉིས་ཟབ་པ་དང། །རྒྱ་ཆེ་འགྲོ་བ་མ་ལུས་པ་ཡི་དོན། །སྒྲུབ་པར་བྱེད་དང་དེ་ལས་གཞན་ལ་ཡང། །རྟག་ཏུ་བདག་ནི་རྗེས་སུ་ཡི་རང་ངོ། །ཐུགས་རྗེས་ཁྱབ་པའི་ཐུགས་དང་ལྡན་གྱུར་ཅིང། །བློ་གྲོས་སྡིག་བྲལ་གཏི་

[016B] །མ་ལུས་རིགས་ཀྱི་པདྨའི་ནང་བཞུགས་པ། །བདེ་བར་གཤེགས་པ་རྣམས་ལ་སྐྱབས་སུ་མཆི། །བླ་མཆོག་རྣམས་ཀྱི་ཀུན་དགའ་ར་བ་སྟེ། །དམན་པའི་འཇིགས་པ་རྣམས་ཀྱི་རྒྱལ་བྱེད་ཚལ། །
སྲིད་པའི་འབྱོར་པ་ཟིལ་གྱིས་གནོན་པའི་མཆོག་གསུང་མཆོག་ཆོས་ལ་བདག་ནི་སྐྱབས་སུ་མཆི། །འདོད་ཆགས་ལ་སོགས་སྦྲུལ་གྱི་དུག་བཅོམ་ཞིང། །བློ་གྲོས་རྣམ་རྒྱལ་ཐུགས་རྗེ་ཆེ་ལྡན་པའི། །བརྟུལ་ཞུགས་དབང་
པོའི་ཚོགས་ལ་སྐྱབས་མཆི་ཞིང། །སྲིད་དང་བྲལ་བ་རྣམས་ལ་བདག་ཕྱག་འཚལ། །རྒྱུ་ཡི་རྗེས་ལ་བདག་པོའི་ཡུལ་བདག་ཉིད། །འབྲས་བུའི་སྟོབས་ཀྱིས་དགྲ་ལས་རྒྱལ་གྱུར་པ། །སྙིང་རྗེའི་རྩ་བ་ཟུག་ཅིང་ཡང་དག་རྟོགས། །
མཉམ་མེད་བྱང་ཆུབ་སེམས་ནི་བསྐྱེད་པར་བགྱི། །སེམས་ཅན་རྣམས་ནི་ཡོངས་སུ་སྨིན་པའམ། །ཡང་ན་ཡོངས་སུ་བསྐྱང་བར་བྱ་ཕྱིར་རམ། །རང་གི་སེམས་ནི་དག་པར་བྱ་བའི་ཕྱིར། །འདི་དག་ཐམས་ཅད་རྩ་སོགས་བཞིན་
དུ་བཏང། །དེ་བཞིན་ཚུལ་ཁྲིམས་བཟོད་དང་བརྩོན་འགྲུས་དང། །བསམ་གཏན་ཤེས་རབ་བླ་ན་མེད་པ་ནི། །བདག་དང་གཞན་རྣམས་དག་པར་བྱ་བའི་ཕྱིར། །སྐད་ཅིག་རེ་རེ་ཞིང་ཡང་བསྒོམ་པར་བགྱི། །བདེ་བར་གཤེགས་པ་སྔགས་
ལ་མཁས་པ་ཡི། །ཆོས་རྒྱལ་རྟག་ཏུ་ལྷུན་གྱིས་གྲུབ་པ་ནི། །འགྲོ་བ་འདི་ཡིས་ཐོབ་པར་བྱ་བའི་ཕྱིར། །ཁྱད་འཕགས་གནས་ལ་བདག་ནི་གནས་པར་བགྱི། ཞེས་ལན་གསུམ་གྱིས་སྡོམ་པ་བཟུང། སེམས་ཅན་ཐམས་ཅད་ཀྱི་

[017A]༄༅། །དོན་དུ་སངས་རྒྱས་ཐོབ་པར་བྱའོ་སྙམ་པའི་སྨོན་པའི་སེམས་ཀུན་རྫོབ་པ་དེ་ཉིད། སྙིང་ཁར་ཟླ་བའི་དཀྱིལ་འཁོར་ཡོངས་སུ་རྫོགས་པའི་རྣམ་པར་གྱུར། ཆོས་ཐམས་ཅད་རང་བཞིན་མེད་པའི་སྟོང་པ་ཉིད་དང། རང་
གི་སེམས་རོ་གཅིག་ཏུ་གྱུར་པའི་དོན་དམ་པའི་བྱང་ཆུབ་ཀྱི་སེམས་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པའི་རྣམ་པ་ཅན་དུ་གྱུར། ཨོཾ་སརྦྦ་ཡོ་ག་ཙིཏྟཾ་ཨུཏྤ་ཏ་ཡཱ་མི། ཨོཾ་སུ་ར་ཏེ་ས་མ་ཡ་སྟྭཾ་ཧོཿ་སིདྡྷི་བཛྲ་ཡ་ཐཱ་སུ་ཁཾ། དེང་ཁྱོད་ལ་དེ་
བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་འགྱུར་གྱིས། ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི། དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་
མི་བྱ་ཞིང་མ་དད་པ་རྣམས་ལ་ཡང་མ་ཡིན་ནོ། །ཨོཾ་བཛྲ་ས་མ་ཡ་ཧཱུཾ། ཞེས་དཀྱིལ་འཁོར་གྱི་ནང་དུ་ཞུགས། ཨོཾ་ན་མཿ་ཏེ་ཧཱུཾ། ན་མཿ་མི་ཧཱུཾ། ན་མོ་ན་མཿ་ཧཱུཾ་སཱཧཱ། ཞེས་ཕྱག་བྱ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་
རློབས་ཤིག་རྡོ་རྗེ་སེམས་དཔའ་བདག་ལ་དབབ་པར་མཛད་དུ་གསོལ། ལན་གསུམ་གསོལ་བ་བཏབ། བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧཱུཾ་ཡིག་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་
སེམས་དཔའ་ཐམས་ཅད་དང། བཅོམ་ལྡན་འདས་རྡོ་རྗེ་མི་འཁྲུགས་པའི་ཐུགས་གཉིས་སུ་མེད་པའི་ཡེ་ཤེས་ཧཱུཾ་ཡིག་ལ་སོགས་པ་རྣམ་པར་སྤྱན་དྲངས། རང་གི་ལུས་ལ་ཐིམ་པར་གྱུར། ཨོཾ་བཛྲ་ཨ་བེ་ཤ་ཨཿ་ཨཿ་

[017B] ཏིཥྛ་བཛྲ། ཞེས་བརྟན་པར་བྱས། སངས་རྒྱས་དངོས་གྲུབ་ཐོབ་བྱའི་ཕྱིར། །བདག་ལ་ཐུགས་བརྩེར་དགོངས་ནས་ནི། །འགྲོ་ལ་ཕན་པའི་གཙོ་ཆེན་གྱིས། །སྨན་པར་དགོངས་ནས་
བཞེས་སུ་གསོལ། །ཨོཾ་བཛྲ་པྲ་ཏི་གྲི་ཧྞ་ཧཱུཾ་ཕཊ། ཅེས་མེ་ཏོག་དང། ཨོཾ་བཛྲ་པྲ་ཏཱི་ཙྪ་ས་མ་ཡེ་སཱ་ཧཱ། ཞེས་གསུངས་པར་མོས་ནས་མེ་ཏོག་འཕྲེང་བའི་དབང་བསྐུར། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། །མིག་འབྱེད་པར་ནི་བརྩོན་
པར་མཛད། །ཕྱེ་བས་ཐམས་ཅད་མཐོང་འགྱུར་བའི། །རྡོ་རྗེའི་མིག་ནི་བླ་ན་མེད། ཧེ་བཛྲ་པཱ་ཤྱ། དེ་ལྟར་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་བཅུ་གསུམ་གྱི་རྟེན་དང་བརྟེན་པར་བཅས་པའི་དཀྱིལ་འཁོར་མངོན་སུམ་དུ་
མཐོང་བར་གྱུར། ཅེས་འཇུག་པ་སྔོན་དུ་བཏང་ནས། དངོས་གཞི་ལ་ཆུ་ཅོད་པན་གཉིས་མཐའ་རྟེན་དང་བཅས་པ་སྟེ། དེ་ཡང་དང་པོར་མཎྜལ་ཕུལ་ནས། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་སྩལ་བ་ལྟར། །
བདག་ཀྱང་རབ་ཏུ་བསྒྲལ་བའི་ཕྱིར། །ནམ་མཁའི་རྡོ་རྗེ་དེང་བདག་སྩོལ། ཅེས་གསོལ་བ་ལན་གསུམ་བཏབ། དཀྱིལ་འཁོར་གྱི་ཤར་དུ་དབང་སྟེགས་པདྨ་དང་ཟླ་བའི་གདན་ལ། རང་ཉིད་བཅོམ་ལྡན་འདས་རྡོ་རྗེ་མི་འཁྲུགས་པར་
གྱུར། ཨོཾ་ནཱི་ལཱཾ་ཝ་ར་དྷ་ར། སོགས་ལས་སྔགས་ཀྱིས་བུམ་ཆུ་བསངས། སྭ་བྷཱ་ཝས་སྦྱངས། བུམ་ཆུ་སྟོང་པ་ཉིད་དུ་གྱུར། སྟོང་པའི་ངང་ལས། ཨོཾ་ཧཱུཾ་ཏྲཱཾ་ཧྲཱི་ཨཱ་རྣམས་ལས་བྱུང་བའི་ཡེ་ཤེས་ལྔའི་རང་བཞིན་གྱི་བུམ་ཆུར་

[018A]༄༅། །གྱུར༑ བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧཱུཾ་གི་འོད་ཟེར་གྱིས་རྒྱལ་བ་འཁོར་བཅས་ཐམས་ཅད་རང་ལ་དབང་བསྐུར་བའི་ཕྱིར་བསྐུལ་ཏེ་སྤྱན་དྲངས་པ་རྣམས་ནམ་མཁར་བཞུགས། བསྒྲུབས་པའི་
དཀྱིལ་འཁོར་པ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་རིག་མ་དང་བཅས་པ་ནམ་མཁར་བཞུགས་པ་རྣམས་ཀྱིས་གདུགས་དང་རྒྱལ་མཚན་ལ་སོགས་པ་རང་གི་སྟེང་ཕྱོགས་སུ་འཛིན། གླུ་
གར་མཛད་ཅིང་རོལ་མོ་བརྡུང། མེ་ཏོག་དང་གུར་ཀུམ་ལ་སོགས་པའི་ཆར་འབེབས། ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་ཀྱི་སེམས་ཀྱི་བདུད་རྩིས་གང་བ་རྣམས་ཀྱིས་དབང་བསྐུར། གཟུགས་
རྡོ་རྗེ་མ་ལ་སོགས་པ་རྣམས་ཀྱིས་བཀྲ་ཤིས་ཀྱི་གླུ་དབྱངས་ཀྱི་ཤིས་པ་བརྗོད། །ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་གྱུར། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་
གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨའི་འདབ་མ་རྒྱས་འདྲའི་སྤྱན་མངའ་བ། །འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། །དེ་ཡིས་ཉེ་བར་བསྟེན་པའི་མཆོག་རབ་མི་གཡོ་བ། །འཇིག་རྟེན་
གསུམ་དུ་གྲགས་ཤིང་ལྷ་དང་མིས་མཆོད་པ། །ཆོས་ཀྱི་དམ་པ་སྐྱེ་དགུ་ཀུན་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག་མི་དང་ལྷ་དང་

[018B] །ཚོགས་ཀྱི་དམ་པ་སྐྱེ་དགུ་ཀུན་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །རིན་ཆེན་མཛེས་པའི་བཀྲ་ཤིས་བུམ་པའི་ཆུས། །སྐལ་ལྡན་སྐྱེས་བུ་ཁྱོད་ལ་དབང་
བསྐུར་བས། །ལས་དང་ཉོན་མོངས་སྒྲིབ་པ་དག་གྱུར་ཏེ། །བྱང་ཆུབ་སེམས་ཀྱི་རླན་གྱིས་བརླན་པར་ཤོག་ན་མོ་རཏྣ་ཏྲ་ཡཱ་ཡ། ཞེས་པ་ནས་སརྦྦ་ས་ཏཱ་ནཱཾ་སཱ་ཧཱ། ཨོཾ་ཨཀྵོ་བྷྱ་མཎྜལ་ས་པ་རི་ཝཱ་ར་དེ་ཝ་བཛྲ་ཀ་ལ་ཤ་ཨ་བཧི་ཥིཉྩ་
མི༑ ཨོཾ་ཨཀྵོ་བྷྱ་མཎྜལ་ས་པ་རི་ཝཱ་ར་བཛྲ་པཱུ་ཛ་ཀ་ལ་ཤ་ཨ་བཧི་ཥིཉྩ་མི། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་ཨཱ་
བཛྲ་ཨུ་ད་ཀ་ཨ་བཧི་ཥིཉྩ་ཧཱུཾ་སུ་ར་ཏ་སྟྭཾ་ཨ་ཧཾ། ཞེས་དབང་བསྐུར། ལུས་ཐམས་ཅད་གང། བདེ་བ་ཆེན་པོ་མྱོང། དྲི་མ་ཐམས་ཅད་དག་ཆུ་ལྷག་པ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རིགས་ལྔས་དབུ་བརྒྱན་ཅིང་
དབང་གི་ལྷ་རྣམས་ཀྱང་རང་ལ་ཐིམ་པར་གྱུར། ཨོཾ་སརྦྦ་ཏ་ཐཱ་ག་ཏ་ཨརྒྷཾ་ནས་ཤཔྟའི་བར་གྱིས་བདག་ཉིད་ལ་མཆོད། དེ་ལྟར་ཆུའི་དབང་ཐོབ། ཉོན་མོངས་པ་ལྔའི་དྲི་མ་སྦྱངས། རྣམ་པར་ཤེས་པ་ལྔ་གནས་གྱུར། ལམ་མཚན་
མ་མེད་པའི་རྣལ་འབྱོར་བསྒོམ་པ་ལ་དབང་བར་བྱས། འབྲས་བུ་ཆོས་ཀྱི་སྐུ་མངོན་དུ་འགྱུར་བའི་ནུས་པ་ཁྱད་པར་ཅན་འཇོག་གོ་ཅོད་པན་གྱི་དབང་ལའང་རྒྱས་པར་ན་སྔར་ལྟར་གསོལ་བ་ལན་གསུམ་བཏབ། ཅོད་པན་བསངས་

[019A]༄༅། །སྦྱངས། སྟོང་པའི་ངང་ལས། ཨོཾ་ཧཱུཾ་ཧྲཱཾ་ཧྲཱི་ཨཱ་ལས་དེ་བཞིན་གཤེགས་པ་རིགས་ལྔའི་རང་བཞིན་གྱི་ཅོད་པན་དུ་གྱུར། བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧཱུཾ་གི་འོད་ཟེར་གྱིས་ཕྱོགས་བཅུ་ན་
བཞུགས་པའི་ཞེས་པ་ནས་ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་གྱུར། སྔར་ལྟར་མཆོག་གསུམ་གྱི་བཀྲ་ཤིས་བརྗོད། དེ་བཞིན་གཤེགས་པའི་དབུ་རྒྱན་ཅོད་པན་འདིས། །སྐལ་ལྡན་སྐྱེས་བུ་
ཁྱོད་ལ་དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །རིགས་ལྔའི་སངས་རྒྱས་མྱུར་དུ་ཐོབ་པར་ཤོག་ཨོཾ་རཏྣ་མུ་ཀུ་ཊ་བཛྲ་བ་ཏྟྲཾ་ཨ་བཧི་ཥིཉྩ་མི། ཇི་ལྟར་བལྟམས་པ་ཙམ་གྱིས་ནི། ཞེས་པ་ནས་ཁྲུས་
བགྱིའོ། །ཨོཾ་སརྦྦ་ཏ་ཐཱ་ག་ཏ་ས་མ་ཡ་ཤྲཱི་ཨཱ་ཧཱུཾ། ཞེས་དབང་བསྐུར། ལུས་ཐམས་ཅད་གང། ཞེས་སོགས་ནས། བདག་ཉིད་ལ་མཆོད་པའི་བར་སྔར་བཞིན། དེ་ལྟར་ཅོད་པན་གྱི་དབང་ཐོབ། དྲི་མ་ལྔ་སྦྱངས། ཕུང་པོ་ལྔ་གནས་
གྱུར༑ ལམ་མཚན་མ་དང་བཅས་པའི་རྣལ་འབྱོར་བསྒོམ་པ་ལ་དབང་བར་བྱས། འབྲས་བུ་གཟུགས་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་གོ་བསྡུ་ན་དབང་དེ་ཙམ་གྱིས་ཆོག་ལ། ཅུང་ཟད་རྒྱས་ཙམ་བྱེད་ན། མཁས་
གྲུབ་ཚད་ལྡན་རྣམས་ཀྱིས་སློབ་དཔོན་གྱི་དབང་གི་མིང་གིས་བཏགས་ཏེ། རྗེས་གནང་ཙམ་བྱེད་པར་གསུངས་པ་ལྟར་སྔར་གྱི་མཇུག་ནས་འདི་ལྟར། བཧྲུཾ་ལས་བྱུང་བའི་འཁོར་ལོ། ཨོཾ་བཛྲ་ཧེ་ཏུ་མཾ། དབྱངས་ཐ་མ་ཨཿ་ལས་

[019B] ཨོཾ་བཛྲ་བྷ་ཥ་རཾ། དབྱངས་དང་པོ་ཨ་ལས་བྱུང་བའི་བྱ་རྒྱུད་རིགས་གསུམ་གྱི་པུ་ཏི། དེང་ནས་བརྩམས་ཏེ་སེམས་བསྐྱེད་པ། །ཙམ་གྱིས་ཆོས་དུང་བླ་མེད་པ། །ཀུན་ནས་ཡོངས་སུ་བཀང་ནས་ནི། །ཆོས་ཀྱི་
འཁོར་ལོ་བསྐོར་བར་གྱིས། །ད་ནི་དཀྱིལ་འཁོར་སློབ་དཔོན་གྱུར། །སྔགས་དང་རྒྱུད་ཀྱང་འཛིན་པར་འགྱུར། །སངས་རྒྱས་བྱང་ཆུབ་སེམས་དཔའ་དང། །ལྷ་རྣམས་ཀྱིས་ཀྱང་མཐུན་པར་བསམ། །སེམས་ཅན་རྣམས་ལ་
སྙིང་བརྩེའི་ཕྱིར། །ཁྱོད་ཀྱིས་དཀྱིལ་འཁོར་ཆོ་ག་བཞིན། །ནན་ཏན་བསྐྱེད་དེ་བྲི་བར་བྱ། །སྒྲུབ་པ་པོ་རྣམས་རྒྱུད་ལ་སྦྱོར། །དེ་ལས་སྤྲོས་ཏེ་བྱེད་ན། དུས་གསུམ་རྒྱལ་བ་ཀུན་གྱིས་བསྔགས་པ་ཡི། །ཐེག་མཆོག་ཆོས་ཀྱི་
སྲིད་ལ་མངལ་བསྒྱུར་བའི། །རྒྱལ་སྲིད་རིན་ཆེན་བདུན་གྱིས་དབང་བསྐུར་བས། །བདུད་བཞིའི་གཡུལ་ལས་རྣམ་པར་རྒྱལ་གྱུར་ཅིག་ཨོཾ་སཔྟ་རཏྣ་ཨ་བཧི་ཥིཉྩ་མཾ། གང་ཞིག་རེག་ཅིང་མཐོང་ཐོས་དྲན་པས་ཀྱང། །མི་
ཤེས་ཀུན་སེལ་ཕུན་ཚོགས་མཆོག་སྩོལ་བར། །རྒྱལ་བས་བྱིན་གྱིས་བརླབས་པའི་བཀྲ་ཤིས་རྫས། །དམ་པས་དབང་བསྐུར་དགེ་ལེགས་འབར་གྱུར་ཅིག་ཨོཾ་ཨཥྚ་ས་ཏྲ་བེ་མངྒ་ལཾ་ཨ་བཧི་ཥིཉྩ་མཾ། དེ་ལྟར་རིགས་གསུམ་
སྤྱི་དང་བྱེ་བྲག་གི་ཆོས་སྟོན་པ་སོགས་ཀྱི་སློབ་དཔོན་དུ་བྱ་བའི་ཆེད་དུ་རྗེས་སུ་གནང་བ་སྦྱིན་པས། རིགས་གསུམ་སྤྱི་དང་བྱེ་བྲག་གི་དཀྱིལ་འཁོར་བྲི་བསྒྲུབ་དབང་བསྐུར་བ་སོགས་ལ་དབང་བར་བྱས། འཕྲིན་ལས་བཞིའི་

[020A]༄༅། །སྒོ་ནས་འགྲོ་བའི་དོན་འགྲུབ་པའི་ནུས་པ་བཞག་འབྲས་བུ་རིགས་གསུམ་གྱི་ཆོག་ཀྱི་འཁོར་ལོས་བསྒྱུར་བའི་གོ་འཕང་མྱུར་དུ་ཐོབ་པའི་སྐལ་བ་ཅན་དུ་བྱས་སོ། །དེ་ནས་མཎྜལ་དང། གཏང་རག་གི་མཆོད་
བསྟོད། བཟོད་གསོལ། རས་བྲིས་ཡིན་ན་བརྟན་བཞུགས་དང། རྡུལ་ཚོན་ཡིན་ན་གཤེགས་གསོལ་བྱས་ཏེ། སྨོན་ལམ་དང། ཤིས་པ་བརྗོད་དོ། མེ་ཏོག་གི་ཆར་དབབ་པར་བྱའོ།། སྨྲས་པ། མི་འཁྲུགས་རྒྱལ་པོ་ཞེས་
བྱའི་མཚན་སྙན་གྱི། །ཨུཏྤལ་གེ་སར་རྒོད་པའི་ཕོན་པོ་ཡིས། །སྒྲ་ལེན་མཛེས་པ་ཀུན་ཀྱང་ཐོག་མེད་ནས། །རྒྱུན་དུ་འགྲོགས་པའི་ངན་འགྲོའི་མཛའ་མོ་དང། །སྦྲེལ་ཐག་དུམ་བུར་གཅོད་པའི་མཚོན་རྣོན་ཅེས། །སྒྱུ་
འཕྲུལ་སྲས་སོགས་ཕྱོགས་བཅུའི་དཔལ་རྐང་གི་འཛུམ་ཞལ་བཻཌཱུར་སྔོན་པོའི་ཆུ་འཛིན་ལས། །སྒྲ་བརྒྱ་དལ་གྱིས་རྒོད་པའི་རྒྱུད་མངས་བསྒྲེངས། །སྙིགས་མ་ལྔ་ཡི་བསྲེག་ཟ་དང་འདྲེས་པའི། །མནར་མེད་དུས་མཐའི་
མེ་དཔུང་འབར་བ་ཡིས། །ཚ་བས་གདུངས་པའི་སྐྱེ་བོ་མཐའ་དག་གི་བསིལ་བྱེད་གང་འདི་བདུད་རྩིའི་ཆར་རྒྱུན་ཉིད། །འདི་ན་ཕལ་ཆེར་ཚོང་འདུས་འོ་མ་དང། །སློང་མོས་འཚོ་བའི་ཕྱེ་བཞིན་རྒྱུད་སྡེའི་དོན། །མི་མཐུན་
གཅིག་ཏུ་བསྲེས་ནས་རྒྱལ་བ་ཡིས། །གསུངས་པའི་འབྲས་བུ་རེ་བ་ཨེ་མ་མཚར། །དེ་ཕྱིར་བཅོམ་ལྡན་མི་འཁྲུགས་པའི། །སྒྲུབ་ཐབས་སྨིན་བྱེད་ཆོ་གར་བཅས། །བྱ་རྒྱུད་སྤྱི་དང་ཁྱད་པར་དུ། །རྡོ་རྗེའི་རིགས་བཞི་ལེགས་

[020B] །ཚུལ་འདིར་འབད་པའི་དགེ་ཚོགས་སྟོན་དུས་ཀྱི། །ཟླ་ཤེལ་འབུམ་ཕྲག་ཚར་དུ་དང་ར་འདྲ་དེས། །འགྲོ་ཀུན་སྒྲིབ་གཉིས་མུན་པ་ཀུན་སེལ་བའི། །ཀུན་མཁྱེན་ཉིད་བྱེད་དབང་པོར་བདག་གྱུར་ཅིག་ཅེས་བཅོམ་ལྡན་
འདས་རྡོ་རྗེ་མི་འཁྲུགས་པའི་སྒྲུབ་དཀྱིལ་ཡོངས་སུ་རྫོགས་པའི་ཆོས་ག་མངོན་པར་དགའ་བའི་སྒོ་འབྱེད་ཅེས་བྱ་བ་འདི་ནི། གནས་བརྟན་ཡོན་ཏན་རྒྱལ་མཚན་སོགས་མང་པོས་སྔ་མོ་ནས་ནན་གྱིས་བསྐུལ་བ་དང། འཕྲལ་
དུ་འབྲས་སྤུངས་པ་དཔོན་སློབ་རྣམས་དང། དགེ་སློང་བློ་བཟང་ཕུན་ཚོགས་སོགས་དུ་མས་མཚམས་སྦྱར་བ་ལ་བརྟེན་ནས། རྡོ་རྗེ་འཆང་ཆེན་པོའི་ལམ་གྱི་རིམ་པ་ནས་གསུངས་པའི་བྱ་རྒྱུད་རང་ལམ་ཇི་ལྟ་བ་བཞིན་དུ་
ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སྦྱར་བའི་ཡི་གེ་པ་ནི་ཞ་ལུ་པ་ཚེ་རིང་ཆོས་འཕེལ་གྱིས་བགྱིས་པའོ།། །།འདིས་ཀྱང་བསྟན་པ་
རིན་པོ་ཆེ་ཕྱོགས་དུས་ཐམས་ཅད་དུ་རྒྱས་པར་བྱེད་ནུས་པར་གྱུར་ཅིག་ །།ཏིཥྛ་བཛྲ། །༄༅། ཨོཾ་སྭ་སྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་
ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ།།



