
[001A]༄༅། །དམ་པའི་ཆོས་འདུལ་བའི་ཆོས་འབྱུང་དད་པའི་འབབ་སྟེགས་ཞེས་བྱ་བ་བཞུགས་སོ།། །།

[001B]༄༅། །ཡིད་བཞིན་ནོར་བུས་འགྲོ་བའི་དབུལ་སེལ་ལྟར། །ཐར་འདོད་ཡོངས་ཀྱི་འདོད་དགུ་སྟེར་བྱེད་པ། །དམ་ཆོས་འདུལ་བ་གསུངས་
མཛད་ཐུབ་དབང་གི་ཞབས་ཀྱི་པདྨོར་གུས་པས་ཕྱག་འཚལ་ལོ། །འདུལ་བ་འཛིན་པ་འཕགས་པ་ཉེ་བར་འཁོར། །ཀུན་དགའ་བོ་དང་ཤ་ནའི་གོས་ཅན་དང། །ཉེར་
སྦས་ལ་སོགས་ཆོས་ཀྱི་སྤྱན་ལྡན་པ། །དགྲ་བཅོམ་ཆེན་པོ་རྣམས་ལ་གུས་ཕྱག་འཚལ། །བསྟན་བཅོས་མཛད་པ་བྲམ་ཟེ་ཡོན་ཏན་འོད། །ཤའྐྱ་འོད་དང་མི་ཏྲ་
རྣམ་གསུམ་དང། །ཚུལ་ཁྲིམས་བསྐྱངས་དང་དུལ་བ་ལྷ་ལ་སོགས། །འཕགས་ཡུལ་འགྲེལ་མཛད་རྣམས་ལ་ཕྱག་འཚལ་ལོ། །བསྟན་པའི་མེ་རོ་སློང་མཛད་

[002A]༄༅། །ཀླུ་མེས་ཞབས། །གཟུས་དང་རྒྱ་འདུལ་ལ་སོགས་བོད་ཡུལ་གྱི། །འདུལ་འཛིན་རྣམས་ལ་བཏུད་ནས་འདུལ་བ་ཡི། །ཆོས་འབྱུང་ལོ་རྒྱུས་
མདོ་ཙམ་གསལ་བར་བྱ། །དེ་ལ་འདིར་བདག་ཅག་གི་སྟོན་པ་ཐུབ་པའི་དབང་པོ་མེ་ཕོ་རྟའི་ལོ་ལ་སྐུ་འཁྲུངས། །སོ་ལྔ་པ་ལྕགས་འབྲུག་ལ་སངས་རྒྱས་པར་གྲགས་ཆེ། །
དུས་འཁོར་ཊཱིཀ་ཆེན་དུ་ཆུ་རྟ་ཞེས་གསུངས་པ་ལྟར་ན་སོ་བདུན་པ་ལ་སངས་རྒྱས་པར་བཞེད་དོ། །སངས་རྒྱས་ནས་གདུལ་བྱ་ལ་བདེན་བཞིའི་ཆོས་འཁོར་བསྐོར། དེ་
དང་ཕྱོགས་མཐུན་པའི་ཤོ་ལོ་ཀ་བདུན་བརྒྱ་ཡོད་པའི་ཕའི་སོ་སོར་ཐར་པའི་མདོ། ཤོ་ལོ་ཀ་བརྒྱད་བརྒྱ་ཡོད་པའི་མའི་སོ་སོར་ཐར་པའི་མདོ། དེ་གཉིས་ཀྱི་

[002B] ཕྱོགས་མཐུན་གྱི་མདོ་ལ། དགེ་སློང་ལ་རབ་ཏུ་གཅེས་པའི་མདོ། ཚུལ་ཁྲིམས་ཡང་དག་པར་ལྡན་པའི་མདོ། དགེ་བ་དང་
མི་དགེ་བ་བསྟན་པའི་མདོ། རྣམ་པར་སྨིན་པ་ལྕི་ཡང་བསྟན་པའི་མདོ། རྣམ་པར་སྨིན་པ་ལྕི་ཡང་བསྟན་པའི་མདོ། མཁར་བསིལ་གྱི་མདོ། མཁར་བསིལ་འཆང་བའི་ཀུན་སྤྱོད་སྟོན་པའི་མདོ། གཎྚིའི་མདོ། སྦྱངས་པའི་ཡོན་ཏན་བསྟན་
པའི་མདོ་རྣམས་བཀའ་སྩལ། དེ་ལྟར་སྟོན་པས་ཆོས་ཀྱི་འཁོར་ལོ་བསྐོར་ནས། དགུང་ལོ་བརྒྱད་ཅུ་ལ་བབ་པ། དཔྱིད་ཟླ་ཐ་ཆུང་སྐར་མས་གས་ཉ་བའི་ཚེས་བཅོ་ལྔ་ལ་མྱ་ངན་ལས་འདས་པའི་
ཚུལ་བསྟན་པའི་དབྱར་དེའི་ཕྱི་ལོའི་དབྱར་རྒྱལ་པོའི་ཁབ་བདེ་ཆེན་མའི་ཕུག་ཏུ་རྒྱལ་པོ་མ་སྐྱེས་དགྲས་སྦྱིན་བདག་དང། །འོད་སྲུང་ཆེན་པོས་དགེ་འདུན་གྱི་གནས་བརྟན་མཛད་པའི་དགྲ་བཅོམ་
པ་ལྔ་བརྒྱས་དབྱར་གནས་པར་ཁས་བླངས་སོ། །དེའི་ཚེ་བསྡུ་བ་པོ་རང་མ་ཏོགས་པའི་རྣམ་སྦྱར་བརྩེགས་པའི་སྟེང་དུ་ཀུན་དགའ་བོ་འཛེགས་ཏེ། འོད་སྲུང་གིས་ཀུན་དགའ་བོ། ཆོས་ཀྱི་འཁོར་ལོ་
བསྐོར་བའི་མདོ། །བཅོམ་ལྡན་འདས་ཀྱིས་གང་དུ་གསུངས། །ཤེས་རབ་ཆེན་པོ་ཁྱོད་ཀྱིས་སྨྲོས། །བདེ་གཤེགས་སྲས་པོ་ཁྱོད་སྨྲོས་ཤིག་ཅེས་གསོལ་བས། ཞལ་མཉན་ཡོད་དུ་ཕྱོགས་

[003A]༄༅། །ཐལ་མོ་སྦྱར། གདོང་མཆི་མས་གང། སྙན་པའི་གདངས་དང་བཅས་ཏེ། འདི་སྐད་བདག་གིས་ཐོས་པ་དུས་གཅིག་ན། ཞེས་བྱ་བ་ལ་སོགས་པས་མདོ་
སྡེའི་སྡེ་སྣོད་བསྡུས། དེ་ཡང་མདོ་སྡེའི་སྡེ་སྣོད་ཇི་སྙེད་གསུངས་པ་ཐམས་ཅད་ཚིག་གཅིག་ཀྱང་ལྷག་ཆད་མེད་པར་བློ་ལ་ཐོན་ནས་འདོན་པའོ། །དེ་ནས་འཕགས་པ་ཉེ་བར་འཁོར་གྱིས་སྔ་མ་བཞིན་
དུ་འདུལ་བའི་སྡེ་སྣོད་དང། དེ་ནས་འོད་སྲུངས་ཆེན་པོས་སྔ་མ་བཞིན་དུ་མངོན་པའི་སྡེ་སྣོད་བསྡུས་སོ། །བསྟན་པའི་གཏད་རབས་ཀྱང། ལེགས་པར་གསུངས་མཛད་ཐུབ་པའི་དབང་པོ་དང། འོད་
སྲུངས་ཀུན་དགའ་ཤ་ནའི་གོས་ཅན་དང། །ཉེར་སྦས་དཧི་དཧི་ཀ་དང་ནག་པོ་དང། །ལེགས་མཐོང་ཆེན་པོ་བསྟན་པའི་གཏད་རབས་བདུན། །ཞེས་པའི་གོ་རིམ་བཞིན་ནོ། །དེ་ནས་བསྡུ་བ་གཉིས་པ་ནི་
སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པ་ན། ཡངས་པ་ཅན་གྱི་དགེ་སློང་རྣམས་ཀྱིས། ཧུ་ལུ་ཧུ་ལུ་ཡི་རང་དང། །ཀུན་སྤྱོད་སྣོད་དང་ལན་ཚྭ་དང། །ལམ་དང་སོར་མོ་གཉིས་
དཀྲུགས་གདིང། །གསེར་གྱི་རུང་བ་དག་དང་བཅུ། །ཞེས་པ་ལྟར་གྱི་མི་རུང་བའི་གཞི་བཅུ་སྤྱད་པ་ལ། དགྲ་བཅོམ་པ་གྲགས་པ་ལ་སོགས་པ་བདུན་བརྒྱས་སུན་ཕྱུངས། །ཡངས་པ་ཅན་པའི་

[003B] སྦྱིན་བདག་ནི་ཆོས་རྒྱལ་མྱ་ངན་མེད་ཀྱིས་མཛད། དེ་ནས་བསྡུ་བ་གསུམ་པ་བྱུང་ཚུལ་ནི། རྟོག་གི་འབར་བར་
སྟོན་པ་མྱ་ངན་ལས་འདས་ནས་ལོ་བརྒྱ་དང་སུམ་ཅུ་རྩ་བདུན་ལོན་པ་ན། རྒྱལ་པོ་དགའ་བོ་དང་པདྨ་ཆེན་པོ་གཉིས་ཀྱི་དུས་སུ། གྲོང་ཁྱེར་སྐྱ་བོའི་བུར་བདུད་སྡིག་ཅན་བཟང་པོ་ཞེས་བྱ་བ་དགྲ་
བཅོམ་པའི་ཆ་བྱད་དུ་སྤྲུལ་ནས་དགེ་འདུན་ལྟ་བ་ཐ་དད་དུ་ཕྱེ་ནས། ལོ་དྲུག་ཅུ་རྩ་གསུམ་འཁྲུག་ལོངས་ཅན་དུ་གནས། །དེ་ནས་ལོ་ཉིས་བརྒྱ་འདས་པའི་རྗེས་སུ་དགེ་སློང་གནས་མ་བུ་པ་ཞེས་
པས་རྩོད་པ་ཆོས་ཕྱོགས་སུ་ཞི་བར་བྱས་པ་ལ་འཆད། ཡང་ལུགས་གཅིག་ལ། སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་ལོན་པ་ན། གྲོང་ཁྱེར་མེ་ཏོག་གིས་བརྒྱན་པ་ཞེས་བྱ་བར་
དགེ་སློང་རྣམས་ལུང་འདོན་པའི་སྐད་རིགས་མི་མཐུན་པས་སྡེ་བཞིར་གྱེས། དེ་དག་ཀྱང་ནང་གསེས་ཀྱིས། ཤར་ནུབ་རི་དང་གངས་རི་དང། འཇིག་རྟེན་འདས་པར་སྨྲ་བ་དང། །རྟག་པར་སྨྲ་བའི་
སྡེ་རྣམས་ནི། །ལྔ་ཚན་དགེ་འདུན་ཕལ་ཆེན་པ། །གཞི་ཀུན་པ་དང་འོད་སྲུངས་སྡེ། །ས་སྲུངས་སྡེ་དང་ཆོས་སྲུངས་སྡེ། །མང་ཐོས་གོས་དམར་སློབ་མར་བཅས། །རྣམ་པར་ཕྱེ་སྟེ་སྨྲ་བའི་སྡེ། །

[004A]༄༅། །ཐམས་ཅད་ཡོད་པར་སྨྲ་བ་ཡིན། །རྒྱལ་པོ་བྱེད་ཚལ་འཇིགས་མེད་གནས། །གཙུག་ལག་ཁང་ཆེན་གནས་བརྟན་པ། །ས་སྒྲོག་རི་དང་བསྲུང་བ་དང། །གནས་
མ་བུ་པའི་སྡེ་རྣམས་ནི། །མང་པོས་བཀུར་བ་རྣམ་པ་གསུམ། ཡུལ་དོན་སློབ་དཔོན་བྱེ་བྲག་གིས། །ཐ་དད་སྡེ་པ་བཅོ་བརྒྱད་འགྱུར། །ཞེས་འདུལ་བ་ལྷས་གསུངས་པ་ལྟར། སྡེ་པ་བཅོ་
བརྒྱད་དུ་གྱེས་པ་ན། འདི་ཁོ་ན་སངས་རྒྱས་ཀྱི་བསྟན་པ་ཡིན་གྱི་གཞན་བཅུ་བདུན་པོ་མ་ཡིན་ནོ། །ཞེས་རྩོད་པ་ལས། ནམ་ཞིག་ན་རྒྱལ་པོ་ཀྲི་ཀྲིའི་རྨི་ལམ་ལུང་བསྟན་པའི་མདོ་རྙེད་པ་
དྲངས་ནས། སྡེ་པ་བཅོ་བརྒྱད་པོ་ཐམས་ཅད་སངས་རྒྱད་ཀྱི་བསྟན་པར་བསྡུས་པ་ལ་འཆད། སྦྱིན་བདག་ནི་རྒྱལ་པོ་དྷརྨ་ཨ་ཤྭ་ཀས་མཛད། ལུགས་སྔ་ཕྱི་མི་མཐུན་པ་མེད་པ་ནི། བཟང་
པོ་ཞེས་བྱ་བས་ཆོས་ལོག་བསྟན་ནས་ཡུན་ལོན་པའི་རྒྱུན་ལ་དགེ་སློང་རྣམས་ལུང་འདོན་པའི་སྐད་རིགས་མི་མཐུན་པས་སྡེ་པ་བཅོ་བརྒྱད་དུ་གྱེས་པ་ན། དགེ་སློང་གནས་མ་བུ་སོགས་ཀྱིས། རྒྱལ་པོ་ཀྲི་
ཀྲིའི་རྨི་ལམ་ལུང་བསྟན་པའི་མདོ་དྲངས་ནས་ཐམས་ཅད་བསྟན་པ་རྣམ་དག་ཏུ་སྒྲུབ་པར་བཤད་ཆོག་པས་སོ། །ཆོས་རྗེས་པཎ་གྱིས། ལྷ་ཆེན་ཞེས་བྱའི་དགེ་སློང་ཞིག་བསྟན་པ་འདི་ཡི་ཆོམ་རྐུན་བྱུང། །

[004B] །སློབ་དཔོན་ཡིན་པའི་དགྲ་བཅོམ་དཀྲོངས། །མཁན་སློབ་མེད་པའི་དགེ་སློང་བྱས། །དེ་ཡིས་ཆོས་ལོག་བཤད་པ་ཡི། །རྗེས་སུ་སློབ་མ་རྣམས་འབྲངས་ནས། །འཁྲུལ་
པའི་གྲུབ་མཐའ་དུ་མ་བྱུང། །ལྷ་ཆེན་བླུན་པོ་དེ་ཤི་ནས། །སེམས་ཅན་དམྱལ་བར་གྱུར་ཞེས་གྲགས། །དེ་ཡི་ལོག་པའི་ཆོས་དེ་དག་དགྲ་བཅོམ་སོགས་ཀྱིས་སུན་ཕྱུང་ནས། །བསྡུ་བ་གསུམ་
པ་བྱས་ཞེས་ཐོས། །ཞེས་ཟུར་འདོད་པ་ལྟ་བུ་བྱུང་བ་ལ། མང་པོ་ཞིག་འཐིངས་སླད་བྱེད། རྗེས་འབྲངས་ཁ་ཅིག་འདིའི་ལྷ་ཆེན་དང། རྟོག་གེ་འབར་བར་འབྱུང་བའི་བཟང་པོ་གཉིས་དོན་གཅིག་
པའི་ལན་བྱེད་དེ་རུང་བ་ཙམ་མོ། །འགྲེལ་པ་འོད་ལྡན་དུ། དང་པོར་གཞི་ཐམས་ཅད་ཡོད་པར་སྨྲ་བའི་སྡེ་པ་གཅིག་པུ་དང། དེ་ནས་རྩ་བའི་སྡེ་པ་ལྷག་མ་གསུམ་དུ་གྱེས། དེ་བཞི་ལ་གྱེས་པ་བཅོ་
བརྒྱད་དུ་བྱུང་བར་འཆད། རྟོག་གེ་འབར་བར་དང་པོར་ཕལ་ཆེན་སྡེ་པ་དང། གནས་བརྟན་པ་གཉིས་གྱེས་པར་འཆད། སློབ་དཔོན་དབྱིག་གཉེན་ནི། དེ་གཉིས་སུ་གྱེས་པའི་ཕལ་ཆེན་པ་ལ་
སྡེ་པ་བརྒྱད། གནས་བརྟན་པ་ལ་བཅུར་གྱེས་པར་འཆད། གཞི་ཐམས་ཅད་ཡོད་པར་སྨྲ་བ། ཕལ་ཆེན་པ། གནས་བརྟན་པ། མང་བཀུར་བའི་མཁན་པོ་ནི། རིམ་པ་བཞིན་སྒྲ་

[005A]༄༅། །ཅན་འཛིན། འོད་སྲུངས་ཆེན་པོ། འཕགས་པ་ཀ་ཏ་ཡ་ན། འཕགས་པ་ཉེ་བར་འཁོར་རྣམས་ལས། །སངས་རྒྱས་ཀྱིས་ཤཱ་རིའི་བུ་ཚུར་ཤོ་གིས་བསྙེན་
པར་རྫོགས་པ་ལ། སྲས་སྒྲ་གཅན་འཛིན་གྱིས་མཁན་པོར་ཞུས་ནས་བསྙེན་པར་རྫོགས། དེའི་མཁན་བུ་བྲམ་ཟེ་སྒྲ་གཅན་འཛིན། དེའི་མཁན་བུ་སློབ་དཔོན་ཀླུ་སྒྲུབ། དེའི་མཁན་
བུ་ལེགས་ལྡན་དེའི་མཁན་བུ་དཔལ་སྦས། དེའི་མཁན་བུ་ཡེ་ཤེས་སྙིང་པོ། ངེའི་མཁན་བུ་ཞི་བ་འཚོ། དེ་བསམ་ཡས་སུ་བྱོན་ནས། སད་མི་མི་བདུན་རབ་ཏུ་བྱུང། བདུན་
གྱི་ནང་ནས་སྦ་ར་ཏྣའི་མཁན་བུ་ལེ་ཡེ་ཤེས་རིན་ཆེན། དེའི་མཁན་བུ་གཡོ་དགེ་འབྱུང་སོགས་ཡིན། གཡོ་དང་དམར་ཤཱཀྱ་མུ་ནི། །གཙང་རབ་གསལ་གསུམ། ཆུ་བོ་རིར་ཡོད་པའི་དུ་སུ། རྒྱལ་
པོ་སྡིག་ཅན་གྱིས་བསྟན་པ་བསྣུབས་པ་གསན་ནས་མདོ་སྨད་ལ་བྱོན། དན་ཏིག་ཤེལ་གྱི་ཡང་དགོན་དུ་གདན་ཕེབས་པ་ལ། མ་གཟུ་གསལ་འབར་བྱ་བའི་ཁྱེའུ་ཞིག་གིས་རབ་བྱུང་ཞུས་ཏེ། མིང་
དགེ་བ་རབ་གསལ་དུ་བཏགས། ཕྱིས་ཐུགས་རབ་ཆེ་བས་དགོངས་པ་རབ་གསལ་དུ་གྲགས། ཁོང་གིས་རྒྱའི་ཚོང་འདུས་པར་ཁ་སྐོང་གི་དགེ་སློང་འཚོལ་དུ་ཕྱིན་པས། ལྷ་ལུང་དཔའ་

[005B] ངས་རྒྱལ་པོ་སྡིག་ཅན་བསད་པས་ཁ་སྐོང་མི་འོས་གསུངས། རྒྱའི་དགེ་སློང་གཉིས་བཀུག་བྱུང་བ་ལ་ཁ་སྐོང་བཅོལ་ཏེ་གཙང་རབ་གསལ་
གྱིས་མཁན་པོ་དང་གཡོས་སློབ་དཔོན་དམར་གྱིས་གསང་སྟོན་མཛད་ནས་བསྙེན་པར་རྫོགས། དེའི་ཚེ་ཀླུ་མེས་ཚུལ་ཁྲིམས་ཤེས་རབ། འབྲིང་ཡེ་ཤེས་ཡོན་ཏན། རག་ཤི་ཚུལ་ཁྲིམས་
འབྱུང་གནས། རྦ་ཚུལ་ཁྲིམས་བློ་གྲོས། སུམ་པ་ཡེ་ཤེས་བློ་གྲོས་ཏེ། དབུས་པ་ལྔ་དང། ལོ་སྟོན་རྡོ་རྗེས་དབང་ཕྱུག་ཚོང་བཙུན་ཤེས་རབ་སེངྒེ། མངའ་རིས་པ་འོད་བརྒྱད་སྤུན་གཉིས་
བོ་དོང་པ་ཨུ་པ་དེ་དཀར་ཏེ། གཙང་པ་ལྔ། བསམ་ཡས་གཙང་པོ་ཚལ་ན་ཡེ་ཤེས་རྒྱལ་མཚན་གྱིས་ཁལ་རྟ་སོགས་རྫོང་བར་མཛད་ནས་མདོ་སྨད་དུ་སྡོམ་པ་ལེན་དུ་བྱོན་པ། །བླ་ཆེན་དགོངས་
པ་རབ་གསལ་གྱིས་མཁན་པོ། གཙང་དང་གཡོས་ལས་སློབ་དང་གསང་སྟོན་བྱས་ཏེ་བསྙེན་པར་རྫོགས། ཡར་བྱོན་ཏེ་བསམ་ཡས་སུ་ཕེབས་པ། ཡེ་ཤེས་རྒྱལ་མཚན་གཤེགས་ཀྱང་
མངའ་བདག་ཁྲི་རལ་པས་བདག་རྐྱེན་མཛད་པའི་སྟེང་ནས་སོ་སོར་རབ་བྱུང་བསྙེན་རྫོགས་མང་དུ་སྤེལ། ཁྱད་པར་ཀླུ་མེས་ཆེན་པོས་གྲུ་མེར་དང་གླན་སོགས་རབ་བྱུང་བསྙེན་རྫོགས་དཔག་ཏུ་

[006A]༄༅། །མེད་པ་བསྒྲུབས་པ་ནས་བཟུང་སྟེ། གཟུས་འདུལ་འཛིན་བུ་བཞི་སློབ་བརྒྱུད་དང་བཅས། རྒྱ་འདུལ་འཛིན་སོགས་འདུལ་བ་འཛིན་པ་ཕལ་ཆེ་བ། སྐུ་མཆེད་
གསུམ། གླང་ཤར་གཉིས། སྣར་ཐང་པ་སོགས་བཀའ་གདམས་པ་རྣམས་དེང་སང་གི་བར་དུ་བྱུང་ཞིང་བསྙེན་པར་རྫོགས་པ་ལ། བླ་ཆེན་མཁན་བརྒྱུད་ཅེས་གྲགས་པ་སྟེ། མཁན་
པོ་བྱང་ཆུབ་སེམས་དཔའི་འཕྲིན་ལས་ཀྱི་ཁྱབ་བརྡལ་རྒྱུན་ཆགས་པ་ཉིད་དུ་ཤེས་པར་བྱའོ། །ཡང་ལྷ་བླ་མ་ཡེ་ཤེས་འོད་ཀྱིས་དང་པོར་མཁན་སློབ་མེད་པར་རབ་བྱུང་གི་རྟགས་རང་གིས་
བླངས༑ ཕྱིས་པཎྚི་ཏ་དྷརྨ་པཱ་ལ་དང། པྲ་ཛྙཱ་པཱ་ལ་སོགས་སྤྱན་དྲངས་ཏེ། ཞང་ཞུང་རྒྱལ་བའི་ཤེས་རབ་ཀྱིས་སྡོམ་པ་བླངས། དེའི་མཁན་བུ་དཔལ་འབྱོར་ཤེས་རབ། ཞིང་མོ་ཆེ་བ་བྱང་ཆུབ་
སེངྒེ་སོགས་དང། ཕྱིས་འདོག་ལོང་བ་མཁན་ཆེན་ཀུན་དགའ་དཔལ། དེའི་མཁན་བུ་རྗེ་བཙུན་རེད་མདའ་བ་དང། རྒྱལ་ཚབ་ཆོས་རྗེ་སོགས་ནས་རབ་བྱུང་བསྙེན་རྫོགས་བསྒྲུབས་པ་ལ་འདུལ་
བ་སྟོད་ལུགས་ཀྱི་མཁན་བརྒྱུད་དུ་གྲགས། ཡང་སློབ་དཔོན་ཀླུ་སྒྲུབ་ཀྱི་མཁན་བུ་གུ་ན་མི་ཏྲ། ཡོན་ཏན་བློ་གྲོས་ཞེས་ཀྱང་འབྱུང། དེའི་མཁན་བུ་རཏྣ་མི་ཏྲ། དེའི་མཁན་བུ་ཤྲིདྷརྨ་བྷ་དྲ། སྦྱོང་ཟེར་བའང་ཡོད་

[006B] དེའི་མཁན་བུ་དྷརྨ་མ་ལི། དེའི་མཁན་བུ་ཨ་ཀ་ར་གུཔྟ། དེའི་མཁན་བུ་ཁ་ཆེ་པཎ་ཆེན་ཤཀྱ་ཤྲཱི་བྷ་དྲ། ཁོང་ཁྲོ་ཕུ་ལོ་ཙཱ་བས་བོད་དུ་སྤྱན་དྲངས། །རྡོ་རྗེ་དཔལ་དང་
བྱང་ཆུབ་དཔལ་དང། ཆོས་རྗེས་སྐྱ་པ་ཆེན་པོ་སོགས་རབ་བྱུང་བསྙེན་རྫོགས་མཐའ་ཡས་པ་བསྒྲུབས། དེ་རྣམས་ལས་མཁན་བུ་རིམ་པར་བརྒྱུད་པ་ལ། པཎ་ཆེན་མཁན་བརྒྱུད་དུ་གྲགས་
རྗེ་བཙུན་བླ་མ་ཙོང་ཁ་པ་ཆེན་པོ་ཡང་བསྙེན་པར་རྫོགས་པ་དགེ་སློང་གི་དངོས་པོ་ནི་ཕྱི་མ་པཎ་ཆེན་མཁན་བརྒྱུད་ལས་བརྙེས་སོ། །བོད་དུ་མཁན་བརྒྱུད་མི་འདྲ་བ་གསུམ་བྱུང་བ་དེ་དག་ཀྱང་གཞི་
ཐམས་ཅད་ཡོད་པར་སྨྲ་བའི་སྡེ་པ་སྟེ། དེ་གཅིག་པུ་མ་གཏོགས་སྡེ་པ་གཞན་མི་བྱེད་པར་རྒྱལ་བློན་གྱི་བཀས་བཅད་དོ། །རྒྱུ་མཚན་དེ་ཉིད་ཀྱིས་ན་ཇོ་བོ་ཨ་ཏི་ཤ་ལྟ་བུ་བོད་དུ་བྱོན་པའང། ཕལ་ཆེན་སྡེ་
པ་ཡིན་པས་ཁོང་ནས་བརྒྱུད་པའི་མཁན་བརྒྱུད་མ་བྱུང་བ་ཡིན་ནོ། །བཤད་པ་འབྱུང་ཚུལ་གྱི་དབང་དུ་བྱས་ན། ཉེ་བར་འཁོར་གྱིས་སངས་རྒྱས་ལ་རྩ་ལུང་དང་བཅས་པའི་ལུང་སྡེ་བཞི་ཐོས།།
དེས་ཀུན་དགའ་བོ། དེས་ཤ་ནའི་གོས་ཅན། དེས་ཉེར་སྦས། །དེས་དཧི་དཧི་ཀ། དེས་ནག་པོ་པ། དེས་ལེགས་མཐོང་ཆེན་པོ། དེས་ཕྱིར་མི་འོང་བློས་མི་ཕེབས་པ། དེའི་སློབ་མ་ཡོན་

[007A]༄༅། །ཏན་འོད་དུ་གྲགས་ཀྱང་དུས་མི་མཚུངས་ཞེས་བུ་སྟོན་རིན་པོ་ཆེས་གསུངས། དེས་ན་འདི་སློབ་དཔོན་དབྱིག་གཉེན་གྱི་སློབ་མར་གྲགས་ལ། དབྱིག་གཉེན་ནི་བསྟན་
པའི་གཏད་རབས་ལའང་ཡོད་པ་ཡིན་ཏེ། ལང་ཀར་གཤེགས་པར། བདེ་གཤེགས་མྱ་ངན་འདས་ནས་ནི། །ཞེས་སོགས་ཀྱི་འགྲེལ་པར་སངས་རྒྱས་ནས། དཧི་དཧི་ཀའི་བར་ལུང་བཞིན་ལ་
དེས་བི་བྷ་ག་ལ། །དེས་བུ་དྡྷ་ནན་ཏི། དེས་བུ་དྡྷམི་ཏྲ་ལ། དེས་དགེ་སློང་རྩིབས་ལ། དེས་སུ་ན་ཤ་ཏ་ལ། དེས་རྟ་སྐད་ལ། དེས་མ་ཤི་བ་ལ། །དེས་ཀླུ་སྒྲུབ་ལ། དེས་ཨཱ་རྱ་དེ་བ་ལ་
དེས་རཱ་ཧུ་ལ་ལ། དེས་སམ་གྷ་ནན་དི་ལ། དེས་དགྲ་བཅོམ་པ་ལ། དེས་ཀ་ལ་ཤ་ལ། དེས་ཀུ་མར་ཏ་ལ། དེས་ཤ་ལ་ཏ་ལ། དེས་བ་སུ་བནྡྷུ་ལ། དེས་མ་ནོ་ཏ་ལ། དེས་ཧ་ཀ་ལི་ཀ་ན་ཡ་ན་
ཤ་ལ། དེས་དགེ་སློང་སེངྒེ་ལ་བསྟན་པ་བཏད་ཅེས་བྱུང་སྟེ་བ་སུ་བནྡྷུ་ནི་དབྱིག་གཉེན་ནོ། །དེ་རྣམས་ལས། རྟ་སྐད་ཅེས་པ་སློབ་དཔོན་དཔའ་བོ་དང། ར་ཧུ་ལ་ཞེས་པ་ཁྱུང་པོའི་སྨ་མར་
གྱུར་པའི་ར་ཧུ་ལར་འཁྲུལ་པར་མི་བྱའོ། །སློབ་དཔོན་ཡོན་ཏན་འོད་ཀྱིས་འདུལ་བའི་མདོ་བམ་པོ་དགུ་པའི་བདག་ཉིད་ཅན་དང། ཀརྨ་ཤ་ཏཾ་མ་བ་པོ་དགུ་ཡོད་པ་གཅིག་དང་གཉིས་མཛད་

[007B] འདིས་མདོ་རྩ་བའི་རྒྱ་ཆེར་འགྲེལ་པ་བམ་པོ་བདུན་ཅུ་པ་གཅིག་མཛད། གཞན་ཡང། མདོ་ཉིད་ཀྱི་རྣམ་བཤད། འགྲེལ་ཆུང་ཡོན་ཏན་
འོད་མར་གྲགས་པ། །ཤེས་རབ་བྱེད་པས་མཛད་པའི་འགྲེལ་པ། དྲི་མེད་བཤེས་གཉེན་གྱིས་མཛད་པའི་འགྲེལ་ཆུང། ཤཱཀྱ་འོད་ཀྱིས་མཛད་པའི་རྒྱ་དཔེ་རྣམས་སུ་ཡོད། ཆོས་ཀྱི་
བཤེས་གཉེན་འདི་ལ་སྟོད་ཀྱི་འདུལ་བ་འཛིན་པ་དང། དགེ་ལེགས་བཤེས་གཉེན་ལ་བར་གྱི་འདུལ་བ་འཛིན་པ་དང། དྲི་མེད་བཤེས་གཉེན་ལ་སྨད་ཀྱི་འདུལ་བ་འཛིན་པ་ཟེར། དགེ་
ལེགས་བཤེས་གཉེན་གྱིས་ལུང་གཞི་དང། ཞུ་བའི་འགྲེལ་པ་མཛད་ཅིང། དྲི་མེད་བཤེས་གཉེན་གྱིས་སོ་སོར་ཐར་པའི་མདོའི་འགྲེལ་པ་བམ་པོ་སྔ་བཅུ་པ། ཁྱད་པར་བཤེས་
གཉེན་གྱིས་སོ་སོར་བསྡུས་འགྲེལ། །འདུ་བ་ལྷས་རྣམ་དབྱེར་ཀྱི་འགྲེལ་པ། ཚུལ་ཁྲིམས་བསྐྱངས་ཀྱིས་ཕྲན་ཚེགས་ཀྱི་འགྲེལ་པ་རྣམས་མཛད། གཞན་ཡང་འདུལ་བ་སྐོར་ལ་བྱེ་བྲག་
བཤད་མཛོད་ཆེན་པོའི་ནང་ཚན་འདུལ་བ་བྱེ་བྲག་ཏུ་བཤད་པ། གཏན་ལ་དབབ་པ་བསྡུ་བའི་སོ་སོར་ཐར་པའི་སྡོམ་པ་གཏན་ལ་འབེབས་པ། ས་ག་ལྷས་མཛད་པའི་མེ་ཏོག་ཕྲེང་རྒྱུད་

[008A]༄༅། །ཁ་ཆེ་འདུན་བཟང་གིས་མཛད་པའི་ཀ་རི་ཀ་ལྔ་བཅུ་པ། སློབ་དཔོན་བདྨས་མཛད་པའི་དགེ་སློང་གི་ལོ་དྲི་བ་དང། དགེ་ཚུལ་གྱི་ལོ་དྲི་བ་རྣམས་སོ། །ཁ་ཅིག་ཡོན་
ཏན་འོད་ཀྱི་སློབ་མ་ཤཱཀྱ་འོད་ཡིན་ཟེར་ཀྱང། ཁོང་རང་གི་གཞུང་ལས་མཁན་པོ་བསོད་ནམས་གྲགས་པ་དང། ཞི་བ་འོད་གཉིས་ལ་ཐུག་ཅེས་འབྱུང་གི་ཡོན་ཏན་འོད་ལ་ཐུག་པའི་བཤད་པ་མ་
བྱུང༑ འདིས་དགེ་ཚུལ་གྱི་བསླབ་བྱ་གཙོ་བོར་སྟོན་པ་སུམ་བརྒྱ་པ་དང། དེའི་རང་འགྲེལ་འོད་ལྡན་མཛད། དེའི་སློབ་མ་དགེ་སློང་གདོང་པ་ཅན། དེའི་སློབ་མ་དྷ་ན་ཤི་ལ། དེའི་སློབ་མ་
འཛིན་མི་ཏའོ། །ཕྱི་མ་གཉིས་པོ་འདི་བསམ་ཡས་སུ་བྱོན་ནས། སད་མི་བདུན་གྱིས་གཏུགས་ནས་འདུལ་བ་གསན། དེའི་ནང་ནས་རབ་རཏྣ་ཉིད་འདུལ་བའི་སྡེ་སྣོད་མཐའ་དག་ལ་མཁས་པར་
གྱུར༑ དེ་ལ་དེའི་མཁན་བུ་ལི་ཡེ་ཤེས་རིན་ཆེན་གྱིས་གསན། དེ་ལ་གཡོ་གཙང་དམར་གསུམ་གྱིས་གསན། དེ་གསུམ་ལ་མདོ་སྨད་དུ་བླ་ཆེན་པོས་ལོ་ལྔའི་བར་དུ་འདུལ་བ་ལ་མཁས་
པར་སྦྱངས་ཏེ། སྣུབས་ལ་ཤི་དང་གྲུམ་ཡེ་ཤེས་རྒྱལ་མཚན་གཉིས་རབ་ཏུ་བྱུང་བར་མཛད་ནས་འདུལ་བ་གསུངས། དེ་ནས་དབུས་གཙང་གི་མི་བཅུ་ཁམས་སུ་བྱོན། བླ་ཆེན་དང་གྲུམ་

[008B] མདོ་རྩ་འགྲེལ་ལ་ཞིབ་ཏུ་སྦྱངས། ཡར་བྱོན་ནས་ཐོག་མར་བསམ་ཡས་ཕེབས། དེ་ནས་ལོ་སྟོན་དང་ཚོང་བཙུན་གཉིས་ཀྱིས་གཙང་གི་ཉང་དང་ཤབ་ཏུ་
ཚོགས་བསྡུས། སུམ་པས་གཡུ་སྒྲོ་ལྷ་ཁང་བརྩིགས་པ་བཟུང་ནས་དགེ་འདུན་སྤེལ། རྦ་ཚུལ་བློས་བསམ་ཡས་སུ་དབུ་ཚལ་དང། འབྲིང་གིས་ཁམས་གསུམ་ཟངས་ཁང་བཟུང་ནས་
བསྟན་པའི་བྱ་བ་མཛད། ཀླུ་མེས་ཆེན་པོས་བསམ་ཡས་ཀ་ཆུ་དང། ཡར་ཀླུངས་སུ་གཙང་ཐང་དང་རོ་སྐམ་ལ་སོགས་པར་འདུལ་བའི་བཤད་པ་མཛད་པས། རྔོག་བྱང་ཆུབ་འབྱུང་
གནས༑ གྲུ་མེར་ཚུལ་ཁྲིམས་འབྱུང་གནས། གླན་ཡེ་ཤེས་ཤེས་རབ། སྣ་ནམ་རྡོ་རྗེ་དབང་ཕྱུག་སྟེ་སློབ་མ་ཆེ་བ་བཞི་སོགས་འདུལ་བའི་ཚིག་དོན་ལ་མཁས་པ་བསམ་གྱིས་མི་ཁྱབ་
པ་བྱུང། ཀླུ་མེས་འདི་གཙུག་ལག་ཁང་བརྩིགས་པ་དང། དགེ་འདུན་གྱི་སྡེ་སྐྱོང་བ་གང་ལ་འང་སྨོན་ལམ་འགྲུབ་པའི་སྐྱེས་བུ་ཁྱད་པར་ཅན་ཞིག་ཡིན་ལ། མཐར་གྲུ་མེར་གྱིས་ཐང་པོ་
ཆེར་གདན་དྲངས་པའི་སྐབས་སུ་གཤེགས་ནས་སྐུ་གདུང་ཐང་པོ་ཆེའི་འོད་ཅན་འབུམ་པར་བཞུགས། དེ་དོན་གྱིས་ཡིད་བཟངས་རྩེབས་ས་ཕྱོགས་དེར་བྱོན་པའི་ཚེ། བོད་ལ་ཀླུ་མེས་

[009A]༄༅། །ལས་བཀའ་དྲིན་ཆེ་བ་མེད་གསུངས་ནས་འབུམ་པ་དེ་གཟིགས་པ་རང་གིས་ཆིབས་ལ་བཤོལ་བ་མཛད་སྐད། རྡོག་གིས་གཞུའི་ཀུན་དགའ་ར་བ་དང། ཡེར་
པ་བ་རིང་གི་གཙུག་ལག་ཁང་བཞེངས། །རླུང་ཤོད་འཕན་ཡུལ་སོགས་ན་གནས་གཞི་ཡོད་འདུག་པས་ཇོ་བོ་ཡེར་པར་ཕེབས་དུས་ཞབས་ཏོག་ཀྱང་མཛད། གླན་གྱིས་རྒྱ་གསར་སྐང་སོཌ་
བརྩིགས་ནས་བཤད་པས། དགེ་འདུན་མང་དུ་མཆེད། སྣ་ནམ་གྱིས་དང་པོར་སྟོད་ལུང་ར་ཙག་དང། དེ་ནས་རྒྱལ་ལྷ་ཁང་གི་གཙུག་ལག་ཁང་བཏབ། དགེ་འདུན་རྒྱལ་ཞེས་དར་རྒྱས་
ཆེ༑ གྲུ་མེར་གྱིས་སོལ་ནག་ཐང་པོ་ཆེའི་གཙུག་ལག་ཁང་བཞེངས་ནས་དགེ་འདུན་སྟོང་ཕྲག་མང་པོ་སྤེལ། དེའི་མཁན་བུ་ཡམ་ཤུད་ཀྱིས་ས་སྨད་དུ་ཁྲབ་ལ་ཁ་བཏབ་པར་ཡང་འདུལ་
བའི་བཤད་པ། ཡང་གྲུ་མེར་གྱི་མཁན་བུ་གྲ་ཕྱི་བ་རླུངས་ལེགས་ཤེས་རབ་འབྱུང་གནས། སྐྱོགས་གད་པ་སྟེང་པ། ཀ་ཆུ་པ་གཟུས་རྡོ་རྗེ་རྒྱལ་མཚན་དང་གསུམ་བྱུང་བ་ལས། རླུངས་
སྐྱོགས་གཉིས་ཀྱིས་ཀླུ་མེས་ལ་འདུལ་བ་གསན། བལ་ཡུལ་དུ་བྲམ་ཟེ་འདུལ་འཛིན་དང། ཤཱཀྱ་སེ་ན་གཉིས་ལའང་འདུལ་བའི་གཞུང་ཕྲན་ལག་ལེན་དང་བཅས་པ་བསླབས། གཟུགས་

[009B] རྒྱ་ཆེར་འགྲེལ། བཾ་པོ་ལྔ་བཅུ་པ། སུམ་བརྒྱ་པ་རྩ་འགྲེལ་རྣམས་ཀྱི་སྟེང་ནས་བཤད་པ་མཉན་
པས་མཁས་པར་གྱུར་ཅིང། རླུངས་སྐྱོགས་གཉིས་ལའང་གསན། སྐྱོགས་ཀྱིས་ཡར་ཀླུངས་གད་པ་སྟེང་བཟུང་ནས་འདུལ་གྲ་བསྐྱངས་པས། སྐྱོགས་གད་པ་སྟེང་པ་ཞེས་འབོད། རླུངས་
ཀྱང་གཡོར་བོ་ཕྱོགས་སུ་བཤད་པ་མཛད། གཟུས་ཀྱིས་ཀླུ་མེས་ཀྱི་གནས་གཞི་གསུམ་བཟུང་ནས་འདུལ་བ་བཤད་པས། སློབ་མ་མང་དུ་བྱུང་བའི་ནང་ནས། འཛིམས་པ་ཤེས་རབ་འོད་
སྣེ་བོ་གྲགས་པ་རྒྱལ་མཚན། གླན་ཚུལ་བྱང། སྦོ་ཚུལ་ཁྲིམས་འབྱུང་གནས་བཞི་ལ་གཟུས་ཀྱི་བུ་བཞི་ཟེར། གཟུས་འདིས་ཇོ་བོ་ལའང་ཆོས་ཐོས་པ་སྟེ། དར་མས་བསྟན་པ་ལྕགས་བྱ་
ལ་བསྣབས་པ་ནས་ལོ་དོན་བརྒྱད་པ་ས་སྟག་ལ་ཀླུ་མེས་ཀྱིས་གཙོས་པ་རྣམས་དབུས་གཙང་དུ་བྱོན། དེ་ནས་རེ་ལྔ་པ་ཆུ་རྟ་ལ་ཇོ་བོ་མངའ་རིས་སུ་འབྱོན་པ་དང་བསྟུན་ན་དུས་འགྲིག་
འོང་ངོ། །དེ་ལ་འཛིམས་པ་ནི་མངའ་རིས་ཟ་རི་རོང་དུ་འཁྲུངས། གཙང་གི་གཡས་རུ་ཁ་སྨད་ན་དབུ་ཚད་ཀྱི་བཤད་པ་དར་པོ་ཡོད་པས་དབུ་ཚད་ལ་མཁས་པར་སྦྱངས། དགེ་བཤེས་ཆེན་པོར་གྱུར་

[010A]༄༅། །ཏེ་གཞན་གྱི་མཁན་སློབ་ཀྱང་མཛད་པ་ལ། ཉིན་གཅིག་ཆུ་གླིང་དུ་བསྙེན་རྫོགས་ཀྱི་ལས་བྱས་པས། ཁ་ཅིག་ལས་ཆགས་ཟེར། ཁ་ཅིག་མི་ཆགས་ཟེར་
ཁོང་གི་ཆགས་མི་ཆགས་མ་ཤེས་པས། བསྟན་པ་ལ་རབ་ཏུ་བྱུང་ནས་འདུལ་བ་ཅིག་མི་ཤེས་ཁ་མེད་དུ་འདུག་དགོངས་སྟེ། ད་ལྟ་འདུལ་བ་ལ་མཁས་པ་གང་ན་ཡོད་དྲིས་པས་ཀ་ཆུར་
གཟུས་རྡོ་རྗེ་རྒྱལ་མཚན་ཡོད་ཟེར་བ་གསན་ནས། དབུ་ཚད་ཀྱི་པོ་ཏི་རྣམས་ཞལ་བསྡམས། ཀ་ཆུར་བྱོན་ནས་གཟུས་ལ་འདུལ་བ་གསན་པས་མཁས་པར་གྱུར་ཏེ། ཡར་བྱོན་ར་བ་
འཛིམས་སུ་འདུལ་བའི་བཤད་གྲྭ་བཙུགས་པས་འཛིམས་པ་འདུལ་འཛིན་ཞེས་གྲགས་དེ་ལ་སློབ་མ་མང་དུ་བྱུང་བའི་ནང་ནས་སྟོད་དུ་ཞང་ཞུང་པ་རྒྱལ་བའི་ཤེས་རབ་སྟེ། འདི་བཤད་
རྒྱུན་སྟོད་འདུལ་སྨད་འདུལ་གཉིས་ཀ་འཛིན་ཡང། མཁན་བརྒྱུད་ནི་སྟོད་འདུལ་བ་ཁོ་ནའོ། །འཛིམས་སུ་འདུལ་འཛིན་གཞོན་ཚུལ། དབུས་སུ་སེང་ཀར་སྟོད་པ་ཡེ་ཤེས་བླ་མ་
འདིས་འདམ་དུ་ཀོ་ཁྱིམ་བཏབ་ནས་འདུལ་བ་བཤད་པས་ཀོ་ཁྱིམ་པ་ཡེས་ཤེས་བླ་མ་ཞེས་གྲགས། ཁོང་གིས་སྲ་རྐྱང་ལན་གཅིག་ཀྱང་བཏིང་ཟེར། སྣེ་བོ་ནི་རོང་ལྷོ་རྩར་འཁྲུངས། རོང་

[010B] དམུ་བཟུང་ནས་བཤད་པ་བྱས། དེའི་བུ་ཆེན་སོག་ཆེན་ཚུལ་ཁྲིམས་བླ་མ་སྟེ། ལྷན་གྱི་བ་སོ་ཐང་དང། བྱི་གླིང་སོགས་བཟུང་འདུལ་གྲྭ་བསྐྱངས། གླན་ནི་འཕན་
ཡུལ་རྒྱ་རི་ཅན་དུ་འཁྲུངས། རྒྱལ་ལྷ་ཁང་དུ་བཤད་པ་མཛད་པས། བུ་ཆེན་རྒྱལ་བ་གཡུང་དྲུང་དབང་ཕྱུག་བྱུང། སྦོ་ནི་གཡོར་པོ་འབུམ་གླིང་དུ་འཁྲུངས། ཀླུ་མེས་དང་གཟུས་ཀྱི་གནས་
གཞི་གསུམ་བཟུང་ནས་འདུལ་བ་བཤད་པས། བུ་ཆེན་གྲ་ཕྱི་སྨད་པ་མྱངས་འཚམས་རིན་ཆེན་བླ་མ། དེའི་བུ་ཆེན་སྐམ་གསལ་བའི་སྙིང་པོ་ཁྱུང་དར་དང་རྒྱ་འདུལ་འཛིན་ཏེ་རྒྱ་འདུལ་འཛིན་
པ་དབང་ཕྱུག་ཚུལ་ཁྲིམས་ནྀ། ཉང་སྟོད་རྒྱ་མང་རར་མེ་མོ་ཕག་ལ་འཁྲུངས། པུ་ཏོ་བ་ལོ་ཉི་ཤུ་པ་ཡིན། ཚོགས་པ་བསྡུ་བ་ནི་རྣམ་གཉིས་དུས་མཉམ་ཙམ་དུ་འདུག་ཆུང་དུ་ནས་
ཡབ་ཡུམ་གཉིས་ཀ་འདས་ནས། ཉང་སྨད་བྱ་རོག་ཙང་བའི་བཙུན་པ་རྣམས་ཀྱི་གསེབ་ཏུ་ཕྱིན་པས། ཁོང་གཟུགས་བྱད་ངན་པར་ཡོད་པས། ངེད་ཀྱི་གྲྭ་པའི་མི་འབྲུ་ལ་གནོད་
ཟེར་ནས་འདུག་ཏུ་མ་བཅུག་སྐད། དེ་ནས་ཀ་བ་གདོང་དུ་ཕྱིན་ནས་ཚོགས་པ་ལ་བསྐྲུ་ཞིད་ཕུབ་མའི་གསེབ་ཏུ་ཉལ་ནས་མདོ་རྩའི་གཞུང་ཀློག་མང་དུ་བྱས་བས་ཀློག་ལོབས་ཏེ། ཞོར་

[011A]༄༅། །ལ་གཞུང་ཟིན། གཙོ་བོར་སོག་དང་མྱངས་འཚམས་པ་ཀོ་ཁྱིམ་པ་སྟེ་བླ་མའི་མཚན་འཆང་བའི་བླ་མ་གསུམ་ལ་འདུལ་བ་གསན། གཞན་ཡང་འཛིམས་
པ་མ་གཏོགས་གཟུས་ཀྱི་བུ་གསུམ་དང་དབུས་གཙང་ན་མཁས་ཟེར་ཚད་ལ་གཏུགས་ནས། དགུང་ལོ་སུམ་ཅུ་སོ་བཞིའི་བར་དུ་འདུལ་བ་ལ་སྦྱངས་པ་མཛད། སོ་ལྔ་པ་ལ་དགེ་བཤེས་ཀྱི་
ཆ་བཟུང་སྟེ་བརྒྱད་ཅུའི་བར་དུ་བཞུགས་གནས་ཀྱི་མཐིལ་ཀ་བ་གདོང་དང། མགོན་པ་ཚུལ་མིག་ལུང་བཟུང་ནས་ཆོས་གཞི་སྐོར་ཏེ་འདུལ་བའི་བཤད་པ་རྒྱ་ཆེར་མཛད་ཅིང། ཊཱིཀྐའང་
བརྩམས༑ བརྒྱད་ཅུ་ནས་སྐུ་བགྲེས་པས། སོ་སོར་ཐར་པ་དང། རྒྱ་ཆེར་འགྲེལ་ལམ། ཀཱ་རི་ཀཱ་ཐུན་རེ་ཙམ་མ་གཏོགས། བཤད་པའི་རྐང་ཟུར་ཆོས་པ་རྣམས་ཀྱིས་བཟུང་བ་ལོ་ལྔ་
ཙམ་མཛད་དེ། བརྒྱད་ཅུ་རྩ་ལྔ་པ་ལྕགས་མོ་ཕག་ལ་ཤངས་སུ་བྱོན་དུས་གཤེགས། དེ་ལ་མཁས་བཙུན་བཟང་གསུམ་གྱི་སྙན་གྲགས་དང། བྱང་ཆུབ་ཀྱི་སེམས་ཆེ་བ་དང། བཤད་
པ་ཡུན་རིང་བའི་སྟོབས་ཀྱིས་སློབ་མ་ཡོན་ཏན་གྱིས་བརྒྱན་པ་བསམ་གྱིས་མི་ཁྱབ་པ་བྱོན་ཏེ། སྔར་ཚར་ཀ་བ་བཞི་དང། གདུང་མ་བཅུར་གྲགས་པ་དང། ངེས་པར་མདོ་རྩ་ལ་

[011B] བར་ཚར་སྐྱི་བོ་ཚུལ་འཕགས་དང། ཕྱི་ཚར་བྲག་དམར་རྡོ་རྗེ་ཕུར་བུ་རྣམས་བྱོན། དེ་ལ་ཀ་བ་བཞི་ནི། གཙང་ནས་འདར་
འདུལ་འཛིན། མཐའ་བཞི་འདུལ་འཛིན་གཉིས། དབུས་ནས་ཇོ་གདན་ནག་པོ་དར་ཚུལ་དང། རྨ་ཚོ་བྱང་ཆུབ་རྡོ་རྗེ་གཉིས་སོ། །གདུང་མ་བཅུ་ནི། སྣར་རྒྱ་ཚུལ་ཁྲིམས་ཡོན་
ཏན༑ དྭགས་པོ་འདུལ་འཛིན། སྣར་རྒྱ་རིན་ཚུལ། སྤྱི་ཐེར་བ་རིན་ཚུལ། ཁ་རུ་མེས་སྟོན། འཛིམས་པ་མེས་སྟོན། །འཛིམས་པ་གློག་སྙིང། ལྡོག་པ་ཡེ་ཤེས་གྲགས་
མངའ་རིས་པ་དཔལ་འབྱོར་ཤེས་རབ། གཉལ་པ་དར་མ་འོད་ཟེར་རྣམས་སོ། །ཀ་བ་བཞི་ལས། འདར་འདུལ་འཛིན་གྱིས། ཤབ་ལྕང་དང་ར་ས། བོ་དོང་རྣཾས་སུ་བཞུགས་ནས་
བཤད་པ་མཛད་ཅིང། སྐུ་ཚེ་ཐུང་བས་བཤད་པའི་སྲོལ་ཟིན་པ་མ་བྱུང། མཐའ་བཞིས་ཉིང་རོ་འུམ་ཕུག་བཟུང་ནས་བཤད་པ་བྱས་པའི་སློབ་མ་ཆེ་བ་གཙང་དུ་རིན་སྐྱབས་བྱུང། ཇོ་
སྟན་ནག་པོ་ནི། དགུང་ལོ་དྲུག་ཅུ་ལོན་པ་ན་རབ་ཏུ་བྱུང་སྟེ་ཀློག་བསླབས། དེ་ནས་འདུལ་བ་ལ་སྦྱངས་པ་མཛད་པས་མཁས་པར་གྱུར་ཏེ། ལྗང་ཚྭ་རོང་དུ་བཤད་པ་མཛད་པའི་

[012A]༄༅། །སློབ་མ་མང་དུ་བྱུང་བའི་ནང་ནས་གོ་ས་ཆེ་བ་ཤ་མི་སྨོན་ལམ་འོད་ནི་ཡར་ཀླུངས་སྟོད་དུ་འཁྲུངས། དང་པོར་རྒྱ་འདུལ་བ་ལ་གཏུགས་ཤིང། ཕྱིས་ཇོ་
གདན་ནག་པོ་རྩ་བའི་བླ་མར་ཁུར་ནས་འདུལ་བ་ལ་སྦྱངས་པས་མཁས་པར་གྱུར་ཏེ། ཡར་ཀླུངས་སུ་བཤད་པ་མཛད་པ་ལས། བཤད་སྲོལ་ཟིན་པའི་སློབ་མ་ཆེས་མང་བ་རྣམས་ཀྱི་
ནང་ནས་གྲགས་ཆེ་བ་ཀླུབ་དཀར་ཚུལ་ཁྲིམས་གྲགས་དང། ཐག་མ་བ་ཀ་བ་དར་སེང་གཉིས་སོགས་བྱོན། དང་པོའི་སློབ་མ་ལ་སྣུབས་འདུལ་འཛིན་དང། འདུལ་འཛིན་གྲ་མི་གཉིས་
བྱུང་སྣུབས་ཀྱིས་ཡར་སྟོད་དུ་གཡའ་བཟང་བཟུང་ནས། འདུལ་བ་ལ་བཤད་པ་མཛད། ཕྱིས་ནི་ཕག་མོ་གྲུ་པའི་སློབ་མ་སྐལ་ལྡན་ཡེ་ཤེས་སེང་གེ་ལ་གཏུགས་ནས་ཕྱག་རྒྱ་ཆེན་པོའང་
ཐུགས་ཉམས་སུ་བཞེས་འདུག་ཕྱི་མ་གྲ་མིའི་སློབ་མ་རྒྱ་དུར་དར་མ་ཡེ་ཤེས། དེ་ལ་ཟངས་ཆེན་པ་དར་མ་བསོད་ནམས་ཀྱིས་གཏུགས་ནས་འདུལ་བ་ལ་སྦྱངས་ཏེ་ཟངས་མོ་ཆེར་
འདུལ་བ་བཤད་ཅིང། ཚུལ་ཁྲིམས་ཀྱི་དྲི་ངད་ཞིམ་པོས་ཟངས་མོ་ཆེའི་གླིང་གང་བ་ཙམ་དུ་མཛད། དེ་ལ་མཚོ་སྣ་པ་ཤེས་རབ་བཟང་པོས་གཏུགས་ནས་འདུལ་བ་ལ་སྦྱངས་

[012B] ཊིཀ་ཆེན་བསྡུས་དོན་རྣམས་རྩོམ་པ་མཛད་ཅིང། བཤད་པའི་སྲོལ་འཛིན་པའང་མང། དེའི་སློབ་མ་མོན་གྲྭ་པ་ཚུལ་ཁྲིམས་
བཀྲིས༑ དེའི་སློབ་མ་མཁན་ཆེན་ཆོས་སྐྱབས་བཟང་པོ་སྟེ། གྲ་གོར་དུ་འདུལ་བའི་བཤད་པ་རྒྱ་ཆེར་བྱུང་འདུག་རྒྱ་དུར་དར་མ་ཡེ་ཤེས་ཀྱི་སློབ་མ་མཁན་ཆེན་དད་པ་མགོན་གྱིས་
སྤྱན་གཡས་སུ་འདུལ་བའི་བཤད་པ་མཛད་པས་རྒྱན་བརྒྱུད་པ་བཅུ་ཙམ་གྱི་བར་དུ་བྱུང་ཟེར། ཀ་བ་དར་སེང་གིས་སྟོང་ལུངས་སུ་ཐག་མ་བཏབ་སྟེ། བཤད་པ་མཛད་པའི་གྲྭ་
པ་དཔེ་འགྲེམས་རང་ཡང་སྟོང་ཙམ་བྱུང། གོ་ས་ཆེ་བ་དཔལ་ཆེན་རྡོར་གཞོན་དང། སངས་རྒྱས་དབོན་སྟོན་སོགས་བྱོན། དཔལ་ཆེན་པས་ཀྱང་ཐག་མ་ཉིད་དུ་བཤད་
པ་ཡུན་རིང་དུ་མཛད་པས་གྲྭ་པ་སྔ་མ་ལས་ཀྱང་ལྷག་ཙམ་པ་ཚོགས། གཙོ་ཆེ་བ་གཞུང་པ་སྟོན་ཡེ། རྣལ་འབྱོར་བྱང་སེང། སྦལ་ཏི་ཆེན་པོ་བརྩོན་འགྲུས་དབང་ཕྱུག་དང་གསུམ་བྱུང་
སྐབས་ཞིག་ཏུ་འབྲི་གུང་པས་དབང་ཆེན་བྱས་ནས་དཔལ་ཆེན་པ་ཉིད་གདན་དྲངས་པ་ཟློག་པ་ལ་སློབ་མ་གསུམ་གྱིས་གཞོ་མདའ་བར་དུ་བྱོན། མ་ཟློག་པར་ཕྱིར་ལོག་སྟེ། གཞུང་པ་སྟོན་

[013A]༄༅། །ཡེ་ཤེས་ཀྱིས་ཐག་མ་ཉིད་དུ་བཤད་པ་མཛད། རྣལ་འབྱོར་བྱང་སེང་ནི་འཁྲུངས་ཡུལ་དབུ་རུ་སྟོད་པ་ཡིན། བྱ་འདུལ་གྱི་དྲུང་དུ་དགེ་སློང་ཆིག་རྫོགས་མཛད་
ཁོང་ལ་འདུལ་བ་བསླབས་ཀྱང། སློབ་བསྐྱེད་ཆེར་མ་བྱུང་བ་ན། བྱ་འདུལ་གྱི་གསུང་ནས། ཁྱོད་དང་དཔལ་ཆེན་རྡོར་གཞོན་གཉིས་ལས་འབྲེལ་འདུག་པས་ཐག་མར་སོང་གསུངས་
པ་བཞིན། དེ་ཉིད་དུ་བྱོན་ནས་སྦྱངས་པ་མཛད་པས་ཚེགས་མེད་པར་མཁས་པར་གྱུར། དཔལ་ཆེན་པ་འབྲི་གུང་དུ་ཐེགས་ནས། ལྷ་ཤིང་ཁྲིག་གུ་དང། མཚལ་ཆུང་རྣམས་སུ་ལོ་
འགའ་བཤད་ཉན་མཛད། ཕྱིས་འཕན་ཡུལ་དུ་དཔེའི་གྲོ་བ་དགོན་པ་བཏབ་ནས་འདུལ་བའི་བཤད་པ་མཛད་པས་ཀ་བ་སྟོན་ནམ་སོགས་འདུལ་བ་འཛིན་པ་མང་དུ་ཐོན། སྟོན་ནམ་གྱིས་
ཆ་ཕུར་བྲག་ཚབ་དགོན་པ་བཏབ། དགོན་མ་བུ་གཉིས་ཆར་དུ་བཤད་གྲྭ་ཡུན་རིང་དུ་བྱུང་ཞིང་ཁྱད་པར་གྲོ་བ་དགོན་དུ། དམར་སྟོན་དཔལ་ལྡན་རིན་ཆེན་དང། རྒྱ་མཚོ་རིན་ཆེན་གཉིས་
ཀྱིས་བཤད་པ་མཛད་པས་འདུལ་བ་དོན་དུ་གཉེར་བའི་སློབ་མ་རྣམས་ཀྱིས་བསྟེན་པ་མཛད། རྗེ་དགེ་འདུན་གྲུབ་ཀྱིས་ཀྱང་ཁོང་ཁུ་དབོན་ལ་གཏུགས་ནས་འདུལ་བ་ལ་མཁས་པར་

[013B] མདོ་རྩ་བའི་ཊིཀ་ཆེན་དང། །གླེང་འབུམ་ཆེན་མོ་རྣམས་ཀྱི་རྩོམ་པའང་མཛད། བྲག་ཚབ་མཁན་པོ་དགེ་འདུན་རིན་ཆེན་ལ་འདུལ་བ་འཛིན་པ་གྲགས་
པ་རྒྱལ་མཚན་དང། རྟོགས་ལྡན་འཇམ་དཔལ་རྒྱ་མཚོས་འདུལ་བ་གསན་ཅེས་གྲགས། སྦལ་ཏི་ཆེན་པོ་ནི་གཞུང་དུ་ས་མོ་བྱ་ལ་འཁྲུངས། དེའི་ཚེ་བྱ་འདུལ་གྱི་སོ་དགུ་པ་དང་
རྒྱ་འདུལ་གྱི་གྱ་གསུམ་པ་ཡིན། དགེ་བའི་བཤེས་གཉེན་གྱ་ཉ་མོ་སྐྱར་བས་མཁན་པོ། དམར་ལུང་སྒང་པས་ལས་སློབ། སྤངས་སྒོམ་པས་གསང་སྟོན་མཛད་དེ་བསྙེན་པར་རྫོགས། དང་
པོར་ཤ་མི་ལ་གཏུགས། ཤ་མི་གཤེགས་ནས་བྱ་འདུལ་གྱི་དྲུང་དུ་བྱོན་པ། ཐག་མར་ཕྱིན་ན་ལེགས་པའི་ལུང་བསྟན་བྱུང་བ་བཞིན། དེ་ཉིད་དུ་བྱོན་ནས་ཀ་བ་དར་སེང་དང་དཔལ་
ཆེན་རྡོར་གཞོན་གཉིས་ཆར་ལ་འདུལ་བ་གསན། དེའི་ནང་ནས་ཀྱང་དཔལ་ཆེན་པ་རང་ལ་བསྟེན་ཏེ་གཙོ་བོར་འདུལ་བའི་ཡོན་ཏན་རྫོགས་པར་མཛད། དཔལ་ཆེན་པས་འབྲི་གུང་དུ་
བྱོན་རྗེས། བོང་སྨད་རྭ་མོ་ཆེར་ཕེབས་ནས་བཤད་པ་མཛད། དེའི་ཚེད་གུང་ལོ་བཞི་བཅུ་པ་ཡིན། དེ་ནས་སྐྱོར་མོ་ལུང་གི་ཆོས་སྡེ་འདི་བཏབ་ནས་འདུལ་བ་ཡུན་རིང་དུ་བཤད་པས་

[014A]༄༅། །སྔ་ཚར་ཕྱི་ཚར་བར་ཚར་གསུམ་གྱི་སློབ་མ་ལ། ངོར་རྗེ་སྟོན་པ། སངས་རྒྱས་སྒོམ་པ། གླང་ལུང་པ། གྲུ་གུ་སྟོན་བསོད། ཤུད་ཕུ་རྣམ་རྒྱལ། གཞུང་
པ་ཡེ་གྲགས། དོལ་པ་བརྩོན་སེང། མཁན་པོ་དབོན་ཚུལ་བརྩོན། མངའ་རིས་དགྲ་བཅོམ། དྭགས་པོ་སྟོན་གཞོན། སྣང་ར་ཆོས་ཡེས། དབོན་ཞིག་པ་ཤེས་རབ་སེང་གེ་
གཉལ་པ་གཞོན་ཡེས། ཡོལ་པ་དར་མ་བརྩོན་འགྲུས་སོགས་མང་དུ་བྱོན། དགུང་ལོ་བདུན་ཅུ་རྩ་བརྒྱད་ལ། ལོ་རས་སུ་གྲགས་པ་བསྙེན་པར་རྫོགས་པའི་མཁན་པོ་མཛད་
སོ་ཐར་གྱི་མདོ། མདོ་རྩ་བ། སུམ་བརྒྱ་པ་རྣམས་ལ་ཊིཀྐ་རེ་ཡང་མཛད། མནལ་ལམ་དུ་མི་དཀར་པོ་ཞིག་གིས་ཀརཤ་པ་ཎ་བརྒྱད་ཅུ་རྩ་བདུན་སྦྱིན་པ་རྨིས་པ་བཞིན་གྱ་བདུན་པ་ཤིང་
མོ་ཕག་ལ་གཤེགས། མི་དཀར་པོ་དེ་རྣམ་སྲས་ཡིན་ཟེར། འདས་རྟགས་སུ་སྤུར་རིལ་པོ་བྱོན། བོང་སྨད་རྭ་མོ་ཆེར་བྱང་ཆེན་མཆོད་རྟེན་གྱི་ནང་ན་བཞུགས། །མཁན་པོ་དབོན་འདི་
སྦལ་ཏི་ཆེན་པོ་གཤེགས་པའི་ཤིང་ཕག་ལ་གདན་སར་བྱོན། ལོ་བཅོ་བརྒྱད་ཀྱི་རིང་བཤད་པ་མཛད་པའི་སློབ་མ་ལྷ་རིན་ཆེན་རྒྱལ་པོ་ལ་སོགས་པ་འདུལ་བ་འཛིན་པ་མང་པོ་བྱོན་

[014B] །བདུན་ཅུ་རྩ་གསུམ་གྱི་རིང་བཞུགས་པ་སྔ་ཕྱིའི་སློབ་མ་རྒྱ་འདུལ་གཙང་འདུལ། ཡར་འདུལ། སྐྱོ་
འདུལ༑ ཕུག་ཁང་པའི་མཁན་པོ་ཐོག་མ་དཔལ་བ་ཁྱམས་པའི་མཁན་པོ་ཐོག་མ་དབང་ཡེ་སོགས་བྱོན། འགྲོ་མགོན་འཕགས་པས་ཀྱང་སྐུ་གཞོན་དུས་ཀཱ་རི་ཀཱ་ལྔ་བཅུ་པ་གསན་
ཟེར༑ དེ་ནས་དབོན་གཞོན་ནུ་བརྩོན་འགྲུས་ནི། མཁན་ཆེན་ཞིག་པོས་མཁན་པོ་མཛད་ནས། རབ་བྱུང་བསྙེན་རྫོགས་རིམ་ཅན་དུ་བསྒྲུབས། མཁན་པོ་དབོན་དང་གཞི་པོ་གཉིས་
ལ་འདུལ་བ་གསན། རང་ལོ་ཞེ་གཅིག་པ་ལ་གདན་སར་བྱོན། རེ་དགུའི་བར་བཤད་པ་མཛད་པས་དབོན་བརྩོན་འགྲུས་འབྱུང་གནས་སོགས་བུ་སློབ་མང་དུ་འདུས། མཁན་པོ་
འདིའི་དུས་དོར་རྟ་དང་ལི་བྱི་གཉིས་ཀྱིས་གཙོས་པའི་ཧོར་དམག་བོད་དུ་བྱུང་ཟེར་སྟེ། ལོ་གྲངས་རྩིས་ན་གདན་སར་མ་བྱོན་གོང་དུ་ཡིན་ཚོད་འདུག་དེའི་དབོན་བརྩོན་འབྱུང་ནི་
མཁན་ཆེན་གཞོན་ནུ་བརྩོན་འགྲུས་ཀྱིས་མཁན་པོ་མཛད་ནས་རབ་བྱུང་བསྙེན་རྫོགས་རིན་ཅན་དུ་བསྒྲུབས། རང་ལོ་སོ་བཞི་པ་ལ་གདན་སར་བྱོན། མདོ་རྩ་བའི་ཊཱིཀྐ་ཞིག་ཀྱང་

[015A]༄༅། །མཛད༑ ཆུ་མིག་ཆོས་འཁོར་དུ་མཁས་པའི་གྲགས་པ་ཐོབ་པས་ཐམས་ཅད་མཁྱེན་པར་གྲགས། གོ་སར་ལོ་བཞི་བཞུགས་ནས་ལོ་སོ་བརྒྱད་པ་
ལ་གཤེགས། འཇམ་དབྱངས་ཤཱཀྱ་གཞོན་ནུ་དང། ཆོས་འཁོར་གླིང་པ་དོན་གྲུབ་དཔལ་བ་རྣམས་ཀྱིས་འདུལ་བ་གསན་ཅེས་གྲགས། །དབོན་འབྱུང་གནས་རིན་ཆེན་པ་ནི་
མཁན་ཆེན་གཞོན་ནུ་བརྩོན་འགྲུས་ཀྱིས་མཁན་པོ་མཛད་ནས་རབ་བྱུང་བསྙེན་རྫོགས་བསྒྲུབས། མཁན་པོ་ལ་འདུལ་བ་གསན། རང་ལོ་ང་གཅིག་པ་ལ་གདན་སར་ཕེབས་པ་
དགེ་འདུན་གྱི་ཀུན་དགའ་རྭ་བ་བརྩིགས་པ་དང། གཞིས་བྱེས་ཀྱི་དགེ་འདུན་རྣམས་ཀྱི་བདག་རྐྱེན་བཟང་པོ་མཛད་དེ། ང་བདུན་པ་ལ་གཤེགས། དབོན་བཟོད་པ་དཔལ་བ་ནི་
མཁན་ཆེན་འབྱུང་གནས་རིན་ཆེན་པས་མཁན་པོ་མཛད་དེ། རབ་འབྱུང་བསྙེན་རྫོགས་བསྒྲུབས། མཁན་པོ་ལ་འདུལ་བ་ཡང་གསན། རང་ལོ་ཉེར་དགུ་པ་ལ་གོ་སར་བྱོན་
འདུལ་བ་བཤད་པ་ལ་གྲྭ་པ་མང་དུ་འདུས། ཞེ་དགུ་པ་ལ་གཤེགས་དབོན་དབང་ཕྱུག་ཤེས་རབ་ནི། མཁན་ཆེན་བརྩོན་འགྲུས་བྱང་ཆུབ་ཀྱིས་མཁན་པོ་མཛད་ནས་བསྙེན་

[015B] མཁན་ཆེན་པ་དང། སློབ་དཔོན་སྟག་ལུང་པ་ལ་འདུལ་བ་གསན། དགུང་ལོ་ཉི་ཤུ་ནས་ཞེ་གཉིས་ཀྱི་བར་ལ་ཟུར་ཆོས་པ་མཛད། ཞེས་གསུམ་པ་
ལ་གདན་སར་བྱོན། འདུལ་བའི་ཊཱིཀྐ་མཛད་པའི་སྟེང་ནས་བཤད་པ་མཛད་པས། རྒྱ་མ་སྤྱན་སྔ་བཀྲས་རྒྱལ་བ། སློབ་དཔོན་དར་དབང་པ་ལ་སོགས་པ་མང་དུ་འདུས་
དགོན་པའི་དར་རྒྱས་ཀྱང་འདིའི་དུས་ཁོ་ན་ཆེ། དྲུག་ཅུ་རྩ་བརྒྱད་པ་ལ་དབོན་ཤེས་རབ་རྡོ་རྗེ་པ་ལ་གདན་ས་གཏད་དེ། ཀུན་སྤངས་མཛད། དོན་གཅིག་པ་ལ་གཤེགས། ཤེས་
རྡོར་པ་ནི། མཁན་ཆེན་བཟོད་པ་བ་ལ་རབ་ཏུ་བྱུང་དབང་ཤེ་བ་ལ་བསྙེན་པར་རྫོགས། ཞེ་གཉིས་པ་ལ་གདན་སར་བྱོན། ཞེ་དགུ་པ་ལ་ཀུན་སྤངས་མཛད་དེ་ཐུགས་དམ་གསུང་
ཆོས་འཕེལ་བར་གྱུར། དབོན་ཀུན་དགའ་འབྱུང་གནས་ནི། མཁན་ཆེན་དབང་ཤེས་བས་མཁན་པོ་མཛད་དེ། རབ་བྱུང་བསྙེན་རྫོགས་བསྒྲུབས་ཤིང་མཁན་པོ་ལ་འདུལ་བ་གསན། སོ་
ལྔ་པ་ལ་གདན་སར་བྱོན། ཞེ་དྲུག་པ་ལ་སྐུ་གཤེགས། སླར་ཀུན་སྤངས་ཤེས་རྡོར་པས་བསྐྱར་ནས་གདན་ས་མཛད། འདིའི་དུས་སུ་དགོན་པར་འབྲི་གུང་པའི་དམག་ལྷགས་

[016A]༄༅། །ཏེ་བཅོམ་ཁྱེར་བྱུང་བ་ལ། ཐུགས་དམ་གྱི་སྟོབས་ཀྱིས་དགྲ་ཕྱོགས་སུ་མི་རུང་བའི་སྐྱོན་བྱུང་ཞེས་གྲགས། སླར་ཡང་དཀའ་བཞི་པ་ལ་གདན་ས་གཏད་ནས་
ཆོས་ལྡིངས་སུ་བཞུགས་ཏེ། དོན་དགུ་ལ་སྐུ་གཤེགས། མཁན་ཆེན་དཀའ་བཞི་བ་བློ་གསལ་ནི། སྦལ་ཏྀ་བསོད་ནམས་རྒྱལ་པོའི་སྲས་སུ་མེ་སྟག་ལ་འཁྲུངས། བུ་སྟོན་རིན་
པོ་ཆེ་སོ་བདུན་པ་ཡིན། མཁན་ཆེན་ཤེས་རྡོར་བ་ལ་རབ་བྱུང་བསྙེན་རྫོགས་ཞུས། སློབ་དཔོན་བསོད་ནམས་ཚུལ་ཁྲིམས་ལ་འདུལ་མངོན་གསན། སོ་གཉིས་པ་ལ་གོང་མ་ཏའི་
སི་ཏུས་བདག་རྐྱེན་མཛད་ནས་གདན་སར་བསྐོས་ཏེ། འདུལ་མཛོད་ཀྱི་བཤད་པ་མཛད་པས། རྗེ་བཙུན་ཙོང་ཁ་པ་ཆེན་པོ། རྒྱལ་ཚབ་རིན་པོ་ཆེ། རྗེ་འདུལ་བ་འཛིན་པ། བྱང་སེམས་
རྭ་སྒྲེངས་པ། མཁས་གྲུབ་ཆོས་རྗེ། མཁན་ཆེན་གཡག་པ། ཆོས་རྗེ་རོང་ཆེན་པ། དཔལ་སྟོན་དཔལ་ལྡན་རིན་ཆེན། དམར་སྟོན་རྒྱ་མཚོ་རིན་ཆེན། དྭགས་པོ་འོད་ཟེར་སེང་གེ་
འཇམ་དབྱངས་ཆོས་རྗེ་བཀྲིས་དཔལ་ལྡན། རྟོགས་ལྡན་ཡེ་ཤེས་རྒྱལ་མཚན། བཀའ་བཞི་པ་ནགས་རིན། དབོན་དགོངས་གསལ་བ། དབོན་ཆོས་སྐྱོང་བཟང་པོ། འཇམ་དཀར་

[016B] འཐིལ་ཆུང་དཀའ་བཞི་པ་དོན་ཡོད་རྒྱལ་མཚན། སློབ་དཔོན་བརྩོན་འགྲུས་གྲགས་པ། མཁས་པ་བསམ་གཏན་འཕེལ་པ། བྱམས་པ་བ་བསམ་ཤེ་བ་
བྶཾ་གཏན་དོན་གྲུབ་པ་སོགས་ཡ་མཚན་ཅན་མཐའ་ཡས་པ་ལེགས་བཤད་ལ་འཁོར། རེ་གཅིག་པ་ལ་དབོན་དགོངས་གསལ་བ་ལ་གདན་ས་གཏད་དེ་ཟུར་བཞུགས་མཛད། གྱ་
བཞི་པ་ས་མོ་གླང་གི་ལོ་ལ་སྐུ་གཤེགས། ལྷ་ས་སྨོན་ལམ་ཆེན་མོ་བཙུགས་ལོ་ཡིན། སྐུ་གདུང་རིལ་པོར་བཞུགས་པ། སྔ་ཐོག་གཟིམས་ཁང་དང། ད་ལྟ་མཆོད་ཁང་ནང་ན་ཡོད་
འདུག་དགོངས་གསལ་བ་ནི། མཁན་ཆེན་ཤེས་རྡོར་བ་དང། བཀའ་བཞི་པ་ལ་རབ་བྱུང་བསྙེན་རྫོགས་ཞུས། བཀའ་བཞི་པ་ལ་འདུལ་བ་ལེགས་པར་གསན། རང་ལོ་ཞེ་
གཅིག་པ་ལ་གདན་སར་བྱོན། མཁན་ཆེན་གཡག་པས་འདི་པ་ལ་འདུལ་བ་ལུང་གསན་ཞེས་ཟེར། གདན་སར་ལོ་བཅུ་དྲུག་བཞུགས་ནས་དབོན་ཆོས་སྐྱོང་བཟང་པོ་
གདན་སར་བསྐོས་ཏེ་ཀུན་སྤངས་མཛད། རེ་གཅིག་པ་ལ་གཤེགས། དབོན་ཆོས་སྐྱོང་བཟང་པོ་ནི། མཁན་ཆེན་དཀའ་བཞི་པས་མཁན་པུ་མཛད་དེ་རབ་བྱུང་བསྙེན་རྫོཊ་

[017A]༄༅། །བསྒྲུབས༑ མཁན་པོ་ལ་འདུལ་མངོན་དང། །རྗེ་བཙུན་ཙོང་ཁ་པ་ཆེན་པོའི་དྲུང་དུ་བྱང་ཆུབ་ལམ་རིམ་ལ་སོགས་པ་གསན། སོ་བཞི་པ་ལ་གདན་
སར་བྱོན་ཏེ། འདུལ་མངོན་བཤད་པས། ཆོས་རྗེ་བློ་གྲོས་ཆོས་སྐྱོང་བ། མཚུངས་མེད་ཆོས་རྗེ་རྒྱལ་མཚན་བཟང་པོ། གྱ་རེ་བ་དཀའ་བཞི་པ་སངས་རྒྱས་དབང་ཕྱུག་
སེམས་དཔའ་ཆེན་པོ་བློ་གྲོས་རྒྱལ་མཚན། བླ་མ་དཔལ་ལྡན་དོན་གྲུབ། དཀའ་བཅུ་པ་ཀུན་དགའ་དོན་གྲུབ་སོགས་མང་པོ་བྱོན། ང་གཉིས་པ་ལ་གཤེགས། དབོན་ཆོས་
རྒྱལ་དཔལ་བཟང་པོ་ནི། ལྕཊ་ཕོ་འབྲུག་ལ་འཁྲུངས། མཁས་གྲུབ་ཆོས་རྗེ་དགུང་ལོ་བཅུ་དྲུག་པ་དང། འཇམ་དབྱངས་ཆོས་རྗེ་ཉེར་གཉིས་པ་ཡིན། སྦལ་ཏི་ཆེན་པོའི་སྐུའི་སྐྱེ་བར་ཡང་བཞེད། བཅུ་གསུཾ་པ་ལ་
མཁན་ཆེན་ཆོས་སྐྱོང་བཟང་པོ་མཁན་པོ་མཛད་དེ། རབ་བྱུང་དགེ་ཚུལ་དུ་བསྒྲུབས་ནས་མཚན་གསོལ། མཁན་ཆེན་པའི་དྲུང་དུ་འདུལ་མངོན་ལ་སྦྱངས་ནས། ཟུར་ཕུལ་
སོགས་པར་གྲྭ་སྐོར་མཛད། ཉི་ཤུ་པ་ལ་མཁན་རིན་པོ་ཆེས་མཁན་པོ་དང། ཆེན་པོ་གྲགས་བཟང་བས་ལས་སློབ། བྱམས་པ་བས་གསང་སྟོན་མཛད་དེ་བསྙེན་པར་རྫོགས་

[017B] རྗེ་རིན་པོ་ཆེ། རྒྱལ་ཚབ་ཆོས་རྗེ། བྱམས་ཆེན་ཆོས་རྗེ། རོང་པོ་བློ་བཟང་གྲགས་པ་ལ་སོཊ་
པ་དམ་པ་མང་པོ་ལ་གསུང་ཆོས་གསན་འདུལ་བ་བཤད་པས། རྒྱ་མ་སྤྱན་སྔ་བློ་གྲོས་རྒྱལ་མཚན་པ། གནས་བརྟན་ཆེན་པོ་དགེ་ལེགས་དཔལ་བཟང་པོ། ཆོས་རྗེ་ལེཊ་
པ་ཆོས་འབྱོར་བ། ཆོས་རྗེ་དཔལ་འབྱོར་ལྷུན་གྲུབ་པ། །ཆོས་རྗེ་ཤཱཀ་མཆོག་གཟི་ལུང་པ་སློབ་དཔོན་དོན་ཡོད་དཔལ་བ་སོགས་གོ་ས་ཆེ་བ་མང་དུ་འདུས། བདུན་ཅུ་
པ་ལ་དབོན་རིན་པོ་ཆེ་དབང་རྒྱལ་གདན་སར་བསྐོས་ཏེ་ཟུར་བཞུགས་མཛད། བརྒྱད་ཅུ་གྱ་བཞི་པ་ལ་ཞི་བར་གཤེགས། མཁན་ཆེན་པའི་སློབ་མ་དེ་རྣམས་ལས། གནས་བརྟན་
དགེ་ལེགས་དཔལ་བ་ནི། འཇམ་དབྱངས་ཆོས་རྗེ་དང། སློབ་དཔོན་བརྩོན་འགྲུས་གྲགས་པ་ལ་སོགས་པ་ལའང་འདུལ་མངོན་ཞིབ་ཏུ་གསན་པས་མཁས་པར་གྱུར་ཏེ། དང་
པོར་སྐྱོར་མོ་ལུང་དུ་བཤད་པ་མཛད་པས། ས་སྐྱ་དགའ་ལྡན་གཉིས་ཀའི་དགེ་བཤེས་འདུས། འབྲས་སྤུངས་འདུལ་བ་གྲྭ་ཚང་གི་སློབ་དཔོན་དུ་བྱོན་ནས་ཀྱང་འདུལ་མངོན་གྱི་

[018A]༄༅། །བཤད་པ་རྒྱ་ཆེར་མཛད། ཕྱིས་སེ་རའི་གདན་སར་ཕེབས་པ་དང། ཀ་བ་གདོང་དུ་ཕེབས་པ་ནའང་པོ་ཏི་ལ་ཟབ་བ་བཤད་མཛད། སྔ་ཕྱིའི་
སྲས་རྫ་དབོན་པོ་ཆོས་རྗེ་ཡེ་ཤེས་བཟང་པོ། སློབ་དཔོན་ཆོས་རྗེ་ཉལ་བ། སློབ་དཔོན་ཆོས་རྗེ་ཡེ་ཤེས་རབ་དར་བ། སློབ་དཔོན་ཆོས་རྗེ་དོན་ཡོད་དཔལ་ལྡན་པ། ཤ་ར་རབ་
འབྱམས་པ། མཁན་ཆེན་དཔལ་བློ་བ་ཕྱི་མ། ཀོང་པོ་དབང་ཕྱུག་གྲུབ་པ། སློབ་དཔོན་ཆོས་རྗེ་ཤེས་རབ་བཟང་པོ། མཁས་པ་འོལ་ཁ་པ་སྐུ་མཆེད་སློབ་དཔོན་ཆེན་པོ་ཉི་
མ་གྲགས། སློབ་དཔོན་རིན་ཆེན་ཀུན་དགའ་རྒྱལ་མཚན། ཆེན་པོ་དོན་གྲུབ་པ། འདུལ་འཛིན་དཔལ་འབྱོར་དོན་གྲུབ་དང། རིན་ཆེན་གྲགས་པ་གཉིས། སློབ་
དཔོན་གྲོས་པ། དཔལ་མགོན་པ། དྭགས་པོ་བཀའ་བཅུ་པ་ཆོས་སྐྱབས་པ་སོགས་གྲཱ་པ་མང། ཡིད་བཟང་རྩེ་པས་ཀྱང། འདུལ་བའི་ཆོས་སྨྲ་བ་རྣམས་ཀྱི་མཆོག་
གནས་བརྟན་དགེ་ལེགས་དཔལ་ཞེས་བསྔགས་པ་མཛད། དེ་རྣམས་ལས་སློབ་དཔོན་དཔལ་བློ་བ་དང། དཔལ་འབྱོར་དོན་གྲུབ་པ་གཉིས་ལའང་གཞན་ཕན་ལེགས་པོ་བྱུང་

[018B]རིན་གྲགས་པས་བཤད་པ་ཡུན་རིང་དུ་མཛད་པས། སློབ་དཔོན་སངས་རྒྱས་དཔལ། སློབ་དཔོན་ལྷ་དབང་རིན་ཆེན་པ། སློབ་དཔོན་འཕྱོངས་རྒྱས་པ། ཆོས་རྗེ་
ངག་དབང་ཆོས་གྲགས་པ་སོགས། འབྲས་སྤུངས་གཞིས་བྱེས་ཀྱི་དགེ་བཤེས་མང་དུ་འདུས། སློབ་དཔོན་ཀུན་རྒྱལ་པའི་ཞལ་སྔ་ནས་ནི་གཙང་དུ་ཆོས་རྗེ་ཐམས་ཅད་མཁྱེན་པ་
ལའང་འདུལ་བ་ཞིབ་ཏུ་གསན་པ་སོགས་ལས་མཁས་པར་གྱུར་ནའང། བཤད་པ་མ་མཛད་པར་རྩེ་ཐང་ཉིད་དུ་བཞུགས་པ་ལ་ཁོ་བོ་གྲོགས་མཆེད་བཅུ་བསྐོར་གཅིག་གིས་ཊིཀ་ཆེན་གྱི་
སྟེང་ནས་མདོ་རྩ་བའི་ཞིབ་བཤད་དང། མེ་ཏོག་འཕྲེང་རྒྱུད་ཀྱི་ལུང་ཞུས། ཆོས་རྗེ་ཤེས་དར་པའི་དྲུང་དུ་ཀརྨ་ཤ་ཏམ་གྱི་བཤད་ལུང་དང། སློབ་དཔོན་ཆོས་རྗེ་དོན་ཡོད་དཔལ་
ལྡན་པ་ལ། མདོ་རྩ་བའི་བཤད་པ། བསླབ་བྱ་ཆུང། གཞི་གསུམ་ཆོ་ག་རྣམས་ཀྱི་བཤད་པ་ཞུས། གཞན་ཡང་ཐག་མ་ནས་མཆེད་དེ། འཕན་ཡུལ་ཅོག་པོ་དར་སྟེང་སོཊ་
སུའང་འདུལ་བའི་བཤད་པ་བྱུང་ངོ། །ཇི་སྐད་བཤད་པ་དེ་རྣམས་ལ་ཤ་མིའི་བཀའ་རྒྱུད་ཅེས་གྲགས་ཏེ། དེ་ཡང་ཇོ་གདན་ནག་པོའི་འཕྲིན་ལས་སུ་ཤེས་པར་བྱའོ། །རྨ་ཚོ་འདུལ་

[019A]༄༅། །འཛིན་ནི་འཕན་ཡུལ་དུ་འཁྲུངས། རབ་ཏུ་བྱུང་ཏེ་རྒྱ་འདུལ་འཛིན་གྱི་དྲུང་དུ་བྱོན། མདོ་རྩ་འགྲེལ་ལ་མཁས་པར་གྱུར་པས་ཞར་ཆོས་པ་མཛད་
རྒྱའི་གྲྭ་པ་མང་རབ་ཁོང་ལ་འདུས་ཕྱིས་རྒྱའི་གྲྭ་པ་ལྔ་བརྒྱ་ཙམ་ཁྲིད་ནས་དབུས་སུ་བྱོན་ཏེ། བཤད་པ་ལེགས་པར་མཛད། ཤུལ་དུ་གྲྭ་པ་མང་ཆེན་མ་ལུས་པས་ཞར་ཆོས་པ་
གཞན་རྣམས་ཀྱིས་རྨ་ཚོ་ལ་དམ་ཉམས་ཡིན་ཞེས་ཟེར་བ་ལ། རྒྱའི་ཞལ་ནས་དེ་ལ་སྐྱོན་མེད། བཤད་ཉན་བྱུང་ན་གང་དུ་བྱུང་ཡང་འདྲ། དེས་ངའི་འཕྲིན་ལས་ལ་མི་གནོད་གསུངས་
ཕྱི་དེ་ལོ་གྲྭ་པ་ཀ་པ་ལི་ཐོགས་པ་སྟོང་ཙམ་བྱུང་བས། རྒྱའི་ཞལ་ནས། ངའི་གྲྭ་པ་ཉུང་དུ་སོང་འདུག་མ། ཅེས་གསུངས་པ་ཡིན་ནོ། །རྨ་ཚོལ་སློབ་མ་ཆེ་བ་བྱ་འདུལ་བརྩོན་
འགྲུས་འབར། རོག་ཆེན་ཕུབ། དགེ་བཤེས་རྣམ་འབར་བ། ཞུས་ལན་པ་ཤེས་རབ་གྲགས་ཏེ་བཞི་བྱུང། འདི་དཔོན་སློབ་ཀྱིས་ནག་ཚོ་ལོ་བའི་སློབ་མ་དགེ་བཤེས་ལག་སོར་
བ་འུ་ཤང་རྡོར་སྤྱན་དྲངས་ནས་བཀའ་གདམས་གསན་པས། བཀའ་གདམས་པ་རྣམས་ཀྱིས་བྱ་འདུལ་སོགས་ལ་ལག་སོར་བའི་བུ་བཞི་ཟེར། བྱ་འདུལ་ནི་གཙང་རོང་གཡུང་

[019B] དེའི་ཚེ་རྒྱ་འདུལ་གྱི་ཞེ་ལྔ་པ་དང། ལོ་ཙྪ་བ་ཆེན་པོ་སུམ་ཅུ་སོ་གསུམ་པ་གཞོན་ནུ་དུས་སུ་འབྲེ་ཆེན་པོ་ཤེས་རབ་འབར་རོང་དུ་ཆོས་གཞི་ལ་
བྱོན་པའི་གཏམ་ཐོས་པས། ཡབ་ལ་བདག་དགེ་བཤེས་འབྲེ་མཇལ་དུ་འགྲོ་ཞུས་པས། དེ་ཀ་བྱས་པས་རུང་གསུངས་པ། མཇལ་དུ་ཕྱིན་པས་ཕར་ཕྱིན་གསུང་པའི་ལམ་ཤེས་
ཀྱི་སྐབས་སུ་བསླེབས། ཆོས་གསུངས་པ་ལ་མེ་ཏོག་གི་ཆར་བབས་པ་མཐོང་ནས་དད་པ་ཆེན་པོ་སྐྱེས་ཏེ། རང་ཁྱིམ་དུ་བསླེབས་པ་ན། ཡབ་ལ་བདག་དགེ་བཤེས་ཀྱི་དྲུང་དུ་
རབ་ཏུ་བྱུང་བ་ཞུ་བྱས་པས། ཐུབ་ན་རུང་གསུངས། དེར་འབྲེའི་དྲུང་དུ་རབ་ཏུ་བྱུང་བ་ལ་འདུལ་བ་དགོས་པས་ཐོག་མར་འདུལ་བ་སློབ་ཅིག་གསུངས་པ་ལ་བརྟེན་ལྷན་དུ་སོག་
ཆེན་ཚུལ་ཁྲིམས་བླ་མའི་དྲུང་དུ་ཕྱིན་ནས། འདུལ་བ་ཉན་པས། ཆོས་ཐོག་གཅིག་གཉིས་སོང་མཚམས། སོག་ཆེན་འདུལ་འཛིན་དགུང་ལོ་སོ་དྲུག་པ་ལ་གཤེགས་སོང་
བ་དེ་རྟིང། རྒྱ་འདུལ་འཛིན་གྱི་སྤྱན་སྔར་ཕྱིན། རྒྱ་དང་རྨ་ཚོ་བྱ་ཟུང་དུ་བྱས་པ་ལ་འདུལ་བ་མཉན། ཕྱིས་རྨ་ཚོས་དབུས་སུ་ཁྲིད། དེར་འདུལ་བ་ལ་མཁས་པར་སྦྱངས་

[020A]༄༅། །རྒྱ་ཚ་ཞང་ཡེས་ལ་དབུ་ཚད་དང། ཟངས་དཀར་ལོ་ཙཱ་བ་ལ་ཡོ་ག་གསན། དེ་ནས་ཚོགས་བསྡུས་ཏེ་བཤད་ཉན་མཛད་པའི་སྐབས་སུ་
གྲྭ་པ་ཁ་ཅིག་གིས་དཔེ་ཆ་བརྐུས་པས་ཐུགས་སྐྱོ་བ་སྐྱེས་ཏེ། དགེ་བཤེས་སྟོད་ལུང་པ་ཆེན་པོའི་དྲུང་དུ་བཀའ་གདམས་ཞུ་རུ་བྱོན་པ་དང། ཡོན་ཏན་ཆེན་པོ་ཡོད་པའི་ང་
རྒྱལ་གྱིས། མཇལ་མ་ཁད་ཕྱག་མ་བྱས་པ་ལ་སོགས་པའི་སྤྱོད་པ་འགའ་ཞིག་ལ་བརྟེན། སྟོད་ལུང་པ་ཆེན་པོས་བཀའ་བ་ཀྱོན་དྲག་ཏུ་མཛད་ནས་བསྐྲད། དེ་ནས་ཕྱིར་ལོག་
བྱོན་པ་དང། སྟོད་ལུང་ཟམ་ཁར་ཕེབས་པ་དང། ཆོས་ཞུ་རུ་འོངས་པ་ལ་དེ་ལྟར་བྱས་པ་རང་མི་བདེན་སྙམ་དུ་ཐུགས་འགྱོད་པ་འཁྲུངས་པ་དང། སྟོད་ལུང་པ་ཆེན་པོའི་ཞལ་
སྔ་ནས། ད་ཁོ་འགྱོད་པ་སྐྱེས་འདུག་གི་ཡར་བོས་ཤོག་གསུངས་པ་བཞིན་བོས་ཏེ་སྟོང་ལུང་པ་ལ་གུས་བཏུད་ཆེན་པོ་མཛད་དེ། བཀའ་གདམས་ཀྱི་ཆོས་རྣམས་ཡོངས་སུ་
རྫོགས་པར་གསན། དེ་རྗེས་སྐྱིད་སྨད་དུ་ཟུལ་ཕུ་བཏབ་ནས་བཤད་གྲྭ་བཙུགས། ཚོགས་ལོ་དགུའི་བར་དུ་བསྐྱངས་ཏེ། མདོ་རྩའི་ཊཱིཀྐ་དང། སྤྱིའི་རྣམ་བཞག་ཞིག་

[020B] དེ་དུས་བསམ་ཡས་རྒྱལ་པོ་ཆེན་པོས། བཙུན་ཆུང་ཞིག་ལ་སྤྲུལ་ནས་ཞབས་ཏོག་ལོ་འགའ་བྱས་པ་ན་ན་བཟའི་སྤུ་ཕྱིར་བསྟན་པ་ཙམ་མ་གཏོགས་འདུལ་བ་
དང་འགལ་བའི་སྐྱོན་མ་རྙེད་པས་ཁོང་དད་པ་ཐོབ་ཅེས་གྲགས་ཏེ་འཐོབ་འོས་པ་ཡིན་ནོ། །ལོ་དགུ་འདས་ནས་གདམས་པ་ཟབ་མོ་རྣམས་ཉམས་ལེན་མཛད་གིན་བཞུགས་
དེའི་ཚེ་ཟུལ་ཟུར་གདན་ས་བསྐོ་བ་སོགས་མ་མཛད་འདུག་པའི་སྐུ་འཚམས་ཁོང་གསུངས་ཆོས་འོས་པ་རྣམས་ལ་གསུངས་པ་འདྲའོ། །དེ་ལྟར་བཤད་སྒྲུབ་གཉིས་ཀྱི་སྒོ་ནས་བསྟན་
པའི་བྱ་བ་མཛད་དེ། དོན་དྲུག་པ་མེ་ཕོ་ཁྱིའི་ལོ་ལ་བབ་པ་ན། དབོན་པོ་ཆོས་དབང་ལ་ཁྱོད་འདིར་བསད་ན་ཉེ་གནས་འདི་ལེགས་པ་མི་བྱེད་པར་འདུག་པས། གཙང་དུ་
རྩིབས་པ་འདུལ་འཛིན་གྱི་རྩར་སོང་ཞིག་གསུངས། ཞལ་ཆེམས་བཞག་ནས་ཟུལ་ཕུའི་གཟིམས་ཁང་དུ་སྐུ་གཤེགས། གདུང་བ་ཞུ་པའི་དུས་སུ། དབོན་པོ་ཆོས་དབང་གིས་དད་
གུས་ཀྱི་སྒོ་ནས་གསོལ་བ་བཏབ་པ་དང། གདུང་ཁང་ནས་ཐུགས་བྱོན་ཏེ། དབོན་པོའི་པང་པར་བབས་པ་དང། ཉེ་གནས་ཀྱིས་འདི་ཁྱོད་ཀྱི་དབང་ཆ་མིན་ཟེར་འཕྲོགས་ཏེ་

[021A]༄༅། །ཁོང་ལ་བརྡུང་བཙོགས་བྱས་ནས་ཕྱིར་བཏོན། དབོན་པོས་གཟིམས་ཆུང་གི་རྒྱབ་ནས་གསོལ་བ་བཏབ་པས། ལྗགས་བྱོན་ནས་
དབོན་པོའི་པང་པར་བབས་བྱུང་བ་ཁྱེར་ནས་གཙང་དུ་བརྩི་བས་པ་ཅན་དུ་བྱོན་པ། ལྗགས་བརྩིབས་པའི་མགོན་པ་མཁར་བ་ལུང་ན་བཞུགས་ཤིང། ཐུགས་ཟུལ་ཕུའི་གཟིམ་ཁང་
དུ་བཞུགས་ཅེས་གྲགས། འདུལ་འཛིན་དེ་ལ་སློབ་མ་གཞན་ཕན་ནུས་པ་བདུན་ཅུ་ལྷག་པར་བྱུང་པའི་ནང་ནས། ཀ་བ་དང་སེང། རྣལ་འབྱོར་བྱུང་སེང། རྫ་མོ་ཆོས་སེང་ཏེ་
དབུས་པ་གསུམ་དང། གཙང་དུ་རིན་སྐྱབས། རྩིབས་པ་གཞོན་ནུ་སེང་གེ་ལྕེ་འདུལ་འཛིན་དང། གཙང་པ་གསུམ་གཙོ་ཆེ་ལ། དེ་ཡང་དང་པོ་བསྙེན་རྫོགས་ཀྱི་མཁན་བུ་
ཡིན་ལ་འདུལ་འཛིན་ཆེན་པོ་ཡིན་པས་བུ་ཆེན་དུ་བགྲངས་ཀྱི། བཤད་པའི་སྲོལ་ནི་ཤ་མི་ལ་བརྟེན། གཙང་དུ་རིན་སྐྱབས་ཀྱང་བཤད་སྒྲོས་མཐའ་བཞི་འདུལ་འཛིན་ལ་བརྟེན་ནས་
མ་ནིང་ཞེས་ཟེར། བཤད་སྲོལ་འཛིན་པ་ཕྱི་མ་གཉིས་ཡིན་ལ། དེ་ཡང་སྟོད་རྩིབས་ཕུར་འཁྲུངས། ཕ་བུ་གཉིས་ཞིང་གསར་རློག་པས། གདོན་གྱིས་

[021B] གདོན་ལས་གྲོལ་ནས་རབ་ཏུ་བྱུང་སྟེ། བྱ་འདུལ་གྱི་དྲུང་དུ་ཕྱིན་ནས་འདུལ་བ་ལ་མཁས་པར་སྦྱངས། ཡུལ་དུ་མཁར་
བ་ལུང་བཏབ་ནས་མདོ་རྩ་འགྲེལ་དུས་བཞིར་མ་ཆག་པར་བཤད་ཅིང། ལོ་བཅོ་བརྒྱད་ཀྱི་བར་ཕན་ཐོགས་ཅིག་ཀྱང་མ་བྱུང། དེ་ནས་བྱ་འདུལ་སྐུ་གཤེཊ་རྗེས། དབོན་པོ་ཆོས་དབང་
གིས་གཙོས་པའི་གྲྭ་པ་སློབ་གཉེར་བྱེད་པ་མང་པོ་བྱུང་བ་ལ་འདུལ་བ་བཤད་པ་ཐམས་ཅད་སློབ་གཉེར་ཚར་ནས་མཁས་པར་གྱུར། བྱ་འདུལ་གཤེགས་ནས་ལོ་གསུམ་སོང་མཚམས་
ཟུལ་ཕུའི་བཤད་གྲྭ་སྟོངས་པ་ན། ཉེ་གནས་ཀྱི་དབོན་པོ་ཆོས་དབང་ཆོས་འཆད་དུ་གདན་འདྲེན་འོང་བས། དབོན་པོ་འགྲོར་མ་འདོད་པ་ལ། གཞན་རྣམས་ཀྱིས་
འབྱོན་པའི་ཐབས་སུ་ཡུལ་མ་གི་ན་ཡོད་པས་དེར་བྱོན་དགོས་བྱས་ནས་བསྐུལ་བས་བདེན་སྙམ་ཏེ་བྱོན་པ་དང། ཡི་དམ་ལ་ཁར་ཁ་བ་ཆེན་པོ་བབ་སྟེ་ལམ་བགྲོད་དཀའ་བ་ལ། བྱ་འདུལ་གྱི་བུ་ཆེན་ལྕེ་འདུལ་འཛིན་དོར་དུར་སྨྲིག་ན་འདུལ་བ་འཆད་པའི་སྐབས་ན་ཡོད་པས་ཁོང་གིས་དབོན་པོ་རྟ་ལ་བསྐྱོན་ཏེ་ཟུལ་ཕུར་ནན་

[022A]༄༅། །གྱིས་བསྐྱལ། དེའི་ཚེ་ཟུལ་ཕུ་ན་གྲྭ་རེ་རེ་ཙམ་ལས་མེད་པར་གྱུར་པ་དང། གྲྭ་པ་གཅིག་པུ་དེ་ལ་དུང་འབུད་མི་དགོས་ཀྱི། ཆོས་སྟན་ཁྱེར་ཅིག་ཤོག་
གསུངས་པས་གྲྭ་པ་གཅིག་པུ་ན་རེ། ཆོས་འདུལ་བ་ལ་དུང་འབུད་མི་རིགས་སམ། གྲྭ་པ་ལྔ་ལ་འབུད་མི་རིགས་ཟེར་ནས་མ་ཉེན་པར་དུང་འབུད་ཅིང་འཆད། ལོ་བཞི་ལྔ་ཙམ་
གྱི་བར་དུ་གྲྭ་པ་རེ་རེ་གཉིས་ལས་མ་བྱུང། ལོ་ལྔ་འདས་ནས་གྲྭ་པ་མང་པོ་ཕེབས་ཏེ་འཕྲིན་ལས་རྒྱས། ཁོང་གི་སློབ་མ་ཟུལ་ཕུའི་མཁན་པོ་ཆོས་བྱེད་ན་བཟའ་འཕྲེད་གསོལ་
དུ་གྲགས་པ། དེའི་སློབ་མ་ཟུལ་ཕུའི་མཁན་པོ་ཆོས་ཀྱི་བརྩོན་འགྲུས། དེའི་སློབ་མ་ཟུལ་ཕུའི་མཁན་པོ་ཆོས་གྲགས་རིན་ཆེན་སོགས་ཀྱིས་བརྒྱུད་པ་འཛིན་པ་ཡིན་ནོ། །དེའི་སློབ་
མ་མཁན་ཆེན་བཀའ་བཞི་པ་ནི། རྒྱལ་སར་སྒང་དུ་འཁྲུངས། གཞོན་ནུ་དུས་ནས་རབ་ཏུ་བྱུང། ཆོས་ལུང་མཁན་པོ་བདེ་དཔལ་གྱི་དྲུང་དུ་བསྙེན་པར་རྫོགས་ཏེ་ཕར་ཕྱིན་ལ་སྦྱངས་
དེ་ནས་ཟུལ་ཕུའི་མཁན་ཆེན་ཆོས་གྲགས་རིན་ཆེན་ལ་འདུལ་བ་ལེགས་པར་གསན་པས། འདུལ་བ་ཕྲན་སྐོར་དང་བཅས་པ་ལ་མཁས་པར་གྱུར། མཁན་ཆེན་བདེ་བ་དཔལ་སྐུ་

[022B] འདུལ་བའི་བཤད་པ་བྱས་པས་འདུལ་བ་ཤེས་པའི་སློབ་མ་མང་པོ་ཐོན་པའི་ནང་ནས་གོ་ས་མཐོ་བ་མཁན་ཆེན་བསོད་ནམས་
གྲགས་དང། འདུལ་འཛིན་གྲུབ་པ་དཔལ་ཏེ། བུ་ཆེན་གཉིས་བྱུང། མཁན་ཆེན་སྙེ་མོ་གསུམ་དུ་འཁྲུངས། མཁན་ཆེན་བདེ་བའི་དྲུང་དུ་བསྙེན་པར་རྫོགས་པར་མཛད་ནས་ཕར་
ཕྱིན་ལ་སྦྱངས། བཀའ་བཞི་པའི་དྲུང་དུ་འདུལ་བ་ལ་སྦྱངས་པས་འདུལ་བའི་ཚིག་དོན་ཉམས་ལེན་དང་བཅས་པ་ལ་འགྲན་ཟླ་མེད་པ་ལྟ་བུར་གྱུར། བུ་ཆེན་གཉིས་ལ་འདུལ་བ་འཛིན་
པ་ཆེན་པོ་བུ་སྟོན་རིན་པོ་ཆེས་འདུལ་བ་གསན་པས་མཁས་པར་གྱུར་ཏེ། བཤད་པ་ལེགས་པར་མཛད་པས་སློབ་མ་གོས་ཆེ་བ་མང་དུ་འདུས་ཤིང། ཊིཀྐ། གླེང་འབུམ། ཆོས་
བྱུང་ལས་ཆོག་སོགས་ཀྱི་རྩོམ་པའང་མཛད། ཡང་རྩིབས་པ་གཞོན་ནུ་སེངྒེ་ལ། དཔལ་ལྡན་གྲོ་དང། བ་ཕྱར་སྟོད་ནག་པོས་གཏུགས་ནས་འདུལ་བ་གསན། དང་པོས་སྣར་
ཐང་གི་མཁན་ཐོག་ནས་བཤད་པ་མཛད། གཉིས་པ་ནི། ཡུལ་ཡར་འབྲོག་པ། རུས་བ་རེང། སྟོད་འགག་ནག་པོ་དྲི་མ་ཅན་ཅིག་ལས་མེད་པས་མིང་དེ་ལྟར་གྲགས། དེས་

[023A]༄༅། །ཟུལ་ཕུར་བྱ་འདུལ་གྱི་དྲུང་དུ་འདུལ་བ་ལོ་གཅིག་གཉིས་ཉན། ཕྱིས་རྩིབས་འདུལ་འཛིན་གྱི་ཆོས་གྲྭར་བྱོན་ཏེ། ལོ་མང་པོའི་བར་དུ་འདུལ་བ་
ལ་སྦྱངས་པས་མཁས་པར་གྱུར་པ་ན། རྩིབས་པས་ཁོང་ཡུལ་གཞན་དུ་ཕན་ཐོགས་ཆེ་བར་དགོངས་ནས། ཁྱོད་ལུང་ཕུག་འདིར་མ་བསྡད་གཞན་དུ་སོང་ཅིག་ཅེས་བསྐྲད་ནས་བཏང་
དེའི་ཚེ་ཐང་པོ་ཆེར་མཁན་པོ་འདུལ་བ་འཛིན་པ་མེད་པར། གཙང་ན་ཡར་འཚོལ་དུ་འོངས་པ་དང་འཕྲད་དེ། ཕན་ཚུན་གླང་མོ་བྱས་པས། འདོད་པ་མཐུན་ཏེ། ཐང་པོ་ཆེར་འགྲོ་
བར་བྱས་ནས་འདུལ་བའི་དཔེ་ཆ་མཛོ་ཁལ་ག་ཅིག་བཀལ་ཏེ་ལམ་དུ་ཞུགས་ནས་ཕྱིན་པས་ཉ་མོར་སླེབ་པ་དང། གནས་ཚང་དུ་གླས་པོ་ཆེ་བའི་གནས་བརྟན་གཅིག་བྱུང་བ་དང་
གླེང་མོ་བྱས་པས་གནས་བརྟན་དད་དེ། ཁྱེད་ངེད་ཀྱི་གནས་གཞི་གཅིག་ཡོད་པ་དེར་བསྙེན་བསྐུར་ཅིག་ལ་འབྱོན་པར་ཞུ་ཟེར་བ་བཞིན། ཁོང་གིས་གླས་པོ་ཆེར་བྱོན་ནས་གདན་འདྲེན་
ཁལ་མ་དང་བཅས་པ་དབུས་སུ་བཏང་ངོ། །དེར་གནས་བརྟན་དེས་གླས་པོ་ཆེར་བཙུན་པ་ཉི་ཤུ་ཙམ་ཞིག་འདུག་པ་ལ། དགེ་བཤེས་འདི་ལ་མཁན་པོ་ཞུས་ནས་འདུལ་བའི་བཤད་

[023B] མི་བྱེད་ན་འདོན་པ་ཡིན་ཞེས་བསྡིགས་པས་ཉན་ཏེ་ཁོང་དེར་བཟུང་ནས་དཔེ་ཆ་དང་སོ་སོར་སོང། དེ་ནས་སྟག་རྩེ་ལ་སྨོན་འགྲོ་བས་སྤྱན་དྲངས། དེ་དང་མ་བུ་
ཡིན་པས་རོང་མཁར་ཕུག་པས་ཀྱང་སྤྱན་དྲངས། དེ་རྣམས་སུ་འདུལ་བའི་བཤད་པ་བྱས་པས་མངའ་རིས་དགྲ་བཅོམ་པ་སོགས་པའི་སློབ་མ་མང་དུ་འདུས། མཐར་རོང་མཁར་
ཕུག་ཏུ་སྐུ་གཤེགས། མངའ་རིས་དགྲ་བཅོམ་གྱིས་དང་པོར་ཐག་མ་པ་རྡོར་གཞོན་ལ་ཆོས་ཐོག་གཅིག་གཉིས་ལ་འདུལ་བ་ཉན། དེ་ནས་བ་ཕྱར་འདུལ་འཛིན་ལ་བརྟེན་ནས་འདུལ་
བ་ལ་མཁས་པར་སྦྱངས་ཏེ། ལྷན་དང་འུ་ཡུག་དང། ས་སྐོར་བྲག་ནག་ལ་སོགས་པར་བཤད་པ་ཡུན་རིང་དུ་མཛད། ཕྱིས་ཟམ་འཚེར་བཏབ་ནས་ཀྱང་བཤད་པ་མཛད་པ་སོགས་
ལས་མཆིམས་ནམ་མཁའ་དང། རྒྱང་མོ་ཆེ་བ་སོགས་སློབ་མ་ཆེ་བ་མང་དུ་འདུས། དང་པོས་སྣར་ཐང་གི་མཁན་པོ་མཛད་ནས་འདུལ་བ་བཤད། གཉིས་པས་གྱ་བ་འདུ་ཕུག་
བཟུང་ནས་བྲག་ནག་དང་གཉིས་ཆར་དུ་འདུལ་བ་བཤད་པས། བུ་ཆེན་སེངྒེ་ཟིལ་གནོན་དང། མཛེས་པ་འོད་གཉིས་བྱུང། དང་པོས། མདོ་ཕུག་དང་རོང་ཐར་ཞབས་བཟུང་

[024A]༄༅། །ནས་དང། གཉིས་པས་ཟམ་འཚེར་བཟུང་ནས་བཤད་པ་མཛད། དེ་དུས་འཛིམས་སུ་བཤད་གྲྭ་སྟོངས་ནས། མངའ་རིས་དགྲ་བཅོམ་པ་གདན་འདྲེན་
བྱས་པར་བྱོན་པའི་ཞལ་བཞིས་མཛད་ནའང། ཁོ་རང་མ་ཐོན་བར་སློབ་མ་གཅིག་བཏང་བ་དེས་བྱ་ཊཱིཀ་གི་སྟེང་ནས་བཤད་པ་བྱས་པས་ཕན་རྒྱ་ཆེར་མ་བྱུང་ཞེས་གྲགས། ཡང་ཁ་ཆེ་པཎ་
ཆེན་གྱི་མཁན་བུ་རྡོ་རྗེ་དཔལ་དང། བྱང་ཆུབ་དཔལ་གཉིས་ཀྱི་པཎ་ཆེན་འབྱོན་པའི་ཕྱག་ཕྱིར་འཁྲིད་དགོས་ཞུས་པ་ན། པཎ་ཆེན་གྱི་ཞལ་ནས་ཁྱེད་གཉིས་ཀྱིས་ཚད་པ་མི་ཐུབ། དེ་བས་
ཟུལ་ཕུན་བཟའ་འཕྲེད་གསོལ་ལ་འདུལ་བ་མཉན་ནས་འདུལ་བའི་བཤད་པ་རེ་བཙུགས་ན་ལེགས་ཚུལ་གསུངས་པ་བཞིན། སྔ་མས་ཚོགས་ཆེན་པོ་དང། ཕྱི་མས་ཆོས་ལུང་པ་བཙུགས་
དང་པོ་ལ་བྱེ་རྫིངས་པ་དང་གཉིས་པ་ལ་དགེ་འདུན་ལ་སྒང་པ་གྱེས་སྡེ་བཞི་ཆར་དུ་འདུལ་བའི་བཤད་པ་དང། བསླབ་བྱ་ཚུགས་ཤིང་གྲྭ་པ་མང་པོ་བྱུང། པཎ་ཆེན་མཁན་བརྒྱུད་ཅེས་ཆེན་
པོ་ཀུན་གྱི་བསྙེན་རྫོགས་ཀྱི་གཏུགས་ས་བྱས་པ་སྟེ། བུ་སྟོན་རིན་པོ་ཆེ་དང། རྗེ་བཙུན་ཆོས་ཀྱི་རྒྱལ་པོ་བཙོང་ཁ་པ་ཆེན་པོས་ཀྱང། ཆོས་ལུང་པ་དང་ཚོགས་ཆེན་པོར་གཏུགས་པ་

[024B] །ཇི་སྐད་བཤད་པ་དེ་རྣམས་བྱ་འདུལ་དང། རྨ་ཚོའི་འཕྲིན་ལས་དང། དེ་ཡང་གཏུགས་ན་རྒྱ་འདུལ་འཛིན་གྱི་འཕྲིན་ལས་ཀྱི་ཁྱབ་བརྡལ་དུ་ཤེས་པར་བྱའོ། །རྒྱའི་གདུང་མ་རྣམས་
ལས༑ སྣར་རྒྱ་ཚུལ་ཁྲིམས་ཡོན་ཏན་ནི། ཞར་ཆོས་པ་ཆེ་ཤོས་ཡིན་ཅིང་བཤད་སྲོལ་འཛིན་པའང་མང། དྭགས་པོ་འདུལ་འཛིན་སོགས་གཞན་རྣམས་ཀྱིས་ཀྱང་བཤད་པ་ལེགས་པར་
མཛད༑ རྒྱའི་བར་ཚར་སྐྱི་བོ་ཚུལ་འཕགས་ནི། སྐྱིད་ཤོད་པ་ལམ་དུ་འཁྲུངས། སྐྱིད་སྨད་ནེའུ་འདུལ་བ་བཤད་པས། གྲྭ་པ་ཀ་བ་ལི་ཐོགས་པ་ལྔ་བརྒྱ་ཙམ་བྱུང། མདོ་རྩའི་
ཊཱིཀྐ་ཟེར་ལོ་མང་པོས་བསྒྲིགས་པ་པོ་ཏི་གསུམ་པ་ཞིག་ཀྱང་མཛད། དེ་ལ་ལ་སྟོད་འདར་འཚོ་བ་འདར་ཚུལ་ཁྲིམས་རྒྱལ་པོ། དེ་ལ་གནམ་ན་འགོ་བ་ཚུལ་ཁྲིམས་འབུམ། དེ་ལ་དར་ཡུལ་
ཉི་སྡྀངས་པ་བློ་གྲོས་གྲགས། དེ་ལ་རྒྱ་སྒྲོ་ཕུ་བ་ཚུལ་ཁྲིམས་གྲགས། དེ་ལ་དར་ཡུལ་རྣ་མོ་བ་སྨོན་ལམ་བློ་གྲོས་ཀྱིས་གཏུགས་ཤིང། དེ་ནས་བཟུང་སྟེ་ཡུན་རིང་བར་དུ་སྐྱིད་སྨད་ནེའུ་
འདུལ་བའི་བཤད་གྲྭ་མ་ཆག་པར་བྱུང། ནེལ་པ་པཎ་ཆེན་དུ་གྲགས་པའང་འདིའི་བཤད་རྒྱུན་ལ་བརྟེན་པ་འདྲ་ཞིང། དམར་སྟོན་པ་ཁུ་དབོན་ཀྱང་གྲོས་པའི་སྒྲོས་མི་འཛིན་པར་ནེལ་པའི་

[025A]༄༅། །བཤད་སྲོལ་ལ་བརྟེན་ཞེས་ཀྱང་ཟེར། ཡང་སྐྱི་བོའི་སློབ་མ་བརྡ་འདུལ་འཛིན་དུ་གྲགས་པ་དེ་ཡང་འཁྲུངས་ཡུལ་ཤབ་སྟོད་པ། རྒྱའི་དྲུང་ནས་རབ་ཏུ་བྱུང་
ནས་འདུལ་བ་ལོ་གསུམ་གསན་ཞིང་སྐྱི་བོ་ལ་ལོ་བཅུ་བདུན་དུ་གསན་ཏེ་མདོ་རྩའི་གཞུང་གསུམ་ཟད་ཟད་བར་དུ་སློབ་གཉེར་བྱས་སོ། །རྒྱའི་ཕྱི་ཚར་རྡོ་རྗེ་ཕུར་བུ་ནི། རྒྱ་དང་དྭགས་པོ་འདུལ་
འཛིན་བླ་ཟུར་དུ་བྱས་ནས་འདུལ་བ་གསན། ཁ་ཅིག་སྐྱི་བོའང་ཟུར་ཆོས་སུ་བརྟེན་ཟེར། ཁོང་གིས་དགྲ་བཅོམ་ལ་བྲག་དམར་དུ་འདུལ་འཛིན་གྱིས་བྲག་དམར་བའི་ཞར་ཆོས་པའང་མཛད་
བྲག་དམར་བར་གྲགས་ཤིང་གཡའ་ལུང་དགོན་གསར་དུའང་བཤད་གྲྭ་བཙུགས། དེའི་སློབ་མ་ཞང་ཞི་མཛེས་ཤེས་རབ་སྟེ། ཁོང་གིས་དོན་མོ་རི་བཟུང་ནས་བཤད་པ་མཛད། རྔ་འདུལ་
འཛིན་གྱིས་བྲག་དམར་བའི་ནར་ཆོས་པའང་མཛད། བྲག་དམར་དུ་རྡོ་རྗེ་ཕུར་བུ་དང། དོན་མོ་རི་པ་ཞང་ཞི་མཛེས་ཤེས་རབ་སློབ་དཔོན་གྱིས། ལ་སྟོད་གཙང་པོའི་སྔགས་པ་ཕོད་ཁ་ཅན་
བཅོ་བརྒྱད་རབ་ཏུ་བྱུང་བའི་ནང་ནས་མདོ་རྩ་འཆད་ཐུབ་པ་བཤེས་གཉེན་འཀྱ་གྲུབ་བྱུང་སྟེ། ཁོང་གིས་ཀྱང་བྲག་དམར་བའི་ཞར་ཆོས་པ་བྱས། དེ་ནས་བྲག་དམར་པས་བྲག་དམར་དུ་

[025B]བྱ་བའི་ཞལ་ཆེམས་གསུངས་ནས་གཤེགས་པ་ན་བརྡ་འདུལ་འཛིན་དང། བཤེས་གཉེན་འཀྱ་གྲུབ་གཉིས་པོས་གྲྭ་པ་སུམ་ཅུ་ལྷག་ཙམ་དང། མདོ་རྩའི་
གཞུང་མང་དུ་ཁྱེར་ཏེ། ཤབ་སྟོད་རི་ཆུང་དུ་ཆོས་གཞི་བཏེགས། དེ་ནས་སྟོང་ཆུང་དང། སྒྲོ་དྤེའ་དང། ཤངས་རྣམས་སུ་ཆོས་གཞི་བསྐོར་ཞིང། འཆང་ཉན་མཛད་པའི་ཚེ། བརྡ་
འདུལ་འཛིན་འོམ་ཕུག་པས་སྤྱན་དྲངས་པའི་ལམ་ཁར། ཆུ་མིག་གི་རྔོག་བཙུན་དཀར་མོས་བཞུགས་པར་ཞུ་བ་ཕུལ་ནས་སྙེམས་གཏད་དེ། ཆུ་མིག་མ་བུ་སྡེ་སྐོར་གྱི་མཁན་པོ་དང་བཤད་གྲྭའི་
གཙོ་བོ་མཛད། འོམ་ཕུག་པ་ལ་བླུ་ཆར་རྟ་གཅིག་དང་འབུམ་གཅིག་སྤྲད་དོ། །འདུལ་འཛིན་དེ་ལ་སློབ་མ་སྐྱེམ་གྲགས་ཚུལ་ཉི་མ། མཐལ་སྟོན་སོགས་བྱུང། དང་པོས་གྲང་པོ་བཟུང་ནས་
བཤད་པ་མཛད། གཉིས་པས་ཤངས་སྲེག་ཤིང་བཟུང་ནས་འདུལ་གྲྭ་དང། གསུམ་པས་ཉིང་རོ་གླང་རིང་དུ་བཤད་པ་བྱས་སོ། །བརྡ་འདུལ་འཛིན་སྙེམས་སུ་སྐུ་འདའ་བའི་ཞལ་ཆེམས་
ཀྱིས་བཤེས་གཉེན་འཀྱ་གྲུབ་ལ་བསྟན་པ་གཏད། དེ་ནས་བཟུང་སྟེ་སྙེམས་སུ་འདུལ་བའི་བཤད་པ་ཐིང་མཛད། གཞན་ཡང་ཀློག་སྐྱ་དཔལ་འབྱོར་གྱིས་དོན་མོ་རི་བཟུང་ནས་བཤད་པ་བྱས་

[026A]༄༅། །ཞར་ཆོས་པ་དགེ་བཤེས་སྐྱེལ་གསུམ་དང་ཞང་ཤེས་རབ་འོད། དབོན་པོ་ཁྲི་བརྟན་སེངྒེ། ཤཱཀ་རྡོར་དང་བཞི་བྱུང། སྐྱེལ་དང་ཤཱཀ་རྡོར་གཉིས་ཁོང་རང་གི་
སྔོན་ལ་གཤེགས། བཤེས་གཉེན་ཤཱཀྱ་གྲུབ་སྙེམས་སུ་སྐུ་གཤེགས་རྗེས་སུ་ཞང་ཤེས་རབ་འོད་ཀྱིས་གདན་ས་བཟུང། དེ་ནས་དབོན་པོ་ཁྲི་བརྟན་སེངྒེས་བཟུང་སྟེ། ཆུ་མིག་འདུལ་གྲྭའི་
བཤད་པ་ཡུན་རིང་དུ་བྱུང། ཞང་ཤེས་རབ་འོད་ཀྱི་སློབ་མ་ལྡིང་སྟོན་བསོད་ནམས་གྲུབ་བྱ་བས་མནོག་བོན་གོང་དུ་འདུལ་བའི་བཤད་གྲྭ་བཙུགས་སོ། །ཡང་ཁ་ཆེ་པཎ་ཆེན་ཤཱཀྱ་ཤྲཱི། ཁྲོ་
ཕུ་ལོ་ཙྪ་བས་སྣེ་ལེན་མཛད་ནས་སྣར་གྱི་གླས་མོ་ཆེར་དབྱར་ཞལ་གྱིས་བཞེས་པའི་ཚེ། ལོ་པཎ་གཉིས་ཀྱིས་སྔ་དྲོ་འདུལ་བ་མེ་ཏོག་འཕྲེང་རྒྱུད་བསྒྱུར་ཞིང་ཕྱི་དྲོ་ཚོགས་སུ་དེའི་བཤད་པ་མཛད་
པ་ལ། མཁན་པོ་སེངྒེ་ཟིལ་གནོན་གྱིས་གསན་དུས་ཕྱིས་ཡིག་ཆའང་མཛད། དེའི་ཚེ་ཤངས་པ་ཇོ་གདན་ཞེས་བྱ་བ་ཤིན་ཏུ་བཙུན་པ་ཞིག་ཡོད་པ་དེས། བདག་ཆོས་འདུལ་བ་འདི་ལ་
མོས་པས་འདི་སློབ་དང། གཞན་ཡང་ཆོས་གྲྭ་ཞུ་བ་ལ་ཕྱག་ཕྱིར་ཁྲིད་པར་ཞུ་ཞུས་པས། ངའི་ཟན་ཟ་ན་དེ་བཞིན་བྱ་གསུངས་ཏེ། ཇོ་གདན་གྱིས་བཞེས་པ་བཞིན་པཎ་ཆེན་གྱིས་བཞེས་གྲས་ནས་ཁོང་ལ་འདྲེན་

[026B] མེ་ཏོག་འཕྲེང་རྒྱུད་ལ་ནན་ཏན་མཛད་ནས་གསན་ཅིང་ཆོ་གའི་ལག་ལེན་ཐམས་ཅད་ཀྱང་མཁས་པར་བསླབས་
གསུང་སྒྲོས་གཙོ་བོར་མཛད་པའི་ཊིཀྐ་ཆེན་པོ་ཞིག་ཀྱང་མཛད། མཁན་པོ་སེངྒེ་ཟིལ་གནོན་ལ་བསོད་ནམས་མགོན་པོ་ཞེས་པ་ཚད་མའི་སྐྱེས་བུར་གྲགས་པས་མེ་ཏོག་འཕྲེང་རྒྱུད་མཁན་པོ་
པ་རང་གི་ཡིག་ཆ་དང་བཅས་པ་གསན། དེ་ལ་བུ་སྟོན་རིན་པོ་ཆེས་གསན། མེ་ཏོག་འཕྲེང་རྒྱུད་འདི་ལ་སྔ་འགྱུར་མེད་པཎ་ཆེན་དྲང་ཁྲོ་ལོ་དཔོན་སློབ་ཀྱིས་བསྒྱུར་ཞིང་བཤད་པ་ལས་
ཇོ་གདན་ཚོགས་པ་སྡེ་བཞིར་དང། དེ་ལས་མཆེད་པས་ས་སྐྱ་བ་རྣམས་ཀྱིས་བཤད་པ་བྱེད་པ་ཅུང་ཟད་མང་བར་འདུག་ཆོས་རྗེ་རོང་ཆེན་པས་ཊིཀྐའང་མཛད། ཊིཀྐ་དེར་བསྟན་བཅོས་
འདི་མདོ་རྩ་བ་ལས། རྩོམ་པ་པོ་དགྲ་བཅོམ་པ་ཡིན་པ་དང། གཞུང་ཚིགས་བཅད་དུ་སྡེབས་པ་དང། གླེང་གཞི་གཞུང་དུ་ཆུད་པ་སོགས་ཀྱི་སྒོ་ནས་ཁྱད་པར་དུ་འཕགས་པ་ཞེས་
བྱུང་སྟེ་ལེགས་བཤད་དུ་མཐོང་ངོ། །ཡང་ཆོས་ལུང་མཁན་པོ་གཅིག་ལ་སྤྱན་སྔ་རིན་པོ་ཆེ་དཔལ་ཆོས་ཀྱི་གྲགས་པས་གསན། དེ་ལ་སློབ་དཔོན་རིན་པོ་ཆེ་ཀུན་དགའ་རྒྱལ་མཚན་པས་

[027A]༄༅། །གསན༑ དེ་ལ་བདག་གིས་ཐོས་སོ། །གོ་སླ་བའི་ཕྱིར་བཤད་བརྒྱུད་མདོར་བསྡུ་ན། འདུལ་བ་སྨད་ལུགས་པའི་བརྒྱུད་པ་དང། སྟོད་ལུགས་པའི་བརྒྱུད་
པ་གཉིས་ལས། དང་པོ་ནི། སློབ་དཔོན་ཡོན་ཏན་འོད། ཆོས་ཀྱི་བཤེས་གཉེན། ཤཱཀྱ་འོད། དགྲ་བཅོམ་པ་སེངྒེའི་གདོང་ཅན། དཱ་ན་ཤཱི་ལ། ཛི་ན་མི་ཏ། རྦ་རིན་ཆེན། ལི་ཡེ་
ཤེས་རིན་ཆེན། གཡོ་དགེ་འབྱུང། བླ་ཆེན་པོ། ཀླུ་མེས། གཟུས་འདུལ་འཛིན། སྣེ་བོ་གྲགས་པ་རྒྱལ་མཚན། སོག་ཆེན་ཚུལ་ཁྲིམས་བླ་མ། རྒྱ་འདུལ་འཛིན། རྨ་ཚོ་བྱང་རྡོར་
སྐྱི་བོ་ཚུལ་འཕགས། འདར་ཚུལ་ཁྲིམས་རྒྱལ་པོ། གནམ་ན་མགོ་བ་ཚུལ་ཁྲིམས་འབུམ། ཉི་སྡིངས་པ་བློ་གྲོས་གྲགས། ནེལ་པ་པཎ་ཆེན། འདུལ་འཛིན་རྒྱལ་མཚན་དཔལ། རིན་
ཆེན་བྱང་ཆུབ། དམར་སྟོན་དཔལ་ལྡན་རིན་ཆེན། དམར་སྟོན་རྒྱ་མཚོ་རིན་ཆེན། ཆོས་རྗེ་ཐམས་ཅད་མཁྱེན་པ་དགེ་འདུན་གྲུབ་པ། སློབ་དཔོན་རིན་ཆེན་ཀུན་རྒྱལ་བ། དེ་ལ་
ཁོ་བོ་ཐོས་སོ། །ཡང་རྒྱ་ཡན་ཆད་གོང་བཞིན། ཇོ་གདན་ནག་པོ་དར་ཚུལ། ཤ་མི་སྨོན་ལམ་འོད། ཐག་མ་བ་ཀ་བ་དར་སེང། དཔལ་ཆེན་རྡོར་གཞོན། སྦལ་ཏི་ཆེན་པོ་

[027B] དཔོན་ཞིག་པོ། དབོན་གཞོན་བརྩོན། དབོན་བརྩོན་འགྲུས། དབོན་འབྱུང་གནས་རིན་ཆེན་པ། དབོན་བཟོད་པ་བ། དབོན་དབང་ཤེ་བ། ཤེས་
རབ་རྡོ་རྗེ་བ། འདུལ་འཛིན་བསོད་ནམས་ཚུལ་ཁྲིམས། བཀའ་བཞི་བ་བློ་གསལ། འཇམ་དབྱངས་ཆོས་ཀྱི་རྗེ། ཆོས་རྗེ་གནས་བརྟན་པ། དེ་ལ་དོན་ཡོད་དཔལ་ལྡན་པ། ཀུན་
དགའ་རྒྱལ་མཚན་གཉིས་ཀྱིས་གསན། དེ་གཉིས་ཆར་ལ་ཁོ་བོས་ཐོས་སོ། །གཉིས་པ་སྟོད་ལུགས་པའི་བརྒྱུད་པ་ནི། སློབ་དཔོན་ཡོན་ཏན་འོད། ཆོས་ཀྱི་བཤེས་གཉེན། འཀྱ་
འོད༑ པཎྜི་ཏ་སེངྒེའི་གདོང་པ་ཅན། པྲཛྙཱ་པཱ་ལ། ཞང་ཞུང་རྒྱལ་བའི་ཤེས་རབ། དཔལ་འབྱོར་ཤེས་རབ། ཞིང་མོ་ཆེ་བ་བྱང་ཆུབ་སེངྒེ་སོགས་ནས་བརྒྱུད་དོ།། །།
འཆད་རྩོད་རྩོམ་པའི་འོད་དཀར་བྱེ་བ་ཡིས། །མདོ་དང་ལུང་གི་ཀུ་མུད་ཁ་འབྱེད་པ། །སྔོན་ཕྱིས་འདུལ་འཛིན་མཚན་མོའི་མགོན་པོ་ནི། །ཐུབ་བསྟན་ཀུན་གསལ་མཛེས་མཛད་ཅི་
ཡང་ཤར། །དེ་ལྟན་འང་དུས་ཀྱི་འགྱུར་བ་དང། །ཚོང་དུས་ངན་པར་ནོར་བུ་རིན་ཆེན་བཞིན། །འདུལ་བའི་མདོ་དང་དགོངས་འགྲེལ་བཅས་པ་ཡི། །བཤད་པའི་རྒྱུན་ནི་ཅུང་ཟད་འགྲིབ་

[028A]༄༅། །པར་འགྱུར། །ངེས་པར་བདེ་ལེགས་འདོད་དགུ་འབྱུང་བའི་གཞི། །རྒྱལ་བའི་བསྟན་པ་སྤྱི་དང་ཁྱད་པར་དུ། །དམ་ཆོས་འདུལ་བའི་བསྟན་
པ་རིན་པོ་ཆེ། །ས་འདིར་རིང་དུ་གནས་ན་ཅི་མ་རུང། །དེ་ཕྱིར་སྔོན་བྱོན་གཏམ་གྱི་ལོ་རྒྱུས་ནི། །དད་པའི་འབབ་སྟེགས་ཉིད་དུ་བཀོད་པ་ཡིན། རྣམ་པར་དཀར་བའི་དགེ་བས་དམ་པའི་
ཆོས༑ ༑འདུལ་བའི་བསྟན་པ་དར་ཞིང་རྒྱས་གྱུར་ཅིག།  །།ཅེས་དམ་པའི་ཆོས་འདུལ་བའི་ཆོས་འབྱུང་དད་པའི་འབབ་སྟེགས་ཞེས་བྱ་བ་འདི་ནི། བུ་སྟོན་རིན་པོ་ཆེས་མཛད་པའི་འདུལ་བའི་ཆོས་འབྱུང་དང་དེབ་ཐེར་སྔོན་པོ་ནས་བྱུང་བའི་
ལོ་རྒྱུས་རྣམས་གུང་བསྒྲིགས། གཞན་ཡིག་ཆ་ཁ་འཐོར་པ་རྣམས་ལས་ཀྱང་བསྡུས་ཏི་ཕྱོགས་གཅིག་ཏུ། འཀྱའི་དགེ་སློང་བསོད་ནམས་གྲགས་པའི་དཔལ་རྣམ་དཔྱོད་མཆོག་གི་སྡེས། ཐུབ་པའི་བསྟན་པ་ལོ་ཉིས་སྟོང་སུམ་བརྒྱ་བརྒྱད་ཅུ་རྩ་ལྔ་འདས་པ། ཏིང་ངེ་འཛིན་གྱི་ལེའུ་
དུས་ཀྱི་ཚེ། ལྕགས་ཕོ་ཁྱིའི་ལོ་ལ་དཔལ་ལྡན་འབྲས་སྤུངས་ཀྱི་གཟིམ་ཁང་དུ་སྦྱར་བ་འདིས་ཀྱང་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་འདི་བྲིས་དགེ་བས་ཉེར་འཚེ་ཀུན་ཞི་ནས། །འདུལ་བ་ལྷུར་ལེན་ཚུལ་ཁྲིམས་རྣམ་
པར་དག་ངུར་སྨྲིག་རྒྱལ་མཚན་འཛིན་པའི་རིགས་དག་ཏུ། །སྐྱེ་ཞིང་སྐྱེ་བར་སྨོན་ལམ་འགྲུབ་གྱུར་ཅིག།། །།སརྦ་མངྒལ་མ། གོ་བོ་ཐུབ་བསྟན་དར་རྒྱས་ཀྱིས་བྲིས། ཞུས་སོ། །

[028B]



