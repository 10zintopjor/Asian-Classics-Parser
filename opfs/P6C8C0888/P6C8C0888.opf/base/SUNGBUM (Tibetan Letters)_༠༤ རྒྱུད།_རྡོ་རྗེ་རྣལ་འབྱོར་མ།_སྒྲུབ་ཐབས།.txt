༄༅། །མཁའ་སྤྱོད་མ་དམར་མོའི་སྒྲུབ་ཐབས་བཞུགས་སོ། །

[001A]༄༅། །མཁའ་སྤྱོད་མ་དམར་མོའི་སྒྲུབ་ཐབས་ལས། དེ་ནས་ལྟེ་བར་ཆོས་འབྱུང་ནང་དུ་ཡ་ཤེས་ཀྱི་རང་བཞིན་ནཱ་ད་རིམ་གྱིས་བརྒྱ་དང་སྟོང་གི་ཆ་རུ་མི་དམིགས་ཏེ། རྣལ་འབྱོར་རླུང་གི་བཅུ་གཉིས་འགག་དོན་ཆེན་འགྲུབ་
པར་ཐེ་ཚོམ་མེད། ཅེས་དང། དེ་ཁོ་ན་ཉིད་ཡེ་ ཤ་བ་རི་པས་མཛད་པ།  ཤེས་ཡང་དག་པར་གྲུབ་པའི་རྒྱ་ཆེར་འགྲེལ་པ་ བརྩོན་འགྲུས་དཔལ་བཤེས་གཉེན་གྱིས་མཛད།  ད་ཁོ་ན་ཉིད་བཤད་པ་ལས་ཀྱང། འདི་ལ་ཨཾ་གི་རྣམ་པའི་གཟུགས་ཀྱི་ལྷ་མོ་
དང། ཨུའི་རྣམ་པའི་དོན་ཡོད་གྲུབ་པའི་གཟུགས་ནི་རླུང་ངོ། །དེ་གཉིས་ལྷན་ཅིག་ སྟོང་ཉིད་ཏིང་ངེ་འཛིན་གྱིས་མཛད། འདྲེས་པ་ལས་རྫོགས་པ་ནི། བཾ་གྱི་ཡི་གེའི་གཟུགས་སུ་སྤྲུལ་ནས་ལྟེ་བའི་འཁོར་ལོ་ལའོ། །འདི་ནི་ནན་ཏན་དུ་
བྱས་ནས་གཡོ་བ་མེད་པའི་སེམས་ཀྱི་རླུང་གཉིས་འགོག་པར་བྱས་པས་ཐོབ་པར་བྱེད་པའོ། །ཞེས་དང། རྡོ་རྗེ་རྣལ་འབྱོར་མའི་སྒྲུབ་ཐབས་མངོན་པར་རྟོགས་པའི་སྙེ་མ་ལས་ཀྱང། གལ་ཏེ་དེ་ཙམ་གྱི་དཀྱིལ་འཁོར་གྱི་འཁོར་ལོ་
ཆེན་པོ་ལ། ཡུན་རིང་པོར་བརྟན་པར་བྱད་མི་ནུས་ན། དའི་ཚེ་ལྟེ་བའི་པདྨར་གནས་པ་ཉི་མ་དང་ཟླ་བ་ཁ་སྦྱོར་གྱི་དབུས་སུ་བཾ་ཡིག་གི་ས་བོན་ལས་བྱུང་བའི་འོད་ཟེར་རིང་པོ་པདྨའི་སྲད་བུ་ལྟ་བུ་ལ་སེམས་བརྟན་པར་བྱས་པའི་སྒོ་
ནས། རྩེ་གཉིས་ལ་སྲོག་རླུང་གི་རྒྱུ་བ་ཡོངས་སུ་བྲལ་བས་དབུས་སུ་ཞུགས་ནས། གཏུམ་མོ་འབར་བས་སྤྱི་བོའི་ཟླ་བ་ཞུ་བ་ལས་རིམ་གྱིས་འཁོར་ལ་ལ་ཁྱབ་པས་དགའ་བ་ལ་སོགས་པ་རྣམས་ཀྱིས་དབྱེ་བས་ལྷན་ཅིག་སྐྱེས་

[002A]༄༅། །པའི་དགའ་བ་བྱུང་ནས་རྣམ་པར་རྟོག་པ་ཐམས་ཅད་དང་བྲལ་བས་ཅིག་ཅར་དཀྱིལ་འཁོར་གྱི་འཁོར་ལོ་སྟོང་པར་བསྡུས་ཏེ་མི་དམིགས་པར་བསམ་མོ། །ཡང་ན་རིམ་གྱིས་དེའི་རིམ་པ་ནི་འདི་ཡིན་ཏེ། འགྲོ་བ་རྣམས་དུར་ཁྲོད་
ལའོ། །དུར་ཁྲོད་ཕྱིའི་གཞལ་ཡས་ཁང་ལའོ། །གཞལ་ཡས་ཁང་དམ་ཚིག་གི་འཁོར་ལོ་ལའོ། །ཕྱིའི་འཁོར་ལོ་སྐུའི་འཁོར་ལོ་ལའོ། །སྐུའི་འཁོར་ལོ་གསུང་གི་འཁོར་ལོ་ལའོ། །གསུང་གི་འཁོར་ལོ་ཐུགས་ཀྱི་འཁོར་ལོ་ལའོ། །
ཐུགས་ཀྱི་འཁོར་ལོ་ནི་ཕྱོགས་ནི་གནས་པའི་མཁའ་འགྲོ་མ་ལ་སོགས་པའོ། །ཕྱོགས་དང་བྲལ་བ་ལ་གནས་པ་གཟུགས་ཅན་མ་ལའོ། །མཁའ་འགྲོ་མ་ལ་སོགས་པའང་བདེ་བ་ཆེན་པོའི་འཁོར་ལོ་ལ་བཞུགས་པའི་བཅོམ་ལྡན་འདས་མ་ལྟེ་
པའི་པདྨ་ལའོ། །པདྨ་ཉི་མ་དང་ཟླ་བའི་ཁ་སྦྱོར་ལའོ། །ཁ་སྦྱོར་ནི་བཾ་གྱི་ཡི་གེ་ལའོ། །བཾ་ཡིག་ཟླ་བ་ཕྱེད་པ་ལའོ། །ཟླ་ཕྱེད་ཐིག་ལེ་ལའོ། །ཐིག་ལེ་ནཱ་ད་ལ་ཐིམ་པར་བསམ་སྟེ། དེ་ཡང་སྐྲའི་རྩེ་མོ་སྟོང་ཕྲག་བརྒྱར་གཤེགས་
བལྟ་བར་བྱའོ། །རབ་ཀྱིས་དེའང་མི་དམིགས་སོ། །དེ་ལྟར་ཡེ་ཤེས་འཁོར་ལོའི་རང་བཞིན་བཅོམ་ལྡན་འདས་མ་འང་འདོད་གསལ་པའི་རང་བཞིན་ལ་གཞུག་གོ་དེ་ལྟར་ཡང་དང་ཡང་དུ་གཞུག་པ་དང་ལྡང་བར་བྱའོ། །ཇི་ལྟར་མེ་ལོང་

[002B] །ཐམས་ཅད་ཐིམ་པར་གྱུར་པ་བཞིན། །ཡང་དག་མཐའ་རུ་རྣལ་འབྱོར་པས། །ཡང་དང་ཡང་དུ་གཞུག་པར་བྱ། །ཞེས་བྱ་བས་ཡང་དང་ཡང་དུ་གཞུག་པ་དང། ལྡང་བས་བདེན་པ་གཉིས་དབྱེར་མེད་ཅིང་ཟུང་དུ་འཇུག་པའི་ཏིང་ངེ་འཛིན་རྣལ་འབྱོར་
པས་མངོན་དུ་བྱེད་དོ། །སརྦ་མངྒ་ལཾ།། །།



﻿   ༈    བདག་གི་སྒྲུབ་དཀྱིལ་དུ་ཡོད་པའི། ནོར་འཛིན་ཁྱབ་པའི་ཀརྨ་མུ་དྲ་མ། །ཞེས་པ་དེ་རྗེ་ཚར་ཆེན་བློ་གསལ་རྒྱ་མཚོའི་

[114B] དེ་དང་རྗེ་མི་ལས། ལས་རྒྱ་དཀོན་པར་གསུངས་པའི་འགལ་སྤོང་ནི། སངས་རྒྱས་རྣམས་སངས་རྒྱས་མ་ཐག་ཏུ་གདུལ་བྱའི་དོན་དུ་སྤྲུལ་སྐུ་བྱ་བ་ཐེར་འབུམ་འགྱེད་
པར་གསུངས་ཀྱང། ད་ལྟ་རང་རེ་རྣམས་བླ་མ་མཚན་ལྡན་དང་མཇལ་དཀའ་བ་མངོན་སུམ་དུ་གྲུབ་པ་བཞིན། རྗེ་བཙུན་རྡོ་རྗེ་རྣལ་འབྱོར་མས་ས་གཞི་ཁྱབ་པ་ཙམ་གྱི་ལས་རྒྱ་སྤྲུལ་ཀྱང། སྤྲུལ་
པ་དང་དངོས་སུ་མཇལ་ནས་ཕོ་ཉའི་བྱ་བ་བྱེད་པ་དཀོན་པའི་དོན་དུ་བྱས་ན། རྒྱན་ལས། སངས་རྒྱས་རྣམས་ནི་བྱོན་གྱུར་ཀྱང། །སྐལ་བ་མེད་པས་བཟང་མི་མྱོང། །ཞེས་གསུངས་པ་དང་ཡང་
མཐུན་ནམ་སྙམ་ལགས་



﻿
[001A]༄༅། །ན་མོ་གུ་ར་ཝེ། སྐྱབས་གནས་ཀུན་འདུས་རྩ་བའི་བླ་མ་ལ། །སྐྱབས་སུ་འཆིའོ་བདག་རྒྱུད་བྱིན་གྱིས་རློབས། །འགྲོ་ཀུན་གདུང་བསྒྲལ་གཏུན་བདེར་དགོད་པའི་ཕྱིར། །རྫོགས་བྱང་འཐོབ་རྒྱུར་
རིམ་གཉིས་བསྒོམ་པར་བགྱི། །ལན་གསུམ། །མདུན་གྱི་ནམ་མཁར་སེང་ཁྲི་པད་ཟླའི་སྟེང། །རྩ་བའི་བླ་མ་རྗེ་བཙུན་རྡོ་རྗེ་ཆོས། །དམར་པོ་ཅང་ཏིའུ་ཐོད་པ་ཁ་ཏཱཾ་བསྣམས། །རུས་པའི་རྒྱན་ལྡན་རྡོ་རྗེ་སྐྱིལ་ཀྲུང་
བཞུགས། །སྐྱབས་གནས་ཀུན་འདུས་རྩ་བའི་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ལན་གསུམ། བླ་མ་འོད་ཞུ་རང་ལ་ཐིམ་པ་ལས། སྙིང་གར་ཨེ་ལས་ཆོས་འབྱུང་ཉིས་
བརྩེགས་དབུས། །ཨ་ལས་ཟླ་སྟེང་བཾ་ཡིག་སྔགས་འཕྲེང་གིས། །བསྐོར་བ་ལས་འཕྲོས་འོད་ཀྱིས་སྡིག་སྒྲིབ་སྦྱངས། །རང་ལུས་འོད་ཀྱི་ཕུང་པོར་གྱུར་པ་ལས། མཁའ་སྤྱོད་དབང་མོ་ཞལ་གཅིག་ཕྱག་
གཉིས་ན། །སྐུ་མདོག་དམར་མོ་སྤྱན་གསུམ་མཁའ་སྤྱོད་གཟིགས། །ཕྱག་གཡས་གྲི་གུག་འཐུར་དུ་བརྐྱངས་ནས་འཛིན། །གཡོན་པས་ཐོད་ཁྲག་གྱེན་དུ་ཕྱར་ནས་གསོལ། །རྡོ་རྗེས་མཚན་པའི་
ཁ་ཊཱ ་ཕྲག་གཡོན་བཀལ། །བརྐྱངས་བསྐུམས་ཞབས་ཀྱིས་པད་ཉིར་དུས་འཇིགས་མནན། །སྐྲ་གྲོལ་ཐོད་སྐམ་འཕྲང་བ་ཕྱག་རྒྱས་མཚན། །མེ་འབར་དབུས་བཞུགས་ལྟེ་བ་སྙིང་ག་དང། །ཁ་དང་

[001B] ཨོཾ་བོཾ་ཧོཾ་ཨོཾ་ཧྲི་ཨོཾ་ཧྲེ་ཧྲིཾ་དང། །ཧཱཾ་ཧཱཾ་ཕཊ་ཕཊ་རྣམས་ཀྱིས་བརྒྱན་པར་གྱུར། །སྙིག་གའི་ཆོས་འབྱུང་བཾ་གྱི་སྡངས་འཕྲེང་ལས། །འོད་འཕྲོས་སྣོད་བཅུད་སྤྱངས་ནས་ཕག་མོར་
རྒྱུར། །ཕཻཾ་བཾ་ལས་འོད་འཕྲོས་རྡོ་རྗེ་རྣལ་འབྱོར་མ། དཔའ་བོ་མཁའ་འགྲོའི་ཚོགས་བཅས་སྤྱན་དྲངས་ཐིམ། ཛའ་ཧཱུཾ་བཾ་ཧོཿ་ཨོཾ་ཡོ་ག་ཤུ་དྡྷ་སརྨཱ་དྷ་རྨ་ཡོ་ག་ཤུ་དཧོ་ཉཧཾ། སྙིང་གའི་བཾ་ཡིག་སྔགས་ཀྱིས་གཡོན་
སྐོར་དུ། །བསྐོར་ལས་འོད་འཕྲོས་འགྲོ་དྲུག་སྡིག་སྒྲིབ་སྦྱངས། །འཕགས་མའི་ཐུགས་རྗེ་བསྐུལ་ནས་སྙིང་གར་ཐིམ། །མཁའ་སྤྱོད་ལ་སོགས་དངོས་གྲུབ་ཐོབ་པར་གྱུར། །ཨོཾ་ཨོཾ་ཨོཾ་སརྦ་བུ་དྡྷ་ཌཱ་ཀི་ནཱི་ཡེབ་བྫྲ་ཝ་རྞྞ་ནཱི་ཡེ་
བཛྲ་བཻ་རོ་ཊ་ནཱཾ་མེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱྷཱ། ཞེས་བཟླ། ཁམས་གསུམ་ཐམས་ཅད་འདོ་ཞུ་རང་ལ་ཐིམ། །རང་ཡང་རིམ་བཞིན་སྙིང་གའི་བཾ་ལ་ཐིམ། །དེ་ཡང་མི་དམིགས་བདེ་སྟོང་དང་ཉིད་ལས། ལྷ་སྐུ་གོ་
ཆས་མཚན་པ་གསལ་བར་གྱུར། །དགེ་འདིས་ཕྱི་ནང་མཁའ་སྤྱོད་འགྲུབ་གྱུར་ནས། །མཁའ་མཉམ་འགྲོ་ལ་གནས་སྐབས་མཐར་ཐུག་གི་དགེ་ལེགས་སྲིད་མཐའི་བར་དུ་སྤེལ་ནུས་པའི། །བཀྲ་ཤིས་
རྒྱ་མཚོས་ཕྱོགས་ཀུན་ཁྱབ་གྱུར་ཅིག་ཅེས་པ་འདི་ཡང་རྗེ་ཐུའུ་བཀྭན་པའི་གསུང་ལ་བརྟེན་ནས་དྷ་རྨ་བྷ་དྲས་བྲིས།། །།



﻿   ༈    དལ་འབྱོར་གྲུ་ཆེན་མ་འདི་རྗེ་ཚར་
ཆེན་གྱི་གསུང་བཅོས་བསླད་མེད་པ་ཡིན་ཞིང། འདི་ལ་རྡོར་བྲག་རིག་འཛིན་པདྨ་འཕྲིན་ལས་དང། སྡེ་དགེ་ཞུས་ཆེན་ཚུལ་ཁྲིམས་རིན་ཆེན་ནས་འགྲེལ་པ་མཛད་པ་སྔ་མོ་མཐོང་ཡང་ད་ཆ་དཔེ་ཆ་མེད་
པར་མ་ཟད། ན་རྒས། ལུས་གཅོང། ཤེས་པ་འགྲིབ། མིག་མི་གསལ་བས་འགྲེལ་པ་རྩོམ་ཐུབ་རེ་མེད་ལགས་



﻿༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པ་བདེ་ཆེན་ཉེ་ལམ་ཞེས་བྱ་བ་བཞུགས་སོ། །
འདི་དབང་དང་བྱིན་རླབས་ཐོབ་ཀྱང་རིམ་གཉིས་ཀྱི་ཟབ་ཁྲིད་མ་ཐོབ་པས་བལྟ་བར་མི་བྱའོ།།

[001A] །ན་མོ་གུ་རུ་བཛྲ་དྷརྨཱ་ཡ། ཟག་
མེད་བདེ་བ་མཆོག་གི་དཀྱིལ་འཁོར་དུ། །སྟོང་
དང་སྤྲོས་ཀུན་སྡོམ་མཁས་ཧེ་རུ་ཀ། །དཔལ་ལྡན་
དཔའ་བོའི་དབང་ཕྱུག་ཡབ་ཡུམ་གྱིས། །རྟག་ད་

[002A]༄༅། །ཏུ་མི་ཤིགས་ཐིག་ལེར་དགྱེས་དགུར་རོལ། །སྙིང་རྗེར་རོ་
གཅིག་ཨེ་དབྱིངས་སྒྱུ་མའི་གར། །ཡིད་འོང་དགའ་མའི་གར་གྱིས་ཉམ་
ཐག་འགྲོ། །བདེ་ཆེན་དབྱིངས་སུ་འདྲེན་པའི་ཐབས་མཁས་མ། །རྒྱལ་
ཡུམ་རྡོ་རྗེ་བཙུན་མོས་རྟག་སྐྱོངས་མཛོད། །ཉེར་བཞིའི་ཡུལ་ན་སྐལ་ལྡན་ད་

[002B] །མ་ངེས་རྣམ་འགྱུར་དུ་མའི་མིག་འཕྲུལ་མཁན། །ཞིང་སྔགས་ལྷན་ཅིག་སྐྱེས་པའི་མཁའ་འགྲོས་
ཀྱང༑ །བརྩེ་བས་རྗེས་གཟུང་འདོད་པའི་དངོས་གྲུབ་སྩོལ། །ཇི་ཙམ་སྙིགས་མར་གྱུར་ལ་ལྷག་པར་དུ། །ཟབ་མྱུར་
ཁྱད་པར་ལྷག་པའི་ཉེ་ལམ་མཆོག་མཁའ་འགྲོའི་སྙིང་བཅུད་རྒྱུད་དོན་རྒྱ་མཚོའི་དཔྱིད། །རྗེན་པར་ཕྱུངས་འདི་སྐལ་
བཟང་རྒྱན་དུ་ལོངས།  །དེ་ལ་འདིར་དཔལ་འཁོར་ལོ་བདེ་མཆོག་གི་རྩ་བཤད་ཀྱི་རྒྱུད་རྣམས་ལས་གསལ་བར་བསྟན་ཅིང། འཕགས་པའི་ཡུལ་དུ་པཎ་གྲུབ་ཀུན་
གྱི་གཙུག་གི་ནོར་བུར་གྱུར་པ་ཇོ་བོ་ནཱ་རོ་ཏ་པས། རྗེ་བཙུན་མའི་ཞལ་མངོན་སུམ་དུ་གཟིགས་ཏེ་གདམས་པ་རྣམས་མནོས་ནས་ལེགས་པར་བཀྲལ་ཞིང། བོད་ཡུལ་དུ་
དཔལ་ལྡན་ས་སྐྱ་པ་ཡབ་སྲས་ཀྱི་སྙན་བརྒྱུད་གསེར་ཆོས་བཅུ་གསུམ་གྱི་ནང་ཚན། ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ཐུགས་ལ་གབ་པའི་སྦས་ཆོས་ཐུན་མོང་

[003A]༄༅། །མ་ཡིན་པ། ནཱ་རོ་མཁའ་སྤྱོད་དུ་གྲགས་པ་རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཐབས་ཐུན་མོང་མ་ཡིན་པ་ལྟར་ཉམས་སུ་ལེན་པའི་ཚུལ་
ལག་ཏུ་བླངས་བདེ་བར་འགོད་པ་ལ། རྣལ་འབྱོར་པ་ལམ་ཐུན་མོང་པས་རྒྱུད་ལེགས་པར་སྦྱངས་ཤིང། བདེ་དགྱེས་སོགས་མ་རྒྱུད་ཀྱི་དཀྱིལ་འཁོར་ཚད་ལྡན་གང་ཡང་
རུང་བ་ཞིག་ཏུ་དབང་བཞི་རྣམ་པར་དག་པ་སྐུ་བཞིའི་ས་བོན་ཐེབས་ངེས་སུ་མནོས་ཏེ། དམ་ཚིག་དང་སྡོམ་པ་རྣམས་མིག་འབྲས་བཞིན་དུ་སྲུང་བ་ལ་བརྩོན་པར་བྱེད་
ཅིང༑ དེའི་སྟེང་དུ་འདི་ཉིད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ཟབ་མོ་ཕྱི་ནང་གསང་བའི་རྡོ་རྗེ་བཙུན་མོ་ངོ་འཕྲོད་ངེས་སུ་ལེགས་པར་མནོས་ཏེ། ཐུན་
མོང་དང། ཐུན་མོང་མ་ཡིན་པའི་མན་ངག་ཞལ་ཤེས་རྣམས་དང་བཅས་པ་ལ་གསང་ཆེན་སློབ་བཤད་པའི་ཕྱག་བཞེས་འཁྲུལ་མེད་ལྟར་ཐོབ་ནས་ཉམས་སུ་
ལེན་པའི་རིམ་པ་ལ་གཉིས། ཐུན་གྱི་ངོ་བོ་ལ་ཇི་ལྟར་བྱ་བ་དང། ཐུན་མཚམས་སུ་ཇི་ལྟར་བྱ་བའི་རིམ་པའོ། །དང་པོ་ལ་སྦྱོར་དངོས་རྗེས་གསུམ་ལས། །

[003B] དབེན་ཞིང་ཡིད་དང་མཐུན་པའི་གནས་སུ་བྲིས་འབུར་གྱི་སྐུ་དང། དམ་ཚིག་གི་རྫས་ཌཱ་དྲིལ་ཁ་ཊཱཾ་ག་སོགས་དང། ཕྱི་ནང་གི་མཆོད་གཏོར་རྣམས་
ལེགས་པར་ཚོགས་པར་བྱས་ལ། བདེ་བའི་སྟན་ལ་ཁ་ནུབ་ཏུ་ཕྱོགས་པའམ་ཕྱོགས་པར་མོས་ཏེ། དངོས་གཞི་ཉམས་སུ་ལེན་པའི་རིམ་པ་ནི། རྗེ་ས་ཆེན་གྱིས་
ཉལ་དང་ལྡང་དང་བདུད་རྩི་མྱང། །ཚད་མེད་བླ་མ་བདག་ལྷར་བསྐྱེད། །འགྲོ་བ་དག་པའི་རྣལ་འབྱོར་དང། །དཔའ་བོ་དཔའ་མོས་བྱིན་གྱིས་བརླབས། །ངག་བཟླས་
ཡིད་བཟླས་གཉིས་གཅིག་ཡིན། །བསམ་གྱིས་མི་ཁྱབ་རྣལ་འབྱོར་དང། །སྤྱོད་ལམ་གྱི་ནི་རྣལ་འབྱོར་ཏེ། །དེ་ལྟར་རྣལ་འབྱོར་བཅུ་གཅིག་གོ། །ཅེས་གསུངས་པ་
ལྟར༑ དང་པོ་ཉལ་བའི་རྣལ་འབྱོར་དང། གཉིས་པ་ལྡང་བའི་རྣལ་འབྱོར་དང། གསུམ་པ་བདུད་རྩི་མྱོང་བའི་རྣལ་འབྱོར་རྣམས་སྔོན་དུ་བཏང་སྟེ། བཞི་པ་ཚད་
མེད་ཀྱི་རྣལ་འབྱོར་ནི། ལུས་གནད་དང་ལྡན་པར་འཁོད་ནས།  མདུན་གྱི་ནམ་མཁར་བླ་མ་འཁོར་ལོ་སྡོམ་པ་ཡབ་ཡུམ་ལ་རྩ་བརྒྱུད་ཀྱི་

[004A]༄༅། །བླ་མ་ཡི་དམ་མཆོག་གསུམ་བཀའ་སྡོད་སྲུང་མའི་ཚོགས་ཀྱིས་བསྐོར་ནས་བཞུགས་པར་
གྱུར༑  རང་དང་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བར་མོས་ནས།  བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་
ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་
ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་
ལ་སྐྱ་བ་མ་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ།  །ཞེས་ལན་གསུམ་གྱི་སྐྱབས་འགྲོ་དང།  །
བདག་གིས་རྫོགས་བའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་འཁོར་བའི་སྡུག་བསྔལ་

[004B] དེའི་ཕྱིར་དུ་རྡོ་རྗེ་རྣལ་འབྱོར་མའི་ལམ་གྱི་
རིམ་པ་ཉམས་སུ་བླང་བར་བགྱིའོ།  །ཞེས་ལན་གསུམ་གྱིས་སེམས་བསྐྱེད། ཚད་མེད་བཞི་སྤྱི་ལྟར་བགྱིས་ཀྱང་རུང་ངོ། །དེ་ནས་ཐལ་མོ་སྦྱར་ཏེ།  །
བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ཁྱེད་རྣམས་ཀྱིས་བདག་གི་རྒྱུད་
བྱིན་གྱིས་བརླབ་ཏུ་གསོལ།  ཞེས་བརྗོད་པས།  མདུན་གྱི་སྐྱབས་ཡུལ་རྣམས་འོད་ཟེར་དཀར་དམར་མཐིང་གསུམ་གྱི་རྣམ་པར་
ཞུ་ནས་རང་ལ་ཐིམ་པས་སྐུ་གསུང་ཐུགས་ཀྱི་བྱིན་རླབས་ཐོབ་པར་གྱུར།  དེ་ནས།  རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་
འབྱོར་མར་གྱུར།  ནང་མཆོད་ཞལ་བཞི་བའི་སྔགས་ཀྱིས་བསངས། ཡང་ན།  ཨོཾ་ཁཎྜ་རོ་ཧི་ཧུཾ་ཧཱུཾ་ཕཊ་ ཀྱིས་བསངས།  སྭ་བྷཱ་ཝ་ ་སྤྱངས།  སྟོང་པའི་

[005A]༄༅། །ངང་ལས་ཡ་ལས་རླུང། ར་ལས་མེ། ཨཱ་ལས་མི་མགོའི་སྒྱེད་པུ་གསུམ་གྱི་སྟེང་དུ་ཨཱ་ལས་ཐོད་
པ་ཡངས་ཤིང་རྒྱ་ཆེ་བའི་ནང་དུ་ཨོཾ་ཁ་ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། ལ་མ་པ་ཏ་བ་རྣམས་ལས་ཤ་ལྔ་ཡི་གེ་དེ་
དག་གིས་མཚན་པ། རླུང་གཡོས་མེ་སྦར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་
སྐྱེས་པའི་ཁ་ཊཱཾ་ག་དཀར་པོ་མགོ་ཐུར་དུ་བལྟས་ནས་ཞུ་བ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར་
དེའི་སྟེང་དུ་དབྱངས་གསལ་གྱི་ཕྲེང་བ་གསུམ་བརྩེགས་སུ་གནས་པ་ཨོཾ་ཨཱ་ཧཱུཾ་དུ་གྱུར་པའི་འོད་ཟེར་གྱིས་ཕྱོགས་བཅུའི་དེ་
བཞིན་གཤེགས་པ་དང། དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་

[005B] ཨོཾ་ཨཱ་ཧཱུཾ།  ལན་གསུམ་བརྗོད་པས་བྱིན་གྱིས་བརླབས།  ཨོཾ་ཁཎྜ་རོ་ཧི་ཧུཾ་ཧཱུཾ་ཕཊ་ ཀྱིས་བསངས།  །
སྭ་བྷཱ་ཝ་ ་སྤྱངས།  སྟོང་པའི་ངང་ལས་ཀ་ལས་ཐོད་པའི་སྣོད་རྣམས་ཀྱི་ནང་དུ་ཧཱུཾ་ལས་མཆོད་རྫས་རྣམས་རང་བཞིན་སྟོང་ཉིད་
རྣམས་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་
སྟེར་བར་གྱུར། ཨོཾ་ཨརྒྷཾ་ཨཱ་ཧཱུཾ། ཨོཾ་པཱདྱཾ་ཨཱ་ཧཱུཾ། ཨོཾ་བཛྲ་པུཥྤེ་ཨཱ་ཧཱུཾ།  ནས།  ཨོཾ་བཛྲ་ཤཔྟ་ཨཱ་ཧཱུཾ་ གི་བར་གྱི་ཆུ་གཉིས་ཉེར་སྤྱོད་
རོལ་མོ་དང་བཅས་པ་བྱིན་གྱིས་བརླབས། བདག་འཇུག་སྐབས་མཚམས་འདིར། སྔོན་འགྲོའི་གཏོར་མ་དང་གནས་ཡོ་བྱིན་རླབས་སོགས་དཀྱིལ་ཆོག་ལས་འབྱུང་བ་ལྟར་བྱ། །
དེ་ནས་རྡོར་སེམས་སྒོམ་བཟླས་ནི།  རང་གི་སྤྱི་བོར་པད་ཟླའི་གདན་ལ་རྡོ་རྗེ་སེམས་དཔའ་ཡབ་ཡུམ་སྐུ་མདོག་དཀར་པོ་ཞལ་གཅིག་

[006A]༄༅། །ཕྱག་གཉིས་ཀྱིས་རྡོར་དྲིལ་དང་གྲི་ཐོད་འཛིན་པས་ཕན་ཚུན་འཁྱུད་པ། ཡབ་ཕྱག་རྒྱ་དྲུག་དང་ཡུམ་
ཕྱག་རྒྱ་ལྔས་བརྒྱན་ཅིང། རྡོ་རྗེ་དང་པདྨའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཧཱུཾ་གི་མཐར་སྔགས་
ཕྲེང་གིས་བསྐོར་བ་ལས་བདུད་རྩི་དཀར་པོའི་རྒྱུན་བབས་པས་ནད་གདོན་སྡིག་སྒྲིབ་ཐམས་ཅད་སྦྱངས་པར་གྱུར་ པར་བསམས་
ལ༑  ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་
བྷ་ཝ༑ ཨ་ནུ་རཀྟོ་མེ་བྷ་ཝ། སརྦ་སིདྡྷི་མམེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡ ་ཀུ་རུ་ཧཱུཾ། ཧ་ཧ་ཧ་ཧ་ཧོཿ་བྷ་ག་
ཝན༑ བཛྲ་ཧེ་རུ་ཀ་མ་མེ་མུཉྩ། ཧེ་རུ་ཀ་བྷ་ཝ། མ་ཧཱ་ས་མ་ཡ་ས་ཏྭ་ཨཱ་ཧཱུཾ་ཕཊ།  ཅེས་ཉེར་གཅིག་བཟླས་མཐར།  རྡོ་རྗེ་སེམས་

[006B] རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མི་ཕྱེད་པར་གྱུར་
 པར་བསམ་མོ། ལྔ་པ་བླ་མའི་རྣལ་འབྱོར་ནི།  མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་
པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་
སུ་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བ་ཉི་མའི་གདན་གྱི་སྟེང་དུ་དྲིན་ཆེན་རྩ་བའི་བླ་མ་
དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་
ཀར་བསྣོལ་ནས་འཛིན་པ། དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། །

[007A]༄༅། །གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་
ཀྱིས་བརྒྱན་པ། དེའི་མདུན་ནས་བརྩམས་ཏེ་གཡོན་སྐོར་དུ་སངས་རྒྱས་རྡོ་རྗེ་འཆང་ནས་རྩ་བའི་བླ་མའི་བར་གྱི་
བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས། གཡས་
པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ། །
གྲུ་མོ་གཡོན་ན་ཁ་ཊཱཾ་ག་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རུས་པའི་རྒྱན་དྲུག་གིས་
བརྒྱན་ཅིང། གཞོན་ནུ་ལང་ཚོ་དར་ལ་བབས་པ། གཙོ་འཁོར་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ་ཐུགས་

[007B] ཐུགས་ཀའི་ཧཱུཾ་ལས་འོད་ཟེར་འཕྲོས། རང་བཞིན་གྱི་གནས་ནས་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དང། །
སངས་རྒྱས་བྱང་སེམས་དཔའ་བོ་མཁའ་འགྲོ། ཆོས་སྐྱོང་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ་ཛཿ་ཧཱུཾ་བ་ཧོཿ་
རེ་རེའང་སྐྱབས་གནས་ཀུན་འདུས་ཀྱི་ངོ་བོར་གྱུར་ པར་བསམས་ལ། ཐལ་མོ་སྦྱར་ཏེ།  གང་གི་དྲིན་གྱིས་བདེ་ཆེན་གནས། །སྐད་ཅིག་
གིས་ནི་ཐོབ་འགྱུར་བ། བླ་མ་རིན་ཆེན་ལྟ་བུའི་སྐུ། རྡོ་རྗེ་ཅན་ཞབས་པད་ལ་འདུད།  ཅེས་ཕྱག་བྱ།  རང་གི་ཐུགས་ཀ་ནས་
སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར།  པར་བསམས་ལ།  ཨོཾ་ཨརྒྷཾ་པྲ་ཏཱི་ཙྪ་སཱ་ཧཱ། ཨོཾ་པཱ་དྱཾ་པྲ་ཏཱི་ཙྪ་སཱ་ཧཱ། ཨོཾ་
བཛྲ་པུཥྤེ་ཨཱ་ཧཱུཾ་སཱ་ཧཱ།  དེ་བཞིན་དུ་པུཥྤེའི་གནས་སུ། དྷཱུ་པེ་དང། དའི་པ་དང། གནྡྷེ་དང། ནེ་ཝི་དྱ་དང། ཤཔྟ་རྣམས་བཅུག་པ་དང།  ཨོཾ་ཨཱ་བཛྲ་

[008A]༄༅། །ཨ་དརཤེ་ཧཱུཾ། ཨོཾ་ཨཱ་བཛྲ་བི་ནི་ཧཱུཾ། ཨོཾ་ཨཱ་བཛྲ་གནྡྷེ་ཧཱུཾ། ཨོཾ་ཨཱ་བཛྲ་ར་སེ་ཧཱུཾ། ཨོཾ་ཨཱ་བཛྲ་སྤརཤེ་ཧཱུཾ། །
ཨོཾ་ཨཱ་བཛྲ་དྷརྨེ་ཧཱུཾ།  རྣམས་ཀྱིས་ཕྱི་མཆོད་དང།  ཨོཾ་གུ་རུ་བཛྲ་དྷརྨ་ས་པ་རི་ཝཱ་ར་ཨོཾ་ཨཱ་ཧཱུཾ།  གིས་ནང་མཆོད་འབུལ། རང་གི་ཐུགས་ཀ་ནས་པདྨ་ཅན་
ལ་སོགས་པའི་རིག་མ་དཔག་ཏུ་མེད་པ་སྤྲོས་པ་རྣམས་རྡོ་རྗེ་རྣལ་འབྱོར་མའི་སྐུར་གྱུར་པ་དང་བླ་མ་ཡབ་ཡུམ་སྙོམས་པར་ཞུགས་པས་ཟག་མེད་ཀྱི་བདེ་བས་ཁྱབ་པར་བསམས་ལ།  །
ཡིད་འོང་ལང་ཚོའི་དཔལ་འཛིན་དྲུག་ཅུ་བཞིའི། །འདོད་པའི་སྒྱུ་རྩལ་ལ་མཁས་ལུས་ཕྲ་མ། །ཞིང་སྐྱེས་སྔགས་སྐྱེས་
ལྷན་སྐྱེས་ཕོ་ཉའི་ཚོགས། །མཛེས་སྡུག་སྒྱུ་མའི་ཕྱག་རྒྱ་རྣམས་ཀྱང་འབུལ།  ཞེས་གསང་བའི་མཆོད་པ་འབུལ། མཆོད་པའི་འཁོར་
གསུམ་བདེ་སྟོང་དབྱེར་མེད་ཀྱི་རྩིས་ཟིན་པར་བྱས་ལ།  སྒྲིབ་བྲལ་ལྷན་སྐྱེས་བདེ་བའི་ཡེ་ཤེས་ཆེ། །ཆོས་ཀུན་རང་བཞིན་སྤྲོས་དང་བྲལ་

[008B] །དབྱེར་མེད་ལྷུན་གྲུབ་སྨྲ་བསམ་བརྗོད་ལས་འདས། །དོན་དམ་བྱང་ཆུབ་སེམས་མཆོག་ཁྱོད་ལ་འབུལ། །
 ཞེས་དེ་ཁོ་ན་ཉིད་ཀྱི་མཆོད་པ་འབུལ།  དཀོན་མཆོག་གསུམ་ལ་བདག་སྐྱབས་མཆི།  །ཞེས་སོགས་ཀྱིས་རྒྱུན་བཤགས་བྱ། དེ་ནས་ཀུ་ས་ལེའི་ཚོགས་
གསོག་ནི།  རང་སེམས་མཁའ་སྤྱོད་དབང་མོ་མཐེབ་སོར་ཙམ། །སྤྱི་བོ་ནས་ཐོན་རྩ་བའི་བླ་མ་དང། །ཞལ་སྦྱོར་མཛད་ཅིང་
སླར་ཡང་ཕྱིར་ཐོན་ཏེ། །རང་བྱུང་མི་མགོའི་སྒྱེད་པུ་གསུམ་གྱི་སྟེང། །ལུས་པོ་རྙིང་པའི་ཐོད་པ་བཀོགས་ནས་བཀལ། །
དེ་ནང་ལྷག་མ་ཤ་ཁྲག་རུས་པ་རྣམས། །གཏུབས་ཏེ་སྤུངས་ལ་སྤྱན་ཆེར་གཟིགས་པ་ཡིས། །སྦྱངས་རྟོགས་སྦར་བྱས་
བདུད་རྩིའི་རྒྱ་མཚོར་གྱུར། ཨོཾ་ཨཱ་ཧཱུཾ་ཧ་ཧོ་ཧྲཱི་ ལན་གསུམ་གྱི་བྱིན་གྱིས་བརླབས་ལ།  རང་གི་སྙིང་ག་ནས་ལྷ་མོ་ཐོད་པ་ཐོགས་

[009A]༄༅། །པ་དཔག་ཏུ་མེད་པ་སྤྲོས་ཏེ་བདུད་རྩི་ནས་ཐོད་པས་ལུམ་ལུམ་བཅུས་ཏེ་མགྲོན་རྣམས་ལ་ཕུལ་བས་
ལྗགས་རྡོ་རྗེའི་འོད་ཟེར་གྱི་སྦུ་གུས་དྲངས་ཏེ་གསོལ་བར་གྱུར་ པར་བསམས་ལ།  སྐུ་བཞིའི་བདག་ཉིད་རྩ་བའི་བླ་མ་ལ། །དམ་རྫས་
བདུད་རྩི་འབུལ་ལོ་མཉེས་གྱུར་ཅིག་ ཅེས་བརྗོད།  ཨོཾ་ཨཱ་ཧཱུཾ།  བདུན་གྱིས་རྩ་བའི་བླ་མ་ལ་ལན་བདུན་བུལ།  དངོས་གྲུབ་འབྱུང་གནས་
བརྒྱུད་པའི་བླ་མ་ལ། །དམ་རྫས་བདུད་རྩི་འབུལ་ལོ་མཉེས་གྱུར་ཅིག་ཨོཾ་ཨཱ་ཧཱུཾ། བླ་མ་ཡི་དམ་མཆོག་གསུམ་སྲུང་
ཚོགས་ལ། །དམ་རྫས་བདུད་རྩི་འབུལ་ལོ་མཉེས་གྱུར་ཅིག་ཨོཾ་ཨཱ་ཧཱུཾ། གཉུག་མར་གནས་པའི་གནས་གཞི་གྲོང་
བདག་ལ། །དམ་རྫས་བདུད་རྩི་འབུལ་ལོ་སྟོང་གྲོགས་མཛོད། །ཨོཾ་ཨཱ་ཧཱུཾ། རིགས་དྲུག་བར་དོའི་སེམས་ཅན་ཐམས་

[009B] །དམ་རྫས་བདུད་རྩི་འབུལ་ལོ་གྲོལ་གྱུར་ཅིག་ཨོཾ་ཨཱ་ཧཱུཾ། ཕུལ་བས་མགྲོན་ཀུན་ཟག་མེད་བདེ་བས་ཚིམས། །
སེམས་ཅན་རྣམས་ཀྱང་སྒྲིབ་བྲལ་ཆོས་སྐུ་ཐོབ། །མཆོད་པའི་འཁོར་གསུམ་སྨྲ་བསམ་བརྗོད་འདས་ཀྱི། །བདེ་སྟོང་གཉིས་
སུ་མེད་པའི་ངོ་བོར་གྱུར།  །ཅེས་དང། མཎྜལ་འབུལ་བ་ནི།  ཨོཾ་བཛྲ་བཧུ་མི་ཨཱ་ཧཱུཾ།  ཞེས་པ་ནས།  དཔལ་ལྡན་བླ་མ་དམ་པ་རྣམས་
ལ་དབུལ་བར་བགྱིའོ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། །བཞེས་ནས་བྱིན་གྱིས་བརླབ་ཏུ་གསོལ། །
བདེ་སྟོང་ལྷན་ཅིག་སྐྱེས་པའི་ཡེ་ཤེས་ཀྱི། །གཟུང་རྣམ་ཕུང་ཁམས་སྐྱེ་མཆེད་ལས་བྱུང་བའི། །རི་གླིང་རིན་ཆེན་གཏེར་
བུམ་ཉི་ཟླར་བཅས། །སྐྱབས་མགོན་ཐུགས་རྗེའི་གཏེར་ལ་དབུལ་བར་བགྱི། །བདག་གི་ཆགས་སྡང་རྨོངས་གསུམ་

[010A]༄༅། །སྐྱེ་བའི་ཡུལ། །དགྲ་གཉེན་བར་གསུམ་ལུས་དང་ལོངས་སྤྱོད་བཅས། །ཕངས་པ་མེད་པར་འབུལ་
གྱིས་ལེགས་བཞེས་ནས། །དུག་གསུམ་རང་སར་གྲོལ་བར་བྱིན་གྱིས་རློབས། །ཨི་ད་གུ་རུ་རཏྣ་མཎྜ་ལ་ཀ་ནི་རྱཱ་ཏ་ཡཱ་མི། །
 དེ་ནས་བླ་བརྒྱུད་གསོལ་འདེབས་ནི།  རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། །རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། །
རྒྱལ་སྲས་ཐུ་བོ་ནཱ་རོ་ཏ་པའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །གསང་ཆེན་སློབ་བཤད་འཛིན་
པའི་ཕམ་ཐིང་པ། །གསང་མཛོད་ཀུན་གྱི་གཏེར་གྱུར་ཤེས་རབ་བརྩེགས། །གསང་སྔགས་རྒྱ་མཚོའི་མངའ་བདག་
མལ་ལོའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །རྡོ་རྗེ་འཆང་དབང་བླ་ཆེན་ས་སྐྱ་པ། །རྡོ་རྗེའི་

[010B] །རྡོ་རྗེ་འཛིན་པའི་གཙུག་རྒྱན་གྲགས་པའི་ཞབས། །གསོལ་བ་འདེབས་སོ་
ལྷན་སྐྱེས་ཡེ་ཤེས་སྩོལ། །ས་སྐྱ་པཎ་ཆེན་གངས་ཅན་མཁས་པའི་རྗེ། །ས་གསུམ་སྐྱེ་དགུའི་གཙུག་རྒྱན་འཕགས་
པའི་མཚན། །ས་སྐྱའི་བསྟན་འཛིན་ཞང་སྟོན་ཆོས་རྗེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
གྲུབ་པའི་དབང་ཕྱུག་ན་བཟའ་བྲག་ཕུག་པ། །གྲུབ་མཆོག་མཁས་པའི་དེད་དཔོན་ཆོས་ཀྱི་རྗེ། །གྲུབ་རིགས་སྙན་
བརྒྱུད་མངའ་བདག་ཡར་ཀླུངས་པར། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བདག་གཞན་འགྲོ་བའི་
སྐྱབས་མགོན་རྒྱལ་བ་མཆོག་བདག་ཉིད་ཆེན་པོ་འཇམ་དབྱངས་ནམ་མཁའི་མཚན། །བདག་ཆེན་ཆོས་རྗེ་བློ་གྲོས་
[011A]༄༅། །རྒྱལ་མཚན་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བཀའ་དྲིན་མཉམ་
མེད་རྗེ་བཙུན་རྡོ་རིང་པ། །བཀའ་བཞིན་སྒྲུབ་པའི་བསྟན་འཛིན་བློ་གསལ་དང། །བཀའ་བརྒྱུད་གསང་ཆེན་སྨྲ་བ་
མཁྱེན་བརྩེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །རིགས་སྔགས་འཆང་བ་བསླབ་གསུམ་
རྒྱལ་མཚན་དང། །རིགས་བརྒྱའི་ཁྱབ་བདག་དབང་ཕྱུག་རབ་བརྟན་དཔལ། །རིགས་ཀྱི་གཙོ་བོ་རྗེ་བཙུན་བཀའ་
འགྱུར་པ། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །དཀྱིལ་འཁོར་རྒྱ་མཚོའི་ཁྱབ་བདག་ཞྭ་ལུ་པ། །
དཀྱིལ་འཁོར་ཀུན་གྱི་གཙོ་བོ་མཁྱེན་རབ་རྗེ། །དཀྱིལ་འཁོར་འཁོར་ལོའི་བདག་པོ་རྨོར་ཆེན་ཞབས། །གསོལ་བ་

[011B] །སྙན་བརྒྱུད་རྒྱ་མཚོའི་དེད་དཔོན་གནས་གསར་པ། །སྙན་བརྒྱུད་མངའ་བདག་བློ་
གསལ་ཕུན་ཚོགས་དང། །སྙན་བརྒྱུད་སྤེལ་མཁས་བསྟན་འཛིན་འཕྲིན་ལས་ཞབས། །གསོལ་བ་འདེབས་སོ་ལྷན་སྐྱེས་
ཡེ་ཤེས་སྩོལ། །དགའ་ལྡན་བསྟན་འཛིན་ཁྱབ་བདག་བཀའ་འགྱུར་པ། །དགའ་ལྡན་དར་རྒྱས་སྙིགས་དུས་འགྲོ་བའི་གཉེན། །
དགའ་ལྡན་ལུགས་འཛིན་དྷརྨ་བྷ་དྲའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །མདོ་རྒྱུད་ཀུན་གྱི་ལམ་
གྱི་གནད་རྫོགས་པའི། །མདོ་རྒྱུད་མངའ་བདག་བློ་བཟང་ཆོས་འཕེལ་དང། །མདོ་རྒྱུད་སྤེལ་མཁས་འཇིགས་མེད་
དབང་པོའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །ནཱ་རོ་མཁའ་སྤྱོད་སྨིན་གྲོལ་ལམ་བཟང་གནད། །

[012A]༄༅། །ནཱ་རོ་པ་བཞིན་ལེགས་པར་འདོམས་པ་ལ། །ནཱ་རོས་བྱིན་བརླབས་བདེ་ཆེན་སྙིང་པོ་ལ། །གསོལ་བ་འདེབས་སོ་
ལྷན་སྐྱེས་ཡེ་ཤེས་སྩོལ། །རྡོ་རྗེ་གོད་འཕང་འགྲུབས་པའི་ཉེ་ལམ་མཆོག་རྡོ་རྗེ་བཙུན་མོའི་སྨིན་སྒྲོན་དམ་པའི་མཛོད། །རྡོ་རྗེ་འཛིན་པ་བློ་བཟང་
ཡེ་ཤེས་ལ། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བསྐྱེད་རིམ་ཟབ་མོ་མཁའ་སྤྱོད་རྣལ་འབྱོར་དང། །རྫོགས་རིམ་དབུ་མའི་རྣལ་
འབྱོར་བསྒོམས་པའི་མཐུས། །བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང། །མཁའ་སྤྱོད་གོད་འཕང་ཐོབ་པར་བྱིན་གྱིས་རློབས།  །དེ་ནས་
དབང་བཞི་བྱིན་བརླབས་ནི།  །སྐྱབས་གནས་ཀུན་འདུས་བླ་མ་ལ། །གསོལ་བ་འདེབས་སོ་བྱིན་གྱིས་རློབས། །དབང་བཞི་རྫོགས་པར་བསྐུར་
བ་དང། །སྐུ་བཞིའི་གོད་འཕང་སྩལ་དུ་གསོལ།  །ཞེས་ལན་གསུམ་གྱིས་གསོལ་བ་བཏབ་པས།  །བླ་མའི་དཔྲལ་བའི་ཨོཾ་ལས་བདུད་རྩི་འོད་ཟེར་

[012B] །རང་གི་དཔྲལ་བར་ཐིམ། ལུས་ཀྱི་སྡིག་སྒྲིབ་དག་བུམ་པའི་དབང་ཐོབ། །བླ་མའི་སྐུའི་བྱིན་རླབས་ལུས་ལ་ཞུགས་
བླ་མའི་མགྲིན་པའི་ཨཱ་ལས་བདུད་རྩི་འོད་ཟེར་དམར་པོ་འཕྲོས། །རང་གི་མགྲིན་པར་ཐིམ། ངག་གི་སྡིག་སྒྲིབ་དག་གསང་བའི་དབང་ཐོབ་
བླ་མའི་གསུང་གི་བྱིན་རླབས་ངག་ལ་ཞུགས། བླ་མའི་ཐུགས་ཀའི་ཧཱུཾ་ལས་བདུད་རྩི་འོད་ཟེར་སྔོན་པོ་འཕྲོས། རང་གི་སྙིང་གར་ཐིམ། ཡིད་ཀྱི་
སྡིག་སྒྲིབ་དག་ཤེས་རབ་ཡེ་ཤེས་ཀྱི་དབང་ཐོབ། །བླ་མའི་ཐུགས་ཀྱི་བྱིན་རླབས་ཡིད་ལ་ཞུགས། བླ་མའི་གནས་གསུམ་གྱི་ཡི་གེ་ལས་
བདུད་རྩི་དཀར་དམར་མཐིང་གསུམ་འཕྲོས། རང་གི་གནས་གསུམ་ལ་ཐིམ། ལུས་ངག་ཡིད་གསུམ་གྱི་སྡིག་སྒྲིབ་དག་དབང་བཞི་བ་
ཚིག་དབང་རིན་པོ་ཆེ་ཐོབ། བླ་མའི་སྐུ་གསུང་ཐུགས་ཀྱི་བྱིན་རླབས་རང་གི་ལུས་ངག་ཡིད་གསུམ་ལ་ཞུགས་པར་གྱུར་ བར་བསམས་ལ། དབང་བཞི་ལན་ཚུལ་

[013A]༄༅། །ཐུན་མོང་མ་ཡིན་པ་ནི་ཞལ་ལས་ཤེས་པར་བྱའོ། །དེ་ནས་སླར་ཡང།  དུས་གསུམ་སངས་རྒྱས་ཐམས་ཅད་ཀྱི་ངོ་བོ་
བླ་མ་རིན་པོ་ཆེ་ལ་གསོལ་བ་འདེབས་སོ། །བདག་གི་རྒྱུད་བྱིན་གྱིས་བརླབ་ཏུ་གསོལ།  ལན་གསུམ།  ཞེས་གསོལ་བ་བཏབ་
པས་མཐའ་སྐོར་གྱི་བརྒྱུད་པའི་བླ་མ་རྣམས་དབུས་ཀྱི་རྩ་བའི་བླ་མ་ལ་ཐིམ། རྩ་བའི་བླ་མ་ཡང་རང་ལ་རྗེས་སུ་ཆགས་པས་
འོད་དམར་པོའི་རྣམ་པར་ཞུ་བ། རང་གི་སྤྱི་གཙུག་ནས་ཞུགས། སྙིང་གར་བ་ཡིག་དམར་པོའི་རྣམ་པར་གྱུར་པ་དང་རང་
སེམས་དབྱེར་མེད་དུ་འདྲེས་པར་གྱུར།  དྲུག་པ་བདག་ལྷར་བསྐྱེད་པའི་རྣལ་འབྱོར་ནི།  བ་ཡིག་དེ་ཉིད་ཇེ་ཆེར་སོང་སྟེ་ནམ་མཁའི་
མཐའ་དང་མཉམ་པར་གྱུར་པས་སྣོད་བཅུད་ཐམས་ཅད་བདེ་སྟོང་གི་རང་བཞིན་དུ་གྱུར། སླར་ཡང་མཐའ་ནས་རིམ་གྱིས་

[013B] ནཱ་ད་ཡང་མི་དམིགས་པར་བདེ་སྟོང་
དབྱེར་མེད་ཀྱི་ཆོས་སྐུར་གྱུར། ཨོཾ་ཤཱུ་ནཡ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀྙྷ །  ཞེས་པ་ནི་འཆི་བ་ཆོས་སྐུའི་ལམ་འཁྱེར་རོ།  དེ་ལྟར་སྣང་
བ་ཐམས་ཅད་བསྡུས་པའི་སྟོང་པའི་ངང་ལས་ངོ་བོ་རང་སེམས་བདེ་སྟོང་གཉིས་སུ་མེད་པའི་ཡེ་ཤེས་ཀྱི་གཟུང་རྣམ་ཡིན་
པ་ལ་རྣམ་པ་བ་ཡིག་དམར་པོ་གྱེན་དུ་འགྲེང་བའི་རྣམ་པར་ནམ་མཁར་གནས་པར་གྱུར།  ཅེས་པ་ནི་བར་དོ་ལོངས་སྐུའི་ལམ་འཁྱེར་རོ། །།
སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་གཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་
དཀར་ལ་དམར་བའི་མདངས་ཅན་གྱི་སྟེང་དུ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་

[014A]༄༅། །ཕཊ་ཕཊ་སཱ་ཧཱ། ཞེས་པའི་སྔགས་གཡོན་སྐོར་དུ་འཁོད་པར་གྱུར། རང་ནམ་མཁའི་བ་ཡིག་གིས་
ཟླ་བ་མཐོང་བ་ན་དེའི་དབུས་སུ་སྐྱེ་བ་ལེན་པའི་འཕེན་པ་དང་ལྡན་པས་ཟླ་བའི་དབུས་སུ་ཞུགས། ཟླ་བ་བ་ཡིག་སྔགས་ཕྲེང་
དང་བཅས་པ་ལས་འོད་ཟེར་འཕྲོས། འཁོར་འདས་ཀྱི་སྣོད་བཅུད་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རང་བཞིན་དུ་
བྱས༑ དེ་རྣམས་ཚུར་འདུས་ཏེ་བ་ཡིག་སྔགས་ཕྲེང་དང་བཅས་པ་ལ་ཐིམས་པ་ཡོངས་སུ་གྱུར་པ་ལས། རྟེན་དང་བརྟེན་
པའི་དཀྱིལ་འཁོར་དུས་གཅིག་ཏུ་རྫོགས་པར་གྱུར།  ཅེས་པ་ནི་སྐྱེ་བ་སྤྲུལ་སྐུའི་ལམ་འཁྱེར་རོ།  །དེ་ཡང་རྡོ་རྗེའི་ས་གཞི་རྭ་བ་གུར་བླ་
རེ་དང་བཅས་པའི་ཕྱི་རོལ་ཏུ་ཁ་དོག་སྣ་ལྔ་པའི་མེ་དཔུང་གཡོན་སྐོར་དུ་འཁྱིལ་ཞིང་འབར་བ། དེའི་ནང་དུ་གཏུམ་དྲག་ལ་

[014B]
གྱེ་ན་དུ་ཕྱོགས་ཤིང། རྩེ་མོ་ཕྲ་བ་ཐུར་དུ་ཟུག་པ། མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དམར་སྐྱ་གཡོན་
བསྐོར་དུ་འཁོར་བ་རེ་རེས་མཚན་པ། ཆོས་འབྱུང་གི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་
འཁོར་གྱི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞབས་གཡས་བརྐྱངས་པས་དུས་མཚན་མ་དམར་
མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབ་ནས་མནན་པ་
སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་

[015A]༄༅། །སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་
པ༑ གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པར་གསོལ་བ། ཕྲག་པ་
གཡོན་པར་རྡོ་རྗེས་མཚན་པའི་ཁ་ཊཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། །
དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། །
བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། གཅེར་མོ་ཕྱག་
རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ།  །བདུན་པ་འགྲོ་བ་དག་པའི་རྣལ་འབྱོར་ནི།  རང་གི་སྙིང་

[015B]
གིས་བསྐོར་བ་ལས་འོད་ཟེར་འཕྲོས་ཏེ། བ་སྤུའི་བུ་གནས་ཕར་སོང། རིགས་དྲུག་གི་སེམས་ཅན་ཐམས་ཅད་ལ་ཕོག་
པས༑ སྡིག་སྒྲིབ་བག་ཆགས་དང་བཅས་པ་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར།  བརྒྱད་པ་དཔའ་བོ་
དཔའ་མོས་བྱིན་གྱིས་བརླབས་པ་ལ་གསུམ་ལས། དང་པོ་ལུས་དཀྱིལ་ནི།  རང་གི་སྙིང་གའི་ཆོས་འབྱུང་ཟླ་གདན་དང་བཅས་པའི་དབུས་
ཀྱི་བ་ཡིག་འབྱུང་བ་བཞིའི་བདག་ཉིད་ལས་བྱེ་བའི་འབྱུང་བ་བཞིའི་ས་བོན་ཡ་ར་ལ་ཝའི་ཡི་གེ་བཞི། སྙིང་གའི་འདོད་
མ་ལ་སོགས་པ་ཕྱོགས་བཞིའི་རྩ་འདབ་ཀྱི་རང་བཞིན་དུ་གནས་པ་ཡོངས་སུ་གྱུར་པ་ལས། གཡོན་ནས་བརྩམས་ཏེ། །

[016A]༄༅། །ལཱ་མ། དུམ་སྐྱེས་མ། གཟུགས་ཅན་མ། མཁའ་འགྲོ་མ་དང་བཞི། དབུས་སུ་བ་ཡིག་གི་ཟླ་ཕྱེད་
ཐིག་ལེ་ནཱ་ད་དང་བཅས་པ་ཤིན་ཏུ་ཕྲ་བའི་དཔྱིད་ཐིག་ཟུང་འཇུག་གི་ངོ་བོ་རྗེ་བཙུན་རྡོ་རྗེ་རྣལ་འབྱོར་མའོ། །དེའི་ཕྱི་རིམས་སུ་
ལུས་ཀྱི་སྐྲ་མཚམས་དང་སྤྱི་གཙུག་ལ་སོགས་པའི་གནས་ཉེར་བཞིའི་རྩ་མི་ཕྱེད་མ་ལ་སོགས་པ་དང། སོ་དང་སེན་མོ་
འབབ་པ་ལ་སོགས་པའི་ཁམས་ཉེར་བཞི། རྩ་ཁམས་ངོ་བོ་དབྱེར་མེད་ཤར་ནས་གཡོན་སྐོར་དུ་གནས་པའི་ཨོཾ་ཨོཾ་སོགས་
སྔགས་ཀྱི་ཡིག་འབྲུ་ཉེར་བཞིའི་ངོ་བོར་གནས་པ་ཡོངས་སུ་གྱུར་པ་ལས། རབ་གཏུམ་མ། གཏུམ་མིག་མ། འོད་ལྡན་
མ༑ སྣ་ཆེན་མ། དཔའ་བོའི་བློ་ཆེན་མ། ཁར་ཝ་རི། ལངྐའི་དབང་ཕྱུག་མ། ཤིང་གྲིབ་མ་སྟེ་ཐུགས་ཀྱི་རིགས་ཀྱི་དཔའ་

[016B] ས་སྲུང་མ། འཇིགས་བྱེད་ཆེན་མོ། རླུང་ཤུགས་མ། ཆང་འཐུང་མ། སྔོ་སངས་ལྷ་མོ། རབ་བཟང་མ། རྟ་རྣ་མ། །
བྱ་གདོང་མ་སྟེ་གསུང་གི་རིགས་ཀྱི་དཔའ་མོ་བརྒྱད། འཁོར་ལོའི་ཤུགས་ཅན་མ། དུམ་སྐྱེས་མ། ཆང་ཚོང་མ། འཁོར་ལོའི་
གོ་ཆ་མ། ཤིན་ཏུ་དཔའ་མོ། སྟོབས་ཆེན་མ། འཁོར་ལོས་སྒྱུར་མ། བརྩོན་འགྲུས་ཆེན་མོ་སྟེ་སྐུའི་རིགས་ཀྱི་དཔའ་མོ་
བརྒྱད་རྣམས་སུ་གྱུར་པ། ཕྱི་རོལ་གྱི་པཱུ་ལི་ར་མ་ལ་སོགས་པའི་གནས་ཉེར་བཞིའི་དཔའ་བོ་གཉིས་མེད་ཀྱི་རྣལ་འབྱོར་མ་དངོས་
སོ༑ །ཁ་ལ་སོགས་པའི་སྒོ་བརྒྱད་ཀྱི་རྩ་ཁམས་རྣམས་ཧཱུཾ་ཧཱུཾ་ལ་སོགས་པའི་ཡིག་འབྲུ་བརྒྱད་པོ་དང་ངོ་བོ་དབྱེར་མེད་ལས་ཁྭ་
གདོང་མ། འུག་གདོང་མ། ཁྱི་གདོང་མ། ཕག་གདོང་མ། གཤིན་རྗེ་བརྟན་མ། གཤིན་རྗེ་ཕོ་ཉ་མོ། གཤིན་རྗེ་མཆེ་བ་

[017A]༄༅། །མ། གཤིན་རྗེ་འཇོམས་མ་རྣམས་སུ་གྱུར་པ་ཐམས་ཅད་ཀྱང། རྗེ་བཙུན་མའི་སྐུའི་རྣམ་པ་ཅན་རྒྱན་ཆ་ལུགས་
ཡོངས་སུ་རྫོགས་པའོ།  །འདི་ནི་ལུགས་འདིའི་ཟབ་གནད་ཐུན་མོང་མ་ཡིན་པའི་མན་ངག་མཐར་ཐུག་པ་ཡི་གེ་རྙིང་པ་རྣམས་སུ་ས་བོན་ཙམ་ལས་མི་གསལ་བ་
བླ་མའི་ཞལ་གྱི་མན་ངག་ལ་བརྟེན་ནས་ཤིན་ཏུ་གོ་བདེ་བར་བཀོད་པ་ཡིན་པས་གཅེས་པར་ཟུངས་ཤིག་གཉིས་པ་ཡེ་ཤེས་པ་བཅུག་སྟེ་ཕོ་ཉ་གསུམ་བསྲེ་བ་ནི། འབར་བའི་
ཕྱག་རྒྱ་དང་བཅས།  ཕེཾ། རང་གི་ཐུགས་ཀའི་བ་ཡིག་ལས་འོད་ཟེར་འཕྲོས་པ་སྨིན་མཚམས་ནས་ཐོན་ཏེ་ཕྱོགས་བཅུར་སོང་བས་
ཕྱོགས་བཅུའི་དེ་བཞིན་གཤེགས་པ་དང། དཔའ་བོ་དང་རྣལ་འབྱོར་མ་ཐམས་ཅད་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས་
ཛཿ་ཧཱུཾ་བ་ཧོཿ་ ས་དགུག་གཞུག་བཅིངས་མཉེས་བྱ། པད་ཀོར་གྱི་མཐར་འཁྱུད་རྒྱ་བྱས་ལ།  ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷོ་ཉ་ཧ། ཆོས་

[017B] སྙམ་དུ་ང་རྒྱལ་བྱའོ། །གསུམ་པ་གོ་ཆ་བགོ་བ་ནི།  རང་གི་གནས་རྣམས་སུ་
ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བ་དམར་མོ་རྡོ་རྗེ་ཕག་མོ། སྙིང་གར་ཧ་ཡོཾ་སྔོན་མོ་གཤིན་རྗེ་མ། ཁར་ཧྲེཾ་མོཾ་དཀར་
མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོང་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་
ལ་ཕཊ་ཕཊ་དུད་ཁ་ཙཎྜ་ཀའི་ངོ་བོ་རྣམས་སུ་གྱུར།  དེ་ནས་དབང་བལྐུར་རྒྱས་གདབ་བྱེད་ན།  ཕེཾ། རང་གི་ཐུགས་ཀའི་བ་ཡིག་ལས་
འོད་ཟེར་འཕྲོས་པས། དབང་གི་ལྷ་དཔལ་འཁོར་ལོ་སྡོམ་པའི་རྟེན་དང་བརྟེན་པའི་དཀྱིལ་འཁོར་སྤྱན་དྲངས། དེ་བཞིན་
གཤེགས་པ་ཐམས་ཅད་ཀྱིས་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། སྒོ་མཚམས་མ་བརྒྱད་

[018A]༄༅། །ཀྱིས་བགེགས་བསྐྲད། དཔའ་བོ་རྣམས་ཀྱིས་ཤིས་པ་བརྗོད། དཔའ་མོ་རྣམས་ཀྱིས་རྡོ་རྗེའི་གླུ་
ལེན༑ གཟུགས་རྡོ་རྗེ་མ་ལ་སོགས་པས་མཆོད། གཙོ་བོས་དབང་བསྐུར་བའི་དགོངས་པ་མཛད། ཡུམ་བཞི་ཕག་མོ་
དང་བཅས་པས་རིན་པོ་ཆེའི་བུམ་པ་བདུད་རྩི་ལྔས་གང་བ་བཟུང་སྟེ་སྤྱི་བོ་ནས་དབང་བསྐུར་བར་གྱུར། ཇི་ལྟར་བལྟམས་
པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་
ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་དབང་བསྐུར་བས་ལུས་ཐམས་ཅད་གང། །
དྲི་མ་ཐམས་ཅད་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རྣམ་སྣང་ཧེ་རུ་ཀ་ཡུམ་དང་བཅས་པས་

[018B]  ཅེས་བརྗོད། བདག་འཇུག་སྐབས་མཚམས་འདིར་བདག་བསྐྱེད་ཀྱི་མཆོད་པ་བྱིན་གྱིས་བརླབས། དེ་ནས།  རང་གི་ཐུགས་
ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། ཨོཾ་ཨརྒྷཾ་པྲ་ཏཱི་ཙྪ་སཱ་ཧཱ། ཨོཾ་པཱ་དྱཾ་པྲ་ཏཱི་ཙྪ་སཱ་ཧཱ། ཨོཾ་བཛྲ་
པུཥྤེ་ཨཱ་ཧཱུཾ་སཱ་ཧཱ།  དེ་བཞིན་དུ་པུཥྤེའི་གནས་སུ།  དྷཱུ་པེ་དང། དའི་པེ་དང། གཎྡྷེ་དང། ནེ་ཝི་དཡེ་དང། ཤཔྟ་ རྣམས་བཅུག་པ་དང།  ཨོཾ་ཨཱ་བཛྲ་ཨ་
དརཤེ་ཧཱུཾ། ཨོཾ་ཨཱ་བཛྲ་བི་ནི་ཧཱུཾ། ཨོཾ་ཨཱ་བཛྲ་གནྡྷེ་ཧཱུཾ།  དེ་བཞིན་དུ།  ར་སེ། པརཤེ། དྷརྨེ་ རྣམས་བཅུག་པས་ཕྱི་མཆོད་དང།  ཨོཾ་ཨོཾ་ཨོཾ་
སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱ་ཧཱ། ཨོཾ་ཨཱ་ཧཱུཾ་ གིས་ནང་མཆོད་དང།  རང་ཉིད་
རྡོ་རྗེ་རྣལ་འབྱོར་མ་དང་ཁ་ཊཱཾ་ག་འཁོར་ལོ་སྡོམ་པར་གྱུར་པ་སྙོམས་པར་ཞུགས་པས་ལྷན་སྐྱེས་ཀྱི་བདེ་སྟོང་སྐྱེས་པར་གྱུར་པར་

[019A]༄༅། ། མོས་ཏེ་གསང་བ་དང་དེ་ཁོ་ན་ཉིད་ཀྱི་མཆོད་པ་འབུལ། ཡང་ན།  རང་ཉིད་རྣལ་འབྱོར་མར་གསལ་བའི། །ནུ་མ་སྤངས་
པ་བའོ་ལར་གྱུར། །ཀཀྐོ་ལ་དབུས་ཡང་དག་གནས། །འགྲམ་གཉིས་དྲིལ་བུ་དག་ཏུ་འགྱུར། །ཟེ་འབྲུ་བའོ་ལ་ཉིད་དུ་འགྱུར། །
དགའ་ཆེན་ཧེ་རུ་ཀ་ཡི་གཟུགས། །གསང་ཡུམ་རྡོ་རྗེ་རྣལ་འབྱོར་མ། །མཁའ་འགྲོ་ཀུན་འདུས་བདག་ཉིད་གྱུར། །ཡབ་
ཀྱི་གསང་གནས་མི་དམིགས་པའི་ངང་ལས་ཧཱུཾ་དཀར་པོ་ལས་བྱུང་བའི་རྡོ་རྗེ་དཀར་པོ་རྩེ་ལྔ་པ་བྱཱ་དམར་པོ་ལས་བྱུང་བའི་ནོར་
བུ་དམར་པོ་རྩེ་མོར་དྱཱ་སེར་པོས་མཚན་པ། ཡུམ་གྱི་གསང་གནས་མི་དམིགས་པའི་ངང་ལས་ཨཱ་ལས་བྱུང་བའི་པདྨ་
དམར་པོ་འདབ་མ་གསུམ་པ་བྱཱ་དཀར་པོ་ལས་བྱུང་བའི་བྱང་སེམས་དཀར་པོ་མཚོན་པའི་ལྟེ་བ་དཀར་པོ་རྩེ་མོར་དྱཱ་སེར་

[019B] ཨོཾ་ཤྲཱི་མ་ཧཱ་སུ་ཁ་བཛྲ་ཧེ་ཧེ་རུ་རུ་ཀ་ཨཱ་ཧཱུཾ་ཧཱུཾ་ཕཊ་སཱ་ཧཱ། ཡབ་ཡུམ་སྙོམས་པར་ཞུགས་པས་བྱང་
སེམས་ཞུ་བ་སྤྱི་བོ་ནས་མགྲིན་པར་སླེབ་པ་ན་དགའ་བ། མགྲིན་པ་ནས་སྙིང་གར་སླེབ་པ་ན་མཆོག་དགའ། སྙིང་ག་
ནས་ལྟེ་བར་སླེབ་པ་ན་ཁྱད་དགའ། ལྟེ་བ་ནས་ནོར་བུའི་རྩེར་སླེབ་པ་ན་ལྷན་སྐྱེས་ཀྱི་ཡེ་ཤེས་སྐྱེས་པས་བདེ་བ་དང་སྟོང་པ་
ཉིད་དབྱེར་མེད་པའི་ཏིང་ངེ་འཛིན་ལ་སྙོམས་པར་ཞུགས། དེ་ལྟར་བདེ་སྟོང་དབྱེར་མེད་དུ་སྦྱར་བ། དེས་མཆོད་པའི་
འཁོར་གསུམ་རང་བཞིན་གྱིས་སྟོང་པའི་དེ་ཁོ་ན་ཉིད་ཀྱི་དོན་ལ་རྩེ་གཅིག་ཏུ་མཉམ་པར་བཞག་པའི་གསང་བ་དང་དེ་ཁོ་
ན་ཉིད་ཀྱི་མཆོད་པས་མཉེས་པར་གྱུར།  ཅེས་རང་ཉིད་རྣལ་འབྱོར་མ་ཧེ་རུ་ཀར་ང་རྒྱལ་འཕོས་ཏེ་རྟགས་བསྒྱུར་ནས་གསང་མཆོད་དང་དེ་ཁོ་ན་ཉིད་

[020A]༄༅། །ཀྱི་མཆོད་པ་ཕུལ་ལ།  སླར་ཡང་རྗེ་བཙུན་མའི་རྣམ་པར་གྱུར་ པར་བསམ་མོ། །དེ་ནས་བསྟོད་པ་ནི།  ཨོཾ་ན་
མོ་བྷ་ག་ཝ་ཏི་བཛྲ་ཝཱ་ར་ཧི་བ་ཧཱུཾ་ཧཱུཾ་ཕཊ། ཨོཾ་ན་མོ་ཨཱརྱ་ཨ་པ་ར་ཛི་ཏེ་ཏྲཻ་ལོ་ཀྱ་མཱ་ཏི་བི་དཡེ་ཤྭ་རི་ཧཱུཾ་ཧཱུཾ་ཕཊ། ཨོཾ་ན་མཿ་སརྦ་
བཧུ་ཏ་བྷ་ཡཱ་བ་ཧི་མ་ཧཱ་བཛྲེ་ཧཱུཾ་ཧཱུཾ་ཕཊ། ཨོཾ་ན་མོ་བཛྲ་ས་ནི་ཨ་ཛི་ཏེ་ཨ་པ་ར་ཛི་ཏེ་ཝ་ཤ་ཀ་རི་ནི་ཏྲ་ཧཱུཾ་ཧཱུཾ་ཕཊ། ཨོཾ་ན་མོ་
བཧྲ་མ་ཎི་ཤོ་ཥ་ནི་རོ་ཥ་ནི་ཀྲོ་དཧེ་ཀ་ར་ལེ་ནི་ཧཱུཾ་ཧཱུཾ་ཕཊ། ཨོཾ་ན་མ་སྟྲཱ་ས་ནི་མཱ་ར་ཎི་པྲ་བཧེ་ད་ནཱི་བ་ར་ཛ་ཡེ་ཧཱུཾ་ཧཱུཾ་ཕཊ། ཨོཾ་ན་མོ་བི་
ཛ་ཡེ་ཛམྦྷ་ནི་སྟ་མྦྷ་ནི་མོ་ཧ་ནི་ཧཱུཾ་ཧཱུཾ་ཕཊ། ཨོཾ་ན་མོ་བཛྲ་ཝཱ་ར་ཧི་མ་ཧཱ་ཡོ་གི་ནཱི་ཀ་མེ་ཤྭ་རི་ཁ་གེ་ཧཱུཾ་ཧཱུཾ་ཕཊ།  ཅེས་ཡུམ་
གྱི་རྐང་བརྒྱད་ཀྱིས་སྔགས་མཆོད་དང་བསྟོད་པར་བྱའོ། །དགུ་པ་ངག་བཟླས་དང་ཡིད་བཟླས་ཀྱི་རྣལ་འབྱོར་ལ་གཉིས་ལས། ངག་བཟླས་ནི།  རང་གི་སྙིང་

[020B]
ཕྲེང་ཁ་དོག་དམར་པོས་གཡོན་སྐོར་དུ་བསྐོར་བ་ལས་འོད་ཟེར་དམར་པོ་དཔག་མེད་འཕྲོས། སེམས་ཅན་ཐམས་ཅད་
ཀྱི་སྡིག་སྒྲིབ་སྦྱངས། །སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་
པོའི་རྣམ་པར་སྤྱན་དྲངས་བ་ཡིག་སྔགས་ཕྲེང་དང་བཅས་པ་ལ་ཐིམས་པས་རྒྱུད་བྱིན་གྱིས་བརླབས་པར་གྱུར་ པར་བསམས་ལ།།
ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱ་ཧཱ།  རྒྱུན་པར་དམ་བཅའ་ཇི་ལྟར་ཡོད་པ་
ལ་ཉུང་མཐར་བྱས་ནས་བཟླའོ། །ཡིད་བཟླས་ནི། ལུས་གནད་བཅས་ཏེ་སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་བ་བསྐྱེད་པར་འདོད་ན་གསང་
[021A]༄༅། །གནས་དང། མི་རྟོག་པ་བསྐྱེད་པར་འདོད་ན་ལྟེ་བར་བབ་ལ་རླུང་ཁ་སྦྱར་ཏེ། ཡིད་ཀྱིས་སྔགས་ཕྲེང་གཡོན་སྐོར་དུ་གནས་
པ་ཀློག་པའི་ཚུལ་དུ་ལན་གསུམ་ལྔ་བདུན་ཙམ་བགྲང། དེ་ནས་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དམར་སྐྱ་གཡོན་སྐོར་
དུ་འཁོར་བ་དང། ཁྱད་པར་དབུས་ཀྱི་བཾ་ཡིག་གི་ནཱ་ད་ལས་མེ་འབར་ལ་ཁད་པ་ལ་སེམས་གཏད་ནས་རླུང་འཛིན། དེ་ནས། དབུ་མའི་ཡར་སྣེ་མར་སྣེ་
ནས་དགའ་འཁྱིལ་དཀར་དམར་ནས་འབྲུ་ཙམ་རེ་གཡོན་སྐོར་དུ་འཁོར་བཞིན་དུ་འབྱུང་བ་སྙིང་གར་འདྲེས་ནས་སྟོང་ཡལ་དུ་སོང་བའི་བདེ་སྟོང་ལ་མཉམ་
པར་འཇོག་གོ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ལ་གཉིས་ལས། ཐུན་མོང་མ་ཡིན་པ་ནི་ཁྲིད་ལས་བྱུང་པ་ལྟར་ཉམས་སུ་བླངས། ཐུན་
མོང་པ་ནི། རང་གི་སྙིང་གའི་བཾ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས། ཁམས་གསུམ་ཐམས་ཅད་

[021B] གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་
དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་
སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། དེ་བཾ་ཡིག་
ལ་ཐིམ། དེ་བཾ་གྱི་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ། དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་
ཕྲར་འོད་གསལ་སྟོང་པ་ཉིད་དུ་ཐིམ་པར་གྱུར་པར་བསམ་མོ། །ལུས་དཀྱིལ་སྒོམ་པའི་ཚེ། དེ་ཟླ་བ་ལ་ཐིམ། དེ་རྣལ་འབྱོར་
མ་སོ་གཉིས་ལ་ཐིམ། དེ་རྣལ་འབྱོར་མ་བཞི་ལ་ཐིམ། དེ་ལུས་དཀྱིལ་གྱི་གཙོ་མོ་ལ་ཐིམ། གཙོ་མོ་ཡང་སྟོད་སྨད་

[022A]༄༅། །ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ། ཞེས་སོགས་བརྗོད་དགོས་སོ། །
བཅུ་གཅིག་པ་སྤྱོད་ལམ་གྱི་རྣལ་འབྱོར་ན། སྟོང་པའི་ངང་ལས་རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་པར་བསམ་པའི་
གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཧཾ་ཨོཾ་སྔོན་མོ་གཤིན་
རྗེ་མ༑ ཁར་ཧྲཱིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲཱིཾ་ཧྲཱིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་
བྱེད་མ། ཡན་ལག་ཐམས་ཅད་ལ་ཕགས་ཕགས་དུང་ཁ་ཙཎྜ་ཀའི་ངོ་བོ་རྣམས་སུ་གྱུར། ཅེས་གོ་ཆ་དང། ཨོཾ་སུམྦྷ་ནི་སུམྦྷ་ཧུཾ་ཧཱུཾ་
ཕགས༑ ཨོཾ་གྲི་ཧྣ་གྲི་ཧྣ་ཧུཾ་ཧཱུཾ་ཕགས། ཨོཾ་གྲི་ཧྣ་པ་ཡ་གྲི་ཧྣ་པ་ཡ་ཧུཾ་ཧུའ ་ཕགས། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་ཧུཾ་ཧཱུཾ་ཕགས། ཅེས་

[022B] །གཉིས་པ་ཐུན་མཚམས་སུ་ཇི་ལྟར་བྱ་བའི་རིམ་པ་ནི། འཁྱེར་སོ་གསུམ་གྱི་རྣལ་འབྱོར་དང། གཡོན་པའི་ཀུན་
སྤྱོད། ཕྱི་རོལ་མཆོད་པ། ཆོས་བཅུའི་མཆོད་པ། གཞན་ཡང་ཉལ་ལྡད་དང། ཁྲུས། ཁ་ཟས། གོས་ཀྱི་རྣལ་འབྱོར་སོགས་ཁྲིད་ལས་འབྱུང་བ་ལྟར་བྱ་ཞིང། གཏོར་
མའི་རྣལ་འབྱོར་ནི། མཆོད་པ་དང་གཏོར་མ་ཕྱག་ལེན་ལྟར་བཤམས་ལ། ཨོཾ་ཁཎྜ་རོ་ཧི་ཧུཾ་ཧཱུཾ་ཕགས། ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་
ལས་ཀཾ་ལས་ཐོད་པའི་སྣོད་རྣམས་ཀྱི་ནང་ རྣམ་པ་མཆོད་རྫས་སོ་སོའི་
རྣམ་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་སྟེར་བར་གྱུར། ཨོཾ་ཨརྒྷཾ་ཨཱ་ཧཱུཾ་
ནས་ཤཔྟ་ཨཱ་ཧཱུཾ་གི་བར་གྱིས་མཆོད་པ་བྱིན་བརླབས། གཏོར་མ་ཨོཾ་ཁཎྜ་རོ་ཧིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་

[023A]༄༅། །རླུང༑ རཾ་ལས་མེ། ཨཱ་ལས་མི་མགོའི་སྒྱེད་བུ་གསུམ་གྱི་སྟེང་དུ་ཨཱ་ལས་ཐོད་པ་ཡངས་ཤིང་རྒྱ་ཆེ་
བའི་ནང་དུ་ཨོཾ་ཁཾ་ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། ལཾ་མཾ་པཾ་ཏཾ་བཾ་རྣམས་ལས་ཤ་ལྔ་ཡི་གེ་དེ་དག་གིས་མཚན་པ། རླུང་གཡོས་
མེ་སྦར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་སྐྱེས་པའི་ཁ་ཊཱཾ་ག་དཀར་པོ་མགོ་ཐུར་དུ་
བལྟས་ནས་ཞུ་བ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར། དེའི་སྟེང་དུ་དབྱངས་གསལ་གྱི་ཕྲེང་བ་གསུམ་བརྩེགས་སུ་གནས་པ་ཨོཾ་ཨཱ་ཧཱུཾ་དུ་གྱུར་པའི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང་དཔའ་བོ་དང་
རྣལ་འབྱོར་མ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་མང་པོར་སྦར་ཞིང་སྦེལ་བར་

[023B] ཨོཾ་ཨཱ་ཧཱུཾ། ལན་གསུམ་གྱིས་བྱིན་གྱིས་བརླབས་ལ། ཕེཾ༑ རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། འོག་མིན་
ནས་རྗེ་བཙུན་རྡོ་རྗེ་རྣལ་འབྱོར་མ་ལ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་དང་འཇིག་རྟེན་སྐྱོང་བའི་
ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། མགྲོན་རྣམས་ཀྱི་ལྗགས་ལ་ཧཱུཾ་ལས་སྐྱེས་པའི་རྡོ་རྗེ་རྩེ་གསུམ་
པ་ནས་འབྲུ་ཙམ་འཁོད་པའི་འོད་ཟེར་གྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར་པར་བསམས་ལ། ཨོཾ་བཛྲ་ཨ་ར་
ལི་ཧོཿ་ཛ་ཧཱུཾ་བཾ་ཧོཿ་བཛྲ་ཌཱ་ཀི་ནི་ས་མ་ཡ་སྟཱཾ་དྲི་ཤྱ་ཧོཿ་ལན་གསུམ་མམ་བདུན་གྱིས་འབུལ། ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵ་
རཀྵ་ས། བཧུ་ཏ། པྲེ་ཏ། པི་ཤ་ཙ། ཨུནྣ་ཏ། ཨ་པ་སྨ་ར། བཛྲ་ཌྭ་ཀ་ཌཱ་ཀི་ནཡ་ད་ཡ་ཨི་མཾ་བ་ལིཾ་གྲི་ཧྣ་ཏུ། ས་མ་ཡ་རཀྵནྟུ། །

[024A]༄༅། །མཱ་མ་སརྦ་སིདྡྷི་མེད་པྲ་ཡ་ཙྪནྟུ། ཡ་ཐི་པཾ། ཡ་ཐེ་ཥྚཾ། བཧུ་ཛ་ཐ། པི་བྷ་ཐ། ཛི་གྲ་ཐ། མཱ་ཏི་ཀྲ་མ་ཐ། མ་
མ་སརྦ་ཀརྟ་ཡ། སད་སུ་ཁཾ་བི་ཤུདྡྷ་ཡེ། ས་ཧ་ཡི་ཀ་བྷ་ཝཱནྟུ། ཧཱུཾ་ཧཱུཾ་ཕགས་ཕགས་སཱ་ཧཱ། ཞེས་པ་ལན་གཉིས་ཀྱིས་འཇིག་རྟེན་པའི་མཁའ་འགྲོ་
རྣམས་ལ་འབུལ། ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨརྒྷི། པཱདྱཾ། པུཥྤེ། དྷཱུ་པེ། ཨ་ལོ་ཀེ། གནྡྷེ། ནེ་ཝི་དྱ། ཤཔྟ་ཨཱ་ཧཱུཾ་གིས་མཆོད། །
སྔགས་དེ་ལ། ཨོཾ་ཨཱ་ཧཱུཾ་བཏགས་པས་ནང་མཆོད་འབུལ། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་སྒྱུར་
ཡེ་ཤེས་ལྔ་ལྡན་སྐུ་གསུམ་བརྙེས། །འགྲོ་བ་སྐྱོབས་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་
རྟོག་པའི་འཆིང་གཅོད་ཅིང། །འཇིག་རྟེན་བྱ་བའི་རིམ་འཇུག་མ། །དེ་སྙེད་རྣམས་ལ་ཕྱག་འཚལ་ལོ། ཞེས་བསྟོད། །

[024B] །སྲིད་ཞིའི་མིག་འཕྲུལ་ཅིར་ཡང་འཆར་བ་ལས། །དེང་འདིར་མཁའ་
སྤྱོད་དབང་མོ་ཡིད་འོང་མ། །སྙིང་ནས་དྲྭན་ནོ་འཁྱུད་པའི་རྩེ་དགས་སྐྱོངས། །འོག་མིན་ཞིང་ན་ལྷན་སྐྱེས་རྒྱལ་ཡུམ་མ། །
ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། །ནོར་འཛིན་ཁྱབ་པའི་ཀརྨ་མུ་དྲ་མ། །རྣལ་འབྱོར་བདག་གི་སྐྱབས་མཆོག་རྗེ་
བཙུན་མ། །ཁྱེད་ནི་སེམས་ཉིད་སྟོང་པའི་རང་རྩལ་ཏེ། །རྡོ་རྗེའི་གྲོང་ན་ཨེ་དབྱིངས་བཾ་གྱི་དངོས། །སྒྱུ་མའི་གླིང་ན་འཇིགས་
རུང་སྲིན་མོ་དང། །འཛུམ་དཀར་གཡོ་བའི་ལང་ཚོ་གསར་པ་སྟོན། །བདག་གིས་ཇི་ལྟར་བཙལ་ཡང་འཕགས་མ་ཁྱོད། །
བདེན་པར་གྲུབ་པའི་ངེས་པ་མ་རྙེད་ནས། །སྤྲོས་པས་དུབ་པའི་སེམས་ཀྱི་གཞོན་ནུ་དེ། །བརྗོད་བྲལ་ནགས་ཀྱི་ཁང་

[025A]༄༅། །བུར་ངལ་གསོ་བསྟེན། །ཨེ་མ་ད་ནི་ཌཱ་ཀི་དབྱིངས་ནས་བཞེངས། །ཧེ་རུ་ཀ་དཔལ་རྒྱུད་ཀྱི་རྒྱལ་
པོ་ལས། །རྡོ་རྗེ་བཙུན་མོའི་ཉེ་བའི་སྙིང་པོ་མཆོག་བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། །
ཨོ་ཌི་བི་ཤའི་བས་མཐའི་ནགས་ཁྲོད་དུ། །གྲུབ་པའི་དབང་ཕྱུག་རྡོ་རྗེ་དྲིལ་བུ་པ། །འཁྱུད་དང་ཙུམ་བཧའི་བདེ་བས་
རྗེས་བསྐྱངས་ཏེ། །ཁ་སྦྱོར་མཆོག་གིས་རོལ་བཞིན་བདག་ཀྱང་སྐྱོངས། །གངྒཱའི་གླིང་ནས་རྗེ་བཙུན་ཀུ་སཱ་ལི། །མངོན་
སུམ་ནམ་མཁའི་དབྱིངས་སུ་འཁྲིད་པ་དང། །དཔལ་ལྡན་ན་རོ་ཏ་པ་རྗེས་བཟུང་ལྟར། །བདག་ཀྱང་མཁའ་སྤྱོད་
དགའ་མའི་གྲོང་དུ་འཁྲིད། །རྩ་བརྒྱུད་བླ་མ་མཆོག་གི་ཐུགས་རྗེ་དང། །རྒྱུད་ཆེན་གསང་མཐའི་མྱུར་ལམ་ཟབ་ཁྱད་

[025B] །རྣལ་འབྱོར་བདག་གི་ལྷག་བསམ་དག་པའི་མཐུས། །མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག་
ཅེས་མཁའ་སྤྱོད་ཞལ་བཟང་ལྟ་བའི་སྨོན་ལམ་དང། རྗེ་བཙུན་རྡོ་རྗེ་རྣལ་འབྱོར་མས། །བདག་དང་སེམས་ཅན་ཐམས་ཅད་དག་པ་
མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་
དུ་གསོལ། ཞེས་འདོད་དོན་ལ་གསོལ་བ་གདབ་ཅིང་ཚོགས་འཁོར་བྱེད་ན་འདིར་བྱེད་དོ། །དེ་ནས། ཨོཾ་ཨཱ་ཧཱུཾ། ཧ་ཧོ་ཧྲཱི་ལན་གསུམ། ཧཱུཾ་འོག་
མིན་བདེ་ཆེན་དག་པའི་ཕོ་བྲང་ནས། །རྣམ་སྣང་ཐུགས་ལས་སྤྲུལ་པའི་མཐུ་བོ་ཆེ། །བསྟན་སྲུང་ཀུན་གྱི་གཙོ་བོ་རྡོ་རྗེ་གུར་
དཔལ་ལྡན་མགོན་པོ་འདིར་བྱོན་མཆོད་གཏོར་བཞེས། །ཡོངས་འདུའི་ཚལ་དང་གཤིན་རྗེའི་ཕོ་བྲང་དང། །འཛམ་གླིང་

[026A]༄༅། །དེ་ཝཱི་ཀོ་ཊིའི་གནས་མཆོག་ནས། །འདོད་ཁམས་གཙོ་མོ་ནམ་གྲུ་རེ་མ་ཏི། །དཔལ་ལྡན་ལྷ་མོ་
འདིར་བྱོན་མཆོད་གཏོར་བཞེས། །སྣང་སྲིད་བྷ་ག་དབྱིངས་ཀྱི་དཀྱིལ་འཁོར་ནས། །འཁོར་འདས་ཀུན་གྱི་བདག་མོ་
དབྱིངས་ཕྱུག་ཡུམ། །སྔགས་སྲུང་དྲག་མོ་མ་མོ་མཁའ་འགྲོའི་གཙོ། །ཡུམ་ཆེན་རལ་གཅིག་འདིར་བྱོན་མཆོད་གཏོར་
བཞེས། །བསིལ་བ་ཚལ་དང་ཧ་ཧ་རྒོད་པ་དང། །སིངྒ་གླིང་དང་ཏི་སེའི་གངས་རི་དང། །དར་ལུང་གནས་དང་ཁའུ་
བྲག་རྫོང་ནས། །ཞིང་སྐྱོང་དབང་པོ་འདིར་བྱོན་མཆོད་གཏོར་བཞེས། །དུར་ཁྲོད་བརྒྱད་དང་ལྷོ་ཕྱོགས་རི་སུལ་དང། །རྡོ་
རྗེ་གདན་དང་དཔལ་གྱི་བསམ་ཡས་དང། །ན་ལ་རྩེ་དང་དཔལ་ལྡན་ས་སྐྱ་ནས། །ལས་མགོན་ཕོ་མོ་འདིར་བྱོན་མཆོད་

[026B] །བྱང་ཤར་མ་རུ་རྩེ་ཡི་དུར་ཁྲོད་དང། །རྒྱ་གར་བང་སོ་དམར་བོའི་བྲག་རི་དང། །དར་ལུང་བྲག་རམ་ལ་སོགས་
གནས་མཆོག་ནས། །གནོད་སྦྱིན་ལྕམ་དྲལ་འདིར་བྱོན་མཆོད་གཏོར་བཞེས། །ཁྱད་པར་ཨོ་རྒྱན་མཁའ་འགྲོའི་ཡུལ་དང་ནི་
རང་བཞིན་གནས་ནས་འཇིག་རྟེན་འཇིག་རྟེན་ལས། །འདས་པའི་མཁའ་འགྲོས་ཡོངས་བསྐོར་དུར་ཁྲོད་ཀྱི། །བདག་པོ་
ཡབ་ཡུམ་འདིར་བྱོན་མཆོད་གཏོར་བཞེས། །གསོལ་ལོ་མཆོད་དོ་རྒྱལ་བའི་བསྟན་སྲུང་ཚོགས། བསྒྲུབས་སོ་བསྟེན་ནོ་
བླ་མའི་བཀའ་སྲུང་ཆེ། །འབོད་དོ་བསྐུལ་ལོ་རྣལ་འབྱོར་དགྲ་ལྷའི་ཚོགས། །རིངས་པའི་ཚུལ་གྱིས་འདིར་བྱོན་མཆོད་གཏོར་བཞེས། །ཤ་ཁྲག་དམར་གྱིས་བརྒྱན་པའི་གཏོར་མས་མཆོད། །ཛ་གད་སྨན་ཕུད་རཀྟའི་བཏུང་བས་མཆོད། །རྔ་ཆེན་རྐང་

[027A]༄༅། །གླིང་རོལ་མོའི་སྒྲ་ཡིས་མཆོད། །དར་ནག་འཕེན་ཆེན་སྤྲིན་ལྟར་གཏིབས་པས་མཆོད། །ཡིད་འཕྲོག་
སྤྱན་གཟིགས་ནམ་མཁའ་མཉམ་པས་མཆོད། །རབ་བརྗིད་སྙན་པའི་དབྱངས་ཀྱི་ང་རོས་མཆོད། །ཕྱི་ནང་གསང་བའི་དམ་རྫས་
རྒྱ་མཚོས་མཆོད། །བདེ་སྟོང་དབྱེར་མེད་ཡེ་ཤེས་རོལ་པས་མཆོད། །སངས་རྒྱས་བསྟན་པ་གཉན་པོ་ཁྱེད་ཀྱིས་སྲུངས། །
དཀོན་མཆོག་དབུ་འཕང་གཉན་པོ་ཁྱེད་ཀྱིས་བསྟོད། །དཔལ་ལྡན་བླ་མའི་འཕྲིན་ལས་ཁྱེད་ཀྱིས་སྤེལ། །རྣལ་འབྱོར་བཅོལ་
པའི་འདོད་དོན་ཁྱེད་ཀྱིས་སྒྲུབས། །ཞེས་གཏོར་རྫོང་བྱའོ། །དེ་ནས། ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ་
དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མམེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཿ་

[027B] ཧ་ཧ་ཧ་ཧ་ཧོཿ་བྷ་ག་ཝཱ་ན་བཛྲ་ཧེ་རུ་མ་མེ་མུཉྩ། ཧེ་རུ་ཀ་བྷ་ཝ། མ་ཧཱ་ས་མ་ཡ་ས་ཏྭ་ཨཱ་ཧཱུཾ་ཕགས། ཅེས་ཧེ་རུ་ཀའི་ཡིག་བརྒྱ་
བཟླས་ཏེ། མ་རྙེད་ཡོངས་སུ་མ་ཤེས་དང། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་ཁྱེད་
ཀྱིས་བཟོད་མཛད་རིགས། །ཞེས་སོགས་ཀྱིས་བཟོད་གསོལ་བྱ། ཨོཾ་བཛྲ་མུཿ་གཏོར་མགྲོན་ཡེ་ཤེས་པ་རྣམས་རང་ཉིད་ལ་ཐིམ་ཞིང་
འཇིག་རྟེན་པ་རྣམས་རང་གནས་སུ་གཤེགས་པར་གྱུར། སྨོན་ལམ་ནི། དགེ་བ་འདི་ཡིས་མྱུར་དུ་བདག་མཁའ་སྤྱོད་མ་དངོས་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་པ་ལ་འགོད་པར་ཤོག་འཆི་ཚེ་མགོན་དང་དཔའ་བོ་མ་སོགས་
ཀྱིས༑ །མེ་ཏོག་གདུགས་དང་རྒྱལ་མཚན་ཐོགས་ནས་སུ། །རོལ་མོ་སིལ་སྙན་སྒྲ་སྙན་སོགས་མཆོད་ཅིང། །མཁའ་ལ་

[028A]༄༅། །སྤྱོད་པའི་གནས་སུ་འཁྲིད་པར་ཤོག་ལྷ་མོ་ཚད་མ་དམ་ཚིག་ཚད་མ་དང། །དེས་བརྗོད་གསུང་ཡང་མཆོག་
ཏུ་ཚད་མ་སྟེ། །བདེན་པ་འདི་དག་གིས་ནི་ལྷ་མོ་རྣམས། །བདག་ཅག་རྗེས་སུ་འཛིན་པའི་རྒྱུར་གྱུར་ཅིག་ཞེས་སོགས་སྨོན་ལམ་
གདང། སྤྲོ་ཞིང་ལོང་ཡོད་དུས། དལ་འབྱོར་གྲུ་ཆེན་མི་རྟག་དྲན་པ་ཡི། །བ་དན་དཀར་པོ་བསྐྱོད་པ་ལས་འབྲས་ཀྱི། །བླང་དོར་མཐུན་
པའི་རླུང་གིས་རབ་བསྐུལ་ཏེ། །འཇིགས་རུང་འཁོར་བའི་མཚོ་ལས་སྒྲོལ་བར་ཤོག་བསླུ་མེད་སྐྱབས་གནས་གཙུག་གི་
ནོར་བུར་བསྟེན། །མར་གྱུར་འགྲོ་བའི་དོན་ཆེན་སྙིང་ལ་ཞུགས། །རྡོར་སེམས་བདུད་རྩིས་ཉེས་པའི་དྲི་མ་འཁྲུད། །རྗེ་བཙུན་
བླ་མའི་ཐུགས་རྗེས་སྐྱོང་བར་ཤོག་ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། །བཾ་ཡིག་ནང་གི་རྡོ་རྗེ་བཙུན་མོ་མཆོག་

[028B] །རང་ཞལ་མཐོང་བའི་རྩེ་དགས་རོལ་བར་ཤོག་སྣོད་ཀྱི་འཇིག་རྟེན་ཨེ་
ཡིག་གཞལ་མེད་ཁང། །བཅུད་ཀྱི་སེམས་ཅན་བཾ་ཡིག་རྣལ་འབྱོར་མ། །ཟུང་འཇུག་བདེ་བ་ཆེན་པོའི་ཏིང་འཛིན་གྱིས། །
ཅིར་སྣང་དག་པའི་སྣང་བ་འཆར་བར་ཤོག་དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། །ནམ་ཞིག་དུས་ན་དགའ་མ་
བྱི་རུའི་མདོག་ལི་ཁྲིའི་སྐྲ་གྲོལ་དམར་སེར་མིག་གཡོ་མས། །མངོན་སུམ་རིག་འཛིན་གྲོང་དུ་ཁྲིད་པར་ཤོག་སི་དཧུར་
ལངྒ་ལི་ཡི་སྡོང་བུར་བཅས། །རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ། །མྱུལ་བས་གང་གི་མཛོད་སྤུར་འཁྱིལ་རིས་
ཅན༑ །འཕོས་པའི་མཛེས་མས་མཁའ་སྤྱོད་ཁྲིད་པར་ཤོག་ནང་གི་ཕག་མོས་གཟུང་འཛིན་འཁྲི་ཤིང་བཅོམ། །མཆོག་

[029A]༄༅། །གི་དྷཱུ་ཏིར་ཞུགས་པའི་གར་མཁན་མ། །ཚངས་པའི་སྒོ་ནས་སྤྲིན་ལམ་དབྱིངས་སུ་ཐོན། །
ཁྲག་འཐུང་དཔའ་བོར་འཁྱུད་ཅིང་རོལ་བར་ཤོག་ལྟེ་བའི་པདྨོར་རླུང་ལྔའི་ཏི་ལ་ཀ་རྩེ་གཅིག་བསྒོམས་པའི་ཁ་
སྦྱོར་རྣལ་འབྱོར་གྱིས། །ལུས་སེམས་རྩ་ལ་དྲི་བཞོན་ཞུགས་པ་ཡི། །བདེ་བ་མཆོག་གིས་བདག་རྒྱུད་ཚིམ་པར་
ཤོག་ཐ་མལ་འོད་ཀྱི་གཏུམ་མོ་མཛེས་ལྡན་མ། །དྷཱུ་ཏིར་འཛུམ་དཀར་བཞད་པའི་རོལ་རྩེད་ཀྱིས། །ཧཾ་ཡིག་
གཞོན་ནུ་ཡོངས་སུ་མཉེས་བྱས་ནས། །ཟུང་འཇུག་བདེ་བ་ཆེན་པོའི་ས་ཐོབ་ཤོག་ལྟེ་བའི་རྩ་གསུམ་དབུས་
གནས་དམར་ནག་རཾ། །སྟེང་འོག་རླུང་གིས་སྦར་བའི་ཚངས་པའི་མེས། །སྟོང་ཕྲག་དོན་གཉིས་སྙིགས་མའི་

[029B] །དྭངས་མས་དྷཱུ་ཏི་ཡོངས་སུ་གང་བར་ཤོག་ཁ་དོག་ལྔ་ལྡན་སྨིན་མཚམས་ཐིག་ལེ་ནི། །སྤྱི་བོར་
སོན་ལས་བྱུང་བའི་ཟླ་ཆུའི་རྒྱུན། །གསང་བའི་ཆུ་སྐྱེས་ཟེའུ་འབྲུའི་བར་དག་ཏུ། །ཡས་བབ་མས་བརྟན་དགའ་བ་ཞིས་
ཚིམས་པར་ཤོག་ཐིག་ལེ་དེ་ལས་འཕྲོས་པའི་འོད་ལྔའི་ཟེར། །ཕོག་པས་རང་ལུས་ལ་སོགས་བརྟན་གཡོ་ཀུན། །
དྭངས་གསལ་འཇའ་ཚོན་ཕུང་པོར་གྱུར་ལས་སླར། །རང་གནས་བདེ་སྟོང་དབྱིངས་སུ་འཇུག་པར་ཤོག་སྐྱེ་འགག་
གནས་གསུམ་བྲལ་བ་གདོད་མའི་གཤིས། །སྟོང་གསལ་བརྗོད་དུ་མེད་པ་གཉུག་མའི་དང། །ཟུང་འཇུག་བློ་འདས་
རང་སེམས་རྣལ་འབྱོར་མ། །རང་ངོ་ཤེས་ནས་རྟག་ཏུ་སྐྱོང་བར་ཤོག་རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། །སེམས་

[030A]༄༅། །ཉིད་བདེ་ཆེན་ཆོས་སྐུའི་དཔལ་ཐོབ་ནས། །བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས་
ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག་རྨད་བྱུང་སྲས་བཅས་རྒྱལ་བའི་བྱིན་རླབས་དང། །རྟེན་འབྲེལ་བསླུ་
བ་མེད་པའི་བདེན་པ་དང། །བདག་གི་ལྷག་བསམ་དག་པའི་མཐུ་སྟོབས་ཀྱིས། །རྣམ་དག་སྨོན་པའི་གནས་ཀུན་
འགྲུབ་པར་ཤོག་ཅེས་ཚང་པ་རྡོ་རྗེ་འཆང་གིས་མཛད་པའི་སྨོན་ལམ་འདོན། ཤིས་བརྗོད་ནི། ཕུན་ཚོགས་དགེ་ལེགས་ཀུན་གྱི་དཔལ་
མངའ་བ། །རྡོ་རྗེ་འཆང་དབང་པཎ་ཆེན་ནཱ་རོ་སོགས། །དཔལ་ལྡན་བླ་མ་དམ་པའི་ཚོགས་རྣམས་ཀྱི། །བྱིན་རླབས་
མྱུར་དུ་འཇུག་པའི་བཀྲ་ཤིས་ཤོག་རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། །རང་བཞིན་འོད་གསལ་གདོད་

[030B] །བརྟན་གཡོའི་དངོས་ཀུན་སྤྲོ་དང་སྡུད་མཛད་མ། །མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག་
མཚན་དཔེའི་དཔལ་འབར་རབ་མཛེས་བརྗིད་པའི་སྐུ། །དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང། །
ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། །ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག་སྣ་ཚོགས་ཞིང་དུ་
སྣ་ཚོགས་གཟུགས་སྐུ་ཡིས། །སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། །སྣ་ཚོགས་བསམ་པ་ཇི་བཞིན་སྒྲུབ་
མཛད་མ། །ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག་པདྨ་ར་གའི་མདོག་མཚུངས་རྗེ་བཙུན་མ། །འཛུམ་ཁྲོའི་ཉམས་
ལྡན་ཞལ་གཅིག་ཕྱག་གཉིས་ཀྱིས། །གྲི་ཐོད་ལེགས་འཛིན་ཞབས་ཟུང་བརྐྱངས་བསྐུམ་ཚུལ། །སྔགས་སྐྱེས་མཁའ་
[031A]༄༅། །སྤྱོད་མཆོག་གི་བཀྲ་ཤིས་ཤོག་གང་གི་རྣམ་སྤྲུལ་གྲངས་མེད་བྱེ་བ་ཕྲག་སྟོང་ཕྲག་བདུན་ཅུ་རྩ་
གཉིས་ཚོགས་རྣམས་ཀྱིས། །སྒྲུབ་པ་པོ་ཡི་བར་ཆད་ཀུན་སེལ་ཅིང། །འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག་ ཅེས་
བྱམས་པ་ཆོས་ལེགས་ཀྱིས་མཛད་པ་འདི་བཏོན་ན་ལོངས་སྤྱོད་འཕེལ་བའི་རྟེན་འབྲེལ་ཀྱང་ཡོད་པར་གསུངས་པ་འདི་ཉིད་སོགས་ཤིས་བརྗོད་ཀྱིས་མཐའ་བརྒྱན་པར་བྱའོ། །།
ཉི་ཟླའི་ལམ་དུ་རྣམ་པར་གཡོ་བའི་ཁམས། །སྒྲ་གཅན་ལམ་དུ་སད་པའི་གཉུག་མའི་དབྱིངས། །བདེ་ཆེན་རོལ་པར་ཤར་པའི་དགའ་
སྟོན་ལ། །སྤྱོད་པའི་གདམས་ཟབ་བདུད་རྩིའི་གཏེར་དུ་བསྒྲུབས།  །དེ་ལྟར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་
ཡིན་པ་བདེ་ཆེན་ཉེ་ལམ་ཞེས་བྱ་བ་འདི་ནི་ལམ་འདི་ཉམས་སུ་ལེན་པའི་རྣལ་འབྱོར་པ་དག་གི་རྒྱུན་གྱི་རྣལ་འབྱོར་དང། མཚམས་བསྙེན་སོགས་ཀྱི་སྐབས་ཉམས་སུ་ལེན་

[031B] དཀྱིལ་འཁོར་སྒྲུབ་མཆོད་དང་འབྲེལ་བའི་སྐབས་དཀྱིལ་ཆོག་དང་སྦྲགས་ནས་ཉམས་སུ་ལེན་ཚུལ་གྱི་ཁྱད་པར་ཕྱེད་པར་བྱའོ། །
བདེ་མཆོག་རྩ་རྒྱུད་ལེའུ་ང་གཅིག་པ་ལས།  གོས་དང་ཕྱག་རྒྱ་ལྔ་ལ་སོགས། །ཤེས་རབ་ཡན་ལག་ཕུར་བུ་གུར། །ཨཱ་ལི་ཀཱ་ལི་ཞེས་
བརྗོད་ནས། །རྒྱུ་སོགས་སྟོང་པ་སྔོན་འགྲོ་བ། །འཇུག་པ་སྒྲ་ལ་སོགས་པ་ནས། །ཇི་སྲིད་བསྡུས་པའི་སྦྱོར་ལྡན་པ། །བདུད་
རྩི་ཚིམ་བྱེད་མྱ་ངན་འདས། །ལག་པའི་མཆོད་པ་དབང་བསྐུར་བ། །གོ་ཆ་ཆེན་པོས་ཡང་དག་བསྲུངས། །སྔགས་རྣམས་ཀུན་
གྱིས་མཆོད་པར་བྱ། །དེ་ལྟར་དེ་ཉིད་བཅུ་བཞི་ནི། །མདོར་བསྡུས་ནས་ནི་བཤད་པ་ཡིན།  །ཞེས་གསུངས་སོ།    ༈   
ལས༑  སྔོན་འགྲོ་དངོས་གཞི་རྗེས་གསུམ་དང་པོ་ལ། །ཐུན་མོང་ཐུན་མོང་མིན་པའི་ཐུན་མོང་བར། །དལ་འབྱོར་རྙེད་དཀའ་མི་རྟག་

[032A]༄༅། །ལས་འབྲས་དང། །འཁོར་བའི་ཉེས་དམིགས་ཐུན་མོང་མ་ཡིན་པར། །སྐྱབས་སེམས་རྡོར་སེམས་བླ་མའི་རྣལ་
འབྱོར་ཁྲིད། །དངོས་གཞིར་བསྐྱེད་རྫོགས་གཉིས་ཀྱི་བསྐྱེད་པའི་སྐབས། །བྱ་བ་བྱེད་ཅན་གཉིས་ལས་ཕྱི་མའི་གྲངས། །ང་རྒྱལ་
རྣམ་པ་གཉིས་ཀྱི་རྣམ་པ་ལ། །སྤྱི་དང་བྱེ་བྲག་ལུས་དཀྱིལ་སེམས་འཛིན་པ། །རྫོགས་པའི་རིམ་པ་གཞི་ལམ་འབྲས་བུ་གསུམ་
གཉིས་པར་ཆོས་ཉིད་དངོས་དང་བརྒྱུད་ནས་སྟོན། །ཕྱི་མར་ཆགས་ཅན་ཆགས་བྲལ་རྣམ་པ་གཉིས། །ཆགས་བྲལ་རླུང་སེམས་
དབུ་མར་བསྡུ་བསྒོམ་ཟུང། །བསྒོམ་པར་བདེ་བ་དང་ནི་སྟོང་པ་སྒྲུབ། །གསུམ་པ་འབྲས་བུ་ཡན་ལག་བདུན་ལྡན་ཐོབ། །
བསམ་མི་ཁྱབ་བྱ་འཇུག་སྡུད་ཚར་ཆོས་སྟོན།  །ཞེས་གསུངས་སོ། །འགྲོ་དོན་འཕེལ།། །།    ༈   

[032B] དཀྱིལ་འཁོར་གྱི་མདུན་དུ་ཚོགས་ཀྱི་ཡོ་བྱད་ཅི་འབྱོར་དང། ཐོད་པའི་སྣོད་དུ་མ་ད་ན་དང་བ་ལ་སོགས་བཀོད་པས་མཛེས་པར་མཤམས། ལག་མཆོད་བྱེད་
ན་འདིར་བྱ། དེ་ནས་ཚོགས་པ་མང་པོ་ཡོད་ན་ལས་ཀྱི་རྡོ་རྗེས་ཕྱག་གསུམ་བཙལ་ནས། ཚོགས་ཀྱི་ཡོ་བྱད་བྱིན་རླབས་གནང་བར་ཞུ། ཞེས་བརྗོད། སློབ་
དཔོན་གྱིས་རྡོ་རྗེའི་རྩེས་ནང་མཆོད་གཏོར་ལ།  ཨོཾ་ཁཎྜ་རོ་ཧེས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨཱ་ལས་ཐོད་
པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་
མཚོ་ཆེན་པོར་གྱུར། ཨོཾ་ཨཱ་ཧཱུཾ་ཧ་ཧོ་ཧྲཱི་ ལན་མང་དུ་བརྗོད་པས། ཡེ་ཤེས་ཀྱི་བདུད་རྩིའི་རྒྱ་མཚོ་ཟད་མི་ཤེས་པར་གྱུར། པར་བསམས་
པས་ན་ཤིན་ཏུ་གལ་ཆེ་བས་དམིགས་པ་མ་ཡེངས་པར་བྱ། སླར་ཡང་ཚོགས་རྫས་ཐམས་ཅད་ལ་ནང་མཆོད་ཆུ་ཆང་གིས་བྲན། དེ་ནས་ལས་ཀྱི་རྡོ་རྗེས་

[033A]༄༅། །ཕྱག་གསུམ་བྱས་ལ་བླ་མ་དང་དཀོན་མཆོག་གི་དྲུང་དུ་སྨན་ཕུད་འབུལ་བར་ཞུ། ཞེས་བརྗོད། དཔོན་སློབ་རྣམས་ཀྱིས། །།
དམན་པའི་ཡུལ་ལས་རབ་འདས་ཤིང། །རྒྱལ་བ་ཀུན་གྱི་དམ་ཚིག་མཆོག་དངོས་གྲུབ་ཀུན་གྱི་གཞིར་གྱུར་པ། །
བདུད་རྩི་མཆོག་གིས་མཆོད་པར་བགྱིས། །སྒྲིབ་པའི་དྲི་མ་ཀུན་བསལ་ནས། །རྟོག་པ་ཀུན་ལས་རྣམ་གྲོལ་བ། །
བླ་ན་མེད་པའི་བྱང་ཆུབ་སེམས། །བདེ་བ་ཆེན་པོས་མཉེས་གྱུར་ཅིག་ །ཡང་ལས་རྡོར་གྱིས་ཕྱག་བྱས་ལ། བླ་མ་དང་དཀོན་མཆོག་
གི་དྲུང་དུ་ཚོགས་ཕུད་འབུལ་བར་ཞུ། ཞེས་བརྗོད། དཔོན་སློབ་རྣམས་ཀྱིས།  ཧོ། ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི་
ཟག་མེད་བདུད་རྩིའི་ཚོགས་མཆོད་རྒྱ་མཚོ་འདི། །རྩ་བརྒྱུད་བླ་མའི་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ་

[033B] ཨེ་མ་ཧོ། བྱིན་རླབས་ཆར་ཆེན་དབབ་ཏུ་གསོལ། ཧོ། ཏིང་
འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདུད་རྩིའི་ཚོགས་མཆོད་རྒྱ་མཚོ་འདི། །རྣལ་འབྱོར་དབང་
མོའི་ལྷ་ཚོགས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམས་མཛད་ནས། །ཨེ་མ་ཧོ། །
མཁའ་སྤྱོད་དངོས་གྲུབ་སྩལ་དུ་གསོལ། །ཧོ། ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདུད་
རྩིའི་ཚོགས་མཆོད་རྒྱ་མཚོ་འདི། །ཡི་དམ་ལྷ་ཚོགས་འཁོར་བཅས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་
དཔལ་ལ་རོལ་པས་ཚིམས་མཛད་ནས། ཨེ་མ་ཧོ། དངོས་གྲུབ་ཆར་ཆེན་དབབ་ཏུ་གསོལ། ཧོ། ཏིང་འཛིན་སྔགས་

[034A]༄༅། །དང་ཕྱག་རྒྱས་བྱིན་བརླབས་པའི། །ཟག་མེད་བདུད་རྩིའི་ཚོགས་མཆོད་རྒྱ་མཚོ་འདི། །དཀོན་མཆོག་
རིན་ཆེན་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམས་མཛད་ནས། །
ཨེ་མ་ཧོ། དམ་ཆོས་ཆར་ཆེན་དབབ་ཏུ་གསོལ། ཧོ། ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་
མེད་བདུད་རྩིའི་ཚོགས་མཆོད་རྒྱ་མཚོ་འདི། །མཁའ་འགྲོ་ཆོས་སྐྱོང་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ་
འདོད་དགུའི་དཔལ་ལ་རོལ་པས་ཚིམ་མཛད་ནས། །ཨེ་མ་ཧོ། འཕྲིན་ལས་ཆར་ཆེན་དབབ་ཏུ་གསོལ། ཧོ། ཏིང་
འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདུད་རྩིའི་ཚོགས་མཆོད་རྒྱ་མཚོ་འདི། །མར་གྱུར་སེམས་ཅན་

[034B] །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམ་མཛད་ནས། ཨེ་མ་ཧོ། འཁྲུལ་
སྣང་སྡུག་བསྔལ་ཞི་གྱུར་ཅིག་ཨོཾ་བྫྲ་ཡོ་གི་ནི་ས་པ་རི་ཝཱ་ར་ཨརྒྷཾ་ སོགས་ཀྱིས་མཆོད། སྔགས་དེ་ལ།  ཨོཾ་ཨཱ་ཧཱུཾ་ བཏགས་པས་
ནང་མཆོད་འབུལ།  ཨོཾ་བཅོམ་ལྡན་འདས་མ་རྡོ་རྗེ་ཕག་མོ་ལ་ཕྱག་འཚལ་ཧུཾ་ཧཱུཾ་ཕཊ། ཨོཾ་འཕགས་མ་རིགས་མའི་དབང་
ཕྱུག་ཁམས་གསུམ་གྱིས་མི་ཐུབ་ཧུཾ་ཧཱུཾ་ཕཊ། ཨོཾ་འབྱུང་པོའི་འཇིགས་པ་ཐམས་ཅད་རྡོ་རྗེ་ཆེན་པོས་འཇོམས་ཧུཾ་ཧཱུཾ་
ཕཊ༑ ཨོཾ་རྡོ་རྗེ་གདན་བཞུགས་གཞན་གྱིས་མི་ཐུབ་དབང་བྱེད་སྤྱན་ཧུཾ་ཧཱུཾ་ཕཊ། ཨོཾ་གཏུམ་མོ་ཁྲོ་མོའི་གཟུགས་ཀྱིས་
ཚངས་པ་སྐེམས་པར་མཛད་ཧུཾ་ཧཱུཾ་ཕཊ། ཨོཾ་བདུད་རྣམས་སྐྲག་ཅིང་སྐེམས་པས་གཞན་གྱི་ཕྱོགས་ལས་རྒྱལ་ཧུཾ་ཧཱུཾ་ཕཊ་

[035A]༄༅། །ཨོཾ་རྨུགས་བྱེད་རེངས་བྱེད་རྨོངས་བྱེད་ཀུན་ལས་རྣམ་པར་རྒྱལ་ཧུཾ་ཧཱུཾ་ཕཊ། ཨོཾ་རྡོ་རྗེ་ཕག་མོ་
སྦྱོར་ཆེན་འདོད་དབང་མཁའ་འགྲོར་འདུད་ཧུཾ་ཧཱུཾ་ཕཊ།  ཅེས་རྐང་བརྒྱད་ཀྱིས་བསྟོད། དེ་ནས་དམ་ཚིག་སྦྱོར་བའི་ཕྱིར་རྡོ་རྗེ་སློབ་དཔོན་གྱི་དྲུང་དུ་
མ་ད་ནའི་སྣོད་པདྨ་བྷ་ཧྦ་དཔྲལ་བར་བསྟན་ལ་བཞག་དེའི་སྟེང་དུ་བ་ལ་ཅུང་ཟད་ཞིག་བཞག་ལ། ལས་ཀྱི་རྡོ་རྗེས་ཕྱག་གསུམ་བཙལ། པད་ཀོར་བྱས། །།
རྡོ་རྗེ་འཛིན་པ་དགོངས་སུ་གསོལ། །བདག་གི་ཚོགས་ཀྱི་ཁྱད་པར་འདི། །དད་པའི་སེམས་ཀྱིས་འབུལ་ལགས་ཀྱི། །
ཅི་བདེ་བར་ནི་བཞེས་སུ་གསོལ།  །ཅེས་བརྗོད། དཔོན་སློབ་རྣམས་ཀྱིས།  ཨེ་མ་ཞི་བ་ཆེན་པོ་ཀྱཻ། །ཚོགས་ཆེན་འབར་བས་
ཉོན་མོངས་བསྲེག་དེ་འདྲའི་བདེ་བ་ཆེན་པོ་སྟེ། །ཀུན་ཀྱང་ཨ་ཧོ་སུ་ཁ་ཆེ། །ཨ་ཧོ་མ་ཧཱ་སུ་ཁ་ཧོཿ་ ཞེས་བརྗོད། ཡང་ཕྱག་

[035B]  འདི་ནི་ཆོས་རྣམས་བཟང་པོར་ལྟོས། །འདུས་པ་ལ་ནི་ཐེ་ཚོམ་མེད། །བྲམ་ཟེ་གདོལ་པ་ཁྱི་དང་
ཕག་རང་བཞིན་གཅིག་ཏུ་རོལ་དུ་གསོལ།  ཞེས་པའི་ལན་དུ།  བདེ་གཤེགས་ཆོས་ལ་རིན་ཐང་མེད། །འདོད་ཆགས་
ལ་སོགས་དྲི་མ་བྲལ། །གཟུང་དང་འཛིན་པ་རྣམ་སྤངས་པ། །དེ་བཞིན་ཉིད་ལ་གུས་ཕྱག་འཚལ། །ཨ་ཧོ་མ་ཧཱ་སུ་
ཁ་ཧོཿ་ ཅེས་བརྗོད། དེ་ནས་ལས་ཀྱི་རྡོ་རྗེས་ལག་པ་གཉིས་པདྨའི་ཕྱག་རྒྱ་ལས་སྲིན་ལག་གཡས་ཀྱིས་སྟེང་གི་བ་ལ་འཛིན་པས་རྡོ་རྗེ་སློབ་དཔོན་ནས་
མས་རིམ་བཞིན་མ་ད་ན་བྲིམས་ཚར་བ་དང། ཚོགས་ཀྱི་རྫས་ནས་མ་ཚང་བ་མེད་པ་སློབ་དཔོན་ལ་ཉིས་འགྱུར་སོགས་དཔོན་སློབ་ཐམས་ཅད་ལ་ལག་པ་
གཉིས་ཀས་འབུལ་ཞིང། ལེན་པ་པོས་ཀྱང།  ཨ་ཧོ་མ་ཧཱ་སུ་ཁ་ཧོཿ་ ཞེས་བརྗོད་ཅིང། ལག་པ་གཉིས་པད་ཀོར་གྱིས་བླངས། འདི་དག་

[036A]༄༅། །གི་སྐབས་སྣོད་མིན་གྱིས་དབེན་པར་བྱས། སྒྲུབ་པ་པོ་རྣམས་ཀྱིས་ཀྱང་གཙང་རྨེའི་རྣམ་རྟོག་མི་བྱ་བར་སྙིང་གའི་བཾ་ཡིག་
སངས་རྒྱས་ཐམས་ཅད་འདུས་པའི་ངོ་བོ་མཆོད་པར་བསམས་ལ་རྫས་ཐམས་ཅད་ཚིམ་པར་ལོངས་སྤྱོད། ཁྱད་པར་དགེ་སློང་རྡོ་རྗེ་འཛིན་པ་ལྟ་བུས། མ་ད་ན་
དང་ཚོགས་རྫས་ཁྱད་དུ་བསད་ན་རྩ་ལྟུང་བཅུ་གསུམ་པར་འགྱུར་བར་གསུངས་པས་ལྕེ་ལ་ནང་མཆོད་རེག་ཙམ་བྱས་ནས་བདུད་རྩི་མྱོང་བ་ངེས་པར་བྱ་ཡི། །
བག་མེད་དུ་བཏུང་བ་ནི་ཁྱིམ་པ་ལའང་བཀག་ན་རབ་ཏུ་བྱུང་བ་ལ་ལྟ་ཅི་སྨོད་པའི་ཕྱིར་རོ། །ཚོགས་ཀྱི་དུས་ཐམས་ཅད་དུ་རྩོད་པ་དང་ཁ་གཤགས་
འགྱེད་པ་སོགས་མི་བྱ་བར། ཆོས་ཀྱི་གླེང་མོ་དང། རྡོ་རྗེའི་གླུ་གར་ལ་སོགས་པས་དུས་འདའ་བར་བྱ་བའམ། ཡང་ན་མི་སྨྲ་བའི་བརྟུལ་ཞུགས་
བཟུང་བར་བྱ་ཞིང། ཤ་ཆང་སོགས་ལའང་མིང་ཐ་མལ་བ་ནས་མི་བརྗོད་པར་བརྡའི་སྐད་བྱ་བ་དང། ཚོགས་རྫས་ས་རྗེན་པར་མི་འཇོག་པ་སོགས་ཚུལ་དང་

[036B] རྣམ་གཞག་ལེགས་པར་ཤེས་པ་གལ་ཆེ་ཞིང། ཚོགས་འཁོར་བྱེད་པ་ནི། རང་རེ་ལས་དང་པོ་པ་དག་ལ་ཁེ་ཉེན་ཤིན་ཏུ་
ཆེ་བས། ཤེས་བྱེད་སོགས་རྒྱས་པ་བུ་སྟོན་ཐམས་ཅད་མཁྱེན་པའི་ཡིག་ཆ་དང། རྒྱལ་དབང་ཐམས་ཅད་མཁྱེན་པ་རྗེ་བཙུན་བློ་བཟང་བསྐལ་
བཟང་རྒྱ་མཚོ་དཔལ་བཟང་པོས་མཛད་པའི་བདེ་མཆོག་གི་ཚོགས་འཁོར་སོགས་ལས་ཤེས་པར་བྱའོ། །རྡོ་རྗེའི་གླུ་ཀྱཻ་རྡོར་ལས་འབྱུང་བ་ལྟར་
རམ༑ དབྱིད་ཀྱི་རྒྱལ་མོའི་གླུ་དབྱངས་བྱ་བར་སྤྲོ་ན།  ཧཱུཾ། དེ་བཞིན་གཤེགས་པ་ཐམས་ཅད་དང། །དཔའ་བོ་དང་ནི་རྣལ་
འབྱོར་མ། །མཁའ་འགྲོ་དང་ནི་མཁའ་འགྲོ་མ། །ཀུན་ལ་བདག་ནི་གསོལ་བ་འདེབས། །བདེ་བ་ཆེ་ལ་དགྱེས་
པའི་ཧེ་རུ་ཀ་བདེ་བས་རབ་མྱོས་མ་ལ་བསྙེན་བྱས་ནས། །ཆོ་ག་བཞིན་དུ་ལོངས་སྤྱོད་པ་ཡིས་ནི། །ལྷན་སྐྱེས་

[037A]༄༅། །བདེ་བའི་སྦྱོར་བ་ལ་ཞུགས་སོ། །ཨ་ལ་ལ། ལ་ལ་ཧོཿ་ཨ་ཨི་ཨཱ་ཨ་ར་ལི་ཧོཿ་དྲི་མེད་མཁའ་
འགྲོའི་ཚོགས་རྣམས་ཀྱིས། །བརྩེ་བས་གཟིགས་ལ་ལས་ཀུན་མཛོད། ཧཱུཾ། དེ་བཞིན་གཤེགས་པ་ཐམས་ཅད་
དང༑ །དཔའ་བོ་དང་ནི་རྣལ་འབྱོར་མ། །མཁའ་འགྲོ་དང་ནི་མཁའ་འགྲོ་མ། །ཀུན་ལ་བདག་ནི་གསོལ་བ་འདེབས། །
བདེ་བ་ཆེན་པོས་ཡིད་ནི་རབ་བསྐྱོད་པས། །ལུས་ནི་ཀུན་ཏུ་གཡོ་བའི་གར་གྱིས་ནི། །ཕྱག་རྒྱའི་པདྨར་རོལ་པའི་བདེ་བ་
ཆེ༑ །རྣལ་འབྱོར་མ་ཚོགས་རྣམས་ལ་མཆོད་པར་མཇོད། །ཨ་ལ་ལ། ལ་ལ་ཧོཿ་ཨ་ཨི་ཨཱ་ཨ་ར་ལི་ཧོཿ་དྲི་མེད་
མཁའ་འགྲོའི་ཚོགས་རྣམས་ཀྱིས། །བརྩེ་བས་གཟིགས་ལ་ལས་ཀུན་མཛོད། ཧཱུཾ། དེ་བཞིན་གཤེགས་པ་ཐམས་

[037B] །དཔའ་བོ་དང་ནི་རྣལ་འབྱོར་མ། །མཁའ་འགྲོ་དང་ནི་མཁའ་འགྲོ་མ། །ཀུན་ལ་བདག་ནི་གསོལ་བ་འདེབས་
ཡིད་འོང་ཞི་བའི་ཉམས་ཀྱིས་གར་མཛད་པ། །རབ་དགྱེས་མགོན་པོ་ཁྱོད་དང་མཁའ་འགྲོའི་ཚོགས། །བདག་གི་
མདུན་དུ་བཞུགས་ཏེ་བྱིན་རློབས་ལ། །ལྷན་སྐྱེས་བདེ་ཆེན་བདག་ལ་སྩལ་དུ་གསོལ། །ཨ་ལ་ལ། ལ་ལ་ཧོཿ་ཨ་ཨི་
ཨཱ་ཨ་ར་ལི་ཧོཿ་དྲི་མེད་མཁའ་འགྲོའི་ཚོགས་རྣམས་ཀྱིས། །བརྩེ་བས་གཟིགས་ལ་ལས་ཀུན་མཛོད། ཧཱུཾ། དེ་
བཞིན་གཤེགས་པ་ཐམས་ཅད་དང། །དཔའ་བོ་དང་ནི་རྣལ་འབྱོར་མ། །མཁའ་འགྲོ་དང་ནི་མཁའ་འགྲོ་མ། །ཀུན་ལ་
བདག་ནི་གསོལ་བ་འདེབས། །བདེ་ཆེན་ཐར་པའི་མཚན་ཉིད་ལྡན་པ་ཁྱོད། །བདེ་ཆེན་སྤངས་པའི་དཀའ་ཐུབ་དུ་མ་

[038A]༄༅། །ཡིས༑ །ཚེ་གཅིག་གྲོལ་བར་མི་བཞེད་བདེ་ཆེན་ཀྱང། །ཆུ་སྐྱེས་མཆོག་གི་དབུས་ན་གནས་པ་ཡིན། །
ཨ་ལ་ལ། ལ་ལ་ཧོཿ་ཨ་ཨི་ཨཱ་ཨ་ར་ལི་ཧོཿ་དྲི་མེད་མཁའ་འགྲོའི་ཚོགས་རྣམས་ཀྱིས། །བརྩེ་བས་གཟིགས་ལ་
ལས་ཀུན་མཛོད། ཧཱུཾ། དེ་བཞིན་གཤེགས་པ་ཐམས་ཅད་དང། །དཔའ་བོ་དང་ནི་རྣལ་འབྱོར་མ། །མཁའ་འགྲོ་དང་
ནི་མཁའ་འགྲོ་མ། །ཀུན་ལ་བདག་ནི་གསོལ་བ་འདེབས། །འདམ་གྱི་དབུས་སུ་སྐྱེས་པའི་པདྨ་བཞིན། །ཆགས་ལས་
སྐྱེས་ཀྱང་ཆགས་པའི་སྐྱོན་མ་གོས། །རྣལ་འབྱོར་མ་མཆོག་པདྨའི་བདེ་བ་ཡིས། །སྲིད་པའི་འཆིང་བ་མྱུར་དུ་གྲོལ་བར་
མཛོད། །ཨ་ལ་ལ། ལ་ལ་ཧོཿ་ཨ་ཨི་ཨཱ་ཨ་ར་ལི་ཧོཿ་དྲི་མེད་མཁའ་འགྲོའི་ཚོགས་རྣམས་ཀྱིས། །བརྩེ་བས་

[038B] ཧཱུཾ། དེ་བཞིན་གཤེགས་པ་ཐམས་ཅད་དང། །དཔའ་བོ་དང་ནི་རྣལ་འབྱོར་མ། །མཁའ་
འགྲོ་དང་ནི་མཁའ་འགྲོ་མ། །ཀུན་ལ་བདག་ནི་གསོལ་བ་འདེབས། །སྦྲང་རྩིའི་འབྱུང་གནས་རྣམས་ཀྱི་སྦྲང་རྩིའི་བཅུད། །
བུང་བའི་ཚོགས་ཀྱིས་ཀུན་ནས་འཐུང་བ་ལྟར། །མཚན་ཉིད་དྲུག་ལྡན་མཚོ་སྐྱེས་རྒྱས་པ་ཡིས། །བཅུད་བཅིངས་པ་ཡི་རོ་
ཡིས་ཚིམས་པར་མཛོད། །ཨ་ལ་ལ། ལ་ལ་ཧོཿ་ཨ་ཨི་ཨཱ་ཨ་ར་ལི་ཧོཿ་དྲི་མེད་མཁའ་འགྲོའི་ཚོགས་རྣམས་ཀྱིས། །
བརྩེ་བས་གཟིགས་ལ་ལས་ཀུན་མཛོད།  སྤྲོ་ན་ལྕང་སྐྱ་རྡོ་རྗེ་འཆང་ཆེན་པོའི་ཤིན་ཏུ་གསང་བའི་མགུར་དབྱངས་མཁའ་འགྲོའི་སྙིང་ཐིག་བསྐུལ་
བའི་སྒྲ་དབྱངས་སོགས་བྱའོ། །དེ་ནས་ཚོགས་ལྷག་རྣམས་སྣོད་དུ་བཤམས་པ་ལ་མཚན་མོ་ཡིན་ན་གྲིབ་གནོན་གྱི་གདོན་བསྲུང་བའི་ཕྱིར་དཔལ་འབར་

[039A]༄༅། །དང་བཅས། རང་གི་མདུན་དུ་སྟེགས་ཀྱི་སྟེང་དུ་བཞག་ལ། ཆུ་གཙང་དང། ཆང་གི་ཁ་འཕྲུ་འབར་བའི་ཕྱག་རྒྱའི་བར་
ནས་གཏོར་ཞིང།  ཕཻཾ་ཨུ་ཙིཥྚ་བ་ལིཾ་ཏ་བྷྱ་ཀྵ་སི་སཱ་ཧཱ།  འབྱུང་པོ་ལྷག་མ་ལ་དབང་བ་རྣམས་ལ་སྦྱིན་ནོ་ངོམས་ཤིང་ཚིམ་པའི་སྐལ་བ་དང་
ལྡན་པར་གྱུར་ཅིག་  །ཧོ། ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདུད་རྩིའི་ཚོགས་ལྷག་རྒྱ་
མཚོ་འདི། །དམ་ཅན་ཞིང་སྐྱོང་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་
ཚིམ་མཛད་ནས། །ཨེ་མ་ཧོ། རྣལ་འབྱོར་འཕྲིན་ལས་ཚུལ་བཞིན་སྒྲུབས།  ཞེས་ཕྱི་རོལ་དུ་དོར་ལ་རོལ་མོའི་སྒྲ་བྱའོ། །དེ་
དག་ནི་ཚོགས་ཀྱི་འཁོར་ལོ་ཇི་ལྟར་བྱ་བའི་རིམ་པ་འཁྱེར་བདེ་བར་བསྒྲིགས་པའོ།། །།     ༈    ཨེ་ཝཾ་ཟུང་འཇུག་

[039B] །ཁྲོ་ཆགས་གར་དགུ་ཉམས་བརྒྱ་འབར་བའི་གཟུགས། །ཕྱི་ནང་མཁའ་སྤྱོད་
འཁྲིད་པའི་ས་མཁན་མཆོག་བཀླགས་པས་འགྲུབ་པ་ཟབ་གསང་ཆེས་མྱུར་གང། །གང་ཞིག་དོན་གཉེར་
ཅན་ལ་སྨན་སླད་དུ། །དུ་མ་སྤྲོ་གཞི་དཔར་གྱི་རྒྱུ་སྦྱར་ཞིང། །ཞིང་མཆོག་གང་ལ་མོས་པའི་འགྲོ་བ་ཀུན། །
ཀུན་མཁྱེན་རྒྱལ་བའི་གོ་འཕང་ཐོབ་པར་སྨོན། །དེར་མ་སོན་པའི་ཚེ་རབས་ཐམས་ཅད་དུ། །རིགས་གཟུགས་
དབང་ཕྱུག་ཡོན་ཏན་བརྒྱད་ལ་སོགས། །ཆོས་མཐུན་འཛོམས་ཤིང་འགལ་རྐྱེན་བྲལ་གྱུར་ནས། །ལམ་
བཟང་འདི་ལ་བརྩོན་པ་ལྷུར་བྱེད་ཤོག་ །ཅེས་པ་འདི་ནི་བླ་མ་མཆོག་གསུམ་སྤྱི་བོར་བསྐུར་བའི་དད་ལྡན་ས་ཟུར་ལྕམ་ཆུང་ཚེ་དབང་

[001A]༄༅། །ཚོགས་གླུ་བུང་བ་རྩེན་པའི་འདབ་གླུ་བཞུགས་སོ།  །ཡ་གི་དག་པ་མཁའ་སྤྱོད་འོག་མིན་གྱི་ཞིང་ན། །མཚར་
སྡུག་ལང་ཚོས་སྒེག་པའི་རྒྱལ་ཡུམ་གྱི་དབང་མོ། །བྱེ་བ་བསམ་ཡས་སྒྱུ་འཕྲུལ་དྲྭ་བ་ཡི་བཀོད་པས། །སྐལ་བཟང་
མཁའ་སྤྱོད་འཁྲིད་པའི་ས་མཁན་ཞིག་མཛད་སྐད། །དྲུག་ཅུ་རྩ་བཞི་ཨེ་དབྱིངས་མཁའ་འགྲོ་ཡི་གྲོང་ན། །མཆོག་གི་
མཛེས་ལྡན་དབང་མོ་ཙནྜ་ལིའི་འཛུམ་དཀར། །གཉེན་ལྕུག་གློག་ལྟར་གཡོ་བའི་རོལ་རྩེད་ཀྱི་གར་གྱིས། །ཨེ་ཝཾ་
ལྷན་ཅིག་སྐྱེས་དགའི་སྟོན་མོ་ཞིག་འགྱེད་དོ། །ཙིཏྟ་འདབ་བརྒྱད་ཨ་ཝ་དྷཱུ་ཏི་ཡི་དབུས་ན། །སྟོང་ཆེན་སྤྲོས་པ་ཀུན་
བྲལ་འོད་གསལ་གྱི་དགའ་མ། །འོད་ལྔའི་སྒྱུ་མའི་ལང་ཚོའི་འཇོ་སྒེག་གི་རོལ་པས། །ཟུང་འཇུག་བསམ་མི་ཁྱབ་

[001B] །ཨ་ཧོ་གསང་མཐའི་མྱུར་ལམ་ཟབ་མོ་འདི་སྐྱིད་པ། །དམ་གཙང་དཔོན་སློབ་འདུས་པའི་
ཚོམ་བུ་འདི་དགའ་བ། །དགའ་སྐྱིད་ཟུང་དུ་འཇུག་པའི་ཚོགས་འཁོར་གྱི་དཔལ་ལ། །རྟག་ཏུ་འདུ་འབྲལ་མེད་པའི་
རྟེན་འབྲེལ་ཞིག་བཞག་ཡོད།  །ཅེས་པ་འདི་ཡང་རྡོ་རྗེའི་སློབ་བུ་ལྷ་ལྡིང་སྐུ་ངོ་རིམ་བཞི་བསོད་ནམས་ཚེ་རིང་མཆོག་ནས་ལྷ་ལྡིང་སྒོས་གཞིས་སུ་
ཕྲན་ཆེད་འབོད་སྐབས་ཐོག་མའི་ཉིན་པར་སྤྲོ་ཁང་གི་གཟིམ་ཆུང་མཁའ་སྤྱོད་བདེ་ལྡན་དགའ་འཁྱིལ་དུ་རྡོ་རྗེ་རྣལ་འབྱོར་མའི་ཚེས་བཅུའི་ཚོགས་འཁོར་བགྱིས་
སྐབས་ཁྲི་བྱང་སྤྲུལ་མིང་པས་རྟེན་འབྲེལ་གྱི་ཚོགས་གླུར་བླང་པའོ།། །།དགེ་ལེགས་འཕེལ།།།

[040A]༄༅། །ཆོས་འཛོམས་ལགས་ནས། རྗེ་བཙུན་རྡོ་རྗེ་རྣལ་
འབྱོར་མའི་བདག་བསྐྱེད་རྒྱས་པ་དང། ཚོགས་མཆོད་འབུལ་ཚུལ། ཚོགས་
གླུ་བཅས་ཀྱི་འདོན་ཆོག་དཔར་བཞེངས་མཛད་པའི་དགེ་བསྔོའི་
སྨོན་ཚིག་ཏུ། རྭ་སྟོད་ཆུ་དཔར་སྐྱེ་མིང་པས་སྦྱར་བ་དགེ་ལེགས་འཕེལ་



﻿
[001A]༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པ་བདེ་ཆེན་ཉེ་ལམ་ཞེས་བྱ་བ་བཞུགས་སོ།།
འདི་དབང་དང་བྱིན་རླབས་ཐོབ་ཀྱང་རིམ་གཉིས་གྱི་ཟབ་ཁྲིད་མ་ཐོབ་པས་བལྟ་བར་མི་བྱའོ།།

[001B] །ན་མོ་གུ་རུ་བཛྲ་དྷརྨཱ་ཡ། ཟག་མེད་བདེ་བ་མཆོག་གི་དཀྱིལ་འཁོར་དུ། །སྟོང་དང་སྤྲོས་ཀུན་སྡོམ་མཁས་ཧེ་རུ་ཀ་དཔལ་
ལྡན་དཔའ་བོའི་དབང་ཕྱུག་ཡབ་ཡུམ་གྱིས། །རྟག་ཏུ་མི་ཤིགས་ཐིག་ལེར་དགྱེས་དགུར་རོལ། །སྙིང་རྗེར་རོ་གཅིག་ཨེ་དབྱིངས་སྒྱུ་མའི་གར། །
ཡིད་འོང་དགའ་མའི་གར་གྱིས་ཉམ་ཐག་འགྲོ། །བདེ་ཆེན་དབྱིངས་སུ་འདྲེན་པའི་ཐབས་མཁས་མ། །རྒྱལ་ཡུམ་རྡོ་རྗེ་བཙུན་མོས་རྟག་སྐྱོང་
མཛོད། །ཉེར་བཞིའི་ཡུལ་ན་སྐལ་ལྡན་རྗེས་གཟུང་ཕྱིར། །མ་ངེས་རྣམ་འགྱུར་དུ་མའི་མིག་འཕྲུལ་མཁན། །ཞིང་སྔགས་ལྷན་ཅིག་སྐྱེས་པའི་

[002A]༄༅། །མཁའ་འགྲོས་ཀྱང། །བརྩེ་བས་རྗེས་གཟུང་འདོད་པའི་དངོས་གྲུབ་སྩོལ། །ཇི་ཙམ་སྙིགས་མར་གྱུར་ལ་ལྷག་པར་དུ། །ཟབ་མྱུར་ཁྱད་པར་ལྷག་
པའི་ཉེ་ལམ་མཆོག་མཁའ་འགྲོའི་སྙིང་བཅུད་རྒྱུད་དོན་རྒྱ་མཚོའི་དབྱིད། །རྗེན་པར་ཕྱུངས་འདི་སྐལ་བཟང་རྒྱན་དུ་ལོངས།  །དེ་ལ་འདིར་དཔལ་འཁོར་ལོ་བདེ་མཆོག་གི་རྩ་བཤད་ཀྱི་རྒྱུད་རྣམས་
ལས་གསལ་བར་བསྟན་ཅིང། འཕགས་པའི་ཡུལ་དུ་པཎ་གྲུབ་ཀུན་གྱི་གཙུག་གི་ནོར་བུར་གྱུར་པ་ཇོ་བོ་ནཱ་རོ་ཏ་པས། རྗེ་བཙུན་མའི་ཞལ་མངོན་སུམ་དུ་གཟིགས་ཏེ་གདམས་པ་རྣམས་མ་ནོས་ནས་ལེགས་པར་བཀྲལ་ཞིང། བོད་ཡུལ་དུ་དཔལ་ལྡན་
ས་སྐྱབ་ཡབ་སྲས་ཀྱི་སྙན་བརྒྱུད་གསེར་ཆོས་བཅུ་གསུམ་གྱི་ནང་ཚན། ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ཐུགས་ལ་གབ་པའི་སྤས་ཆོས་ཐུན་མོང་མ་ཡིན་པ། ནཱ་རོ་མཁའ་སྤྱོད་དུ་གྲགས་པ་རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཐབས་ཐུན་མོང་

[002B] རྣལ་འབྱོར་པ་ལམ་ཐུན་མོང་བས་རྒྱུད་ལེགས་པར་སྦྱངས་ཤིང། བདེ་དགྱེས་སོགས་མ་རྒྱུད་ཀྱི་དཀྱིལ་འཁོར་ཚད་ལྡན་གང་ཡང་རུང་བ་ཞིག་ཏུ་དབང་བཞི་རྣམ་པར་དག་པ་
སྐུ་བཞིའི་ས་བོན་ཐེབས་ངེས་སུ་མནོས་ཏེ། དམ་ཚིག་དང་སྡོམ་པ་རྣམས་མིག་འབྲས་བཞིན་དུ་སྲུང་བ་ལ་བརྩོན་པར་བྱེད་ཅིང། དེའི་སྟེང་དུ་འདི་ཉིད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ཟབ་མོ་ཕྱི་ནང་གསང་བའི་རྡོ་རྗེ་བཙུན་མོ་ངོ་འཕྲོད་
ངེས་སུ་ལེགས་པར་མནོས་ཏེ། ཐུན་མོང་དང། ཐུན་མོང་མ་ཡིན་པའི་མན་ངག་ཞལ་ཤེས་རྣམས་དང་བཅས་པ་གསང་ཆེན་སློབ་བཤད་པའི་ཕྱག་བཞེས་འཁྲུལ་མེད་ལྟར་ཐོབ་ནས་ཉམས་སུ་ལེན་པའི་རིམ་པ་ལ་གཉིས། ཐུན་གྱི་ངོ་བོ་ལ་
ཇི་ལྟར་བྱ་བ་དང། ཐུན་མཚམས་སུ་ཇི་ལྟར་བྱ་བའི་རིམ་པའོ། །དང་པོ་ལ་སྦྱོར་དངོས་རྗེས་གསུམ་ལས། དང་པོ་ནི། དབེན་ཞིང་ཡིད་དང་མཐུན་པའི་གནས་སུ་བྲིས་འབུར་གྱི་སྐུ་དང། དམ་ཚིག་གི་རྫས་ཌཱ་དྲིལ་ཁ་ཊཱཾ་ག་སོགས་དང་
ཕྱི་ནང་གི་མཆོད་གཏོར་རྣམས་ལེགས་པར་ཚོགས་པར་བྱས་ལ། བདེ་བའི་སྟན་ལ་ཁ་ནུབ་ཏུ་ཕྱོགས་པའམ་ཕྱོགས་པར་མོས་ཏེ། དངོས་གཞི་ཉམས་སུ་ལེན་པའི་རིམ་པ་ནི། རྗེ་ས་ཆེན་གྱིས། ཉལ་དང་ལྡང་དང་བདུད་རྩི་མྱང། །
[003A]༄༅། །ཚད་མེད་བླ་མ་བདག་ལྷར་བསྐྱེད། །འགྲོ་བ་དག་པའི་རྣལ་འབྱོར་དང། །དཔའ་བོ་དཔའ་མོས་བྱིན་གྱིས་བརླབ། །ངག་བཟླས་ཡིད་བཟླས་གཉིས་གཅིག་ཡིན། །བསམ་གྱིས་མི་ཁྱབ་རྣལ་འབྱོར་དང། །སྤྱོད་
ལམ་གྱི་ནི་རྣལ་འབྱོར་ཏེ། །དེ་ལྟར་རྣལ་འབྱོར་བཅུ་གཅིག་གོ་ཞེས་གསུངས་པ་ལྟར། དང་པོ་ཉལ་བའི་རྣལ་འབྱོར་དང། གཉིས་པ་ལྡང་བའི་རྣལ་འབྱོར་དང། གསུམ་པ་བདུད་རྩི་མྱང་བའི་རྣལ་འབྱོར་རྣམས་སྔོན་དུ་
བཏང་སྟེ། བཞི་པ་ཚད་མེད་ཀྱི་རྣལ་འབྱོར་ནི། ལུས་གནད་དང་ལྡན་པར་འཁོད་ནས།  མདུན་གྱི་ནམ་མཁར་བླ་མ་འཁོར་ལོ་སྡོམ་པ་ཡབ་ཡུམ་ལ་རྩ་བརྒྱུད་ཀྱི་བླ་མ་ཡི་དམ་མཆོག་གསུམ་
བཀའ་སྡོད་སྲུང་མའི་ཚོགས་ཀྱིས་བསྐོར་ནས་བཞུགས་པར་གྱུར།  རང་དང་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བར་མོས་ནས།  བདག་དང་འགྲོ་བ་ནམ་མཁའི་མཐའ་དང་མཉམ་པའི་
སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་

[003B] །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ།  །ཞེས་ལན་གསུམ་གྱིས་
སྐྱབས་འགྲོ་དང།  བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ལས་བསྒྲལ་ནས་རྫོགས་པའི་བྱང་ཆུབ་ཀྱི་བདེ་བ་
ལ་དགོད་པར་བྱ། དེའི་ཕྱིར་དུ་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཉམས་སུ་བླང་བར་བགྱིའོ།  །ཞེས་ལན་གསུམ་གྱིས་སེམས་བསྐྱེད། ཚད་མེད་བཞི་སྤྱི་ལྟར་བགྱིས་ཀྱང་རུང་ངོ། །དེ་ནས་ཐལ་མོ་སྦྱར་ཏེ།  བླ་མ་དང་
དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།  ཞེས་བརྗོད་པས།  མདུན་གྱི་སྐྱབས་ཡུལ་རྣམས་
འོད་ཟེར་དཀར་དམར་མ་ཐིང་གསུམ་གྱི་རྣམ་པར་ཞུ་ནས་རང་ལ་ཐིམ་པས་སྐུ་གསུང་ཐུགས་ཀྱི་བྱིན་རླབས་ཐོབ་པར་གྱུར།  དེ་ནས།  རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་
 ནང་མཆོད་ཞལ་བཞི་པའི་སྔགས་ཀྱིས་བསམ། ཡང་ན།  ཨོཾ་ཁཎྜ་རོ་ཧི་ཧཱུཾ་ཧཱུཾ་ཕཌ་ ཀྱིས་བསངས།  སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང། རཾ་ལས་མེ། ཨཱལས་མི་མགོའི་སྒྱེད་པུ་གསུམ་གྱི་སྟེང་དུ་ཨཱ་

[004A]༄༅། །ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཨོཾ་ཁཾ་ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། ལཾ་མཾ་པཾ་ཏཾ་པཾ་རྣམས་ལས་ཤ་ལྔ་ཡི་གེ་དེ་དག་གིས་མཚན་པ། རླུང་གཡོས་མེ་སྦར་བས་ཐོད་
པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་སྐྱེས་པའི་ཁ་ཊཱཾ་ག་དཀར་པོ་མགོ་ཐུར་དུ་བལྟས་ནས་ཞུ་བ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར། དེའི་
སྟེང་དུ་དབྱངས་གསལ་གྱི་ཕྲེང་པ་གསུམ་བརྩེགས་སུ་གནས་པ་ཨོཾ་ཨཱཧཱུཾ་དུ་གྱུར་པའི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང། དཔའ་བོ་དང་རྣལ་འབྱོར་མ་ཐམས་ཅད་ཀྱི་
ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་མང་པོར་སྦར་ཞིང་སྤེལ་བར་གྱུར། ཨོཾ་ཨཱཧཱུཾ།  ལན་གསུམ་བརྗོད་པས་བྱིན་གྱིས་བརླབ།  ཨོཾ་ཁཎྜ་རོ་ཧི་ཧཱུཾ་ཧཱུཾ་ཕཌ་ ཀྱིས་བསངས།  སྭ་བྷ་ཝས་
སྦྱངས། སྟོང་པའི་ངང་ལས་ཀཾ་ལས་ཐོད་པའི་སྣོད་རྣམས་ཀྱི་ནང་དུ་ཧཱུཾ་ལས་མཆོད་རྫས་རྣམས་རང་བཞིན་སྟོང་ཉིད། རྣམ་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་
དུ་ཟག་པ་མེད་པའི་བདེ་བ་ཁྱད་པར་ཅན་སྟེར་བར་གྱུར། ཨོཾ་ཨརྒྷཾ་ཨཱཧཱུཾ། ཨོཾ་པཱདྱཾ་ཨཱཧཱུཾ། ཨོཾ་བཛྲ་པུཥྤེ་ཨཱཧཱུཾ། ནས། ཨོཾ་བཛྲ་ཤྤྟ་ཨཱཧཱུཾ་ གི་བར་གྱིས་ཆུ་གཉིས་ཉེར་སྤྱོད་རོལ་མོ་དང་བཅས་པ་བྱིན་གྱིས་བརླབ། བདག་འཇུག་སྐབས་མཚམས་འདིར། སྔོན་འགྲོའི་

[004B] དེ་ནས་རྡོར་སེམས་སྒོམ་བཟླས་ནི། རང་གི་སྤྱི་བོར་པད་ཟླའི་གདན་ལ་རྡོ་རྗེ་སེམས་དཔའ་ཡབ་ཡུམ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་
རྡོར་དྲིལ་དང་གྲི་ཐོད་འཛིན་པས་ཕན་ཚུན་འཁྱུད་པ། ཡབ་ཕྱག་རྒྱ་དྲུག་དང་ཡུམ་ཕྱག་རྒྱ་ལྔས་བརྒྱན་ཅིང། རྡོ་རྗེ་དང་པདྨའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་སྟེང་དུ་ཧཱུཾ་གི་མཐར་སྔགས་
ཕྲེང་གིས་བསྐོར་བ་ལས་བདུད་རྩི་དཀར་པོའི་རྒྱུན་བབས་པས་ནད་གདོན་སྡིག་སྒྲིབ་ཐམས་ཅད་སྦྱངས་པར་གྱུར་ པར་བསམས་ལ།  ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་དཧོ་མེ་བྷ་
ཝ༑ སུ་ཏོ་ཤྱོ་མེ་བྷ་ཝ། སུ་པོ་ཤྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མམེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཀུ་རུ་ཧཱུཾ། ཧ་ཧ་ཧ་ཧ་ཧོཿ་བྷ་ག་ཝཱན། བཛྲ་ཧེ་རུ་ཀ་མཱ་མེ་མུཉྩ། ཧེ་རུ་ཀོ་བྷ་ཝ། མཧཱ་
ས་མ་ཡ་ས་ཏྭ་ཨཱཧཱུཾ་ཕཌ།  ཅེས་ཉེར་གཅིག་བཟླས་མཐར།  རྡོ་རྗེ་སེམས་དཔའ་ཡབ་ཡུམ་རང་ལ་ཐིམ་པས། རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མི་ཕྱེད་པར་གྱུར་ པར་བྶམོ། །ལྔ་པ་བླ་མའི་
རྣལ་འབྱོར་ནི།  མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་

[005A]༄༅། །རྫོགས་པའི་དབུས་སུ་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བ་ཉི་མའི་གདན་གྱི་སྟེང་དུ་དྲིན་ཅན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་
པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གཞོན་
ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དེའི་མདུན་ནས་བརྩམས་ཏེ་གཡོན་སྐོར་དུ་སངས་རྒྱས་རྡོ་རྗེ་འཆང་ནས་རྩ་བའི་བླ་མའི་
བར་གྱི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས། གཡས་པས་བདེ་སྟོང་གི་སྒྲ་སྒྲོག་པའི་ཌཱ་མ་རུ་འཁྲོལ་བ། གཡོན་པས་ཐོད་པ་
བདུད་རྩིས་གང་པ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊཱཾ་ག་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་ཅིང། གཞོན་ནུ་ལང་ཚོ་དར་ལ་བབས་པ། གཙོ་
འཁོར་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ་ཐུགས་ཀར་ཧཱུཾ། ཐུགས་ཀའི་ཧཱུཾ་ལས་འོད་ཟེར་འཕྲོས། རང་བཞིན་གྱི་གནས་ནས་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དང། སངས་རྒྱས་

[005B] ཆོས་སྐྱོང་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ། ཛཧཱུཾ་བཾ་ཧོརེ་རེའང་སྐྱབས་གནས་ཀུན་འདུས་ཀྱི་ངོ་བོར་གྱུར་ པར་བསམས་ལ། ཐལ་མོ་སྦྱར་ཏེ།  གང་གི་
དྲིན་གྱིས་བདེ་ཆེན་གནས། །སྐད་ཅིག་གིས་ནི་ཐོབ་འགྱུར་བ། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད།  །ཅེས་ཕྱག་བྱ།  རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་
ཀྱིས་མཆོད་པར་གྱུར་ པར་བསམས་ལ།  ཨོཾ་ཨརྒྷཾ་པྲ་ཏཱི་ཙྪ་སཱཧཱ། ཨོཾ་པཱདྱཾ་པྲ་ཏཱི་ཙྪ་སཱཧཱ། ཨོཾ་བཛྲ་པུཥྤེ་ཨཱཧཱུཾ་སཱཧཱ།  དེ་བཞིན་དུ་པུཥྤེའི་གནས་སུ། དྷ་པེ་དང། དའི་པེ་དང། གནྡྷེ་དང། ནཻ་ཝི་དཡེ་དང། ཤཔྟ་རྣམས་བཅུག་པ་དང།  ཨོཾ་ཨཱབཛྲ་
ཨཱ་དརཤེ་ཧཱུཾ། ཨོཾ་ཨཱབཛྲ་བའི་ནི་ཧཱུཾ། ཨོཾ་ཨཱབཛྲ་གནྡྷེ་ཧཱུཾ། ཨོཾ་ཨཱབཛྲ་ར་སེ་ཧཱུཾ། ཨོཾ་ཨཱབཛྲ་སྤརཤེ་ཧཱུཾ། ཨོཾ་ཨཱབཛྲ་དྷརྨེ་ཧཱུཾ།  རྣམས་ཀྱིས་ཕྱི་མཆོད་དང།  ཨོཾ་གུ་རུ་བཛྲ་དྷརྨ་ས་པ་རི་ཝཱ་ར་ཨོཾ་ཨཱཧཱུཾ།  གིས་ནང་མཆོད་འབུལ་
རང་གི་ཐུགས་ཀ་ནས་པདྨ་ཅན་ལ་སོགས་པའི་རིག་མ་དཔག་ཏུ་མེད་པ་སྤྲོས་པ་རྣམས་རྡོ་རྗེ་རྣལ་འབྱོར་མའི་སྐུར་གྱུར་པ་དང་བླ་མ་ཡབ་ཡུམ་སྙོམས་པར་ཞུགས་པས་ཟག་མེད་ཀྱི་བདེ་བས་ཁྱབ་པར་བསམས་ལ།  ཡིད་འོང་ལང་ཚོའི་དཔལ་འཛིན་དྲུག་ཅུ་
བཞིའི། །འདོད་པའི་སྒྱུ་རྩལ་ལ་མཁས་ལུས་ཕྲ་མ། །ཞིང་སྐྱེས་སྔགས་སྐྱེས་ལྷན་སྐྱེས་ཕོ་ཉའི་ཚོགས། །མཛེས་སྡུག་སྒྱུ་མའི་ཕྱག་རྒྱ་རྣམས་ཀྱང་འབུལ།  །ཞེས་གསང་བའི་མཆོད་པ་འབུལ། མཆོད་པའི་འཁོར་

[006A]༄༅། །གསུམ་བདེ་སྟོང་དབྱེར་མེད་ཀྱི་རྩིས་ཟིན་པར་བྱས་ལ།  སྒྲིབ་བྲལ་ལྷན་སྐྱེས་བདེ་བའི་ཡེ་ཤེས་ཆེ། །ཆོས་ཀུན་རང་བཞིན་སྤྲོས་དང་བྲལ་བའི་དབྱིངས། །དབྱེར་མེད་ལྷུན་གྲུབ་སྨྲ་བསམ་བརྗོད་
ལས་འདས། །དོན་དམ་བྱང་ཆུབ་སེམས་མཆོག་ཁྱོད་ལ་འབུལ།  །ཞེས་དེ་ཁོ་ན་ཉིད་ཀྱི་མཆོད་པ་འབུལ།  དཀོན་མཆོག་གསུམ་ལ་བདག་སྐྱབས་མཆི།  །ཞེས་སོགས་ཀྱིས་རྒྱུན་བཤགས་བྱ། དེ་ནས་ཀུ་སཱ་ལེའི་
ཚོགས་གསོག་ནི།  རང་སེམས་མཁའ་སྤྱོད་དབང་མོ་མཐོབ་སོར་ཙམ། །སྤྱི་བོ་ནས་ཐོན་རྩ་བའི་བླ་མ་དང། །ཞལ་སྦྱོར་མཛད་ཅིང་སླར་ཡང་ཕྱིར་བྱོན་ཏེ། །རང་བྱུང་མི་མགོའི་སྒྱེད་པུ་གསུམ་
གྱི་སྟེང། །ལུས་པོ་རྙིང་པའི་ཐོད་པ་བཀོག་ནས་བཀལ། །དེ་ནང་ལྷག་མ་ཤ་ཁྲག་རུས་པ་རྣམས། །གཏུབས་ཏེ་སྤུངས་ལ་སྤྱན་ཆེར་གཟིགས་པ་ཡིས། །སྦྱངས་རྟོགས་པར་བྱས་བདུད་རྩིའི་རྒྱ་
མཚོར་གྱུར། །ཨོཾ་ཨཱཧཱུཾ་ཧ་ཧོ་ཧྲཱི་ ལན་གསུམ་གྱིས་བྱིན་གྱིས་བརླབས་ལ།  རང་གི་སྙིང་གནས་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས་ཏེ་བདུད་རྩི་ནས་ཐོད་པས་ལུམ་ལུམ་བཅུས་ཏེ་མགྲོན་རྣམས་ལ་
ཕུལ་བས་ལྗགས་རྡོ་རྗེའི་འོད་ཟེར་གྱི་སྦུ་གུས་དྲངས་ཏེ་གསོལ་བར་གྱུར་ པར་བསམས་ལ།  སྐུ་བཞིའི་བདག་ཉིད་རྩ་བའི་བླ་མ་ལ། །དམ་རྫས་བདུད་རྩི་འབུལ་ལོ་མཉེས་གྱུར་ཅིག་ །ཅེས་བརྗོད།  ཨོཾ་ཨཱཧཱུཾ་

[006B]  དངོས་གྲུབ་འབྱུང་གནས་བརྒྱུད་པའི་བླ་མ་ལ། །དམ་རྫས་བདུད་རྩི་འབུལ་ལོ་མཉེས་གྱུར་ཅིག་ཨོཾ་ཨཱཧཱུཾ། བླ་མ་ཡི་དམ་མཆོག་གསུམ་སྲང་ཚོགས་ལ། །དམ་རྫས་
བདུད་རྩི་འབུལ་ལོ་མཉེས་གྱུར་ཅིག་ཨོཾ་ཨཱཧཱུཾ། གཉུག་མར་གནས་པའི་གནས་གཞི་གྲོང་བདག་ལ། །དམ་རྫས་བདུད་རྩི་འབུལ་ལོ་སྟང་གྲོགས་མཛོད། །ཨོཾ་ཨཱཧཱུཾ། རིགས་དྲུག་བར་དོའི་སེམས་
ཅན་ཐམས་ཅད་ལ། །དམ་རྫས་བདུད་རྩི་འབུལ་ལོ་གྲོལ་གྱུར་ཅིག་ཨོཾ་ཨཱཧཱུཾ། ཕུལ་བས་མགྲོན་ཀུན་ཟག་མེད་བདེ་བས་ཚིམ། །སེམས་ཅན་རྣམས་ཀྱང་སྒྲིབ་བྲལ་ཆོས་སྐུ་ཐོབ། །མཆོད་པའི་
འཁོར་གསུམ་སྨྲ་བསམ་བརྗོད་འདས་ཀྱི། །བདེ་སྟོང་གཉིས་སུ་མེད་པའི་ངོ་བོར་གྱུར།  །ཅེས་དང། མཎྜལ་འབུལ་བ་ནི།  ཨོཾ་བཛྲ་བྷཱ་མི་ཨཱཧཱུཾ།  ཞེས་པ་ནས།  དཔལ་ལྡན་བླ་མ་དམ་པ་རྣམས་ལ་དབུལ་བར་བགྱིའོ་
ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། བདེ་སྟོང་ལྷན་ཅིག་སྐྱེས་པའི་ཡེ་ཤེས་ཀྱི། །གཟུང་རྣམ་ཕུང་ཁམས་སྐྱེ་མཆེད་ལས་བྱུང་བའི། །རི་གླིང་
རིན་ཆེན་གཏེར་བུམ་ཉི་ཟླར་བཅས། །སྐྱབས་མགོན་ཐུགས་རྗེའི་གཏེར་ལ་དབུལ་བར་བགྱི། །བདག་གི་ཆགས་སྡང་རྨོངས་གསུམ་སྐྱེ་བའི་ཡུལ། །དགྲ་གཉེན་བར་གསུམ་ལུས་དང་ལོངས་སྤྱོད་

[007A]༄༅། །བཅས། །ཕངས་པ་མེད་པར་འཕུལ་གྱིས་ལེགས་བཞེས་ནས། །དུག་གསུམ་རང་སར་གྲོལ་བར་བྱིན་གྱིས་རློབས། །ཨི་དཾ་གུ་རུ་རཏྣ་མཎྜལ་ལ་ཀཾ་ནིརྱ་ཏ་ཡཱ་མི།  དེ་ནས་བླ་བརྒྱུད་
གསོལ་འདེབས་ནི།  རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། །རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། །རྒྱལ་སྲས་ཐུ་བོ་ནཱ་རོ་ཏ་བའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་
སྩོལ༑ ༑གསང་ཆེན་སློབ་བཤད་འཛིན་པའི་ཕམ་མཐིང་པ། །གསང་མཛོད་ཀུན་གྱི་གཏེར་གྱུར་ཤེས་རབ་བརྩིགས། །གསང་སྔགས་རྒྱ་མཚོའི་མངའ་བདག་མལ་ལོའི་ཞབས། །
གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །རྡོ་རྗེ་འཆང་དབང་བླ་ཆེན་ས་སྐྱ་པ། །རྡོ་རྗེའི་སྲས་མཆོག་རྗེ་བཙུན་བསོད་ནམས་རྩེ། །རྡོ་རྗེ་འཛིན་པའི་གཙུག་རྒྱན་གྲགས་པའི་
ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །ས་སྐྱ་པཎ་ཆེན་གངས་ཅན་མཁས་པའི་རྗེ། །ས་གསུམ་སྐྱེ་དགུའི་གཙུག་རྒྱན་འཕགས་པའི་མཚན། །ས་སྐྱའི་བསྟན་
འཛིན་ཞང་སྟོན་ཆོས་རྗེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །གྲུབ་པའི་དབང་ཕྱུག་ན་བཟའ་ཕྲག་ཕུག་པ། །གྲུབ་མཆོག་མཁས་པའི་དེད་དཔོན་ཆོས་ཀྱི་

[007B] ༑གྲུབ་རིག་སྙན་བརྒྱུད་མངའ་བདག་ཡར་ཀླུངས་པར། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བདག་གཞན་འགྲོ་བའི་སྐྱབས་མགོན་རྒྱལ་པ་མཆོག་བདག་ཉིད་
ཆེན་པོ་འཇམ་དབྱངས་ནམ་མཁའི་མཚན། །བདག་ཆེན་ཆོས་རྗེ་བློ་གྲོས་རྒྱལ་མཚན་ཞབས། །གསོལ་པ་འདེབས་སོ་ལྷན་སྐྱེས་ཡེ་ཤེས་སྩོལ། །བཀའ་དྲིན་མཉམ་མེད་རྗེ་བཙུན་རྡོ་རིངས་
པ༑ ༑བཀའ་བཞིན་སྒྲུབ་པའི་བསྟན་འཛིན་བློ་གསལ་དབང། །བཀའ་བརྒྱུད་གསང་ཆེན་སྨྲ་པ་མཁྱོན་བརྩེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །རིག་སྔགས་
འཆང་བ་བསླབ་གསུམ་རྒྱལ་མཚན་དང། །རིགས་བརྒྱའི་ཁྱབ་བདག་དབང་ཕྱུག་རབ་བརྟན་དཔལ། །རིགས་ཀྱི་གཙོ་བོ་རྗེ་བཙུན་བཀའ་འགྱུར་བ། །གསོལ་བ་འདེབས་སོ་ལྷན་སྐྱེས་ཡེ་ཤེས་
སྩོལ༑ ༑དཀྱིལ་འཁོར་རྒྱ་མཚོའི་ཁྱབ་བདག་ཞྭ་ལུ་བ། །དཀྱིལ་འཁོར་ཀུན་གྱི་གཙོ་བོ་མཁྱེན་རབ་རྗེ། །དཀྱིལ་འཁོར་འཁོར་ལོའི་བདག་པོ་རྨོར་ཆེན་ཞབས། །གསོལ་བ་འདེབས་སོ་ལྷན་སྐྱེས་ཡེ་
ཤེས་སྩོལ། །སྙན་བརྒྱུད་རྒྱ་མཚོའི་དེད་དཔོན་གནས་གསར་བ། །སྙན་བརྒྱུད་མངའ་བདག་བློ་གསལ་ཕུན་ཚོགས་དང། །སྙན་བརྒྱུད་སྤེལ་མཁས་བསྟན་འཛིན་འཕྲིན་ལས་ཞབས། །གསོལ་
[008A]༄༅། །བ་འདེབས་སོ་ལྷན་སྐྱེས་ཡེ་ཤེས་སྩོལ། །དགའ་ལྡན་བསྟན་འཛིན་ཁྱབ་བདག་བཀའ་འགྱུར་བ། །དགའ་ལྡན་དར་རྒྱས་སྙི་གས་དུས་འགྲོ་བའི་གཉེན། །དགའ་ལྡན་
ལུགས་འཛིན་དྷ་རྨ་བྷ་དྲའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །མདོ་རྒྱུད་ཀུན་གྱི་ལམ་གྱི་གནད་རྫོགས་པའི། །མདོ་རྒྱུད་མངའ་བདག་བློ་བཟང་ཆོས་འཕེལ་
དང། །མདོ་རྒྱུད་སྦེལ་མཁས་འཇིགས་མེད་དབང་པོའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །ནཱ་རོ་མཁའ་སྤྱོད་སྨིན་གྲོལ་ལམ་བཟང་གནད། །ནཱ་རོ་པ་བཞིན་ལེགས་
པར་འདོམས་པ་ལ། །ནཱ་རོས་བྱིན་བརླབས་རྩ་བའི་བླ་མ་ལ། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བསྐྱེད་རིམ་ཟབ་མོ་མཁའ་སྤྱོད་རྣལ་འབྱོར་པ། །རྫོགས་རིམ་དབུ་མའི་རྣལ་
འབྱོར་བསྒོམས་པའི་མཐུས། །བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང། །མཁའ་སྤྱོད་གོ་འཕང་འཐོབ་པར་བྱིན་གྱིས་རློབས། །དེ་ནས་དབང་བཞི་བྱིན་རླབས་ནི། སྐྱབས་གནས་ཀུན་འདུས་སུ་བླ་མ་ལ། །གསོལ་
བ་འདེབས་སོ་བྱིན་གྱིས་རློབས། །དབང་བཞི་རྫོགས་པར་བསྐུར་བ་དང། །སྐུ་བཞིའི་གོ་འཕང་སྩལ་དུ་གསོལ། །ཞེས་ལན་གསུམ་གྱིས་གསོལ་བ་བཏབ་པས། བླ་མའི་དཔྲལ་པའི་ཨོཾ་ལས་བདུད་རྩི་འོད་

[008B] རང་གི་དཔྲལ་བར་ཐིམ། ལུས་ཀྱི་སྡིག་སྒྲིབ་དག་བུམ་པའི་དབང་ཐོབ། བླ་མའི་སྐུའི་བྱིན་རླབས་ལུས་ལ་ཞུགས། བླ་མའི་མགྲིན་པའི་ཨཱ་ལས་བདུད་རྩི་འོད་ཟེར་དམར་
པོ་འཕྲོས། རང་གི་མགྲིན་པར་ཐིམ། ངག་གི་སྡིག་སྒྲིབ་དག་གསང་བའི་དབང་ཐོབ། བླ་མའི་གསུང་གི་བྱིན་རླབས་ངག་ལ་ཞུགས། བླ་མའི་ཐུགས་ཀའི་ཧཱུཾ་ལས་བདུད་རྩི་འོད་ཟེར་སྔོན་པོ་འཕྲོས་
རང་གི་སྙིང་གར་ཐིམ། ཡིད་ཀྱི་སྡིག་སྒྲིབ་དག་ཤེས་རབ་ཡེ་ཤེས་ཀྱི་དབང་ཐོབ། བླ་མའི་ཐུགས་ཀྱི་བྱིན་རླབས་ཡིད་ལ་ཞུགས། བླ་མའི་གནས་གསུམ་གྱི་ཡི་གེ་ལས་བདུད་རྩི་འོད་ཟེར་དཀར་དམར་
མཐིང་གསུམ་འཕྲོས། རང་གི་གནས་གསུམ་ལ་ཐིམ། ལུས་ངག་ཡིད་གསུམ་གྱི་སྡིག་སྒྲིབ་དག་དབང་བཞི་པ་ཚིག་དབང་རིན་པོ་ཆེ་ཐོབ། བླ་མའི་སྐུ་གསུང་ཐུགས་ཀྱི་བྱིན་རླབས་རང་གི་ལུས་
ངག་ཡིད་གསུམ་ལ་ཞུགས་པར་གྱུར་ པར་བསམ། དབང་བཞི་ལེན་ཚུལ་ཐུན་མོང་མ་ཡིན་པ་ནི་ཞལ་ལས་ཤེས་པར་བྱའོ། །དེ་ནས་སླར་ཡང།  དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་
སོ༑ ༑བདག་གི་རྒྱུད་བྱིན་གྱིས་བརླབ་ཏུ་གསོལ་ ལན་གསུམ།  ཞེས་གསོལ་བ་བཏབ་པས། མཐའ་སྐོར་གྱི་བརྒྱུད་པའི་བླ་མ་རྣམས་དབུས་ཀྱི་རྩ་པའི་བླ་མ་ལ་ཐིམ། རྩ་བའི་བླ་མ་ཡང་རང་ལ་རྗེས་སུ་ཆགས་པས་འོད་

[009A]༄༅། །དམར་པོའི་རྣམ་པར་ཞུ་བ། རང་གི་སྤྱི་གཙུག་ནས་ཞུགས། སྙིང་གར་པཾ་ཡིག་དམར་པོའི་རྣམ་པར་གྱུར་པ་དང་རང་སེམས་དབྱེར་མེད་དུ་འདྲེས་པར་གྱུར།  དྲུག་པ་བདག་ལྷར་བསྐྱེད་པའི་རྣལ་
འབྱོར་ནི།  པཾ་ཡིག་དེ་ཉིད་ཇེ་ཆེར་སོང་སྟེ་ནམ་མཁའི་མཐའ་དང་མཉམ་པར་གྱུར་པས་སྣོད་བཅུད་ཐམས་ཅད་བདེ་སྟོང་གི་རང་བཞིན་དུ་གྱུར། སླར་ཡང་མཐའ་ནས་རིམ་གྱིས་བསྡུས་ཏེ་ཤིན་ཏུ་
ཕྲ་བའི་བཾ་ཡིག་ཏུ་གྱུར་པ་འོག་ནས་རིམ་གྱིས་ནཱ་དའི་བར་དུ་ཐིམ། ནཱ་ད་ཡང་མི་དམིགས་པར་བདེ་སྟོང་དབྱེར་མེད་ཀྱི་ཆོས་སྐུར་གྱུར། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱ་ཏྨ་ཀོ་ཉ་ཧཾ།  ཞེས་པ་ནི་འཆི་
བ་ཆོས་སྐུའི་ལམ་འཁྱེར་རོ། །དེ་ལྟར་སྣང་བ་ཐམས་ཅད་བསྡུས་པའི་སྟོང་པའི་ངང་ལས་ངོ་བོ་རང་སེམས་བདེ་སྟོང་གཉིས་སུ་མེད་པའི་ཡེ་ཤེས་ཀྱི་གཟུང་རྣམ་ཡིན་པ་ལ་རྣམ་པ་བཾ་ཡིག་དམར་པོ་གྱེན་དུ་
འགྲེང་བའི་རྣམ་པར་ནམ་མཁར་གནས་པར་གྱུར།  ཅེས་པ་ནི་བར་དོ་ལོངས་སྐུའི་ལམ་འཁྱེར་རོ། །སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་
བའི་དཀྱིལ་འཁོར་དཀར་ལ་དམར་བའི་མདངས་ཅན་གྱི་སྟེང་དུ། ཨོཾ་ཨོཾ་ཨོཾ་སརྦ་བུདྡྷ་ཊཱ་ཀི་ནཱི་ཡེ་བཛྲ་ཝརྞྞ་ནཱི་ཡེ། བཛྲ་བཻ་རོ་ཙཱ་ནི་ཡེ་ཧཱུཾ་ཧཱུཾ་ཧཱུཾ་ཕཌ་ཕཌ་ཕཌ་སཱཧཱ། ཞེས་པའི་སྔགས་གཡོན་

[009B] རང་ནམ་མཁའི་བཾ་ཡིག་གིས་ཟླ་བ་མཐོང་བ་ན་དེའི་དབུས་སུ་སྐྱེ་བ་ལེན་པའི་འཕེན་པ་དང་ལྡན་པས་ཟླ་བའི་དབུས་སུ་ཞུགས། ཟླ་བ་བཾ་ཡིག་སྔགས་ཕྲེང་དང་བཅས་པ་ལས་
འོད་ཟེར་འཕྲོས། འཁོར་འདས་ཀྱི་སྣོད་བཅུད་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རང་བཞིན་དུ་བྱས། དེ་རྣམས་ཚུར་འདུས་ཏེ་བཾ་ཡིག་སྔགས་ཕྲེང་དང་བཅས་པ་ལ་ཐིམ་པ་ཡོངས་སུ་གྱུར་པ་
ལས། རྟེན་དང་བརྟེན་པའི་དཀྱིལ་འཁོར་དུས་གཅིག་ཏུ་རྫོགས་པར་གྱུར།  ཅེས་པ་ནི་སྐྱེ་བ་སྤྲུལ་སྐུའི་ལམ་འཁྱེར་རོ།  །དེ་ཡང་རྡོ་རྗེའི་ས་གཞི་རྭ་བ་གུར་བླ་རེ་དང་བཅས་པའི་ཕྱི་རོལ་ཏུ་ཁ་དོག་སྣ་ལྔ་པའི་མེ་དཔུང་
གཡོན་སྐོར་དུ་འཁྱིལ་ཞིང་འབར་བ། དེའི་ནང་དུ་གཏུམ་དྲག་ལ་སོགས་པའི་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་གདེངས་ཀ་ཆེ་བ་གྱེན་
དུ་ཕྱོགས་ཤིང། རྩེ་མོ་ཕྲ་བ་ཐུར་དུ་ཟུག་པ། མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དམར་སྐྱ་གཡོན་སྐོར་དུ་འཁོར་བ་རེ་རེས་མཚན་པ། ཆོས་འབྱུང་གི་ནང་དུ་སྣ་ཚོགས་པདྨ་འདབ་མ་བརྒྱད་
བའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་

[010A]༄༅། །འཇིགས་བྱེད་ནག་པོ་མགོ་བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་
གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པར་གསོལ་
བ༑ ཕྲག་པ་གཡོན་པར་རྡོ་རྗེས་མཚན་པའི་ཁ་ཊཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་
པ༑ ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། གཅེར་པུ་ཕྱག་རྒྱ་ལྔས་བརྒྱན་པ། ཡེ་
ཤེས་ཀྱི་མེ་འབར་བའི་དབུས་ན་བཞུགས་པའོ།  བདུན་པ་འགྲོ་བ་དག་པའི་རྣལ་འབྱོར་ནི།  རང་གི་སྙིང་གར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་
ལ་སྔགས་ཕྲེང་གིས་བསྐོར་བ་ལས་འོད་ཟེར་འཕྲོས་ཏེ། བ་སྦུའི་བུ་གནས་ཕར་སོང། རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས། དེ་ཐམས་ཅད་

[010B] བརྒྱད་པ་དཔའ་བོ་དཔའ་མོས་བྱིན་གྱིས་བརླབ་པ་ལ་གསུམ་ལས། དང་པོ་ལུས་དཀྱིལ་ནི།  རང་གི་སྙིང་གའི་ཆོས་འབྱུང་ཟླ་གདན་དང་བཅས་པའི་དབུས་ཀྱི་བཾ་ཡིག་འབྱུང་བ་བཞིའི་བདག་ཉིད་
ལས་བྱེ་བའི་འབྱུང་བ་བཞིའི་ས་བོན་ཡ་ར་ལ་ཝའི་ཡི་གེ་བཞི། སྙིང་གའི་འདོད་མ་ལ་སོགས་པ་ཕྱོགས་བཞིའི་རྩ་འདབ་ཀྱི་རང་བཞིན་དུ་གནས་པ་ཡོངས་སུ་གྱུར་པ་ལས། གཡོན་ནས་བརྩམས་ཏེ་
ལཱ་མ༑ དུ་མ་སྐྱེས་མ། གཟུགས་ཅན་མ། མཁའ་འགྲོ་མ་དང་བཞི། དབུས་སུ་བཾ་ཡིག་གི་ཟླ་ཕྱེད་ཐིག་ལེ་ནཱ་ད་དང་བཅས་པ་ཤིན་ཏུ་ཕྲ་བའི་དཔྱིད་ཐིག་ཟུང་འཇུག་གི་ངོ་བོ་རྗེ་བཙུན་རྡོ་རྗེ་རྣལ་འབྱོར་མའོ། །
དེའི་ཕྱི་རིམ་དུ་ལུས་ཀྱི་སྐྲ་མཚམས་དང་སྤྱི་གཙུག་ལ་སོགས་པའི་གནས་ཉེར་བཞིའི་རྩ་མི་ཕྱེད་མ་ལ་སོགས་པ་དང། སོ་དང་སེན་མོ་འབབ་པ་ལ་སོགས་པའི་ཁམས་ཉེར་བཞི། རྩ་ཁམས་ངོ་བོ་དབྱེར་མེད་
ཤར་ནས་གཡོན་སྐོར་དུ་གནས་པའི་ཨོཾ་ཨོཾ་སོགས་སྔགས་ཀྱི་ཡིག་འབྲུ་ཉེར་བཞིའི་ངོ་བོར་གནས་པ་ཡོངས་སུ་གྱུར་པ་ལས་རབ་གཏུམ་མ། གཏུམ་མིག་མ། འོད་ལྡན་མ། སྣ་ཆེན་མ། དཔའ་བོའི་བློ་ཆེན་
མ༑ ཁར་ཝ་རི། ལངྐའི་དབང་ཕྱུག་མ། ཤིང་གྲིབ་མ་སྟེ་ཐུགས་ཀྱི་རིགས་ཀྱི་དཔའ་མོ་བརྒྱད། ས་སྲུང་མ། འཇིགས་བྱེད་ཆེན་མོ། རླུང་ཤུགས་མ། ཆང་འཐུང་མ། སྡོ་སངས་ལྷ་མོ། རབ་བཟང་མ། རྟ་རྣ་མ། བྱ་

[011A]༄༅། །གདོང་མ་སྟེ་གསུང་གི་རིགས་ཀྱི་དཔའ་མོ་བརྒྱད། འཁོར་ལོའི་ཤུགས་ཅན་མ། དུ་མ་སྐྱེས་མ། ཆང་ཚོང་མ། འཁོར་ལོའི་གོ་ཆ་མ། ཤིན་ཏུ་དཔའ་མོ། སྟོབས་ཆེན་མ། འཁོར་ལོས་སྒྱུར་མ་
བརྩོན་འགྲུས་ཆེན་མོ་སྟེ་སྐུའི་རིགས་ཀྱི་དཔའ་མོ་བརྒྱད་རྣམས་སུ་གྱུར་པ། ཕྱི་རོལ་གྱི་པཱུ་ལི་ར་མ་ལ་སོགས་པའི་གནས་ཉེར་བཞིའི་དཔའ་བོ་གཉིས་མེད་ཀྱི་རྣལ་འབྱོར་མ་དངོས་སོ། །ཁ་ལ་སོགས་
པའི་སྒོ་བརྒྱད་ཀྱི་རྩ་ཁམས་རྣམས་ཧཱུཾ་ཧཱུཾ་ལ་སོགས་པའི་ཡིག་འབྲུ་བརྒྱད་པོ་དང་ངོ་བོ་དབྱེར་མེད་ལས་ཁྭ་གདོང་མ་འུག་གདོང་མ། ཁྱི་གདོང་མ། ཕག་གདོང་མ། གཤིན་རྗེ་བརྟན་མ་
གཤིན་རྗེ་ཕོ་ཉ་མོ། གཤིན་རྗེ་མཆེ་བ་མ། གཤིན་རྗེ་འཇོམས་མ་རྣམས་སུ་གྱུར་པ་ཐམས་ཅད་ཀྱང་རྗེ་བཙུན་མའི་སྐུའི་རྣམ་པ་ཅན་རྒྱན་ཆ་ལུགས་ཡོངས་སུ་རྫོགས་པའོ།  །འདི་ནི་ལུགས་འདིའི་ཟབ་གནད་
ཐུན་མོང་མ་ཡིན་པའི་མན་ངག་མཐར་ཐུག་པ་ཡི་གེ་རྙིང་པ་རྣམས་སུ་ས་བོན་ཙམ་ལས་མི་གསལ་བ་བླ་མའི་ཞལ་གྱི་མན་ངག་ལ་བརྟེན་ནས་ཤིན་ཏུ་གོ་བདེ་བར་བཀོད་པ་ཡིན་པས་གཅེས་པར་ཟུངས་ཤིག་གཉིས་པ་ཡེ་ཤེས་པ་བཅུག་སྟེ་ཕོ་ཉ་གསུམ་
བསྲེ་བ་ནི། འབར་བའི་ཕྱག་རྒྱ་དང་བཅས། ཕཻཾ༑ རང་གི་ཐུགས་ཀའི་བཾ་ཡག་ལས་འོད་ཟེར་འཕྲོས་པ་སྨིན་མཚམས་ནས་ཐོན་ཏེ་ཕྱོགས་བཅུར་སོང་བས། ཕྱོགས་བཅུའི་དེ་བཞིན་གཤེགས་པ་དང། དཔའ་བོ་

[011B] ཛཧཱུཾ་བཾ་ཧོས་ དགུབ། གཞུག་བཅིང་མཉེས་བྱ། པད་ཀོར་གྱི་མཐར་འཁྱུད་རྒྱ་བྱས་ལ།  ཨོཾ་ཡོ་ག་ཤུདྡྷཱསརྦ་དྷརྨའ་ཡོ་ག་ཤུདྡྷཱོཉྷཾ། ཆོས་ཐམས་
ཅད་རྣམ་པར་དག་པའི་རྣལ་འབྱོར་གྱི་བདག་ཉིད་དེ་ངའོ་ སྙམ་དུ་ང་རྒྱལ་བྱའོ། །གསུམ་བགོ་ཆ་བགོ་བ་ནི།  རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་
ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོང་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཌ་ཕཌ་དུད་ཁ་ཙཎྜི་ཀའི་ངོ་བོ་རྣམས་
སུ་གྱུར།  དེ་ནས་དབང་བསྐུར་རྒྱས་གདབ་བྱེད་ན།  ཕཻཾ༑ རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། དབང་གི་ལྷ་དཔལ་འཁོར་ལོ་སྡོམ་པའི་རྟེན་དང་བརྟེན་པའི་དཀྱིལ་འཁོར་སྤྱན་དྲངས། དེ་བཞིན་
གཤེགས་པ་ཐམས་ཅད་ཀྱིས་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། སྒོ་མཚམས་མ་བརྒྱད་ཀྱིས་བགེགས་བསྐྲད། དཔའ་བོ་རྣམས་ཀྱིས་ཤིས་པ་བརྗོད། དཔའ་མོ་རྣམས་
ཀྱིས་རྡོ་རྗེའི་གླུ་ལེན། གཟུགས་རྡོ་རྗེ་མ་ལ་སོགས་པས་མཆོད། གཙོ་བོས་དབང་བསྐུར་བའི་དགོངས་པ་མཛད། ཡུམ་བཞི་ཕར་མོ་དང་བཅས་པར་རིན་པོ་ཆེའི་བུམ་པ་བདུད་རྩི་ལྔས་གང་བ་

[012A]༄༅། །བཟུང་སྟེ་སྤྱི་བོ་ནས་དབང་བསྐུར་བར་གྱུར། ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་
ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། ཞེས་དབང་བསྐུར་བས་ལུས་ཐམས་ཅད་གང། དྲི་མ་ཐམས་ཅད་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་
གྱུར་པ་ལས་རྣམ་སྣང་ཧེ་རུ་ཀ་ཡུམ་དང་བཅས་པས་དབུ་བརྒྱན་པར་གྱུར།  ཅེས་བརྗོད། བདག་འཇུག་སྐབས་མཚམས་འདིར་བདག་བསྐྱེད་ཀྱི་མཆོད་པ་བྱིན་གྱིས་བརླབ། དེ་ནས།  རང་གི་ཐུགས་ཀ་ནས་སྤྲོས་པའི་མཆོད་པའི་
ལྷ་མོ་རྣམས་ཀྱིས་མཆོད་པར་གྱུར། ཨོཾ་ཨརྒྷཾ་པྲ་ཏཱི་ཙྪ་སཱཧཱ། ཨོཾ་པཱ་དྱཾ་པྲ་ཏཱི་ཙྪ་སཱཧཱ། ཨོཾ་བཛྲ་པུཥྤེ་ཨཱཧཱུཾ་སཱཧཱ།  དེ་བཞིན་དུ་པུཥྤེའི་གནས་སུ། དྷཱུ་པེ་དང། དའི་ཕེ་དང། གནྡྷི་དང། ནཻ་ཝི་དཡེ་དང། ཤཔྟ་རྣམས་བཅུག་པ་དང།།
ཨོཾ་ཨཱབཛྲ་ཨཱ་ད་རྵེ་ཧཱུཾ། ཨོཾ་ཨཱབཛྲ་བའི་ནི་ཧཱུཾ། ཨོཾ་ཨཱབཛྲ་གནྡྷེ་ཧཱུཾ།  དེ་བཞིན་དུ།  ར་སེ། པ་རཤེ། དྷ་རྨ་ རྣམས་བཅུག་པས་ཕྱི་མཆོད་དང།  ཨོཾ་ཨོཾ་ཨོཾ་སརྦ་བུདྡྷ་ཊཱ་ཀི་ནཱི་ཡེ་བཛྲ་ཝཌྵྞ་ནཱི་ཡེ༑ བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཌ་ཕཌ་ཕཌ་
སཱཧཱ། ཨོཾ་ཨཱཧཱུཾ་ གིས་ནང་མཆོད་དང།  རང་ཉིད་རྡོ་རྗེ་རྣལ་འབྱོར་མ་དང་ཁ་ཊཱཾ་ག་འཁོར་ལོ་སྡོམ་པར་གྱུར་པ་སྙོམས་པར་ཞུགས་པས་ལྷན་སྐྱེས་ཀྱི་བདེ་སྟོང་སྐྱེས་པར་གྱུར་བར་མོས་ཏེ་གསང་བ་དང་དེ་ཁོ་ན་ཉིད་ཀྱི་མཆོད་

[012B] ཡང་ན། རང་ཉིད་རྣལ་འབྱོར་མར་གསལ་བའི། །ནུ་མ་སྤངས་པ་བའོ་ལར་གྱུར། །ཀཀྐོ་ལ་དབུས་ཡང་དག་གནས། །འགྲམ་གཉིས་དྲིལ་བུ་དག་ཏུ་འགྱུར། །ཟེའུ་འབྲུ་བའོ་ལ་ཉིད་དུ་འགྱུར། །དགའ་ཆེན་ཧེ་རུ་ཀ་ཡི་གཟུགས། །གསང་ཡུམ་རྡོ་རྗེ་རྣལ་འབྱོར་མ། །
མཁའ་འགྲོ་ཀུན་འདུས་བདག་ཉིད་གྱུར། །ཡབ་ཀྱི་གསང་གནས་མི་དམིགས་པའི་ངང་ལས་ཧཱུཾ་དཀར་པོ་ལས་བྱུང་བའི་རྡོ་རྗེ་དཀར་པོ་རྩེ་ལྔ་པ་བྱཱ་དམར་པོ་ལས་བྱུང་པའི་ནོར་བུ་དམར་པོ་རྩེ་མོར་བྱ་སེར་པོས་མཚན་པ། ཡུམ་གྱི་གསང་གནས་མི་དམིགས་པའི་ངང་
ལས་ཨཱ་ལས་བྱུང་པའི་པདྨ་དམར་པོ་འདབ་མ་གསུམ་པ་དྱཱ་དཀར་པོ་ལས་བྱུང་བའི་བྱང་སེམས་དཀར་པོ་མཚོན་པའི་ལྟེ་བ་དཀར་པོ་རྩེ་མོར་དྱཱ་སེར་པོས་མཚན་པ། ཨོཾ་ཤྲཱི་མཧཱ་སུ་ཁ་བཛྲ་ཧེ་ཧེ་རུ་རུ་ཀཾ་ཨཱཧཱུཾ་ཧཱུཾ་ཕཌ་སཱཧཱ།  ཡབ་ཡུམ་སྙོམས་པར་ཞུགས་
པས་བྱང་སེམས་ཞུ་བ་སྤྱི་བོ་ནས་མགྲིན་པར་སླེབ་པ་ན་དགའ་བ། མགྲིན་པ་ནས་སྙིང་གར་སླེབ་པ་ན་མཆོག་དགའ། སྙིང་གནས་ལྟེ་བར་སླེབ་པ་ན་ཁྱད་དགའ། ལྟེ་བ་ནས་ནོར་བུའི་རྩེར་སླེབ་པ་ན་ལྷན་སྐྱེས་ཀྱི་ཡེ་ཤེས་སྐྱེས་པས་བདེ་བ་དང་སྟོང་པ་ཉིད་དབྱེར་
མེད་པའི་ཏིང་ངེ་འཛིན་ལ་སྙོམས་པར་ཞུགས། དེ་ལྟར་བདེ་སྟོང་དབྱེར་མེད་དུ་སྦྱར་བ་དེས་མཆོད་པའི་འཁོར་གསུམ་རང་བཞིན་གྱིས་སྟོང་པའི་དེ་ཁོ་ན་ཉིད་ཀྱི་དོན་ལ་རྩེ་གཅིག་ཏུ་མཉམ་པར་བཞག་པའི་གསང་བ་དང་དེ་ཁོ་ན་ཉིད་ཀྱི་མཆོད་པས་མཉེས་པར་གྱུར། ཅེས་རང་ཉིད་རྣལ་འབྱོར་
མ་ཧེ་རུ་ཀ་ར་བརྒྱལ་འཕོས་ཏེ་རྟགས་བསྒྱུར་ནས་གསང་མཆོད་དང་དེ་ཁོ་ན་ཉིད་ཀྱི་མཆོད་པ་ཕུལ་ལ། སླར་ཡང་རྗེ་བཙུན་མའི་རྣམ་པར་གྱུར་པར་བསམ་མོ། །དེ་ནས་བསྟོད་པ་ནི། ཨོཾ་ན་མོ་བྷ་ག་ཝ་ཏི་བཛྲ་ཝཱ་རླ་ཧཱི་བམ་ཧཱུཾ་ཧཱུཾ་ཕཌ། ཨོཾ་ན་མོ་ཨཱརྱ་ཨ་པ་རཱ་ཛི་
[013A]༄༅། །ཏེ་ཏྲཻ་ལོ་ཀྱ་མཱ་ཏེ་བི་དཡེ་ཤྭ་རཱི་ཧཱུཾ་ཧཱུཾ་ཕཊ། ཨོཾ་ན་མསརྦ་བཧུ་ཏ་བྷཱ་ཡཱ་བ་ཧེ་མཧཱ་བཛྲེ་ཧཱུཾ་ཧཱུཾ་ཕཊ། ཨོཾ་ན་མོ་བཛྲཱ་ས་ནི་ཨ་ཛི་ཏེ་ཨ་པ་རཱ་ཛི་ཏེ་ཝཱ་ཤཾ་ཀ་རི་ནེ་ཏྲ་ཧཱུཾ་ཧཱུཾ་ཕཊ། ཨོཾ་ན་མོ་བྷཱ་མ་ཎི་ཤོ་ཥ་ཎི་རོ་ཥ་ཎི་
ཀྲོ་དཧེ་ཀ་ར་ལེ་ཧཱུཾ་ཧཱུཾ་ཕཊ། ཨོཾ་ན་མ་སྟཱ་ས་ནི་མའར་ཎི་པྲ་བཧེ་ད་ནཱི་པ་རཱ་ཛ་ཡེ་ཧཱུཾ་ཧཱུཾ་ཕཊ། ཨོཾ་ན་མོ་བི་ཛཱ་ཡེ་ཛམྦྷ་ནི་སྟ་མྦྷ་ནི་མོ་ཧ་ནི་ཧཱུཾ་ཧཱུཾ་ཕཊ། ཨོཾ་ན་མོ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ་ཧཱུཾ་ཧཱུཾ་ཕཊ།  ཅེས་ཡུམ་གྱི་
རྐང་བརྒྱད་ཀྱིས་སྔགས་མཆོད་དང་བསྟོད་པ་བྱའོ། །དགུ་པ་ངག་བཟླས་དང་ཡིད་བཟླས་ཀྱི་རྣལ་འབྱོར་ལ་གཉིས་ལས། ངག་བཟླས་ནི།  རང་གི་སྙིང་གར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་
སུ་བཾ་ཡིག་ལ་སྔགས་ཕྲེར་ཁ་དོག་དམར་པོས་གཡོན་སྐོར་དུ་བསྐོར་བ་ལས་འོད་ཟེར་དམར་པོ་དཔག་མེད་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། དེ་རྣམས་
ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་བཾ་ཡིག་སངས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་པར་གྱུར་ པར་བསམས་ལ།  ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་
བཛྲ་ཝརྞྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱཧཱ།  རྒྱུན་དང་དམ་བཅའ་ཇི་ལྟར་ཡོད་པ་ལ་ཉུང་མཐར་བྱས་ནས་བཟླའོ། །ཡིད་བཟླས་ནི། ལུས་གནད་བཅས་ཏེ་སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་བ་བསྐྱེད་པར་འདོད་ན་གསང་

[013B] མི་རྟོག་པ་བསྐྱེད་པར་འདོད་ན་ལྟེ་བར་ཕབ་ལ་རླུང་ཁ་སྦྱར་ཏེ། ཡིད་ཀྱིས་སྔགས་ཕྲེང་གཡོན་སྐོར་དུ་གནས་པ་ཀློག་པའི་ཚུལ་དུ་ལན་གསུམ་ལྔ་བདུན་ཙམ་བགྲང། དེ་ནས་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དམར་སྐྱ་གཡོན་སྐོར་
དུ་འཁོར་བ་དང། ཁྱད་པར་དབུས་ཀྱི་བཾ་ཡིག་ནཱད་ལས་མེ་འབར་ལ་ཁད་པ་ལ་སེམས་གཏད་ནས་རླུང་འཛིན། དེ་ནས། དབུ་མའི་ཡར་སྣེ་མར་སྣེ་ནས་དགའ་འཁྱིལ་དཀར་དམར་ནས་འབྲུ་ཙམ་རེ་གཡོན་སྐོར་དུ་འཁོར་བཞིན་དུ་བྱུང་བ་སྙིང་གར་འདྲེས་ནས་སྟོང་ཡལ་དུ་སོང་
བའི་བདེ་སྟོང་ལ་མཉམ་པར་འཇོག་གོ་བཅུ་པ་བསམ་གྱིས་མི་ཁྱབ་པའི་རྣལ་འབྱོར་ལ་གཉིས་ལས། ཐུན་མོང་མ་ཡིན་པ་ནི་ཁྲིད་ལས་བྱུང་བ་ལྟར་ཉམས་སུ་བླང། ཐུན་མོང་བ་ནི།  རང་གི་སྙིང་གའི་བཾ་ཡིག་སྔགས་ཕྲེང་དང་བཅས་པ་ལས་འོད་ཟེར་
འཕྲོས། ཁམས་གསུམ་ཐམས་ཅད་ཁྱབ། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་
ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། དེ་བཾ་ཡིག་ལ་ཐིམ། དེ་བཾ་གྱི་མགོ་བོ་ལ་ཐིམ། དེ་ཟླ་
ཚེས་ལ་ཐིམ། དེ་ཐིག་ལེ་ལ་ཐིམ། དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་ཕྲར་འོད་གསལ་སྟོང་པ་ཉིད་དུ་ཐིམ་པར་གྱུར་ པར་བསམ་མོ། །ལུས་དཀྱིལ་སྒོམ་པའི་ཚེ།  དེ་ཟླ་བ་ལ་ཐིམ། དེ་རྣལ་འབྱོར་མ་སོ་གཉིས་ལ་ཐིམ། དེ་

[014A]༄༅། །རྣལ་འབྱོར་མ་བཞི་ལ་ཐིམ། དེ་ལུས་དཀྱིལ་གྱི་གཙོ་མོ་ལ་ཐིམ། གཙོ་མོ་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ།  དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། ཞེས་སོགས་བརྗོད་དགོས་སོ་
བཅུ་གཅིག་པ་སྤྱོད་ལམ་གྱི་རྣལ་འབྱོར་ནི།  སྟོང་པའི་ངང་ལས་རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་ པར་བསམས་  པའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བཾ་དམར་མོ་རྡོ་རྗེ་ཕགས་
མོ། སྙང་གར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་པར་ཧྲེཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་
ཙཎྜི་ཀཱའི་ངོ་བོ་རྣམས་སུ་གྱུར།  ཅེས་གོ་ཆ་དང།  ཨོཾ་སུམྦྷ་ནི་སུམྦྷ་ཧཱུཾ་ཧཱུཾ་ཕཊ། ཨོཾ་གྲིཧྞ་གྲིཧྞ་ཧུཾ་ཧཱུཾ་ཕཊ། ཨོཾ་གྲིཧྞ་པ་ཡ་གྲིཧྞཱ་པ་ཡ་ཧཱུཾ་ཧཱུཾ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱ་ན་བཛྲ་ཧུཾ་ཧཱུཾ་ཕཊ།  ཅེས་ལན་གཉིས་བརྗོད་ལ་ཚན་
རྔམས་ཀྱི་བསྲུང་བ་བྱའོ། །གཉིས་པ་ཐུན་མཚམས་སུ་ཇི་ལྟར་བྱ་བའི་རིམ་པ་ནི། འཁྱེར་སོ་གསུམ་གྱི་རྣལ་འབྱོར་དང། གཡོན་པའི་ཀུན་སྤྱོད། ཕྱི་རོལ་མཆོད་པ། ཆོས་བཅུའི་མཆོད་པ། གཞན་ཡང་ཉལ་ལྡང་དང། ཁྲུས། ཁ་ཟས། གོས་ཀྱི་རྣལ་འབྱོར་
སོགས་ཁྲིད་ལས་འབྱུང་བ་ལྟར་བྱ་ཞིང། གཏོར་མའི་རྣལ་འབྱོར་ནི། མཆོད་པ་དང་གཏོར་མ་ཕྱག་ལེན་ལྟར་བཤམས་ལ།  ཨོཾ་ཁཎྜ་རོ་ཧི་ཧཱུཾ་ཧཱུཾ་ཕཊ་ ཀྱིས་བསངས།  སྭ་བྷཱ་ཝས་སྦྱངས། སྟོང་པའི་ངང་ལས་ཀཾ་ལས་ཐོད་པའི་སྣོད་རྣམས་ཀྱི་ནང་

[014B] རྣམ་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་སྟེར་བར་གྱུར། ཨོཾ་ཨརྒྷཾ་ཨཱཧཱུཾ།  ནས་  ཤཔྟ་
ཨཱཧཱུཾ་ གི་བར་གྱིས་མཆོད་པ་བྱིན་བརླབ། གཏོར་མ་  ཨོཾ་ཁཎྜ་རོ་ཧིས་བསངས། སྭ་བྲཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང། རཾ་ལས་མེ། ཨཱལས་མི་མགོའི་སྒྱེད་བུ་གསུམ་གྱི་སྟེང་དུ་ཨཱལས་ཐོད་པ་ཡངས་ཤིང་རྒྱ་ཆེ་
བའི་ནང་དུ་ཨོཾ་ཁཾ་ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། ལཾ་མཾ་པཾ་ཏཾ་བཾ་རྣམས་ལས་ཤ་ལྔ་ཡི་གེ་དེ་དག་གིས་མཚན་པ། རླུང་གཡོས་མེ་སྦར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་
སྙེས་པའི་ཁ་ཊཾ་ག་དགར་པོ་མགོ་ཐུར་དུ་བལྟས་ནས་ཞུ་པ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར། དེའི་སྟེང་དུ་དབྱངས་གསལ་གྱི་ཕྲེང་བ་གསུམ་བརྩེགས་སུ་གནས་པ་ཨོཾ་ཨཱཧཱུཾ་དུ་གྱུར་
པའི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་མང་པོར་སྦར་ཞིང་སྤེལ་བར་གྱུར། ཨོཾ་ཨཱཧཱུཾ་
 ལན་གསུམ་གྱིས་བྱིན་གྱིས་བརླབས་ལ།  ཕཻཾ༑ རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་དང་འཇིག་

[015A]༄༅། །རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། མགྲོན་རྣམས་ཀྱི་ལྗགས་ལ་ཧཱུཾ་ལས་སྐྱེས་པའི་རྡོ་རྗེ་རྩེ་གསུམ་པ་ནས་འབྲུ་ཙམ་འཁོད་པའི་འོད་ཟེར་གྱི་སྤུ་གུས་གཏོར་
མའི་བཅུད་དྲངས་ཏེ་གསོལ་བར་གྱུར་ པར་བསམས་ལ།  ཨོཾ་བཛྲ་ཨཱ་ར་ལི་ཧོཿ་ཛཧཱུཾ་བཾ་ཧོབཛྲ་ཌཱ་ཀི་ནྱ་ས་མ་ཡ་སྟྭཾ་ཏྲི་ཤྱ་ཧོཿ་ ལན་གསུམ་མམ་བདུན་གྱིས་འབུལ།  ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵ་རཀྵ་ས། བྷཱུ་ཏ། པྲེ་ཏ་
པི་ཤཱ་ཙ། ཨུནྨཱ་ད། ཨ་པསྨཱ་ར། བཛྲ་ཌཱ་ཀ་ཌཱ་ཀི་ནྱཱ་ད་ཡ། ཨི་མཾ་བ་ལིཾ་གྲིཧྣ་ནྟུ། ས་མ་ཡ་རཀྵ་ནྟུ། མ་མ་སརྦ་སིདྡྷི་མམེ་པྲ་ཡཙྪ་ནྟུ། ཡ་ཐཻ་བཾ། ཡ་ཐེཥྚཾ། བཧུ་ཛ་ཐ། པི་པཱ་ཐ། ཛི་གྲ་ཐ། མཱ་ཏི་ཀྲ་མ་ཐ། མ་མ་སརྦ་ཀརྟ་
ཡ༑ སད་སུ་ཁཾ་བི་ཤུདྡྷ་ཡེ། ས་ཧ་ཡི་ཀ་བྷ་ཝནྟུ་ཧཱུཾ་ཧཱུཾ་ཕཊ་ཕཊ་སཱཧཱ།  ཞེས་པ་ལན་གཉིས་ཀྱིས་འཇིག་རྟེན་པའི་མཁའ་འགྲོ་རྣམས་ལ་འབུལ། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ་ན་
ནཻ་ཝིདྱཱ། ཤཔྟ་ཨཱཧཱུཾ་ གིས་མཆོད། སྔགས་དེ་ལ།  ཨོཾ་ཨཱཧཱུཾ་ བཏགས་པས་ནང་མཆོད་འབུལ།  དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུམ་བརྙེས། །
འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟོག་པའི་འཆིང་གཅོད་ཅིང། །འཇིག་རྟེན་བྱ་བར་རབ་འཇུག་མ། །དེ་སྙེད་རྣམས་ལ་ཕྱག་འཚལ་ལོ།  །ཞེས་བསྟོད།  མཐའ་ཡས་

[015B] །སྲིད་ཞིའི་མིག་འཕྲུལ་ཅིར་ཡང་འཆར་བ་ལས། །དེང་འདིར་མཁའ་སྤྱོད་དཔལ་མོ་ཡིད་འོང་མ། །སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། །འོག་མིན་ཞིང་ན་ལྷན་སྐྱེས་རྒྱལ་
ཡུམ་མ། །ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། །ནོར་འཛིན་ཁྱབ་པའི་ཀརྨ་མུ་དྲཱ་མ། །རྣལ་འབྱོར་བདག་གི་སྐྱབས་མཆོག་རྗེ་བཙུན་མ། །ཁྱོད་ནི་སེམས་ཉིད་སྟོང་པའི་རང་རྩལ་ཏེ། །རྡོ་རྗེའི་གྲོང་ན་ཨེ་དབྱིངས་
བཾ་གྱི་དངོས། །སྒྱུ་མའི་གླིང་ན་འཇིགས་རུང་སྲིན་མོ་དང། །འཛུམ་དཀར་གཡོ་བའི་ལང་ཚོ་གསར་པ་སྟོན། །བདག་གིས་ཇི་ལྟར་བཙལ་ཡང་འཕགས་མ་ཁྱོད། །བདེན་པར་གྲུབ་པའི་ངེས་པ་མ་རྙེད་ནས། །
སྤྲོས་པས་དུབ་པའི་སེམས་ཀྱི་གཞོན་ནུ་དེ། །བརྗོད་བྲལ་ནགས་ཀྱི་ཁང་བུར་ངལ་གསོ་བསྟེན། །ཨེ་མ་ད་ནི་ཌཱ་ཀི་དབྱིངས་ནས་བཞེངས། །ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། །རྡོ་རྗེ་བཙུན་མོའི་ཉེ་བའི་
སྙིང་པོ་མཆོག་བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། །ཨཽ་ཌི་བི་ཤའི་བས་མཐའི་ནགས་ཁྲོད་དུ། །གྲུབ་པའི་དབང་ཕྱུག་རྡོ་རྗེ་དྲིལ་བུ་པ། །འཁྱུད་དང་ཙུམ་བཧའི་བདེ་བས་རྗེས་
བསྐྱངས་ཏེ། །ཁ་སྦྱོར་མཆོག་གིས་རོལ་བཞིན་བདག་ཀྱང་སྐྱོངས། །གངྒཱའི་གླིང་ནས་རྗེ་བཙུན་ཀུ་སཱ་ལི། །མངོན་སུམ་ནམ་མཁའི་དབྱིངས་སུ་ཁྲིད་པ་དང། །དཔལ་ལྡན་ནཱ་རོ་ཏ་པ་རྗེས་བཟུང་ལྟར། །

[016A]༄༅། །བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། །རྩ་བརྒྱུད་བླ་མ་མཆོག་གི་ཐུགས་རྗེ་དང། །རྒྱུད་ཆེན་གསང་མཐའི་མྱུར་ལམ་ཟབ་ཁྱད་དང། །རྣལ་འབྱོར་བདག་གི་ལྷག་བསམ་དག་
པའི་མཐུས། །མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག་ །ཅེས་མཁའ་སྤྱོད་ཞལ་བཟང་ལྟ་བའི་སྨོན་ལམ་དང།  རྗེ་བཙུན་རྡོ་རྗེ་རྣལ་འབྱོར་མས། བདག་དང་སེམས་ཅན་ཐམས་ཅད་དག་པ་མཁའ་
སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ།  ཞེས་འདོད་དོན་ལ་གསོལ་བ་གདབ་ཅིང་ཚོགས་འཁོར་བྱེད་ན་འདིར་བྱེད་དོ། །དེ་ནས།  ཨོཾ་ཨཱ་
ཧཱུཾ། ཧ་ཧོ་ཧྲཱི་ ལན་གསུམ།  ཧཱུཾ༑ འོག་མིན་བདེ་ཆེན་དག་པའི་ཕོ་བྲང་ནས། །རྣམ་སྣང་ཐུགས་ལས་སྤྲུལ་པའི་མཐུ་བོ་ཆེ། །བསྟན་སྲུང་ཀུན་གྱི་གཙོ་བོ་རྡོ་རྗེ་གུར། །དཔལ་ལྡན་མགོན་པོ་འདིར་བྱོན་
མཆོད་གཏོར་བཞེས། །ཡོངས་འདུའི་ཚལ་དང་གཤིན་རྗེའི་ཕོ་བྲང་དང། །འཛམ་གླིང་དེ་ཝཱི་ཀོ་ཊིའི་གནས་མཆོག་ནས། །འདོད་ཁམས་གཙོ་མོ་ནམ་གྲུ་རེ་མ་ཏཱི། །དཔལ་ལྡན་ལྷ་མོ་འདིར་བྱོན་མཆོད་
གཏོར་བཞེས། །སྣང་སྲིད་བྷ་ག་དབྱིངས་ཀྱི་དཀྱིལ་འཁོར་ནས། །འཁོར་འདས་ཀུན་གྱི་བདག་མོ་དབྱིངས་ཕྱུག་ཡུམ། །སྔགས་སྲུང་དྲག་མོ་མ་མོ་མཁའ་འགྲོའི་གཙོ། །ཡུམ་ཆེན་རལ་གཅིག་

[016B] །བསིལ་བ་ཚལ་དང་ཧ་ཧ་རྒོད་པ་དང། །སིང་ག་གླིང་དང་ཏེ་སེའི་གངས་རི་དང། །དར་ལུང་གནས་དང་ཁའུ་བྲག་རྫོང་ནས། །ཞིང་སྐྱོང་དབང་པོ་འདིར་བྱོན་མཆོད་གཏོར་
བཞེས། །དུར་ཁྲོད་བརྒྱད་དང་ལྷོ་ཕྱོགས་རི་སུལ་དང། །རྡོ་རྗེ་གདན་དང་དཔལ་གྱི་བསམ་ཡས་དང། །ན་ལ་རྩེ་དང་དཔལ་ལྡན་ས་སྐྱ་ནས། །ལས་མགོན་ཕོ་མོ་འདིར་བྱོན་མཆོད་གཏོར་བཞེས། །བྱང་
ཤར་མ་རུ་ཙེ་ཡི་དུར་ཁྲོད་དང། །རྒྱ་གར་བང་སོ་དམར་པོའི་བྲང་རི་དང། །དར་ལུང་བྲག་རམ་ལ་སོགས་གནས་མཆོག་ནས། །གནོད་སྦྱིན་ལྕམ་དྲལ་འདིར་བྱོན་མཆོད་གཏོར་བཞེས། །ཁྱད་པར་ཨྱོན་མཁའ་
འགྲོའི་ཡུལ་དང་ནི། །རང་བཞིན་གནས་ནས་འཇིག་རྟེན་འཇིག་རྟེན་ལས། །འདས་པའི་མཁའ་འགྲོས་ཡོངས་བསྐོར་དུར་ཁྲོད་ཀྱི། །བདག་པོ་ཡབ་ཡུམ་འདིར་བྱོན་མཆོད་གཏོར་བཞེས། །གསོལ་ལོ་
མཆོད་དོ་རྒྱལ་བའི་བསྟན་སྲུང་ཚོགས། །བསྒྲུབས་སོ་བསྟེན་ནོ་བླ་མའི་བཀའ་སྲུང་ཆེ། །འབོད་དོ་བསྐུལ་ལོ་རྣལ་འབྱོར་དགྲ་ལྷའི་ཚོགས། །རིངས་པའི་ཚུལ་གྱིས་འདིར་བྱོན་མཆོད་གཏོར་བཞེས། །
ཤ་ཁྲག་དམར་གྱིས་བརྒྱན་པའི་གཏོར་མས་མཆོད། །ཛ་གད་སྨན་ཕུད་རཀྟའི་བཏུང་བས་མཆོད། །རྔ་ཆེན་རྐང་གླིང་རོལ་མོའི་སྒྲ་ཡིས་མཆོད། །དར་ནག་འཕན་ཆེན་སྤྲིན་ལྟར་གཏིབས་པས་མཆོད། །ཡིད་

[017A]༄༅། །འཕྲོག་སྤྱན་གཟིགས་ནམ་མཁའ་མཉམ་པས་མཆོད། །རབ་བརྗིད་སྙན་པའི་དབྱངས་ཀྱི་ང་རོས་མཆོད། །ཕྱི་ནང་གསང་བའི་དམ་རྫས་རྒྱ་མཚོས་མཆོད། །བདེ་སྟོང་དབྱེར་མེད་ཡེ་
ཤེས་རོལ་པས་མཆོད། །སངས་རྒྱས་བསྟན་པ་གཉན་པོ་ཁྱེད་ཀྱིས་སྲུངས། །དཀོན་མཆོག་དབུ་འཕང་གཉན་པོ་ཁྱེད་ཀྱིས་སྟོད། །དཔལ་ལྡན་བླ་མའི་འཕྲིན་ལས་ཁྱེད་ཀྱིས་སྤེལ། །རྣལ་འབྱོར་
བཅོལ་བའི་འདོད་དོན་ཁྱེད་ཀྱིས་སྒྲུབས།  །ཞེས་གཏོར་བརྗོད་བྱའོ། །དེ་ནས།  ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་
རཀྟོ་མེ་བྷ་ཝ། སརྦ་སིདྡྷི་མམེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཀུ་རུ་ཧཱུཾ། ཧ་ཧ་ཧ་ཧ་ཧོབྷ་ག་ཝཱན། བཛྲ་ཧེ་རུ་ཀ་མཱ་མེ་མུ་ཉྩ། ཧེ་རུ་ཀོ་བྷ་ཝ། མཧཱ་ས་མ་ཡ་སཏ་ཨཱཧཱུཾ་ཕཊ།  ཅེས་ཧེ་རུ་ཀའི་ཡིག་བརྒྱ་
བཟླས་ཏེ།  མ་རྙེད་ཡོངས་སུ་མ་ཤེས་དང། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་ཁྱེད་ཀྱིས་བཟོད་མཛད་རིགས།  །ཞེས་སོགས་ཀྱིས་བཟོད་གསོལ་བྱ།  ཨོཾ་བཛྲ་མུཿ་
གཏོར་མགྲོན་ཡེ་ཤེས་པ་རྣམས་རང་ཉིད་ལ་ཐིམ་ཞིང། འཇིག་རྟེན་པ་རྣམས་རང་གནས་སུ་གཤེགས་པར་གྱུར།  སྨོན་ལམ་ནི།  དགེ་བ་འདི་ཡིས་མྱུར་དུ་བདག་མཁའ་སྤྱོད་མ་དངོས་འགྲུབ་གྱུར་

[017B] ༑འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་འཆི་ཚེ་མགོན་དང་དཔའ་བོ་མ་ཚོགས་ཀྱིས། །མེ་ཏོག་གདུགས་དང་རྒྱལ་མཚན་ཐོགས་ནས་སུ། །རོལ་མོ་སིལ་སྙན་སྒྲ་
སྙན་སོགས་མཆོད་ཅིང། །མཁའ་ལ་སྤྱོད་པའི་གནས་སུ་འཁྲིད་པར་ཤོག་ལྷ་མོ་ཚད་མ་དམ་ཚིག་ཚད་མ་དང། །དེས་བརྗོད་གསུང་ཡང་མཆོག་ཏུ་ཚད་མ་སྟེ། །བདེན་པ་འདི་དག་གིས་ནི་ལྷ་མོ་
རྣམས། །བདག་ཅག་རྗེས་སུ་འཛིན་པའི་རྒྱུར་གྱུར་ཅིག་ །ཅེས་སོགས་སྨོན་ལམ་གདབ། སྤྲོ་ཞིང་ལོང་ཡོད་དུས།  དལ་འབྱོར་གྲུ་ཆེན་མི་རྟག་དྲན་པ་ཡི། །བ་དན་དཀར་པོ་བསྐྱོད་པ་ལས་འབྲས་ཀྱི། །བླང་དོར་མཐུན་
པའི་རླུང་གིས་རབ་བསྐུལ་ནས། །འཇིགས་རུང་འཁོར་བའི་མཚོ་ལས་སྒྲོལ་བར་ཤོག་སླུ་མེད་སྐྱབས་གནས་གཙུག་གི་ནོར་བུར་བསྟེན། །མར་གྱུར་འགྲོ་བའི་དོན་ཆེན་སྙིང་ལ་ཞུགས། །རྡོར་སེམས་བདུད་
རྩིས་ཉེས་པའི་དྲི་མ་འཁྲུད། །རྗེ་བཙུན་བླ་མའི་ཐུགས་རྗེས་སྐྱོང་བར་ཤོག་ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། །བཾ་ཡིག་ནང་གི་རྡོ་རྗེ་བཙུན་མོའི་མཆོག་སེམས་ཉིད་སྟོང་གསལ་གསང་བའི་མཁའ་
སྤྱོད་ཡུམ། །རང་ཞལ་མཐོང་བའི་རྩེ་དགས་རོལ་བར་ཤོག་སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང། །བཅུད་ཀྱི་སེམས་ཅན་བཾ་ཡིག་རྣལ་འབྱོར་མ། །ཟུང་འཇུག་བདེ་བ་ཆེན་པོའི་ཏིང་འཛིན་གྱིས། །
[018A]༄༅། །ཅིར་སྣང་དག་པའི་སྣང་བར་འཆར་བར་ཤོག་དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། །ནམ་ཞིག་དུས་ན་དགའ་མ་བྱུ་རུའི་མདོག་ལི་ཁྲིའི་སྐྲ་གྲོལ་དམར་སེར་མིག་གཡོ་མས། །མངོན་
སུམ་རིག་འཛིན་གྲོང་དུ་འཁྲིད་པར་ཤོག་སིནྡྷུར་ལངྒ་ལི་ཡི་སྡོང་བུར་བཅས། །རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ། །མྱུལ་བས་གང་གི་མཛོད་སྤུར་འཁྱིལ་རིས་ཅན། །འཕོས་པའི་མཛེས་
མས་མཁའ་སྤྱོད་འཁྲིད་པར་ཤོག་ནང་གི་ཕག་མོས་གཟུང་འཛིན་འཁྲི་ཤིང་བཅོམ། །མཆོག་གི་དྷཱུ་ཏཱིར་ཞུགས་པའི་གར་མཁན་མ། །ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། །ཁྲག་
འཐུང་དཔའ་བོར་འཁྱུད་ཅིང་ངོལ་བར་ཤོག་ལྟེ་བའི་པདྨོར་རླུང་ལྔའི་ཏི་ལ་ཀ་རྩེ་གཅིག་སྒོམ་པའི་ཁ་སྦྱོར་རྣལ་འབྱོར་གྱིས། །ལུས་སེམས་རྩལ་དྲི་བཞིན་ཞུགས་པ་ཡི། །བདེ་བ་མཆོག་
གིས་བདག་རྒྱུད་ཚིམ་པར་ཤོག་ཐ་མལ་འོད་ཀྱི་གཏུམ་མོ་མཛེས་ལྡན་མས། །དྷཱུ་ཏཱིར་འཛུམ་དཀར་བཞད་པའི་རོལ་རྩེད་ཀྱིས། །ཧཾ་ཡིག་གཞོན་ནུ་ཡོངས་སུ་མཉེས་བྱས་ནས། །ཟུང་འཇུག་བདེ་བ་ཆེན་
པོའི་ས་ཐོབ་ཤོག་ལྟེ་བའི་རྩ་གསུམ་དབུས་གནས་དམར་ནག་རཾ། །སྟེང་འོག་རླུང་གིས་སྦར་བའི་ཚངས་པའི་མེས། །སྟོང་ཕྲག་དོན་གཉིས་སྙིགས་མའི་ཁམས་བསྲེགས་ཏེ། །དྭངས་མས་དྷཱུ་ཏཱི་

[018B]ཁ་དོག་ལྔ་ལྡན་སྨིན་མཚམས་ཐིག་ལེ་ནི། །སྤྱི་བོར་སོན་ལས་བྱུང་བའི་ཟླ་ཆུའི་རྒྱུན། །གསང་བའི་ཆུ་སྐྱེས་ཟེའུ་འབྲུའི་བར་དག་ཏུ། །ཡས་བབ་མས་བརྟན་དགའ་བཞིས་ཚིམས་
པར་ཤོག་ཐིག་ལེ་དེ་ལས་འཕྲོས་པའི་འོད་ལྔའི་ཟེར། །ཕོག་པས་རང་ལུས་ལ་སོགས་བརྟན་གཡོ་ཀུན། །དྭངས་གསལ་འཇའ་ཚོན་ཕུང་པོར་གྱུར་ལས་སླར། །རང་གནས་བདེ་སྟོང་དབྱིངས་སུ་འཇུག་པར་
ཤོག་སྐྱེ་འགག་གནས་གསུམ་བྲལ་བ་གདོད་མའི་གཤིས། །སྟོང་གསལ་བརྗོད་དུ་མེད་པ་གཉུག་མའི་དང། །ཟུང་འཇུག་བློ་འདས་རང་སེམས་རྣལ་འབྱོར་མ། །རང་ངོ་ཤེས་ནས་རྟག་ཏུ་སྐྱོང་བར་ཤོག་
རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། །སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། །བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། །ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག་
རྨད་བྱུང་སྲས་བཅས་རྒྱལ་བའི་བྱིན་རླབས་དང། །རྟེན་འབྲེལ་བསླུ་བ་མེད་པའི་བདེན་པ་དང། །བདག་གི་ལྷག་བསམ་དག་པའི་མཐུ་སྟོབས་ཀྱིས། །རྣམ་དག་སྨོན་པའི་གནས་ཀུན་འགྲུབ་པར་ཤོག་
 ཅེས་ཚར་པ་རྡོ་རྗེ་འཆང་གིས་མཛད་པའི་སྨོན་ལམ་འདོན། ཤིས་བརྗོད་ནི།  ཕུན་ཚོགས་དགེ་ལེགས་ཀུན་གྱི་དཔལ་མངའ་བ། །རྡོ་རྗེ་འཆང་དབང་པཎ་ཆེན་ནཱ་རོ་སོགས། །དཔལ་ལྡན་བླ་མ་དམ་པའི་ཚོགས་རྣམས་ཀྱི། །བྱིན་

[019A]༄༅། །རླབས་མྱུར་དུ་འཇུག་པའི་བཀྲ་ཤིས་ཤོག་རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། །རང་བཞིན་འོད་གསལ་གདོད་ནས་སྤྲོས་དང་བྲལ། །བརྟན་གཡོའི་དངོས་ཀུན་སྤྲོས་དང་སྡུད་མཛད་མ་
མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག་མཚན་དཔེའི་དཔལ་འབར་རབ་མཛེས་བརྗིད་པའི་སྐུ། །དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང། །ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། །
ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག་སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡིས། །སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། །སྣ་ཚོགས་བསམ་པ་ཇི་བཞིན་སྒྲུབ་མཛད་མ།།
ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག་པདྨ་རཱ་གའི་མདོག་མཚུངས་རྗེ་བཙུན་མ། །འཛུམ་ཁྲོའི་ཉམས་ལྡན་ཞལ་གཅིག་ཕྱུག་གཉིས་ཀྱིས། །གྲི་ཐོད་ལེགས་འཛིན་ཞབས་ཟུང་བརྐྱངས་བསྐུམས་ཚུལ། །
སྔགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག་གང་གི་རྣམ་སྤྲུལ་གྲངས་མེད་བྱེ་བ་ཕྲག་སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། །སྒྲུབ་པ་པོ་ཡི་བར་ཆད་ཀུན་སེལ་ཅིང། །འདོད་དོན་
དངོས་གྲུབ་སྩོལ་བའི་བཀྲ་ཤིས་ཤོག་ །ཅེས་བྱམས་པ་ཆོས་ལེགས་ཀྱིས་མཛད་པ་འདི་བཏོན་ན་ལོངས་སྤྱོད་འཕེལ་བའི་རྟེན་འབྲལ་ཀྱང་ཡོད་པར་གསུངས་པ་འདི་ཉིད་སོགས་ཤིས་བརྗོད་ཀྱིས་མཐའ་བརྒྱན་པར་བྱའོ།  །ཉི་ཟླའི་ལམ་དུ་

[019B] །སྒྲ་གཅན་མལ་དུ་སད་པའི་གཉུག་མའི་དབྱིངས། །བདེ་ཆེན་རོལ་པར་ཤར་བའི་དགའ་སྟོན་ལ། །སྤྱོད་པའི་གདམས་ཟང་བདུད་རྩིའི་གཏེར་དུ་བསྒྲུབས།  །དེ་ལྟར་རྗེ་བཙུན་
རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པ་བདེ་ཆེན་ཉེ་ལམ་ཞེས་བྱ་བ་འདི་ནི་ལམ་འདི་ཉམས་སུ་ལེན་པའི་རྣལ་འབྱོར་བ་དག་གི་རྒྱུན་གྱི་རྣལ་འབྱོར་དང། མཚམས་བསྙེན་སོགས་ཀྱི་སྐབས་ཉམས་སུ་ལེན་བདེ་བའི་རིམ་པ་ཁོ་ནར་
སྒྲིགས་ཀྱི། དཀྱིལ་འཁོར་སྒྲུབ་མཆོད་དང་འབྲེལ་བའི་སྐབས་དཀྱིལ་ཆོག་དང་སྦྲགས་ནས་ཉམས་སུ་ལེན་ཚུལ་གྱི་ཁྱད་པར་ཕྱེད་པར་བྱའོ། །བདེ་མཆོག་རྩ་རྒྱུད་ལེའུ་ང་གཅིག་པ་ལས།  གོས་དང་ཕྱག་རྒྱ་ལྔ་ལ་སོགས། །ཤེས་རབ་ཡན་
ལག་ཕུར་བུ་གུར། །ཨཱ་ལི་ཀཱ་ལི་ཞེས་བརྗོད་ནས། །རྒྱུ་སོགས་སྟོང་པ་སྔོན་འགྲོ་བ། །འཇུག་པ་སྒྲ་ལ་སོགས་པ་ནས། །ཇི་སྲིད་བསྡུས་པའི་སྦྱོར་ལྡན་པ། །བདུད་རྩི་ཚིམས་བྱེད་མྱ་ངན་འདས། །ལག་པའི་མཆོད་
པ་དབང་བསྐུར་བ། །གོ་ཆ་ཆེན་པོས་ཡང་དག་བསྲུང། །སྔགས་རྣམས་ཀུན་གྱིས་མཆོད་པར་བྱ། །དེ་ལྟར་དེ་ཉིད་བཅུ་བཞི་ནི། །མདོར་བསྡུས་ནས་ནི་བཤད་པ་ཡིན།  །ཞེས་གསུངས་སོ།    ༈   
སྔོན་འགྲོ་དངོས་གཞི་རྗེས་གསུམ་དང་པོ་ལ། །ཐུན་མོང་ཐུན་མོང་མིན་པའི་ཐུན་མོང་བར། །དལ་འབྱོར་རྷེ་དཀའ་མི་རྟག་ལས་འབྲས་དང། །འཁོར་བའི་ཉེས་དམིགས་ཐུན་མོང་མ་ཡིན་པར། །སྐྱབས་

[020A]༄༅། །སེམས་རྡོར་སེམས་བླ་མའི་རྣལ་འབྱོར་ཁྲིད། །དངོས་གཞིར་བསྐྱེད་རྫོགས་གཉིས་ཀྱི་བསྐྱེད་པའི་སྐབས། །བྱ་བ་བྱེད་ཅན་གཉིས་ལས་ཕྱི་མའི་གངས། །
ང་རྒྱལ་རྣམ་པ་གཉིས་ཀྱི་རྣམ་པ་ལ། །སྤྱི་དང་བྱེ་བྲག་ལུས་དཀྱིལ་སེམས་འཛིན་པ། །རྫོགས་པའི་རིམ་པར་གཞི་ལམ་འབྲས་བུ་གསུམ། །གཉིས་པར་ཆོས་ཉིད་དངོས་དང་བརྒྱུད་
ནས་སྟོན། །ཕྱི་མར་ཆགས་ཅན་ཆགས་བྲལ་རྣམ་པ་གཉིས། །ཆགས་བྲལ་རླུང་སེམས་དབུ་མར་བསྡུ་བསྒོམ་ཟུང། །བསྒོམ་པར་བདེ་བ་དང་ནི་སྟོང་པ་སྒྲུབ། །གསུམ་པ་
འབྲས་བུ་ཡན་ལག་བདུན་ལྡན་ཐོབ། །བསམ་མི་ཁྱབ་བྱ་མཇུག་སྡུད་ཚར་ཆོས་སྟོན།།  །།ཞེས་གསུངས་སོ།། འགྲོ་དོན་འཕེལ།། །། །།དད་
ལྡན་རྒྱུ་སྦྱོར་འཇིགས་མེད་ཆོས་སྒྲོན་རས། །བླ་མ་ལྷ་སྲུང་སྐུ་བདུད་བཞེངས་པའི་མཐུས། །ཚེ་རབས་ཀུན་ཏུ་མངས་རྗེས་འཛིན་ཞིང། །མཁའ་སྤྱོད་རིག་འཛིན་གོ་འཕང་ཐོབ་པར་ཤོག་ །། ས་བྱི་ལོར་འཛུཌ་ཞུས་ལེཌ་པར་སོང།།།



﻿༄༅། །ན་མོ་རཏྣ་ཏྲ་

[064A]༄༅། །ཡཱ་ཡ། རྗེ་བཙུན་རྣལ་འབྱོར་མའི་བསྐྱེད་རྫོགས་ཀྱི་སྙིང་པོ་བསྒོམ་པར་འདོད་པས་སྐྱབས་འགྲོ་སེམས་བསྐྱེད་ཚད་མེད་བཞི་སྔོན་དུ་བཏང། སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་
བར་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་རྗེ་བཙུན་མའི་རྣལ་འབྱོར་ཉམས་སུ་ལེན་སྙམ་དུ་བསམ། རང་གི་སྤྱི་བོར་རྩ་བའི་བླ་མ་རྡོ་རྗེ་འཆང་གི་རྣམ་པ་ཅན་བཞུགས་པར་གྱུར། དུས་གསུམ་སངས་
རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །ཞེས་མོས་གུས་དྲག་པོས་གསོལ་བ་མང་དུ་བཏབ་པའི་མཐར་བླ་མ་རང་ལ་ཐིམ་པ་སྙིང་གར་བཾ་ཡིག་ཏུ་གྱུར་པ་ལས་འོད་འཕྲོས། དོན་གཉིས་
བྱས། འདུས། བཾ་ལ་ཐིམ་པ་ཡོངས་སུ་གྱུར་པ་ལས། རང་ཉིད་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ་གཡས་གྲི་གུག་ཐུར་དུ་གདེངས་ཤིང། གཡོན་ཐོད་པ་བདུད་
རྩིས་གང་བ་ཞལ་དུ་གསོལ་བའི་མཚན་ཁུང་ན་ཁ་ཊཱཾ་ག་བསྣམས་པ། དབུ་སྐྲ་བསིལ་བུར་བབ་ཅིང་གཅེར་མོ་རུས་པའི་རྒྱན་གྱིས་བརྒྱན་པ། ཞབས་གཡས་བརྐྱངས་ཤིང་གཡོན་བསྐུམས་པས་འཇིགས་བྱེད་
དང་དུས་མཚན་མནན་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་གིས་མཚན་པའི་འོད་ཟེར་གྱིས། བསྒོམ་པ་དང་འདྲ་བའི་ཡེ་ཤེས་པ་དཔའ་བོ་དང་

[064B] ཕཻཾ། །ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། དབང་ལྷས་དབང་བསྐུར། རྣམ་སྣང་གིས་དབུ་བརྒྱན་པར་གྱུར། མཆོད་པ་དང་ནང་མཆོད་འབྲུ་གསུམ་གྱིས་
བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་བཛྲ་བཱ་རཱ་ཧཱི་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཨོཾ་ཨཱ་ཧཱུཾ་གིས་ནང་མཆོད་ཕུལ། དཔལ་ལྡན་ཡེ་ཤེས་མཁའ་འགྲོ་མ། །མཁའ་འགྲོ་མ་ཡི་འཁོར་ལོ་
བསྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབས་ལ་ཕྱག་འཚལ་ལོ། །ཞེས་བསྟོད། རང་གི་སྙིང་གར་ཟླ་གདན་ལ། བཾ་ཧཱུཾ་གིས་མཚན་པའི་མཐར། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་བཛྲ་བརྞྞ་ནཱི་ཡེ་བཛྲ་བཻ་རོ་ཙ་ནཱི་
ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱཧཱ། ཞེས་པས་བསྐོར་བ་ལ་དམིགས་ནས་སྤྲོ་ཞིང་བསྡུ་བས་སྔགས་དེ་ཉིད་མང་དུ་བཟླ་ཞིང་རྩེ་གཅིག་ཏུ་བསྒོམ་མོ། །འདིའི་རྫོགས་རིམ་བསྒོམ་པར་འདོད་ན་བཟླས་པའི་མཇུག་ཏུ་རང་
རྗེ་བཙུན་མར་གསལ་བའི་རྩེ་གསུམ་འཁོར་ལོ་བཞི་ལྡན་དུ་གསལ་བའི་སྙིང་གའི་དབུ་མའི་ནང་དུ་མི་གཤིགས་པའི་ཐིག་ལེ་དགའ་བ་འཁྱིལ་བ་དཀར་དམར་འོད་འབར་བ་ལ་སེམས་ཞུགས་པ་བཞིན་དུ་
བྱས་ནས་བྱིང་རྒོད་དང་བྲལ་བར་རྩེ་གཅིག་ཏུ་བསྒོམ་ཞིང། མཇུག་ཏུ་དགེ་བ་བསྔོའོ། །འདི་ནི་ཤིན་ཏུ་ཟབ་པས་གསང་སྟེ་ཉམས་སུ་ལེན་ནོ། ཞེས་མཉྫུ་ཤྲཱི་ཆོས་རྗེས་བསྐུལ་ནས་མདོ་རྒྱུད་མན་ངག་འཛིན་

[065A]༄༅། །པ་རྒྱལ་ཁམས་པ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་དཔལ་ལྡན་འབྲས་སྤུངས་ཀྱི་གཟིམས་ཆུང་ཉི་འོད་འཁྱིལ་བར་སྦྱར་བའོ།། །།



﻿   ༈    མང་ཐོས་

[087B] འབུལ་འབྲས། དེ་ནས་ཕྱག་བྲིས་གནང་རྟེན་གྱིས་ཀླུབས་པ་གནང་འབྱོར་བཞིན་མཁའ་སྤྱོད་མའི་ནང་མཆོད་ཀྱི་རྫས་བསྐྱེད་སྐབས་གཞན་རྣམས་ཇི་
གསུང་ལ་འཁྲུལ་པ་མི་སྣང་ཡང། ནུབ་ཏུ་ཨཾ་དམར་པོ་ལས་བྱང་སེམས་དཀར་པོ་དང། ལྷོར་ཏྲཾ་སེར་པོ་ལས་རཀྟ་དམར་པོ་དང། ལྷོ་ནུབ་ཏུ་མཾ་སྔོན་པོ་ལས་ཁྱིའི་ཤ་དམར་པོ། ནུབ་བྱང་དུ་བཾ་དམར་པོ་ལས་
གླང་པོ་ཆེའི་ཤ་དཀར་པོ་བསྐྱེད་པ་ཡིན། བླ་མ་རང་སེམས་དང་བསྲེས་ནས་སྐུ་བཞིའི་ངོ་བོར་མོས་པ་བྱ་ཚུལ་ལ། ས་སྐྱ་པ་རྣམས་སེམས་གསལ་ཙམ་རིག་ཙམ་དེ་བླ་མ་སྤྲུལ་པའི་སྐུ། ང་གང་དུ་ཡང་མ་གྲུབ་པའི་
སྟོང་ཉིད་དུ་རྗེན་ནེ་བ་དེ་བླ་མ་ཆོས་ཀྱི་སྐུ། གསལ་བ་དང་སྟོང་པ་མེ་དང་མེའི་ཚ་བ་ལྟར་དབྱེར་མི་ཕྱེད་པའི་ཟུང་འཇུག་དེ་བླ་མ་ལོངས་སྐུ། དེ་སྨྲ་བསམ་བརྗོད་དུ་མེད་པའི་བརྗོད་བྲལ་བདེ་ཆེན་དེ་བླ་མ་ངོ་བོ་ཉིད་སྐུར་
བཞེང་པར་གདའ་ནའང། རང་ལུགས་ལ་སྟོང་ཉིད་འཛིན་སྟངས་ཀྱི་ཡུལ་དུ་སོང་བ་དེ་བླ་མ་ཡེ་ཤེས་ཆོས་ཀྱི་སྐུ། མྱོང་ཡུལ་ལྷན་སྐྱེས་ཀྱི་བདེ་ཆེན་སྐྱེས་པར་མོས་པ་དེ་བླ་མ་བདེ་ཆེན་ལོངས་སྐུ། སྣང་ཡུལ་དུ་དག་མ་དག་སྣ་
ཚོགས་འཆར་པ་དེ་བླ་མ་སྣ་ཚོགས་སྤྲུལ་སྐུ། བདེ་སྟོང་གི་གཤིས་ལ་སྒྲིབ་གཉིས་ཀྱི་བསླད་པས་མ་གོས་བ་དེ་བླ་མ་ངོ་བོ་ཉིད་སྐུར་བཞག་ན་རྗེ་ཡབ་སྲས་ཀྱི་གསུང་དང་མཐུན་ཅིང། ཟུང་འཇུག་བདེ་ཆེན་རང་སེམས་བླ་

[088A]༄༅། །མ་ལ། ཞེས་པའི་དགོངས་པར་ཡང་དོན་གྱིས་གནས་སམ་སྙམ། དབང་བཞི་ལུས་བསྒྲིགས་སྐབས་བསྐྱེད་རིམ་རྣལ་འབྱོར་བཅུ་གཅིག་བསྒོམ་པ་བུམ་དབང་གི་ལམ་ཡིན་པ་ཤེས་སླ་
གསང་དབང་གི་ལམ་ནི། རྩའི་འཁོར་ལོ་ལྔ་དང། རྟེན་དཀྱིལ་འཁོར་བཞི་ལ་གནད་དུ་བསྣུན་ནས་བསྒོམས་པའི་རྫོགས་རིམ་རྩ་དབུ་མ་ཡིན་ལ། དེའི་གནད་ནི་བཟླས་པའི་ཚེ་ན་ཚང་བར་ཡོད་དེ། ཆོས་འབྱུང་ཟླ་བ་ས་བོན་སྔགས་
འཕྲེང་དང་བཅས་པ་ལ་དམིགས་ནས་བཟླས་པས་རྩ་འཁོར་ལྔ་ལ་གནད་དུ་བསྣུན་པའི་རྫོགས་རིམ་གྱི་དོད་ཐུབ་པ་གང་ཞིག་ཆོས་འབྱུང་བསྒོམས་པས་ལུས་རྩའི་དཀྱིལ་འཁོར། ས་བོན་དང་སྔགས་འཕྲེང་བསྒོམས་པས་
རྩ་ཡི་གེའི་དཀྱིལ་འཁོར། ཟླ་བ་དཀར་དམར་བསྒོམས་པས་ཁམས་བདུད་རྩིའི་དཀྱིལ་འཁོར། རླུང་ཁ་སྦྱོར་བསྒོམས་པས་སྙིང་པོ་རླུང་གི་དཀྱིལ་འཁོར་ལ་གནད་དུ་བསྣུན་པའི་རྫོགས་རིམ་གྱི་དོད་ཐུབ་པའི་ཕྱིར། ཤེར་དབང་
གི་ལམ་ནི་ཕོ་ཉ་ལ་བརྟེན་ནས་དཀའ་བཞི་བསྐྱེད་པ་ཡིན་ལ། ཞང་བྱུང་རྫོགས་རིམ་དང་པོའི་སྐབས་སུ་གྲྭ་བཞིར་དགའ་འཁྱིལ་བསྒོམས་པ་སོགས་ཀྱིས་ཀྱང་དགའ་བཞྀ་འདྲེན་པའི་ཕྱིར། ཚིག་དབང་གི་ལམ་ནི། སྐུ་ཐུགས་
ཟུང་འཇུག་བསམ་མི་ཁྱབ་ཀྱི་རྫོགས་རིམ་ཡིན་ལ། ཞར་བྱུང་རྫོགས་རིམ་གཉིས་པའི་སྐབས་སུ་ལུས་ལྷ་སྐུ་བཞིན་ལག་གི་རྣམ་པ་ཅན་དུ་གསལ་བཞིན་པའི་ངང་ནས། སེམས་སྙིང་གར་དགའ་འཁྱིལ་དཀར་དམར་འདྲེས་

[088B] དེ་ལྟ་བུའི་བསྐྱེད་རིམ་མ་ཚད་རེ་རེ་ལའང་དབང་བཞི་གའི་ལམ་ཆ་ཚང་བར་ཡོད་བའི་དོན་ནོ། །བསམ་མི་ཁྱབ་མཐུན་མོང་པའི་སྐབས་ཀྱི་གཟུགས་མེད་
ཁམས་ནི། རྗེ་ཏཱ་ར་ནཱ་ཐས། ནམ་མཁའ་མཐའ་ཡས་སྐྱེ་མཆེད་དང། །རྣམ་ཤེས་མཐའ་ཡས་ཅི་ཡང་མེད། །སྲིད་རྩེ་ཞེས་བྱ་གཟུགས་མེད་བཞི། །ཞེས་པ་ལྟར་དང། གཟུགས་ཁམས་ནི། ཚངས་རིས་ཚངས་པ་མདུན་ན་འདོན་
ཚངས་ཆེན་བསམ་གཏན་དང་པོ་ཡིན། །འོད་ཆུང་ཚད་མེད་འོད་འོད་གསལ། །གཉིས་པའོ་དགེ་ཆུང་ཚད་མེད་དགེ་དགེ་རྒྱས་བསམ་གཏན་གསུམ་པ་ཡིན། །སྤྲིན་མེད་བསོད་ནམས་སྐྱེས་དང་ནི། །འབྲས་བུ་ཆེ་ཞེས་གནས་
གསུམ་དང། །མི་ཆེ་མི་གདུང་གྱ་ནོམ་སྣང། །ཤིན་ཏུ་མཐོང་དང་འོག་མིན་ནི། །གནས་གཙང་ལྔ་སྟེ་བཞི་པ་ཡིན། །ཞེས་པ་ལྟར་དང། འདོད་ཁམས་ནི། དམྱལ་བ་ཡི་དྭགས་དུད་འགྲོ་དང། །མི་རྣམས་དང་ནི་འདོད་ལྷ་
དྲུག༑ ཅེས་གསུངས་པ་ལྟར་རོ། །སྨྲས་པ། ངེས་འབྱུང་བྱང་ཆུབ་སེམས་ཀྱིས་རྒྱུད་བསྐུལ་ནས། །ཡང་དག་ལྟ་བས་ཟིན་པའི་བསྐྱེད་རྫོགས་ལམ། །སྡོམ་གསུམ་བཅས་པའི་མཚམས་ལས་མ་གཡོས་པར། །བསྒོམས་
ན་གཏན་གྱི་མདུན་མ་གྲུ་བཞིར་འགྲུབ། །ཟབ་ལས་ཆེས་ཟབ་རྣལ་འབྱོར་གསང་མཐའི་བཅུད། །གནས་གསུམ་མ་དང་མཁའ་འགྲོའི་སྙིང་གི་ཁྲག་དྲོན་མོར་འབབ་འདི་ལ་འུར་མ་འཐུངས་ན། །དལ་འབྱོར་གྲུ་ཆེན་སྟོང་

[089A]༄༅། །པར་འཇིག་གོ་ཀྱེ། །དེ་སྐད་ཞུ་བའི་འཕྲིན་ཡིག་ངང་པའི་བུ། །རྩི་བཅུད་སྐྱེས་ཀྱི་ལུས་འདེགས་བསྐྱོད་པ་ཞིག་ལྷག་བསམ་འོ་མའི་རྫིང་བུ་ལས་ཐོན་ཏེ། །མང་ཐོས་ཞི་དུལ་ལྡན་དེའི་
སྤྱན་སྔར་འཕུར་



﻿   ༈    ཕྱོགས་དང་ཟླ་བའི་རྣལ་འབྱོར་ཞེས་པས་ཡར་མར་གྱི་ཚེས་བཅུ་བསྟན་
པ་མིན་གྱི། ཕྱོགས་ཞེས་པ་བཅུ་དང་ཟླ་བ་ཞེས་པ་གཅིག་གི་བརྡ་ཡིན་པས་བཅུ་དང་གཅིག་གི་རྣལ་འབྱོར་ཏེ་བསྐྱེད་རིམ་རྣལ་འབྱོར་བཅུ་གཅིག་བསྟན་པར་གསུངས་ལགས་



﻿༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོ་ལ་བརྟེན་པའི་སིནྡྷཱུར་རའི་སྒྲུབ་པའམ་བསྙེན་སྒྲུབ་སྦྲགས་མའི་འདོན་སྒྲིགས་
མཁའ་སྤྱོད་ཞིང་གི་འཇུག་དངོས་ཞེས་བྱ་བ་བཞུགས་སོ།།

[001]་མཚན་སྙན་སྙིང་དུ་བཟུང་ཞིང་ཟློས་ཙམ་གྱིས། །གསང་གསུམ་ངོ་མཚར་མཆོག་གི་བྱིན་འབེབ་མ། །དབྱིངས་ཀྱི་དཱ་ཀི་ཁྱོད་ཀྱིས་བདག་དང་འགྲོ། །ངེས་པར་མཁའ་སྤྱོད་ཞིང་དུ་གྲོངས་ཤིག་ཀྱི། །འདིར་རྗེ་བཙུན་རྡོ་རྗེ་
རྣལ་འབྱོར་མའི་བསྙེན་པ་ལེགས་པར་སོང་བའི་སྒྲུབ་པ་པོས་སིནྡྷཱུར་རའི་སྒྲུབ་པའམ་བསྙེན་སྒྲུབ་སྦྲགས་མ་ཇི་ལྟར་བྱ་བའི་མན་ངག་ཞིབ་པར་བསྙེན་ཡིག་གཞུང་དུ་བཀོད་པ་ལྟར་ལ། ངག་འདོན་ཇི་ལྟར་བྱ་བ་ནི། ཐུན་དད་པོས་བདག་འཇུག་ལེན་དགོས་པས་སྐྱབས་སེམས་ནས་བསམ་མི་ཁྱབ་ཀྱི་
བར་བདག་བསྐྱེད་བཟླས་པ་དང་བཅས་པ། བུམ་པ་བསྒྲུབ་པ། མདུན་བསྐྱེད་སྒྲུབ་མཆོད་རྣམས་དཀྱིལ་ཆོག་ནས་འབྱུང་བ་ལྟར་བསྟོད་པའི་མཇུག་རྫོགས་པར་ལེགས་པར་བཏང། མཚམས་འདིར་བཟླས་པ་བྱ་དགོས་པས། རང་ཉིད་རྣལ་འབྱོར་མའི་ང་རྒྱལ་གྱིས་དཀྱིལ་འཁོར་གྱི་མདུན་དུ་འཁོད་པར་མོས་
ལ༑ རང་དང་མདུན་བསྐྱེད་གཉིས་ཀའི་ཐུགས་ཀའི་ཆོས་འབྱུང་སྔགས་ཕྲེང་ས་བོན་དང་བཅས་པ་ལས་འོད་ཟེར་དམར་པོ་ལྕགས་ཀྱུ་ལྟ་བུ་སྤྲོས་པས་ཕྱོགས་བཅུའི་ཞིང་རབ་འབྱམས་ན་བཞུགས་པའི་བླ་མ་རྒྱལ་བ་སྲས་
བཅས། གནས་གསུམ་གྱི་ཕོ་ཉ་གསུམ་སྤྱི་དང། ཁྱད་པར་ལྷན་སྐྱེས་ཀྱི་ཕོ་ཉ་རྣམས་ཀྱི་ཐུགས་རྒྱུད་རང་དབང་མེད་པར་བསྐུལ་ཏེ་རྡོ་རྗེ་རྣལ་འབྱོར་མའི་རྣམ་པར་ནམ་མཁའི་ཁམས་གང་བ་སྤྱན་དྲངས་ནས་ཐུགས་བརྩེ་
ཞིང་ཆགས་པས་རང་དང་མདུན་བསྐྱེད་ལ་སིབ་སིབ་ཐིམ་པས་དེ་དག་ཐམས་ཅད་དགྱེས་བཞིན་རང་གི་དབང་དུ་གྱུར། ཡང་འོད་ཟེར་དཔག་ཏུ་མེད་པ་ཕྱོགས་བཅུར་འཕྲོས་པས། ཕྱོགས་བཅུའི་སངས་རྒྱས་དང་བྱང་

[002A]༄༅། །ཆུབ་སེམས་དཔའ་ཐམས་ཅད་དང་སྔགས་ཀྱི་ནུས་པ་ཐོབ་པའི་གང་ཟག་ཐམས་ཅད་ཀྱི་བྱིན་རླབས་དང་ནུས་པ་ཐམས་ཅད་འོད་ཟེར་དམར་པོའི་རྣམ་པར་བསྣུས་ནས་རང་དང་མདུན་བསྐྱེད་ལ་
ཐིམ་པ་དང། མདུན་བསྐྱེད་ལས་ཀྱང་བྱིན་རླབས་ནུས་མཐུ་ཐམས་ཅད་འོད་ཟེར་དང་སྔགས་ཕྲེང་གི་རྣམ་པར་སྤྱན་དྲངས་ཏེ། རང་ལ་ཐིམ་པས་སྔགས་ནུས་བྱིན་རླབས་ཁྱད་པར་ཅན་ཐོག་རྒྱུད་བྱིན་གྱིས་བརླབས་
མཆོག་ཐུན་གྱི་དངོས་གྲུབ་ཐམས་ཅད་ཐོབ་པར་གྱུར་པར་བསམ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞཱ་ནཱི་ཡེ་བཛྲ་བཻ་རོ་ཙ་ནཱི་ཡེ་ཨཱ་གཙྪ་ཧཱུཾ་ཧཱུཾ་ཧཱུཾ་ཕཊ་ཕཊ་སཱྷཱ། ཞེས་བཟླ། དེ་ནས་ཧེ་རུ་ཀའི་ཡིག་བརྒྱས་ལྷག་ཆད་བསྐང། ཨོཾ་བཛྲ་ཡོ་གི་
ནཱི་ཨརྒྙཾ་ནས་ཤཔྟའི་བར་གྱིས་མཆོད། སྔགས་དེ་ལ་འབྲུ་གསུམ་བཏགས་པས་ནང་མཆོད་འབུལ། དཔལ་ལྡན་རྡོ་རྗེ་མཁའ་འགྲོ་མ། །ཞེས་སོགས་ཤླཽ་ཀ་གཉིས་ཀྱིས་བསྟོད། དེ་ནས་བདག་འཇུག་མན་དཀྱིལ་ཆོག་ལས་འབྱུང་བ་ལྟར་བྱ་ཞིང། མི་འདྲ་བའི་ཁྱད་པར་ཚོགས་ཀྱི་འཁོར་ལོ་
དང། སྨོན་ལམ་ཤིས་བརྗོད་རྒྱས་པ་ཐུན་དང་པོ་ལ་མི་བྱ་བར་ཐུན་ཐ་མའི་མཇུག་ཏུ་བྱ་དགོས་པས། ཐུན་དང་པོ་གསུམ་ལ་གཏང་རག་ཟིན་ནས། དགེ་བ་འདི་ཡིས་ནས༑ དེ་ཡི་ས་ལ་འགོད་པར་ཤོག་ཐལ་མོ་སྦྱར་ཏེ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་
ཅན་ཐམས་ཅད་དག་པ་མཁའ་སྤྱོད་དུ་འཁྲིད་པར་མཛད་དུ་གསོལ། །འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཏུ་གསོལ། ཞེས་གསོལ་བ་གདབ། ཡིག་བརྒྱ་ཚར་གསུམ་བརྗོད་ཅིང། མ་འབྱོར་པ་དང་ཉམ་

[002B] །ཞེས་པ་ནས། དེ་ཀུན་མགོན་པོས་ཟོད་པར་མཛོད། །ཅེས་བཟོད་པར་གསོལ་ཞིང་ལྷག་ཆད་བསྐངས་ལ། བཛྲ་མུཿ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་བདག་དང་སིནྡྷཱུར་ར་ལ་ཐིམ་པར་གྱུར། ཅེས་ཐུན་རེ་བཞིན་དུ་ཧེར་བསྡུ་
བྱ་དགོས། དེ་ནས་ཤིས་བརྗོད་མདོར་བསྡུས་བྱས་ནས་ཐུན་མཚམས་ལ་འཇུག་ཐུན་ཕྱི་མ་རྣམས་ལ་ཡང་བདག་འཇུག་ལེན་ན་ཆོ་ག་ཚང་མ་གོང་ལྟར་ལ། འོན་ཀྱང་བདག་བསྐྱེད་བསྡུས་པ་དང། མདུན་བསྐྱེད་ལ་མཆོད་ཕྲེང་ཚིགས་བཅད་མི་བྱ་བར་སྔགས་ཙམ་གྱིས་ཕུལ་བས་ཆོག་པས། ཨོཾ་སརྦ་ཏ་ཐཱ་ག་ཏ་
སརྦ་པའི་ར་ཡོ་གི་ནཱི་ཨརྒྷཾ་སོགས་ཀྱིས་ཆུ་གཉིས་ཉེར་སྤྱོད་རིག་མ་བཅུ་དྲུག་འདོད་ཡོན་ལྔ་རྣམས་སྔགས་རྐྱང་པས་མཆོད། དེ་དག་ནི་ཕྱིའི་མཆོད་པའོ། །ནང་མཆོད་ནི། སྔར་བྱིན་གྱིས་བརླབས་པའི་ནང་མཆོད་གཡོན་པའི་མཐིབ་སྲིན་གྱིས་མཐོང་ཞིང། ཨོཾ་མཆོད་དོ། །དྲིན་ཅན་རྩ་བརྒྱུད་ཀྱི་བླ་
མ་དམ་པ་རྣམས་གྱི་ཞལ་དུ་ཨོཾ་ཨཱ་ཧཱུཾ། ཨོཾ་ཨོཾ་ཨོཾ་སརྦ་ནས༑ ཕཊ་ཕཊ་ཕཊ་སཱཧཱ། ཡི་དམ་གྱི་ལྷ་རྗེ་བཙུན་རྡོ་རྗེ་རྣལ་འབྱོར་མའི་ཞལ་དུ་ཨོཾ་ཨཱ་ཧཱུཾ། རྒྱུད་སྡེ་བཞིའི་ཡི་དམ་ལྷ་ཚོགས་རྣམས་ཀྱི་ཞལ་དུ་ཆོས་སྐྱོང་སྲུང་མ་རྣམས་ཀྱི་ཞལ་དུ་
གནས་གསུམ་གྱི་དཔའ་བོ་མཁའ་འགྲོ་རྣམས་ཀྱི་ཞལ་དུ་གནས་བདག་གཞི་བདག་རྣམས་ཀྱི་ཞལ་དུ་འགྲོ་བ་རིགས་དྲུག་ལམ་རྒྱུད་ལྔ་སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་མེད་ཀྱི་བདེ་བས་རྒྱུད་གང་ནས་མྱུར་
དུ་བླ་མེད་བྱང་ཆུབ་ཐོབ་པའི་སྐལ་བ་དང་ལྡན་པར་གྱུར་ཅིག་ཨོཾ་ཨཱ་ཧཱུཾ། དེ་ནས་རང་གི་ལྕེ་རྩེར་མྱང་ལ་འབྲུ་གསུམ་བརྗོད་པས་གསུང་རྡོ་རྗེ་མཉེས་པར་བསམས་པ་ནི་ནང་མཆོད་དོ། །ཡིད་འབྱུང་གི་མཆོད་པ་ནི། ན་མོ་ཆོས་ཀྱི་དབྱིངས་ཀྱི་བྱིན་རླབས་དང། སངས་རྒྱས་དང་
[003A]༄༅། །བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང། གསང་སྔགས་དང་ཕྱག་རྒྱའི་མཐུ་དང། བདག་གི་མོས་པ་དང། ཏིང་ངེ་འཛིན་དང་སྨོན་ལམ་གྱི་དབང་གིས་འཇིག་རྟེན་གྱི་ཁམས་
ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་རྗེ་
བཙུན་རྡོ་རྗེ་རྣལ་འབྱོར་མའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱོན་ལམ་དུ་འབྱུང་ཞིང་རྒྱས་པར་གྱུར་ཅིག་ཨོཾ་སརྦ་བིད། པཱུ་ར་པཱུ་ར། སུ་ར་སུ་ར། ཨཱ་ཝ་རྟ་ཡ། ཨཱ་ཝ་རྟ་ཡ་ཧོཿ་ན་མཿ་ས་མནྟ་བུདྡྷ་ནཾ། ཨ་
བཧི་སྨ་ར་ཡེ་སྤ་ར་ཎ་ཨི་མཾ་ག་གན་ཁཾ་དྷརྨ་དྷཱ་ཏུ་ཨ་ག་ཤ་ས་མནྟ་མཾ། སརྦ་ཏ་ཐཱ་ག་ཏ་ཨ་པ་རེ་ཤྭ་དྷ་ལེ། མཎྜ་ལེ་མ་མ་པྲ་ཎི་ཏེ། པུཎྱཻ་ཛྙཱ་ན་བ་ལེ་ན་སརྦ་ཐཱ་ག་ཏ་བ་ལེནྟ་བནྡྷ་སྭ་སྠན་བ་ལེན་ཙ་ཡེ་སཱཧཱ། ཞེས་ཕྱག་རྒྱར་བཅས་པ་བྱ། དེ་ནས་བསྟོད་པ་ནི་རོལ་ཆེན་བྱ་ཞིང། ཨོཾ་བཅོམ་ལྡན་
འདས་མ་རྡོ་རྗེ་ཕག་མོ་ལ་ཕྱག་འཚལ་ཧཱུཾ་ཧཱུཾ་ཕཊ། ཨོཾ་ཕགས་མ་རིག་མའི་དབང་ཕྱུག་ཁམས་གསུམ་གྱིས་མི་ཐུབ་ཧཱུཾ་ཧཱུཾ་ཕཊ། ཨོཾ་འབྱུང་པོའི་འཇིགས་པ་ཐམས་ཅད་རྡོ་རྗེ་ཆེན་པོས་འཇོམས་ཧཱུཾ་ཧཱུཾ་ཕཊ། ཨོཾ་རྡོ་རྗེའི་གདན་བཞུགས་གཞན་གྱིས་མི་ཐུབ་དབང་བྱེད་
སྤྱན་ཧཱུཾ་ཧཱུཾ་ཕཊ། ཨོཾ་གཏུམ་མོ་ཁྲོ་མོའི་གཐུགས་ཀྱིས་ཚངས་པ་སྐེམ་པར་མཛད་ཧཱུཾ་ཧཱུཾ་ཕཊ། ཨོཾ་བདུད་རྣམས་སྐྲག་ཅིང་སྐེམ་པས་གཞན་གྱི་ཕྱོགས་ལས་རྒྱལ་ཧཱུཾ་ཧཱུཾ་ཕཊ། ཨོཾ་རྨུགས་བྱེད་རེངས་བྱེད་རྨོངས་བྱེད་ཀུན་ལས་རྣམ་པར་རྒྱལ་ཧཱུཾ་ཧཱུཾ་ཕཊ། ཨོཾ་རྡོ་རྗེ་ཕག་མོ་སྦྱོར་

[003B]  ཅེས་བསྟོད།  དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུམ་བརྙེས། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟོག་པའི་འཆུང་གཅོད་ཅིང།།
འཇིག་རྟེན་བྱ་བར་རབ་འཇུག་མ། །དེ་སྙེད་རྣམས་ལ་ཕྱག་འཚལ་ལོ། །ཞེས་བསྟོད། གོང་ལྟར་བཟླས་དམིགས་དང་བཟླས་པ་མཆོད་བསྟོད་མདོར་བསྡུས་ཟིན་རྗེས། གཏོར་མ་ནང་མཆོད་ལྟར་བྱིན་གྱིས་བརྐབས་ལ། མགྲིན་རྣམས་ཀྱི་ལྗགས་ལ་ཞེས་སོགས་ནས་གཏོར་རྫོངས་བར་དཀྱིལ་ཆོག་ལྟར་བྱ། དེ་ནས་
གཏང་རག་གི་མཆོད་བསྟོད། ཉེར་བསྡུ། སྨོན་ཤིས་མདོར་བསྡུས་སོགས་གོང་གི་ཐུན་དང་པོ་ལྟར་བྱ། ཐུན་ཐ་མའི་སྐབས་གཏོར་རྫོངས་ཡན་འདི་ལྟར་ལ། དེ་ནས་ཚོགས་ཀྱི་འཁོར་ལོ་ནས། གཏང་རག། འདོད་གསོལ་ཡན་དཀྱིལ་ཆོག་ལྟར་ལ། དེ་ནས་སྨིན་ལམ་རྒྱས་པ། ཡིག་བརྒྱ་ལན་གསུམ། མ་འབྱོར་པ་དང་སོགས་བཟོད་གསོལ་
བྱས་ལ། བཛྲ་མུཿ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་བདག་དང་སིནྡྷཱུ་ར་ལ་ཐིམ། མགྲོན་གཞན་རྣམས་རང་གནས་སུ་གཤེགས་པར་གྱུར།  ཅེས་བརྗོད། དེ་ནས།  ཕུན་ཚོགས་དགེ་ལེགས་ཀུན་གྱི་དཔལ་མངའ་བ།  །སོགས་ཤིས་བརྗོད་རྒྱས་པར་བྱའོ།།
དེ་ལྟ་བུའི་ཚུལ་གྱིས་བསྙེན་ཡིག་ལས་འབྱུང་བ་ལྟར་སྔགས་གྲངས་འབུམ་བྲག་བཞི་ལོངས་པ་ན་མཚན་ཐོག་ཐག་གི་བཟླས་པ་བཅས་བསྙེན་ཡིག་ལས་འབྱུང་བ་ལྟར་བྱའོ། །དེ་ལྟར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོའི་སིནྡྷཱུ་རའི་སྒྲུབ་པ་ཇི་ལྟར་བྱ་ཚུལ་ཆོ་གའི་གོ་རིམ་ཤིན་ཏུ་གསལ་བར་བཀོད་པ་འདི་ཡང། དགེ་བསྙེན་
རྡོ་རྗེ་རབ་བརྟན་དང། སེར་བྱེས་ཚབ་དགེ་སློང་ཐུབ་བསྟན་དངོས་གྲུབ་བཅས་ནས་ནན་གྱིས་བསྐུལ་ངོར། ཕ་བོང་ཁའི་སྤྲུལ་མིང་པ་བདེ་ཆེན་སྙིང་པོས་བསྒྲིགས་པའི་ཡི་གེ་པ་ནི་ཆབ་མདོའི་གྲྭ་ངག་ལྡན་དཔོན་ལྷས་བགྱིས་པ་འགྲོ་དོན་འཕེལ།། །།ས་བྱིར་འཛུགས་ཞུས་མ་དཔེ་ཕྱི་མོར་བགྱིས་ཏེ་གསར་བསྐྲུན་མཛད་པའོ།།



﻿   ༈   
ལན་ནི། ནང་གི་ཕག་མོས་ཞེས་སོགས་ཀྱི་ཚིགས་བཅད་འཕོ་བ་ལ་སྦྱར་བ་དང། བསམ་མི་ཁྱབ་མཐུན་མོང་མིན་པ་ལ་སྦྱར་བ་གཉིས་སྣང་བས་ཕྱི་མ་འབྲེལ་ཆགས་པར་གོ་ལགས་



﻿
[001A]༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོའི་སྒྲུབ་ཐབས་བདེ་ཆེན་ཉེ་ལམ་ལས་བསྡུས་ཏེ་བསྒོམ་ཚུལ་ནག་འགྲོས་སུ་བཀོད་པ་བཞུགས་སོ། །

[001B] །ན་མོ་གུ་རུ་བཛྲ་དྷརྨཱ་ཡ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མ་མཆིས་པའི་ཞབས་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། །བརྩེ་བ་ཆེན་པོས་རྗེས་སུ་
གཟུང་དུ་གསོལ།  །འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོའི་སྒྲུབ་ཐབས་བདེ་ཆེན་ཉེ་ལམ་ལས་བསྡུས་ཏེ་བསྒོམ་ཚུལ་ནག་འགྲོས་སུ་འགོད་པ་ལ། ཉལ་བ་དང། ལྡང་བ་དང། བདུད་རྩི་མྱང་བའི་རྣལ་འབྱོར་རྣམས་སྔོན་དུ་བཏང་སྟེ། ཚད་
མེད་ཀྱི་རྣལ་འབྱོར་ནི། ལུས་གནད་དང་ལྡན་པར་འཁོད་ནས། སྐྱབས་ཡུལ་གསོལ་འདེབས་པ་ནི།  མདུན་གྱི་ནམ་མཁར་བླ་མ་འཁོར་ལོ་སྡོམ་པ་ཡབ་ཡུམ་ལ་རྩ་བརྒྱུད་ཀྱི་བླ་མ་ཡི་དམ་མཆོག་གསུམ་བཀའ་སྡོད་སྲུང་མའི་ཚོགས་
ཀྱིས་བསྐོར་ནས་བཞུགས་པར་གྱུར།  རང་དང་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བར་མོས་ནས།  བདག་དང་འགྲོ་བ་ནམ་མཁའ་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་
སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་
པའི་དགེ་འདུན་རྣམས་ལ་སྐྱབས་སུ་མཆིའོ།  །ཞེས་ལན་གསུམ་གྱིས་སྐྱབས་འགྲོ་དང།  བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ལས་

[002A] །བསྒྲལ་ནས་རྫོགས་པའི་བྱང་ཆུབ་ཀྱི་བདེ་བ་ལ་དགོད་པར་བྱ། དེའི་ཕྱིར་དུ་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཉམས་སུ་བླང་བར་བགྱིའོ།  །ཞེས་ལན་གསུམ་གྱིས་སེམས་བསྐྱེད། དེ་ནས་
ཐལ་མོ་སྦྱར་ཏེ།  བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།  ཞེས་བརྗོད་པས།  མདུན་གྱི་སྐྱབས་ཡུལ་རྣམས་
འོད་ཟེར་དཀར་དམར་མཐིང་གསུམ་གྱི་རྣམ་པར་ཞུ་ནས་རང་ལ་ཐིམ་པས་སྐུ་གསུང་ཐུགས་ཀྱི་བྱིན་རླབས་ཐོབ་པར་གྱུར།  དེ་ནས། རྡོར་སེམས་བསྒོམས་བཟླས་ནི།  རང་གི་སྤྱི་བོར་པད་ཟླའི་གདན་ལ་རྡོ་རྗེ་སེམས་དཔའ་ཡབ་ཡུམ་སྐུ་
མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོར་དྲིལ་དང་གྲི་ཐོད་འཛིན་པས་ཕན་ཚུན་འཁྱུད་པ་ཡབ་ཕྱག་རྒྱ་དྲུག་དང་ཡུམ་ཕྱག་རྒྱ་ལྔས་བརྒྱན་ཅིང། རྡོ་རྗེ་དང་པདྨའི་སྐྱིལ་གྲུབ་གིས་བཞུགས་པའི་ཐུགས་ཀར་ཟླ་བའི་
སྟེང་དུ་ཧཱུཾ་གི་མཐར་སྔགས་ཕྲེང་གིས་བསྐོར་བ་ལས་བདུད་རྩི་དཀར་པོའི་རྒྱུན་བབས་པས་ནད་གདོན་སྡིག་སྒྲིབ་ཐམས་ཅད་སྦྱངས་པར་གྱུར།  པར་བསམས་ལ།  ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་
ཏིཥྛ། དྲྀ་ཌྷོ་མེ་བྷཱ་ཝ། སུ་ཏོ་ཥྱོ་མེ་བྷཱ་ཝ། སུ་པོ་ཥྱོ་མེ་བྷཱ་ཝ། ཨ་ནུ་རོཀྟོ་མེ་བྷྱཱ་ཝ། སརྦ་སིདྡྷིམྨེ་པྲ་ཡ་ཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཾ་ཀུ་རུ་ཧཱུཾ། ཧ་ཧ་ཧ་ཧ་ཧོཿ་བྷ་ག་ཝཱན། བཛྲ་ཧེ་རུ་ཀ་མཱ་མེ་

[002B] ཧེ་རུ་ཀབྷཱ་ཝ། མཧཱས་མ་ཡ་ས་ཏྭ་ཨཱ་ཧཱུཾ་ཕཊ།  ཅེས་ཉེར་གཅིག་ཙམ་བཟླས་མཐར།  རྡོ་རྗེ་སེམས་དཔའ་ཡབ་ཡུམ་རང་ལ་ཐིམ་པས། རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མི་ཕྱེད་པར་གྱུར་པར་བསམ་མོ། །བླ་མའི་རྣལ་
འབྱོར་ནི། མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེངྒེ་ཆེན་པོ་བརྒྱད་ཀྱིས་བཏེག་པའི་
རིན་པོ་ཆེའི་ཁྲི་སྣ་ཚོགས་པདྨ་ཟླ་བ་ཉི་མའི་གདན་གྱི་སྟེང་དུ་དྲིན་ཅན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་བའི་ཅོད་
པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང་སྐྱབས་གནས་སྐུ་འདུན་གྱི་ངོ་བོར་གྱུར་པར་བསམས་ལ། དུས་གསུམ་སངས་
རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྩ་བའི་བླ་མ་རང་ལ་རྗེས་སུ་ཆགས་པས་འོད་དམར་པོའི་རྣམ་པར་ཞུ་བ། རང་གི་སྤྱི་གཙུག་ནས་ཞུགས་
སྙིང་གར་བཾ་ཡིག་དམར་པོའི་རྣམ་པར་གྱུར་པ་དང་རང་སེམས་དབྱེར་མེད་དུ་འདྲེས་པར་གྱུར། བདག་ལྟར་བསྐྱེད་པའི་རྣལ་འབྱོར་ནི། བཾ་ཡིག་དེ་ཉིད་ཇེ་ཆེར་སོང་སྟེ་ནམ་མཁའི་མཐའ་དང་མཉམ་པར་གྱུར་པས་སྣོད་བཅུད་ཐམས་ཅད་བདེ་སྟོང་གི་རང་བཞིན་
[003A]༄༅། །དུ་གྱུར། སླར་ཡང་མཐའ་ནས་རིམ་གྱིས་བསྡུས་ཏེ་ཤིན་ཏུ་ཕྲ་བའི་བཾ་ཡིག་ཏུ་གྱུར་པ་འོག་ནས་རིམ་གྱིས་ནཱ་དའི་བར་དུ་ཐིམ། ནཱ་ད་ཡང་མི་དམིགས་པར་བདེ་སྟོང་དབྱེར་མེད་ཀྱི་ཆོས་སྐུར་གྱུར། ཨོཾ་ཤཱུ་མྱ་ཏཱ་ཛྙཱ་
ན་བཛྲ་སྭ་བྷཱ་ཝ་ཨཏྨ་ཀོཉཧཾ།  ཞེས་པ་ནི་འཆི་བ་ཆོས་སྐུའི་ལམ་འཁྱེར་རོ།  །དེ་ལྟར་སྣང་བ་ཐམས་ཅད་བསྡུས་པའི་སྟེང་བའི་ངང་ལས་ངོ་བོ་རང་སེམས་བདེ་སྟོང་གཉིས་སུ་མེད་པའི་ཡེ་ཤེས་ཀྱི་གཟུང་རྣམ་ཡིན་པ་ལ་རྣམ་པ་བཾ་ཡིག་དམར་པོ་གྱེན་དུ་འགྲེང་བའི་
རྣམ་པར་ནམ་མཁར་གནས་པར་གྱུར།  ཅེས་པ་ནི་བར་དོ་ལོངས་སྐུའི་ལམ་འཁྱེར་རོ།  །སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་དཀར་ལ་དམར་བའི་མདངས་ཅན་གྱི་སྟེང་དུ། ཨོཾ་ཨོཾ་
ཨོཾ་སརྦ་བུདྡྷ་ཊཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་བཛྲ་བཻརོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱཧཱ། ཞེས་པའི་སྔགས་གཡོན་སྐོར་དུ་འཁོད་པར་གྱུར། རང་ནམ་མཁའི་བཾ་ཡིག་གིས་ཟླ་བ་མཐོང་བ་ན་དེའི་དབུས་སུ་སྐྱེ་བ་ལེན་པའི་འཕེན་པ་དང་ལྡན་པས་ཟླ་བའི་
དབུས་སུ་ཞུགས། ཟླ་བ་བཾ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས། འཁོར་འདས་ཀྱི་སྣོད་བཅུད་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རང་བཞིན་དུ་བྱས། དེ་རྣམས་ཚུར་འདུས་ཏེ་བཾ་ཡིག་སྔགས་ཕྲེང་དང་བཅས་པ་ལ་ཐིམ་པ་
ཡོངས་སུ་གྱུར་པ་ལས། རྟེན་དང་བརྟེན་པའི་དཀྱིལ་འཁོར་དུས་གཅིག་ཏུ་རྫོགས་པར་གྱུར།  ཅེས་པ་ནི་སྐྱེ་བ་སྤྲུལ་སྐུའི་ལམ་འཁྱེར་རོ།  །དེ་ཡང་རྡོ་རྗེའི་ས་གཞི་རྭ་བ་གུར་བླ་རེ་དང་བཅས་པའི་ཕྱི་རོལ་ཏུ་ཁ་དོག་སྣ་ལྔ་པའི་མེ་དཔུང་གཡོན་སྐོར་དུ་འཁྱིལ་

[003B] དེའི་ནང་དུ་གཏུམ་དྲག་ལ་སོགས་པའི་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་གདེངས་ཀ་ཆེ་བ་གྱེན་དུ་ཕྱོགས་ཤིང། རྩེ་མོ་ཕྲ་བ་ཐུར་དུ་ཟུག་པ། མདུན་རྒྱབ་གཉིས་སྤངས་པའི་གྲྭ་
བཞིར་དགའ་འཁྱིལ་དམར་སྐྱ་གཡོན་སྐོར་དུ་འཁོར་བ་རེ་རེས་མཚན་པ། ཆོས་འབྱུང་གི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞབས་གཡས་
བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟ་བ་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་
དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པར་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊཱཾ་
ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་
དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། གཅེར་མོ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ་རྣམ་སྣང་ཧེ་རུ་ཀ་ཡུམ་དང་བཅས་པས་དབུ་བརྒྱན་པར་གྱུར།  འགྲོ་བ་དག་པའི་རྣལ་འབྱོར་ནི།  རང་གི་སྙིང་གར་ཆོས་

[004A]༄༅། །འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་ལ་སྔགས་ཕྲེང་གིས་བསྐོར་བ་ལས་འོད་ཟེར་འཕྲོས་ཏེ། བ་སྦུའི་བུ་གནས་ཕར་སོང། རིགས་དྲུག་གི་སེམས་
ཅན་ཐམས་ཅད་ལ་ཕོག་པས། སྡིག་སྒྲིབ་བག་ཆགས་དང་བཅས་པ་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར།  དཔའ་བོ་དཔའ་མོས་བྱིན་གྱིས་བརླབ་པའི་རྣལ་འབྱོར་ནི། འབར་བའི་ཕྱག་རྒྱ་དང་བཅས།  ཕཻཾ༑ རང་གི་ཐུགས་ཀའི་བཾ་
ཡིག་ལས་འོད་ཟེར་འཕྲོས་པ་སྨིན་མཚམས་ནས་ཐོན་ཏེ་ཕྱོགས་བཅུར་སོང་བས་ཕྱོགས་བཅུའི་དེ་བཞིན་གཤེགས་པ་དང། དཔའ་བོ་དང་རྣལ་འབྱོར་མ་ཐམས་ཅད་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས། ཛཧཱུཾ་བམ་ཧོཿ་ས་དགུག་གཞུག་བཅིངས་
མཉེས་བྱ། དཀོར་གྱི་མཐར་འཁྱུད་རྒྱ་བྱས་ལ།  ཨོཾ་ཡོ་་ཤུདྡྷཱསརྦ་དྷརྨཱཡོ་ག་ཤུདྡྷོ་ཉཧཾ། ཆོས་ཐམས་ཅད་རྣམ་པར་དག་པའི་རྣལ་འབྱོར་གྱི་བདག་ཉིད་དེ་ངའོ་ སྙམ་དུ་ང་རྒྱལ་བྱ།  རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་
བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་
ཀའི་ངོ་བོ་རྣམས་སུ་གྱུར།  ངག་བཟླས་དང་ཡིད་བཟླས་ཀྱི་རྣལ་འབྱོར་ལ་གཉིས་ལས། ངག་བཟླས་ནི།  རང་གི་སྙིང་གར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་ལ་སྔགས་ཕྲེང་ཁ་དོག་དམར་པོས་

[004B] སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་བཾ་ཡིག་
སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབ་པར་གྱུར།  པར་བསམས་ལ།  ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་སཱ་ཧཱ། རྒྱུན་པར་དམ་བཅའ་ཇི་ལྟར་ཡོད་པ་ལ་ཉུང་མཐར་བྱས་ནས་བཟློའི། །ཡིད་བཟླས་
ནི༑ སྙིང་གའི་ཆོས་འབྱུང་ཟླ་བ་ཡིག་འབྱུང་དང་བཅས་པ་བདེ་བ་བསྐྱེད་པར་འདོད་ན་གསང་གནས། མི་རྟོགས་པ་བསྐྱེད་པར་འདོད་ན་ལྟེ་བར་བ་བ་སྟེ་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་བ་གཡོན་སྐོར་དུ་འཁོར་བ་དང། སྔགས་ཕྲེང་ལན་གསུམ་མམ་བདུན་ལ་སོགས་པ་ཀློག་པའི་ཚུལ་དུ་སེམས་གཏད་ནས། རླུང་ཁ་
སྦྱར་ཙི་ཐུབ་འཛིན། རང་གི་སྨིན་མཚམས་དང་གསང་གནས་སུ་དགའ་འཁྱིལ་གཡོན་སྐོར་དུ་ཤུགས་དྲག་ཏུ་འཁོར་བ་ལ་སེམས་གཏད་ནས་རླུང་ཁ་སྦྱར་བཟུང། མཐར་དགའ་འཁྱིལ་གཉིས་སྙིང་གའི་བཾ་ལ་ཐིམ་པར་བསམ་མོ། །བསམ་གྱིས་མི་ཁྱབ་པའི་རྣལ་འབྱོར་ལ་གཉིས་ལས། ཐུན་མོང་མ་ཡིན་
བ་ནི་ཁྲིད་ལས་འབྱུང་བ་ལྟར་ཉམས་སུ་བླང། ཐུན་མོང་བ་ནི།  རང་གི་སྙིང་གའི་བཾ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས། ཁམས་གསུམ་ཐམས་ཅད་ལ་ཁྱབ། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་
ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། དེ་བཾ་

[005A]༄༅། །ཡིག་ལ་ཐིམ། དེ་བཾ་གྱི་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ། དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་ཕྲར་འོད་གསལ་སྟོང་པ་ཉིད་དུ་ཐིམ་པར་གྱུར་པར་བསམ་མོ། །སྤྱོད་ལམ་གྱི་རྣལ་འགྱོར་ནི། སྟོང་པའི་
ངག་ལས་རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་པའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཧམ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་
བར་ཧྲེཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུང་ཁ་ཙཎྜི་ཀའི་ངོ་བོ་རྣམས་སུ་གྱུར།  ཅེས་གོ་ཆ་དང།  ཨོཾ་སུམྦྷ་ནི་སུམྦྷ་ཧཱུཾ་ཧཱུཾ་ཕཊ། ཨོཾ་གྲྀཧྞ་གྲྀཧྞ་ཧཱུཾ་ཧཱུཾ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་
པ་ཡ་ཧཱུཾ་ཧཱུཾ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་ཧཱུཾ་ཧཱུཾ་ཕཊ།  ཅེས་ལན་གཉིས་བརྗོད་ལ་ཚམ་རྔམས་ཀྱི་བསྲུང་བ་བྱའོ། །དེ་ནས་ཐུན་མཚམས་སུ་གཏོར་མ་འབུལ་བར་འདོད་ན། མཆོད་པ་དང་གཏོར་མ་ཕྱག་ལན་ལྟར་བཤམས་ལ། ནང་མཆོད་བྱིན་གྱིས་བརླབ་བ་ནི།  ཨོཾ་ཁཎྜ་རོ་ཧཻ་
ཧཱུཾ་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷཱསརྦ་དྷརྨཱས་བྷཱ་ཝ་ཤུདྡྷོ་ཉཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང། རཾ་ལས་མེ། ཨཱལས་མི་མགོའི་སྒྱེད་པུ་གསུམ་གྱི་སྟེང་དུ། ཨཱལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཨོཾ་ཁཾ་
ཨཾ་ཏྲཾ་ཧཱུཾ་རྣམས་ལས་བདུད་རྩི་ལྔ། ལཾ་མཱཾ་པཾ་ཏཾ་པཾ་རྣམས་ལས་ཤ་ལྔ་ཡི་གེ་དེ་དག་གིས་མཚན་པ། རླུང་གཡོས་མེ་སྤར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་སྐྱེས་པའི་ཁ་ཊཱཾ་ག་དཀར་པོ་མགོ་ཐུར་དུ་བལྟས་

[005B] དེའི་སྟེང་དུ་དབྱངས་གསལ་གྱི་ཕྲེང་བ་སུམ་བརྩེགས་སུ་གནས་པ་ཨོཾ་ཨཱ་ཧཱུཾ་དུ་གྱུར་པའི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང། དཔའ་བོ་དང་རྣལ་འབྱོར་མ་ཐམས་
ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་ནང་པོར་སྦར་ཞིང་སྤེལ་བར་གྱུར། ཨོཾ་ཨཱཧཱུཾ།  ལན་གསུམ་བརྗོད་པས་བྱིན་གྱིས་བརླབ། དེ་ནས་མཆོད་པ་བྱིན་གྱིས་བརླབ་པ་ནི།  ཨོཾ་ཁཎྜ་རོ་ཧེ་ཧཱུཾ་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷཱསརྦ་དྷརྨཱ་
སབྷཱ་ཝ་ཤུདྡྷོ་ཉཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཀཾ་ལས་ཐོད་པའི་སྣོད་རྣམས་ཀྱི་ནང་དུ་ཧཱུཾ་ལས་མཆོད་རྫས་རྣམས་རང་བཞིན་སྟོང་ཉིད། རྣམ་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་
བའི་བདེ་བ་ཁྱད་པར་ཅན་སྟེར་བར་གྱུར། ཨོཾ་ཨརྒྷཾ་ཨཱཧཱུཾ། ཨོཾ་པཱདྱཾ་ཨཱཧཱུཾ། ཨོཾ་བཛྲ་པུཥྤེ་ཨཱཧཱུཾ། ཨོཾ་བཛྲ་དྷཱུ་པེ་ཨཱཧཱུཾ། ཨོཾ་བཛྲ་དའི་པེ་ཨཱཧཱུཾ། ཨོཾ་བཛྲ་གནྡྷེ་ཨཱཧཱུཾ། ཨོཾ་བཛྲ་ནཻ་ཝིདྱཱ་ཨཱཧཱུཾ། ཨོཾ་བཛྲ་ཤཔྟ་ཨཱཧཱུཾ།  གིས་མཆོད་པ་བྱིན་གྱིས་བརླབ་
གཏོར་མ་ནི།  ཨོཾ་ཁཎྜ་རོ་ཧེ་ཧཱུཾ་ཧཱུཾ་ཕཊ་ ཀྱིས་བསངས།  ཨོཾ་སཱ་ཧཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོཉྷཾ། སྟོང་པ་ཉིད་དུ་གྱུར། སྟོང་པའི་ངག་ལས་ཡཾ་ལས་རླུང། རཾ་ལས་མེ། ཨཱ་ལས་མི་མགོའི་སྐྱེད་པུ་གསུམ་གྱི་སྟེང་དུ་ཨཱ་༑ཨས་ཐོད་པ་ཡངས་ཤིང་
རྒྱ་ཆེ་བའི་ནང་དུ་ཨོཾ་ཁཾ་ཨ་ཏྲཾ་ཧཱུཾ་རྣམས་ལས་བདུད་རྩི་ལྔ། ལཾ་མཾ་པཾ་ཏཾ་བཾ་རྣམས་ལས་ཤ་ལྔ་ཡི་གེ་དག་གིས་མཚན་པ། རླུང་གཡོས་མེ་སྤར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་སྐྱེས་པའི་ཁ་ཐཾ་ག་དཀར་པོ་

[006A]༄༅། །མགོ་ཐུར་དུ་བལྟས་ནས་ཞུ་བ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར། དེའི་སྟེང་དུ་དབྱངས་གསལ་གྱི་ཕྲེང་བ་སུམ་བརྩེགས་སུ་གནས་པ་ཨོཾ་ཨཱཧཱུཾ་དུ་གྱུར་པའི་འོད་ཟེར་གྱིས་
ཕྱོགས་བཅུའི་དེ་བཞིན་གཤེགས་པ་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་མང་པོར་སྦར་ཞིང་སྤེལ་བར་གྱུར། ཨོཾ་ཨཱཧཱུཾ།  ལན་གསུམ་བརྗོད།  ཕཻཾ༑ རང་གི་ཐུགས་ཀའི་བཾ་ཡིག་
ལས་འོད་ཟེར་འཕྲོས་པས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་བླ་མ་ཡི་དམ་སངས་རྒྱས་བྱང་སེམས་དཔའ་པོ་མཁའ་འགྲོ་ཆོས་དང་འཇིག་རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། མགྲོན་རྣམས་
ཀྱི་ལྗགས་ལ་ཧཱུཾ་ལས་སྐྱེས་པའི་རྡོ་རྗེ་རྩེ་གསུམ་པ་ནས་འབྲུ་ཙམ་འཁོད་པའི་འོད་ཟེར་གྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར་ པར་བསམ།  ཨོཾ་བཛྲ་ཨ་ར་ལི་ཧོཛཧཱུཾ་བཾ་ཧོབཛྲ་ཌཱ་ཀི་ནི་ས་མ་ཡ་སྟྭཾ་ཏྲི་ཤྱ་ཧོཿ་ ལན་གསུམ་མམ་བདུན་
གྱིས་ཕུལ།  ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨརྒྷཾ། པཱ་གྱ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཱ། ཤཔྟ་ཨཱཧཱུཾ་ གིས་མཆོད།  ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨོཾ་ཨཱ་ཧཱུཾ། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་
འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟོག་པའི་འཆིང་གཅོད་ཅིང། །འཇིག་རྟེན་བྱ་བར་རབ་འཇུག་མ། །དེ་སྙེད་རྣམས་ལ་ཕྱག་

[006B]  །ཞེས་བསྟོད།  མཐའ་ཡས་རྒྱལ་བའི་བདེ་སྟོང་ཟློས་གར་ནི། །སྲིད་ཞིའི་མིག་འཕྲུལ་ཅིར་ཡང་འཆར་བ་ལས། །དེང་འདིར་མཁའ་སྤྱོད་དཔལ་མོ་ཡིད་འོང་མ། །སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། །འོག་མིན་ཞིང་
ན་ལྷན་སྐྱེས་རྒྱལ་ཡུམ་མ། །ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། །ནོར་འཛིན་ཁྱབ་པའི་ཀརྨ་མུ་དྲ་མ། །རྣལ་འབྱོར་བདག་གི་སྐྱབས་མཆོག་རྗེ་བཙུན་མ། །ཁྱོད་ནི་སེམས་ཉིད་སྟོང་པའི་རང་རྩལ་ཏེ། །རྡོ་རྗེའི་གྲོང་ན་ཨེ་དབྱིངས་བཾ་གྱི་དངོས། །
སྒྱུ་མའི་གླིང་ན་འཇིགས་རུང་སྲིན་མོ་དང། །འཛུམ་དཀར་གཡོ་བའི་ལང་ཚོ་གསར་པ་སྟོན། །བདག་གིས་ཇི་ལྟར་བཙལ་ཡང་འཕགས་མ་ཁྱོད། །བདེན་པར་གྲུབ་པའི་བས་པ་མ་རྙེད་ནས། །སྤྲོས་པས་དུབ་པའི་སེམས་ཀྱི་གཞོན་ནུ་དེ། །བརྗོད་
བྲལ་ནགས་ཀྱི་ཁང་བུར་ངལ་བསོ་བརྟེན། །ཨེ་མ་ད་ནི་ཌཱ་ཀི་དབྱིངས་ནས་བཞེངས། །ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། །རྡོ་རྗེ་བཙུན་མོའི་ཉེ་བའི་སྙིང་པོ་མཆོག་བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། །ཨོ་ཌི་བི་ཤའི་
བས་མཐའི་ནགས་ཁྲོད་དུ། །གྲུབ་པའི་དབང་ཕྱུག་རྡོ་རྗེ་དྲིལ་བུ་པ། །འཁྱུད་དང་ཙུམ་བཧའི་བདེ་བས་རྗེས་བསྐྱངས་ཏེ། །ཁ་སྦྱོར་མཆོག་གིས་རོལ་བཞིན་བདག་ཀྱང་སྐྱོངས། །གངྒཱའི་གླིང་ནས་རྗེ་བཙུན་ཀུ་སཱ་ལི། །མངོན་སུམ་ནམ་མཁའི་དབྱིབས་
སུ་ཁྲིད་པ་དང། །དཔལ་ལྡན་ནཱ་རོ་ཏ་པ་རྗེས་བཟུངས་ལྟར། །བདག་ཀྱང་མཁའ་སྤྱོད་དགའ་མའི་གྲོང་དུ་འཁྲིད། །རྩ་བརྒྱུད་བླ་མ་མཆོག་གི་ཐུགས་རྗེ་དང། །རྒྱུད་ཆེན་གསང་མཐའི་མྱུར་ལམ་ཟབ་ཁྱད་དང། །རྣལ་འབྱོར་བདག་གི་ལྷག་

[007A]༄༅། །བསམ་དག་པའི་མཐུས། །མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག་ཨོཾ་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲི་ཌྷོ་མེ་བྷཱ་ཝ། སུ་ཏོ་ཤྱོ་མེ་བྷཱ་ཝ། སུ་པོ་ཁྱོང་
མེ་བྷཱ་ཝ། ཨ་ནུ་དཀྟོ་མེ་བྷཱ་ཝ། སརྦ་སིདྡྷི་མམེ་པྲ་ཡཙྪ། སརྦ་ཀརྨཱ་སུ་ཙ་མེ་ཙིཏྟཾ་ཤྲི་ཡཾཀུ་རུ་ཧཱུཾ། ཧ་ཧ་ཧ་ཧ་ཧོཿ་བྷ་ག་ཝཱ་ན། བཛྲ་ཧེ་རུ་ཀ་མཱ་མེ་མུཉྩ། ཧེ་རུ་ཀ་བྷཱ་ཝ། མཧཱ་ས་མ་ཡ་སཏ་ཨཱཧཱུཾ་ཕཊ། མ་རྙེད་ཡོངས་སུ་མ་
ཤེས་དང། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་ཁྱོད་ཀྱིས་བཟོད་མཛད་རིགས། །བཛྲ་མུཿ་གཏོར་མགྲོན་
པར་གྱུར། དགེ་བ་འདི་ཡིས་མྱུར་དུ་བདག་མཁའ་སྤྱོད་མ་དངོས་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་འཆི་ཚེ་མགོན་དང་དཔའ་བོ་མ་སོགས་ཀྱིས། །མེ་ཏོག་གདུགས་དང་རྒྱལ་
མཚན་ཐོགས་ནས་སུ། །རོལ་མོ་སིལ་སྙན་སྒྲ་སྙན་སོགས་མཆོད་ཅིང། །མཁའ་ལ་སྤྱོད་པའི་གནས་སུ་འཁྲིད་པར་ཤོག་ལྷ་མོ་ཚད་མ་དམ་ཚིག་ཚད་མ་དང། །དེས་བརྗོད་གསུང་ཡང་མཆོག་ཏུ་ཚད་མ་སྟེ། །བདེན་པ་འདི་དག་
གིས་ནི་ལྷ་མོ་རྣམས། །བདག་ཅག་རྗེས་སུ་འཛིན་པའི་རྒྱུར་གྱུར་ཅིག་གང་གི་རྣམ་སྤྲུལ་གྲངས་མེད་བྱེ་བ་ཕྲག་སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། །སྒྲུབ་པ་པོ་ཡི་བར་ཆད་ཀུན་སེལ་ཅིང། །འདོད་དོན་དངོས་གྲུབ་

[007B]  ཅེས་བསྔོ་སྨོན་ཤིས་བརྗོད་སོགས་ཀྱིས་མཐའ་བརྒྱན་པར་བྱའོ།  །སྨྲས་པ། དབྱིངས་ཀྱི་སྒྱུ་མ་མཆོག་གི་འཛུམ་སྒེག་གི་སྙིང་པོ་པད་རཱག་ལང་ཚོར་འབར་བའི་འཛུམ། །རྩེ་དགའ་གཅིག་ཏུ་རོལ་པའི་དགའ་སྟོན་ཉིད། །འགུགས་
བྱེད་ཕུལ་གྱུར་འདི་ལས་གཞན་ན་གང། །དེ་ཕྱིར་ཤིན་ཏུ་མོས་པ་རྟག་བསྟེན་ཀྱང། །ལྷག་པར་རྟུལ་དང་རྣམ་གཡེང་དབང་གྱུར་པས། །རབ་རྒྱས་སྐལ་བ་ཕྲ་རྣམས་སྐལ་བཟང་ཆེད། །བསྡུས་དང་རྒྱས་མིན་འཁྱེར་བ་དེར་སླར་ཡང་བཏུས། །གང་གིས་
བསྐུལ་ཞིང་སྤེལ་བའི་རྒྱུ་སྦྱོར་བ། །ལྷ་རིས་ཞེས་བྱས་དད་པས་བསྐྲུན་པའི་དགེས། །མཐའ་དག་རྒྱལ་ཡུམ་འཕགས་མས་རྗེས་བཟུང་ནས། །ཕྱི་ནང་མཁའ་སྤྱོད་གོ་འཕང་མྱུར་ཐོབ་ཤོག་ །ཅེས་པ་འདི་ཡང་མདོ་སྨད་ཆབ་མདོ་རྫ་ཆུ་དབྱངས་ཅན་ཚང་གི་དད་
ལྡན་ལྷ་རིས་ཞེས་བྱ་བས་བསྐུལ་ངོར་སྒྲུབ་ཐབས་རྒྱས་པ་འདོན་མི་ཐུབ་བ་རྣམས་ལ་རྒྱས་པ་ལས་ཅུང་ཟད་བསྡུས་ཏེ་དགེ་བསྔོའི་ཚིགས་སུ་བཅད་པ་དང་ཆབས་ཅིག་ཕ་བོང་ཁའི་སྤྲུལ་མིང་པས་ཆབ་མདོ་དགེ་ལྡན་བྱམས་པ་གླིང་དཀོན་རྡོར་བླ་བྲང་གི་གཟིམ་ཆུང་མཁའ་སྤྱོད་དགའ་ཚལ་དུ་སྦྱར་བའི་ཡི་གེ་པ་ནི་འདན་གྲྭ་
བློ་བཟང་རྡོ་རྗེའོ།།  །།    ༈    །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག། །།
འགྲོ་ངོན་འཕེལ།།



