
[000]༄༅། །མཁས་གྲུབ་ཆེན་པོ་གསུམ་གྱི་ཡོན་ཏན་མདོར་བསྡུས་པའི་སྒོ་ནས་རྟོགས་པ་བརྗོད་པ་མཁས་པའི་ཡིད་འཕྲོག་གྲུབ་པའི་རྒྱན་ཅེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། མཁས་གྲུབ་ཆེན་པོ་གསུམ་གྱི་ཡོན་ཏན་མདོར་བསྡུས་པའི་སྒོ་ནས་རྟོགས་པ་བརྗོད་པ་མཁས་པའི་ཡིད་འཕྲོག་གྲུབ་པའི་
རྒྱན་ཅེས་བྱ་བ། རྗེ་བཙུན་བླ་མ་དམ་པ་རྣམས་ལ་ཕྱག་འཚལ་ལོ། །རིགས་བརྒྱའི་ཁྱབ་བདག་འཇམ་མགོན་གྲུབ་པའི་རྗེ། །བློ་བཟང་གྲགས་པའི་བ་དན་སྲིད་པའི་རྩེར། །གཡོ་
ལྡན་གང་གི་ཞབས་སེན་ཟླ་རིས་འོད། །གཙུག་རྒྱན་ཀུན་དའི་ཕོན་པོར་རྟག་ཏུ་གཟིམས། །སྐྱབས་མཆོག་དམ་པ་པད་དཀར་འཛིན་པ་ཡི། །ཞལ་དཀྱིལ་འོ་མའི་རྒྱ་མཚོ་མངོན་
དགའ་བ། །ངང་པའི་དེད་དཔོན་ཁྱོད་ཉིད་དཔལ་གྱུར་ཞེས། །སྐལ་བཟང་ཀུན་གྱིས་བསྔགས་དེ་ཕྱག་གི་གནས། །མདོ་རྒྱུད་བསྟན་བཅོས་ཀུན་གྱི་སྙིང་པོ་བློ་བཟང་ཡབ་རྗེ་དམ་པའི་

[002A]༄༅། །བཀའ། །བདུད་རྩིའི་རྒྱ་མཚོ་ཧུབ་གཅིག་གིས་དྲངས་རྣམ་དཔྱོད་ལུས་སྟོབས་རྣམ་པར་རྒྱས། །ཆོས་བརྒྱད་བྱིས་པའི་རོལ་རྩེད་རྒྱང་བསྲིངས་དྲང་སྲོང་ཆེན་པོའི་སྐྱོང་ཚུལ་གྱིས། །
དོན་གཉིས་དགའ་སྟོན་མཆོག་ཏུ་གྲུབ་འདི་བསྔགས་བྱ་ཀུན་གྱིས་བསྔགས་པར་འོས། །སངས་རྒྱས་ཀུན་གྱི་ཡེ་ཤེས་བཻ་ཌཱུརྱའི། །དབྱར་སྐྱེས་ཕང་ཕུང་དབྱིངས་འཐོན་ཐུགས་རྗེའི་ཆར། །འཁྱིལ་བ་
ལས་འོངས་ངུར་སྨྲིག་རླབས་འཁྲིགས་པའི། །རྒྱལ་ཚབ་རྒྱ་མཚོ་ཆེ་འདི་བདག་གི་མགོན། །བླུན་སྒོམ་མུན་སྤྲུལ་སྒྲུབ་པའི་ཟོལ་སྦྱོར་དང། །ཐ་སྙད་ཚིག་གིས་ཡིད་བཅིངས་རྟོག་གེ་པ། །ཀུན་ཀྱང་
ཆུ་ཤིང་སྙིང་པོ་ལྟར་དགོངས་ནས། །མདོ་སྔགས་ལམ་གྱི་གནད་རྣམས་ཡོངས་རྫོགས་པ། །ཉི་ལྟར་གསལ་མཛད་རྒྱལ་བ་གཉིས་པ་ཡི། །དགོངས་དོན་ཕུལ་བྱུང་ཡིད་བཞིན་དབང་གི་རྒྱལ། །
ངོ་མཚར་བསྒྲུབ་པའི་རྒྱལ་མཚན་རྩེར་མཆོད་ནས། །འདོད་དགུའི་ཆར་འབེབས་རྗེ་བཙུན་དབེན་ས་པ། །ལུང་ཙམ་བསྟན་པའི་སྙིང་པོར་རློབ་པ་ཡི། །དུས་མཐའ་འདིར་ཡང་གྲུབ་པའི་རྒྱུད་མངས་སྒྲས། །

[002B] །དབྱངས་ཅན་བསྒྲུབ་ལ་དགྱེས་པ་ཨེ་མ་མཚར། །དེ་ཕྱིར་གང་གི་མཛད་པའི་ཆ་ཤས་ཙམ། །དང་བའི་སེམས་ཀྱི་མེ་ལོང་ངོས་ཤར་བ། །སྐལ་བཟང་
མགྲིན་པ་མཛེས་པའི་རྒྱན་ཉིད་དུ། །ཡིད་འཕྲོག་དོ་ཤལ་གཞན་བཞིན་བདག་གིས་སྤེལ། །འགྲོ་ཀུན་བཙོན་རའི་དཀའ་ཐུབ་བསྟེན་པ་ལ། །འཁོར་སྒྱུར་བླ་ན་མེད་པའི་ཕུན་ཚོགས་ཀྱི། །པདྨོའི་འཕྲེང་བ་སྤྱི་བོར་
བཅིངས་པ་ལས། །གསལ་མཆོག་དང་བས་བསྔགས་པ་བཀྲ་ཤིས་པར། །ལྷ་ཡི་རྔ་ཆེན་བཞིན་དུ་བསྒྲགས་མཐོང་ནས། །མཆོག་ཏུ་དངར་བའི་རོ་ལྡན་ཨཀྵ་ཏ། །མཁའ་ལམ་འགོག་པ་འདྲེན་པའི་ཕོ་ཉ་ཞེས། །
མངོན་དགའ་རྒྱས་པའི་ཟློས་གར་ཅི་ཡང་བྱེད། །ནོར་གྱིས་སྐྱེ་བོ་འཇུངས་དགའ་བ། །གཅམ་བུའི་ངག་གིས་ཁེངས་ལྡན་རྣམས། །བླུན་པོ་སྤྱོད་ཚུལ་མཚུངས་པས་མགུ་དམ་པ་ལེགས་བཤད་གཏམ་གྱིས་
སོ༑ ༑དེ་ཕྱིར་གཙུག་ཕུད་ཅན་གྱི་རྣ་བ་ལ། །ཆུ་འཛིན་དལ་གྱིས་རྒོད་པའི་སྒྲ་དབྱངས་བཞིན། །སྐལ་བཟང་རྣམ་དཔྱོད་ཡངས་པའི་སྒྲ་འཛིན་ལ། །བདུད་རྩི་འཐོར་བྱེད་གཎྜིའི་དབྱངས་འདི་སྒྲོག་ །།
   ༈    །ལྔ་བརྒྱ་པ་རྣམས་ཀྱི་གཙུག་གི་ནོར་བུ་སྔོན་གྱི་ཚེ་རབས་དུ་མར་ཡང་སྡེ་སྣོད་གསུམ་དང། རྒྱུད་སྡེ་བཞི་ལ་སོགས་

[003A]༄༅། །པ་བདག་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་ཅིང། རིག་གནས་མཐའ་དག་ལ་རྩེ་མོར་ཕྱིན་པའི་མཁས་པ་དང་གྲུབ་པའི་གར་གྱིས་རྣམ་པར་རོལ་པའི་དམ་པའི་
སྐྱེ་བ་ཉེ་བར་བརྒྱུད་པ་ལས། སྐུ་ཚེ་འདིར་ཡང་གཞོན་ནུ་ཉིད་ནས་ཆོས་ཀྱི་བག་ཆགས་ཀྱི་མཛའ་བ་ཉེ་བར་བཅུགས་པས་འཇིག་རྟེན་དག་དང་མཐའ་གཅིག་ཏུ་འགལ་བར་སྤྱོད་ཅིང། །སྐྱེ་བོ་ཕལ་མོ་ཆེས་རྗེས་
སུ་ཡི་རང་བ་ཙམ་ཡང་བྱ་དཀའ་བ་ཆོས་བརྒྱད་གདུག་པའི་སྦྲུལ་གྱི་ཕུང་པོ་ལྟར་གཟིགས་ནས། མཆིལ་མའི་ཐལ་བ་བཞིན་དུ་དོར་ཏེ། སྟོན་པ་བླ་ན་མེད་པའི་གསུང་རབ་མ་ལུས་པ། སྐལ་པ་མཆོག་ཏུ་མ་
སྨད་པའི་གང་ཟག་ཚེ་གཅིག་ཉིད་ལ་རྣམ་པ་ཐམས་ཅད་མཁྱེན་པའི་གོ་འཕང་དམ་པར་བགྲོད་པའི་ཆ་རྐྱེན་དུ་མ་ཚང་བ་མེད་པར་འདོམས་པའི་ཟབ་ལམ་བདུད་རྩིའི་ཐིགས་པས་ཡིད་ཀྱི་བུམ་པ་སྐལ་བཟང་
སུ་བྱས། གཅིག་ཏུ་ཐུབ་པའི་སྤྱོད་ཚུལ་བཟང་པོའི་བརྟུལ་ཞུགས་བླ་ན་མེད་པའི་ཤིང་རྟ་ལ་ཞོན་ནས་གངས་དང། རི་སཱ་ལ་དང། དུར་ཁྲོད་དང། བས་མཐའ་སོགས་སྐྱེ་བོས་དབེན་པའི་གནས་རྣམས་སུ་
རྒྱུ་ཞིང། བདེ་སྟོང་ལྷན་ཅིག་སྐྱེས་པའི་རོལ་གར་ཅི་ཡང་མཛད་པས་མཐོང་ཆོས་ཉིད་ལ་གང་གི་གཟི་བྱིན་ཉི་མ་འབུམ་གྱི་འོད་ཟེར་འཐུངས་པས་རབ་ཏུ་མྱོས་པའི་འཛམ་བུ་ཆུ་བོའི་གསེར་གྱི་རྡུལ་བརྩེགས་

[003B] དཔལ་མོའི་བདག་པོ་ཆུ་སྐྱེས་མངལ་དང་རལ་པ་ཟླ་མཛེས་པཉྩའི་མདའ་ཅན་ལ་སོགས་པ་དྲེགས་པའི་ང་རོས་ས་གསུམ་ཅིག་ཅར་འགྲུམ་པ་ལྟ་བུར་སྒྲོག་པ་རྣམས་
ཀྱིས་ཀྱང་གང་གི་མདུན་དུ་བལྟ་བྱེད་ཀྱི་འོད་ཟེར་སྤྲོ་བར་མི་བཟོད་ཅིང། གཙུག་རྒྱན་ནོར་བུའི་འོད་ཚོགས་ཀྱིས་ཞབས་སེན་པདྨོའི་འདབ་འཕྲེང་ངོས་ལ་ལན་ཅིག་མིན་པར་རེག་པ་ཉེ་བར་བརྟེན་པ། སའི་དབང་ཕྱུག་དམ་པ་ལ་འདོད་དགུར་སྤྱོད་
པའི་བློ་ཆེན་རྣམས་ཀྱིས་ཀྱང་ལྐོག་ཏུ་གྱུར་པའི་ཚུལ་འཆང་བའི་སྐུ་དང་ཡེ་ཤེས་མཆོག་གི་ངེས་གསང་ནམ་མཁའི་མཛོད་ལ་དབང་འབྱོར་བ། ཐམས་ཅད་མཁྱེན་པ་གྲུབ་པའི་དབང་ཕྱུག་བློ་བཟང་དོན་གྲུབ་ཅེས་སྙན་པའི་བ་དན་དཀར་པོ་
སྲིད་རྩེའི་བར་དུ་འཕུར་ལྡིང་གི་རྩེ་དགས་མཛེས་པར་བྱས་པ་དེ་ཉིད་དང། དེ་ཉིད་ཀྱི་ཅོད་པན་རྗེ་བཙུན་བླ་མ་སྐྱབས་མཆོག་དཔལ་བཟང་པོའི་ཞལ་སྔ་ནས་དང། རྗེ་གྲུབ་པའི་དབང་ཕྱུག་ཉིད་ཀྱི་རྒྱལ་ཚབ་དམ་པ་སངས་རྒྱས་ཡེ་ཤེས་ཞབས་
ཀྱི་ཞལ་སྔ་ནས་ཏེ། མཁས་གྲུབ་ཆེན་པོ་གསུམ་གྱི་རྣམ་པར་ཐར་པ་རྒྱ་མཚོ་ལྟ་བུ་ལས། དད་པའི་མེ་ལྕེས་སྙིང་ལ་འཁོལ་བ་འཛིན་པའི་སྐལ་བཟང་རྣམས་ཀྱི་གདུང་སེལ་དུ་ཆུ་ཐིགས་ཙམ་ཞིག་རྣམ་པར་དཔྱོད་པ་ཀུ་ཤའི་ཕོན་པོས་ཉེ་
བར་བླངས་པ་ལ་ཞུགས་སོ། །ཚིག་དོན་ནུ་འབུར་ཟུང་དག་གི་ཐིག་ལེས་པད་མཚོར་ངང་པ་བཞིན། །མཛེས་ལྡན་ལུས་ཕྲ་མཆོག་འདི་ཡིས། །ཟུར་མིག་གཡོ་བའི་སྤྲོ་ལྡན་ནི། །རྣོན་པོས་མཁས་པ་མཐའ་དག་གི་སྙིང་ཀུན་ཅིག་ཅར་

[004A]༄༅། །འབིགས་བྱེད་ཀྱང། །རྨོངས་པའི་གོ་ཆ་ཆེར་བརྟན་པའི། །སྐྱེ་བོའི་ཚོགས་ལ་ཅི་ཞིག་བྱ། །ཙི་མངྷའི་ནགས་ཚལ་ལས། །འོངས་པའི་བསིར་བུས་སུམ་རྩེན་གྱི། །མ་ལ་ཡ་སྐྱེས་སྐྱེངས་བྱེད་ཀྱང། །གདུག་པའི་རྒྱབ་
རིངས་ལྟོ་བ་འབིགས། །རྣམ་དཔྱོད་དཀྱིལ་འཁོར་ལས་འཐོན་པའི། །རྣམ་ཐར་འོད་རྣོའི་དྲ་བས་ཀྱང། །བློ་ཡི་ནོར་ལྡན་པདྨོའི་ཚལ། །ཅི་དགར་བཞད་པའི་དཔལ་སྟེར་ཞིང། །ཕྲག་དོག་ཟུག་རྔུའི་སེམས་འཆང་བའི། །མི་བཟད་འབྱུང་
པོའི་མཁའ་འགྲོ་ལ། །མཐར་བྱེད་མངོན་སུམ་བཞིན་བྱེད་པ། །མཁས་པའི་ལེགས་བཤད་རང་བཞིན་ཉིད།།    ༈    །།ད་ནི་ཐོག་མར་རྗེ་གྲུབ་པའི་དབང་ཕྱུག་ཉིད་ཀྱི་གཙུག་རྒྱན། མཁས་བྱའི་གནས་ལ་མཁས་པའི་
མཐར་སོན་ཀྱང་འདུ་འཛིའི་གཡེང་བ་ཐམས་ཅད་ཉེ་བར་སྤངས་ཏེ། །ཇི་སྐད་དུ། ཐོས་པའི་རྗེས་འཇུག་བསྒྲུབ་པ་སྙིང་པོར་བྱེད། །སྐྱེ་བའི་རྫོང་ལས་ཚེགས་ཆུང་ཐར་བར་འགྱུར། །ཞེས་གསུངས་པའི་དོན་གདུལ་བྱ་རྣམས་ལ་
མཚོན་པའི་སླད་དུ་སྐྱེ་བོ་ཕལ་མོ་ཆེ་ལ་ལྐོག་ཏུ་གྱུར་པའི་ཚུལ་གྱིས། མདོ་རྒྱུད་ཀུན་གྱི་གནད་བསྡུས་པའི་དོན་ལ་ནང་དུ་ཡང་དག་པར་གཞོལ་བའི་ཏིང་ངེ་འཛིན་གྱི་མར་མེ་མཆོག་ཏུ་གསལ་བས་རང་གཞན་གྱི་སྐྱེས་པའི་རབས་ཀྱི་རིམ་
པ་དང། ལྷ་དང་བླ་མའི་ཡེ་ཤེས་ཀྱི་སྐུ་སོགས་ཀུ་ཤའི་རྩེ་ལྟར་ཕྲ་བའི་གནས་དུ་མའང་མངོན་དུ་གྱུར་པ་སོགས་ལུང་དང་རྟོགས་པའི་ཡོན་ཏན་རྨད་དུ་བྱུང་བ་བརྙེས་པའི་དཔལ་ལྡན་བླ་མ་དམ་པ་སྐྱབས་མཆོག་དཔལ་བཟང་པོའི་

[004B] རྒྱལ་བ་ཐམས་ཅད་མཁྱེན་པ་བློ་བཟང་དོན་གྲུབ་ཉིད་ཀྱིས་ཕྱག་བྲིས་སུ་ཇི་ལྟར་མཛད་པ་ཉིད་སྒྲོ་སྐུར་སྤངས་ཏེ་བརྗོད་པ་ནི་འདི་ལྟར། །དེ་ཡང་བླ་མ་འདི་འཁྲུངས་པའི་ཡུལ་ནི། ལྷ་ཕུའི་གླ་ར་
གཤོངས་ཞེས་བྱ་བ་ཡིན་ལ། དེར་ཡབ་ཨ་དར་དང། ཡུམ་འཛོམ་མ་གཉིས་ལ་སྲས་ལྕམ་སྲིང་གསུམ་མངའ་བ་ལས། བླ་མ་འདི་ཉིད་ཆུང་བ་ཡིན་ལ། ཆུང་ངུའི་དུས་ནས་འབྲི་ཀློག་རང་མཁྱེན་ཅིང། དགུང་ལོ་བཅུ་གསུམ་ལ་ཕྱོགས་
པའི་དུས་སུ་གཅེན་པོས་ཁྲིད་ནས་རི་བོ་དགེ་འཕེལ་དུ་མཁས་གྲུབ་གྲགས་པ་བསམ་གྲུབ་པའི་སྤྱན་སྔར་རབ་ཏུ་བྱུང་ནས་མཚན་ཡང་སྐྱབས་མཆོག་དཔལ་བཟང་པོ་ཞེས་གསོལ་ཞིང། བླ་མ་དེ་ཉིད་དང་གྲུབ་ཆེན་རིན་ཆེན་བཤེས་
གཉེན་གཉིས་ཀ་ལ། མདོ་སྔགས་ཀྱི་ལུང་བཤད་དང། དབང་འཁྲིད་སོགས་མང་དུ་གསན་ནོ། །དེ་ནས་གྲྭ་ཚང་ཆེན་མོར་བྱོན་ནས་པཎ་ཆེན་བློ་གྲོས་རིན་ཆེན་པ་སོགས་ཀྱི་དྲུང་དུ་སྦྱོར་བ་རྩི་བ་དང། འདུལ་བ། ཕར་ཚད། དབུ་
མ། སོགས་ལེགས་པར་བཤད་པའི་བགོ་སྐལ་དཔག་ཏུ་མེད་པ་བླངས་ནས། ཉིན་མཚན་ཀུན་ཏུ་རྒྱུན་རིང་ལ་ཤུགས་དྲག་པའི་བརྩོན་པ་བསྟེན་པས་རྣམ་པར་དཔྱོད་པའི་སྒོ་ཐོག་མར་བྱེ་ཞིང། དེ་རྗེས་ཆོས་གྲྭ་ཆེན་པོ་གངས་
ཅན་དུ་ཕེབས་ནས། ཆོས་རྗེ་སྟོབས་ལྡན་འོད་ཟེར་བའི་དྲུང་དུ། སླར་ཡང་ཕར་ཚད་དབུ་མ་ལ་སོགས་པའི་གཞུང་ཆེན་མོ་རྣམས་དང། བྱང་ཆུབ་ལམ་གྱི་རིམ་པའི་ཟབ་བཤད། འདུལ་བའི་བསླབ་བྱ་ཕྲ་རགས་ཀྱི་བཤད་པ་

[005A]༄༅། །ཆེས་ཞིབ་པ་གསན་ནས་ཕྱག་ལེན་ལ་ཡང་ཁེལ་བར་མཛད་པས། བསྟན་པའི་རྩ་བ་སོ་སོ་ཐར་པའི་དབང་དུ་བྱས་པའི་ལུང་དང་མངོན་པར་རྟོགས་པའི་ཡོན་ཏན་རླབས་པོ་ཆེས་རྒྱུད་ཕྱུག་པས་བླ་མ་དེ་ཉིད་
ལ་དད་པ་ཚད་མེད་པ་ཡང་འཁྲུངས། དེར་འདུས་པ་རྒྱ་མཚོའི་དབུས་སུ་རྣམ་འགྲེལ་གྱི་དཀའ་གནས་འགའ་ཞིག་ལ་དམ་བཅའ་བར་མཛད་ནས། ལུང་དང་རིགས་པའི་སྤོབས་པ་ཕུན་སུམ་ཚོགས་པའི་སེང་གེའི་ང་རོས། ཕྱི་རྒོལ་
ལག་ལྡན་མཐའ་དག་གི་རྣམ་དཔྱོད་མྱོས་བུམ་ཅིག་ཅར་བྲལ་བར་མཛད་པའི་སྙན་པའི་གྲགས་པ་ཡང་རྒྱས་སོ། །དེ་ནས་ཆོས་གྲྭ་ཆེན་པོ་བཀྲ་ཤིས་ལྷུན་པོར་བྱོན་ནས་རྗེ་ཆོས་འབྱོར་པ་ཡབ་སྲས་གཉིས་ལ། སླར་ཡང་བཀའ་ཆེན་བཞིས་
མཚོན་པའི་ཕྱི་མཚན་ཉིད་ཐེག་པའི་ཕྱོགས་ལ་རྩད་བདར་གཅད་དེ་མཁས་པའི་བྱ་བ་མཐར་ཕྱིན་པར་གྱུར། པཎ་ཆེན་ཡེ་ཤེས་རྩེ་མོའི་དྲུང་དུ་ཡང། འདུལ་བ། མཛོད། དབུ་མ། བསླབ་བཏུས། ལམ་རིམ་སོགས་མདོ་ཕྱོགས་སྐོར་དང་
ཁྱད་པར་རྡོ་རྗེ་འཕྲེང་བ། སྒྲུབ་ཐབས་རྒྱ་མཚོ། འགྲེལ་པ་སྒྲོན་གསལ་སོགས་ཟབ་མོ་རྡོ་རྗེ་ཐེག་པའི་སྐོར་གྱི་བཀའ་ལུང་ཅི་རིགས་པ་ཡང་ནོས། དེ་ཡང་མཁས་མང་འདུས་པའི་དབུས་སུ། ཕར་ཚད་དབུ་གསུམ། འདུལ་མངོན་རྣམས་ཀྱི་
དཀའ་གནས་ལས་བརྩམས་པའི་དམ་བཅའ་དང། མཁས་པར་གྲགས་པ་འགའ་ཞིག་དང་འབེལ་བའི་གཏམ་གྱིས་གཏན་ལ་ལེགས་པར་ཕབ་སྟེ། བརྒལ་ཞིང་བརྟག་པ་སོགས་མཛད་པས། བདག་ཉིད་ཆེན་པོ་འདིའི་ལུང་དང་རིགས་

[005B] མཁས་པ་ཀུན་གྱི་ཡིད་རང་དབང་མེད་པར་བཅིངས་ཤིང། ལུང་རིགས་ཀྱི་རྣམ་དཔྱོད་ཕུལ་དུ་བྱུང་བའི་གྲགས་པས་ཀྱང་རྒྱ་མཚོའི་གོས་ཅན་ཡོངས་སུ་ཁྱབ་པར་གྱུར་ཏོ། །གཞན་ཡང་
གཞུང་ལུགས་རབ་འབྱམས་སྨྲ་བ་སངས་རྒྱས་རྒྱ་མཚོའི་སྤྱན་སྔར། འདུལ་བ་ལུང། རྒྱས་འབྲིང་བསྡུས་གསུམ། མདོ་སྡེ་དགོངས་འགྲེལ་ལ་སོགས་པ་བཀའ་འཁོར་ལོ་གསུམ་དང། དེ་དག་གི་དགོངས་པ་འགྲེལ་བའི་བསྟན་བཅོས་ཆེན་
མོ་རྣམས་ཀྱི་ལུང་བཤད་དང། ཁྱད་པར་དགེ་ལུགས་ཀྱི་གསང་བདེ་འཇིགས་གསུམ། དུས་འཁོར། རྡོར་དབྱིངས། ཀུན་རིག་ཐུགས་རྗེ་ཆེན་པོ་སོགས་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་རྣམས་ཀྱི་དབང་རྗེས་གནང་དུ་མ་དང་
གཞན་ཡང། རྡོ་རྗེ་འཕྲེང་བ་དང། མི་ཏྲ་བརྒྱ་རྩ། སྒྲུབ་ཐབས་རྒྱ་མཚོ་སོགས་བོད་དུ་འགྱུར་བའི་དབང་རྗེས་གནང་ཕལ་མོ་ཆེ་དང། དེ་རྣམས་ཀྱི་རྒྱུད་དང་རྒྱ་གཞུང་ཕལ་མོ་ཆེ་རྣམས་དང། ཁྱད་པར། ལམ་རིམ་ཆེ་ཆུང། རྡོ་རྗེ་འཆང་ཆེན་
པོའི་ལམ་རིམ། རིམ་ལྔ་གསལ་སྒྲོན། འདོད་པ་འཇོ་བ་སོགས་རྗེ་བཙུན་ཙོང་ཁ་པ་ཆེན་པོ་ཡབ་སྲས་ཀྱི་གསུང་རབ་ཆེ་ཆུང་མན་ངག་དང་བཅས་པ་ཡོངས་སུ་རྫོགས་པ་ཐོབ་པས། བླ་མ་འདི་ཉིད་སྐུ་དྲིན་ཆེ་གསུང། ཞེས་ཐམས་
ཅད་མཁྱེན་པ་གསུང། དགུང་ལོ་ཞེ་བཞིའི་དུས་སུ་པཎ་ཆེན་ཡེ་ཤེས་རྩེ་མོས་མཁན་པོ་དང། ཀུན་མཁྱེན་ཆོས་འབྱོར་དཔལ་བཟང་གིས་ལས་སློབ་དང། འདུལ་འཛིན་བཤེས་གཉེན་པས་གསང་སྟོན་

[006A]༄༅། །མཛད་ནས་བསྙེན་པར་རྫོགས་པ་དགེ་སློང་གི་སྡོམ་པ་ཡང་དག་པར་བཞེས་ནས་སྲོག་གི་དབང་པོ་ལྟར་བསྲུངས། གཞན་ཡང་ལུང་དང་མངོན་པར་རྟོགས་པའི་ཡོན་ཏན་རིན་པོ་ཆེའི་ཚོགས་ཀྱིས་
བང་མཛོད་ཡོངས་སུ་གང་བའི་རྗེ་ལེགས་པའི་བློ་གྲོས། རྗེ་གྲགས་པ་དོན་གྲུབ། རྗེ་བློ་གྲོས་རྒྱལ་མཚན་སོགས་དམ་པ་དུ་མའི་ཞལ་སྒོ་ལས་མདོ་སྔགས་ཀྱི་ལེགས་བཤད་གངྒཱའི་རྒྱུན་ལྟར་བབས་པས། བདག་ཉིད་ཆེན་པོ་
འདིའི་གསན་པའི་སྙིམ་པ་ཡང་དག་པར་གང་བས་སྐལ་བཟངས་སུ་བྱས་སོ། །དེ་ནས་རི་བོ་དགེ་འཕེལ་དུ་སེམས་དཔའ་ཆེན་པོ་ཚུལ་ཁྲིམས་དཔལ་བཟང་གི་གདན་ས་ཚུལ་ཁྲིམས་སྒང་གི་སློབ་དཔོན་ཐོག་ཤས་མཛད་ནས་སྐལ་བ་དང་
ལྡན་པ་དུ་མ་ལ་ཟབ་རྒྱས་ཀྱི་ཆོས་བཀའ་ཅི་རིགས་པ་ལྷུག་པར་སྩལ། དེ་རྗེས་སྔོན་དུ་ལེགས་པར་སྤྱད་པའི་སྨོན་པ་ཉེ་བར་གྲུབ་པ་དང། ལྷ་དང་བླ་མས་ལུང་བསྟན་པས་ཀྱང་མཚམས་སྦྱར་ཏེ་དབེན་སའི་དགོན་པ་ཞོལ་དུ་ཕེབས་ནས་
ཐམས་ཅད་མཁྱེན་པ་བསོད་ནམས་ཕྱོགས་གླང་གི་གདན་སར་བཞུགས་ཏེ། རིགས་སད་པ་དུ་མ་ལ་དམ་པའི་ཆོས་ཀྱི་བགོ་སྐལ་སྩལ་ཞིང། གཙོ་བོར་ཆོས་བརྒྱད་ཀྱི་རོལ་པ་བཙན་ཐབས་སུ་བཅད་ནས་ཟབ་པ་དང་རྒྱ་ཆེ་བའི་ལམ་ དང་པོར་དབེན་སར་ཕེབས་དུས་རྗེ་གྲུབ་པའི་དབང་པོ་ཉིད་གསར་པའི་ཟླ་ཚེས་ལྟར་སྐུ་ན་ཤིན་ཏུ་ཕྲ་བ་ཞིག་ཡོད་

[006B] དམ་པ་འདི་དང་སྐྱེ་བ་དུ་མར་འདྲིས་པའི་མཛའ་བས་ཉེ་བར་བཟུང་བས། དཔོན་སློབ་མཇལ་མ་ཐག་ཡིད་ཕན་ཚུན་ལྷག་པར་བཅུགས་པ་དག་གནས་ཀྱིས་བསྐལ་ནས་དུས་རིང་པོར་མ་འཕྲད་པ་ཕྲད་པ་ཇི་བཞིན་དུ་གྱུར་ཅིང། ཕྱིས་གྲུབ་ཆེན་
གྱི་བདག་ཉིད་ཆེན་པོ་འདི་ལ་ཕྱག་ན་རྡོ་རྗེ་གཏུམ་པོའི་དབང་ཞུས་པའི་དུས་སུ། རྗེ་བླ་མ་དེ་ཉིད་སྐུ་མདོག་མཐིང་ཀ་འོད་ཟེར་ལྔ་འཕྲོ་བ་ལ་མེ་སྣ་ལྔ་འབར་བས་མཛེས་པར་བསྐོར་བ། གཏོར་མ་དང་རྡོར་དྲིལ་ནམ་མཁར་གནས་ཤིང། དྲི་ཞིམ་
པོ་དང། ལྷའི་རོལ་མོའི་སྒྲ་ཡང་མངོན་སུམ་དུ་གསན། ཡང་དོན་ཞགས་དང། བཅུ་གཅིག་ཞལ་གྱི་དབང་ཞུས་པའི་དུས་སུ། སྔར་གཏན་མ་མཐོང་བའི་རྡུལ་ཚོན་གྱི་དཀྱིལ་འཁོར་ཡིད་འཕྲོག་པ་ཅིག་ལ་ལྷའི་མེ་ཏོག་སྣ་ཚོགས་པའི་མཆོད་
པའི་ཚོགས་ཀྱང་དུ་མ་འདུག་ཅིང། དྲི་ཞིམ་པོ་དང་ལྷའི་སིལ་སྙན་གྱི་སྒྲ་སྙན་པོ་ཡང་འཁྲོལ། རྗེ་བླ་མ་ཉིད་ཀྱི་སྐུ་ཡང་ཟླ་བའི་དཀྱིལ་འཁོར་མངོན་པར་གང་བ་ལྟ་བུ་དཀར་ཞིང་འོད་ཟེར་འཕྲོ་བ་མཐོང་བས་རྐྱེན་བྱས་ནས་དགའ་སྤྲོ་དཔག་ཏུ་མེད་
པ་སྐྱེས། དེ་ནས་བཟུང་སྟེ་རྗེ་བླ་མ་ཉིད་ལ་གསོལ་བ་ཡུན་རིང་དུ་བཏབ་ནས། འདས་མ་འོངས་ཀྱི་སྐྱེ་བ་བཞེས་ཚུལ། སྐུ་སྐྱེ་བ་འདི་ལ་ངོ་མཚར་ཆེ་བའི་ཡོན་ཏན་འཁྲུངས་ཚུལ་རྣམས་ཞུས་པས་འདི་ལྟར་གསུངས་པ་ཡིན་གསུང། དེ་ཡང་
སངས་རྒྱས་འཇིག་རྟེན་དུ་བྱོན་པའི་ཚེ་བྱང་ཆུབ་སེམས་དཔའ་འདུལ་བའི་ཏོག་ཅེས་པར་སྐྱེས་ནས། སངས་རྒྱས་དངོས་ལ་ཐེག་པ་ཆེན་པོའི་ཆོས་དཔག་ཏུ་མེད་པ་ཉན། དེ་འོག་ཏུ་རྒྱ་གར་ཤར་ཕྱོགས་སུ་སྟོབས་ལྡན་གྱི་རྒྱལ་པོ་ཞིག་ཏུ་

[007A]༄༅། །སྐྱེས་ཏེ། ཆོས་ལྡན་གྱི་ཁྲིམས་བཅས་ནས་མི་དགེ་བ་བྱེད་པ་རྣམས་ཀྱི་མིག་འདོན་པ་དང། རྐང་ལག་གཅོད་པ་སོགས་བྱས་པའི་སྟོབས་ཀྱིས། མ་འོངས་པ་ན་མིག་དང་རྐང་ལག་སོགས་ལ་སྐྱོན་ཅུང་ཟད་འོང་བ་
འདྲ་གསུང། དེ་ནས་སུམ་ཅུ་རྩ་གསུམ་དུ་སྐྱེས། འདིར་ཡུན་རིང་པོ་མ་ལོན་པར་རྒྱ་གར་དུ་སློབ་དཔོན་ཡོན་ཏན་འོད་དུ་གྱུར་ནས་བསྟན་པ་དང་འགྲོ་བའི་དོན་ཚད་མེད་པ་བྱས། དེའི་ཕྱི་མ་རྒྱ་ནག་རི་བོ་རྩེ་ལྔར་སོང་ནས་རྗེ་བཙུན་འཇམ་པའི་
དབྱངས་ལ་ཆོས་མང་དུ་ཉན་ཅིང། རྗེ་བཙུན་གྱི་ལུང་བསྟན་ལ་བརྟེན་ནས་བལ་པོར་རྡོ་རྗེ་གཞོན་ནུ་ཞེས་བྱ་བའི་སྔགས་པ་ཞིག་གི་རྟེན་བཟུང་སྟེ། ཐེག་པ་ཆེན་པོ་གསང་སྔགས་ཀྱི་བསྟན་པ་དར་བར་བྱས། དེ་ནས་ལོ་ཙྪ་བ་ཚུལ་ཁྲིམས་
རྒྱལ་བར་སྐྱེས་ནས། ཇོ་བོ་རྗེ་བོད་ལ་གདན་འདྲེན་པ་སོགས་དཀའ་སྤྱད་མང་པོ་བྱས་ཤིང། དམ་པའི་ཆོས་མང་པོ་བསྒྱུར་བ་ཡང་དྲན་གསུང། དོན་འདི་ནི་གླེགས་བམ་རིན་པོ་ཆེ་ལས་ཀྱང་ལུང་བསྟན་ཏེ། ཚུལ་ཁྲིམས་བཟང་པོའི་
མཚན་ལྡན་མཚུངས་མེད་པས། །འགྲོ་བའི་སྐྱབས་སུ་བརྩོན་པས་མཆོག་ཏུ་འདྲེན། །ཞེས་ཤིན་ཏུ་གསལ་ལོ། །གཞན་ཡང་རྗེ་ནཱ་རོ་པའི་སྤྲུལ་པར་གྲགས་པའི་འགྲོ་བའི་མགོན་པོ་གཙང་པ་རྒྱ་རས་དང། ཆོས་ཀྱི་རྒྱལ་པོ་ཙོང་ཁ་
པ་ཆེན་པོའི་སྲས་ཀྱི་ཐུ་བོ་འདུལ་འཛིན་གྲགས་པ་རྒྱལ་མཚན་གཉིས་ཀྱང་དམ་པ་འདིའི་སྐུའི་སྐྱེ་བ་ཡིན་པ་ཡང་ལྐོག་ཏུ་མ་གྱུར་པའི་ཡེ་ཤེས་ཀྱིས་རྟོགས་པར་བདག་ཉིད་ཀྱི་ཞལ་གྱིས་འཆེས་པས་བསམ་གྱིས་མི་ཁྱབ་པའི་རྣམ་པར་

[007B] །དགུང་ལོ་དྲུག་ཅུ་རེ་གཅིག་བཞེས་པའི་དགུན་འཕགས་པ་བཅུ་གཅིག་ཞལ་དང། དོན་ཡོད་ཞགས་པའི་བསྙེན་བསྒྲུབ་མཛད་པའི་དུས་སུ་འཕགས་པ་ཉིད་ཀྱིས་དབང་བསྐུར། བྱིན་གྱིས་བརླབས་པས་ལུང་རྟོགས་ཀྱི་
ཡོན་ཏན་དཔག་ཏུ་མེད་པ་རྒྱུད་ལ་སྐྱེས། སྐྱེ་བ་རྣམས་ཀྱང་དེ་ནས་དྲན། ཡི་དམ་གྱི་ལྷ་མང་པོའི་ཞལ་ཡང་མཐོང་ཞིང། ཆོས་ཀྱང་མང་དུ་ཉན་གསུང། ཡང་དུས་དེའི་ཚེ་ཐོ་རངས་ཞིག་མི་དཀར་པོ་ཤེལ་གྱི་མཁར་བ་ཐོགས་པ་ཞིག་
གཟིགས་ནས། ཉིད་སུ་ལགས་ཞུས་པས། སྤོ་སྤོ་ནི་དོན་ཡོད་ཞགས་པའོ། །འོ་ན་བདག་ཀྱང་འཕགས་པའི་དྲུང་དུ་འཁྲིད་པར་ཞུས་པས། འགྲན་ཟླ་མེད་པའི་དགེ་སློང་ཁྱེད། །བཅུ་ཕྲག་བརྒྱད་དང་ལྔ་དག་གིས། །ཕ་མཐར་ཕྱིན་
པའི་དུས་སུ་ནི། །ཞིང་མཆོག་དམ་པར་སྐྱེས་ནས་སུ། །ང་དང་འཕྲད་པར་ཐེ་ཚོམ་མེད། །ཅེས་ལུང་བསྟན་ནས་མི་སྣང་བར་གྱུར་ཏོ། །ཡང་དབེན་སར་མགོན་པོ་ཚེ་དཔག་མེད་ཀྱི་བསྒྲུབ་པ་མཛད་པས་བཅོམ་ལྡན་འདས་ཀྱི་ཞལ་
མངོན་དུ་གྱུར་ནས། དམ་སེལ་ལ་ཤིན་ཏུ་འཛེམ་པར་བྱས་ན་ལོ་བརྒྱད་ཅུ་དང་ལྔ་ཐུབ་བོ། ཞེས་གསུང་གི་སྣང་བ་ཡང་སྩལ། ཡང་དགུང་ལོ་དྲུག་ཅུ་རེ་གསུམ་བཞེས་པའི་ཚེ། འཇིགས་བྱེད་ཀྱི་སྒྲུབ་མཆོད་ཅིག་མཛད་པའི་དུས་སུ་
དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ཡོངས་སུ་རྫོགས་པ་དང། དགྲ་ནག་གཤེད་དམར་ལྷ་ལྔའི་དཀྱིལ་འཁོར་དང་བཅས་པའི་ཞལ་མངོན་སུམ་དུ་གཟིགས་ཤིང། དེའི་དུས་སུ་རྒྱལ་བ་ཐམས་ཅད་མཁྱེན་པས་ཀྱང་ཡི་དམ་གྱི་དབང་

[008A]༄༅། །གསན་པས་སྐུ་ལས་མེ་འབར་ཞིང་ཞབས་བརྡབས་པས་ས་གཡོ་བ་དང། དཀྱིལ་འཁོར་ཡང་མེ་ཁ་དོག་སྣ་ལྔ་པས་བསྐོར་བ་སོགས་ངོ་མཚར་བའི་ལྟས་མང་དུ་གཟིགས་གསུངས། རེ་ཤིག་དཔལ་གསང་བ་
འདུས་པ་ལ་རྩེ་གཅིག་ཏུ་ཐུགས་དམ་སྙིང་པོར་དྲིལ་བས། སྤྲེའུ་ལོ་ཟླ་བ་ལྔ་པའི་ཚེས་བརྒྱད་ཀྱི་ཐོ་རངས་བཅོམ་ལྡན་འདས་མི་བསྐྱོད་རྡོ་རྗེའི་དཀྱིལ་འཁོར་གྱི་ཞལ་མཐོང་ལུས་དབེན་དང་ངག་དབེན་ལ་བརྟེན་པ་ཐོབ་གསུང་ཞིང། རྗེའི་
ཞལ་སྔ་ནས་ཀྱིས་ཀྱང་འདུས་པའི་དབང་ཞུས་པའི་ཡེ་ཤེས་འབེབས་པའི་དུས་སུ། བླ་མ་འདི་ཉིད་སྐུ་འོད་ཟེར་ཁ་དོག་སྣ་ལྔའི་རང་བཞིན་ཅན་དུ་བྱས་ནས་དཀྱིལ་འཁོར་སྟེང་ན་ཕར་འབྱོན་ཚུར་འབྱོན་མཛད་ཀྱག། རྡུལ་ཚོན་ལ་མི་གནོད་པ་
སོགས་ཡ་མཚན་པའི་ལྟས་དུ་མ་བྱུང་ངོ། །ཡང་བཀའ་ལས། ད་ནི་རྨི་ལམ་ལ་བརྟན་པ་ཐོབ་ནས་འབད་མེད་དུ་ཟིན་པར་འདུག་ཁྱད་པར་ཚེས་བཅོ་ལྔ་དང། གནམ་གང་ལ་རྨི་ལམ་གྱི་ལུས་ཁྱད་པར་ཅན་བཟུང་ནས་ཐུབ་ཆེན་
དང༑ བྱམས་པ། རྒྱལ་སྲས་འཇམ་དཔལ་སྙིང་པོ་སོགས་ཀྱི་སྤྱན་སྔར་གསོ་སྦྱོང་རྒྱུན་པར་བྱེད་ཅིང་ཆོས་མང་དུ་ཞུས། གཞན་ཡང་བདེ་བ་ཅན་དང། འོག་མིན་སྟུག་པོ་བཀོད་པ་དང། མངོན་དགའ་སོགས་ལོངས་སྤྲུལ་གྱི་
ཞིང་ཁམས་མང་པོ་བལྟ་བར་ཕྱིན་པས། ཞིང་དེ་དག་གི་རྒྱལ་བ་སྲས་དང་བཅས་པ་ཡང་མཐོང། དབང་དང་བྱིན་རླབས་དཔག་ཏུ་མེད་པ་ཡང་དག་པར་སྩལ། བདག་ཉིད་ཀྱིས་ཀྱང་ལུས་ཚད་མེད་པར་སྤྲུལ་ནས་བདུན་རྣམ་དག་

[008B] དགུང་ལོ་བདུན་ཅུ་དོན་བརྒྱད་བཞེས་པའི་ཚེ་བཅོམ་ལྡན་འདས་འཁོར་ལོ་སྡོམ་པའི་བསྒྲུབ་པ་ཞིག་མཛད་པའི་དུས་སུ། བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡོངས་སུ་རྫོགས་པའི་ཞལ་གཟིགས་
ཤིང་དེར་གཙོ་བོས་དབང་བཞི་རྫོགས་པར་བསྐུར་ནས། ད་མྱུར་དུ་མཁའ་སྤྱོད་དུ་འབྱོན་པའི་འདུན་པ་ཐོབ་ཞེས་གསུང་གི་སྣང་བས་དབུགས་དབྱུངས་པ་བརྙེས། དེའི་ཚེ་རྗེ་བཙུན་གྲུབ་པའི་དབང་ཕྱུག་གིས་ཀྱང་བདེ་མཆོག་གི་དབང་
ཞུས་པས་ནང་མཆོད་ཁ་དོག་ལྔ་ལྡན་དུ་འཁོལ་བ་དང། དཀྱིལ་འཁོར་གྱི་སྟེང་དུ་མདའ་གང་ཙམ་འཕགས་ནས་གར་མཛད་པ་སོགས་ཕུལ་དུ་བྱུང་བའི་ལྟས་དུ་མ་ཞིག་གཟིགས་པར་འདུག་ཉིན་གཅིག་གི་ཚེ་ཡབ་སྲས་གཉིས་
ཀས་དབུས་རིའི་རྩེར་ཕེབས་པ་ན། སྤྱན་ནམ་མཁར་ཧྲིག་ཧྲིག་གཟིགས་ཤིང་ཐུགས་ཀར་ཐལ་མོ་སྦྱོར་བ་མཛད། ཅི་འདྲ་ཞིག་མཆིས་ཞུས་པས། རྒྱལ་བ་རྡོ་རྗེ་འཆང་ལ་གྲུབ་ཆེན་བརྒྱད་ཅུས་བསྐོར་ནས་བྱིན་གྱིས་བརླབས་པའི་
ཉམས་ཤིག་ཤར་གསུང། དེ་ནས་དགུང་ལོ་བརྒྱད་ཅུ་གྱ་གཅིག་བཞེས་པའི་སྟོན་ཞིག་དོན་དུ་ན། དབེན་དགོན་འདི་ཉིད་འབྱུང་བའི་ས་གཞི་བྱིན་གྱིས་བརླབས་པར་འདུག་ཀྱང། ཐ་མལ་པ་རྣམས་ཀྱི་ངོར་ཞབས་འཆག་པར་
བསྙད་དེ། ཡབ་སྲས་གཉིས་ཀས་དབུས་རིའི་རྩེ་མོར་ཕེབས་པ་ན། བདག་ཉིད་ཆེན་པོ་འདི་ཕྱག་གཉིས་ཐལ་མོ་སྦྱར་ནས་དབུ་གུག་གུག་པ་ལན་མང་དུ་མཛད་ཅིང་འདུག་པ་ལ། རྗེ་ཉིད་ཀྱིས་དེ་འདྲ་ཅི་ཡིན་ཞུས་པས། རྒྱལ་བ་བློ་

[009A]༄༅། །བཟང་གྲགས་པ་ལ་རྒྱ་བོད་ཀྱི་མཁས་གྲུབ་མང་པོས་བསྐོར་ནས་བྱོན། བྱིན་གྱིས་ཀྱང་བརླབས་གསུང། ལན་ཅིག་ད་ནི་དཔལ་མགོན་པོ་ཡབ་ཡུམ་དང། དམ་ཅན་ཆོས་རྒྱལ་འཁོར་བཅས་ཀྱིས་བྲན་བཞིན་
བཀའ་ཉན་པར་འདུག་གསུང། ཁོ་བོས་ཀྱང་སྡེ་དགོན་གྱི་བདག་སྤངས། ལྟོ་གོས་གཏམ་གསུམ་ལ་གྱོང་བསྐུར། ལོ་འདོད་དང་ཁེ་གྲགས་སྤངས་ནས་སྦས་པའི་ཚུལ་བཟུང་སྟེ། དགེ་སྦྱོར་འབའ་ཞིག་ལ་འབུངས་པས་ཚེ་ཡང་རིང་དུ་
སླེབས། སེམས་དབེན་དང། སྒྱུ་ལུས། འོད་གསལ། ཟུང་འཇུག་གི་བར་གྱི་རྟོགས་པ་ཁྱད་པར་ཅན་འདི་བཞིན་སྐྱེས་པ་ཡིན་ནོ། །ཁྱོད་ཀྱིས་ཀྱང་ཚེ་འདི་དོན་དུ་གཉེར་བའི་མིའི་ཁ་ལ་མ་ཉན་པར་དབེན་པར་དགེ་སྦྱོར་རྩེ་གཅིག་ཏུ་གྱིས་
ཤིག་གསུང། མཐར་དགུང་ལོ་བརྒྱད་ཅུ་གྱ་ལྔ་བཞེས་པའི་ཚེ། ཚོར་བ་ཁེ་སྤོགས་གྲུབ་པའམ། དེད་དཔོན་ནོར་བུ་ལོན་པ་བཞིན་སྐུ་དང་ཡེ་ཤེས་ནམ་མཁའི་མཛོད་ཀྱི་འབྱུང་གནས་ཟུང་འཇུག་བདེ་བ་ཆེན་པོའི་གནས་ལ་འདོད་དགུར་
སྤྱོད་པས་ཕུང་པོ་རྙིང་པ་ལ་ལྟོས་པ་མེད་པར་ཇི་ལྟར་སྤྲུལ་ཤུན་པ་བརྗེ་བའམ། བསམ་འཕེལ་གྱི་དབང་པོ་དག་ཟ་མ་ཏོག་གཉིས་པར་འཕོ་བ་ལྟར་དགེ་མཚན་གྱི་ལྟས་དུ་མ་དང་བཅས་ཏེ་མཁའ་སྤྱོད་དུ་གཤེགས་སོ། །བདག་ཉིད་ཆེན་
པོས་རང་ཉིད་ཀྱི་སྲས་ལ་ཇི་ལྟར་སྩལ་བའི་བཀའ་ཡང་དག་པ་ཁོ་ནར་གནས་སོ། །ཞེས་ཤེས་པར་བྱ་བའི་ཕྱིར་དུ་བླ་ན་མེད་པའི་ཡེ་ཤེས་ཀྱི་ཟ་མ་ཏོག་ཉིད་ཞུགས་ལ་བཞེན་པས་ཞབས་དར་གྱི་སྦུབས་སུ་འཀྱའི་རྒྱལ་པོའི་

[009B]གསང་བདེ་འཇིགས་གསུམ། ཀྱཻ་རྡོར་དང་བཅས་པ་ཞལ་ཕྱག་ཡོངས་རྫོགས། རྡོ་རྗེ་མི་འཁྲུགས་པའི་སྐུ་རྣམས་ལྷ་བཟོ་བ་མཁས་པས་མངོན་
པར་བསྒྲུབས་པ་བཞིན་དུ་རང་བྱོན་དུ་བྱོན་པས། སྐྱེ་བོ་ཐ་མལ་པ་དེ་དག་གིས་ཀྱང་སྐྱེས་བུ་དམ་པར་དེད་རྟོགས་ཏེ། འགྱོད་ཅིང་འཇིགས་པ་དང་ངོ་མཚར་བའི་ཡིད་གསུམ་ཕན་ཚུན་འགྲན་པ་བཞིན་དུ་གྱུར་ཏོ། །དེ་ཡང་མྱ་ངན་
ལས་འདའ་བའི་མཛད་པ་མ་བསྟན་གོང་དུ་ནི། རྗེ་རང་ཉིད་དང་སྲས་ཀྱི་ཐུ་བོ་ཉིད་མ་གཏོགས་གདུལ་བྱ་ཐ་མལ་པ་གང་གིས་ཀྱང། བདག་ཉིད་ཆེན་པོ་འདིའི་ཡོན་ཏན་གྱི་ཚོགས་ལ་ལྐོག་ཏུ་གྱུར་པའི་ཚུལ་འཆང་བ་ཁོ་ན་ཏེ། གཞན་ལྟ་
ཞོག་སེམས་དཔའ་ཆེན་པོ་ཉིད་ཀྱི་ཞབས་འབྲིང་པ་བསོད་བཟང་ཞེས་བྱ་བས་ཀྱང་སྔོན་ཆད་རང་དང་སྐལ་བ་མཉམ་པ་ཙམ་ལས། རང་བཞིན་གྱི་དགེ་བའི་བཤེས་གཉེན་ཙམ་དུའང་མི་སྤྱོད་པས། མཐར་ཡ་མཚན་པའི་ལྟས་རྣམས་
མཐོང་བ་ན་འགྱོད་པའི་མྱ་ངན་དྲག་པོས་སྙིང་ལ་ཟིན་ནས། འདི་ལྟར་མགོ་བོ་བསྐོར་བ་ཅེས་མཆི་མས་བརྣབས་ཤིང་ཆོ་ངེ་དྲག་པོ་བཏོན་ཞེས་གྲག་གོ་གོང་དུ་ཇི་སྐད་སྨོས་པའི་ལྷ་སྐུ་རང་བྱོན་དེ་དག་ནི། རྗེ་གྲུབ་པའི་དབང་ཕྱུག་
ཉིད་ཀྱང་དབེན་པ་བསྟན་པའི་བྱ་བྲལ་གྱི་སྐབས་ཡིན་པས་རྟེན་བཞེངས་སོགས་རྒྱ་ཆེར་མ་མཛད། འོན་ཀྱང་སྨན་འདམ་ལས་གྲུབ་པའི་རྗེ་ཉིད་ཀྱི་སྐུ་རྒྱབ་མཐོ་གང་ལས་ཆེ་ཙམ་ཞིག་བཞེངས་པའི་ནང་དུ་བཞུགས་སུ་གསོལ་ཏེ་

[010A]༄༅། །ད་ལྟ་ཡང་དབེན་དགོན་གྱི་རྟེན་གྱི་གཙོ་བོར་བྱིན་རླབས་ཀྱི་གཟི་འོད་འབར་བ་དང་བཅས་པར་བཞུགས་སོ། །དེ་ལྟར་དམ་པ་འདི་ཉིད་ནི་བླ་ན་མེད་པའི་ཡོན་ཏན་རིན་པོ་ཆེ་དུ་མའི་གཏེར་དུ་གྱུར་པ་སྟེ། རྒྱལ་
བ་བློ་བཟང་དོན་གྲུབ་ཉིད་ཕྱིས་རྗེ་འདི་པའི་རྣམ་ཐར་གསུང་བ་ན། ཁོ་བོའི་བླ་མ་དེ་རྗེ་ཆོས་ཀྱི་རྡོ་རྗེ་དང་འགངས་སུ་ཆེ་སུ་ཆེར་ཡོད་ཅེས་གསུངས་ཤེས་གྲག་གོ་འདིར་སྨྲས་པ། གང་ཐུགས་བཻཌཱུར་ས་གཞི་ལ། །དུས་གསུམ་
རྣམ་འདྲེན་མཐའ་དག་གིས། །བསྔགས་བྱ་ཀུན་གྱི་རབ་དང་ཕུལ། །ཡེ་ཤེས་ལྷ་དབང་གཟུགས་བརྙན་ཤར། །གང་གིས་ཤཱཀྱ་སེང་གེ་ཡང། །ཟླ་བས་རིན་ཆེན་འབྱུང་གནས་ལྟར། །འདི་ཡིས་བདག་གི་ལུགས་བཟུང་ཞེས། །
རབ་དགྱེས་ཞི་བའི་དབྱིངས་སུ་གཟིམས། །གདུལ་བྱའི་བསམ་པ་ཇི་བཞིན་མེ་ལོང་ངོས། །གང་གིས་ངོ་མཚར་སྣང་བ་འགྱེད་པ་ལྟར། །སྣོད་ཀྱིས་ཕྱེ་བའི་དལ་འགྲོའི་བཞིན་རས་ལ། །རི་དྭགས་མཚན་ལྡན་འདིས་ཀྱང་ཐིག་
ལེ་འགོད། །མི་བཟད་སྲིད་པའི་རྒྱ་ལས་རྣམ་གྲོལ་ཡང། །གཞན་ཕྱིར་མི་འདྲའི་ཐབས་ཀྱིས་རྣམ་རོལ་བ། །རྣམ་འདྲེན་མཛད་པ་ཁོ་ནའི་རྗེས་འགྲོ་ཡིས། །གཞན་དུ་དཔག་བྱ་ནམ་མཁའི་པདྨོ་བཞིན། །ཆུ་སྐྱེས་ཁོང་པར་
པུནྡ་རི་ཀ་ལྟར། །ངོ་མཚར་ཀུན་གྱི་བྱེད་པོ་ཐ་མལ་གྱི། །ཟོལ་ལ་བརྟེན་ཚེ་རང་དང་སྐལ་མཉམ་དུ། །རྟོག་པའི་སྐྱེ་བོ་འདི་དག་མཚན་མོ་འཛིན། །མཐའ་ཡས་གདུལ་བྱའི་མོས་པའི་འདབ་སྟོང་གིས། །གེ་སར་ཕྲེང་ལྡན་

[010B] །རྨད་བྱུང་སྒྱུ་འཕྲུལ་སྟོང་གི་བཧྲ་མ་ར། །ཐ་མའི་སྲིད་པར་འཕུར་ལྡིང་མངོན་དགར་མཛེས། །ཞེས་པ་འདི་ནི་རྗེ་བཙུན་སྐྱབས་མཆོག་དཔལ་བཟང་གི་མཛད་པ་ཕྱོགས་ཙམ་གླེངས་པའོ།། །།བློ་བཟང་
ཕ་མཐའ་བྲལ་བའི་མཁའ། །ཟབ་དོན་ཉི་ཟླའི་ཐིག་ལེས་སྒེག་ལྷུན་གྲུབ་འཕྲིན་ལས་འོད་རིས་བརྒྱས། །མཛེས་ལྡན་སྲིད་གསུམ་ཁོངས་ལས་རྒྱལ། །གང་གི་དྲིན་གྱིས་ལམ་བཟང་ལ། །རེག་པའི་དམ་པ་དེ་དག་ལས། །གྲུབ་
པའི་གཏམ་སྙན་གསར་པ་འདི། །ཐོས་པ་ཇི་བཞིན་བདག་གིས་སྤྲོ། །ད་ནི་རྗེ་བཙུན་ཐམས་ཅད་མཁྱེན་པ་དབེན་ས་པ་ཆེན་པོའི་མཛད་པའི་ཕྱོགས་ཙམ་ཞིག་རྗེ་བཙུན་དེ་ཉིད་ཀྱི་སེང་གེའི་སྒྲས་འཁོར་གྱི་ཚོགས་ལ་བཀའ་སྩལ་པ་
དག་བདག་གིས་དཔལ་ལྡན་བླ་མ་དམ་པའི་གསུང་ལས་ཐོས་པ་སྒྲོ་སྐུར་སྤངས་ཏེ་གཏམ་དུ་བྱ་བ་ལ་ཉེ་བར་ཞུགས་སོ། །དེ་ལ་གྲུབ་པའི་དབང་ཕྱུག་འདི་ཉིད་འཁྲུངས་པའི་ཡུལ་ནི། སྔོན་དུས་འོ་སྐོལ་ཁ་བ་ཅན་པ་རྣམས་ཀྱི་སྤྱི་རྗེ་
འཕགས་པ་འཇིག་རྟེན་དབང་ཕྱུག་རྒྱལ་པོའི་ཚུལ་བཟུང་ནས། ཡེ་ཤེས་སྒྱུ་མ་སྤྲུལ་པས་བཞེངས་པའི་གཡས་རུ་གཙང་འགྲམ་བདེ་རྒྱས་བྱེ་མ་གླིང་གི་གཙུག་ལག་ཁང་དང་འདབས་ཆགས་པ་ན། ཆུ་བོ་ལོ་ཧི་ཏ་དལ་གྱི་འབབ་
པའི་འགྲམ་ལྷ་ཁུང་ཞེས་བྱ་བའི་ཡུལ་གྱི་ཕུ་དབེན་ས་ཞེས་པ་དམ་པ་དུ་མས་བྱིན་གྱིས་བརླབས་པ་ཞིག་གོ་རྗེ་འདིའི་གདུང་རུས་ནི་མདོངས་ཡིན་ལ། ཁྱད་པར་འདི་པའི་བརྒྱུད་པ་ལ་དམ་པ་མུ་ཏིག་གི་འཕྲེང་བ་ལྟར་སྤེལ་ལེགས་

[011A]༄༅། །སུ་བྱོན་པ་ནི། བླ་མ་ཚེའི་རིག་འཛིན་ཞེས་པ་གསང་སྔགས་རྙིང་མའི་ལུགས་ལ་ཆོས་མཁས་ཤིང་གྲུབ་པ་སྐྲ་དུང་ཚེ་ཁང་སོགས་སུ་རྩེ་གཅིག་ཏུ་བསྒྲུབས་པས་དབུ་སྐྲའི་ལན་བུ་ལྕགས་སྒྲོག་དངོས་
སུ་གྱུར་ནས་སྐྱེ་བོ་ཀུན་ངོ་མཚར་དུ་འཛིན་པ་དང། ཁྱད་པར་རྡོ་རྗེ་རབ་བརྟན་མ་ཕྱག་རྒྱར་གྱུར་ནས་བྲན་བཞིན་དུ་བཀའ་བསྒྲུབ་པ་ཞིག་བྱུང་ཞིང། གཞན་ཡང་གྲུབ་པ་སེང་གེ་དང། བསྟན་པ་རྡོར་ལ་སོགས་པ་རིག་པ་འཛིན་པའི་ས་བརྙེས་
པའི་རྙིང་མའི་སྔགས་འཆང་མང་པོ་དང། བཀའ་བརྒྱུད་ཕྱོགས་ཀྱི་གྲུབ་ཐོབ་ཏུ་གྲགས་པ་རས་ཆེན་དཔལ་འབྱོར་བཟང་པོ་བ་རྣམས་བྱོན་ལ། ཁྱད་པར་ཆོས་ཀྱི་རྗེ་བསོད་ནམས་ཕྱོགས་ཀྱི་གླང་པོ་ཞེས་པ་གཞོན་ནུ་ནས་ལྷ་དང་ཡེ་ཤེས་ཀྱི་
མཁའ་འགྲོས་མཚམས་སྦྱར་ནས། ཇོ་གདན་བསོད་ནམས་རིན་ཆེན་པ་ལས་རབ་ཏུ་བྱུང་ཞིང། པཎ་ཆེན་ཆོས་ཀྱི་རྒྱལ་མཚན་སོགས་དམ་པ་དུ་མ་ཡུན་རིང་དུ་བསྟེན་པས་མཁས་པའི་དབང་པོར་གྱུར་ཅིང། དོན་དུ་གཉེར་བ་དུ་མ་ལ་
ལེགས་པར་བཤད་པའི་དགའ་སྟོན་རྒྱ་ཆེར་སྩལ་ནས་ཉན་བཤད་ཀྱིས་ཀྱང་བསྟན་པའི་རྩ་ལག་ཏུ་གྱུར་པར་མཛད། ཕྱིས་ནི། བཟོད་བྱ་ཐོས་པ་བཙལ་བར་བྱ། །དེ་ནས་ནགས་སུ་གནས་པར་བྱ། །ཞེས་གསུངས་པའི་དོན་ཉེ་བར་
བསྒྲུབ་པ་ལ་ཞུགས་ཏེ། དབེན་སའི་ཕུར་ཉིད་ཀྱི་ཐུགས་དམ་རྟེན་ཐུབ་དབང་གྲོང་ཁྱེར་མ་ལི་མ་ཁྲུ་གང་པ་ཅིག་ཡོད་པ་དེས་ལུང་བསྟན་ཅིང། རྫུ་འཕྲུལ་གྱིས་ནམ་མཁའ་ལ་བྱོན་ནས་ཞབས་ཀྱིས་བཅགས་པའི་སར་ཆོས་འཁོར་དབུས་

[011B] ཐོག་མར་སྐྱེ་དགུའི་ཕན་བདེ་སངས་རྒྱས་ཀྱི་བསྟན་པ་ལ་རག་ལས་ཤིང། དེ་ཡང་ལྟ་སྤྱོད་རྣམ་དག་དང་ལྡན་པའི་དགེ་འདུན་ལ་རག་ལས་པར་དགོངས་ནས། དགེ་འདུན་གྱི་སྡེ་ཞིག་འཛུགས་པར་དགོངས་
ཀྱང་ཕྱི་ནང་གི་བར་ཆད་ཀྱི་རྐྱེན་ཅུང་ཟད་ལ་བརྟེན་ནས་བཞེད་པ་བཞིན་མ་འགྲུབ་པས། ཉིད་ཀྱི་ཞབས་འབྲིང་དུ་གཉུག་མར་གནས་ནས་སྡེ་སྣོད་གསུམ་གྱི་བཀའ་ལུང་ཅི་རིགས་པར་ནོད་པའི་སྡེ་སྣོད་འཛིན་པ་བཅུ་དྲུག་ཙམ་ཡོད་པ་ཡང་
བཀྲ་ཤིས་ལྷུན་པོ་དང། དགེ་འཕེལ་སོགས་སུ་འགྱེད་པར་མཛད་ནས། རྗེ་རང་ཉིད་ནང་དུ་ཟབ་དོན་ཁོ་ནར་ཐུགས་གཞོལ་བས་ཡང་དག་པའི་གྲུབ་པ་བརྙེས། སྤྱིར་ཡང་འཆད་རྩོད་རྩོམ་གསུམ་ལ་འགྲན་ཟླ་མེད་པའི་བློའི་སྣང་བ་ཅན་
ཞིག་པས། དེའི་ཚེ་ཡང་རྗེ་ཡབ་སྲས་ཀྱི་གསུང་རབ་མཐའ་དག་གདམས་པར་ཤར་བ་ལ་བརྟེན་ནས། ཕྱི་རབས་སུ་དགོས་པ་ཁྱད་པར་ཅན་ལ་དགོངས་པའི་སྔགས་མཚན་ཉིད་སོ་སོ་ལ་བརྟེན་པའི་རྩོམ་པ་དང། གདུལ་བྱ་གཞན་ལ་
གདམས་པ་གནང་བ་དང། ཉམས་མགུར་སོགས་ཉིད་ཀྱི་བརྩམས་ཆོས་པོ་ཏི་གཉིས་ཙམ་འདུག་པ་རྣམས་ལུང་རིགས་ཀྱིས་མཐའ་ཆོད་པས་རྒོལ་བ་ངན་པས་ཇི་ཙམ་དཔྱད་ཀྱང་ཀླན་ཀར་མི་འགྱུར་ཞིང། ཚིག་སྦྱོར་ཕུན་སུམ་
ཚོགས་པ་ལ་དོན་རྒྱལ་བའི་དགོངས་པ་ལས་གཞན་དུ་མི་འགྱུར་བ་ཤ་སྟག་ཏུ་སྣང་བ་དངོས་ཅག་གིས་ཀྱང་མངོན་སུམ་བགྱིས་ཤིང་བསྟན་དུ་ཡང་ཡོད་དོ། །དེ་ལྟར་ལུང་ཙམ་དུ་མ་ཟད་སོ་སོ་ཐར་པའི་ལྟུང་བ་ཕྲ་མོས་ཀྱང་

[012A]༄༅། །རྙོག་པ་མེད་པར་ཚུལ་ཁྲིམས་ཡང་དག་པར་བསྡམས་པའི་སྐུ་ཅན། བྱམས་པ་དང་སྙིང་རྗེའི་རྩ་བ་ཅན་གྱི་སྨོན་པའི་སེམས་དང། སེམས་དེས་ཀུན་ནས་བསླངས་པའི་འཇུག་སྡོམ་སྲོག་གི་དབང་པོ་
ལྟར་བསྲུངས་ནས་ཟབ་པ་དང། རྒྱ་ཆེ་བའི་རྒྱལ་སྲས་ཀྱི་ལམ་རྣམས་ལས་སྐད་ཅིག་ཙམ་ཡང་མི་གཡེལ་བར། རྡོ་རྗེ་ཐེག་པའི་སྡོམ་པ་མཆོག་དང་ལྡན་ཞིང་རིམ་གཉིས་ཀྱི་རྣལ་འབྱོར་ལས་ནམ་ཡང་མི་གཡོ་བར་གོམས་
པ་མཐར་ཕྱིན་པར་གྱུར་པ་ཞིག་གོ་དེའི་ཚེ་ཉིད་ཀྱིས་ཐུན་མཚམས་སུ་སྐུ་ཁམས་སེང་བའི་ཕྱིར་དྲིས་ལན་གྱི་ཚུལ་དུ་ཆོས་ཀྱི་རྩེད་མོ་ལ་བརྟེན་པའི་གསུང་བྱོན་པ་འདི་ལྟར། བླ་མ་དང་མགོན་པོ་འཇམ་པའི་
དབྱངས་ལ་ཕྱག་འཚལ་ལོ། །གདུང་སྐྱོབ་ལྗོན་པའི་དྲུང་ན་མཚུངས་མེད་བདག་གཅིག་པུར་ལེགས་བཤད་སྒྲ་དབྱངས་སྒྲོག་པའི་ཚེ། །རབ་མཛེས་སྤུ་སྡུག་གོས་གྱོན་འདབ་ཆགས་ཞིག་འདབ་མའི་ཐལ་སྦྱར་བཏུད་
དེ་འདི་སྐད་ལོ། །མཁས་པར་རབ་གྲགས་གྲགས་པའི་འོད་ཟེར་གྱིས། །འགྲན་འདོད་ཡིད་ཀྱི་མུན་ནག་འཐུག་པོ་ཡང། །འཕྲོག་བྱེད་ཁྱིམ་དུ་ཀུན་ནས་འཇུག་བྱེད་པའི། །བཤེས་གཉེན་ཁྱོད་ལ་ཚིག་འགའ་གླེང་
བར་བྱེད། །བརྗོད་བདེ་བཟུང་སླ་སྤེལ་ལེགས་སྙན་ཚིག་གིས། །གཞན་ལ་ལེགས་བཤད་བསྟན་པར་འདོད་ན་ཡང། །རྒྱལ་སྲས་སྦྱིན་འདོད་སློང་བས་དབེན་པ་ལྟར། །ཉན་འདོད་མེད་ཚེ་ཐུགས་ཆད་མ་གྱུར་ཏམ། །

[012B] །ཟང་ཟིང་ཆུ་སྐྱེ་འཕྲེང་བས་མ་སྤུད་པས། །ཡིད་འབབ་ལྷ་མོས་སྤངས་པའི་འདོད་ལྷ་བཞིན། །འཁོར་མེད་གཅིག་པུར་སྐྱོ་བར་མ་གྱུར་ཏམ། །མཁས་རྣམས་དགའ་བའི་ཡོན་
ཏན་དང་ལྡན་ཡང། །སྦྲུལ་གདུག་འཁྱིལ་བའི་ཙན་དན་ལྗོན་པ་ལྟར། །ཆ་ལུགས་ངན་པས་སྐྱེ་བོས་སྤངས་པའི་ཚེ། །རང་གི་ཆོས་ལ་ཐུགས་ཆད་མ་གྱུར་ཏམ། །གསུང་རབ་དགོངས་དོན་འདི་ཡིན་ངེས་མེད་ཀྱང། །གོས་
བཟུངས་ཀྱིས་སྤུད་བཅོས་མའི་བཤེས་གཉེན་གྱིས། །བརྫུན་དང་གཡོ་སྒྱུའི་སྦྱོར་བས་ཡིད་དྲངས་ཏེ། །མང་པོ་འདུས་ལ་ཡིད་གཡོས་མ་གྱུར་ཏམ། །རྩོམ་འཆད་རྩོད་པའི་ཁ་ཟས་གཡོས་ལེགས་རྣམས། །བརྩེ་བས་
ལུས་ཅན་ཡོངས་ལ་བཏབ་ན་ཡང། །ས་འོག་གཏེར་བཞིན་གཞན་གྱིས་མ་མཐོང་ཚེ། །འགྲོ་འདི་སྐལ་ངན་སྙམ་དུ་མ་དགོངས་སམ། །ལུང་རིགས་སྦྱོར་བས་བློ་གྲོས་སྟོབས་རྫོགས་པས། །བདེ་གཤེགས་བསྟན་པའི་ས་ཆེན་
འདེགས་འདོད་ཀྱང། །གཡུལ་ངོར་རང་ཕྱོགས་བྱེར་བའི་དཔའ་བོ་ལྟར། །གྲོགས་མེད་གྱུར་པས་བློ་གྲོས་མ་ཞུམ་མམ། །ལྷག་བསམ་གཞན་ཕན་མཁའ་ལ་འཕུར་འདོད་ཀྱང། །ལོངས་སྤྱོད་འདོད་པའི་འདབ་གཤོག་མ་
རྫོགས་ཤིང། །འབྱོར་ལྡན་མང་པོས་བསྟེན་པར་མ་བྱས་པས། །དབུལ་པོར་གྱུར་ཚེ་གདུང་བར་མ་གྱུར་ཏམ། །རྙེད་པར་དཀའ་བའི་རིན་ཆེན་བཻ་ཌཱུརྱ། །མཁས་པའི་དེད་དཔོན་དྲུང་ན་མི་གནས་པར། །བླུན་པོས་མཆིང་བུའི་

[013A]༄༅། །ཚོགས་དང་ལྷན་ཅིག་ཏུ། །བསྐྲུན་པར་གྱུར་ཚེ་རིན་ཆེན་མི་འགྱོད་དམ། །སྐྱེས་སྟོབས་བློ་གྲོས་ལུས་སྟོབས་རབ་གསལ་བ། །ལུང་རིགས་ལྷ་གནས་མགོན་དུ་གྱུར་པ་ཁྱོད། །དམ་ཆོས་བདུད་རྩིའི་རོ་ལ་
མངོན་དགའ་བས། །རབ་རྨོངས་ལྷ་མིན་ཕྲག་དོག་མི་བྱེད་དམ། །འཕོངས་པར་གྱུར་ཀྱང་མཁས་པ་མི་ངལ་ཞིང། །ལོངས་སྤྱོད་དར་ལ་བླུན་པོའང་མགུ་མོད་ཀྱི། །ཆོས་ཚུལ་དོར་ནས་ཟང་ཟིང་དོན་གཉེར་བ། །དེ་འདྲའི་ཚུལ་
ལ་ཐུགས་ཀྱིས་མ་ཁྲེལ་ལམ། །སྙིགས་དུས་སྐྱེ་བོ་ཤིན་ཏུ་འདུལ་དཀའ་བས། །དོན་དུ་བབ་ཀྱང་ཕན་ཐོགས་ངེས་མ་མཆིས། །དེ་བས་དབེན་པར་རང་ཉིད་གསུང་རབ་ཀྱི། །དོན་གྱི་སྙིང་པོ་བཙལ་ན་མི་ལེགས་སམ། །དེ་སྐད་
སྨྲས་ནས་འདབ་ཆགས་ཡིད་འོང་དེས། །གུས་ལྡན་སློབ་མའི་ཚུལ་དུ་ཐལ་སྦྱར་ཏེ། །འདོད་ལྡན་ན་ཆུང་བཞིན་བཟངས་མཐོང་བ་བཞིན། །འཛུམ་པའི་སྤྱན་གྱིས་བདག་ལ་བལྟ་བཞིན་འདུག་དེའི་ཚེ་བདག་གིས་སྙིང་ལ་
འབབ་པའི་ཚིག་སྤེལ་ལེགས་གང་དེའི་ལན་དེ་འདི་སྐད་སྨྲས། །འདབ་བཟངས་ཁྱོད་ཀྱིས་བརྩེ་བས་བྲིས་པའི་ལན། །ཅུང་ཟད་བརྗོད་ཀྱིས་རྣ་བ་བླགས་སྟེ་ཉོན། །ཚོང་དུས་དབུས་ན་ཟོང་ངན་བྲིན་པ་ལྟར། །ཟས་གོས་
འཚོལ་ལ་དོན་གཉེར་མང་མོད་ཀྱི། །ཡིད་བཞིན་རིན་ཆེན་ཉོ་བ་དཀོན་པ་ལྟར། །མཁས་པའི་ལེགས་བཤད་དོན་གཉེར་ཤིན་ཏུ་དཀོན། །ལེགས་བཤད་དག་གི་གར་གྱིས་རྣམ་རོལ་ཞིང། །རྩོད་པའི་རོལ་མོ་རྣམ་མང་

[013B] །སྙན་ངག་གླུ་ཡི་དབྱངས་ལ་ཡིད་ཆགས་པས། །གཅིག་པུར་གནས་ཀྱང་མི་སྐྱོ་དགའ་བ་འཕེལ། །ནམ་མཁའི་འཇའ་ཚོན་རྒྱན་དུ་རེ་བ་ལྟར། །ཆ་ལུགས་མཛེས་ན་བླུན་པོ་མགུ་མོད་ཀྱི། །ངོ་ཚ་དོར་ནས་
རྒྱན་ལ་གཙོར་འཛིན་པའི། །འཕྱོན་མའི་རྣམ་ཐར་ཁོ་བོས་རིང་དུ་སྤངས། །རྒྱ་མཚོའི་ནང་ན་དུད་འགྲོ་ཁྱུ་ཆེ་ཞིང། །ཀླ་ཀློའི་ཡུལ་ན་བླུན་པོ་འཁོར་མང་ཡང། །བ་གླང་སྐྱོང་བཞིན་བླུན་པོས་བླུན་པོ་ནི། །ཡོངས་སུ་བསྐོར་ལ་
མཁས་པ་སུ་ཞིག་སྨོན། །སྐྱེས་སྟོབས་བློ་གྲོས་རབ་དཀར་མཚུངས་མེད་ལ། །བཤེས་གཉེན་བཟོ་སྦྱོངས་མཁས་པས་ལེགས་སྦྱངས་པའི། །ལུང་རིགས་ཚོན་གྱི་རི་མོ་ཡིད་འཕྲོག་ཀྱང། །བློ་མིག་ལྡོངས་པའི་སྐྱེ་བོས་མཐོང་མ་
ལགས། །ཐུབ་པའི་བསྟན་པ་ནུབ་ཏུ་ཉེ་བ་ན། །ཆོས་བཞིན་བསྒྲུབ་ལ་གྲོགས་བྱེད་དཀོན་ན་ཡང། །ལྷ་དབང་གཅིག་པུས་ལྷ་མིན་དཔུང་འཇོམས་ལྟར། །གྲོགས་མེད་གྱུར་པས་སླར་ཡང་བློའི་སྟོབས་འཕེལ། །འཕོངས་ཀྱང་ཆོས་དོན་
གཉེར་ལ་བླ་མ་ཡིས། །ལེགས་བཤད་དགའ་སྟོན་བགོ་སྐལ་མ་ཆད་ན། །ཟང་ཟིང་འབྱོར་པའི་སྦྱིན་པོ་མ་རྙེད་ཀྱང། །ལོག་ཤེས་སྐྱེ་བོས་གདུང་བར་ག་ལ་འགྱུར། །རབ་མཛེས་ལྷ་ཡི་གར་མཁན་འཁྱུག་པ་དང། །མི་སྡུག་སྤྲེའུ་ཟློས་
གར་བྱེད་པ་གཉིས། །རབ་རྨོངས་བྱིས་པའི་དྲུང་ན་ཁྱད་མེད་ཀྱང། །ཤེས་ལྡན་མཁས་པའི་དྲུང་ན་མཚུངས་པ་མིན། །རང་ཉིད་ཡོན་ཏན་འཚོལ་ལ་མི་བརྩོན་པར། །གཞན་རྒྱུད་ཡོན་ཏན་མཆོག་གིས་མཛེས་པ་ལ། །མི་དགའི་ཡིད་

[014A]༄༅། །ཀྱིས་ཕྲག་དོག་བྱེད་པ་འདི། །བྱིས་པ་རྣམས་ཀྱི་ངང་ཚུལ་མ་ཡིན་ནམ། །ཀུན་ཏུ་རྨོངས་པའི་མུན་ནག་ཅིས་འབྱིན་ཅིང། །བདུད་དཔུང་སྐར་ཚོགས་བཅས་པ་ཟིལ་གནོན་པའི། །སངས་རྒྱས་བསྟན་པ་ཉི་
མའི་དཀྱིལ་འཁོར་ལ། །སྐྱེ་བོ་ཕལ་ཆེར་འབྱུང་པོའི་བྱ་བཞིན་རྒྱུ། །དུས་མཐའི་སྐྱེ་བོ་བློ་ཆུང་ཤེས་རབ་དམན། །ཐོས་ལ་མི་འདུན་བཤེས་གཉེན་ངན་པས་ཁྲིད། །ཉོན་མོངས་ཀྱིས་དཀྲུགས་འདོད་ཡོན་ལ་ཆགས་པས། །མཁས་
པའི་རྗེས་འབྲང་ཤེས་འདོད་བློ་གསལ་དཀོན། །བློ་ལྡན་དོན་གཉེར་འགའ་ཞིག་ཡོད་ན་ཡང། །འཆད་པོ་མཁས་རྨོངས་རྣམ་དབྱེ་མི་དཔྱོད་པར། །རྒན་པོ་ལོངས་སྤྱོད་ལྡན་དང་གོས་བཟང་ཅན། །ཁ་དྲག་མཐུན་འཇུག་མཁན་ལ་
བརྟེན་པར་བྱེད། །སྙིགས་དུས་ཆོས་སྨྲའི་བཤེས་གཉེན་ཕལ་ཆེར་ཡང། །རྙེད་དང་བཀུར་སྟིའི་རོ་ལ་མངོན་དགའ་ཞིང། །ཤེས་ཀྱི་ཁེ་དང་གཡོག་འཁོར་དོན་གཉེར་བ། །འབྱོར་ན་དྲེགས་ཤིང་རྒུད་ན་གདུང་བ་འཕེལ། །འོན་ཀྱང་རང་
བློ་གྲོལ་བ་དོན་གཉེར་བས། །གཅིག་པུར་དབེན་པར་ཆོས་དོན་བརྩོན་པར་དགའ། །དེ་ལྟ་མོད་ཀྱི་མང་ཐོས་མིག་མེད་པར། །ཆོས་དོན་འཚོལ་ལ་ཁོ་བོ་ཡིད་མ་ཆེས། །དེ་སླད་མདོ་དང་རྒྱུད་སྡེ་རྒྱ་མཚོའི་དོན། །ཆོས་བརྒྱད་སྤངས་ཏེ་
རྩེ་གཅིག་བསྒྲུབ་པར་སྨོན། །ཞེས་བྱ་བ་ལ་སོགས་པའི་གསུང་བྱོན་པར་ཡང་སྣང། མཐར་མྱ་ངན་ལས་འདའ་བའི་མཛད་པ་བསྟན་པ་ན། ནམ་མཁའ་ལས་རོལ་མོའི་སྒྲ་དང། མེ་ཏོག་ཕུབ་ཙམ་གྱི་ཆར་ཆེན་པོ་བབས་པ་ལ་སོགས་

[014B] །དེ་ལྟ་བུའི་དམ་པའི་རིགས་སུ་ཡབ་བསོད་ནམས་རྡོ་རྗེ་ཞེས་གྲགས་པ་ཡ་རབས་ཀྱི་སྤྱོད་ཚུལ་གྱི་གཟི་བྱིན་དུ་མས་མཛེས་པ་དང། ཡུམ་དཔལ་
འཛོམ་སྐྱིད་ཞེས་པ་གཟུགས་དང་ལང་ཚོ་ཕུན་སུམ་ཚོགས་པའི་ཡབ་ཡུམ་དེ་གཉིས་ཀྱི་སྲས་སུ་བསམས་བཞིན་དུ་ཁྲོ་བོ་ཞེས་པ་ཤིང་མོ་གླང་གི་ཟླ་བ་དང་པོའི་དཀར་ཚེས་བཅུ་ལ་ངོ་མཚར་བའི་ལྟས་དང་བཅས་ཏེ་སྐུ་བལྟམས་
བལྟམས་མ་ཐག་ཏུ་མ་གྱུར་སེམས་ཅན་ཐམས་ཅད་སྙིང་རེ་རྗེ་ཨོཾ་མ་ཎི་པདྨེ་ཧཱུཾ། ཞེས་ཡི་གེ་དྲུག་པའི་སྒྲ་བསྒྲགས་པས། ཡུམ་གྱིས་འདི་ལྟར་སྐྱེས་མ་ཐག་ཏུ་གཏམ་སྨྲ་བ་ནི་མི་རིགས་པའོ་སྙམ་དུ་མི་གཙང་བའི་རང་བཞིན་གྱི་
གདན་ཧྲུལ་གྱིས་བདག་ཉིད་ཆེན་པོའི་དབུ་ལ་གཡོགས་ཏེ་བཞག་དེའི་སྟོབས་ཀྱིས་མཐར་ན་ཚོད་མཉམ་པའི་བྱིས་པ་གཞན་དག་གཏམ་སྨྲ་བ་ལ་མངོན་དུ་ཕྱོགས་པའི་ཚེ་དམ་པ་འདིའི་གསུང་འབྱིན་དཀའ་བར་གྱུར་ཅིང། ལྗགས་
འཐོན་དང་ཞལ་འཆོས་ཀྱི་རྣམ་པ་དེ་ཡང་དངོས་སུ་དེ་ལ་བརྟེན་ནས་བྱུང་བར་རྗེ་རང་ཉིད་ཀྱིས་གསུངས་གསུང། དེ་ལྟར་ཡང་བསྟོད་པ་ལས། སྐལ་བཟང་ཡུམ་གྱི་ལྷུམ་ཞུགས་བལྟམས་པའི་ཚེ། །འགྲོ་ལ་བརྩེ་བའི་སྙིང་རྗེའི་སྒྲ་དབྱངས་
བསྒྲགས། །གྲུབ་པའི་གདུང་མཆོག་འཛིན་པའི་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་དགེ་འཕེལ་གྱི་མཁན་ཆེན་ལེགས་བློ་པས་མཚན་མགོན་པོ་སྐྱབས་སུ་བཏགས་

[015A]༄༅། །བྱིས་པའི་གནས་སྐབས་སུ་ཡང་གཞོན་ནུ་ཀུནྡ་ལྟར་དཀར་ཞིང་ཡིད་དུ་འོང་བ་བལྟ་བས་ཆོག་མི་ཤེས་པ། ཉོན་མོངས་པ་དང་འདྲེས་པ་བག་མེད་པའི་སྤྱོད་ཚུལ་རྒྱང་བསྲིངས་ཤིང། ཡ་རབས་དམ་པའི་མཛད་པ་
དང་མཐུན་པར་སྟོན་པས། སྐྱེ་བོ་ཀུན་གྱིས་མཐོང་ན་དགའ་ཞིང་འགྲོགས་ན་བདེ་བ་ཞིག་ཡོད་ལ། ལོ་ལྔ་དྲུག་ཙམ་བཞེས་པ་ན། མ་ཡར་མོ་ཤིན་ཏུ་སྡང་བའི་བསམ་སྦྱོར་དང་ལྡན་པ་ལ། འདི་ལྟ་བུའི་སེམས་ཅན་མ་རུངས་པ་དང་
འགྲོགས་པ་ནི་རང་གཞན་གྱི་དགེ་བའི་ཆོས་ཉམས་པར་བྱེད་པའོ། །སྙམ་དུ་ཐུགས་ལ་བརྣགས་ཏེ་ཡུལ་དེའི་ཤར་ཕྱོགས་ན་ས་ཕུག་གཞན་གྱིས་བརྙེད་དཀའ་བ་ཞིག་ཡོད་པས། བདག་ཉིད་གཅིག་པུར་ཞག་ལྔ་དྲུག་ཙམ་རེ་བསྡད་
པས་ཡང་ཡང་འཚོལ་དགོས་པ་ཞིག་ཡོད་གསུང། གཅིག་ཏུ་དབེན་པ་ལ་མངོན་པར་དགྱེས་པ་ཞིག་དེ་འདྲ་བའི་གཞོན་ནུར་གྱུར་པ་ཉིད་ནས་རང་འཁྲུངས་སུ་ཡོད་ཅིང། དེ་དུས་ནས་བཅོམ་ལྡན་འདས་ཐུབ་པའི་དབང་པོ་དང། རྒྱལ་
བ་འཇམ་དཔལ་སྙིང་པོའི་ཞལ་གཟིགས་ཤིང། བྱིན་གྱིས་བརླབས་པའི་སྣང་བས་དུས་འདའ་བ་དང། དགུང་ལོ་བརྒྱད་བཞེས་པ་ན། ནུབ་གཅིག་སེག་རིའི་རྩེ་ནས་ཟླ་བའི་དཀྱིལ་འཁོར་ཉ་གང་བ་ཅིག་ཤར་བྱུང་བས་རང་ཉིད་ཀྱི་སྐུ་ལ་
དར་དཀར་གྱི་གོས་དང་རིན་པོ་ཆེའི་རྒྱན་གྱིས་བརྒྱན། རྡོར་དྲིལ་འཛིན་པས་ཟླ་བ་དེ་ལ་བཞུགས་ཏེ་དྲིལ་བུ་གསིལ་བའི་སྒྲས་འཇིག་རྟེན་གྱི་ཁམས་ཁྱབ་པ་ཅིག་རྨིས་གསུངས་ཏེ། བསྟོད་པར། བླ་མ་མཆོག་དང་ལྷག་པའི་ལྷ་རྣམས་ཀྱིས། །

[015B] །གཞོན་ནུའི་དུས་ནས་བྱིན་བརླབས་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་སོ། །དེ་ནས་སྔོན་ལན་ཅིག་མ་ཡིན་པར་གོམས་པའི་བག་ཆགས་
བཟང་པོའི་མཛའ་བ་ཡོངས་སུ་བརྟས་པས། །འཁོར་བ་མཐའ་དག་མེ་འབར་བའི་ཀློང་ལྟར་གཟིགས་པའི་ངེས་འབྱུང་གི་བསམ་པ་ཤུགས་དྲག་པོས་རབ་ཏུ་བྱུང་བའི་ཐབས་ཇི་ལྟར་ཞེས་ཉིན་བཞིན་བསམས་པས། མཐར་དགུང་ལོ་བཅུ་
གཅིག་བཞེས་པའི་དགུན། ཆོས་འཁོར་དབུས་སྡིངས་ཀྱི་དགོན་པར་ཆོས་རྗེ་ལྷ་རི་རྩེ་པ་གྲགས་པ་དོན་གྲུབ་པས་མཁན་པོ་དང། ཞལ་སྔ་ནས་ཚུལ་ཁྲིམས་རིན་ཆེན་པས་སློབ་དཔོན་མཛད། གནས་བརྟན་ཆོས་ཀྱི་རྒྱལ་མཚན་དང། རབ་
འབྱམས་པ་ལེགས་པ་སོགས་ཁ་སྐོང་བར་འོས་པ་དད་པའི་དགེ་འདུན་ཡོངས་སུ་རྫོགས་པའི་དབུས་སུ་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་མཚན་ཡང་བློ་བཟང་དོན་གྲུབ་ཅེས་བྱ་བར་གསོལ་ཏེ། བསྟོད་པར་ཡང། རྗེ་བཙུན་དམ་པ་གྲགས་
པའི་མཚན་ཅན་གྱིས། །བློ་བཟང་དོན་གྲུབ་ཅེས་བྱར་མཚན་གསོལ་ནས། །བསྟན་ལ་རབ་ཏུ་བྱུང་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ལྟར་ལྷ་དང་བཅས་པའི་འཇིག་རྟེན་མཐའ་
དག་གི་ཡོན་གནས་དམ་པ་ཐུབ་པའི་དབང་པོ་གཉིས་པ་ལྟ་བུར་གྱུར་ཅིང། དེའི་ཚེ་མཁན་སློབ་དགེ་འདུན་དང་བཅས་པ་ཡང་རབ་སྟོན་གྱ་ནོམ་པའི་འབུལ་ནོད་ཡང་དག་པ་དང་བཅས་པས་ཚིམ་པར་མཛད་དོ། །དེ་ལྟར་ཡང་རང་ཉིད་ཀྱི་

[016A]༄༅། །གསུང་ལས། ཕག་ལོ་རྟ་ཟླའི་ཚེས་བཅུ་ལ། །སོ་སོ་ཐར་པའི་སྡོམ་པ་བླངས། །སངས་རྒྱས་བསྟན་ལ་ཞུགས་པ་དང། །ངུར་སྨྲིག་རྒྱལ་མཚན་བསྐོན་པ་མཉམ། །ཞེས་གསུངས། དེ་དག་ལ་འདི་སྐད་ཅེས་བྱ་
སྟེ༑ གངས་ཁྲོད་དགེ་མཚན་གསར་པའི་ཟླ་ཚེས་ནི། །ཉ་གང་རི་བོང་འཛིན་པར་བསྒྱུར་བའི་ཐབས། །ཐུགས་རྗེའི་དབང་པོའི་ཡེ་ཤེས་སྒྱུ་འཕྲུལ་གྱིས། །ངོ་མཚར་ཐིག་ལེ་བཀྲ་བའི་གཙུག་ལག་ཁང། །གང་དང་འདབས་ཆགས་
ཀླུང་ཆེན་ལོ་ཧི་ཏ། །པ་ཏྲའི་འཛུམ་འཁྱིལ་ལྟར་འབབ་ཉི་མའི་བུའི། །ཕྱོགས་ཀྱི་རིན་ཆེན་བརྒྱ་ཕྲག་འཛིན་མའི་གཞིར། །ས་ལེ་སྦྲམ་གྱི་འཕྲེང་བ་ལྟར་མཛེས་པའི། །དམ་པས་རིམ་བཞིན་བཟུང་བའི་རིགས་སུ་ནི། །དོན་ཀུན་གྲུབ་
པ་གཞན་བཞིན་སྐལ་བཟང་བྱས། །གང་གི་ཐབས་ཀྱི་རྫིང་ལ་ཤེས་རབ་འཕན། །ཤུགས་དྲག་བརྩོན་པའི་དྲི་གཞོན་གྱིས་བསྐྱོད་པས། །མི་བཟང་འཁོར་བ་ལྷ་ལའི་སཱ་ག་རའི། །ཕ་རོལ་ཐམས་ཅད་མཁྱེན་པའི་གླིང་སོན་ཀྱང། །
ངལ་བ་བརྒྱ་ཕྲག་གིས་རྩེན་ལུས་ཅན་དོན། །ངོ་མཚར་སྤྲུལ་པའི་གར་གྱིས་མངོན་དགྱེས་པ། །དམ་པ་རྣམས་ཀྱི་སྤྱོད་ཚུལ་ཨེ་མ་མཚར། །བུང་བ་གཞོན་ནུ་ཁ་ཆེའི་སྐྱེད་ཚལ་ལས། །འདབ་བརྒྱའི་ཚལ་དབུས་གཞན་དུ་འཇུག་
པ་ལྟར། །ཐབས་ལ་མཁས་པས་བདག་ཉིད་ཆེན་པོ་རྣམས། །བསམས་བཞིན་རྒྱུད་ལྔའི་སྲིད་དུ་ཅི་ཡང་འཇུག་དེ་ཡང་བློ་བཟང་རྒྱལ་བ་གཉིས་པ་ཡི། །དགོངས་དོན་སྐལ་བཟང་རྣམས་ཀྱི་དགའ་སྟོན་དུ། །གྲུབ་པ་མཆོག་སྟེར་

[016B] །རྒྱལ་ཀུན་མཁྱེན་བརྩེའི་པིར་གྱིས་བྲིས་པ་བཞིན། །ཉོན་མོངས་འདོད་པའི་རང་བཞིན་བྱིས་པའི་སེམས། །མི་གཙང་མངལ་གྱི་རྒྱ་དང་ལྷན་ཅིག་གྲོལ། །ཚེ་རབས་དུ་མར་ཡོངས་སུ་འདྲིས་བྱས་པའི། །ཐར་པའི་ལམ་དང་
རྗེས་མཐུན་ཡོན་ཏན་ཚོགས། །སྐྱེ་བས་ཐོབ་པའི་ངོ་མཚར་ཅི་ཡང་འཛིན། །སྐྱེས་ཙམ་ཉིད་ནས་སྙིང་རྗེའི་དད་ཅན་གྱིས། །སྙིང་པོའི་རྒྱུད་མངས་ལྷ་བཅས་འགྲོ་བ་ཡི། །རྣ་བའི་བཅུད་ལེན་བཞིན་དུ་ལེགས་པར་བསྒྲེང། །གཞོན་ནུ་ཉིད་
ནས་ཡིད་ཀྱི་མེ་ལོང་ངོས། །ལྷ་དང་བླ་མའི་སྣང་བས་མངོན་རྩེན་ཞིང། །བྱིན་རླབས་ལྷ་ཡི་ཆུ་བོ་བརྒྱ་ཕྲག་གིས། །ཡིད་ཀྱི་བུམ་བཟང་ཡངས་པ་རྣམ་པར་སྤངས། །ལང་ཚོ་གསར་པའི་པདྨོ་ཆེས་ཕྲ་ཡང། །སྙིང་སྟོབས་ཟེའུ་འབྲུ་རྒོད་པའི་
དགའ་ཚལ་དུ། །ངེས་འབྱུང་སྦྲང་རྩིའི་ཟིལ་དངར་བཅུད་ཆགས་པས། །སྤོང་སེམས་བུང་བའི་འཕུར་ལྡིང་རོལ་པ་འཛིན། །བླ་གོས་ཐུན་མཚམས་དྲ་བའི་ལྷབ་ལྷུབ་ནི། །གང་སྐུ་གསེར་གྱི་ས་འཛིན་ལ་ཆགས་པ། །མཐོང་བའི་མོད་ལ་
མཐོ་རིས་དབང་པོ་ཡང། །ཡ་མཚན་མིག་སྟོང་ཕྱེ་ནས་བལྟ་བ་བཞིན། །ཞེས་བྱའོ། །དེ་ནས་དབྱར་ཆོས་ལ་དགེ་འཕེལ་དུ་ཕེབས་པ་ན། སློབ་དཔོན་ཚུལ་རིན་པས་ཚུལ་ཁྲིམས་སྒང་གི་གདན་ས་བཞག་སྟེ་འབྲས་སྤུངས་ལ་ཕེབས་པ་དང་
ཐུག་ནས། འབྲས་སྤུངས་སུ་མཁན་པོ་དང་སློབ་དཔོན་རིན་པོ་ཆེའི་ཞབས་ཕྱིར་བསྙགས་ཏེ་བྱོན། དེ་ནས་དབྱར་སྟོན་སྦྲེལ་ནས་བཞུགས་ཏེ་ཆོས་སྤྱོད་ཀྱི་རིམ་པ་ཅི་རིགས་པ་ཐུགས་ལ་ཆུད་པར་མཛད། རྗེ་ལྷ་རི་བ་ལ་བྱང་ཆུབ་ལམ་གྱི་རིམ་པ་

[017A]༄༅། །དང༑ དཔེ་ཆོས་རིན་སྤུངས་སོགས་ཀྱི་བཀའ་ཆོས་དུ་མ་དང། དཔལ་ལྡན་དུས་ཀྱི་འཁོར་ལོ་དང། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་དབང་བཞི་ཡོངས་སུ་རྫོགས་པའི་བཀའ་དྲིན་ཡང་དག་པར་ནོས་ནས། རྡོ་རྗེ་
ཐེག་པའི་སྒོ་ནས་དང་པོར་སྨིན་པར་མཛད་དེ་གཡུལ་ཐོན་མཚམས་སུ་དབེན་སར་ཕེབས། སླར་རི་བོ་དགེ་འཕེལ་དུ་ཆོས་ཀྱི་རྗེ་བློ་གྲོས་རྒྱལ་མཚན་པའི་དྲུང་དུ་གསང་བ་འདུས་པ་མི་བསྐྱོད་པའི་དབང་བཞི། རྩ་སྔགས་ཀྱི་ལུང། རྡོ་རྗེ་མི་
འཁྲུགས་པའི་དབང་རྗེས་གནང། གཟུངས་ཀྱི་ལུང་དང་བཅས་པ། སྨན་བླའི་རྗེས་གནང་ལུང་དང་བཅས་པ། སྣར་ཐང་བརྒྱ་རྩའི་རྗེས་གནང་ལུང་དང་བཅས་པ་ཡོངས་སུ་རྫོགས་པ་གསན། དེའི་དགུན་བཀྲ་ཤིས་ལྷུན་པོར་ཞབས་རྡུལ་ཉེ་བར་བཀོད་ནས་འཇམ་པའི་
དབྱངས་བློ་བཟང་བཤེས་གཉེན་པའི་དྲུང་དུ་སྡུས་ར་བརྩི་བ་དང་གཞུང་དང་ཆོས་སྤྱོད་མང་པོའི་ལུང་ཡང་དག་པར་ནོས། དེའི་ཚེ་ཐོག་མར་ཉིན་གཅིག་ཙམ་ཞིག་སྦྱོར་བ་བརྩི་བ་སོགས་ལ་ཐོགས་པ་མེད་པའི་སྤོབས་པ་མཐུ་ཅན་
དུ་གྱུར་ཀྱང། ཕྱིས་ནི་ཆོས་བརྒྱད་ཀྱི་རོལ་རྩེད་ལ་རྒྱབ་ཀྱིས་ཕྱོགས་པ་སྨྱོན་པ་ལྟ་བུའི་བརྟུལ་ཞུགས་ཀྱིས་གནས་ནས་གཞན་དག་གིས་ཐོས་བསམ་གྱི་སྦྱོར་བ་ལ་བསྐུལ་བའི་བདག་རྐྱེན་ཉེ་བར་བསྒྲུབས་ཀྱང། དོན་སྐད་ཅིག་ཀྱང་ཉམས་
སུ་མི་ལེན་པའི་ཚིག་གི་སྦྱོར་བ་ཁོ་ན་ལ་ལྷུར་ལེན་པ་ལ་སྙིང་པོ་རང་ཅི་ཡོད། ཆུའི་ལྦུ་བ་དང་མཚུངས་པའི་ཚིག་འཕྲེང་དག་ནི་ཉིན་རེ་བཞིན་ཟློས་བུར་སྨྲ་བ་ཁོ་ནའོ། །ཞེས་རིག་པའི་བརྟུལ་ཞུགས་ཀྱི་སེང་གེའི་སྒྲ་ཆེན་པོ་

[017B] དོན་འདི་ནི། བདག་ཉིད་ཆེན་པོ་རང་ཉིད་ཚེ་རབས་དུ་མར་གོམས་པས་ལུང་གི་ཆོས་ཀྱི་བདག་པོར་གྱུར་པས། སྐུ་ཚེ་འདིར་ཐོས་བསམ་གྱི་སྦྱངས་པ་ལ་མི་ལྟོས་པ་དང། ཉམས་ལེན་མེད་པར་ལྟར་སྣང་གི་ཚིག་འཁྲི་ལ་སྙིང་
པོར་འདུ་ཤེས་པའི་རྟོག་གེ་པ་རྣམས་དཔའ་སྐོང་བར་མཛད་པ་དང། གཅིག་ཏུ་རྒྱལ་བ་དགྱེས་པའི་ལམ་བཟང་བསྒྲུབས་པས། སྙིང་པོའི་བསྟན་པ་ཕྱོགས་མཐར་སྤེལ་བར་མཛད་པ་ལ་དགོངས་པའོ། །དེ་ནས་སླར་ཡང། དགེ་འཕེལ་དུ་
རྗེ་བློ་གྲོས་རྒྱལ་མཚན་པ་ལ། ཀུན་མཁྱེན་སྟོབས་འབར་འོད་ཟེར་གྱིས་མཛད་པའི་འདུལ་བའི་བསླབ་བྱ། རྗེ་བཙུན་ཙོང་ཁ་པའི་རྣམ་ཐར་སོགས་ཀྱི་ལུང་དུ་མ་གསན། གཞན་ཡང། གནས་དེར་ཆོས་ཀྱི་རྗེ་ཐུབ་བསྟན་རྣམ་རྒྱལ་བའི་
དྲུང་དུ། སྤྱན་རས་གཟིགས་བཅུ་གཅིག་ཞལ། ཐུགས་རྗེ་ཆེན་པོ་ཕྱག་བཞི་པ། ཛམ་ལ་དམར་པོ་ཡབ་ཡུམ། མགོན་པོའི་བཀའ་ཆེན་བཅུ་གསུམ་དུ་གྲགས་པའི་རྗེས་གནང། ལུང་མན་ངག་དང་བཅས་པ། ཆོས་རྒྱལ་ཕྱི་ནང་
གསང་གསུམ། གཏུམ་པོ་ཁྱུང་ལྔའི་ལུང་མན་ངག་དང་བཅས་པ། ནམ་མཁའ་སྒོ་འབྱེད། ཚེ་རིང་མཆེད་ལྔའི་དབང་དང། འཇམ་དབྱངས་མགོན་པོའི་གཅོད་གཞུང་ཊིཀྐ་དང་བཅས་པ་སོགས་གཅོད་ཀྱི་གདམས་པ་དུ་མ་དང། རྗེ་བླ་
མ་ནས་བརྒྱུད་པའི་ནཱ་རོའི་ཆོས་དྲུག་གི་འཁྲིད། གསང་འདུས་རིམ་ལྔའི་འཁྲིད་ལག་རྗེས། པཎ་ཆེན་ཆོས་རྒྱལ་གྱི་བསྲེ་འཕོ། ཕྱག་རྒྱ་སྲོག་རྩོལ་གྱི་གདམས་ངག་སོགས་ཡིག་ཆུང་དུ་མ་དང། འཕོ་འཁྲིད་ཆེན་མོ། ནི་གུ་ཆོས་དྲུག་

[018A]༄༅། །གི་འཁྲིད། ལྷ་མོ་ཤྲ་མ་ཎའི་སྒྲུབ་ཐབས། མཁའ་འགྲོ་སེང་གདོང་ཅན། དཔལ་ལྡན་དམག་ཟོར་རྒྱལ་མོ། གུར་ཞལ། ཕྱག་བཞི་པ། རྣམ་སྲས། གནོད་སྦྱིན་བེག་ཙེ་རྣམས་ཀྱི་རྗེས་གནང། སྙིང་པོ་བཟླས་
ལུང་དང་བཅས་པ་གསན་ནོ། །དེ་ཡང་བསྟོད་པར། གཅིག་ཏུ་སྙིང་པོའི་དོན་ལ་གཞོལ་བའི་ཐུགས། །མཆོག་ཏུ་གྱུར་པས་མཁས་གྲུབ་གཞན་ལས་ཀྱང། །གདམས་པའི་བདུད་རྩི་མང་གསོལ་དབེན་ས་པ། །བློ་བཟང་དོན་གྲུབ་
ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །གཞན་ཡང། བླ་མ་རྗེ་བཙུན་སྐྱབས་མཆོག་པའི་དྲུང་དུ། གསང་བདེ་འཇིགས་གསུམ་གྱི་དབང་ཡོངས་རྫོགས། མགོན་པོ་ཆོས་རྒྱལ། བཅུ་གཅིག་ཞལ་
དོན་ཞགས། གཏུམ་པོ་ཁྱུང་ལྔ་རྣམས་ཀྱི་རྗེས་གནང་བཟླས་ལུང་དང་བཅས་པ། གྲུབ་རྒྱལ་ལུགས་ཀྱི་ཚེ་དབང་ལ་སོགས་པ་མདོ་སྔགས་ཀྱི་ལེགས་པར་བཤད་པ་ཡོངས་སུ་རྫོགས་པ་ཞུས་ཤིང། བླ་མ་དང་ཡི་དམ་དབྱེར་མི་
ཕྱེད་པའི་ཡེ་ཤེས་ཀྱི་དཀྱིལ་འཁོར་དངོས་སུ་གཟིགས་པ་དང། ངོ་མཚར་བའི་ལྟས་དུ་མ་གཟིགས་པ་ནི་སྔར་བརྗོད་མ་ཐག་པ་ལྟར་ཏེ། བསྟོད་པར། འཇམ་དབྱངས་བླ་མས་དབང་བསྐུར་བྱིན་རླབས་ཚེ། །རྫུ་འཕྲུལ་དག་པའི་
སྣང་བ་དཔག་མེད་དང། །བླ་མ་ལྷག་པའི་ལྷར་གཟིགས་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་སོ། །རྒྱུ་མཚན་དེ་དག་ལས་ན། རྗེ་བཙུན་འདི་ཉིད་བཀའ་དྲིན་ཆེ་བའི་བླ་མ་གཅིག་ཏུ་མཛད་

[018B] །དེ་ནས་དགུང་ལོ་བཅུ་བདུན་བཞེས་པ་ན། ཕྱོགས་ཀུན་ཏུ་འབྲུམ་ནད་ཀྱིས་ཁྱབ་ཅིང། རྗེ་ཉིད་ཀྱང་སྐུ་འབྲུམ་གྱིས་མཉེལ་ཅིང་ཡོད་པ་ལ། ཉིན་གཅིག་ཆབ་སྒོར་རྟེན་འབྲེལ་བསྟོད་པ་ཁ་བཏོན་དུ་བྱེད་པ་གཅིག་འདུག་པས། སློང་མོ་
བ་ཞིག་གོ་སྙམ་གཟིགས་པ་ན། དགེ་སློང་སྨྲ་ར་དཀར་པོའི་ཨག་ཚོམ་ཅན། ཕྱག་དར་ཁྲོད་ཀྱི་ཆོས་གོས་གསོལ་བ། ཤིན་ཏུ་དད་པ་འདྲེན་པ་ཅིག་འདུག་པས། ནང་དུ་སྤྱན་དྲངས་པ་ན། དེས་ཀྱང་དོན་དུ་འགྱུར་བ་མཁྱེན་ནས། ཆ་
རྐྱེན་དང་འཚམས་པར་བསྙེན་བསྐུར་བ་ཡང་བདག་གིར་མཛད་དོ། །དེ་སྐད་དུ་ཡང་བསྟོད་པར། ཁྱད་པར་ངང་པའི་རྒྱལ་པོས་པད་མཚོར་བཞིན། །རྟོགས་པའི་མངའ་བདག་དྷརྨཱ་བཛྲ་ཞབས། །བསམས་བཞིན་ཡོངས་དག་སྐྱེས་བུ་
ཁྱོད་དྲུང་ཕེབས། །དང་པོའི་རྟེན་འབྲེལ་ལེགས་འགྲིག་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་བདག་ཉིད་ཆེན་པོའི་ཐུགས་ལ། འདི་ནི་གྲུབ་པ་མཆོག་གི་དངོས་གྲུབ་
བརྙེས་པ་ཞིག་གོར་མ་ཆག་གོ་སྙམ་དུ་དགོངས་ཏེ། བསྟོད་པ་ལས། དེ་ཉིད་ཚུལ་ལ་ལེགས་པར་བརྟགས་པ་ན། །གསང་བའི་མཛོད་འཛིན་ཆོས་ཀྱི་རྒྱལ་མཚན་གྱི། །ཐུགས་སྲས་མཆོག་ཏུ་ལེགས་གཟིགས་དབེན་ས་པ། །
བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར། གདམས་པའི་གཏེར་དུ་གྱུར་པའི་གྲུབ་པ་མཆོག་ཏུ་གཟིགས་ནས། རྗེས་སུ་འཛིན་པར་ཞུས་པས། དེས་ཀྱང་གནང་སྟེ། རིགས་ཀྱི་ཅོད་པན་དུ་གྱུར་ནས་

[019A]༄༅། །ཐུན་མོང་མ་ཡིན་པའི་སྙན་བརྒྱུད་ཀྱི་གདམས་པ་ཡོངས་སུ་རྫོགས་པ་གནང་ནས། བདག་ཉིད་ཆེན་པོའི་ལུང་རྟོགས་ཀྱི་ལུས་སྟོབས་ཡོངས་སུ་རྫོགས་པ་རྒྱས་པར་མཛད་དོ། །ཇི་སྐད་སྨོས་པ་དེ་ནི་རྗེ་བཙུན་
ཆོས་ཀྱི་རྡོ་རྗེ་ཡིན་ལ། འདིའི་རྣམ་པར་ཐར་པ་ནི། ཐུན་མོང་མ་ཡིན་པའི་དབང་དུ་བྱས་ན། སྟོན་པ་སངས་རྒྱས་འཇིག་རྟེན་དུ་བྱོན་པའི་དུས་སུ། བྱང་ཆུབ་ཏུ་ཐུགས་བསྐྱེད། དེ་ནས་བཟུང་སྟེ། མཁས་པ་དང་གྲུབ་པའི་རྣམ་
པར་རོལ་པས་བསྟན་པ་དང་འགྲོ་བའི་དོན་ཚད་མེད་པར་མཛད་ཅིང། ཁྱད་པར། ཇོ་བོ་ལྷ་གཅིག་གི་བླ་མ་ཨ་ཝ་དྷཱུ་ཏཱི་པ་དང། འགྲོ་བའི་མགོན་པོ་ཆོས་རྒྱལ་འཕགས་པ་སོགས་དམ་པའི་སྐྱེ་བ་ཉེ་བར་བརྒྱད་པའི་རྣམ་པར་ཐར་
པ་བསམ་གྱིས་མི་ཁྱབ་པ་དང་ལྡན་པར་རྗེ་གྲུབ་པའི་དབང་ཕྱུག་ཉིད་ཀྱིས་ལུང་བསྟན་པ་ལྟར། བསྟོད་པ་ལས། དགྱེས་ཤིང་སྲས་བཅས་རྒྱལ་བའི་སྦྱན་སྔ་རུ། །བདེན་ཚིག་སྨོན་ལམ་དཔག་མེད་མཆོག་བསྒྲུབས་པས། །
མཁས་དང་གྲུབ་པའི་རྣམ་རོལ་བགྲང་ཡས་ཀྱིས། །འཛམ་གླིང་མཛེས་མཛད་ཁྱོད་ལ་གསོལ་བ་འདེབས། །ཀུན་སྤངས་ཉིན་བྱེད་མཁྱེན་བརྩེའི་འོད་སྟོང་གིས། །ཕུལ་བྱུང་པད་དཀར་དབང་པོ་ཞལ་ཕྱེ་ནས། །ཟབ་དོན་སྦྲང་རྩི་
རྒྱས་མཛད་སྐལ་བཟང་ཅན། །རྐང་དྲུག་ཚོགས་ཀྱི་དཔལ་ལ་གསོལ་བ་འདེབས། །ཆོས་ཀྱི་རྒྱལ་པོའི་རིང་ལུགས་མཆོག་བཟུང་ནས། །རྒྱ་བོད་དད་ཅན་འཕགས་པའི་གནས་བཀོད་ཅིང། །གངས་ཅན་འདོད་དགུའི་དཔལ་གྱིས་

[019B] །དངོས་གྲུབ་འབྱུང་གནས་མཆོག་ལ་གསོལ་བ་འདེབས། །ཞེས་གསུངས་པ་ལྟར་རོ། །སྐུ་ཚེ་འདིའི་དབང་དུ་བྱས་པའི་མཛད་པ་ནི། །ཐུགས་རྗེ་ཆེན་པོས་གདུལ་བའི་དུས་ཉེ་བར་གཟིགས་ཏེ། བསམས་བཞིན་དུ་
ཤར་ཙོང་ཁ་དང་ཁད་ཉེ་ནས། ཀུན་དགའ་རྒྱལ་པོ་དང། དཔལ་འཛོམ་ཞེས་བྱ་བའི་བྱ་བྲལ་ཕོ་མོ་གཉིས་དབུས་གཙང་གི་གནས་བསྐོར་ལ་འོངས་པའི་ལྷུམས་སུ་ཞུགས་ཏེ། རྟ་ནག་རྡོ་རྗེ་གདན་དུ་སླེབས་པ་ན། གླང་གི་ལོ་ལ་ཁྱིའུ་
ཞིག་བཙས་སོ། །དེ་སྐད་དུ་ཡང་བསྟོད་པ་ལས། བདེ་ཆེན་ཐུགས་རྗེས་འདུལ་བའི་དུས་ལ་གཟིགས། །སླར་ཡང་རིག་འཛིན་དབང་པོའི་ལྷུམས་སུ་ཞུགས། །རྡོ་རྗེ་གདན་མཚུངས་གྲུབ་པའི་གནས་མཆོག་ཏུ། །བསམས་བཞིན་
བལྟམས་པ་ཁྱོད་ལ་གསོལ་བ་འདེབས། །ཞེས་གསུངས་པ་ལྟར་རོ། །དགུང་ལོ་བཅུ་གཅིག་འགྲོ་བ་ན། དགེ་ལྡན་རྣམ་པར་རྒྱལ་བའི་གླིང་དུ་ཕེབས། དེའི་ཚེ། པཎ་ཆེན་རིན་པོ་ཆེ་ཆོས་ཀྱི་རྒྱལ་མཚན་ལ་ཡེ་ཤེས་མཁའ་འགྲོས་ལུང་
བསྟན་པ་བཞིན། ཡབ་ཡུམ་གཉིས་ལ་འཇིག་རྟེན་དང་མཐུན་པའི་བྱ་དགའ་དཔག་ཏུ་མེད་པ་གནང་ནས་རབ་ཏུ་བྱུང། མཚན་ཡང་ཆོས་ཀྱི་རྡོ་རྗེར་བཏགས་ནས་ལོ་ལྔའི་བར་དུ་སྲས་ཀྱི་ཐུ་བོར་བཟུང་སྟེ། གསང་བདེ་འཇིགས་
གསུམ། དུས་འཁོར་སོགས་ཀྱི་དབང་ལུང་འཁྲིད་མན་ངག་དང་བཅས་པ་གྲགས་ཆེ་བ་ཕལ་ཆེར་དང། ཁྱད་པར། རྒྱལ་བ་ཙོང་ཁ་པ་ཆེན་པོའི་ཐུགས་བཅུད་མཐར་ཐུག་པའི་མན་ངག་སྙན་བརྒྱུད་ཞལ་ཤེས། གླེགས་བམ་དང་བཅས་

[020A]༄༅། །པ་གནང། འདི་དག་མཁའ་འགྲོས་ལུང་བསྟན་པའི་སྐལ་ལྡན་གྱི་སློབ་མ་རེ་རེ་ཙམ་མ་གཏོགས། འདི་འདྲ་ཡོད་པའི་གཏམ་ཙམ་ཡང་མ་སྨྲ་ཞིག་ཅེས་པའི་བཀའ་རྒྱ་ཤིན་ཏུ་དམ་པ་བཏབ་སྟེ། ཉམས་ལེན་དང་
འགྲོ་ཕན་འདི་ལྟར་གྱིས་ཀྱི་བཀའ་སྩལ་ཡང་ལེགས་པར་གནང་ངོ། །དེ་ལྟར་ཡང་བསྟོད་པ་ལས། དེ་ནས་ཡེ་ཤེས་མཁའ་འགྲོས་ལུང་བསྟན་བཞིན། །གྲུབ་པའི་དབང་ཕྱུག་ཆོས་ཀྱི་རྒྱལ་མཚན་གྱིས། །ངུར་སྨྲིག་གིས་ཀླུབས་ཆོས་ཀྱི་
རྡོ་རྗེ་ཞེས། །མངོན་པར་མངའ་གསོལ་ཁྱེད་ལ་གསོལ་བ་འདེབས། །མགོན་དེའི་ཞབས་ཟུང་རིང་དུ་གུས་བསྟེན་ནས། །ཐུགས་ཀྱི་བཅུད་ཕྱུངས་ཟབ་ལམ་བདུད་རྩིའི་རྒྱུན། །མ་ལུས་རྫོགས་པར་གསལ་བས་མགོན་པོ་ཁྱོད། །
སྲས་ཀྱི་ཐུ་བོར་གྱུར་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་འབྲས་སྤུངས་སུ་མཁས་པ་བདེ་ལེགས་སྟོབས་ལྡན་པའི་སྤྱན་སྔར་དབུ་ཕར་ལ་སྦྱངས་པ་མཐར་ཕྱིན་པ་མཛད། ཆོས་གྲྭ་དེར་རྗེ་དཔོན་བློ་བཟང་
ཉི་མས་མཁན་པོ་དང། ཆོས་རྗེ་བདེ་ལེགས་སྟོབས་ལྡན་པ་ལ་སློབ་དཔོན་ཞུས། དགེ་སློང་གི་དངོས་པོ་བཞེས་ཏེ། བཅས་མཚམས་ཕྲ་ཞིང་ཕྲ་བ་ཡང་སྲོག་གི་དབང་པོ་ལྟར་བསྲུངས་ཏེ་གནས་བརྟན་འདུལ་བ་འཛིན་པ་ཆེན་པོར་
གྱུར༑ གཞན་ཡང། འཇམ་དབྱངས་སྨོན་ལམ་དཔལ་ལ་ཡང་མདོ་སྔགས་ཀྱི་ཆོས་བཀའ་རྒྱ་ཆེར་ཞུས། དེ་རྗེས་གཙང་ཕྱོགས་སུ་ཕེབས་ཏེ། འདུལ་བ་འཛིན་པ་བློ་གྲོས་སྦས་པ་ལ། འདུས་པའི་འཁྲིད་ལག་རྗེས། ཡིག་ཆུང་

[020B] ལམ་རིམ་གྱི་འཁྲིད་རིམ། མགོན་པོ་ཞལ་དང། ལྷ་མོ་དམག་ཟོར་གྱི་རྗེས་གནང་རྣམས་གསན། དེ་ལྟར་མཁས་པ་དང་གྲུབ་པ་མང་དུ་བསྟེན་ནས་ཐོས་པ་རྒྱ་མཚོའི་ཕ་རོལ་ཏུ་སོན། དུས་རེ་ཞིག་གི་ཚེ། པཎ་ཆེན་ཆོས་ཀྱི་རྒྱལ་
མཚན་གྱི་བཀའ་དྲིན་དྲན་ཏེ། རིགས་གསང་ཆེན་རྒྱལ་བ་རྡོ་རྗེ་འཆང། །རྗེ་སྐུ་བཞིའི་ངོ་བོ་བ་སོ་བ། །མཚན་ཡོངས་སུ་གྲགས་པའི་ཆོས་རྒྱལ་ཞབས། །ཕ་རྩེ་གཅིག་དྲན་པས་གསོལ་བ་འདེབས། །གནས་འཁོར་བའི་རྒྱ་མཚོ་གཏིང་ཟབ་
ཅིང༑ ༑བློ་མ་རིག་འཁྱགས་པའི་སྦུབས་ཆུད་ན། །རྗེ་ཟབ་དོན་མཁྱེན་པའི་འོད་ཟེར་གྱིས། །ཉམས་བདེ་སྟོང་རྟོགས་པ་སྦར་དུ་གསོལ། །དུས་སྙིགས་མའི་སྐྱེ་འགྲོ་ཡོངས་ཀྱི་མགོན། །ལར་བསམས་ཀྱིན་རྗེ་བཙུན་སྤྲུལ་པའི་སྐུ། །མི་ཁོ་བོའི་
གཙུག་རྒྱན་ཆོས་ཀྱི་རྗེ། །ཡིད་གདུང་ཤུགས་དྲག་པོས་གསོལ་བ་འདེབས། །རང་གཅེས་པར་འཛིན་པའི་ཚ་གདུང་འདིས། །བྱམས་སྙིང་རྗེ་རྒྱས་པའི་ལོ་ཐོག་བསྲེག་རྗེ་བྱང་ཆུབ་སེམས་ཀྱི་སྤྲིན་ཆེན་ལས། །གཞན་གཅེས་འཛིན་ཆར་རྒྱུན་
ཕབ་ཏུ་གསོལ། །ཅེས་པའི་མགུར་ཡང་བཞེས། །དེ་ནས་བླ་མ་པཎ་ཆེན་གྱི་བཀའ་བཞིན་དུ། གངས་དང། རི་སུལ་དང། ནགས་ཁྲོད་སོགས་སྐྱེ་བོས་དབེན་པའི་ས་ཕྱོགས་དུ་མར་རྒྱུ་ཞིང་ཁྱད་པར། པདྨ་ཅན་ལ་སོགས་པ་གྲུབ་པའི་གནས་རྣམས་
སུ་བསྒྲུབ་པ་སྙིང་པོར་མཛད་པས། ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ཞལ་གཟིགས། ཐུན་མོང་དང་ཐུན་མོང་མ་ཡིན་པའི་སྙན་བརྒྱུད་ཀྱི་གདམས་པ་ཡོངས་སུ་རྫོགས་པ་གནང་སྟེ། བསྟོད་པ་ལས། རྗེ་བཙུན་ཆེན་པོ་མ་ཏི་བྷ་ཏྲ་སོགས། །

[021A]༄༅། །དངོས་སུ་ཞལ་གཟིགས་བྱིན་རླབས་མཆོག་ཐོབ་པས། །ཟབ་རྒྱས་ཆོས་ཀྱི་དཔལ་ལ་དབང་འབྱོར་ནས། །གདམས་པའི་གཏེར་ཆེན་གྱུར་ལ་གསོལ་བ་འདེབས། །ཞེས་གསུངས་སོ། །དེ་ནས་རིང་པོ་མ་ལོན་པར་
རྗེ་བཙུན་ཕྱག་ན་པདྨོའི་ཞལ་མངོན་སུམ་དུ་གཟིགས་པས་རྐྱེན་བྱས་ཏེ། ཕྱོགས་བཅུའི་རྒྱལ་བ་རབ་འབྱམས་མ་ལུས་པའི་རང་གཟུགས་བླ་མ་འདིའི་ཡེ་ཤེས་ཀྱི་མེ་ལོང་ལ་དངོས་སུ་ཤར་བར་གྱུར་ཏེ། བསྟོད་པ་ལས། ཕྱག་ན་པདྨོས་
དངོས་སུ་བྱིན་བརླབས་པས། །མ་ལུས་རྒྱལ་བའི་འཁོར་ལོ་གསལ་བར་གཟིགས། །དངོས་གྲུབ་རྒྱ་མཚོའི་དཔལ་ལ་དབང་འབྱོར་བས། །དོན་གཉིས་ལྷུན་གྲུབ་ཁྱོད་ལ་གསོལ་བ་འདེབས། །ཞེས་གསུངས། དེ་ནས་སླར་ཡང་
ཟབ་ལམ་རིམ་པ་གཉིས་ཀྱི་རྣལ་འབྱོར་ལ་བརྩོན་པར་མཛད་པས། ཟུང་འཇུག་རྡོ་རྗེ་འཆང་གི་གོ་འཕང་བརྙེས་ཏེ། སྐུ་ཚེའི་རིག་འཛིན་ཐོབ་ནས་ནམ་མཁའ་ཇི་སྲིད་ཀྱི་བར་དུ་འགྲོ་བའི་དོན་མཛད་ཅིང་བཞུགས་སོ། །ཞེས་ཚད་མར་
གྱུར་པ་ལས་ཐོས་སོ། །དེ་ལྟར་ཡང་བསྟོད་པ་ལས། དེ་ནས་མཁས་དང་གྲུབ་པ་མང་བསྟེན་ཅིང། །པདྨ་ཅན་སོགས་གྲུབ་པའི་གནས་རྣམས་སུ། །ཆོས་ཀུན་སྙིང་པོ་རྩེ་གཅིག་ཉམས་བཞེས་པས། །གྲུབ་པ་མཆོག་བརྙེས་
ཁྱོད་ལ་གསོལ་བ་འདེབས། །ཞེས་དང། བརྒྱ་ཕྲག་ལས་ལྷག་ལོར་ནི་བསྟན་པ་བསྐྱངས། །འཆི་མེད་དབའ་བོ་མཁའ་འགྲོའི་གཙོར་བཞུགས་ནས། །ནམ་མཁའ་ཇི་སྲིད་སྐལ་ལྡན་འགྲོ་བ་འདྲེན། །འཕྲིན་ལས་ཀུན་ཏུ་དགེ་

[021B] །ཞེས་གསུངས་པ་ལྟར་རོ། །དེ་ལྟ་བུའི་བླ་མ་གྲུབ་ཐོབ་དེས། ཐོག་མར་བཀྲ་ཤིས་རྫོང་དགའི་ཕུའི་འགར་མོ་ཆོས་རྫོང་དུ་དུས་འདི་ཙམ་ལ་ཤོག་ཅེས་བཀའ་གནང། ཕྱིས་འབྲུམ་བུའི་མཉེལ་གཞི་ལས་གྲོལ་ནས་
བླ་མས་ལུང་བསྟན་པའི་དུས་དེ་རྒྱ་མཚོའི་རླབས་ལྟར་མཛད། དབེན་གནས་དེར། བླ་མ་དེ་ཉིད་མཉེས་པ་གསུམ་གྱིས་མཉེས་པར་བསྒྲུབས་པས་རྗེས་སུ་བཟུང་ཞིང་དབང་བསྐུར། ཐུན་མོང་མ་ཡིན་པའི་སྙན་བརྒྱུད་ཀྱི་གདམས་པ་
ཡོངས་སུ་རྫོགས་པའི་སྦྲང་རྩི་བདག་ཉིད་ཆེན་པོའི་བློ་གྲོས་ཀྱི་བུང་བའི་དགའ་སྟོན་དུ་གྱུར་ཏེ། བསྟོད་པར། དེ་ནས་དེ་ཉིད་ཞབས་གཏུགས་གསོལ་བཏབ་པས། །བློ་བཟང་གདམས་པའི་སྙིང་པོ་མ་ལུས་སྩོལ། །སྙན་བརྒྱུད་གདམས་
པའི་གཏེར་གྱུར་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་ཆོས་བརྒྱད་སོགས་ཕྱི་ནང་གི་སྤྲོས་པ་བཙན་ཐབས་སུ་བཅད་དེ་དབེན་པའི་གནས་རྣམས་སུ་ཟབ་ལམ་སྙིང་པོའི་རྣལ་
འབྱོར་ལས་སྐད་ཅིག་ཀྱང་གཡེལ་བ་མེད་པར། ཤུགས་དྲག་རྒྱུན་མི་འཆད་པའི་གོམས་པ་བསྲིངས་ཏོ། ཞབས་རྡོ་རྗེ་སྐྱིལ་ཀྲུང་བཅས་པའི་སྐུ་ཤ་རུལ་པ་ལ་ལྕི་བའི་ཐལ་བ་འཇམ་པོ་བཏབ། གཞན་བཅོས་སོགས་མ་མཛད་པར་ཐུགས་དམ་
ལ་སླར་བརྩོན་པ་ཆེར་མཛད་པས། རིང་པོ་མ་ལོན་པར་དྲན་ཤེས་ཀྱི་འབད་རྩོལ་ལ་མ་ལྟོས་པར་ཉིན་མཚན་འཁོར་མོ་ཡུག་དུ་མཉམ་པར་འཇོག་ནུས་པའི་ཏིང་ངེ་འཛིན་ནི་བརྙེས། དེ་ལ་བརྟེན་ནས་འདོད་པའི་ཉོན་མོངས་མངོན་གྱུར་མགོ་

[022A]༄༅། །གནོན་ནུས་པ་དང། རིམས་ཀྱིས་སེམས་དགེ་བ་ལ་འཇུག་མི་ནུས་པའི་མཚེར་ངད་ཀྱི་རྣམ་པ་བསངས་ཏེ། དགེ་བའི་དམིགས་པ་ལ་ཅི་འདོད་དུ་འཇོག་ནུས་པ་དང། སྐུ་ལུས་ཀྱི་རླུང་གནས་ངན་ལེན་བསྐྱེད་བྱེད་རྣམས་ནི་
འགགས། ལུས་སེམས་ལས་སུ་རུང་བའི་བདེ་ཆེན་ཁྱད་པར་ཅན་ཐུགས་ལ་འཁྲུངས། དེའི་མཐུས་རི་རབ་སོགས་ལ་གཟིགས་པ་ན་རྡུལ་ཕྲ་རབ་ཀྱང་བགྲང་ཐུབ་པ་ལྟ་བུའི་གསལ་ཉམས་ཀྱང་བྱུང་གསུང། དེ་ནས་རེ་ཞིག་དགེ་
འཕེལ་དུ་བཞུགས་པའི་དུས། ཐོ་རངས་རྗེ་འདི་ཉིད་བཞུགས་ས་ནས། ཁང་པ་སྐྱ་སྦྲེལ་མང་པོའི་ནང་གཅིག་ནས་གཅིག་ཏུ་སྐྱ་སྦྲེལ་ལ་ཐོགས་པ་མེད་པར་བྱོན་པས། མཐོང་བ་ཀུན་ངོ་མཚར་དུ་གྱུར་པའི་མཚན་མ་བསྟན། ལན་ཅིག་
བྲག་གཡང་ས་ཆེན་པོ་མིས་མི་ཐར་བ་ཞིག་ཡོད་པར་རྫུ་འཕྲུལ་གྱིས་གཤེགས་པ། བྲང་དཔོན་དོན་བཀྲས་བྱ་བས་མཐོང་ནས། ཆོས་རྗེ་ལགས་དེ་འདྲའི་བལྟས་མོ་སྟོན་པ་ཞེས་ཐལ་མོ་སྦྱར་ནས་ཕྱག་འཚལ་དུ་བྱུང་བ་ལ། ཁྱེད་
སུ་དང་ནོར་གང་མཐོང་གསུངས། སྔར་གྱི་མཐོང་ཚུལ་ཞུས་པས། དེས་དྲག་གཡང་དེ་འདྲ་ལ་ག་ལ་ཐར། བྲང་དཔོན་རང་མིག་འཁྲུལ་བའམ། བྲག་འདིའི་གཞི་བདག་ཇོ་བོ་བྲག་དཀར་བ་མཐོང་བ་ཡིན་མོད་གསུངས། དགུང་ལོ་
ཉི་ཤུ་ལྷག་ཙམ་འགྲོ་བའི་དུས། རྙིང་མའི་མཁས་གྲུབ་ཆེན་པོར་གྲགས་པ་རྒྱལ་བ་གཡུང་གི་སྒྲུབ་གནས་བྲག་རྒྱ་བོ་རྡོ་རྗེའི་ཕོ་བྲང་དུ། དཔལ་གསང་བ་འདུས་པའི་མན་ངག་གི་གནད་ཕྲ་མོ་ཞིག་ཐུགས་ཉམས་སུ་བཞེས་པ་ལ་

[022B] རྨད་དུ་བྱུང་བའི་རྟོགས་པ་ཁྱད་པར་ཅན་བརྙེས་ཏེ། རྒྱ་བོད་ཀྱི་མཁས་གྲུབ་མང་པོའི་གཞུང་རྣམས་དང། རྒྱལ་བའི་དཀའ་རབ་འབྱམས་ངག་ནས་ཐོགས་མེད་དུ་འདོན་ནུས་པ་བྱུང་སྟེ། བསྟོད་པར། དེ་ནས་རིང་པོར་མ་
ལོན་སྐད་ཅིག་ལ། །གྲུབ་པའི་གནས་མཆོག་རྡོ་རྗེའི་ཕོ་བྲང་དུ། །ཉམས་དང་རྟོགས་པ་ཆེར་འབར་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་དང། དེ་ནས་ཆོས་ཀུན་ཚིག་དོན་ཐུགས་ཆུད་ཅིང། །བདེ་
ཆེན་ཆང་གིས་མྱོས་པའི་དཔའ་བོའི་གར། །གཅིག་པུའི་ཉམས་ཀྱིས་བསྒྱུར་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །གཞན་ཡང་འཕགས་པའི་ཡུལ་གྱི་འཕྲལ་སྐད་དང་
ལེགས་སྦྱར་གྱི་སྐད་སོགས་སྐད་ཀྱི་རིགས་མི་འདྲ་བ་དུ་མ་ལའང་མཁྱེན་པ་ཐོགས་པ་མེད་པར་གྱུར་ཏེ། ལན་ཅིག་ཤངས་ལ་འབྱོན་པའི་ལམ་ཁར་རྒྱལ་པོ་ཆུ་ཐགས་བུད་མཚམས་ན་ཡར་ལ་ཛོ་ཀི་འགའ་ཞིག་དང་འགྲོགས་ཏེ་
ཨ་ཙ་རའི་འཕྲལ་སྐད་ཀྱིས་དེ་དག་དང་གསུང་གླེང་མཛད་པས་ཚོང་པ་མང་པོ་འདུག་པ་ཡ་མཚན་དུ་གྱུར་ནས་འདུག་གསུང། ཡང་དུས་གཅིག་རང་ཕྱོགས་སུ་ཕེབས་པས། ས་སྐྱ་པའི་བདག་ཆེན་རྡོ་རྗེ་གླིང་པ་དང། བྱམས་ཆེན་པའི་
སློབ་དཔོན་མང་པོ་དང། སྐྱེད་ཚལ་པའི་དགེ་བཤེས་འགའ་ཞིག་དང། རྟ་ནག་པའི་ལོ་ཆེན་ཟེར་བ་ཅིག་རྣམས་ཁ་རུ་སྟེང་དུ་འཚོགས་ནས་སྒྲའི་བཤད་པ་ཡུས་ཡུས་བྱེད་ཅིང་དགེ་ལྡན་པ་རྣམས་ཀྱིས་སྒྲ་མི་ཤེས་ཟེར་ཞིང་གཏམ་མང་

[023A]༄༅། །པོ་གླེང་བའི་སར་རྗེ་བླ་མ་ཉིད་ཀྱིས་བྱོན་ནས། བརྒྱད་སྟོང་པ་སདྐྲི་ཏའི་སྐད་དུ་འདོན་གྱིན་བཤད་པ་མཛད་པས། དེ་དག་གི་སྒྲའི་ཡོན་ཏན་གྱིས་གང་དུ་ཡང་མ་ཕྱིན་ཅིང་ལུང་རིགས་གང་གིས་ཀྱང་ལན་འདོན་པར་
མ་ནུས་པ་ན། བདག་ཉིད་ཆེན་པོ་འདིའི་པཎ་ཞྭ་སེར་པོ་དང། རས་ཀྱི་ཆོས་གོས་དང། མཐར་གོས་སོགས་ལ་དཔགས་ཏེ་འདི་ནི་རྒྱ་འདྲེ་མངོན་སུམ་མོ་ཞེས། ཞེ་སྡང་ཤིན་ཏུ་འབར་བའི་རྒྱུད་དང་སྦྱར་བའི་ཚིག་ངན་གྱི་དུག་མདའ་ཤིན་ཏུ་
མི་བཟད་པའི་ཆར་ཕབ་ཀྱང། དམ་པ་འདིས་ལན་བརྒྱར་གོམས་པའི་བཟོད་པའི་གོ་ཆ་ལ་བརྟེན་པས་བ་སྤུའི་རྩེ་མོ་ཙམ་ཡང་འཁྲུགས་པ་མེད་དོ། །དེ་རྣམས་ཀྱི་ཁྲོད་ནས་ནོར་བུ་གླིང་པའི་སློབ་དཔོན་པ་ན་རེ། དེ་འདྲ་མ་གསུང་ཁོང་སྐྱེས་
བུ་ངོ་མཚར་ཆེ་བ་ཞིག་སྣང་ཟེར་ཁོང་རང་གི་དཀར་ཡོལ་བཀྲུས་ནས་ཇའི་སྐལ་བ་དྲངས། དེར་བླ་མ་ཉིད་གྲུབ་པའི་རྟགས་ཡ་མ་ཟུང་དུ་མ་མངོན་པར་སྟོན་བཞེད་ཀྱང། ཁོ་བོས་ཇི་འདྲ་བའི་རྫུ་འཕྲུལ་མངོན་པར་འདུ་བྱས་ཀྱང་གདོན་དྲག་
པོས་བརླམས་པའི་ནད་པ་ལ་སྨན་གྱི་རིགས་གང་ཡང་མི་འཕྲོད་པ་ལྟར། སྐལ་བ་མེད་པའི་སྐྱེ་བོ་འདི་དག་ལ་དོན་དུ་མི་འགྱུར་བར་མ་ཟད། ལོག་པར་རྟོག་པ་འཕེལ་བར་འགྱུར་རོ་སྙམ་དུ་དགོངས་ནས་གཙང་ལ་ཕེབས་སོ། །དེ་དག་
ལ་འདི་སྐད་ཅེས་བྱ་སྟེ། རྣམ་མངས་མཁས་གྲུབ་མཛེས་མའི་མཁའ་དབྱིངས་ངོས། །མཁྱེན་བརྩེའི་བཻཌཱུར་སྔོན་པོའི་དབྱར་སྐྱེས་ཕྲེང། །ཕང་ཕུང་ལ་ཆགས་སྐྱོབ་པ་ཉིད་གཟིགས་ཀྱི། །དྲུག་ཅུའི་དབྱངས་སྙན་རྗེས་འགྲོའི་ལེགས་བཤད་

[023B] ༑སྒྲ་བརྒྱ་དལ་གྱིས་རྒོད་པའི་རྒྱུད་མང་སྒྲ། །བྱིན་རླབས་བདུད་རྩིའི་ཆར་ཟིལ་དང་བཅས་པས། །གྲུབ་དབང་གཙུག་ཕུད་ཅན་གྱི་རྣམ་དཔྱོད་ལུས། །ཡ་མཚན་རྒྱས་པའི་གར་གྱིས་མངོན་པར་མཛེས། །ལེགས་བཤད་ཆུ་ཀླུང་བྱེ་བའི་
རྒྱུན་ཚོགས་ཀྱིས། །གང་ཐུགས་ཡིད་བཞིན་རྒྱ་མཚོ་ཡོངས་གང་བ། །དེ་བཞིན་དབྱར་གྱི་དགའ་མ་དར་བའི་དུས། །བརྒྱ་ཕྲག་ཆུ་བོའི་རྒྱུན་གྱིས་རྒྱ་མཚོ་འཕེལ། །ཚེ་རབས་མང་པོར་གང་གི་བློ་གྲོས་ཀྱི། །ལྕགས་ཀྱུ་རྣོན་པོས་རབ་འབྱམས་
ལུང་གི་ཆོས། །མཐའ་དག་ཅིག་ཅར་བཟུང་ཡང་མི་ངོམས་པ། །བདག་ཉིད་ཆེན་པོ་རྣམས་ཀྱི་ངང་ཚུལ་ཉིད། །ལུང་རྟོགས་ཆོས་ཀྱི་ནམ་མཁའི་མཛོད་བརྙེས་པས། །ཆུ་ཤིང་ཇི་བཞིན་ཚིག་གི་འཕྲེང་བ་ལ། །མངོན་པར་ཞེན་ཀྱང་
སྦུན་པ་འཕྱར་བ་དང། །ཅི་ལྟར་མཚུངས་ཞེས་སེང་གེའི་དབྱངས་ཀྱིས་བསྒྲགས། །སྔོན་ནས་འབྲེལ་བའི་རྣམ་དཀར་འོད་སྟོང་གིས། །འཇམ་དབྱངས་བླ་མའི་ཞབས་སེན་འདབ་བརྒྱའི་ཆ་ལ། །རྒོད་ལྡན་གཙུག་གི་རྒྱན་དུ་ལེགས་
བཅིངས་པས། །ལྷ་དང་བླ་མའི་ཡེ་ཤེས་མིག་འཕྲུལ་མཆོག་ལྷུན་གྲུབ་དྲི་བསུང་རྫོགས་པའི་དགའ་སྟོན་མྱོང། །བཅུ་གཉིས་ཡོན་ཏན་གྱིས་མཛེས་དགེ་སློང་གཟུགས། །ཡིད་འོང་ཙན་དན་དཀར་པོའི་ཟ་མ་ཏོག་རྣམ་མང་རྒྱུད་
སྡེའི་ངེས་གསང་མཐར་ཐུག་པའི། །ཟུང་འཇུག་དབང་གི་རྒྱལ་པོ་ལེགས་བསྟན་པ། །ཐམས་ཅད་མཁྱེན་ཅེས་གྲགས་པའི་ཨུཏྤལ་གྱིས། །ཕྱོགས་ཀུན་ངོ་མཚར་གར་གྱི་རི་མོ་བཞིན། །གང་གི་མཛད་པ་གྲུབ་མཆོག་ཆོས་ཀྱི་

[024A]༄༅། །རྗེ༑ ༑རྡོ་རྗེའི་སྐུ་བརྙེས་དེ་ཡིས་བསམ་བཞིན་དུ། །ཟླ་ཤེལ་ཀུ་མུ་ཏ་ལྟར་ཆེར་དཀར་བའི། །སྔོན་གྱི་སྨོན་པ་ཡོངས་སུ་སད་པར་མཛད། །ལང་ཚོའི་ཟླ་ཚེས་ཤིན་ཏུ་ཆེས་ཕྲ་ཡང། །རྣམ་དཔྱོད་འོད་རིས་དཀྱིལ་
འཁོར་ཡོངས་རྫོགས་པས། །གྲུབ་དབང་རྡོ་རྗེ་འཛིན་པའི་བདག་ཉིད་དུ། །ཇི་བཞིན་གཟིགས་པས་མཆོག་གི་བཀའ་དྲིན་ཞུས། །ནམ་ཞིག་ཆོས་རྫོང་རི་བོའི་ངོས་ཡངས་སུ། །གསང་ཆེན་རྒྱུད་སྡེའི་དོན་ལྟར་དཔག་དཀའ་ཞིང། །
མདའ་བསྣུན་རྡོ་རྗེའི་མགུར་ལྟར་ཆེས་ཟབ་པའི། །ཟབ་ལམ་སྙན་བརྒྱུད་གདམས་པའི་མཛོད་ཕྱེ་ཞེས། །རྣ་བའི་བདུད་རྩིས་ཅི་ཡང་མྱོས་པ་ཐོབ། །དེ་ནས་བཀྲ་ཤིས་འཁོར་ལོའི་རྟོགས་མཛེས་པའི། །ཞབས་སྐྱེས་རི་མོ་གྲུབ་པའི་
མདུན་སར་བཀོད། །དད་པའི་སེམས་ཀྱི་ཆུ་གཏེར་ལས་འཁྲུངས་པའི། །མཛེས་ལྡན་མེ་ཏོག་བསིལ་མ་བགྲང་ཡས་ཀྱིས། །བདག་ཉིད་ཆེན་པོ་དེ་ལ་མངོན་པར་མཆོད། །བློ་བཟང་རྒྱལ་བ་གཉིས་པ་ལས་འོངས་པའི། །སྙན་བརྒྱུད་
གདམས་པའི་ལྡེ་མིག་འདིའོ་ཞེས། །ཕུན་ཚོགས་གདམས་པའི་བཀའ་དྲིན་ཅི་ཡང་སྩལ། །དེ་ནས་གྲུབ་པའི་གནས་མཆོག་བགྲང་ཡས་སུ། །ཟབ་དོན་ཐིག་ལེས་སྙིང་ལ་མཛེས་བྱས་ཏེ། །འཁྲུལ་མེད་ཏིང་འཛིན་བདེ་ཆེན་བདུད་རྩིའི་
ཆུས༑ ༑མྱོས་པ་དཔའ་བོའི་ཟློས་གར་ཅི་ཡང་བསྒྱུར། །གཉིས་མེད་གསུང་བའི་བཀའ་དང་བསྟན་བཅོས་ཀྱི། །མཛེས་མའི་རང་གཟུགས་ཡིད་ཀྱི་མེ་ལོང་ངོས། །གསལ་ལ་མ་འདྲེས་རྫོགས་པ་མངོན་དུ་གྱུར། །ངེས་ཚིག་སོ་སོ་ཡང་

[024B] །འདོད་དགུར་བསྒྱུར་བས་ལེགས་སྦྱར་སྒྲ་ལ་སོགས། །འབད་རྩོལ་མེད་པར་མཐའ་དག་ཐུགས་སུ་ཆུད། །ཡེ་ཤེས་སྒྱུ་མའི་མིག་འཕྲུལ་བརྒྱ་ཕྲག་གིས། །གྲུབ་པའི་ཡ་མཚན་རི་མོ་གཟུགས་ཅན་བཞིན། །ལྷ་བཅས་སྐལ་
བཟང་ཀུན་ལ་མངོན་སུམ་བསྟན། །ཞེས་བྱ་བའོ། །དེ་ནས་སླར་ཡང་བྱ་བྲལ་ཐམས་ཅད་མཁྱེན་པ་དང་དཔོན་སློབ་ལྷན་ཅིག་དབུས་གཙང་གི་ལྗོངས་དེ་དང་དེར་སྐལ་ལྡན་གྱི་གདུལ་བྱ་དུ་མ་རྗེས་སུ་འཛིན་པ་དང། མཐོང་ཐོས་དྲན་རེག་གིས་
གནས་སྐབས་དང་མཐར་ཐུག་གི་ཕན་བདེ་བསྒྲུབ་པའི་རྟེན་འབྲེལ་ཁྱད་པར་ཅན་བསྐྲུན་པའི་ཕྱིར། གངས་རིའི་ཁྲོད་ཀྱི་གནས་དང་ཡུལ་ལྗོངས་ཕལ་མོ་ཆེར་བཀྲ་ཤིས་པའི་མཚན་དང་ལྡན་པའི་ཞབས་རྡུལ་གྱིས་རེག་པ་སྩལ་ཞིང། མཐར་
གྲུབ་པའི་གནས་མཆོག་པདྨ་ཅན་དུ་ཕེབས་ཏེ། ཡུན་རིང་དུ་བསྒྲུབ་པ་བསམ་གཏན་གྱི་འཁོར་ལོ་ལ་གཞོལ་བར་མཛད། དེ་ཚེ་བྱ་བྲལ་ཐམས་ཅད་མཁྱེན་པ་ཉིད་ཀྱི་འཁོར་དུ་གྲུབ་པ་ཐོབ་པའི་སློབ་མ་བཅུ་ཙམ་ཡོད་པའི་ནང་ནས། རྗེ་ཉིད་སྲས་
ཀྱི་ཐུ་བོར་དགོངས་ནས་སྙན་བརྒྱུད་ཀྱི་བེའུ་བུམ་དང། སྤྲུལ་པའི་གླེགས་བམ་ཕྱག་ཏུ་གཏད་དེ་ལྷ་དང་བླ་མའི་ཚོགས་ཀྱིས་ལྷན་ཅིག་ཏུ་ཆོས་ཀྱི་རྒྱལ་ཚབ་ཏུ་དབང་བསྐུར་ཏེ། བསྟོད་པར་ཡང། གྲུབ་པའི་དབང་པོས་རང་གི་འཁོར་རྣམས་ལ། །སྒྲིབ་
མེད་ཡེ་ཤེས་སྤྱན་གྱིས་བརྟགས་པ་ན། །ཁྱོད་ལས་མཆོག་གཞན་མ་གཟིགས་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་དང། དེ་ནས་རང་གི་ཆོས་ཀྱི་རྒྱལ་ཚབ་ཏུ། །དབང་བསྐུར་སྤྲུལ་པའི་གླེགས་བམ་ཕྱག་ཏུ་

[025A]༄༅། །བཞག་ཆོས་ཀྱི་རྒྱལ་སྲིད་ཡོངས་གཏད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་དང། དེ་ཚེ་བླ་མ་ལྷ་དང་བསྲུངས་མའི་ཚོགས། །དགོངས་གཅིག་ཉིད་ཀྱིས་ལེགས་པར་མངའ་གསོལ་
པའི༑ ༑ཁམས་གསུམ་ཆོས་ཀྱི་རྒྱལ་པོ་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། ཞེས་གསུངས་པ་ལྟར་རོ། །གནས་དེར་དག་པའི་འཁོར་གྱི་ཚོགས་ལ་ཆོས་ཀྱི་འཁོར་ལོ་དང་པོར་བསྐོར་ཞིང། གཞན་ཡང། གྲུབ་པའི་
གནས་དུ་མར་སྐྱེ་བོ་ཕལ་མོ་ཆེ་ལ་ལྐོག་ཏུ་གྱུར་པའི་ཚུལ་གྱིས་ཆོས་ཀྱི་འཁོར་ལོ་དུ་མ་བསྐོར་བས། གྲུབ་པའི་གདུང་ཚོབ་བརྙེས་པའི་སྐྱེ་བོས་གངས་ཁྲོད་ཀྱི་དབེན་པ་མཐའ་དག་ཁྱབ་པར་རྗེ་ཉིད་ཀྱི་གསུང་ལས་དོན་གྱིས་འབྱུང་གསུངས་
ཤིང༑ བསྟོད་པར། པདྨ་ཅན་དང་དེ་གཞན་གྲུབ་པའི་གནས། །རྣམས་སུ་ཟབ་རྒྱས་ཆོས་ཀྱི་ཆར་ཕབ་ནས། །ཀུན་ཏུ་གྲུབ་པས་ཁྱབ་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་སོ། །དེ་དང་
དེའི་སྐབས་རྣམས་སུ་ཡང་གང་དང་གང་དུ་ཞབས་ཀྱི་འཁོར་ལོ་བཀོད་པའི་ས་ཕྱོགས་དང། དབེན་པའི་གནས་དེ་དང་དེ་དག་གི་མི་བསྲུན་པའི་གཞི་བདག་རྣམས་དམ་ལ་བཏགས་ཏེ། སྲོག་གི་སྙིང་པོ་བཞེས་ནས་སླན་ཆད་དགེ་བའི་
བར་ཆད་དུ་མི་འགྱུར་བའི་བཀའ་ཡང་དག་པར་སྩལ། དེ་ཡང་པདྨ་ཅན་དུ་ཕེབས་པའི་ལམ་ཁར་སྡིག་པ་རྭ་ཅན་ལུག་ཐོད་ཙམ་ཞིག་བདག་ཉིད་ཆེན་པོ་ལ་འཇིགས་པ་སྟོན་པ་ལྟར་བྱེད་པ་ན། བདག་ཉིད་ཆེན་པོས་ཇི་མི་སྙམ་པར་

[025B] ཕྱིས་ནི་གཞི་བདག་དེས་ཚུལ་བཞིན་འཕྲིན་ལས་བསྒྲུབས་ཏེ། རྗེ་འདི་པ་འཚོ་བའི་ཆ་རྐྱེན་གྱིས་གཏུགས་ནས་གནས་དེ་ལས་འབྱོན་པར་བཞེད་པ་ན། རྣ་ལོ་སོགས་
འཚོ་བའི་ཡོ་བྱད་སྒྲུབ་ཁང་གི་ཉེ་ལོགས་སུ་ཡང་ཡང་འཇོག་པར་བྱེད། དེའི་ཚུལ་རིག་པས་གནས་འདིར་རྒྱུན་རིངས་ན་དགེ་སྦྱོང་འཕེལ་ཡང་སེམས་ཅན་ལ་གནོད་པར་དགོངས་ནས་ཕེབས། ཕྱིས་དབེན་སར་བཞུགས་པའི་ཚེ་ཡང། ཇོ་མོའི་
གཞི་བདག་དེས་གསའི་རྣམ་པར་ཀུན་གྱིས་མཐོང་བར་བྱས་ཏེ། རྗེ་ཉིད་མཇལ་བ་ལ་བྱུང་གསུང། གཞན་ཡང་དེ་འདྲའི་རིགས་མང་པོ་འདུག་ཀྱང་ཡི་གེས་འཇིགས་པས་མ་སྤྲོས་སོ། །དེ་ལྟར་ཡང་བསྟོད་པར། སྐུ་གསུང་ཐུགས་ཀྱི་རྣམ་པ་
སྣ་ཚོགས་པས། །ཞིང་སྐྱོང་གཞི་བདག་ཚོགས་རྣམས་དམ་ལ་བཞག་འགྲོ་ལ་ཕན་བདེ་རྒྱས་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་རི་བོ་དགེ་འཕེལ་དུ་ཐོག་ཤས་
བཞུགས་དེའི་དུས་སུ་རིག་པ་བརྟུལ་ཞུགས་ཀྱིས་འདའ་བར་མཛད་པས། བློ་མིག་ལྡོངས་པའི་སྐྱེ་བོ་ཕལ་མོ་ཆེས་དབེན་ས་སྨྱོན་པ་ཞེས་ཀྱང་སྒྲོག་པར་བྱེད་ལ། ཉིད་ཀྱི་གསུང་ལས་ཀྱང། བླ་མ་ལྷ་ལ་རྩེ་གཅིག་གསོལ་བཏབ་པས། །ཡིད་ལ་
གང་དྲན་འཕྲལ་ལ་ལག་ལེན་ལ། །འགེལ་བ་སྨྱོན་པ་འདྲ་བའི་སྤྱོད་པས་ནི། །སངས་རྒྱས་མྱུར་དུ་བསྒྲུབ་པ་བདག་གི་ལུགས། །ཞེས་པ་དང། བླ་མ་ལྷ་ལ་རྩེ་གཅིག་གསོལ་བཏབ་ནས། །གང་བྱུང་རྐྱེན་རྣམས་ཕལ་ཆེར་དགེ་སྦྱོར་གྱི།།

[026A]༄༅། །གྲོགས་སུ་འཆར་ཕྱིར་སྨྱོན་སྤྱོད་ལ་གནས་ནས། །དབེན་པར་གཅིག་པུར་སྡོད་པ་ཁོ་བོའི་ལུགས། །ཞེས་གསུངས་པ་ལྟར། རྐྱེན་བཟང་ངན་གང་བྱུང་ཐོག་བརྫིས་སུ་བྱས་ནས་མགོ་གནོན་པར་མཛད་དེ། བཀའ་ལས་
ཡང་ན་ནི་ཆོས་བརྒྱད་འདི་མགོ་གནོན་ནུས་པ་ཅིག་དགོས་པར་འདུག་ཡང་ན་ནི་ཆོས་བརྒྱད་འདི་ལམ་དུ་འཁྱེར་ནུས་པ་ཅིག་དགོས་པར་འདུག་དེ་ལ་ཡང་མ་ནོར་བར་འཁྲིད་པའི་བཤེས་གཉེན་གཅིག་གིས་ཟིན་དགོས་པར་འདུག་
གསུང། དེ་དག་གི་ཚེ། རང་ཉིད་མདོ་སྔགས་ཀྱི་གནད་ཐམས་ཅད་བསྡུས་པའི་ལམ་གྱི་སྙིང་པོ་ཐུགས་ཉམས་སུ་བསྟར་བར་མཛད་པ་སྣང་སྟེ། གསུང་ལས། འཇམ་དབྱངས་བླ་མའི་ཞབས་ལ་ཕྱག་འཚལ་ལོ། །དེ་ལྟ་ན། ལམ་ཐུན་
མོང་བ་ལ་སྦྱངས་ནས་རྒྱུད་འོས་སུ་གྱུར་པ་ན། བླ་མ་མཉེས་པར་བྱས་ནས། རྣམ་པར་དག་པའི་དབང་ལམ་ཟབ་མོའི་རྟེན་དུ་བསྒྲུབ་པར་ནུས་ངོས་ཤེས་པ་བླངས་ནས། དམ་ཚིག་དང་སྡོམ་པ་བཟུང། དེ་ནས། སྐབས་དེ་དང་
གཞན་དུ་བླངས་པའི་སྡོམ་པ་གསུམ་ལ་གཅེས་སྤྲས་སུ་བྱས་ཏེ་ཚུལ་གཞན་དུ་བསྲུང་བ་གཞིར་བཞག་ནས་ཐུན་བཞིའི་རྣལ་འབྱོར་གྱི་རིམ་པ་དང་པོ་བསྒོམས་ལ་རྫོགས་རིམ་གྱི་རྟོགས་པ་ཁྱད་པར་ཅན་སྐྱེ་བའི་དགེ་བའི་
རྩ་བ་སྨིན་པར་བྱས། དེ་ནས་རྫོགས་པའི་རིམ་པ་ཁྱད་པར་ཅན་རིམས་ཀྱིས་བསྐྱེད་ནས་ཟུང་འཇུག་གི་སྐུ་བསྒྲུབས་ན། མདོ་སྡེ་དང་རྒྱུད་སྡེ་མཐའ་དག་གི་གནད་རྣམས། གང་ཟག་གཅིག་སངས་རྒྱ་བའི་ཆ་རྐྱེན་དུ་གྱུར་པ་ལ་ངེས་པ་

[026B] ཐུབ་པའི་བསྟན་པ་ཡོངས་སུ་རྫོགས་པ་རང་གིས་གཞན་ལ་སྤེལ་ནུས་པ་ཡིན་ནོ། །དྷརྨཱ་བཛྲ་གྱི་གསུང་རྒྱུན། བློ་བཟང་གིས་ཡི་གེར་བཀོད་པའོ། །ཞེས་གསུངས་སྟེ། གཞན་དག་ལ་འདི་ལྟར་གྱིས་ཤིག་ཅེས་གོ་བར་མཛད་
པའོ༑ ༑ཡང་དུས་གཅིག་གི་ཚེ། སངས་རྒྱས་ལས་ཀྱང་དཀོན་པའི་གདམས་པ་མཆོག་རྙེད་པར་དཀའ་བའི་རྡོ་རྗེ་ཐེག་པའི་ལམ། །ལམ་འདི་ཕྱིས་ནས་བརྙེད་པར་དཀའ་བས་ན། །ཚེ་འདིའི་འདོད་ཡོན་ཐེད་ལ་བོར་མཛོད་ལ། །རྒྱལ་བས་
བསྔགས་པའི་རི་ཁྲོད་སྟོང་པ་རུ། །བསེ་རུ་བཞིན་དུ་གཅིག་པུར་གནས་མཛོད་ལ། །ལན་ཅིག་མིན་པར་ཡང་ཡང་བསྒོམས་ཤིག་ཨང། །དེ་ལྟར་བསྒོམས་པས་བློ་གྲོས་བཟང་པོ་ཁྱོད། །སྒྲུབ་པའི་རྒྱལ་མཚན་རྟག་ཏུ་ཚུགས་ཅིག་
ཨང༑ ༑ཁྱད་པར་ཕ་རྒྱུད་གསང་བ་འདུས་པ་དང། །རྣལ་འབྱོར་མ་རྒྱུད་འཁོར་ལོ་སྡོམ་པ་གཉིས། །འབྲེལ་བ་མེད་པར་ལུས་ལ་བསྟིམས་ཅིག་ཨང། །ཞེས་པའང་གསུངས་སོ། །གནས་དེར་སྟོན་གྱི་རིང་ལ་བླ་མ་མགོན་པོའི་བསྒྲུབ་
པ་ཞིག་མཛད་ནས། སྐུ་ཁམས་སེང་བའི་ཕྱིར་གཟིམས་ཁང་གི་སྟེང་དུ་ཕེབས་པ་ན། སྟོན་གྱི་མཛེས་མ་ལང་ཚོ་དར་ལ་བབས་པས་ཕྱོགས་ཐམས་ཅད་མི་གཙང་བའི་རྡུལ་དང་བྲལ་ཏེ། དྲི་ཞིམ་པོས་བསྒོས་པའི་སིར་བུ་བསིལ་བའི་ངད་ནི་
དལ་བུས་ལྡང། ཡུལ་ལྗོངས་ཕལ་ཆེར་ནི་གསེར་གྱི་ཁུ་བ་དང་འདྲེས་པའི་རིན་པོ་ཆེ་མར་གད་ཀྱི་མདངས་ཉེ་བར་འཛིན། ནམ་མཁའི་དཀྱིལ་འཁོར་ནི་འགའ་ཞིག་སྤྲིན་གྱི་བླ་བྲེས་གཡོགས་ཤིང་ཕལ་ཆེར་བཻ་ཌཱུརྱ་ལྟར་རབ་ཏུ་དག་ཁྱད་པར་

[027A]༄༅། །པ་རྣམ་ཇོ་མོ་ལྷ་རིའི་ཕྱོགས་ཀྱི་སྟེང་གི་ནམ་མཁར་སྤྲིན་དང་ན་བུན་ཆུ་ཡི་ལྕིད་ཀྱིས་ལྷག་པར་ནོན་པ་དངུལ་ཆུའི་མདོག་ལྟ་བུ་ཞིག་ལྡིང་ཞིང། རི་བོའི་རྩེ་མོར་ཅུང་ཟད་ཆགས་པ་གཟིགས་པས་རྐྱེན་བྱས་ཏེ། བྱ་
བྲལ་ཐམས་ཅད་མཁྱེན་པ་དྷརྨཱ་བཛྲ་དེ་ཉིད། དུས་ད་ལྟ་ཇོ་མོ་ལྷ་རིའི་གནས་ན། སྐུ་འཇའ་ལུས་རྡོ་རྗེའི་སྐུ་བརྙེས་ཤིང། ཐུགས་ཟབ་ཡངས་བདེ་སྟོང་གི་རོལ་པ་ལས་གཡེལ་བ་མེད་པར། གསུང་རིམ་གཉིས་ཟབ་མོའི་སྒྲ་དབྱངས་སྒྲོགས་
བཞིན་པར། སྤྱིར་གངས་ཅན་གྱི་འགྲོ་བ་མཐའ་དག་གི་དཔལ་དུ་བཞུགས། ཁྱད་པར་བདག་ཉིད། རྗེ་རྒྱལ་བ་གཉིས་པའི་བཀའ་བརྒྱུད་ཟབ་མོའི་དོན་ཅི་དགར་ཉམས་སུ་བླངས་པས་ཆོག་ཅིང། ཆོས་ལ་བློ་ཁ་ཕྱོགས་ནས་ཉམས་ལེན་གྱི་
གནད་ལ་ངེས་པ་ཅུང་ཟད་ཐོབ་པ་འདི་ཡང། རྗེ་བཙུན་དམ་པ་འདིའི་བཀའ་དྲིན་ཡིན་སྙམ་དུ་དད་པ་ཚད་མེད་འཁྲུངས་ཏེ། མགུར་འདི་ཉིད་གསུངས་སོ། །ན་མོ་གུ་རུ་མཧཱ་ཀཱ་ལཱ་ཡ། རྗེ་སྤྱི་གཙུག་སེང་གེའི་ཁྲི་སྟེངས་སུ། །གདན་
ཉི་ཟླ་པདྨའི་དབུས་བཞུགས་ལ། །ཐུགས་བརྩེ་བ་ཆེན་པོས་ཉེར་དགོངས་ནས། །མཆོག་ཐུན་མོང་དངོས་གྲུབ་སྩལ་དུ་གསོལ། །འབྲུ་རྩི་ཐོག་རྒྱས་པ་སྟོན་གྱི་དུས། །དགུང་བཻཌཱུརྱ་ལྟར་དྭངས་བའི་འོག་རླངས་ན་བུན་དངུལ་གྱི་མདོག་འདྲ་
བ༑ ༑འདི་མཐོང་བའི་མོད་ལ་བླ་མ་དྲན། །ལུས་ཉི་ཁྲི་ཆིག་སྟོང་བ་སྤུ་གཡོས། །མིག་བཀའ་དྲིན་དྲན་པའི་མཆི་མས་བརླན། །ངག་སྐད་སངས་མཐོན་པོས་གསོལ་བ་འདེབས། །བདག་ལུས་ངག་ཡིད་གསུམ་བྱིན་གྱིས་རློབས། །མཚན་དྲན་

[027B] །དཔལ་མགོན་པོ་མཆོག་དང་དབྱེར་མེད་པའི། །དུས་ད་ལྟ་མཚན་ལྡན་བླ་མ་དེ། །ལྷོ་ཇོ་མོ་ལྷ་རིའི་གནས་མཆོག་ན། །སྐུ་འཇའ་ལུས་རྡོ་རྗེ་འཛིན་པའི་ཚུལ། །གསུང་རིམ་གཉིས་ཟབ་མོའི་དགའ་སྟོན་འགྱེད། །
ཐུགས་ཟབ་ཡངས་བདེ་བ་ཆེན་པོའི་ངང། །སྤྱིར་གངས་ཅན་སྐྱེ་འགྲོའི་དཔལ་དུ་ཤར། །སྒོས་སྙོམས་ལས་ཅན་གྱི་བློ་བཟང་བདག་ཆོས་མདོ་རྒྱུད་ཟབ་མོ་ཀུན་གྱི་དོན། །རང་ཅི་དགར་སྤྱད་པས་ཆོག་པ་འདི། །རྗེ་ཁྱོད་ཀྱི་བཀའ་དྲིན་ཆེ་ལས་
ཐོབ༑ ༑ངའི་གསུམ་ལྡན་བླ་མ་འགྲན་ཟླ་མེད། །ཡིད་བཀའ་དྲིན་དྲན་པས་གསོལ་བ་འདེབས། །ཚེ་འདི་ལ་རིམ་གཉིས་རྣལ་འབྱོར་གྱིས། །རྒྱུད་སྨིན་ཅིང་གྲོལ་བར་བྱིན་གྱིས་རློབས། །ཞེས་གསུངས་སོ། །དེ་ནས་ཡེ་ཤེས་མཁའ་འགྲོས་
ལུང་བསྟན་པ་བཞིན་བཀྲ་ཤིས་ལྷུན་པོར་ཀུན་མཁྱེན་ལེགས་པ་དོན་གྲུབ་དང་ཞལ་འཛོམ། ཕན་ཚུན་དུ་ལུང་རྟོགས་ཀྱི་ཡོན་ཏན་ཁྱད་པར་ཅན་མངའ་བའི་སྟོབས་ཀྱིས་ཐུགས་ཡིད་བཅུགས་པར་གྱུར། ཀུན་མཁྱེན་ཆེན་པོས་བསྐུལ་
ནས་གསང་འདུས་དང། འཇིགས་བྱེད་ཀྱི་འཁྲིད་ལག་རྗེས་ཀྱི་རྩོམ་པ་ཡང་མཛད། འཕྲིན་ལས་ཆེ་བ་ཡོང་བས་སྦྱར་བྱང་ཀུན་མཁྱེན་གྱིས་མཛོད་གསུངས་མཛད་དོ། །དེ་ལྟ་ན་ཀུན་མཁྱེན་གྱིས་མཛད་པར་གྲགས་ཀྱང་ནང་ལྟར་རྗེ་འདི་ཉིད་
ཀྱིས་མཛད་པ་ཡིན། དེའི་དུས་གཟིམས་ཁང་སེར་པོར། གདོད་ནས་དག་པའི་ཆོས་དབྱིངས་ནམ་མཁའ་ལ། །སྣ་ཚོགས་རྟེན་འབྲེལ་སྤྲིན་ཕུང་ཅི་ཡང་བཀྲ། རྣམ་དག་རིགས་པའི་རླུང་གིས་དཔྱད་པ་ན། །སླར་ཡང་ཀུན་གསལ་ཉིད་དུ་ཐིམ་

[028A]༄༅། །པར་འགྱུར། །ཞེས་སོགས་ལྟ་བའི་མགུར་ཡང་བཞེས་སོ། །མདོར་ན་ཐུགས་ཡིད་གཅིག་ཏུ་འདྲེས་ཏེ། བསྟོད་པར། ལུང་བསྟན་བརྙེས་པ་མཁས་པའི་དབང་པོ་དང། །ཐབས་ཤེས་ཟུང་དུ་འབྲེལ་བའི་རྟེན་འབྲེལ་གྱིས། །
བསྟན་པའི་སྙིང་པོ་གསལ་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་གསུངས་པ་ལྟར་རོ། །དེ་ནས་དགུང་ལོ་སོ་གསུམ་ལ་བབས་པ་དགུན་ཟླ་ར་བའི་ཚེས་བརྒྱད་ལ། དཔལ་ལྡན་འབྲས་སྤུངས་ཀྱི་ཆོས་གྲྭ་
ཆེན་པོར་འབྲོམ་སྟོན་ཐམས་ཅད་མཁྱེན་པ་དགེ་འདུན་རྒྱ་མཚོས་མཁན་པོ་དང། འདུལ་བའི་སློབ་དཔོན་ལྷ་དབང་རིན་ཆེན་པས་ལས་སློབ་དང། འབྲས་སྤུངས་བྱང་འདྲེན་ཆེན་མོས་གསང་སྟོན་མཛད་དེ། དད་པའི་དགེ་འདུན་གྲངས་
ཚང་བ་ལས་བསྙེན་རྫོགས་ཀྱི་སྡོམ་པ་བཞེས་ཏེ། སོ་སོར་ཐར་པའི་དབང་དུ་བྱས་པའི་ལྷག་པ་ཚུལ་ཁྲིམས་ཀྱི་བསླབ་པ་ལྷའི་ཆུ་བོས་ཡིད་ཀྱི་བུམ་པ་ཡོངས་སུ་གང། དེ་ནས་བཟུང་སྟེ་རང་བཞིན་གྱི་ཉེས་པས་གོས་པ་ག་ལ་ཞིག་
བཅས་པའི་ཆ་ཤས་ཕྲ་མོ་ཙམ་ཡང་སྲོག་གི་དབང་པོ་ལས་གཅེས་པར་བསྲུང་བར་མཛད་དོ། །དེ་ཡང་གངས་རིའི་ཁྲོད་ཀྱི་གྲུབ་ཐོབ་དུ་གྲགས་པ་ཕལ་མོ་ཆེ། རྗེས་འབྲང་དང་བཅས་པ་ནི་རབ་ཏུ་བྱུང་བའི་རྟགས་དང་ཆ་བྱད་ཆོས་གོས་
གསུམ་སོགས་འཆང་བ་དང། ཆང་དང་ཕྱི་དྲོའི་ཁ་ཟས་སྤངས་ཏེ། ཆབ་དང། རུང་ཆུ། བྱིན་ལེན་སོགས་རྒྱལ་བས་ཇི་ལྟར་བཅས་པ་ཚུལ་བཞིན་དུ་བསྒྲུབ་པ་དག་མཐོང་བ་ན། གྱ་ཚོམ་མེད་པར་ཐེག་པ་དམན་པའི་ཉན་ཐོས་དབང་

[028B] །ཞེས་ལུག་ལྟར་རྨོངས་པའི་ཁྱུ་ཆེན་པོའི་དབུས་སུ་རྣ་བ་འོན་པ་སྟེར་ཞིང། གཞན་དག་ནི་ཞེ་སྡང་གི་བསྲེག་ཟས་ཡིད་ཀྱི་བུད་ཤིང་ཀུན་ཏུ་འབར་བར་བྱས་ཏེ། དགེ་འདུན་གྱི་སྡེ་རི་སུ་བཅད་ནས་ཡང་དག་པ་མ་ཡིན་པའི་
ཅ་ཅོ་རྒྱུན་མར་བསྒྲགས་ནས། རང་ཉིད་དེ་བཞིན་གཤེགས་པས་གསུངས་པའི་ཆོས་འདུལ་བའི་སྤྱོད་ཚུལ་བསམས་བཞིན་དུ་བརྒལ་བ་ལ་དཔའ་བར་བྱས་ཏེ། བླ་ན་མེད་པའི་ལམ་མཐོན་པོ་ལ་རེག་པར་སེམས་ཤིང། སྐྱེ་བོ་ཕལ་
ཆེར་ཡིད་དེ་ལྟ་བུའི་སྤྱོད་ཚུལ་ལ་མགུ་མོད། བདག་ཉིད་ཆེན་པོ་འདི་ནི་གྲུབ་པའི་གོ་འཕང་མཐོན་པོར་གཤེགས་ཀྱང། བསྟན་པའི་རྩ་བ་སོ་སོ་ཐར་པ་ཉིད། རྒྱལ་བས་གསུང་དབྱངས་མཐོན་པོས་མདོ་རྒྱུད་དུ་མར་རྒྱ་ཆེར་
བསྔགས་ཤིང་མཁས་གྲུབ་ཚད་ལྡན་རྣམས་ཀྱིས་ཀྱང། དགོངས་པ་གཅིག་དང་དབྱངས་གཅིག་གིས་བསྔགས་པ་ཐུགས་ལ་བཅགས་ཏེ། ཇི་སྲིད་འཚོའི་བར་དུ་ལྟུང་བ་ཕྲ་མོའི་རྙོག་པས་ཀྱང་གོས་པ་མེད་པར་བསྲུངས་སོ། །དེ་
ནས་ལྷ་སར་ཕེབས་ཏེ། ཇོ་བོ་རྣམ་གཉིས་ཀྱི་དྲུང་དུ་བསྟན་པ་དང་འགྲོ་བའི་ཕན་བདེ་རྒྱས་པའི་སྨོན་ལམ་ཡང་དག་པར་མཛད། ཀ་བ་ཤིང་ལོ་ཅན་ནས་བཀའ་ཆེམས་བཀའ་ཁོལ་མ་དེ་བཏོན་ནས་གཟིགས་གྲབས་ཤིག་མཛད་
འོན་ཀྱང་དགོས་པ་ལྷག་པོ་མི་འདུག་པས་བཞག་གསུང། དེ་ནས་ནུབ་གཅིག་རྣལ་ལམ་དུ་འདུལ་འཛིན་ཤཱཀྱ་བཤེས་གཉེན་ཡིན་ཟེར་བའི་རྣལ་འབྱོར་པ་སྨུག་ནག་དོམ་ལྤགས་ཀྱི་ཤམ་ཐབས་ཅན་ཞིག་གིས། འཇམ་དབྱངས་

[029A]༄༅། །མེ་ཏོག་གསལ་བར་བྱེ་བ་གསུམ་གཏད་ནས། ཉིད་ཀྱི་དོན་ལེགས་པར་གྲུབ་པས་གཙང་ལ་སོང་ཟེར་ནས། མི་སྣང་བར་གྱུར་ཏོ། །ནང་པར་དགེ་ལྡན་ར་སྒྲེང་སོགས་མཇལ་བར་ཆས་པ་ལས་ལམ་བར་དུ་བསྙེལ་
གཞི་ཤིན་ཏུ་དྲག་པ་ཅིག་བྱུང་བས། མདང་གི་རྨི་ལྟས་དང་མཐུན་པར་ད་རེས་མ་ཕྱིན་པ་ལེགས་པར་འདུག་སྙམ་ཏེ་ལྡོག་པར་བརྩམས་པ་ནས་སྐུ་ཁམས་རང་དྭངས། དེ་དག་ལ་འདི་སྐད་ཅེས་བྱ་སྟེ། དམ་པའི་ཞབས་སེན་གསར་པའི་
བསིལ་འོད་རྒྱས། །གྲུབ་དབང་ཤར་རིའི་ཕྲག་པར་ངལ་བསོས་པས། །ཐུབ་བསྟན་གླིང་བཞི་གོས་དཀར་གྱིས་འཕྱུར་བ། །མནྡྷ་ར་ཡི་དབུ་བ་བརྩེགས་པ་བཞིན། །སྟོང་གསུམ་ཀོ་ཊི་ཤ་ཏའི་དགའ་ཚལ་དུ། །དཔལ་རྐང་བཱ་ར་ཧ་ཡི་
མཛད་པ་ཡིས། །ཀུན་དགའི་འཇོ་སྒེག་བརྒྱ་ཕྲག་སྟོན་པ་ལ། །སྐྲུན་པར་འོས་པའི་ཟློས་གར་མཁན་འདི་མཚར། །མཁའ་ལ་སྣང་བྱེད་ཐུང་དག་རྒྱུ་བ་ཡི། །བལྟ་བྱེད་འོད་ཟེར་སྤྲོ་བའི་སྐབས་སྟོན་ལྟར། །གྲུབ་དབང་ས་ཡི་ཉི་ཟླ་ཟུང་དག་
ཀྱང༑ ༑གངས་ཁྲོད་བློ་མུན་སེལ་ཕྱིར་ཕྱོགས་ཀུན་ཉུལ། །འོན་ཀྱང་ཆུ་འཛིན་མངལ་བཟང་ལས། །དག་བྱེད་བདུད་རྩིའི་རྒྱུན་འཐོན་ཀྱང། །རྡོ་ལེབ་སྟེང་གི་ས་བོན་ལྟར། །སྐལ་མེད་ཕྱུགས་ཀྱི་སེམས་འཆང་བའི། །གང་ཁྲོད་
གནས་པ་ཕལ་ཆེར་འདི། །སློང་བ་བཟའ་ཤིང་འབྲས་བུ་ལ། །རེ་བའི་སྤྲེའུ་མི་བསྲུན་པར། །སེམས་ནི་ཀུན་ཏུ་འཕྱང་མོ་ཉུག་སྒྱུ་མའི་སྲིན་པོ་རབ་ཁྲོས་པ། །འབྱིན་པའི་སློབ་དཔོན་ཇི་བཞིན་དུ། །ཆོས་རྣམས་ཀུན་གྱི་ཚད་རིག་

[029B] ༑བདེན་པར་སྣང་བའི་སྲིད་འདི་ཟོས། །མིག་ཡངས་རིན་ཆེན་རྒྱན་འཕྲེང་དང། །རྨ་བྱ་གཞོན་ནུ་མདོངས་ཀྱིས་བཞིན། །རྒྱལ་སྲས་པུནྡ་རི་ཀ་འདིས། །གྲུབ་མཆོག་དཔྱིད་ཀྱི་དཔལ་མོ་མཛེས། །དེ་ནས་ཨཽ་ཌི་ཡ་ནའི་གཟི་བྱིན་
ལ༑ ༑འཁུ་ལྡན་པདྨ་ཅན་གྱི་གཞལ་ཡས་དབུས། །ཡེ་ཤེས་སྐུ་མངའ་དེ་ཡི་ཡེ་ཤེས་ཀྱི། །གསེར་གྱི་འདྲ་རིས་བྱེ་བ་འབུམ་བཀྲམ་པས། །དག་པའི་འཁོར་གྱི་པད་མཚོ་འདུས་པའི་ནང། །ལང་ཚོ་གསར་པའི་མྱུ་གུ་ཆེས་ཕྲ་ཡང། །
རྣམ་དཔྱོད་གེ་སར་བཞད་པའི་དཔའ་བོ་ཁྱོད། །སྐལ་བཟང་བུང་བའི་ཉེར་འཚོ་མཆོག་ཏུ་དགོངས། །གང་འདི་མེ་ལོང་གཟུགས་བརྙན་ནམ། །འོན་ཏེ་འཇའ་ཚོན་ལུས་ཅན་ཁྲིར། །བློ་བཟང་ཞབས་སེན་འོད་ཆགས་པའི། །ནོར་བུའི་འོད་
ཀྱི་སྣང་བརྙན་ནོ། །གསེར་སྦྱངས་བརྩེགས་པའི་ལྷུན་པོ་ནི། །རྒྱུ་སྐར་ཚོམ་བུ་འཛིན་པ་ལྟར། །ཁྱབ་བདག་རིགས་ཀྱི་མུ་ཀུ་ཊ། །རྒྱལ་བའི་གཙུག་ཏོར་བཞིན་དུ་མཐོ། །དུས་གསུམ་གསལ་བའི་ཡེ་ཤེས་དང། །སྙན་བརྒྱུད་
ནོར་བུའི་མེ་ལོང་གིས། །བཞིན་མཛེས་ལུས་ཕྲ་ཇི་བཞིན་དུ། །བདག་ཉིད་ཚེ་འདི་ཕྱག་ཟུང་བྲེལ། །སྙིང་རྗེའི་རྒྱུད་ལ་རབ་བརྟན་ཅིང། །རྣམ་དཔྱོད་མཐེབ་སྟོང་དང་འགྲོགས་པའི། །ལེགས་བཤད་ཉག་ཕྲན་འབུམ་སྤྲོས་པས། །ཉོན་
མོངས་དགྲ་སྡེ་ཕམ་པར་བྱས། །གང་བློ་འོ་མའི་ཆུ་གཏེར་ལས། །ལེགས་བཤད་ངང་མོའི་ཁྱུ་ཕུར་ཏེ། །སྐལ་ལྡན་ཡིད་ཀྱི་པདྨོའི་ཚལ། །ཟླ་ཤེལ་ཞུན་མ་འཁྱིལ་འདྲར་བྱས། །མ་སྤེལ་བར་ཡང་བཀའ་དྲིན་གྱིས། །མེ་ཏོག་ཕོན་པོ་མ་ལ་

[030A]༄༅། །ཡའི༑ ༑ཐོད་མཛེས་ཨུཏྤལ་གར་གྱིས་ནི། །ཕྱོགས་ཀུན་ངོ་མཚར་རི་མོ་བཞིན། །དེ་ནས་ཛྲ་ཊ་སྤངས་པའི་སྤྱན་རས་གཟིགས། །དད་པའི་ཚོགས་མཆོག་དབུས་སུ་གསོལ་བཞི་ལ། །བརྟེན་ནས་བསྙེན་པར་རྫོགས་
པའི་ཚོན་རིས་བརྒྱ། །གང་ཐུགས་རྙོག་བྲལ་ཆུ་ཤེལ་ཁོང་པར་འཕོས། །སླར་ཡང་མཚན་བཟང་ཞབས་སྐྱེས་རྩིབས་སྟོང་ཅན། །བསོད་ནམས་བཞིན་དུ་ཆུ་བདག་ཕྱོགས་སུ་བྲིས། །དེར་ནི་འོད་གསལ་དག་པའི་རོལ་པ་ལས། །ཡེ་ཤེས་
ཌཱ་ཀའི་དྲུག་ལྡན་དབྱངས་སྙན་གྱིས། །བསྐུལ་བའི་མོད་ལ་སྐྱེ་བ་གཅིག་ཐོགས་ཀྱི། །རྒྱལ་སྲས་ངུར་སྨྲིག་ཟོལ་ལ་བརྟེན་པ་དང། །ཕན་ཚུན་དག་པའི་རྩེད་འཇོས་ཡིད་བཅུགས་ཤིང། །པདྨ་ཉིན་མོར་བྱེད་ལྟར་ཟུང་དུ་འབྲེལ། །ཞེས་
བྱའོ༑ ༑དེ་ནས་སེ་ར་ཐེག་ཆེན་གླིང་དུ་ཕེབས་ཏེ་ཐམས་ཅད་མཁྱེན་པ་དགེ་འདུན་རྒྱ་མཚོའི་དྲུང་དུ་གྲུབ་རྒྱལ་ལུགས་ཀྱི་ཚེ་ཁྲིད་དང། ཚེ་དབང། སོ་ཐར་དང། ཆོས་སྒྲགས་ཀྱི་མདོ། ཐམས་ཅད་མཁྱེན་པ་རང་ཉིད་ཀྱི་གསུང་
འབུམ་ཐོར་བུ་བའི་ལུང་ཚང་མ་གསན། སླར་གཙང་ཕྱོགས་སུ་ཞབས་ཀྱི་འཁོར་ལོ་བཀོད་དེ། དགེ་འཕེལ་མཁན་པོ་ལེགས་པའི་བློ་གྲོས་པ་ལ། སྨྱུང་གནས་དང་བཅས་པའི་ལུང། ཡི་དམ་གྱི་སྔགས་བསྡུའི་རྗེས་གནང། བླ་
མ་མགོན་པོ་དབྱེར་མེད་ཀྱི་རྗེས་གནང། སྨན་བླའི་ལུང་སོགས་ཆོས་བཀའ་ཅི་རིགས་པ་གསན་ནོ། །གཞན་ཡང། དེ་དག་གི་སྐབས་ཤིག་ཏུ་གསེར་སྡིངས་སུ་ཕེབས་ནས། པཎ་ཆེན་བྱང་ཆུབ་བློ་གྲོས་ལ་དཔལ་

[030B] །དེ་དུས་གནས་རྙིང་ཡོལ་དུ་མངའ་རིས་ལོ་ཆེན་རྣམ་རྒྱལ་བ་ལ་སྦ་
བཞིའི་གདམས་པ་དང། བདེ་མཆོག་གདན་བཞི་ལ་སོགས་པ་མ་རྒྱུད་ལ་བརྟེན་པའི་ཟབ་མོའི་གདམས་པ་མཐའ་ཡས་པ་གསན་ཅིང། བླ་མ་འདི་ཁ་ཆེ་ཁྲི་གདན་དུ་སློབ་དཔོན་རྡོ་རྗེ་དྲིལ་བུ་པའི་དངོས་སློབ་མཆོག་གི་དངོས་གྲུབ་བརྙེས་པ་
ཞིག་དང་མཇལ་ནས་རྗེས་སུ་བཟུང་ཞིང། ཁྱད་པར་རྒྱལ་བ་ཙོང་ཁ་པའི་ཞལ་མངོན་དུ་གྱུར་ནས། གདམས་པ་མཐའ་ཡས་པ་ཐོབ་པའི་རྣལ་འབྱོར་གྱི་དབང་ཕྱུག་ཞིག་གོ་གཞན་ཡང། དགོས་པ་ཁྱད་པར་ཅན་ལ་དགོངས་ནས་མཁས་
པ་དང་གྲུབ་པའི་བླ་མ་དུ་མ་ཞིག་ལས་ཀྱང་ཟབ་པ་དང་རྒྱ་ཆེ་བའི་གདམས་པ་སྣ་ཚོགས་པ་ནོས་པས། ལུང་གི་བསྟན་པ་མཐའ་དག་གི་བདག་པོར་གྱུར་ཏེ། ཉིད་ཀྱི་གསུང་ལས། འཇམ་པའི་དབྱངས་ཀྱི་སྲས་ཀྱི་ཐུ་བོ་མཆོག་བློ་བཟང་
གྲགས་པ་ཞེས་པའི་བླ་མ་དེའི། །གསུང་གི་སྙིང་པོའི་སྙན་བརྒྱུད་འཛིན་པ་ནི། །དེང་སང་དུས་ན་ཁོ་བོ་ཙམ་དུ་བས། །ཞེས་གསུངས་པ་ལྟར་རོ། །མདོར་ན་དགུང་ལོ་བཅུ་བདུན་ནས་བཞི་བཅུ་ཞེ་གཉིས་ཀྱི་བར་དུ། བྲག་རྒྱ་རྡོ་རྗེའི་ཕོ་
བྲང༑ གཡེ་མ་སྟག་གཟིག་གླང་ཆེན། ཀོ་བྲག་ཁྱད་པར་པ་རྣམ་ཇོ་མོ་ལྷ་རི་ལ་སོགས་པའི་རི་ཁྲོད་རྣམས་སུ་བསྒྲབ་པ་སྙིང་པོར་མཛད་དེ། ཆོས་རྗེ་ངག་དབང་གྲངས་པ་ལ་གནང་བའི་བཀའ་ཤོག་ཏུ། བདག་ཀྱང་ཟླ་རེ་ཟླ་གཉིས་མ་

[031A]༄༅། །ཤི་ན། སྐྱེ་བ་འདིའི་ཕྱི་མའི་འདུན་མ་ཞིག་དང། ལོ་རེ་ལོ་གཉིས་མ་ཤི་ན་སྐྱེ་བ་གཏན་གྱི་འདུན་མ་ཞིག་རྐང་ཚུགས་སུ་བྱེད་དགོས་སྙམ་པའི་བསམ་པས། རང་ལོ་བཅུ་བདུན་ནས་བཟུང་ད་བར་ཐེག་པ་
མཆོག་གི་བརྟུལ་ཞུགས་ལ་གནས་པའི་རྒྱ་བོད་ཀྱི་མཁས་གྲུབ་ཕལ་ཆེ་བ་རྣམས་ཀྱི་གསུང་གི་སྙིང་པོ་དོན་གྱི་གདམས་པ་ཅིག་ཉམས་སུ་ལེན་པའི་དྲན་འདུན་དང་མ་བྲལ་བ་ཡོད་ལགས་ཤེས་འབྱུང་ཞིང། དེ་ལྟར་བསྒྲུབ་
པ་ཡུན་རིང་ལ་ཤུགས་དྲག་པོས་གོ་འཕང་ཇི་ལྟ་བུ་བརྙེས་པ་ཡང། ཉིད་ཀྱི་གསུང་ལས། གངས་ཅན་ལྗོངས་ཀྱི་སྐལ་ལྡན་མཆོག་བློ་བཟང་དོན་གྲུབ་ཞེས་པས་ཀྱང། །ལམ་མཆོག་འདི་ཉིད་ཉམས་བླངས་པས། །ཚེ་འདི་ཉིད་
ལ་སངས་རྒྱས་ཐོབ། །ཞེས་གསུངས་ཏེ། བསམ་གྱིས་མི་ཁྱབ་པའི་རྣམ་ཐར་རོ། །དེ་ནས་སྐུ་ཚེ་ཇི་སྲིད་པར་སྐྱེ་བོ་ཕལ་མོ་ཆེས་མཐོང་བ་ཐོས་པའི་ཡུལ་ལས་འདས་པ་དབེན་པ་ནས་དབེན་པའི་གནས་ཆེན་དག་རྒྱུ་ཞིང་གནས་པར་
བྱའོ་སྙམ་དུ་དགོངས་པ་ལས། དུས་རེ་ཞིག་གི་ཚེ་དབེན་སར་ཐུགས་དམ་ལ་མཉམ་པར་གཞག་པའི་ཐོ་རེངས་ཞིག་ཟིལ་དང་འུར་ཆོམས་ཤིན་ཏུ་ཆེ་བའི་ངང་ནས་སྐུ་རྒྱབ་ཀྱི་མགོན་པོའི་བྲིས་སྐུ་དེས་གསུངས་སྙམ་པ་ལ་
ཉི་ཤུ་རྩ་བཞིའི་མཁའ་འགྲོའི་གཙོ། །དཔའ་བོ་ཆེན་པོ་འདིར་བཞུགས་ལ། །ཆུ་སྐྱེས་ཁོང་པའི་པད་དཀར་བཞིན། །སྦས་པའི་ཚུལ་གྱིས་བྱིན་གྱིས་རློབས། །ཟེར་བ་ཅིག་བྱུང་གསུངས། དེ་ལྟ་བུའི་མགོན་པོའི་བྲིས་སྐུ་བྱིན་

[031B] །དེ་ལྟར་ལྷ་དང་བླ་མས་ལུང་བསྟན་པ་ལ་བརྟེན་ནས་དབུས་རིའི་རྩེར་དབེན་དགོན་བཏབ་ནས། མདོ་ཁམས། མངའ་རིས། དབུས་གཙང། སོ་སོ་ནས་དད་འདུས་ཀྱི་སྐལ་བ་དང་
ལྡན་པའི་གདུལ་བྱའི་ཚོགས་རྣམས་ལ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་བར་མཛད་དོ། །དེའི་ཚེ་ཡང་གདུལ་བར་བྱ་བའི་ཚོགས་རྣམས་ཀྱིས་དད་པས་ཀུན་ནས་བསླངས་པའི་མཆོད་པ་དང་ཟང་ཟིང་གིས་བསྙེན་ཅིང་བཀུར་
བའི་ཚོགས་རྒྱང་རིང་པོ་དག་ནས་ཀྱང་དམ་པ་འདིའི་དྲུང་དུ་ཉེ་བར་ལྷགས་ཤིང། སྤྱན་ལམ་དུ་བབས་པ་དག་ཀྱང་བདག་གིར་ཡོངས་སུ་བཟུང་བ་གཅིག་ཀྱང་མ་མཛད་པར་གྲགས་ཏེ། ཉིད་ཀྱི་གསུང་ཡིས། སྔོན་དུས་ཀྱི་མི་ལ་རས་པ་དང་
དེ་དུས་ཀྱི་བློ་བཟང་དོན་གྲུབ་ལ། །འཕྲལ་ཆོས་ཀྱི་ཟས་གོས་མ་གཏོགས་པ། །ནོར་དངོས་པོའི་འཛིན་པས་དགོས་པ་མེད། །ཚེ་གཅིག་ལ་སངས་རྒྱས་བསྒྲུབ་པ་ལ། །དེ་འདྲའི་སྤྱོད་ལ་ལེགས་གནས་ནས། །ཆགས་སྡང་སྤངས་
པའི་དབེན་གནས་སུ། །དལ་འབྱོར་ལ་སྙིང་པོ་ལེན་པར་ཤོག་ཅེས་གསུངས་པ་ལྟར་རོ། །དེ་ལྟ་བུའི་དམ་པ་འདི་ཉིད་ཀྱི་ཡོན་ཏན་གྱི་པད་ཚལ་ལ་འཁོར་བའི་སྡེ་སྣོད་འཛིན་པ་རྐང་དྲུག་ལྡན་པའི་ཚོགས་ཀྱིས་མངའ་རིས་བོད་ཀྱི་
རྒྱལ་ཁམས་མཐའ་གྲུ་ཀུན་ཏུ་ཁྱབ་པ་མཐའ་དག་པ་སུ་ཞིག་གིས་བརྗོད་པར་ནུས། རགས་རིམ་གྱི་དབང་དུ་བྱས་ན། ཀུན་མཁྱེན་ལེགས་པ་དོན་གྲུབ་ལའང་རྣལ་འབྱོར་བླ་མེད་ཀྱི་འཁྲིད་ལག་རྗེས་ཐུན་མོང་མ་ཡིན་པའི་

[032A]༄༅། །གདམས་པ་མ་ལུས་པ་སྩལ། བྱང་སྟོན་སྨྲ་བའི་དབང་པོ་བསམ་གཏན་འོད་ཟེར། ཀུན་མཁྱེན་ཤེར་དཔལ་བའི་གདན་ས་པ། མདོ་བརྗོད་ཀྱི་བློ་གྲོས་རྣམ་རྒྱལ་བ། ཆོས་རྗེ་དགེ་ལེགས་རྣམ་རྒྱལ་བ། ཞལ་སྔ་ནས་
སངས་རྒྱས་རྒྱལ་མཚན་པ། ཆོས་རྗེ་ངག་དབང་གྲགས་པ་སྐུ་མཆེད། ཀོང་སྟོན་ཆོས་རྗེ་འཇམ་དབྱངས་རྒྱལ་པོ། ཐོན་པ་ཞལ་སྔ་ནས་བཀྲ་ཤིས་རྒྱལ་མཚན། ཆོས་རྗེ་ལྷོ་པ་བློ་གྲོས་རྣམ་རྒྱལ། བསམ་གཏན་པ་ཆེན་པོ་རྗེ་དཔོན་
ལེགས་ཚོགས་ལྷུན་གྲུབ། མཁན་ཆེན་ནོར་བཟང་རྒྱ་མཚོ། རྒྱུད་སྡེ་འཛིན་པ་ཞལ་སྔ་ནས་རྣམ་རྒྱལ་དཔལ་བཟང། པཎ་ཆེན་བསམ་གྲུབ་དཔལ་བཟང། བསྟན་པའི་མངའ་བདག་པཎ་ཆེན་དམ་ཆོས་ཡར་འཕེལ། མཁས་གྲུབ་
དམ་པ་སངས་རྒྱས་ཡེ་ཤེས། རྗེ་བློ་བཟང་རྒྱ་མཚོ། མངའ་རིས་སློབ་དཔོན་པ་དགེ་འདུན་རྒྱལ་མཚན། ཐོས་བསམ་གླིང་པ་རིན་པོ་ཆེ་དཔལ་འབྱོར་རྒྱ་མཚོ། གངས་ཅན་མཁན་པོ་པཎ་ཆེན་རིག་པ་སེང་གེ་ལ་སོགས་པ་མདོར་
ན་དབུས་གཙང་གི་སྡེ་སྣོད་འཛིན་པ་དང། རིས་མེད་པའི་བན་སྐྱའི་ཚོགས་མཐའ་ཡས་པ་ལ། །ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བཀའ་དྲིན་གྱིས་ཁྱབ་པར་མཛད་དོ། །དེ་ལྟར་དངོས་ཀྱིས་གདུལ་བའི་མཛད་པ་མཐར་
ཕྱིན་པར་མཛད་ནས། དཔའ་བོ་གཡུལ་ལས་རྒྱལ་བའམ། དེད་དཔོན་ནོར་བུ་ལོན་པ་ལྟར་དུ། ཚེར་མ་ལ་བརྟེན་པའི་བསྙེལ་ཚུལ་བསྟན་པའི་མུ་ནས། རྗེ་བཙུན་བླ་མ་དམ་པ་སངས་རྒྱས་ཡེ་ཤེས། ཉིད་ཀྱི་རྒྱལ་ཚབ་ཏུ་མངོན་

[032B] དེའི་ཚེ། དགུང་ཞག་མ་གྲོལ་གྱི་བར་དུ་ནམ་མཁའ་ལས་ལྷ་རྣམས་ཀྱིས་མེ་
ཏོག་གི་ཆར་འབེབས་པ་དང། འཇའ་འོད་ཀྱི་བླ་བྲེ་ཕྱོགས་མཚམས་སུ་བྲེས་པ་ལ་སོགས་པས་སྐྱེ་བོ་ཀུན་གྱི་ཡིད་ཕྲོགས་པར་གྱུར་ཏེ། ཐུན་མོང་མ་ཡིན་པའི་རྣམ་པར་ཐར་པ་ནི། དེ་ཡང་བསྙུན་གཡོག་གི་དགེ་སློང་འགའ་ཞིག་གིས་
མཎྜལ་ཕུལ་ཏེ་ཞུས་པས་གསུངས་པ་འདི་ལྟར། གང་གིས་ཁྱེད་ཀྱི་མཚན་ཙམ་དྲན་པས་ཀྱང། །འདི་ཕྱིའི་ལེགས་ཚོགས་ཐམས་ཅད་ཅིག་ཅར་དུ། །སྟེར་མཛད་བླ་མ་ཐུབ་པའི་དབང་པོ་ལ། །རྟག་ཏུ་གུས་པའི་ཡིད་ཀྱིས་ཕྱག་འཚལ་
ལོ༑ ༑བདག་ཅག་ཐར་ལམ་བགྲོད་པའི་གཙོར་གྱུར་པ། །ཐེག་ཆེན་བསྟན་པ་འཛིན་པའི་ཉན་ཐོས་སུ། །ལེགས་གྱུར་ཐུབ་པ་ཆེན་པོའི་ཉན་ཐོས་ཀྱི། །རྟོགས་པའི་མཆོག་ཏུ་གྱུར་པ་ཡིན་སྙམ་ཡོད། །དེ་ནས་ད་བར་བྱང་ཆུབ་སྤྱོད་པ་
ཡི། །དལ་འབྱོར་རྟེན་བཟང་ལེགས་པར་ཐོབ་གྱུར་ཏེ། །ངན་སོང་གསུམ་སོགས་སྡུག་བསྔལ་རབ་སྤངས་ནས། །ལྟ་སྤྱོད་ལྡན་པའི་དལ་འབྱོར་ཐོབ་བམ་སྙམ། །བདག་གི་ལུས་ངག་ཡིད་གསུམ་འདི་དག་ནི། །རྒྱལ་བ་ཐམས་ཅད་
འདུས་པའི་སྐུ་ཡི་མཆོག་ཐུབ་དབང་རྡོ་རྗེ་འཆང་དུ་ལེགས་མཐོང་ནས། །དད་པའི་སྤུ་ལོང་ལེགས་པར་གཡོས་གྱུར་ཅིང། །ཉིན་མཚན་ཀུན་ཏུ་གསོལ་བ་འདེབས་པ་ན། །ཤུགས་དྲག་དད་པས་ཡན་ལག་བདུན་པས་ནི། །ཇི་སྲིད་བྱང་

[033A]༄༅། །ཆུབ་བར་དུ་བརྩོན་པར་ཤོག་འདི་ཡི་དགེ་བས་བདག་གཞན་འགྲོ་བ་ཀུན། །འོག་མིན་མཁའ་སྤྱོད་དགའ་ལྡན་བདེ་བ་ཅན། །མངོན་དགའ་ལ་སོགས་དག་པའི་ཞིང་ཁམས་སུ། །མྱུར་བ་མྱུར་བར་ལགས་
པར་སྐྱེ་བར་ཤོག་བདག་ལ་ལེགས་པར་དད་པའི་སྐྱེས་བུ་རྣམས། །ཚེ་འདིའི་མཐར་ཡང་རྒྱལ་བ་འོད་དཔག་མེད། །འཁོར་དང་བཅས་པ་མཐོང་ནས་དེ་མ་ཐག་བུ་བུ་བདེ་བ་ཅན་དུ་འགྲོའོ་ཞེས། །མཐར་ཐུག་གསུང་གི་སྣང་བ་
ཐོབ་པར་ཤོག་སངས་རྒྱས་ཀུན་གྱིས་གསུངས་པའི་ཐེག་པ་མཆོག་ཧེ་རུ་ཀ་དཔལ་ལ་སོགས་ཡི་དམ་ལྷའི། །རིམ་གཉིས་ཆ་ལག་བཅས་པའི་རྟོགས་པ་རྣམས། །ཚེ་འདི་ཉིད་ལ་མངོན་དུ་རབ་གྱུར་ནས། །འགྲོ་ཀུན་བདེ་
ཆེན་གནས་ལ་འགོད་པར་ཤོག་ཐུབ་དབང་རྡོ་རྗེ་འཆང་དང་ཙོང་ཁ་པས། །ཡིད་ལ་གང་འདོད་དངོས་གྲུབ་མ་ལུས་པ། །འབེབས་མཛད་རྩ་བརྒྱུད་བླ་མའི་ཚོགས་རྣམས་དང། །ཕྱག་དྲུག་མགོན་པོ་ལ་སོགས་བསྟན་བསྲུངས་
ཀྱིས༑ ༑འདི་ཕྱིའི་ལེགས་ཚོགས་ཐམས་ཅད་ཅིག་ཅར་དུ། །ལེགས་པར་འགྲུབ་པར་བྱེད་པའི་བཀྲ་ཤིས་ཤོག་ཅེས་གསུངས་ཤིང་བསྟོད་པར་ཡང། ཞིང་འདིར་ཐུབ་དབང་ཉིན་བྱེད་ཤར་བའི་ཚེ། །རྟོགས་པའི་མངའ་བདག་
འཇམ་དཔལ་གྲགས་པ་ཞེས། །ཐུབ་དབང་སྲས་ཀྱི་མཆོག་གྱུར་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །ཞེས་དང། སངས་རྒྱས་གཉིས་པ་ཀླུ་སྒྲུབ་གཞུང་ལུགས་ལ། །སྨྲ་བ་ངན་པའི་མུན་པ་ཀུན་

[033B] །མ་ནོར་དགོངས་དོན་གསལ་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །བརྒྱ་ཕྲག་དཀའ་བས་གྲུབ་པའི་གནས་མཆོག་ནས། །ཀུན་ཏུ་བཟང་པོའི་ཐུགས་བཅུད་གསང་བའི་ལམ། །གངས་
ཅན་ལྗོངས་འདིར་རྒྱས་མཛད་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །མར་མེ་མཛད་དཔལ་ལམ་སྲོལ་རྒྱས་མཛད་ཚེ། །བློ་གྲོས་བཟང་པོའི་འབྱུང་གནས་བཤེས་གཉེན་གྱུར། །བཀའ་གདམས་བསྟན་པའི་
སྲོག་ཤིང་དབེན་ས་པ། །བློ་བཟང་དོན་གྲུབ་ཞབས་ལ་གསོལ་བ་འདེབས། །འཇམ་པའི་དབྱངས་ཀྱིས་རྗེས་བཟུང་བྱིན་བརླབས་པས། །ཕྱི་ནང་ལོག་ལྟ་ཅན་རྣམས་ཚར་བཅད་ནས། །འཁྲུལ་མེད་གདམས་པས་རྗེས་བཟུང་དབེན་ས་
པ༑ ༑བློ་བཟང་དོན་གྲུབ་ཞབས་ལ་གསོལ་བ་འདེབས། །མཚོ་སྐྱེས་རྡོ་རྗེས་ཆེར་བསྔགས་བློ་བཟང་བསྟན། །མ་ནོར་ཡོངས་རྫོགས་བསམ་འཕེལ་ཡིད་བཞིན་ནོར། །བྱི་དོར་མཆོག་གིས་གསལ་མཛད་དབེན་ས་པ། །བློ་བཟང་
དོན་གྲུབ་ཞབས་ལ་གསོལ་བ་འདེབས། །ཞེས་སྐྱེས་པའི་རབས་ཀྱི་རྣམ་པར་ཐར་པ་ལས་བརྩམས་པ་སྟེ། བློ་གྲོས་དང་ལྡན་པ་དག་གིས་ལེགས་པར་དཔྱོད་ཞིག་གུ་སྨྲས་པ། སྒྲིབ་གཉིས་བསེལ་བྱེད་རྒྱ་དག་ལས། །རྣམ་
གྲོལ་སྔོན་མེད་མཛེས་པ་འདིས། །ཐུབ་བསྟན་རབ་གསལ་གཉན་ཚོགས་ལ། །ཟླ་ཤེལ་ཞུན་མ་འཁྱིལ་འདྲ་བའི། །སྟོད་གཡོགས་མཆོག་སྦྱིན་སྙིགས་མ་ལྔའི། །མཚན་མོའི་གདོད་མུན་མི་བཟད་པ། །སྐྲག་པས་སྟོབས་ལྡན་

[034A]༄༅། །ཇི་བཞིན་དུ། །རྒྱ་མཚོའི་གོས་ཅན་སྐྱབས་སུ་བཟུང། །ལུང་ཚོགས་རིན་ཆེན་གྱིས་གཏམས་པའི། །ཀཱ་རུ་ཎི་ཀའི་ཆུ་གླང་བདག་མཁས་དང་གྲུབ་དབང་རྒྱན་འཛིན་གྱི། །ལེགས་བཤད་ཟིལ་དངར་རྒྱུན་ལྡན་
པས། །སྲིད་རྩེའི་བར་དུ་གྱེན་དུ་ལུད། །ཉོན་མོངས་འོད་རྣོས་གདུངས་པ་ལ། །དུས་ཀྱི་སྤྲིན་ཆེན་ཇི་བཞིན་དུ། །མངོན་པར་བསིལ་བའི་བསང་གཏོར་སྦྱིན། །དམ་པས་བསྟེན་པའི་གངས་ཁྲིད་ཀྱི། །ས་འཛིན་དབང་པོའི་ངོས་དག་
ལ༑ ༑ཐབས་ཤེས་འདབ་གཉིས་བསྐྱོད་པའི་གར། །སྒྱུར་བྱེད་སྔོན་མེད་ག་རུ་ཌ། །དཔལ་རྐང་རིང་ལུགས་འཁོར་ལོའི་ལག་རྣམ་པར་འདེགས་པའི་ཁུར་འཆང་ཞིང། །སྡོམ་དགྲ་བྲང་འགྲོའི་ཚོགས་རྣམས་ཀུན། །ཚིག་ཙམ་
མིང་གི་ལྷག་མར་བྱས། །རྡོ་རྗེ་འཛིན་པའི་ཟབ་ལམ་ནམ་མཁའི་མཛོད། །ལེགས་པར་ཕྱེ་ནས་སྐལ་པ་མངོན་མཐོ་བའི། །འགྲོ་བའི་ཡིད་ཀྱི་རྫིང་བུ་ལེགས་བཤད་ཀྱི། །ཛ་ཧུའི་བུ་མོའི་རྒྱུན་གྱི་འབྱོར་པས་བརྒྱན། །གང་གི་བཀའ་
དྲིན་རིན་ཆེན་མེ་ཏོག་གི་འཕྲེང་བ་གསར་དུ་སྤེལ་བའི་དོ་ཤལ་གང། །ཕྱོགས་ཀྱི་མཛེས་མའི་ཟུར་ཕུད་ལ་བཀོད་པའི། །ངོ་མཚར་སྟོང་གི་འོད་རིས་རྣམ་པར་གཡོ། །མཐའ་དག་གསུང་རབ་ཀུན་གྱི་པུསྟ་ཀ་ བསླབ་གསུམ་གསེར་
གྱི་སྐ་རགས་མཆོག་མཛེས་ཤིང། །འགྲོ་ལ་ཕན་བདེའི་སྣང་བ་མཚོན་བྱེད་པ། །གང་འདི་སྐྱེ་དགུའི་བསོད་ནམས་གཟུགས་ཅན་བཞིན། །རྣམ་དག་ཆོས་སྐུའི་མཁའ་དབྱིངས་མཛེས་མ་དེ། །འཕོ་འགྱུར་སྤངས་ཀྱང་གཟུགས་སྐུའི་

[034B] །ཐ་མལ་སྐྱེ་བོའི་ལོངས་སྤྱོད་ཡུལ་དག་ལས། །འབྲལ་བར་བཞེད་ཚེ་ཚིག་མདས་འཆི་མེད་ལམ། །འཇའ་ཚོན་གྱིས་བཀླུབས་གསེར་དངུལ་བཻཌཱུརྱ། །དབང་སྔོན་པདྨ་རཱ་གའི་མེ་ཏོག་གིས། །མཐའ་དག་སྐྱེ་བོའི་མིག་དང་
ཡིད་དབང་ལ། །སྦྲང་རྩི་གསར་པའི་མཆོད་ཡོན་ཅི་ཡང་སྦྱིན། །ཞེས་བྱ་བ་ནི་རྗེ་བཙུན་ཐམས་ཅད་མཁྱེན་པ་དབེན་ས་པ་ཆེན་པོའི་མཛད་པའི་ཆ་ཙམ་བརྗོད་པའོ།། །།སངས་རྒྱས་ཡེ་ཤེས་མ་རུ་ཏཱ། །རྣམ་པར་བཀྲ་བའི་གཟུགས་
བརྙན་དག་གདུལ་བྱའི་བཻཌཱུར་ས་གཞི་ལ། །སྣང་བ་སྩོལ་དེ་དགེ་ལེགས་མཛོད། །གང་གི་ངོ་མཚར་མཛད་པའི་གཏམ། །སྡེབས་ལེགས་རིན་ཆེན་འཕྲེང་སྤེལ་ཏེ། །དད་ལྡན་སྐྱེ་བོའི་ཚོགས་རྣམས་ཀྱི། །རྣ་ལུང་མཛེས་པ་ཁོ་བོས་
བྱ།། །།ད་ནི་རྗེ་བཙུན་བླ་མ་མཁས་གྲུབ་སངས་རྒྱས་ཡེ་ཤེས་ཀྱི་གདུལ་བྱ་ཐུན་མོང་བ་རྣམས་དང་སྒོ་བསྟུན་པའི་རྣམ་པར་ཐར་པ་རིན་པོ་ཆེའི་ས་འཛིན་ལྟ་བུ་ལས། རྡུལ་ཕྲན་ཙམ་ཞིག་བརྗོད་པ་ལ་ཉེ་བར་བཞུགས་སོ། །དེ་ཡང་
མཚུངས་མེད་གཡག་སྡེ་པཎ་ཆེན་ལ་སོགས་པ་དམ་པ་དུ་མ་བྱུང་བའི་བརྒྱུད་དུ་བདག་ཉིད་ཆེན་པོ་འདིའི་རིགས་ཡོངས་སུ་བཟུང་བ་ཡིན་ལ། ཁྱད་པར་ཡབ་ནི་གཡག་སྡེའི་ཕྱོགས་སུ་འཁྲུངས་ཤིང། ལྷན་གྱི་བ་སོ་དགོན་པར་
མཁས་གྲུབ་གྲགས་པ་བསམ་གྲུབ་ཀྱི་དྲུང་དུ་དགེ་བསྙེན་གྱི་སྡོམ་བྱེད་ཀྱི་དབང་ལ་སོགས་པ་ཟབ་པ་དང་རྒྱ་ཆེ་བཏགས་ཤིང། བླ་མ་དེ་ཉིད་ཀྱི་དྲུང་དུ་དཔལ་རྡོ་རྗེ་འཇིགས་བྱེད་ཀྱི་དབང་ལ་སོགས་པ་ཟབ་པ་དང་རྒྱ་ཆེ་

[035A]༄༅། །བའི་གདམས་པ་རྒྱ་མཚོ་ལྟ་བུས་རྒྱུད་ཕྱུག་པར་མཛད། དཔལ་རྡོ་རྗེ་འཇིགས་བྱེད་ཀྱི་བསྙེན་བསྒྲུབ་ལ་ཚུལ་བཞིན་དུ་འགྲུས་པར་བྱས་པས་ཞི་རྒྱས་དབང་དྲག་ལ་སོགས་པའི་དངོས་གྲུབ་བསྒྲུབ་པ་ལ་ནུས་པ་དང་
ལྡན་ཅིང་ཁྱད་པར་གསང་སྔགས་རྙིང་མའི་བརྒྱུད་འཛིན་དུ་འདུག་པ་ལྟར། དྲང་སྲོང་ཆེན་པོ་རཱ་ཧུ་ལས་འཕྲིན་ལས་ཚུལ་བཞིན་དུ་སྒྲུབ་པར་གྲགས་ལ། མཐར་མྱ་ངན་ལས་འདའ་ཁར་ཡང་དཔལ་གསང་བ་འདུས་པའི་ལག་རྗེས་
ཐུགས་ནས་ཤར་ཏེ། སེམས་དབེན་གྱི་སྐབས་སུ་སྐུ་གཤེགས། སྐུ་གདུང་སྦྱངས་པས། རྗེ་བཙུན་འཇམ་པའི་དབྱངས་ཀྱི་སྐུ་ཤིན་ཏུ་གསལ་བ་ཞིག་བྱོན་ཅེས་གསུངས་ལ། དེ་ལྟ་བུའི་རྣལ་འབྱོར་པ་དེ་ཉིད་ཡབ་དང། ཡུམ་
ཡང་ཆོས་བསྟན་ཞེས་བྱ་བ་རང་བཞིན་གྱིས་ཉོན་མོངས་པ་ཆུང་ཞིང། བག་ཡོད་ཀྱི་གོས་ལ་ཁྲེལ་ཡོད་ངོ་ཚ་ཤེས་པ་ལ་སོགས་པའི་སྐ་རགས་དང་ལྡན་པའི་ལྷུམས་སུ་ཞུགས་ནས། ས་སྐྱོང་ཞེས་བྱ་བ་ཤིང་མོ་བྱའི་ལོ་ལ་ཕུན་
སུམ་ཚོགས་པའི་དཔལ་དང་ལྷན་ཅིག་ཉེ་བར་བཙས་ཤིང། སྐྱེས་མ་ཐག་ནས་ཁྱིའུ་པདྨའི་རྩ་བ་ལྟར་དཀར་ཞིང། དཔྲལ་བ་ཟླ་བ་ལྟར་དབྱེས་པ། མགོ་བོ་རྒྱལ་མཚན་གྱི་ཏོག་ལྟར་ཟླུམ་ཞིང། ཕྱག་ཞབས་རྣམས་ཁོ་ལག་ཡངས་
པ། མཐོང་བའི་སྐྱེ་བོ་མཐའ་དག་གི་མིག་དང་ཡིད་འཛིན་པ་ཞིག་ཡོད་པར་གྲགས་སོ། །དེ་དག་ལ་འདི་སྐད་ཅེས་བྱ་སྟེ། ཇི་ལྟར་ཀུན་མཁྱེན་ཉིན་མོའི་དབང་ཕྱུག་རྣམས། །ཆོས་དབྱིངས་ལྷ་ཡི་ལམ་ལས་མ་གཡོས་པར། །བཱ་ར་ཧ་

[035B] །མཐའ་དག་ཞིང་ཀུན་ཅིག་ཅར་འགེངས་པ་བཞིན། །ཐབས་ཤེས་གཤོག་ཡངས་དཀར་པོ་རྒྱས་གྱུར་པའི། །བདག་ཉིད་ཆེན་པོ་ངང་པའི་དེད་དཔོན་དེ། །གདུལ་བྱ་པད་དཀར་དྲ་བས་ཡོངས་ཁེབས་
པའི། །རིན་ཆེན་འབྱུང་བའི་གནས་སུ་བསམས་བཞིན་ཞུགས། །སྙིགས་མའི་ངང་ཚུལ་བསྲེག་ཟའི་ཕུང་པོ་ཡིས། །སྐྱེ་དགུའི་ཡིད་ཀྱི་བུད་ཤིང་རབ་འབར་བ། །གཞོམ་ཕྱིར་སངས་རྒྱས་ཀུན་གྱི་སྤྲིན་ཆེན་ལས། །ཡེ་ཤེས་གཞོན་
ནུའི་གཟུགས་ཀྱི་ཆར་རྒྱུན་བབས། །ལང་ཙོའི་མེ་ཏོག་ཆེས་ཕྲ་ཡང། །སྙིང་སྟོབས་དྲི་བསུང་ཡོངས་རྫོགས་ཤིང། །རྣམ་དཔྱོད་འདབ་བརྒྱ་ཆེར་རྒོད་པ། །སྐལ་བཟང་བུང་བའི་ཉེར་འཚོའོ།། ཤྲཱི་བཛྲ་ཀུ་མཱ་ར་ཡི། །རིགས་ཀྱི་ཐིག་
ལེས་རྣམ་སྒེག་པའི། །ལང་ཙོ་གསར་པའི་ཟླ་རིས་འདི། །ཐ་མལ་གྲོང་གི་ཆོས་རྣམས་ལ། །འཕྱ་བ་གསལ་བྱེད་རྒོད་པ་བཞིན། །ཞེས་བྱའོ། །དེ་ཡང་ཡབ་ཡུམ་དེ་གཉིས་ལ་སྲས་བཞི་མངའ་བའི་བདག་ཉིད་ཆེན་པོ་འདི་ཆུང་བ་ཡིན་
ལ། ཡབ་ཡུམ་གཅེན་རྣམས་དང་བཅས་པས་ཀྱང་སྨན་གྱི་མྱུ་གུ་ལྟར་བསྐྱངས་པས་རྫིངས་ཀྱི་པདྨ་ལྟར་དུ་བསྐྱེད་དྲག་པར་གྱུར། དེ་ལྟ་བུ་སྐུ་ན་ཤིན་ཏུ་གཞོན་པའི་སྐབས་ཉིད་ཀྱང། བྱིས་པ་ཐ་མལ་པའི་སྤྱོད་པ་ལས་ཡང་དག་
པར་འདས་པའི། །རེས་འགའ་ནི་སློབ་དཔོན་གྱི་ཚུལ་དུ་བདག་ཉིད་ཆོས་འཆད་པ་དང། རེས་འགའ་ནི་ཏིང་ངེ་འཛིན་བསྒོམ་པ་དང། རེས་འགའ་ནི་ཆོས་ཀྱི་གཏམ་བྱེད་པ་ལ་སོགས་པའི་ཆོས་ཀྱི་རྩེད་མོ་འབའ་ཞིག་མཛད་ཅིང་

[036A]༄༅། །དེའི་དུས་སུ་རྗེ་གྲུབ་པའི་དབང་པོ་ཉིད་ཀྱི་སྤྱན་རས་ཀྱིས་བཙས་ནས་མ་འོངས་པ་ན་རང་གི་ཆོས་ཀྱི་རྒྱལ་ཚབ་ཏུ་འགྱུར་བའི་ཚུལ་ཡང་མངོན་ཏུ་གྱུར་ཅེས་གསུངས་སོ།། །དེ་ནས་ཚེ་རབས་མང་པོར་དགེ་བའི་རྩ་
བ་རླབས་པོ་ཆེ་བསྐྲུན་ཏེ། ཉེ་དུ་ལོངས་སྤྱོད་དང་བཅས་པའི་འཆིང་བ་མེད་པར་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་སྨོན་ལམ་ཚད་མེད་པ་བསྐྲུན་པའི་མཐུ་གྲུབ་པས། ཡབ་ཡུམ་གཅེན་རྣམས་དང་བཅས་པས་མཐུན་པའི་རྐྱེན་
སྦྱར་ཏེ་ལོ་བཅུ་ཙམ་ལ་ཉེ་བར་གཞོལ་བ་ན། མདོ་སྔགས་ཀྱི་གདམས་པའི་གཏེར་དུ་གྱུར་པའི་ཡོངས་ཀྱི་དགེ་བའི་བཤེས་གཉེན་ཡོན་ཏན་བཟང་པོའི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་བླངས། མཚན་ཡང་ཆོས་སྐྱབས་
རྡོ་རྗེ་ཞེས་བཏགས་སོ། །དེ་ནས་གཙུག་ལག་འདོན་པ་དང། ཆོས་སྤྱོད་ཐོར་བུ་བ་དག་འཛིན་པ་སོགས་དེ་དང་དེའི་གྲྭར་ཞུགས་པ་ཙམ་གྱིས་དཀའ་བ་མེད་པར་མངོན་དུ་གྱུར་ཅིང། བ་སོ་ལྷུན་གྲུབ་བདེ་ཆེན་དུ་སྔར་གྱི་སློབ་དཔོན་དེ་ཉིད་
ལ་མཁན་པོ་དང། སློབ་དཔོན་ཕྱོགས་གཅིག་ཏུ་ཞུས་ཏེ། ཚིགས་སྔ་མ་དགེ་ཚུལ་གྱི་སྡོམ་པ་ཡང་དག་པར་བཞེས་ཤིང། མཚན་ཡང་སངས་རྒྱས་ཡེ་ཤེས་ཞེས་བྱ་བར་བཏགས་ཏེ། ལྷ་དང་བཅས་པའི་འགྲོ་བ་མཐའ་དག་གི་ཡོན་
གནས་དམ་པ་ཐུབ་པའི་དབང་པོ་གཉིས་པ་ལྟ་བུར་གྱུར་ཏོ། །དེ་དག་ལ་འདི་སྐད་ཅེས་བྱ་སྟེ། འདོད་པའི་ཚང་ཚིང་གིས་འཁྲིགས་ཁྱིམ་གྱི་ཁུང། །ཉོན་མོངས་བྲང་འགྲོས་བསྟེན་པའི་གནས་མཐོང་སྟེ། །དོན་ཀུན་གྲུབ་པ་གཞན་བཞིན་

[036B] །དམ་པས་བསྟེན་པའི་ངོགས་སུ་དེ་ཡིས་གཞོལ། །བློ་གྲོས་དཀྱིལ་འཁོར་རྒྱས་པའི་རྟ་ལྗང་ཅན། །ཡོན་ཏན་བཟང་པོར་གྲགས་པའི་འོད་སྟོང་གིས། །རྒྱལ་སྲས་པུཎྜ་རི་ཀ་ལེགས་ཕྱེ་བས། །བསླབ་གསུམ་སྦྲང་རྩིའི་དྲི་
བསུང་ཆེར་གཡོས་ཏེ། །ལྷ་དང་བཅས་པའི་འགྲོ་བ་མཐའ་དག་ལ། །མངོན་དགའ་རྒྱས་པའི་ཟློས་གར་ཅི་ཡང་སྦྱིན། །བླ་གོས་དམར་སེར་འདབ་མའི་འཕྲང་འཁྲིགས་ཤིང། །ལྷུང་བཟེད་བུང་བ་གཞོན་ནུའི་རོལ་པས་མཛེས། །རིང་
ནས་གོམས་པའི་བཟང་པོའི་མཐུ་བརྟས་པས། །སྐྱེས་ཙམ་ཉིད་ནས་ཁྱིམ་དང་ཐར་པ་ཡི། །རང་བཞིན་མཐོང་བའི་རྣམ་དཔྱོད་མིག་སྟོང་ཅན། །གང་འདི་སྔོན་མེད་ལྷ་ཡི་དབང་པོ་བཞིན། །སངས་རྒྱས་ཀུན་གྱི་ཡེ་ཤེས་ངུར་
སྨྲིག་གི་ཐུན་མཚམས་དམར་སེར་གཞོན་ནུས་ལེགས་དཀྲིས་པ། །མཚན་མཆོག་དོན་དང་ལྡན་པའི་གཞོན་ནུ་ཞིག་ལྷ་བཅས་འགྲོ་བ་ཀུན་གྱི་ཅོད་པན་གྱུར། །ཞེས་བྱའོ། །དེ་ལྟ་བུའི་བླ་མ་དེ་ཉིད་ཀྱི་དྲུང་དུ་དཔལ་རྡོ་རྗེ་
འཇིགས་བྱེད་དང། གསང་བ་འདུས་པ་མི་བསྐྱོད་པའི་དབང་བཞི་ཡོངས་རྫོགས་དང། ཚེ་དབང་དང། མགོན་པོའི་དབང་རྗེས་གནང་སོགས་ཀྱིས་མཚོན་དབང་རྗེས་གནང་དུ་མ་དང། བཀའ་གདམས་གླེགས་བམ་གྱི་
ལུང་ལ་སོགས་པ་དམ་པའི་ཆོས་མང་དུ་གསན་ནོ། །དེ་ནས་དགུང་ལོ་བཅོ་ལྔ་ལ་བབས་པ་སྒྱུར་བྱེད་ཀྱི་ལོ་འི་དགུན་ཆོས་ཐོག་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས་ཏེ། རིགས་པའི་དབང་ཕྱུག་བརྩོན་འགྲུས་རྒྱལ་

[037A]༄༅། །མཚན་གྱི་དྲུང་དུ་སྦྱོར་བ་རྩི་བ་ལ་སོགས་པ་དང། གཞན་ཡང་ཆོས་བཀའ་ཅི་རིགས་པ་གསན། དེའི་དཔྱིད་དཔོན་སློབ་གསུམ་བཞི་ཙམ་བསྡེབས་བཅས་ཏེ། སེ་རར་མཁས་པའི་དབང་པོ་རྗེ་བཙུན་དམ་
པ་ཆོས་ཀྱི་རྒྱལ་མཚན་པའི་དྲུང་དུ་ཕེབས་པར་བཀའ་བགྲོས་པ་ལས། གྲོགས་པོ་ཞིག་ན་རེ། ད་ནི་རྗེ་བཙུན་ཆོས་ཀྱི་རྒྱལ་མཚན་རང་ཉིད་ཀྱི་དངོས་སློབ། མཁས་པའི་བྱ་བ་གསུམ་ལ་འགྲན་ཟླ་དང་བྲལ་བའི་ཆོས་ཀྱི་རྗེ་རྟ་
ནག་པ་དགེ་འདུན་བློ་བཟང་ཞེས་བྱ་བ། ལེགས་གྲུབ་གྲྭ་ཚང་ན་བཞུགས་པ་དེའི་དྲུང་དུ་ཕྱིན་པ་འཐད་ཟེར། དེར་སྐྱེ་བ་སྔ་མའི་ལས་འབྲེལ་ཞིག་ཡིན་པ་འདྲ། མཚན་ཐོས་པ་ཙམ་གྱིས་བ་སྤུ་ལྡང་ཞིང་མཆི་མ་འཁྲུག་པ་ཞིག་
བྱུང་བས་དེར་འགྲོ་བར་ཁས་བླངས་གསུང། དེ་ནས་ལེགས་གྲུབ་གྲྭ་ཚང་པ་རྣམས་འབྲས་མོའི་དཔྱིད་ཆོས་ལ་འཛོམ་པ་དང་དུས་མཚུངས་ཏེ། འཇམ་པའི་དབྱངས་དགེ་འདུན་བློ་བཟང་པའི་ཞབས་རྡུལ་སྤྱི་བོས་བླངས་ནས། ཐོག་མར་
སྦྱོར་བ་རྩི་བ་སོགས་མཛད་པས་རིག་པའི་སྒོ་ལེགས་པར་བྱེ་སྟེ། མཐར་དགུན་ཆོས་ལ་རེག་པ་བླ་མ་དེ་ཉིད་ཀྱི་དྲུང་དུ་ཚད་མ་རྣམ་འགྲེལ་གྱི་སྤྱི་དོན་དང། ཐལ་འཕྲེང། མཛུབ་ཁྲིད་སོགས་བཀའ་ལུང་ཡང་དག་པར་ནོས་ཤིང། དགུན་
བཀྲ་ཤིས་ལྷུན་པོར་བྱོན་ནས་རིགས་གྲྭ་ལ་ལེགས་པར་ཞུགས་པ་ན། དམ་པ་འདིའི་ལུང་དང་རིགས་པ་ཕུན་སུམ་ཚོགས་པའི་དགའ་སྟོན་ལ་མཁས་པ་མཐའ་དག་ཀྱང་ཡིད་འཕྲོག་པར་གྱུར་ཏོ། །དེ་ནས་དགུང་ལོ་བཅོ་བརྒྱད་ཀྱི་བར་དུ་དགུན་

[037B] དབྱར་ཕལ་ཆེར་དབུ་མ་ལ་ལེགས་པར་སྤྱངས་པས་དབུ་ཚད་གཉིས་ཀྱི་དཀའ་བའི་གནས་མཐའ་དག་ཀྱང་མངོན་དུ་གྱུར། དེའི་ཚེ། ཐོས་བསམ་གླིང་གི་འཆད་ཉན་དུ་རྗེ་དགེ་འདུན་བློ་བཟང་པ་ཉིད་
བཞུགས་ཤིང། བླ་མ་དེ་ཉིད་ཀྱིས་ཀྱང་དམ་པ་འདི་ལུང་དང་རིགས་པའི་བདག་ཉིད་དུ་གཟིགས་ཏེ། དགུང་ལོ་བཅོ་བརྒྱད་ཀྱི་དགུན་དབུ་མའི་སྤྱི་སྐྱུར་གྱི་བཀའ་སྩལ་ཏེ་བཀའ་ལུང་ཡང་དག་པར་བསྒྲུབས། དེའི་ཚེ། ཤར་རྩེ་ནས་དགེ་
བའི་བཤེས་གཉེན་ཤིན་ཏུ་ཆེ་བར་བྱེད་པ་ཞིག་དང་མཉམ་པོར་བྱུང་ཀྱང། བག་ཚ་བ་མེད་པར་ལུང་དང་རིགས་པ་སེངྒེའི་ང་རོས་རྒོལ་བ་ངན་པའི་ཝ་ཚོགས་མཐའ་དག་སྐྲག་པར་བྱས་ཏེ། ཕྱོགས་ལས་རྣམ་པར་རྒྱལ་བའི་གྲགས་
པ་ཡང་ཐོབ་བོ། །དེ་ནས་ཕར་ཕྱིན་དང། འདུལ་མཛོད་ལ་སོགས་པ་པོ་ཏི་ཕྱི་མ་རྣམས་ལ་ལེགས་པར་སྦྱངས་པས་བློ་གྲོས་ཀྱི་སྣང་བ་ཐོགས་པ་མེད་པར་རྒྱས་ཤིང། ཁྱད་པར། དྲང་བ་དང་ངེས་པའི་དོན་རྣམ་པར་འབྱེད་པ་ལེགས་པར་
བཤད་པའི་སྙིང་པོའི་དོན་དང་ཚིག་མཐའ་དག་གི་པདྨོའི་ཚལ་ལ། དམ་པ་འདིའི་བློ་གྲོས་ཀྱི་འོད་སྟོང་ཞུགས་པས་ལེགས་པར་བཤད་པའི་སྦྲང་རྩིས། མཁས་པའི་བུང་བ་མཐའ་དག་གི་ཡིད་ཀུན་ཏུ་མྱོས་པར་མཛད། མཐར་དགུང་
ལོ་ཉི་ཤུ་རྩ་ལྔ་ལ་བབས་པ་ན། ཆོས་གྲྭ་ཆེན་པོ་དཔལ་འཁོར་བདེ་ཆེན་དུ་མཁས་མངས་འདུས་པ་རྒྱ་མཚོའི་དབུས་སུ་གྲྭ་བསྐོར་སྦྲེལ་ཏེ། ལེགས་པར་བཤད་པའི་བདུད་རྩིས་འདུས་པ་རྒྱ་མཚོའི་ཡིད་ཀྱི་ཤེལ་བུམ་ཡོངས་སུ་གང་

[038A]༄༅། །བར་མཛད་དོ། །དེ་དག་ལ་འདི་ལྟར། བདག་ཉིད་ཆེན་པོའི་སྙིང་སྟོབས་དང། །རྒྱ་མཚོ་ལྷན་ཅིག་འགན་བཞིན་འཕྱུར། །རྣམ་དཔྱོད་གྲུ་རྫིངས་བརྩོན་འགྲུས་ཀྱི། །རླུང་དར་ཡངས་པའི་འཕུར་ལྡིང་གིས། །ངམ་
ནག་གླལ་བའི་སྒྲ་དབྱངས་ཅན། །བློ་ཆུང་ཡིད་ལ་འཇིགས་སྟེར་བའི། །ཤེས་བྱའི་ས་མུ་ཏྲཱ་བརྒལ་ཏེ། །འཆད་རྩོད་རྩོམ་པའི་རིན་ཆེན་གྱི། །གདེངས་ཀ་ནོར་བུའི་ཅོད་པན་ཐོབ། །སྲིད་ཞིའི་དབུལ་བས་ཡོངས་བཟུང་བའི། །སྡུམ་པ་
མ་ལུས་ཕུན་ཚོགས་ཀྱི། །གྲུ་ཆར་བཟང་པོས་སྐལ་བཟང་བྱས། །ཚོགས་གཉིས་གཤོག་ཡངས་རྒྱས་པའི་ཟློས་གར་གྱིས། །བཀྲ་ཤིས་བང་རིམ་རྣམ་བཀྲ་ལྷུན་པོའི་སྦོར། །འཆད་རྩོད་རྩོམ་པ་འཆི་མེད་བདུད་རྩི་ལ། །
དཔལ་གྱི་བདག་པོ་ཇི་བཞིན་འདོད་དགུར་སྤྱོད། །སྔོན་ནས་ལེགས་སྤྱད་ཀྱིས་འབྲེལ་དགེ་བའི་བཤེས། །འདུན་ལྡན་རྒྱ་མཚོའི་གཙུག་རྒྱན་བློ་བཟང་མཆོག་གང་གི་མཚན་སྙན་དབྱར་གྱི་རྒྱུད་མངས་སྒྲ། །ཐོས་པའི་མོད་
ལ་ཆོས་ཀྱི་ཆར་འདོད་དེ། །མངོན་དགའ་རྒྱས་པའི་ཟློས་གར་ཅི་ཡང་བྱས། །མགོན་དེའི་ཞབས་ཟུང་བནྡྷུ་ཛི་ཝ་ཀའི། །འདབ་འཕྲེང་བཀྲ་ཤིས་རྡུལ་ཆགས་སྤེལ་ལེགས་པས། །བདག་ཉིད་ཆེན་པོའི་རལ་པ་ཡོངས་མཛེས་
ཏེ༑ ༑ལེགས་བཤད་དྲི་ཡིས་ཕྱོགས་ཀྱི་འཁོར་ལོ་འགེངས། །ལུང་དང་རིགས་པའི་མཆེ་སྡེར་རབ་རྒྱས་པས། །ཕས་རྒོལ་གླང་པོ་སྟོང་གི་ཀླད་འགེམས་ཤིང། །མཁས་མང་རི་སྐྱེས་ནོར་བུའི་ཚོགས་དབུས་སུ། །ཕྱོགས་

[038B] ཅེས་གསུངས་སོ། །དེ་ནས་ཆོས་རྗེ་དགེ་འདུན་བློ་བཟང་པའི་བཀའི་ཁུར་ལྕི་བ་ལ་བརྟེན་ནས། དགུང་ལོ་ཉེར་དྲུག་གི་ཐོག་བཀྲ་ཤིས་ལྷུན་པོའི་ཆོས་ཁྲིམས་བཟུང་སྟེ། ཡང་དག་པའི་
ཆོས་ཀྱི་ཁྲིམས་ཀྱི་འོད་བསིལ་མཉམ་པར་བཀྱེ་བས། ཆོས་གྲྭ་ཀུནྟའི་ཚལ་མཐའ་དག་ཀུན་ཏུ་འབར་བ་རྫོགས་ལྡན་གྱི་དུས་ལ་འགྲན་པ་ལྟ་བུར་གྱུར་ཅིང། ཟང་ཟིང་གི་བསྙེན་ཅིང་བཀུར་བས་ཀྱང་དགེ་འདུན་རྣམས་ལེགས་པར་ཚིམ་
པར་མཛད་དོ། །དེ་རྗེས། སྔར་བཀྲ་ཤིས་ལྷུན་པོའི་མཁན་པོ་མཛད་དུས་ནས་མདོ་སྔགས་ཀྱི་ཆོས་མང་དུ་གསན་ཅིང་ཐུགས་མོས་ཀྱང་ཆེར་ཡོད་པ་ལྟར། པཎ་ཆེན་རིན་པོ་ཆེ་དོན་ཡོད་རྒྱལ་མཚན་གྱི་ཞབས་དྲུང་དུ་ཆོས་གྲྭ་ཆེན་པོ་
གངས་ཅན་ཆོས་འཕེལ་དུ་ཕེབས་ཏེ། བློ་སྦྱོང་མཐའ་དག་གི་ལུང་དང། ཁྱད་པར། དོན་བདུན་མའི་ཉམས་འཁྲིད་སོགས་ཆོས་མང་དུ་ཞུས་ཤིང། དཔྱིད་ཆོས་དང་སྟོན་ཆོས་ཀྱི་བར་དུ་བཞུགས། སླར་བཀྲ་ཤིས་ལྷུན་པོར་ཕེབས་
དེ་ནས་ཞལ་སྔ་ནས་དགེ་འདུན་བློ་བཟང་པ་ཉིད་ཀྱིས། དབེན་དགོན་དུ་རྗེ་གྲུབ་པའི་དབང་ཕྱུག་ཉིད་ལ་དཔལ་གསང་བ་འདུས་པའི་དམར་འཁྲིད་ལ་སོགས་པའི་གདམས་པ་ཞུ་བའི་སྙན་ཆགས་དང། ཞལ་སྔ་ནས་རང་ཉིད་འཕྲལ་
ཕུགས་སུ་ཇི་ལྟར་བྱ་བའི་བསླབ་སྟོན་ཞུ་བའི་ཞུ་ཡིག་འབུལ་བའི་བང་ཆེན་ལ་འབྱོན་དགོས་ཚུལ་བྱུང་བས་མཚམས་སྦྱར་ཏེ། །བདག་ཉིད་ཀྱང་མངོན་པར་དགྱེས་བཞིན་དུ་དབེན་ས་ཆོས་ཀྱི་ཕོ་བྲང་དུ་ཕེབས་མ་ཐག་མཇལ་ཀ་ཡང་

[039A]༄༅། །གྲོགས་མེད་དུ་བྱུང་ཞིང། མཇལ་རྟེན་དུ་སྤྱི་བླུགས་ཤིན་ཏུ་ལེགས་པ་ཞིག་ཡོད་པ་ཡང་བཞེས། སྐུ་མཐོང་བ་ཙམ་གྱིས་སྣང་བ་འགྱུར་ཞིང་དད་གུས་ཚད་མེད་པ་འཁྲུངས་ཏེ། ཆོས་ཀྱི་བཀའ་དྲིན་ཞིག་ཀྱང་
ཞུས༑ ཞལ་སྔ་ནས་དགེ་འདུན་བློ་བཟང་པ་ཉིད་ལ་ནི་ཟབ་དོན་གྱི་གདམས་པ་སྩོལ་བར་བཀའ་མ་གནང་སྟེ། སླར་བཀྲ་ཤིས་ལྷུན་པོར་ཕེབས། དེ་ནས་ཟབ་མོ་རྡོ་རྗེ་ཐེག་པའི་སྐྱེད་ཚལ་དུ་འཇུག་པར་དགོངས་ཏེ། ཆོས་ཀྱི་རྗེ་དགེ་
འདུན་བློ་བཟང་པའི་དྲུང་དུ་གནང་བ་གསོལ་ཞིང། མར་ལམ་དབེན་དགོན་དུ་རྗེ་བླ་མའི་དྲུང་དུའང་གནང་བ་དང་བར་ཆད་མི་འབྱུང་བའི་ཐུགས་དམ་སྐྱབས་འོག་དང། ཕྱིས་ཞབས་དྲུང་དུ་འགོད་པའི་བཀའ་ཡང་དག་པར་ཞུས་
ཏེ་ཞབས་སེན་དབང་པོའི་ཕྱོགས་སུ་བཀོད་ནས་དབུས་ཕྱོགས་སུ་ཕེབས། ཡར་ལམ་སེར་འབྲས་ལྷ་ས་དང་བཅས་པ་ལེགས་པར་མཇལ་ཏེ། རི་བོ་དགེ་ལྡན་རྣམ་པར་རྒྱལ་བའི་གླིང་དུ་ཕེབས། དེར་རྒྱུད་སྨད་ཀྱི་སློབ་དཔོན་
རྡོ་རྗེ་འཆང་ནམ་མཁའ་གྲགས་ཀྱི་ཞབས་རྡུལ་སྤྱི་བོས་བླངས་ཏེ། གུས་པ་དང་རྟག་ཏུ་སྦྱོར་བའི་བརྩོན་འགྲུས་བསྟེན་པས་རྒྱུད་ཀྱི་རྒྱལ་པོའི་ཚིག་དོན་གྱི་དེ་ཁོ་ན་ཉིད་རིང་པོར་མ་ལོན་པར་མངོན་དུ་གྱུར་ཏེ། དེར་རྒྱུད་ཀྱི་གྲྭ་ལ་
ཞུགས་ནས་ལོ་གཅིག་ཅུང་མ་སོང་ཙམ་ལ། ཆུ་ཧ་ཅང་བསིལ་བའི་རེག་པས་ཉན་ཏེ་ཞབས་ནད་ཀྱི་མི་བདེ་བའི་རྣམ་པ་བྱུང་བས་རེ་ཞིག་སྨན་དཔྱད་བསྟེན་པ་སོགས་གཙོ་བོར་མཛད་པས། རིང་པོ་མ་ལོན་པར་ཟླ་བ་གཟའ་ལས་

[039B] སླར་གཙང་ཕྱོགས་ལ་ཕྱག་བཏེག་ཐོས་བསམ་གླིང་དུ་ཆོས་ཀྱི་རྗེ་དགེ་འདུན་བློ་བཟང་པའི་དྲུང་དུ་ཕྱག་ཕུལ་བས། འོ་དྲུང་རབ་འབྱམས་པ་འཁོར་བ་ཅིས་ཀྱང་ལེགས། ཁོ་བོས་དཔལ་ལྡན་
ལྷ་མོ་ལ་ངའི་རབ་འབྱམས་པ་ཁུག་ཤོག་ཅིག་ཅེས་བཀའ་བསྒོས་པས། དྲུང་པ་དབུས་ཕྱོགས་སུ་བཞུགས་པ་ལ་གནོད་པར་མཆིས་གསུང། ཚུལ་འདི་ནི་དམ་པ་འདི་ཉིད་ལྷ་སར་ཞབས་བསྙེལ་བའི་སྐབས་སུ་ད་ནད་འདི་ལས་གྲོལ་ན་
གཙང་ལ་འགྲོ་སྙམ་དུ་དགོངས་པའི་ནུབ་ཅིག་མནལ་ལམ་དུའང་བུ་མོ་གཞོན་ནུ་མ་ཞིག་ད་དོན་གྲུབ་པས་གཙང་ལ་ལོག་འགྲོ་ཟེར་བ་ཅིག་བྱུང་གསུང་བ་དང་མཐུན་པར་སྣང་ངོ། །དེ་ནས་དབེན་དགོན་དུ་ཕྱག་ཕེབས་ཏེ། རྗེ་གྲུབ་པའི་
དབང་ཕྱུག་ཉིད་བསམ་སྦྱོར་གཉིས་ཀྱི་སྒོ་ནས་ལེགས་པར་བསྟེན་ཅིང། རྒྱལ་བ་ཐམས་ཅད་ཀྱི་བགྲོད་པ་གཅིག་ཏུ་གྱུར་པ། རྒྱལ་བ་གཉིས་པ་ཙོང་ཁ་པ་ཆེན་པོའི་ཐུགས་ཀྱི་བཅུད་ཕྱུང་བ་མདོ་སྔགས་ཀྱི་སྙིང་པོ་ཐམས་ཅད་གཅིག་ཏུ་དྲིལ་
བའི་གསུང་གི་བདུད་རྩི་རྒྱུན་མི་འཆད་པས་བློ་གྲོས་ཀྱི་ལང་ཙོ་ཡོངས་སུ་རྒྱས་པར་མཛད་ཅིང། སྙན་བརྒྱུད་ཀྱི་གདམས་པའི་དོན་ཐོས་པ་ཙམ་མ་ཡིན་པར་གྲུབ་པའི་གནས་དེ་ཉིད་དུ། འཚོ་བར་བྱེད་པའི་དངོས་པོ་ལ་ཡང་ལྟོས་པ་མེད་པར་
བསྒྲུབ་པ་བསམ་གཏན་གྱི་འཁོར་ལོ་ལ་རྩེ་གཅིག་ཏུ་གཞོལ་བས། རྗེ་བླ་མ་དེ་ཉིད་ཀྱང་ཐུགས་ཤིན་ཏུ་མཉེས་པ་ཅིག་ཡོད་པར་གྲགས། དེ་ནས་ལྷག་པ་ཚུལ་ཁྲིམས་ཀྱི་བསླབ་པའི་འབྲས་བུས་འགྲོ་བ་མཐའ་དག་ལ་ཕན་བདེ་བསྐྲུན་

[040A]༄༅། །པའི་ཕྱིར་བསྙེན་པར་རྫོགས་པར་བཞེད་པ་ལས། དབེན་དགོན་དུ་མཁན་སློབ་ཀྱི་ཆ་མ་འགྲིག་པས་རྗེ་བླ་མ་ཉིད་ཀྱིས་ལུང་བསྟན་ཏེ། ཤངས་མདོ་རི་བོ་དགེ་འཕེལ་དུ་གྲུབ་པའི་དབང་ཕྱུག་ཕྱོགས་ལས་རྣམ་པར་
རྒྱལ་བས་མཁན་པོ་དང། བདེ་ཡངས་སློབ་དཔོན་ཆོས་རྗེ་དགེ་ལེགས་པས་ལས་སློབ་དང། ནོར་གདེངས་པ་ཆོས་རྗེ་ཤཱཀྱ་དཔལ་བཟང་པོ་བས་གསང་སྟོན་མཛད་དེ། དད་པའི་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་
ཏེ་ལྷག་པ་ཚུལ་ཁྲིམས་ཀྱི་བསླབ་པ་ལྷའི་ཆུ་བོས་ཡིད་ཀྱི་རྫིང་བུ་ཡོངས་སུ་གང་བས། སྐྱེ་དགུ་ལག་ལྡན་མཐའ་དག་གི་ཕན་བདེའི་གཞི་དང་ཡོན་གནས་བླ་ན་མེད་པར་གྱུར་ཏོ། །དེ་དག་ལ་འདི་སྐད་ཅེས་བྱ་སྟེ། ལང་ཙོ་པདྨོའི་
སྐུད་པ་ཆེས་ཕྲ་ཡང། །ཡོན་ཏན་འདབ་སྟོང་རྒྱས་པའི་གཞོན་ནུ་དེ། །རྨད་བྱུང་མཛད་པའི་མ་ལ་ཡ་སྐྱེས་དྲི། །སྙན་གྲགས་སེར་བུ་དང་བཅས་ཁོར་ཡུག་འགེངས། །ཐམས་ཅད་མཁྱེན་པའི་ཁྲིམས་ཀྱི་པ་ཊ་ཧ། །འདུན་ལྡན་
ལེགས་བྲིས་བྱ་བའི་ཚོགས་དབུས་སུ། །ལྷ་ལམ་འགྲུམ་པ་ལྟ་བུའི་སྒྲ་བསྒྲགས་པས། །འོག་མིན་གཙང་མའི་གནས་ཀྱང་ཅ་ཅོར་གྱུར། །ཉིན་བྱེད་འཆར་ཀའི་སྔོན་དུ་སྐྱ་རེངས་བཞིན། །རིགས་ཀྱི་ཅོད་པན་སྔོན་དུ་དགེ་བའི་
བཤེས། །རྣམ་མངས་ཚུལ་བཞིན་བསྟེན་པས་ལེགས་བཤད་ཀྱི། །དག་བྱེད་རྒྱུན་གསུམ་ལྡན་པ་ཡིད་མཚོར་བབས། །རྣམ་དཀར་སྟོང་གི་མཐེབ་ལྟོང་དང་འགྲོགས་པའི། །གྲུབ་དབང་མཚན་སྙན་རྣོན་པོའི་སྒྲོ་ལྡན་གྱིས། །

[040B] །གྲུབ་པའི་ས་འཛིན་སྤོ་ལ་མངོན་པར་གཞོལ། །གྲུབ་མཆོག་ཞབས་སེན་པདྨ་རཱ་གའི་འཕྲེང། །བསོད་ནམས་བཞིན་དུ་སྤྱི་བོའི་གཞིར་བཀོད་ཅིང། །ཚངས་དབྱངས་གསུང་གི་
སྒྲོན་མེ་རབ་འབར་བས། །བླང་དང་དོར་བྱའི་དེ་ཉིད་གསལ་བར་བསྟན། །སླར་ཡང་རྡོ་རྗེ་འཛིན་པའི་དེད་དཔོན་ལ། །བརྟེན་ནས་རྒྱུད་སྡེ་རྒྱ་མཚོར་ལེགས་ཞུགས་ཏེ། །སྐུ་གསུམ་འདོད་པ་འཇོ་བའི་རིན་ཆེན་ལ། །འདོད་དགུར་དབང་
བསྒྱུར་གསང་འཛིན་གཉིས་པ་བཞིན། །སླར་ཡང་གདེངས་ཅན་ཕྱོགས་སུ་ཞབས་བཀོད་དེ། །ཚེ་རབས་དུ་མར་བསྟེན་པའི་རིགས་ཀྱི་མགོན། །གང་དེའི་བཀའ་དྲིན་ཉི་འོད་ལ་བརྟེན་པས། །བཤད་དང་བསྒྲུབ་པའི་པད་ཚལ་རྒོད་པ་
བཞིན། །ཕྱོགས་ལས་རྣམ་པར་རྒྱལ་བ་ལ་བརྟེན་ནས། །འདུལ་བ་འབུམ་སྡེའི་སྙིང་པོས་རྒྱུད་མཛེས་པ། །ཐུབ་པའི་དབང་པོ་གཉིས་པ་ཇི་བཞིན་དུ། །ཀུན་གྱི་ཡོན་གནས་བླ་ན་མེད་པར་གྱུར། །ཞེས་བྱའོ། །དེ་ལྟར་བླ་མ་དེ་ཉིད་
ཀྱི་དྲུང་དུ་སྣར་ཐང་བརྒྱ་རྩའི་རྗེས་གནང་ལུང་དང་བཅས་པ། བཀའ་གདམས་ལྷ་བཞིའི་རྗེས་གནང། ཚེ་དཔག་མེད་ལྷ་དགུ་དང། ཀུན་རིག་གི་དབང་སོགས་དམ་པའི་ཆོས་མང་དུ་གསན་ཏེ། སླར་དབེན་དགོན་དུ་ཕེབས་ནས་
བསྒྲུབ་པ་ལ་རྩེ་གཅིག་ཏུ་བརྩོན་པར་མཛད་ཅིང། ཁྱད་པར་རྗེ་བླ་མ་ལ་བསྙེན་རྒྱབ་ཀྱི་ཐུགས་དམ་སྐྱབས་འོག་ཞུས་ནས། དབེན་སའི་དགོན་པ་ཞོལ་གྱི་གཙང་ཁང་དུ་དཔལ་རྡོ་རྗེ་འཇིགས་བྱེད་ཀྱི་བསྙེན་བསྒྲུབ་མཛད་པས། རེ་ཞིག་ཅིག་ན་

[041A]༄༅། །ཐུགས་དམ་གྱི་རིམ་པ་རྣམས་ཀྱང་གྲུབ་སྟེ་ནམ་གྱི་གུང་ལ་རེག་ནས་གཟིམས་པ་ན། སྐུ་སེར་བའི་ཉམས་ཤིན་ཏུ་ཆེ་བ་ཞིག་བྱུང་བ་ན། རྒྱལ་བ་བློ་བཟང་དོན་གྲུབ་ཉིད་བླ་བྲང་གི་འདེགས་སྒོ་ན་བཞུགས་
པའི་སྐུ་བེམ་གྱི་སྣེ་མོས་བདག་ཉིད་མངོན་པར་བཀབ་པའི་ཉམས་ཤིན་ཏུ་གསལ་བཅིག་བྱུང་བས་བདེ་དྲོད་ཚད་མེད་པ་རང་འབར་བྱུང་གསུང། ཡང་དེའི་དུས་སྡིག་པ་རྭ་ཅན་ལག་པ་ཙམ་ཞིག་འཇིགས་འཇིགས་ལྟར་
བདག་ཉིད་ཀྱི་མདུན་དུ་བྱུང་བ་ལ་བག་ཚ་བ་མེད་པར་བཏང་སྙོམས་སུ་བཞག་པ་ན། རྭ་གཉིས་མགལ་མེ་ལྟར་འཁོར་ཞིང་འདུག་པས་རྒོད་ཅིག་ཤོར། དེ་ཁར་རང་ཡལ་དུ་སོང་གསུང། ཡང་དེའི་དུས་སུ་སྣང་བ་ཐམས་
ཅད་བདུད་དུ་ཤར་ནས་ཉམས་ཤིན་ཏུ་མི་དགའ་བ་ཅིག་བྱུང་བ་ལ། དགོངས་གཅིག་བླ་བྲང་གི་བ་ཞིག་ཡོད་པ་དེས་འདུ་ཁང་གི་སྒོ་ཕྱེ་ནས་གཙང་ཁང་དུ་བྱུང་སྟེ། བདག་ཉིད་ཀྱི་སྙིང་ཀར་ཁ་བཙུགས་སྙིང་དམར་ཅེར་གྱིས་
ཁྱེར་སོང། དེ་མ་ཁད་ཡིད་མི་བདེ་བ་དེ་ལྷག་མ་མེད་པར་སངས་སོང་གསུང། མདོར་ན་དེའི་དུས་དངོས་སུ་རྣལ་འབྱོར་པའི་རྣམ་པ་ཅན་དང། བྱ་རི་དྭགས་ལ་སོགས་པའི་གཟུགས་ཅན་སྣ་ཚོགས་པ་ཞིག་སྐུ་དྲུང་དུ་འོང་ཞིང་
འཁོད་པ་ལ། བདག་ཉིད་ལྷའི་ང་རྒྱལ་དང། ཏིང་ངེ་འཛིན་ཤིན་ཏུ་བརྟན་པའི་ངང་ནས་གསང་སྔགས་ཀྱི་བཟླས་བརྗོད་ལས་སྐད་ཅིག་ཀྱང་གཡེལ་བ་མི་མངའ་བས་སྣང་བ་དེ་དག་ནམ་མཁའི་དབྱིངས་སུ་སྤྲིན་ཕུང་ཞི་བ་ལྟར་འགྲོ་

[041B]སྣང་ཚུལ་དེ་དག་རྗེ་ཐམས་ཅད་མཁྱེན་པ་ལ་ཞུས་པ་ན། སྣང་བ་དེ་དག་ལ་འཇིགས་པ་དང་ཡ་ང་བ་ཡང་མི་དགོས། དེ་ལས་འཇིགས་པ་སྟག་དང་རོ་ལངས་ལ་སོགས་པ་ཡང་ཡོང། དེ་འདྲ་བྱུང་ན་ཅི་འདྲ་མཆིས་
གསུང། དེ་ལྟར་ན་ཤིན་ཏུ་འཇིགས་ལགས་པས་མི་ཡོང་བ་ཐུགས་ལ་འདོགས་པ་ཞུ་ཞུས་པས། ཕྱིས་སྟག་ལ་སོགས་པ་རང་ནི་མ་བྱུང། དེ་དུས་ཡིན་ན་དེ་འདྲ་མ་ཞུས་ན་ལེགས་པ་ཡིན་འདུག་སྟེ་གསུང། མདོར་ན་དེ་དུས་ངོ་མཚར་
བའི་གཟིགས་སྣང་ལྷག་པའི་ལྷས་བྱིན་གྱིས་བརླབས་པའི་སྣང་བ་རྨད་དུ་བྱུང་བ་ཡང་བརྙེས། དེ་ལྟར་འཇིགས་བྱེད་ཀྱི་བསྙེན་པ་ཐོན་ནས་མགོན་པོའི་བཀའ་ཆེན་བཅུ་གསུམ་གྱི་རྗེས་གནང་དང། བེའུ་བུམ་གྱི་ལུང་ལ་སོགས་པ་མགོན་
པོའི་ཆོས་སྐོར་ཡོངས་སུ་རྫོགས་པ་དང། ཆོས་རྒྱལ་ཕྱི་ནང་གསང་གསུམ་གྱི་སྒྲུབ་བསྐོར་རྗེས་གནང་དང་བཅས་པ་ཡོངས་སུ་རྫོགས་པ་དང། གསང་བདེ་འཇིགས་གསུམ་གྱི་དབང་བཞི་ཡོངས་རྫོགས་འཁྲིད་ལག་རྗེས་དང་བཅས་པ་
ཐུན་མོང་དང་ཐུན་མོང་མ་ཡིན་པའི་གདམས་པ་རྨད་དུ་བྱུང་བ་རྣམས་དང། བྱང་ཆུབ་ལམ་གྱི་རིམ་པ་ཐུན་མོང་དང་ཐུན་མོང་མ་ཡིན་པའི་དམར་འཁྲིད། ལམ་རིམ་ཆེ་ཆུང་གི་ལུང་དང་བཅས་པ་དང། ཐུན་མོང་དང་ཐུན་མོང་མ་ཡིན་པའི་
ཚེ་དབང་འཁྲིད་དང་བཅས་པ་དང། རྗེ་བཙུན་ཙོང་ཁ་པ་ཆེན་པོའི་སྒྲུབ་བསྐོར་ཐུན་མོང་མ་ཡིན་པ་རྣམས་དང། འཕགས་པ་བཅུ་གཅིག་ཞལ་གྱི་རྗེས་གནང། སྙིང་པོ་དོན་གསུམ་དང། དམར་འཁྲིད་སོགས་འཕགས་པའི་ཆོས་

[042A]༄༅། །བསྐོར་ཡོངས་སུ་རྫོགས་པ་དང། སྐྱེར་སྒང་ལུགས་ཀྱི་རྟ་མགྲིན་གྱི་རྗེས་གནང་སྒྲུབ་བསྐོར་དང་བཅས་པའི་ལུང་དང། ཡིག་ཆུང་ཉི་ཤུ་རྩ་གཅིག་གི་ལུང་དང། མཁས་གྲུབ་ཐམས་ཅད་མཁྱེན་པ་དང། རྒྱལ་
སྲས་བློ་གྲོས་སྦས་པ་གཉིས་སོ་སོ་ལ་བརྟེན་པའི་ལྟ་འཁྲིད་རྣམས་ཀྱི་ལུང་དང། སྐྱབས་འགྲོའི་འཁྲིད་རིམ་ཐུན་མོང་དང་ཐུན་མོང་མ་ཡིན་པ་རྣམས་དང། གཅོད་ཀྱི་ཆོས་བསྐོར་ཡོངས་རྫོགས་དང། ཐུན་དྲུག་གི་རྣལ་འབྱོར་ལ་སོགས་པ་
མདོར་ན་ལྷག་པའི་ལྷ་དང་ཡི་དམ་དང་ཆོས་སྐྱོང་དུ་མའི་རྗེས་གནང་སྒྲུབ་བསྐོར་མཐའ་ཡས་པ་དང། གཏོར་འབུམ་གྱི་ལུང་དམིགས་རིམ་དང་བཅས་པ་དང། མེ་ཏོག་དང། རྡོ་དང། ཆུའི་བཅུད་ལེན་བྱ་ཚུལ་གྱི་ལུང་ལ་སོགས་པ། ཟབ་
པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུ་རྗེ་གྲུབ་པའི་དབང་ཕྱུག་ཉིད་ཀྱི་དྲུང་དུ་ཞུས་ཤིང་ཕྱག་ལེན་ལ་ཐེབས་པར་མཛད་དོ། །དེ་ལྟར་རྨད་དུ་བྱུང་བའི་གདམས་པའི་གཏེར་ཆེན་པོར་ནི་གྱུར། སྡོམ་པ་གསུམ་ཡང་དག་པར་ནོས་ནས་
བཅས་མཚམས་ལས་སྐད་ཅིག་ཙམ་ཡང་མི་འདའ་བར་མིག་གི་འབྲས་བུ་ལྟར་སྐྱོང་བའི་དྲན་ཤེས་ཀྱི་གོམས་པ་ནི་ཡོངས་སུ་རྫོགས། ཞི་ལྷག་ཟུང་དུ་འབྲེལ་བ་དང་བསྐྱེད་པའི་རིམ་པ་གོམས་པ་མཐར་ཕྱིན་ཏེ། བདེ་སྟོང་དབྱེར་མེད་
ཀྱི་ཏིང་ངེ་འཛིན་ཁྱད་པར་ཅན་བརྙེས་པས། ད་ནི་ཚེ་འདིའི་འཁྲི་བ་བཙན་ཐབས་སུ་བཅད་དེ་ཚེ་དང་བསྒྲུབ་པ་མཉམ་པ་ཞིག་བྱའོ་སྙམ་དུ་དགོངས་པ་འབའ་ཞིག་ཡོད་པར་སྣང། ཉིད་ཀྱི་གསུང་ལས་ཀྱང། དེ་དུས་རྗེ་བླ་མ་ལ་དམ་པའི་ཆོས་

[042B] ཐུན་མོང་མ་ཡིན་པའི་གདམས་པ་རྣམས་ནི་ཐོབ། ད་སྣང་བ་མི་དང་མི་བསྟུན་པའི་བསྒྲུབ་པ་ཞིག་བྱེད་པས། རྣམ་གྲངས་མང་པོས་དགོས་པ་མི་འདུག་སྙམ་དུ་མ་ཞུས་པ་དེས་ཅུང་ཟད་ཐོབ་རྒྱ་
ཆུང་བ་བྱུང་འདུག་གསུང། དེ་ནས། བདག་ཉིད་ཆེན་པོ་འདི་དགེ་འཕེལ་གྱི་མཁན་པོར་སྤྱན་འདྲེན་པའི་གསོལ་བ་འདེབས་པ་དང། སྡེ་པ་རིན་སྤུངས་པ་དཔོན་བློན་གྱི་ཕྱག་དམ་ནན་ཆགས་པ་དང་བཅས་བྱུང་བ་ལ། དམ་པ་འདིའི་
སྐྱེ་བ་མང་པོར་དབེན་པ་ལ་ཐུགས་གཞོལ་བས་དང་དུ་མ་བཞེས་ཀྱང། རྗེ་ཐམས་ཅད་མཁྱེན་པས་དམ་ཚིག་ལ་བཀར་ཏེ་རང་དབང་མེད་པར་རེ་ཞིག་མཛད་པའི་ཞལ་ལན་གནང། དེ་ནས་གཟའ་སྐར་བཀྲ་ཤིས་འཛོམ་པའི་ཐོག་ཀུན་
མཁྱེན་ཆེན་པོ་ཤེས་རབ་དཔལ་བཟང་གི་གདན་ས་ཤངས་མདོ་རི་བོ་དགེ་འཕེལ་གྱི་ཆོས་ཁྲི་ལ་འཁོད་ནས། དོན་དུ་གཉེར་བ་དག་ལ་ལེགས་པར་བཤད་པའི་ཆར་ཆེན་པོ་ཡང་ཕབ། དེའི་མུ་ནས་རྗེ་གྲུབ་པའི་དབང་ཕྱུག་གི་ཞབས་ལ་ཚེར་
མའི་རེག་པས་ཉེན་པའི་བསྙུང་ཚུལ་བསྟན་ནས། སྐུའི་བཀོད་པ་ཉེ་བར་བསྡུ་བ་ལ་གཞོལ་ཞིང། སེམས་དཔའ་ཆེན་པོ་འདི་ཉིད། བདག་ཉིད་ཀྱི་རྒྱལ་ཚབ་ཏུ་འོས་པར་གཟིགས་ནས་གདན་དྲངས་ཏེ། ལྷ་དང་བཅས་པའི་འགྲོ་བ་མཐའ་
དག་ལ་ཟབ་པ་དང་རྒྱ་ཆེ་བའི་སྙན་བརྒྱུད་ཀྱི་གདམས་པའི་འཁོར་ལོ་བསྐོར་བའི་ཆོས་ཀྱི་རྒྱལ་སྲིད་དུ་དབང་བསྐུར་བར་མཛད་དོ། །དེ་ནས་རིང་པོ་མ་ལོན་པར་རྗེ་གྲུབ་པའི་དབང་ཕྱུག་མྱ་ངན་ལས་འདས་པའི་མཛད་པ་བསྟན་པ་ལྟར་

[043A]༄༅། །ཆོས་དང་ཟང་ཟིང་གི་སྒོ་ནས་ཐུགས་དགོངས་ཡོངས་སུ་རྫོགས་པ་མཛད་ཅིང། ཁྱད་པར་དབེན་དགོན་དུ་རྗེ་བདག་ཉིད་ཆེན་པོའི་གཟིམས་སྤྱིལ་བཟོ་བཅོས་མེད་པར་གཙང་ཁང་དུ་བཞག་ནས། གཙུག་
ལག་ཁང། མགོན་ཁང། བླ་བྲང་དང་བཅས་པའི་འགྲམ་བཏིངས་ཏེ་འཁོར་ལོ་གསུམ་གྱི་རོལ་པ་ཁོ་ནས་དུས་འདའ་བར་མཛད། དེ་ནས། རྗེ་བླ་མ་ཉིད་ཀྱི་དོན་གྱི་དགོངས་པ་ལྟར་གཙང་ཁང་གི་ནང་དུ་སྐུ་གདུང་རིལ་པོར་
བཞུགས་སུ་གསོལ་ཏེ། རིན་པོ་ཆེ་བརྡར་བའི་ཕྱེ་མ་དང་སྨན་འདམ་ལས་རྗེ་བཙུན་དམ་པ་རང་ཉིད་ཀྱི་སྐུ་འདྲ་བྱིན་རླབས་ཀྱི་གཟི་འོད་འབར་བ། ཀུན་གྱི་མིག་གི་བདུད་རྩི་སྤུངས་པ་ལྟ་བུར། བིར་ཐོགས་རྒྱལ་པོ་སྨན་ཐང་
ནས་ཆོས་ཀྱི་རྗེ་བློ་བཟང་རྒྱ་མཚོ་དཔོན་སློབ་རྣམས་ཀྱིས་ལེགས་པར་བཞེངས། འདིའི་ནང་བཞུགས་ཚད་མེད་པའི་དཀར་ཆག་ནི་རྗེ་བླ་མས་ཟུར་ན་མཛད་པ་ལྟར་རོ། །གཙང་ཁང་གི་ལོགས་རྣམས་ལ་བླ་མ་ལྷའི་རྣལ་འབྱོར་
གྱི་རིམ་པ་དང་མཐུན་པའི་གསང་བདེ་འཇིགས་གསུམ། ཀྱཻ་རྡོར་དུས་འཁོར་རྣམས་ཀྱི་སྐུ་དང། སྟེང་དུ་རང་རང་གི་བླ་མ་བརྒྱུད་པ། འོག་ཏུ་སོ་སོའི་ཆོས་སྐྱོང་དང་བཅས་པ་ལེགས་པར་བཞེངས། གཙང་ཁང་གི་རྟེན་བཞེངས་རྣམས་
གྲུབ་ཅིང། འདུ་ཁང་གི་ཐོག་བེལ་མཚམས་སུ། འགྲོ་བ་ཐམས་ཅད་ཀྱི་འདྲེན་པ་དམ་པ། ལྔ་བརྒྱ་པ་རྣམས་ཀྱི་གཙུག་གི་ནོར་བུ། གངས་ཅན་གྱི་མགོན་པོ་ཐམས་ཅད་མཁྱེན་པ་བསོད་ནམས་རྒྱ་མཚོའི་དཔལ་གཙང་

[043B] དབེན་དགོན་དུ་གདན་དྲངས་རབ་ཏུ་གནས་པ་མཛད་ཅིང་མེ་ཏོག་གི་ཆར་ཆེན་པོ་མངོན་པར་ཕབ། རྒྱལ་བ་ཐམས་ཅད་མཁྱེན་པ་རང་ཉིད་ཀྱང། སྐུ་གདུང་རིན་པོ་ཆེ་
དབུ་བཙུགས་ཏེ་རྒྱུན་རིང་དུ་བཞུགས་འདུག་དད་གུས་ཚད་མེད་པ་འཁྲུངས་ཤིང། སྐུ་འདྲ་རིན་པོ་ཆེ་རྡོ་རྗེ་འཇིགས་བྱེད་ཀྱི་སྐུར་གཟིགས་འདུག་ཅེས་རྗེ་བླ་མ་གསུང་ངོ། །དེ་ལྟར་ཐམས་ཅད་མཁྱེན་པ་ཉིད་ཀྱིས་མངོན་པར་
དགྱེས་པའི་བཀའ་སྩལ་དང། ཆོས་དང་ཟང་ཟིང་གཉིས་ཀའི་བཀའ་དྲིན་ཚད་མེད་པས་བསྐྱངས་གསུང། དེ་ནས་ཐམས་ཅད་མཁྱེན་པའི་ཞབས་ཕྱིར་ཕེབས་ཏེ། བཀྲ་ཤིས་ལྷུན་པོར་སྒྲོལ་མ་ཉི་ཤུ་རྩ་གཅིག་གི་རྗེས་གནང་
དང༑ བཀའ་གདམས་གླེགས་བམ་གྱི་ལེའུ་འགའ་རེའི་ལུང་དང། མགོན་པོ་ཞལ་ལུགས་གསུམ་གྱི་རྗེས་གནང་དང་ཐུན་མོང་མ་ཡིན་པའི་གཏེར་ཆེན་ལས་ཚོགས་དང་བཅས་པ་གདམས་པ་ཡོངས་སུ་རྫོགས་པའི་ལུང་
སོགས་ཆོས་བཀའ་མང་དུ་གསན། སླར་དབེན་དགོན་དུ་ཕེབས་ཏེ་མཁར་ལས་ཀྱི་འཕྲོ་ཡོངས་སུ་རྫོགས་པར་མཛད་དོ། །མཚམས་ཤིག་ཏུ་སྤོར་ཏོག་ཏུ་ཕེབས་ནས་གྲུབ་པའི་དབང་ཕྱུག་ཕྱོགས་ལས་རྣམ་རྒྱལ་བའི་དྲུང་དུ་
དཔལ་དུས་ཀྱི་འཁོར་ལོའི་དབང་གོང་མ་རྣམས་དང་བཅས་པ་དང། གཞན་ཡང་བཀའ་ཆོས་མང་དུ་གསན། གླང་མིག་ཏུ་ཡང་འཇམ་དབྱངས་ལེགས་པའི་བློ་གྲོས་ཀྱི་སྐུ་སྐྱེ་རིན་པོ་ཆེ་གླང་མིག་པ་ཞེས་གྲགས་པ་དེ་ཉིད་ཀྱི་དྲུང་དུའང་

[044A]༄༅། །དམ་པའི་ཆོས་མང་དུ་གསན་ནོ། །དེ་ནས་སྨན་ཐང་ནས་ཆོས་ཀྱི་རྗེ་བློ་བཟང་རྒྱ་མཚོ་དཔོན་སློབ་རྣམས་ཀྱིས་ཐུགས་ཀྱི་ཁུར་བཞེས་ཏེ། འདུ་ཁང་གི་ལོགས་བྲིས་ཡོངས་སུ་རྫོགས་པར་མཛད་ཅིང། གུང་དུ་
རྒྱལ་བ་བློ་བཟང་དོན་གྲུབ་ཀྱི་སྐུ་འདྲ་སྐྱ་རིས་བཏབ་པའི་ཚེ་ཉིན་མཚན་ཁོར་ཡུག་ཏུ་མར་མེ་བཟུང་བ་སོགས་ངོ་མཚར་བའི་ལྟས་དུ་མ་ཡང་བྱུང། སྐུ་འདྲ་འདིས་རྗེ་བླ་མ་ལ་མནལ་ལམ་དུ་གསུང་ལན་གཉིས་ཙམ་བྱོན་གསུང་ངོ། །
མཐར་བདེ་བར་གཤེགས་པའི་སྐུ་དངོས་སུ་བྱོན་པ་ལྟ་བུ་སྐྱེ་བོ་མཐའ་དག་ཡིད་འཕྲོག་ཅིང། མཁས་པ་རྣམས་མགུ་བ་བསྐྱེད་པའི་ལོགས་བྲིས་ལེགས་པར་གྲུབ་སྟེ་རབ་ཏུ་གནས་པའི་དགའ་སྟོན་ཡང་རྒྱས་པར་བསྒྲུབས་
སོ༑ ༑དེ་དག་ལ་འདི་སྐད་ཅེས་བྱ་སྟེ། རྒྱལ་ཀུན་མཁྱེན་བརྩེའི་པིར་གྱི་བྱེད་པོ་ཡིས། །ལེགས་བྲིས་འཇམ་དཔལ་དཔའ་བོའི་ཏིང་འཛིན་གྱི། །ཆར་སྤྲིན་བཟླས་བརྗོད་དབྱངས་ཀྱི་ང་རོ་ཅན། །སྲིད་གསུམ་གདུག་པ་ཀུན་ལ་བསྡིགས་
པ་བཞིན། །གང་ཐུགས་ཟླ་ཤེལ་ནོར་བུའི་མེ་ལོང་ནི། །སྒྲིབ་གཉིས་རྙོག་པའི་དྲི་མ་ཀུན་བྲལ་བས། །ལྷ་དང་བླ་མའི་ཐུགས་རྗེའི་སྒྱུ་འཕྲུལ་གྱིས། །བསྐྲུན་པའི་ཡ་མཚན་སྣང་བ་བརྒྱ་ཕྲག་འཛིན། །ཚེ་རབས་ཀུན་ཏུ་འདུ་འཛིའི་
གཡེང་བ་ཡིས། །རྣམ་པར་དབེན་པའི་དགའ་སྟོན་ལ་ཆགས་པས། །གཅིག་ཏུ་ཟབ་དོན་སྙིང་པོ་བསྒྲུབ་པ་ལ། །རྟག་ཏུ་ངུ་དེ་ཤེར་ཕྱིན་འཚོལ་བཞིན་གྱུར། །རིགས་ཀྱི་ཅོད་པན་བཀའ་ཡི་རྡོ་རྗེའི་འཕྲེང། །སྤྱི་བོའི་གཞི་

[044B] །དགེ་འཕེལ་ཆོས་ཀྱི་ཁྲི་ལ་མངོན་པར་འཛེགས། །སླར་ཡང་དགའ་ལྡན་ཆོས་ཀྱི་གདན་ཁྲི་ལ། །མ་ཕམ་རྒྱལ་བའི་དབང་པོ་ཇི་བཞིན་དུ། །བློ་བཟང་རྒྱལ་བ་གཉིས་པའི་རྒྱལ་ཚབ་ཏུ། །ལྷ་
དང་བླ་མའི་ཚོགས་ཀྱིས་དབང་བསྐུར་སྩལ། །སྟོབས་ལྡན་འཁོར་ལོ་གསུམ་གྱི་སེར་བུ་ཡིས། །ངན་རྟོག་དྲི་མའི་ཆུ་འཛིན་རྒྱང་བསྲིངས་ཏེ། །ཐུབ་བསྟན་ཀུན་གསལ་མཛེས་མའི་ལང་ཙོ་མཆོག་མངོན་པར་གསལ་
བའི་མཛེས་སྡུག་ཅི་ཡང་འཛིན། །ཞེས་བྱའོ། །དེ་ནས་དཔོན་སློབ་ཚངས་མ་གངས་ཅན་ཆོས་འཕེལ་དུ་ཕེབས་ཏེ། རྡོ་རྗེ་འཛིན་པ་ཆེན་པོ་རིག་པ་སེང་གེའི་དྲུང་དུ་བདེ་མཆོག་ལོ་དྲིལ་གཉིས་ཀྱི་དབང། འཇིགས་བྱེད་ཀྱི་དབང། ཀྱཻ་རྡོར་
གྱི་དབང། འཁོར་ཆེན་གྱི་དབང། ཚེ་དཔག་མེད་ལྷ་དགུའི་དབང། དཔལ་ལྡན་ལྷ་མོའི་དབང་བཞི། གུར་ཞལ་གྱི་རྗེས་གནང། ནཱ་རོ་ཆོས་དྲུག་གི་འཁྲིད། བདེ་མཆོག་གི་ཊིཀ་ཆེན་འདོད་འཇོ། རྫོགས་རིམ་རྣལ་འབྱོར་ཆེན་པོའི་རྣམ་
བཤད། བརྟག་གཉིས་ཊིཀ་ཆེན། ཀྱཻ་རྡོར། བདེ་མཆོག་རྣམས་ཀྱི་མངོན་དཀྱིལ་སོ་སོའི་ལུང་སོགས་ཆོས་མང་དུ་གསན་ནས། སླར་གྲུབ་གནས་དམ་པར་ཕེབས། དེ་ནས་སྤྲུལ་པའི་སྐུ་ཐམས་ཅད་མཁྱེན་པ་སོག་ཡུལ་ལ་ཁར་པར་
མཇལ་བར་བཞེད་དེ། དཔོན་སློབ་ཐམས་ཅད་གླང་གི་ལོ་ཟླ་བ་གསུམ་པའི་ནང་དུ་དབུས་ཕྱོགས་སུ་ཕེབས་ཏེ། ཐོག་མར་ལྷ་སར་ཇོ་ཞལ་སོགས་ཀྱི་དྲུང་དུ་བསྟན་པ་རྒྱས་པའི་སྨོན་ལམ་ཡང་དག་པ་མཛད། དེར་དཔལ་གྱི་ལྷ་མོས་

[045A]༄༅། །དངོས་སུ་གསུང་བྱོན་པར་ཡང་འདུག་དེ་ནས་རི་བོ་དགེ་ལྡན་དུ། ཆོས་ཀྱི་རྗེ་བྱམས་པ་རྒྱ་མཚོའི་དྲུང་དུ་འང་ལམ་རིམ་གྱི་མགོ་ནས་ཆོས་འབྲེལ་ཞིག་ནོས། དེ་ནས་ཐམས་ཅད་མཁྱེན་པའི་དྲུང་དུ་དད་གུས་ཀྱི་
ཀུན་ནས་བསླངས་པའི་འབུལ་བ་ཡང་དག་པས་མཉེས་པར་བྱས་ཤིང། ཟབ་པ་དང་རྒྱ་ཆེ་བའི་ཆོས་མང་དུ་ཞུས། ལྷའི་བཙུན་པ་བསོད་ནམས་དཔལ་བཟང་པོའི་དྲུང་དུའང་སྤྱོད་འཇུག་མཚན་བརྗོད་ལ་སོགས་པའི་ལུང་དུ་མ་
ཞུས༑ དམ་པ་འདི་ཉིད་ཀྱི་དྲུང་དུའང། སྟོབས་ཀྱི་འཁོར་ལོས་བསྒྱུར་བ་དགེ་ལྡན་པ་ཡབ་སྲས་ལ་སོགས་པའི་མི་ཆེན་དང། དགེ་བའི་བཤེས་གཉེན་དུ་མས་ཞབས་ལ་གཏུགས་ཤིང། ཟབ་པ་དང་རྒྱ་ཆེ་བའི་ཆོས་ཀྱི་བཀའ་དྲིན་
ཡང་དག་པར་སྩལ་ཏེ། སླར་གཙང་ཕྱོགས་སུ་ཕེབས། དེ་ཁའི་སྟོན་གཙང་རོང་གི་སྡེ་འཁྲུགས་ཆེན་པོ་བྱུང་སྟེ། གྲ་པ་བྱིངས་བསོད་སྙོམས་ལ་བྱོན་བཤུལ་གཟིམས་ཁང་ན་དཔོན་སློབ་གསུམ་ལས་མེད་པའི་ཐོ་རངས་ཞིག་པ་རྣམ་
རྫོང་གི་སྲུང་ཆ་བའི་ཁྲོད་ནས་དྭགས་པོ་དང། དེ་ལ་བརྟེན་པའི་པ་རྣམ་པའི་ཕོ་ཡན་འཚོགས་པའི་དམག་གི་ཚོགས་ཤིན་ཏུ་འཇིགས་པས་བཅོམས་ཏེ། མདའ་མཚོན་གྱི་ཆར་ཕབ། དེའི་ཚེ། བདག་ཉིད་ཆེན་པོ་འདིས་དེ་ལྟར་མ་
བྱེད་ཅེས་འཇིགས་པ་མེད་པ་ལྟར་སྐུ་མངོན་དུ་ཕྱུང་སྟེ། སྐལ་ངན་དེ་དག་ལ་གོ་བར་མཛད་པ་ན། ངན་པ་དེ་དག་གིས། དམ་པ་འདི་ལ་ཆེས་ཆེར་བསྡིགས་ནས་མདའ་འཕངས་པ་ཕལ་ཆེར་བདག་ཉིད་ཆེན་པོའི་སྐུ་ལས་ཡོལ་ཏེ་

[045B] འགའ་ཞིག་ཕོག་ཀྱང། ཇི་ལྟར་རྡོ་རྗེ་རིན་པོ་ཆེའི་རང་བཞིན་གྱི་བྲག་རི་ལ་མདའ་ཕལ་པ་འཕངས་པ་ལྟར་གནོད་པ་མེད་པར་འབྲུལ་བར་བྱེད་དོ། །དེར་སྡིག་པ་ཅན་དེ་དག་ཀྱང་འདི་ནི་མཚོན་བསྲུངས་བླ་ན་མེད་པ་དང་ལྡན་པ་
ཞིག་གོ་ཅེས་སྒྲ་དབྱངས་སྒྲོགས་མོད་ཀྱང། ལྷ་དང་བླ་མའི་ཐུགས་རྗེའི་གཟི་བྱིན་གྱིས་ཡིན་གྱི། མཚོན་བསྲུངས་ཐ་མལ་པ་ནི་གཏན་ནས་མེད་གསུང་ངོ། །དེར་རྗེས་འཁོར་གྱི་ཚོགས་འདུས་པའི་དབུས་སུ། ད་རང་ཅག་རྣམས་
བཀའ་གདམས་གོང་མ་རྣམས་ཀྱི་རྣམ་ཐར་ལྟར་དང་པོ་ཉིད་ནས་བཟོད་པར་བྱས་ཏེ། གནོད་ལན་དུ་ཕན་པ་བསྒྲུབ་པའི་སྨོན་ལམ་བཏབ་སྟེ་ཇི་མི་སྙམ་པར་འཇོག་གམ། ཡང་ན། རྗེ་བཙུན་མིད་ལ་ལྟར་དང་པོར་མཐུའི་སྒོ་ནས་ཚར་
བཅད་དེ། ཕྱིས་རྗེས་སུ་འཛིན་པའི་སྨོན་པ་བྱེད། ཅེས་བཀའ་སྩལ་པ་ལས། ཐམས་ཅད་ཀྱིས་མགྲིན་གཅིག་ཏུ། དབེན་དགོན་འདི་ཡང་ས་མཚམས་སུ་སོང་བས་ད་ལམ་རྟགས་ཐོན་པ་ཞིག་མ་བྱུང་ན། སྡེ་འདི་ཡང་འཇིག་པར་
ཐུག་པས། ཅི་ནས་ཀྱང་དྲག་པོའི་ཆད་པས་ཚར་གཅོད་པ་ཞུ། ཞུས་པ་ལྟར་བསྒྲུབ་པའི་རྫས་རྣམས་ཚོགས་པར་བྱས་ཏེ། དཔལ་རྡོ་རྗེ་འཇིགས་བྱེད་ཀྱི་བསྙེན་བསྒྲུབ་མཐར་སོན་པའི་དཔོན་སློབ་བཅོ་ལྔ་ཙམ་གྱིས། ཞག་ཉེར་གཅིག་
གི་བར་ཆོས་ཀྱི་རྒྱལ་པོའི་གཏོར་ཆེན་དྲག་པོར་བསྒྲུབས་ཏེ་འཕངས། དེ་དག་གི་ཚེ། ཟིལ་དང་འུར་ཆོམས་སོགས་ཆོས་སྐྱོང་དངོས་སུ་བྲན་ལྟར་འཁོལ་བའི་རྟགས་བྱུང་ཞིང། ཟླ་གཅིག་མ་འགོར་བར་དགྲ་བོའི་དཔུང་རྣམས་རྒྱུ་གཟེར་

[046A]༄༅། །ཕྱིས་ཀུན་ཏུ་འཇོམས་ཤིང། དམག་ལ་འོངས་པའི་གཙོ་བོ་དེ་དག་ནི་རིམ་བཞིན་རྩ་བ་ཡང་བུད་དེ། དེང་སང་མིང་ཙམ་ལུས་པ་བསྙོན་མེད་དུ་མཐུན་སྣང་གྲུབ་པ་འདིར་འདུག་དེ་ལྟར་ན། རྗེ་འདི་ཉིད་ཆོས་སྐྱོང་ལ་
མངའ་བརྙེས་པས། གཏོར་བརྡེག་དང་བསྐང་གསོ་སོགས་གང་གནང་ཀྱང་ཟིལ་གཞན་པས་ཆེ་བ་ཞིག་འོང། གཏོར་བརྡེག་མཛད་པའི་སླ་ང་ལ་ཞབས་རྗེས་བྱོན་པ་འདི་མང་དུ་བྱུང་འདུག་ཅིང། བསྐྱེད་པའི་རིམ་པ་མཐར་ཕྱིན་
པས་ལྷག་པའི་ལྷའི་ང་རྒྱལ་དང་གསལ་སྣང་ཤིན་ཏུ་བརྟན་པ་མངའ་བའི་སྟོབས་ཀྱིས། ནང་མཆོད་རང་ཁོལ་བ་དང། ཚེ་རིལ་འཕར་བ་དང། བདུད་རྩི་འབབ་པ་དང། ཚེ་ཆང་ཁོལ་བ་དང། སྤྱན་དབྱེའི་ཚེ། ལྷས་མེ་ཏོག་དངོས་
སུ་བཟུང་བ་ཡང་དུ་མ་ཞིག་བྱུང། ཕྱིས་ནི་མཁས་ཤིང་གྲུབ་པའི་སྙན་གྲགས་ཀྱི་འུར་ལངས་ཏེ། ཕྱོགས་ཕྱོགས་ཀྱི་སྡེ་དགོན་སོ་སོའི་བླ་མ་དང། སྡེ་དཔོན་མང་པོས་ཀྱང་མཆོད་གནས་འགྲན་ཟླ་མེད་པར་བཟུང་བ་ཡིན་ནོ། །
དེའང་དུས་རྒྱུན་པར་ཡང། བླ་མ་ལྷའི་རྣལ་འབྱོར་ཁོ་ན་ལ་བསྒྲུབ་པ་སྙིང་པོར་མཛད་ཅིང་རྟོགས་པ་ཁྱད་པར་ཅན་དེ་ལ་བརྟེན་ནས་བརྙེས་ཏེ། བཀའ་ལས། དཔལ་ལྡན་བདེ་ཆེན་དབེན་སའི་ཕོ་བྲང་དུ། །རྩེ་གཅིག་བསྒྲུབ་ལ་
བརྩོན་པའི་རྣལ་འབྱོར་ང། །རྟག་ཏུ་བླ་མ་དྲན་པའི་བསམ་གཏན་ལ། །གཡེལ་མེད་གཅིག་ཏུ་གཞོལ་ཞིང་བརྩོན་པར་བྱེད། །གསུངས། ཡང་བཀའ་ལས། ཀྭ་ཡེ་མ་ཡེངས་དྲན་པའི་ཆུ་འཛིན་མཐུག་པོ་ལས། །དོན་དམ་

[046B] །མཐར་འཛིན་བྲག་རིའི་ཕུང་པོ་མྱུར་བཤིག་སྟེ། །བདེ་ཆེན་དམ་པའི་གནས་སུ་བགྲོད་པ་ནི། །ཨེ་མ་ངོ་མཚར་དཔལ་གྱི་དམ་པའོ། །ཞེས་གསུངས། གཞན་ཡང་དགེ་བའི་བཤེས་གཉེན་དུ་
མས་བསྐུལ་བ་དང། བདག་ཉིད་རྗེ་བཙུན་བློ་བཟང་དོན་གྲུབ་ཀྱི་བཀའ་དྲིན་དྲན་པའི་ཉམས་མགུར་ཡང་མང་དུ་མཛད་དེ། འདི་ལྟར། ན་མོ་མཧཱ་མུ་ཏྲཱ་ཡ། ཕ་གི་ཞིག་རྒྱ་མཚོ་ཆེན་པོ་ན། །ཡིད་བཞིན་ནོར་བུ་རིན་ཆེན་ཡོད། །དེད་དཔོན་
གྱི་ཐབས་ལ་མ་བརྟེན་ན། །གཏིང་མཐའ་ཟབ་པས་རྙེད་པར་དཀའ། །འདི་ཁ་ཞིག་གསུང་རབ་ཀྱི་རྒྱ་མཚོ་ན། །སྙིང་པོ་ཡིད་བཞིན་ནོར་བུ་ཡོད། །མཚན་ལྡན་གྱི་ཐབས་ལ་མ་བརྟེན་ན། །ཟབ་རྒྱས་ཀྱི་སྤྲོས་པས་རྙེད་པར་དཀའ། །དཀའ་
ཚུལ་འདི་སྙིང་གི་དཀྱིལ་དུ་ཆོངས། །དཔའ་བོ་དང་དཔའ་མོའི་ཐུགས་ཀྱི་བཅུད། །ངོམས་པ་རང་མེད་པར་གསོལ་བ་ཞུ། །ཞུ་བ་འདི་རང་སེམས་རྒྱལ་པོ་ལ། །གདམས་པ་བདེ་ཆེན་གྱི་གཏེར་མཛོད་ཡིན། །ཞེས་པ་དང། ཡང། ན་མོ་
མཧཱ་མུ་ཏྲཱ་ཡ། རྒྱ་མཚོར་ཡོད་པའི་ནོར་བུ་རིན་ཆེན་དེ། །ཤུགས་དྲག་རླབས་ཀྱིས་ཕྱོགས་སུ་བསྐྱོད་ན་ཡང། །བསོད་ནམས་ལྡན་པའི་འགྲོ་བའི་དཔལ་དུ་ཆེ། །བསྟན་པའི་སྙིང་པོ་རང་སེམས་བདེ་ཆེན་དེ། །རྣམ་པར་རྟོག་པའི་
འཁྲུལ་པས་གཡོ་ན་ཡང། །དད་ལྡན་སྐལ་ལྡན་གདུལ་བྱའི་དཔལ་དུ་ཆེ། །ཆེ་བར་གྱུར་ཅིག་བླ་མ་ལྷག་པའི་ལྷ། །ཞེས་བྱ་བ་ལ་སོགས་པ་གསུངས་པར་སྣང། དེ་ནས་བདག་ཉིད་ཆེན་པོ་དགུང་ལོ་ལྔ་བཅུ་ང་བརྒྱད་བཞེས་

[047A]༄༅། །པ༑ སྣ་ཚོགས་ཞེས་པ་ཆུ་ཕོ་རྟའི་ལོའི་དགུན་བསམ་གྲུབ་རྩེ་ནས་ཕྱག་དམ་ནན་ཆེས་པའི་སྟོབས་ཀྱིས། དགེ་འཕེལ་ཁྲི་ཐོག་ཏུ་ཕེབས། ལོ་ལྔའི་བར་དུ་དམ་པའི་ཆོས་ཀྱི་འཁོར་ལོ་བསྐོར་ཏེ། ཆོས་ཀྱི་ཁྲིམས་ཀྱང་
ཡང་དག་པར་བསྡམས་པས་བཀའ་དྲིན་གྱིས་ཁྱབ་པར་མཛད་དོ། །དེ་དག་ལ་འདི་སྐད་ཅེས་བྱ་སྟེ། །ལུང་དང་རིགས་པའི་རྒྱུད་མངས་སྒྲས། །རྣ་བའི་བཅུད་ལེན་རྒྱས་བྱེད་གང། །ལོག་སྨྲ་སོ་ལྡན་མཐའ་དག་ལ། །སེང་གེའི་ང་རོ་
བཞིན་སྒྲོགས་པ། །གང་དེའི་ལེགས་བཤད་འོད་སྟོང་གིས། །སྙིང་སྟོབས་དྲི་བསུང་རྫོགས་པ་ཡི། །ཡིད་འོང་ཆུ་སྐྱེས་གཞོན་ནུ་ནི། །མངོན་དགའ་རྒྱས་པས་ཅི་ཡང་རྒོད། །བཀྲ་ཤིས་འཁོར་ལོས་མཚན་པའི་རྡུལ། །སྤྲིན་
ཞོན་ཕྱོགས་སུ་ལེགས་བྲིས་ཤིང། །ཕྱག་ན་པདྨོའི་གྲིབ་བསིལ་ལ། །བརྟེན་ནས་འགྲོ་ལ་མི་འཇིགས་ནི། །སླར་ཡང་གྲུབ་པའི་འཕུར་ལྡིང་གིས། །རོལ་པས་རང་གི་བསྟི་གནས་གཤེགས། །བསྒྲུབ་པའི་ཚེར་མ་རྣོ་
ལྡན་པའི། །ཞིང་བཅུ་ལས་འོངས་མྱུ་གུ་རྣམས། །འཕྲིན་ལས་དྲག་པོའི་མེ་ཆར་གྱིས། །འཇོམས་མཛད་རིག་སྔགས་འཆང་བའི་རྗེ། །འདི་ཡི་ཕན་བདེའི་ཁུར་ཆེན་གྱིས། །མཁས་པ་མཐའ་དག་ངལ་བ་འཛིན། །ཟབ་རྒྱས་
མགྲིན་པའི་དྲིལ་ཆེན་གང། །སྲིད་རྩེའི་བར་དུ་འཁྲོལ་བ་ན། །བྱེད་པོ་རང་གི་མགྲིན་སྐྱེས་ལ། །སྐྱེངས་ནས་བསམ་གཏང་རྫུ་ལ་བརྟེན། །དགེ་འཕེལ་གདོང་ལྔས་མངོན་མཛེས་པའི། །ཆོས་ཀྱི་ཁྲི་གདན་ཡངས་པ་ལ། །

[047B] །ཟླ་དང་བྲལ་བ་འདི་ཉིད་དོ། །ཞེས་བྱའོ། །དེ་ནས། འཕགས་པ་འཇིག་རྟེན་དབང་ཕྱུག་གི་གདུང་འཛིན། འགྲོ་བ་དུ་མའི་འདྲེན་པ། གནས་རྙིང་ནས་རྗེ་འཇམ་པའི་དབྱངས། དགེ་འཕེལ་
གྱི་ཁྲིར་བཀོད་ནས་དམ་པའི་ཆོས་དང་ཟང་ཟིང་གི་བཀའ་དྲིན་གྱིས་ཁྱབ་པར་མཛད། སླར་ཡང་གྲུབ་པའི་གནས་མཆོག་དབེན་ས་ཆོས་ཀྱི་ཕོ་བྲང་དུ་ཕེབས་ཏེ། དགུན་ཕལ་ཆེར་བསྒྲུབ་པ་བསམ་གཏན་གྱི་འཁོར་ལོ་དང། དབྱར་ཆོས་ལ་
ཕྱོགས་ཕྱོགས་ཀྱི་སྡེ་སྣོད་འཛིན་པ་དང། གཉུག་མར་གནས་པ་རྣམས་ལ་ཟབ་རྒྱས་མདོ་སྔགས་ཀྱི་ཆོས་བཀའ་ཅི་རིགས་པ་སྩལ་ཅིང། སྟོན་དཔྱིད། ཤངས་དང། ཉང་སྟོད། རོང་ཕྱོགས་སུ་ཕེབས་ཏེ། སྐྱེ་བོ་བརྒྱ་སྟོང་ཕྲག་མང་པོ་
བླ་ན་མེད་པའི་ལམ་དུ་རིགས་ངེས་པར་མཐོང་ངོ། །མདོར་ན། བདག་ཉིད་ཆེན་པོ་འདི་ནི། ཚུལ་ཁྲིམས་གསུམ་གྱིས་ཡང་དག་པར་བསྡམས་ཤིང། ཆགས་སྡང་མགོ་གནོན་པ། ལྷག་པའི་ལྷའི་རྣལ་འབྱོར་ལས་གཡེལ་བ་མེད་ཅིང་
བདེ་སྟོང་གི་ཏིང་ངེ་འཛིན་མངའ་བ། རྒྱལ་བ་བློ་བཟང་དོན་གྲུབ་རང་ཉིད་ཀྱིས། དབེན་དགོན་འདི་གཉེར་དུ་གཏད་པའི་བཀའ་ལས་འགོད་པ་མེད་པར་སྒྲུབ་པའི་སྡེ་འདི་ཁོ་ན་ཐུགས་ཀྱི་དཀྱིལ་དུ་བཅུག་ནས། འཁོར་ལོ་གསུམ་གྱིས་དུས་
འདའ་བ་སྟེ། རྒྱུ་མཚན་དེ་ཉིད་ལས་ན། སྐུ་ཚེ་ཕྱི་མ་རྣམས་སུ་ཡང། དབེན་དགོན་འདི་དར་རྒྱས་སུ་བྱེད་པ་ལ་ཟླ་དང་བྲལ་བའི་མཛད་པ་ཅན་དུ་འགྱུར་རམ་སྙམ་མོ། །དེ་ལྟར། ཞིང་འདིའི་སྐུ་དངོས་ཀྱི་གདུལ་བྱ་རྣམས་ཀྱི་དོན་བསྒྲུབས་

[048A]༄༅། །ཟིན་པ་ན། ཉིད་ཀྱི་དྲུག་ཅུ་རེ་བདུན་པ། བོང་བུ་ཞེས་པ་ལྕགས་མོ་ཡོས་ཀྱི་ལོ་ཟླ་བ་བཅུ་པའི་ཉེར་ལྔ་ལ། རྐྱེན་ཅུང་ཟད་ལ་བརྟེན་ནས་རོང་བྱམས་ཆེན་དུ་ཕེབས་ཏེ། ཟླ་བ་བཅུ་གཅིག་པའི་ཡར་ངོའི་ཚེས་བཅུ་བཞི་ལ་
ངོ་མཚར་བའི་ལྟས་དང་བཅས་ཏེ་མྱ་ངན་ལས་འདའ་བའི་ཚུལ་བསྟན་ནོ། །དེ་ནས་དགུང་ཞག་བདུན་གྱི་བར་དུ་སིར་བུའི་རྒྱུ་བ་ཆད་ཅིང། ལྷའི་མེ་ཏོག་གི་ཆར་བབས། སྐུ་གདུང་སླར་དབེན་དགོན་དུ་གདན་དྲངས་ནས་ཞུགས་ལ་སྦྱངས་
ཞག་ཞེ་དགུའི་བར་དུ་ཚོགས་པས་གུང་ཚིགས་ཡན་ལ། དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་བསྒྲུབས་ནས་དབང་བླངས་ཤིང། དགུང་གི་རིང་བླ་མ་མཆོད་པའི་ཆོ་ག་མཛད། མདོར་ན་གྲྭ་བུ་སློབ། སྡེ་དཔོན་གྱི་སྦྱིན་བདག་
སོ་སོ་དང་བཅས་པས་ཐུགས་ཁུར་ཚད་མེད་པ་བཞེས་ཏེ། དགོངས་པ་ཡོངས་སུ་རྫོགས་པར་བྱས། བཀྲ་ཤིས་ལྷུན་པོ། དགེ་འཕེལ། བྱམས་ཆེན་སོགས་ཆོས་སྡེ་རྣམས་སུ། མང་ཇ་འགྱེད་བཅས། འབུལ་བ་གྱ་ནོམ་པ་དང་བཅས་པ་
ཡང་དག་པར་བསྒྲུབས། ཕྱིས་དགུང་ཞག་གྲོལ་ནས་སྤུར་ཁང་ཞལ་ཕྱེ་བ་ན། རིང་བསྲེལ་སྲན་མ་ཙམ་ཞིག་གིས་སྙིང་པོར་བྱས་ཤིང། ཕྱི་རྣམས་རིང་བསྲེལ་གྱིས་བྱུར་བུར་གཏམས་པའི་ཐུགས་གཉིས། ལྗགས། སྤྱན། རྩ་དབུ་
མ་བྱང་སེམས་དཀར་དམར་གྱིས་གང་བ། དབུ་ཀླད་རིང་བསྲེལ་གྱིས་བྱུར་བུར་གཏམས་པ་སོགས་བྱོན་ཞིང་རིང་བསྲེལ་གསིལ་བུ་བ་ནི་ཤིན་ཏུ་མང་བར་བྱོན་ནོ། །སྤུར་ཁང་གི་ས་ཕག་རྣམས་ལ་གཞི་བྱས། ཕྱི་རོལ་དུ་སྐུ་

[048B] དཔལ་འཁོར་ལོ་སྡོམ་པའི་སྒོ་ནས་རབ་གནས་རྒྱས་པར་བྱས། དེ་ནས་ངེད་རང་གི་བསམ་པ་ལ། རྟེན་བཞེངས་སོགས་ཀྱི་གཡེང་བ་མི་བྱེད་
པར་གཅིག་ཏུ་བསྒྲུབ་པའི་རྒྱལ་མཚན་བཟུང་ཏེ་དགོངས་པ་རྫོགས་པར་བྱའོ། །སྙམ་པ་ཞིག་ཡོད་ཀྱང། གྲྭ་བུ་སློབ་སྦྱིན་བདག་དང་བཅས་པས་བཀའ་བགྲོས་ཏེ། རང་བྱོན་རྣམས་བཞུགས་པའི་རྟེན་བཞེངས་ཅིས་ཀྱང་བྱེད་དགོས་
ཚུལ་བྱུང་བ་ལྟར། དེའི་སྟོན་ཤངས་དང་རོང་ཕྱོགས་སུ་དབང་སྦྱིན་དང་དགེ་བསྐུལ་བྱས། དགུན་སྙིགས་དུས་ཀྱི་རྒྱལ་བ་གཉིས་པ། རྗེ་བླ་མའི་སྐུ་གདུང་རིན་པོ་ཆེ་མཇལ་བ་དང་མཁས་པ་དང་གྲུབ་པ་རྣམས་ལས་ལེགས་པར་བཤད་
པའི་སྐྱེས་བླང་བའི་ཕྱིར། སྐྱིད་ཤོད་ཕྱོགས་སུ་ཕྱིན། ལྷ་དང་བླ་མའི་ཐུགས་རྗེའི་བདག་རྐྱེན་ལ་བརྟེན་ནས། གང་དང་གང་དུ་སོང་བ་དེར་འབུལ་བ་དང་བསྙེན་བཀུར་ཡང་དག་པ་བྱུང་ཞིང་དཔྱིད་གཙང་དུ་འཁོར། དེ་ནས་ཆོས་ཀྱི་རྗེ་
བློ་བཟང་རྒྱ་མཚོ་བས་སྦྱིན་བདག་དང་ཞལ་བཀོད་ཀྱི་མཐིལ་མཛད་ནས། རྗེ་བླ་མ་རང་ཉིད་ཀྱི་སྐུ་འདྲ་བསྐལ་པ་དང་པོའི་མི་ཚད་ཙམ་གསེར་ཟངས་ལས་གྲུབ་པ་བལྟ་བས་ཆོག་མི་ཤེས་པ་ཞིག་བསྒྲུབས་ཏེ། ལྷ་བཟོ་བ་རྣམས་ཀྱང་
འབུལ་ནོད་ཀྱིས་མཉེས་པར་བྱས། འཁོར་ལོ་བདེ་མཆོག་གི་སྒོ་ནས་རབ་ཏུ་གནས་པ་རྒྱས་པར་བྱས་ཏེ། བྱིན་རླབས་ཀྱི་གཟི་བྱིན་འབར་བར་བཞུགས་སོ། །དེ་ལྟ་བུའི་དམ་པ་འདི་ལ་དབུས་གཙང་གི་ལྗོངས་འདིར་བུ་སློབ་མང་དུ་

[049A]༄༅། །བྱུང་བ་རྒྱས་པར་ནི་བརྗོད་པར་མི་སྤོབས་མོད། རགས་པ་ཙམ་སྨོས་ན། གནས་རྙིང་ནས་རྗེ་རིན་པོ་ཆེ་འཇམ་པའི་དབྱངས། ཇོ་གདན་མཁན་རིན་པོ་ཆེ་ནོར་བཟང་རྒྱ་མཚོ། ཤར་རྩེ་སློབ་དཔོན་པ་རྗེ་ཤཱཀྱ་
མཆོག་གྲུབ། ཆོས་རྗེ་བསམ་བློ་ཤེས་རབ་རྒྱལ་མཚན། ཆོས་ཀྱི་རྗེ་རྒྱལ་བའི་འབྱུང་གནས། མངའ་རིས་བཀའ་བཅུ་པ་བློ་བཟང་དཔལ་མགོན། མཁན་པོ་སངས་རྒྱས་ཚུལ་ཁྲིམས། མངའ་རིས་མཁན་པོ་བསམ་རྡོར་པ། ཆུ་བར་
རིན་པོ་ཆེ་དོན་ཡོད་རྒྱ་མཚོ། དབུས་པ་ཆོས་རྗེ་དགེ་ལེགས་པ། མཚན་སྒྲོགས་མཁན་ཆེན་སྡིངས་པ་ནང་སོ། ཀོང་སྟོན་འཇམ་དབྱངས་རྒྱལ་པོ། ཞལ་སྔ་ནས་འཇམ་དཔལ་རྡོ་རྗེ། ཆོས་རྗེ་གུང་རུ་ཤེས་རབ་བཀྲ་ཤིས། ཆོས་རྗེ་
ཆོས་དོན་པ་སོགས་བསྟན་པའི་རྩ་ལག་ཏུ་གྱུར་པའི་དགེ་བའི་བཤེས་གཉེན་མཐའ་ཡས་ཤིང་རྒྱལ་བ་བློ་བཟང་དོན་གྲུབ་ཀྱི་སློབ་མ་མཁས་གྲུབ་དེ་དག་ལས་ཕལ་མོ་ཆེ་ཞིག་གིས་རྗེ་འདི་པའི་ཞབས་པད་གུས་པས་བསྟེན་ཅིང་
བདག་ཅག་གིས་ཀྱང་ཞབས་པད་རྒྱུན་རིང་དུ་བསྟེན་ནས། ཡོངས་སུ་རྫོགས་པའི་གདམས་ངག་གི་བཀའ་དྲིན་ཡང་དག་པར་མནོས་ཏེ། རྒྱལ་བ་སྲས་དང་བཅས་པའི་འཕྲིན་ལས་སྤེལ་བའི་ཁུར་བཟུང་བ་འདི་ལགས་སོ། །དེ་
དག་ལ་འདི་སྐད་ཅེས་བྱ་སྟེ། ས་ལ་ཟུང་གི་རྐང་འཐུང་གི་གྲིབ་བསིལ་བསྟེན་པས་རྒྱལ་བ་བཞིན། །མཁྱེན་བརྩེ་རྫོགས་པའི་ཉི་མ་དེ། །བརྩེ་བས་ཕྱི་བཞིན་གཟིགས་པ་ཡི། །འོད་དམར་དང་བཅས་ནུབ་རིར་འཆེལ། །མ་རིག་

[049B] །བཤེས་གཉེན་དམིགས་བུ་དང་བྲལ་བ། །ཀྱེ་མ་བདག་ཅག་སྐལ་བ་དམན། །ཡིད་ཀྱི་བུད་ཤིང་མྱ་ངན་གྱིས། །སྦར་བའི་ཤུགས་རིང་དུས་མཐའི་མེ། །གཞོམ་ཕྱིར་མིག་གི་སྤྲིན་ཆེན་ལས། །མཆི་མའི་གྲུ་
ཆར་འབེབས་པ་བཞིན། །དེ་ཚེ་གསེར་ཞུན་བརྩེགས་འདྲ་བའི། །རྩེ་མོ་ཅན་གྱིས་རྡོ་རྗེའི་སྐུ། །རིལ་མིད་མཐར་བྱས་ངོ་མཚར་བའི། །ཤ་རི་རམ་སོགས་འདོད་པ་འཇོ། །གང་གི་སོར་མོའི་རླབས་དག་ལས། །འོངས་པའི་སྣང་བརྙན་འདབ་
སྟོང་ཅན། །བྱིན་རླབས་དྲི་བསུང་འབུམ་འཕྲོ་བ། །ལྷར་བཅས་འགྲོ་ལ་སྐལ་བཟང་བྱེད། །ཅེས་བྱའོ། །འདིར་སྨྲས་པ། ལོང་ལོང་ཨིནྟྲ་ནཱི་ལའི་ཆུ་འཛིན་མཁའ་དབྱིངས་མཛེས་མའི་ལང་ཙོར་འཁྱུད། །ཁྱུག་ཁྱུག་འབར་བའི་སྐྲ་ཅན་དང་མཚུངས་
བདེ་འཐུང་ཟློས་གར་མངོན་པར་བསྒྱུར། །ཟིམ་ཟིམ་མུ་ཏིག་གྲུ་ཆར་ཚོགས་འབབ་སྒྲ་བརྒྱ་པའང་དལ་གྱིས་རྒོད། །མཛེས་མཛེས་རྨ་བྱེའི་ན་ཆུང་གར་བསྒྱུར་འདི་དག་འཇིག་རྟེན་ངོ་མཚར་བྱེད། །དེས་ཀྱང་དཔེར་འོས་མ་ཡིན་པའི། །མཁས་པ་
རྣམས་ཀྱི་དུས་སྟོན་གང། །ཚིག་དོན་དབུ་བ་རབ་དཀར་བའི། །ལེགས་བཤད་བདུད་རྩིའི་མཆོད་ཡོན་ནོ། །དེ་ཕྱིར་ཕྱོགས་ཀྱི་བུ་མོ་ཡི། །རྣ་ལུང་ཡངས་པའི་མཛེས་མ་ལ། །གཏམ་སྙན་ཨུཏྤལ་ཕོན་པོ་ཡིས། །དགའ་མགུར་རོལ་པའི་
བྱེད་པ་གང། །ཕྱོགས་འདིའི་དེང་སང་སྙན་དངགས་མཁན། །ཀུན་གྱི་རལ་པའི་ཟུར་ཕུད་ལ། །ཚིག་གི་གོམ་པ་འགོད་མཁས་པ། །ཆོས་ཀྱི་རྒྱལ་མཚན་ཞེས་བྱའོ། །སུམ་རྩེན་དྲི་མ་ཀུན་བྲལ་བའི། །བཻ་ཌཱུར་ཡུང་འབྲུའི་ཚད་ཀྱིས་

[050A]༄༅། །ཀྱང༑ ༑གསེར་སྦྱངས་རྡུལ་མང་མཐོར་བརྩེགས་པ། །མ་མཐོངས་འགོག་པ་ཟིལ་གྱིས་གནོན། །རྡོ་རྗེ་སློབ་དཔོན་བ་སྤུའི་ཁུང། །བསྔགས་པའི་རྣམ་དཀར་ཕུང་པོ་ལ། །རབ་འབྱམས་རྒྱལ་བའི་འཁོར་ལོ་ཀུན། །བསྔགས་
པའི་དགེ་བས་འགོད་ནུས་མིན། །དེ་ཕྱིར་འདིར་བདེ་ལེགས་སྤྱད་ཚོགས། །ཇི་སྙེད་བསྐྲུན་དེས་འགྲོ་བ་ཀུན། །སྐྱེ་དང་སྐྱེ་བ་ཐམས་ཅད་དུ། །དམ་པའི་མགོན་དང་ལྡན་གྱུར་ཅིག་བདག་ཀྱང་འཇམ་དཔལ་སྙིང་པོ་ཡི། །དྲིན་ལས་མཐོ་རིས་
ཐེམ་སྐས་མཆོག་རིམ་བཞིན་འཛེགས་ཏེ་སྐུ་གསུམ་གྱི། །གཞལ་མེད་ཁང་དུ་མྱུར་འཇུག་ཤོག་ཅེས་མཁས་གྲུབ་ཆེན་པོ་གསུམ་གྱི་རྣམ་པར་ཐར་པ་མཁས་པའི་ཡིད་འཕྲོག་གྲུབ་པའི་རྒྱན་ཅེས་བྱ་བ་འདི་ནི། བདེ་བར་གཤེགས་
པའི་མཚན་སྙན་དབྱར་སྐྱེས་ཀྱི་རྒྱུད་མངས་གངས་ཁྲོད་ཀྱི་སྐལ་བཟང་མདོངས་ལྡན་གྱི་རྣ་བའི་རྒྱན་དུ་རྒྱུན་མི་འཆད་པར་སྒྲོགས་པའི་ཇོ་བོ་སྟན་གཅིག་པ་རྣམས་ཀྱི་ཅོད་པན་མཁན་རིན་པོ་ཆེ་ནོར་བཟང་རྒྱ་མཚོ་དང། རྗེ་རྒྱལ་བ་གཉིས་
པའི་བསྟན་པ་བསྟན་འཛིན་དང་བཅས་པ་ལ། མི་ཕྱེད་པའི་དད་པ་དང་ལྡན་ཅིང་མཆོག་ཏུ་མ་སྨད་པའི་བློ་གྲོས་མཚུངས་པ་མེད་པ། གངས་རིའི་ཁྲོད་ཀྱི་མགོན་མེད་ཟས་སྦྱིན་གཉིས་པ་ནང་སོ་ལྷུན་གྲུབ་གླིང་པ་སོགས་བུ་སློབ་
སྦྱིན་བདག་དང་བཅས་པ་དུ་མས་བསྐུལ་ཞིང། ཁྱད་པར་བདག་ཉིད་ཆོས་ཀྱི་རྗེས་སུ་འབྲང་བའི་དད་པས་ཉེ་བར་བསྐུལ་བ་ལ་བརྟེན་ནས། རྒྱལ་བ་བློ་བཟང་དོན་གྲུབ་ཀྱི་རྣམ་ཐར། ཨ་ཡུ་ནས་ཆོས་རྗེས་མཛད་པ་ལ་གཞི་བྱས། རྗེ་བླ་

[050B] ཉམས་མགུར་དུ་མས་ཁ་བསྐང། རྗེ་བཙུན་སངས་རྒྱས་ཡེ་ཤེས་ཀྱི་རྣམ་ཐར་བདག་ཉིད་ལ་སྩལ་བ་རྣམས་གཅེས་པར་བཟུང་སྟེ། རྗེ་བཙུན་དེ་ཉིད་ཀྱི་བཀའ་འབངས་ཐ་ཆུང། མང་དུ་ཐོས་པའི་རྒྱལ་ཁམས་
པ་བློ་བཟང་ཆོས་ཀྱི་རྒྱལ་མཚན་གྱིས། དབེན་ས་ཆོས་ཀྱི་ཕོ་བྲང་དུ་སྦྱར་བའི་དངོས་གཞིའི་ཡི་གེ་པ་ནི་དགེ་སློང་དགེ་འདུན་དར་རྒྱས་སོ།། འདི་ལ་བརྟེན་ནས་ཀྱང་བསྟན་པ་རིན་པོ་ཆེ་ཡུན་རིང་དུ་གནས་པར་གྱུར་ཅིག་ །།
ཨོཾ་སསྟི། ལྷར་བཅས་འགྲོ་བའི་གཙུག་རྒྱན་མཁྱེན་བརྩེའི་གཏེར། །བྱམས་མགོན་ཆོས་ཀྱི་མདུན་ས་མཛེས་པའི་རྒྱན། །རྗེ་བཙུན་འཇམ་དཔལ་སྙིང་པོའི་ཞབས་པད་ལ། །སྙིང་ནས་འདུད་དོ་ཐུགས་རྗེའི་ལྕགས་ཀྱུས་བཟུང། །བློ་
བཟང་དབྱངས་ཅན་བཞད་པའི་དཔལ་མངའ་ཞིང། །ཐུབ་དབང་ཆོས་ཀྱི་ཁྲི་ལ་རྣམ་པར་རོལ། །འཛམ་གླིང་བསྟན་པའི་རྒྱལ་མཚན་འཛིན་པའི་གཙོ། །དཔལ་ལྡན་བླ་མས་དེང་འདིར་དགེ་ལེགས་སྩོལ། །འདི་ན་བདེ་ལེགས་འདོད་དགུ་
འབྱུང་བའི་དཔལ། །རྒྱལ་བསྟན་ཆུ་གླང་བདག་པོའོ་དེ་ཡང་ནི། །རྙོག་བྲལ་མཁས་གྲུབ་གདེངས་ཅན་ཀུན་དགའ་གནས། །དགེ་ལྡན་བཀའ་གདམས་རྒྱ་མཚོ་ལས་གཞན་གང། །ཕན་བདེའི་རྩ་ལག་དེ་ཡང་ཇི་སྲིད་བར། །འཛིན་སྐྱོང་
ཕྱོགས་དུས་ཀུན་ཏུ་སྤེལ་བ་ལ། །ཕྱོགས་ལས་རྣམ་རྒྱལ་མཛད་པའི་རྒྱ་མཚོ་ལས། །མཁས་གྲུབ་གསུམ་གྱི་རྣམ་ཐར་གྲུབ་པའི་རྒྱན། །སྨྱུང་བར་གནས་པའི་ཆོ་ག་ནོར་བུའི་ཕྲེང། །བདེ་ལྡན་ཞིང་དུ་བགྲོད་པའི་མྱུར་ལམ་དང། །སྨན་

[051A]༄༅། །བླའི་མདོ་ཆོག་ཡིད་བཞིན་ནོར་བུ་རྣམས། །ནམ་མཁའ་ཇི་སྲིད་རྗེ་བཙུན་བླ་མ་དང། །ལྷན་ཅིག་ཞབས་བརྟན་སྐལ་ལྡན་རེ་བསྐོང་ཕྱིར། །མི་ཟད་རྒྱ་ཆེར་སྤེལ་བའི་ཆོས་སྦྱིན་འདི། །གངས་ཅན་ཤར་ཕྱོགས་དྭགས་
པོའི་ཡུལ་ལྗོངས་སུ། །རྣམ་ཐོས་ཕོ་བྲང་འཛིན་མར་འཕོས་པ་ལྟའི། །ལྕང་ར་མཁར་ཐོག་ཞེས་བྱའི་གཞིས་ཁ་ནས། །བློ་བཟང་རྒྱལ་བའི་བསྟན་དང་བསྟན་འཛིན་ལ། །གུས་ལྡན་ལྷ་མོའི་མཚན་ཅན་གང་དེ་ཡིས། །ལྷག་
བསམ་དག་པའི་ཁུར་བཞེས་ལེགས་པར་བསྒྲུབས། །དེ་ལྟས་བླ་མ་མཆོག་གསུམ་ཐུགས་རྗེ་དང། །འདིར་འབད་ལས་བྱུང་དགེ་ཚོགས་རྒྱ་མཚོའི་མཐུས། །གནས་སྐབས་ཡུམ་སྲས་སྐུ་ཚེ་རབ་བརྟན་ཞིང། །བཞེད་པའི་དོན་
ཀུན་ཆོས་བཞིན་འགྲུབ་གྱུར་ཅིག་ཁྱད་པར་མི་དབང་མགོན་པོ་ཚེ་བརྟན་གྱི། །སྐུ་ཚེ་ས་འཛིན་དབང་པོ་ལྟར་བརྟན་ཞིང། །དཔལ་འབྱོར་མངའ་ཐང་རིགས་བརྒྱུད་དབྱར་མཚོ་བཞིན། །འཕེལ་ཞིང་རྒྱས་ནས་ཆབ་སྲིད་དགེ་
གྱུར་ཅིག་གཞན་ཡང་དེང་ནས་སྐྱེ་བ་ཐམས་ཅད་དུ། །མཐོ་རིས་ཡོན་ཏན་བདུན་ལྡན་རྟེན་ཐོབ་ཅིང། །བློ་བཟང་རྒྱལ་བ་ཡབ་སྲས་ལ་སོགས་པའི། །ཐེག་མཆོག་དགེ་བའི་བཤེས་ཀྱི་མགོན་དང་མཇལ། །ཚངས་སྤྱོད་ཐར་པའི་
རྒྱལ་མཚན་ལེགས་བཟུང་སྟེ། །བསླབ་གསུམ་བྱང་ཆུབ་སེམས་ཀྱིས་རྒྱུད་སྦྱངས་ནས། །བགྲོད་གཅིག་ཟབ་དོན་རྟོགས་པ་མཐར་ཕྱིན་ཏེ། །ཟུང་འཇུག་དབང་གི་རྒྱལ་པོ་མྱུར་ཐོབ་ཤོག་པར་གྱི་རིག་བྱེད་ཆོས་ལུང་ཨེ་ཕྱོགས་

[051B] ༑ཡིག་བརྐོས་འཕྲུལ་ལ་རབ་མཁས་དད་བརྩོན་ཅན། །རྩ་རི་དར་རྒྱས་དཔོན་སློབ་བཅུ་ཕྲག་གིས། །གསེགས་གཅོད་གར་བསྒྱུར་རྣམ་འཕྲུལ་འདི་ཀོ་མཚར། །དཔལ་ལྡན་བྱང་ཆུབ་རྡོ་རྗེའི་ཚིག་གཞར་ཡང་ནོངས་བྲལ་
རང་བཞིན་ཉིད། །རྣམ་མངས་ཡི་གེའི་ལམ་འོངས་ཕྱིར། །དེ་ལ་བྱི་དོར་ཅི་ཞིག་འགལ། །དེ་བཞིན་རྡོ་རྗེ་འཛིན་ཉིད་ཀྱིས། །རྗེས་གནང་བཀའ་སྩལ་རིན་ཆེན་དབྱིག་སྤྱི་བོར་མཆོད་པའི་མ་ཏི་བས། །ཅུང་ཟད་ཞུས་བགྱིས་ནོངས་ན་
འཆགས། །མདོར་ན་འདིའི་ཕྱིར་སྒོ་གསུམ་རེ་རེས་འབད་པ་བགྱིས་སོགས་ལེགས་བྱས་གང། །གང་ཞིག་ཐོབ་དེས་བདག་སོགས་འགྲོ་རྣམས་དེང་ནས་བཟུང་སྟེ་ཚེ་རབས་ཀུན། །ཀུན་མཁྱེན་བློ་བཟང་ཆོས་ཀྱི་རྒྱལ་མཚན་ཁྱོད་
ཞབས་བསྟེན་ཅིང་ཁྱེད་གསུང་ཉན། །ཉན་བསམ་བསྒོམ་པ་ཀུན་གྱི་མཐར་སོན་ཁྱེད་ལྟར་བསྟན་འགྲོའི་དཔལ་གྱུར་ཅིག་བསྟན་འཛིན་ཞབས་བརྟན་བསྟན་པ་རྒྱས། །རྒྱལ་པོ་ཆོས་བཞིན་སྤྱོད་པར་ཤོག་འགྲོ་ཀུན་བདེ་ལྡན་ཕུན་
ཚོགས་ཀྱི། །དཔལ་ལ་རོལ་པའི་བཀྲ་ཤིས་ཤོག་ །།



