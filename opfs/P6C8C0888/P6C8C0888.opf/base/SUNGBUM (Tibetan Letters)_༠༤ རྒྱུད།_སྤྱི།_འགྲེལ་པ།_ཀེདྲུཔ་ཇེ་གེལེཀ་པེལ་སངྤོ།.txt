
[001A]༄༅། །ཕྱིན་ཅི་ལོག་གི་གཏམ་གྱི་སྦྱོར་བ་ལ་ཞུགས་པའི་སྨྲ་བ་ངན་པ་རྣམ་པར་འཐག་པའི་བསྟན་བཅོས་གནམ་ལྕགས་འཁོར་ལོ་ཞེས་བྱ་བ་བཞུགས་སོ། །

[001A] །ཕྱིན་ཅི་ལོག་གི་གཏམ་གྱི་སྦྱོར་བ་ལ་ཞུགས་པའི་སྨྲ་བ་ངན་པ་རྣམ་པར་འཐག་པའི་བསྟན་བཅོས་གནམ་ལྕགས་འཁོར་ལོ་ཞེས་བྱ་བ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །རབ་
གསལ་མཁྱེན་པའི་ཡེ་ཤེས་གཅིག་གིས་ཤེས་བྱའི་ཚད་ནི་ཐུང་ངུར་མཛད། །ཐུགས་ལ་བྱམས་པའི་བདུད་རྩི་ཡོངས་སྨིན་བརྩེ་བའི་ཞགས་པས་འགྲོ་འདི་བཅིངས། །རྒྱལ་བ་མ་ལུས་གཅིག་ཏུ་བསྡུས་པའི་ཁྱབ་བདག་བླ་
མ་རྡོ་རྗེ་འཆང། །ཆོས་ཀྱི་རྒྱལ་པོ་ཙོང་ཁ་པ་དེའི་ཞབས་སྐྱེས་འདབ་འཕྲང་སྤྱི་བོས་མཆོད། །གང་དག་ཕྲག་དོག་དུག་ཆུས་མིག་ལོང་ཞིང། །སྙིང་ནི་ཞེ་སྡང་གདུག་པའི་སྦྲུལ་གྱི་ཚང། །ཡིད་ལ་འཁྲུལ་པའི་དཀྱིལ་འཁོར་ཡོངས་
རྫོགས་པ། །འདི་ཡིས་མི་འཛིན་ལོག་པའི་གཞུང་ལུགས་གང། །བ་གླང་ཁྱུ་ཡི་འཁོར་གྱིས་ཁེངས་ལྡན་པ། །མཁས་པའི་མདུན་སར་ངོ་ཚ་ཡོངས་བོར་ཏེ། །འབྲེལ་མེད་བྱུང་རྒྱལ་མུ་ཅོར་ལྷུར་ལེན་པ། །འདི་ཡིས་མི་སྨྲ་ལོག་པའི་
གཏམ་ནི་ཅི། །མ་བསླབས་སྤྱི་བརྟོལ་སྨྱོན་པའི་ཟློས་གར་གྱིས། །བསྟན་པ་འཇིག་པ་ལྷུར་ལེན་བདུད་ཀྱི་གྲོགས། །སྦྲང་བུ་གླེན་པ་མར་མེའི་རྩེ་མོ་ལ། །མཆོང་པར་རྩམ་འདི་ཁོ་བོས་ཐལ་བར་བྱ། །དེ་ཡང་མཁས་པའི་སྐྱེ་བོ་རྣམས་
ལ་ཡོངས་སུ་གྲགས་པའི་ཤེས་བྱའི་གནས་མ་ལུས་པའི་པདྨོའི་ཚལ་ལ། བློ་གྲོས་ཀྱི་ཉི་འོད་འབད་པ་མེད་པར་རབ་ཏུ་འཇུག་པས་སྐལ་པ་མཆོག་དང་ལྡན་པའི་བློ་གསལ་རྐང་དྲུག་ལྡན་པ་དག་ལ། ལེགས་བཤད་སྦྲང་རྩིའི་དགའ་

[002A] །སྟོན་བྱ་བའི་སླད་དུ། དཔལ་གསང་བ་འདུས་པ་འཕགས་ལུགས་ཀྱི་བསྐྱེད་རིམ་རྣམ་པར་བཤད་པ་གཟུར་གནས་མཁས་པའི་སྐྱེ་བོ་མཐའ་དག་གི་སྔོ་མེད་པའི་མིག་གི་བདུད་རྩི་ཡི་གེའི་གཟུགས་ཀྱི་འཕྲེང་བར་
བརྒྱུས་པ་གང་ཞིག་ལ། དུག་སྦྲུལ་གྱིས་བླ་རྩེའི་དྲི་ཚོར་བ་ལྟར་མཆོག་ཏུ་མི་བཟད་པའི་གདུང་བ་དྲག་པོས་སྙིང་ལ་རབ་ཏུ་ཚ་བའི་སྡུག་བསྔལ་ཉམས་སུ་མྱོང་བའི་གཞན་དབང་དུ་གྱུར་ཏེ། མཁས་པ་དགག་སྒྲུབ་དང་རྒྱུད་སྡེའི་རྣམ་
གཞག་ལ་བློ་ཁ་ཅུང་ཟད་ཕྱོགས་བ་མཐའ་དག་གི་རྣ་བར་རང་གི་གྲགས་པ་མིན་པའི་རྔ་བོ་ཆེ་རང་ཉིད་ཀྱིས་བརྡུང་བ་ལ་བརྩོན་པ་སྐྱེད་པའི་སྦྱོར་བས་ལུས་དཀྱིལ་གྱི་དགག་སྒྲུབ་ཅུང་ཟད་ཙམ་གྱི་ཚིག་ཉུང་ངུ་ཞིག་ལ་ལན་
འདེབས་པའི་ཟོལ་གྱིས་རང་གི་བློའི་མཚང་མ་ལུས་པ་གསལ་བར་བྱེད་པའི་ཡི་གེའི་འཕྲེང་བ་མང་པོ་སྤེལ་བར་བྱས་སོ། །དེ་ལྟ་མོད་ཀྱི། མཁས་པ་མདོ་རྒྱུད་མ་ལུས་པའི་དོན་ཀུན་རིག་པ་དྲི་མ་མེད་པའི་མིག་གིས་ལེགས་པར་
མཐོང་བ་དག་གི་དགག་སྒྲུབ་ཀྱི་ཡུལ་ནི། ཡི་གེ་ཀློག་པའི་མིག་གི་བྱ་བ་དང་ལྡན་པ་ཙམ་ཞིག་ག་ལ་ཡིན། དེ་ལྟ་ན་ཡང་མངོན་སུམ་དུ་མཐོང་བ་ལ་ཡང་འཁྲུལ་པའི་སྐྱེ་བོ་དུ་མའི་ཡིད་རྣམ་པར་བསླད་པས་རྒྱལ་བའི་བསྟན་པ་ཉིན་རེ་
བཞིན་ཉམས་པར་བྱེད་པ་མ་བཟོད་ནས་སྨྲ་བ་འདི་དག་གི་ངང་ཚུལ་ནི་འདི་ལྟ་བུའོ་ཞེས་སྨྲ་བ་ལ་ཞུགས་སོ། །དེས་ཁོ་བོ་ཅག་གི་ཚིག་ཕྱོགས་སྔ་མར་བཀོད་ནས་སུན་འབྱིན་པ་སྨྲ་བར་འདོད་པ་ན། འདི་སྐད་ཅེས་བོད་དག་གིས་མ་རྒྱུད་

[002B] སྤྱི་བོར་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེ་རྭ་བ། པགས་པ་རྡོ་རྗེའི་གུར་དང་བླ་རེ། བ་སྦུ་མངའི་དྲ་བ། སེན་མོ་རི་རབ་ཏུ་འབར་བ་ཞེས་པ་དང། སྙིང་ཀའི་རྩ་བཞི་སྒོ་བཞི་མིག་པྙྲྩ་རེ་གའི་རྩིག་པ། སྣ་རིན་པོ་ཆེའི་ཕ་
གུ། སོ་དྲ་བ་དྲ་ཕྱེད། ལྕེ་དང་མཆུ་འདོད་པའི་ཡོན་ཏན་ཞེས་སོགས་བྲིས་པ་ལ། ཐམས་ཅད་མཁྱེན་པ་བུ་སྟོན་རིན་པོ་ཆེས། སྡོམ་པ་བཤད་པར་གོ་རིམ་བཞིན་དུ་ལུས་སྐྱེས་ནས། །རྡོ་རྗེ་ཕུར་བུ་ལྷན་ཅིག་སྐྱེས། །བཅིངས་པ་ཐིག་སྐུད་རབ་ཏུ་ལྡན། །ཤིན་ཏུ་མཚམས་
མེད་བརྟན་པར་བཅིངས། །གུར་ནི་རུས་པའི་འཕྲེང་བ་ཉིད། ཅེས་པ་ཙམ་མ་གཏོགས། རྒྱ་གཞུང་གང་ནའང་དེ་འདྲ་བཤད་པ་མི་འདུག་གོ་ཞེས་གསུངས་པ་ནི་ཤིན་ཏུ་མེད་དེ། ལུས་གཞལ་ཡས་ཁང་དུ་སྐྱེད་ཚུལ་དེ་འདྲ་བ་དང། ཕྱིའི་དཀྱིལ་འཁོར་ལ་ལྷ་དགུ་ལས་
མེད་པ་ལ། ལུས་ཀྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་གྱི་ལྷ་གཅིག་ཀྱང་མེད་པ་སོགས་རྒྱུད་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང། དོན་ཐོབ་ལའང་མེད་ཀྱང་ལུས་དཀྱིལ་དང་ལུས་ལ་
བཀོད་པ་ཙམ་གྱི་ཁྱད་པར་ཡང་མ་ཕྱེད་བའི་བློས་བཏགས་ལ་མན་ངག་མཆོག་ཏུ་མིང་བཏགས་པའི་མུན་སྤྲུལ་དུ་མ་ཞིག། བོད་ཀྱི་ལུས་དཀྱིལ་བསྒྲུབ་ཚུལ་རྣམས་ལ་སྣང་སྟེ། འདི་དག་དགག་སྒྲུབ་རྒྱས་པར་མ་སྤྲོས་སོ། །ཞེས་བྱ་བ་བྲིས་སོ། །ཞེས་ཁོ་བོ་
ཅག་གི་ཚིག་ཕྱོགས་སྔ་མར་བཀོད་ནས་དེ་ལ་ལན་འདེབས་པ་ན་རྟེན་གྱི་ལུས་དཀྱིལ་ལ་རྩོད་པ་སྤང་བ། བརྟེན་པའི་ལུས་དཀྱིལ་ལ་རྩོད་པ་སྤང་བ། རྒྱུད་རྒྱ་གཞུང་ལས་མ་བཤད་པའི་རྩོད་པ་སྤོང་བ་གསུམ་དུ་བྱས་ནས། དད་པོ་འཆད་པ་ན། ལུས་གཞལ་

[003A]༄༅། །ཡས་ཁང་དུ་བསྐྱེད་ཚུལ་ཀྱཻ་རྡོར་དུ་བཤད་པ་རྣམས་སུ་སྟོན་ཐམས་ཅད་མཁྱེན་པས་བཀག་གོ་ཞེས་འདོད་པ་ཡང་རྣམ་པར་མ་བརྟགས་པ་སྟེ། དེས་མཛད་པའི་རྣལ་འབྱོར་མ་ཀུན་སྤྱོད། ནག་པོ་བའི་སྒྲུབ་ཐབས་ཀྱི་འགྲེལ་པར་
སྤྱི་བོར་སྣ་ཚོགས་རྡོ་རྗེ་ཞེས་སོགས་དེ་ལྟར་གསུངས་པ་ནི་སྡོམ་པ་བཤད་པའི་ཚིག་དེ་ཙམ་མ་གཏོགས་པ་གཞན་བདེ་མཆོག་གི་སྐོར་གང་ནའང་འདུག་པ་མ་མཐོང་ངོ། །ཞེས་བདེ་མཆོག་གི་སྐོར་ནས་མ་བཤད་ཅེས་བྲིས་ཀྱི་རྒྱ་གཞུང་གང་
ནས་ཀྱང་མ་བཤད་ཅེས་གང་དུ་ཡང་མ་བྲིས་པས་མངོན་སུམ་ལ་རྫུན་དུ་སྨྲ་བ་ཡིན་ནོ་ཞེས་ཟེར་ཞིང། དེས་ན་བུ་སྟོན་ཐམས་ཅད་མཁྱེན་པས་བདེ་མཆོག་གི་སྐབས་སུ་དེ་ལྟར་འདོད་པ་ལ་དགག་པ་མཛད་པ་ཡིན་ཀྱང། དོན་ལ་གནས་པའི་སྐྱོན་མེད་
དོ༑ ༑སྲུང་འཁོར་ལུས་ལ་སྐྱེད་ཚུལ་ནི། །སྔར་དྲངས་པའི་སྡོམ་པ་བཤད་པར། །གུར་ནི་རུས་པའི་འཕྲེང་བ་ཉིད། ཅེས་ལུས་ཀྱི་རུས་པའི་འཕྲེང་བ་འབྲེལ་བ་རྣམས་ནི། རྡོ་རྗེའི་གུར་དུ་བཤད་ལ། གུར་གྱི་དོན་ནི། རྡོ་རྗེའི་ས་གཞི་ལ་སོགས་པ་སྲུང་འཁོར་
ཐུན་མོང་བ་སྤྱིའི་མིང་ཡིན་ཏེ། སློབ་དཔོན་ཨབྷྱ་ཀ་རས། ས་འོག་གི་མཐར་ཐུག་པ་ཇི་ལྟར་མངོན་པར་འདོད་པའི་རྒྱར་གཅིག་ཏུ་སྲ་ཞིང་མཁྲེགས་པ་འབར་བའི་རྡོ་རྗེའི་རང་བཞིན་གྱིས་གཞི་བསྐལ་པའི་མཐའ་མེ་ལྟར་འབར་བའི་འོད་ཟེར་
འབར་བའི་འཕྲེང་བས་མཚམས་བཅིངས་པ་དང། ས་འོག་ནས་སྟེང་གི་བར་དུ་ཤིན་ཏུ་མ་ཐོབ་མ་ཐུག་ཅིང་མཁྲེང་པ་སྲ་ཞིང་འབར་བའི་རྡོ་རྗེའི་རྭ་བའི་སྟེང་དུ་བར་མཚམས་མེད་པར་དུ་མ་བུ་གཅིག་ཏུ་གྱུར་ཅིང་

[003B] འོག་རྡོ་རྗེའི་བླ་བྲེས་བརྒྱན་པའི་རྡོ་རྗེའི་གུར་འབར་བའོ། །ཞེས་གསལ་བར་གསུངས་པའི་ཕྱིར་རོ། །དེས་ན་ལུས་ཀྱི་སྤྱི་བོའི་རུས་པ་སྣ་ཚོགས་རྡོ་རྗེ། རྐང་མཐིལ་གྱི་རུས་པ་རྣམས་རྡོ་རྗེའི་ས་གཞི། རྩིབ་རུས་རྡོ་རྗེའི་གུར་ལ་
སོགས་པར་ལུང་འདིས་བསྙོན་དུ་མེད་པར་གྲུབ་པ་ཡིན་ནོ། །ཞེས་བྲིས་བ་འདི་དག་ནི་མཆོག་ཏུ་བཞད་གང་དུ་འོས་པའི་ཅལ་ཅོལ་ཆེན་པོ་ཁོ་ན་སྟེ། འདི་ལྟར་ཁོ་བོས་ནི། བུ་སྟོན་རིན་པོ་ཆེའི་གསུང་དེ་ཉིད་ཀྱི་དགོངས་པ་རྫོགས་པར་དྲིལ་ནས་བཀོད་པ་ཡིན་
གྱི༑ ཚིག་རིས་ཙམ་ཞིག་བཀོད་པ་མ་ཡིན་ལ། དེ་ཡང་སྤྱི་བོར་སྣ་ཚོགས་རྡོ་རྗེ་ཞེས་སོགས་ཀྱིས་ལུས་དཀྱིལ་བསྟན་གྱི། དཀྱིལ་འཁོར་དུ་སྒོམ་ཚུལ་དེ་ནི། ཀྱེ་རྡོར་དང་བདེ་མཆོག་དྲིལ་བུ་ལུས་དཀྱིལ་གྱི་སྐབས་གཉིས་ཀར་ཁྱད་པར་མེད་པར་བཀོད་
པ་ལ་བདེ་མཆོག་གི་སྐོར་གང་ན་ཡང་བཤད་པ་མི་འདུག་ཀྱང། ཀྱཻ་རྡོར་སོགས་གཞན་གྱི་སྐབས་ཀྱི་རྒྱ་གཞུང་ན་འདུག་པ་གཟིགས་པ་ཡིན་ན་ནི་བདེ་མཆོག་གི་སྐོར་གང་ན་ཡང་འདུག་པ་མ་མཐོང་ཡང་ཀྱཻ་རྡོར་ལྟ་བུ་གཞན། འདི་འདྲ་ཞིག་གི་རྒྱ་གཞུང་ན་འདུག་
པ་བདེ་མཆོག་ལ་སྦྱར་བར་འདུག་གོ་ཞེས་གདོན་མི་ཟ་བར་གསུང་བར་འགྱུར་བ་གོར་མ་ཆག་པ་ཡིན་པ་ལ། དེ་ལྟར་མ་གསུངས་པར། བདེ་མཆོག་གི་སྐོར་གང་ན་ཡང་འདུག་པ་མ་མཐོང་ངོ་ཞེས་པ་ཙམ་ཞིག་གསུངས་པ་ནི་རྒྱ་གཟུང་གཞན་ནས་བཤད་
པ་ལྟ་སྨོས་ཀྱང་ཅི་དགོས་སོ་སྙམ་དུ་མཁས་པ་ཆེན་པོ་དེ་ཉིད་ཀྱི་དགོངས་པ་ལ་ཐེ་ཚོམ་མི་ཟ་བར་ཁོང་དུ་ཆུད་ནས་ཁོ་བོས་དེ་ལྟར་སྨྲས་ལ། བདག་གི་རྗེ་ཙོང་ཁ་བ་ཆེན་པོས། འདོད་འཇོར་བོད་ཁ་ཅིག། མིག་པཉྩ་རེ་ཁའི་རྩིག་པ་ཞེས་སོགས་འདོད་པ་

[004A]༄༅། །ལ། མཁས་པ་དག་སྡོམ་པ་བཤད་པར། །གོ་རིམ་བཞིན་དུ་ལུས་སྐྱེས་ནས། །རྡོ་རྗེ་ཕུར་བུ་ལྷན་ཅིག་སྐྱེས། །བཅིངས་པ་ཐིག་སྐུད་རབ་ཏུ་ལྡན། །ཤིན་ཏུ་མཚམས་མེད་བརྟན་པར་བཅིངས། །གུར་ནི་རུས་པའི་འཕྲེང་བ་ཉིད། ཅེས་པ་
ཙམ་མ་གཏོགས་པ། གཞན་བདེ་མཆོག་གི་སྐོར་གང་ནའང་འདུག་པ་མ་མཐོང་ངོ། ཞེས་གསུངས་པ་ནི། དེ་བཞིན་དུ་སྣང་སྟེ། བོད་ཀྱི་བཤད་པ་ལ་དེ་འདྲའི་རིགས་ཀྱི་ལུས་དཀྱིལ་སྒོམ་པ་ཀུན་བརྟགས་མང་བར་སྣང་ངོ། །ཞེས་གསུངས་པའི་
དོན་ཡང་དེ་ལྟར་ཡིན་ནོ། །ཁྱོད་ཀྱིས་འདི་སྐད་དུ། བུ་སྟོན་ཐམས་ཅད་མཁྱེན་པས་བདེ་མཆོག་གི་སྐབས་སུ་དེ་ལྟར་འདོད་པ་ལ་དགག་པ་མཛད་པ་ཡིན་ཀྱང། དོན་ལ་གནས་པའི་སྐྱོན་མེད་དེ། ཞེས་སྨྲས་ནས། དེའི་སྒྲུབ་བྱེད་དུ་སྲུང་འཁོར་
ལུས་ལ་སྐྱེད་ཚུལ་ནི། སྔར་དྲངས་བའི་སྡོམ་པ་བཤད་པར། གུར་ནི་རུས་པའི་འཕྲེང་བ་ཉིད། ཅེས་ལུས་ཀྱི་རུས་པའི་འཕྲེང་བ་འབྲེལ་བ་རྣམས་ནི་རྡོ་རྗེའི་གུར་དུ་བཤད་ལ། གུར་གྱི་དོན་ནི་རྡོ་རྗེའི་ས་གཞི་ལ་སོགས་པ་སྲུང་འཁོར་ཐུན་མོང་བ་
སྤྱིའི་མིང་ཡིན། ཞེས་སྨྲས་པས་ནི་ལུས་ལ་སྲུང་འཁོར་སོགས་བསྒོམ་ཚུལ་དེ་འདྲ་བ་དག། སྡོམ་པ་བཤད་པའི་ཚིག་དེ་ཙམ་མ་གཏོགས་པ་གཞན་བདེ་མཆོག་གི་ཆོས་སྐོར་གང་ནས་ཀྱང་མ་བཤད་པའི་སྐྱོན་མེད་དེ། སྲུང་འཁོར་ལུས་
ལ་སྐྱེད་པའི་ཚུལ་དེ་འདྲ་བ་སྡོམ་པ་བཤད་པའི་ཚིག་ངེས་བཤད་པའི་ཕྱིར་ཞེས་སྨྲས་པར་སོང་བ་ལ་བསྙོན་དུ་ཅི་ཞིག་ཡོད། སྡོམ་པ་བཤད་པ་ལས་གཞན་ནས་མ་བསྟན་པ་མ་ཡིན་ཏེ། སྡོམ་པ་བཤད་པ་ནས་བཤད་པའི་ཕྱིར། ཞེས་པ་

[004B] ཐོག་མར་སྦྱོར་བ་སློབ་པ་ལ་ཞུགས་པའི་བྱིས་པ་ཆུང་ངུ་དག་ཀྱང་འགོད་པར་མི་བྱེད་ན། ངོ་ཚ་ཡོངས་སུ་བཏང་བ་ཁྱོད་ཀྱིས་འདི་ལྟ་བུའི་སྒྲུབ་བྱེད་འགོད་ཚུལ་སུ་ཞིག་གི་ཁ་ལས་བཙལ་ཏེ་རྙེད། རྡོ་རྗེའི་གུར་ཞེས་པའི་ཚིག་དེ། བསྲུང་
འཁོར་ཐུན་མོང་བ་སྤྱིའི་མིང་དུ་བཏགས་ནས་སྨྲས་པ་ཡོད་ཀྱི། གུར་གྱི་དོན་སྲུང་འཁོར་ཐུན་མོང་བ་སྤྱིའི་མིང་ག་ལ་ཡིན། མིང་དང་དོན་གྱི་རྣམ་དབྱེ་ཙམ་གྱི་བརྡ་ལ་ཡང་མ་བྱང་བར་གྱི་ཚོམས་སུ་སྨྲ་བ་ནི་ཐུབ་ཆོད་དོ། །གུར་བསྲུང་འཁོར་ཐུན་མོང་
བའི་སྤྱི་མིང་ཡིན་པའི་ཤེས་བྱེད་དུ། སློབ་དཔོན་ཨ་དྷྱཱ་ཀ་རས། ས་འོག་གི་མཐར་ཐུག་པ་ཇི་ལྟར་མངོན་པར་འདོད་པ་ཡི་རྒྱར་ཞེས་སོགས་དེ་ཉིད་བཤད་པ་དྲངས་བ་ནི་གུར་ཞེས་བ་སྲུང་འཁོར་ཐུན་མོང་བའི་ཆ་ཤས་གཅིག་གི་སྒོས་མིང་དུ་
སྦྱར་བའི་ལུང་དེ་སྤྱི་མིང་དུ་བཤད་པའི་ལུང་དུ་དྲངས་པས། མཁས་པའི་ལུགས་ཆ་གཅིག་ཙམ་གྱི་འགོ་མཇུག་གང་ཡིན་ཀྱང་རྟོགས་པའི་ནུས་པ་མེད་པ་གསལ་བར་སྨྲས་ཏེ་འདི་ལྟར། ལུང་དེས་ནི་རྡོ་རྗེའི་ས་གཞི། རྡོ་རྗེའི་མེ་རི། རྡོ་རྗེའི་རྭ་
བ༑ རྡོ་རྗེའི་མངའི་དྲ་བ། རྡོ་རྗེའི་བླ་རེ་རྣམས་རང་རང་གི་སྒོས་མིང་གིས་གསལ་བར་རེ་རེ་ནས་སྨོས་ནས་བསྟན་པ་དེ་དག། གུར་ཞེས་པའི་མིང་གཞན་གྱིས་སྐབས་དེར་བསྟན་པ་ལ་དགོས་པ་ཅུང་ཟད་ཀྱང་མེད་ལ། སྐབས་དེར་རྡོ་རྗེའི་གུར་ཞེས་
པ་ནི༑ འོག་ན་རྡོ་རྗེའི་བླ་རེ་ཡོད་ཅིང། སྟེང་ན་མདའི་དྲ་བ་ཡོད་པའི་བར་གྱི་མཆོད་རྟེན་གྱི་དབྱིབས་ཅན་གྱི་སྒོས་མིང་དུ་འཆང་བར་བཞེད་ནས་སྟེང་རྡོ་རྗེའི་མདོའི་དྲ་བ་དང། འོག་རྡོ་རྗེའི་གུར་འབར་བའོ། །ཞེས་དམིགས་

[005A]༄༅། །ཐུག་ནས་གསལ་བར་གསུངས་སོ། །དེ་ཡང་རྣལ་འབྱོར་རྫོགས་འཕྲེང་གི་དཀྱིལ་འཁོར་རྣམས་ཀྱི་ཐོག་མར་འཇམ་རྡོར་གྱི་སྐབས་འདིར་སྲུང་འཁོར་ཐུན་མོང་བའི་ཆ་རེ་རེ་ནས་རང་རང་གི་སྒོས་མིང་གིས་རྒྱས་
པར་བཤད་ནས། དཀྱིལ་འཁོར་འོག་མ་རྣམས་སུ་སྲུང་འཁོར་ཐུན་མོང་བསྒོམ་པར་སྟོན་དགོས་པའི་སྐབས་ཕལ་ཆེ་བར། རྡོ་རྗེའི་གུར་ཞེས་པ་ཕྱོགས་གཅིག་གི་མིང་གིས་སྲུང་འཁོར་ཐུན་མོང་བ་སྤྱི་ལ་བཏགས་ཏེ་ཚིག་ཚོགས་
སྐྱུང་བའི་དགོས་པའི་སླད་དུ་ཐ་སྙད་དེ་ལྟར་སྦྱར་བ་ཡིན་ཏེ། དེ་ཉིད་ལས་ཇི་སྐད་དུ། ཡེ་ཤེས་མཁའ་འགྲོ་མའི་དཀྱིལ་འཁོར་ནི་རྡོ་རྗེའི་གུར་གྱི་ནང་དུ་སྣ་ཚོགས་པདྨ་དང། སྣ་ཚོགས་རྡོ་རྗེའི་ལྟེ་བར་གནས་པའི་གཞལ་ཡས་ཁང་གི་དབུས་སུ་
ཞེས་དང། བཅུ་བདུན་གྱི་བདག་ཉིད་ཀྱི་དགྱེས་པ་རྡོ་རྗེའི་དཀྱིལ་འཁོར་རྡོ་རྗེའི་གུར་གྱི་ནང་དུ་ཆོས་འབྱུང་གི་དཀྱིལ་ན་གནས་པའི་གཞལ་ཡས་ཁང་གི་དབུས་སུ། ཞེས་སོགས་མང་དུ་གསུངས་པ་ལྟར་རོ། །དེ་བས་ན་ཁྱོད་ཉིད་ཀྱིས་རྡོ་རྗེ་
འཕྲེང་བསྐོར་གསུམ་གྱི་དོན་ལ། སྨྲ་བ་ཇི་སྙེད་བྱེད་པ་དེ་ཐམས་ཅད་ནི་ངང་ཚུལ་འདི་ལྟ་བུ་ཁོ་ནའོ། །ཞེས་བློ་དང་ལྡན་པ་དག་གིས་ཁོང་དུ་ཆུད་པར་བྱའོ། །གུར་ནི་རུས་པའི་འཕྲེང་བ་ཉིད། ཅེས་པའི་གུར་ཞེས་པ་དེ། ལུས་ལ་སྒོམ་རྒྱུའི་སྲུང་
འཁོར་ཐུན་མོང་བའི་སྤྱི་མིང་དུ་བྱས་པ་ན། ལུས་ལ་སྲུང་འཁོར་ཐུན་མོང་བ་བསྒོམ་རྒྱུ་ཐམས་ཅད་རུས་པའི་འཕྲེང་བ་ཉིད་ལས་སྒོམ་པར་འདོད་དགོས་ཤིང། དེས་ན་ལུས་ཀྱི་སྤྱི་བོའི་རུས་པ་སྣ་ཚོགས་རྡོ་རྗེ་ཞེས་སོགས་ཀྱི་དོན་འདི་ཉིད་

[005B] །དེ་ལྟ་ན་ཁྱོད་ཀྱི་ལུས་ལ་སྲུང་འཁོར་བསྒོམ་པའི་ཚེ། ཕགས་པ་རྡོ་རྗེའི་གུར་དང། བ་སྦུ་མདའི་དྲ་བ་སྐྲ་སེན་མེ་རིར་བསྒོམ་པར་སྨྲས་པ་དང། ཁས་བླངས་ཤིན་ཏུ་འགལ་ཏེ། བགས་པ་བ་སྦུ་སྐྲ་དང་བཅས་པ་རུས་བ་ཡིན་པར་ཤེས་
ལྡན་སུ་ཞིག་ཁས་ལེན། གུར་ནི་རུས་པའི་འཁྲེང་བ་ཉིད། ཅེས་པའི་དོན་ནི་ཁྱོད་ཀྱི་འཆད་ཚུལ་དེ་ལྟར་ན། ཚིག་རྐང་དེ་ཉིད་ཀྱིས་ལུས་ལ་བསྒོམ་པར་བྱ་བའི་སྲུང་འཁོར་མཐའ་ཡས་བསྟན་པས། ཚིག་ཐ་མ་དེས་མ་བསྟན་པའི་དོན་གང་ཡང་
གོ་རིམ་བཞིན་དུ་ལུས་སྐྱེས་ནས་ཞེས་སོགས་རྐང་བ་དང་པོ་བཞི་ལ་བསྟན་རྒྱུ་མེད་པར་འགྱུར་རོ། །ཡང་འདི་སྐད་ཅེས་གཞལ་ཡས་ཁང་ལུས་ལ་སྐྱེད་ཚུལ་ཡང། དཔལ་སམྦྷུ་ཊའི་བརྟག་པ་དྲུག་པའི་རབ་བྱེད་གསུམ་པར། ལུས་ནི་དཀྱིལ་འཁོར་ཉམས་
དགའ་བར། །སྒོ་བཞིར་ཇི་སྐད་གསུངས་པའོ། །རང་གི་ཡན་ལག་བརྒྱད་བྱུང་བས། །ཀ་བ་དེ་ཡིས་བསྐོར་ནས་གནས། །དངོས་པོ་ཀུན་གྱི་མཉམ་པའི་ཕྱིར། །གྲུབ་བཞི་པར་ནི་རབ་ཏུ་གྲགས། །སྐུ་གསུངས་ཐུགས་ཀྱི་ངོ་བོས་ནི། །འཁོར་ལོ་གསུམ་ནི་གཅིག་
ཏུ་གསུངས། །རི་ནི་མགོ་བོའི་ཟེའུ་འབྲུ་ལ། །ཇི་ལྟར་རྩོམ་ཆེན་ལ་སོགས་རིམ། །བླ་མའི་དུས་ཐབས་རིམ་ཉིད་ཀྱིས། །དེ་ནི་རྫོགས་པར་དཀྱིལ་འཁོར་གནས། །ཞེས་གསུངས་ལ། དེའི་དོན་ནི་ལུས་མི་མཉམ་པ་མེད་པའི་གཞལ་ཡས་ཁང་གྲུ་བཞི་
སོགས་དངོས་སུ་བཤད་པ་དང། དངོས་སུ་མ་བཤད་ཀྱང་དོན་ལ་ཐོབ་པ་རྣམས། བླ་མ་བརྒྱུད་པའི་མན་ངག་ལས་ཇི་ལྟར་འབྱུང་བ་བཞིན་ཁ་བསྐངས་ནས་བསྒོམ་དགོས་པར་བཤད་ལ། ཇི་ལྟར་ཁ་བསྐང་ཚུལ་བླ་མ་བརྒྱུད་པའི་སོ་སོའི་མིན་ང་
[006A]༄༅། །གིས་མི་འདྲ་བ་དུ་མ་ཡོད་ཀྱང། རྗེ་བཙུན་ས་སྐྱ་བའི་བླ་མ་ཆོས་ཀྱི་སྤྱན་དང་ལྡན་པ་རྣམས་ཀྱི་བཞེད་པ་འདི་སློབ་དཔོན་དགྲ་ལས་རྣམ་རྒྱལ་གྱིས་ཀྱཻ་རྡོ་རྗེའི་གཞུང་དུ་བཤད་པ་བཞིན་བདེ་མཆོག་གི་སྐབས་སུ་ཡང་ཁ་བསྐངས་པས་
འགལ་བ་ཅི་ཞིག་ཡོད་ཅེས་བྲིས་ཤིང། བདེ་མཆོག་ལུས་དཀྱིལ་གྱི་སྐབས་སུ་རྒྱུད་རྡོ་རྗེ་འཕྲེང་བར་བཤད་པས་ཁ་འགོངས་པའི་གཞན་ལུགས་སུ་སྒོམ་པ་བཀོད་ནས། དེ་འགོག་པ་ན་བདེ་མཆོག་གི་ལུས་དཀྱིལ་གྱི་སྐབས་སུ་བཤད་རྒྱུད་རྡོ་རྗེ་
འཕྲེང་བས་ཁ་བསྐངས་པ་ཡང་མི་འཐད་དེ་བདེ་མཆོག་གི་སྐབས་སུ་ནི་ལུས་འདེམ་གང་གྲུ་བཞི་མཉམ་པ། གཞལ་ཡས་ཁང་གྲུ་བཞི་ཡིན་པར་སྔར་གྱི་སམྦྷུཊའི་ལུང་གིས་ཤེས་ཤིང། མན་སྙེ་དང་དྷ་རི་ཀ་པས་གསུངས་པ་ལ། རྒྱུད་རྡོར་འཕྲེང་དུ་
ལུས་ཀྱི་གཡས་གཡོན་དང་མདུན་རྒྱབ་བཞི་གཞལ་ཡས་ཁང་གྲུ་བཞིར་གསུངས་པའི་ཕྱིར་དང། བདེ་མཆོག་ཏུ་འབྱུང་བ་བཞིའི་རླུང་སྒོ་བཞིར་བཤད་དེ། གྲུབ་ཆེན་དྲིལ་བུ་ཞབས་ཀྱིས། ལུས་ནི་མཉམ་པ་སྒོ་བཞི་རླུང། །རྒྱན་རྣམས་རབ་མཛེས་ཧེ་རུ་
ཀའི། །ལུས་ནི་དཀྱིལ་འཁོར་དུ་འདོད་དོ། །ཞེས་གསུངས་ལ། རྒྱུད་རྡོར་འཕྲེང་དུ། ཁ་དང་སྣ་བུག་གཡས་གཡོན་འོག་སྒོ་སྟེ་སྟེང་འོག་གི་སྒོ་བཞི། དཀྱིལ་འཁོར་གྱི་སྒོ་བཞིར་བཤད་པའི་ཕྱིར་རོ། །རྒྱུ་མཚན་དེ་རྣམས་ཀྱི་ཕྱིར་བདེ་མཆོག་གི་སྐབས་
སུ་རྒྱུད་རྡོར་འཕྲེང་གིས་ཁ་བསྐངས་པ་མི་འཐད་པར་གྲུབ་ལ། མ་རྒྱུད་ནང་མཐུན་པའི་ཕྱིར། ཀྱེ་རྡོར་གྱི་ཆོས་སྐོར་ནས་ཁ་བསྐངས་པ་ཤིན་ཏུ་འཐད་པར་གྲུབ་པ་ཡིན་ནོ། །ཞེས་བྲིས་སོ། །དེ་ལ་བརྗོད་པར་བྱ་སྟེ། སམྦྷུ་ཊའི་ལུང་དྲངས་མ་ཐག་པའི་སྒོ་བཞིར་རྡི་

[006B] །ཞེས་པ་དེ་ཉིད་ཀྱིས། ཇི་སྐད་གསུངས་པའི་སྒོ་བཞི་ནི། །སྔར་རབ་བྱེད་ཉི་ཤུ་པར། །གཙོ་བོ་དམ་པ་ཡ་ནི་སྒོ། །སྟེང་དང་འོག་ཏུ་རབ་ཏུ་གྲགས། །འོག་གི་སྒོ་ནི་རྣམ་པར་ཤེས། །སྟེང་གི་སྒོ་ནི་དབྱིངས་ཉིད་དེ། ཞེས་གསུངས་པའི་སྟེང་འོག་གི་སྒོ་བཞི་
ལ་མན་ངག་སྙེམ་ལས་བཤད་དེ། དེ་ཉིད་ལས་ཇི་སྐད་གསུངས་པ་ནི། བརྗོད་པའི་རིམ་པ་ལས་མ་འདས་པར་ཏེ། ཉི་ཤུ་རྩ་བཞི་པར་ནི་ལུས་དང་ངག་གི་སྒོ་དག་དང། སེམས་ཀྱི་སྒོ་ཡང་མཆོག་ཉིད་ཀྱིས་ནི་རྣམ་པ་གཉིས་སུ་བྱས་པ། ཞེས་སྒོ་བཞི་རྣམས་
གསུངས་སོ། །ཞེས་བཤད་པས་སོ་དེ་བས་ན་འདི་ལྟར། ཁྱོད་ཀྱིས་བདེ་དགྱེས་ཀྱི་གཞལ་ཡས་ཁང་ལུས་ལ་སྐྱེད་ཚུལ་སམྦྷུ་ཊའི་ལུང་དེའི་དོན་དུ་འཆད་པ་མི་འཐད་པར་ཐལ། ཁྱོད་ཀྱིས་གཞལ་ཡས་ཁང་ལུས་ལ་སྐྱེད་ཚུལ་དེ་ལ་སྙིང་ག་ནས་རྒྱུ་བའི་འབྱུང་
བ་བཞིའི་རླུང་སྒོ་བཞིར་སྐྱེད་པ་ཡིན་ཞིང། སམྦྷུ་ཊའི་ལུང་དེའི་དོན་ལ་སྟེང་འོག་གི་སྒོ་བཞི། གཞལ་ཡས་ཁང་གི་སྒོ་བཞིར་སྐྱེད་པའི་ཕྱིར་རོ། །དེ་ལ་ཁྱབ་པ་མེད་ན་བདེ་མཆོག་གི་སྐབས་སུ་ལུས་འདོམ་གང་གྲུ་བཞི་མཉམ་པ་གཞལ་ཡས་ཁང་གྲུ་བཞིར་བསྒོམ་
པ་ཡིན་ཞིང་རྒྱུད་རྡོར་འཕྲེང་ལས་ལུས་ཀྱི་མདུན་རྒྱབ་དང་གཡས་གཡོན་བཞི། གཞལ་ཡས་ཁང་གྲུ་བཞིར་བཤད་པ་ལས། བདེ་མཆོག་གི་ལུས་དཀྱིལ་གྱི་སྐབས་སུ་རྒྱུད་རྡོར་འཕྲེང་ནས་ཁ་འགེངས་པ་མི་འཐད་པའི་ཁྱབ་པ་ཡོད་པ་བུད། སམྦྷུ་ཊའི་ལུང་
དོན་བརྗོད་མ་ཐོག་པ་དེ་ལྟར་ཡིན་པའི་ཕྱིར། ལུང་དེ་ནི་ཁྱེད་རང་གི་འདོད་པ་དེ་ཉིད་འགོག་བྱེད་དུ་དྲངས་པ་ཡིན་པར་ཟད་དོ། །གྲུབ་ཆེན་རྡོ་རྗེ་དྲིལ་བུ་པས་མཛད་པའི་ལུས་དཀྱིལ་གྱི་སྒྲུབ་ཐབས་མར་ངོས་བསྒྱུར་བ་ལས། སྦལ་ཚིགས་རི་རྒྱལ་དེ་བཞིན་ཏེ། །

[007A]༄༅། །ལུས་ནི་མཉམ་པར་སྒོ་བཞི་པ། །རྒྱན་རྣམས་རབ་མཛེས་ཧེ་རུ་ཀའི། །ལུས་ཀྱི་དཀྱིལ་འཁོར་ཉིད་དུ་འདོད། ཅེས་འབྱུང་ཞིང། འགྱུར་གཞན་ལས། ལུས་ནི་མཉམ་པ་གྲུ་བཞི་པ། ཞེས་འབྱུང་བ་ལ། ལུས་ནི་མཉམ་པ་སྒོ་བཞི་རླུང་
ཞེས་ལུང་གི་ཚིག་ཤིན་ཏུ་ནོར་བར་དྲངས་ཏེ། སྒྲུབ་བྱེད་ཀྱིས་འཕོངས་པས། ཅི་བྱ་གཏོལ་མེད་དུ་གྱུར་པ་གསལ་བར་མ་བྱེད་ཅིག་སྙིང་ནས་རྒྱུ་བའི་རླུང་བཞི་སྒོ་བཞིར་སྐྱེད་པར་སྨྲས་པས་ནི། བདེ་མཆོག་གི་ལུས་དཀྱིལ་ལ་སྒོ་བཞི་ལུས་ཀྱི་གནས་
གང་དུ་སྐྱེད་པ་ཙམ་ཡང་མ་ཤེས་སོ། །བཤད་རྒྱུད་རྡོ་རྗེ་འཕྲེང་བར། སྟེང་འོག་སྒོ་ཡི་དབྱེ་བ་ཡིས། །སྒོ་བཞི་ཞེས་ནི་བཤད་པ་ཡིན། ཞེས་པའི་དོན་ཁ་སྣ་བཤད་གཅིའི་ལམ་གྱི་བུག་པ་བཞི་སྒོ་བཞིར་བཤད་པ་མ་ཤེས་པར། ཁ་དང་སྣ་བུག་
གཡས་གཡོན་དང་འོག་སྒོ་བཞི་ལ་སྒོ་བཞིར་བཤད་པར་སྨྲས་པས། རྒྱུད་ཀྱི་རྡོ་རྗེའི་ཚིག་མཐའ་དག་ཕོ་ཚེད་འབའ་ཞིག་གི་སྙིང་ཁམས་ལྷུར་བླངས་ཏེ་འཆད་པ་གསལ་བར་བྱས་སོ། །བདེ་དགྱེས་ཀྱི་ལུས་དཀྱིལ་སྒོམ་པའི་ལུས་རྟེན་གྱི་དཀྱིལ་
འཁོར་དུ་སྒོམ་ཚུལ་བླ་མའི་མན་ངག་གིས་ཁ་འགེངས་པ་ན། སློབ་དཔོན་དགྲ་ལས་རྣམ་རྒྱལ་གྱི་གཞུང་དུ་བཤད་པ་བཞིན་ཁ་འགེངས་པ། རྗེ་བཙུན་ས་སྐྱ་བ་གོང་མ་རྣམས་ཀྱི་བཞེད་པ་གཏན་མིན་པའི་ཚུལ་འོག་ཏུ་འཆད་དོ། །ཡང་འདི་སྐད་ཅས་
གལ་ཏེ་བདེ་མཆོག་གི་གཞུང་དུ་མ་བཤད་པ་ཀྱཻ་རྡོར་ནས་ཁ་བསྐང་དུ་མི་རུང་ངོ་སྙམ་ན། དེ་ལྟ་ན་ཁྱེད་རང་གི་བདེ་མཆོག་གི་ལུས་དཀྱིལ་གྱི་སྐབས་ཐམས་ཅད་དུ། བཤད་རྒྱུད་རྡོ་རྗེ་འཕྲེང་བ་ནས་བཤད་པ་ལྟར་ལུས་ནི་གཞལ་ཡས་ཁང་དུ་གྱུར། །

[007B] ཞེས་པ་ནས། ཕུང་པོ་ལྔ་ནི་ཡང་དག་ལྔ། །རྣམ་དག་ཁ་དོག་ལྔར་ནི་དབྱེ། །དེ་དག་གཞལ་ཡས་ཁང་དུ་སྒོམས། ཞེས་པའི་བར་གྱིས་ཅི་རིགས་པ་ཁ་བསྐངས་ལ་གསལ་གདབ། ཅེས་པ་ཡང་མི་འཐད་པར་འགྱུར་ཏེ། བདེ་
མཆོག་གི་གཞུང་དུ་དངོས་སུ་མ་བཤད་པ་གསང་འདུས་ཀྱི་བཤད་རྒྱུད་ནས་ཁ་བསྐངས་པའི་ཕྱིར་རོ། །ཞེས་སུག་རིས་སུ་བྱས་སོ། །བདག་གི་རྗེ་བླ་མས། ལཱུ་ཨི་པའི་སྒྲུབ་ཐབས་ཀྱི་རྣམ་བཤད་འདོད་འཇོར། དེ་བས་གཞལ་ཡས་ཁང་བསྐྱེད་པ་ལ། རྡོ་རྗེ་འཕྲེང་
བར་ལུས་ཀྱི་ཆ་དུ་མ་ཞིག། གཞལ་ཡས་ཁང་གི་ཆས་སོར་སྐྱེད་པར་གསུངས་པ་རྒྱས་པའི་ལུགས་ཡིན་ལ། འདིར་ནི་དཔེར་ན་བྷཱུཾ་ཡིག་གཅིག་བུ་ལས་ཕྱིའི་གཞལ་ཡས་ཁང་ཐམས་ཅད་སྐྱེད་པ་བཞིན་ཏུ་དྲིལ་བུ་བས། ལུས་ནི་མཉམ་པ་གྲུ་བཞི་
པ། །རྒྱན་རྣམས་རབ་མཛེས་ཧེ་རུ་ཀའི། །ལུས་ཀྱི་དཀྱིལ་འཁོར་ཉིད་དུ་འདོད། ཅེས་ལུས་འདོམ་གང་ཡན་མན་དང་ཕན་ཚུན་དུ་མཉམ་པ་ལས་ངོས་བཞི་མཉམ་པའི་གཞལ་ཡས་ཁང་གྲུ་བཞི་པ་བསྐྱེད་པ་དང། ཕ་གུ་དང་དྲ་ཕྱེད་སོགས་ཀྱི་རྒྱན་
གྱིས་རབ་ཏུ་མཛེས་པའི་ཧེ་རུ་ཀའི་རྟེན་གྱི་ལུས་དཀྱིལ་བསྒོམ་པར་བཤད་པ་ནི་བསྡུས་པའོ། །ཞེས་བཤད་རྒྱུད་རྡོ་རྗེ་འཕྲེང་བར་བཤད་པའི་ལུས་རྟེན་གྱི་དཀྱིལ་འཁོར་དུ་སྒོམ་ཚུལ་དང། བདེ་མཆོག་ལོ་དྲིལ་གྱི་ལུས་རྟེན་གྱི་དཀྱིལ་འཁོར་དུ་བསྐྱེད་
ཚུལ་མི་འདྲ་བར་དངོས་སུ་གསུངས་ཀྱི། བདེ་མཆོག་གི་སྐབས་སུ་རྡོ་རྗེ་འཕྲེང་བ་ནས་བཤད་པ་དེ་དག་གིས། ཅི་རིགས་པར་ཁ་བསྐངས་ནས་གསལ་གདབ། ཅེས་པའི་ཚིག་ཟུར་ཙམ་ཡང་གང་དུའང་མ་གསུངས་ན་མངོན་སུམ་ལ་བསྙོན་

[008A]༄༅། །པའི་རྫུན་གྱི་ཚིག་འདི་འདྲ་བ་དག་རང་དབང་ཅུང་ཟད་ཡོད་པ་སུ་ཡང་སྨྲ་བར་མི་བྱེད་མོད། ཁྱོད་ནི་དུར་ཁྲོད་དུ་བརྒྱལ་བའི་ཝ་སྐྱེས་ལྟར་སུ་ཞིག་གིས་རང་དབང་མེད་པར་བྱས་པ་སྨོས་ཤིག་དེའི་འོག་ཏུ་བརྟེན་པ་ལུས་
དཀྱིལ་ལ་རྩོད་པ་སྤང་བར་རློམས་ནས་ཕྱི་དཀྱིལ་དང་ལུས་དཀྱིལ་ལྷ་གྲངས་མ་མཐུན་པའི་རྩོད་པ་སྤོང་བ། ཕྱི་ནང་ཐུན་མོང་བའི་ལྷ་མེད་པའི་རྩོད་པ་སྤང་བ། ལུས་དཀྱིལ་དང་ལུས་ལ་ལྷ་འགོད་པའི་ཁྱད་པར་མ་ཕྱེད་པའི་རྩོད་པ་སྤངས་པ་གསུམ་བྱས་
ནས། ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ། ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང། ཞེས་ཁོ་བོས་བྲིས་པ་འགོག་པའི་སླད་དུ་དཀའ་བ་ལྷུར་བླངས་པའི་བབ་ཅོལ་མང་དུ་སྨྲས་པས་ནི། དགག་སྒྲུབ་ཀྱིས་བརྡ་བཏགས་
པ་ཙམ་ལ་བློ་ཁ་ཕྱོགས་པ་ཡན་ཆེད་ཐམས་ཅད་མཆོག་ཏུ་ངོ་ཚ་བར་བྱེད་པའི་ཚེ་དེ་སྔོན་མེད་པ་སྟེ། འདི་ལྟར་ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ་ཞེས་པ་ནས་བོད་ཀྱི་ལུས་དཀྱིལ་སྒྲུབ་ཚུལ་རྣམས་ལ་སྣང་སྟེ། ཞེས་བྱ་བའི་བར་འདི་
ཉིད་ཀྱཻ་རྡོ་རྗེའི་ལུས་དཀྱིལ་མི་འཐད་པའི་སྒྲུབ་བྱེད་ཀྱི་རྟགས་སྦྱོར་བཀོད་པ་དང། འཐད་པ་འགོག་པའི་ཐལ་སྦྱོར་བཀོད་པ་གང་ཡང་མིན་གྱི། ལུས་དཀྱིལ་དང། ལུས་ལ་ལྷ་འགོད་པ་ཙམ་གྱི་ཁྱད་པར་ཡང་མ་ཕྱེད་པར་ལུས་དཀྱིལ་སྒོམ་ཚུལ་མཆོག་
ཏུ་སྨྲ་བ་དག་མི་འཐད་ཅེས་པའི་དམ་བཅའ་ཙམ་ཞིག་སྨྲས་ནས། མི་འཐད་པའི་སྒྲུབ་བྱེད་འཐད་པ་འགོག་པའི་དགག་སྒྲུབ་འདིར་མ་སྤྲོས་སོ། །ཞེས་བྱ་བའི་དོན་ཡིན་མོད་ཀྱི་དེ་ལྟ་ན་ཡང་ཚིག་འདི་དག་ཁོ་བོས་ཁྱོད་ཀྱིས་ལུས་དཀྱིལ་སྒོམ་ཚུལ་དེ་

[008B] ནན་གྱིས་ཁྱོད་འདི་འདོད་ཅེས་པ། གསལ་བར་དབང་ཕྱུག་སྤྱོད་པ་ཡིན་ཞེས་བྱ་བའི་ངང་ཚུལ་ལྷུར་ལེན་པ་ཁྱོད་ལ། ཁོ་བོས་སྦྱོར་བ་བཀོད་པར་ཁས་བླངས་ལ་སྨྲ་བར་བྱ་ཡིས། རྟགས་གསལ་དང་
ཁྱབ་པའི་རྣམ་དབྱེ་ཙམ་ཡང་མི་ཤེས་ཤིང། མ་བསླབས་བར་དགག་སྒྲུབ་ལ་ཞུགས་ནས་རྣག་ཉིད་འཆོད་བ། ཁྱོ་ནི་དམུས་ལོང་གཟུགས་ལ་བལྟ་བ་དང་མཚུངས་མོད་ཀྱང། དགག་སྒྲུབ་བགྱི་བར་ཅུང་ཟད་བློ་ཁ་ཕྱོགས་པའི་གཞོན་ནུ་ལས་དང་པོ་པ་
ཡན་ཆད་ཐམས་ཅད་ཀྱིས་ཁོ་བོའི་ཚིག་འདི་ལ་བརྟག་པར་བྱོས་ཤིག། ཁོ་བོས་སྔར་ཡི་གེར་བཀོད་པ་འདི་ཐལ་སྦྱོར་དུ་བྱེད་ན་ནི། འདི་ལྟར་འགྱུར་ཏེ། ཁྱེད་ཀྱིས་མན་ངག་མཆོག་ཏུ་མིང་བཏགས་པའི་ལུས་དཀྱིལ་སྒྲུབ་ཚུལ་འདི་མུན་སྤྲུལ་ཡིན་པར་
ཐལ༑ ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ། ལུས་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང། ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་བཀོད་པ་དང་ཐུན་མོང་བའི་ལྷ་གཅིག་ཀྱང་མེད་པ་སོགས་ཀྱི་ཚུལ་འདི་རྒྱུད་རྒྱ་གཞུང་གང་ནས་ཀྱང་
མ་བཤད་ཅིང། དོན་ཐོབ་ལ་མེད་ཀྱང་ལུས་དཀྱིལ་དང་ལུས་ལ་ལྷ་བཀོད་པའི་ཁྱད་པར་ཙམ་ཡང་མ་ཕྱེད་པའི་བློས་བཏགས་ཡིན་པའི་ཕྱིར། ཞེས་བྱ་བར་འགྱུར་བ་ཡིན་ནོ། །དེའི་ཚེ་ལུས་དཀྱིལ་སྒྲུབ་ཚུལ་དེ་མི་འཐད་པར་ཐལ། ཕྱིའི་དཀྱིལ་འཁོར་ལ་ལྷ་
དགུ་ལས་མེད་པ་ལ། ལུས་དཀྱིལ་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་པའི་ཕྱིར། ཞེས་སྨྲས་པར་འགྲོ་དགོས་པ་ཨེ་ཡིན། དེར་འགྲོ་མི་དགོས་ན་ཁྱོད་ཀྱིས་ཕྱི་དཀྱིལ་གྱི་ལྷ་གྲངས་ལས་ནང་ལུས་ཀྱི་མང་བ་མི་རུང་ན། ཞེས་སྨྲས་ནས་དེ་ལ་

[009A]༄༅། །དགག་པ་མང་དུ་སྨྲས་པ་འདི་དག་ཐམས་ཅད་སུ་ཞིག་གི་ཁས་ལེན་འགོག་པ་སྨྲོས་ཤིག་ཁས་ལེན་མཁན་མེད་པ་འབའ་ཞིག་བཀག་ནས་ནམ་མཁའ་ལྡང་བའི་དཀའ་ཐུབ་ལ་གནས་སམ་ཅི། དེར་འགྲོ་དགོས་ན་ནི། དངོས་པོའི་
བྱེ་བྲག་ཡིན་པར་ཐལ། དངོས་པོ་ཡིན། དངོས་པོ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་དངོས་པོ་ཡིན་པ་དུ་མ་གྲུབ་པའི་ཕྱིར། ཞེས་བཀོད་པ་ན། དངོས་པོའི་བྱེ་བྲག་ཡིན་པར་ཐལ། དངོས་པོ་ཡིན་པའི་ཕྱིར། ཞེས་པའི་ཁྱབ་པ་ཁས་
བླངས་པར་འགྲོ་དགོས་སོ་ཞེས་ཟེར་བ་དང་ཁྱད་པར་ཅི་ཞིག་ཡོད། ཨེ་མ་འདི་ལྟ་བུ་ཡང་དགག་སྒྲུབ་ཀྱི་ཡི་གེ་འགོད་པ་ལ་ཞུགས་སོ། །གཞན་ཡང་ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ། ལུས་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་
ཅིང་ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་བཀོད་པ་དང་ཐུན་མོང་བའི་ལྷ་གཅིག་ཀྱང་མེད་པ་སོགས་རྒྱུད་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང། ཞེས་སྨྲས་པ་ན། ཕྱིའི་དཀྱིལ་འཁོར་ལ་ལྷ་དགུ་ལས་མེད་པ་ལ། ལུས་ལ་ལྷ་བརྒྱ་ལྔ་བཅུ་རྩ་བདུན་
ལ་སོགས་པ་བཀོད་པ་རྒྱུད་རྒྱ་གཞུང་ཚད་ལྡན་གང་ནས་ཀྱང་མ་བཤད་པའི་ཕྱིར་ཞེས་ཁས་བླངས་དགོས་པ་ཨེ་ཡིན། མི་དགོས་ན་ཕྱི་དང་ལུས་དཀྱིལ་གྱི་ལྷ་གྲངས་མི་མཐུན་པ་རྒྱུད་རྒྱ་གཞུང་ནས་མ་བཤད་པ་ཁོ་བོས་གང་དུ་ཁས་བླངས་པ་སྨྲོས་ཤིག་
དེ་ལྟར་དགོས་ན། དམར་འབར་བའི་མེ་ཡིན་ཞིང་ཚ་བའི་རེག་བྱས་སྟོང་པ་གཞི་མ་གྲུབ་པར་ཁས་བླངས་ན། དམར་འབར་བའི་མེ་ཡིན་པ་གཞི་མ་གྲུབ་པར་ཁས་བླངས་དགོས་པར་ཐལ་ལོ། །དེར་མ་ཟད་ཕྱི་ནང་གི་དཀྱིལ་འཁོར་གྱི་ལྷ་གྲངས་མི་མཐུན་

[009B] མི་དགོས་ན་ཁོ་བོས་ཕྱི་དཀྱིལ་ལ་ལྷ་དགུ་ལས་མེད་པ་ལ་ལུས་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་པའི་
ཀྱཻ་རྡོར་གྱི་ལུས་དཀྱིལ་རྒྱ་གཞུང་ཚད་ལྡན་གང་ནས་ཀྱང་མ་བཤད། ཅེས་སྨྲས་པའི་དབང་དུ་བྱས་ཀྱང་དེ་ཙམ་གྱིས་སྤྱིར་ཕྱི་ནང་གི་ལྷ་གྲངས་མི་མཐུན་པ་མི་འཐད་པར་ཁས་བླངས་པའི་རྒྱུ་མཚན་གང་ཡིན། དེ་ཡང་ཁོ་བོས་ཁས་མ་བླངས་ན་ཁྱོད་ཀྱིས་བདེ་མཆོག་
ལ་ཕྱི་ནང་གི་ལྷ་གྲངས་མི་མཐུན་པ་ཡོད་པ་སོགས་དུ་མ་ཞིག་ཁོ་བོ་ཅག་ལ་གནོད་བྱེད་དུ་བཀོད་པ་ཐམས་ཅད་འབྲེལ་མེད་ཀྱི་བླ་བརྡོལ་འབའ་ཞིག་ཏུ་གྱུར་བ་གསལ་བར་བྱས་སོ། །དེ་བས་ན་ཕྱི་དཀྱིལ་དང་ལུས་དཀྱིལ་གྱི་ལྷ་གྲངས་མི་མཐུན་པའི་རྣམ་གཞག་རྒྱ་
གཞུང་ཚད་ལྡན་གང་ནས་ཀྱང་མ་བཤད་པར་ཁོ་བོ་ཅག་གིས་སྐབས་གང་དུ་ཡང། དངོས་ཤུགས་གང་ལ་ཡང་ཁས་མ་བླངས་ཤིང། བདེ་མཆོག་དྲིལ་བུ་བའི་ལུས་དཀྱིལ་སྒོམ་པའི་ཚེ་ཕྱི་དཀྱིལ་ལ་བཀོད་པ་ཧེ་རུ་ཀ་ཡབ་ཡུམ་ལས་མེད་ཀྱང་ལུས་ལ་བཀོད་
པའི་ལྷ་དྲུག་ཅུ་རྩ་གཉིས་ཡོད་པ་ནི། ཁོ་བོ་ཅག་གི་འདོད་པ་གཏིང་ཚུགས་པ་ཡིན་པས་དཀྱིལ་འཁོར་གང་ལ་ཡང་ཕྱི་ནང་གི་ལྷ་གྲངས་མཐུན་དགོས་པ་རྨི་ལམ་དུ་ཡང་ཁས་མི་ལེན་ནོ། །དེའི་ཕྱིར་ཕྱི་ནང་གི་ལྷ་གྲངས་མི་མཐུན་པ་ཡོད་པར་དཱ་རི་ཀ་པ་སོགས་དུ་
མའི་ལུང་གིས་སྒྲུབ་པའི་ངལ་བ་བྱས་པ་ཐམས་ཅད་ནི་དོན་མེད་པར་དུབ་བ་ལྷུར་ལེན་པ་འབའ་ཞིག་ཏུ་ཟད་དོ། །ཡང་འདི་སྐད་ཅེས་སློབ་དཔོན་ཨ་བྷྱས་ཀྱཻ་རྡོར་ལྷ་དགུ། བདག་མེད་ལྷ་མོ་བཅོ་ལྔ། ཡེ་ཤེས་མཁའ་འགྲོ་ལྷ་བཅུ་གསུམ། སངས་རྒྱས་མཉམ་སྦྱོར་

[010A]༄༅། །ལྷ་ཉི་ཤུ་རྩ་བཞི། རྡོ་རྗེ་བདུད་རྩི་ལྷ་དགུ་རྣམས་ལ། ནང་དཀྱིལ་ལ་ལྷ་ཉི་ཤུ་རྩ་བཞི་དང་རྩ་དགུ་བཀོད་པ་རྣམས་ཀྱང་མི་འཐད་པར་འགྱུར་ཏེ། ཕྱི་ནང་གི་ལྷ་གྲངས་མ་མཐུན་པའི་ཕྱིར་རོ། །རྟགས་གྲུབ་སྟེ། མན་སྙེ་ཉེར་གཉིས་པར་
འདིར་མ་ལ་ཡ་ལ་སོགས་པའི་གནས་བརྒྱད་རྣམས་ནི་ཐུགས་ཀྱི་འཁོར་ལོའོ། །ཀཱ་མ་རུ་བ་ལ་སོགས་པ་བརྒྱད་རྣམས་གསུང་གི་འཁོར་ལོའོ། །ཡི་དྭགས་གནས་ལ་སོགས་པ་བརྒྱད་རྣམས་སྐུའི་འཁོར་ལོའོ། །འཁོར་ལོ་འདི་རྣམས་སུ་གང་རྡོ་རྗེ་སེམས་
དཔའི་དཀྱིལ་འཁོར་དུ་རྡོ་རྗེ་དྲག་མོ་ལ་སོགས་པའི་ལྷ་མོ་རྣམས་དང། གང་ཡང་རིག་པའི་རྒྱལ་པོའི་དཀྱིལ་འཁོར་དུ་རབ་གཏུམ་མ་ལ་སོགས་པ་རྣམས་དང། གང་ཡང་ཀྱཻ་རྡོ་རྗེའི་དཀྱིལ་འཁོར་དང། བདག་མེད་མའི་དཀྱིལ་འཁོར་དུ་གཽ་རཱི་ལ་
སོགས་པ་རྣམས་དང། ཡེ་ཤེས་མཁའ་འགྲོའི་དཀྱིལ་འཁོར་དུ་སེང་གེ་མ་ལ་སོགས་པ་རྣམས་དང། གང་ཡང་སངས་རྒྱས་ཐམས་ཅད་མཉམ་པར་སྦྱོར་བའི་མཁའ་འགྲོ་མ་དྲ་བ་སྡོམ་པར་སྡོམ་པ་མོ་དང། ཀི་ལི་ཀི་ལི་མ་ལ་སོགས་པ་རྣམས་
དང༑ གང་ཡང་རྡོ་རྗེ་བདུད་རྩིའི་ཟླ་བའི་རི་མོ་ལ་སོགས་པ་རྣམས་ཏེ། དེ་རྣམས་ཐམས་ཅད་ཉི་ཤུ་རྩ་བཞིའི་རང་བཞིན་དུ་གནས་པ་རྣམས་སོ། །གང་སྤྱན་མ་ལ་སོགས་པ་རྣམས་དང། མཁའ་འགྲོ་མ་
ལ་སོགས་པ་རྣམས་དང། རྡོ་རྗེ་མཁའ་འགྲོ་མ་ལ་སོགས་པ་རྣམས་ཏེ། དེ་རྣམས་ནི་སུམ་སྐོར་མ་ལ་སོགས་པ་རྩ་བཞིའི་རང་བཞིན་ནོ། །རྐྱང་མ་དང། རོ་མ་དང། ཀུན་དར་མ་རྣམས་ནི་རྡོ་རྗེ་བསྙེམས་མ་དང། ཕག་མོ་དང། བདག་

[010B] ཡེ་ཤེས་མཁའ་འགྲོ་མའི་རང་བཞིན་རྣམས་སོ། །ཡང་ན་འདིས་ཅི་སྟེ་གདུལ་བྱའི་བསམ་པའི་དབང་ལས་ལྷ་མོའི་ཁྱད་པར་རྣམ་པར་བཞག་པ་ལས་གང་ཅི་ཡང་རུང་བ་རྣལ་འབྱོར་དང་རྣལ་འབྱོར་མའི་རྒྱུད་རྣམས་སུ། རྡོ་རྗེ་ལྷ་མོ་གསུངས་
པ་དཔག་ཏུ་མེད་པ་དེ་རྣམས་ཐམས་ཅད་ཀྱང་སོ་སོར་འཁོར་དང་བཅས་པའི་རྩ་གཉིས་ཀྱི་རང་བཞིན་རྣམས་སུ་ཤེས་པར་བྱའོ། །ཞེས་བཤད་པའི་རི་མོ་ཞེས་བྲིས་པའི་ཡི་གེའི་རི་མོས་རང་གི་ནང་གི་རི་མོ་མ་སྦས་པ་ཉིད་དུ་གསལ་བར་བྱས་སོ། །
འདི་ལ་ནི་ཤིན་ཏུ་རྨོངས་པའི་བྱེད་པོས་སྤྲུལ་པའི་ནོར་བའི་རྣམ་འགྱུར་ཆེས་ཆེ་བ་དུ་མ་ཞིག་ཚོགས་པ་སྟེ། འདི་ལྟར་མན་སྙེའི་ཚིག་ཇི་སྐད་དྲངས་པ་འདིས་ནི་ཀྱཻ་རྡོ་རྗེ་ལ་སོགས་པའི་དཀྱིལ་འཁོར་གྱི་ལྷའི་ནང་དུ་བཤད་པའི་ལྷ་མོ་དེ་དག་ནང་དུ་སྦྱར་
བའི་ངེས་དོན་གྱི་བཤད་པ་བྱས་པ་ན། རྩ་དེ་དང་དེའི་རང་བཞིན་ཡིན་པར་བཤད་པ་ཙམ་ཡིན་གྱི་རྩ་དེ་དག་ཡོངས་སུ་གྱུར་པ་ལས་ལྷ་མོ་དེ་དང་དེར་སྒོམ་པ་དང། རྩ་དེ་དང་དེའི་གནས་སུ་ལྷ་མོ་དེ་དང་དེར་སྐུ་མདོག་ཐ་དད་པ་ཞལ་ཕྱག་གི་རྣམ་པ་ཅན་སྒོམ་
པར་སྟོན་པའི་ཚིག་ཟུར་ཙམ་ཡང་མེད་ཅིང། འདི་ནི་རྫོགས་རིམ་ལ་སྦྱར་བའི་ངེས་དོན་སྟོན་པའི་ཚིག་ཡིན་གྱི། བསྐྱེད་རིམ་གྱི་ཆ་གང་ཡང་སྟོན་པ་མིན་པས། སམྦྷུ་ཊའི་གཞུང་རྩ་བ་དང། མན་སྙེ་གཉིས་ཀའི་བརྗོད་བྱ་གང་སྟོན་པའི་ཕྱོགས་ཙམ་ཡང་མ་
རིག་པར་འགྲོན་པོ་མྱ་ངམ་གྱི་ཐང་དུ་སླེབ་པ་ལྟར་གྱུར་ཏོ། །དེ་ལ་རབ་བྱེད་འདར་ནི་གཙོ་བོར་རྫོགས་རིམ་གྱི་ཡན་ལག་གཏན་ལ་འབེབས་པ་ཡིན་ཞིང། དེ་ཡང་སྐུ་གསུང་ཐུགས་ཀྱི་དབྱེ་བ་ཡིས། །ཉི་ཤུ་རྩ་བཞི་ཉེ་བར་བརྗོད། ཅེས་སོགས་ཀྱིས་
[011A]༄༅། །ལུས་ཀྱི་རྩའི་གཙོ་མོ་རྣམས་ངོས་བཟུང་ནས་དེ་དག་གནས་དང་ཉེ་བའི་གནས་ལ་སོགས་པར་ཇི་ལྟར་འཇོག་ཚུལ་དང། རྩ་གང་ནས་ཁམས་གང་འབབ་པ་སོགས་རྒྱས་པར་གསུངས་པ་རྣམས་བཤད་ཟིན་པའི་མཇུག་ཏུ་མན་
ངག་སྙེ་མས་རྩ་དེ་དག་རྣལ་འབྱོར་མའི་རང་བཞིན་དུ་བཤད་པའི་སྒོ་ནས་རྣལ་འབྱོར་མའི་རྒྱུད་དུ་རྩ་འདི་དག་ལ་མཁའ་འགྲོ་མའི་ཚོགས་དང། མཁའ་འགྲོ་མའི་དྲ་བར་གསུངས་པ་དག་གི་དོན་འཆད་པ་ཡིན་ལ། དེ་ཡང་ཀྱཻ་རྡོ་རྗེ། བདེ་མཆོག། རྡོར་
སེམས། རིག་པའི་རྒྱལ་པོ། ཡེ་ཤེས་མཁའ་འགྲོ་མ། སངས་རྒྱས་མཉམ་སྦྱོར། རྡོ་རྗེ་བདུད་རྩི་ལ་སོགས་པ་བླ་མེད་ཀྱི་དཀྱིལ་འཁོར་རྣམས་སུ་བཤད་པའི་རྣལ་འབྱོར་མ་ལྷ་མོའི་ཚོགས་ཐམས་ཅད་ནི་ངེས་དོན་རྫོགས་རིམ་གྱི་དཀྱིལ་འཁོར་འཆད་
པའི་ཆེད་དུ། ནང་བཤད་བྱས་པ་ན་ལུས་ཀྱི་རྩ་དེ་དག་ལ་བཤད་ནས། རྩ་དེ་རྣམས་ལྷ་མོ་དེ་དག་གི་རང་བཞིན་དུ་བཤད་ཅིང། དེའི་ཚེ་དྲ་བའམ་ཚོགས་པ་ནི་འདུས་པའི་དོན་ཏེ་གང་དང་འདུས་ན་བྱང་སེམས་དཀར་པོ་ཞུ་ནས་རྩ་དེ་དག་གི་ནང་ནས་
འབབ་པའི་ཚུལ་གྱིས་བྱང་སེམས་ཀུན་དེ་ལྟ་བུ་དང་འདུས་པ་ཡིན་ལ་ཤེས་རབ་མའི་རང་བཞིན་དུ་བཞག་པའི་རྩ་རྣམས་དང་ཐབས་ཀུན་དེ་ལྟ་བུ་འདུས་པའི་དོན་ཏོ། །དེ་ལྟར་ཤེས་རབ་རྣལ་འབྱོར་མའི་རང་བཞིན་དུ་བཤད་པའི་རྩ་རྣམས་དང་
ཐབས་ཀུན་ད་ལྟ་བུའི་བྱང་ཆུབ་ཀྱི་སེམས་ཞུ་བ་འདུས་པ་ལས་སྐྱེས་པའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་སྟོང་པ་ཉིད་དང་སྙིང་རྗེ་དབྱེར་མེད་པའི་དོན་དམ་པའི་བྱང་ཆུབ་ཀྱི་སེམས་ནི་ས་བོན་དང་ཕྱག་མཚན་སོགས་ལས་བསྐྱེད་

[011B] །དེའི་ཕྱིར་ཁྱེད་ཀྱིས་དྲངས་པའི་མན་སྙེའི་ཚིག་དེའི་མཇུག་ཏུ་རྩ་བདུད་བྲལ་མ་ནས་གཞི་དུས་ལ་བྱང་
ཆུབ་ཀྱི་སེམས་མི་འབབ་པས་རྣལ་འབྱོར་མ་དང་མ་སྦྱོར་ལ། བརྟག་གཉིས་ལས་འབད་པས་ཀུན་གྱིས་ལྷག་མ་སྤངས་ཞེས་གསུངས་པའི་དོན་དུ་བཤད་ཟིན་མ་ཐག་ཁོ་བོས་ཇི་སྐད་བརྗོད་མ་ཐག་པའི་ངེས་དོན་རྫོགས་རིམ་གྱི་རྣམ་གཞག་དེ་ཉིད་
རྩ་རྣམས་རྣལ་འབྱོར་མ་རྣམས་ཀྱི་རང་བཞིན་དུ་སྟོན་པ་ནི་སནྦྷུ་ཊའི་རྒྱུད་ཚིག་གོང་དུ་འབྱུང་བ་རྣམས་ཀྱིས་གསུངས་པར་སྟོན་པ་ནི་མན་སྙེ་ལས་འདི་ཡང་དོན་དམ་པར་ས་བོན་ལ་སོགས་པ་ལས་བསྐྱེད་པ་ལྟེ་བ་ཁོ་ནར་སྟོང་པ་ཉིད་དང་སྙིང་རྗེ་
དབྱེར་མེད་པའི་བྱང་ཆུབ་ཀྱི་ངོ་བོ་ནི་རྫོགས་པའི་དཀྱིལ་འཁོར་དུ་གསུངས་སོ། །ཞེས་གསལ་བར་གསུངས་སོ། །རྒྱུ་མཚན་དེ་ཉིད་ཀྱི་ཕྱིར་གོང་དུ་སྨོས་པའི་དཀྱིལ་འཁོར་དེ་དག་གི་ལྷའི་ནང་ན་ལྷ་ཕོའི་རྣམ་པ་ཡོད་པ་གང་ཡང་རྩའི་རང་བཞིན་དུ་མ་
བཤད་པར་ལྷ་མོ་རྣམས་འབའ་ཞིག་དང་སྦྱར་བ་ཡིན་གྱི། དེ་ལྟ་མིན་པར་དཀྱིལ་འཁོར་དེ་དག་གིས་ལུས་དཀྱིལ་སྟེན་པ་ཡིན་ན་དཀྱིལ་འཁོར་མང་པོ་དེ་དག་ཐམས་ཅད་ཀྱི་ལུས་དཀྱིལ་ལ་ལྷ་ཕོ་གཅིག་ཀྱང་མི་འབྱུང་བའི་རྒྱུ་མཚན་སྨྲ་དགོས་
ཤིང་སངས་རྒྱས་མཉམ་སྦྱོར་དང་རྡོ་རྗེ་བདུད་རྩི་ལ་སོགས་པའི་ལུས་དཀྱིལ་གྱི་དཀྱིལ་འཁོར་གྱི་གཙོ་བོ་གང་ཡིན་ཀྱང་སྨྲ་དགོས་སོ། །གཞན་ཡང་མན་སྙེའི་ཚིག་ཁྱེད་ཀྱིས་དྲངས་བ་དེ་དག་གིས་ལུས་ཀྱི་རྩ་རྣལ་འབྱོར་མ་དེ་དང་དེར་བསྒོམ་པའི་

[012A]༄༅། །ལུས་དཀྱིལ་སྒོམ་པར་བཤད་པར་ཁྱེད་ཀྱིས་སྨྲས་པ་དེ་ལྟར་ན་མན་སྙེའི་ཚིག་དྲངས་པ་དེ་ཉིད་ལས་གདུལ་བྱའི་བསམ་པའི་དབང་ལས་ལྷ་མོའི་ཁྱད་པར་རྣམ་པར་བཞག་པ་ལས་གང་ཅི་ཡང་རུང་རྣལ་འབྱོར་དང་རྣལ་འབྱོར་
མའི་རྒྱུད་རྣམས་སུ་རྡོ་རྗེ་ལྷ་མོ་གསུངས་པ་དཔག་ཏུ་མེད་པ་དེ་རྣམས་ཐམས་ཅད་ཀྱང་སོ་སོར་འཁོར་དང་བཅས་པའི་སུམ་ཅུ་རྩ་གཉིས་ཀྱི་རང་བཞིན་རྣམས་སུ་ཤེས་པར་བྱའོ། །ཞེས་པ་འདིས་རྩ་སོ་གཉིས་འཁོར་བཅས་ལ་ཕ་རྒྱུད་མ་རྒྱུད་
ནས་ལྷ་མོ་དཔག་ཏུ་མེད་པ་གསུངས་པ་ཐམས་ཅད་སྒོམ་པའི་ལུས་དཀྱིལ་དཔག་ཏུ་མེད་པ་བསྟན་པར་འགྱུར་བས་ཧ་ཅང་ཐལ་བའི་གཏམ་མོ། །གཞན་ཡང་འདི་དག་གིས་ལྷ་མོ་དེ་རྣམས་རྩའི་རང་བཞིན་དུ་བསྟན་པ་ཙམ་ལ་ལུས་དཀྱིལ་
བསྟན་པར་འཁྲུལ་པ་བསྐྱེད་པ་འདི་ཉིད་ལས་ནི་ལུས་དཀྱིལ་སྒོམ་ལུགས་ཀྱི་རྣམ་གཞག་མ་ཆགས་པ་ཆེས་གསལ་བར་བྱས་སོ། །དེ་བཞིན་དུ་བདེ་མཆོག་སྡོམ་འབྱུང་གི་སྒྲུབ་ཐབས་མི་འཐད་པའི་གནོད་པ་བསྟན་པ་ཡང་ཁས་བླངས་མེད་པའི་ཐལ་བ་
འཕེན་པ་སྟེ་དཀྱིལ་འཁོར་གང་གི་དབང་དུ་བྱས་ཀྱང་ཕྱི་ནང་གི་ལྷ་གྲངས་མཐུན་དགོས་པ་ཁོ་བོས་གང་དུ་ཡང་ཁས་མ་བླངས་པའི་ཕྱིར་རོ། །ཡང་འདི་སྐད་ཅེས་ཕྱི་དཀྱིལ་ལ་ལྷ་དགུ་ལས་མེད་པ་ལ། ནང་དཀྱིལ་ལ་ལྷ་བརྒྱ་ལྔ་བཅུ་རྩ་བདུན་ལ་སོགས་
པ་བཀོད་པ་མི་འཐད་ན། བྱང་ཆུབ་སེམས་དཔའ་རྡོ་རྗེ་སྙིང་པོས་བཤད་པའི་ཀྱཻ་རྡོར་གྱི་སྒྲུབ་ཐབས་ཀྱང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་དགུ་ལས་མེད་པ་ལ། ནང་དཀྱིལ་ལ་ལྷ་བརྒྱ་ལྔ་བཅུ་རྩ་དྲུག་སོགས་བཀོད་པའི་ཕྱིར་རྟགས་གྲུབ་སྟེ། རྡོ་རྗེ་

[012B] ཕྱི་དཀྱིལ་ཧེ་རུ་ཀ་བཞི་གང་གཙོ་བོར་བསྒོམས་ཀྱང། འཁོར་གཽ་རའི་ལ་སོགས་པ་བརྒྱད་ཀྱིས་བསྐོར་བའི་ལྷ་དགུ་ལས་མེད་པ་ལ། ནང་ལུས་དཀྱིལ་དུ། དེ་སྟེང་གནས་པའི་དཔའ་མོ་ནི། །མཁའ་འགྲོ་མ་ཡི་འཁོར་ལོའི་གཙོ། །རྩ་ནི་རྣམ་
པ་བཞི་རྣམས་ཀྱིས། །སྤྱི་བོར་འཁོར་ལོ་བརྗོད་པར་བྱ། །དཔྲལ་བར་བཅུ་དྲུག་རྣམས་ཀྱིས་ཏེ། །མགྲིན་པར་སུམ་ཅུ་གཉིས་རྣམས་ཀྱིས། །སྙིང་གར་འཁོར་ལོ་བརྒྱད་རྣམས་ཀྱིས། །དྲུག་ཅུ་རྩ་བཞི་རྣམས་ཉིད་ཀྱིས། །ལྟེ་བའི་འཁོར་ལོ་ཡང་དག་
བཤད། །གསང་བར་སུམ་ཅུ་གཉིས་རྣམས་ཀྱིས། །རྩ་རྣམས་འཁོར་ལོའི་རྩིབས་བཤད་པའམ། །ཡང་ན་པདྨའི་འདབ་མ་རྣམས། །རྣལ་འབྱོར་མ་རྣམས་ངེས་བསྟེན་པ། བྱ་བ་རྣམ་པ་དུ་མ་བྱེད། ཅེས་ལུས་ཀྱི་སྤྱི་གཙུག་ཏུ་རྩ་འདབ་བཞི། དཔྲལ་བར་བཅུ་
དྲུག་མགྲིན་པར་སོ་གཉིས། སྙིང་གར་བརྒྱད། ལྟེ་བར་རེ་བཞི། གསང་གནས་སུ་སོ་གཉིས་རྣམས་བསྒོམས་ནས། དེ་དག་འཁོར་ལོའི་རྩིབས་སམ། པདྨའི་འདབ་མར་བསྒོམས་པའི་སྟེང་དུ། ལྷ་མོ་རྣམས་བསྒོམ་པར་བཤད་པ་དང་
འཁོར་ལོ་དྲུག་ལ་ལྷ་མ་རྣམས། །ལྔ་བཅུ་རྩ་དྲུག་ལྷག་པའི་བརྒྱའོ། །ཞེས་རྩ་འདབ་ཀྱི་ལྷ་མོའི་གྲངས་དང། མཁའ་འགྲོ་མ་རྣམས་ཁམས་ལྔ་རྣམས། །འདི་རྣམས་འཁོར་ལོ་ལྔ་ལ་གནས། །དྲུག་པ་གསང་བར་བདག་པོ་ཆེ། །མཁའ་འགྲོ་སུམ་ཅུ་
རྩ་གཉིས་དང། །ལྷན་ཅིག་ཁམས་གསུམ་དབང་ཕྱུག་གོ་ཞེས་འཁོར་ལོའི་ལྷ་རྣམས་རང་རང་གི་དེ་བཞིན་གཤེགས་པའི་ཡུམ་གྱི་རྣམ་པར་བསྒོམ་པ་དང། དཔྲལ་བར་ཟླ་བའི་དཀྱིལ་འཁོར་ནི། །ཡང་དག་རྫོགས་ལ་སྐུ་གནས་སོ། །མགྲིན་

[013A]༄༅། །པའི་ཕྱོགས་སུ་གསུང་རྡོ་རྗེ། ཉི་མའི་དཀྱིལ་འཁོར་གང་བ་ལའོ། །སྒྲ་གཅན་དཀྱིལ་འཁོར་དབུས་གནས་པར། །ལུས་ཅན་ཀུན་གྱི་རྣམ་ཤེས་སོ། །སྒྲ་ཅན་མཇུག་མ་ས་ལ་ནི། །རིན་ཆེན་ལེགས་གནས་ཐེ་ཚོམ་མེད། །དོན་ཡོང་དུས་
མེ་དཀྱིལ་འཁོར་ལ། །སྣ་ཚོགས་རྡོ་རྗེ་སྟེང་ན་གནས། །འཁོར་ལོ་པདྨ་རྡོ་རྗེ་དང། །རིན་ཆེན་རལ་གྲི་ལྔ་པ་སྟེ། །སྐྱེས་བུ་རྡོ་རྗེ་ནོར་བུ་དང། །སངས་རྒྱས་དབུ་ལ་དྲུག་པར་བཤད། །དེ་ལྟར་སངས་རྒྱས་ཐམས་ཅད་ཀྱི། །རིགས་དྲུག་འདི་རྣམས་སྟོབས་
ཆེན་ཡིན། ཞེས་འཁོར་ལོ་དྲུག་གི་དབུས་སུ་དེ་བཞིན་གཤེགས་པ་དྲུག་པོ་སྒོམ་ཚུལ་དང། མིག་གཉིས་དེ་བཞིན་རྣ་བ་དག། ཅེས་སོགས་ཀྱིས་ནང་གི་སྐྱེ་མཆེད་ལྷ་མོ་བཅུ་གཉིས་བསྒོམ་ཚུལ་དང། ས་ཡིས་དྲི་ནི་བསྐྱོད་བྱས་ཏེ། ཞེས་པ་ནས་ཡིད་ཀྱི་དབང་
པོ་དེ་ཉིད་ལའོ། །ཞེས་པའི་བར་གྱིས་ཁམས་རྣམས་རྡོ་རྗེ་མར་བསྒོམ་ཚུལ་དང་གཤིན་རྗེ་མཐར་བྱེད་རུས་པས་བསྐྱེད་ཅེས་པ་ནས། འོག་གི་སྒྲ་ལས་གནོད་མཛེས་རྒྱལ་པོ་ཞེས་པའི་བར་གྱིས། ཁྲོ་བོ་བཅུ་ལུས་ལ་སྐྱེད་ཚུལ་ཤིན་ཏུ་གསལ་བར་གསུངས་
པའི་ཕྱིར་རོ། །ཞེས་སྨྲས་སོ། །འདི་ལྟར་སྨྲས་པ་དག་གིས་ནི་བརྟག་གཉིས་ཀྱི་རྒྱུད་ལ་ལས་དང་པོ་བའི་བློའི་ཚོགས་ཀྱི་བརྡ་ཙམ་ཡང་མ་ཆགས་པ་གསལ་བར་བྱས་ཤིང། ཁུངས་དྲངས་པ་དེ་དག་གང་གི་ཚིག་ཡིན་པ་ཙམ་ཡང་མངོན་སུམ་ལ་འཁྲུལ་ལ། དུས་
འཁོར་གྱི་ལུགས་ཀྱི་ཕྱི་ནང་གཞན་གསུམ་སྦྱོར་ཚུལ་བཤད་པ་ཀྱཻ་རྡོར་གྱི་ལུས་དཀྱིལ་དུ་ནོར་ཤིང། ཀྱཻ་རྡོར་དང་དུས་འཁོར་གྱི་ལྷ་ནོར་བས་ཤིན་ཏུ་བླུན་པ་གསལ་བར་བྱས་སོ། །ཇི་ལྟར་ཞེ་ན། བརྟག་གཉིས་ཀྱི་ལེའུ་དང་པོ་རིགས་ཀྱི་ལེའུ་རྫོགས་

[013B] རྩ་རྒྱུད་རྒྱས་པའི་ལུང་རྡོ་རྗེ་སྙིང་འགྲེལ་དུ་དྲངས་པ་ཡིན་ཏེ། ཇི་སྐད་དང་ནི། གཏུམ་མོ་ཞེས་པ་ལ་སོགས་པས་གཏུམ་མོའི་རྣལ་འབྱོར་བརྗོད་པར་བྱའོ། །གཏུམ་མོ་ལྟེ་
བར་འབར་བ་ཡིས། །དེ་བཞིན་གཤེགས་པ་ལྔ་བསྲེགས་ཤིང། །སྤྱན་ལ་སོགས་པ་རྣམས་བསྲེགས་ཏེ། །བསྲེགས་ནས་རི་བོང་ཅན་ཧཾ་འཛག་ཅེས་པ་མདོར་བསྟན་པའི་ཚིག་སྟེ། མདོར་བསྟན་པ་འདིའི་རྒྱས་པར་བཤད་པའི་ཚིག་ནི། རྩ་བའི་རྒྱུད་ལ་
འཇུག་པར་བྱ་སྟེ། དེར་བཅོམ་ལྡན་འདས་ཀྱིས་བཀའ་སྩལ་པ། གསང་བ་ལས་ཀྱང་ཆེས་གསང་བ། རྡོ་རྗེ་སྙིང་པོ་ངས་བཤད་ཉོན། །ཅེས་པ་ནས། དེ་ལྟ་བུ་སོགས་རྒྱུད་རྣམས་ནི། །ལུས་ངག་སེམས་རྣམས་འགོག་པ་ལས། །དེ་དག་ས་ལས་བྱིས་རྣམས་ལ། །རྒྱལ་
བའི་དབང་པོས་བསྟན་པ་ཡིན། ཞེས་པའི་རྒྱུན་གཅིག་ལ་བར་མ་ཆད་དུ་སྒྲེལ་བ་དེར་དྲངས་པའི་ནང་ནས་ཚིགས་སུ་བཅད་པ་འགའ་ཞིག་གི་བར་སྐབས་པར་སྐབས་ནས་ཁོལ་དུ་ཕྱུང་སྟེ་ཁྱོད་ཀྱིས་འདིར་དྲངས་འདུག་ལ་རྡོ་རྗེ་སྙིང་འགྲེལ་དུ་ནི། བརྟག་གཉིས་
ཀྱི་ཤོ་ལོ་ཀ་གཅིག་པུས་མདོར་བསྟན་པའི་གཏུམ་མོའི་རྣལ་འབྱོར་གྱི་དོན། རྩ་རྒྱུད་ཀྱི་ཚིག་འདི་དག་གིས་རྒྱས་པར་འཆད་པར་བྱེད་ཅིང། ཁྱོད་ཀྱིས་འདི་དག་ཀྱཻ་རྡོར་གྱི་ལུས་དཀྱིལ་སྟོན་པར་བྱས་པས། རྫོགས་རིམ་གཏུམ་མོའི་རྣལ་འབྱོར་འཆད་
པའི་གཞུང་བསྐྱེད་རིམ་གྱི་ལུས་དཀྱིལ་སྟོན་པར་ནོར་བས། མགོ་བོའི་ཅོད་པན་དང། མདོམས་དཀྲིས་ནོར་པ་ཁྱོད་ཀྱིས་རྒྱུད་དོན་འཆད་པའི་ཐུབ་ཆད་ལྷུར་བླངས་པ་ནི། རྒྱལ་བའི་བསྟན་པ་ལ་ཐན་སྐྱལ་བའི་སླད་དུ་འོངས་སོ། །ཤོ་ལོ་ཀ་གཅིག་

[014A]༄༅། །མདོར་བསྟན་པའི་དོན་རྒྱས་པར་འཆད་པ་དང། མདོར་བསྟན་དེ་ཉིད་བརྗོད་བྱ་མཐུན་དགོས་པས་རྒྱས་བཤད་དེའི་དོན་ལུས་དཀྱིལ་ལ་འཆད་ན། མདོར་བསྟན་དེའི་དོན་ཡང་དེ་ལ་འཆད་དགོས་ཤིང། དེའི་ཕྱིར་བརྟག་གཉིས་
ཀྱི་ཤོ་ལོ་ཀ་གཅིག་པུ་དེ་ཁྱོད་ཀྱི་ལྟར་ན་ཀྱེ་རྡོར་གྱི་བསྐྱེད་རིམ་གྱི་ལུས་དཀྱིལ་སྟོན་པའི་གཞུང་དུ་འདོད་དགོས་ལ། ལྟེ་བར་གཏུམ་མོ་འབར་བ་ཡིས། ཞེས་སོགས་ཀྱི་ཤོ་ལོ་ཀ་འདི་བརྟག་གཉིས་ཐོག་མར་སློབ་པ་ལ་ཞུགས་པའི་ལས་དང་པོ་པ་དག་ཀྱང་
བསྐྱེད་རིམ་གྱི་ལུས་དཀྱིལ་སྟོན་བྱེད་ཡིན་པར་དོགས་པ་མེད་ན་ཁྱོད་ལ་གནས་མ་ཡིན་པ་འདི་འབྱུང་པོ་སུ་ཞིག་གིས་སྙིང་ལ་བྱིན་པ་སྨྲོས་ཤིག་དེ་བཞིན་དུ་རྡོ་རྗེ་སྙིང་འགྲེལ་དུ་རྩ་རྒྱུད་རྒྱས་པའི་ལུང་དྲངས་པ་རྡོ་རྗེ་སྙིང་འགྲེལ་གྱི་ཚིག་ཏུ་འཁྲུལ་ནས་དྲངས་པས་
བླུན་པོའི་རང་རྟགས་བསྟན་ལ། རྩ་རྒྱུད་རྒྱས་པའི་ལུང་དྲངས་པ་འདི་དག་གིས་གཏུམ་མོའི་རྣལ་འབྱོར་གྱིས་གང་ལ་གནད་དུ་བསྣུན་པའི་རྩའི་འཁོར་ལོ་རྣམས་དང། དེ་ལ་གཏུམ་མོའི་རྣལ་འབྱོར་གྱིས་གནད་དུ་བསྣུན་པས། ཡེ་ཤེས་སྐྱེ་བའི་ཚུལ་དང་
ཕྱི་རོལ་གྱི་ལྷ་མོ་རྣམས་དང་སྙོམས་པར་ཞུགས་པས་བདེ་ཆེན་བསྐྱེད་པ་ལྟར་དུ་ནང་གི་རྩ་ལ་གནད་དུ་བསྣུན་པས་ཀྱང་ཁམས་ཞུ་བའི་བདེ་ཆེན་འདྲེན་པའི་སྒོ་ནས་རྩ་རྣམས་ཀྱིས་ལྷ་མོའི་བྱ་བ་བྱེད་ནུས་པ་རྟོགས་པའི་ཆེད་དུ། རྩ་རྣམས་ལྷ་མོའི་ངོ་བོར་
བསྟན་པ་རྒྱས་པར་གསུངས་པ་ཡིན་ཞིང། རྩ་རྣམས་འཁོར་ལོའི་རྩིབས་བཤད་པའམ། ཞེས་པ་ཡང་འཁོར་ལོ་དྲུག་གི་རྩིབས་ཞེས་བཤད་པ་ནི་རྩ་འདབ་རྣམས་ཡིན་པ་དང། གསང་གནས་ཀྱི་པདྨའི་འདབ་མ། ལྟེ་བ་དང། སྙིང་གའི་པདྨའི་འདབ་

[014B] རྩ་འདབ་རྣམས་ལ་གོ་བར་བྱ་བའི་དོན་ཡིན་གྱི་རྩ་རྣམས་ཕྱིའི་འཁོར་ལོའི་རྩིབས་ཀྱི་རྣམ་པ་ལྟ་བུར་བསྒོམ་པ་སོགས་སུ་སྟོན་པ་ག་ལ་ཡིན་ཀྱཻ་རྡོར་ལྷ་དགུའི་ལུས་དཀྱིལ་ལ། རྩ་འཁོར་ལོའི་རྩིབས་ཀྱི་དབྱིབས་སུ་
སྒོམ་པ་ནི་སྔོན་མེད་པའི་གཞུང་ལུགས་སོ། །འདིར་ལྷ་མོ་རྣམས་རྩའི་ངོ་བོར་སྟོན་པ་ན་ཡང། ཀྱཻ་རྡོར་ཁོ་ནའི་ལྷ་མོར་མ་ཟད་རྒྱུད་སྡེ་དུ་མ་ནས་ལྷ་མོའི་དབྱེ་བ་སོ་སོར་གསུངས་པ་ཐམས་ཅད་རྩའི་ངོ་བོར་སྡོམ་པ་འཆད་པ་ཡིན་ཞིང། ཁྱད་པར་ལྷ་
མོ་བརྒྱ་ལྔ་བཅུ་རྩ་དྲུག་བསྒོམ་པ་ནི། དུས་འཁོར་གྱི་ཡིན་པར་འདིར་དངོས་སུ་བཤད་དེ། འཁོར་ལོ་དྲུག་ལ་ལྷ་མོ་རྣམས། །ལྔ་བཅུ་རྩ་དྲུག་ལྷག་པའི་བརྒྱའོ། །དུས་ཀྱི་འཁོར་ལོ་ཞེས་པར་བཤད། །རིགས་དྲུག་རྣམས་ཀྱིས་གཅིག་བསྡུས་པའོ། །ཞེས་བཤད་
པས་སོ། །དེ་ལ་རྐང་པ་དང་པོ་དྲངས་ནས། ཕྱི་མ་གཉིས་མ་བྲིས་པར་འདིས་འཁོར་ལོ་དྲུག་ལ་ལྷ་མོ་བརྒྱ་དང་དྲུག་བསྒོམ་པའི་ཀྱཻ་རྡོར་ལུས་དཀྱིལ་བསྟན་པ་ཡིན་ནོ། །ཞེས་རྒྱུས་མེད་སླུ་བར་བྱེད་པའི་རྫུན་ཚིག་རྣམ་པར་མི་འཚམ་པའི་བསྙོན་འདིངས་
པར་མ་བྱེད་ཅིག་དེས་ན་འདིར་རྩ་ལ་སོགས་པ་ལྷ་མོ་དང་སྦྱར་བ་རྣམས་ཀྱིས་ཀྱཻ་རྡོར་གྱིས་ལུས་དཀྱིལ་སྟེན་པ་ཡིན་ན་ནི། ལུང་དེ་ཉིད་ལས། ཉེ་བའི་རྩ་རྣམས་དུ་མ་སྟེ། །དེ་ལས་ལུས་ནི་རྐང་ནས་གནས། །དེ་རྣམས་སྟོང་ཕྲག་བདུན་ཅུ་གཉིས། །ལུས་ལ་
དེ་ཉིད་ལྷ་མོ་རྣམས། །བ་སྤུའི་གྲངས་ཀྱི་འབྱུང་པོ་སྟེ། །བྱེ་བ་ཕྲག་གསུམ་ཕྱེད་དང་བཅས། །སྐྲ་ཡི་གྲངས་ཀྱིས་གྲུབ་པ་རྣམས། །ཞེས་གསུངས་པས། རྩ་སྟོང་ཕྲག་བདུན་ཅུ་རྩ་གཉིས་ཀྱི་རང་བཞིན་གྱི་ལྷ་མོ་སྟོང་ཕྲག་བདུན་ཅུ་རྩ་གཉིས་དང། བ་སྤུའི་རང་

[015A]༄༅། །བཞིན་གྱི་འབྱུང་པོ་བྱེ་བ་ཕྲག་ཕྱེད་དང་བཞི་སྐྲའི་གྲངས་དང་མཉམ་པའི་གྲུབ་པ་རྣམས་བསྒོམ་པའི་ཀྱཻ་རྡོར་གྱི་ལུས་དཀྱིལ་བསྟན་པར་ཡང་འགྱུར་རོ། །གཞན་ཡང་འདིས་ནི་གཏུམ་མོའི་རྣལ་འབྱོར་གྱིས་ལུས་ལ་
གནད་དུ་བསྣུན་པ་ལ། གང་ལ་གནད་དུ་བསྣུན་པའི་གཞི་རྡོ་རྗེ་ལུས་ཀྱི་གནས་ལུགས་རྟོགས་པའི་ཐབས་ཀྱི་ཡན་ལག་དེ་ལྟར་གནད་དུ་བསྣུན་ནས་བསྒོམ་པའི་དགོས་པ་ལ་སོགས་པ་རྟོགས་པའི་ཡན་ལག་ཏུ། ཕྱི་ནང་གཞན་གསུམ་
སྦྱོར་བའི་ཚུལ་སྟོན་པར་བཞེད་ནས་ལུང་འདི་ཉིད་དུ། ཇི་ལྟར་ཕྱི་རོལ་དེ་བཞིན་ལུས། །དབུགས་དྲུག་རྣམས་ཀྱིས་ཆུ་སྲང་སྟེ། ཞེས་སོགས་རྒྱ་ཆེར་གསུངས་པ་ཡིན་ལ། ཚུལ་འདི་ནི་དང་ལ་དུས་ཀྱི་འཁོར་ལོའི་རྒྱུད་ཀྱི་ནང་གི་ལེའུ་འགྲེལ་པ་དང་
བཅས་པར། ཕ་རྒྱུད་མ་རྒྱུད་ཀྱི་ལྷའི་གྲངས་ཐམས་ཅད་ནང་གི་ལུས་ཀྱི་རྩ་དང། རླུང་གི་གྲངས་དང་སྦྱར་ནས་གསུངས་པ་དང་ཚུལ་འདྲ་བ་ཡིན་ནོ། །ཁྱོད་ལྟར་ན་དེ་དག་གིས་ཀྱང་དཔལ་ལྡན་རྒྱུ་སྐར་གྱི་དཀྱིལ་འཁོར་དང། གསང་བ་འདུས་པའི་
དཀྱིལ་འཁོར་རྣམས་དང། སྒྱུ་འཕྲུལ་དྲ་བའི་དཀྱིལ་འཁོར་རྣམས་དང། བདེ་མཆོག་སྡོམ་པ་ཆེ་ཆུང་དག་གི་དཀྱིལ་འཁོར་ལ་སོགས་པའི་ལྷ་ཐམས་ཅད་ལུས་ལ་ཚང་བར་བསྒོམ་པའི་ལུས་དཀྱིལ་བསྟན་པར་འགྱུར་ཏེ། རྣམ་པ་ཀུན་ཏུ་མཚུངས་
པའི་ཕྱིར། བཤད་པར་བྱ་བ་ཤིན་ཏུ་མང་པོ་ཡོད་ཀྱང། མཁས་པ་རྣམ་དཔྱོད་དང་ལྡན་པའི་མདུན་སར་སྨྲ་བར་བྱ་བ་ཡིན་གྱི། ལྷའི་རི་མོ་མཁན་གྱིས་བཀོད་པའི་རྣམ་པར་བཀྲ་བའི་རི་མོ་མཆོག་ཏུ་མཛེས་པ་དག་དམུས་ལོང་གི་མདུན་དུ་ཤེས་

[015B] ཇི་སྐད་བཤད་པའི་དོན་དེ་ལྟར་སྟོན་པའི་རྩ་རྒྱུད་རྒྱས་པའི་ལུང་གཏུམ་མོའི་རྣལ་འབྱོར་རྟོགས་པའི་ཡན་ལག་ཏུ་རྡོ་རྗེ་སྙིང་པོས་དྲངས་པ་ལ། རྡོ་རྗེ་སྙིང་པོས་མཛད་པའི་ཀྱཻ་རྡོར་གྱི་སྒྲུབ་ཐབ་སུ་འཁྲུལ་ནས། རྡོ་རྗེ་སྙིང་པོས་མཛད་པའི་ཀྱཻ་རྡོར་གྱི་སྒྲུབ་ཐབས་
ཀྱང་མི་འཐད་པར་འགྱུར་ཏེ། ཞེས་ལུང་འདི་དག་ཐར་ཐོར་ཙམ་ཞིག་དྲངས་པ་ཉིད་ཀྱིས། ཤེས་རིག་ཅུང་ཟད་ཡོད་པ་དག་གིས་ནི་ཁྱོད་ཀྱི་ངང་ཚུལ་རྫོགས་པར་ཁོང་དུ་ཆུད་པར་འགྱུར་རོ། །ཡང་འདི་སྐད་ཅེས་ཕྱི་ནང་གི་འཁོར་ལོ་ལྷ་གངས་མི་མཐུན་པ་སྐྱོན་དུ་འདོད་པ་ན་
རང་གི་ཁས་བླངས་མ་དྲན་པའི་བབ་ཅོལ་ཏེ། དེ་ལྟ་ན་ཁྱེད་རང་གི་གསང་འདུས་འཕགས་ལུགས་ཀྱི་སྒྲུབ་ཐབས་ཀྱི་ཊཱི་ཀའང་མི་འཐད་པར་འགྱུར་ཏེ། ཕྱི་དཀྱིལ་ལ་ལྷ་སོ་གཉིས་ལས་མེད་པ་ལ། ནང་དཀྱིལ་ལ་ལྷ་ཞེ་དགུ་བཀོད་པའི་ཕྱིར། རྟགས་
ཁས་བླངས་ཏེ། དོན་ཡོད་གྲུབ་པ་བརླ་རྩ་གཉིས་དང། ས་སྙིང་མིག་གཉིས་དང། ཕྱག་རྡོར་རྣ་བ་གཉིས་དང། སྒྲིབ་སེལ་ཚིགས་བཅུ་གཉིས་དང། གནོད་མཛེས་རྐང་མཐིལ་གཉིས་ལ་བཀོད་པར་རྒྱུ་མཚན་དང་བཅས་ཏེ་བྲིས་པ་དེ་དྲན་པར་གྱིས་ཞེས་བྲིས་སོ། །གསུང་རབ་
མདོ་རྒྱུད་གང་གིའང་བརྡ་རགས་པ་ཙམ་ཡང་མ་ཆགས་པར་འཇམ་མེད་དུ་སྨྲ་བ་ལ། གཏམ་འདི་ལྟ་བུ་འོས་སོ་ཕྱི་ནང་གི་དཀྱིལ་འཁོར་ལྷ་གྲངས་མཐུན་དགོས་སོ་ཞེས་ཁོ་བོས་མ་སྨྲས་པའི་ཚུལ་བརྗོད་ཟིན་ལ། ཁྱོད་ལྟར་ན་འཕགས་པ་ཡབ་སྲས་རྣམས་
ལ་ཁས་བླངས་ནང་འགལ་གི་སྐྱོན་ཡོད་པར་འགྱུར་ཏེ། སྒྲོན་གསལ་དུ་ཕྱི་དཀྱིལ་ལ་ལྷ་སོ་གཉིས་འགོད་དགོས་པ་ལུས་དཀྱིལ་ལ་ལྷ་སོ་གཉིས་འགོད་དགོས་པ་དང་འདྲ་བར་གསུངས་ནས། ལུས་དཀྱིལ་གྱི་ལྷ་སོ་གཉིས་ཡིན་པར་བཤད་རྒྱུད་ཀྱི་
[016A]༄༅། །ལུང་གིས་བསྒྲུབ་པ་ན་འདི་ལྟར་གསུངས་ཏེ། ཇི་སྐད་དུ་སྒྲོན་གསལ་དག་འགྱུར་ལས། སྐུའི་དཀྱིལ་འཁོར་དེ་ཉིད་ཀྱི་རེ་ཞིག་ལྷ་སུམ་ཅུ་རྩ་གཉིས་དགོད་པ། ཤེས་པ་མེད་པར་འདི་ཇི་ལྟར་ཤེས་ཤེ་ན། ཞེས་ཕྱོགས་སྔ་བསུ་
པ་ནི། ལུས་དཀྱིལ་གྱི་ལྷ་གྲངས་སོ་གཉིས་ཡིན་པའི་ཤེས་བྱེད་མེད་པར་དེ་དང་འདྲ་བར་ཕྱི་དཀྱིལ་ལ་ལྷ་སོ་གཉིས་འགོད་དགོས་པ་ཇི་ལྟར་ཤེས་ཤེ་ན། ཞེས་བྱ་བའི་དོན་ཏོ། །དེའི་ལན་འདེབས་པའི་ཕྱིར་དུ་ལུས་དཀྱིལ་གྱི་ལྷ་སོ་གཉིས་སུ་བསྒྲུབ་
པར་བཞེད་ནས། སྒྲོན་གསལ་ལས། དེ་བརྗོད་པར་བྱ་སྟེ། བཅོམ་ལྡན་འདས་ཉིད་ཀྱིས། བཤད་པའི་རྒྱུད་ལས་རྣལ་འབྱོར་བྱེ་བའི་འདུས་པའི་དོན་ཐེ་ཚོམ་མེད་པ་ལ་འཇུག་པར་བྱ་སྟེ། སེམས་ཀྱིས་གཞན་མི་བསམ་པར། །སེམས་དཔའ་ཆེན་
པོ་མཉན་པར་གྱིས། །རྡོ་རྗེ་སློབ་དཔོན་ལུས་འདི་ལ། །རྒྱལ་བའི་སྐུ་ནི་རིམ་བཞིན་གནས། ཞེས་སོགས་དྲངས་པ་ན། དེ་མིག་དབང་པོ་གཉིས་ལ་ནི། དེ་བཞིན་གཤེགས་པས་སྙིང་པོ། །དེ་ཡི་རྣ་བའི་དབང་གཉིས་ལ། །བདེར་བཤེགས་ཕྱག་ན་རྡོ་རྗེའོ་
དེ་ཡི་སྣའི་དབང་པོ་ལ། །དེ་བཞིན་གཤེགས་པ་མཁའ་སྙིང་པོ། ཞེས་པ་དང། ལུས་ཀྱི་ཚིགས་རྣམས་ཐམས་ཅད་ལ། །དེ་བཞིན་གཤེགས་པ་ཀུན་ཏུ་བཟང། ཞེས་དྲངས་སོ། །དེ་བས་ན་སྒྲོན་གསལ་ལ་རང་ཉིད་ཀྱིས་ལུས་ལ་འགོད་པའི་ལྷ་གྲགས་
སོ་གཉིས་སུ་ཁས་བླངས་པ་དང། དེའི་ཤེས་བྱེད་དུ་མིག་གཉིས་ལས་སྙིང་འགོད་པ་དང། རྣ་བ་གཉིས་ཀ་ལ་ཕྱག་རྡོར་འགོད་པ་དང། ཚིགས་ཐམས་ཅད་ལ་ཀུན་བཟང་འགོད་པར་བཤད་པའི་ལུང་དྲངས་ནས་བསྒྲུབ་པ་ནང་འགལ་ལོ་ཞེས་སྨྲོས་

[016B] སྒྲུབ་ཐབས་མདོར་བྱས་དང། རྣམ་བཞག་རིམ་བའི་ལུགས་ལ་ཡང་ལུས་དཀྱིལ་གྱི་ལྷ་གྲངས་སོ་གཉིས་ཡིན་ཅིང། མིག་གཉིས་ལས་སྙིང་དང། ཚིགས་རྣམས་ལ་ཀུན་བཟང་འགོད་པར་དེ་དག་ཏུ་བཤད་པ་ཡང་ནང་འགལ་བར་འགྱུར་
ཏེ། དེ་མ་འགལ་ན་ཁོ་བོ་ལ་གནོད་པ་དེ་ལྟར་སྟོན་པ་ཅི་ཞིག་ཡིན། དེས་ན་ཀུན་བཟང་གཅིག་ཉིད་ཚིགས་ཐམས་ཅད་ལ་བཀོད་ཀྱང། ལུས་དཀྱིལ་གྱི་ལྷ་གྲངས་སོ་གཉིས་སུ་བྱེད་པ་ན། དེ་ཐམས་ཅད་ཀུན་བཟང་ཞེས་གཅིག་ཏུ་འདྲེན་པས་
སྐྱོན་གྱི་དྲི་ཙམ་ཡང་ག་ལ་ཡོད། དེ་ལྟ་མིན་པར་ས་སྙིང་ལན་གཉིས་བཀོད་པ་དང། ཕྱག་རྡོར་ལན་གཉིས་བཀོད་པ་སོགས་དཀྱིལ་འཁོར་གྱི་ལྷའི་གྲངས་འདྲེན་པ་ན། ལྷའི་གྲངས་འཛིན་སོ་སོར་བགྲང་དགོས་ན་འདུས་པ་འཕགས་ལུགས་
ཀྱི་ཕྱི་དཀྱིལ་གྱི་ལྷ་གྲངས་སོ་གཉིས་སུ་སྨྲས་པ་གཞི་ནས་ཉམས་ཏེ། ལྷག་མོས་ཀྱི་སྐབས་སུ་ལྷ་སོ་གཉིས་ཕྱི་དཀྱིལ་ལ་བཀོད། ཡང་དཀྱིལ་འཁོར་རྒྱལ་མཆོག་གི་སྐབས་སུ་ཡང་ཕྱི་དཀྱིལ་ལ་ལྷ་སོ་གཉིས་བཀོད་པས་ལྷ་རེ་བཞིར་ཐལ་
པའི་ཕྱིར་རོ། །ཁྱོད་རང་གིས་ཀྱཻ་རྡོར་གྱི་ཕྱི་དཀྱིལ་ལ་ལྷ་དགུ་ལས་མེད་པར་སྨྲས་ནས། གཙོ་བོ་ཡབ་ཡུམ་གཉིས། འཁོར་གྱི་ལྷ་མོ་བརྒྱད་དེ་བཅུ་ཕྱི་དཀྱིལ་ལ་བཀོད་པ་ཁས་བླངས་ནང་འགལ་ལོ། །དེ་མི་འགལ་ན་ཁོ་བོས་ལུས་དཀྱིལ་གྱི་ལྟ་
ཞེ་དགུ་བཀོད་པར་སོང་བའི་རྒྱུ་མཚན་ཅི་ཞིག་ཡིན་པ་རྣམ་པ་ཀུན་ཏུ་མཚུངས་སོ། །ཁོ་བོས་ནི་འདུས་པའི་སྒྲུབ་ཐབས་ཀྱི་ཊཱི་ཀར། དེའི་ལུས་ལ་ཚོགས་ཇི་སྙེད་པའི་གྲངས་དང་མཐུན་པའི་ཀུན་བཟང་གནས་དེ་དང་དེར་བསྐྱེད་དགོས་ཏེ། རྒྱུད་

[017A]༄༅། །རྡོ་རྗེ་འཕྲེང་བ་ལས། ལུས་ཀྱི་ཚིགས་ནི་ཐམས་ཅད་ལ། དེ་བཞིན་གཤེགས་པ་ཀུན་ཏུ་བཟང། །ཞེས་གསུངས་པ་ལྟར་རོ། །ཞེས་བྲིས་ཀྱི་ཚིགས་བཅུ་གཉིས་ལ་སྒྲིབ་སེལ་འགོད་པའི་འདུས་པ་བ་ཁོ་བོ་ལྟ་ཞོག། རྒྱ་བོད་གང་
དུ་ཡང་སྔོན་ཆད་མ་ཐོས་སོ། །དེ་བས་ན་འདི་ལྟར་ཁོ་བོའི་འདོད་པ་བཀོད་པས་ནི། རྫུན་གྱི་སྨྲ་བ་འབའ་ཞིག་གས་བསྙོན་འདིངས་བ་ཁོ་ན་ལྷུར་ལེན་བའམ་ཡང་ན་ཡི་གེ་ཀློག་པ་གསལ་བར་མི་ཤེས་པ་གར་མ་ཆག་གོ། ཡང་འདིས་རང་གི་ངེ་
ཉིད་སྟོན་པ་ལ་ཆོག་ཤེས་པ་མེད་པར་སླར་ཡང་འདི་སྐད་ཅེས་སྨྲ་སྟེ། ཕྱི་ནང་ཐུན་མོང་བའི་ལྷ་མེད་པ་ལ་རྩོད་པ་སྤོང་བའི་ལུགས་སུ་རློམས་ནས་འདི་སྐད་ཅེས་ལུས་དཀྱིལ་གྱི་ལྷའི་ནང་ན་ཕྱི་དཀྱིལ་ལ་བཀོད་པ་དང་ཐུན་མོང་བའི་ལྷ་གཅིག་
ཀྱང་མེད་པས་ནོར་ཞེས་པ་ཡང་མ་མཐོང་བཞིན་དུ་སྔར་སྨྲས་བྱེད་པར་ཟད་དོ། །འདི་མི་རིགས་པར་བསྟན་པ་ལ་གསུམ། རྣལ་འབྱོར་བླ་མེད་སྤྱི་དང་འགལ་བ། ཀྱཻ་རྡོ་རྗེའི་གཞུང་དང་འགལ་བ། རང་གི་ཁས་ལེན་པའི་གྲུབ་མཐའ་དང་འགལ་བ་
གསུམ་ཞེས་བྱས་ནས་དང་པོ་ནི། དེ་ལྟ་ན་བདེ་མཆོག་མངོན་རྗོད་བླ་མར་གསུངས་པའི་སངས་རྒྱས་ཐོད་པའཨ་སྒྲུབ་ཐབས་དེ་ཡང་ནོར་བར་འགྱུར་ཏེ། ཕྱི་ནང་ཐུན་མོང་བའི་ལྷ་མེད་པའི་ཕྱིར་རོ། །རྟགས་གྲུབ་སྟེ། རྒྱུད་དེའི་ལེའུ་ཉི་ཤུ་རྩ་དྲུག་
པར་ཨཱ་ལི་ཀཱ་ལི་ལས་རང་འབྱུང། །གཉིས་མེད་མཆོག་ཏུ་ཞི་བ་སྟེ། །ཕྱག་གཉིས་པ་ལ་ཞལ་གཅིག་པ། །ཕྱག་རྒྱ་དྲུག་གིས་རྣམ་པར་བརྒྱན། །འཛམ་བུའི་མདོག་ཅན་མཉམ་པར་ཁྱབ། ཅེས་པ་ནས། ཐོད་པ་དང་ནི་ཁ་ཊཱཾ་འཛིན། །གཡས་པ་མི་

[017B] ཞེས་སོགས་ཀྱི་གཞུང་ལས། པདྨ་མ་འདབ་བརྒྱད་ཀྱི་ལྟེ་བར་འཇིགས་བྱེད་དུས་མཚན་གྱི་གདན་ལ་དཔལ་བདེ་མཆོག་སངས་རྒྱས་ཐོད་པ་སེར་པོ་ཞལ་གཅིག་པ་ཕྱག་གཉིས་པ་གཡས་མི་འཇིགས་པ་སྦྱིན་པ་དང། གཡོན་ཐོད་
པ་འཛིན་པ་ཞབས་གཡས་བརྐྱངས་ཤིང་གཡོན་བསྐུམས་པའི་སྟབས་ཀྱིས་གཙོ་བོ་བསྐྱེད་ཚུལ་དང། མཁའ་འགྲོ་མ་དང་ལཱ་མ་དང། །དུ་མ་སྐྱེས་མ་དང་གཟུགས་ཅན་མ། པདྨའི་ཕྱོགས་ཀྱི་གདན་ལ་དགོད། །ཐོད་པ་བཞི་པོ་མཆོག་ཡིན་ཏེ། །མཁའ་
འགྲོ་མ་ནི་ཁ་དོག་སེར། །ལཱ་མཨ་པ་ལ་ཤ་ཡི་མདོག། །དུ་མ་སྐྱེས་མ་ནི་སྔོན་མོ་སྟེ། །གཟུགས་ཅན་མ་ནི་དམར་ལ་འབར། །ཐོད་པ་དང་ནི་ཁ་ཊཱཾ་འཛིན། །ཇི་འཇིགས་མཆོག་ཀྱང་དེ་བཞིན་ཏེ། །ཅང་ཏེའུ་དང་ནི་གྲི་གུག་འཛིན། །བདུད་ནི་བཞི་པོའི་སྟེང་ན་
བཞུགས། ཞེས་འཁོར་ལོ་བཅུ་གཉིས་བསྐྱེད་ཚུལ་དང། ཐུགས་ཀྱི་འཁོར་ལོ་སྙིང་ག་རུ། ཧེ་རུ་ཀ་ཡི་རྣམ་པར་བསྒོམ། །གསུང་གི་འཁོར་ལོ་ཁ་ལ་བསྒོམ། །སྐུ་ཡི་འཁོར་ལོ་སྔ་མ་བཞིན། ཞེས་སོགས་ཀྱིས་གཙོ་བོའི་ལུས་ཀྱི་སྙིང་ཁར་ཐུགས་ཀྱི་
འཁོར་ལྷ་བརྒྱད་སྔོན་པོ། མགྲིན་པར་གསུང་འཁོར་གྱི་ལྷ་བརྒྱད་དམར་པོ། སྤྱི་བོར་སྐུ་འཁོར་གྱི་ལྷ་བརྒྱད་དཀར་པོ་རྣམས་འགོད་པར་བཤད་པ་དང། སྐུ་གསུང་ཐུགས་ཀྱི་སྦྱོར་བ་ཡིས། །ཕྱི་དང་ནང་གི་ཆོས་རྣམས་ཀུན། །བྱང་ཆུབ་ཕྱོགས་
ཀྱིས་རྣམ་པར་དག། ཅེས་ཕྱི་དཀྱིལ་ལྷ་བཅུ་གསུམ་དང། ནང་དཀྱིལ་གྱི་ལྷ་ཉེར་བཞི་པོ་གཉིས་ཆར་བསྡོམས་ནས་བྱང་ཕྱོགས་སོ་བདུན་དང་སྦྱར་བའི་དག་པ་གསུངས་པའི་ཕྱིར་ཞེས་ཟེར་རོ། །ཚུལ་འདི་ནི་ཅི་ཡང་མ་བསླབས་ཤིང་གང་ཡང་

[018A]༄༅། །མི་ཤེས་བཞིན་དུ་ཟེར་རྒྱུས་ཕོངས་པར་གྱུར་ནས་རྒྱུད་དོན་གཟུ་ལུམ་གྱིས་སྨྲ་བ་ལ་ཞུགས་པས་ལེགས་པར་ཤེས་པའི་མཁས་པ་དག་གིས་མཐོང་ན་མཆོག་ཏུ་ངོ་ཚ་བར་བྱེད་པའི་གཏམ་ཡིན་ནོ། །ཇི་ལྟར་
ཞེ་ན། མངོན་བརྗོད་བླ་མའི་ལེའུ་ཉེར་དྲུག་པར་བཤད་པའི་སངས་རྒྱས་ཐོད་པའི་དཀྱིལ་འཁོར་ལ་ནི། ཕྱིའི་དཀྱིལ་འཁོར་ལ་ནི་ཕྱི་དཀྱིལ་འཁོར་ལ་བཀོད་པའི་ལྷ་ཧེ་རུ་ཀ་གཙོ་བོ་གཅིག་པུ་ལས་མེད་ལ། ལཱ་མ་ལ་སོགས་པ་བཅུ་གཉིས་ནི། ཕྱི་
དཀྱིལ་ལ་འགོད་པ་མ་ཡིན་གྱི། ལུས་ཀྱི་ནང་དུ་འགོད་པ་ཡིན་ལ། དེ་ཡང་རང་གཙོ་བོར་བསྐྱེད་པའི་སྙིང་གར་པདྨ་འདབ་བརྒྱད་དེའི་ཕྱིར་རོལ་གྱི་ཕྱོགས་འཚམས་བརྒྱད་ལ་པདྨ་འདབ་བརྒྱད་བསྒོམས་ནས་སྙིང་ཁའི་པདྨ་དབུས་མའི་ལྟེ་བ་
ལ། རང་དང་འདྲ་བའི་ཡེ་ཤེས་སེམས་དཔའ་ནང་གི་ཧེ་རུ་ཀ་ལུས་དཀྱིལ་གྱི་གཙོ་བོ་དང། དེའི་འདབ་མ་བརྒྱད་ལ་སྙིང་པོའི་རྣལ་འབྱོར་མ་བཞི་དང། ཐོད་པ་བཞི་དེའི་ཕྱི་རོལ་ཏུ་སྙིང་ཁར་བཀོད་པའི་ཕྱོགས་འཚམས་ཀྱི་འདབ་མ་བརྒྱད་ལ་
སྒོ་འཚམས་མ་བརྒྱད་དེ། དེ་ལྟར་ན་སྙིང་ཁར་ཡེ་ཤེས་སེམས་དཔའ་ལ་ལྷ་མོ་བཅུ་གཉིས་ཀྱིས་བསྐོར་བ་བསྒོམ་པའི་དོན་ཡིན་གྱི་ལྷ་མོ་བཅུ་གཉིས་ལུས་ཀྱི་ནང་དུ་མི་སྒོམ་པར་ཕྱི་དཀྱིལ་ལ་འགོད་པ་ག་ལ་ཡིན། ཁོ་བོས་ཇི་སྐད་བཤད་
པ་འདི་ནི་མངོན་བརྗོད་བླ་མའི་འགྲེལ་བ་སློབ་དཔོན་མཁས་པ་ཆེན་པོ་ཤུ་རང་ག་བྫ་གྱིས་མཛད་པ་ལ་གསལ་བར་གསུངས་ཏེ། རྒྱུད་ཀྱི་ལེའུ་དེར་ཕྱིའི་དཀྱིལ་འཁོར་གྱི་དབུས་སུ་གཙོ་བོ་སངས་རྒྱས་ཐོད་པ་སེར་པོ་ཞལ་གཅིག་ཕྱག་གཉིས་

[018B] ཡེ་ཤེས་སེམས་དཔའ་དེ་གཟུགས་ཅན། ཡི་གེ་ཧཱུཾ་ལས་བྱུང་བར་བསྒོམ། ཞེས་གསུངས་པའི་འགྲེལ་བར། དེའི་ནུ་མའི་བར་དུ་ཡེ་ཤེས་སེམས་དཔའ་ལྷ་མོ་བཅུ་གཉིས་ཀྱིས་བསྐོར་བ་ཞལ་གཅིག་
ཕྱག་གཉིས་པའི་གཟུགས་ཅན་བྷཱུཾ་ལས་བྱུང་བ་བསྒོམ་མོ། །ཞེས་དང། མཁའ་འགྲོ་མ་དང་ལཱ་མ་དང། དུ་མ་སྐྱེས་མ་དང་གཟུགས་ཅན་མ། །པདྨའི་ཕྱོགས་ཀྱི་གདན་ལ་དགོད། །ཐོད་པ་བཞི་པོ་མཆོག་ཡིན་ཏེ། ཞེས་སོགས་ཀྱི་འགྲེལ་བར་ནུ་མའི་བར་
གྱི་ཡེ་ཤེས་སེམས་དཔའ་ལ་མཁའ་འགྲོ་མ་དང། ལཱ་མ་དང་དུ་མ་སྐྱེས་མ་དང་གཟུགས་ཅན་མ་བཞི་པདྨའི་ཕྱོགས་ལ་འགོད་ལ། ཕྱི་རོལ་གྱི་འདབ་མ་བརྒྱད་ལ། ཁྭ་གདོག་མ་དང་གཞིན་རྗེ་བརྟན་མ་ལ་སོགས་པ་བཀོད་དེ་ཞེས་གསུངས་པ་ལྟར་རོ། །
ཕྱི་རོལ་ཏུ་ཞེས་པ་ནི་ནུ་མའི་བར་གྱི་པདྨ་དེའི་ཕྱིར་རོལ་ཏུ་ཞེས་པ་ཡིན་གྱི། ཕྱིའི་དཀྱིལ་འཁོར་དུ་ཞེས་པ་མིན་ཏེ། གོང་དུ་དྲངས་མ་ཐག་པ་ལྟར་ལྷ་མོ་བཅུ་གཉིས་སྙིང་ཁར་བསྒོམ་པར་བཤད་པའི་ཕྱིར་རོ། །དེ་ལྟར་ན་བྱང་ཕྱོགས་སོ་བདུན་གྱི་དག་པ་
ཡང་ཕྱི་ནང་གི་ལྷའི་གྲངས་བསྡོམ་པ་དང་སྦྱོར་བ་མ་ཡིན་གྱི་ལུས་ཀྱི་ནང་གི་ལྷའི་དག་པ་ཡིན་ཏེ། ས་བཅུ་དག་གི་རིམ་པ་དང། །སྐུ་གསུང་ཐུགས་ཀྱི་སྦྱོར་བ་ཡིས། །ཕྱི་དང་ནང་གི་ཆོས་རྣམས་ཀུན། །བྱང་ཆུབ་ཕྱོགས་ཀྱིས་རྣམ་པར་དག། ཅེས་པའི་
འགྲེལ་བར། དེ་ལྟར་ལུས་ཀྱི་ནང་དུ་ས་བཅུའི་རིམ་པ་སྐུ་གསུང་ཐུགས་ཀྱི་སྦྱོར་བ་བསྒོམས་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རྣམ་པར་དག་པ་སྒོམ་མོ་ཞེས་གསུངས་པ་ལྟར་རོ། །དེ་བཞིན་དུ་རྒྱུད་འདིའི་ལེའུ་བདུན་པར་རྡོ་

[019A]༄༅། །རྗེ་སེམས་དཔའི་དཀྱིལ་འཁོར་བཤད་པ་ལ་ཕྱི་ནང་ཐུན་མོང་བའི་ལྷ་མེད་པར་སྨྲ་བ་ཡང་ཆ་མེད་པའི་རྒྱུས་གཏམ་འབའ་ཞིག་སྟེ། དེ་ལ་ཡང་རྡོ་རྗེ་སེམས་དཔའི་ཐུགས་ཀར་རྡོ་རྗེ་སེམས་དཔའ་རང་འདྲའི་ཡེ་ཤེས་སེམས་དཔའ་བསྒོམ་
པར་རྒྱུད་རང་ལས་དངོས་སུ་བཤད་ཅིང། དེའི་འགྲེལ་བར་གཞལ་ཡས་ཁང་གི་དབུས་སུ་རྡོ་རྗེ་སེམས་དཔའ་ཞལ་གསུམ་ཕྱག་དྲུག་བ་ནི་གོ་སླའོ། །ནུ་མ་གཉིས་ཀྱི་བར་དུ་ཡེ་ཤེས་སེམས་དཔའ་འདྲ་བ་ལྷ་མོ་བཅུ་གཉིས་ཀྱིས་བསྐོར་བ་སྐུ་
གསུང་ཐུགས་ཀྱི་འཁོར་ལོ་གསུམ་ཧཱུཾ་དང་ཨཱ་དང་ཨོཾ་ལས་སྐྱེས་པའི་ལུས་ཀྱི་ནང་གི་དཀྱིལ་འཁོར་བསྒོམ་པར་བྱའོ་ཞེས་བཤད་དོ། །དེ་ལྟར་ན་ཕྱིའི་དཀྱིལ་འཁོར་ལ་སངས་རྒྱས་ཐོད་པ་གཙོ་བོར་བཀོད་ཅིང་དེ་དང་སྐུ་མདོག་ཕྱག་མཚན་
སོགས་ཁྱད་པར་ཅུང་ཟད་ཀྱང་མེད་པའི་སངས་རྒྱས་ཐོད་པ་ནང་དུ་སྙིང་ཁར་ལུས་དཀྱིལ་གྱི་གཙོ་བོར་བཀོད་པ་དང། དེ་བཞིན་དུ་ཕྱིའི་དཀྱིལ་འཁོར་གྱི་དབུས་སུ་བཀོད་པའི་རྡོ་རྗེ་སེམས་དཔའ་དང་སྐུ་མདོག་ཕྱག་མཚན་སོགས་ཁྱད་པར་ཅུང་
ཟད་ཀྱང་མེད་པའི་རྡོ་རྗེ་སེམས་དཔའ་སྙིང་ཁར་ལུས་དཀྱིལ་གྱི་གཙོ་བོར་བཀོད་པ་རྒྱུད་རྩ་འགྲེལ་ན་ཤིན་ཏུ་གསལ་བཞིན་ན་དུ་དེའི་ལྷ་ལ་ཕྱི་ནང་མཐུན་མོང་བའི་ལྷ་མེད་དོ་ཞེས་སྨྲ་བ་ནི་ཅི་ཡང་མ་མཐོད་ཞིང་གང་གི་ཡང་རྒྱུས་མེད་
བཞིན་དུ་རྡོ་རྗེ་འཆང་ཉིད་ཀྱི་གསུང་རབ་ལས་རྣམ་པར་བརྒལ་ཏེ་སྨྲ་བ་ཡིན་པར་ཤེས་པར་གྱིས་ལ། ཁ་ཏས་མི་གཙང་ཟས་པའི་མ་ཆུ། ས་གཅིང་གཞན་ལ་འབད་ནས་འཕྱིད། །ཅེས་པའི་ངང་ཚུལ་དེ་རྣམ་པར་ཐོངས་ཤིག། གྲུབ་

[019B] རྣམ་བཤད་མཛད་པ་འགའ་ཞིག་གིས་ལུས་དཀྱིལ་ལ་ནང་གི་ཧེ་རུ་ཀ་དངོས་སུ་བསལ་བར་མ་བཤད་པ་ཡང་ཡོད་མོད་ཀྱི་དེ་དག་ལ་ཡང་ནང་གི་ཧེ་རུ་ཀ་ཕྱིའི་ཧེ་རུ་ཀ་ཇི་ལྟ་བ་བཞིན་དུ་སྙིང་ཁར་བསྒོམ་
པ་མན་ངག་གིས་ཁ་འགེངས་དགོས་པ་ཁོ་བོའི་བླ་མ། རྗེ་ཐམས་ཅད་མཁྱེན་པས་འདོད་འཇོར་གསུངས་པ་ལྟར་ཡིན་པས། བདེ་མཆོག་རྩ་རྒྱུད་ཀྱི་འགྲེལ་པ་རྣམས་སུ་ཕྱི་དཀྱིལ་གྱི་ལྷ་ནང་དཀྱིལ་ལ་མ་བཀོད་པ་མང་ཞེས་བ་ཡང་དོན་ལ་རྣམ་པར་དཔྱོད་མི་
ཤེས་པར་ཚིག་གི་དངོས་ཟིན་ཐར་ཐོར་བཀླགས་པ་རྩམ་གྱིས་གསང་དོན་ཟབ་མོ་ཆུང་གསོན་པར་བྱེད་དོ། །ཀྱཻ་རྡོ་རྗེའི་གཟུང་དང་འགལ་བའི་ཚུལ་ཆད་དགོས་པས་སྡུག་བསྔལ་བར་གྱུར་ཏེ། ཇོ་ཧ་རིའི་ཕྱག་རྒྱ་བཞི་བའི་ལུང་དང་འགལ་བར་སྨྲས་པ་ལ་ནི་
འོག་ཏུ་བཤད་པར་བྱའོ། །ཡང་འདི་སྐད་ཅེས་ཕྱི་ནང་ཐུན་མོང་བའི་ལྷ་མེད་པ་སྐྱོན་དུ་འདོད་པ་ནི། ཀླུ་སྒྲུབ་ཡབ་སྲས་ཀྱིས་བཀྲལ་བའི་ལམ་སྲོལ། དཔལ་བསང་བ་འདུས་པའི་གྲུབ་པའི་མཐའ་དང་ཡང་འགལ་ཏེ། དེ་ལྟ་ན་གྲུབ་ཆེན་ཨཱ་རྱ་དེ་བས་
བཤད་པའི་སྤྲོས་བཅས་ཀྱི་སྦྱོང་བ་ཡང་མུན་སྤྲུལ་དུ་འགྱུར་ཏེ། ཕྱི་ནང་ཐུན་མོང་བའི་ལྷ་གཅིག་ཀྱང་མེད་པའི་ཕྱིར་རོ། །རྟག་གྲུབ་སྟེ། སྤྱོད་པ་བསྡུས་པའི་སྒྲོན་མར། གྲུབ་བཞི་བ་ལ་སྒོ་བཞི་བ། རྟ་བབས་པ་ཞི་ཡིས་མཛེས་པར་བྱས། །ཞེས་
སོགས་ཀྱི་གཞལ་ཡས་ཁང་གི་ནང་དུ། བུད་མེད་ཉི་ཤུའི་ཚོགས་དང་ལྷན་ཅིག་གནས་པ་དང། དེ་ནས་དེ་བཞིན་གཤེགས་པ་ཐམས་ཅད་བོད་སྒྱུར་མ་ལྟ་བུར་རབ་ཏུ་བསྟན་པར་བྱ་བའི་ཕྱིར། ལ་ལ་ནི་བདེ་མཆོག་སྒྱུ་མ་ལྟ་བུས་འདོད་ཆགས་ཀྱི་རྒྱུད་ཀྱི་ངོ་བོ་

[020A]༄༅། །ཉིད་ཀྱིས་བཅོམ་ལྡན་འདས་ཀྱི་སྤྱན་སྔར་འདུག་ལ། ཞེས་སོགས་དྲངས་ཏེ། ཕྱི་དཀྱིལ་ལྷ་མོ་ཉི་ཤུ་རྩ་གཅིག་དང་གཙོ་བོ་ཉིད་འགོད་པར་བཤད་ཀྱི། རྣམ་སྣང་ནས་གནོད་མཛེས་ཀྱི་བར་གྱི་གསང་བ་འདུས་པའི་ལྷ་ཚོགས་
རྣམས་བཀོད་པར་མ་བཤད་ལ། གཙོ་བོས་ལུས་ལ་སྐུའི་དཀྱིལ་འཁོར་ལྷ་སོ་གཉིས་བོ་ཐམས་ཅད་འགོད་པར་བཤད་དེ། གཞུང་དེ་ཉིད་ལས། དེ་ལ་བཅོམ་ལྡན་འདས་བདེ་བ་ཆེན་པོའི་འཁོར་ལོ་བསྒྱུར་བ་ནི། སྔོན་འབྱུང་བའི་ཚུལ་གྱིས་
བདག་ཉིད་ཅན་གྱི་ཏིང་ངེ་འཛིན་ལ་དགོངས་བ་སྔོན་དུ་འགྲོ་བས། རང་གི་སྐུའི་དཀྱིལ་འཁོར་ལ་གནས་པའི་དེ་བཞིན་གཤེགས་པ་ཐམས་ཅད་ཚིམ་པར་བྱའོ། །ཞེས་ཁྱད་པར་གྱི་ང་རྒྱལ་བསྐྱེད་ལ། ཞེས་གསུངས་པའི་ཕྱིར་དང། དང་པོ་སྦྱོར་
བ་ཡན་ཆད་ཀྱི་རྣལ་འབྱོར་བསྒོམ་དགོས་པའི་ཕྱིར་རོ། །མདོར་ན་གཞུང་འདིར་ཕྱི་དཀྱིལ་ལ་ལྷ་མོ་ཉིད་ཤུ་བཀོད་པ་དེ་ནང་དཀྱིལ་ལ་མ་བཀོད་ན། ནང་དཀྱིལ་གྱི་སོ་གཉིས་པོ་དེ་ཕྱི་དཀྱིལ་ལ་མ་བཀོད་པས་ནང་དཀྱིལ་དང་ཕྱི་དཀྱིལ་ལ་ཐུན་མོང་བའི་
ལྷ་གཅིག་ཀྱང་མེད་པའི་ཕྱིར། མཆོག་ཏུ་གྱུར་པའི་གཞུང་འདི་ཡང་འགོག་པར་བྱེད་དམ། ཞེས་སོགས་ཀྱི་ལོག་པའི་གཏམ་བྱུང་རྒྱལ་དུ་སྨྲས་པ་དག་ལ་བརྗོད་པར་བྱ་སྟེ། ཚུལ་དེ་ནི་སྤྲོས་བཅས་ཀྱི་སྤྱོད་པའི་སྐབས་ཀྱི་ཚོགས་ཀྱི་དཀྱིལ་འཁོར་སྟོན་པ་
ཡིན་ལ། དེ་ཡང་གསང་བ་འདུས་པའི་ཚོགས་ཀྱི་དཀྱིལ་འཁོར་སྟོན་པ་མིན་ཞིང། དེ་ལྟར་བཤད་པའི་གཙོ་བོ་ཡང། གསང་བ་འདུས་པའི་དཀྱིལ་འཁོར་གྱི་གཙོ་བོ་མ་ཡིན་ནོ། །འོ་ན་ཅི་ཞེ་ན། སྤྱོད་བསྡུས་ལས། གསང་བ་འདུས་པ་ཞེས་བྱ་བའི་རྒྱུད་

[020B] ཤིན་ཏུ་སྤྲོས་པ་མེད་པའི་སྤྱོད་པའི་གནས་འབའ་ཞིག་བསྟན་ནོ། །ཞེས་འདུས་པར་སྤྲོས་བཅས་ཀྱི་སྤྱོད་པའི་གནས་ལ་སོགས་པ་མ་གསུངས་པར་བཤད་ནས། སྤྲོས་བཅས་ཀྱི་སྤྱོད་པའི་ཚོགས་ཀྱི་དཀྱིལ་འཁོར་དང། གནས་
ལ་སོགས་པ་རྒྱས་ཤིང་གསལ་བར་བཤད་པ་སངས་རྒྱས་མཉམ་སྦྱོར་ཡིན་པས། སངས་རྒྱས་མཉམ་སྦྱོར་གྱི་དཀྱིལ་འཁོར་གྱི་དབང་དུ་བྱས་པའི་ཚོགས་ཀྱི་དཀྱིལ་འཁོར་རྒྱུད་དེ་ལས་གསུངས་པའི་དོན་འཆད་པར་བཞད་ནས། སྤྱོད་བསྡུས་ལས། དེ་ནི་
སྤྲོས་པ་དང་བཅས་པའི་སྤྱོད་པ་དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་མཆོག་ཅེས་བྱ་བ་རྣལ་འབྱོར་ཆེན་པོའི་རྒྱུད་ལ་འཇུག་པར་བྱ་སྟེ། ཞེས་གསུངས་ནས། དེ་ནས་ཡང་དག་བཤད་བྱ་བ། །རྣམ་པ་སྣ་ཚོགས་
མཆོག་གྱུར་བའི། །མཁའ་འགྲོ་སྒྱུ་མ་བད་མཆོག་བཤད། ཅེས་པ་ནས། བུད་མེད་དག་ནི་ལེགས་བསྒྲུབ་པའི། སྐལ་བཟང་རང་གི་ཕྱག་རྒྱས་མཚན། ཚོགས་ཀྱི་དཀྱིལ་འཁོར་བརྟག་པར་བྱ། ཞེས་པའི་པར་སངས་རྒྱས་མཉམ་སྦྱོར་གྱི་རྒྱུད་དྲངས་ཏེ། དེ་ལྟར་
དྲངས་བའི་མཉམ་སྦྱོར་གྱི་རྒྱུད་ཚིག་དེ་དག་གི་དོན་འཆད་པ་ནི་སྤྱེད་བསྡུས་ལས། ཞེས་གསུངས་པའི་མདོའི་ཚིག་རྣམས་ཀྱི་དོན་རྒྱ་ཆེར་དགྲོལ་བར་བྱ་སྟེ། དེ་ལ་དང་པོ་ཁོ་ནར་སྐྱེད་མོས་ཚལ་ལ་སོགས་པའི་ཡིད་དང་རྗེས་སུ་མཐུན་པའི་གནས། །ཞེས་
སོགས་ཀྱིས་གནས་སྒྲུབ་ཚུལ་དང། དེར་རྟེན་གཞལ་ཡས་ཁང་བསྐྱེད་ཚུལ་དང་བཅས་པ་བཤད་ནས། དེར་ལྷའི་རྣལ་འབྱོར་སྒོམ་ཚུལ་འཆད་པ་ནི་དེ་ལ་རིམ་པ་ནི་འདི་ཡིན་ཏེ། དོན་དམ་པའི་བདེན་པ་ལ་དམིགས་པ་སྔོན་དུ་འགྲོ་བས་བདག་ལ་བྱིན་གྱིས་
[021A]༄༅། །བརླབ་པའི་རིམ་གྱིས་རྡོ་རྗེ་སེམས་དཔའི་སྐུར་བདག་ཉིད་བསྐྱེད་ལ། དཀྱིལ་འཁོར་གྱི་བདག་པོའི་ཚུལ་གྱིས་བདག་ཉིད་འདུག་ནས། ཞེས་པས་བདག་ཉིད་དཀྱིལ་འཁོར་གྱི་གཙོ་བོར་སྐྱེད་ཚུལ་བསྟན་ཏེ། དེ་ནི་མཉམ་སྦྱོར་
གྱི་རྒྱུད་ཚིག་གོང་དུ་དྲངས་ནས་བཤད་བྱར་བགོད་པ་དེའི་ནང་ནས། སངས་རྒྱས་ཐམས་ཅད་མཉམ་སྦྱོར་བ། །སྦྱོར་བའི་དབང་ཕྱུག་རྣམ་འཕྲུལ་བས། །རྡོ་རྗེ་སེམས་དཔའ་དཔལ་གྱི་ལྷ། །དེ་ནི་རྣམ་པར་འཕྲུལ་པའི་བདག། ཅེས་པ་དེའི་དོན་འཆད་པའི་ཚིག་
ཡིན་པས། སངས་རྒྱས་མཉམ་སྦྱོར་གྱི་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་སྡོམ་པར་སྟོན་པ་ཡིན་གྱི། གསང་འདུས་ཀྱི་དཀྱིལ་འཁོར་གྱི་གཙོ་བོ་སྟོན་པ་ག་ལ་ཡིན། དེ་ལྟར་གཙོ་བོ་བསྐྱེད་པ་བསྟན་ནས། ཕྱག་རྒྱའི་འཁོར་སྐྱེད་ཚུལ་སྟོན་པ་ནི། དེ་
ནས་དེ་བཞིན་གཤེགས་པ་ཐམས་ཅད་བུད་མེད་ཀྱི་སྒྱུ་མ་ལྟ་བུར་རབ་ཏུ་བསྟན་པར་བྱ་བའི་ཕྱིར། ལ་ལ་ནི་བདེ་མཆོག་སྒྱུ་མ་ལྟ་བུས་འདོད་ཆགས་ཀྱི་རྒྱུད་ཀྱི་ངོ་བོ་ཉིད་ཀྱིས་བཅོམ་ལྡན་འདས་ཀྱི་སྤྱན་སྔར་འདུག་ལ། ཞེས་སོགས། ཁྱོད་ཀྱིས་དྲངས་པའི་
ཚིག་དེ་དག་གསུངས་སོ། །དེ་དག་ནི་སངས་རྒྱས་མཉམ་སྦྱོར་གྱི་ལྷ་མོ་ཡིན་གྱི། གསང་འདུས་ཀྱི་ལྷ་མ་ཡིན་ལ། དེ་ནས་བཅོམ་ལྡན་འདས་བདེ་བ་ཆེན་པོའི་འཁོར་ལོ་སྒྱུར་བ་ནི། སྔོན་འབྱུང་བའི་ཚུལ་གྱིས་བདག་ཉིད་ཅན་གྱི་ཏིང་ངེ་འཛིན་ལ་
དགོངས་པ་སྔོན་དུ་འགྲོ་བས། རང་གི་སྐུའི་དཀྱིལ་འཁོར་ལ་གནས་པའི་དེ་བཞིན་གཤེགས་པ་ཐམས་ཅད་ཚིམ་པར་བྱའོ། །ཞེས་ཁྱད་པར་གྱི་ང་རྒྱལ་བསྐྱེད་ལ་ཞེས་པས་ཀྱང་གཙོ་བོ་རང་གི་སྐུའི་དཀྱིལ་འཁོར་ཏེ་ལུས་ལ་གནས་པ་དེ་བཞིན་

[021B] །ཞེས་བསམས་ནས་ཕྱག་རྒྱའི་འདོད་ཡོན་ལ་སྤྱོད་པར་སྟོན་པ་ཡིན་གྱི། འདུས་པའི་ལྷ་སོ་གཉིས་ལུས་ལ་བཀོད་པའི་དོན་ག་ལ་ཡིན། སངས་
རྒྱས་མཉམ་སྦྱོར་དང་གསང་འདུས་ནོར་ནས་ཤན་མ་ཕྱེད་པའི་ངང་ཚུལ་འདི་ལྟ་བུས་ཀྱང་བབ་ཅོལ་འདི་ལྟར་སྨྲ་བ་ལ་ཞུགས་པས་ནི་བདུད་རིགས་ཀྱི་སྡེ་རྣམ་པར་འཕེལ་བར་མ་གྱུར་གྲང། གཙོ་བོ་གསང་འདུས་ལ་འཁོར་སངས་རྒྱས་མཉམ་སྦྱོར་
གྱི་ལྷ་མོ་རྣམས་འབའ་ཞིག་གིས་བསྐོར་བའི་དཀྱིལ་འཁོར་རུང་ན། གཙོ་བོ་འཇིགས་བྱེད་ལ་འཁོར་དགྲ་ནག་ལྷ་བཅུ་གསུམ་གྱིས་བསྐོར་བ་རྣམ་པ་ཐམས་ཅད་དུ་མི་རུང་བར་ཁྱོད་རང་གིས་སྨྲས་པ་ཡིད་ལ་ཞོག་ལ། དྲན་པ་མ་གནས་པའི་
རྣམ་འགྱུར་གསལ་བར་མ་བྱེད་ཅིག། གསང་བ་འདུས་པའི་རྣལ་འབྱོར་པས་སྤྱོད་པ་བྱེད་པའི་འདུས་པ་རང་གི་ཚོགས་ཀྱི་དབང་དུ་བྱས་པའི་དཀྱིལ་འཁོར་ཇི་ལྟར་བྱ་བ་མན་ངག་གིས་འཆད་པ་སྤྱོད་བསྡུས་སུ་གསུངས་པ་ནི། དེ་ཉིད་ལས། དེའི་
རིམ་པ་ནི་འདི་ཡིན་ཏེ། དང་པོ་ཁོ་ནར་དོན་དམ་པའི་བདེན་པ་ལ་དམིགས་ནས། བདག་ལ་བྱིན་གྱིས་བརླབས་པའི་རིམ་གྱིས་མི་བསྐྱོད་པ་ཕྱུང་སྟེ་རྗེས་སུ་བཅུག་ནས། དཀྱིལ་འཁོར་གྱི་བདག་པོ་ཉིད་དུ་གནས་ལ། དེ་ནས་ཐ་མལ་པའི་ང་
རྒྱལ་བསལ་ཏེ་མི་བསྐྱོད་པའི་འཁོར་རྣམས་རང་གི་སྐུའི་དཀྱིལ་འཁོར་ལྟ་བུར་ཡན་ལག་ཏུ་གྱུར་པའི་རྣམ་པར་སྣང་མཛད་ལ་སོགས་པའི་དཀྱིལ་འཁོར་གྱི་ལྷ་རྣམས་སུ་ལྷག་པར་མོས་པས་དཀྱིལ་འཁོར་གྱིས་འཁོར་ལོའི་ལྷ་མ་

[022A]༄༅། །ལུས་པ་རང་གི་ཕྱག་རྒྱ་དང་རིལ་པོར་འཛིན་པ་དང། རྗེས་སུ་གཞིག་པའི་རིམ་གྱིས་དོན་དམ་པའི་བདེན་པ་ལ་འཇུག་གོ། ཞེས་སོགས་རྒྱ་ཆེར་གསུངས་པ་དག་ཡིན་མོད་ཀྱི། དེ་དག་གི་དོན་འདིར་བཤད་པར་བྱ་བའི་
སྐབས་མ་ཡིན་པས་མ་སྨྲས་སོ། །ཡང་ལུས་དཀྱིལ་དང་ལུས་ལ་ལྷ་བཀོད་པ་ཙམ་གྱི་ཁྱད་པར་ཡང་མ་ཕྱེད་དོ། །ཞེས་སྨྲ་བ་ཡང་ཤིན་ཏུ་མི་འཐད་དེ། རྣལ་འབྱོར་བླ་མེད་གཞིར་བཞག་ལ། ལུས་ལ་ལྷ་འགོད་པ་ལ་སྐྱེ་མཆེད་དང་སྐུ་གསུང་ཐུགས་
བྱིན་གྱིས་བརླབས་པའི་ཕྱིར་འགོད་པ་ནི། མིག་སོགས་སྟོང་ཉིད་དུ་སྦྱངས་པའི་ངང་ནས། གནས་དེ་དང་དེར་ཆོ་ག་གསུམ་མམ། ས་བོན་ཙམ་མམ་སྐད་ཅིག་གིས་ལྷར་བསྐྱེད་པ་ཡིན་ཏེ། གདོང་དྲུག་གི་རྒྱུད་ལས། མིག་སོགས་བྱིན་གྱིས་བརླབ་པ་
ལ་ཞེས་སོགས་དྲངས་ནས། ལུས་དཀྱིལ་ནི། རྣལ་འབྱོར་པ་རང་གི་ལུས་ལ་གནས་པའི་རྩ་ཐིག་རླུང་སོགས་ལུས་ཀྱི་ཆ་ཤས་གང་ཡང་རུང་བ་ཅིག་རྒྱུར་བྱས་པ་དགོས་པ་སྟེ། རྡོ་རྗེ་དྲིལ་བུ་བས་འདི་དག་གནས་སུ་རྣལ་འབྱོར་པ། །རྩ་ཡིན་དཔའ་བོ་ཉི་ཤུ་
བཞི༑ ༑ལུས་ཀྱི་ཁམས་སུ་བརྟག་པར་བྱ། ཞེས་གསུང་ལ། ལུས་ཀྱི་ཆ་ཤས་ལས་གྲུབ་པའི་ལྷ་དེ་ལུས་ཀྱི་ནང་གི་གནས་རྣམས་སུ་བཀོད་པ་ཞིག་དགོས་ཏེ། སློབ་དཔོན་པྲྫྙཱ་རཀྷི་ཏས་བདེ་མཆོག་གི་སྐབས་སུ་འུག་གདོང་མ། རྣ་བའི་བུག་པའི་ནང་
དུ་སྒོམ་པར་བཤད་ཅིང། སློབ་དཔོན་སྒྲོན་མ་ཅན་གྱི་སྡེས། ཀྱཻ་རྡོར་ལུས་དཀྱིལ་འཆད་པའི་སྐབས་སུ། ཇི་སྲིད་རྡུལ་ཕྲ་རབ་དང་མཉམ་པའི་དཔའ་བོ་དང་དཔའ་མོའི་དབང་ཕྱུག་མ་དེའི་བདག་ཉིད་ལས་སྐྱེས་པ། དཔའ་བོ་དེ་རྣམས་ཐམས་ཅད་སྒྲུབ་པ་པོ་རང་གི་

[022B] །གང་དཔའ་མོའི་དབང་ཕྱུག་མ་དེ་རྣམས་ཐམས་ཅད་དེ་ཉིད་ཀྱི་ནང་དུ་བསྒོམ་མོ། །ཞེས་བཤད་པའི་ཕྱིར་རོ། །དེ་ལྟར་ཡིན་པ་དེའི་ཕྱིར་ཤིན་ཏུ་ཟབ་པའི་ལུས་དཀྱིལ་འདི་སྐྱེད་ཚུལ་རྣམས་ལུས་དཀྱིལ་སྐྱེད་ཚུལ་དུ་མི་འགྱུར་བའི་སྐྱོན་
གཏན་མེད་དེ། རྩ་འཁོར་ལོ་ལྔ། འཁོར་ལོ་ལྔ་ལ་རྡོ་རྗེའི་ལུས་ལ་རང་གྲུབ་ཙམ་ནས་ཡོད་ལ། དེ་ལྷ་མོ་རྣམས་དང། འཁོར་ལོ་ལྔའི་དབུས་ཀྱི་ཐིག་ལེ་ཕྱི་ཐུན་མོང་གི་རྩ་དང་བཅས་པ་གཙོ་བོ་ཡབ་ཡུམ་ལྟར་བསྐྱེད་ནས་ལུས་ཀྱི་ནང་སོ་སོའི་གནས་སུ་བསྒོམས་
པས་བློས་བཏགས་མིན་ནོ། །ཡུལ་ཡུལ་ཅན་གྱི་ལྷ་བཅུ་གཉིས་དང། ཁྲོ་བོ་བཅུ་ནི་དཔལ་གསང་བ་འདུས་པ་འཕགས་སྐོར་གྱི་ལུས་དཀྱིལ་གྱི་སྐབས་སུ་བཤད་པ་དང། མན་ངག་འདིར་བཤད་པ་གཉིས་འགོད་ས་དང་སྐྱེད་གཞི་ཁྱད་པར་མེད་པས། འདི་དག་
ཇི་ལྟར་ལུས་དཀྱིལ་དུ་མི་འགྱུར་ཞེས་སྨྲས་པ་ལ་བརྗོད་པར་བྱ་སྟེ། འདི་ལྟར་རང་གི་ལུས་ཀྱི་ཆ་སོ་སོ་རྒྱུར་བྱས་ནས། ཆ་དེ་དང་དེ་ཡོངས་སུ་གྱུར་པ་ལས་ལྷ་སོ་སོར་བསྐྱེད་དེ་ལུས་ཀྱི་གནས་སོ་སོར་འགོད་པའི་ལུས་དཀྱིལ་སྒྲུབ་ཚུལ་ཁྱོད་ཀྱིས་སྨྲས་པ་
འདི་ནི། ཁོ་བོ་ཅག་གི་བླ་མ་རྗེ་ཐམས་ཅད་མཁྱེན་པས། གངས་རིའི་ཁྲོད་འདིར་སྔོན་མ་བྱུང་བའི་ལེགས་པར་བཤད་པ་ཐུན་མོང་མིན་པའི་ལུས་དཀྱིལ་སྒྲུབ་ཚུལ་གསུངས་པ་དེའི་གནད་ལེགས་པར་མ་ལོན་ཀྱང། རྗེའི་གསུང་རབ་ལས་གསུངས་པའི་རགས་
པ་ཙམ་གྱི་གསུང་གི་རྗེས་ཟློས་བྱས་པར་ཟད་ཀྱི། ཁོ་བོས་ལུས་དཀྱིལ་དང་ལྷ་བཀོད་པ་ཙམ་གྱི་ཁྱད་པར་ཡང་མ་ཕྱེད་ཅེས་སྨྲས་པ་དེ་སུ་ཞིག་ལ་སྨྲས་པ་ཨེ་གོ། གོ་ན་ཀྱཻ་རྡོར་བདེ་མཆོག་ལ་སོགས་པའི་ལུས་དཀྱིལ། སྒྲུབ་ཐབས་བྱེད་པ་པོ་སྔ་མ་རྣམས་

[023A]༄༅། །ཀྱིས་བྱས་པའི་སྒྲུབ་ཐབས་དུ་མ་ཞིག་འདུག་པ་དེ་དང་དེར། ལུས་ལ་ལྷ་བཀོད་པ་ཙམ་དུ་མ་སོང་བའི་ལུས་དཀྱིལ་སྒྲུབ་ཚུལ་ཁྱད་པར་བ་འདི་དང་འདི་ལྟར་བཤད་དོ་ཞེས་སྒྲུབ་ཐབས་དེ་དང་དེ་དག་རང་གི་ཚིག་དྲང་རྒྱུ་ཅུང་
ཟད་ཙམ་དགོས་པ་ཡིན་གྱི་དེ་དག་གང་ན་ཡང་ཟུར་ཙམ་ཡང་མེད་པར་ཁྱོད་ཀྱིས་ཁོ་བོ་ཅིག་གི་ལང་མོ་བཟླས་པ་ཙམ་ཞིག་སྨྲས་ནས། སྔ་མ་དེ་དག་ལ་སྐྱོན་མེད་དོ་ཞེས་ཟེར་པ་ནི། སྣ་བཅད་མ་གཡར་པའི་རྒྱན་གྱིས་གཟངས་མཐོ་བར་བྱེད་པ་དང་
མཚུངས་པ་ངོ་ཚ་བོར་བའི་འཇུག་པ་ཡིན་ནོ། །ཡང་རྒྱུད་རྒྱ་གཞུང་ཚད་ལྡན་ནས་མ་བཤད་པའི་རྩོད་པ་སྤོང་བ་ལ་མཆོག་ཏུ་སྡུག་བསྔལ་བའི་དཀའ་བ་བབ་པས་ཅི་ཡང་རུང་བའི་བརྡོལ་གཏམ་འདི་ལྟར་སྨྲ་དགོས་པ་བྱུང་སྟེ། རྣལ་འབྱོར་བླ་མེད་སྤྱི་
ལས་བཤད་ཚུལ། ཀྱཻ་རྡོ་རྗེའི་རྒྱུད་དང་འགྲེལ་པས་བཤད་ཚུལ། རང་གི་ཁས་བླངས་པའི་གྲུབ་མཐའ་ནས་བཤད་ཚུལ། ཞེས་སྨྲས་ནས། དང་པོ་འཆད་པ་ན། དཔལ་ཡེ་ཤེས་གསང་བའི་སྒྲུབ་ཐབས་སློབ་དཔོན་ཤེས་རབ་གསང་བས་མཛད་པར། ཕྱི་ནང་
གི་གནས་གཉིས་ཀ་ལ་ལྷ་མཐུན་པར་འགོད་པ་བདེ་མཆོག་ལུས་དཀྱིལ་ལྟ་བུ་བཤད་ནས། ཡང་ན་རྒྱུད་ཀྱི་མན་ངག་བསྒོམ། །འདི་ན་འཁོར་ལོ་དྲུག་ཀྱང་ཡོད། ཅེས་སོགས་དྲངས་ནས། འདིས་ཀྱང་ཀྱཻ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གཅིག་
མ་བསྟན་ནམ། ཞེས་སྨྲས་པས་ནི་དགག་སྒྲུབ་ལ་དམུས་ལོང་ལྟ་བུར་གྱུར་ཀྱང་རང་གིས་མི་ཤེས་པའི་གླེན་པ་གསལ་བར་བྱས་སོ། །འདི་ལྟར་ཁྱེད་ཅག་འདོད་པ་ལྟར་ཀྱཻ་རྡོར་ལུས་དཀྱིལ་མ་གྲུབ་པར་འདོད་པའི་རྒོལ་པའི་གང་ཟག་གི་ངོར། ཀྱཻ་རྡོར་

[023B] ཁྱོད་ཀྱིས་འདི་སྨྲས་པ་མ་ཡིན་ནམ། མོ་གཤམ་གྱི་བུ་བཞི་མ་གྲུབ་པར་འདོད་པའི་རྒོལ་བའི་ངོར་ལྷ་སྦྱིན་མོ་གཤམ་གྱི་བུ་དང་གཟུགས་དབྱིབས་ཆ་འདྲ་བར་ཨེ་གྲུབ་སྨྲོས་ཤིག། ད་མ་གྲུབ་ན་ཁྱོད་འདོད་པ་
ལྟར་གྱི་ཀྱཻ་རྡོར་ལུས་དཀྱིལ་གཞི་མ་གྲུབ་པར་འདོད་པའི་རྒོལ་བའི་ངོར་ཡེ་ཤེས་གསང་བའི་སྒྲུབ་ཐབས་ཀྱི་ཚུལ་དེ་ཁྱོད་འདོད་པ་ལྟར་གྱི་ཀྱཻ་རྡོར་ལུས་དཀྱིལ་དང་ཆ་འདྲ་བར་འབུད་དོ། །དེ་ཡང་དེའི་ངོར་མ་གྲུབ་ན་སྒྲུབ་བྱེད་བསྒྲུབ་བྱ་མཚུངས་པའི་
མ་གྲུབ་པའི་རྟགས་ཀྱིས་རང་གི་དམ་བཅའ་བསྒྲུབ་པ་ཤིན་ཏུ་གླེན་པ་གོ་བར་བྱེད་པའོ། །ཡང་བདེ་མཆོག་སྡོམ་པ་འབྱུང་བའི་ལེའུ་བཞི་པར། རྣམ་པ་ལྔ་ཡི་ལྷ་རྣམས་ནི། །གཟུགས་དང་ཚོར་བ་འདུ་ཤེས་དང། ཞེས་པ་ནས། འོད་གསལ་གི་འཕང་ཐོབ་
པར་འགྱུར། ཞེས་པའི་བར་དྲངས་ཤིང། དེའི་འགྲེལ་པར། འདི་དག་ཀྱང་རིམ་པ་ཇི་ལྟ་བར་མེ་ལོང་ལ་སོགས་པའི་ཡེ་ཤེས་ཀྱི་བདག་ཉིད་དེ། ཞེས་སོགས་དྲངས་ནས་གལ་ཏེ་འདི་རྣམས་ལུས་ལ་ལྷ་འགོད་པ་ཡིན་གྱི་ལུས་དཀྱིལ་མ་ཡིན་ནོ་སྙམ་
ན༑ མ་ཡིན་ཏེ། དེ་ཉིད་ལས་སངས་རྒྱས་ཉིད་འབྲས་རྒྱུར་རུ་འགྱུར། ཞེས་པ་དེ་ཉིད་སངས་རྒྱས་ཀྱི་མཚན་ཉིད་འབྲས་བུ་དང་དེའི་རྒྱུར་ཡང་འགྱུར་རོ། །ཇི་ལྟར་འགྱུར་ཞེ་ན། གསུངས་པ་མིག་སོགས་རྣམས་ལ་བསྒོམ་བྱ་སྟེ། ཞེས་པ་རང་ཉིད་རྡོ་རྗེ་སེམས་
དཔར་གྱུར་ནས་མིག་ལ་སོགས་པའི་སྐྱེ་མཆེད་རྣམས་ལ་བཅོམ་ལྡན་འདས་དེ་ཉིད་འབྲས་བུ་དང་དེའི་རྒྱུར་ཡང་འགྱུར་རོ། །གཟུགས་ཀྱི་སྒོར་བསྒོམ་པར་བྱའོ། །ཞེས་བྱ་བའི་དོན་ཏེ། དེ་གསུངས་པ། བཅོམ་ལྡན་འདས་དེ་ཉིད་སའི་སྙིང་པོའི་རྣམ་

[024A]༄༅། །པས་མིག་གི་སྐྱེ་མཆེད་ལ་གནས་ནས་གཟུགས་གསུམ་རྣམ་པར་སྦྱང་ཏེ། རྡོ་རྗེའི་མིག་གི་སྐྱེ་མཆེད་སྟེར་བར་མཛད་དོ། །ཞེས་བཤད་ལ། དེའི་དོན་ཡང་སྡོམ་འབྱུང་གི་རྒྱུད་ཚིག་འདི་རྣམས་ཀྱི་དོན་ལུས་
དཀྱིལ་སྟོན་བྱེད་དུ་གྲུབ་ཆེན་ཀླུའི་བྱང་ཆུབ་ཀྱིས་གསང་འདུས་ལུས་དཀྱིལ་གྱི་སྐབས་སུ་དྲངས་ནས་བཤད་པ་བྱས་པའི་ཕྱིར་རོ། །དེས་ན་སྡམ་འཕྱུང་རྩ་འགྲེལ་ལས། ཀྱཻ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་གྱི་རྣལ་འབྱོར་ཞིག་ཀྱང་
བསྟན་པར་ཤེས་པར་བྱའོ། །ཞེས་བྲིས་སོ། །དེ་ལ་ཁྱོད་ཀྱིས་སྡོམ་འབྱུང་ལེའུ་བཞི་བའི་གཞུང། རྣམ་པ་ལྔ་ཡི་ལྷ་རྣམས་ནི། ཞེས་པ་ནས། རྣམ་ལྔ་གཅིག་ཏུ་རྫོགས་བྱང་ཆུབ། ཅེས་པའི་བར་ལུས་དཀྱིལ་བསྒོམ་ཚུལ་སྟོན་པར་བྱས་ནས་དྲངས་
པས་ནི། རང་ཉིད་ཕྱུགས་སུ་གོ་བར་བྱས་ཏེ། འདི་ལྟར་དེ་དག་ནི། ཕུང་པོ་ལྔ་རྣམ་པར་དག་པ་དང་ཡེ་ཤེས་ལྔ་དང་དེ་བཞིན་གཤེགས་པ་ལྔའི་རང་བཞིན་གྱི་མངོན་བྱང་ལྔ་ལས་དྲུག་པ་རྡོ་རྗེ་སེམས་དཔའི་སྐུ་གཅིག་ཏུ་རྫོགས་པར་སྟོན་
པ་ཡིན་པས། ཕྱིའི་དཀྱིལ་འཁོར་གྱི་གཙོ་བོ་མངོན་བྱང་ལྔ་ལས་རྫོགས་ཚུལ་མངོན་བྱང་ལྔའི་རྣམ་དག་དང་བཅས་པ་སྟོན་པ་ཡིན་ནོ། །དེའི་ཕྱིར་དེ་ཉིད་ཀྱི་འགྲེལ་པར། བསྐྱེད་པའི་རིམ་པ་བསྒོམས་པས་དེ་དག་གི་རྣམ་པར་དག་
པ་ཁོ་ནས་མངོན་པར་བྱང་ཆུབ་པ་རྣམ་པ་ལྔ་པོ་བསྒོམ་པར་བྱའོ། ཞེས་སྟོན་པ་རྣམ་པ་ལྔ་ཞེས་པ་ལ་སོགས་པའོ། །དེ་ལ་རྣམ་པ་ལྔ་པོ་རྣམས་གཅིག་ཉིད་དུ་ཡང་དག་པར་རྫོགས་པའི་བྱང་ཆུབ་རྟོགས་པ་ནི་འདི་ཡིན་པས། དྲུག་པ་ནི་རྡོ་རྗེ་

[024B] །དེ་ལྟར་རྡོ་རྗེ་འཆང་མངོན་བྱང་ལྔ་ལས་རྫོགས་པ་དེ་ཉིད་ཀྱི་མིག་ལ་སོགས་པའི་སྐྱེ་མཆེད་བྱིན་གྱིས་བརླབས་ནས། དེ་ལྟར་སྐྱེ་མཆེད་བྱིན་གྱིས་བརླབས་ཀྱི་ལྷའི་རྣམ་དག་འཆད་པ་ན། མིག་ལ་སོགས་པ་དྲུག་ལ་བསྒོམ་པའི་
ས་སྙིང་ལ་སོགས་པ་དྲུག་ནི། དབང་པོ་དྲུག་རྣམ་པར་དག་པ་དང། ས་སྙིང་སོགས་དེ་དང་འཁྱུད་པར་བསྒོམ་པའི་གཟུགས་རྡོ་རྗེ་མ་ལ་སོགས་པ་དྲུག་ནི་ཡུལ་དྲུག་དག་པ་དང། ཡུལ་དང་ཡུལ་ཅན་གྱི་ལྷ་དེ་དག་སྙོམས་པར་འཇུག་པའི་
བདེ་བ་ཆེན་པོའི་ཡེ་ཤེས་ནི་མིག་གི་དབང་པོའི་རྣམ་པར་ཤེས་པ་ལ་སོགས་པ་རྣམ་ཤེས་དྲུག་རྣམ་པར་དག་པ་ཐུགས་རྡོ་རྗེའི་རང་བཞིན་ཏེ་དེ་ལྟར་ན། སྐྱེ་མཆེད་བྱིན་རླབས་ཀྱི་ལྷ་དེ་དག་ནི་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་རྣམ་
པར་དག་པར་འགྱུར་རོ། ཞེས་བྱ་བའི་དོན་ཡིན་ལ། དོན་འདི་ཉིད་ནི། ཡུལ་ནི་དྲུག་ཏུ་དྲན་པ་སྟེ། ཞེས་སོགས་ཀྱི་འགྲེལ་པར་ཤིན་ཏུ་གསལ་བར་བཤད་ཅིང། སངས་རྒྱས་ཉིད་འབྲས་རྒྱུ་རུ་འགྱུར། ཞེས་པ་ཡང། འདི་ལྟར་མིག་ལ་སོགས་པའི་
སྐྱེ་མཆེད་བྱིན་གྱིས་བརླབས་པའི་འབྲས་བུ་ནི། སངས་རྒྱས་ཉིད་ཀྱི་རྡོ་རྗེའི་མིག་གི་སྐྱེ་མཆེད་ལ་སོགས་པ་བསྐྱེད་པའི་རྒྱུར་འགྱུར་བའི་དོན་ཡིན་ལ། དེ་ལྟར་སྟོན་པར་འདོད་ནས་དེའི་འགྲེལ་པར་རང་རྡོ་རྗེ་སེམས་དཔར་གྱུར་ནས་མིག་ལ་སོགས་པའི་སྐྱེ་
མཆེད་རྣམས་ལ་བཅོམ་ལྡན་འདས་དེ་ཁོ་ན། གཏི་མུག་རྡོ་རྗེ་ལ་སོགས་པའི་ཚུལ་དུ་བསྒོམ་པར་བྱའོ། །ཞེས་པའི་དོན་ནོ། །དེ་སྐད་དུ། དེ་ཉིད་བཅོམ་ལྡན་འདས་སའི་སྙིང་པོའི་རྣམ་པ་ཡིས། མིག་གི་སྐྱེ་མཆེད་ལ་གནས་ཏེ། གཟུགས་གསུམ་རྣམ་

[025A]༄༅། །པར་སྦྱངས་ནས་རྡོ་རྗེའི་མིག་གི་སྐྱེ་མཆེད་སྟེར་བར་བྱེད་དོ་ཞེས་རྒྱས་པར་གསུངས་སོ། །དེ་རྣམས་ཉིད་རྒྱས་པར་སྟོན་པ་མིག་གི་དབང་མོ་ཞེས་པ་ལ་སོགས་པའོ། །ཞེས་བཤད་དོ། །དེ་ཉིད་བཅོམ་ལྡན་འདས་སའི་སྙིང་པོའི་རྣམ་
པ་ཡིས། ཞེས་སོགས་ནི་འགྲེལ་པ་མཁན་པོས་གཞན་ནས་དྲངས་པའི་ཚིག་ཡིན་ནོ། །དེ་ལྟར་རྣམ་དག་བཤད་པ་རྣམས་ཀྱི་དོན་བསྡུས་ཏེ་སྟོན་པ་ན། འགྲེལ་པ་དེ་དག་གིས་འདི་ལྟར་གསུངས་པ་ཡིན་ཏེ། བསྐྱེད་པའི་རིམ་པ་སྒོམ་པ་པོའི་
རྡོ་རྗེ་སེམས་དཔའི་སྐུ་རུ་དམིགས་པ་སྔོན་དུ་འགྲོ་བའི་བཅོམ་ལྡན་འདས་སྟོང་པ་ཉིད་དང་རོ་གཅིག་པའི་སྐུ་འདིའོ། །ཞེས་ངེས་པར་བཟུང་ནས་མིག་ལ་སོགས་པའི་དབང་པོ་རྣམས་དང། གཟུགས་ལ་སོགས་པའི་ཡུལ་རྣམས་ཀྱི་རང་བཞིན་
མེད་པ་ཉིད་མངོན་དུ་བྱས་ནས། ཇི་ལྟ་བ་བཞིན་ས་བོན་ཕྱག་མཚན་ཡོངས་སུ་གྱུར་པ་ཡིས་མིག་ལ་སོགས་པ་རྣམས་སུ་གཟུགས་རྡོ་རྗེ་མ་ལ་སོགས་པ་ལ་འཁྱུད་པའི་གཏི་མིག་རྡོ་རྗེ་ལ་སོགས་པ་བསྒོམ་པར་བྱའོ། །ཞེས་སྐྱེ་མཆེད་བྱིན་རླབས་
ལ་གསལ་བར་བཤད་དོ། །འདི་ལྟར་བཤད་པ་འདི་ལུས་དཀྱིལ་སྒོམ་ཚུལ་སྟོན་པ་ཡིན་ན། ཁྱོད་རང་གི་ལུས་ལ་ལྷ་བཀོད་པ་ཙམ་དང་ལུས་དཀྱིལ་སྒོམ་ཚུལ་གྱི་ཁྱད་པར་ཇི་ལྟར་འབྱེད་པ་སྨྲས་པ་ན། སྐྱེ་མཆེད་བྱིན་རླབས་ཀྱི་ལྷ་བསྐྱེད་ཚུལ་སྡོམ་འབྱུང་
འགྲེལ་པར་དྲངས་མ་ཐག་པ་འདི་ལྟར་བྱས་པ་ལུས་ལ་ལྷ་འགོད་པ་ཙམ་ཡིན་གྱི་ལུས་དཀྱིལ་བསྒོམ་པ་མ་ཡིན་པར་སྨྲས་པ་དང་ཁས་བླངས་དངོས་སུ་འགལ་ལོ། །སློབ་དཔོན་ཀླུ་བྱང་གི་འདུས་པའི་ལུས་དཀྱིལ་སྐབས་སུ། སྡོམ་འབྱུང་གི་ལེའུ་བཞི་

[025B] །ཞེས་སྨྲ་བ་ནི། རྫུན་ཤིན་ཏུ་ཆེན་པོ་སྟེ། རྣམ་གཞག་རིམ་པར་སྐུའི་དཀྱིལ་འཁོར་གྱི་རྣམ་པར་བཞག་པ་སྟོན་པའི་སྐབས་སུ་རྣམ་ཤེས་ཐུགས་རྡོ་རྗེ་ཉིད་སའི་སྙིང་པོའི་ཏིང་ངེ་འཛིན་གྱིས་མིག་གི་དབང་པོ་ལ་བཀོད་
པས། གཟུགས་གསུམ་ལ་འོད་གསལ་བས་ཐོགས་པ་མེད་པར་བྱས་པའི་རྡོ་རྗེའི་མིག་གི་དབང་པོ་སྩོལ་བར་འགྱུར་རོ། །ཞེས་སོགས་ནི་རྣམ་གཞག་རིམ་པ་མཛད་པ་པོ་རང་གི་གསུང་ཡིན་གྱི་ལུང་གཞན་དྲངས་པ་མ་ཡིན་པ་ནི་ཀློག་ཤེས་ཙམ་གྱིས་གོ་ནུས་ལ་
དེའི་ཤེས་བྱེད་དུ་རྣམ་གཞག་རིམ་པར། ཇི་སྐད་དུ་རྣལ་འབྱོར་ཐམས་ཅད་བཅོམ་ལྡན་འདས། །རྡོ་རྗེ་སེམས་དཔའ་དེ་བཞིན་གཤེགས། །ཁམས་གསུམ་པ་ནི་མ་ལུས་ཀྱང། །དེ་ཡིས་ཉེ་བར་ལོངས་སྤྱོད་ཉིད། ཅེས་བདེ་མཆོག་ལས་གསུངས་ཏེ། ཞེས་པ་ནི་
མཁའ་འགྲོ་མ་སྒྱུ་མ་བདེ་མཆོག་ཅེས་གྲགས་པ་སངས་རྒྱས་མཉམ་སྦྱོར་ལས་དྲངས་པ་ཡིན་གྱི། སྡོམ་འབྱུང་གི་ལུང་དྲངས་པ་ནི་མིན་ནོ། །དེས་ན་རྣམ་གཞག་རིམ་པའི་སྐབས་དེར་སྡོམ་འབྱུང་གི་ལུང་དྲངས་པ་གཅིག་ཀྱང་མེད་ལ་རྣམ་གཞག་ལས་དེ་ལྟར་
གསུངས་པ་དེ་དག་ནི། རྣམ་གཞག་རིམ་པ་རང་ཉིད་ལས་དོན་འདི་ཉིད་གསལ་བར་རྩ་བའི་རྒྱུད་ལས། རྡོ་རྗེའི་སྐྱེ་མཆེད་དེ་དག་ཀྱང། །བྱང་ཆུབ་སེམས་དཔའི་དཀྱིལ་འཁོར་མཆོག་ཅེས་པ་དང། ཞེས་སོགས་ཀྱི་གསང་འདུས་རྩ་རྒྱུད་ཀྱི་ཚིག་དེ་
དག་འཆད་བྱེད་དུ་གསུངས་ཀྱིས། སྡོམ་འབྱུང་གི་ཚིག་དེ་དག་ལ་བཤད་པ་བྱས་པར་འཁྲུལ་པའི་གཞི་ཙམ་ཡང་མེད་དོ། །སྨྲས་པ། ལུག་ལྟར་གླེན་པའི་གླེན་པ་ལ། སྨྲས་པས་གོ་བར་ག་ལ་འགྱུར། །པྱུགས་ནི་དབྱུག་པས་མ་གཏེགས་པར། །བཤད་པས་
[026A]༄༅། །ལས་ལ་འཇུག་ནུས་སམ། །དེ་ལྟ་ན་ཡང་ཤེས་རིག་དང་ཅུང་ཟད་ལྡན་ན་བརྟག་པར་བྱའོ། །སྡོམ་འབྱུང་རྩ་འགྲེལ་དེ་དག་གིས་ཀྱང་ཁྱོད་འདོད་པའི་ཀྱཻ་རྡོར་ལུས་དཀྱིལ་དང་ཆ་འདྲ་བའི་ལུས་དཀྱིལ་བསྟན་པར་སྨྲ་བ་ནི་གོང་དུ་བཤད་པ་
ལྟར་བརྗོད་པར་བྱའོ། །ཡང་ཀྱཻ་རྡོ་རྗེའི་རྒྱུད་ལས་གསུངས་ཚུལ། དེ་གྲུབ་ཆེན་གྱིས་ཇི་ལྟར་བཀྲལ་བའི་ཚུལ་དང་བཅས་པ་སྨྲ་བར་རློམ་ནས་འདི་སྐད་ཅེས། རྩ་བའི་རྒྱུད་ལས། ཨེའི་རྣམ་པ་ལྷ་མོ་སྤྱན། །ཝཾ་གྱི་རྣམ་པ་བདག་མར་བརྗོད། །མ་ནི་ལྷ་མོ་གོས་
དཀར་མོ། །ཡ་ཡེ་རྣམ་པ་བདག་མར་བརྗོད། ཅེས་ཡི་གེ་བཞིའི་དབྱིབས་ཀྱི་འཁོར་ལོ་བཞི་དང། དེ་དག་ལྷ་མོ་བཞིའི་རང་བཞིན་དུ་གསུངས་ལ། དོན་ལྷག་མ་རྣམས་རྒྱུད་ཀྱི་དབུ་ཞབས་རྣམས་སུ་དོན་ཐོབ་ལ་གསལ་བར་བྱུང་ཡང་ཚིག་དངོས་སུ་གསལ་བར་མ་
གསུངས་སོ། །དོན་དེ་ཉིད་གསལ་པོར་བྱ་བའི་ཕྱིར་བཤད་པའི་རྒྱུད་སམྦྷུ་ཊིར་རྟེན་བརྟེན་པའི་ལུས་དཀྱིལ་སྒྲུབ་ཚུལ་རྣམས་གསལ་བར་གསུངས་ཏེ། དྲུག་པའི་རབ་བྱེད་གསུམ་པར་ཧེ་རུ་ཀ་ལ་སོགས་པར་ལྷ། །གཟུགས་མཛེས་པ་ནི་ཡང་དག་བྱུང། །ལུས་ནི་
དཀྱིལ་འཁོར་ཉམས་དགའ་བར། །སྒོ་བཞིར་ཇི་སྐད་གསུངས་པའོ། །རང་གི་ཡན་ལག་བརྒྱད་བྱུང་བས། །ཀ་བ་དེ་ཡིས་བསྐོར་ནས་གནས། །དངོས་པོ་ཀུན་གྱི་མཉམ་པའི་ཕྱིར། །གྲུ་བཞི་པར་ནི་རབ་ཏུ་གྲགས། །སྐུ་གསུང་ཐུགས་ཀྱི་ངོ་བོས་ནི། །འཁོར་
ལོ་གསུམ་ནི་གཅིག་ཏུ་གསུངས། །རི་ནི་མགོ་བོའི་ཟེ་འབྲུ་ལ། །ཇི་ལྟར་རྩོམ་ཆེན་ལ་སོགས་རིམ། །བླ་མའི་དུས་ཐབས་རིམ་ཉིད་ཀྱིས། །དེ་ནི་རྫོགས་པའི་དཀྱིལ་འཁོར་གནས། །རྐང་པའི་མཐིལ་དུ་རྩོམ་ཆེན་རླུང། །གཞུ་ཡི་དབྱིབས་སུ་རྣམ་

[026B] །སུམ་མདོ་ཡི་ནི་གནས་སུ་ནི། །དེ་བཞིན་གྲུ་གསུམ་འབར་བ་ཉིད། །ཟླུམ་པོའི་རྣམ་པའི་གཟུགས་ཀྱིས་ནི། །ཆུ་ནི་ལྟོ་བར་རྣམ་པར་གནས། །སྙིང་ཁ་ཡང་ནི་ས་ཉིད་དེ། །ཀུན་ནས་གྲུ་བཞི་པ་ཉིད་དོ། །སྒལ་ཚིགས་དབྱུག་གུའི་གཟུགས་ཀྱིས་
ནི༑ ༑རི་རབ་རི་རྒྱལ་དེ་བཞིན་ནོ། །ཞེས་རྟེན་ལུས་དཀྱིལ། ཀྱཻ་རྡོ་རྗེ་དང་བདེ་མཆོག་གཉིས་ཐུན་མོང་དུ་གསུངས་པ་དང། བརྟན་པ་ལུས་དཀྱིལ་ཡང་དང་པོའི་རབ་བྱེད་བཞི་བར། ཡང་དག་སྦྱོར་བྱུང་མཚན་ཉིད་ནི། །དེ་ནས་མཆོག་ཏུ་རབ་བཤད་
བྱ༑ ༑ཨེ་ནི་ས་རུ་ཤེས་པར་བྱ། །ལས་ཀྱི་ཕྱག་རྒྱ་སྤྱན་མ་ཉིད། །སྙིང་རྗེ་ཆེན་མོ་ཐབས་ཆེན་མོ། །རང་བཞིན་སྣ་ཚོགས་སྤྱོད་ཡུལ་མ། །ལྟེ་བར་སྣ་ཚོགས་འདམ་སྐྱེས་མ། །སྤྲུལ་པའི་འཁོར་ལོར་རྣམ་པར་གནས། །ཝ་ནི་ཆུ་རུ་ཤེས་པར་བྱ། །
ཆོས་ཀྱི་ཕྱག་རྒྱ་མ་མཱ་ཀི། བྱམས་པ་དང་ནི་སྨོན་ལམ་ཚུལ། །ལྷ་མོ་རྡོ་རྗེའི་རིགས་གཙོ་མ། །སྙིང་ཁར་ཆུ་སྐྱེས་འདབ་བརྒྱད་མ། །ཆོས་ཀྱི་འཁོར་ལོ་ཡང་དག་གནས། །མ་ནི་མ་རུ་བརྗོད་པ་སྟེ། །ཕྱག་རྒྱ་ཆེན་མོ་གོས་དཀར་མོ། །དགའ་དང་སྟོབས་
ཀྱི་རྣལ་འབྱོར་གྱིས། །ལྷ་མོ་པདྨའི་རིགས་བྱུང་མ། །ལྐོག་མར་ཆུ་སྐྱེས་འདབ་བརྒྱད་གཉིས། །ལོངས་སྤྱོད་འཁོར་ལོར་ཡང་དག་གནས། །ཡ་ནི་རླུང་གི་རང་བཞིན་ཏེ། ཉོན་མོངས་ཐམས་ཅད་རབ་འཇོམས་བྱེད། །དམ་ཚིག་ཕྱག་རྒྱ་ཆེན་མོར་
ངེས༑ ༑ལྷ་མོ་ལས་ཀྱི་རིགས་གཙོ་མ། །བཏང་སྙོམས་ཡེ་ཤེས་རྣལ་འབྱོར་གྱིས། །སྒྲོན་མ་འཁོར་བ་སྒྲོལ་བ་མོ། །འདམ་སྐྱེས་འདབ་མ་སུམ་ཅུ་གཉིས། །བདེ་ཆེན་འཁོར་ལོ་ཆེན་པོར་གནས། ཞེས་འཁོར་ལོ་འདི་དག་ལ་ལྷ་མོ་འདི་རྣམས་

[027A]༄༅། །དགོད་པར་གསུངས་ཤིང་སྙེ་མའི་བཞི་པར། དེ་ལྟར་འདི་རྣམས་ཁམས་དང་ཕྱག་རྒྱ་དང། ཚད་མེད་པ་དང་ཕ་རོལ་ཏུ་ཕྱིན་པ་རྣམ་པར་དག་པའི་ངོ་བོ་རྣམས་ཏེ། སྟོང་པ་ཉིད་དང་སྙིང་རྗེའི་ངོ་བོ་ཉིད་ཀྱིས་ན་ཤེས་རབ་དང་
ཐབས་ཀྱི་རང་བཞིན་སྤྱན་མ་ལ་སོགས་པའི་ལྷ་མོ་རྣམས་སྤྲུལ་པ་ལ་སོགས་པའི་འཁོར་ལོ་རྣམས་ལ་མོས་པར་བྱའོ། །ཨེ་ཝཾ་མ་ཡཱའི་ཡི་གེ་བརྗོད་པར་བྱའོ། །ཞེས་པ་བརྗོད་པར་བྱ་བ་དང། རྗོད་བྱེད་དག་དབྱེར་མེད་པར་མོས་པ་བསྐྱེད་པའི་རིམ་པ་ལ་ཁ་ཅིག་
ཏུ༑ ཨེ་ཝཾ་མ་ཡའི་ཡི་གེ་རང་གི་ངོ་བོ་རྣམས་དང། ཁ་ཅིག་ཏུ་ཕྱག་རྒྱ་ལ་སོགས་པའི་ངོ་བོ་ཅན་རྣམས་ཀྱང་བསྒོམ་པར་བྱའོ། །ཞེས་གསུངས་པར་འགྱུར་རོ། །ཞེས་གསོལ་བར་གསུངས་པའི་ཕྱིར་རོ། །འོ་ན་འཁོར་ལོ་བཞི་ལས་མ་བསྟན་ནོ་སྙམ་
ན་མ་ཡིན་ཏེ། བདེ་ཆེན་འཁོར་ལོ་ཆེན་པོར་གནས། ཞེས་པའི་དོན། བདེ་བའི་རྟེན་བྱང་སེམས་ཀྱི་གཙོ་བོ་སྤྱི་བོར་གནས་པས་སྤྱི་བོ་ལ་བདེ་ཆེན་ཞེས་བྱ་ལ། དེ་ལས་བྱུང་བའི་བྱང་སེམས་གསང་འཁོར་དུ་བབ་པས་དེར་བདེ་བ་ཆེན་པོ་སྐྱེད་པར་བྱེད་པས་གསང་
གནས་ལའང་བདེ་ཆེན་དུ་བཏགས་པར་འགྲེལ་པ་ལས་འབྱུང་བས། ཚིག་གཅིག་གིས་སྟེང་འོག་གི་འཁོར་ལོ་གཉིས་ཆར་བསྟན་པ་ཡིན་ནོ། །སྙེ་མ་དང་པོར་ཡང། འོན་ཀྱང་གཙུག་ཏོར་དང། སྤྱི་བོ་དང། མགྲིན་པ་དང། སྙིང་ཁ་དང། ལྟེ་བ་དང། གསང་
བ་དང། ནོར་བུའི་དབུས་སུ་ཆུད་པའི་རིམ་པ་ཇི་ལྟ་བར་བཞི་དང། སུམ་ཅུ་རྩ་གཉིས་དང། བཅུ་དྲུག་དང། བརྒྱད་དང། དྲུག་ཅུ་རྩ་བཞི་དང། སུམ་ཅུ་རྩ་གཉིས་དང། བརྒྱད་ཀྱི་དྲངས་ཅན་པདྨ་ཉིད། བྷ་ག་ཉིད་དད་འཁོར་ལོ་ཉིད་དུ་བསྟན་པར་བྱ་བ་རྣམས་ཀྱི་

[027B] །ཞེས་འཁོར་ལོ་ལྔ་དང་དྲུག་དང། བདུན་གྱི་རྩ་འདབ་ཀྱི་གྲངས་གསལ་བར་གསུངས་སོ། །དེ་ལྟ་བུའི་འཁོར་ལོ་ལྔའི་དབུས་སུ་གཙོ་བོ་རིགས་ལྔ་ཐིག་ལེ་ལས་བསྐྱེད་པ་ནི། བརྟག་པ་དྲུག་པའི་བཞི་པར། རྟག་ཏུ་བཞུགས་པར་
འདོད་པ་ནི། །སངས་རྒྱས་ཀུན་གྱི་སྡོམ་པ་དག་ཡང་ན་མེ་ལོང་ལྟ་བུའི་ཚུལ། ཞེས་པ་ནས། ཤིན་ཏུ་རྣམ་དག་ཡེ་ཤེས་ཆེར། །ལྷ་མོ་ཀུན་གྱི་རང་བཞིན་ཅན། །རྡོ་རྗེ་སེམས་དཔའ་ཞེས་བྱར་བཤད། །བདེ་བ་དམ་པ་རུ་ནི་བརྗོད། ཅེས་དང། འགྲེལ་བ་སྙེ་མར། ལྷ་
མོ་ཀུན་གྱི་སྟེ་སྤྱན་མ་དང། མཱ་མ་ཀཱི་དང། གོས་དཀར་མོ་དང། སྒྲོལ་མ་དང། རྡོ་རྗེ་བསྙེམས་མ་རྣམས་ཀྱི་རང་བཞིན་ནོ། །ཞེས་རིགས་ལྔའི་ཡུལ་རྣམས་གསལ་བར་བཤད་ཅིང། རྡོ་རྗེ་བསྙེམས་མ་ནི་རྡོ་རྗེ་དབྱིངས་ཀྱི་དབང་ཕྱུག་མ་དང་དོན་གཅིག་ལ། ཚིག་
རྐང་ཐ་མ་གཉིས་ཀྱིས་ནི་རིགས་ལྔ་ལ་རྡོ་རྗེ་སེམས་དཔས་རྒྱས་འདེབས་པ་ཟིན་པ་ཡིན་ནོ། །ཡན་ལག་གི་ལྷ་རྣམས་ལུས་ལ་སྐྱེད་ཚུལ་ཡང། བརྟག་པ་དང་པོའི་བཞི་པར། དེ་ལྟར་རིགས་ནི་ལྔ་རྣམས་དང། །ཡེ་ཤེས་ལྔ་དང་ཕྱག་རྒྱ་ལྔ། །འདི་ལས་རྡོ་རྗེ་སྙིང་པོ་
དང༑ ༑ཁྲོ་བོ་ཁམས་གསུམ་སེམས་ཅན་སྐྱེ། །ནང་གི་དབྱེ་བ་འདི་ཉིད་ནི། །བླ་མའི་ཞལ་ལས་རྙེད་པར་འགྱུར། ཞེས་གསུངས་ལ། དེའི་དོན་སྙེ་མར། གང་ཡང་དེ་རྣམས་ལ་སྐྱེས་པ་རྣམས་ནི། སེམས་དཔའ་ཞེས་པ་རང་རང་གི་རིགས་ཅན་གྱི་བྱང་ཆུབ་
སེམས་དཔའ་སའི་སྙིང་པོའི་རིགས་ལ་སོགས་པ། མིག་ནི་གཏི་མུག་རྡོ་རྗེའོ། །ཞེས་པ་ལ་སོགས་ནང་གི་སྐྱེ་མཆེད་བདག་ཉིད་ཀྱི་བསྐྱེད་དེ། རྣམ་པར་དག་པའི་རང་བཞིན་དུ་འཆད་པར་འགྱུར་པ་རྣམས་དང། གཟུགས་རྡོ་རྗེ་མ་ལ་སོགས་པ་ཕྱིའི་སྐྱེ་

[028A]༄༅། །མཆེད་དམ། གཟུགས་ལ་སོགས་པ་རྣམ་པར་དག་པའི་རང་བཞིན་རྣམས་དང། ས་ལ་སོགས་པའི་ཁམས་རྣམ་པར་དག་པའི་རང་བཞིན་ལ་སྤྱན་མ་ལ་སོགས་པ་རྣམས་སོ། །ཁྲོ་བོ་རྣམས་ཀྱང་གཤིན་རྗེ་གཤད་ལ་སོགས་པ་
དད་པ་ལ་སོགས་པའི་རྣམ་པར་དག་པའི་ངོ་བོ་རྣམས་སོ། །ཞེས་གསལ་བར་གསུངས་སོ། །གལ་ཏེ་རིགས་ལྔས་བྱང་སེམས་སྤྲོ་ཚུལ་སྟོན་གྱི། ལུས་དཀྱིལ་གྱི་ལྷ་མི་སྟེན་སྙམ་ན། ལུང་དེའི་རྗེས་ཁོ་ན་ལ་སེམས་ཅན་གྱི་ཕུང་པོ་ཡང་དེ་བཞིན་ཁོ་
ནར་རྒྱུའི་རྒྱུད་ཀྱི་རྡོ་རྗེ་འཛིན་པའི་རང་བཞིན་ཁོ་ནའོ། །ཞེས་སྒྲུབ་བྱེད་དུ་མ་དང་བཅས་ནས་ལུས་དཀྱིལ་དུ་སྒྲུབ་པའི་ཕྱིར། མདོར་ན་རྩ་རྒྱུད་དུ་ལུས་དཀྱིལ་གྱི་རྣལ་འབྱོར་དོན་ཐོབ་ལ་ཡོད་པ་དེ་ཉིད་བཤད་པའི་རྒྱུད་ཀྱི་རྒྱལ་པོ་འདིས་གསལ་བར་
གསུངས་པ། བླ་མ་བརྒྱུད་པའི་མན་ངག་གིས་འཆད་ཚུལ་འདི་ལྟ་བུའི་སྒོ་ནས་རྣམ་པར་གསལ་བར་རྟོགས་ནུས་པ་ཡང་གནད་ཀྱི་དོན་དུ་ཤེས་པར་བྱའོ། །ཞེས་འབྲེལ་མེད་ཀྱི་བབ་ཅོལ་མཁས་པ་རྒྱུད་ཆེན་པོའི་དོན་ཤེས་པ་དག་ཡིད་
འབྱུང་བ་སྐྱེད་པར་བྱེད་པ་དག་མང་དུ་བྲིས་སོ། །བརྗོད་པར་བྱ་སྟེ། བརྟག་གཉིས་སུ། ཨེའི་རྣམ་པ་ལྷ་མོ་སྤྱན་ཞེས་རྐང་པ་བཞིས་ནི། ཡི་གེ་བཞིའི་དབྱིབས་ཅན་གྱི། རྩ་འཁོར་བཞི་པོ་དེ་ཉིད་རིམ་པ་བཞིན། ལྟེ་བས། སྙིང་ཁ་ཆུ། མགྲིན་
པ་མེད་སྤྱི་པ་རླུང་གི་ཁམས་ཡིན་ཞིང། སྤྱན་མ་ས། མཱ་མ་ཀཱི་ཆུ། གོས་དཀར་མོ་མེ། སྒྲོལ་མ་རླུང་གི་ཁམས་ཡིན་པས། རྩ་འཁོར་ལོ་བཞི་ལ་ལྷ་མོ་བཞིའི་ཐ་སྙད་ཀྱིས་གསུངས་ལ། དེ་ཡང་གཞུང་དེ་ནི་སྡོམ་པའི་དབྱེ་བ་འཆད་པའི་

[028B] དེ་ལ་གང་སྡོམ་ན་སྤྱི་བོའི་ཧཾ་ཡིག་ཞུ་བ་དང། ལྟེ་བའི་གཏུམ་མོ་ཨཾ་ཡིག་འབར་བ་གཉིས་སྡོམ། གནས་གང་དུ་སྡོམ་ན་འཁོར་ལོ་བཞིའི་དབུས་སུ་སྡོམ་ཞེས་ཤེས་པར་བྱ་བའི་ཆེད་དུ། གང་དུ་སྡོམ་པའི་གནས་སྟོན་པར་བཞེད་ནས་
ཨེ་ཡིག་རྣམ་པ་ལྷ་མོ་སྤྱན། ཞེས་གསུངས་སོ། །འདི་གསུངས་པ་ཡིན་པས་རྫོགས་རིམ་གྱི་ཡན་ལག་དེ་ལྟར་སྟོན་པའི་གཞུང་ཡིན་པར་མ་གོ་བར། བསྐྱེད་རིམ་གྱི་ལུས་དཀྱིལ་སྟོན་བྱེད་དུ་སྨྲས་པས། བརྟག་གཉིས་ཀྱི་རྒྱུད་ཀྱི་བརྡ་རགས་པ་ཙམ་
ཡང་མ་ཆགས་པ་གསལ་བར་བྱས་སོ། །སམྦྷུ་ཊའི་བརྟག་པ་དྲུག་པའི་རབ་བྱེད་གསུམ་པ་ལས་དྲངས་པ་དེ་དག་གི་དོན་དེ་ལྟར་དུ་སྨྲས་པས་ནི། སམྦྷུ་ཊའི་རྒྱུད་འགྲེལ་བ་དང་བཅས་པའི་རབ་བྱེད་འདིས་དོན་འདི་སྟོན་གྱི་རྒྱུས་ཅི་ཡང་མེད་པ་གསལ་པར་བྱས་ཏེ་
འདི་ལྟར་རབ་བྱེད་འདི་ནི་རྒྱུད་དུ་བསྐྱེད་རིམ་པའི་དཀྱིལ་འཁོར་གསུངས་པའི་ངེས་དོན་རྫོགས་རིམ་པའི་དཀྱིལ་འཁོར་འཆད་པ་ཡིན་པས། དེའི་ཕྱིར་རབ་བྱེད་འདིའི་ཐོག་མར་མན་སྙེ་ལས། ཤེས་རབ་མཆོག་གི་རྫོགས་པའི་རིམ་པའི་དཀྱིལ་འཁོར་ལ་
སོགས་པ་རྒྱས་པར་བསྟན་པའི་ཆེད་དུ་འདྲི་བ། ཐོས་ལགས་ཞེས་པ་ལ་སོགས་པ་སྟེ། ཞེས་གསུངས་སོ། །དེའི་ཕྱིར་རབ་བྱེད་འདིའི་ཐོག་མར་རྒྱུད་དུ། ལྷ་ལགས་ཉན་པར་འཆལ་ལགས་ན། །ནང་གི་དཀྱིལ་འཁོར་མཆོད་པ་ལ། །སོགས་པ་
ལས་ནི་ཇི་ལྟར་ལགས། ཞེས་འབྱུང་བའི་ནང་གི་དཀྱིལ་འཁོར་ཞེས་པ་ནི་རྫོགས་རིམ་གྱི་དཀྱིལ་འཁོར་ཡིན་གྱི། བསྐྱེད་རིམ་པའི་ལུས་ཀྱི་དཀྱིལ་འཁོར་ལ་ཟེར་བ་མ་ཡིན་ནོ། །དེ་ཡང་བདེ་མཆོག་རྩ་རྒྱུད་དུ་གང་དུ་ཧེ་རུ་ཀ་བསྐྱེད་པའི་གནས་

[029A]༄༅། །འབྱུང་བཞི་རི་རབ་གཞལ་ཡས་ཁང་དང་བཅས་པ་དང། དེའི་ནང་དུ་པདྨའི་སྟེང་དུ་དབྱངས་གསལ་བཀོད་ནས་མངོན་བྱང་ལྔ་ལས་བསྐྱེད་རིམ་པའི་ཧེ་རུ་ཀ་རྫོགས་ཚུལ་གསུངས་པ་དེ་ཉིད་བཤད་རྒྱུད་སམྦྷུ་ཊས། དེ་དག་ཐམས་
ཅད་ནང་ལ་སྦྱར་བའི་ངེས་དོན་གྱི་བཤད་པ་གསུངས་ནས། རྩ་རྒྱུད་དུ་སྦས་པའི་རྫོགས་རིམ་གསལ་བར་མཛད་པ་ནི། བརྟག་པ་དྲུག་པའི་རབ་བྱེད་གསུམ་པར། ཧེ་རུ་ཀ་ལ་སོགས་པའི་ལྷ། ཞེས་སོགས་ཀྱིས་དྲངས་པ་འདི་དག་ལ་སོགས་པ་རྣམས་
ཡིན་ནོ། །དེ་ཡང་འདི་ལྟར་བདེ་མཆོག་རྩ་རྒྱུད་དུ། བསྐྱེད་རིམ་གྱི་སྐབས་སུ། གསང་བ་མཆོག་གིས་དགྱེས་པ་སོགས་ཀྱི་ཚིག་བཞི་དང། བའི་ང་གནས་ཞེས་སོགས་ཀྱི་ཚིག་བཞིས། འབྱུང་བ་རིམ་བརྩགས་སྒོམ་པ་དང། །རི་སྟེང་སྣ་ཆགས་པདྨ་
ཡི༑ ༑ལྟེ་བར་ཨཱ་ལི་ཀཱ་ལི་སྐྱེས། ཞེས་པའི་སྟེང་དུ་རི་རབ་བསྒོམ་པ་དང། དེའི་སྟེང་དུ་པདྨ་དང། དེའི་ལྟེ་བར་དབྱངས་གསལ་ལས་ཧེ་རུ་ཀ་བསྐྱེད་པར་བཤད་པ་འདིའི་སྐབས་སུ་རྫོགས་རིམ་སྦས་པའི་དོན་བཤད་རྒྱུད་སམྦྷུ་ཊས་བསྟན་པ་ནི། རྐང་
པའི་མཐིལ་དུ་རྩམ་ཆེན་རླུང། །གཞུ་ཡི་དབྱིབས་སུ་རྣམ་པར་གནས། ཞེས་པ་ནས། སྒལ་ཚིགས་དབྱིག་པའི་གཟུགས་ཀྱིས་ནི། །རི་རབ་རི་རྒྱལ་དེ་བཞིན་ནོ། །ཞེས་པའི་བར་གྱིས་བསྐྱེད་རིམ་པའི་འབྱུང་བ་རིམ་བརྩེགས་དང། རི་རབ་ནང་
ལ་བཤད་པ་ན་ལས་ཀྱི་རྐང་པ་ནས་མགོ་བོའི་བར་སྟོན་པར་མཛད་ནས། དེ་འདྲ་བ་དེ་ཡང་རྫོགས་རིམ་པའི་ལུས་ཀྱི་དཀྱིལ་འཁོར་ཡིན་པར། ཇི་ལྟར་རྩོམ་ཆེན་ལ་སོགས་རིམ། །བླ་མའི་དུས་ཐབས་རིམ་ཉིད་ཀྱིས། །དེ་ནི་རྫོགས་པའི་དཀྱིལ་

[029B] ཞེས་པ་འདིས་བསྟན་པ་ཡིན་ཏེ། དེ་ཡང་རྫོགས་རིམ་པས་གང་ལ་གནང་དུ་བསྣུན་པའི་གཞིར་གྱུར་པའི་རྡོ་རྗེའི་ལུས་ཀྱི་དབང་དུ་མཛད་པའོ། །ནག་པོ་སྤྱད་པས་ལུས་ཀྱི་དཀྱིལ་འཁོར་ལ་ཕྱི་ནང་གཉིས་གསུངས་པའི་ཕྱི་ནི་བསྐྱེད་རིམ་པའི་ལུས་དཀྱིལ་
ཡིན་ལ། ནང་གི་བཤད་མ་ཐག་པ་ལྟར་རྫོགས་རིམ་པས་གང་ལ་གནད་དུ་བསྣུན་པའི་ལུས་ཀྱི་དཀྱིལ་འཁོར། ལུས་ནི་དཀྱིལ་འཁོར་ཉམས་དགའ་བར། ཞེས་པ་ནས། གྲུ་བཞི་བར་ནི་རབ་ཏུ་གྲགས། ཞེས་པའི་བར་ནི་རྩ་རྒྱུད་དུ་ཕྱིའི་གཞལ་ཡས་ཁང་གྲུ་བཞི་སྒོ་བཞི་
པ་བཤད་པ་ནང་ལ་སྤྱར་ནས། ལུས་འདོམ་གང་གྲུ་བཞི་ཡན་མན་དང་ཕན་ཚུན་དུ་མཉམ་པ་ལ་བཤད་པ་སྟེ། དེ་ཉིད་རྫོགས་རིམ་པས་གང་ལ་གནད་དུ་བསྣུན་པའི་རྡོ་རྗེའི་ལུས་ངོས་འཛིན་པའི་དབང་དུ་མཛད་པས་ངེས་དོན་གྱི་བཤད་པ་ཡིན་གྱི་བསྐྱེད་
རིམ་པའི་ལུས་དཀྱིལ་གྱི་རྟེན་གཞལ་ཡས་ཁང་སྟོན་པའི་དབང་དུ་མཛད་པ་མ་ཡིན་ནོ། །སྐུ་གསུང་ཐུགས་ཀྱི་ངོ་བོས་ནི། །འཁོར་ལོ་གསུམ་ནི་གཅིག་ཏུ་གསུངས། ཞེས་པ་ནི། བདེ་མཆོག་གི་ཕྱི་དཀྱིལ་ལ་སྐུ་གསུང་ཐུགས་ཀྱི་དཀྱིལ་འཁོར་གསུམ་ཡོད་པ་དེ་
ནང་ལ་བཤད་པ་ན། རྫོགས་རིམ་པས་གང་ལ་གནད་དུ་བསྣུན་པའི་རྩའི་འཁོར་ལོ་གསུམ་ལ་བྱ་བའི་དོན་ནོ། །དེས་ན་སམྦྷུ་ཊའི་རྒྱུད་དེ་དག་གི་རྒྱུད་དོན་ནི་འདི་ལྟར་ཡིན་པས་ལུས་ཞེས་པའི་ཚིག་གང་བྱུང་ཐམས་ཅད་ལུས་དཀྱིལ་ལ་འཆད་པ་ནི་
བླུན་པོ་ཆོས་ལ་དབང་ཟོས་ནས་སྤྱི་བརྟོལ་ལྷུར་ལེན་པ། འཇིག་རྟེན་ཕ་རོལ་བཏང་བའི་ངང་ཚུལ་ཡིན་པར་ཤེས་པར་བྱའོ། །གཞུང་དེ་དག་རྩ་རྒྱུད་གང་གི་དོན་འཆད་པའི་བཤད་རྒྱུད་ཡིན་ཀྱང་རྒྱུས་མེད་པ་ལ་རྩ་རྒྱུད་ཀྱི་དོན་གང་ཚུལ་ཇི་ལྟར་

[030A]༄༅། །འཆད་པའི་རྣམ་གཞག་ཕྱོགས་མཐོང་ཙམ་ཡང་འོང་བའི་གོ་སྐབས་ག་ལ་ཡོད། འདི་དག་ཀྱཻ་རྡོར་གྱི་ལུས་དཀྱིལ་གྱི་རྟེན་གྱི་དཀྱིལ་འཁོར་སྟོན་པ་ཡིན་ན་ནི། ཅི་ཀྱཻ་རྡོར་གྱི་ལུས་དཀྱིལ་ལ་སྐུ་གསུང་ཐུགས་ཀྱི་རྣམ་གཞག་
ཇི་ལྟར་སྦྱོར། ཀྱཻ་རྡོར་གྱི་ཕྱི་དཀྱིལ་ལ་འབྱུང་བཞིའི་སྟེང་དུ་རི་རབ་བསྒོམ་པ་མེད་པ་ལ། ལུས་དཀྱིལ་ལ་སྒལ་ཚིགས་རི་རབ་ཏུ་སྒོམ་པ་འོང་བའི་རྒྱུ་མཚན་གང་ཡིན། དེ་གཉིས་ནང་འགལ་ལོ་ཞེས་བརྗོད་ན་ཇི་ལྟར་སྨྲ། གོང་དུ་མན་སྙེའི་ལུང་དྲངས་མ་ཐག་
པ་ལྟར། དྲི་བས་རྫོགས་རིམ་པའི་དཀྱིལ་འཁོར་ཇི་ལྟར་ལགས་དྲིས་པའི་ལན་དུ་བསྐྱེད་རིམ་པའི་ལུས་དཀྱིལ་གསུངས་པ་ལས་མ་འབྲེལ་བ་ཅི་ཞིག་འབྱུང་བར་འགྱུར། ཞེས་ཤེས་པ་རང་བཞིན་དུ་གནས་པ་དག་གིས་བསམ་པར་བྱའོ། །བརྟག་པ་དང་པོའི་
རབ་བྱེད་བཞི་པར། ཡང་དག་སྦྱོར་འབྱུང་མཚན་ཉིད་ནི། །དེ་ནས་མཆོག་ཏུ་རབ་བཤད་བྱ། ཞེས་ཐབས་དང་ཤེས་རབ་ཡང་དག་པར་སྦྱོར་བ་ལས་བྱུང་བའི་བདེ་བ་ཆེན་པོའི་ཡེ་ཤེས་ཀྱི་མཚན་ཉིད་བཤད་པར་ཞལ་གྱིས་བཞེས་ནས། དེ་ཉིད་འཆད་པ་ནི་
གསང་བ་མཆོག་གིས་དགྱེས་པ་སོགས་ཀྱི་དོན་ཨེ་ཝཾ་མ་ཡ་སོགས་དང་སྦྱར་ནས། རྩ་རྒྱུད་ཀྱི་གླེང་གཞིའི་ངེས་དོན་རྫོགས་རིམ་ལ་བཤད་རྒྱུད་ཀྱིས་འཆད་པ། ཨེ་ན་ས་རུ་ཤེས་པར་བྱ། ཞེས་སོགས་ཏེ། རྡོ་རྗེ་མཁའ་འགྲོས་བཤད་པ་དང་
སམྦྷུ་ཊས་འདི་ལྟར་བཤད་པ་འདྲའོ། །དེ་ལ་ཨེ་ཝཾ་མ་ཡའི་ཡི་གེ་བཞིས་མཚོན་པའི་དོན་ནི། ནང་ལུས་ཀྱི་རྩ་འཁོར་ལ་གནད་དུ་བསྣུན་པ་དང། ཕྱིའི་ཕྱག་རྒྱ་དང་སྙོམས་པར་འཇུག་པ་དང། དེ་འདྲ་བའི་ཐབས་ལ་བརྟེན་ནས་སྐྱེས་པའི་བདེ་སྟོང་གི་

[030B] དང་པོའི་དབང་དུ་བྱས་པ་ནི་ཡི་གེ་བཞིས་མཚོན་པའི་ལྟེ་སྙིང་མགྲིན་པ་སྤྱི་བོའི་རྩ་འཁོར་བཞི་སྟེ། ཡི་གེ་བཞིས་རྩ་འཁོར་བཞི་པོ་དེ་ཉིད་ས་ལ་སོགས་པ་ཁམས་བཞིའི་རང་བཞིན་དུ་ཡང་ཤེས་པར་བྱའོ། །གཉིས་པ་ནི་
ལས་རྒྱའི་བུད་མེད་རིགས་བཞི་ལ་སྤྱན་མ་ལ་སོགས་པ་བཞིའི་རིགས་སུ་གསུངས་པ་བཞི་དང། ཡེ་ཤེས་ཀྱི་ཕྱག་རྒྱ་སྤྱན་མ་ལ་སོགས་པ་ལྷ་མོའི་རྣམ་པར་སྒོམ་པ་བཞི་ཡི་གེ་བཞིས་མཚོན་པ་སྟེ། སྤྱན་སོགས་བཞི་ཡང་ས་ལ་སོགས་པའི་ཁམས་
བཞི་རྣམ་པར་དག་པར་བརྗོད་དོ། །གསུམ་པ་ནི། དེ་ལྟར་ཕྱིའི་ཕྱག་རྒྱ་བཞི་དང་སྙོམས་པར་འཇུག་པ་དང། ནང་ལུས་ཀྱི་རྩ་འཁོར་བཞི་ལ་གནད་དུ་བསྣུན་པ་ལས་སྐྱེས་པའི་ཐབས་བདེ་བ་ཆེན་པོའི་ཡེ་ཤེས་དང། སྟོང་ཉིད་རྟོགས་པའི་ཤེས་རབ་ཡང་
དག་པར་སྦྱར་བ་ལ་ལྡོག་པས་བྱེ་བའི་ཐུན་མོང་མ་ཡིན་པའི་བྱམས་སོགས་བཞི་ཨེ་ཝཾ་ལ་སོགས་ཡི་གེ་བཞིས་མཚོན་པ་སྟེ། གཞུང་དེ་དག་གིས་ཚུལ་འདི་ཉིད་སྟོན་པ་ཡིན་གྱི། རྩ་འཁོར་བཞི་ལ་སྤྱན་མ་སོགས་བཞི་སྒོམ་པའི་ལུས་དཀྱིལ་སྟོན་པའི་དོགས་
པ་ཙམ་ཡང་རྒྱུད་ཀྱི་བརྡ་རགས་པ་ཙམ་ཆགས་པ་ཡན་ཆད་ལ་སྐྱེ་བའི་གོ་སྐབས་ག་ལ་ཡོད། འདི་ལྟར་འཆད་ཤེས་ན་ཡང་དག་སྦྱོར་བ་དང། དེ་ལས་བྱུང་བའི་མཚན་ཉིད་བཤད་པར་ཞལ་གྱིས་བཞེས་པའི་དོན་གོ་བར་འགྱུར་བ་
ཡིན་གྱི། བཤད་རྒྱུད་ཀྱི་གཞུང་འདི་དག་རྩ་རྒྱུད་ཀྱི་གླེང་བཞིའི་ངེས་དོན་འཆད་པའི་གཞུང་ཡིན་པ་ཙམ་གྱིས་རྒྱུས་ཀྱང་པྨེད་པ་ལ། འདི་དག་གིས་དོན་ཇི་འདྲ་ཞིག་སྟོན་པའི་རྒྱུས་འོང་དོན་ཇི་ལྟར་ཡོད། ཁྱོད་ཀྱིས་བླུན་
[031A]༄༅། །པོའི་ཚོགས་ཀྱི་དབུས་སུ་གུར་བརྟག་སམ་གསུམ་ཤེས་པར་སྤྱི་བརྟོལ་གྱིས་ཁས་འཆེ་བའི་ཚུལ་ནི་འདི་འདྲའོ། །སམྡྷུ་ཊའི་གཞུང་དེ་དག་གིས་བསྟན་པའི་དོན་གྱི་གཙོ་བོ་དེ་ལྟར་ཡིན་པ་ལ་འགྲེལ་བས། ཞར་བྱུང་གི་ཚུལ་དུ། བསྐྱེད་རིམ་
པས་བུད་མེད་རིགས་བཞེ་ལྷ་མོ་བཞིར་བསྒོམ་པའམ། ཡེ་ཤེས་ཀྱི་ཕྱག་རྒྱ་སྤྱན་མ་སོགས་བཞི་གང་རུང་དང། ཡང་དག་པར་སྦྱར་བ་ལས་བྱུང་བའི་བསྐྱེད་རིམ་བའི་བདེ་སྟོང་གི་ཡེ་ཤེས་ཀྱང་ཨེ་ཝཾ་སོགས་ཡི་གེ་བཞིས་མཚོན་ནུས་པར་འཆད་པ་ནི། བསྐྱེད་
པའི་རིམ་པ་ལ་ཁ་ཅིག་ཏུ་ཨེ་ཝཾ་མ་ཡའི་ཡི་གེ་རང་གི་ངོ་བོ་རྣམས་དང། ཁ་ཅིག་ཏུ་སྤྱན་མ་ལ་སོགས་པའི་ངོ་བོ་ཅན་རྣམས་ཀྱང་བསྒོམ་པར་བྱའོ་ཞེས་པར་འགྱུར་རོ། །ཞེས་པའོ། །བཤད་རྒྱུད་ལས་འདི་ལྟར་ན་རྩ་འཁོར་བཞི་དང་ཡི་གེ་བཞི་སྦྱར་ནས་གླེང་
གཞིའི་ངེས་དོན་གསུངས་པའི་དོན། ནག་པོ་བའི་རྫོགས་རིམ་རིམ་པ་བཞེ་བའི་རྒྱུད་ཀྱི་རིམ་པ་ཞེས་བྱ་བ་འཆད་པ་ཡིན་པས། རྩ་བཤད་སྦྱར་ཏེ་གྲུབ་ཆེན་གྱི་དགོངས་པ་ལྟར་འཆད་པ་ལ་མཁས་པའི་མདུན་སར་ངན་སྐྱུགས་ཀྱི་རྒྱ་མཚོ་ཁ་ནས་འབྱིན་པ་ལ་
ཇི་མི་སྙམ་པར་མ་བྱེད་ཅིག་གཞན་ཡང་འདི་ལྟར། ཨེ་ནི་ས་རུ་ཤེས་པར་བྱ། ཞེས་སོགས་འདི་དག་གིས་རྩ་འཁོར་ལོ་བཞི་ལ་སྤྱན་མ་སོགས་སྒོམ་པར་སྟོན་པའི་དབང་དུ་བྱས་པ་ཡིན་ཀྱང་དེ་ཙམ་གྱིས་ཀྱཻ་རྡོར་གྱི་ལུས་དཀྱིལ་ཁྱོད་འདོད་པ་དེ་ལྟ་བུ་བསྟན་པར་སྒྲུབ་པ་ནི་ཧ་ཅང་ཐལ་བའི་གཏམ་ཡིན་ཏེ། བཤད་རྒྱུད་རྡོ་འཕྲེང་བ་དང། སྒྲུབ་ཐབས་མདོར་བྱས་དང། རྣམ་གཞག་རིམ་པ་ལ་སོགས་པ་རྣམས་ཀྱི་གསང་འདུས་མི་བསྐྱོད་པའི་ལུས་དཀྱིལ་སྟོན་པའི་གཞུང་གིས་ཀྱང་ཁྱོད་འདོད་པ་ལྟར་ཀྱི་ཀྱཻ་རྡོར་གྱི་ལུས་དཀྱིལ་

[031B] ལྟེ་བ་ལ་སོགས་པའི་གནས་གཞིར་སྤྱན་མ་ལ་སོགས་པ་བཞི་པོ་དེ་དག་བསྒོམ་པར་བསྟན་པའི་ཕྱིར་རོ། །གཞན་ཡང་ཕ་རྒྱུད་མ་རྒྱུད་དུ་མ་ཞིག་ལས་ཕུང་པོ་ལྔ་སངས་རྒྱས་ལྔར་བཤད་པ་དང། ས་ལ་སོགས་པའི་ཁམས་བཞི་སྤྱན་སོགས་
བཞི་དང། ལྟེ་བ་སྙིང་ཁ་སོགས་སུ་སངས་རྒྱས་ལྔ་སྒོམ་པ་དང། སྤྱན་མ་སོགས་སྒོམ་པར་བཤད་པ་ཤིན་ཏུ་མང་བས། དེ་ཐམས་ཅད་ཀྱིས་ཁྱད་འདོད་པའི་ཀྱཻ་རྡོར་གྱི་ལུས་དཀྱིལ་དེ་ཉིད་བསྟན་པར་ཐལ་ལོ། །འདི་ལྟར་ཁྱོད་འདོད་པའི་ཀྱཻ་རྡོར་གྱི་ལུས་
དཀྱིལ་དེ་ཉིད་བསྟན་པའི་ཁུངས་སུ་འགྲོ་བའི་ལུང་ཞིག་འདྲེན་པར་འདོད་ན་ནི། རྟེན་གཞལ་ཡས་ཁད་བསྐྱེད་ཚུལ་ཁྱེད་རང་འདོད་པ་དེ་ལྟ་བུ་དང། བརྟེན་པ་ལྷ་བསྐྱེད་ཚུལ་ཡང། རྩ་འཁོར་ལོ་ལྔའི་དབུས་སུ་རིགས་ལྔ་ཡབ་ཡུམ་ལྔ་མཉམ་པར་སྦྱོར་
བའི་སྐུ་མདོག་ཕྱག་མཚན་ཁམས་ཀྱི་རྣམ་གཞག་སོགས་ཁྱོད་འདོད་པ་དེ་ལྟ་བུ་ལ། འཁོར་གྱི་ལྷ་མོའི་སྐུ་མདོག་ཕྱག་མཚན་གྲངས་རྣམས་ཁྱོད་འདོད་པ་དེ་ལྟ་བུ་དང། དེ་ཡང་ཀྱཻ་རྡོར་གྱི་བསྐྱེད་རིམ་སྒོམ་ཚུལ་གྱི་དབང་དུ་བྱས་ནས་གསུངས་པའི་ཁུངས་རྣམ་
པར་དག་པ་ཅིག་དྲང་རྒྱ་དགོས་པ་ཡིན་གྱི། བདེ་མཆོག་རྩ་རྒྱུད་ལ་སོགས་པར་སྦས་ཏེ་གསུངས་པ་བཤད་རྒྱུད་སམྦྷུ་ཊ་སོགས་ཀྱིས་གསལ་བར་བཤད་པའི་རྫོགས་རིམ་གྱི་རྣམ་གཞག་སྟོན་པའི་གཞུང་རྣམས་དང། རིགས་ལྔ་ཡུམ་བཞིའི་ཐ་
སྙད་གང་བྱུང་ཐམས་ཅད་དང། ལུས་ལ་རྩ་འཁོར་དང་རྩ་འདབ་ཀྱི་གྲངས་འདི་ཡོང་སྟོན་པ་ཐམས་ཅད་ཁྱོད་ཀྱིས་ཀྱཻ་རྡོར་གྱི་ལུས་དཀྱིལ་སྟོན་པའི་ཁུངས་སུ་དྲངས་པ་འདི་དག་གིས་ནི། བླ་མེད་ཀྱི་རྒྱུད་སྡེ་གང་གི་ཡང་བརྗོད་བྱ་རགས་པ་ཙམ་གྱི་

[032A]༄༅། །ཕྱོགས་མཐོང་བ་ཡང་མེད་ཅིང། བསྐྱེད་རྫོགས་ཀྱི་རྣམ་དབྱེ་ལ་ཀུན་ཏུ་འཐོམས་པའི་ངང་ཚུལ་གསལ་བར་སྒྲོགས་པའི་ཆོང་དེ་འདོན་པ་ལ་དུབ་དུབ་ལྟར་དུ་འབད་པ་ཡིན་ནོ། །དེའི་མན་སྙེར་རྩ་འཁོར་དང་རྩ་འདབ་ཀྱི་གྲངས་བསྟན་པ་
དྲངས་ནས་ཀྱཻ་རྡོར་གྱི་ལུས་དཀྱིལ་བསྟན་པར་བསྒྲུབས་པས་ཀྱང་འབྲེལ་མེད་ཆེན་པོ་གསལ་བར་བྱས་ལ། ཁྱོད་ལྟར་ན་དུས་ཀྱི་འཁོར་ལོའི་ནང་གི་ལེའུ་དང། བདེ་མཆོག་གི་རྫོགས་རིམ་ནག་པོ་དཔྱིད་ཐིག་གི་གཞུང་རྣམས་ཀྱིས་ཀྱང། ཀྱཻ་རྡོར་གྱི་
ཁྱོད་འདོད་པའི་ལུས་དཀྱིལ་འདི་གསལ་ཞིང་རྒྱས་པར་འཆད་པ་ཉིད་དུ་ཧ་ཅང་ཐལ་བར་འགྱུར་ཏེ། ཁྱོད་ཀྱིས་དྲངས་པའི་ལུང་འདི་དག་ལས་ལུས་ཀྱི་རྩ་འཁོར་སོགས་སྟོན་པ་ལྷག་པར་ཡང་རྒྱས་པའི་ཕྱིར་རོ། །སམྦྷུ་ཊའི་བརྟག་པ་དྲུག་པའི་རབ་བྱེད་
བཞི་བར། རྟག་ཏུ་བཞུགས་པར་འདོད་པ་ནི། །སངས་རྒྱས་ཀུན་གྱི་སྡོམ་པ་བདག་ཅེས་སོགས་ཁྱོད་ཀྱིས་དྲངས་པ་འདི་དག་གི་དོན་ནི་འདི་ཡིན་ཏེ། བདེ་མཆོག་རྩ་རྒྱུད་ཀྱི་གླང་གཞིའི་ཚིག་གསང་བ་མཆོག་གི་དགྱེས་པ་ན། །ཐམས་ཅད་བདག་ཉིད་
རྟག་ཏུ་བཞུགས། ཞེས་པའི་ངེས་དོན་འཆད་པ་ལ་བཤད་རྒྱུད་ཀྱི་ཚིག་འདི་དག་གསུངས་པ་ཡིན་ལ། མན་སྙེར། གསང་ཆེན་མཆོག་ཏུ་སྐྱེད་པ་ན། ཞེས་བཏོན་ནས་འཆད་དོ། །དེ་ཡང་དོན་འདི་དག་བཤད་པར་ཞལ་གྱིས་བཞེས་ནས་ཉན་པར་བསྐུལ་བ་ན་
ཡང་དག་སྦྱོར་འབྱུང་མཚན་ཉིད་ནི། བཤད་པར་བྱ་ཡིས་ལྷ་མོ་ཉོན། ཞེས་གསུངས་ཤིང། དེ་ལ་ཡང་དག་སྦྱོར་བ་ནི། ཕྱི་རོལ་གྱི་ཕྱག་རྒྱ་དང་རྣལ་འབྱོར་བའི་རྡོ་རྗེ་དང་པདྨ་ཡང་དག་པར་སྦྱོར་བ་དང་ལྟེ་བའི་གཏུམ་མོའི་ཐིག་ལེ་འབར་བ་དང་

[032B] དེ་ལྟར་སྦྱོར་བ་ལས་བྱུང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ནི་ཡང་དག་སྦྱོར་འབྱུང་སྟེ། དེ་ཉིད་སྐབས་འདིར་ངེས་དོན་གྱི་རྡོ་རྗེ་སེམས་དཔའ་དང། བྱང་ཆུབ་ཀྱི་
སེམས་རྡོ་རྗེ་ཞེས་བྱ་བའི་དོན་དུ་འཆད་པ་ཡིན་ཏེ། དེ་ཉིད་ཀྱི་འགྲེལ་བ་མན་སྙེར། ཡང་དག་སྦྱོར་འབྱུང་མཚན་ཉིད་ནི། རྡོ་རྗེ་སེམས་དཔའ་རང་གི་ངོ་བོ་སྟེ་བྱེ་བྲག་ཏུ་བྶཧྡ་པའི་ཁྱད་པར་རྣམས་ཀྱིས་དང་པོར་རྣམ་པར་བཤད་ཟིན་ཏོ། །ཡང་ན་
ཡང་སྦྱོར་ནི་ཕྱི་རོལ་གྱི་ཤེས་རབ་དང་ཐབས་ཀྱི་པདྨ་དང་རྡོ་རྗེ་དག་དང། ནང་གི་གཏུམ་མོ་དང་ཁུ་བ་དག་སྦྱོར་བའོ། །དེ་ཡོད་ན་འབྱུང་ངོ་ཞེས་པས། འབྱུང་བ་ནི་ལྷན་ཅིག་སྐྱེས་པའི་དགའ་བའི་རང་བཞིན་བྱང་ཆུབ་ཀྱི་སེམས་རྡོ་རྗེའོ། །ཞེས་ཆེས་གསལ་བར་གསུང་
སོ༑ ༑དེས་ན་སྐབས་འདིར་རྡོ་རྗེ་སེམས་དཔའ་ཞེས་གསུངས་པ་ནི། དེ་འདྲ་ལྷན་སྐྱེས་ཀྱི་བདེ་བ་ཆེན་པོའི་ཡེ་ཤེས་ལ་ཟེར་བ་ཡིན་གྱི། ཀྱཻ་རྡོར་ལུས་དཀྱིལ་གྱི་ལྷའི་རིགས་བདག་སྟོན་པ་ག་ལ་ཡིན། དེའི་འོག་ཏུ་གླེང་གཞིའི་ཚིག་དེ་ཉིད་ཀྱི་དོན་ཁམས་ལ་
སྦྱར་ནས་འཆད་པ་ན། གསང་བ་དང། མཆོག་དང། དགྱེས་པ་དང། ཐམས་ཅད་བདག་ཉིད་དང། རྟག་ཏུ་བཞུགས་ཞེས་པ་ལྔས་རིམ་པ་བཞིན་དུ་གོང་དུ་བཤད་པ་ལྟར་ཡང་དག་པར་སྦྱར་བའི་གནས་སྐབས་ཀྱི་རེག་པ་སྲ་བ་སའི་ཁམས་དང་
ཁུ་བ་ཆུ་ཁམས་གཏུམ་མོའི་མེ་དམར་པོ་མེ་ཁམས། ཁམས་དཀར་དམར་གཡོ་བའི་རླུང་གི་ཁམས་རྣམས་རྟེན་དང། དེ་བཞི་ལ་བརྟེན་པའི་ལྷན་ཅིག་སྐྱེས་པའི་དགའ་བ་ནམ་མཁའི་ཁམས་ཏེ། ཁམས་ལྔ་པོ་དེ་ཉིད་བརྟེན་པར་འཆད་

[033A]༄༅། །པ་ནི། གསང་བ་ལ་ནི་ས་ཡི་ཁམས། །མཆོག་མ་དེ་བཞིན་དུ་ནི་ཆུ། །དགྱེས་པ་ལ་ནི་མེ་རུ་བཤད། །ཐམས་ཅད་བདག་ཉིད་རླུང་ལ་གནས། རྟག་ཏུ་གཞུགས་པར་བརྗོད་པ་འདི། །སངས་རྒྱས་ཀུན་གྱི་སྡོམ་པ་དག། ཅེས་པ་སྟེ། དེའི་འགྲེལ་བ་མན་སྙེར། གསང་བ་ནི་ཀུན་ཏུ་རྒྱུ་སྟེ། དེ་ལ་ཡོད་པ་ནི། གསང་ཆེན་མེའི་ཁམས་སོ། །དེའི་ཕྱིར་མཆོག་གི་ཕུལ་དུ་བྱུང་བ་ཆུ་སྟེ། སྡུད་པར་བྱེད་པ་ཉིད་ཀྱིས་འདོད་ཆགས་སྐྱེད་པའི་ཕྱིར་རོ། །དགྱེས་པ་ནི་མེ་སྟེ་མེ་ཡོད་ན་འདོད་ཆགས་
ལྷག་པའི་ཕྱིར་རོ། །རླུང་ནི་ཐམས་ཅད་བདག་ཉིད་དེ། ས་ལ་སོགས་པའི་ཁམས་གསུམ་པོ་ཐམས་ཅད་ལ་ཁྱབ་པར་བྱེད་པ་ཉིད་ཀྱི་ཕྱིར་འདིའི་བདག་ཉིད་དོ་ཞེས་པས་ནས། །ཡང་དག་གནས་ནི་སངས་རྒྱས་ཀུན་བདག་བདེ་བ་མཆོག་ཅས་འབྲེལ་ལོ། །
རྟག་ཏུ་ཞེས་པ་འགྱུར་བ་མེད་པ་ཉིད་ཀྱིས་མུར་ཐུག་པ་མེད་པའི་དུས་སུ་གནས་པ་འདི་རབ་ཏུ་གསུངས་པ་ནི། གསང་ཆེན་མཆོག་གི་དགྱེས་པ་ན། །ཀུན་ལ་བདག་ཉིད་རྟག་ཏུ་བཞུགས། ཞེས་པ་འདིས་རྣམ་པར་སྣང་མཛད་ལ་སོགས་པ་སངས་རྒྱས་
རྣམས་ཀུན་གྱི་བདག་ཉིད། ཤེས་རབ་བདེ་བས་མཆོག་ཏུ་བྱེད། ཁྱབ་པར་བྱེད་དོ་ཞེས་པ། སངས་རྒྱས་ཀུན་བདག་ཁུ་བའི་ངོ་བོ་ས་བོན་ལ་སོགས་པ་རྣམས་ཀྱིས་ཉེ་བར་མཚོན་པ། སྟོང་པ་ཉིད་དང་རོ་གཅིག་པ་ཉིད་ཀྱིས་ནམ་མཁའ་མཚུངས་པའི་ཕྱིར། ནམ་མཁའི་
ཁམས་དགའ་བ་ཐམས་ཅད་ཀྱི་ངོ་བོའོ། །དེ་སྐད་དུ་ཡང་ཕྱག་རྒྱ་ཆེན་པོ་ཐིག་ལེར་གསུངས་པ། གསང་བ་ཞེས་པ་འདིར་དགའ་བ། །མཆོག་ཅེས་པ་ནི་མཆོག་ཏུ་འགྱུར། །དགྱེས་པ་ཞེས་པ་ཁྱད་དགའི་དགའ། །ལྷན་སྐྱེས་ཀུན་བདག་ན་བཞུགས་པའོ།།

[033B] ཞེས་བཤད་པ་ལྟར་རོ། །ཡང་གོང་དུ་བཤད་པ་ལྟར་ཀྱི་ཡང་དག་པར་སྦྱོར་བ་ལས་བྱུང་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་དེ་ཉིད་ལ། ལྡོག་པའི་སྒོ་ནས་དབྱེ་བ་བྱས་པའི་ཡེ་ཤེས་ལྔར་འཇོག་པའི་ཚུལ་གླེང་གཞིའི་ཚིག་ཆེན་པ་ལྔ་
པོ་དེ་དང་སྦྱར་ནས་འཆད་པ་ནི། ཡང་ན་མེ་ལོང་ལྟ་བུའི་ཚུལ། །དེ་བཞིན་ཡང་ན་མཉམ་པ་ཉིད། །སོ་སོར་རྟོག་པའི་ཆོ་ག་བཞིན། །དེ་བཞིན་བྱ་བ་ནན་ཏན་ལ། །རྟག་ཏུ་བཞུགས་པར་བརྗོད་པ་འདི། །ཤིན་ཏུ་རྣམ་དག་རང་བཞིན་ཅན། ཞེས་པ་སྟེ། དེ་ཉིད་ཀྱི་
འགྲེལ་པ་མན་སྙེར། མེ་ལོང་ལྷ་བུ་གང་གི་ངོ་བོ་ཀུན་མཐོང་བ་ཡིན་པ་དེ་ནི་དེ་སྐད་ཅོ། །གསང་བ་ནི་ཆོས་ཀྱི་དབྱིངས་རྣམ་པར་དག་པ་སྟེ། ཞེས་པ་ནས། རྟག་ཏུ་བཞུགས་པ་ཤིན་ཏུ་རྣམ་དག་གི་ཆོས་ཀྱི་ཡེ་ཤེས་ཏེ་མུ་མཐའ་མེད་པའི་དུས་སུ་གནས་པའི་
ཕྱིར་རོ། ཞེས་པའི་བར་གྱིས། གླེང་གཞིའི་ཚིག་ཚན་པ་ལྔ་དང་ཡེ་ཤེས་ལྔ་རེ་རེ་ནས་སྦྱར་ནས་བཤད་པ་ལྟར་རོ། །དེ་ལྟར་རྡོ་རྗེ་དང་པདྨ་ཡང་དག་པར་སྦྱར་བ་དང། ཁམས་དཀར་དམར་ཡང་དག་པར་སྦྱར་བ་ལས་བྱུང་བའི་བདེ་བ་ཆེན་པོ་ལྷན་ཅིག་སྐྱེས་པའི་
ཡེ་ཤེས་ལྔ་ལྡོག་པའི་སྒོ་ནས་ཡེ་ཤེས་ལྔར་བཞག་པ་དེ་ཉིད་ཕུང་པོ་ལྔ་རྣམ་པར་དག་པའི་ལྡོག་ཆ་ནས་ངེས་དོན་གྱི་རྣམ་སྣང་ལ་སོགས་པ་ངེས་དོན་གྱི་དེ་བཞིན་གཤེགས་པ་རྣམས་སུ་ཡང་འཇོག་པའི་ཚུལ་གླེང་གཞིའི་ཚིག་ཚན་པ་ལྔའི་དོན་དུ་
འཆད་པ་ནི། དེ་བཞིན་རྣམ་པར་སྣང་མཛད་ཉིད། །ཡང་ན་རིན་ཆེན་འབྱུང་གནས་ལ། །ཡང་ན་འོད་དཔག་མེད་པ་ཡིས། །གང་ཚེ་རྟག་བཞུགས་དོན་ལ་ཞེས་པ་སྟེ། འདི་ལ་མན་སྙེར་གསལ་བ་རྣམ་སྣང། མཆོག་རིན་འབྱུང། དགྱེས་པ་འོད་དཔག་མེད་

[034A]༄༅། །ཐམས་ཅད་བདག་ཉིད་དོན་ཡོད་དུ་བྱས་ནས། རྟག་ཏུ་བཞུགས་པ་ནི་ཤིན་ཏུ་རྣམ་དག་ཡེ་ཤེས་ཆེ་ཞེས་འབྲེལ་ཏེ། སྔར་བཞིན་དུ་རྟག་ཏུ་བཞུགས་པ་མི་བསྐྱོད་པའོ། །ཞེས་པའི་དོན་ཏོ། །ཞེས་གསུངས་སོ། །དེ་ལྟར་ཁམས་ལྔ་དང་
ཡེ་ཤེས་ལྔ་དང། དེ་བཞིན་གཤེགས་པ་ལྔ་རྣམས་ནི་མི་གནས་པའི་མྱང་འདས་ཀྱི་ངོ་བོ་དང། དུས་ཚད་མེད་པར་འཚོ་བའི་རྒྱུ་དང། གཞན་གྱི་ཡང་ཚོགས་གཉིས་ཀྱི་ལུས་རྒྱས་པར་བྱེད་པའི་ཕྱིར་རྩི་ལྔའི་དངོས་པོ་སྟེ་རང་བཞིན་དང་
དོན་དམ་པའི་བྱང་ཆུབ་ཀྱི་སེམས་དེ་ཉིད་ཀྱི་རང་བཞིན་གཟུང་བྱ་ལོངས་སྤྱོད་རྫོགས་པའི་སྐུར་ཤར་བས་གོང་བུ་ཞེས་བྱ་བ་དང། སྟོང་པ་ཉིད་དང་གཉིས་སྣང་ཕྲ་མོས་ཀྱང་བར་མ་ཆོད་པའི་ལྷན་སྐྱེས་ཀྱི་བདེ་བ་ཆེན་པོ་དེ་མངོན་སུམ་དུ་སོ་སོར་རང་
གི་རིག་པའི་ཡེ་ཤེས་ཀྱིས་མཐོང་བ་ནི་ས་བཅུའི་དབང་ཕྱུག་ཁོ་ནས་ཡིན་པས་རྟོགས་དཀའ་བའི་ཕྱིར། ཐིག་ལེའི་གཟུགས་ཏེ་ཐིག་ལེའི་དོན་ཕྲ་མོར་བཤད་པའོ། །འདི་དང་འདྲ་བ་མེད་པས་དཔེ་མེད་པ་དང། བྱང་ཆུབ་ཀྱི་སེམས་དེ་ཉིད་དེ་བཞིན་གཤེགས་
པ་ལྔ་ལ་སོགས་པའི་རང་བཞིན་ཡིན་པར་མ་ཟད། སྤྱན་སོགས་ལྷ་མོ་ལྔའི་རང་བཞིན་ནོ་ཞེས་སྟོན་པ་ནི། བདུད་རྩི་ལྔ་ཡི་རང་བཞིན་དངོས། །ཐིག་ལེའི་གཟུགས་ཏེ་ཡིད་ལྟ་བུ། །ཤིན་ཏུ་རྣམ་དག་ཡེ་ཤེས་ཆོ། །ལྷ་མོ་ཀུན་གྱི་རང་བཞི་ཅན། ཞེས་པ་
སྟེ། འདིའི་འགྲེལ་བ་མན་སྙེར། དེ་ལྟར་གསུངས་པའི་རིམ་གྱིས། འདུད་རྩི་ལྔའི་དངོས་གོང་བུ། ཞེས་པ་ཁམས་དང་ཡེ་ཤེས་དང་དེ་བཞིན་གཤེགས་པ་ལྔ་རྣམས་ནི་མི་གནས་པའི་མྱ་ངན་ལས་འདས་པའི་ངོ་བོ་ཉིད་ཀྱི་ཕྱིར་དང། དུས་མཐའ་

[034B] གཞན་རྣམས་ཀྱི་ཡང་ཚོགས་གཉིས་རྒྱས་པར་བྱེད་པའི་ཕྱིར་བདུད་རྩི་རྣམས་ཏེ། དེའི་དངོས་ནི་དེ་རྣམས་ཀྱི་རང་བཞིན་དང། གོང་བུ་ནི་བྱང་ཆུབ་ཀྱི་སེམས་ཀྱི་རང་བཞིན་ལོངས་སྤྱོད་རྫོགས་པའི་སྐུའོ། །
ཐིག་ལེའི་གཟུགས་ཞེས་པ་ཕ་བ་སྟེ། ཀུ་ཤའི་རྩེ་མོ་ལྟ་བུའི་བློ་ཅན་ལ་ས་བཅུའི་དབང་ཕུག་རྣམས་ཁོ་ནས་མཐོང་བར་བྱ་བ་ཉིད་ཀྱི་ཕྱིར་རོ། །དཔེ་མེད་པ་ཞེས་པ་དཔེ་ལས་འདས་པ་སྟེ། གང་ན་ཡང་འདི་འདྲ་བའི་བདུད་རྩིའི་རང་བཞིན་ཅུང་ཟད་ཀྱང་ཡོད་
པ་མ་ཡིན་ནོ། །ལྷ་མོ་ཀུན་གྱིས་ཏེ། སྤྱན་མ་དང། མཱ་མ་ཀའི་དང། གོས་དཀར་མོ་དང། སྒྲོན་མ་དང། རྡོ་རྗེ་བསྙེམས་མ་རྣམས་ཀྱི་ཡང་རང་བཞིན་ནོ། །ཞེས་གསུངས་པ་ལྟར་རོ། །དེ་ལྟར་ཁམས་དང། ཡེ་ཤེས་དང། དེ་བཞིན་གཤེགས་པ་ལྔ་
ལྔར་ཕྱེ་བའི་ལྔ་པ་རྣམས་ནི་རྡོ་རྗེ་སེམས་དཔའ་ཞེས་བཤད་ཅིང་རྡོ་རྗེ་སེམས་དཔའ་དེ་ཡང་སྐབས་འདིར་ལྷན་ཅིག་སྐྱེས་པའི་བདེ་བ་ཆེན་པོ་ཉིད་ལ་བརྗེད་ཅེས་སྟོན་པ་ནི། རྡོ་རྗེ་སེམས་དཔའ་ཞེས་བྱར་བཤད། །བདེ་བ་དམ་པ་རུ་ནི་བརྗོད། རང་
བྱུང་ངོ་བོ་འདི་ཉིད་ནི། །ཆོས་ཀྱི་སྐུར་ནི་རབ་ཏུ་བསྒྲགས། །དེ་ཡི་ཤེས་རབ་ལྷན་ཅིག་སྐྱེས། ཞེས་གསུངས་ཏེ། །དེའི་འགྲེལ་བ་མན་སྙེར། དེ་ལྟར་གསང་བ་ཞེས་པ་ལ་སོགས་པ་རྣམས་ཀྱི་དོན་རྣམ་པ་གསུམ་བརྗོད་པས་ཁམས་དང་ཡེ་ཤེས་དང་
དེ་བཞིན་གཤེགས་པ་བཞི་རྣམས་ཀྱི་བརྟེན་པ་ལྔ་བའི་རང་བཞིན་ཉིད་དུ་རྒྱས་པར་བསྟན་ཅིང་རྟེན་དང་བརྟེན་པའི་དངོས་པོ་ནི་ལྡོག་པའི་དབྱེ་བ་ཉེ་བར་བཟུང་ནས་སོ། །ལྔ་པ་དེ་ཡང་སྟོང་པ་ཉིད་དང་སྙིང་རྗེ་དབྱེར་མེད་པ་ཉིད་ཀྱིས་རྡོ་རྗེ་འཛིན་པའི་རང་བཞིན་

[035A]༄༅། །ཉིད་དོ། །ཞེས་གསུངས་པས་རྡོ་རྗེ་སེམས་དཔའ་ཞེས་པ་ལ་སོགས་པ་སྟེ། ཕལ་ཆེར་བཤད་ཟིན་ཏོ། །རྡོ་རྗེ་སེམས་དཔའ་ཞེས་པ་འདི་ནི་ཆོས་ཀྱི་སྐུ་རུ་རབ་ཏུ་བསྒྲགས་ཏེ། ཆོས་ཀྱི་སྐུ་གསལ་བར་བྱེད་པའོ། །སྙིང་རྗེའི་རང་
བཞིན་གྱི་བདེ་བ་ཆེན་པོའི་ངོ་བོ་ཉིད་ཡིན་ན་ཡང་སྟོང་པ་ཉིད་རྟོགས་པ་ལ་དྲི་མ་མ་ལུས་པའི་རྩ་བ་མེད་པས་ན་གཙོ་བོའི་ཕྱིར་རོ། །ཞེས་གསུངས་པ་ལྟར་རོ། །དེ་ཡང་རྡོ་རྗེ་སེམས་དཔའ་ཞེས་པའི་རྡོ་རྗེའི་དོན་བདེ་ཆེན་དང་སྟོང་ཉིད་རྟོགས་
པའི་ཤེས་རབ་དབྱེར་མི་ཕྱེད་པ་ལ་བྱེད་པར་སྙིང་རྗེའི་རང་བཞིན་གྱི་ཞེས་སོགས་འདིས་བསྟན་པ་ཡིན་ནོ། །དེ་ལྟ་བས་ན་ལྔ་ཚན་གསུམ་པོ་དེ་ཉིད་ཀྱི་བཞི་རྟེན་དང་ལྔ་པ་བརྟེན་པར་བྱས་ནས། ལྔ་པ་དེ་ཡང་རྡོ་རྗེ་སེམས་དཔའ་ཞེས་པའི་མིང་ཅན་
བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཉིད་ཡིན་པར་བསྙོན་དུ་མེད་པར་བཤད་པ་འདི་ཉིད་ལ་ཁྱོད་ཀྱིས་རྡོ་རྗེ་སེམས་དཔའ་ཞེས་བྱར་བཤད། ཅེས་པ་འདི་དེ་བཞིན་གཤེགས་པ་ལྔའི་རིགས་བདག་ཏུ་གྱུར་བའི་དེ་བཞིན་གཤེགས་པ་
དྲུག་པ་རྡོ་རྗེ་སེམས་དཔའ་ཉིད་བསྟན་པ་ཡིན་ནོ་ཞེས་སྨྲས་པས་ནི། སམྦྷུ་ཊ་རྩ་འགྲེལ་གྱི་རྒྱུས་ཅི་ཡང་མེད་པ་གསལ་བར་བྱས་ལ། གླེང་གཞིའི་ཚིག་ལྔ། ཁམས་ལྔ་དང་སྦྱར་ནས་འཆད་པའི་ཚེ་ན་རྟག་ཏུ་བཞུགས། ཞེས་པའི་ཚིག་
ལྔ་པོ་དེ་ཉིད། ཁམས་ལྔ་པ་ལ་སྦྱར་ནས་འཆད་པའི་གཞུང། རྟག་ཏུ་བཞུགས་པར་འདོད་པ་ནི། །སངས་རྒྱས་ཀུན་གྱི་སྡོམ་པ་བདག་ཅེས་པ་དེ་ཉིད་གླེང་གཞིའི་ཚིག་ལྔ་དང་ཡེ་ཤེས་ལྔ་སྦྱར་ནས་འཆད་པའི་གཞུང་གི་མགོ་བོ་ལ་མ་

[035B] ཁྱོད་ཀྱིས་དྲངས་པ་འདིས་སམྦྷུ་ཊའི་རྒྱུད་ཀྱི་གཞུང་སྤེལ་བ་ཙམ་ལ་ཡང་མ་སྦྱངས་པ་གསལ་བར་བྱས་ཤིང། གོང་དུ་ཇི་སྐད་བརྗོད་ཟིན་པ་ལྟར་གཞུང་འདི་དག་གིས་རིགས་ལྔ་ཡབ་ཡུམ་རྣམས་ལུས་ཀྱི་རྩ་འཁོར་ལོ་ལྔའི་དབུས་སུ་སྒོམ་པའི་
བསྐྱེད་རིམ་བསྟན་པ་ཡིན་ནོ་ཞེས་ཟེར་བ་ནི་གནས་མ་ཡིན་པ་ལ་ལོག་པར་རྟོག་པ་འཚང་བར་བྱེད་པ་ཡིན་པར་རྒྱུད་འདིའི་རྩ་འགྲེལ་གྱི་རྒྱུས་ཡོད་པ་ཞིག་ཡིན་ན་ནི། མི་ཤེས་པའི་དོན་ཅི་ཡོད། རྒྱུད་དེ་ཉིད་ཀྱི་བྲྟཝྒ་པ་དང་པོའི་རབ་བྱེད་བཞི་
པའི་ཐོག་མར། སེམས་ཅན་ཀུན་ལ་མཉམ་པའི་ཕྱིར། །གྲུབ་གསུམ་རྒྱ་ཆེན་གཟུགས་ཅན་ཉིད། ཚངས་སོགས་ལྷ་དང་ལྷ་མིན་བཅས། དེ་རྣམས་ཀྱི་ནི་གནས་སུ་འགྱུར། དེ་ཉིད་ཤེས་རབ་ཕ་རོལ་ཕྱིན། ཀུན་རྫོབ་རྣམ་པའི་གཟུགས་ཅན་མ་
དེ་ཉིད་ཡུལ་ལས་རྣམ་པར་འདས། །སྲོག་ཆག་ཀུན་གྱི་སྙིང་ལ་གནས། ཞེས་པའི་འགྲེལ་བ་མན་སྙེར། གཏན་ལ་ཕབ་པར་གྱུར་བ་ནི་ངེས་པ་སྟེ་ངེས་པའི་དོན་རྒྱས་པར་བདེ་བ་ཆེན་པོའོ། །ཅི་ལྟར་འདི་ངེས་པའི་དོན་ཡིན་ཞེ་ན། གསུངས་པ་མཉམ་ཉིད་ཕྱིར་
ཞེས་པ་སེམས་ཅན་རྣམ་ཀུན་བདེ་བ་ཆེན་པོ་བྱང་ཆུབ་ཀྱི་སེམས་དང་ལྷན་ཅིག་རོ་གཅིག་པ་ཉིད་ཀྱི་ཕྱིར་ཏེ་དེའི་བདག་ཉིད་ཀྱི་ཕྱིར། ཞེས་པའི་དོན་ནོ། །ཞེས་པ་ནས་སྲོག་ཆགས་ཀུན་གྱི་སྙིང་ལ་སྟེ། སེམས་ལ་དེའི་བདག་ཉིད་ཀྱིས་གནས་ཤིང་སྲོག་
ཆགས་རྣམས་ཀྱང་དེའི་རང་བཞིན་ནོ་འོ་ན་དེ་ཁོ་ན་ཉིད་མ་རྟོགས་པའི་སྐབས་སུ་བདེ་བ་ཆེན་པོ་ཉམས་སུ་མྱོང་བ་མ་ཡིན་ནམ། ཅི་ལྟར་སེམས་ཅན་གྱི་སེམས་ཀྱི་བདག་ཉིད་དུ་བརྗོད་ཅེ་ན། བདེ་བ་ཆེན་པོ་ཉམས་སུ་མྱོང་བར་རུང་བ་ཉིད་ཀྱིས་སོ། །ཞེ་
[036A]༄༅། །རྒྱས་པ་དང་བཅས་པར་གཏན་ལ་འབེབས་པར་འགྱུར་རོ། །ཞེས་པའི་བར་གྱིས་ཕ་རོལ་ཏུ་ཕྱིན་པའི་ཐེག་པར་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ངེས་པའི་དོན་དུ་གསུངས་པ་ལྟར་བླ་ན་མེད་པའི་རྒྱུད་འདིར་དེར་མ་ཟད་བདེ་
བ་ཆེན་པོ་ཡང་ངེས་པའི་དོན་ཡིན་པ་སོགས་སུ་རྒྱས་པར་བཤད་ཅིང། འདིར་སྲོག་ཆགས་ཀུན་གྱི་སྙིང་ལ་གནས། ཞེས་པ་དང། འདིའི་འགྲེལ་བར་བདེ་བ་ཆེན་པོ་ཉམས་སུ་མྱོང་བར་རུང་བ་ཉིད་ཀྱིས་སོ། །ཞེས་འཆད་པར་འགྱུར་བར་གསུངས་པ་
ནི་འོག་ཏུ་ཁམས་གསུམ་སེམས་ཅན་སྐྱེད། ཅེས་པ་དང། དེའི་འགྲེལ་བར་འདོད་པ་དང། གཟུགས་དང། གཟུགས་མེད་པའི་ཁམས་གསུམ་རྣམས་འདི་པའོ། །ཞེས་པ་ཁམས་གསུམ་པ་སྟེ། སེམས་ཅན་ཕུང་པོ་ཡང་དེ་བཞིན་ཁོ་ནར་རྒྱུའི་རྒྱུད་ཀྱི་
རྡོ་རྗེ་འཛིན་པའི་རང་བཞིན་ཁོ་ནའོ། །ཞེས་གསུངས་པ་དོན་འདྲ་ལ། དེ་ནི་ཁམས་གསུམ་གྱི་སེམས་ཅན་རྣམས་ཀྱི་སེམས་ཀྱི་ཆོས་ཉིད་རང་བཞིན་རྣམ་དག་གློ་བུར་གྱི་དྲི་མ་འབྲལ་རུང་དང་བདེ་བ་ཆེན་པོའི་ཡེ་ཤེས་སྐྱེར་རུང་གི་ངོ་བོར་གནས་པ་དེ་ཉིད་
ལ་རྒྱུ་རྒྱུད་ཀྱི་རྡོ་རྗེ་འཛིན་པ་ཞེས་གསུངས་པ་ཡིན་གྱི། ཁམས་གསུམ་གྱི་སེམས་ཅན་ཀུན་གྱི་ཕུང་སོགས་ལྷར་སྒོམ་པའི་ལུས་དཀྱིལ་གཞུང་འདི་དག་གིས་བསྟན་པར་འདོད་པ་ནི་གཟུགས་མེད་ཁམས་པའི་ལུས་དཀྱིལ་སྨྲ་བ་སྔོན་མེད་པའི་གཞུང་
ལུགས་སོ། །དེ་ལྟར་ངེས་པའི་དོན་དུ་བསྒྲུབས་པའི་བདེ་བ་ཆེན་པོ་དེ་ཉིད། ཐེག་པ་གཞན་གྱིས་བསྐལ་པ་གྲངས་མེད་དུ་མས་ཐོབ་པར་བྱ་དགོས་པའི་རྫོགས་པའི་སངས་རྒྱས་ཀྱང་རྒྱུད་འདིའི་ལམ་གྱིས་ཚེ་གཅིག་ལ་ཐོབ་པར་ནུས་པའི་མྱུར་

[036B] མདོར་བསྡུས་པས་ནི་སངས་རྒྱས་ཉིད། ཅེས་སོགས་དང། དེ་འདྲ་བའི་བདེ་ཆེན་དེ་ཡང་རྡོ་རྗེ་དང་པདྨ་མཉམ་པར་སྦྱར་བའི་འདོད་ཆགས་ལས་སྐྱེ་དགོས་ཀྱང། སེམས་ཅན་གཞན་ཉོན་མོངས་པ་གང་གིས་བཅིངས་པའི་
ཉོན་མོངས་པ་དེ་ཉིད་ཀྱིས་དག་པར་བྱེད་ཀྱི་ཉོན་མོངས་པས་འཆིང་ནུས་པ་མ་ཡིན་ནོ་ཞེས། གཏི་མུག་ཆགས་དང་ང་རྒྱལ་དང། ཞེས་སོགས་ཀྱིས་རྒྱས་པར་སྒྲུབ་སྟེ། དེའི་མཇུག་ཏུ། དེ་ལྟར་ན་བདེ་བ་ཆེན་པོའི་ཡེ་ཤེས་དེ་ཉིད་ལས་འབྲས་བུའི་གནས་སྐབས་
ཀྱི་ལྷའི་རྣམ་པ་མི་འདྲ་བ་ཐམས་ཅད་སྐྱེ་བ་དང། འབྲས་བུའི་གནས་སྐབས་ཀྱི་ལྷའི་རྣམ་པ་མི་འདྲ་བ་ཅི་ཙམ་སྤྲོས་པ་དེ་དག་ཐམས་ཅད་ཀྱང་ངེས་དོན་གྱི་རྡོ་རྗེ་སེམས་དཔའ་བདེ་སྟོང་དབྱེ་མེད་ཀྱི་ཡེ་ཤེས་མཐར་ཐུག་པ་དེའི་ངོ་བོ་ཡིན་ནོ་ཞེས་སྟོན་པ་ནི། དེ་
ལྟར་རིགས་ནི་ལྔ་རྣམས་དང། ཞེས་པ་ནས། བླ་མའི་ཞལ་ལས་རྙེད་པར་འགྱུར། ཞེས་པའི་བར་ཁྱོད་ཀྱིས་དྲངས་པ་དེ་རྣམས་ཡིན་ནོ། །དོན་འདི་ནི་དེ་ཉིད་ཀྱི་འགྲེལ་བ་མན་སྙེར། དེ་ལྟར་ཕུང་པོ་རྣམ་པར་དག་པའི་ངོ་བོ་སངས་རྒྱས་ལྔ་རྣམས་ཏེ། འདི་རྣམས་
ཀྱང་སྟོང་པ་ཉིད་ཁོ་ན་ཉིད་དོ། །ཞེས་པས་སྟོང་པ་ཉིད་དང་སྙིང་རྗེ་དབྱེར་མེད་པ་ཉིད་ཀྱིས་ན་དྲུག་པ་རྡོ་རྗེ་སེམས་དཔའི་རང་གི་ངོ་བོ་ཁོ་ནའོ། །ཞེས་པ་ནས། རྡོ་རྗེ་འཛིན་པ་འདི་ཁོ་ན་བདག་ཉིད་ལ་དབྱེ་བར་བྱའོ། །ཞེས་པས། དགའ་བ་ལ་སོགས་པའི་དབྱེ་བ་ཐ་དད་པའི་
ལྷན་ཅིག་སྐྱེས་པའི་བདེ་བ་ཆེན་པོའི་ངོ་བོ་ནི་གསལ་བར་བླ་མ་ལས་རྟོགས་པར་བྱ་སྟེ། ཞེས་སོགས་ཀྱི་བར་གྱིས་གསལ་བར་བཤད་དོ། །དེའི་ཕྱིར་འདི་ལས་རྡོ་རྗེ་སྙིང་པོ་དང་ཁྲོ་བོ་སྐྱེ་ཞེས་པ་ནི། ཕྱི་ནང་གི་སྐྱེ་མཆེད་རྣམ་པར་དག་པར་བཤད་པའི་ལྷ་རྣམས་

[037A]༄༅། །དང༑ དད་སོགས་རྣམ་པར་དག་པའི་ཁྲོ་བོ་རྣམས་བདེ་བ་ཆེན་པོ་འདི་ལས་སྐྱེ་བ་དང། བདེ་བ་ཆེན་པོའི་རང་བཞིན་གྱི་རྡོ་རྗེ་སེམས་དཔའི་ངོ་བོ་ཉིད་དུ་སྟོན་པ་ཡིན་གྱི། ཡན་ལག་ལྷར་བསྒོམ་པའི་ལུས་དཀྱིལ་སྒོམ་ཚུལ་སྟོན་པ་ག་
ལ་ཡིན། སྐབས་འདིར་མན་སྙེར། མིག་ནི་གཏི་མུག་རྡོ་རྗེའོ། །ཞེས་པ་ལ་སོགས་པས། ནང་གི་བདག་ཉིད་ཅན་གྱི་སྐྱེ་མཆེད་རྣམ་པར་དག་པའི་རང་བཞིན་དུ་འཆད་པར་འགྱུར་བ་རྣམས་དང། ཞེས་སོགས་དྲངས་ནས་དེ་དག་གིས་ཡན་ལག་གི་
ལྷ་བསྐྱེད་པའི་ལུས་དཀྱིལ་བསྟན་པར་སྨྲས་པ་དང། གོང་དུ་ལུས་ལ་ལྷ་བསྐྱེད་ཚུལ་ཙམ་དང། །ལུས་དཀྱིལ་སྒོམ་པའི་ཁྱད་པར་འབྱེད་པ་ན། སྐྱེ་མཆོད་བྱིན་རླབས་ཀྱི་ལྷ་སྒོམ་པ་རྣམས་ལུས་ལ་ལྷ་བཀོད་པ་ཙམ་ཡིན་གྱི། ལུས་དཀྱིལ་སྒོམ་ཚུལ་མ་
ཡིན་པར་སྨྲས་པས་ཁས་བླངས་འགལ་ལོ། །དེ་བཞིན་དུ་རྡོ་རྗེ་གུར་གྱི་ལེའུ་བདུན་པར། སེན་མོ་བ་སྦུ་དེ་བཞིན་ཁམས། ཞེས་པ་ནས། ས་ཡེ་ཁམས་ནི་རྣམ་དག་པ། །སྤྱན་ནི་འཁོར་ལོ་མཛེས་པ་ཉིད། །རྡོ་རྗེ་བཙུན་མོ་དང་པོ་སྟེ། །པདྨའི་བུ་མོ་ཚ་བ་
ཉིད༑ ༑སྒྲོལ་མ་རླུང་ནི་རྣམ་དག་པ། ཞེས་པའི་བར་དྲངས་པས་ནི། ལྷ་ལ་ལུས་ཀྱི་ཁམས་ཀྱི་དག་པ་སྦྱར་བ་དེ་ཉིད་ལུས་དཀྱིལ་སྟོན་པར་སྨྲས་པས། ལུས་ཀྱི་དག་པ་དང་ལུས་དཀྱིལ་སྒོམ་པའི་ཤན་མ་ཕྱེད་པ་གསལ་བར་བྱས་སོ། །ཡང་ཀྱཻ་རྡོ་རྗེའི་རྒྱུད་ཀྱི་དོན་
གྲུབ་ཆེན་རྣམས་ཀྱིས་ཇི་ལྟར་བཀྲལ་བའི་ཚུལ་འཆད་པའི་ལུགས་སུ་བྱས་ནས། འདི་ལྟར་བྲིས་ཏེ། དེ་ལྟར་ཀྱཻ་རྡོ་རྗེའི་རྒྱུད་གསུམ་ལས་ལུས་དཀྱིལ་སྒོམ་ཚུལ་གསལ་བར་གསུངས་པ་དེ་ས་དྲུག་པ་ལ་གནས་པའི་སེམས་དཔའ་ཆེན་པོ་དཔལ་བི་རླ་

[037B] ལུས་ཀྱི་དཀྱིལ་འཁོར་མཐོང་ནས་རྟགས་བརྟན་པ། ཞེས་སོགས་དང། ལམ་བསྡུས་བར། དཀྱིལ་འཁོར་ལྔ་ལ་བཏུད་དེ་བསྐྲུན། ཞེས་སོགས་སུ་དོན་བསྡུས་ནས་བསྟན་ཅིང། མན་ངག་མ་ཉམས་པར་གྲུབ་ཆེན་རྣམས་ཀྱི་
སྙན་བརྒྱུད་དུ་གཏན་ལ་ཕབ་པ་ཡིན་ནོ། །མན་ངག་འདིའི་ལུགས་འཕགས་ཡུལ་གྱི་གྲུབ་ཆེན་ཕྱི་མ་རྣམས་ཀྱིས་ཇི་ལྟར་བཀྲལ་ན། གྲུབ་པའི་སློབ་དཔོན་ནག་པོ་པས། །བདག་ཉིད་ཆེན་པོ་རྒྱལ་བའི་སྐུ། །ཕྱི་རོལ་དེ་བཞིན་ནང་དེ་བཞིན། །དེ་བཞིན་གསང་
པར་ཤེས་པར་བྱ། །རྐང་པ་བསྐྱོད་པ་མདོར་དྲོང་ཤེས། །ལྟོ་བ་རྟག་ཏུ་ཆུར་བསྟན་པས། །སྟོད་དུ་དབྱིབས་ཀྱི་གཞིར་ཤེས་བྱ། །འཁོར་ལོ་བདེ་བ་དེ་བཞིན་གནས། །བྷ་ག་ནམ་མཁའ་ཡིན་པའོ། །བཤད་ལམ་དྲག་གཏུམ་དུར་ཁྲོད་ཆེ། །གསང་གནས་
དབྱིབས་ཅན་དེ་བཞིན་དུ། །རྣ་བ་དགོད་དང་གཡེར་ཁར་བརྗོད། །ཁ་ནི་ཚང་ཚིང་འབར་བ་སྣ། །མི་ཟད་དམྱལ་ཚོགས་མིག་ཏུ་བསྟན། །ཤི་ར་ཤིང་ནི་དངོས་པོ་སྟེ། །མེ་ཏོག་དབང་པོ་འབྲས་བུར་བཅས། །ཀ་བ་གཅིག་དང་སྒོ་དགུར་ལྡན། །བདག་
མེད་ཧེ་རུ་ཀ་བདེ་བ། །ཐབས་དང་ཤེས་རབ་ཡ་ནས་འབྲེལ། །ཉི་ཟླ་གཡས་དང་གཡོན་གྱི་སྟེ། །གཉིས་མེད་འབྲེལ་བས་རྟག་ཏུ་ཕྲ། ཞེས་རྟེན་གཞལ་ཡས་ཁང་ལུས་དཀྱིལ་དང། སྐུ་དང་ཕྱག་རྒྱ་ཡུམ་གྱི་ཚོགས། །འབྲས་བུ་སྡེ་པ་སྐད་ཅིག་དགའ། །
རང་བཞིན་ཉིད་དུ་རྟག་པར་གནས། །བཞི་གཉིས་ནས་བརྩམས་དྲུག་ཅུའི་བར། །དེ་སོགས་སྟོང་ཕྲག་བདུན་ཅུ་གཉིས། །དེ་ལས་རྒྱས་པར་བརྗོད་མི་ལང། །རང་བཞིན་སྤྲུལ་པ་རྒྱལ་བས་གསུངས། །ཞེས་འབྱུང་བའི་དོན། །སྐུ་ནི་རིགས་ལྔ། ཕྱག་རྒྱ་

[038A]༄༅། །ནི་ཡུམ་ལྔ། ཡུམ་གྱི་ཚོགས་ནི་རྩ་འདབ་ལ་གནས་པའི་ལྷ་མོ་བརྒྱ་ལྔ་བཅུ་རྩ་གཉིས་བསྟན་ལ། དེ་རྣམས་གང་དུ་འགོད་ན། བཞི་གཉིས་ཏེ་སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་དང། ལྟེ་བར་རྩ་འདབ་དྲུག་ཅུ་རྩ་བཞི་
དང༑ དེ་གཉིས་པར་ནས་མགྲིན་པར་བཅུ་དྲུག་སྤྱི་བོ་དང་གསང་གནས་སོ་གཉིས་རེ་སྟེ། ཕོ་བྲང་ལྔ་ལ་སྔར་གྱི་ལྷ་རྣམས་འགོད་པར་བཤད་པ་ཡིན་ནོ། །ཞེས་བྲིས་སོ། །དེ་ལ་ལུས་ཀྱི་དཀྱིལ་འཁོར་མཐོང་ནས་རྟགས་བསྟན་པ་ཞེས་སོགས་
ཀྱི་དོན་ཇི་ལྟར་ཡིན་པ་ནི་ཟུར་ཙམ་འོག་ཏུ་འཆད་ལ། ནག་པོ་བའི་ལུང་དྲངས་པ་དེ་ཉིད་ནི་འབྲེལ་མེད་དེ། འདི་ལྟར་ཁྱོད་ཀྱིས་ཀྱཻ་རྡོར་གྱི་དཀྱིལ་འཁོར་ཀ་བ་གཅིག་པ་དང། སྒོ་དགུ་པར་ཁས་ལེན་པ་ཨེ་ཡིན། དེ་ལྟ་མ་ཡིན་ན་ཀ་
བ་གཅིག་པ་དང་སྒོ་དགུར་ལྡན་ཞེས་པ་ལུས་དཀྱིལ་གྱི་རྟེན་གཞལ་ཡས་ཁང་ཇི་ལྟར་སྦྱོར། དེ་བཞིན་དུ་ཤི་ར་ཤིད་ནི་དངོས་པོ་སྟེ། །མེ་ཏོག་དབང་པོ་འབྲས་བུར་བཅས། ཞེས་པ་དང། ཉི་ཟླ་གཡས་དང་གཡོན་གྱི་སྟེ། ཞེས་པ་ཡང་ལུས་དཀྱིལ་
གྱི་གང་སྟོན་པ་ཡིན་སྨྲ་དགོས་སོ། །གཞན་ཡང་བྷ་ག་ནམ་མཁའ་ཡིན་པའོ། །ཞེས་པས་ལུས་དཀྱིལ་གྱི་གང་ཞིག་བསྟན་པར་འདོད། །དེས་ན་བརྗོད་བྱའི་དོན་འདི་ཡིན་བཤད་རྒྱུ་མེད་པའི་ལུང་ཕྱོགས་སུ་གཏན་མི་འགྲོ་བ་འབའ་ཞིག་དྲངས་པས་ཅིར་
ཡང་མི་འགྱུར་རོ། །དེ་ལ་ཀ་བ་གཅིག་ཅེས་པ་ནི་ཨ་ཝ་དྷཱུ་ཏཱི་ཡིན་ཞིང། སྒོ་དགུར་ལྡན་ཞེས་པ་ནི་ལུས་ཀྱི་བུ་ག་དགུ་ཡིན་ལ། ཉི་ཟླ་གཡས་དང་གཡོན་གྱི་སྟེ། ཞེས་པ་ནི། གཡས་གཡོན་གྱི་རོ་རྐྱང་གཉིས་ཡིན་ཞིང། རོ་རྐྱང་གཉིས་ཀྱི་ནང་ནས་འོངས་

[038B] སྒོ་དགུ་ལ་འབྱུང་འཇུག་བྱེད་པའི་རླུང་རྣམས་ཨ་ཝ་དྷཱུ་ཏཱིའི་ནང་དུ་ཐིམ་པ་ལས། ལྟེ་བའི་བདག་མེད་མ་གཏུམ་མོའི་མེ་ཨ་ཐུང་དང། སྤྱི་བོའི་ཧེ་རུ་ཀ་ཧཾ་ཡིག་གཉིས་ཕྲད་པའི་ཐབས་ཤེས་སྦྱར་བའི་སྟོབས་ཀྱིས་བདེ་སྟོང་གཉིས་སུ་མེད་པའི་ཡེ་ཤེས་རྒྱུད་
ལ་འབྲལ་ཤིང་སྐྱེ་བ་ཉིད་རྟོགས་དཀའ་བའི་དོན་གྱིས་ན་ཤིན་ཏུ་ཕྲ་བ་ཡིན་ནོ། །ཞེས་སྟོན་པ་ནི། བདག་མེད་ཧེ་རུ་ཀ་བདེ་བ། །ཐབས་དང་ཤེས་རབ་ཡེ་ནས་འབྲེལ། ཞེས་པ་དང། གཉིས་མེད་འབྲེལ་བ་རྟག་ཏུ་ཕྲ། ཞེས་པའོ། །དེའི་ཕྱིར་འདི་དག་གིས་
ལུས་དཀྱིལ་གྱི་རྟེན་གཞལ་ཡས་ཁང་བསྟན་པར་སྨྲ་བ་ནི་བྱུང་རྒྱལ་དུ་སྨྲ་བའོ། །གཞན་ཡང་སྐུ་དང་ཕྱག་རྒྱ་ཡུམ་གྱི་ཚོགས། །འབྲས་བུ་བདེ་བ་སྐད་ཅིག་དགའ། །རང་བཞིན་ཉིད་དུ་རྟག་པར་གནས། །བཞི་གཉིས་ནས་བརྩམས་དྲུག་ཅུའི་བར། ཞེས་པའི་དོན་ནི་
ངོ་བོ་ཉིད་ཀྱི་སྐུ་ལ་སོགས་པའི་སྐུ་བཞི་དང། ཕྱག་རྒྱ་ཆེན་པོ་ལ་སོགས་པའི་ཕྱག་རྒྱ་བཞི་དང། སྤྱན་མ་ལ་སོགས་པའི་ཡུམ་བཞི་དང། གནས་བརྟན་པ་ལ་སོགས་པའི་སྡེ་པ་བཞི་དང། རྣམ་པ་སྣ་ཚོགས་
པའི་སྐད་ཅིག་མ་ལ་སོགས་པའི་སྐད་ཅིག་མ་བཞི་དང། དགའ་བ་མཆོག་དགའ་ལ་སོགས་པའི་དགའ་བ་བཞི་སྟེ་བཞི་ཚན་དེ་རྣམས་དང་རྩ་འཁོར་བཞི་སྦྱོར་ཚུལ་བརྟག་གཉིས་དང་སམྡྷའུ་ཊིར་རྒྱས་པར་གསུངས་པ་དེའི་དོན་ཡིན་པ་ལ། དེ་ལྟར་ཡིན་མིན་
ཐེ་ཚོམ་ཙམ་ཡང་མ་སྐྱེས་པར་ཁྱོད་ཀྱིས་ལུས་དཀྱིལ་སྒོམ་པ་ལ་སྦྱོར་ཚུལ་བློ་བཟོའི་མུན་སྤྲུལ་ཧ་ཅང་ཐལ་བ་འདི་ལྟར་སྨྲས་པས་ནི། ཁྱོད་རང་ཉིད་ཀྱི་མཚན་ཉིད་ཡོངས་སུ་རྫོགས་པར་བསྟན་པ་ཡིན་ནོ། །ཡང་འདི་སྐད་ཅེས་དེ་བཞིན་དུ་རྡོ་རྗེའི་གླུའི་འགྲེལ་

[039A]༄༅། །པར༑ མ་ལ་ཨ་བེ་ཞེས་བྱ་བ་ནི། དབང་པོའི་དཔའ་མོའི་དབང་ཕྱུག་མ་ཐམས་ཅད་འདུ་བའི། དཔའ་བོ་ཐམས་ཅད་ཀྱི་སྒྲས་ནི་རྟག་པ་ལ་སོགས་པའི་འཁོར་ལོ་བསྒྱུར་བ་དྲུག་གོ་དཔའ་མོའི་དབང་ཕྱུག་མ་ཐམས་ཅད་ཀྱི་སྒྲས་ནི་གཏི་
མུག་རྡོ་རྗེ་མ་ལ་སོགས་པ་འཁོར་ལོས་བསྒྱུར་བ་དྲུག་གོ་ཇི་སྲིད་རྡུལ་ཕྲ་རབ་དང་མཉམ་པ་དཔའ་བོ་དང་དཔའ་མོའི་དབང་ཕྱུག་མ། དེའི་བདག་ཉིད་ལས་སྐྱེས་པ་དཔའ་བོ་དེ་རྣམས་ཐམས་ཅད་སྒྲུབ་པ་པོ་རང་གི་ལུས་ཀྱི་ནང་དུ་བསྒོམ་མོ་ཞེས་འབྱུང་ལ། དེའི་
དོན་འཁོར་ལོ་བསྒྱུར་བ་དྲུག་ནི། ཕོ་བྲང་ལྔའི་དབུས་ཀྱི་རིགས་ལྔ་དེ་རྣམས་ཀྱི་དབུ་རྒྱན་རྡོ་རྗེ་སེམས་དཔའ་དང་དྲུག་ཡིན་ལ་རྡུལ་ཕྲ་རབ་དང་མཉམ་པ་ནི་རྩ་རྒྱུད་ཕྱི་མར་རི་རབ་དང་མཉམ་པའི་རྣལ་འབྱོར་མ་ཞེས་བཤད་པའི་དོན་ལྟར། ལུས་ཀྱི་རྩ་རྣམས་
སྤྱན་མ་ལ་སོགས་པའི་ལྷ་མོ་རྣམས་སུ་བསྐྱེད་ཟིན་པ་ཡིན་ལ། དེ་རྣམས་ཀྱང་སྒྲུབ་པ་པོའི་བི་ཙུ་བརྫ་དུ་བསྐྱེད་པའི་ལུས་ལ་འགོད་པར་འགྲེལ་བ་དེ་ཉིད་དུ་བཤད་དོ། །དེ་བཞིན་དུ་ཡོངས་སུ་རྫོགས་པའི་པཎྜི་ཏ་ངག་དབང་གྲགས་པ་དང། རྒྱལ་བ་མངའ་
བདག་མཻ་ཏྲི་པ་གཉིས་ཀྱི་མན་ངག་བརྒྱུད་པ་ལས་ཀྱང། མན་ངག་འདི་དང་ཕལ་ཆེར་འདྲ་བའི་ཀྱཻ་རྡོ་རྗེའི་ལུས་དཀྱིལ་འབྱུང་བ་དང། རྗེ་ཞམ་ལྕམ་སྲིང། མཁས་པ་མང་ལམ་པ། བླ་མ་ཀོ་བྲག་པ་ལ་སོགས་པ་མཁས་པ་དང། གྲུབ་པ་བརྙེས་པའི་རྣལ་
འབྱོར་གྱི་དབང་ཕྱུག་རབ་ཏུ་མང་པོ་རྣམས་ཀྱིས་ཐོས་བསམ་སྒོམ་གསུམ་གྱི་གཏན་ལ་ཕབ་ཅིང། ཡི་གེར་བཀོད་པའི་བསྟན་བཅོས་མང་དུ་མཛད་པ་ཡིན་ནོ། །ཞེས་བྲིས་པ་ནི་སྙིང་པོ་མེད་པའི་གཏམ་ཡིན་ཏེ། དཔའ་བོ་དང་དཔའ་མོའི་དབང་ཕྱུག་མ་ཐམས་

[039B] ཞེས་བཤད་པ་ཙམ་གྱིས་ཁྱོད་འདོད་པ་ལྟར་གྱི་ཀྱཻ་རྡོ་རྗེའི་ལུས་དཀྱིལ་འགྲུབ་པ་ལ་ཕན་རྒྱུ་ཅི་ཡང་མེད་པའི་ཕྱིར་ཏེ། གཞན་དུ་ན་རྒྱུད་རྒྱ་གཞུང་གང་ཡིན་ཀྱང་རུང། ལུས་དཀྱིལ་སྟོན་པའི་ཚིག་ཡིན་ན། ཁྱོད་འདོད་
པ་ལྟར་གྱི་ཀྱཻ་རྡོར་ལུས་དཀྱིལ་སྟེན་པའི་ཚིག་ཡིན་པས་ཁྱབ་པར་ཐལ་བའི་ཕྱིར་དང། ལུས་ཀྱི་ནང་དུ་ལྷ་བསྒོམ་པ་ཡིན་ན་ལུས་དཀྱིལ་བསྒོམ་པ་ཡིན་པས་ཁྱབ་པར་ཐལ་བའི་ཕྱིར་དང། དེ་ལྟར་ཡིན་ན་ལུས་ལ་ལྷ་བཀོད་པ་ཙམ་དང། ལུས་དཀྱིལ་ལ་
ཁྱད་པར་ཆེན་པོ་ཡོད་པར་ཁྱོད་རང་གིས་གོང་དུ་སྨྲས་པ་གཞི་ནས་ཉམས་པར་འགྱུར་བའི་ཕྱིར་རོ། །གཞན་ཡང་རྗེ་བཙུན་ས་སྐྱ་བ་ཆེན་པོ་ལ་སོགས་པའི་རྗེ་བཙུན་གོང་མ་དེ་དག་གིས་གྲུབ་ཆེན་བིརྭ་བའི་གསུང་ངག་གི་དོན་ཕྱིན་ཅི་ལོག་པར་བཀྲལ་
བའི་ཚུལ་འདི་ལྟར་ཡིན་ཞེས་བསྙོན་དུ་མེད་པ་སྨྲ་རྒྱུ་དགོས་པ་ཡིན་གྱི། རྗེ་བཙུན་ས་སྐྱ་པ་ལ་སོགས་པའི་དགོངས་པ་ཇི་ལྟ་བ་ཡིན་པར་གྲུབ་ཀྱང། དེ་ཙམ་ལ་ཡིད་ཆེས་པར་མི་བྱེད་པའི་རྒོལ་བཞིག་ཡིན་ན། དེའི་ངོར་ཞམ་ལྕམ་སྲིང་དང། བླ་མ་མང་ལམ་པ་ལ་
སོགས་པས་ཚུལ་འདི་འདོད་པར་འདོད་པས་ཡིད་ཆེས་སུ་རེ་བ་ནི་བཞད་གད་ཀྱི་གནས་ཡིན་ནོ། །གཞན་ཡང་འདི་སྐད་ཅེས། བྱེ་བྲག་ཏུ་ས་དྲུག་གི་དབང་ཕྱུག་དཔལ་བིརྭ་བའི་སྨྲོས་འཛིན་གྲུབ་ཆེན་དགྲ་ལས་རྣམ་རྒྱལ་གྱིས་གསལ་བར་བཤད་དོ། །ཇི་སྐད་དུ་
རྣལ་འབྱོར་ཆེས་མཆོག་རང་གིས་ལུས། །གྲུབ་པའི་དཀྱིལ་འཁོར་སྐད་ཅིག་བལྟ། །ལྟེ་བ་དྲུག་ཅུ་རྩ་བཞིའི་རྩ། །ས་ཡི་རང་བཞིན་སྤྱན་མ་སེར། །ལས་ཀྱི་ཕྱག་རྒྱའོ། །སྙིང་ག་བརྒྱད་ཀྱི་རྩ་རྣམས་ལས། །རྡོ་རྗེ་བཙུན་མོ་མཱ་མ་ཀཱི། མདོག་སྡོ་གྲི་གུག་ཐོད་པ་འཛིན། །གར་

[040A]༄༅། །གྱིས་ལེགས་རོལ་ཆུ་ཡི་ཁམས། །ཆོས་ཀྱི་ཕྱག་རྒྱའོ། །མགྲིན་པའི་འཁོར་ལོ་ལོངས་སྤྱོད་ཆེར། །བཅུ་དྲུག་རྩ་ལས་གོས་དཀར་མོ། །མེ་ཁམས་རྣམ་དག་ཁ་དོག་དམར། ཞལ་གཅིག་ཕྱག་གཉིས་མཛེས་བ་མ། །ཕྱག་རྒྱ་ཆེན་པོའོ།།
གསང་བར་པདྨ་སུམ་ཅུ་གཉིས། སྒྲོལ་མ་ལྗང་སྔོ་རླུང་གི་ཁམས། །སྟེང་གི་བདེ་ཆེན་འཁོར་ལོ་ལ། །རྡོ་རྗེ་དབྱིངས་ཀྱི་དབང་ཕྱུག་མ། །སུམ་ཅུ་གཉིས་ལྡན་ཁ་དོག་དཀར། །བདེ་ཆེན་ནམ་མཁའ་ཉིད་དུ་བརྗོད། །དམ་ཚིག་གི་ཕྱག་རྒྱའོ། །རྣམ་སྣང་ལ་སོགས་
སངས་རྒྱས་རྣམས། །འཁོར་ལོའི་དབུས་སུ་རོལ་ཅིང་གནས། །ཞལ་སྐུ་མདོག་མཚན་ལ་སོགས་པ། །ཇི་ལྟར་རྒྱུད་ལས་གསུངས་བཞིན་བསྒོམ། །བསམ་གཏན་མ་ལུས་རྣལ་འབྱོར་གང། །རྒྱལ་ཆེན་འཁོར་ལོས་བསྒྱུར་བ་ལྔ། །བདེ་བ་དམ་པའི་
ཡུལ་དང་བཅས། །གཡས་བརྐྱང་བ་ཡི་རོལ་པའི་སྐུ། །འཁོར་ལོའི་མདོག་མཚུངས་ཞལ་གཅིག་པ། །འཁོར་ལོ་པདྨ་རྡོ་རྗེ་དང། །རིན་ཆེན་རལ་གྲི་གཡས་ན་སྟེ། །གཡས་མིན་པར་ནི་དྲིལ་བུའོ། །ཀུན་གྱི་དབང་བསྐུར་གནས་སུ་ནི། རྡོ་རྗེ་སེམས་
དཔའ་ཟླ་བའི་མདོག་ཤེས་རབ་མ་དང་མཉམ་སྦྱར་བ། །རྡོ་རྗེ་དྲིལ་བུ་འཛིན་པ་བསྒོམ། །མིག་དང་རྣ་བ་སྣ་དང་ནི། །ལྕེ་ལུས་ཡིད་ལ་ས་སྙིང་ངོ། །རྡོ་རྗེ་འཛིན་དང་ནམ་མཁའི་སྙིང། །འཇིག་རྟེན་དབང་ཕྱུག་སྒྲིབ་སེལ་དང། ཀུན་ཏུ་བཟང་རྣམས་
རིགས་དྲུག་གི་མདོག་དང་མཚན་མ་ཇི་བཞིན་སྐུ། །ལྔ་པ་སྣ་ཚོགས་རྡོ་རྗེ་སྟེ། །རལ་གྲི་དག་ནི་སྤངས་པའོ། །ལས་ཀྱི་ཕྱག་རྒྱའོ། །དེ་བཞིན་གཟུགས་སྒྲ་དྲི་དང་རོ། །རེག་དང་ཆོས་ཀྱི་ཁམས་རྣམས་ལ། །གཟུགས་ཀྱི་རྡོ་རྗེ་མ་སོགས་དྲུག་

[040B] །མེ་ལོང་པི་ཝཾ་དྲི་རོའི་སྣོད། །ན་བཟའ་ཆོས་འབྱུང་འཛིན་པའོ། །ཆོས་ཀྱི་ཕྱག་རྒྱའོ། །ལག་པ་གཡས་པར་གཤིན་རྗེ་གཤེད། །གཡོན་ལ་ཤེས་རབ་མཐར་བྱེད་དོ། །བཤད་སྒོར་པདྨ་མཐར་བྱེད་དོ། །བགེགས་
མཐར་བྱེད་པ་གསང་གནས་སུའོ། །དཔུང་གཡས་མི་གཡོ་གཡོན་འདོད་རྒྱལ། པུས་མོ་གཡས་པར་དབྱུག་སྔོན་ཅན། །གཡོན་པ་ལ་ནི་སྟོབས་པོ་ཆེ། །གཙུག་ཏོར་ཅན་ནི་སྤྱི་བོ་སྟེ། །རྐང་མཐིལ་དག་ལ་གནོད་མཛེས་སོ། །ཀུན་ཀྱང་ཁ་དོག་
ནག་པོ་སྟེ། །གཉིས་དང་གསུམ་པ་དཀར་དམར་པོ། །ཐོ་བ་བེ་ཅོན་པད་བཟང་པོ། །རྡོ་རྗེ་རལ་གྲི་ལྕགས་ཀྱུ་དང། །དབྱུག་པ་རྩེ་གསུམ་ཆོས་འཁོར་ལོ། །གཏུན་ཤིང་རྣམས་ནི་གཡས་ན་སྟེ། །གཡོན་ཀུན་སྡིགས་མཛུབ་མཛད་པའོ། །ཕྱག་
རྒྱ་ཆེན་པོའོ། །ཁྲོ་བོ་རྣམས་ལ་འཁྱུད་པའི་ཡུམ། །བདེ་བའི་རང་བཞིན་ཁྲོ་མོ་བཅུ། །རང་གི་ཡབ་དང་འདྲ་བ་སྟེ། །ལྷ་མོའི་ཆ་ལུགས་འཛིན་པ་ལ། །དམ་ཚིག་གི་ཕྱག་རྒྱའོ། །ཐམས་ཅད་རྩ་ལས་སྐྱེས་པའི་དངོས། །སྐུ་གསུང་ཐུགས་
ཀྱི་འཁོར་ལོ་མཆོག་མཁས་པས་རང་གི་ལུས་ཉིད་ལ། །དངོས་གྲུབ་ཕྱིར་ནི་འབད་པས་སྒོམས། །གཞན་ཡང་རྡོ་རྗེའི་ས་གཞི་སྟེ། །རྐང་མཐིལ་གཉིས་ཡིན་རྩིབ་རུས་རྣམས། །རྡོ་རྗེའི་ར་བ་རྒྱས་པ་སྟེ། །ཀུན་གཡོག་རྡོ་རྗེའི་ར་བའོ། །
མེ་ནི་སེན་མོ་ཉི་ཤུ་དང། །ཇི་ལྟར་སྣ་ཚོགས་རྡོ་རྗེ་ནི། །མ་ལུས་སྐྱེད་ཅིང་སྤྲོ་བྱེད་པ། །སྤྱི་བོར་གནས་པའང་དེ་བཞིན་ནོ། །ལས་ཀྱི་ཕྱག་རྒྱ་རྒྱའོ། །གཏུམ་དྲག་བཤད་གི་དབྱིབས་ཅན་ཏེ། །གསང་བའི་ཚང་ཚིང་ཁ་རུའོ། །འབར་བ་ཞེས་བྱའི་དུར་ཁྱོད་ནི། །སྣ་ཡི་
[041A]༄༅། །བུ་ག་གཉིས་ན་གནས། །ཉལ་སོགས་དེ་བཞིན་མི་བཟད་པ། །མིག་གཉིས་ལ་ནི་གནས་པའོ། །ཧ་ཧར་དགོད་དང་གཡེར་ཀ་ཅན། །རྣ་བ་གཉིས་ན་གནས་པའོ། །ཆོས་ཀྱི་ཕྱག་རྒྱའོ། །རྐང་པའི་ལུས་ནི་རླུང་ཆེན་པོ། །སུམ་མདོ་མ་
སྟེ་ལྟོ་བ་ཆུ། །བྲང་ནི་ས་རུ་ཤེས་བྱ་སྟེ། །སྒལ་ཚིགས་རི་རབ་ཏུ་བརྗོད་དོ། །ཕྱག་རྒྱ་ཆེན་པོའོ། །ལུས་ཀུན་མཉམ་པ་གྲུ་བཞི་པ། །རྩ་ཡི་བུ་ག་སྒ་བཞི་ཡིན། །རྐ་བ་བརྒྱད་པོ་རྐང་རྣམས་དག། མིག་ནི་རྩེག་པ་ལྔ་རྣམས་སོ། །རྣ་བ་རྟ་བབས་སྣ་བ་
གུ། ལྕེ་ནི་མཆོད་པ་མཆུ་སྣམ་བུ། །སོ་ནི་དྲ་བ་ལ་སོགས་རྒྱན། །མ་ལུས་ས་རུ་བསམ་པའོ། །དམ་ཚིག་གི་ཕྱག་རྒྱའོ། །རྟེན་དང་བརྟེན་པའི་ལུས་དཀྱིལ་ཐམས་ཅད་ཕྱག་རྒྱ་བཞིར་བསྡུས་ནས་གསལ་བར་གསུངས་པའི་ཕྱིར་རོ།།ཞེས་
སྨྲས་སོ། །འདི་ལ་བཤད་པར་བྱ་སྟེ། ཕྱག་རྒྱ་བཞི་པ་ཞེས་བྱ་བའི་གཞུང་ཁྱོད་ཀྱིས་ཇི་སྐད་སྨྲས་པ་འདི་ལྟ་བུ་ཆེན་ཛེའ་ཏ་རི་པས་མཛད་པ་རྩོད་མེད་ཅིག་ཡོད་ན་ནི་མཁས་པ་སྔ་ཕྱི་གང་ཡང་རུང་བ་ཅིག་ཙམ་ལ་ཡང་གྲགས་པར་
རིགས་པ་ལ། མཁས་པ་སྔ་ཕྱི་སུ་ལ་ཡང་མ་གྲགས་ཤིང། རྒྱ་བོད་ཀྱི་མཁས་པ་གང་གིས་ཀྱང་ཁུང་སུ་དྲངས་པ་ཚིག་གཅིག་ཀྱང་མེད་ལ། དེའི་ཕྱིར་བསྟན་འགྱུར་གསར་རྙིང་གང་གི་ནང་ན་ཡང་འདི་ལྟ་བུ་མེད་དོ། །དེ་བས་ན་འདི་ལྟ་བུ་
དྲངས་ཀྱང་ཁོ་བོ་ཅག་ལ་ཁུངས་སུ་མི་འགྱུར་ལ། གཞུང་དེ་ལྟ་བུ་སུ་ཞིག་གིས་བྱས་ཀྱང་རུང་ཁྱེད་འདོད་པ་ལྟར་གྱི་ལུས་དཀྱིལ་འགྲུབ་པ་ལ་ཕན་པ་ལྟ་ཞོག། གནོད་པར་འགྱུར་བ་ཡིན་ནོ། །ཇི་ལྟར་ཞེ་ན། གསུང་ངག་རིང་པོ་ཆེའི་གདམས་ངག་

[041B] རྩའི་དཀྱིལ་འཁོར་ཕོ་བྲང་ལྔའི་ལྷ་བརྒྱ་ལྔ་བཅུ་རྩ་བདུན་དང། ཞར་ལ་དྲན་པར་བྱ་བ་སྐྱེ་མཆེད་ཀྱི་ལྷ་བཅུ་གཉིས། ཡན་ལག་ལ་ཁྲོ་བོ་བཅུ་སྟེ་བརྒྱ་དང་བདུན་ཅུ་རྩ་དགྲུར་བཞེད་
ཅིང། ཁྱེད་ཀྱང་ལུགས་དེ་ཉིད་སྨྲ་བར་རློམ་པ་མིན་ནམ་ཅི། དེ་ལྟར་ན་ཕོ་བྲང་ལྔའི་རྩ་འཁོར་གྱི་དབུས་སུ། དེ་བཞིན་གཤེགས་པ་ལྔ་ཡུམ་དང་བཅས་པ་ས་བོན་ལྔ་ལས་བསྐྱེད་ནས། རྩ་འདབ་སོ་སོ་ལ་འཁོར་གྱི་ལྷ་མོ་འཁོར་ལོ་རང་རང་
གི་རྩ་འདབ་ཀྱི་གྲངས་ངང་མཉམ་པར་སྐྱེད་པར་རྗེ་བཙུན་ས་སྐྱ་པ་ཆེན་པོ་ལ་སོགས་པ་རྣམས་ཀྱིས་གསུངས་པ་ལྟར་འདོད་དགོས་པ་ལ། ཕྱག་རྒྱ་བཞི་པ་ཞེས་བརྗོད་པའི་གཞུང་འདི་ནི། སྙིང་ཁར་བརྒྱར་ཀྱི་རྩ་རྣམས་ལས། །རྡོ་རྗེ་བཙུན་མོ་
མཱ་མ་ཀཱི། ཞེས་སོགས་ཀྱིས་སྙིང་ཀའི་འཁོར་ལོ་རྩ་འདབ་བརྒྱད་པ་ཡོངས་སུ་གྱུར་པ་ལས། མཱ་མ་ཀཱི་བསྐྱེད་པ་སོགས་སུ་བསྟན་འདུག་པ་འདི་ལུགས་དེ་དང་ཇི་ལྟར་མི་འགལ་བར་འདུག་པ་སོམས་ཤིག། གཞན་ཡང་རྩ་བའི་དཀྱིལ་
འཁོར་གྱི་འཁོར་གྱི་ལྷ་བརྒྱ་ལྔ་བཅུ་རྩ་གཉིས་བསྐྱེད་པ་སྟོན་པའི་ཚིག་ཟུར་ཙམ་ཡང་གཞུང་འདི་ན་མི་སྣང་ཞིང། ཞར་ལ་དྲན་པར་བྱ་བའི་སྐྱེ་མཆེད་ཀྱི་ལྷ་དང། ཡན་ལག་གི་ཁྲོ་བོ་རྣམས་བཤད་པ་ཙམ་དུ་འདུག་པས། འདིས་ཁྱོད་འདོད་པའི་ལུས་
དཀྱིལ་ཡོང་སུ་རྫོགས་པ་གསལ་བར་བསྟན་པ་ཇི་ལྟར་འགྲུབ། གཞན་ཡང་རྗེ་བཙུན་ས་སྐྱ་པ་ཆེན་པོ་རང་ཉིད་ཀྱིས་ལུས་དབྱིབས་ཀྱི་དཀྱིལ་འཁོར་སྒོམ་ཚུལ་མཛད་པ་ལས། ཡན་ལག་གི་ཧཱུཾ་བཅུའི་ཁྲོ་བོ་ཡང་དྲན་པར་བྱའོ། །ཞེས་པ་ཙམ་ལས་

[042A]༄༅། །མ་གསུངས་ཀྱང། བླ་མ་འཕགས་པ་ལ་སོགས་པ་རྗེས་འཇུག་གི་གཙོ་བོ་རྣམས་ཀྱིས་པདྨ་མཐར་བྱེད་ཁ་ལ་འགོད་པར་བཤད་ཅིང། ཁྱོད་ཀྱིས་དྲངས་པའི་གཞུང་འདིར། བཤད་སྒོར་པདྨ་མཐར་བྱེད་དེ། ཞེས་བཤད་
པས་ཁ་དང་བཤད་ལམ་ཇི་ལྟར་མི་འགལ་བ་སོམས་ཤིག། གཞན་ཡང་པདྨ་མཐར་བྱེད་བཤད་སྒྲོར་འགོད་པ་ནི། རྒྱུན་ཚད་ལྡན་གྱི་གཞུང་གང་དང་ཡང་མི་མཐུན་ཞིང། དུ་མ་ཞིག་དང་འགལ་བའི་ཕྱིར། རྒྱུ་མཚན་དེས་ཀྱང་འདི་ཛཱེ་ཏ་རི་
བས་མཛད་པ་མ་ཡིན་པར་ངེས་སོ། །གཞན་ཡང་ཁྱོད་ཀྱིས་གོང་དུ། དྲིལ་བུ་བའི་གཞུང་དྲངས་ནས་འབྱུང་བཞིའི་རླུང་སྒོ་བཞིར་བསྐྱེད་པ་དང། བདེ་མཆོག་དང་ཀྱཻ་རྡོར་གྱི་ལུས་རྟེན་གྱི་དཀྱིལ་འཁོར་དུ་བསྐྱེད་ཚུལ་མཐུན་མོང་བ་ཡིན་པར་ཁས་བླངས་
ཤིང། ཁྱོད་ཀྱིས་དྲང་པའི་ཕྱག་རྒྱ་བཞི་ཞེས་པའི་གཞུང་འདིར་ནི། རྩའི་བུ་ག་སྒོ་བཞི་ཡིན། ཞེས་བཤད་པ་ཡང་འགལ་བ་ཡིན་ནོ། །ཁྱོད་ཀྱིས་གཞུང་འདི་དང་གསུང་ངག་རིན་པོ་ཆེའི་གདམ་ངག་གཉིས་གཅིག་ཏུ་འདོད་པ་ལ་དོགས་སྤོང་
བྱས་པའི་སྐབས་སུ། གཞུང་འདིར་མིག་སོགས་ལ་སེམས་དཔའ་དྲུག་འགོད་པར་བཤད་ཅིང། གདམས་ངག་ཏུ་མིག་སོགས་ལ་གཏི་མུག་རྡོ་རྗེ་སོགས་འགོད་པར་བཤད་པའི་དོགས་པ་བསུས་ནས། དེའི་ལན་དུ་རྡོ་རྗེ་གུར་ལས། ཡིད་ལ་ཀུན་ཏུ་
བཟང་པོ་ཡིས། །དེ་ཉིད་མཁའ་འགོ་བདག་མེད་མ། འདི་རྣམས་སྐྱི་ས་ནི་ཐམས་ཅད་སྦྱང། ཞེས་ཀུན་བཟང་དང་བདག་མེད་མ་གཅིག་པར་བཤད་པའི་རིགས་པས་གཞན་རྣམས་ལུགས་གཉིས་གང་བཀོད་ཀྱང་འགལ་བ་མེད་དོ། །ཞེས་སྨྲས་

[042B] རྒྱུད་དོན་གཏན་ནས་མ་གོ་བའི་གཟུ་ལུམས་ཡིན་ཏེ། འདི་ལྟར། གཏི་མུག་རྡོ་རྗེར་རབ་སྦྱོར་བས། །མིག་གི་རྣམ་པར་ཤེས་པ་སྦྱང་ཞེས་པ་ནས། ཡིད་ལ་ཀུན་ཏུ་བཟང་པོ་ཡིས། ཞེས་པའི་བར་གྱིས་ཆོས་ཅན་ནང་གི་སྐྱེ་མཆེད་དྲུག་སེམས་དཔའ་དྲུག་གིས་སྦྱོང་བར་
བཤད་ནས། དེ་རྣམས་ཀྱི་ཆོས་ཉིད་གློ་བུར་དྲི་བཅས་ཀྱི་དེ་བཞིན་ཉིད་དེ་བདག་མེད་མ་སྒོམ་པས་སྦྱོང་བར་སྟོན་པ་ནི། དེ་ཉིད་མཁའ་འགྲོ་བདག་མེད་མ། ཞེས་པ་ཡིན་པས། དེ་ཉིད་ཅེས་པ་དེ་བཞིན་ཉིད་ལ་ཟེར་བ་ཡིན་གྱི། ཀུན་བཟང་དེ་ཉིད་ཅེས་སྤྲེལ་རྒྱུ་
ག་ལ་ཡིན། བདག་མེད་མ་ནི་གཤེགས་མ་ཡིན་ཞིང། ཀུན་བཟང་ནི་སེམས་དཔའ་ཡིན་ལ། དེའི་ཕྱིར་དེ་གཉིས་གཅིག་ཡིན་པར་འདོད་པ་ཁྱོད་ནི་ཕྱུགས་ལས་ཀྱངས་ཕྱུགས་སོ། །ཡང་ཁྱོད་ཀྱིས་གཞུང་དུ་ཁྲོ་བོ་བཅུ་ལ་རང་འདྲའི་ཡུམ་ཡོད་པར་བཤད་
ལ། གདམས་ངག་ཏུ་ཡུམ་མ་བཤད་པས་འགལ་ལོ་སྙམ་ན། མི་འགལ་ཏེ། རྒྱུན་གྱི་ཉམས་ལེན་ལ་དམིགས་པ་ཉུང་བ་དང། ཁྲོ་བོ་བཅུའི་ཀྱེད་རྡོར་གྱི་གཞུང་ཕལ་ཆེ་བ་ནས་ཡུམ་དངོས་སུ་གསལ་པོར་མ་བཤད་པ་དེ་དང་མཐུན་པར་བྱས་པ་ལ། ཡུམ་
དང་བཅས་པ་སྒོམ་ནུས་ན། རྗེ་བཙུན་རིན་པོ་ཆེ་རྡོ་རྗེ་འཆང་གཉིས་པས། ཁྲོ་བོ་བཅུ་ཡུམ་དང་བཅས་པར་གུར་རྒྱུན་དུ་གསུངས་པས་འགལ་བ་མེད་དོ། །ཞེས་བྲིས་སོ། །འདིས་ནི་གཤིན་རྗེའི་གཤེད་ནག་པོ་ཞལ་གཅིག་ཕྱག་གཉིས་པ་ལ་རང་འདྲའི་ཡུམ་
རོ་ལངས་མ་ནག་མོ་ཞལ་གཅིག་ཕྱག་གཉིས་མ་གསལ་བར་སྨྲས་པ་ཡིན་པས། རོ་ལངས་མ་ནག་མོ་ཞལ་གཅིག་ཕྱག་གཉིས་མ་མི་སྲིད་དོ། །ཞེས་བླུན་པོའི་ཚོགས་ཀྱི་དབུས་སུ་ཅ་ཅོའི་སྒྲ་བསྒྲགས་པ་ཐམས་ཅད། རང་གི་ཚིག་གིས་ཉམས་

[043A]༄༅། །པར་བྱས་པ་ཡིན་ནོ། །གཞན་ཡང་ཁྱོད་ཀྱིས་འདི་སྐད་ཅེས།འོན་ཀྱང་བཤད་པའི་རྒྱུད་རྡོ་རྗེ་འཕྲེང་བར་ལེའུ་དྲུག་ཙམ་མཐུན་པར་ཡུལ་ཉི་ཤུ་རྩ་བཞི་དང། ནང་གི་གནས་ཉི་ཤུ་རྩ་བཞིར་སྦྱར་བ་བདེ་མཆོག་གི་ལུས་དཀྱིལ་དུ་
ཡང་བཤད་ལ། ལེའུ་དྲུག་ཅུ་རྩ་གསུམ་པར་ཡང་གསང་བ་འདུས་པ་ཉིད་ཀྱིས་ལུས་དཀྱིལ་གསལ་བར་བཤད་དོ། །ལེའུ་བཅུ་བདུན་པར་ཀྱཻ་རྡོ་རྗེའི་ལུས་དཀྱིལ་འདི་ཆ་འདྲ་བར་གསུངས་པ་སྟེ། ཇི་སྐད་དུ། འཁོར་ལོའི་གྲངས་ཀྱི་དབྱེ་བ་ཡིས། །དེ་
བཞིན་རྨད་དུ་བྱུང་བའི་མཆོག། འཁོར་ལོ་དྲུག་པ་རྟེན་བཅུ་དྲུག། ལུས་ལ་ལྷ་ཡི་གཞལ་ཡས་ཁང། །རྣལ་འབྱོར་ཇི་བཞིན་གནས་ཇི་བཞིན། །ཞེས་ལུས་གཞལ་ཡས་ཁང་དུ་སྐྱེད་ཚུལ་མདོ་ཙམ་དང། རླུང་གི་འཁོར་ལོར་གནས་པའི་རྩ། །འདབ་
དྲུག་རླུང་གི་མཁའ་ལ་སྤྱོད། །འདབ་གསུམ་མེ་ཡི་འཁོར་ལོར་བཤད་རྩ་གསུམ་ནས་ནི་རིམ་གྱིས་འཆར། །དེ་བཞིན་ལོངས་སྤྱོད་འཁོར་ལོ་ཡང། །རྩ་ནི་བཅུ་དྲུག་ཡང་དག་བརྗོད། །ཆོས་ཀྱི་འཁོར་ལོར་གནས་པའི་རྩ། །བརྒྱད་ནི་ཀུན་ལ་ཁྱབ་པའོ། །
དེ་བཞིན་སྤྲུལ་པའི་འཁོར་ལོར་ཡང། །དྲུག་ཅུ་རྩ་བཞི་འཆར་བར་བཤད། །བདེ་བ་ཆེན་པོའི་འཁོར་ལོ་ཆེར། །རྩ་ནི་སུམ་ཅུ་རྩ་གཉིས་སུ། །དེ་ལྟར་མདོར་བསྡུས་རིམ་པ་ཡང། །བརྒྱ་དང་སུམ་ཅུའི་གཅིག་ལྷག་པ། །རྩ་རྣམས་སུ་ནི་ཡང་དག་
བཤད། ཅེས་གསང་གནས་རླུང་འཁོར་ལ་འདབ་མ་དྲུག། སུམ་མདོ་མེ་འཁོར་ལ་གསུམ། ལྟེ་བ་སྤྲུལ་འཁོར་ལ་རེ་བཞི། སྙིང་ཁར་ཆོས་འཁོར་ལ་བརྒྱད། མགྲིན་པ་ལོངས་སྤྱོད་འཁོར་ལོ་ལ་བཅུ་དྲུག། སྤྱི་བོ་བདེ་ཆེན་འཁོར་ལོ་ལྷ་

[043B] ཕུང་པོ་ལྔའི་བདག་ཉིད་ལུས། །མཁའ་འགྲོ་ལྔར་ནི་རབ་ཏུ་གྲགས། །དེ་ཉིད་འབྱུང་བ་ལྔ་ཡིས་ནི། ཡེ་ཤེས་ལྔ་ནི་རྣམ་པར་གནས། །དེ་ཕྱིར་འབད་པ་ཐམས་ཅད་ཀྱིས། །རྩ་ཡི་འཁོར་ལོ་ཤེས་པར་བྱ། །ཇི་
ལྟར་ཆུ་ཡི་དབུས་ཀྱིས་ཤིང། །མྱུར་དུ་ཡང་ནི་འཕེལ་ནས་འགྲོ། དེ་ལས་འབྲས་བུ་སོགས་ལྡན་པ། སྟེར་བ་འདི་ལ་ཐེ་ཚོམ་མེད། །དེ་བཞིན་ཕུང་པོའི་ཤིང་ཞེས་བྱ། །རྩ་ཡི་ཆུ་ཡིས་འཕེལ་ནས་ནི། །འཕེལ་བས་ཡང་དག་འབྲས་བུ་ནི། །ཐམས་ཅད་མཁྱེན་པ་
ཉིད་སྟེར་བྱེད། །ལྷ་ཡི་རྣམ་པའི་ངོ་བོ་ཡིས། །རྩ་རྣམས་རང་བཞིན་བསྒོམ་པར་བྱ། ཞེས་སོ། །དེ་ལ་ཚིག་རྐང་དང་པོ་གཉིས་ཀྱི་དོན་འཁོར་ལོ་ལྔའི་དབུས་སུ་མཁའ་འགྲོ་ལྔ་བསྒོམ་པ་དང། ཚིག་རྐང་ཕྱི་མ་གཉིས་ཀྱིས་རྩ་འདབ་རྣམས་ལ་ལྷ་མོ་
བརྒྱད་དང་སུམ་ཅུ་སོ་ཅིག་འགོད་པ་བསྟན་ཏེ། རྒྱས་པར་སློབ་དཔོན་ཨ་ལང་ཀ་ཀ་ལ་ཤའི་འགྲེལ་པར་བཤད་དོ། །ཞེས་བཞད་གད་ཀྱི་སླད་དུ་ཆེད་ཀྱིས་བཀོད་དོ། །དེ་ལ་བཤད་རྒྱུད་རྡོ་རྗེ་འཕྲེན་བར་གསང་འདུས་སོགས་ཀྱི་ལུས་དཀྱིལ་བཤད་པས་
ཁྱོད་ཀྱི་ཀྱེ་རྡོར་གྱི་ལུས་དཀྱིལ་དེ་ལྟ་བུ་འགྲུབ་པ་ལ་ཕན་པ་ཅི་ཡང་མེད་ཅིང། རླུང་གི་འཁོར་ལོ་གནས་པའི་རྩ། །འདབ་དྲུག་རླུང་གི་མཁའ་ལ་སྤྱོད། །འདབ་གསུམ་མེ་ཡི་འཁོར་ལོར་བཤད། །རྩ་གསུམ་ནས་ནི་རིམ་གྱིས་འཆར། ཞེས་པ་ནི། ཁྱོད་
རང་ཉིད་ཀྱིས་དྲངས་པའི་རྩ་བའི་རྩ་གསུམ་ནས་ནི་ཡང་དག་བཤད། ཅེས་པ་དེ་ནས་ཚིག་རྐང་པ་དྲུག་སོང་བ་ན། སྨིན་མའི་དབུས་ན་རླུང་འཁོར་ལོ། །ཞེས་རླུང་གི་འཁོར་ལོ་འདབ་མ་དྲུག་པ་དེ་ཉིད་སྨིན་མའི་དབུས་ན་གནས་པར་དངོས་སུ་བཤད་ཅིང། དེ་

[044A]༄༅། །ནས་ཤླཽ་ཀ་གཅིག་སོང་བ་ན། རྩ་གསུམ་གྲུ་གསུམ་མེ་དཀྱིལ་འཁོར། །མགྲིན་པའི་འོག་ཏུ་བཤད་པ་ཡིན། ཞེས་མི་འཁོར་གྲུ་གསུམ་རྩ་འདབ་གསུམ་པ་དེ་ཉིད་མགྲིན་པའི་འོག་ཙམ་ན་གནས་པར་དངོས་སུ་བཤད་
བ་ལ། ཁྱོད་ཀྱིས་རླུང་འཁོར་འདབ་མ་དྲུག་པ་གསང་གནས་ན་དང། མེ་འཁོར་འདབ་མ་གསུམ་པ་སུམ་མདོར་གནས་པ་རྒྱུད་འདི་ཉིད་ཀྱིས་བསྟན་པར་སྨྲས་པ་འདིས། རྒྱུད་ཀྱི་ཡིག་འཕྲེང་ཁ་ཡར་ཞིག་མཐར་ཆགས་སུ་ཀློག་པའི་བྱ་བ་ཙམ་ཡང་མ་
བྱས་བཞིན་དུ། སྤྱི་རྟོལ་འབའ་ཞིག་གིས་ངོ་ཚ་བོར་བའི་སྨྲ་བ་ལྷུར་ལེན་པ་གསལ་བར་བྱས་ལ། ཨ་ལང་ཀ་ཀ་ཀཱ་ལ་ཤའི་འགྲེལ་བར་ནི། མགྲིན་པ་ལོངས་སྤྱོད་ཀྱི་འཁོར་ལོའི་འོག་གི་མེ་འཁོར་ལ་རྩ་དབུ་མ་ལ་བརྟེན་པའི་མདུད་པ་གསུམ་དང། ནུ་
མ་གཡས་གཡོན་གྱི་རྩ་གཉིས་དང། རྩ་འདབ་གསུམ་སྟེ་བརྒྱད་ཡོད་པར་དང། སྨིན་འཚམས་ཀྱི་རླུང་གི་འཁོར་ལོ་ལ་འདབ་མ་དྲུག་དང། སྨིན་མ་གཡོས་གཡོན་གྱི་རྩ་གཉིས་ཏེ་བརྒྱད་ཡོད་ཅིང། དེ་དག་ལ་བཏང་ཟུང་ལ་སོགས་པ་རླུང་བརྒྱ་རྩ་
བརྒྱད་ཀྱི་ནང་ནས་བརྒྱད་པོ་དེ་ཉིད་རྒྱུ་བར་དངོས་སུ་བཤད་པས། རྩ་འཁོར་དེ་གཉིས་གསང་གནས་དང་སུམ་མདོ་ན་ཡོད་པ་སོགས་ཨ་ལང་ཀ་ཀ་ལ་ཤའི་འགྲེལ་བར་བཤད་དོ། །ཞེས་ཟེར་བ་ནི་ཧ་ཅང་ཐལ་བའི་རྫུན་ཆེན་པོས་མངོན་སུམ་
ལ་བསྙོན་པར་བྱེད་པའོ། །ཕུང་པོ་ལྔ་ཡི་བདག་ཉིད་ལུས། །མཁའ་འགྲོ་ལྔར་ནི་རབ་ཏུ་གྲགས། ཞེས་པ་ནི། སྒྲུབ་པ་པོའི་ལུས་ཀྱི་ཕུང་པོ་ལྔ་ལ་མཁའ་འགྲོ་ལྔ་དང། དེ་བཞིན་གཤེགས་པ་ལྔའི་ཐ་སྙད་བྱས་པར་སྟོན་པ་ཡིན་གྱི། རྩ་འཁོར་

[044B] ལྷ་མོའི་རྣམ་པའི་ངོ་བོ་ཡིས། །རྩ་རྣམས་རང་བཞིན་བསྒོམ་པར་བྱ། ཞེས་པ་ཡང་ཕུང་པོ་ངའི་ཤིང་ལྗོན་པ་འདི་ཉིད་ཀྱི་རྩ་སྟོང་ཕྲག་བདུན་ཅུ་རྩ་གཉིས་པོ་ཐམས་ཅད་གཏུམ་མོའི་
མེས་ཞུ་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་འཕེལ་ཞིང་ཁྱབ་པར་བྱས་པ་ལས། བདེ་བ་ཆེན་པོའི་ཡེ་ཤེས་གོང་ནས་གོང་དུ་འཕེལ་ཞིང་དེ་ལ་བརྟེན་ནས་ཐམས་ཅད་མཁྱེན་པའི་འབྲས་བུ་སྟེར་བར་བྱེད་པ་ཡིན་ནོ། །ཞེས་ད་བཞིན་ཕུང་པོའི་
ཤི་བ་ཞེས་བྱ། ཞེས་སོགས་ཀྱིས་བསྟན་ནས། དེ་ལྟར་རྩ་རྣམས་དང། ཀུན་ད་ལྟ་བུའི་བྱང་ཆུབ་ཀྱི་སེམས་ཕྲད་པ་ལས། བདེ་བ་ཆེན་པོ་སྟེར་བའི་ལྷ་མོའི་བྱ་བ་བྱེད་པའི་རྒྱུ་མཚན་གྱིས། རྩ་རྣམས་ལྷ་མོའི་རང་བཞིན། ཞེས་གསུངས་པ་ཡིན་གྱི། རྩ་
རྣམས་ལྷ་མོའི་སྐུའི་རྣམ་པར་སྒོམ་པ་སྟོན་པ་ག་ལ་ཡིན། གལ་ཏེ་ཡིན་དུ་ཆུག་ཀྱང་འཁོར་གྱི་ལྷ་བརྒྱ་དང་ལྔ་བཅུ་རྩ་གཉིས་སྒོམ་པའི་ལུས་དཀྱིལ་བསྟན་པའི་ཤེས་བྱེད་དུ། བརྒྱ་དང་སུམ་ཅུ་རྩ་གཅིག་སྒོམ་པར་བཤད་པ་དྲངས་པ་ལས་བཞད་གང་
དུ་འོས་པ་གང་ཞིག་ཡོད། རིགས་པ་མི་ཤེས་པའི་བླུན་པོ་རྣམས་ལ་ནི་རྣམ་འགྱུར་འདི་ལྟ་བུ་འོས་པ་ཁོ་ནའོ། །ལུས་ཀྱི་གཞལ་ཡས་ཁང་དུ་ཡང། །དེ་ཉིད་ཀྱི་ནི་ནང་བཞུགས་པ། །དེ་བཞིན་གཤེགས་དང་ལྷ་མོ་དང། །གཟུགས་ལ་སོགས་དང་
སངས་རྒྱས་སྲས། །ཁྲོ་བོ་བཅུ་ཞེས་བྱ་བ་ནི། །དེ་ཉིད་མཆོག་ནི་ཡང་དག་བཞུགས། །ཞེས་པ་ཚིག་རྐང་དྲུག་པོ་འདིས་ལུས་གཞལ་ཡས་ཁང་དུ་བསྐྱེད་པའི་རྗེས་སུ་བརྟེན་པ་ལྷ་བསྐྱེད་པ་ལ་དེ་བཞིན་གཤེགས་པ་ལྔ་དང། སྤྱན་མ་སོགས་

[045A]༄༅། །ལྷ་མོ་བཞི་དང། གཟུགས་རྡོ་རྗེ་མ་སོགས་ལྔ་དང། རྒྱལ་བའི་སྲས་པོ་བརྒྱད་དང། ཁྲོ་བོ་བཅུ་སྟེ། ལྷ་སུམ་ཅུ་སོ་གཉིས་པོ་བསྒོམ་པའི་ལུས་དཀྱིལ་སྟོན་པ་ཡིན་ལ། དེ་ཉིད་ཀྱིས་ཁྱེད་འདོད་པ་ལྟར་གྱི་ཀྱཻ་རྡོར་གྱི་ལུས་
དཀྱིལ་དང་ཆ་འདྲ་བའི་ལུས་དཀྱིལ་བསྟན་པར་སྨྲ་བ་ནི། ཕྱོགས་ཐམས་ཅད་རྣམ་པར་བསླད་པའི་གཏམ་མོ། །དེ་ལྟར་ཕྱིན་ཅི་ལོག་གི་སྨྲ་བ་འདི་ཐམས་ཅད་རྡོལ་གཏམ་འབའ་ཞིག་ལས་མ་འདས་པའི་ཚུལ་མདོ་ཙམ་ཞིག་རྫོགས་པར་བཤད་
ཟིན་ནས།།    ༈    །།ད་ནི་འདི་བརྗོད་པར་བྱ་སྟེ། ཁྱེད་ཀྱིས་ཀྱཻ་རྡོ་རྗེའི་ལུས་ཀྱི་དཀྱིལ་འཁོར་ལ་རྩོད་པ་སྤང་བའི་ཕྱིར་དུ་རྒྱ་ཆེར་སྨྲས་པ་དེ་ཐམས་ཅད་་ཅུང་ཟད་ཕྱོགས་སུ་འགྲོར་རུང་བ་ཚིག་གཅིག་ཀྱང་མ་དམིགས་པའི་ཕྱིར་ཆུ་ཤིང་གི་སྡོང་
པོ་བཞིན་དུ་བརྗོད་བྱའི་དོན་གྱི་སྙིང་པོས་སྟོང་ཡང་ཚིག་གི་ཡལ་འདབ་རྒྱས་པར་རྨོངས་པའི་བྱ་ཚོགས་མགུ་བར་བྱེད་པ་ཙམ་ཞིག་ཏུ་ཟད་དོ། །དེ་ལྟ་མོད་ཀྱི་རྗེ་བཙུན་ས་སྐྱ་པ་ཆེན་པོ་ལ་སོགས་པ་རྗེ་བཙུན་གོང་མ་གང་གི་གསུང་རབ་ནའང་འདི་ཉིད་
རྒྱུད་ཀྱི་ཚིག་གང་དང་ཡང་སྦྱར་བ་མེད་ཅིང། ཁྱད་པར་དུ་ཡང་ཛེའ་ཏ་རི་པས་མཛད་པའི་ཕྱག་རྒྱ་བཞི་པ་ཞེས་བྱ་བའི་ཁུངས་དྲངས་པ་ཟུར་ཙམ་ཡང་མེད་པས་དེ་དང་གསུང་ངག་རིང་པོ་ཆེའི་གདམས་ངག་གཉིས།། །།
གཞུང་དང། །གདམས་ངག་ཅེས་བསྒྲིགས་ནས་འཆད་པར་འདོད་པ་ནི་རང་འདོད་པ་ནི་རང་འདོད་ཀྱི་གཟུ་ལུམས་འབའ་ཞིག་ཡིན་ལ། ས་སྐྱ་པའི་རྗེ་བཙུན་གོང་མ་དག་གི་བཞེད་པ་ནི་གྲུབ་ཆེན་བིརྭ་པའི་གསུང་ངག་རྡོ་རྗེའི་ཚིག་རྐང་ཟུར་ཙམ་བསྟན་པ་དེ་

[045B] རྩ་འཁོར་སོ་སོའི་ཐ་སྙད་དང། ཕུང་པོ་ལྔ་གཤེགས་པ་ལྔ་དང། ཁམས་བཞི་གཤེགས་མ་བཞི་ཞེས་
སོགས་ཀྱི་ཐ་སྙད་གར་ཡོད་པའི་ཕ་རྒྱུད་མ་རྒྱུད་ཐམས་ཅད་ཀྱིས་ཀྱཻ་རྡོ་རྗེའི་ལུས་དཀྱིལ་འདི་ཉིད་བསྟན་པར་མི་བཞེད་དོ། །དེ་བས་ན་འདི་ཉིད་ཚུལ་བཞིན་དུ་སྒྲུབ་པར་འདོད་ན་ནི། འདི་ཉིད་གྲུབ་ཆེན་བེརྭ་པའི་གསུང་ངག་
གི་དོན་དུ་སོང་ཚུལ་ཕྱིན་ཅི་མ་ལོག་པར་འཆད་ཤེས་པ་ཅིག་དགོས་པ་ཡིན་ལ། དེ་ལྟར་འཆད་ཤེས་པ་དང། རྒྱུད་སྡེ་རྩོད་མེད་གཞན་དང་འགལ་བའི་དོགས་པ་ལེགས་པར་དཔྱོད་ཤེས་པ་ཞིག་བྱུང་ན་རྒྱུ་མཚན་གཞན་
འཚོལ་བའི་ངལ་བས་ཅི་ཞིག་བྱ། རྒྲུབ་ཆེན་བིརྭ་པའི་གསུང་གི་དོན་དུ་སོང་བར་གྲུབ་ཀྱང། དེ་ཉིད་མི་འཐད་དོ་ཞེས་ཤེས་ལྡན་སུ་ཞིག་སྨྲ་བར་བྱེད། དེ་ལྟར་ན་ཁྱེད་འདོད་པའི་ལུས་དཀྱིལ་སྒོམ་ཚུལ་དེ་ཉིད་གྲུབ་ཆེན་བིརྭ་པའི་གསུང་ངག་གི་
དགོངས་པར་སོང་ཚུལ་ལེགས་པོ་ཞིག་འཆད་ན་རང་ལ་འཆད་རྒྱུ་ཅི་འདུག་སོར་མོ་ནང་དུ་ཁུག་ལ་སོམས་ཤིག། དེ་བཞིན་དུ་རྒྱུད་སྡེ་གཞན་དང་མི་མཐུན་པའི་དོགས་པ་གཅོད་པར་འདོད་ན། རྟོགས་ལྡན་ལ་སྐྱེ་བའི་དོགས་པ་བློ་ལ་ཤར་ནས་
དེ་ལ་ལན་ཕྱིན་ཅི་མ་ལོག་པར་འདེབས་ཤེས་པ་ཅིག་དགོས་པ་ཡིན། དེ་འདྲ་བའི་རིགས་ཨེ་ཡིན་པར་འདུག་སྙམ་དུ་ཁ་ནང་དུ་ཕྱོགས་ལ་སོམས་ཤིག། རྟོགས་ལྡན་ལ་འཆར་བའི་དོགས་པ་ཇི་ལྟ་བ་ཞེ་ན། སྤྱན་མ་རིན་འབྱུང་གི་ཡུམ་དུ་

[046A]༄༅། །བྱས་པ་ནི། རིགས་ལྔ་ཡབ་ཡུམ་གྱི་རྣམ་གཞག་སྟོན་པའ་རྒྱུད་སྡེ་ཐམས་ཅད་དང་མི་མཐུན་ནོ་སྙམ་དུ་དོགས་པ་ལྟ་བུའོ། །གཞན་ཡང་དོགས་པ་དཔྱད་དགོས་པ་མང་དུ་ཡོད་མོད་ཀྱི་རེ་ཞིག་མ་བྲིས་སོ། །འདིར་སྨྲས་
པ། རྣམ་དཔྱོད་བློ་བྲོས་ཡལ་གའི་ཁྱོན་ཡངས་ཤིང། །ལེགས་བཤད་མེ་ཏོག་དཀར་པོའི་དྲི་བསུང་གིས། །སྐལ་བཟང་ཡིད་ཀྱི་གདུང་བ་ཀུན་སེལ་བ། །སྔོན་མེད་ཡོངས་འདུའི་དབང་པོ་འདི་ན་འཁྲུངས། །ཡོངས་སུ་རྫོགས་པའི་བདེ་གཤེགས་
བསྟན་པའི་ཁུར། །གང་གི་དཔུང་པའི་ཀ་བས་ཡོངས་བཟུང་བ། །སྤོབས་པའི་སྟོབས་རྫོགས་ཁོ་བོ་དང་མཚུངས་པའི། །སྨྲ་མཁས་ཆེ་ན་འདི་ན་གཞན་ཡོད་མིན། །གསུང་རབ་མ་ལུས་ལྟ་བའི་མིག་སྟོང་ལྡན། །གང་གི་ལག་ཉལ་རིགས་པའི་
རྡོ་རྗེ་ཡིས། །རྒོལ་ངན་ལྷ་མིན་ཀུན་གྱི་ཀླད་འགེམས་དེར། །དམུས་ལེང་གླེན་པ་དབྱུག་པས་གཡུལ་འགྱེད་དོ། །ཉིན་བྱེད་བྱེ་བ་ལས་རྒྱལ་རིགས་པའི་འོད། །ཕྱོགས་ཀུན་འགེངས་པའི་གཟི་འརྗིད་མ་བཟོད་པར། །ཐུབ་པའི་བསྟན་ལ་ཐན་
སྐྱེ་ལ་འབྱུང་པོའི་བྱ། །ལྟས་ངན་སྲིན་བྱ་ལྟ་བུར་ཅ་ཅོ་སྒྲོག། མི་གཙང་ཚོགས་ཀྱིས་ལུས་བྱུགས་སྤྲེའུ་གང། །དྲི་ངན་ཉེས་པ་གཞན་ལ་བགོ་བྱེད་ཅིང། །རིགས་པའི་སྦར་ཁྱིམ་མི་བཟད་སེང་གེ་ལ། །རང་ཉམས་སླད་དུ་ཅོ་འདྲི་ཅི་ཡང་
རྩོམ། །སྡང་བས་རབ་བསྐྱོད་ཕྲག་དོག་ལྕེ་གཉིས་ཀྱིས། །རྣམ་རྒྱས་བརྫུན་གྱི་དུག་ནི་རབ་སྤྲོ་ཞིང། །དགེ་བའི་སྲོག་འཕྲོག་བློ་ཉམས་གདུག་པའི་སྤྲུལ། །མུན་པའི་ཁུང་བུར་ལྷུར་འཇུག་ཨེ་མ་མཚར། །གཞུང་ལུགས་སོན་ལ་འཐད་

[046B] །རྣམ་པར་དཔྱད་པ་མཁས་པའི་ཚུལ་མཐོང་ནས། །བླུན་རྨོངས་རང་གི་ངང་ཚུལ་མི་ལྟ་བར། །དགག་སྒྲུབ་སྨྱོན་པའི་ཟློས་གར་ཅི་ཡང་བྱེད། །ཚིག་བཞིའི་དོན་ཡང་རྟོགས་པའི་ནུས་མེད་པར། །འབྲེལ་མེད་ཚིག་གི་དཔུང་ཚོགས་
འཚོལ་བའི་ཕྱིར། །ལུས་སེམས་ཡོངས་སུ་གདུང་བའི་དཀའ་ཐུབ་ཀྱིས། །རང་གི་མིག་ལ་བརྩེ་བ་མ་དོར་ཞིག། །དིང་སང་ཐུབ་པའི་བསྟན་པ་ནི། །སྣུམ་ཟད་མར་མེ་ལྟར་གྱུར་བ། །ཅུང་ཟད་ཙམ་གྱི་ལྷག་མ་ལ། །བརྟེན་པའི་གནས་
སྐབས་ཐོབ་འདི་ཡང། །བདུད་རིགས་འབྱུང་པོས་ཡོད་བསྒྱུར་ཞིང། །འཇིག་རྟེན་ཕ་རོལ་ཡོངས་བཏང་བ། །བཤེས་གཉེན་གཟུགས་ཅན་དུ་མ་ཡིས། །ཕྱོགས་འཚམས་ཀུན་ནས་རྣམ་པར་དཀྲུགས། །མ་སྦྱངས་སྐྱེ་བོའི་ཚོགས་ནང། །རྫུན་
གྱི་འཕྲེང་རིང་བརྒྱུས་པ་ཡིས། །རྨོངས་པ་ངོ་མཚར་སྐྱེད་པའི་གཏམ། །བླུན་པོའི་ཡིད་ལ་འབབ་འགྱུར་ཞིང། །མདོ་རྒྱུད་གཞུང་ལ་ལེགས་སྦྱངས་པ། །གཟུར་གནས་མཁས་པའི་སྐྱེ་བོ་ནི། །ལེགས་ཉེས་འབྱེད་པའི་མཐུ་ལྡན་
པའི། །བློ་གྲོས་གསལ་ལྡན་ཆོན་དཀྱོན་མེད། །དེ་ལྟ་ན་ཡང་བདག་གིས་ནི། །གསུང་རབ་ལོག་པར་སྒྲུབ་བྱེད་པ། །མ་བཟོད་བསྟན་ལ་གུས་པའི་བློས། །གནད་ལ་རེག་པའི་གཏམ་འདི་བསྙད། །ཀྱཻ་རྡོ་རྗེའི་ལུས་ཀྱི་དཀྱིལ་འཁོར་
ལ་རྩོད་པ་སྤོང་བའི་ཟོལ་གྱིས། རྒྱུད་སྡེ་དུ་མའི་དོན་ལོག་པ་འབའ་ཞིག་ཏུ་སྨྲ་བའི་ཕྱིན་ཅི་ལོག་གི་གཏམ་གྱི་སྦྱོར་བ་ལ་ཞུགས་པའི་སྨྲ་བ་ངན་པ་རྣམ་པར་འཐད་པའི་བསྟན་བཅོས་གནམ་ལྕགས་འཁོར་ལོ་ཞེས་བྱ་བ་འདི་ནི། །

[047A]༄༅། །རྒྱལ་བའི་གསུང་རབ་མ་ལུས་པའི་དོན་དྲི་མ་མེད་པའི་རིགས་པས་རྣམ་པར་འབྱེད་པ་ལ་མཁས་པའི་མདུན་སར་འཇིགས་པ་མེད་པ་ཁྱུ་མཆོག་རླབས་པོ་ཆེའི་གནས་ཐོབ་པ། སྡེ་སྣོད་གསུམ་དང་རྒྱུད་སྡེ་བཞིའི་
དགོངས་དོན་ཕྱིན་ཅི་མ་ལོག་པར་མཐོང་བའི་བློ་གྲོས་ཀྱི་མིག་ཅ་ན། ཤའྐྱ་བཙུན་པ་དགེ་ལེགས་དཔལ་བཟང་པོས།གྲུབ་པའི་གནས་མཆོག་འབྲོག་རི་བོ་ཆེ་དགའ་ལྡན་རྣམ་པར་རྒྱལ་བའི་གླིང་དུ་སྦྱར་བའོ། །དགེའོ་



