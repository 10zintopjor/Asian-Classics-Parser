༄༅། །འཇམ་དཀར་གྱི་སྒྲུབ་ཐབས་ཤེས་རབ་མཆོག་སྦྱིན་ཅེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། དགེ་མཚན་འོད་ཟེར་རྣམ་བཀྲ་བའི། །ཞབས་སེན་སྦྲང་རྩི་འཛིན་པའི་བཤེས། །བསྟེན་པ་ཡིས་ཀྱང་བློ་གྲོས་ཀྱི། །པད་ཚལ་བཞད་པའི་
དཔལ་དེར་འདུད། །བླང་དོར་རི་མོ་བལྟ་བའི་གཤེད། །མ་རིག་ལིང་ཐོག་སེལ་བྱེད་པའི། །གདམ་ངག་གསེར་གྱི་ཐུར་མ་འདི། །བརྩེ་བའི་སེམས་ཀྱིས་བྲི་བར་བྱ། །དུས་གསུམ་རྒྱལ་
བ་ཐམས་ཅད་ཀྱི། །མཁྱེན་པའི་ཡེ་ཤེས་གཅིག་བསྡུས་ནས། །དྲན་པ་ཡིས་ཀྱང་ཤེས་རབ་ཀྱི། །མཆོག་སྦྱིན་མཛད་དེ་སྒྲུབ་པའི་རིགས། །འདི་ལ་སྦྱོར་དངོས་མཇུག་གསུམ་ལས། །
དང་པོ་སྐྱབས་འགྲོ་སེམས་བསྐྱེད་ནི། །ཚད་མེད་བཞི་ལྡན་རང་རྒྱུད་དང། །འདྲེས་ངེས་ནན་ཏན་ཉམས་སུ་བླང། །དངོས་གཞི་སྭ་བྷ་ཝ་ཡི་སྔགས། །བརྗོད་ནས་རང་གཞན་འཁོར་འདས་

[002A]༄༅། །ཀྱི། །ཆོས་རྣམས་རང་བཞིན་གྱིས་གྲུབ་པས། །སྟོང་པ་ནམ་མཁའ་ལྟ་བུར་བསྒོམ། །སྟོང་པའི་ངང་ལས་བཾ་ཡིག་ལས་བྱུང་རབ་དཀར་འོ་མའི་རྒྱ་མཚོ་ཆེ། །པདྨ་ཨུཏྤལ་ཀུ་མུ་ཏས་
ཁེབས་ཆུ་བྱ་སྣ་ཚོགས་རྩེ་ཞིང་ལྡིང། །མཐའ་སྐོར་སྔོ་ལྗང་ནེའུ་གསིང་མཛེས་པར་མེ་ཏོག་རྣམ་མང་ཕང་ཕུང་ཆགས། །ཐལ་ཀར་སོ་ལྡན་དལ་གྱིས་རྒྱུ་ཞིང་ལོ་མ་སྦྲང་འཛིན་འབྲས་ལྡན་པའི། །མརྒ་རྐང་
ཐུང་ཁང་བཟང་བདེ་བར་གཉིས་སྐྱེས་མགྲིན་པའི་སིལ་སྙན་འཁྲོལ། །ནགས་ཀྱི་མཛེས་མ་གཡུ་ཡི་ལང་ཚོ་མཆོག་ཏུ་རྒྱས་པའི་གྲིབ་བསིལ་ལ། །ནོར་བུའི་རྡོ་ལེབ་གཅལ་དུ་བཀྲམ་པར་བསམ་
གཏན་མཛད་པ་དུ་མ་བཞུགས། །ཡིད་བཞིན་མཚོ་དབུས་འདབ་སྟོང་ལྡན་པ་པད་དཀར་རྒྱས་པའི་ལྟེ་བའི་སྟེང། །བདེ་འབྱུང་གཙུག་རྒྱན་གང་བའི་དབུས་འཁྲུངས་ཨ་ཡིག་དཀར་པོའི་འཕྲོ་འདུ་ལས།།
འཇམ་དབྱངས་གཞོན་ནུ་ཀུནྟ་ལྟར་དཀར་བཅུ་དྲུག་མཛེས་པའི་ལང་ཚོ་ཅན། །ཞལ་དཀྱིལ་ཟླ་ཤེལ་མེ་ལོང་ངོས་ལ་སྤྱན་གཉིས་མཐོན་མཐིང་རི་དགྲས་གཡོ། །མཆུ་སྒྲོས་བྱུ་རུའི་སྐྱེད་ཚལ་ལ་ཆགས་

[002B] །སྨིན་མ་གཡུ་ཡི་ན་ཆུང་ཟུང་འཁྱུག་རལ་པའི་ཟུར་ཕུད་ལྔ་དང་ལྡན། །ཕྱག་གཡས་དུང་གི་ལྗོན་པ་བརྐྱངས་འདྲས་ཤེས་རབ་འདོད་དགུའི་མཆོག་སྦྱིན་མཛད། །གཡོན་པ་དུགས་
ཀར་བརྒྱད་ཁྲི་བཞི་སྟོང་ཆོས་ཕུང་འཆད་པའི་ཕྱག་རྒྱ་བཅས། །ཕྱག་ཟུང་མཛེས་པའི་ཨུཏྤལ་ལྟེ་བར་ཀུན་རྨོངས་སྲོག་གཅོང་ཁཌྒ་དང། །རྒྱལ་བའི་ཆོས་མཛོད་མ་རིག་མུན་སེལ་གླེགས་བམ་ཉི་མ་ཆེན་པོ་བསྣམས།།
གང་སྐུ་ལྷ་ཡི་དགའ་བའི་ཚལ་དེ་མཚན་དཔེའི་མེ་ཏོག་ཕྲེང་བས་མཛེས། །མཚན་དཔེའི་མེ་ཏོག་དོ་ཤལ་དེ་ཡང་རིན་ཆེན་རྒྱན་མང་བུང་བས་བརྒྱན། །ཞི་ཞིང་འཛུམ་ལྡན་མཛེས་ཤིང་ཡིད་འོང་རྣམ་བཀྲ་དར་གྱི་ན་
བཟས་ཀླུབས། །འཇའ་ཚོན་གུར་ཁྱིམ་འཁྲིགས་པའི་དབུས་ན་རྡོ་རྗེའི་སྐྱིལ་ཀྲུང་གིས་བཞུགས་པའི། །གནས་གསུམ་ཨོཾ་ཨཱ་ཧཱུཾ་གིས་མཚན་པའི་ཧཱུཾ་ཡིག་འོད་ཟེར་ལྕགས་ཀྱུ་ཡིས། །རང་བཞིན་གནས་ནས་ཡེ་
ཤེས་སྤྱན་དྲངས་ཛཿ་ཧཱུཾ་བཾ་ཧོཿ་རོ་ཅིག་གྱུར། །སླར་ཡང་རིགས་ལྔ་སྤྱན་དྲངས་དབང་བསྐུར་མི་བསྐྱོད་མགོན་པོས་དབུ་ལ་བརྒྱན། །རྒྱལ་བ་ཀུན་གྱི་ཡབ་ཏུ་གྱུར་ཀྱང་རྒྱལ་སྲས་གཞོན་ནུའི་ཚུལ་འཛིན་ཅིང། །སྤྲོས་པའི་མཚན་
མ་མ་ལུས་སྤངས་ཀྱང་ཡིད་འོང་རིན་ཆེན་མང་པོས་བརྒྱན། །ཁྲོ་དང་རྨོངས་པའི་དྲི་མ་བཅོམ་ཀྱང་འབར་བའི་རལ་གྲི་གླེགས་བམ་བསྣམས། །འཇམ་དབྱངས་བླ་མའི་ཞབས་ཀྱི་པདྨོར་སྒོ་གསུམ་གུས་པས་ཕྱག་འཚལ་

[003A]༄༅། །ལོ། །རང་བཞིན་བདེ་སྟོང་རྣམ་པ་མཆོད་རྫས་ཟག་མེད་བདེ་ཆེན་བསྐྱེད་པ་ཡི། །མཆོད་ཡོན་མེ་ཏོག་བདུག་སྤོས་མར་མེ་དྲི་ཆབ་ཞལ་ཟས་རོལ་མོ་དང། །འདོད་ཡོན་རྣམ་ལྔ་རིན་ཆེན་བདུན་སོགས་
དངོས་བཤམས་ཡིད་ཀྱིས་སྤྲུལ་པ་ཡི། །ལྷ་མིའི་མཆོད་རྫས་ཀུན་བཟང་མཆོད་སྤྲིན་ཞིང་ཀུན་རྒྱས་པར་བཀང་སྟེ་འབུལ། །ཐོག་མེད་ནས་བསགས་སྡིག་ལྟུང་ཀུན་བཤགས་དགེ་ཚོགས་ཀུན་ལ་རྗེས་ཡི་རངས།།
བདག་ཅག་འགྲོ་ལ་ཆོས་འཁོར་བསྐོར་ཕྱིར་མྱ་ངན་མི་འདའ་རྟག་བཞུགས་གསོལ། །འདིས་མཚོན་དགེ་བ་མ་རྣམས་དོན་དུ་རིག་པའི་གནས་ལྔ་ཟུང་ཤེས་ཤིང། །འཆད་རྩོད་རྩོམ་དང་ཐོས་བསམ་སྒོམ་པའི་
ཤེས་རབ་ཕུན་ཚོགས་ཐོབ་ཕྱིར་བསྔོ། །རི་བོང་འཛིན་པ་ལྟར་དཀར་གླེགས་བམ་རལ་གྲིས་ཕྱག་མཚན་ཅིང། །རབ་མཛེས་ཤིན་ཏུ་ཞི་བའི་གཞོན་ནུ་ཟུར་ཕུད་ལྔ་ལྡན་པ། །དགའ་བ་རྒྱ་ཆེན་མཐར་མཆོག་སྤྱན་
ནི་པདྨའི་འདབ་ལྟར་ཡངས། །བློ་གྲོས་ངན་པ་སྲོག་མཛད་འཇམ་པའི་དབྱངས་ལ་འདུད། །དེ་ལྟར་དམིགས་པ་དང་བཅས་པས། །ཤུགས་དྲག་གསོལ་འདེབས་ཡང་ཡང་བྱ། །ཡང་ན་རྩ་བའི་བླ་མ་དང། །
དབྱེར་མེད་མདུན་བསྐྱེད་ཚུལ་དུ་བསྒྲུབ། །དེ་ནས་བདག་མདུན་འཇམ་དབྱངས་སུ། །བསྒོམས་པས་སྐྱོ་ན་བཟླས་པ་བྱ། །བདག་སྙིང་གྱེན་ཕྱོགས་ཁོང་སྟོང་དབུས། །ཟླ་བའི་དཀྱིལ་འཁོར་རྒྱས་པའི་སྟེང།།

[003B] །མུ་ཁྱུད་དང་བྲལ་ལྟེ་བའི་སྟེང། །ཨ་དཀར་རྩིབས་སྟེང་ཡི་གེ་དྲུག་ཅུང་ཟད་མ་རེག་གསལ་བར་བསྒོམ། །ཡི་གེ་འབར་བའི་འོད་ཟེར་གྱིས། །དུག་གསུམ་རྒྱལ་བ་སྲས་བཅས་ཀྱི། །མཁྱེན་པའི་
ཡེ་ཤེས་སྤྱན་དྲངས་ཏེ། །བདག་བློའི་མུན་ཚོགས་བསལ་བར་བསྒོམ། །ཡང་ཅིག་ཨ་ཡིག་འོད་ཟེར་ལྕགས་ཀྱུ་ཡིས། །ཉན་རང་ཚངས་དབང་པཎྜི་ཏ་སོགས་ཀྱི། །ཤེས་རབ་ལ་སོགས་སྲིད་ཞིའི་ཕུན་ཚོགས་ཀུན། །མུན་སེལ་འོད་དུ་
བཀུག་ནས་སྙིང་དབུས་བསྟིམ། །རེས་འགའ་འཁོར་ལོ་གཡས་ལ་ཡིག་འབྲུ་གཡོན། །མགྱོགས་འཁོར་རྨོངས་མུན་འཇོམས་པར་སྒོམ་ཞིང་བཟླ། །བློ་ཡིས་མ་ལྕོགས་འཁོར་བ་རེ་མོས་བྱེད། །ཡང་ན་ཡི་གེ་འབར་བར་དམིགས་ནས་
བཟླ། །ཨོཾ་ཝཱ་ཀྱེ་དཾ་ན་མཿ་ཐུན་བཞིར་བཅད་པའི་ཐུན་ནི་རེ་རེ་ལའང། །ལྔ་སྟོང་ཁྲི་སོགས་ཅི་རིགས་བཟླས་པ་ཡིས། །རིག་གནས་ལ་མཁས་བསྟན་བཅོས་ཀུན་ཤེས་པའི། །ཤེས་རབ་སྣང་བ་འཕྲལ་དུ་སྐྱེ་བར་འགྱུར། །མི་བརྗེད་དྲན་
པའི་གཟུངས་ནི་ཐོབ་འདོད་ན། །གྲེ་ཕུག་ཨ་དཀར་འཕྲོ་འདུའི་སྦྱོར་བ་བྱ། །ཕྱོགས་ལས་རྣམ་རྒྱལ་མ་ཤའི་མན་ངག་ཀྱང། །ཤེས་པར་བྱས་ནས་མཁས་པས་ཉམས་སུ་ལེན། །མཇུག་ཏུ་དེ་ལས་བྱུང་བའི་དགེ་བ་རྣམས། །བདེ་མེད་
སྡུག་བསྔལ་བརྒྱ་ཡིས་གཙེས་པ་ཡི། །འགྲོ་རྣམས་བསྒྲལ་ཕྱིར་ཤེས་རབ་མཆོག་གྱུར་པ། །སྒྲིབ་བྲལ་ཀུན་མཁྱེན་ཡེ་ཤེས་ཐོབ་ཕྱིར་བསྔོ། །ཐུན་མཐའི་གཏོར་མཐུན་མཚམས་བྱ་བ་ཡང། །བློ་ལྡན་རྣམས་ཀྱིས་ཚུལ་འདིར་བརྟགས་

[004A]༄༅། །ནས་བྱ། །འདི་ནི་བླུན་རྣམས་མཁས་པར་སྒྱུར་བྱེད་པའི། །གསེར་འགྱུར་མན་ངག་འདྲ་བའི་གདམས་པ་ཡིན། །ཡང་སྨྲས་པ། སྐྱེས་ཐོབ་རྣམ་དཔྱོད་མཆོག་དང་མི་ལྡན་ཡང། །བསམ་པ་དགེ་བས་ཤེས་བྱའི་དཀྱིལ་
འཁོར་གྱི། །ལྟད་མོ་བལྟ་བར་འདོད་པའི་གྲོགས་པོ་དག་སྒྲུབ་ཐབས་མིག་སྨན་འདི་ཉིད་བསྟེན་པའི་རིགས། །རིག་པའི་གནས་ལྔ་དག་ལ་མ་སྦྱངས་པར། །ཐམས་ཅད་མཁྱེན་པ་ཐོབ་འདོད་གང་མོའི་གནས། །དེ་ཕྱིར་རིག་གནས་རྒྱ་
མཚོར་འཇུག་འདོད་རྣམས། །གདམས་པའི་གྲུ་རྫིངས་འདི་ལ་བསྟེན་པར་མཛོད། །རྒྱལ་བ་ཀུན་གྱི་མཁྱེན་པའི་གཏེར་ཆེན་ཞེས། །གསུང་དབྱངས་མཐོན་པོས་ལེགས་བསྔགས་དྲན་པས་ཀྱང། །མི་ཤེས་མུན་པ་ཀུན་སེལ་ལྷག་པའི་
ལྷ། །འདི་འདྲ་སྒྲུབ་ཏུ་ཡོད་པ་སྐལ་བ་བཟང། །རྣམ་དཔྱོད་ནོར་བུའི་མེ་ལོང་ངོས། །མཁའ་དབྱིངས་རྡོ་རྗེ་ཅན་བཞུ་བཞིན། །ཤེས་བྱའི་ཚོན་རིས་བྱེ་བ་བརྒྱ། །འབྲི་བྱེད་རི་མོ་མཁན་འདི་ཡིན། །གང་ལ་བརྟེན་ན་བློ་གྲོས་ཀྱི། །ར་བའི་ཁྱོན་ཡངས་
གྲྭ་གཅིག་ན། །ཤེས་བྱ་མཐའ་དག་ཡུངས་འབྲུ་ལྟར། །འགོད་བྱེད་མིག་འཕྲུལ་མཁན་འདིའོ། །བདག་ནི་ཐོས་ཉུང་སྦྱངས་པའི་སྟོབས་དམན་ཀྱང། །མི་གཙང་འདམ་ལས་སྐྱེས་པའི་པདྨོ་བཞིན། །དམ་པའི་གསུང་གི་བཅུད་
བསྡུས་རིན་ཆེན་འདི། །སྐལ་ལྡན་གདེངས་ཀ་འཛིན་པའི་གཙུག་ཏུ་བཀོད། །འདིས་མཚོན་དགེ་བས་བྱང་ཆུབ་བར་དུ་བདག་བླ་མ་མཆོག་དང་རྗེ་བཙུན་དབྱེར་མེད་ལས། །འབྲལ་མེད་རྗེས་བཟུང་རྒྱལ་བའི་དམ་ཆོས་ཀུན། །

[004B]ཅེས་རྗེ་བཙུན་འཇམ་དབྱངས་དཀར་པོའི་སྒྲུབ་ཐབས་འདི་ནི་ཚེ་དང་ལྡན་པ་བློ་བཟང་ཕུན་ཚོགས་ཀྱིས། ཡང་ཡང་བསྐུལ་བ་ལ་བརྟེན་ནས་འདིའི་སྒྲུབ་ཐབས་རྒྱ་བོད་ཀྱི་
ཁུངས་བཙུན་པ་རྣམས་ཀྱི་སྙིང་པོ་དྲིལ་ནས། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་རི་བོ་དགེ་ལྡན་དུ་སྦྱར་བ་དགེ་ལེགས་འཕེལ།། །།   ༈    རྗེ་བཙུན་འཇམ་དབྱངས་ཨ་ར་པ་ཙ་ནའི་སྒྲུབ་ཐབས་ནོར་བུ་
ཆུ་ཤེལ་ཅེས་བྱ་བ་བཞུགས།།  །།༄༅། །ན་མོ་གུ་རུ་མཉྫུ་གྷོ་ཥཱ་ཡ། འདིར་འཇམ་དབྱངས་ཨར་པ་ཙ་ན་བསྒྲུབ་པར་འདོད་པས་སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས་འདི་ལྟར།    ༈   
འཇམ་པའི་དབྱངས་སུ་གསལ་བའི་ཐུགས་ཀའི་ཧཱུཾ་གི་འོད་ཟེར་གྱིས། རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་རྗེ་བཙུན་འཇམ་པའི་དབྱངས་མདུན་གྱི་ནམ་མཁར་སྤྱན་དྲངས་འོད་ཟེར་རང་གི་སྙིང་གར་ཐིམ། སྐུ་
གསུམ་ཡེ་ཤེས་བདེ་བླག་ཏུ། །སྩོལ་མཛད་རྩ་བའི་བླ་མ་དང། །དབྱེར་མེད་མགོན་པོ་འཇམ་དབྱངས་ལ། །སྒོ་གསུམ་གུས་པས་ཕྱག་འཚལ་ལོ། །དངོས་བཤམས་ཡིད་ཀྱིས་སྤྲུལ་པ་ཡི། །ཡིད་འོང་མཆོད་སྤྲིན་རྒྱ་
མཚོས་མཆོད། །ཐོག་མེད་ནས་བསགས་ཉེས་ཚོགས་ཀུན། །བསམ་པ་ཐག་པས་བཤགས་ཤིང་སྡོམ། །རང་གཞན་རྣམ་དཀར་དགེ་བའི་ཚོགས། །ཀུན་ལ་རྗེས་སུ་ཡི་རང་ངོ། །ཟབ་རྒྱས་ཆོས་འཁོར་བསྐོར་བ་དང།།

[005A]༄༅། །མྱ་ངན་མི་འདའ་རྟག་བཞུགས་གསོལ། །འདིས་མཚོན་དགེ་བ་ཅི་མཆིས་པ། །བླ་མེད་བྱང་ཆུབ་ཐོབ་ཕྱིར་བསྔོ། །དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ལན་གསུམ་གྱིས་
བྱང་སྡོམ་བཟུང། ཚོགས་ཞིང་རྣམས་རང་ལ་ཐིམ་པས་བྱིན་གྱིས་བརླབས་པར་གྱུར། ཅེས་བསོད་ནམས་ཀྱི་ཚོགས་བསགས་པའོ། །ཨོཾ་ཤཱུནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། ཆོས་ཀུན་རང་བཞིན་མཁའ་ལྟར་དག་པའི་དབྱིངས།།
པཾ་ལས་འདབ་དྲུག་པད་དཀར་ལྟེ་བར་ནི། །ཆ་ཤས་ཡོངས་རྫོགས་རྒྱུ་སྐར་བདག་པོའི་སྟེང། །དྷཱི་ཡིག་ལས་བྱུང་རལ་གྲི་དྷཱི་ཡིག་གིས། །མཚན་པའི་འོད་སྟོང་འབར་བས་དོན་གཉིས་བྱས། །སླར་འདུས་ཐིམ་པ་ཡོངས་སུ་གྱུར་
པ་ལས། །བདག་ཉིད་རྒྱལ་བའི་ཡབ་གཅིག་འཇམ་པའི་དབྱངས། །སྐུ་མདོག་ལི་ཁྲིའི་མདངས་འདྲེས་གསེར་བཟང་མདོག་བཅུ་དྲུག་ལང་ཚོ་རྒྱས་པའི་གཞོན་ནུའི་སྐུ། །ཞི་ཞིང་འཛུམ་ལྡན་ཞལ་གཅིག་ཕྱག་གཉིས་ཀྱི། །
གཡས་པས་མི་ཤེས་རྨོངས་པའི་འཁྲི་ཤིང་ཀུན། །དྲུང་ནས་འབྱིན་པ་ཨུཏྤལ་མཐིང་ཁ་ཡི། །འདབ་མ་དང་འདྲའི་ཤེས་རབ་རལ་གྲི་འཕྱར། །གཡོན་པའི་ཆོས་འཆད་ཕྱག་གིས་ལེགས་བཟུང་བའི། །ཆུ་སྐྱེས་རྒྱས་པའི་ལྟེ་བར་
རྣམ་འདྲེན་ཀུན། །བསྐྲུན་པའི་ཡུམ་མཆོག་འོད་བརྒྱའི་དྲ་བ་ཅན། །མ་རིག་མུན་སེལ་ཉི་མ་གཉིས་པ་བཞིན། །གུར་ཀུམ་གྱིས་བྱུགས་གསེར་གྱི་ས་འཛིན་གྱིས། །ཨིནྟྲ་ནཱི་ལའི་ཅོད་པན་བཅིངས་འདྲ་བའི། །མཐོན་མཐིང་རལ་

[005B] །ཆུ་ཞེང་གབ་པ་སྐུ་ཡི་དཔག་བསམ་ཤིང། །མཚན་དཔེའི་མེ་ཏོག་མཛེས་པས་མངོན་པར་བཀྲ། །རིན་ཐང་བྲལ་བའི་ལྷ་རྫས་ལས་གྲུབ་པའི། །སྣ་མངས་རྒྱན་གྱི་ཕྲེང་བས་རྣམ་པར་བརྒྱན། །དར་གྱི་ན་
བཟའི་ལོ་འདབ་ཅི་ཡང་གཡོ། །འཇའ་ཚོན་སྣ་ལྔའི་འོད་ཕུང་འཁྲིགས་པའི་དབུས། །སྒེག་ཅིང་ཡིད་འོང་མཛེས་པའི་འགྱིང་ལྡན་པས། །མི་ཕྱེད་རྡོ་རྗེའི་སྐྱིལ་ཀྲུང་གིས་བཞུགས་པའི། །སྤྱི་བོར་ཨོཾ་དཀར་མགྲིན་པར་ཨཱ་དམར་པོ། །
ཐུགས་ཀར་ཧཱུཾ་སྔོན་ཧཱུཾ་ཡིག་འོད་ཟེར་གྱིས། །རང་བཞིན་གནས་ནས་མགོན་པོ་འཇམ་པའི་དབྱངས། །རྩ་བརྒྱུད་བླ་མ་ཡི་དམ་དཀོན་མཆོག་གསུམ། །བསྟན་བསྲུང་རྒྱ་མཚོས་བསྐོར་བའི་ཡེ་ཤེས་པ། །སྤྱན་དྲངས་ཛཿ་ཧཱུཾ་བཾ་ཧོཿ་རོ་
ཅིག་གྱུར། །སླར་ཡང་ཐུགས་ཀའི་ཧཱུཾ་གི་འོད་ཟེར་གྱིས། །དབང་ལྷ་སྤྱན་དྲངས་དབང་བསྐུར་མི་བསྐྱོད་པས། །རྒྱས་བཏབ་དབང་གི་ལྷ་རྣམས་རང་ལ་ཐིམ། །གང་གི་མཁྱེན་པ་ཤེས་བྱའི་མཐའ་བརྒལ་བས། །མ་ལུས་རྒྱལ་བ་ཀུན་གྱི་
མཁྱེན་བརྩེ་ཡང། །ཕྲ་མོའི་རྡུལ་གྱི་གོ་སར་འགོད་མཛད་པའི། །འཇམ་མགོན་བླ་མའི་ཞབས་ལ་གུས་ཕྱག་འཚལ། །སྔགས་དང་ཏིང་འཛིན་ཕྱག་རྒྱས་བྱིན་བརླབས་པའི། །ཟག་མེད་བདེ་བའི་དཔལ་སེར་མཆོད་པའི་སྤྲིན། །རབ་འབྱམས་
ཞིང་ཀུན་རྒྱས་པར་ཡོངས་བཀང་སྟེ། །བཅོམ་ལྡན་འཁོར་བཅས་དགྱེས་པ་བསྐྱེད་ཕྱིར་འབུལ། །ཨོཾ་ཨཱརྱ་མཉྫུ་ཤྲཱི་ས་པ་རི་ཝཱ་ར་ཨརྒྷཾ་ནས། སྤར་ཤའི་བར་དུ་པྲ་ཏཱི་ཙྪ་ཧཱུཾ་སཱ་ཧཱ་སྦྱར་བས་མཆོད་ཅིང་མཎྜལ་ཀྱང་འབུལ་ལོ། །རབ་འབྱམས་རྒྱལ་
[006A]༄༅། །བ་ཀུན་གྱི་ཡེ་ཤེས་ནི། །གུར་ཀུམ་བཟང་པོའི་མདོག་ཅན་གཞོན་ནུའི་ཚུལ། །མཚན་དཔེའི་དཔལ་འབར་གཟི་བརྗིད་ཕུང་པོའི་སྐུ། །མཁྱེན་རབ་དབང་ཕྱུག་འཇམ་པའི་དབྱངས་ལ་བསྟོད། །བདག་ཉིད་
འཇམ་པའི་དབྱངས་སུ་གསལ་བ་ཡི། །ཐུགས་ཀར་ཉ་རྒྱས་ཟླ་བའི་དཀྱིལ་འཁོར་དབུས། །རྩིབས་དྲུག་ལྡན་པའི་འཁོར་ལོའི་ལྟེ་བའི་སྟེང། །དྷཱི་ཡིག་ལ་སོགས་སྔགས་ཀྱི་ཕྲེང་བ་ནི། །དམར་སེར་འོད་ཕུང་འབར་བའི་
འཕྲོ་འདུ་ཡིས། །མི་ཤེས་མུན་བསལ་ཤེས་རབ་སྣང་བ་རྒྱས། །ཡང་ན་འཁོར་ལོ་གཡས་ལ་ཡིག་འབྲུ་གཡོན། །མཉམ་དུ་འཁོར་བའམ་རེས་འཇོག་འཁོར་བ་ཡིས། །མཁྱེན་རབ་འཇམ་པའི་དབྱངས་དང་མཚུངས་
པར་བསམས། །ཨོཾ་ཨ་ར་པ་ཙ་ན་དྷཱི་ཅེས་བརྒྱ་སྟོང་ཁྲི་འབུམ་སོགས་བཟླས་པའི་མཐར། དགེ་བ་འདི་ཡིས་མྱུར་དུ་བདག་རྗེ་བཙུན་འཇམ་དབྱངས་འགྲུབ་གྱུར་ནས། ཅེས་སོགས་དགེ་བ་བསྔོ་ཞིང། སྨོན་པ་དང་ཤིས་པས་
བརྒྱན་པར་བྱའོ། །ཐུན་མཚམས་སུ་གཏོར་མ་འབུལ་བར་འདོད་ན། དཀར་གཏོར་རྒྱན་གྱིས་བརྒྱན་པ་བཤམས་པ་བྱིན་གྱིས་བརླབས་ལ། རང་ཉིད་རྗེ་བཙུན་འཇམ་དབྱངས་སུ། །གསལ་བའི་ཐུགས་ཀའི་དྷཱི་ཡིག་གི་འོད་
ཟེར་ལྕགས་ཀྱུ་ལྟ་བུ་ཡིས། །མགོན་པོ་འཇམ་དབྱངས་ཡེ་ཤེས་པ། །སྤྱན་དྲངས་མདུན་གྱི་ལྷ་ལམ་དུ། །བཞུགས་པའི་ལྗགས་ཀྱི་འོད་ཟེར་གྱིས། །གཏོར་མའི་བཅུད་དྲངས་གསོལ་བ་ཡིས། །ཟག་མེད་བདེ་བས་དགྱེས་

[006B] །ཨོཾ་ཨཱརྱ་མཉྫུ་ཤྲཱི་ས་པ་རི་ཝཱ་ར་བ་ལིཾ་ཏ་ཁ་ཁ། ཁཱ་ཧི་ཁཱ་ཧི་ལན་གསུམ་མམ་བདུན་གྱིས་གཏོར་མ་ཕུལ། ཨརྒྷཾ་སོགས་ཀྱིས་མཆོད། རྒྱལ་བ་ཀུན་གྱི་ཡབ་གྱུར་ཀྱང། །རྒྱལ་སྲས་གཞོན་ནུའི་ཚུལ་འཛིན་ཅིང། །དྲན་པས་ཡེ་ཤེས་
མཆོག་སྩོལ་བ། །འཇམ་པའི་དབྱངས་ལ་བདག་བསྟོད་དོ། ཅེས་བསྟོད་ཅིང་འདོད་དོན་ལ་གསོལ་བ་བཏབ། ཡེ་ཤེས་པ་གཤེགས་སུ་གསོལ་བའམ། སྐུ་ཡོད་ན་དེ་དང། རང་ལ་བསྟིམ་པ་གང་རུང་བྱའོ། །ཞེས་རྗེ་བཙུན་འཇམ་
དབྱངས་ཨ་ར་པ་ཙ་ནའི་སྒྲུབ་ཐབས་ཤེས་རབ་ཀྱི་བདུད་རྩི་འབེབས་པའི་ནོར་བུ་ཆུ་ཤེལ་ཅེས་བྱ་བ་འདི་ཡང། དད་པ་དང་གཏོང་བ་དང་རྣམ་དཔྱོད་ཕུལ་དུ་བྱུང་བའི་ལུང་རིགས་སྨྲ་བ་རྗེ་དྲུང་དཀོན་མཆོག་རྒྱལ་མཚན་གྱིས་ནན་
ཆེར་བསྐུལ་བ་ལ་བརྟེན་ནས། ཆོས་སྨྲ་བ་ཆོས་ཀྱི་རྒྱལ་མཚན་གྱིས་དབེན་ས་ཆོས་ཀྱི་ཕོ་བྲང་གི་གཙུག་ལག་ཁང་དུ་སྦྱར་བའོ།། །།ཤུ་བྷ་མ་སྟུ་སརྦ་ཛ་ག་ཏཱཾ།།    ༈    རྗེ་བཙུན་འཇམ་དབྱངས་ཨ་ར་པ་ཙ་ནའི་
སྒྲུབ་ཐབས་བློ་གསལ་ཀུན་དའི་དགའ་བྱེད་ཅེས་བྱ་བ་བཞུགས་སོ།།  །། ༄༅། །ན་མོ་གུ་རུ་མཉྫུ་གྷོ་ཥཱ་ཡ། རྗེ་བཙུན་འཇམ་པའི་དབྱངས་བསྒྲུབ་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་བཏང། སྭ་བྷཱ་ཝས་སྟོང་པར་སྦྱངས་
སྟོང་པའི་ངང་ལས། པཾ་ལས་པདྨ་དང། ཨཾ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཡི་གེ་དྷཱི་དམར་སེར་དེ་ལས་འོད་འཕྲོས། འཕགས་པ་མཆོད། སེམས་ཅན་རྣམས་ཀྱི་མི་ཤེས་པའི་མུན་པ་བསལ། ཡོངས་སུ་གྱུར་པ་ལས་

[007A]༄༅། །རང་ཉིད་རྗེ་བཙུན་འཇམ་པའི་དབྱངས་སྐུ་མདོག་གུར་ཀུམ་གྱི་མདངས་དང་ལྡན་པ། ཞི་ཞིང་འཛུམ་པའི་ཞལ་གཅིག་ཕྱག་གཉིས་ཀྱི། ཕྱག་གཡས་ཤེས་རབ་ཀྱི་རལ་གྲི་འཕྱར་ཞིང། གཡོན་ཐུགས་ཀར་
ཆོས་འཆད་ཀྱི་ཕྱག་རྒྱས་ཨུཏྤལའི་སྡོང་བུའི་རྩ་བ་བཟུང་ནས། རྩེ་མོ་སྙན་གྱི་ཐད་དུ་ཁ་བྱེ་བའི་སྟེང་ན་ཤེར་ཕྱིན་གྱི་གླེགས་བམ་ཡོད་པ། ཟུར་ཕུད་ལྔ་དང་ལྡན་པའི་རལ་པའི་ཐོར་ཅོག་ཅན། དབུ་རྒྱན་ལ་སོགས་པ་རིན་པོ་ཆེའི་
རྒྱན་བརྒྱད་ཀྱིས་སྤྲས་ཤིང། མཚན་བཟང་པོ་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུས་བརྒྱན་པ། དར་བཟང་པོའི་སྟོད་གཡོགས་དང་སྨད་གཡོགས་མཛེས་པར་གསོལ་ཞིང། སྐུ་ལས་སྐྱེས་པའི་འོད་ཟེར་གྱི་ཕུང་པོའི་དབུས་
ན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཟླ་གདན་ལ་ཤེས་རབ་ཀྱི་འཁོར་ལོ་རྩིབས་དྲུག་པའི་ལྟེ་བར་དྷཱི་ཡིག་དམར་སེར་གྱི་སྟེང་དུ་ཧཱུཾ་སྔོན་པོས་མཚན་
ཅིང༑ རྩིབས་དྲུག་ལ་མདུན་ནས་ཨ་ར་པ་ཙ་ནའི་སྔགས་ཀྱིས་བསྐོར་བར་གྱུར། ཐུགས་ཀའི་ཧཱུཾ་ལས་འོད་ཟེར་འཕྲོས། བསྒོམས་པ་དང་འདྲ་པའི་ཡེ་ཤེས་པ་དང། དབང་གི་ལྷ་རྣམས་སྤྱན་དྲངས། ཛཿ་ཧཱུཾ་བཾ་ཧོཿ་དམ་ཚིག་པ་
དང་གཉིས་སུ་མེད་པར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཨོཾ་སརྦ་ཏ་ཐཱ་ག་ཏཱ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཨཱ་

[007B] ཞེས་དབང་བསྐུར་དྲི་མ་དག་ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར། དུས་གསུམ་རྒྱལ་བ་ཐམས་ཅད་ཀྱི། །མཁྱེན་བརྩེ་མ་ལུས་གཅིག་བསྡུས་ནས། །དམར་སེར་
གཞོན་ནུའི་ཚུལ་འཛིན་པ། །འཇམ་པའི་དབྱངས་ལ་ཕྱག་འཚལ་ལོ། །མཆོད་པ་རྣམས་ཕུལ་དུ་བྱུང་བའི་ལྷ་རྫས་སུ་གྱུར། ཞེས་བརྗོད་ཅིང་བསམས་ལ། ཨོཾ་ཨཱརྱ་མཉྫུ་ཤྲཱི་ས་པ་རི་ཝཱ་ར་ཨརྒྷཾ། པཱ་ཏྱཾ། པུཥྤེ། དྷཱུ་པེ། ཨཱ་ལོ་ཀེ་
གནྡྷེ། ནེ་ཝེ་ཏྱ། ཤཔྟ་པྲ་ཏཱི་ཙྪ་ཧཱུཾ། ཞེས་པའི་བར་གྱིས་མཆོད། དེ་ནས་གང་གིས་བློ་གྲོས་ཞེས་སོགས་ཀྱིས་བསྟོད། དེ་ནས་རང་གི་ཐུགས་ཀའི་ཤེས་རབ་ཀྱི་འཁོར་ལོ་གཡས་སུ་འཁོར་ཞིང། ཡིག་འབྲུ་གཡོན་དུ་འཁོར་བའི་འོད་
ཟེར་འབར་བས་སྡིག་སྒྲིབ་སྦྱངས་ཤིང་ཤེས་རབ་ཀྱི་སྣང་བ་ཐོབ་པར་བསམས་ལ། ཨོཾ་ཨ་ར་པ་ཙ་ན་དྷཱི་ཞེས་ཅི་ནུས་སུ་བཟླའོ། །མཇུག་ཏུ་དགེ་བ་འདི་ཡིས་མྱུར་དུ་བདག་རྗེ་བཙུན་འཇམ་དབྱངས་འགྲུབ་གྱུར་ནས། ཞེས་སོགས་བསྔོ་
བ་སྨོན་ལམ་ཤིས་པས་བརྒྱན་པར་བྱའོ། །ཅེས་པ་འདི་ཡང་སྡེ་པ་ཐོན་པ་མགོན་པོ་བཀྲ་ཤིས་ཀྱི་ཐུགས་དམ་དུ། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་འཕྲལ་དུ་སྦྱར་བའོ།།  །།    ༈   
རྨོངས་པའི་རྙོག་སེལ་ནོར་བུ་ཆུ་མདངས་ཞེས་བྱ་བ་བཞུགས།།  །།༄༅། །ན་མོ་གུ་རུ་མཉྫུ་གྷོ་ཥཱ་ཡ། འཇམ་དབྱངས་ཞབས་སེན་འཆར་ཀའི་ཕུན་ཚོགས་ཀྱིས། །རལ་པའི་ནགས་ནང་བརྒྱན་ནས་སྐལ་བཟང་ལ། །རིག་པའི་གནས་རྣམས་

[008A]༄༅། །ཀུན་ལ་ཐོགས་མེད་པའི། །ཤེས་རབ་སྣང་བའི་མཆོག་སྦྱིན་བྱེད་པོ་བསྐྲུན། །འདིར་རྗེ་བཙུན་འཇམ་པའི་དབྱངས་སྨྲ་སེང་བསྒྲུབ་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས་
ཁྱད་པར་གྱི་སེམས་བསྐྱེད། མ་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་རྗེ་བཙུན་འཇམ་པའི་དབྱངས་སྨྲ་བའི་སེང་གེ་བསྒྲུབ་པར་བྱའོ་སྙམ་པ་གསུམ་མམ་
བདུན་ནམ་ཉེར་གཅིག་སོགས་སྔོན་དུ་བཏང་ནས། ཤཱུནྱ་ཏཱས་སྟོང་པར་སྦྱངས། སྟོང་པའི་ངང་ལས་སིཾ་ལས་སེང་གེ་སྔོན་པོ་རལ་པ་དམར་སེར་དུ་འཁྱུག་ཅིང། ཁ་གྱེན་དུ་ཕྱོགས་པ། རིན་པོ་ཆེའི་རྒྱན་གྱིས་མཛེས་པའི་སྟེང་དུ། པདྨ་དང་ཟླ་
བའི་གདན་ལ། དྷཱི་ལས་རལ་གྲི་དྷཱི་ས་མཚན་པ། དེ་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ། ཤེས་རབ་ཀྱི་སྣང་བ་ཚད་མེད་པ་ལ་བཀོད། ཚུར་འདུས་ཡོངས་སུ་གྱུར་པ་ལས། རང་ཉིད་རྗེ་བཙུན་
འཇམ་པའི་དབྱངས་འཆར་ཀའི་མདངས་ལྟར་མཛེས་པའི་སྐུ་མདོག་དམར་སེར་ཅན། གཞོན་ནུ་ལང་ཚོ་མཆོག་ཏུ་རྒྱས་པ་ཞི་ཞིང་འཛུམ་པའི་ཞལ་གཅིག་ཕྱག་གཉིས་ཆོས་འཆད་ཀྱི་ཕྱག་རྒྱས་ཨུཏྤལའི་སྡོང་བུའི་རྩ་བ་
འཛིན་ཞིང། རྩེ་མོ་གཡས་གཡོན་ན་ཤེས་རབ་ཀྱི་རལ་གྲི་དང། ཤེར་ཕྱིན་གྱི་གླེགས་བམ་འོད་འཕྲོ་བས་བརྒྱན་པ། དབུ་སྐྲ་མཐོན་མཐིང་ཟུར་ཕུད་ལྔ་ལྡན་ལ་དྲི་ཞིམ་པོའི་མེ་ཏོག་གི་ཕྲེང་བ་དང་རིན་པོ་ཆེས་བརྒྱན་ཞིང། ལྷ་རྫས་

[008B] འོད་ཀྱི་དཀྱིལ་འཁོར་གྱི་དབུས་ན་འགྱིང་བ་དང་བཅས་པའི་སྐྱིལ་མོ་ཀྲུང་གིས་བཞུགས་པ། རང་གི་མདུན་དུ་པདྨ་དང་ཟླ་བའི་གདན་ལ་ཧྲཱི་ལས་རལ་གྲི་ཧྲཱི་ས་མཚན་པ་ལས་འོད་ཟེར་འཕྲོས། སེམས་ཅན་ཐམས་
ཅད་ཀྱི་མི་ཤེས་པའི་མུན་པ་བསལ། ཤེས་རབ་ཀྱི་སྣང་བ་ཚད་མེད་པ་ལ་བཀོད། ཚུར་འདུས་ཡོངས་སུ་གྱུར་པ་ལས་ལྷ་མོ་དབྱངས་ཅན་མ་སྔོན་མོ་བཻཌཱུརྱ་ལྟར་དག་པ། ཁྲོ་འཛུམ་གྱིས་མངོན་པར་མཛེས་པའི་ལང་ཚོའི་མེ་ཏོག་རྒྱས་པ་
གོས་དང་རིན་པོ་ཆེའི་རྒྱན་ཅན། འགྱིང་བག་དང་བཅས་པས་བཞེངས་པའི་སྟབས་ཀྱིས་བཞུགས་པར་གྱུར། ཡབ་ཡུམ་གཉིས་ཀྱི་ཐུགས་ཀའི་དྷཱི་དང་ཧྲཱི་ལས་འོད་ཟེར་འཕྲོས་པས། རང་བཞིན་གྱི་གནས་ནས་བསྒོམས་པ་དང་འདྲ་
བའི་ཡེ་ཤེས་པ་སྤྱན་དྲངས། རྒྱལ་བ་ཀུན་གྱི་མཁྱེན་བརྩེའི་ལྷ་ལམ་ལས། །རབ་འབྱམས་སྒྱུ་འཕྲུལ་དྲ་བའི་ཟློས་གར་མཁན། །མཚན་དཔེའི་ཚོན་རིས་བཀྲ་བ་དབང་པོའི་གཞུ། །བདག་ཅག་མོས་པ་ཇི་བཞིན་གཤེགས་སུ་གསོལ།།
ཨཱརྱ་མཉྫུ་ཤྲཱི་སྭ་ར་སྭ་ཏི་ས་པ་རི་ཝཱ་ར་ས་མ་ཡ་ཛཿ་ཨརྒྷཾ་ནས། ཤཔྟ་པྲ་ཏཱི་ཙྪ་ཡེ་སཱ་ཧཱ། ཛཿ་ཧཱུཾ་བཾ་ཧོཿ་སླར་ཡང་ཐུགས་ཀའི་དྷཱི་དང་ཧྲཱི་ལས་འོད་ཟེར་འཕྲོས། རིགས་ལྔ་འཁོར་བཅས་སྤྱན་དྲངས་པས། དེ་རྣམས་ཀྱིས་ཡེ་ཤེས་ཀྱི་ཆུས་
དབང་བསྐུར། ལུས་གང་དྲི་མ་དག་ཆུ་ལྷག་པ་ཡར་ལུད་པ་ལས་མི་བསྐྱོད་པས་དབུ་བརྒྱན་པར་གྱུར། འཇམ་པའི་དབྱངས་ཞེས་མཚན་སྙན་དབྱར་སྐྱེས་སྒྲ། །སྒྲ་འཛིན་ལ་རེག་སྐལ་བཟང་འདབ་ལྡན་ཚོགས། །རྣམ་དཔྱོད་

[009A]༄༅། །རབ་དགའི་དཔལ་དང་ལྷན་ཅིག་ཏུ། །རྒྱས་མཛད་འཇམ་དབྱངས་བླ་མར་གུས་ཕྱག་འཚལ། །དངོས་བཤམས་ཡིད་ཀྱིས་སྤྲུལ་པ་ལས་བྱུང་བའི། །འཇིག་རྟེན་འཇིག་རྟེན་འདས་པའི་མཆོད་པའི་ཚོགས། །
ཞིང་ཀུན་གང་བ་ཏིང་འཛིན་གྱིས་སྤྲུལ་ཏེ། །བློ་མཆོག་ཐོབ་ཕྱིར་འཇམ་པའི་དབྱངས་ལ་འབུལ། །ཨཱརྱ་མཉྫུ་ཤྲཱི་སྭ་ར་སྭ་ཏི་ཨརྒྷཾ་ནས། ཤཔྟ་པྲ་ཏཱི་ཙྪ་ཡེ་སཱ་ཧཱ། རང་གི་སྙིང་པདྨ་འདབ་བརྒྱད་དུ་གྱུར་པའི་དབུས་སུ་འཁོར་ལོ་
དམར་སེར་རྩིབས་བཞི་པའི་ལྟེ་བར་རལ་གྲི་སྔོ་སྐྱ་སོར་བཞི་པའི་འཆང་ཟུང་ལ་དྷཱི་ས་མཚན་པ། དེའི་མཐར་སྔགས་ཀྱི་ཕྲེང་བ་ཁ་དོག་དམར་སེར་ཅན་གྱེན་དུ་འགྲེང་བའི་རྣམ་པས་གཡས་སྐོར་དུ་བསྐོར་བར་དམིགས་
ལ༑ དྷཱི་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས། རང་གི་སྣ་བུག་གཡས་ནས་འཐོན། དབྱངས་ཅན་མའི་ཤངས་བུག་གཡོན་ནས་ཞུགས་ཏེ། ཐུགས་ཀའི་པདྨ་དམར་པོ་འདབ་མ་བཞི་པའི་ལྟེ་བར་རལ་གྲི་
སྔོན་པོ་སོར་བཞི་པའི་འཆང་ཟུང་ཧྲཱི་ཡིག་གིས་མཚན་པ་དང་བཅས་པ་ལ་ཐིམ་ཞིང། སླར་ཡང་འཐོན་ཡུམ་གྱི་ཤངས་བུག་གཡས་ནས་བྱུང། བདག་གི་སྣ་བུག་གཡོན་པ་ནས་ཞུགས་ཏེ་ཐུགས་ཀའི་ས་བོན་
ལ་ཐིམ་མགལ་མེའི་འཁོར་ལོ་ལྟར་བསམས་ཏེ། ཨོཾ་ཧྲཱི་དྷཱི་མ་མེ་དའི་པཾ་མཉྫུ་ཤྲཱི་མུཾ་ཧྲཱི་པྲཛྙཱ་ཝརྡྷ་ནི་ཧྲཱི་དྷཱི་སཱཧཱ། ཞེས་འབུམ་ཕྲག་གཅིག་གཾ་གྲུབ་པའི་མཚན་མ་མ་བྱུང་གི་བར་དུ་བཟླ་བར་བྱའོ། །ཐུན་འཇོག་ཁར་

[009B]སྨྲ་བའི་སེང་གེ་འགྲུབ་གྱུར་ནས། ཞེས་སོགས་བརྗོད་ནས། དེ་ལས་བྱུང་བའི་དགེ་བ་རྣམས་རྫོགས་བྱང་དུ་བསྔོའོ། །ཐུན་མཚམས། ཐུན་གྱི་མཐར་གཏོར་མ་འབུལ་ཚུལ་ནི། དཀར་གཏོར་གཙང་མ་
བཤམས་ལ་ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་འོད་དུ་ཞུ་བ་ལས་བྱུང་བའི་བདུད་རྩིའི་རྒྱ་མཚོར་གྱུར། ཨོཾ་ཨཱ་ཧཱུཾ་ལན་གསུམ་
བརྗོད་ལ་བྱིན་གྱིས་བརླབས་རང་གི་ཐུགས་ཀའི་ས་བོན་གྱི་འོད་ཟེར་གྱིས། དཔལ་ལྡན་སྨྲ་བའི་སེང་གེ་དབྱངས་ཅན་མ། །ལྷ་དང་ལྷ་མོས་བསྐོར་བ་མདུན་དུ་བྱོན། །མགྲོན་རྣམས་ལྗགས་ཀྱི་སྦུ་གུའི་སྦྱོར་བ་ཡིས། །གཏོར་མའི་བཅུད་
རྣམས་དྲངས་ཤིང་གསོལ་བར་གྱུར། །ཨཱརྱ་མཉྫུ་ཤྲཱི་སྭ་ར་སྭ་ཏི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱིས་གཏོར་མ་ཕུལ། ཨརྒྷཾ་སོགས་ཀྱིས་མཆོད་ནས། ལི་ཁྲིའི་མདངས་ཀྱིས་འཁྱུད་པའི་གསེར་
གྱི་རི༑ ༑རྒྱུ་སྐར་ཕྲེང་བས་ཚར་དུ་དང་ར་བ་ལྟར། །ཡིད་འཕྲོག་གང་སྐུ་དྲན་པ་ཙམ་གྱིས་ཀྱང། །ཤེས་རབ་མཆོག་སྩོལ་འཇམ་པའི་དབྱངས་ལ་འདུད། །གསང་བའི་སྦྲང་རྩི་རྒྱས་པའི་དགའ་སྟོན་གྱིས། །རྐང་དྲུག་ལྡན་གང་སྟོབས་བཅུ་
མངའ་བའི་ཚོགས། །ཡིད་ཀྱི་བརྟན་པ་གདུལ་བྱའི་བློ་མུན་དང། །ལྷན་ཅིག་འཕྲོག་མཛད་ལྷ་མོའི་ཞབས་ལ་འདུད། ཞེས་པས་བསྟོད། བརྩེ་ལྡན་ཁྱེད་ཀྱི་མཁྱེན་པའི་འོད་ཟེར་གྱིས། ཞེས་སོགས་ཀྱིས་འདོད་དོན་ལ་གསོལ་

[010A]༄༅། །བ་གདབ་སྟེ། ཚོགས་ཞིང་རྣམས་གཤེགས་སུ་གསོལ་བའམ་རང་ལ་བསྡུ་བ་གང་རུང་བྱའོ། །འདིར་སྨྲས་པ། རྣམ་དཔྱོད་རིན་ཆེན་འབྱུང་གནས་ལས། །སྒྲུབ་ཐབས་གསར་པའི་ཉལ་འགྲོའི་རྒྱུན། །གདུལ་བྱའི་
ཕན་བདེའི་རྩི་བཅུད་ཀྱི། །གྲོགས་སུ་རྒྱུན་མི་ཆད་པར་འབབ། །འདི་དོན་རྒྱུད་དང་རྒྱ་གཞུང་གི་སྙིང་པོ་བསྡུས་ཤིང་བརྗོད་བྱེད་དག་བཟློས་བུར་སྨྲ་བའི་མགྲིན་སྐྱེས་ལས། །རབ་ཏུ་ཕྱེའོ་མཁས་པས་གཟིགས། །འདིར་འབད་པུཎྱ་
བསིལ་འོད་དང། །མཚུངས་པ་ཆུ་མཐོངས་འགོག་དེའི་མཐུས། །རྣམ་པར་དཔྱོད་པས་ཤེས་བྱ་ཡི། །ཕ་མཐའ་ཡོངས་སུ་བརྒལ་གྱུར་ཅིག་ཅེས་པ་འདི་ཧ་མཐོང་དཀའ་བཅུ་པ་དཔོན་པོ་བསོད་ནམས་རིན་ཆེན་དང། ཀླུ་འབུམ་
དཀའ་བཅུ་པ་དཔོན་པོ་ཆོས་ཀྱི་རྒྱ་མཚོ་གཉིས་ཀྱིས་འདི་ལྟ་བུ་ཞིག་དགོས་ཞེས་གསོལ་བ་ནན་ཆེར་བཏབ་པའི་ངོར་དགེ་སློང་ཆོས་ཀྱི་རྒྱལ་མཚན་གྱིས་དབེན་ས་ཆོས་ཀྱི་ཕོ་བྲང་དུ་ཐོགས་པ་མེད་པར་སྦྱར་བའོ།། །།
   ༈    འཇམ་དབྱངས་སྨྲ་བའི་སེང་གེའི་སྒྲུབ་ཐབས་ཤེས་རབ་གསལ་བྱེད་ཅེས་བྱ་བ་བཞུགས།།  །། ༄༅། །ན་མོ་གུ་རུ་མཉྫུ་གྷོ་ཥཱ་ཡ། ལི་ཁྲིའི་ཆར་གྱིས་སྤགས་པའི་ལྷུན་པོའི་རྩེར། །ཨིནྟྲ་ནཱི་ལའི་ཐོར་ཅོག་ལེགས་བཅིངས་
ནས༑ ༑ཕུན་ཚོགས་འོད་ཀྱིས་ཕྱོགས་ཀུན་འགེངས་འདྲ་བ། །འཇམ་དབྱངས་དེ་ཡི་ཞབས་སེན་ནོར་བུའི་འོད། །བདག་བློ་པདྨོའི་ཟེའུ་འབྲུའི་དབུས་བཞུགས་ལ། །མཁའ་ལྟར་ཡངས་ཤིང་ཉི་ལྟར་གསལ་བ་དང། །

[010B] །མི་ཟད་བློ་གྲོས་སྤོབས་པའི་མཆོག་སྩོལ་མཛོད། །དུས་གསུམ་རྒྱལ་བའི་ཡབ་གཅིག་འཇམ་པའི་དབྱངས། །སྨྲ་བའི་སེང་གེ་བསྒྲུབ་པར་འདོད་པ་ཡིས། །འགྲོ་ཀུན་དོན་དུ་དགེ་བའི་སེམས་
ལྡན་པས། །སྐྱབས་འགྲོ་སེམས་བསྐྱེད་ཚད་མེད་བཞི་ལྡན་བསྒོམ། །ཆོས་རྣམས་རང་བཞིན་མཁའ་ལྟར་དག་པའི་ངང། །མཛེས་པའི་རྒྱན་ལྡན་གདོང་ལྔ་པ་ཡི་སྟེང། །པཾ་ལས་པདྨ་ཨ་ལས་ཟླ་བའི་དབུས། །རང་སེམས་དྷཱི་
ཡིག་དམར་སེར་འཕྲོ་འདུ་ལས། །བདག་ཉིད་འཇམ་དཔལ་སྨྲ་བའི་སེང་གེ་ནི། །དམར་སེར་བཅུ་དྲུག་ལང་ཚོ་མཛེས་པའི་གཟུགས། །འཛུམ་ཞལ་ཟུར་ཕུད་ལྔ་ལྡན་ཐོར་ཙུགས་ཅན། །ཞལ་གཅིག་ཕྱག་གཉིས་གཡས་པས་ཉོན་
མོངས་ཀྱི། །འཁྲི་ཤིང་གཅོད་པའི་ཤེས་རབ་རལ་གྲི་འཕྱར། །ཤེར་ཕྱིན་གླེགས་བམ་གེ་སར་རྩེར་གནས་པའི། །ཨུཏྤལ་འཛིན་པའི་ཕྱག་གཡོན་ཆོས་འཆད་མཛད། །ལྷ་རྫས་གོས་དང་རིན་ཆེན་རྒྱན་གྱིས་སྤྲས། །མཚན་དཔེའི་
དཔལ་འབར་འོད་བརྒྱའི་དྲ་བ་འགྱེད། །མི་ཕྱེད་རྡོ་རྗེའི་སྐྱིལ་ཀྲུང་གིས་བཞུགས་པའི། །སྤྱི་བོར་ཨོཾ་དཀར་མགྲིན་པར་ཨཱ་དམར་པོ། །ཐུགས་ཀར་ཟླ་སྟེང་སྔགས་ཀྱིས་བསྐོར་བའི་དབུས། །ཧཱུཾ་ཡིག་སྔོན་པོའི་འོད་ཟེར་ལྕགས་
ཀྱུ་ཡིས། །ཡེ་ཤེས་པ་བཀུག་རང་དང་རོ་གཅིག་གྱུར། །སླར་ཡང་རིགས་ལྔ་སྤྱན་དྲངས་དབང་བསྐུར་བས། །མི་བསྐྱོད་རྒྱལ་པོས་སྤྱི་བོར་རྒྱས་བཏབ་བརྟན། །ཨོཾ་ཨཱ་ཧཱུཾ་གིས་སྦྱངས་རྟོགས་སྦར་བྱས་པའི། །མཆོད་པའི་ཚོགས་

[011A]༄༅། །འབུལ་སྡིག་ལྟུང་སོ་སོར་བཤགས། །དགེ་ལ་ཡི་རང་ཆོས་འཁོར་སྐོར་དུ་གསོལ། །རྟག་ཏུ་ཁྱེད་བཞུགས་དགེ་ཚོགས་བྱང་ཆུབ་བསྔོ། །དེ་ནས་རང་སྙིང་པདྨ་འདབ་བརྒྱད་དབུས། །དྷཱི་ཡིག་དམར་སེར་འོད་
ཕུང་འཁྲིགས་པའི་མཐུས། །བྱུ་རུའི་འཕྲེང་བ་བསྒྲེགས་འདྲའི་སྔགས་འཕྲེང་ལས། །བདུད་རྩིའི་རྒྱུན་བབས་མི་ཤེས་མུན་པ་བསལ། །རབ་འབྱམས་རྒྱལ་བའི་མཁྱེན་རབ་འོད་ཟེར་གྱི། །རྣམ་པར་བསྡུས་ནས་སྙིང་གི་ནང་ཀུན་
གང༑ ༑འཆད་རྩོད་རྩོམ་པའི་ཤེས་རབ་མཆོག་ཐོབ་པར། །ལེགས་པར་བསམས་ནས་རྒྱུན་ཏུ་གཟུངས་འདི་བཟླ། །ཨོཾ་ཧྲཱི་དྷཱི་མ་མེ་དཧི་པཾ་མཉྫུ་ཤྲཱི་མུཾ་ཧྲཱི་པྲ་ཛྙཱ་དྷ་དཧུ་ནི་ཧྲཱི་དྷཱི་སཱཧཱ། བརྒྱ་སྟོང་ཁྲི་འབུམ་བཟླས་ནས་དགེ་བའི་ཚོགས།།
བྱང་ཆུབ་ཕྱིར་བསྔོ་སྨོན་ལམ་ཤིས་པས་བརྒྱན། །ཐུན་མཐར་གཏོར་མ་ཐུན་མཚམས་བྱ་བ་སོགས། །སྒྲུབ་ཐབས་རྒྱས་པ་རྣམས་ལ་བརྟེན་པའང་ཅེས། །ཚུལ་འདི་དགེ་ཚུལ་བློ་བཟང་ནོར་བུ་ཡིས། །ཡང་ཡང་
བསྐུལ་ཚེ་ཆོས་ཀྱི་རྒྱལ་མཚན་གྱིས། །ཐོགས་མེད་ཡི་གེར་བཀོད་པའི་དགེ་ཚོགས་རྣམས། །མཐའ་དག་འགྲོ་འདིའི་ཕན་བདེའི་རྒྱུར་གྱུར་ཅིག་སརྦ་མངྒ་ལཾ།། །།   ༈    ཕན་བདེའི་འབྱུང་
གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ། །།



