༄༅། །སྤྲུལ་བའི་སྐུ་རིན་པོ་ཆེ་ནས་གནང་བའི་གསུང་རྩོམ་ཚིགས་བཅད་ཀྱི་འགྲེལ་བ་དད་པའི་འཇུག་ངོགས་ཞེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། འདིར་ཁྱབ་བདག་འཁོར་ལོའི་མགོན་པོ་སྲིད་ཞིའི་གཙུག་རྒྱན་༸ཆེ་ཤོས་རྡོ་རྗེ་འཆང་ཆེན་པོའི་མཆོག་སྤྲུལ་རིན་
པོ་ཆེ་ནས་དགུང་ལོ་བཅུ་ཐོག་གནས་མཆོག་རི་བོ་རྩེ་ལྔར་མཇལ་སྐབས་རྒྱུ་མཚན་འགའ་ཞིག་ལ་བརྟེན་ནས་ཐོལ་བྱུང་དུ་རྗེ་བཙུན་འཇམ་པའི་དབྱངས་ལ་ཕྱག་འཚལ་བའི་
ཚིགས་བཅད་གཅིག་འགྲོ་དོན་བཅུ་གཉིས་ཐམས་ཅད་དང། །ཟབ་དང་རྒྱ་ཆེའི་གནས་རྣམས་ཀྱི། །རྨ་བྱའི་སྒྲོ་མདོངས་བཅས་རྣམས་རྒྱས། །ཤེས་རབ་རལ་གྲི་ལ་ཕྱག་
འཚལ། །ཞེས་པ་ལྗགས་རྩོམ་གནང་བ་ནི་འདིར་གང་བཤད་པར་བྱ་བའོ། །དེ་ལ་ཕྱག་འཚལ་བའི་སྐད་དོད་ན་མ་སྲེ་ནི་རབ་ཏུ་འདུད་པའི་དོར་ལ་འཇུག་པས་སྒོ་གསུམ་རབ་ཏུ་

[002A] །དང་བ་ཆེན་པོས་ཕྱག་འཚལ་ལོ་ཞེས་བཤད་པའི་གཞིར་དྲང་ངོ། །ཡུལ་གང་ལ་ཞེ་ན། དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཡེ་
ཤེས་ཀྱི་སྐུ་རྨོངས་པའི་དྲ་བ་གཅོད་པའི་ངེས་དོན་གྱི་རལ་གྲི་ཆེན་པོ་ལྷག་པའི་ལྷ་རྗེ་བཙུན་འཇམ་པའི་དབྱངས་དེ་ལ་ཞེས་པའི་ལ་ནི་དགོས་ཆེད་དེ། དེའི་ཆེད་དུ་ཞེས་པའོ། །
ཚུལ་ཇི་ལྟ་བུས་ཞེ་ན། འགྲོ་བ་མཐའ་དག་ལ་བུ་གཅིག་པའི་མ་ལྟར་ལྷག་པར་ཐུགས་བརྩེ་བའི་གཞན་དབང་དུ་གྱུར་པའི་ཐུགས་རྗེ་ཆེན་པོས་གཞན་གྱི་དོན་ཁོ་ན་མཛད་པའི་ཚུལ་
ལ་རབ་ཏུ་དང་བས་ཞེས་ཕྱག་བྱ་བའི་དོན་མདོར་བསྡུས་པ་དང་རྒྱུ་མཚན་ལྷན་ཅིག་ཏུ་གསལ་བར་མཛད་དོ། །འོ་ན་འགྲོ་བའི་དོན་མཛད་ཚུལ་ཇི་ལྟ་བུ་ཞེ་ན། ཉིད་ཀྱིས་གཟིགས་

[002B]
བསྔལ་གྱི་རྒྱ་མཚོ་ཆེན་པོར་ལྟུང་བས་ཉམ་ཐག་པ་རྣམས་ལ་རྟེན་འབྲེལ་ཡན་ལག་བཅུ་གཉིས་དང་བདེན་སྟོང་རྣམ་པ་བཅུ་གཉིས་ལྡན་གྱི་དམ་པའི་ཆོས་ཀྱི་ཚུལ་གྱིས་འཁོར་བར་འཇུག་ལྡོག་གི་རིམ་པ་ལ་ངེས་པ་སྟེར་བའི་སྒོ་
ནས་ཐར་པ་དོན་གཉེར་གྱི་ངེས་འབྱུང་གི་བསམ་པ་བཅོས་མིན་རྒྱུད་ལ་བསྐྱེད་པར་མཛད་པ་དང། ངེས་འབྱུང་དེ་ཡང་བྱང་ཆུབ་ཀྱི་སེམས་རིན་པོ་ཆེ་རྣམ་པར་དག་པས་ཟིན་པ་མེད་པར་བླ་ན་མེད་པའི་བྱང་ཆུབ་ཀྱི་གོ་འཕང་བདེ་བ་
དམ་པའི་རྒྱུར་མི་འགྲོ་བས་བྱང་ཆུབ་ཀྱི་སེམས་བསྐྱེད་དུ་བཙུད་ཅིང། དེ་ཡང་རྣམ་པར་དག་པའི་རིགས་པ་རྣོན་པོ་བརྒྱ་ཕྲག་དག་གི་སྒོ་ནས་ལྡོག་ཏུ་མེད་པའི་ངེས་པ་བརྟན་པོས་བདག་གཞན་མཉམ་བརྗེའི་བྱང་ཆུབ་ཀྱི་སེམས་
རིན་པོ་ཆེ་བསྐྱེད་ནས་སྙིགས་མ་ལྔ་བདོ་བའི་དུས་མཐའ་ཆོས་ཀྱི་མཐུན་རྐྱེན་མེད་པར་འགལ་རྐྱེན་ཁོ་ནས་གང་པའི་འཁོར་བའི་གནས་བཙན་དུག་གི་ནགས་དང་འདྲ་བར་རྒྱལ་སྲས་དཔའ་བོ་རྨ་བྱ་ལྟ་བུས་རྐྱེན་ངན་ལམ་དུ་
འཁྱེར་བའི་སྒོ་ནས་རྒྱ་ཆེའི་ལམ་ལ་སློབ་ཚུལ་དང། དེ་ལྟར་ངེས་འབྱུང་དང་བྱང་ཆུབ་ཀྱི་སེམས་ལ་འབད་པར་བྱས་ཀྱང་ཆོས་རྣམས་ཀྱི་གནས་ལུགས་ཟབ་མོ་རྟོགས་པའི་ཤེས་རབ་མི་ལྡན་པར་སྲིད་པའི་རྩ་བ་གཅོད་

[003A]༄༅། །པར་མི་ནུས་པས་རྟེན་འབྲེལ་ཟབ་མོ་རྟོགས་པའི་ཐབས་ལ་འབད་དགོས་ཤིང་དེ་ཡང་རྒྱུ་རྐྱེན་སྣ་ཚོགས་པ་ལ་བརྟེན་ནས་སྣང་བའི་རྨ་བྱའི་སྒྲོ་མདོབས་ཀྱི་མདངས་ཁ་དོག་སྣ་ཚོགས་པ་སོ་སོར་མ་
འདྲེས་པར་གསལ་བར་སྣང་བ་བཞིན་དུ་ལས་དགེ་སྡིག་ལས་འབྲས་བུ་བདེ་སྡུག་འབྱུང་བ་སོགས་ཀུན་རྫོབ་ཀྱི་ཆོས་རྣམས་བསྙོན་མེད་དུ་སོ་སོར་སྣང་ཡང། ཁ་དོག་དེ་དག་སྣང་བ་ལྟར་གྱི་དོན་དུ་གྲུབ་བ་རྡུལ་
ཙམ་ཡང་མེད་པར་གདོད་མནས་མ་གྲུབ་པའི་གནས་ལུགས་སུ་རོ་གཅིག་པ་ལྟར། དོན་དམ་པར་འཁོར་འདས་ཀྱི་ཆོས་རྣམས་རང་བཞིན་གྱིས་གྲུབ་པ་ཅུང་ཟད་ཀྱང་མེད་པའི་ལྟ་བ་རྣམ་པར་དག་པ་སྟོང་དང་རྟེན་འབྱུང་
ཟུང་དུ་འཇུག་པ་དང་སྟོང་པ་ཉིད་རྒྱུ་དང་འབྲས་བུར་འཆར་བའི་ཚུལ་ལ་ངེས་པ་བརྟན་པོ་རྙེད་པའི་སྒོ་ནས་ཟབ་མོའི་ལམ་ལ་སློབ་ཚུལ་དང། དེའི་སྟེང་དུ་སྐལ་བ་མཆོག་དང་ལྡན་པའི་གདུལ་བྱ་རྣམས་ལ་འཇུག་
དོགས་རྨད་དུ་བྱུང་བ་རྡོ་རྗེ་ཐེག་པའི་ལམ་ཟབ་བ་མཚན་མེད་དང་རྒྱ་ཆེ་བ་མཚན་བཅས་ལྷའི་འཁོར་ལོའམ། ཟབ་པ་རྫོགས་རིམ་དང་རྒྱ་ཆེ་བ་བསྐྱེད་རིམ་མ་མ། ཟབ་པ་འོད་གསལ་གྱི་ཡེ་ཤེས་དང་རྒྱ་ཆེ་བ་
སྒྱུ་མའི་སྐུ་སོགས་ཟབ་པ་དང་རྒྱ་ཆེ་བའི་གནས་རྣམས་ཀྱི་ངོ་བོ་གྲངས་ངེས་གོ་རིམ་རྣམས་མ་ནོར་བར་ངེས་པའི་སྒོ་ནས་དཔེ་རྨ་བྱས་དུག་ཁ་ཟས་སུ་བྱེད་ཀྱང་དུག་གིས་མི་གནོད་པའི་ཁར་དུག་གི་བཅུད་ཀྱིས་སྒྲོ་

[003B]
ཁར་བདེ་ཆེན་འབར་བའི་ལམ་གྱི་གྲོགས་སུ་བྱས་ཏེ། དགའ་བ་བཅུ་གཉིས་ཀྱིས་དྲངས་པའི་བདེ་སྟོང་དབྱེར་མེད་ཀྱི་ཡེ་ཤེས་ལམ་གྱི་སྲོག་ཏུ་བྱེད་པ་ལས་གཟུང་འཛིན་ཀུན་བསྐྱེད་ཀྱི་རླུང་བཅུ་གཉིས་ལ་སོགས་པའི་ལས་
རླུང་གི་རྒྱུབ་དབྱིངས་སུ་བཅད་དེ། སློབ་པའི་ས་བཅུ་གཉིས་པོ་རིམ་གྱིས་མཐར་ཕྱིན་པར་བྱས་པ་ལས། ཁ་སྦྱོར་ཡན་ལག་བདུན་དང་ཡེ་ཤེས་ལྔ་སྟེ་བཅུ་གཉིས་ལྡན་གྱི་རྡོ་རྗེ་འཆང་གི་གོ་འཕང་མངོན་དུ་མཛད་ནས་
སྐད་ཅིག་རེ་ལའང་སྤྲུལ་པ་དཔག་ཏུ་མེད་པས་མཁའ་ཁྱབ་ཀྱི་ཞིང་དུ་མཛད་པ་བཅུ་གཉིས་ཀྱི་སྒོ་ནས་འགྲོ་བའི་དོན་ནམ་མཁའ་ཇི་སྲིད་དུ་སྒྲུབ་ནུས་པའི་ལམ་ཡན་ལག་དང་བཅས་པ་རྣམས་ལེགས་པར་བསྟན་པར་མཛད་
པས་སྨིན་གྲོལ་ལ་འགོད་པའི་བར་ཐམས་ཅད་ཀྱིས་ཕན་བཏགས་པ་དང། དེ་ལྟ་བུ་རྟོགས་མི་ནུས་པའི་འགྲོ་བ་བློ་དམན་པ་རྣམས་ཀྱི་རྨོངས་པའི་མུན་པ་སངས་ཤིང་གསུང་རབ་ཀྱི་དོན་ལ་རྣམ་པར་དཔྱོད་པའི་བློ་གྲོས་
བསྩལ་ཏེ་ཤེས་རབ་ཀྱི་སྣང་བ་རྒྱས་པར་མཛད་པ་པོ་ཞེས་པའོ། །ཚིགས་རྐང་དང་པོ་གསུམ་ལ་ཐམས་ཅད་དང་རྣམས་དང་བཅས་ཞེས་པའི་མང་ཚིག་སྦྱར་བའི་གསུང་གི་ནུས་པས་དོན་དེ་ལྟ་བུ་ཡོང་བར་སེམས་སོ། །

[004A]༄༅། །ཐུགས་གཉེར་མ་གནང་བའི་གནས་སྐབས་དང་ཚུལ་བསྟུན་ཆེད་བརྡ་ཚིགས་གི་ཚུལ་དུ་གནང་ཡང་བརྗོད་བྱེད་བསྡུ་ཆེ་ལ་བརྗོད་དོན་ཟབ་ལ་རྒྱ་ཆེ་བས་བདག་ལྟ་བུས་ཡོངས་རྫོགས་སུ་
སྤོབས་པར་མི་ནུས་པས་མཁས་པ་རྣམས་ཀྱིས་རྒྱ་ཆེར་སྤྲོས་ན་ཕུལ་དུ་བྱུང་བའི་ལེགས་བཤད་དུ་འགྱུར་རོ། །ཞེས་པ་དང་་སྤྲུལ་པའི་སྐུ་རིན་པོ་ཆེ་ནས་གསུང་རྩོམ་གྱི་ཐོག་མ་གནང་བའི་ཚིགས་
བཅད་འདི་ཉིད་དོན་ལྡན་གྱི་ཚིག་ཏུ་བྱུང་ཚེ་ཁྱེད་རང་གིས་འདི་ལ་འགྲེལ་བ་གྱིས་ཤིག་ཅེས་དམ་པ་གང་གི་མཛོད་པ་ཆོས་རྗེ་རིན་པོ་ཆེ་ནས་བཀའ་ཕེབས་པའི་གསུང་གཅོག་མ་ནུས་པ་དང་རང་ཡང་དང་བ་ཆེན་པོས་
མཚམས་སྦྱར་ཏེ། ཁྱབ་བདག་འཁོར་ལོའི་མགོན་པོ་རྡོ་རྗེ་འཆང་ཆེན་པོ་འདི་ཉིད་ཀྱི་བཀའ་འབངས་ཀྱི་ཐ་ཤལ་དུ་གཏོགས་པའི་གྱི་ན་བར་བ་མིང་པ་ཡེ་ཤེས་རྒྱ་མྪོའམ་མིང་གཞན་ཚངས་སྲས་བཞད་པའི་བློ་
རྗེས་སུ་འཛིན་པའི་རྒྱུར་གྱུར་ཅིག་ཛ་ཡནྟུ།། །།



﻿༄༅། །ཆེ་ཤོས་མཆོག་སྤྲུལ་རིན་པོ་ཆེ་ནས་གནང་བའི་བཀའ་རྩོམ་ཐོག་མ་ཚིགས་བཅད་གཅིག་གི་འགྲེལ་བ་ཚིག་དོན་གསལ་བའི་སྒྲོན་མེ་ཞེས་བྱ་བ་བཞུགས་སོ། །

[001A] །ན་མོ་གུ་རུ་ཡེ། འདིར་རིགས་དང་དཀྱིལ་འཁོར་ཀུན་གྱི་མངའ་བདག་བཀའ་དྲིན་མཚུངས་མེད་བདག་གི་བླ་མ་་ཆེ་ཤོས་རྡོ་རྗེ་འཆང་
ཆེན་པོའི་མཆོག་སྤྲུལ་རིན་པོ་ཆེ་ནས་དགུང་ལོ་བཅུ་ཐོག་ལྷ་བབས་དུས་ཆེན་ཉིན་ཐོལ་བྱུང་དུ་ལྗགས་རྩོམ་གནང་བའི་ཚིགས་བཅད་གཅིག་གི་དོན་རྨོངས་བློར་
ཤར་ཚོད་ལྟར་རགས་རིམ་ཙམ་བྲི་ན། མཐའ་ཡས་འགྲོ་བ་མ་ལུས་པའི་དོན་དུ་དག་དང་མ་དག་པའི་ཞིང་རབ་འབྱམས་སུ་མཛད་པ་བཅུ་གཉིས་ལ་
སོགས་པའི་གང་ལ་གང་འཚམ་གྱི་སྤྲུལ་པ་དཔག་ཏུ་མེད་པ་བསྟན་ཅིང། གདུལ་བྱ་རྣམས་སྨིན་གྲོལ་ལ་འགོད་པའི་མཛད་པ་ཐམས་ཅད་དང། ཟབ་

[002A]༄༅། །པ་དང་རྒྱ་ཆེ་བའི་ཆོས་ཀྱི་གནས་ཚུལ་རྣམས་ཀྱི་དོན་རྨ་བྱའི་སྒྲོ་མདོངས་ལྟར་ཕྲ་ཞིང་ཕྲ་བ་རྣམ་གྲངས་སྣ་ཚོགས་ཀྱི་ལམ་གྱི་
གནང་དགག་དང། དེ་ལ་སློབ་ཚུལ་དང་བཅས་པ་རྣམས་ལ་ཐོགས་པ་མེད་པར་འཇུག་པའི་ཆེ་ཟབ་མྱུར་གསལ་སོགས་ཀྱི་ཤེས་རབ་བདེ་བླག་ཏུ་སྩོལ་
ཞིང་བློ་གྲོས་ཀྱི་སྣང་བ་རྒྱས་པར་བྱེད་པའི་འཕྲིན་ལས་ཁྱད་པར་དང་ལྡན་པའི་སྒོ་ནས་ཤེས་རབ་ཀྱི་ལྷ་ཁྱད་པར་ཅན་དུ་གྱུར་ཅིང། རྨོངས་པའི་དྲ་བ་གཅོད་
བྱེད་རལ་གྲི་བསྣམས་པའི་རྗེ་བཙུན་འཇམ་པའི་དབྱངས་ལ་སྒོ་གསུམ་གུས་པས་ཕྱག་འཚལ་ཞིང་སྐྱབས་སུ་མཆིའོ། །ཞེས་པ་ལྟར་ལགས་ཤིང་

[002B] རྨ་བྱའི་སྒྲོ་མདོངས་ཀྱི་དབྱིབས་མདོག་མིག་བཀྲ་ལམ་མེ་བ་ནི་སྤུ་ཉག་རེ་རེ་བ་མང་པོ་འདྲ་བསྒྲིགས་སོང་བ་ལས་བྱུང་མོད་ཀྱང་སྤུ་ཉག་རེ་རེ་བ་ཙམ་ལས་མི་
འབྱུང་ཞིང། སྤུ་ཉག་རེ་རེ་བ་མེད་པར་ཡང་མི་འབྱུང་བ་ལྟར། ཆོས་ཐམས་ཅད་རྒྱུ་རྐྱེན་གཞན་ལ་ལྟོས་པའི་རང་རང་གི་གདགས་གཞིའི་སྟེང་དུ་རྟོག་པས་བཏགས་པ་ཙམ་དུ་གྲུབ་ལ། དེ་ལྟར་བཏགས་པའི་
དོན་རིགས་པས་དཔྱད་ཅིང་བཙལ་ན་རྙེད་རྒྱུ་མེད་པ་རང་ངོས་ནས་གྲུབ་པའི་ཆ་རྡུལ་ཙམ་ཡང་མེད་པའི་སྟོང་པ་དང། དོན་དམ་པར་རང་བཞིན་གྱིས་གྲུབ་པའི་ཆོས་རྡུལ་ཙམ་མི་དམིགས་ཀྱང་ཀུན་རྫོབ་ཙམ་དུ་
འཁོར་འདས་ཀྱི་བྱ་བྱེད་ཐམས་ཅད་འཐད་པ་མི་འགལ་ཞིང། སྟོང་བཞིན་དུ་སྣང་བ་སྣང་བཞིན་དུ་སྟོང་པ་སྟོང་པ་རྟེན་འབྱུང་གི་དོན་དང་རྟེན་འབྱུང་སྟོང་པའི་དོན་དུ་འཆར་ལུགས་ལ་ངེས་ཤེས་ཡང་ཡང་
དངས་ནས་སྣང་བས་ཡོད་མཐའ་སེལ་ཞིང་སྟོང་བས་མེད་མཐའ་སེལ་བའི་དབུ་མའི་ལྟ་བ་རྙེད་དགོས་ཤིང། དེ་ལ་ཡང་སོ་སོར་རྟོགས་པའི་ཤེས་རབ་ཀྱིས་ཡང་ཡང་དཔྱོད་ཅིང་རྟོགས་ཚུལ་ལ་
མཁས་པའི་སྒོ་ནས་སྟོང་ཉིད་རྟོགས་པའི་བློ་ཤུགས་དྲག་པོ་ཞིག་སྐྱེ་ན། མི་རྟག་པ་འཁོར་བའི་ཉེས་དམིགས་སོགས་བདེན་བཞི་འཇུག་ལྡོག་ལ་འབད་པ་ཡང་ཤུགས་དྲག་འབྱུང་བ་དང། ལྷག་

[003A]༄༅། །པར་མི་ཤེས་པའི་དབང་གིས་འཁོར་བར་འཁྱམས་པའི་ཉམ་ཐག་འགྲོ་བ་ཀུན་ལ་རབ་ཏུ་བརྩེ་བའི་སྙིང་རྗེ་ཆེན་པོས་ཟིན་ཅིང་སྤྲགས་ནས་ཚུལ་བཞིན་བསྒོམས་པའི་མཐུས་སྟོང་
ཉིད་སྙིང་རྗེ་དབྱེར་མེད་ཅན་གྱི་བྱང་ཆུབ་སེམས་ཀྱི་མཐུ་ཆེར་བརྟས་ཤིང། ཟབ་རྒྱས་སམ་ཐབས་ཤེས་ཟུང་འབྲེལ་གྱི་སྤྱོད་པ་ཉམས་ལེན་ལ་འབད་པས་རྟོགས་པ་ཟབ་མོ་མངོན་དུ་གྱུར་ཚེ་
དུག་ལ་ཁ་ཟས་སུ་ཅི་ཙམ་བྱེད་ཀྱང་རྨ་བྱའི་སྒྲོ་མདོངས་ཀྱི་མདངས་དེ་ཙམ་གསལ་བ་བཞིན། ཐེག་པ་ཐུན་མོང་བ་ལྟར་ན་ཉོན་མོངས་གཞན་དོན་བྱེད་པའི་ཡན་ལག་ཏུ་འགྱུར་བ་དང། ཐུན་
མོང་མིན་པ་ལྟར་ན་གང་སྣང་སྟོང་པ་སྟོང་པ་བདེ་བ་བདེ་བ་ལྷ་སྐུར་འཆར་བའི་རྣལ་འབྱོར་གྱིས་ཉོན་མོངས་བྱང་ཆུབ་ལམ་དུ་གྱུར་ཐུབ་པ་སོགས་འབྱུང་བ་ནི་སྟོང་ཉིད་རྟོགས་པ་ཕུལ་ཆེ་བ་
ཁོ་ན་ལ་རག་ལས་ཤིང། དེའི་གནད་ཀྱིས་རྗེ་བཙུན་འཇམ་དབྱངས་དེ་ཉིད་རྟོགས་པའི་ཤེས་རབ་སྟེར་བའི་ལྷའི་གཙོ་བོ་དང་རྒྱལ་ཀུན་ཡབ་གཅིག་ཏུ་གྱུར་བ་ཡིན་པས། བླ་མ་གོང་མ་
རྣམས་ཀྱིས་འཇམ་དབྱངས་ལ་མ་བརྟེན་པར་འཚང་རྒྱ་བ་མི་སྲིད་ཞེས་གསུངས་ཡོད་པ་དང། རང་རེའི་བླ་མ་རྗེ་བདག་ཉིད་ཆེན་པོས་ཀྱང་འཇམ་དབྱངས་ལ་བརྟེན་ནས་ལམ་གཙོ་རྣམ་གསུམ་

[003B] དོན་དེ་དག་ལ་དགོངས་མས་ཚིག་བཅད་འདིས་རྗེ་བཙུན་འཇམ་དབྱངས་ལ་དེ་ལྟ་བུའི་ཚུལ་གྱིས་སྤྱི་བྱེ་བྲག་གི་ཆེ་བ་བརྗོད་ཅིང་བསྟོད་
ནས་ཕྱག་འཚལ་བར་བསྟན་པའི་ཤུགས་ལ། རང་ཅག་རྣམས་ལ་རྗེ་བཙུན་འཇམ་དབྱངས་རྗེ་བླ་མ་རང་གི་རྩ་བའི་བླ་མ་གསུམ་དབྱེར་མེད་དུ་བྱས་ནས་བླ་མའི་རྣལ་འབྱོར་ལ་འབད་དགོས་ཞེས་ཐུགས་
བརྩེ་བས་གདམས་པ་ཡིན་པས་མདོ་སྔགས་གང་ལའང་འདི་ལས་ལྷག་པའི་གདམས་ངག་མེད་པར་ཡང་འཁུམས་སོ། །ཞེས་པའང་མཆོག་སྤྲུལ་རིན་པོ་ཆེ་ནས་ཐུགས་གཉེར་མ་གནང་བའི་སྐབས་
ཡིན་པ་ལ་ཚིག་དོན་ཟབ་ཅིང་བརླིང་བ་འདི་ལྟ་བུ་གནང་བ་ནི། སྐུ་རབས་གོང་མ་རྣམས་སུ་ཐུགས་གཉེར་སོགས་མཐར་ཕྱིན་པའི་རྟགས་སུ་གསལ་བ་མངོན་སུམ་གྱིས་གྲུབ་པ་ལ་དད་གུས་འཕེལ་
ཞིང་གསོལ་བ་ཡང་ཡང་བཏབ་ནས་གསུང་ལ་བག་ཆགས་འཇོག་ཕྱིར་ཅུང་ཞིག་འགྲེལ་བ་འདི་ནི། མགོན་པོ་གང་དེའི་སྐྱབས་འོག་པ་སློབ་མའི་ཐ་ཤལ་དར་ཧན་ཆོས་རྗེའི་སྤྲུལ་མིང་བཙུན་གཟུགས་
ཡེ་ཤེས་མཁས་བཙུན་རྒྱ་མཚོས་སུག་བྲིས་སུ་བགྱིས་པ་འདིས་ཀྱང་བདག་སོགས་འགྲོ་ཀུན་བླ་མ་འཇམ་དབྱངས་ཀྱིས་དགྱེས་བཞིན་རྗེས་སུ་འཛིན་པའི་རྒྱུར་གྱུར་ཅིག་ །



﻿༄༅། །རང་བྱུང་ཐོག་མའི་གསར་རྩོམ་སྟག་གཟིག་མེ་ཏོག་ཞེས་བྱ་བ་བཞུགས་སོ། །
། ད་འགྲོ་དོན་བཅུ་གཉིས་ཐམས་ཅད་དང། །ཟབ་དང་རྒྱ་ཆེའི་གནས་རྣམས་
ཀྱི༑ ༑རྨ་བྱའི་སྒྲོ་མདོངས་བཅས་རྣམས་རྒྱས། །ཤེས་རབ་རལ་གྲི་ལ་ཕྱག་འཚལ།།
ཅེས་པ་འདི་ནི་སྐུ་དཔོན་ཆོས་རྗེ་འཇམ་དབྱངས་ཆོས་འཕེལ་ནས་ཁྱོད་ཀྱི་གོང་མས་གུང་ལོ་དགུ་ཐོག་ཆོས་བསྟན་པ་རེད། ཁྱོད་ཀྱིས་ད་བར་གང་ཡང་མང་རྩམ་འདུག་ན་ཚིགས་བཅད་གཅིག་ཅིས་ཀྱང་
རྩོམ་དགོས་ཞེས་ཚིག་གིས་བསྒྲུབ་པའི་ངོར་རང་ལོ་བཅུ་པ་ལྷ་བསམ་དུས་ཆེན་གྱི་ཉིན་བྱུང་རྒྱལ་དུ་སྒྲབས་ཇ་ཡནྟུ།།



