༄༅། །མཐའ་བྲལ་གྱི་རིགས་པའི་དཀའ་གནས་གསལ་བར་བྱེད་པ་དེ་ཉིད་གསལ་བའི་སྒྲོན་མེ་ཞེས་བྱ་བ་བཞུགས་སོ། །

[001B] །ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་ཡེ་ཤེས་ཕུང་པོ་གཞོན་ནུའི་རོལ་པར་རྣམ་ཆགས་པ། །རྒྱལ་བའི་ཡབ་གཅིག་ཟུར་ཕུད་ལྔ་པ་
དམར་སེར་གོས་བཟང་གཞོན་ནུའི་རྒྱན། །ཀུན་ནས་འཛིན་པའི་ཟླ་མེད་བླ་མ་བཙོང་ཁ་པ་ཞེས་ཕྱོགས་ཀུན་ཏུ། །གྲགས་སྙན་ལ་ཆགས་སྲས་བཅས་རྒྱལ་བས་རབ་བསྔགས་མེ་ཏོག་འཐོར་
དེར་འདུད། །གང་གིས་ཉེར་བསྟན་དྲི་མེད་ཕྱོགས་ཀྱི་མགྲོན། །སྨྲ་ངན་དུག་སྦྲུལ་ཁར་ཆགས་རླུང་ཤུགས་ཀྱིས། །དུབ་ཚེ་མཁྱེན་དཔྱོད་མགྷིའི་ཚ་ཡིས་ཀྱང། །ངལ་གསོ་སྟེར་མཁས་
ཆོས་ཀྱི་རྒྱལ་མཚན་རྒྱལ། །བསྟེན་འོས་རྨད་བྱུང་ཡོན་ཏན་བདུད་རྩིའི་རོ། །མ་ལུས་སྡུད་པའི་རྣམ་དཔྱོད་བུམ་བཟང་ཅན། །ཀུན་ལ་འཆི་མེད་གོ་འཕང་སྟེར་བའི་སྒོ། །རྒྱལ་ཀུན་ངོ་བོ་རྩ་

[002A]༄༅། །བའི་བླ་མར་འདུད། །བཅུ་གཉིས་བདག་པོས་ཉིན་མོའི་དུས་དང་དེས་ནི་པད་གཞོན་འདབ་མ་དང། །དེས་ནི་སྦྲང་རྩིའི་དོག་པ་ཡང་སྟེ་དེས་ཀྱང་རྐང་དྲུག་དགའ་
བདེ་བཞིན། །རྨད་བྱུང་དམ་པའི་མཐུ་དཔལ་གྱིས་ནི་ཁོ་བོའི་བློ་གྲོས་རྒྱས་མཛད་ནས། །མ་ལུས་ངོ་མཚར་རིག་པའི་གནས་ལ་མཁའ་ལ་ཉི་བཞིན་སྤྱོད་གྱུར་ཅིག་རྒྱ་ཆེན་གསུང་རབ་ཨུ་
མར་རྣམ་རྩེན་པའི། །ཕུལ་བྱུང་བསིལ་ལྡན་བདག་པོར་མ་རེག་ཀྱང། །རྣམ་དཔྱོད་ཛ་ཊའི་ཐོར་ཚུགས་བཙིར་བ་ན། །དྲི་མེད་ལེགས་བཤད་གངྒཱ་ཅི་ཡང་འབབ། །རྣམ་མང་གཞུང་ལུགས་
བལྟས་པའི་ངལ་ཡུས་དང། །ཚིག་གི་རློམ་པས་གཞན་དག་ཟིལ་གནོན་ཅིང། །རིགས་པ་སྨྲ་བའི་གྲགས་སྐམ་གྱིས་མཐོ་བའི། །མཁས་རློམ་སྙིང་ལ་ཟུག་རྔུ་བརྒྱ་སྟེར་མོད། །དེ་ལྟ་ན་

[002B] །བྱ་བ་གསུམ་ལ་བག་ཆགས་འཇོག་ཕྱིར་དང། །དུ་མའི་གསུང་གིས་བསྐུལ་བའང་དང་བླངས་ཏེ་།དཀའ་གནས་གཞུང་ལུགས་ཅི་ནུས་འཆད་ལ་སྤྲོ།    ༈    །དེ་ཡང་སྐྱེ་བོ་མཆོག་གི་ཆོས་ལུགས་སམ་
བྱ་བ་ནི་སངས་རྒྱས་བཅོམ་ལྡན་འདས་ཀྱི་བསྟན་པ་མི་ཉམས་པར་སྤེལ་བ་ལ་སྒོ་དུ་མ་ནས་ཞུགས་པ་སྟེ། བཤད་པ་དང་སྒྲུབ་པ་གཉིས་ཀྱི་སྒོ་ནས་སོ། །དེ་ལས་ནི་རང་དང་གཞན་གྱི་གནས་སྐབས་དང། མཐའི་འབྲས་བུ་ཕུན་སུམ་ཚོགས་པ་
ཐམས་ཅད་འབྱུང་བས་བདག་གཞན་ཚིམ་པའི་སྒོ་བླ་ན་མེད་པ་སྟེ་དེ་ལ་འཇུག་པ་ནི་བྱ་བ་གཞན་གང་གིས་ཀྱང་སྒྲུན་དུ་མེད་པའི་ཕྱིར་རོ། །དེ་ཉིད་ཀྱི་ཕྱིར་ཕྱི་རོལ་པ་དག་གིས་ཐོས་པ་དང་རྩོད་པ་ཙམ་ལྷུར་ལེན་པ་ལྟ་བུ་མ་ཡིན་པར། སྒྲུབ་པ་
ཁོ་ནའི་ཆེད་དུ་ཐོས་པ་སོགས་ཇེ་ཐོག་མཁོ་ན་ནས་བྱས་ཏེ། ཐོས་བསམ་སྒོམ་གསུམ་ཚ་གྲང་ལྟར་མི་འགལ་བར་གཅིག་གྲོགས་སུ་གཅིག་འགྲོ་བ་ཞིག་གནད་དམ་པར་བཟུང་ཞིང་རྒྱལ་བའི་བསྟན་པ་ཉག་གཅིག་འཇུག་ངོགས་བླ་ན་མེད་པའོ་ཞེས་བྱ་
བར་ཤེས་ནས་འཇུག་པར་བྱའོ། །དེ་ཡང་ཐར་པ་དོན་དུ་གཉེར་བའི་མིང་ཙམ་གྱིས་ཚིམ་པ་མ་ཡིན་པར། སྙིང་ནས་ཐར་འདོད་སྐྱེས་པ་དེ་ལ་གང་ལས་ཐར་ན་ཐར་པར་འགྲོ་བའི་སྡུག་ཀུན་གྱི་རྩ་བ་ཀུན་ནས་གཅོད་པའི་གཉེན་པོ་བླ་ན་མེད་པ་
བདག་མེད་རྟོགས་པའི་ཤེས་རབ་དེ་བསྟན་དགོས་ཤིང། རྒྱལ་བའི་གསུང་རབ་ཐམས་ཅད་ནི། དངོས་དང་བརྒྱུད་པའི་སྒོ་ནས་ཤེས་རབ་དེའི་ཆེད་དུ་གསུངས་པ་ཤ་སྟག་ཡིན་པ་ནི། ཇི་སྐད་དུ། ཡན་ལག་འདི་དག་ཐམས་ཅད་ནི། །ཐུབ་པས་

[003A]༄༅། །ཤེས་རབ་དོན་དུ་གསུངས། །ཞེས་དང། སྒོམ་རིམ་བར་བ་ལས། བཅོམ་ལྡན་འདས་ཀྱི་བཀའ་ཐམས་ཅད་ནི་ལེགས་པར་གསུངས་པ་སྟེ། མངོན་སུམ་དུའམ། བརྒྱུད་པས་དེ་ཁོ་ན་མངོན་སུམ་དུ་གསལ་
བར་བྱེད་པ་དང། དེ་ཁོ་ན་ལ་གཞོལ་བ་ཉིད་དོ། །ཞེས་གསུངས་པས་སོ། །དེ་ལྟ་བུའི་ཤེས་རབ་བསྐྱེད་པ་ལ་བདག་མེད་གཏན་ལ་འབེབས་དགོས། དེ་ལ་མེད་རྒྱུའི་བདག་དེ་གལ་ཏེ་གྲུབ་ན་འདི་ལྟ་བུ་ཞིག་གོ་སྙམ་དུ་ཚིག་ཙམ་མ་
ཡིན་པར་ངོས་ཟིན་དགོས་ཏེ། སྤྱོད་འཇུག་ལས། བཏགས་པའི་དངོས་ལ་མ་རེག་པར། །དེ་ཡི་དངོས་མེད་འཛིན་མ་ཡིན། །ཞེས་གསུངས་པས་སོ་།དེའི་ཕྱིར་དགག་བྱའི་ངོས་འཛིན་ཕྱིན་ཅི་མ་ལོག་པ་ཞིག་གལ་ཆེ་ཞིང། དེ་ལྟ་བུའི་
དགག་བྱ་དེ་ཡང་གྲུབ་མཐའ་ཐམས་ཅད་ཀྱི་ནང་ནས་ཐལ་འགྱུར་པའི་ལུགས་མཆོག་དྲི་མ་མེད་པ་ལྟར་དུ་ངེས་པར་འདོད་ན། གྲུབ་མཐའ་འོག་མ་དག་གི་ལུགས་དང་སོ་སོར་ཕྱེད་པར་བྱས་ནས་ལུགས་དེ་དག་དང་མ་འདྲེས་པར་
བྱེད་པ་ལ། ལུགས་དེ་དག་གི་འདོད་ཚུལ་སོ་སོར་ཤེས་དགོས་ཤིང་ཁྱད་པར་ཐལ་རང་གི་གྲུབ་མཐའི་ཁྱད་པར་ཤེས་ནས། དེ་གཉིས་ཀྱི་ལུགས་ཀྱི་དགག་བྱའི་ཕྲ་རགས་ཀྱི་ཁྱད་པར་ཕྱེད་པ་གལ་ཆེ་བས། དེ་ཡང་གཙོ་བོར་ཀུན་
རྫོབ་འདོད་ཚུལ་གྱི་དབང་གིས་ཡིན་ལ། དེའི་རྒྱུ་མཚན་ཡང། རང་རྒྱུད་པས་བུམ་པ་ལྟ་བུ་ལ་རང་ངོས་ནས་གྲུབ་པ་དེ་བུམ་པའི་ཀུན་རྫོབ་པའི་སྡོད་ལུགས་ཡིན་པར་འདོད་ཅིང། དེ་ལྟ་བུའི་ཀུན་རྫོབ་པའི་སྡོད་ལུགས་ཏེ། ཐལ་

[003B]གཉིས་ཀྱི་དགག་བྱ་ལ་ཕྲ་རགས་ཀྱི་ཁྱད་པར་ཤིན་ཏུ་ཆེ་བས་ཁོ་བོས་ཀྱང་མདོར་བསྡུས་ཤིག་གཞན་དུ་བཤད་ཟིན་ལ་གཙོ་བོར་ལམ་རིམ་ཆེན་མོ་སོགས་སུ་ཞིབ་ཏུ་
བལྟ་བར་བྱའོ། །དེ་ལྟ་བའི་འགག་བྱ་མང་དུ་ཡོད་ཀྱང་འཕགས་པ་ཀླུ་སྒྲུབ་ཡབ་སྲས་ཀྱིས་ནི་གཙོ་བོར་རྡོ་རྗེ་གཟེགས་མའི་གཏན་ཚིགས་ལ་བརྟེན་ཏེ། མཉམ་ཉིད་བཅུའི་ནང་ནས་ཀྱང་སྐྱེ་བ་མེད་པར་མཉམ་པ་
ཉིད་གཏན་ལ་འབབས་པའི་དབང་དུ་མཛད་ནས། དབུ་མ་རྩ་བར་བདག་ལས་མ་ཡིན་ཞེས་སོགས་དང། དཔལ་ལྡན་ཟླ་བས་ཀྱང། འཇུག་པར། དེ་ཉིད་དེ་ལས་འབྱུང་མིན་ཞེས་སོགས་རང་བཞིན་གྱིས་སྐྱེ་བ་འགོག་ཚུལ་རྒྱས་
པར་བཤད་པ་མཛད་དོ། །འོ་ན་དཔལ་ལྡན་ཟླ་བས་སུ་ཞིག་འཕགས་པའི་དགོངས་པ་འགྲེལ་བ་ལ་ཕུལ་དུ་ཕྱིན་པར་གཟིགས་ཤེ་ན། དེ་ཡང་འཕགས་པ་ལྷ་ནི་རྗེས་འབྲང་ཐམས་ཅད་ཀྱིས་འཕགས་པ་ཀླུ་སྒྲུབ་དང་ཁྱད་པར་མེད་པར་
ཡིད་ཆེ་བའི་གནས་སུ་བྱེད་ལ། སངས་རྒྱས་བསྐྱངས་འདི་ལ་ལེགས་ལྡན་འབྱེད་ལས་སོགས་པས་དགག་པ་མང་དུ་མཛད་ཀྱང། ཟླ་བས་ནི་སློབ་དཔོན་དེ་ཉིད་འཕགས་པ་ཀླུ་སྒྲུབ་ཀྱི་དགོངས་པ་འགྲེལ་པ་ལ་རྨད་དུ་བྱུང་བར་གཟིགས་
ཏེ། དེའི་འགྲེལ་པའི་སྟེང་ནས་རྩ་ཤེའི་དགོངས་པ་འཆད་པ་ལྷུར་མཛད་དོ། །དེའི་ཕྱིར་སངས་རྒྱས་བསྐྱངས་ཀྱི་འགྲེལ་བ་གཞིར་བཞག་དཔལ་ལྡན་ཟླ་བས་ལེགས་བཤད་ཀྱི་འཐད་པས། ལེགས་ལྡན་འབྱེད་ལས་སོགས་པའི་རྩོད་

[004A]༄༅། །པ་སུན་འབྱིན་ལུགས། གངས་ཅན་གྱི་ཤིང་རྟ་ཆེན་པོ་ཆོས་ཀྱི་རྒྱལ་པོ་གཙོང་ཁ་པའི་དགོངས་དོན་མཁས་གྲུབ་དགེ་ལེགས་དཔལ་བཟང་པོས་གསལ་བར་མཛད་པ་བཞིན། ལུང་དང་རིགས་པའི་དབང་ཕྱུག་
རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོའི་གསུང་གི་རྗེས་སུ་ཞུགས་ཏེ་བཤད་པར་བྱའོ། །དེ་ཡང་སྔར་བཤད་པའི་དགག་བྱ་རང་ངོས་ནས་གྲུབ་པ་དེ་ཆོས་ཐམས་ཅད་ཀྱི་སྟེང་དུ་འགོག་དགོས་ནའང། ཐོག་མར་འདུས་བྱས་ཀྱི་སྟེང་དུ་
བཀག་ན་འདུས་མ་བྱས་ཀྱི་སྟེང་དུ་འགོག་སླ་ལ། འདུས་བྱས་ལ་ཡང་སྐྱེ་གནས་འཇིག་གསུམ་ལས། སྐྱེ་བ་རང་བཞིན་གྱིས་གྲུབ་པ་བཀག་ན་གཞན་གཉིས་རང་བཞིན་གྱིས་གྲུབ་པ་ཁེགས་སོ། །དེའི་ཕྱིར་འདུས་བྱས་རང་བཞིན་གྱིས་
སྐྱེ་ན། སྐྱེ་ཚུལ་བཞི་པོ་གང་རུང་ཞིག་ལས་མ་འདས་པས་མཐའ་བཞིའི་སྐྱེ་བ་དགག་པར་བྱའོ། །དེ་ཡང་ཐོག་མར་བདག་ལས་སྐྱེ་བ་ནི་གྲངས་ཅན་སྐྱེ་བར་སྨྲ་བ་དག་འདོད་དོ། །ཇི་ལྟར་འདོད་ན་མྱུ་གུ་ལྟ་བུ་རང་གི་རྒྱུ་ས་བོན་གྱི་དུས་
ནས་མེད་ན་སྐྱེ་བ་མི་འཐད་ལ་གལ་ཏེ་སྔོན་མེད་པ་ཞིག་གསར་དུ་སྐྱེ་ན་ནི་རི་བོང་གི་རྭ་ཡང་སྐྱེ་བར་ཐལ་བ་དང། བྱེ་མ་ལས་ཀྱང་ཏིལ་མར་འབྱུང་བར་ཐལ་བའི་སྐྱོན་ཡོད་པས་སོ། །དེས་ན་བདག་ལས་སྐྱེ་ཞེས་བྱ་བ་ཡང་མྱུ་གུ་ལས་མྱུ་
གུ་སྐྱེ་བའི་དོན་ འདི་ཊཱིཀ་ཆེན་ལས་བཤད་དོ།  །མ་ཡིན་གྱི་ས་མྱུག་གཉིས་ཕན་ཚུན་ཐ་དད་པ་ཁོ་ནར་འདོད་ཀྱང། རང་བཞིན་གཅིག་ཏུ་འདོད་ཅིང། ས་བོན་གྱི་རང་བཞིན་ལས་སྐྱེ་བར་སྨྲས་པ་ཉིད་ཀྱིས། ས་བོན་གྱི་རང་བཞིན་

[004B] མྱུ་གུ་རང་གི་རང་བཞིན་ལས་མྱུ་གུ་སྐྱེ་བར་སྨྲས་ལ། དེ་ལྟར་མྱུ་གུ་རང་གི་རང་བཞིན་ལས་སྐྱེ་བ་ནི་བདག་སྐྱེའི་འདོད་ཚུལ་ལོ། །དེ་ཡང་ས་བོན་གྱི་དུས་ཀྱི་མྱུ་གུ་མི་གསལ་བ་རྒྱུར་བྱས་ནས་གསལ་
བའི་མྱུ་གུ་འབྲས་བུར་མི་འདོད་པར་གསལ་ཏེ། དེ་ལྟར་མ་ཡིན་ན། མི་གསལ་བའི་མྱུ་གུ་ལས་གསལ་བའི་མྱུ་གུ་སྐྱེ་བར་ཁས་བླངས་བཞིན་དུ་མྱུ་གུ་ལས་མྱུ་གུ་མི་སྐྱེ་ཞེས་འདོད་པ་དང། མྱུ་གུ་བདག་ལས་སྐྱེ་བར་ཁས་བླངས་པ་རྣམས་ཀུན་
ནས་མི་འགྲིགས་པས། གྲངས་ཅན་དེ་ཙམ་དུ་ཕྱི་རོལ་པའི་རིགས་པ་སྨྲ་བའི་ནང་ནས་ཀྱང་ཐ་ཆད་པ་ནི་མ་ཡིན་ནོ། །དེས་ན་མྱུ་གུ་མི་གསལ་བ་རྒྱུ་དུས་ན་ཡོད་པ་དེ་སྐྱེ་རྒྱུར་བྱས་ནས། རྒྱུ་ས་བོན་དང་རྐྱེན་ཆུ་ལུད་ལས་སོགས་པས་གསལ་
བར་བྱས་པ་ན་མྱུ་གུ་གསལ་བའི་ངོ་བོར་སྐྱེ་བར་འདོད་དོ། །རང་བཞིན་གཅིག་ཚུལ་ནི་མྱུ་གུའི་རང་བཞིན་ཡང་ས་བོན་གྱི་རང་བཞིན་དང་ས་བོན་གྱི་རང་བཞིན་ཡང་མྱུ་གུའི་རང་བཞིན་དང་ས་མྱུག་གི་རང་བཞིན་ཡང་ཆུ་ལུད་ཀྱི་རང་བཞིན་ཡིན་
པ་སོགས་ས་མྱུག་ཆུ་ལུད་སོགས་ཀྱི་རང་བཞིན་ཕར་ཡིན་ཚུར་ཡིན་དུ་འདོད་པ་ཡིན་གྱི་རང་བཞིན་གཅིག་ཚུལ་སངས་རྒྱས་པ་ལྟར་མ་ཡིན་ནོ། །དེ་ཡང་རྒྱུ་རྐྱེན་དང་འབྲས་བུ་ཐམས་ཅད་ལ་ཁྱབ་པའི་རང་བཞིན་གཅིག་ཁོ་ན་ཡིན་པ་ཞིག་
མེད་ན་རྒྱུ་འབྲས་ཀྱི་འབྲེལ་བ་མི་འཐད་པ་ཙམ་ཞིག་ལ་གོ་བར་སྣང་ངོ། །སློབ་དཔོན་སངས་རྒྱས་བསྐྱངས་ཀྱིས་དེ་འགོག་པའི་ཕྱིར་བུདྡྷ་པཱ་ལི་ཏར། དེ་ལ་རེ་ཞིག་དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་

[005A]༄༅། །ཉིད་དུ་འགྱུར་བའི་ཕྱིར་དང། ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི། ཡང་སྐྱེ་བ་ལ་དགོས་པ་མེད་དོ། །ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། །
ཞེས་གསུངས། དེ་ཡང་ཐོག་མར་རང་ལུགས་ཀྱི་དམ་བཅའ་བཞི་ཡོད་པའི་ནང་ནས། རེ་ཞིག་དངོས་པོ་རྣམས་བདག་ལས་སྐྱེ་བ་མེད་དེ་ཞེས་བདག་སྐྱེ་མེད་པའི་དམ་བཅའ་བཀོད་ནས། དམ་བཅའ་དེ་དངོས་སུ་སྒྲུབ་པ་ན་སྒྲུབ་བྱེད་ཚུལ་
གསུམ་པའི་གཏན་ཚིགས་དངོས་སུ་མ་བཀོད་པར། དམ་བཅའ་དེའི་བཟློག་ཕྱོགས་བདག་ལས་སྐྱེ་བ་ཁས་ལེན་པ་ལ་གནོད་བྱེད་སྟོན་པའི་ཐལ་འགྱུར་ཙམ་ཞིག་དངོས་སུ་བཀོད་པ་ཡིན་ལ། དེ་ཡང་དེ་དག་གི་ཞེས་སོགས་མདོར་བསྟན་གཉིས་
དང། དངོས་པོ་བདག་གི་བདག་ཉིད་དུ་ཡོད་པ་ཞེས་སོགས་རྒྱས་བཤད་གཉིས་སྦྱར་བ་ན་གསལ་བར་ཐོན་པ་ཡིན་ནོ། །འོ་ན་དེས་དེའི་བཟློག་ཕྱོགས་ཁས་ལེན་པ་ལ་གནོད་བྱེད་སྟོན་ཚུལ་གང་ཞེས་འདྲི་ན་དེའི་ལན་དུ་ཚིག་དོན་མཐར་
གྱིས་བཤད་པར་བྱའོ། །དངོས་པོ་རྣམས་བདག་ལས་སྐྱེ་བ་མེད་དེ་གལ་ཏེ་གྲངས་ཅན་ཁྱོད་ཀྱིས་དངོས་པོ་བདག་ལས་སྐྱེ་བར་འདོད་པ་ན། རང་གི་རྒྱུའི་དུས་ནས་མི་གསལ་བར་ཡོད་པར་འདོད་པའི་དངོས་པོ་དེ་ཉིད་སླར་ཡང་སྐྱེ་དགོས་
པར་འདོད་པས། དེ་ལྟར་ན་རང་གི་རྒྱུའི་དུས་ན་མི་གསལ་བའི་ཚུལ་གྱིས་ཡོད་པར་འདོད་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་འགྱུར་བར་ཐལ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར་རོ། །མ་ཁྱབ་ན། ས་བོན་འབའ་

[005B] རང་གི་བདག་ཉིད་དུ་གྲུབ་ཟིན་ཀྱང་སླར་ཡང་བལྡབས་ནས་སྐྱེ་བའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་གཉིས་ཀྱིས་གནོད་པ་ཡིན་ལ། དེ་འདྲའི་ཐལ་འགྱུར་དེ་གཉིས་འདིར་
མདོར་བསྟན་དང། རྒྱས་བཤད་གཉིས་ཀྱི་སྒོ་ནས་བཤད་དོ། །དེ་ཡང་མདོར་བསྟན་གྱི་དེ་དག་ཅེས་པ། རྒྱས་བཤད་ཀྱི་བདག་གི་བདག་ཉིད་དུ་ཡོད་པ་ཞེས་པ་དང་སྦྱར། སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་རོ། །ཞེས་པ་རྒྱས་བཤད་ཀྱི་
ཡང་སྐྱེ་བ་ལ་དགོས་པ་མེད་དོ་ཞེས་པ་དང་སྦྱར། ཤིན་ཏུ་ཐལ་བར་འགྱུར་བའི་ཕྱིར་རོ་ཞེས་པ། རྒྱས་བཤད་ཀྱི་ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ་ཞེས་པ་དང་སྦྱར་ཏེ། འདི་ལྟར་དེ་དག་སྟེ་དངོས་པོ་རྣམས་རང་གི་བདག་ཉིད་དུ་
གྲུབ་ཟིན་པ་ནི་སླར་ཡང་སྐྱེ་བ་དོན་མེད་པར་འགྱུར་ཏེ། སྐྱེ་བ་ནི་རང་གི་བདག་ཉིད་དུ་གྲུབ་པར་བྱ་བའི་ཕྱིར་ཡིན་པས་སོ། །གལ་ཏེ་དེ་ལྟར་སླར་ཡང་སྐྱེ་ན་ནི་ཤིན་ཏུ་ཐལ་བ་སྟེ། སྐྱེ་བའི་ཕྱི་མཐའ་ཐུག་མེད་དུ་འགྱུར་བའི་ཕྱིར་རོ། །ཞེས་མདོར་
བསྟན་དང། དངོས་པོ་བདག་གི་བདག་ཉིད་དེ་རང་གི་བདག་ཉིད་དུ་ཡོད་ཟིན་ནས་ནི་སླར་ཡང་སྐྱེ་བ་ལ་དགོས་པ་མེད་དོ། །རང་གི་བདག་ཉིད་དུ་གྲུབ་ཟིན་ནས་སླར་ཡང་སྐྱེ་མི་དགོས་པ་ཅི་ཡིན་ཞེ་ན། འདི་ཡིན་ཏེ་དངོས་པོ་གང་ཡང་སྐྱེ་བ་ནི་
དངོས་པོ་དེའི་བདག་ཉིད་ཐོབ་པའི་ཕྱིར་ཡིན་ལ། ཅི་སྟེ་ཡོད་ཀྱང་སྟེ་རང་གི་བདག་ཉིད་ཐོབ་ནས་ཡོད་དུ་ཟིན་ཀྱང་སླར་ཡང་སྐྱེ་ན་ནི། དུས་ནམ་གྱི་ཚེ་ཡང་སྐྱེ་བ་རྫོགས་པའི་མཐའ་མི་རྙེད་པ་ཡིན་པས། ནམ་ཡང་མི་སྐྱེ་བར་མི་འགྱུར་རོ། །དོན་་༄༅། །བསྡུ་ན་གྲངས་ཅན་གྱི་བདག་སྐྱེ་ཡོད་པའི་དོན། རྒྱུའི་དུས་ནས་རང་གི་བདག་ཉིད་ཐོབ་ཟིན་ནས་ཡོད་པ་དེ་ཉིད་སྐྱེའོ་ཞེས་པ་དེ་ཡིན་ལ། མྱུ་གུ་ལྟ་བུ་ས་བོན་གྱི་དུས་ནས་རང་གི་བདག་ཉིད་མ་ཐོབ་པ་དེ་ཉིད་
ས་བོན་གྱི་སྐད་ཅིག་གཉིས་པར་མྱུ་གུའི་བདག་ཉིད་ཐོབ་པའི་ཕྱིར་དུ་སྐྱེ་བ་ཡིན་ལ། གལ་ཏེ་ས་བོན་གྱི་དུས་ཉིད་ནས་མྱུ་གུའི་ངོ་བོར་རྫོགས་པར་གྲུབ་ཟིན་ན་ནི། རང་གི་ངོ་བོ་རྫོགས་ཟིན་ནས་གཞན་སུ་ཞིག་གི་ངོ་བོ་ཐོབ་པའི་ཕྱིར་སྐྱེ། དེས་
ན་ས་བོན་གྱི་དུས་ནས་གྲུབ་ཟིན་པ་དེ་སླར་ཡང་སྐྱེ་བ་མི་འཐད་དོ། །ཅི་སྟེ་ཡང་རང་གི་བདག་ཉིད་རྫོགས་པ་ཐོབ་ཟིན་ནས་སླར་ཡང་སྐྱེ་ན་ནི་མྱུ་གུ་དེ་ཉིད་ཡང་ནས་ཡང་དུ་སྐྱེ་བས། དེའི་སྐྱེ་བ་སྲིད་པའི་མཐར་ཐུག་གི་བར་དུ་ཡང་མི་
རྫོགས་པར་འགྱུར་རོ་སྙམ་དུ་དགོངས་པའོ། །འདི་ཡང་རང་འགྲེལ་ལས། གང་གི་ཕྱིར་བདག་ཉིད་ཡོད་པ་ཐོབ་པ་དེ་ཉིད་མྱུ་གུའི་རང་གི་བདག་ཉིད་ཡོད་བཞིན་པ་དེ་ཉིད་ལས་འབྱུང་བ་ལ་ཡོན་ཏན་ལྷག་པ་འགའ་ཡང་ཡོད་པ་མ་ཡིན་ཏེ་
ཡོད་པ་ཉིད་སྔར་ཐོབ་ཟིན་པའི་ཕྱིར་རོ། །ཞེས་སོགས་དང་གནད་གཅིག་གོ་འགྲེལ་པ་དེ་ལ་ལེགས་ལྡན་འབྱེད་ཀྱིས་སྐྱོན་བརྗོད་པ་ནི་ཤེས་རབ་སྒྲོན་མར། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང་
གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། །གླགས་ཡོད་པའི་ཚིག་ཡིན་པའི་ཡང་ཕྱིར། སྐབས་ཀྱི་དོན་ལས་བཟློག་པས་བསྒྲུབ་པར་བྱ་བ་དང་དེའི་ཆོས་བཟློག་པའི་དོན་མངོན་པས། དངོས་པོ་རྣམས་གཞན་ལས་སྐྱེ་བར་

[006B] སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང། སྐྱེ་བ་ཐུག་པ་ཡོད་པར་འགྱུར་བའི་ཕྱིར། གྲུབ་པའི་མཐའ་དང་འགལ་བར་འགྱུར་རོ། །ཞེས་འབྱུང་ལ། འདིའི་སྐྱོན་གསུམ་བསྟན་ཏེ། རྟགས་དཔེ་ཡང་དག་མ་བརྗོད་པའི་
སྐྱོན་དང། ཉེས་པ་མ་བསལ་བའི་སྐྱོན་དང། གླགས་ཡོད་པའི་སྐྱོན་དང་གསུམ་མོ། །གོང་མ་གཉིས་མ་བསལ་བའི་ཕྱིར་རོ་ཞེས་པ་ཡན་གྱིས་བཤད་ལ། ཕྱི་མ་ནི། སྐབས་ཀྱི་དོན་ཞེས་པ་ནས་འགལ་བར་འགྱུར་རོ། །ཞེས་པའི་བར་གྱིས་
བཤད་དོ། །དེ་ཡང་གོ་བདེ་བར་བརྗོད་ན། འགྲེལ་ངག་དེ་ནི་རིགས་པ་མ་ཡིན་ཏེ། ཞེས་སྤྱིར་བཤད་ནས། མི་རིགས་ཚུལ་སོ་སོར་འཆད་པ་ལ་གོང་ལྟར་གསུམ་ལས། གཏན་ཚིགས་དང་དཔེ་མ་བརྗོད་པའི་ཕྱིར་དང། ཞེས་བཤད་ནས། གཏན་
ཚིགས་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། ཞེས་པ་ལྟ་བུའི་བདག་སྐྱེ་འགོག་ནུས་ཤིག་མ་བརྗོད་ཅིང། དཔེ་ཤེས་པ་བཞིན། ཞེས་པ་ལྟ་བུ་རྟགས་ཆོས་གཉིས་ལྡན་ཞིག་ཀྱང་མ་བརྗོད་
པའི་ཕྱིར། དམ་བཅས་པ་ཙམ་དུ་ཟད་དོ། །གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། །ཞེས་བྱ་བ་ལ་གཞན་གྲངས་ཅན་གྱིས་འདི་སྐད་དུ། ཁྱོད་ཀྱིས་བདག་ལས་མི་སྐྱེ་ཟེར་བ་དེ། མངོན་པར་གསལ་ཟིན་གྱི་དངོས་པོ་བདག་
ལས་མི་སྐྱེ་ཟེར་བ་ཡིན་ནམ། མངོན་པར་མི་གསལ་བའི་ཚུལ་གྱིས་ཡོད་པའི་དངོས་པོ་བདག་ལས་མི་སྐྱེ་ཟེར་བ་གང་ཡིན། དང་པོ་ལྟར་ན་གསལ་ཟིན་མི་སྐྱེ་བ་དེ་ཁོ་བོ་ཅག་གི་ལུགས་ལ་ཡང་གྲུབ་ཟིན་པ་ཡིན་པས། དེ་སླར་ཡང་ཁོ་བོ་

[007A]༄༅། །ཅག་གི་ངོར་བསྒྲུབ་པ་ནི་འབྲེལ་མེད་ལ། གཉིས་པ་ལྟར་ན། སྐྱེ་ལྡན་གྱི་དངོས་པོ་ཐམས་ཅད་རྒྱུ་མི་གསལ་བའི་ནུས་པའི་བདག་ཉིད་ལས་སྐྱེ་བས་ཁྱབ་པ་ཁྱོད་རང་ཡང་འདོད་དགོས་པས་བདག་ལས་མི་སྐྱེ་སྟེ་
ཞེས་དམ་བཅའ་བ་དང་འགལ་ལོ། །ཞེས་དམ་བཅའ་ལ་སྨྲས་པའི་ཉེས་པ་མ་བསལ་བའི་ཕྱིར་མི་རིགས་སོ། །ཞེས་བཤད་དོ། །དེར་མ་ཟད་གླགས་ཡོད་པའི་ཚིག་ཡིན་པའི་ཡང་ཕྱིར། ཞེས་བྱ་བ་ལ། རྒོལ་པ་གཞན་གྱི་རྩོད་པས་
སྐབས་རྙེད་པའི་ཚིག་ཡིན་པའི་ཕྱིར་ཡང་མི་རིགས་སོ། །སྐབས་རྙེད་པའི་རྒྱུ་མཚན་ཅི་ཞེ་ན། ཁྱོད་ཀྱི་འགྲེལ་ངག་སོར་བཞག་ན་འབྲེལ་མེད་པས་བཟློག་དགོས་ཞེས་འཆད་པ་ལ། སྐབས་ཀྱི་དོན་ལས་བཟློག་པས། ཞེས་
གསུངས། འགྲེལ་ངག་སྒྲ་སོར་བཞག་པ་ལ་སྐྱོན་ཅི་ཡོད་ཅེ་ན། འདི་ལྟར་ཡོད་དེ། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ་སྐྱེ་བ་དོན་མེད་དང་ཐུག་མེད་ཡིན་པའི་ཕྱིར། ཞེས་བྱ་བ་འདི་ཡིན་ལ། སྦྱོར་བ་དེའི་རྟགས་སཾ་
ཕྱོགས་ཆོས་མ་གྲུབ་པས་གང་ཡང་སྒྲུབ་མི་ནུས་པས་སྦྱོར་བའི་སྐྱོན་ཤིན་ཏུ་ཆེའོ། །གལ་ཏེ་སྦྱོར་བ་དེའི་རྟགས་སུ། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་འགོད་དོ་ཞེ་ན། མི་འཐད་དེ། སྦྱོར་བ་དེའི་ཕྱི་རྒོལ་གྱི་
ངོར་དངོས་པོ་རྣམས་བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་གྲུབ་པའི་ཚེ་བསྒྲུབ་བྱ་དངོས་པོ་རྣམས་བདག་ལས་སྐྱེ་བ་མེད་པ་མ་གྲུབ་པ་མི་སྲིད་པའི་ཕྱིར་སྐྱོན་ཤིན་ཏུ་ཆེའོ། །དེས་ན་བཟློག་དགོས་པར་མངོན་ལ་

[007B] བསྒྲུབ་པར་བྱ་བ་དང། དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང། སྐྱེ་བ་འབྲས་བུ་དང་བཅས་པར་འགྱུར་བ་དང། སྐྱེ་བ་ཐུག་པ་ཡོད་
པར་འགྱུར་བའི་ཕྱིར། ཞེས་གསུངས་ཏེ། འགྲེལ་ངག་གི་སྐབས་ཀྱི་སྦྱོར་བའི་དོན་ལས་བཟློག་དགོས་པ་གོང་དུ་བཤད་ཅིང། དེའི་བཟློག་ཚུལ། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་དོན་མེད་དང་ཐུག་མེད་
ཡིན་པའི་ཕྱིར། ཞེས་པའི་སྦྱོར་བ་འདི་འགྲེལ་ངག་དེའི་སྒྲ་སོར་བཞག་གི་སྐབས་ཀྱི་སྦྱོར་བ་ཡིན་ལ། སྦྱོར་བ་དེའི་བསྒྲུབ་པར་བྱ་བ་བཟློག་ནས་དངོས་པོ་རྣམས་གཞན་ལས་སྐྱེ་བ་འཕངས་པར་འགྱུར་བ་དང། དེའི་ཆོས་ཏེ་སྦྱོར་བ་
དེའི་ཕྱོགས་ཆོས་སམ། རྟགས་བཟློག་པས། དངོས་པོ་རྣམས་སྐྱེ་བ་འབྲས་བུ་དང་བཅས་པ་དང། ཐུག་པ་ཡོད་པ་སྟེ། དོན་བཅས་དང་ཐུག་བཅས་སུ་འགྱུར་བར་མངོན་པ་སྟེ་གསལ་ལོ། །འོ་ན་དེ་ལྟར་བཟློག་པ་ལ་སྐྱོན་
ཅི་ཡོད་ཅེ་ན། དེ་བསྟན་པའི་ཕྱིར། གྲུབ་པའི་མཐའ་དང་འགལ་བར་འགྱུར་རོ། །ཞེས་གསུངས། དེ་ཡང་གྲུབ་པའི་མཐའ་ནི་འཕགས་པ་ཀླུ་སྒྲུབ་ཡབ་སྲས་ཀྱིས་རང་བཞིན་གྱིས་སྐྱེ་བ་འགོག་པའི་རིགས་པའི་བསྒྲུབ་བྱ་ཐམས་ཅད་
དགག་བྱ་བཅད་ཙམ་གྱི་མེད་དགག་ཏུ་བཤད་པས། འདིར་ཡང་བདག་སྐྱེ་བཅད་ཙམ་གྱི་མེད་དགག་བསྒྲུབ་བྱར་བྱེད་དགོས་པ་ལ། སྦྱོར་བ་འདིའི་བསྒྲུབ་བྱས་གཞན་སྐྱེ་འཕངས་ནས་མ་ཡིན་དགག་ཏུ་སོང་བས། གོང་དུ་བཤད་

[008A]༄༅། །པའི་ཀླུའི་ཞབས་ཀྱི་གྲུབ་པའི་མཐའ་དང་འགལ་བར་འགྱུར་རོ། །ཞེས་པའོ། །དེ་ཡང་སྐབས་ཀྱི་དོན་ལས་བཟློག་པས་ཞེས་པའི་སྐབས་ནི་འགྲེལ་ངག་སོ་ན་བཞག་པའི་སྐབས་སོ། །དོན་ནི་སྦྱོར་བའོ། །
བཟློག་པ་ནི་སོ་ན་བཞག་པ་ལ་འབྲེལ་མེད་པས་བཟློག་དགོས་པའོ་།བསྒྲུབ་པར་བྱ་བ་ནི་དངོས་པོ་རྣམས་བདག་ལས་སྐྱེ་བ་མེད་པའོ་།དེའི་ཆོས་ནི་བསྒྲུབ་པར་བྱ་བ་དེའི་ཕྱོགས་ཆོས་ཏེ་རྟགས་དངོས་པོ་རྣམས་སྐྱེ་བ་དོན་མེད་པའམ་
འབྲས་བུ་མེད་པ་དང་ཐུག་པ་མེད་པའོ། །བཟློག་པའི་དོན་མངོན་པ་ནི་བསྒྲུབ་བྱ་དང་རྟགས་དེ་གཉིས་བཟློག་པའི་དོན་མངོན་པའོ་།དོན་གང་མངོན་ན་དངོས་པོ་རྣམས་གཞན་ལས་སྐྱེ་བར་འགྱུར་བ་དང། སྐྱེ་བ་འབྲས་བུ་དང་བཅས་
པ་ཉིད་དུ་འགྱུར་བ་དང་སྐྱེ་བ་ཐུག་པ་ཡོད་པར་འགྱུར་པ་རྣམས་རིམ་པ་བཞིན་མངོན་པའོ། །གྲུབ་པའི་མཐའ་དང་འགལ་བ་ནི་གོང་ལྟར་རོ། །སྐབས་འདིར་ལེགས་ལྡན་འབྱེད་ཀྱིས་སངས་རྒྱས་བསྐྱངས་ལ་སྐྱོན་བརྗོད་པའི་གཞི་
ནི༑ དངོས་པོ་རྣམས་བདག་ལས་སྐྱེ་བ་མེད་དེ་ཞེས་དམ་བཅས་ནས། དེ་སྒྲུབ་པ་ན་དངོས་སུ་སྒྲུབ་བྱེད་ཚུལ་གསུམ་པའི་གཏན་ཚིགས་མ་བཀོད་པར་དམ་བཅའི་བཟློག་ཕྱོགས་ལ་གནོད་པ་སྟོན་པའི་ཐལ་འགྱུར་ཙམ་ཞིག་དངོས་
ཟིན་ལ་བསྟན་པ་དེ་ཡིན་ལ། སངས་རྒྱས་བསྐྱངས་ཀྱི་འདོད་པ་ལེན་ཚུལ་ནི་འདི་ལྟར་ཡིན་ཏེ། ཐལ་འགྱུར་ཙམ་གྱིས་ནི་རང་ལུགས་ཀྱི་དམ་བཅའ་འགྲུབ་པ་དང་དེ་ལ་ངེས་ཤེས་སྐྱེ་བར་མི་ནུས་པས་སངས་རྒྱས་བསྐྱངས་རང་

[008B]བརྗོད་ཡོད་པ་གཞིར་བཞག་ནས། དེ་ཡང་དངོས་ཟིན་གྱི་སྐྱེ་བ་དོན་མེད་དང་ཐུག་མེད་དང། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་གཉིས་ནི་བདག་སྐྱེ་མེད་
པར་སྒྲུབ་པའི་རྟགས་སུ་ཧ་ཅང་མ་འབྲེལ་བས། སངས་རྒྱས་བསྐྱངས་རང་ཉིད་ཀྱང་མི་འདོད་པར་ངེས་ལ། དེས་ན་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་ཞེས་པ་དང། ཤིན་ཏུ་ཐལ་བར་འགྱུར་ཞེས་པའི་ཚིག་ཟུར་གྱི་འགྱུར་ཞེས་
པ་སྔ་ཕྱི་གཉིས་ཀྱིས་བཟློག་པ་འཕེན་པར་མངོན་ལ། ཇི་ལྟར་མངོན་ན། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་ལས། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར་བདག་ལས་མི་སྐྱེའོ། །ཞེས་པས་སྐྱེ་བ་དོན་
བཅས་དང་ཐུག་བཅས་འཕངས་ཤིང། དེ་ལྟར་འཕངས་པའི་སྐྱེ་བ་དོན་བཅས་དང་ཐུག་བཅས་དེ། དངོས་པོ་རྣམས་བདག་ལས་སྐྱེ་བ་མེད་དེ་ཞེས་པའི་དམ་བཅའ་སྒྲུབ་པའི་རྟགས་སུ་བཀོད་པར་སངས་རྒྱས་བསྐྱངས་རང་ཉིད་
ཀྱིས་འདོད་པར་གདོན་མི་ཟའོ། །ཞེས་སངས་རྒྱས་བསྐྱངས་ཀྱི་དགོངས་པ་བླངས་ནས། དེ་ལྟར་རྟགས་སྐྱེ་བ་དོན་མེད་དང། ཐུག་མེད་ལས་ལོག་ནས་སྐྱེ་བ་དོན་བཅས་དང་ཐུག་བཅས་སུ་སོང་ཕྱིན་དམ་བཅའ་བདག་སྐྱེ་མེད་
པ་ཡང་གཞན་སྐྱེ་འཕེན་པའི་དགག་པར་མི་འགྲོ་བའི་དབང་མེད་དེ། རྟགས་སྐྱེ་བ་དོན་བཅས་དང་ཐུག་བཅས་སུ་སྨྲས་པ་ཉིད་ཀྱིས་དངོས་པོ་རྣམས་སྐྱེ་བ་གཞིར་བྱས་སུ་སྨྲས་ལ། སྐྱེ་བ་གཞིར་བྱས་ཀྱི་སྟེང་ནས་བདག་སྐྱེ་

[009A]༄༅། །བཀག་པ་ན། སྐྱེ་བ་ལ་བདག་སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད་པས་གཞན་སྐྱེ་འཕེན་པ་ལས་མི་འདའ་བའི་ཕྱིར་རོ། །ལེགས་ལྡན་འབྱེད་རང་ཉིད་གཞན་སྐྱེ་འདོད་པས་སྐྱེ་བ་ལ་ཡང་དེ་གཉིས་སུ་
ངེས་པར་སྨྲའོ། །དེའི་ཕྱིར་བདག་སྐྱེ་མེད་ཅེས་པའི་དམ་བཅས་བདག་སྐྱེ་བཀག་ཤུལ་དུ་ཆོས་གཞན་གཞན་སྐྱེ་འཕངས་པས། བདག་སྐྱེ་བཅད་ཙམ་གྱི་མེད་དགག་ཏུ་མ་བསྡད་པར། དེ་འདྲའི་དམ་བཅའ་མ་ཡིན་དགག་ཏུ་
མི་ལོག་པའི་རང་དབང་མེད་དོ། །དེ་ཡང་སྦྱོར་བའི་རྟགས་སྐྱེ་བ་དོན་བཅས་དང་ཐུག་བཅས་སུ་ལོག་པ་ལ་བརྟེན་ནས། དེའི་དམ་བཅའ་བདག་སྐྱེ་མེད་ཅེས་པས་ཆོས་གཞན་འཕངས་པས་བདག་སྐྱེ་མེད་པ་ཙམ་དུ་མ་བསྡད་
པར༑ བདག་སྐྱེ་རྣམ་པར་བཅད་ཙམ་མ་ཡིན་པའི་མ་ཡིན་དགག་ཏུ་ལོག་དགོས་པ་ཡིན་གྱི། རྟགས་ལོག་པ་ལྟར། དམ་བཅའ་བདག་སྐྱེར་ལོག་དགོས་པ་དང། གཞན་སྐྱེར་ལོག་དགོས་པ་ནི་མིན་ནོ། །དོན་འདི་ལ་དགོངས་
ནས་རྣམ་བཤད་ཆེན་པོ་རིགས་པའི་རྒྱ་མཚོ་ལས། དངོས་ཟིན་གྱི་རྟགས་བཟློག་དགོས་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ་མཚུངས་པའི་ཕྱིར་རོ། །དེ་ལ་རྟགས་བཟློག་པ་ལྟར་བྱར་མེད་པས་བདག་སྐྱེ་རྣམ་པར་
བཅད་ཙམ་མིན་པ་བཟློག་པའི་དོན་ནོ། །ཞེས་གསུངས་ལ། དེ་ཡང་སྐབས་འདིའི་དངོས་ཟིན་གྱི་སྦྱོར་བ་ལ་ཡིན་གྱི། སྤྱིར་དང་སྐབས་འདིའི་ཡང་གྲངས་ཅན་ལ་འཕངས་པའི་ཐལ་འགྱུར་གྱི་རྟགས་བཟློག་པ་སོགས་མ་ཡིན་ཏེ་

[009B] འདི་ཐལ་ཆོས་ཀྱི་རྟགས་བཟློག་པ་མ་ཡིན་ཏེ་བསྒྲུབ་པར་བྱ་བ་བཟློག་པས་ཞེས་བཤད་པའི་ཕྱིར་དང། བདག་སྐྱེ་མེད་པ་རྟགས་སུ་མ་སྨྲས་པའི་ཕྱིར་རོ། །ཞེས་དེ་འདྲའི་ཐལ་འགྱུར་གྱི་རྟགས་བཟློག་པ་མ་ཡིན་པའི་
རྒྱུ་མཚན་དུ་ཤེར་སྒྲོན་དུ་ཡང་བསྒྲུབ་པར་བྱ་བ་བཟློག་པས་གཞན་ལས་སྐྱེ་བར་འགྱུར་ཞེས་བཤད་ཀྱི་རྟགས་བཟློག་པས་ཞེས་མ་བཤད་པའི་ཕྱིར་དང། འགྲེལ་པ་བུདྡྷ་པཱ་ལི་ཏར་ཡང། བདག་སྐྱེ་མེད་པ་ཐལ་འགྱུར་གྱི་རྟགས་སུ་མ་
བཀོད་པའི་ཕྱིར་རོ། །ཞེས་གསུངས་པ་ནི་རྗེ་བདག་ཉིད་ཆེན་པོས་དགོངས་པ་བླ་ན་མེད་པ་ཕྱུངས་པའོ། །དེས་ན་བདག་སྐྱེ་མེད་ཅེས་པ་འདི་མ་ཡིན་དགག་ཏུ་སོང་བ་འདིས། བདག་ལས་མ་ཡིན་ཞེས་པའི་དགག་པ་འདི། མེད་དགག་ཁོ་
ནར་སངས་རྒྱས་བསྐྱངས་རང་ཉིད་ཀྱང་འདོད་པར་མ་ཟད་ཐལ་རང་གི་ཤིང་རྟ་ཆེན་པོ་འཕགས་པ་ཀླུ་སྒྲུབ་ཀྱི་དགོངས་པ་འགྲེལ་པ་མཐའ་དག་གི་འགངས་ཆེ་བའི་གྲུབ་མཐའ་ཡིན་པས་དེ་དང་འགལ་བར་འགྱུར་རོ་སྙམ་དུ་དགོངས་
པའོ༑ ༑དེ་ལྟར་སྦྱོར་བ་དེའི་བསྒྲུབ་བྱ་བཟློག་པས་གཞན་ལས་སྐྱེ་བར་འགྱུར་ཞེས་གསུངས་པ་ཡང་གཞན་སྐྱེ་བསྒྲུབ་བྱར་འགྱུར་ཞེས་གསུངས་པ་མ་ཡིན་གྱི། སྐྱེ་བ་དོན་བཅས་དང་ཐུག་བཅས་ཀྱི་སྟེང་ནས་བདག་ལས་མི་སྐྱེ་
ཕྱིན་གཞན་སྐྱེ་ལས་འོས་མེད་ཅེས་གཞན་སྐྱེ་འཕངས་བྱར་བཟུང་ནས། བདག་སྐྱེ་བཀག་པ་ཙམ་མ་ཡིན་པའི་མ་ཡིན་དགག་བསྒྲུབ་བྱར་བྱེད་དགོས་པ་ལེགས་ལྡན་འབྱེད་ཀྱི་དགོངས་པའོ། །དེའི་ཕྱིར་འདི་ནི་རྣམ་བཤད་ཆེན་མོ་ལས་

[010A]༄༅། །དེའི་ཚེ་སྐྱེ་བ་དོན་དང་ཐུག་བཅས་ཡིན་པའི་ཕྱིར་དངོས་པོ་རྣམས་བདག་སྐྱེ་རྣམ་པར་བཅད་པ་ཙམ་མིན་ནོ་ཞེས་པས་གཞན་ལས་སྐྱེ་བར་འགྱུར་རོ། །ཞེས་གསུངས་པའི་དགོངས་དོན་རྨ་མེད་པའོ། །དོན་བསྡུ་
ན༑ མདོར་བསྟན་གྱི་འགྲེལ་ངག་འདིའི་དངོས་ཟིན་ལ་ནི། དངོས་པོ་རྣམས་ཆོས་ཅན། སྐྱེ་བ་དོན་མེད་དང་ཐུག་མེད་ཡིན་པར་ཐལ། བདག་ལས་སྐྱེ་བའི་ཕྱིར། ཞེས་པའི་ཐལ་འགྱུར་འདི་ལས་མ་བསྟན་ལ་ཐལ་འགྱུར་འདིས་བཟློག་
པ་སྒྲུབ་བྱེད་འཕངས་པ་ནི། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར་ཞེས་པ་འདི་ཡིན་པས། སྐྱེ་བ་དོན་བཅས་དང་ཐུག་བཅས་སྦྱོར་བའི་རྟགས་སུ་བཀོད་པ་འདིས། དངོས་པོ་
རྣམས་བདག་ལས་མི་སྐྱེ་ཞེས་པའི་དམ་བཅའ་མ་ཡིན་དགག་ཏུ་སོང་དེ་སོང་བས་ཀླུ་སྒྲུབ་ཀྱི་གྲུབ་མཐའ་དང་འགལ་ཞེས་སངས་རྒྱས་བསྐྱངས་ཀྱི་འགྲེལ་པའི་ཤིན་ཏུ་ཐལ་བར་འགྱུར་བའི་ཕྱིར་རོ་།ཞེས་པ་ཡན་ལ་སྐྱོན་བརྗོད་པ་
ནི༑ མདོར་བསྟན་རྒྱས་བཤད་སྦྱོར་ཚུལ་མ་དགོངས་པར། བདག་ལས་མི་སྐྱེ་ཞེས་པའི་དམ་བཅའ་དེ་དངོས་སུ་སྒྲུབ་པའི་སྒྲུབ་བྱེད་ཚུལ་གསུམ་པའི་གཏན་ཚིགས་ཤིག་ངེས་པར་འགོད་དགོས་པ་སངས་རྒྱས་བསྐྱངས་དང་མི་
མཐུན་པ་མེད་པར་བཟུང་བ་ལ་ཐུག་ཅིང། མདོར་བསྟན་རྒྱས་བཤད་སྦྱོར་ཚུལ་མ་དགོངས་པ་འདིས་ནི། སླར་ཡང་གི་དོན་མ་དགོངས་པ་ཡང་གསལ་བར་འགྲུབ་བོ། །དེའི་ཕྱིར་འདི་ལྟ་བུའི་ཚུལ་གྱིས་སླར་ཡང་གི་དོན་མ་དགོངས་

[010B]ཚིག་བཙམ་ཞིག་མ་དགོངས་སོ། །ཞེས་རང་ལུགས་ལ་མདོར་བསྟན་གྱི་སྐབས་སུ་སླར་ཡང་ཞེས་པའི་ཚིག་འདི་སྦྱར་ནས། དངོས་པོ་རྣམས་ཆོས་ཅན། སླར་ཡང་སྐྱེ་བ་
དོན་མེད་པར་ཐལ། བདག་ལས་སྐྱེ་བའི་ཕྱིར། ཞེས་པའི་ཐལ་འགྱུར་འདི་ཁོ་ན་འགོད་ཐུབ་པ་ཙམ་གྱིས་ཆོག་པར་བཟུང་བར་མི་བྱའོ་།དེས་ན་རྣམ་བཤད་རིགས་པའི་རྒྱ་མཚོ་ལས། ལེགས་ལྡན་གྱིས་ཀྱང་སླར་ཡང་སྐྱེ་བ་དོན་མེད་དང་
ཐུག་མེད་དུ་ཐལ་བ་འཕངས་པ་མ་དགོངས་པར་སྤྱིར་སྐྱེ་བ་དོན་དང་ཐུག་མེད་དུ་ཐལ་བ་འཕངས་པར་བཟུང་ནས་བཟློག་དོན་ཁས་ལེན་དགོས་ཞེས་སྨྲས་པར་ །ཞེས་གསུངས་པ་ཡང་གོང་ལྟར་ཡིན་ཏེ། སྟོང་ཐུན་ཆེན་མོ་ལས་ཀྱང་
སླར་ཡང་ཞེས་པའི་ཚིག་གཉིས་པོ་དེ་ཀ་རང་མ་དགོངས་པར་ནམ་གྱིས་འཚང་བའི་གནོད་པ་བརྗོད་པར་ཟུར་ཙམ་ཡང་མ་གསུངས་སོ་།ཞེས་གསུངས་པའི་ཕྱིར་རོ། །དེ་ལྟ་བུའི་དགག་པ་སངས་རྒྱས་བསྐྱངས་ལ་མི་འཇུག་པའི་ཚུལ་དཔལ་
ལྡན་ཟླ་གྲགས་ཀྱིས་ཚིག་གསལ་དུ་བཤད་པ་རྣམས་མདོར་བསྡུས་ཤིག་བཤད་ན། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ་ཞེས་སྤྱིར་བཤད་ནས། སོ་སོར་འཆད་པ་ལ་ཇི་ལྟར་ཞེ་ན། ཞེས་མཚམས་
སྦྱར་ནས། ཐོག་མར་གཏན་ཚིགས་དང་དཔེ་མ་བརྗོད་པའི་སྐྱོན་སྤོང་བ་ལ། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར། ཞེས་གང་སྨྲས་པ་དེ་ནི་མི་རིགས་སོ། །ཅིའི་ཕྱིར་ཞེ་ན་གང་གི་ཕྱིར་བདག་ལས་ཞེས་བྱ་བ་ནི་ཡོད་པ་རྒྱུ་༄༅། །ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། ཡོད་པ་ནི་ཡང་སྐྱེ་བ་ལ་དགོས་པ་མ་མཐོང་ཞིང། ཐུག་པ་མེད་པར་ཡང་མཐོང་ལ། ཁྱོད་ཀྱིས་སྐྱེས་པ་སླར་ཡང་སྐྱེ་བར་མི་འདོད་ཅིང་ཐུག་པ་མེད་པར་ཡང་
མི་འདོད་དོ། །དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང། རང་གིས་ཁས་བླངས་པ་དང་འགལ་བ་ཡིན་ནོ། །ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ་གང་ལས་གཏན་ཚིགས་དང་དཔེ་
བཀོད་པ་འབྲས་བུ་དང་བཅས་པར་འགྱུར་བ་འདི་དག་ཙམ་ཞིག་གིས་བརྩད་པ་ན། ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བས་རྩོད་པས་ཀྱང་མི་བཟློག་ན་ནི། དེའི་ཚེ་ངོ་
ཚ་མེད་པ་ཉིད་ཀྱིས་གཏན་ཚིགས་དང་དཔེ་གཉིས་ཀྱིས་ཀྱང་བཟློག་པར་མི་འགྱུར་བའི་བདག་ཉིད་དོ། །ཁོ་བོ་ཅག་ནི་བསྙོན་པ་དང་ལྷན་ཅིག་རྩོད་པ་ཡང་མ་ཡིན་ནོ། །དེའི་ཕྱིར་སློབ་དཔོན་ནི་གནས་མ་ཡིན་པར་ཡང་རྗེས་སུ་
དཔག་པ་འཚང་བར་བྱེད་པ་ནི་བདག་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ། །ཞེས་གསུངས། དེ་ཡང་སྐབས་འདིར་རང་རྒྱུད་ཀྱི་དཔེ་རྟགས་བརྗོད་པ་ལ་དགོས་པ་མེད་དེ། གྲངས་ཅན་གྱིས་བདག་ལས་
སྐྱེ་ཞེས་པའི་དོན་རྒྱུ་དུས་ནས་རང་གི་བདག་ཉིད་དུ་ཡོད་པ་དེ་ཉིད་སླར་ཡང་སྐྱེ་བ་ལ་འདོད་ལ། དེ་ལྟར་ས་བོན་གྱི་དུས་ནས་མེད་ན་མི་སྐྱེ་བར་རྩོད་པ་ནི་འཐད་པ་དང་འབྲལ་བ་དང་ཁྱོད་རང་གི་ཁས་བླངས་རང་གི་བདག་ཉིད་དུ་གྲུབ་

[011B]ནོ། །ཞེས་པ་གཉིས་ཀྱིས་ཕ་རོལ་གྲངས་ཅན་ལ་རྒོལ་བ་ན། རང་གི་ཁས་བླངས་ལ་ནང་འགལ་མཐོང་ནས་བདག་སྐྱེ་ཁས་ལེན་པ་ལས་བཟློག་པར་འགྱུར་ཞིང། དེ་ལྟར་
ནང་འགལ་མཐོང་ཡང་མི་བཟློག་ན་ནི། རང་རྒྱུད་ཀྱི་དཔེ་རྟགས་ཀྱིས་ཀྱང་བཟློག་པར་མི་ནུས་ཏེ། དེ་འདྲའི་ཕྱི་རྒོལ་བ་དེ་ནི་བསྙོན་པ་སྟེ་ཧམ་བྱེད་པ་ཡིན་ལ། བསྙོན་ཧམ་བྱེད་པ་དང་ལྷན་ཅིག་ཏུ་རྩོད་མི་རིགས་པའི་ཕྱིར་རོ། །དེའི་
ཕྱིར་སློབ་དཔོན་ལེགས་ལྡན་འབྱེད་ནས་ཕྱི་རྒོལ་བ་བསྙོན་བྱེད་པ་ལ་ཡང་རང་རྒྱུད་ཀྱི་རྗེས་སུ་དཔག་པ་ནན་གྱིས་འཚང་བར་བྱེད་པ་ནི་སློབ་དཔོན་རང་ཉིད་རང་རྒྱུད་ཀྱི་རྗེས་དཔག་ལ་དགའ་བ་ཙམ་དུ་ཟད་དོ། །དེར་མ་ཟད། གཞན་
ཡང༑ དབུ་མ་པ་ཡིན་ན་རང་རྒྱུད་ཀྱི་གཏན་ཚིགས་ཁས་ལེན་མི་རིགས་པས་ཁྱབ་སྟེ། དབུ་མ་ཞེས་པ་མཐའ་གཉིས་དང་བྲལ་བ་ལ་ཟེར་ཞིང། མཐའ་གཉིས་དང་བྲལ་བའི་ལྟ་བ་ཇི་ལྟ་བ་བཞིན་ཁས་ལེན་པར་འདོད་ན། རང་གི་མཚན་ཉིད་
ཀྱིས་གྲུབ་པའི་ཚུལ་གསུམ་ཁས་ལེན་པ་ལས་བཟློག་དགོས་པའི་ཕྱིར་དེ་ལྟར་རང་རྒྱུད་ཀྱི་དོན་རང་དབང་ལ་བྱེད་པར་ཊཱིཀ་ཆེན་ལས་གསུངས། ཡང་ཚིག་གསལ་ལས། དབུ་མ་པ་ཡིན་ན་ནི་རང་རྒྱུད་ཀྱི་རྗེས་སུ་དཔག་པ་བྱ་བར་རིགས་པ་ཡང་མ་
ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། །ཞེས་གསུངས་སོ། །འོ་ན་རང་རྒྱུད་ཀྱི་རྗེས་དཔག་མི་བརྗོད་ཀྱང། གཞན་གྲགས་ཀྱི་གཏན་ཚིགས་སྐྱོན་མེད་གཅིག་ངེས་པར་བརྗོད་དགོས་པ་ལ་མ་བརྗོད་དོ་སྙམ་ན། དེ་ནི་ཕྱི་

[012A]༄༅། །རྒོལ་ཐམས་ཅད་ལ་བརྗོད་མི་དགོས་ཤིང། གལ་ཏེ་འགའ་ཞིག་ལ་བརྗོད་དགོས་ན་ཡང་བརྗོད་པ་ཡིན་ཏེ། ཚིག་གསལ་ལས། དེ་ཡང་སློབ་དཔོན་སངས་རྒྱས་བསྐྱངས་ཀྱིས་བརྗོད་པ་ཉིད་ཡིན་ནོ་།ཇི་
ལྟར་ཞེ་ན། གང་གི་ཕྱིར་དེས་ནི་འདི་སྐད་དུ་བཤད་པ་ཡིན་ཏེ་དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང། ཞེས་བཤད་པའི་ཕྱིར་རོ་།དེ་ལ་དེ་དག་ཅེས་བྱ་བ་འདིས་ནི་རང་གི་
བདག་ཉིད་དུ་ཡོད་པ་འཛིན་པ་ཡིན་ནོ། །ཅིའི་ཕྱིར་ཞེ་ན། འདིར་རང་གི་བདག་ཉིད་དུ་ཡོད་པ་དག་ལ་ནི། ཡང་སྐྱེ་བ་ལ་དགོས་པ་མེད་དོ། །ཞེས་བྱ་བ་འདི་ནི་མདོར་བཞག་པའི་ངག་དེའི་འགྲེལ་པའི་ངག་ཡིན་ལ། ངག་འདིས་ནི་ཆོས་མཐུན་
པའི་དཔེ་གཞན་ལ་རབ་ཏུ་གྲགས་པ་བསྒྲུབ་པར་བྱ་བ་དང། སྒྲུབ་པར་བྱེད་པའི་ཆོས་དང་ལྡན་པ་ཉེ་བར་བཟུང་བ་ཡིན་ནོ། །དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། །ཞེས་གསུངས་
དོན་ནི། དེ་ལྟར་གཞན་གྲགས་ཀྱི་རྟགས་དཔེ་ཡང་བརྗོད་པ་ཡིན་ཏེ་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར། ཞེས་པ་མདོར་བསྟན་པ་དང། བདག་གི་བདག་ཉིད་དུ་ཡོད་པ་ལ་ནི་ཡང་སྐྱེ་བ་ལ་དགོས་པ་མེད་དོ། །ཞེས་
པ་འདི་གོང་གི་མདོར་བསྟན་རྒྱས་པར་འགྲེལ་བའི་ངག་ཡིན་ལ། ངག་དེས་རྟགས་དཔེ་བསྟན་པའི་ཕྱིར་རོ། །བསྟན་ཚུལ་ནི། དངོས་པོ་ཞེས་པས་ཆོས་ཅན་དང། བདག་གི་བདག་ཉིད་དུ་ཡོད་པ་ཞེས་པས་གཏན་ཚིགས་དང། རྣམས་

[012B] མདོར་བསྟན་གྱི་དེ་དག་ཅེས་པས། རྒྱས་བཤད་ཀྱི་བདག་གི་བདག་ཉིད་དུ་ཡོད་པ་འཛིན་ལ། བདག་གི་བདག་ཉིད་དུ་ཡོད་པ་ཞེས་པས་གཏན་ཚིགས་འཛིན་པའི་ཕྱིར་དང། གཏན་
ཚིགས་འཛིན་པའི་སྐབས་སུ་ཚིག་གསལ་ལས། རྣམས་ཞེས་པ་དོར་ནས་རང་གི་བདག་ཉིད་དུ་ཡོད་པ་ཞེས་གསུངས་པས་ན། རྣམས་ཞེས་པའི་མང་ཚིག་གིས་མཐུན་དཔེ་བསྟན་པར་གཟུང་བར་བྱའོ། །དེའི་ཕྱིར་ཡན་ལག་ལྔ་དོན་
གྱིས་ཚང་བའི་སྒྲུབ་ངག་ནི་འདི་ཡིན་ཏེ། དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར། དཔེར་ན། མངོན་པར་གསལ་ཟིན་གྱི་བུམ་པ་བཞིན། ཞེས་པའོ། །གཞན་
གྱིས་སྨྲས་པའི་ཉེས་པ་མ་བསལ་བའི་སྐྱོན་སྤོང་བ་ལ། ཚིག་གསལ་ལས། གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ནོ། །ཇི་ལྟར་ཞེ་ན། གྲངས་ཅན་པ་དག་མདུན་ན་གནས་པའི་བུམ་པ་མངོན་པར་གསལ་བའི་རང་བཞིན་
ཅན་ནི། ཡང་མངོན་པར་གསལ་བར་མི་འདོད་ཅིང། དེ་ཉིད་འདིར་དཔེ་ཉིད་དུ་གྲུབ་པའི་ངོ་བོ་ཡིན་པའི་ཕྱིར་ལ་ནུས་པའི་ངོ་བོར་གྱུར་ཅིང། མངོན་པར་གསལ་བའི་རང་བཞིན་ཅན་མ་ཡིན་པ་སྐྱེ་བ་བཀག་པས་ཁྱད་པར་དུ་བྱས་པ་ནི་
བསྒྲུབ་པར་བྱ་བ་ཡིན་པ་ཉིད་ཀྱི་ཕྱིར་གྲུབ་པ་ལ་སྒྲུབ་པའི་ཕྱོགས་ཀྱི་སྐྱོན་ཉིད་དུ་དོགས་པའམ་གཏན་ཚིགས་འགལ་བའི་དོན་ཉིད་དུ་དོགས་པ་ག་ལ་ཡོད། ཅེས་གསུངས། དོན་ནི། གཞན་གྲགས་ཀྱི་རྟགས་ལ་གཞན་གྱིས་གོང་དུ་

[013A]༄༅། །སྨྲས་པའི་ཉེས་པ་གཉིས་པོ་དེ་མ་བསལ་བའི་སྐྱོན་མེད་དེ། སྐབས་འདིའི་གཞན་གྲགས་ཀྱི་གཏན་ཚིགས་ནི་གྲངས་ཅན་གྱིས་རྒྱུ་དུས་ན་མངོན་པར་མི་གསལ་བར་ཡོད་པར་འདོད་པའི་མྱུ་གུ་ཆོས་ཅན་
སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་པའི་ཕྱིར། དཔེར་ན། མངོན་པར་གསལ་ཟིན་གྱི་བུམ་པ་བཞིན། ཞེས་པ་འདི་ཡིན་ལ། མངོན་པར་གསལ་ཟིན་གྱི་བུམ་པ་སླར་ཡང་སྐྱེ་དགོས་པར་གྲངས་ཅན་གྱིས་
མི་འདོད་ཅིང། དེ་ཉིད་གཏན་ཚིགས་འདིར་མཐུན་དཔེར་བཟུང་བས་ན་གཏན་ཚིགས་འགལ་བའི་དོགས་པ་མེད་ལ། གྲངས་ཅན་གྱིས་མངོན་པར་མི་གསལ་བར་འདོད་པའི་དངོས་པོ་སླར་ཡང་མི་སྐྱེ་བ་གྲངས་ཅན་ལ་མ་གྲུབ་ཅིང་
དེ་ཉིད་གཏན་ཚིགས་འདིར་སྒྲུབ་པས་ན་གྲུབ་ཟིན་བསྒྲུབ་པའི་སྐྱོན་ཡང་མེད་དོ། །བཟློག་དོན་ཁས་ལེན་དགོས་པའི་སྐྱོན་མེད་ཚུལ་ནི་ཚིག་གསལ་ལས། ཐལ་བར་འགྱུར་བ་བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་
བ་ཡིན་གྱི་ཁོ་བོ་ཅག་ནི་མ་ཡིན་ཏེ་རང་ལ་དམ་བཅའ་བ་མེད་པའི་ཕྱིར་རོ། །དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད། ཅེས་གསུངས། དོན་ནི། ལེགས་ལྡན་འབྱེད་ཀྱི་བསམ་ཚོད་ཀྱི་ཐལ་འགྱུར་དེ་ནི་
འགྲེལ་པའི་དོན་མ་ཡིན་པས། དེའི་བཟློག་དོན་ཁས་ལེན་དགོས་པའི་སྐྱོན་ག་ལ་ཡོད་འདིའི་ཐལ་འགྱུར་ནི་བཟློག་དོན་སྒྲུབ་པའི་ཕྱིར་འཕངས་པ་མ་ཡིན་པར། དངོས་པོ་རྣམས་རྒྱུ་དུས་ནས་གྲུབ་ཟིན་པར་ཡང་འདོད་ཅིང་

[013B]པར་ཡང་འདོད་པའི་གྲངས་ཅན་གྱི་ཁས་བླངས་དེ་ལ་ནང་འགལ་བསྟན་ནས་འགོག་པའི་ཕྱིར་དུ། དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་དང་ཐུག་མེད་ཡིན་པར་
ཐལ༑ རང་གི་བདག་ཉིད་དུ་གྲུབ་ཟིན་པའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་ཙམ་ཞིག་བསྟན་པ་ཡིན་པས་ན། ཐལ་འགྱུར་དེའི་ཐལ་བ་སླར་ཡང་སྐྱེ་བ་དོན་མེད་དང་ཐུག་མེད་ལས་བཟློག་པའི་དོན། སླར་ཡང་སྐྱེ་བ་དོན་
བཅས་དང་ཐུག་བཅས་ནི། ཕ་རོལ་གྲངས་ཅན་གྱིས་ཁས་བླངས་པ་དང་འབྲེལ་གྱི། ཁོ་བོ་ཅག་སངས་རྒྱས་བསྐྱངས་ཀྱི་ཕྱོགས་ལ་ནི་དེ་འདྲའི་བཟློག་དོན་དམ་བཅའ་བའི་དམ་བཅའ་མེད་པའི་ཕྱིར་རོ་།དེས་ན་ཐལ་འགྱུར་ངེས་
གྲངས་ཅན་གྱིས་བདག་སྐྱེ་འདོད་པའི་ལོག་རྟོག་འགོག་པ་ཙམ་ཞིག་འདོད་ཀྱི། ཐལ་བའི་བཟློག་དོན་ཁས་བླངས་པ་ལ་བརྟེན་པའི་ཆོས་གཞན་སྒྲུབ་པ་འཕེན་པ་མི་འདོད་པས་ན། གྲུབ་མཐའ་དང་འགལ་བའི་སྐྱོན་ཡང་མེད་པ་ཡིན་
ནོ༑ ༑ཞེས་བྱ་བའི་དོན་ནོ། །དེ་ལྟར་བསྡུས་དོན་གྱི་ཚུལ་དུ་མདོ་ཙམ་ཞིག་གོ་བདེ་བར་བཤད་པ་ཡིན་ཞིང། ཚིག་དོན་མཐའ་དག་བཀྲོལ་ན་ཧ་ཅང་མང་བར་འགྱུར་བས་མ་བྲིས་སོ། །སྨྲས་པ། རིང་ནས་འདྲིས་པའི་ཉི་ཟེར་གྱིས་
བསྐྱངས་པའི། །བློ་གྲོས་འདབ་བརྒྱའི་ཕྲེང་བ་དགོད་པའི་དབུ་།རྨད་བྱུང་རྩོམ་པའི་དྲི་བཟང་འཁྱིལ་བ་ན། །མཁས་རྣམས་ཡིད་ཀྱི་བུང་བ་དབང་མེད་གཡོ། །དག་པའི་གཏན་ཚིགས་རང་བཞིན་དགའ་མ་ནི། །སྤེལ་ལེགས་ཚིག་གི་

[014A]༄༅། །དོ་ཤལ་གྱིས་སྤུད་ནས། །དམ་པའི་དོན་གྱི་བདུད་རྩི་ཐོགས་པ་གང། །མཁས་རྣམས་ཡིད་ཀྱི་བརྟན་པ་འགོག་ཕྱིར་འོངས་།ཞེས་བྱ་བ་ནི་བར་སྐབས་སུ་སྨྲས་པའི་ཚིག་གོ་    ༈    །།དེ་ནས་གཞན་ལས་སྐྱེ་
བ་ནི། རང་རྒྱུད་པ་མན་ཆད་ཀྱི་རང་སྡེ་རྣམས་དང་གཅེར་བུ་པ་སོགས་གཞན་སྡེ་འགའ་ཡང་འདོད་ལ། གཞན་སྐྱེ་འདོད་པ་རྣམས་ནི་རང་གི་མཚན་ཉིད་ཀྱིས་གྲུབ་པའི་རྒྱུད་གཞན་ལས། རང་གི་མཚན་ཉིད་ཀྱིས་གྲུབ་པའི་འབྲས་བུ་
གཞན་སྐྱེ་བར་འདོད་པ་ཤ་སྟག་གོ་དེ་ལྟ་བུའི་གཞན་སྐྱེ་འགོག་པ་ལ། བུདྡྷ་པཱ་ལི་ཏ་སྤྱན་རས་གཟིགས་བརྟུལ་ཞུགས་སུ་དྲངས་པ་ལས། དངོས་པོ་རྣམས་གཞན་ལས་ཀྱང་སྐྱེ་བ་མེད་དེ། ཅིའི་ཕྱིར་ཞེ་ན། ཐམས་ཅད་ལས་ཐམས་
ཅད་སྐྱེ་བར་ཐལ་བར་འགྱུར་བའི་ཕྱིར་རོ། །ཞེས་གསུངས། དོན་ནི་དངོས་པོ་རྣམས་བདག་ལས་མི་སྐྱེ་བར་མ་ཟད། གཞན་ལས་ཀྱང་སྐྱེ་བ་མེད་དེ། རྒྱུ་མཚན་ཅིའི་ཕྱིར་ཞེ་ན། གཞན་སྐྱེའི་དོན་ནི་རང་དང་ངོ་བོ་ཐ་དད་པའི་རྒྱུ་གཞན་
ལས་སྐྱེ་བ་དེ་ཡིན་ཞིང། དེ་འདྲའི་རྒྱུ་འབྲས་ནི་གཅིག་ལ་གཅིག་མི་ལྟོས་པའི་འབྲེལ་མེད་ཡིན་ལ། དེ་ལྟར་མ་འབྲེལ་བཞིན་དུ་ཡང་སྐྱེ་ན་ནི། རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་སྐྱེ་བར་ཐལ་བར་འགྱུར་བའི་
ཕྱིར་རོ། །ཞེས་བྱ་བའི་དོན་ཡིན་ནོ། །དེ་ལྟར་གསུངས་པ་ལ་ལེགས་ལྡན་འབྱེད་ཀྱིས་ཤེས་རབ་སྒྲོན་མར་སྐྱོན་བརྗོད་གསུངས་པ་ནི། དེ་ཉིད་ལས། དེས་ན་དེ་ལ་གླགས་ཡོད་པའི་ཚིག་ཡིན་པའི་ཕྱིར་བསྒྲུབ་པར་བྱ་བ་དང། སྒྲུབ་

[014B] དངོས་པོ་རྣམས་བདག་གམ་གཉིས་ཀའམ་རྒྱུ་མེད་ལས་སྐྱེ་བར་འགྱུར་བ་དང། འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར་ཕྱོགས་སྔ་མ་དང་འགལ་བར་འགྱུར་རོ། །གཞན་དུ་ན་ཡང་ཐམས་
ཅད་ལས་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་རོ་ཞེས་བྱ་བ་དེ་ལ་སྒྲུབ་པ་དང་སུན་དབྱུང་བ་ཉིད་མེད་པའི་ཕྱིར། དེ་ནི་དོན་འབྲེལ་བ་མེད་པ་ཡིན་ཏེ། དཔེར་ན། གླ་སྒང་སླེ་ཏྲེས་སྐྱུ་རུ་ར་དག་རིམས་ལ་ཕན། །སྨད་འཚོང་རྣམས་
ལ་སྙིང་དུ་སྡུག་པ་འགའ་ཡང་མེད། །རྨིག་མའི་སྨིག་བདེའུ་དག་ནི་ལྕི་ཞིང་ཁ་བག་ཡོད། །ཟླ་བའི་འོད་ཟེར་དག་ནི་ཚ་བའི་དུས་ན་བསིལ། །ཞེས་བྱ་བ་ལྟ་བུར་འགྱུར་རོ། །ཞེས་གསུངས། དོན་ནི། སངས་རྒྱས་བསྐྱངས་ཀྱིས་འགྲེལ་
ཚུལ་དེས་ན་འགྲེལ་ངག་དེ་ལ་རྒོལ་བ་གཞན་གྱི་རྩོད་པའི་གླགས་ཡོད་པ་སྟེ་སྐབས་རྙེད་པའི་སྐྱོན་ཡོད་པས་མི་རིགས་སོ། །རྩོད་པའི་སྐབས་ཇི་ལྟར་རྙེད་ན། འགྲེལ་ངག་གི་སྦྱོར་བ་བཟློག་ན་ནི་བསྒྲུབ་པར་བྱ་བ་བཟློག་པས་དངོས་པོ་རྣམས་
བདག་གམ་གཉིས་ཀའམ་རྒྱུ་མེད་ལས་སྐྱེ་བར་འགྱུར་བ་དང།  ཚིག་གསལ་དུ་དྲངས་པར་ཐལ་བར་འགྱུར་བའི་ཚིག་ཡིན་པའི་ཕྱིར་ཞེས་འབྱུང་ཡང་དོན་གཅིག་གོ་ སྒྲུབ་པར་བྱེད་པ་བཟློག་པས། འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར། ཕྱོགས་སྔ་
མ་ཀླུ་སྒྲུབ་ཀྱི་ལུགས་དང་འགལ་བའི་ཉེས་པར་འགྱུར་རོ། །དེ་ཡང་རྟགས་ཐམས་ཅད་ལས་ཐམས་ཅད་སྐྱེ་བ་བཟློག་པས་འགའ་ཞིག་ལས་འགའ་ཞིག་སྐྱེ་བར་འགྱུར་ཚུལ་ནི། དངོས་ཟིན་གྱི་སྦྱོར་བ་དངོས་པོ་རྣམས་ཆོས་ཅན། གཞན་

[015A]༄༅། །ལས་མི་སྐྱེ་སྟེ། ཐམས་ཅད་ལས་ཐམས་ཅད་སྐྱེ་བར་ཐལ་བའི་ཕྱིར། ཞེས་པ་འདི་ལ་ནི་གཞན་སྐྱེ་མེད་པར་སྒྲུབ་པའི་སྒྲུབ་བྱེད་ཚུལ་གསུམ་པའི་གཏན་ཚིགས་སངས་རྒྱས་བསྐྱངས་རང་ཉིད་འདོད་པ་
ཞིག་མེད་པར་མ་ཟད་ཧ་ཅང་འབྲེལ་མེད་པར་འོག་ནས་འཆད་པ་ལྟར་ཡིན་པས། ཐལ་བར་འགྱུར་ཞེས་པ་བཟློག་པ་འཕེན་པའི་ཚིག་ཡིན་པར་མངོན་ལ། དེ་ཡང་གལ་ཏེ་གཞན་ལས་སྐྱེ་ན་ཐམས་ཅད་ལས་ཐམས་ཅད་སྐྱེ་བར་ཐལ་
བར་འགྱུར་བ་ལས། དེ་བཟློག་སྟེ་འགའ་ཞིག་ལས་འགའ་ཞིག་སྐྱེ་བའི་ཕྱིར་གཞན་ལས་མི་སྐྱེའོ་ཞེས་པའི་ཚུལ་གྱིས་བཟློག་ལ། དེ་ལྟར་རྟགས་འགའ་ཞིག་ལས་འགའ་ཞིག་སྐྱེ་བར་བཟློག་པའི་ནུས་པས། གཞན་སྐྱེ་མེད་ཅེས་
པས་དགག་བྱ་གཞན་སྐྱེ་བཀག་ཙམ་དུ་མ་བསྡད་པར་བསྒྲུབ་ཆོས་བདག་གམ་གཉིས་ཀའམ་རྒྱུ་མེད་ལས་སྐྱེ་བ་འཕེན་པའི་མ་ཡིན་དགག་ཏུ་སོང་ངོ། །དེར་སོང་བའི་ཉེས་པ་ནི། ཕྱོགས་སྔ་མ་ཀླུ་སྒྲུབ་ཀྱིས་གཞན་ལས་མིན་ཞེས་
གསུངས་པ་གཞན་སྐྱེ་བཀག་ཙམ་དུ་བཤད་པ་དང་འགལ་ལོ་སྙམ་དུ་དགོངས་སོ། །འོ་ན་སྒྲ་སོར་བཞག་པ་ལ་ཉེས་པ་ཅི་ཡོད་ཅེ་ན། དེ་བསྟན་པའི་ཕྱིར། གཞན་དུ་ན་ཡང། ཞེས་སོགས་གསུངས། དོན་ནི། དེ་ལྟར་ཐམས་ཅད་
ལས་ཐམས་ཅད་སྐྱེ་བར་འགྱུར་བའི་ཕྱིར་ཞེས་བྱ་བ་དེ་ཆོས་ཅན་དངོས་པོ་རྣམས་ཀྱི་སྟེང་དུ་མ་གྲུབ་པའི་ཕྱིར་ཕྱོགས་ཆོས་སུ་མི་རུང་ཞིང། ཕྱོགས་ཆོས་སུ་མི་རུང་བ་དེ་ལ་རང་ཕྱོགས་ཀྱི་དམ་བཅའ་གཞན་སྐྱེ་མེད་པ་སྒྲུབ་པ་ཡང་

[015B] གཞན་སྐྱེ་ཁས་ལེན་པ་ལ་མངོན་སུམ་ལས་སོགས་པའི་གནོད་པ་ཡང་འགྲེལ་ངག་དེས་མ་བསྟན་པས་ན་གཞན་ཕྱོགས་སུན་དཔྱུང་བ་ཉིད་ཀྱང་མེད་པའི་ཉེས་པ་ཡོད་པའི་ཕྱིར། དེ་ནི་སྔར་གཞན་ལས་ཀྱང་སྐྱེ་བ་མེད་ཅེས་
སྨྲས་ལ། དེའི་འོག་ཏུ་ཐམས་ཅད་ལས་ཐམས་ཅད་སྐྱེ་བར་སྨྲས་པས་ན། དོན་གོང་འོག་གཉིས་འབྲེལ་བ་མེད་པ་ཉིད་ཡིན་ཏེ། དཔེར་ན་སེའུ་བཅུ་པའི་ངག་གླ་སྒང་སླེ་ཏྲེས། ཞེས་བྱ་བ་ནས། ཟླ་བའི་འོད་ཟེར་དག་ནི་ཚ་བའི་དུས་་
བསིལ། །ཞེས་པའི་བར་བཞིན་ཏེ། དེའི་རྐང་པ་དང་པོས་སྨན་དཔྱད་དང། གཉིས་པས་འདོད་པ་བསྟེན་པ་དང། གསུམ་པས་གཡོས་མཁན་དང། བཞི་པས་དུས་ཚིགས་ཀྱི་གནས་སྐབས་བསྟན་པས་ཚིག་གི་དོན་བཞི་པོ་ལྟག་འོག་མ་
འབྲེལ་བ་བཞིན་ནོ། །ཞེས་བྱ་བའི་དོན་ནོ། །དེས་ན་གོང་གི་གཞན་སྐྱེ་མེད་ཅེས་པ་གཞན་སྐྱེ་ཡོད་པ་ལ་ལོག་པ་མི་རུང་བ་ནི། གཞན་ལས་མིན་ཞེས་པ་འདི་དོན་དམ་པའི་གཞན་སྐྱེ་འགོག་པའི་སྐབས་ཡིན་པའི་ཕྱིར་དང། རྟགས་འགའ་ཞིག་
ལས་འགའ་ཞིག་སྐྱེ་བའི་སྟེང་ནས་གཞན་སྐྱེ་དངོས་སུ་བཀག་པ་ན། འགའ་ཞིག་ལས་སྐྱེ་ཞེས་པས་བདག་གམ་གཉིས་ཀའམ་རྒྱུ་མེད་ལས་སྐྱེ་བ་ཅི་རིགས་བསྟན་དགོས་པ་ཡང་གཞན་སྐྱེ་བཀག་པའི་སྟེང་ནས་འགའ་ཞིག་ལས་སྐྱེ་
ན་ནི། སྐྱེ་ཚུལ་དེ་གསུམ་ལས་མི་འདའ་བའི་ཕྱིར་རོ། །ཞེས་སངས་རྒྱས་བསྐྱངས་ཀྱི་དགོངས་པ་བླངས་ནས་དགག་པ་རྣམ་པ་གཉིས་མཛད་དོ། །འདིས་ནི་ལེགས་ལྡན་འབྱེད་ཀྱིས་སངས་རྒྱས་བསྐྱངས་གཞན་སྐྱེ་ཐ་སྙད་དུ་ཡང་༄༅། །མི་བཞེད་པ་མ་དགོངས་པ་གསལ་བར་འགྲུབ་བོ། །དེ་འདྲའི་སྐྱོན་སྤོང་བ་ན། ཚིག་གསལ་ལས། འདི་ལ་ཡང་དོན་འབྲེལ་བ་མེད་པ་ཡིན་ཏེ། གོང་ཁོ་ནར་བསྟན་ཟིན་པའི་ཕྱིར་དང། གཞན་གྱིས་དམ་
བཅའ་བའི་དོན་སུན་འབྱིན་པར་བྱེད་པ་ཡིན་པའི་ཕྱིར་དང། སུན་འབྱིན་པ་ཉིད་ཀྱང་ཡིན་པའི་ཕྱིར། འདི་ནི་གྱི་ནའོ། །དེས་ན་སླར་ཡང་འབད་པར་མི་བྱའོ། །ཞེས་གསུངས། དོན་ནི། བདག་སྐྱེ་འགོག་པའི་སྐབས་སུ་མ་ཟད་གཞན་སྐྱེ་
འགོག་པའི་སྐབས་ཀྱི་སྐྱོན་བརྗོད་འདི་ལ་ཡང་དོན་འབྲེལ་བ་མེད་པ་ཡིན་ཏེ། དེ་ལྟར་འབྲེལ་མེད་ཚུལ་གོང་ཁོ་ནར་བསྟན་ཟིན་པ་ཉིད་ཀྱིས་ཤེས་པའི་ཕྱིར་དང། ཅུང་ཟད་བཤད་ན། རང་རྒྱུད་ཀྱི་ཕྱོགས་སྒྲུབ་པའི་གཏན་ཚིགས་མེད་
ཀྱང་སྐྱོན་མེད་པར་མ་ཟད་དེ་འདྲའི་གཏན་ཚིགས་འགོད་མི་རིགས་ཤིང། གཞན་གྱིས་གཞན་སྐྱེ་ཡོད་པར་དམ་བཅའ་བའི་དམ་བཅའ་ནི་དངོས་པོ་རྣམས་ཆོས་ཅན། ཐམས་ཅད་ལས་ཐམས་ཅད་སྐྱེ་བར་ཐལ་གཞན་ལས་སྐྱེ་
པའི་ཕྱིར། ཞེས་པའི་ཐལ་འགྱུར་འདིས་སུན་འབྱིན་པར་བྱེད་ནུས་པའི་ཕྱིར། གཞན་ཕྱོགས་སུན་དབྱུང་བ་ཉིད་མ་ཡིན་པའི་སྐྱོན་མེད་པས་ན་སྐྱོན་བརྗོད་པ་འདི་ནི་གྱི་ན་སྟེ་ངན་པའོ། །རྒྱུ་མཚན་དེས་ན་སླར་ཡང་དེ་བཟློག་པའི་
ཕྱིར་འབད་པར་མི་བྱའོ། །དེས་ན་འདི་ནི་སུན་འབྱིན་པའི་ཐལ་བ་ཙམ་ཡིན་ནོ། །དེ་ལྟར་རྒྱུ་འབྲས་ཀྱི་འབྲེལ་བ་ངེས་པ་འགའ་ཞིག་ལས་འགའ་ཞིག་སྐྱེ་བའི་གཏན་ཚིགས་ཀྱིས། རང་གི་མཚན་ཉིད་ཀྱིས་གྲུབ་པའི་རྒྱུ་གཞན་ལས་

[016B] དངོས་པོ་རྣམས་ཆོས་ཅན། ཐམས་ཅད་ལས་ཐམས་ཅད་སྐྱེ་བར་ཐལ། གཞན་ལས་སྐྱེ་བའི་ཕྱིར། ཞེས་པའི་ཐལ་འགྱུར་གྱིས་བཟློག་པ་སྒྲུབ་བྱེད་དངོས་པོ་རྣམས་ཆོས་ཅན། གཞན་
ལས་མི་སྐྱེ་སྟེ། འགའ་ཞིག་ལས་འགའ་ཞིག་སྐྱེ་བའི་ཕྱིར། ཞེས་པ་འཕངས་ཀྱང། གཞན་སྐྱེ་བཅད་ཙམ་གྱི་གྲུབ་མཐའ་དང་མི་འགལ་ཏེ། གཏན་ཚིགས་དེས་གཞན་སྐྱེ་བཅད་པ་ཙམ་ཞིག་བྱེད་པའི་ཕྱིར་རོ། །འདི་ལ་དགོངས་ནས། རྗེ་
བདག་ཉིད་ཆེན་པོས། འདི་ལ་རྒྱུ་འབྲས་ངེས་པའི་གཏན་ཚིགས་ཀྱིས་གཞན་སྐྱེ་མེད་པར་སྒྲུབ་པར་ཡང་ནུས་པས་བཟློག་པ་འཕངས་ཀྱང་གྲུབ་མཐའ་དང་འགལ་བའི་སྐྱོན་མེད་དེ། གཞན་སྐྱེ་རྣམ་པར་བཅད་པ་ཙམ་ཞིག་བྱེད་པའི་ཕྱིར་
རོ། །ཞེས་གསུངས་པ་ཡིན་ནོ།    ༈    །གཉིས་ཀ་ལས་སྐྱེ་བ་ནི་གཅེར་བུ་པ་རྣམས་འདོད་ལ། གྲངས་ཅན་ནི། མྱུ་གུ་ལྟ་བུ་རྒྱུ་ས་བོན་དང་རྐྱེན་ས་དང་ཆུ་ལུད་ལས་སོགས་པ་སྟེ། རྒྱུ་དང་རྐྱེན་དེ་གཉིས་ལ་རྣམ་པར་ཕྱེ་བ་དང་མ་ཕྱེ་བའི་
ཐ་སྙད་བྱེད་དེ། ཆ་ཐ་དད་པར་གནས་པ་མ་ཡིན་པ་དང། ཆ་ཐ་དད་པར་གནས་པའི་སྒོ་ནས་སོ། །དེ་ཡང་ས་བོན་ལྟ་བུ་མྱུ་གུ་དང་ཆ་ཐ་མི་དད་པའི་ཕྱིར། དེའི་རྒྱུ་རྣམ་པར་མ་ཕྱེ་བའོ་།ཆུ་ལུད་དང་ས་ལས་སོགས་པ་ནི་མྱུ་གུ་དང་ཆ་ཐ་དད་པའི་
ཕྱིར། དེའི་རྒྱུ་རྣམ་པར་ཕྱེ་བའོ། །གཅེར་བུ་པ་ནི། རྫ་བུམ་ལྟ་བུ་རང་རྒྱུ་འཇིམ་པའི་བདག་ཉིད་ལས་སྐྱེ་བས་ན་འཇིམ་པ་ལ་ལྟོས་ཏེ་བདག་སྐྱེ་དང། རྫ་མཁན་དང་འཁོར་ལོ་སོགས་ལ་ལྟོས་ཏེ་གཞན་སྐྱེར་འདོད་ཅིང། ལྷས་བྱིན་ལྟ་བུ་ཚེ་

[017A]༄༅། །སྔ་མའི་སྲོག་གི་བདག་ཉིད་དུ་ཡོད་པ་ལས་སྐྱེ་བས་ན་སྲོག་ལ་ལྟོས་ཏེ་བདག་སྐྱེ་དང། ཕ་མ་སོགས་ལ་ལྟོས་ཏེ་གཞན་སྐྱེར་འདོད་དོ། །དེ་འགོག་པ་ལ་བུདྡྷ་པཱ་ལི་ཏ་ལས། བདག་དང་གཞན་གཉིས་ལས་ཀྱང་
སྐྱེ་བ་མེད་དེ། གཉིས་ཀའི་སྐྱོན་དུ་ཐལ་བར་འགྱུར་བའི་ཕྱིར་རོ། །ཞེས་གསུངས་ཏེ་གོ་སླའོ།    ༈    །རྒྱུ་མེད་ལས་སྐྱེ་བ་ནི་རྒྱང་འཕེན་པ་ རྐྱང་ཕན་པ་ཞེས་འབྱུང་ཡང་དོན་གཅིག་གོ་ དག་འདོད་དོ། །དེ་ལ་དྲང་སྲོང་འཇིག་རྟེན་མིག་ཅེས་བྱ་བས་གྲངས་ཅན་གྱི་གྲུབ་མཐའ་
ཉེར་ལྔ་ཡོད་པའི་ནང་གི་གཅིག་ལ་བརྟེན་ནས་རྒྱང་འཕེན་གྱི་གྲུབ་མཐའ་འབུམ་བྱས་ཤིང། དེའི་རྗེས་སུ་འབྲང་བ་རྣམས་ནི་དངོས་པོ་རྣམས་ཆོས་ཅན། རྒྱུ་ལ་མི་ལྟོས་པར་རང་གི་ངོ་བོ་ཉིད་ལས་སྐྱེ་སྟེ་
ལུས་སྣ་ཚོགས་འགྲུབ་པའི་ཕྱིར་རོ། །དཔེར་ན། རྨ་བྱའི་མདོངས་ཀྱི་ཁ་དོག་སྣ་ཚོགས་པ་དངོས་པོ་གཞན་ལ་མི་ལྟོས་པར་རང་གི་ངང་གིས་འགྲུབ་པ་བཞིན་ནོ། ། འགྲེལ་པ་སྤྱན་རས་གཟིགས་བརྟུལ་ཞུགས་སུ་དྲངས་པ་ལྟར་བཤད་དོ། །  ཞེས་པའི་གཏན་ཚིགས་ལ་བརྟེན་ནས་དངོས་པོ་རྣམས་རྒྱུ་མེད་ལས་
སྐྱེ་བར་སྨྲའོ། །དེ་འགོག་པའི་ཕྱིར། བུད་དྷ་པཱ་ལི་ཏ་ལས་དངོས་པོ་རྣམས་རྒྱུ་མེད་པ་ལས་ཀྱང་སྐྱེ་བ་མེད་དེ། རྟག་ཏུ་ཐམས་ཅད་ལས་ཐམས་ འགྲེལ་པ་སྤྱན་རེས་གཟིགས་བརྟུལ་ཞུགས་སུ་དྲངས་པ་ལྟར་བཤད་དོ།  །ཅད་སྐྱེ་བར་ཐལ་བར་
འགྱུར་བའི་ཕྱིར་དང། རྩོམ་པ་ཐམས་ཅད་དོན་མེད་པ་ཉིད་ཀྱི་སྐྱོན་དུ་འགྱུར་བའི་ཕྱིར་རོ། །ཞེས་གསུངས། དོན་ནི། གོང་གི་དེར་མ་ཟད་དངོས་པོ་རྣམས་རྒྱུ་མེད་པ་ལས་སྐྱེ་བ་མེད་དེ། གལ་ཏེ་རྒྱུ་མེད་པར་ཡང་སྐྱེ་ན་ནི། དུས་འདིར་སྐྱེ་དང་

[017B] ཡུལ་ཡང་འགའ་ཞིག་ཏུ་སྐྱེ་བ་དང་འགའ་ཞིག་ཏུ་མི་སྐྱེ་བའི་ངེས་པ་ཅན་གྱི་རྒྱུ་མེད་པས་ན། དུས་རྟག་ཏུ་རྒྱུ་མ་ཡིན་པ་ཐམས་ཅད་ལས་འབྲས་བུ་མ་ཡིན་པ་ཐམས་ཅད་ཀྱང་སྐྱེ་བར་ཐལ་བར་འགྱུར་བའི་
ཕྱིར་དང། དེར་མ་ཟད། འཇིག་རྟེན་པ་རྣམས་མྱུ་གུའི་ཕྱིར་ས་བོན་འདེབས་པ་སོགས་ཀྱི་བྱ་བ་རྩོམ་པ་ཐམས་ཅད་དོན་མེད་པ་ཉིད་ཀྱི་སྐྱོན་དུ་འགྱུར་རོ། །ཞེས་གསུངས་པ་ལ། ལེགས་ལྡན་འབྱེད་ཀྱིས། དེ་ལ་ཡང་གླགས་ཡོད་པའི་ཚིག་
ཡིན་པའི་ཕྱིར། གལ་ཏེ་བསྒྲུབ་པར་བྱ་བ་དང་སྒྲུབ་པ་ལྡོག་པའི་ཚིག་གི་དོན་མངོན་པར་འདོད་ན་དེས་འདི་སྐད་བསྟན་པར་འགྱུར་ཏེ་དངོས་པོ་རྣམས་རྒྱུ་ལས་སྐྱེ་བར་འགྱུར་བ་དང། ལན་འགའ་ཁ་ཅིག་ལས་ཁ་ཅིག་སྐྱེ་བར་འགྱུར་བ་དང་
རྩོམ་པ་འབྲས་བུ་དང་བཅས་པ་ཉིད་དུ་འགྱུར་བའི་ཕྱིར། དེ་ནི་མི་རིགས་ཏེ་སྔར་སྨྲས་པའི་སྐྱོན་དུ་འགྱུར་བའི་ཕྱིར་རོ། །ཇི་སྟེ་གཞན་དུ་ན་ཡང། དོན་འབྲེལ་བ་མེད་པ་ཡིན་ཏེ། སྔ་མ་བཞིན་ནོ། །ཞེས་གསུངས། དོན་ནི། གོང་གི་དེར་མ་ཟད། བཤད་
མ་ཐག་པ་དེ་ལ་ཡང་གླགས་ཡོད་པའི་ཚིག་ཡིན་པའི་ཕྱིར་མི་རིགས་སོ། །ཇི་ལྟར་ཡོད་ན། དངོས་ཟིན་གྱི་དངོས་པོ་རྣམས་ཆོས་ཅན། རྒྱུ་མེད་ལས་མི་སྐྱེ་སྟེ། རྟག་ཏུ་ཐམས་ཅད་ལས་ཐམས་ཅད་སྐྱེ་བར་ཐལ་བའི་ཕྱིར་དང། རྩོམ་པ་ཐམས་ཅད་
དོན་མེད་པར་འགྱུར་བའི་ཕྱིར། ཞེས་པའི་སྦྱོར་བ་ལྡོག་པའི་དོན་མངོན་པ་སྟེ་གསལ་བར་འདོད་ན་ནི། སྦྱོར་བ་དེའི་རྟགས་ཟུར་དུ་ཐལ་བར་འགྱུར་ཞེས་པས་ལྡོག་པ་འཕེན་པའི་ཚུལ་ནི། རྒྱུ་མེད་ལས་སྐྱེ་ན། རྟག་ཏུ་ཐམས་ཅད་ལས་ཐམས་ཅད་

[018A]༄༅། །སྐྱེ་བར་ཐལ་བར་འགྱུར་བ་དང། རྩོམ་པ་ཐམས་ཅད་དོན་མེད་དུ་ཐལ་བར་འགྱུར་བ་ལས། ལན་འགའ་ཁ་ཅིག་ལས་ཁ་ཅིག་སྐྱེ་བའི་ཕྱིར་དང། རྩོམ་པ་ཐམས་ཅད་དོན་ཡོད་པའི་ཕྱིར་ཞེས་འཕངས་ལ། དེ་
ལྟར་ལན་འགའ་ཁ་ཅིག་ལས་ཁ་ཅིག་སྐྱེ་བ་དང། རྩོམ་པ་འབྲས་བུ་དང་བཅས་པའི་སྟེང་ན་རྒྱུ་མེད་ལས་སྐྱེ་བ་བཀག་པས། རྒྱུ་མེད་ལས་མི་སྐྱེ་བ་ཙམ་དུ་མ་བསྡད་པར་རྒྱུ་ལས་སྐྱེ་བ་འཕངས་ཤིང། དེ་འཕངས་པས་གྲུབ་
མཐའ་དང་འགལ་ཚུལ་གོང་དུ་བཤད་པ་ལྟར་རོ། །ཇི་སྟེ་གཞན་དུ་སྒྲ་སོར་བཞག་ན་ཡང་དོན་འབྲེལ་བ་མེད་ཚུལ་སྔ་མ་བཞིན་ནོ་།ཞེས་དོན་དུ་ན། འགྲེལ་ངག་དེས་དངོས་པོ་རྣམས་རྒྱུ་མེད་ལས་མི་སྐྱེ་བར་སྒྲུབ་པའི་གཏན་ཚིགས་ཡང་
དག་དངོས་སུ་མ་བརྗོད་པ་ལ་སྐྱོན་བརྗོད་པའོ། །སྐྱོན་དེ་བསལ་བའི་ཕྱིར་ཚིག་གསལ་ལས། འདི་ནི་མི་རིགས་ཏེ། སྔར་ལན་བཏབ་ཟིན་པའི་ཕྱིར་རོ། །ཞེས་གསུངས། དོན་ནི། ལེགས་ལྡན་འབྱེད་ཀྱི་སྐྱོན་བརྗོད་འདི་ནི་མི་རིགས་ཏེ། ལྡོག་
དོན་ཁས་བླངས་པའི་སྒོ་ནས་གྲུབ་མཐའ་དང་འགལ་བ་ཡང་མེད་ལ། སྒྲ་སོར་བཞག་ལ་དངོས་པོ་རྣམས་ཆོས་ཅན། རྟག་ཏུ་ཐམས་ཅད་ལས་ཐམས་ཅད་སྐྱེ་བར་ཐལ། རྒྱུ་མེད་ལས་སྐྱེ་བའི་ཕྱིར། རྩོམ་པ་ཐམས་ཅད་དོན་མེད་པར་
ཐལ། རྒྱུ་མེད་ལས་སྐྱེ་བའི་ཕྱིར་ཞེས་པའི་འགལ་བརྗོད་ཀྱི་ཐལ་འགྱུར་བསྟན་པའི་ཕྱིར་དོན་འབྲེལ་མེད་མ་ཡིན་ལ་རང་རྒྱུད་ཀྱི་གཏན་ཚིགས་བརྗོད་མི་རིགས་ཤིང། ཐལ་འགྱུར་དེས་རྒྱུ་མེད་ལས་སྐྱེ་བ་འགོག་ནུས་པ་སོགས་གོང་

[018B] །ཞེས་གསུངས་པའི་དོན་ཡིན་ནོ། ལེགས་ལྡན་འབྱེད་དང། སྤྱན་རས་གཟིགས་བརྟུལ་ཞུགས་གཉིས་ཀྱིས། དབང་ཕྱུག་དང་ཁྱབ་འཇུག་དང་སྐྱེས་བུ་དང་དུས་ལས་སོགས་པ་རྒྱུར་སྨྲ་བ་
རྣམས་ཀྱང་རྒྱུ་མེད་ལས་སྐྱེ་བར་སྨྲ་བའི་ཁོངས་སུ་བསྡུས་ནས་བཤད་པ་ནི། རང་འགྲེལ་ལས། གལ་ཏེ་དངོས་པོ་རྣམས་ལ་རང་བཞིན་འགའ་ཞིག་ཡོད་ན་ནི། སྐྱེ་བའི་རྣམ་པར་རྟོག་པ་གཞན་མི་སྲིད་པའི་ཕྱིར་ཐེ་ཚོམ་མེད་པར་དེ་བདག་
གམ་གཞན་ནམ་གཉིས་ཀའམ་རྒྱུ་མེད་པ་ཞིག་ལས་སྐྱེ་བའི་དམིགས་པར་འགྱུར་བ་ཞིག་གོ་གང་དག་དབང་ཕྱུག་ལས་སོགས་པ་དག་ལས་དངོས་པོ་རྣམས་སྐྱེ་བར་མངོན་པར་འདོད་པ་དེ་དག་གི་ལྟར་ན་ཡང། དབང་ཕྱུག་ལས་སོགས་
པ་དེ་དག་བདག་ཏུ་འགྱུར་བའམ། གཞན་དུ་འགྱུར་བའམ། གཉིས་ཀར་གྱུར་པ་ཞིག་ཏུ་འགྱུར་བས་དབང་ཕྱུག་ལས་སོགས་པ་རྒྱུར་སྨྲ་བ་དག་ཀྱང་བཤད་ཟིན་པའི་སྐྱོན་ལས་མི་འདའ་སྟེ། དེའི་ཕྱིར་སྐྱེད་པར་བྱེད་པའི་རྒྱུའི་རྣམ་པར་རྟོག་པ་
གཞན་ལྔ་པ་ཡོད་པ་མ་ཡིན་ནོ། །དེའི་ཕྱིར་གཞན་མེད་པའི་ཕྱིར་ལ། རྣམ་པར་རྟོག་པ་བཞིས་སྐྱེ་བ་བཀག་པའི་ཕྱིར་དངོས་པོ་རྣམས་ཀྱི་རང་བཞིན་སྐྱེ་བ་མེད་དོ། །ཞེས་གསུངས་པ་འདིས་བཀག་ཅིང། དངོས་པོ་རྣམས་རང་བཞིན་གྱིས་སྐྱེ་ན་
སྐྱེ་ཚུལ་བཞི་པོ་འདི་ལས་གཞན་མི་སྲིད་པ་དང། གོང་གི་རིགས་པ་རྣམས་གཏན་ཚིགས་སུ་བསྒྲིལ་ཏེ་མདོར་བསྡུ་ན། དངོས་པོ་རྣམས་ཆོས་ཅན། རང་བཞིན་གྱིས་མི་སྐྱེ་སྟེ། མཐའ་བཞི་གང་རུང་ལས་མི་སྐྱེ་བའི་ཕྱིར་ཞེས་པ་ཡང་བསྟན་

[019A]༄༅། །ཏོ། །དེ་ལྟར་མཐའ་བཞིའི་སྐྱེ་བ་འདོད་པ་ཐམས་ཅད་རང་བཞིན་གྱིས་སྐྱེ་བ་འདོད་པ་ཁོ་ན་ཡིན་ལ། རང་བཞིན་གྱིས་སྐྱེ་བ་འགོག་པའི་རིགས་པའི་གཙོ་བོ་ནི། རྟེན་ནས་འབྱུང་བའི་རིགས་པ་ཡིན་པས། མཐའ་
བཞིའི་སྐྱེ་འགོག་གི་རིགས་པ་མཐའ་དག་ནི་མཐར་གཏུགས་ན་རྟེན་འབྱུང་གི་རིགས་པ་ལ་རག་ལས་པ་ཡིན་ནོ། །དེའི་ཕྱིར་རིགས་པ་འདི་ལ་རིགས་པའི་རྒྱལ་པོ་ཞེས་གསུངས་ཤིང། རིགས་པ་འདི་ལ་བརྟེན་ནས། དབང་ཕྱུག་དང་
དུས་དང། གཙོ་བོ་དང། ཁྱབ་འཇུག་དང། བདག་གཞན་ལས་སོགས་པ་ལས་སྐྱེ་བར་འདོད་པའི་ལྟ་ངན་གྱི་དྲ་བ་མཐའ་དག་གཅོད་པར་བྱེད་དེ་འཇུག་པ་ལས། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་
མི་ནུས་པ། །དེའི་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་གསུངས་སོ།    ༈    །ཡང་འདི་ལས་འཕྲོས་ནས་རྟེན་འབྲེལ་གྱི་གཏན་ཚིགས་འགོད་ཚུལ། དེ་ལྟར་བཀོད་པའི་གཏན་ཚིགས་
ཀྱི་ཆོས་ཅན། བསྒྲུབ་བྱ་དང། བསྒྲུབ་བྱའི་ཆོས། རྟགས་སོགས་ཀྱི་ངོས་འཛིན་དང་མིང་གི་རྣམ་གྲངས་རྣམས་བཤད་ན་ལས་དང་པོ་པ་སོགས་འགའ་ལ་ཕན་པར་འགྱུར་བས་བཤད་པར་བྱའོ། །དེ་ཡང་གཏན་ཚིགས་དེ་འགོད་ཚུལ་
ནི། མྱུ་གུ་ཆོས་ཅན། རང་བཞིན་གྱིས་མ་གྲུབ་སྟེ། རྟེན་འབྲེལ་ཡིན་པའི་ཕྱིར། དཔེར་ན། གཟུགས་བརྙན་བཞིན། ཞེས་སོ། །དེའི་ཆོས་ཅན་ནི་མྱུ་གུ་ཡིན་ལ། ཆོས་ཅན་དང། རྩོད་གཞི། རྗེས་སུ་དཔག་བྱའི་གཞི་རྣམས་རྣམ་གྲངས་

[019B] །དེ་ལ་ཆོས་ཅན་ཟེར་བ་ནི། ཆོས་གཉིས་དང་ལྡན་པས་ན་དེ་ལྟར་བརྗོད་དོ། །ཆོས་གཉིས་ནི་བསྒྲུབ་བྱའི་ཆོས་རང་བཞིན་གྱིས་མ་གྲུབ་པ་དང། ཕྱོགས་ཆོས་རྟེན་འབྲེལ་གཉིས་ཡིན་ནོ། །དེའི་བསྒྲུབ་བྱ་ནི། མྱུ་གུ་རང་བཞིན་གྱིས་མེད་
པའོ། །བསྒྲུབ་བྱ་དང་ཕྱོགས་གཉིས་དོན་གཅིག་གོ་དེའི་བསྒྲུབ་བྱའི་ཆོས་ནི། རང་བཞིན་གྱིས་མ་གྲུབ་པ་དེའོ། །དེ་ལ་བསྒྲུབ་བྱའི་ཆོས་ཟེར་བ་ནི། གཞི་ཆོས་ཅན་གང་གི་སྟེང་དུ་བསྒྲུབ་པར་བྱ་རྒྱུའི་ཆོས་ཡིན་པས་སོ། །མྱུ་གུ་རང་
བཞིན་གྱིས་མ་གྲུབ་པ་ལ་བསྒྲུབ་བྱ་ཙམ་ལས་མི་ཟེར་བ་ནི། སྒྲུབ་བྱེད་ཀྱི་གཏན་ཚིགས་རྟེན་འབྲེལ་གྱིས་བསྒྲུབ་པར་བྱ་བ་ཙམ་ཡིན་པས་སོ། །ཡང་གཞི་ཆོས་ཅན་མྱུ་གུའི་སྟེང་གི་ཆོས་རང་བཞིན་གྱིས་མ་གྲུབ་པ་ཞེས་པས་ཀྱང་བསྒྲུབ་བྱའི་ཆོས་
ཞེས་པ་གོ་བར་ནུས་སོ། །བསྒྲུབ་བྱའི་ཆོས་ལ་ཕྱོགས་ཞེས་པའི་མིང་ཡོད་ཀྱང་ཕྱོགས་དངོས་མིན་ལ། བསྒྲུབ་བྱ་ཕྱོགས་དངོས་ཡིན་པ་ནི། སྤྱན་རས་གཟིགས་བརྟུལ་ཞུགས་ལས། ཕྱོགས་ཞེས་བྱ་བ་ནི་ཆོས་དང་ཆོས་ཅན་བསྡུས་པའི་ཕྱོགས་
ཏེ། ཞེས་བསྒྲུབ་བྱ་ལ་དངོས་མིང་དང། ཡང་ཆོས་ཅན་སྟོན་པའི་སྐབས་སུ་ཕྱོགས་ཏེ་ཆོས་ཅན་ཡིན་ནོ། །ཞེས་དང། བསྒྲུབ་བྱའི་ཆོས་ཀྱི་སྐབས་སུ། ཕྱོགས་ཏེ་བསྒྲུབ་པར་བྱ་བ་ཆོས་ཡིན་ནོ་ཞེས་བཏགས་པ་བར་བཤད་དོ། །དེས་ན་ཆོས་དང་
ཆོས་ཅན་རེ་རེ་བ་ལ་བཏགས་མིང་དང། ཚོགས་པ་ལ་དངོས་མིང་ཡིན་ནོ། །དམ་བཅའ་དང། རྗེས་སུ་དཔག་བྱ། བསྒྲུབ་བྱ་རྣམས་རྣམ་གྲངས་སོ། །དེའི་རྟགས་ནི་རྟེན་འབྲེལ་ཡིན་ནོ། །རྟགས་དང། གཏན་ཚིགས། རྒྱུ་མཚན། སྒྲུབ་བྱེད། ཤེས་བྱེད་

[020A]༄༅། །གོ་བྱེད། འཐད་པ། རིགས་པ་རྣམས་རྣམ་གྲངས་སོ་།ཕྱོགས་ཆོས་ཀྱང་དེའི་མིང་ཡིན་ལ། ཕྱོགས་ཆོས་ཟེར་བའི་ཕྱོགས་ནི་བསྒྲུབ་བྱའི་ཕྱོགས་གཅིག་ཆོས་ཅན་དང། ཆོས་ནི་ཆོས་ཅན་དེའི་ཆོས་གཉིས་ལས་
གཏན་ཚིགས་ཀྱི་ཆོས་ཡིན་ཏེ། སྤྱན་རས་གཟིགས་བརྟུལ་ཞུགས་ལས་ཆོས་དང་ཆོས་ཅན་བསྡུས་པའི་ཕྱོགས་དེའི་གཏན་ཚིགས་ཀྱི་ཆོས་ཡིན་པས་ཕྱོགས་ཀྱི་ཆོས་ཞེས་བྱའོ། །ཞེས་གསུངས་སོ། །མཐུན་དཔེ་སྦྱོར་ཚུལ་ནི། དེ་ཡང་ཆོས་
མཐུན་པའི་དཔེ་ཞེས་བྱ་བ་ནི། དོན་གྱི་ཆོས་ཅན་མྱུ་གུ་ལ་བསྒྲུབ་བྱའི་ཆོས་རང་བཞིན་གྱིས་མ་གྲུབ་པ་དང། སྒྲུབ་བྱེད་རྟགས་ཀྱི་ཆོས་རྟེན་འབྲེལ་གཉིས་ཡོད་པ་དང་མཐུན་པར་དཔེའི་ཆོས་ཅན་གཟུགས་བརྙན་ལ་ཡང། རང་བཞིན་གྱིས་མ་
གྲུབ་པ་དང། རྟེན་འབྲེལ་གྱི་ཆོས་གཉིས་ཡོད་པས་ན་དེ་སྐད་ཅེས་བྱའོ། །འདི་ཡང་སྤྱན་རས་གཟིགས་བརྟུལ་ཞུགས་ལས། དེ་ལ་དཔེ་ཞེས་བྱ་བ་ནི། ཆོས་ཅན་གང་ལ་བསྒྲུབ་པར་བྱ་བ་དང། སྒྲུབ་པའི་ཆོས་ཡོད་པའི་དཔེ་སྟེ། ཞེས་གསུངས་པས་
སོ། །འོ་ན། གཟུགས་བརྙན་རང་བཞིན་གྱིས་མེད་པ་སྟོང་ཉིད་མ་ཡིན་ནམ་ཞེ་ན། དེ་སྟོང་ཉིད་ཡིན་མོད་ཀྱང་སྐབས་འདིར་མཐུན་དཔེར་བཟུང་བ་ནི། དེའི་འདྲའི་སྦྱོར་བ་སྐབས་སུ་བབས་པའི་ཕྱི་རྒོལ་གྱིས་དེའི་སྔ་རོལ་ཏུ་གཟུགས་བརྙན་རང་བཞིན་
མེད་པ་ངོས་ཟིན་པ་ཡིན་པས་ན་དེར་བཟུང་བ་ཡིན་ནོ། །འོ་ན། འཇིག་རྟེན་ན་བརྫུན་པར་མ་གྲགས་སམ་སྙམ་ན། འཇིག་རྟེན་རང་འགའ་བའི་ཐ་སྙད་པའི་ཚད་མས་གཟུགས་བརྙན་བྱད་བཞིན་དུ་སྣང་བ་ལྟར་མ་གྲུབ་པ་རྟོགས་ནུས་ཤིང། དེ་ལྟར་

[020B] གཟུགས་བརྙན་རང་བཞིན་གྱིས་མ་གྲུབ་པ་ནི་ཐ་སྙད་པའི་བློ་དེས་རྟོགས་མི་ནུས་སོ་།འདི་དག་ལ་ཉེ་བར་མཁོ་བའི་བརྗོད་པར་བྱ་བ་ཤིན་ཏུ་མང་ཡང་ཧ་ཅང་མངས་ན་ལས་དང་པོ་པ་རྣམས་དང་གཞན་འགའ་ཞིག་
མགོ་འཁོར་བའི་རྐྱེན་དུ་འགྱུར་བས་དེ་ཙམ་ལས་མི་སྤྲོའོ། །སྨྲས་པ། མྠའ་མེད་སྲིད་ན་རིན་ཐང་བྲལ་བའི་བློ་གྲོས་ཆེན་པོའི་ནོར་བུ་ཡིས། །མྠའ་བྲལ་གཏམ་གྱི་མཁོ་དགུའི་འབྱོར་བ་འབད་མེད་ཆར་དུ་བརྙིལ་བ་ན། །མྠའ་ཡས་མཁས་པའི་སྙེམས་པ་
འགོག་ཕྱིར་ཟླ་བའི་ཞབས་ཀྱིས་བྱས་པའམ། །མྠའ་མའི་དུས་འདིར་རྨད་བྱུང་གཏམ་འདི་ཆེས་ཆེར་མཚར་ཞེས་གླེང་བར་འོས། །རྣམ་མང་གཞུང་གི་གེ་སར་ལྟེ་བའི་དྲི། །རྣམ་ཀུན་ཚུལ་བཞིན་མྱངས་པའི་སྐལ་བཟང་ནི། །རྣམ་བཀྲའི་ཝརྞར་སྤེལ་བའི་ངོ་
མཚར་ལ། །རྣམ་དཔྱོད་གཟུར་གནས་བློ་ཡིས་རོལ་ཅིག་དང། །རབ་གསལ་ཚིག་གི་དྲི་བཞོན་གྱིས་བོས་པའི། །ཟབ་བརླིང་དཀའ་གནས་མ་ལ་ཡ་ཡི་དྲིས། །ཁྱོད་ཀྱི་སྙིང་ལ་རྨད་བྱུང་བདུད་རྩི་ནི། །ཅི་དགར་སྟེར་བ་ད་གདོད་འཚལ་བར་འགྱུར། །འོན་ཀྱང་འཆིང་
བས་ལྷོད་པར་མ་གྱུར་པའི། །བྱིས་བློས་དཔྱད་ཕྱིར་ནོངས་པའི་དྲི་མ་ནི། །མཆིས་ན་གཟུར་གནས་མཁས་ལ་བདག་འཆགས་ཤིང། །ཕྱོགས་འཛིན་སྡང་ཞུགས་བྱེད་ལ་ལྟོས་པ་ཅི། །ཚུལ་འདིའི་དགེ་ཚོགས་གང་ཞིག་མཆིས་པ་དེ། །མ་ལུས་རྒྱལ་བའི་དམ་
ཆོས་འཛིན་པ་དང། །རྣམ་དག་ལམ་བཟང་འདི་དང་མི་འབྲལ་བར་།སྐྱེ་ཀུན་བྱང་གྲོལ་ཆེན་པོར་བཀྲི་ཕྱིར་བསྔོ། ། ཞེས་རབ་འབྱམས་སྨྲ་བ་ཐུབ་བསྟན་དར་རྒྱས་སོགས་འགའ་ཞིག་གིས་ནན་གྱིས་བགྱིས་ཤིག་པའི་ངོར། དཀའ་བཅུའི་མིང་ཅན་རཏྣ་ཨརྠ་སིདྡྷིས་གཞུང་ཆེན་མོ་དུ་མ་ལ་དཔྱད་

[021A]༄༅། །བཞིབ་ཏུ་བྱས་ཤིང། ༸རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོའི་སྤྱི་དོན་གཞིར་བཞག་ནས་རང་གི་གོ་ཚོད་ལྟར་ལན་ཅིག་མ་ཡིན་པར་བརྟགས་ཤིང་དཔྱད་དེ་བྱས་ཁུལ་ཡིན་པ་འདི་ནི། ཆོས་སྡེ་ཆེན་པོ་སེ་ར་ཐེག་ཆེན་གླིང་གི་ལྟེ་བ་དགེ་འདུན་འདུས་པའི་གཙུག་
ལག་ཁང་གི་ཉེ་འདབས་སུ་སྦྱར་བའོ། །གལ་ཏེ་ཕྱིན་ཅི་ལོག་སོགས་ཀྱིས་ནོངས་པར་གྱུར་ན་མཁས་པ་ཐུགས་གཟུ་པོར་གནས་པ་རྣམས་ཀྱིས་ལེགས་པར་སུན་འབྱིན་པར་མཛོད་ཅིག་ལེགས་པའི་ཆ་ཐམས་ཅད་མཆོད་པའི་ཚུལ་དུ་འབུལ་ལོ། །འོན་ཀྱང་དོན་ལ་ཞུགས་མ་ཞུགས་ཀྱི་དཔྱད་པ་མེད་པར་ཚིག་
ཙམ་ཞིག་ལ་རྩོད་པ་ལྷུར་ལེན་པ་ནི་སྙིང་པོ་མེད་ལ། དོན་ཁོ་ན་ལ་བརྟགས་པ་མཛད་ནས་ཚིག་གི་ཆ་ལའང་ཚིག་རེ་རེའི་ངོ་གདོང་ཙམ་མ་ཡིན་པར་སྔ་ཕྱིའི་ནུས་པ་སྦྱོར་ཚུལ་དང་ནོར་བ་དང། རིགས་པ་དང་མ་འབྲེལ་བ་སོགས་ནི་གནད་འཆུགས་པའི་སྐྱོན་ཡིན་པས་དེ་དག་ལ་ཞིབ་ཏུ་གཟིགས་པ་ཞུ།། །།།
སྭ་སྟི། འཕགས་ཡུལ་ཐལ་རང་མཁས་དབང་གི་དགོངས་དོན་དཀའ་གནད་ཡིད་བཞིན་ནོར། །ལག་མཐིལ་སྩོལ་བའི་ལེགས་བཤད་འདི། །ཟབ་དོན་ལྟ་བའི་མིག་ཏུ་ཁུམས། །དེ་ཕྱིར་མདོ་སྔགས་གཞུང་སྤྱི་དང། །ཐ་སྙད་རིག་པའི་
ཕྲེང་འཛིན་པའི། །གཞུང་ལུགས་རབ་འབྱམས་སྨྲ་བའི་དབང་།བཤེས་གཉེན་བྱམས་པ་འོད་ལྡན་གྱིས། །གང་མཁོའི་ཆ་རྐྱེན་རབ་སྦྱར་ཏེ། །ཆོས་སྡེ་ཆེན་པོ་སྐུ་འབུམ་དུ། །པར་དུ་བསྐུན་པའི་དགེ་ཚོགས་མཐུས། །འགྲོ་ཀུན་བྱང་
ཆེན་མྱུར་ཐོབ་ཤོག་ །། ཅེས་པ་འདི་ནི་སྙོམ་ལས་པ་དབྱངས་ཅན་དགའ་བའི་བློ་གྲོས་ཀྱིས་སུག་བྲིས་སུ་བགྱིས་པའོ།།  །།སརྦ་མངྒ་ལཾ།། །།﻿༄༅། ། །  །།བླ་མ་དམ་པ་རྣམས་ལ་ཕྱག་འཚལ་ལོ། །འདིར་མཁས་གྲུབ་དམ་པ་རྣམས་ཀྱིས་གསུངས་པའི་ལྟ་བའི་དོགས་གཅོད་ཐོར་བུ་
དགོད་པ་ནི་སྔོན་འགྲོ་ལམ་རིམ་ལྟ་བུ་སྐྱོང་མུས་ཡིན་ན་ལོགས་སུ་མི་དགོས་ཤིང་གཞན་དུ་ན་སྐྱབས་འགྲོ་སེམས་བསྐྱེད་བླ་མའི་རྣལ་འབྱོར་བསགས་སྦྱང་གསོལ་འདེབས་རྣམས་སྔོན་དུ་བཏང། །
ལུས་གནད་དང་ལྡན་པས་རང་རྒྱུད་ཀྱི་ངའོ་སྙམ་པའི་བློ་ལྷན་སྐྱེས་ཀྱི་སྣང་ཚུལ་བརྟགས་པར་བྱའོ་སྙམ་པའི་འཕེན་པ་དྲག་པོ་གཅིག་བཏང་ལ་ཤེས་པ་ལྕགས་སྐུད་བལ་གྱིས་དཀྲིས་པ་ལྟར་གྲིམ་
ལྷོད་རན་པའི་ངང་ལ་ཅུང་ཞིག་བཞག་སྟེ་རིགས་པ་དངས་སྙིགས་ཕྱེ་ནས་གསལ་ཧྲིག་གེ་གནས་པ་དེའི་ངང་ནས་ངའོ་སྙམ་པའི་བློ་དང་གིས་འབྱུང་བའམ། རྩོལ་བས་ལྷང་བ་ཅིག་བསྐྱེད་དེ་
དེ་དང་དུས་མཉམ་པའི་བློའི་ཆ་ཤས་ཕྲ་མོ་ཅིག་གིས་དེའི་སྣང་ཚུལ་བརྟག་གོ་དེའི་ཚེ་ཕྱི་རོལ་ནས་ནག་ཡོ་རེ་འཆར་བ་དང། ནང་ནས་འཁྲང་ཐེང་སྣང་བ་དང། ཁོང་ནས་དབྱུག་པ་
བརྫངས་པ་ལྟ་བུ་དང། ཕུང་པོ་ལས་གཞན་མི་འཆར་བ་དང། ཅི་ཡང་མི་འཆར་བ་ཡལ་འགྲོ་བ་ལྟ་བུའི་སྣང་ཚུལ་ཅི་རིག་འོང་བའི། དང་པོ་ནི། ཤེས་པ་བསྒྲིམས་ཤིང་

[156A]༄༅། །མིག་ཀྱང་བསྒྲིམས་ཏེ། བརྩོམ་བས་ནག་ཐིབས་ཏེ་སོང་བ་ཡིན་ཅིང། འགའ་ཞིག་དེ་ལ་སྐྲགས་པ་སྐྱེ་བའང་འབྱུང་གཉིས་པ་དང་མཉམ་དུ་ལྟས་ཀྱང་ཧྲིམས་
ཏེ་བསྒྲིམས་པས་ཡིན། གསུམ་པ་ནི་ལུས་ཤེས་གཉིས་ཆར་བསྒྲིམས་དག་བས་རླུང་སྟོང་དུ་འཚངས་པས་ཡིན། བཞི་པ་ནི་ངའོ་སྙམ་པའི་བློ་མངོན་གྱུར་མ་སྐྱེས་པའམ་བརྟག་མ་ཤེས་
པ་ཡིན༑ ལྔ་པ་ནི་ངའོ་སྙམ་པའི་བློ་མངོན་གྱུར་བྱུང་ཀྱང་དེ་དང་དུས་མཉམ་དུ་མ་བརྟག་པར་བློ་སྔ་མ་འགག་ཕྱི་མ་མ་སྐྱེས་པའི་བར་སྟོང་ལ་བལྟས་པས་ཡིན་ཅིང་འདི་ལ་ཁ་ཅིག་གིས་ལྟ་བར་
ངོ་སྤྲོད། དེ་དག་ལ་སོགས་པ་གཞན་ཡང་ཅི་རིགས་འཆར་བས་གང་ཡིན་ཅིག་ལ་མ་ནོར་བ་རང་ཁོ་རང་གི་ངོས་ནས་འཁྲང་ཐིང་གྲུབ་གྲུབ་པ་ཅིག་དྲན་པ་ལྟར་སྲེང་ཙམ་འཆར་བ་བྱུང་ན་དེ་ཉིད་
ལེགས་པར་ངོས་ཟིན་པར་བྱའོ། །དེ་ཡང་ཡང་ཡང་གསལ་བཏབ་ཀྱི་ན་བརྟག་དགོས་སོ། །དེ་ལེགས་པར་དེས་པ་ན་དེ་ཉིད་མ་བརྗེད་པར་བྱས་ཏེ་གནད་ཕྱི་མ་གསུམ་བཙལ་བར་བྱ། དེ་
ཡང་སྔ་མ་སྔ་མ་ལ་ངེས་པ་རྣམ་དག་འདྲོངས་ཏེ་མ་བརྗེད་པའི་དང་ནས་ཕྱི་མ་ཕྱི་མས་དཔྱད་པའི་མཐར་གོང་དུ་ངོས་བཟུང་བའི་ང་དེ་མ་རྙེད་པས་མི་འདུག་སྙམ་དུ་ལྷང་གིས་ངེས་པ་ན་ལྟ་བ་རྙེད་པ་
ཡིན༑ འདིའི་ཚེ་སྟོང་ཉིད་ལ་བག་ཆགས་སྔོན་དུ་སོང་བ་ཞིག་ཡིན་ན་ནོར་སྟོར་བ་བློ་བུར་དུ་རྙེད་པ་ལྟ་བུའི་དགའ་བ་འབྱུང་ལ་དེ་མིན་ན་འཚོལ་མཁན་རང་ཉིད་མི་འདུག་སྙམ་དུ་བློ་ལ་མི་ཤོང་
བར་འཇིགས་ཡེར་ཡེར་བའི་སྐྲག་སྣང་སྐྱེ་བ་འོང་ཞིང་དེ་སྟོང་ཉིད་ལ་སྐྲག་པ་སྐྱེ་ཚུལ་རྣལ་མ་ཡིན་པས་སྐྱོན་མེད་དེ་གཉིས་གང་ཡང་མི་འབྱུང་བར་དངོས་པོ་གཞན་ཞིག་བཙལ་བས་རྙེད་པ་ལྟ་བུའི་

[156B]སོང་བ་ཡིན། སྔར་བཤད་པ་ལྟར་ལྟ་བ་རྙེད་ནས་དེ་སྐྱོང་ཚུལ་ལ་ངེས་པ་ལྷང་གིས་སྐྱེས་པ་ན་སླར་སྣང་ཚུལ་དེ་ལྟར་གྲུབ་པ་མེད་སྙམ་དུ་སྒོམ་
པར་རྗེ་ཤེར་སེང་གི་རྒྱུད་འཛིན་རྣམས་བཞེད་ཀྱང། དེའི་ཚེ་སླར་ཡང་དེ་ལྟར་བསྒོམ་བ་སྔ་མའི་འཛིན་སྟངས་ཀྱི་ཤུགས་ལ་གནོད་པ་ལས་དགོས་པ་ལྷག་པོ་མེད། ངེས་པ་སྔ་མ་དེ་ཀ་ལྟ་བ་ཡིན་པས་
བློ་གཞན་གང་གིས་ཀྱང་བར་མཆད་པར་བྱས་ཏེ་དེ་གའི་རྒྱུན་འཛིན་སྟངས་ཤུགས་མ་ཡལ་བར་དུ་སྐྱོད་དགོས་ཏེ། མཁས་གྲུབ་རིན་པོ་ཆེས་དེ་ཕྱིར་རྫོགས་རིམ་སྒོམ་པ་ན་ལུས་ཀྱི་གནད་ཆེ་བར་
ཐིག་ལེ་སོགས་དམིགས་རྟེན་སྔོན་པོ་གསལ་བཏབ་ནས་དེ་ནས་རང་གི་སེམས་དམིགས་རྟེན་དེ་ལ་ཞུགས་པ་བཞིན་བྱས་ནས་འཛིན་པའི་རིགས་པ་འདི་ལ་སྦྱར་ནས་སྟོང་ཉིད་ངེས་པ་ན་སྟོང་ཉིད་དེ་ལ་རང་
གི་སེམས་ཞུགས་པ་བཞིན་བྱས་ནས་འཛིན་པར་གོ་ན་ནི་ལྟ་བ་སྐྱོང་བའི་གོལ་བ་ཤིན་ཏུ་ཆེ་སྟེ། དེ་ལ་བཤད་མ་ཐག་པའི་སྐྱོན་ཡང་ཡོད་ལ་དེར་མ་ཟད་སྟོང་ཉིད་སྔོན་དུ་བཙལ་ནས་དེ་ནས་སེམས་
དང་བསྲེ་བར་གོ་འདུག་པས་སྐྱོད་ཚུལ་གྱི་ཉམས་མི་ཤར་བ་སྟེ། སྔོན་དུ་སེམས་ལྟ་བུ་འཚོལ་པའི་གཞིར་བྱས་ནས་དེ་ཉིད་ལ་རང་བཞིན་སེམས་པའི་རིགས་པས་ཇི་ལྟར་གྲུབ་བཙལ་བ་ན་ཅུང་ཟད་
ཀྱང་མ་རྙེད་པའི་ངེས་པ་ལྷང་སྐྱེས་པའི་འཛིན་སྟངས་ཀྱི་ཤུགས་མཉམས་པར་སྐྱོང་བའི་ངེས་དོན་དང་པོ་འཚོལ་བའི་གཞིར་བྱས་པའི་ང་དང་སེམས་ལ་སོགས་པའི་སྣང་བ་གཏན་ནས་ལྡོག་དགོས་
ཤིང་གང་ལ་སེམས་གཞུག་རྒྱུའི་སྟོང་ཉིད་ཟུར་དུ་མི་འཆར་དགོས་པའི་ཕྱིར། འོན་ཀྱང་ངེས་ངོ་དེ་ནས་མི་སྣང་བ་ཡིན་གྱི་ང་མེད་པར་སྣང་བ་མིན་ནོ། །ཞེས་དང། དེ་ཡང་གང་ཟག་དང་

[157A]༄༅། །ཆོས་གང་ཡིན་ཡང་ཡུལ་སྟེང་ན་གྲུབ་ཚུལ་ཇི་ལྟར་འདུག་དོན་དམ་དཔྱོད་པའི་རིགས་པ་ཡང་དག་གིས་བཙལ་བ་ན་མཐར་གང་དུའང་མ་གྲུབ་པའམ། ཡུལ་སྟེང་ན་རྙེད་རྒྱུ་ཅུང་
ཟད་ཀྱང་མེད་པའི་ངེས་པ་ལྷང་གིས་སྐྱེས་པ་དེ་ཀའི་རྒྱུན་སྐྱོང་བ་ཡིན་གྱི། དེ་ལྟར་བཙལ་བས་ཅུང་ཟད་ཀྱང་རྙེད་རྒྱུ་མེད་པར་ངེས་པ་ཙམ་གྱིས་མི་ཆོག་པར་ད་དུད་དེའི་སྟེང་དུ་བདེན་པར་གྲུབ་པ་མེད་
སྙམ་དུ་ལན་རེ་རེ་ཞིང་སླར་ཡང་དགག་བྱའི་ཁྱབ་པར་ངེས་པར་སྦྱར་ནས་སྦྱོང་དགོས། སྙམ་པ་ནི་དོན་དམ་དཔྱོད་བྱེད་ཀྱི་རིགས་པས་བཙལ་བས་མ་རྙེད་པ་དེ་བདེན་པར་མེད་པའི་དོན་དུ་མ་གོ་བར་
དོན་དམ་དཔྱོད་པའི་རིགས་པས་བཙལ་བ་ན་མ་རྙེད་པའི་ཚེ་དེ་ལྟར་བཙལ་བས་ཡེ་མི་འདུག་གོ་སྙམ་དུ་འཛིན་པ་ཆད་ལྟར་སོང་གིས་དོགས་ན་ནི། དོན་དམ་དཔྱོད་པའི་རིགས་པས་བཙལ་བ་ན་མེད་
པའི་གཏན་མེད་ཀྱི་དོན་དུ་འཛིན་པ། ཞེ་ཕུགས་སུ་འཚངས་འདུག་པས་ལྟ་བའི་གོ་ལ་པ་ཤིན་ཏུ་ཆེ་བ་ལ་གནས་པ་ཡིན་ནོ། །ཞེས་གསུངས། དེ་ཡང་ང་རང་བཞིན་གྱིས་གྲུབ་པ་དང་རང་ངོས་
ནས་གྲུབ་པའི་དག་ཉིས་ཀ་སྐབས་འདིའི་དགག་བྱའི་པད་གཡིན་པ་ལ་ཁྱད་པར་མེད་པས། བདག་རང་བཞིན་གྱིས་ཕུང་པོ་དང་གཅིག་ཐ་དད་གང་དུའང་མ་རྙེད་པ་དེ་བདག་རང་བཞིན་གྱིས་གྲུབ་པ་
མ་རྙེད་པ་དང། དེ་ལྟར་མ་རྙེད་པའི་རང་བཞིན་གྱིས་མ་གྲུབ་པ་རྙེད་པར་འཇོག་པ་བཞིན། སྔར་བཤད་པ་ལྟར་རང་རྒྱུད་གྱི་ངར་འཛིན་ལྷན་སྐྱེས་ལ་ཁོ་རང་གི་ངོས་ནས་ཚུག་ཐུབ་ཏུ་གྲུབ་པར་སྣད་
བལྟར་གྱི་ཕུང་པོ་དང་གཅིག་ཐ་དད་གང་དུའང་མ་རྙེད་པ་དེ་ད་རང་བཞིན་གྱིས་གྲུབ་པ་མ་རྙེད་པ་འམ་རང་བཞིན་གྱིས་མ་གྲུབ་པ་རྙེད་པར་འཇོག་གོ་དེས་ན་གཞུང་རྣམས་ནས་ང་ཙམ་འཚོལ་

[157B]གཅིག་ཐ་དད་གང་དུའང་མ་རྙེད་པའམ་མེད་པར་རྙེད་པ་བདག་མེད་རྙེད་པར་གསུངས་པ་དང། འདིར་དར་འཛིན་ང་ལྷན་སྐྱེས་
ལ་སྣང་བ་ལྟར་གྱི་ང་འཚོལ་བའི་གཞི་བྱས་ནས་དེ་ཕུང་པོ་དང་གཅིག་དང་ཐ་དད་གང་དུའང་མ་རྙེད་པ་བདག་མེད་རྙེད་པར་བཞག་པ་གཉིས་དོན་འདྲ་ཞིང། ཕྱི་མ་འཚོལ་བའི་གཞིར་
བྱས་ནས་དཔྱོད་པ་གནང་དུ་འགྲོ་བ་སླབ་ཡིན་རྒྱུན་སྐྱོང་བ་ལ་ཁ་ཅིག་དེས་ཤེས་སྔ་མའི་ཤུགས་མ་ཡལ་ཙམ་གྱི་དད་ནས་གནད་བཞི་མི་བསམ་པར་རང་ངོས་ནས་མེད་སྙམ་
དུ་སད་ཡང་ཡིད་ལ་དྲན་པར་བྱས་ཏེ་སྐྱོད་པར་འདོད་པ་དང། ཁ་ཅིག་སྔར་གྱི་དགག་བྱའི་བདག་ཞེ་ཕུགས་སུ་བཞག་ནས་མེད་དོ་སྙམ་དུ་སྒོམ་པ་དང། ཁ་ཅིག་གཅིག་ཏུ་བྲལ་
གྱི་རིགས་པས་གང་ཟག་རང་བཞིན་མེད་པར་གཏན་ལ་ཕབ་ནས་དེ་ཀའི་རྒྱུན་ལ་རྩེ་གཅིག་ཏུ་མཉམ་པར་འཇོག་པ་ཁོ་ན་མཛད་པ་སོགས་རང་རེའི་བླ་མ་རྣམས་བཞེད་ཚུལ་ཅི་རིགས་བྱུང་
ཀྱང། ལས་དད་པོ་བས་དེ་ལྟ་བུའི་ཚུལ་གྱིས་ཡུན་རིང་བསྐྱད་ས་ན་སྟོང་ཉིད་འཛིན་སྟངས་ཀྱི་ཡུལ་ནས་ཤོར་ཏེ་སྟོང་ཉིད་བདེན་གྲུབ་ཏུ་འཛིན་པ་སོགས་སུ་འགྲོ་ཉེན་ཆེབས་
གནད་བཞིའི་དཔྱད་པ་ལ་བརྟེན་ནས་ལྟ་བའི་ངེས་ཤེས་རྙེད་ཀྱང་གནས་ཆ་ཅི་ཡང་མ་རྙེད་གོང་དུ་མཉམ་བཞག་གི་ཚེད་པྱད་ན་ངེས་ཤེས་ཀྱི་འཛིན་སྟངས་ཤུགས་དྲག་ཏུ་མི་འགྲོ་བར་འཛིན་
སྟངས་འཆོར་ཉེན་ཆེ་བས་འཛིན་སྟངས་ཀྱི་ངར་མ་ཡལ་བར་དུ་མཉམ་པར་འཇོག་ཡལ་བར་རྩོམ་པ་ན་མཉམ་བཞག་ལས་ལངས་ཏེ་གནད་བཞིའི་དཔྱད་པ་རིམ་བཞིན་བྱས་

[158A]༄༅། །ཏེ་ངེས་ཤེས་རྙེད་པ་ན་དེ་ལ་མཉམ་པར་འཇོག་གནས་ཆ་འཕྲན་དུ་རྙེད་ནས་མཉམ་བཞག་གི་ཚེ་གནད་བཞིའི་དཔྱད་པ་དྲན་ཙམ་བྱས་ཏེ་སྐྱོང་དགོས་ཏེ་
མཁས་གྲུབ་རིན་པོ་ཆེས། ལྟ་བ་སྐྱོང་ཚུལ་ཡང་དག་ལ་ནི་དངོས་གཞིའི་སྐྱོང་ཚུལ་ཞི་གནས་རྐྱང་བའི་སྐྱོང་ཚུལ་དུ་མ་སོང་བ་ཅིག་དགོས་སོ། །དེ་ཡང་ཞིག་གནས་ལ་ནི་དམིགས་
རྟེན་འཚོལ་བའི་ཆེད་དུ་རིགས་པས་དབྱད་ནས་སྟོང་ཉིད་དེས་པར་བྱེད་ཀྱང། སྟོང་ཉིད་དེས་པ་ནི་དམིགས་རྟན་རྙེད་པ་ཡིན་པས་དེ་ཉིད་ཀྱི་རྒྱུན་ལ་རྩེ་གཅིག་དུ་འཇོག་པའི་འཇོག་
སྒོམ་ཁོ་ན་བྱེད་ལ། །ལྟ་བ་སྐྱོང་བའི་ཚེ་སྔོན་དུ་དཔྱོད་པར་མ་ཟད་ཀྱི་དངོས་གཞིའི་སྐབས་སུའང་ཡང་ནས་ཡང་དུ་དཔྱོད་པའི་དཔྱད་སྒོམ་དགོས་པ་ཡིན་ཏེ། ཞེས་དང། ལྟ་བའི་
དཔྱད་སྒོམ་ལ་ནི་མཉམ་བཞག་གི་སྔོན་དུ་དཔྱད་པ་ཙམ་གྱིས་མི་ཆོག་གི་མཉམ་བཞག་རང་དུས་ནས་དཔྱད་པ་ཡང་ཡང་བྱེད་དགོས་ལ། ངེས་ཤེས་སྐྱོང་བ་ལ་ཡང་ངེས་ཤེས་ཀྱི་འཛིན་
སྟངས་ཤུགས་དྲག་ལ་སྒྲིམ་པ་མ་བརྗེད་ཅིང་མ་ཤོར་བའི་དྲན་པ་བསྟེན་ཚུལ་དང། དེ་ལས་ཅུང་ཟད་ཙམ་ཞིག་གཞན་དུ་འགྲོ་བ་དང་དཔྱད་ནས་གསལ་འདེབས་པའི་འཚམས་སོགས་
རིགས་པའི་ཤེས་བཞིན་བསྟེན་ཚུལ། དམིགས་ལེགས་པར་ཕྱེད་པའི་སྐྱོང་ཚུལ་ཤེས་དགོས་ཀྱི། དེས་ཤེས་སྐྱེས་པའི་དང་ལ་མ་ཡེངས་པར་དྲན་པས་བཟུད་ནས་འཇོག་བྲེར་བཙམ་
གྱིས་མི་ཆོག་གོ་ཞེས་གསུངས། དེས་ཤེས་ཀྱི་སྣང་དོར་གཉིས་སྣང་ཡོད་པ་ལས་དང་པོ་པས་མི་ཁེགས་ཀྱང། དེས་དོར་འཛིན་སྟངས་ཀྱི་ཡུལ་དུད་རང་བཞིན་གྱིས་གྲུབ་

[158B]ཅི་ཡང་མི་འཆར་བར་བྱས་ཏེ་སྐྱོང་བ་ནི་མཉམ་བཞག་ནམ་མཁའ་ལྟ་བུའི་སྐྱོར་ཚུལ། སྔགས་ཀྱི་སྐབས་སུ་ཐོག་མར་
ལྟ་བ་ཤུགས་ཅན་བསྐྱེད་དེ། དེའི་གཟུང་རྣམས་རྟེན་རྟེན་པར་འཆར་བཅུག་སྟེ་ངེས་དོར་རང་བཞིན་མེད་པ་དང། སྣང་ངོར་རྟེན་རྟེན་པར་སྣང་བར་སྒོམ་པ་ནི་ཟབ་གསལ་
གཉིས་མེད་ཀྱི་རྣལ་འབྱོར་རོ་འདི་དང་ལས་དང་པོ་པས་རྗེས་ཐོབ་སྒྱུ་མའི་སྐྱོང་ཚུལ་དང་འདྲའོ། །སྤྱན་སྔ་བློ་གྲོས་རྒྱལ་མཚན་པས་རང་ཅག་ལ་སྣང་བ་ལྟར་གྱི་ཀ་བུམ་སོགས་ཐམས་ཅད་
དགག་བྱའི་བདག་ཏུ་མཛད་དེ། འཕྲལ་བློ་ལ་མི་ཤོང་ཡང་དོན་དུ་དེ་ཀ་ཡིན་པར་འདུག་གསུང་ངོ། །ཡོངས་འཛིན་དམ་པའི་ཞལ་ཤེས་ཁུངས་དང་སྦྱར་ཏེ། གྱིན་པ་དག་
དབང་བློ་བཟང་ཆོས་ལྡན་གྱིས་བརྗེད་ཐོར་བྲིས་པ་དགེ་ལེགས་སུ་གྱུར་ཅིག་།﻿༄༅། །ལྟ་ཁྲིད་མདོར་བསྡུས་བཞུགས་སོ།། །།བླ་མ་མཆོག་གསུམ་དམ་པར་གསོལ་བཏབ་ནས། །ཐོག་མར་དགག་བྱའི་དོན་སྤྱི་བློ་ཡུལ་དུ། །ལེགས་

[134B] །དེ་ནས་དེ་ལྟར་སྣང་བའི་དགག་བྱ་དེ། །ཡོད་ན་གཅིག་དང་དུ་མ་གང་རུང་དུ། །གྲུབ་དགོས་ངེས་པ་ཁྱབ་པ་ངེས་པའི་གནང། །དེ་ནས་གཅིག་ཏུ་གྲུབ་བམ་
མ་གྲུབ་པར། །དཔྱད་པས་གཅིག་ཏུ་གྲུབ་པ་མི་སྲིད་ཚུལ། །ངེས་པ་རང་བཞིན་མེད་པའི་རྟགས་མགོ་གཉིས། །ཡོད་པའི་རྟགས་མགོ་དང་པོ་ངེས་པའི་གནད། །དེ་ནས་དུ་མར་གྲུབ་བམ་
མ་གྲུབ་པ། །དཔྱད་པས་མ་གྲུབ་ཚུལ་ལ་ངེས་རྙེད་པ། །རྟགས་མགོ་གཉིས་པ་ལེགས་པར་ངེས་པའི་གནད། །དེ་ལྟར་གནད་བཞིའི་དཔྱད་པ་བྱེད་པའི་ཚེ། །ངེས་པ་སྔ་མ་སྔ་མ་མ་བརྗེད་
པའི། །ངང་ནས་ཕྱི་མ་ཕྱི་མ་བསྐྱེད་བྱས་ཏེ། །ཐམས་ཅད་བསྡོམ་པས་དགག་བྱ་དེ་ལྟ་བུ། །གཏན་ནས་མི་འདུག་སྙམ་དུ་ངེས་པ་ན། །བདག་མེད་རྟོགས་པའི་ངེས་ཤེས་ཚུལ་བཞིན་དུ། །
རྙེད་པར་དམ་པ་རྣམས་ཀྱིས་གསལ་བར་བཤད། །འདི་ལ་ལྷ་དང་བླ་མར་གསོལ་བ་འདེབས། །ལྟ་བ་རྙེད་ཕྱིར་ཚོགས་སོགས་སྒྲིབ་པ་སྤྱོད། །ཚད་ལྡན་གཞུང་ལ་ལྟ་རྟོགས་ལེགས་བྱེད་པ། །
སུམ་སྒྲིལ་དགོས་པར་འཇམ་པའི་དབྱངས་ཀྱིས་གསུངས། །དེ་ལ་བརྩོན་པ་བསྐྱེད་པ་གལ་ཆེ་བས། །གཞན་ལ་མངོན་མཚན་ཆུང་དུས་འབོད་ཅིག་དང། །བླ་མ་དཀོན་མཆོག་ཐུགས་རྗེ་
བྱིན་རླབས་དང། །རྟེན་འབྲེལ་ཚོགས་པའི་མཐུ་ལས་འདོད་དོན་འགྲུབ། ། ཅེས་ལྟ་ཁྲིད་མདོར་བསྡུས་པ་འདི་ནི་རི་ཁྲོད་པ་བ་ཟ་ཀ་བཅུ་ཆོས་གྲགས་ཀྱི་འདོད་པ་ལྟར་སྙོམ་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོས་སྦྱར་བའི་ཡི་གེ་བ་ནི་རབ་འབྱམས་
པ་སྨོན་ལམ་རིན་ཆེན་ནོ།། །།



﻿༄༅། །མཐའ་བྲལ་གྱི་རིགས་པའི་དཀའ་གནས་གསལ་བར་བྱེད་པ་དེ་ཉིད་གསལ་བའི་སྒྲོན་མེ་ཞེས་བྱ་བ་བཞུགས་སོ། །

[001B] །ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་ཡེ་ཤེས་ཕུང་པོ་གཞོན་ནུའི་རོལ་པར་རྣམ་ཆགས་པ། །རྒྱལ་བའི་ཡབ་གཅིག་ཟུར་ཕུད་ལྔ་པ་
དམར་སེར་གོས་བཟང་གཞོན་ནུའི་རྒྱན། །ཀུན་ནས་འཛིན་པའི་ཟླ་མེད་བླ་མ་བཙོང་ཁ་པ་ཞེས་ཕྱོགས་ཀུན་ཏུ། །གྲགས་སྙན་ལ་ཆགས་སྲས་བཅས་རྒྱལ་བས་རབ་བསྔགས་མེ་ཏོག་འཐོར་
དེར་འདུད། །གང་གིས་ཉེར་བསྟན་དྲི་མེད་ཕྱོགས་ཀྱི་མགྲོན། །སྨྲ་ངན་དུག་སྦྲུལ་ཁར་ཆགས་རླུང་ཤུགས་ཀྱིས། །དུབ་ཚེ་མཁྱེན་དཔྱོད་མགྷིའི་ཚ་ཡིས་ཀྱང། །ངལ་གསོ་སྟེར་མཁས་
ཆོས་ཀྱི་རྒྱལ་མཚན་རྒྱལ། །བསྟེན་འོས་རྨད་བྱུང་ཡོན་ཏན་བདུད་རྩིའི་རོ། །མ་ལུས་སྡུད་པའི་རྣམ་དཔྱོད་བུམ་བཟང་ཅན། །ཀུན་ལ་འཆི་མེད་གོ་འཕང་སྟེར་བའི་སྒོ། །རྒྱལ་ཀུན་ངོ་བོ་རྩ་

[002A]༄༅། །བའི་བླ་མར་འདུད། །བཅུ་གཉིས་བདག་པོས་ཉིན་མོའི་དུས་དང་དེས་ནི་པད་གཞོན་འདབ་མ་དང། །དེས་ནི་སྦྲང་རྩིའི་དོག་པ་ཡང་སྟེ་དེས་ཀྱང་རྐང་དྲུག་དགའ་
བདེ་བཞིན། །རྨད་བྱུང་དམ་པའི་མཐུ་དཔལ་གྱིས་ནི་ཁོ་བོའི་བློ་གྲོས་རྒྱས་མཛད་ནས། །མ་ལུས་ངོ་མཚར་རིག་པའི་གནས་ལ་མཁའ་ལ་ཉི་བཞིན་སྤྱོད་གྱུར་ཅིག་རྒྱ་ཆེན་གསུང་རབ་ཨུ་
མར་རྣམ་རྩེན་པའི། །ཕུལ་བྱུང་བསིལ་ལྡན་བདག་པོར་མ་རེག་ཀྱང། །རྣམ་དཔྱོད་ཛ་ཊའི་ཐོར་ཚུགས་བཙིར་བ་ན། །དྲི་མེད་ལེགས་བཤད་གངྒཱ་ཅི་ཡང་འབབ། །རྣམ་མང་གཞུང་ལུགས་
བལྟས་པའི་ངལ་ཡུས་དང། །ཚིག་གི་རློམ་པས་གཞན་དག་ཟིལ་གནོན་ཅིང། །རིགས་པ་སྨྲ་བའི་གྲགས་སྐམ་གྱིས་མཐོ་བའི། །མཁས་རློམ་སྙིང་ལ་ཟུག་རྔུ་བརྒྱ་སྟེར་མོད། །དེ་ལྟ་ན་

[002B] །བྱ་བ་གསུམ་ལ་བག་ཆགས་འཇོག་ཕྱིར་དང། །དུ་མའི་གསུང་གིས་བསྐུལ་བའང་དང་བླངས་ཏེ། །དཀའ་གནས་གཞུང་ལུགས་ཅི་ནུས་འཆད་ལ་སྤྲོ།    ༈    །དེ་ཡང་སྐྱེ་བོ་མཆོག་གི་ཆོས་ལུགས་སམ་
བྱ་བ་ནི་སངས་རྒྱས་བཅོམ་ལྡན་འདས་ཀྱི་བསྟན་པ་མི་ཉམས་པར་སྤེལ་བ་ལ་སྒོ་དུ་མ་ནས་ཞུགས་པ་སྟེ། བཤད་པ་དང་སྒྲུབ་པ་གཉིས་ཀྱི་སྒོ་ནས་སོ། །དེ་ལས་ནི་རང་དང་གཞན་གྱི་གནས་སྐབས་དང། མཐའི་འབྲས་བུ་ཕུན་སུམ་ཚོགས་པ་
ཐམས་ཅད་འབྱུང་བས་བདག་གཞན་ཚིམ་པའི་སྒོ་བླ་ན་མེད་པ་སྟེ། དེ་ལ་འཇུག་པ་ནི་བྱ་བ་གཞན་གང་གིས་ཀྱང་སྒྲུན་དུ་མེད་པའི་ཕྱིར་རོ། །དེ་ཉིད་ཀྱི་ཕྱིར་ཕྱི་རོལ་པ་དག་གིས་ཐོས་པ་དང་རྩོད་པ་ཙམ་ལྷུར་ལེན་པ་ལྟ་བུ་མ་ཡིན་པར། སྒྲུབ་པ་
ཁོ་ནའི་ཆེད་དུ་ཐོས་པ་སོགས་ཇེ་ཐོག་མཁོ་ན་ནས་བྱས་ཏེ། ཐོས་བསམ་སྒོམ་གསུམ་ཚ་གྲང་ལྟར་མི་འགལ་བར་གཅིག་གྲོགས་སུ་གཅིག་འགྲོ་བ་ཞིག་གནད་དམ་པར་བཟུང་ཞིང་རྒྱལ་བའི་བསྟན་པ་ཉག་གཅིག་འཇུག་ངོགས་བླ་ན་མེད་པའོ་ཞེས་བྱ་
བར་ཤེས་ནས་འཇུག་པར་བྱའོ། །དེ་ཡང་ཐར་པ་དོན་དུ་གཉེར་བའི་མིང་ཙམ་གྱིས་ཚིམ་པ་མ་ཡིན་པར། སྙིང་ནས་ཐར་འདོད་སྐྱེས་པ་དེ་ལ་གང་ལས་ཐར་ན་ཐར་པར་འགྲོ་བའི་སྡུག་ཀུན་གྱི་རྩ་བ་ཀུན་ནས་གཅོད་པའི་གཉེན་པོ་བླ་ན་མེད་པ་
བདག་མེད་རྟོགས་པའི་ཤེས་རབ་དེ་བསྟན་དགོས་ཤིང། རྒྱལ་བའི་གསུང་རབ་ཐམས་ཅད་ནི། དངོས་དང་བརྒྱུད་པའི་སྒོ་ནས་ཤེས་རབ་དེའི་ཆེད་དུ་གསུངས་པ་ཤ་སྟག་ཡིན་པ་ནི། ཇི་སྐད་དུ། ཡན་ལག་འདི་དག་ཐམས་ཅད་ནི། །ཐུབ་པས་

[003A]༄༅། །ཤེས་རབ་དོན་དུ་གསུངས། །ཞེས་དང། སྒོམ་རིམ་བར་བ་ལས། བཅོམ་ལྡན་འདས་ཀྱི་བཀའ་ཐམས་ཅད་ནི་ལེགས་པར་གསུངས་པ་སྟེ། མངོན་སུམ་དུའམ། བརྒྱུད་པས་དེ་ཁོ་ན་མངོན་སུམ་དུ་གསལ་
བར་བྱེད་པ་དང། དེ་ཁོ་ན་ལ་གཞོལ་བ་ཉིད་དོ། །ཞེས་གསུངས་པས་སོ། །དེ་ལྟ་བུའི་ཤེས་རབ་བསྐྱེད་པ་ལ་བདག་མེད་གཏན་ལ་འབེབས་དགོས། དེ་ལ་མེད་རྒྱུའི་བདག་དེ་གལ་ཏེ་གྲུབ་ན་འདི་ལྟ་བུ་ཞིག་གོ་སྙམ་དུ་ཚིག་ཙམ་མ་
ཡིན་པར་ངོས་ཟིན་དགོས་ཏེ། སྤྱོད་འཇུག་ལས། བཏགས་པའི་དངོས་ལ་མ་རེག་པར། །དེ་ཡི་དངོས་མེད་འཛིན་མ་ཡིན། །ཞེས་གསུངས་པས་སོ། །དེའི་ཕྱིར་དགག་བྱའི་ངོས་འཛིན་ཕྱིན་ཅི་མ་ལོག་པ་ཞིག་གལ་ཆེ་ཞིང། དེ་ལྟ་བུའི་
དགག་བྱ་དེ་ཡང་གྲུབ་མཐའ་ཐམས་ཅད་ཀྱི་ནང་ནས་ཐལ་འགྱུར་པའི་ལུགས་མཆོག་དྲི་མ་མེད་པ་ལྟར་དུ་ངེས་པར་འདོད་ན། གྲུབ་མཐའ་འོག་མ་དག་གི་ལུགས་དང་སོ་སོར་ཕྱེད་པར་བྱས་ནས་ལུགས་དེ་དག་དང་མ་འདྲེས་པར་
བྱེད་པ་ལ། ལུགས་དེ་དག་གི་འདོད་ཚུལ་སོ་སོར་ཤེས་དགོས་ཤིང། ཁྱད་པར་ཐལ་རང་གི་གྲུབ་མཐའི་ཁྱད་པར་ཤེས་ནས། དེ་གཉིས་ཀྱི་ལུགས་ཀྱི་དགག་བྱའི་ཕྲ་རགས་ཀྱི་ཁྱད་པར་ཕྱེད་པ་གལ་ཆེ་བས། དེ་ཡང་གཙོ་བོར་ཀུན་
རྫོབ་འདོད་ཚུལ་གྱི་དབང་གིས་ཡིན་ལ། དེའི་རྒྱུ་མཚན་ཡང། རང་རྒྱུད་པས་བུམ་པ་ལྟ་བུ་ལ་རང་ངོས་ནས་གྲུབ་པ་དེ་བུམ་པའི་ཀུན་རྫོབ་པའི་སྡོད་ལུགས་ཡིན་པར་འདོད་ཅིང། དེ་ལྟ་བུའི་ཀུན་རྫོབ་པའི་སྡོད་ལུགས་ཏེ། ཐལ་

[003B]
བལྟ་བར་བྱའོ། །དེ་ལྟ་བའི་འགག་བྱ་ མཉམ་ཉིད་བཅུའི་ནང་ནས་ཀྱང་སྐྱེ་བ་མེད་པར་མཉམ་པ་
ཉིད་གཏན་ལ་འབབས་པའི་དབང་དུ་མཛད་ནས། དབུ་མ་རྩ་བར། བདག་ལས་མ་ཡིན་ཞེས་སོགས་དང། དཔལ་ལྡན་ཟླ་བས་ཀྱང། འཇུག་པར། དེ་ཉིད་དེ་ལས་འབྱུང་མིན་ཞེས་སོགས་རང་བཞིན་གྱིས་སྐྱེ་བ་འགོག་ཚུལ་རྒྱས་
པར་བཤད་པ་མཛད་དོ། །འོ་ན་དཔལ་ལྡན་ཟླ་བས་སུ་ཞིག་འཕགས་པའི་དགོངས་པ་འགྲེལ་བ་ལ་ཕུལ་དུ་ཕྱིན་པར་གཟིགས་ཤེ་ན། དེ་ཡང་འཕགས་པ་ལྷ་ནི་རྗེས་འབྲང་ཐམས་ཅད་ཀྱིས་འཕགས་པ་ཀླུ་སྒྲུབ་དང་ཁྱད་པར་མེད་པར་
ཡིད་ཆེ་བའི་གནས་སུ་བྱེད་ལ། སངས་རྒྱས་བསྐྱངས་འདི་ལ་ལེགས་ལྡན་འབྱེད་ལས་སོགས་པས་དགག་པ་མང་དུ་མཛད་ཀྱང། ཟླ་བས་ནི་སློབ་དཔོན་དེ་ཉིད་འཕགས་པ་ཀླུ་སྒྲུབ་ཀྱི་དགོངས་པ་འགྲེལ་པ་ལ་རྨད་དུ་བྱུང་བར་གཟིགས་
ཏེ། དེའི་འགྲེལ་པའི་སྟེང་ནས་རྩ་ཤེའི་དགོངས་པ་འཆད་པ་ལྷུར་མཛད་དོ། །དེའི་ཕྱིར་སངས་རྒྱས་བསྐྱངས་ཀྱི་འགྲེལ་བ་གཞིར་བཞག་དཔལ་ལྡན་ཟླ་བས་ལེགས་བཤད་ཀྱི་འཐད་པས། ལེགས་ལྡན་འབྱེད་ལས་སོགས་པའི་རྩོད་

[004A]༄༅། །པ་སུན་འབྱིན་ལུགས། གངས་ཅན་གྱི་ཤིང་རྟ་ཆེན་པོ་ཆོས་ཀྱི་རྒྱལ་པོ་གཙོང་ཁ་པའི་དགོངས་དོན་མཁས་གྲུབ་དགེ་ལེགས་དཔལ་བཟང་པོས་གསལ་བར་མཛད་པ་བཞིན། ལུང་དང་རིགས་པའི་དབང་ཕྱུག་
རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོའི་གསུང་གི་རྗེས་སུ་ཞུགས་ཏེ་བཤད་པར་བྱའོ། །དེ་ཡང་སྔར་བཤད་པའི་དགག་བྱ་རང་ངོས་ནས་གྲུབ་པ་དེ་ཆོས་ཐམས་ཅད་ཀྱི་སྟེང་དུ་འགོག་དགོས་ནའང། ཐོག་མར་འདུས་བྱས་ཀྱི་སྟེང་དུ་
བཀག་ན་འདུས་མ་བྱས་ཀྱི་སྟེང་དུ་འགོག་སླ་ལ། འདུས་བྱས་ལ་ཡང་སྐྱེ་གནས་འཇིག་གསུམ་ལས། སྐྱེ་བ་རང་བཞིན་གྱིས་གྲུབ་པ་བཀག་ན་གཞན་གཉིས་རང་བཞིན་གྱིས་གྲུབ་པ་ཁེགས་སོ། །དེའི་ཕྱིར་འདུས་བྱས་རང་བཞིན་གྱིས་
སྐྱེ་ན། སྐྱེ་ཚུལ་བཞི་པོ་གང་རུང་ཞིག་ལས་མ་འདས་པས་མཐའ་བཞིའི་སྐྱེ་བ་དགག་པར་བྱའོ། །དེ་ཡང་ཐོག་མར་བདག་ལས་སྐྱེ་བ་ནི་གྲངས་ཅན་སྐྱེ་བར་སྨྲ་བ་དག་འདོད་དོ། །ཇི་ལྟར་འདོད་ན། མྱུ་གུ་ལྟ་བུ་རང་གི་རྒྱུ་ས་བོན་གྱི་དུས་
ནས་མེད་ན་སྐྱེ་བ་མི་འཐད་ལ་གལ་ཏེ་སྔོན་མེད་པ་ཞིག་གསར་དུ་སྐྱེ་ན་ནི་རི་བོང་གི་རྭ་ཡང་སྐྱེ་བར་ཐལ་བ་དང། བྱེ་མ་ལས་ཀྱང་ཏིལ་མར་འབྱུང་བར་ཐལ་བའི་སྐྱོན་ཡོད་པས་སོ། །དེས་ན་བདག་ལས་སྐྱེ་ཞེས་བྱ་བ་ཡང་མྱུ་གུ་ལས་མྱུ་
གུ་སྐྱེ་བའི་དོན་ འདི་ཊཱིཀ་ཆེན་ལས་བཤད་དོ།  །མ་ཡིན་གྱི་ས་མྱུག་གཉིས་ཕན་ཚུན་ཐ་དད་པ་ཁོ་ནར་འདོད་ཀྱང། རང་བཞིན་གཅིག་ཏུ་འདོད་ཅིང། ས་བོན་གྱི་རང་བཞིན་ལས་སྐྱེ་བར་སྨྲས་པ་ཉིད་ཀྱིས། ས་བོན་གྱི་རང་བཞིན་

[004B] མྱུ་གུ་རང་གི་རང་བཞིན་ལས་མྱུ་གུ་སྐྱེ་བར་སྨྲས་ལ། དེ་ལྟར་མྱུ་གུ་རང་གི་རང་བཞིན་ལས་སྐྱེ་བ་ནི་བདག་སྐྱེའི་འདོད་ཚུལ་ལོ། །དེ་ཡང་ས་བོན་གྱི་དུས་ཀྱི་མྱུ་གུ་མི་གསལ་བ་རྒྱུར་བྱས་ནས་གསལ་
བའི་མྱུ་གུ་འབྲས་བུར་མི་འདོད་པར་གསལ་ཏེ། དེ་ལྟར་མ་ཡིན་ན། མི་གསལ་བའི་མྱུ་གུ་ལས་གསལ་བའི་མྱུ་གུ་སྐྱེ་བར་ཁས་བླངས་བཞིན་དུ་མྱུ་གུ་ལས་མྱུ་གུ་མི་སྐྱེ་ཞེས་འདོད་པ་དང། མྱུ་གུ་བདག་ལས་སྐྱེ་བར་ཁས་བླངས་པ་རྣམས་ཀུན་
ནས་མི་འགྲིགས་པས། གྲངས་ཅན་དེ་ཙམ་དུ་ཕྱི་རོལ་པའི་རིགས་པ་སྨྲ་བའི་ནང་ནས་ཀྱང་ཐ་ཆད་པ་ནི་མ་ཡིན་ནོ། །དེས་ན་མྱུ་གུ་མི་གསལ་བ་རྒྱུ་དུས་ན་ཡོད་པ་དེ་སྐྱེ་རྒྱུར་བྱས་ནས། རྒྱུ་ས་བོན་དང་རྐྱེན་ཆུ་ལུད་ལས་སོགས་པས་གསལ་
བར་བྱས་པ་ན་མྱུ་གུ་གསལ་བའི་ངོ་བོར་སྐྱེ་བར་འདོད་དོ། །རང་བཞིན་གཅིག་ཚུལ་ནི་མྱུ་གུའི་རང་བཞིན་ཡང་ས་བོན་གྱི་རང་བཞིན་དང་ས་བོན་གྱི་རང་བཞིན་ཡང་མྱུ་གུའི་རང་བཞིན་དང། ས་མྱུག་གི་རང་བཞིན་ཡང་ཆུ་ལུད་ཀྱི་རང་བཞིན་ཡིན་
པ་སོགས་ས་མྱུག་ཆུ་ལུད་སོགས་ཀྱི་རང་བཞིན་ཕར་ཡིན་ཚུར་ཡིན་དུ་འདོད་པ་ཡིན་གྱི་རང་བཞིན་གཅིག་ཚུལ་སངས་རྒྱས་པ་ལྟར་མ་ཡིན་ནོ། །དེ་ཡང་རྒྱུ་རྐྱེན་དང་འབྲས་བུ་ཐམས་ཅད་ལ་ཁྱབ་པའི་རང་བཞིན་གཅིག་ཁོ་ན་ཡིན་པ་ཞིག་
མེད་ན་རྒྱུ་འབྲས་ཀྱི་འབྲེལ་བ་མི་འཐད་པ་ཙམ་ཞིག་ལ་གོ་བར་སྣང་ངོ། །སློབ་དཔོན་སངས་རྒྱས་བསྐྱངས་ཀྱིས་དེ་འགོག་པའི་ཕྱིར་བུདྡྷ་པཱ་ལི་ཏར། དེ་ལ་རེ་ཞིག་དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་

[005A]༄༅། །ཉིད་དུ་འགྱུར་བའི་ཕྱིར་དང། ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི། ཡང་སྐྱེ་བ་ལ་དགོས་པ་མེད་དོ། །ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། །
ཞེས་གསུངས། དེ་ཡང་ཐོག་མར་རང་ལུགས་ཀྱི་དམ་བཅའ་བཞི་ཡོད་པའི་ནང་ནས། རེ་ཞིག་དངོས་པོ་རྣམས་བདག་ལས་སྐྱེ་བ་མེད་དེ་ཞེས་བདག་སྐྱེ་མེད་པའི་དམ་བཅའ་བཀོད་ནས། དམ་བཅའ་དེ་དངོས་སུ་སྒྲུབ་པ་ན་སྒྲུབ་བྱེད་ཚུལ་
གསུམ་པའི་གཏན་ཚིགས་དངོས་སུ་མ་བཀོད་པར། དམ་བཅའ་དེའི་བཟློག་ཕྱོགས་བདག་ལས་སྐྱེ་བ་ཁས་ལེན་པ་ལ་གནོད་བྱེད་སྟོན་པའི་ཐལ་འགྱུར་ཙམ་ཞིག་དངོས་སུ་བཀོད་པ་ཡིན་ལ། དེ་ཡང་དེ་དག་གི་ཞེས་སོགས་མདོར་བསྟན་གཉིས་
དང། དངོས་པོ་བདག་གི་བདག་ཉིད་དུ་ཡོད་པ་ཞེས་སོགས་རྒྱས་བཤད་གཉིས་སྦྱར་བ་ན་གསལ་བར་ཐོན་པ་ཡིན་ནོ། །འོ་ན་དེས་དེའི་བཟློག་ཕྱོགས་ཁས་ལེན་པ་ལ་གནོད་བྱེད་སྟོན་ཚུལ་གང་ཞེས་འདྲི་ན། དེའི་ལན་དུ་ཚིག་དོན་མཐར་
གྱིས་བཤད་པར་བྱའོ། །དངོས་པོ་རྣམས་བདག་ལས་སྐྱེ་བ་མེད་དེ། གལ་ཏེ་གྲངས་ཅན་ཁྱོད་ཀྱིས་དངོས་པོ་བདག་ལས་སྐྱེ་བར་འདོད་པ་ན། རང་གི་རྒྱུའི་དུས་ནས་མི་གསལ་བར་ཡོད་པར་འདོད་པའི་དངོས་པོ་དེ་ཉིད་སླར་ཡང་སྐྱེ་དགོས་
པར་འདོད་པས། དེ་ལྟར་ན་རང་གི་རྒྱུའི་དུས་ན་མི་གསལ་བའི་ཚུལ་གྱིས་ཡོད་པར་འདོད་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་འགྱུར་བར་ཐལ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར་རོ། །མ་ཁྱབ་ན། ས་བོན་འབའ་

[005B] རང་གི་བདག་ཉིད་དུ་གྲུབ་ཟིན་ཀྱང་སླར་ཡང་བལྡབས་ནས་སྐྱེ་བའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་གཉིས་ཀྱིས་གནོད་པ་ཡིན་ལ། དེ་འདྲའི་ཐལ་འགྱུར་དེ་གཉིས་འདིར་
མདོར་བསྟན་དང། རྒྱས་བཤད་གཉིས་ཀྱི་སྒོ་ནས་བཤད་དོ། །དེ་ཡང་མདོར་བསྟན་གྱི་དེ་དག་ཅེས་པ། རྒྱས་བཤད་ཀྱི་བདག་གི་བདག་ཉིད་དུ་ཡོད་པ་ཞེས་པ་དང་སྦྱར། སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་རོ། །ཞེས་པ་རྒྱས་བཤད་ཀྱི་
ཡང་སྐྱེ་བ་ལ་དགོས་པ་མེད་དོ་ཞེས་པ་དང་སྦྱར། ཤིན་ཏུ་ཐལ་བར་འགྱུར་བའི་ཕྱིར་རོ་ཞེས་པ། རྒྱས་བཤད་ཀྱི་ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ་ཞེས་པ་དང་སྦྱར་ཏེ། འདི་ལྟར་དེ་དག་སྟེ་དངོས་པོ་རྣམས་རང་གི་བདག་ཉིད་དུ་
གྲུབ་ཟིན་པ་ནི་སླར་ཡང་སྐྱེ་བ་དོན་མེད་པར་འགྱུར་ཏེ། སྐྱེ་བ་ནི་རང་གི་བདག་ཉིད་དུ་གྲུབ་པར་བྱ་བའི་ཕྱིར་ཡིན་པས་སོ། །གལ་ཏེ་དེ་ལྟར་སླར་ཡང་སྐྱེ་ན་ནི་ཤིན་ཏུ་ཐལ་བ་སྟེ། སྐྱེ་བའི་ཕྱི་མཐའ་ཐུག་མེད་དུ་འགྱུར་བའི་ཕྱིར་རོ། །ཞེས་མདོར་
བསྟན་དང། དངོས་པོ་བདག་གི་བདག་ཉིད་དེ་རང་གི་བདག་ཉིད་དུ་ཡོད་ཟིན་ནས་ནི་སླར་ཡང་སྐྱེ་བ་ལ་དགོས་པ་མེད་དོ། །རང་གི་བདག་ཉིད་དུ་གྲུབ་ཟིན་ནས་སླར་ཡང་སྐྱེ་མི་དགོས་པ་ཅི་ཡིན་ཞེ་ན། འདི་ཡིན་ཏེ་དངོས་པོ་གང་ཡང་སྐྱེ་བ་ནི་
དངོས་པོ་དེའི་བདག་ཉིད་ཐོབ་པའི་ཕྱིར་ཡིན་ལ། ཅི་སྟེ་ཡོད་ཀྱང་སྟེ་རང་གི་བདག་ཉིད་ཐོབ་ནས་ཡོད་དུ་ཟིན་ཀྱང་སླར་ཡང་སྐྱེ་ན་ནི། དུས་ནམ་གྱི་ཚེ་ཡང་སྐྱེ་བ་རྫོགས་པའི་མཐའ་མི་རྙེད་པ་ཡིན་པས། ནམ་ཡང་མི་སྐྱེ་བར་མི་འགྱུར་རོ། །དོན་

[006A]༄༅། །བསྡུ་ན་གྲངས་ཅན་གྱི་བདག་སྐྱེ་ཡོད་པའི་དོན། རྒྱུའི་དུས་ནས་རང་གི་བདག་ཉིད་ཐོབ་ཟིན་ནས་ཡོད་པ་དེ་ཉིད་སྐྱེའོ་ཞེས་པ་དེ་ཡིན་ལ། མྱུ་གུ་ལྟ་བུ་ས་བོན་གྱི་དུས་ནས་རང་གི་བདག་ཉིད་མ་ཐོབ་པ་དེ་ཉིད་
ས་བོན་གྱི་སྐད་ཅིག་གཉིས་པར་མྱུ་གུའི་བདག་ཉིད་ཐོབ་པའི་ཕྱིར་དུ་སྐྱེ་བ་ཡིན་ལ། གལ་ཏེ་ས་བོན་གྱི་དུས་ཉིད་ནས་མྱུ་གུའི་ངོ་བོར་རྫོགས་པར་གྲུབ་ཟིན་ན་ནི། རང་གི་ངོ་བོ་རྫོགས་ཟིན་ནས་གཞན་སུ་ཞིག་གི་ངོ་བོ་ཐོབ་པའི་ཕྱིར་སྐྱེ། དེས་
ན་ས་བོན་གྱི་དུས་ནས་གྲུབ་ཟིན་པ་དེ་སླར་ཡང་སྐྱེ་བ་མི་འཐད་དོ། །ཅི་སྟེ་ཡང་རང་གི་བདག་ཉིད་རྫོགས་པ་ཐོབ་ཟིན་ནས་སླར་ཡང་སྐྱེ་ན་ནི་མྱུ་གུ་དེ་ཉིད་ཡང་ནས་ཡང་དུ་སྐྱེ་བས། དེའི་སྐྱེ་བ་སྲིད་པའི་མཐར་ཐུག་གི་བར་དུ་ཡང་མི་
རྫོགས་པར་འགྱུར་རོ་སྙམ་དུ་དགོངས་པའོ། །འདི་ཡང་རང་འགྲེལ་ལས། གང་གི་ཕྱིར་བདག་ཉིད་ཡོད་པ་ཐོབ་པ་དེ་ཉིད་མྱུ་གུའི་རང་གི་བདག་ཉིད་ཡོད་བཞིན་པ་དེ་ཉིད་ལས་འབྱུང་བ་ལ་ཡོན་ཏན་ལྷག་པ་འགའ་ཡང་ཡོད་པ་མ་ཡིན་ཏེ་
ཡོད་པ་ཉིད་སྔར་ཐོབ་ཟིན་པའི་ཕྱིར་རོ། །ཞེས་སོགས་དང་གནད་གཅིག་གོ་འགྲེལ་པ་དེ་ལ་ལེགས་ལྡན་འབྱེད་ཀྱིས་སྐྱོན་བརྗོད་པ་ནི། ཤེས་རབ་སྒྲོན་མར། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང་
གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། །གླགས་ཡོད་པའི་ཚིག་ཡིན་པའི་ཡང་ཕྱིར། སྐབས་ཀྱི་དོན་ལས་བཟློག་པས། བསྒྲུབ་པར་བྱ་བ་དང་དེའི་ཆོས་བཟློག་པའི་དོན་མངོན་པས། དངོས་པོ་རྣམས་གཞན་ལས་སྐྱེ་བར་

[006B] སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང། སྐྱེ་བ་ཐུག་པ་ཡོད་པར་འགྱུར་བའི་ཕྱིར། གྲུབ་པའི་མཐའ་དང་འགལ་བར་འགྱུར་རོ། །ཞེས་འབྱུང་ལ། འདིའི་སྐྱོན་གསུམ་བསྟན་ཏེ། རྟགས་དཔེ་ཡང་དག་མ་བརྗོད་པའི་
སྐྱོན་དང། ཉེས་པ་མ་བསལ་བའི་སྐྱོན་དང། གླགས་ཡོད་པའི་སྐྱོན་དང་གསུམ་མོ། །གོང་མ་གཉིས་མ་བསལ་བའི་ཕྱིར་རོ་ཞེས་པ་ཡན་གྱིས་བཤད་ལ། ཕྱི་མ་ནི། སྐབས་ཀྱི་དོན་ཞེས་པ་ནས་འགལ་བར་འགྱུར་རོ། །ཞེས་པའི་བར་གྱིས་
བཤད་དོ། །དེ་ཡང་གོ་བདེ་བར་བརྗོད་ན། འགྲེལ་ངག་དེ་ནི་རིགས་པ་མ་ཡིན་ཏེ། ཞེས་སྤྱིར་བཤད་ནས། མི་རིགས་ཚུལ་སོ་སོར་འཆད་པ་ལ་གོང་ལྟར་གསུམ་ལས། གཏན་ཚིགས་དང་དཔེ་མ་བརྗོད་པའི་ཕྱིར་དང། ཞེས་བཤད་ནས། གཏན་
ཚིགས་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། ཞེས་པ་ལྟ་བུའི་བདག་སྐྱེ་འགོག་ནུས་ཤིག་མ་བརྗོད་ཅིང། དཔེ་ཤེས་པ་བཞིན། ཞེས་པ་ལྟ་བུ་རྟགས་ཆོས་གཉིས་ལྡན་ཞིག་ཀྱང་མ་བརྗོད་
པའི་ཕྱིར། དམ་བཅས་པ་ཙམ་དུ་ཟད་དོ། །གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། །ཞེས་བྱ་བ་ལ་གཞན་གྲངས་ཅན་གྱིས་འདི་སྐད་དུ། ཁྱོད་ཀྱིས་བདག་ལས་མི་སྐྱེ་ཟེར་བ་དེ། མངོན་པར་གསལ་ཟིན་གྱི་དངོས་པོ་བདག་
ལས་མི་སྐྱེ་ཟེར་བ་ཡིན་ནམ། མངོན་པར་མི་གསལ་བའི་ཚུལ་གྱིས་ཡོད་པའི་དངོས་པོ་བདག་ལས་མི་སྐྱེ་ཟེར་བ་གང་ཡིན། དང་པོ་ལྟར་ན། གསལ་ཟིན་མི་སྐྱེ་བ་དེ་ཁོ་བོ་ཅག་གི་ལུགས་ལ་ཡང་གྲུབ་ཟིན་པ་ཡིན་པས། དེ་སླར་ཡང་ཁོ་བོ་

[007A]༄༅། །ཅག་གི་ངོར་བསྒྲུབ་པ་ནི་འབྲེལ་མེད་ལ། གཉིས་པ་ལྟར་ན། སྐྱེ་ལྡན་གྱི་དངོས་པོ་ཐམས་ཅད་རྒྱུ་མི་གསལ་བའི་ནུས་པའི་བདག་ཉིད་ལས་སྐྱེ་བས་ཁྱབ་པ་ཁྱོད་རང་ཡང་འདོད་དགོས་པས། བདག་ལས་མི་སྐྱེ་སྟེ་
ཞེས་དམ་བཅའ་བ་དང་འགལ་ལོ། །ཞེས་དམ་བཅའ་ལ་སྨྲས་པའི་ཉེས་པ་མ་བསལ་བའི་ཕྱིར་མི་རིགས་སོ། །ཞེས་བཤད་དོ། །དེར་མ་ཟད་གླགས་ཡོད་པའི་ཚིག་ཡིན་པའི་ཡང་ཕྱིར། ཞེས་བྱ་བ་ལ། རྒོལ་པ་གཞན་གྱི་རྩོད་པས་
སྐབས་རྙེད་པའི་ཚིག་ཡིན་པའི་ཕྱིར་ཡང་མི་རིགས་སོ། །སྐབས་རྙེད་པའི་རྒྱུ་མཚན་ཅི་ཞེ་ན། ཁྱོད་ཀྱི་འགྲེལ་ངག་ སྐབས་ཀྱི་དོན་ལས་བཟློག་པས། ཞེས་
གསུངས། འགྲེལ་ངག་སྒྲ་སོར་བཞག་པ་ལ་སྐྱོན་ཅི་ཡོད་ཅེ་ན། འདི་ལྟར་ཡོད་དེ། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་དོན་མེད་དང་ཐུག་མེད་ཡིན་པའི་ཕྱིར། ཞེས་བྱ་བ་འདི་ཡིན་ལ། སྦྱོར་བ་དེའི་རྟགས་སཾ་
ཕྱོགས་ཆོས་མ་གྲུབ་པས་གང་ཡང་སྒྲུབ་མི་ནུས་པས་སྦྱོར་བའི་སྐྱོན་ཤིན་ཏུ་ཆེའོ། །གལ་ཏེ་སྦྱོར་བ་དེའི་རྟགས་སུ། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་འགོད་དོ་ཞེ་ན། མི་འཐད་དེ། སྦྱོར་བ་དེའི་ཕྱི་རྒོལ་གྱི་
ངོར་དངོས་པོ་རྣམས་བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་གྲུབ་པའི་ཚེ་བསྒྲུབ་བྱ་དངོས་པོ་རྣམས་བདག་ལས་སྐྱེ་བ་མེད་པ་མ་གྲུབ་པ་མི་སྲིད་པའི་ཕྱིར་སྐྱོན་ཤིན་ཏུ་ཆེའོ། །དེས་ན་བཟློག་དགོས་པར་མངོན་ལ་

[007B] བསྒྲུབ་པར་བྱ་བ་དང། དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང། སྐྱེ་བ་འབྲས་བུ་དང་བཅས་པར་འགྱུར་བ་དང། སྐྱེ་བ་ཐུག་པ་ཡོད་
པར་འགྱུར་བའི་ཕྱིར། ཞེས་གསུངས་ཏེ། འགྲེལ་ངག་གི་སྐབས་ཀྱི་སྦྱོར་བའི་དོན་ལས་བཟློག་དགོས་པ་གོང་དུ་བཤད་ཅིང། དེའི་བཟློག་ཚུལ། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་དོན་མེད་དང་ཐུག་མེད་
ཡིན་པའི་ཕྱིར། ཞེས་པའི་སྦྱོར་བ་འདི་འགྲེལ་ངག་དེའི་སྒྲ་སོར་བཞག་གི་སྐབས་ཀྱི་སྦྱོར་བ་ཡིན་ལ། སྦྱོར་བ་དེའི་བསྒྲུབ་པར་བྱ་བ་བཟློག་ནས་དངོས་པོ་རྣམས་གཞན་ལས་སྐྱེ་བ་འཕངས་པར་འགྱུར་བ་དང། དེའི་ཆོས་ཏེ་སྦྱོར་བ་
དེའི་ཕྱོགས་ཆོས་སམ། རྟགས་བཟློག་པས། དངོས་པོ་རྣམས་སྐྱེ་བ་འབྲས་བུ་དང་བཅས་པ་དང། ཐུག་པ་ཡོད་པ་སྟེ། དོན་བཅས་དང་ཐུག་བཅས་སུ་འགྱུར་བར་མངོན་པ་སྟེ་གསལ་ལོ། །འོ་ན་དེ་ལྟར་བཟློག་པ་ལ་སྐྱོན་
ཅི་ཡོད་ཅེ་ན། དེ་བསྟན་པའི་ཕྱིར། གྲུབ་པའི་མཐའ་དང་འགལ་བར་འགྱུར་རོ། །ཞེས་གསུངས། དེ་ཡང་གྲུབ་པའི་མཐའ་ནི་འཕགས་པ་ཀླུ་སྒྲུབ་ཡབ་སྲས་ཀྱིས་རང་བཞིན་གྱིས་སྐྱེ་བ་འགོག་པའི་རིགས་པའི་བསྒྲུབ་བྱ་ཐམས་ཅད་
དགག་བྱ་བཅད་ཙམ་གྱི་མེད་དགག་ཏུ་བཤད་པས། འདིར་ཡང་བདག་སྐྱེ་བཅད་ཙམ་གྱི་མེད་དགག་བསྒྲུབ་བྱར་བྱེད་དགོས་པ་ལ། སྦྱོར་བ་འདིའི་བསྒྲུབ་བྱས་གཞན་སྐྱེ་འཕངས་ནས་མ་ཡིན་དགག་ཏུ་སོང་བས། གོང་དུ་བཤད་

[008A]༄༅། །པའི་ཀླུའི་ཞབས་ཀྱི་གྲུབ་པའི་མཐའ་དང་འགལ་བར་འགྱུར་རོ། །ཞེས་པའོ། །དེ་ཡང་སྐབས་ཀྱི་དོན་ལས་བཟློག་པས་ཞེས་པའི་སྐབས་ནི་འགྲེལ་ངག་སོ་ན་བཞག་པའི་སྐབས་སོ། །དོན་ནི་སྦྱོར་བའོ། །
བཟློག་པ་ནི་སོ་ན་བཞག་པ་ལ་འབྲེལ་མེད་པས་བཟློག་དགོས་པའོ། །བསྒྲུབ་པར་བྱ་བ་ནི་དངོས་པོ་རྣམས་བདག་ལས་སྐྱེ་བ་མེད་པའོ། །དེའི་ཆོས་ནི་བསྒྲུབ་པར་བྱ་བ་དེའི་ཕྱོགས་ཆོས་ཏེ་རྟགས་དངོས་པོ་རྣམས་སྐྱེ་བ་དོན་མེད་པའམ་
འབྲས་བུ་མེད་པ་དང་ཐུག་པ་མེད་པའོ། །བཟློག་པའི་དོན་མངོན་པ་ནི་བསྒྲུབ་བྱ་དང་རྟགས་དེ་གཉིས་བཟློག་པའི་དོན་མངོན་པའོ། །དོན་གང་མངོན་ན་དངོས་པོ་རྣམས་གཞན་ལས་སྐྱེ་བར་འགྱུར་བ་དང། སྐྱེ་བ་འབྲས་བུ་དང་བཅས་
པ་ཉིད་དུ་འགྱུར་བ་དང་སྐྱེ་བ་ཐུག་པ་ཡོད་པར་འགྱུར་པ་རྣམས་རིམ་པ་བཞིན་མངོན་པའོ། །གྲུབ་པའི་མཐའ་དང་འགལ་བ་ནི་གོང་ལྟར་རོ། །སྐབས་འདིར་ལེགས་ལྡན་འབྱེད་ཀྱིས་སངས་རྒྱས་བསྐྱངས་ལ་སྐྱོན་བརྗོད་པའི་གཞི་
ནི༑ དངོས་པོ་རྣམས་བདག་ལས་སྐྱེ་བ་མེད་དེ་ཞེས་དམ་བཅས་ནས། དེ་སྒྲུབ་པ་ན་དངོས་སུ་སྒྲུབ་བྱེད་ཚུལ་གསུམ་པའི་གཏན་ཚིགས་མ་བཀོད་པར་དམ་བཅའི་བཟློག་ཕྱོགས་ལ་གནོད་པ་སྟོན་པའི་ཐལ་འགྱུར་ཙམ་ཞིག་དངོས་
ཟིན་ལ་བསྟན་པ་དེ་ཡིན་ལ། སངས་རྒྱས་བསྐྱངས་ཀྱི་འདོད་པ་ལེན་ཚུལ་ནི་འདི་ལྟར་ཡིན་ཏེ། ཐལ་འགྱུར་ཙམ་གྱིས་ནི་རང་ལུགས་ཀྱི་དམ་བཅའ་འགྲུབ་པ་དང་དེ་ལ་ངེས་ཤེས་སྐྱེ་བར་མི་ནུས་པས། སངས་རྒྱས་བསྐྱངས་རང་

[008B] དེ་ཡང་དངོས་ཟིན་གྱི་སྐྱེ་བ་དོན་མེད་དང་ཐུག་མེད་དང། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་གཉིས་ནི་བདག་སྐྱེ་མེད་
པར་སྒྲུབ་པའི་རྟགས་སུ་ཧ་ཅང་མ་འབྲེལ་བས། སངས་རྒྱས་བསྐྱངས་རང་ཉིད་ཀྱང་མི་འདོད་པར་ངེས་ལ། དེས་ན་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་ཞེས་པ་དང། ཤིན་ཏུ་ཐལ་བར་འགྱུར་ཞེས་པའི་ཚིག་ཟུར་གྱི་འགྱུར་ཞེས་
པ་སྔ་ཕྱི་གཉིས་ཀྱིས་བཟློག་པ་འཕེན་པར་མངོན་ལ། ཇི་ལྟར་མངོན་ན། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་ལས། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར་བདག་ལས་མི་སྐྱེའོ། །ཞེས་པས་སྐྱེ་བ་དོན་
བཅས་དང་ཐུག་བཅས་འཕངས་ཤིང། དེ་ལྟར་འཕངས་པའི་སྐྱེ་བ་དོན་བཅས་དང་ཐུག་བཅས་དེ། དངོས་པོ་རྣམས་བདག་ལས་སྐྱེ་བ་མེད་དེ་ཞེས་པའི་དམ་བཅའ་སྒྲུབ་པའི་རྟགས་སུ་བཀོད་པར་སངས་རྒྱས་བསྐྱངས་རང་ཉིད་
ཀྱིས་འདོད་པར་གདོན་མི་ཟའོ། །ཞེས་སངས་རྒྱས་བསྐྱངས་ཀྱི་དགོངས་པ་བླངས་ནས། དེ་ལྟར་རྟགས་སྐྱེ་བ་དོན་མེད་དང། ཐུག་མེད་ལས་ལོག་ནས་སྐྱེ་བ་དོན་བཅས་དང་ཐུག་བཅས་སུ་སོང་ཕྱིན། དམ་བཅའ་བདག་སྐྱེ་མེད་
པ་ཡང་གཞན་སྐྱེ་འཕེན་པའི་དགག་པར་མི་འགྲོ་བའི་དབང་མེད་དེ། རྟགས་སྐྱེ་བ་དོན་བཅས་དང་ཐུག་བཅས་སུ་སྨྲས་པ་ཉིད་ཀྱིས། དངོས་པོ་རྣམས་སྐྱེ་བ་གཞིར་བྱས་སུ་སྨྲས་ལ། སྐྱེ་བ་གཞིར་བྱས་ཀྱི་སྟེང་ནས་བདག་སྐྱེ་

[009A]༄༅། །བཀག་པ་ན། སྐྱེ་བ་ལ་བདག་སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད་པས་གཞན་སྐྱེ་འཕེན་པ་ལས་མི་འདའ་བའི་ཕྱིར་རོ། །ལེགས་ལྡན་འབྱེད་རང་ཉིད་གཞན་སྐྱེ་འདོད་པས་སྐྱེ་བ་ལ་ཡང་དེ་གཉིས་སུ་
ངེས་པར་སྨྲའོ། །དེའི་ཕྱིར་བདག་སྐྱེ་མེད་ཅེས་པའི་དམ་བཅས་བདག་སྐྱེ་བཀག་ཤུལ་དུ་ཆོས་གཞན་གཞན་སྐྱེ་འཕངས་པས། བདག་སྐྱེ་བཅད་ཙམ་གྱི་མེད་དགག་ཏུ་མ་བསྡད་པར། དེ་འདྲའི་དམ་བཅའ་མ་ཡིན་དགག་ཏུ་
མི་ལོག་པའི་རང་དབང་མེད་དོ། །དེ་ཡང་སྦྱོར་བའི་རྟགས་སྐྱེ་བ་དོན་བཅས་དང་ཐུག་བཅས་སུ་ལོག་པ་ལ་བརྟེན་ནས། དེའི་དམ་བཅའ་བདག་སྐྱེ་མེད་ཅེས་པས་ཆོས་གཞན་འཕངས་པས་བདག་སྐྱེ་མེད་པ་ཙམ་དུ་མ་བསྡད་
པར༑ བདག་སྐྱེ་རྣམ་པར་བཅད་ཙམ་མ་ཡིན་པའི་མ་ཡིན་དགག་ཏུ་ལོག་དགོས་པ་ཡིན་གྱི། རྟགས་ལོག་པ་ལྟར། དམ་བཅའ་བདག་སྐྱེར་ལོག་དགོས་པ་དང། གཞན་སྐྱེར་ལོག་དགོས་པ་ནི་མིན་ནོ། །དོན་འདི་ལ་དགོངས་
ནས་རྣམ་བཤད་ཆེན་པོ་རིགས་པའི་རྒྱ་མཚོ་ལས། དངོས་ཟིན་གྱི་རྟགས་བཟློག་དགོས་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ། མཚུངས་པའི་ཕྱིར་རོ། །དེ་ལ་རྟགས་བཟློག་པ་ལྟར་བྱར་མེད་པས་བདག་སྐྱེ་རྣམ་པར་
བཅད་ཙམ་མིན་པ་བཟློག་པའི་དོན་ནོ། །ཞེས་གསུངས་ལ། དེ་ཡང་སྐབས་འདིའི་དངོས་ཟིན་གྱི་སྦྱོར་བ་ལ་ཡིན་གྱི། སྤྱིར་དང་སྐབས་འདིའི་ཡང་གྲངས་ཅན་ལ་འཕངས་པའི་ཐལ་འགྱུར་གྱི་རྟགས་བཟློག་པ་སོགས་མ་ཡིན་ཏེ་

[009B] འདི་ཐལ་ཆོས་ཀྱི་རྟགས་བཟློག་པ་མ་ཡིན་ཏེ་བསྒྲུབ་པར་བྱ་བ་བཟློག་པས་ཞེས་བཤད་པའི་ཕྱིར་དང། བདག་སྐྱེ་མེད་པ་རྟགས་སུ་མ་སྨྲས་པའི་ཕྱིར་རོ། །ཞེས་དེ་འདྲའི་ཐལ་འགྱུར་གྱི་རྟགས་བཟློག་པ་མ་ཡིན་པའི་
རྒྱུ་མཚན་དུ་ཤེར་སྒྲོན་དུ་ཡང་བསྒྲུབ་པར་བྱ་བ་བཟློག་པས་གཞན་ལས་སྐྱེ་བར་འགྱུར་ཞེས་བཤད་ཀྱི་རྟགས་བཟློག་པས་ཞེས་མ་བཤད་པའི་ཕྱིར་དང། འགྲེལ་པ་བུདྡྷ་པཱ་ལི་ཏར་ཡང། བདག་སྐྱེ་མེད་པ་ཐལ་འགྱུར་གྱི་རྟགས་སུ་མ་
བཀོད་པའི་ཕྱིར་རོ། །ཞེས་གསུངས་པ་ནི་རྗེ་བདག་ཉིད་ཆེན་པོས་དགོངས་པ་བླ་ན་མེད་པ་ཕྱུངས་པའོ། །དེས་ན་བདག་སྐྱེ་མེད་ཅེས་པ་འདི་མ་ཡིན་དགག་ཏུ་སོང་བ་འདིས། བདག་ལས་མ་ཡིན་ཞེས་པའི་དགག་པ་འདི། མེད་དགག་ཁོ་
ནར་སངས་རྒྱས་བསྐྱངས་རང་ཉིད་ཀྱང་འདོད་པར་མ་ཟད་ཐལ་རང་གི་ཤིང་རྟ་ཆེན་པོ་འཕགས་པ་ཀླུ་སྒྲུབ་ཀྱི་དགོངས་པ་འགྲེལ་པ་མཐའ་དག་གི་འགངས་ཆེ་བའི་གྲུབ་མཐའ་ཡིན་པས་དེ་དང་འགལ་བར་འགྱུར་རོ་སྙམ་དུ་དགོངས་
པའོ༑ ༑དེ་ལྟར་སྦྱོར་བ་དེའི་བསྒྲུབ་བྱ་བཟློག་པས་གཞན་ལས་སྐྱེ་བར་འགྱུར་ཞེས་གསུངས་པ་ཡང་གཞན་སྐྱེ་བསྒྲུབ་བྱར་འགྱུར་ཞེས་གསུངས་པ་མ་ཡིན་གྱི། སྐྱེ་བ་དོན་བཅས་དང་ཐུག་བཅས་ཀྱི་སྟེང་ནས་བདག་ལས་མི་སྐྱེ་
ཕྱིན་གཞན་སྐྱེ་ལས་འོས་མེད་ཅེས་གཞན་སྐྱེ་འཕངས་བྱར་བཟུང་ནས། བདག་སྐྱེ་བཀག་པ་ཙམ་མ་ཡིན་པའི་མ་ཡིན་དགག་བསྒྲུབ་བྱར་བྱེད་དགོས་པ་ལེགས་ལྡན་འབྱེད་ཀྱི་དགོངས་པའོ། །དེའི་ཕྱིར་འདི་ནི་རྣམ་བཤད་ཆེན་མོ་ལས་

[010A]༄༅། །དེའི་ཚེ་སྐྱེ་བ་དོན་དང་ཐུག་བཅས་ཡིན་པའི་ཕྱིར་དངོས་པོ་རྣམས་བདག་སྐྱེ་རྣམ་པར་བཅད་པ་ཙམ་མིན་ནོ་ཞེས་པས་གཞན་ལས་སྐྱེ་བར་འགྱུར་རོ། །ཞེས་གསུངས་པའི་དགོངས་དོན་རྨ་མེད་པའོ། །དོན་བསྡུ་
ན༑ མདོར་བསྟན་གྱི་འགྲེལ་ངག་འདིའི་དངོས་ཟིན་ལ་ནི། དངོས་པོ་རྣམས་ཆོས་ཅན། སྐྱེ་བ་དོན་མེད་དང་ཐུག་མེད་ཡིན་པར་ཐལ། བདག་ལས་སྐྱེ་བའི་ཕྱིར། ཞེས་པའི་ཐལ་འགྱུར་འདི་ལས་མ་བསྟན་ལ། ཐལ་འགྱུར་འདིས་བཟློག་
པ་སྒྲུབ་བྱེད་འཕངས་པ་ནི། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་པ་འདི་ཡིན་པས། སྐྱེ་བ་དོན་བཅས་དང་ཐུག་བཅས་སྦྱོར་བའི་རྟགས་སུ་བཀོད་པ་འདིས། དངོས་པོ་
རྣམས་བདག་ལས་མི་སྐྱེ་ཞེས་པའི་དམ་བཅའ་མ་ཡིན་དགག་ཏུ་སོང། དེ་སོང་བས་ཀླུ་སྒྲུབ་ཀྱི་གྲུབ་མཐའ་དང་འགལ་ཞེས་སངས་རྒྱས་བསྐྱངས་ཀྱི་འགྲེལ་པའི་ཤིན་ཏུ་ཐལ་བར་འགྱུར་བའི་ཕྱིར་རོ། །ཞེས་པ་ཡན་ལ་སྐྱོན་བརྗོད་པ་
ནི༑ མདོར་བསྟན་རྒྱས་བཤད་སྦྱོར་ཚུལ་མ་དགོངས་པར། བདག་ལས་མི་སྐྱེ་ཞེས་པའི་དམ་བཅའ་དེ་དངོས་སུ་སྒྲུབ་པའི་སྒྲུབ་བྱེད་ཚུལ་གསུམ་པའི་གཏན་ཚིགས་ཤིག་ངེས་པར་འགོད་དགོས་པ་སངས་རྒྱས་བསྐྱངས་དང་མི་
མཐུན་པ་མེད་པར་བཟུང་བ་ལ་ཐུག་ཅིང། མདོར་བསྟན་རྒྱས་བཤད་སྦྱོར་ཚུལ་མ་དགོངས་པ་འདིས་ནི། སླར་ཡང་གི་དོན་མ་དགོངས་པ་ཡང་གསལ་བར་འགྲུབ་བོ། །དེའི་ཕྱིར་འདི་ལྟ་བུའི་ཚུལ་གྱིས་སླར་ཡང་གི་དོན་མ་དགོངས་

[010B] །ཞེས་རང་ལུགས་ལ་མདོར་བསྟན་གྱི་སྐབས་སུ་སླར་ཡང་ཞེས་པའི་ཚིག་འདི་སྦྱར་ནས། དངོས་པོ་རྣམས་ཆོས་ཅན། སླར་ཡང་སྐྱེ་བ་
དོན་མེད་པར་ཐལ། བདག་ལས་སྐྱེ་བའི་ཕྱིར། ཞེས་པའི་ཐལ་འགྱུར་འདི་ཁོ་ན་འགོད་ཐུབ་པ་ཙམ་གྱིས་ཆོག་པར་བཟུང་བར་མི་བྱའོ། །དེས་ན་རྣམ་བཤད་རིགས་པའི་རྒྱ་མཚོ་ལས། ལེགས་ལྡན་གྱིས་ཀྱང་སླར་ཡང་སྐྱེ་བ་དོན་མེད་དང་
ཐུག་མེད་དུ་ཐལ་བ་འཕངས་པ་མ་དགོངས་པར་སྤྱིར་སྐྱེ་བ་དོན་དང་ཐུག་མེད་དུ་ཐལ་བ་འཕངས་པར་བཟུང་ནས་བཟློག་དོན་ཁས་ལེན་དགོས་ཞེས་སྨྲས་པར་ །ཞེས་གསུངས་པ་ཡང་གོང་ལྟར་ཡིན་ཏེ། སྟོང་ཐུན་ཆེན་མོ་ལས་ཀྱང་
སླར་ཡང་ཞེས་པའི་ཚིག་གཉིས་པོ་དེ་ཀ་རང་མ་དགོངས་པར་ནམ་གྱིས་འཚང་བའི་གནོད་པ་བརྗོད་པར་ཟུར་ཙམ་ཡང་མ་གསུངས་སོ། །ཞེས་གསུངས་པའི་ཕྱིར་རོ། །དེ་ལྟ་བུའི་དགག་པ་སངས་རྒྱས་བསྐྱངས་ལ་མི་འཇུག་པའི་ཚུལ་དཔལ་
ལྡན་ཟླ་གྲགས་ཀྱིས་ཚིག་གསལ་དུ་བཤད་པ་རྣམས་མདོར་བསྡུས་ཤིག་བཤད་ན། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ་ཞེས་སྤྱིར་བཤད་ནས། སོ་སོར་འཆད་པ་ལ་ཇི་ལྟར་ཞེ་ན། ཞེས་མཚམས་
སྦྱར་ནས། ཐོག་མར་གཏན་ཚིགས་དང་དཔེ་མ་བརྗོད་པའི་སྐྱོན་སྤོང་བ་ལ། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར། ཞེས་གང་སྨྲས་པ་དེ་ནི་མི་རིགས་སོ། །ཅིའི་ཕྱིར་ཞེ་ན། གང་གི་ཕྱིར་བདག་ལས་ཞེས་བྱ་བ་ནི་ཡོད་པ་རྒྱུ་

[011A]༄༅། །ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། ཡོད་པ་ནི་ཡང་སྐྱེ་བ་ལ་དགོས་པ་མ་མཐོང་ཞིང། ཐུག་པ་མེད་པར་ཡང་མཐོང་ལ། ཁྱོད་ཀྱིས་སྐྱེས་པ་སླར་ཡང་སྐྱེ་བར་མི་འདོད་ཅིང། ཐུག་པ་མེད་པར་ཡང་
མི་འདོད་དོ། །དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང། རང་གིས་ཁས་བླངས་པ་དང་འགལ་བ་ཡིན་ནོ། །ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ། གང་ལས་གཏན་ཚིགས་དང་དཔེ་
བཀོད་པ་འབྲས་བུ་དང་བཅས་པར་འགྱུར་བ་འདི་དག་ཙམ་ཞིག་གིས་བརྩད་པ་ན། ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བས་རྩོད་པས་ཀྱང་མི་བཟློག་ན་ནི། དེའི་ཚེ་ངོ་
ཚ་མེད་པ་ཉིད་ཀྱིས་གཏན་ཚིགས་དང་དཔེ་གཉིས་ཀྱིས་ཀྱང་བཟློག་པར་མི་འགྱུར་བའི་བདག་ཉིད་དོ། །ཁོ་བོ་ཅག་ནི་བསྙོན་པ་དང་ལྷན་ཅིག་རྩོད་པ་ཡང་མ་ཡིན་ནོ། །དེའི་ཕྱིར་སློབ་དཔོན་ནི་གནས་མ་ཡིན་པར་ཡང་རྗེས་སུ་
དཔག་པ་འཚང་བར་བྱེད་པ་ནི་བདག་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ། །ཞེས་གསུངས། དེ་ཡང་སྐབས་འདིར་རང་རྒྱུད་ཀྱི་དཔེ་རྟགས་བརྗོད་པ་ལ་དགོས་པ་མེད་དེ། གྲངས་ཅན་གྱིས་བདག་ལས་
སྐྱེ་ཞེས་པའི་དོན་རྒྱུ་དུས་ནས་རང་གི་བདག་ཉིད་དུ་ཡོད་པ་དེ་ཉིད་སླར་ཡང་སྐྱེ་བ་ལ་འདོད་ལ། དེ་ལྟར་ས་བོན་གྱི་དུས་ནས་མེད་ན་མི་སྐྱེ་བར་རྩོད་པ་ནི་འཐད་པ་དང་འབྲལ་བ་དང་ཁྱོད་རང་གི་ཁས་བླངས་རང་གི་བདག་ཉིད་དུ་གྲུབ་

[011B] །ཞེས་པ་གཉིས་ཀྱིས་ཕ་རོལ་གྲངས་ཅན་ལ་རྒོལ་བ་ན། རང་གི་ཁས་བླངས་ལ་ནང་འགལ་མཐོང་ནས་བདག་སྐྱེ་ཁས་ལེན་པ་ལས་བཟློག་པར་འགྱུར་ཞིང། དེ་ལྟར་
ནང་འགལ་མཐོང་ཡང་མི་བཟློག་ན་ནི། རང་རྒྱུད་ཀྱི་དཔེ་རྟགས་ཀྱིས་ཀྱང་བཟློག་པར་མི་ནུས་ཏེ། དེ་འདྲའི་ཕྱི་རྒོལ་བ་དེ་ནི་བསྙོན་པ་སྟེ་ཧམ་བྱེད་པ་ཡིན་ལ། བསྙོན་ཧམ་བྱེད་པ་དང་ལྷན་ཅིག་ཏུ་རྩོད་མི་རིགས་པའི་ཕྱིར་རོ། །དེའི་
ཕྱིར་སློབ་དཔོན་ལེགས་ལྡན་འབྱེད་ནས་ཕྱི་རྒོལ་བ་བསྙོན་བྱེད་པ་ལ་ཡང་རང་རྒྱུད་ཀྱི་རྗེས་སུ་དཔག་པ་ནན་གྱིས་འཚང་བར་བྱེད་པ་ནི་སློབ་དཔོན་རང་ཉིད་རང་རྒྱུད་ཀྱི་རྗེས་དཔག་ལ་དགའ་བ་ཙམ་དུ་ཟད་དོ། །དེར་མ་ཟད། གཞན་
ཡང༑ དབུ་མ་པ་ཡིན་ན་རང་རྒྱུད་ཀྱི་གཏན་ཚིགས་ཁས་ལེན་མི་རིགས་པས་ཁྱབ་སྟེ། དབུ་མ་ཞེས་པ་མཐའ་གཉིས་དང་བྲལ་བ་ལ་ཟེར་ཞིང། མཐའ་གཉིས་དང་བྲལ་བའི་ལྟ་བ་ཇི་ལྟ་བ་བཞིན་ཁས་ལེན་པར་འདོད་ན། རང་གི་མཚན་ཉིད་
ཀྱིས་གྲུབ་པའི་ཚུལ་གསུམ་ཁས་ལེན་པ་ལས་བཟློག་དགོས་པའི་ཕྱིར། དེ་ལྟར་རང་རྒྱུད་ཀྱི་དོན་རང་དབང་ལ་བྱེད་པར་ཊཱིཀ་ཆེན་ལས་གསུངས། ཡང་ཚིག་གསལ་ལས། དབུ་མ་པ་ཡིན་ན་ནི་རང་རྒྱུད་ཀྱི་རྗེས་སུ་དཔག་པ་བྱ་བར་རིགས་པ་ཡང་མ་
ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། །ཞེས་གསུངས་སོ། །འོ་ན་རང་རྒྱུད་ཀྱི་རྗེས་དཔག་མི་བརྗོད་ཀྱང། གཞན་གྲགས་ཀྱི་གཏན་ཚིགས་སྐྱོན་མེད་གཅིག་ངེས་པར་བརྗོད་དགོས་པ་ལ་མ་བརྗོད་དོ་སྙམ་ན། དེ་ནི་ཕྱི་

[012A]༄༅། །རྒོལ་ཐམས་ཅད་ལ་བརྗོད་མི་དགོས་ཤིང། གལ་ཏེ་འགའ་ཞིག་ལ་བརྗོད་དགོས་ན་ཡང་བརྗོད་པ་ཡིན་ཏེ། ཚིག་གསལ་ལས། དེ་ཡང་སློབ་དཔོན་སངས་རྒྱས་བསྐྱངས་ཀྱིས་བརྗོད་པ་ཉིད་ཡིན་ནོ། །ཇི་
ལྟར་ཞེ་ན། གང་གི་ཕྱིར་དེས་ནི་འདི་སྐད་དུ་བཤད་པ་ཡིན་ཏེ། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང། ཞེས་བཤད་པའི་ཕྱིར་རོ། །དེ་ལ་དེ་དག་ཅེས་བྱ་བ་འདིས་ནི་རང་གི་
བདག་ཉིད་དུ་ཡོད་པ་འཛིན་པ་ཡིན་ནོ། །ཅིའི་ཕྱིར་ཞེ་ན། འདིར་རང་གི་བདག་ཉིད་དུ་ཡོད་པ་དག་ལ་ནི། ཡང་སྐྱེ་བ་ལ་དགོས་པ་མེད་དོ། །ཞེས་བྱ་བ་འདི་ནི་མདོར་བཞག་པའི་ངག་དེའི་འགྲེལ་པའི་ངག་ཡིན་ལ། ངག་འདིས་ནི་ཆོས་མཐུན་
པའི་དཔེ་གཞན་ལ་རབ་ཏུ་གྲགས་པ་བསྒྲུབ་པར་བྱ་བ་དང། སྒྲུབ་པར་བྱེད་པའི་ཆོས་དང་ལྡན་པ་ཉེ་བར་བཟུང་བ་ཡིན་ནོ། །དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། །ཞེས་གསུངས་
དོན་ནི། དེ་ལྟར་གཞན་གྲགས་ཀྱི་རྟགས་དཔེ་ཡང་བརྗོད་པ་ཡིན་ཏེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར། ཞེས་པ་མདོར་བསྟན་པ་དང། བདག་གི་བདག་ཉིད་དུ་ཡོད་པ་ལ་ནི་ཡང་སྐྱེ་བ་ལ་དགོས་པ་མེད་དོ། །ཞེས་
པ་འདི་གོང་གི་མདོར་བསྟན་རྒྱས་པར་འགྲེལ་བའི་ངག་ཡིན་ལ། ངག་དེས་རྟགས་དཔེ་བསྟན་པའི་ཕྱིར་རོ། །བསྟན་ཚུལ་ནི། དངོས་པོ་ཞེས་པས་ཆོས་ཅན་དང། བདག་གི་བདག་ཉིད་དུ་ཡོད་པ་ཞེས་པས་གཏན་ཚིགས་དང། རྣམས་

[012B] མདོར་བསྟན་གྱི་དེ་དག་ཅེས་པས། རྒྱས་བཤད་ཀྱི་བདག་གི་བདག་ཉིད་དུ་ཡོད་པ་འཛིན་ལ། བདག་གི་བདག་ཉིད་དུ་ཡོད་པ་ཞེས་པས་གཏན་ཚིགས་འཛིན་པའི་ཕྱིར་དང། གཏན་
ཚིགས་འཛིན་པའི་སྐབས་སུ་ཚིག་གསལ་ལས། རྣམས་ཞེས་པ་དོར་ནས་རང་གི་བདག་ཉིད་དུ་ཡོད་པ་ཞེས་གསུངས་པས་ན། རྣམས་ཞེས་པའི་མང་ཚིག་གིས་མཐུན་དཔེ་བསྟན་པར་གཟུང་བར་བྱའོ། །དེའི་ཕྱིར་ཡན་ལག་ལྔ་དོན་
གྱིས་ཚང་བའི་སྒྲུབ་ངག་ནི་འདི་ཡིན་ཏེ། དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར། དཔེར་ན། མངོན་པར་གསལ་ཟིན་གྱི་བུམ་པ་བཞིན། ཞེས་པའོ། །གཞན་
གྱིས་སྨྲས་པའི་ཉེས་པ་མ་བསལ་བའི་སྐྱོན་སྤོང་བ་ལ། ཚིག་གསལ་ལས། གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ནོ། །ཇི་ལྟར་ཞེ་ན། གྲངས་ཅན་པ་དག་མདུན་ན་གནས་པའི་བུམ་པ་མངོན་པར་གསལ་བའི་རང་བཞིན་
ཅན་ནི། ཡང་མངོན་པར་གསལ་བར་མི་འདོད་ཅིང། དེ་ཉིད་འདིར་དཔེ་ཉིད་དུ་གྲུབ་པའི་ངོ་བོ་ཡིན་པའི་ཕྱིར་ལ་ནུས་པའི་ངོ་བོར་གྱུར་ཅིང། མངོན་པར་གསལ་བའི་རང་བཞིན་ཅན་མ་ཡིན་པ་སྐྱེ་བ་བཀག་པས་ཁྱད་པར་དུ་བྱས་པ་ནི་
བསྒྲུབ་པར་བྱ་བ་ཡིན་པ་ཉིད་ཀྱི་ཕྱིར་གྲུབ་པ་ལ་སྒྲུབ་པའི་ཕྱོགས་ཀྱི་སྐྱོན་ཉིད་དུ་དོགས་པའམ་གཏན་ཚིགས་འགལ་བའི་དོན་ཉིད་དུ་དོགས་པ་ག་ལ་ཡོད། ཅེས་གསུངས། དོན་ནི། གཞན་གྲགས་ཀྱི་རྟགས་ལ་གཞན་གྱིས་གོང་དུ་

[013A]༄༅། །སྨྲས་པའི་ཉེས་པ་གཉིས་པོ་དེ་མ་བསལ་བའི་སྐྱོན་མེད་དེ། སྐབས་འདིའི་གཞན་གྲགས་ཀྱི་གཏན་ཚིགས་ནི་གྲངས་ཅན་གྱིས་རྒྱུ་དུས་ན་མངོན་པར་མི་གསལ་བར་ཡོད་པར་འདོད་པའི་མྱུ་གུ་ཆོས་ཅན་
སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་པའི་ཕྱིར། དཔེར་ན། མངོན་པར་གསལ་ཟིན་གྱི་བུམ་པ་བཞིན། ཞེས་པ་འདི་ཡིན་ལ། མངོན་པར་གསལ་ཟིན་གྱི་བུམ་པ་སླར་ཡང་སྐྱེ་དགོས་པར་གྲངས་ཅན་གྱིས་
མི་འདོད་ཅིང། དེ་ཉིད་གཏན་ཚིགས་འདིར་མཐུན་དཔེར་བཟུང་བས་ན་གཏན་ཚིགས་འགལ་བའི་དོགས་པ་མེད་ལ། གྲངས་ཅན་གྱིས་མངོན་པར་མི་གསལ་བར་འདོད་པའི་དངོས་པོ་སླར་ཡང་མི་སྐྱེ་བ་གྲངས་ཅན་ལ་མ་གྲུབ་ཅིང་
དེ་ཉིད་གཏན་ཚིགས་འདིར་སྒྲུབ་པས་ན་གྲུབ་ཟིན་བསྒྲུབ་པའི་སྐྱོན་ཡང་མེད་དོ། །བཟློག་དོན་ཁས་ལེན་དགོས་པའི་སྐྱོན་མེད་ཚུལ་ནི། ཚིག་གསལ་ལས། ཐལ་བར་འགྱུར་བ་བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་
བ་ཡིན་གྱི་ཁོ་བོ་ཅག་ནི་མ་ཡིན་ཏེ་རང་ལ་དམ་བཅའ་བ་མེད་པའི་ཕྱིར་རོ། །དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད། ཅེས་གསུངས། དོན་ནི། ལེགས་ལྡན་འབྱེད་ཀྱི་བསམ་ཚོད་ཀྱི་ཐལ་འགྱུར་དེ་ནི་
འགྲེལ་པའི་དོན་མ་ཡིན་པས། དེའི་བཟློག་དོན་ཁས་ལེན་དགོས་པའི་སྐྱོན་ག་ལ་ཡོད་འདིའི་ཐལ་འགྱུར་ནི་བཟློག་དོན་སྒྲུབ་པའི་ཕྱིར་འཕངས་པ་མ་ཡིན་པར། དངོས་པོ་རྣམས་རྒྱུ་དུས་ནས་གྲུབ་ཟིན་པར་ཡང་འདོད་ཅིང་

[013B] དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་དང་ཐུག་མེད་ཡིན་པར་
ཐལ༑ རང་གི་བདག་ཉིད་དུ་གྲུབ་ཟིན་པའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་ཙམ་ཞིག་བསྟན་པ་ཡིན་པས་ན། ཐལ་འགྱུར་དེའི་ཐལ་བ་སླར་ཡང་སྐྱེ་བ་དོན་མེད་དང་ཐུག་མེད་ལས་བཟློག་པའི་དོན། སླར་ཡང་སྐྱེ་བ་དོན་
བཅས་དང་ཐུག་བཅས་ནི། ཕ་རོལ་གྲངས་ཅན་གྱིས་ཁས་བླངས་པ་དང་འབྲེལ་གྱི། ཁོ་བོ་ཅག་སངས་རྒྱས་བསྐྱངས་ཀྱི་ཕྱོགས་ལ་ནི་དེ་འདྲའི་བཟློག་དོན་དམ་བཅའ་བའི་དམ་བཅའ་མེད་པའི་ཕྱིར་རོ། །དེས་ན་ཐལ་འགྱུར་ངེས་
གྲངས་ཅན་གྱིས་བདག་སྐྱེ་འདོད་པའི་ལོག་རྟོག་འགོག་པ་ཙམ་ཞིག་འདོད་ཀྱི། ཐལ་བའི་བཟློག་དོན་ཁས་བླངས་པ་ལ་བརྟེན་པའི་ཆོས་གཞན་སྒྲུབ་པ་འཕེན་པ་མི་འདོད་པས་ན། གྲུབ་མཐའ་དང་འགལ་བའི་སྐྱོན་ཡང་མེད་པ་ཡིན་
ནོ༑ ༑ཞེས་བྱ་བའི་དོན་ནོ། །དེ་ལྟར་བསྡུས་དོན་གྱི་ཚུལ་དུ་མདོ་ཙམ་ཞིག་གོ་བདེ་བར་བཤད་པ་ཡིན་ཞིང། ཚིག་དོན་མཐའ་དག་བཀྲོལ་ན་ཧ་ཅང་མང་བར་འགྱུར་བས་མ་བྲིས་སོ། །སྨྲས་པ། རིང་ནས་འདྲིས་པའི་ཉི་ཟེར་གྱིས་
བསྐྱངས་པའི། །བློ་གྲོས་འདབ་བརྒྱའི་ཕྲེང་བ་དགོད་པའི་དབུ། །རྨད་བྱུང་རྩོམ་པའི་དྲི་བཟང་འཁྱིལ་བ་ན། །མཁས་རྣམས་ཡིད་ཀྱི་བུང་བ་དབང་མེད་གཡོ། །དག་པའི་གཏན་ཚིགས་རང་བཞིན་དགའ་མ་ནི། །སྤེལ་ལེགས་ཚིག་གི་

[014A]༄༅། །དོ་ཤལ་གྱིས་སྤུད་ནས། །དམ་པའི་དོན་གྱི་བདུད་རྩི་ཐོགས་པ་གང། །མཁས་རྣམས་ཡིད་ཀྱི་བརྟན་པ་འགོག་ཕྱིར་འོངས། །ཞེས་བྱ་བ་ནི་བར་སྐབས་སུ་སྨྲས་པའི་ཚིག་གོ་    ༈    །།དེ་ནས་གཞན་ལས་སྐྱེ་
བ་ནི། རང་རྒྱུད་པ་མན་ཆད་ཀྱི་རང་སྡེ་རྣམས་དང་གཅེར་བུ་པ་སོགས་གཞན་སྡེ་འགའ་ཡང་འདོད་ལ། གཞན་སྐྱེ་འདོད་པ་རྣམས་ནི་རང་གི་མཚན་ཉིད་ཀྱིས་གྲུབ་པའི་རྒྱུད་གཞན་ལས། རང་གི་མཚན་ཉིད་ཀྱིས་གྲུབ་པའི་འབྲས་བུ་
གཞན་སྐྱེ་བར་འདོད་པ་ཤ་སྟག་གོ་དེ་ལྟ་བུའི་གཞན་སྐྱེ་འགོག་པ་ལ། བུདྡྷ་པཱ་ལི་ཏ་སྤྱན་རས་གཟིགས་བརྟུལ་ཞུགས་སུ་དྲངས་པ་ལས། དངོས་པོ་རྣམས་གཞན་ལས་ཀྱང་སྐྱེ་བ་མེད་དེ། ཅིའི་ཕྱིར་ཞེ་ན། ཐམས་ཅད་ལས་ཐམས་
ཅད་སྐྱེ་བར་ཐལ་བར་འགྱུར་བའི་ཕྱིར་རོ། །ཞེས་གསུངས། དོན་ནི། དངོས་པོ་རྣམས་བདག་ལས་མི་སྐྱེ་བར་མ་ཟད། གཞན་ལས་ཀྱང་སྐྱེ་བ་མེད་དེ། རྒྱུ་མཚན་ཅིའི་ཕྱིར་ཞེ་ན། གཞན་སྐྱེའི་དོན་ནི་རང་དང་ངོ་བོ་ཐ་དད་པའི་རྒྱུ་གཞན་
ལས་སྐྱེ་བ་དེ་ཡིན་ཞིང། དེ་འདྲའི་རྒྱུ་འབྲས་ནི་གཅིག་ལ་གཅིག་མི་ལྟོས་པའི་འབྲེལ་མེད་ཡིན་ལ། དེ་ལྟར་མ་འབྲེལ་བཞིན་དུ་ཡང་སྐྱེ་ན་ནི། རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་སྐྱེ་བར་ཐལ་བར་འགྱུར་བའི་
ཕྱིར་རོ། །ཞེས་བྱ་བའི་དོན་ཡིན་ནོ། །དེ་ལྟར་གསུངས་པ་ལ་ལེགས་ལྡན་འབྱེད་ཀྱིས་ཤེས་རབ་སྒྲོན་མར་སྐྱོན་བརྗོད་གསུངས་པ་ནི། དེ་ཉིད་ལས། དེས་ན་དེ་ལ་གླགས་ཡོད་པའི་ཚིག་ཡིན་པའི་ཕྱིར་བསྒྲུབ་པར་བྱ་བ་དང། སྒྲུབ་

[014B] དངོས་པོ་རྣམས་བདག་གམ་གཉིས་ཀའམ་རྒྱུ་མེད་ལས་སྐྱེ་བར་འགྱུར་བ་དང། འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར་ཕྱོགས་སྔ་མ་དང་འགལ་བར་འགྱུར་རོ། །གཞན་དུ་ན་ཡང་ཐམས་
ཅད་ལས་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་རོ་ཞེས་བྱ་བ་དེ་ལ་སྒྲུབ་པ་དང་སུན་དབྱུང་བ་ཉིད་མེད་པའི་ཕྱིར། དེ་ནི་དོན་འབྲེལ་བ་མེད་པ་ཡིན་ཏེ། དཔེར་ན། གླ་སྒང་སླེ་ཏྲེས་སྐྱུ་རུ་ར་དག་རིམས་ལ་ཕན། །སྨད་འཚོང་རྣམས་
ལ་སྙིང་དུ་སྡུག་པ་འགའ་ཡང་མེད། །རྨིག་མའི་སྨིག་བདེའུ་དག་ནི་ལྕི་ཞིང་ཁ་བག་ཡོད། །ཟླ་བའི་འོད་ཟེར་དག་ནི་ཚ་བའི་དུས་ན་བསིལ། །ཞེས་བྱ་བ་ལྟ་བུར་འགྱུར་རོ། །ཞེས་གསུངས། དོན་ནི། སངས་རྒྱས་བསྐྱངས་ཀྱིས་འགྲེལ་
ཚུལ་དེས་ན་འགྲེལ་ངག་དེ་ལ་རྒོལ་བ་གཞན་གྱི་རྩོད་པའི་གླགས་ཡོད་པ་སྟེ་སྐབས་རྙེད་པའི་སྐྱོན་ཡོད་པས་མི་རིགས་སོ། །རྩོད་པའི་སྐབས་ཇི་ལྟར་རྙེད་ན། འགྲེལ་ངག་གི་སྦྱོར་བ་བཟློག་ན་ནི། བསྒྲུབ་པར་བྱ་བ་བཟློག་པས་དངོས་པོ་རྣམས་
བདག་གམ་གཉིས་ཀའམ་རྒྱུ་མེད་ལས་སྐྱེ་བར་འགྱུར་བ་དང།  ཚིག་གསལ་དུ་དྲངས་པར་ཐལ་བར་འགྱུར་བའི་ཚིག་ཡིན་པའི་ཕྱིར་ཞེས་འབྱུང་ཡང་དོན་གཅིག་གོ་ སྒྲུབ་པར་བྱེད་པ་བཟློག་པས། འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར། ཕྱོགས་སྔ་
མ་ཀླུ་སྒྲུབ་ཀྱི་ལུགས་དང་འགལ་བའི་ཉེས་པར་འགྱུར་རོ། །དེ་ཡང་རྟགས་ཐམས་ཅད་ལས་ཐམས་ཅད་སྐྱེ་བ་བཟློག་པས་འགའ་ཞིག་ལས་འགའ་ཞིག་སྐྱེ་བར་འགྱུར་ཚུལ་ནི། དངོས་ཟིན་གྱི་སྦྱོར་བ་དངོས་པོ་རྣམས་ཆོས་ཅན། གཞན་

[015A]༄༅། །ལས་མི་སྐྱེ་སྟེ། ཐམས་ཅད་ལས་ཐམས་ཅད་སྐྱེ་བར་ཐལ་བའི་ཕྱིར། ཞེས་པ་འདི་ལ་ནི་གཞན་སྐྱེ་མེད་པར་སྒྲུབ་པའི་སྒྲུབ་བྱེད་ཚུལ་གསུམ་པའི་གཏན་ཚིགས་སངས་རྒྱས་བསྐྱངས་རང་ཉིད་འདོད་པ་
ཞིག་མེད་པར་མ་ཟད་ཧ་ཅང་འབྲེལ་མེད་པར་འོག་ནས་འཆད་པ་ལྟར་ཡིན་པས། ཐལ་བར་འགྱུར་ཞེས་པ་བཟློག་པ་འཕེན་པའི་ཚིག་ཡིན་པར་མངོན་ལ། དེ་ཡང་གལ་ཏེ་གཞན་ལས་སྐྱེ་ན་ཐམས་ཅད་ལས་ཐམས་ཅད་སྐྱེ་བར་ཐལ་
བར་འགྱུར་བ་ལས། དེ་བཟློག་སྟེ་འགའ་ཞིག་ལས་འགའ་ཞིག་སྐྱེ་བའི་ཕྱིར་གཞན་ལས་མི་སྐྱེའོ་ཞེས་པའི་ཚུལ་གྱིས་བཟློག་ལ། དེ་ལྟར་རྟགས་འགའ་ཞིག་ལས་འགའ་ཞིག་སྐྱེ་བར་བཟློག་པའི་ནུས་པས། གཞན་སྐྱེ་མེད་ཅེས་
པས་དགག་བྱ་གཞན་སྐྱེ་བཀག་ཙམ་དུ་མ་བསྡད་པར་བསྒྲུབ་ཆོས་བདག་གམ་གཉིས་ཀའམ་རྒྱུ་མེད་ལས་སྐྱེ་བ་འཕེན་པའི་མ་ཡིན་དགག་ཏུ་སོང་ངོ། །དེར་སོང་བའི་ཉེས་པ་ནི། ཕྱོགས་སྔ་མ་ཀླུ་སྒྲུབ་ཀྱིས་གཞན་ལས་མིན་ཞེས་
གསུངས་པ་གཞན་སྐྱེ་བཀག་ཙམ་དུ་བཤད་པ་དང་འགལ་ལོ་སྙམ་དུ་དགོངས་སོ། །འོ་ན་སྒྲ་སོར་བཞག་པ་ལ་ཉེས་པ་ཅི་ཡོད་ཅེ་ན། དེ་བསྟན་པའི་ཕྱིར། གཞན་དུ་ན་ཡང། ཞེས་སོགས་གསུངས། དོན་ནི། དེ་ལྟར་ཐམས་ཅད་
ལས་ཐམས་ཅད་སྐྱེ་བར་འགྱུར་བའི་ཕྱིར་ཞེས་བྱ་བ་དེ་ཆོས་ཅན། དངོས་པོ་རྣམས་ཀྱི་སྟེང་དུ་མ་གྲུབ་པའི་ཕྱིར་ཕྱོགས་ཆོས་སུ་མི་རུང་ཞིང། ཕྱོགས་ཆོས་སུ་མི་རུང་བ་དེ་ལ་རང་ཕྱོགས་ཀྱི་དམ་བཅའ་གཞན་སྐྱེ་མེད་པ་སྒྲུབ་པ་ཡང་

[015B] གཞན་སྐྱེ་ཁས་ལེན་པ་ལ་མངོན་སུམ་ལས་སོགས་པའི་གནོད་པ་ཡང་འགྲེལ་ངག་དེས་མ་བསྟན་པས་ན་གཞན་ཕྱོགས་སུན་དཔྱུང་བ་ཉིད་ཀྱང་མེད་པའི་ཉེས་པ་ཡོད་པའི་ཕྱིར། དེ་ནི་སྔར་གཞན་ལས་ཀྱང་སྐྱེ་བ་མེད་ཅེས་
སྨྲས་ལ། དེའི་འོག་ཏུ་ཐམས་ཅད་ལས་ཐམས་ཅད་སྐྱེ་བར་སྨྲས་པས་ན། དོན་གོང་འོག་གཉིས་འབྲེལ་བ་མེད་པ་ཉིད་ཡིན་ཏེ། དཔེར་ན། སེའུ་བཅུ་པའི་ངག་གླ་སྒང་སླེ་ཏྲེས། ཞེས་བྱ་བ་ནས། ཟླ་བའི་འོད་ཟེར་དག་ནི་ཚ་བའི་དུས་་
བསིལ། །ཞེས་པའི་བར་བཞིན་ཏེ། དེའི་རྐང་པ་དང་པོས་སྨན་དཔྱད་དང། གཉིས་པས་འདོད་པ་བསྟེན་པ་དང། གསུམ་པས་གཡོས་མཁན་དང། བཞི་པས་དུས་ཚིགས་ཀྱི་གནས་སྐབས་བསྟན་པས་ཚིག་གི་དོན་བཞི་པོ་ལྟག་འོག་མ་
འབྲེལ་བ་བཞིན་ནོ། །ཞེས་བྱ་བའི་དོན་ནོ། །དེས་ན་གོང་གི་གཞན་སྐྱེ་མེད་ཅེས་པ་གཞན་སྐྱེ་ཡོད་པ་ལ་ལོག་པ་མི་རུང་བ་ནི། གཞན་ལས་མིན་ཞེས་པ་འདི་དོན་དམ་པའི་གཞན་སྐྱེ་འགོག་པའི་སྐབས་ཡིན་པའི་ཕྱིར་དང། རྟགས་འགའ་ཞིག་
ལས་འགའ་ཞིག་སྐྱེ་བའི་སྟེང་ནས་གཞན་སྐྱེ་དངོས་སུ་བཀག་པ་ན། འགའ་ཞིག་ལས་སྐྱེ་ཞེས་པས་བདག་གམ་གཉིས་ཀའམ་རྒྱུ་མེད་ལས་སྐྱེ་བ་ཅི་རིགས་བསྟན་དགོས་པ་ཡང་གཞན་སྐྱེ་བཀག་པའི་སྟེང་ནས་འགའ་ཞིག་ལས་སྐྱེ་
ན་ནི། སྐྱེ་ཚུལ་དེ་གསུམ་ལས་མི་འདའ་བའི་ཕྱིར་རོ། །ཞེས་སངས་རྒྱས་བསྐྱངས་ཀྱི་དགོངས་པ་བླངས་ནས་དགག་པ་རྣམ་པ་གཉིས་མཛད་དོ། །འདིས་ནི་ལེགས་ལྡན་འབྱེད་ཀྱིས་སངས་རྒྱས་བསྐྱངས་གཞན་སྐྱེ་ཐ་སྙད་དུ་ཡང་

[016A]༄༅། །མི་བཞེད་པ་མ་དགོངས་པ་གསལ་བར་འགྲུབ་བོ། །དེ་འདྲའི་སྐྱོན་སྤོང་བ་ན། ཚིག་གསལ་ལས། འདི་ལ་ཡང་དོན་འབྲེལ་བ་མེད་པ་ཡིན་ཏེ། གོང་ཁོ་ནར་བསྟན་ཟིན་པའི་ཕྱིར་དང། གཞན་གྱིས་དམ་
བཅའ་བའི་དོན་སུན་འབྱིན་པར་བྱེད་པ་ཡིན་པའི་ཕྱིར་དང། སུན་འབྱིན་པ་ཉིད་ཀྱང་ཡིན་པའི་ཕྱིར། འདི་ནི་གྱི་ནའོ། །དེས་ན་སླར་ཡང་འབད་པར་མི་བྱའོ། །ཞེས་གསུངས། དོན་ནི། བདག་སྐྱེ་འགོག་པའི་སྐབས་སུ་མ་ཟད་གཞན་སྐྱེ་
འགོག་པའི་སྐབས་ཀྱི་སྐྱོན་བརྗོད་འདི་ལ་ཡང་དོན་འབྲེལ་བ་མེད་པ་ཡིན་ཏེ། དེ་ལྟར་འབྲེལ་མེད་ཚུལ་གོང་ཁོ་ནར་བསྟན་ཟིན་པ་ཉིད་ཀྱིས་ཤེས་པའི་ཕྱིར་དང། ཅུང་ཟད་བཤད་ན། རང་རྒྱུད་ཀྱི་ཕྱོགས་སྒྲུབ་པའི་གཏན་ཚིགས་མེད་
ཀྱང་སྐྱོན་མེད་པར་མ་ཟད་དེ་འདྲའི་གཏན་ཚིགས་འགོད་མི་རིགས་ཤིང། གཞན་གྱིས་གཞན་སྐྱེ་ཡོད་པར་དམ་བཅའ་བའི་དམ་བཅའ་ནི། དངོས་པོ་རྣམས་ཆོས་ཅན། ཐམས་ཅད་ལས་ཐམས་ཅད་སྐྱེ་བར་ཐལ། གཞན་ལས་སྐྱེ་
པའི་ཕྱིར། ཞེས་པའི་ཐལ་འགྱུར་འདིས་སུན་འབྱིན་པར་བྱེད་ནུས་པའི་ཕྱིར། གཞན་ཕྱོགས་སུན་དབྱུང་བ་ཉིད་མ་ཡིན་པའི་སྐྱོན་མེད་པས་ན་སྐྱོན་བརྗོད་པ་འདི་ནི་གྱི་ན་སྟེ་ངན་པའོ། །རྒྱུ་མཚན་དེས་ན་སླར་ཡང་དེ་བཟློག་པའི་
ཕྱིར་འབད་པར་མི་བྱའོ། །དེས་ན་འདི་ནི་སུན་འབྱིན་པའི་ཐལ་བ་ཙམ་ཡིན་ནོ། །དེ་ལྟར་རྒྱུ་འབྲས་ཀྱི་འབྲེལ་བ་ངེས་པ་འགའ་ཞིག་ལས་འགའ་ཞིག་སྐྱེ་བའི་གཏན་ཚིགས་ཀྱིས། རང་གི་མཚན་ཉིད་ཀྱིས་གྲུབ་པའི་རྒྱུ་གཞན་ལས་

[016B] དངོས་པོ་རྣམས་ཆོས་ཅན། ཐམས་ཅད་ལས་ཐམས་ཅད་སྐྱེ་བར་ཐལ། གཞན་ལས་སྐྱེ་བའི་ཕྱིར། ཞེས་པའི་ཐལ་འགྱུར་གྱིས་བཟློག་པ་སྒྲུབ་བྱེད། དངོས་པོ་རྣམས་ཆོས་ཅན། གཞན་
ལས་མི་སྐྱེ་སྟེ། འགའ་ཞིག་ལས་འགའ་ཞིག་སྐྱེ་བའི་ཕྱིར། ཞེས་པ་འཕངས་ཀྱང། གཞན་སྐྱེ་བཅད་ཙམ་གྱི་གྲུབ་མཐའ་དང་མི་འགལ་ཏེ། གཏན་ཚིགས་དེས་གཞན་སྐྱེ་བཅད་པ་ཙམ་ཞིག་བྱེད་པའི་ཕྱིར་རོ། །འདི་ལ་དགོངས་ནས། རྗེ་
བདག་ཉིད་ཆེན་པོས། འདི་ལ་རྒྱུ་འབྲས་ངེས་པའི་གཏན་ཚིགས་ཀྱིས་གཞན་སྐྱེ་མེད་པར་སྒྲུབ་པར་ཡང་ནུས་པས་བཟློག་པ་འཕངས་ཀྱང་གྲུབ་མཐའ་དང་འགལ་བའི་སྐྱོན་མེད་དེ། གཞན་སྐྱེ་རྣམ་པར་བཅད་པ་ཙམ་ཞིག་བྱེད་པའི་ཕྱིར་
རོ། །ཞེས་གསུངས་པ་ཡིན་ནོ།    ༈    །གཉིས་ཀ་ལས་སྐྱེ་བ་ནི་གཅེར་བུ་པ་རྣམས་འདོད་ལ། གྲངས་ཅན་ནི། མྱུ་གུ་ལྟ་བུ་རྒྱུ་ས་བོན་དང། རྐྱེན་ས་དང་ཆུ་ལུད་ལས་སོགས་པ་སྟེ། རྒྱུ་དང་རྐྱེན་དེ་གཉིས་ལ་རྣམ་པར་ཕྱེ་བ་དང་མ་ཕྱེ་བའི་
ཐ་སྙད་བྱེད་དེ། ཆ་ཐ་དད་པར་གནས་པ་མ་ཡིན་པ་དང། ཆ་ཐ་དད་པར་གནས་པའི་སྒོ་ནས་སོ། །དེ་ཡང་ས་བོན་ལྟ་བུ་མྱུ་གུ་དང་ཆ་ཐ་མི་དད་པའི་ཕྱིར། དེའི་རྒྱུ་རྣམ་པར་མ་ཕྱེ་བའོ། །ཆུ་ལུད་དང་ས་ལས་སོགས་པ་ནི་མྱུ་གུ་དང་ཆ་ཐ་དད་པའི་
ཕྱིར། དེའི་རྒྱུ་རྣམ་པར་ཕྱེ་བའོ། །གཅེར་བུ་པ་ནི། རྫ་བུམ་ལྟ་བུ་རང་རྒྱུ་འཇིམ་པའི་བདག་ཉིད་ལས་སྐྱེ་བས་ན་འཇིམ་པ་ལ་ལྟོས་ཏེ་བདག་སྐྱེ་དང། རྫ་མཁན་དང་འཁོར་ལོ་སོགས་ལ་ལྟོས་ཏེ་གཞན་སྐྱེར་འདོད་ཅིང། ལྷས་བྱིན་ལྟ་བུ་ཚེ་

[017A]༄༅། །སྔ་མའི་སྲོག་གི་བདག་ཉིད་དུ་ཡོད་པ་ལས་སྐྱེ་བས་ན་སྲོག་ལ་ལྟོས་ཏེ་བདག་སྐྱེ་དང། ཕ་མ་སོགས་ལ་ལྟོས་ཏེ་གཞན་སྐྱེར་འདོད་དོ། །དེ་འགོག་པ་ལ་བུདྡྷ་པཱ་ལི་ཏ་ལས། བདག་དང་གཞན་གཉིས་ལས་ཀྱང་
སྐྱེ་བ་མེད་དེ། གཉིས་ཀའི་སྐྱོན་དུ་ཐལ་བར་འགྱུར་བའི་ཕྱིར་རོ། །ཞེས་གསུངས་ཏེ་གོ་སླའོ།    ༈    །རྒྱུ་མེད་ལས་སྐྱེ་བ་ནི་རྒྱང་འཕེན་པ་ རྐྱང་ཕན་པ་ཞེས་འབྱུང་ཡང་དོན་གཅིག་གོ་ དག་འདོད་དོ། །དེ་ལ་དྲང་སྲོང་འཇིག་རྟེན་མིག་ཅེས་བྱ་བས་གྲངས་ཅན་གྱི་གྲུབ་མཐའ་
ཉེར་ལྔ་ཡོད་པའི་ནང་གི་གཅིག་ལ་བརྟེན་ནས་རྒྱང་འཕེན་གྱི་གྲུབ་མཐའ་འབུམ་བྱས་ཤིང། དེའི་རྗེས་སུ་འབྲང་བ་རྣམས་ནི་དངོས་པོ་རྣམས་ཆོས་ཅན། རྒྱུ་ལ་མི་ལྟོས་པར་རང་གི་ངོ་བོ་ཉིད་ལས་སྐྱེ་སྟེ་
ལུས་སྣ་ཚོགས་འགྲུབ་པའི་ཕྱིར་རོ། །དཔེར་ན། རྨ་བྱའི་མདོངས་ཀྱི་ཁ་དོག་སྣ་ཚོགས་པ་དངོས་པོ་གཞན་ལ་མི་ལྟོས་པར་རང་གི་ངང་གིས་འགྲུབ་པ་བཞིན་ནོ། ། འགྲེལ་པ་སྤྱན་རས་གཟིགས་བརྟུལ་ཞུགས་སུ་དྲངས་པ་ལྟར་བཤད་དོ། །  ཞེས་པའི་གཏན་ཚིགས་ལ་བརྟེན་ནས་དངོས་པོ་རྣམས་རྒྱུ་མེད་ལས་
སྐྱེ་བར་སྨྲའོ། །དེ་འགོག་པའི་ཕྱིར། བུད་དྷ་པཱ་ལི་ཏ་ལས། དངོས་པོ་རྣམས་རྒྱུ་མེད་པ་ལས་ཀྱང་སྐྱེ་བ་མེད་དེ། རྟག་ཏུ་ཐམས་ཅད་ལས་ཐམས་ འགྲེལ་པ་སྤྱན་རེས་གཟིགས་བརྟུལ་ཞུགས་སུ་དྲངས་པ་ལྟར་བཤད་དོ།  །ཅད་སྐྱེ་བར་ཐལ་བར་
འགྱུར་བའི་ཕྱིར་དང། རྩོམ་པ་ཐམས་ཅད་དོན་མེད་པ་ཉིད་ཀྱི་སྐྱོན་དུ་འགྱུར་བའི་ཕྱིར་རོ། །ཞེས་གསུངས། དོན་ནི། གོང་གི་དེར་མ་ཟད་དངོས་པོ་རྣམས་རྒྱུ་མེད་པ་ལས་སྐྱེ་བ་མེད་དེ། གལ་ཏེ་རྒྱུ་མེད་པར་ཡང་སྐྱེ་ན་ནི། དུས་འདིར་སྐྱེ་དང་

[017B] ཡུལ་ཡང་འགའ་ཞིག་ཏུ་སྐྱེ་བ་དང་འགའ་ཞིག་ཏུ་མི་སྐྱེ་བའི་ངེས་པ་ཅན་གྱི་རྒྱུ་མེད་པས་ན། དུས་རྟག་ཏུ་རྒྱུ་མ་ཡིན་པ་ཐམས་ཅད་ལས་འབྲས་བུ་མ་ཡིན་པ་ཐམས་ཅད་ཀྱང་སྐྱེ་བར་ཐལ་བར་འགྱུར་བའི་
ཕྱིར་དང། དེར་མ་ཟད། འཇིག་རྟེན་པ་རྣམས་མྱུ་གུའི་ཕྱིར་ས་བོན་འདེབས་པ་སོགས་ཀྱི་བྱ་བ་རྩོམ་པ་ཐམས་ཅད་དོན་མེད་པ་ཉིད་ཀྱི་སྐྱོན་དུ་འགྱུར་རོ། །ཞེས་གསུངས་པ་ལ། ལེགས་ལྡན་འབྱེད་ཀྱིས། དེ་ལ་ཡང་གླགས་ཡོད་པའི་ཚིག་
ཡིན་པའི་ཕྱིར། གལ་ཏེ་བསྒྲུབ་པར་བྱ་བ་དང་སྒྲུབ་པ་ལྡོག་པའི་ཚིག་གི་དོན་མངོན་པར་འདོད་ན་དེས་འདི་སྐད་བསྟན་པར་འགྱུར་ཏེ། དངོས་པོ་རྣམས་རྒྱུ་ལས་སྐྱེ་བར་འགྱུར་བ་དང། ལན་འགའ་ཁ་ཅིག་ལས་ཁ་ཅིག་སྐྱེ་བར་འགྱུར་བ་དང་
རྩོམ་པ་འབྲས་བུ་དང་བཅས་པ་ཉིད་དུ་འགྱུར་བའི་ཕྱིར། དེ་ནི་མི་རིགས་ཏེ་སྔར་སྨྲས་པའི་སྐྱོན་དུ་འགྱུར་བའི་ཕྱིར་རོ། །ཇི་སྟེ་གཞན་དུ་ན་ཡང། དོན་འབྲེལ་བ་མེད་པ་ཡིན་ཏེ། སྔ་མ་བཞིན་ནོ། །ཞེས་གསུངས། དོན་ནི། གོང་གི་དེར་མ་ཟད། བཤད་
མ་ཐག་པ་དེ་ལ་ཡང་གླགས་ཡོད་པའི་ཚིག་ཡིན་པའི་ཕྱིར་མི་རིགས་སོ། །ཇི་ལྟར་ཡོད་ན། དངོས་ཟིན་གྱི་དངོས་པོ་རྣམས་ཆོས་ཅན། རྒྱུ་མེད་ལས་མི་སྐྱེ་སྟེ། རྟག་ཏུ་ཐམས་ཅད་ལས་ཐམས་ཅད་སྐྱེ་བར་ཐལ་བའི་ཕྱིར་དང། རྩོམ་པ་ཐམས་ཅད་
དོན་མེད་པར་འགྱུར་བའི་ཕྱིར། ཞེས་པའི་སྦྱོར་བ་ལྡོག་པའི་དོན་མངོན་པ་སྟེ་གསལ་བར་འདོད་ན་ནི། སྦྱོར་བ་དེའི་རྟགས་ཟུར་དུ་ཐལ་བར་འགྱུར་ཞེས་པས་ལྡོག་པ་འཕེན་པའི་ཚུལ་ནི། རྒྱུ་མེད་ལས་སྐྱེ་ན། རྟག་ཏུ་ཐམས་ཅད་ལས་ཐམས་ཅད་

[018A]༄༅། །སྐྱེ་བར་ཐལ་བར་འགྱུར་བ་དང། རྩོམ་པ་ཐམས་ཅད་དོན་མེད་དུ་ཐལ་བར་འགྱུར་བ་ལས། ལན་འགའ་ཁ་ཅིག་ལས་ཁ་ཅིག་སྐྱེ་བའི་ཕྱིར་དང། རྩོམ་པ་ཐམས་ཅད་དོན་ཡོད་པའི་ཕྱིར་ཞེས་འཕངས་ལ། དེ་
ལྟར་ལན་འགའ་ཁ་ཅིག་ལས་ཁ་ཅིག་སྐྱེ་བ་དང། རྩོམ་པ་འབྲས་བུ་དང་བཅས་པའི་སྟེང་ན་རྒྱུ་མེད་ལས་སྐྱེ་བ་བཀག་པས། རྒྱུ་མེད་ལས་མི་སྐྱེ་བ་ཙམ་དུ་མ་བསྡད་པར་རྒྱུ་ལས་སྐྱེ་བ་འཕངས་ཤིང། དེ་འཕངས་པས་གྲུབ་
མཐའ་དང་འགལ་ཚུལ་གོང་དུ་བཤད་པ་ལྟར་རོ། །ཇི་སྟེ་གཞན་དུ་སྒྲ་སོར་བཞག་ན་ཡང་དོན་འབྲེལ་བ་མེད་ཚུལ་སྔ་མ་བཞིན་ནོ། །ཞེས་དོན་དུ་ན། འགྲེལ་ངག་དེས་དངོས་པོ་རྣམས་རྒྱུ་མེད་ལས་མི་སྐྱེ་བར་སྒྲུབ་པའི་གཏན་ཚིགས་ཡང་
དག་དངོས་སུ་མ་བརྗོད་པ་ལ་སྐྱོན་བརྗོད་པའོ། །སྐྱོན་དེ་བསལ་བའི་ཕྱིར་ཚིག་གསལ་ལས། འདི་ནི་མི་རིགས་ཏེ། སྔར་ལན་བཏབ་ཟིན་པའི་ཕྱིར་རོ། །ཞེས་གསུངས། དོན་ནི། ལེགས་ལྡན་འབྱེད་ཀྱི་སྐྱོན་བརྗོད་འདི་ནི་མི་རིགས་ཏེ། ལྡོག་
དོན་ཁས་བླངས་པའི་སྒོ་ནས་གྲུབ་མཐའ་དང་འགལ་བ་ཡང་མེད་ལ། སྒྲ་སོར་བཞག་ལ་དངོས་པོ་རྣམས་ཆོས་ཅན། རྟག་ཏུ་ཐམས་ཅད་ལས་ཐམས་ཅད་སྐྱེ་བར་ཐལ། རྒྱུ་མེད་ལས་སྐྱེ་བའི་ཕྱིར། རྩོམ་པ་ཐམས་ཅད་དོན་མེད་པར་
ཐལ། རྒྱུ་མེད་ལས་སྐྱེ་བའི་ཕྱིར་ཞེས་པའི་འགལ་བརྗོད་ཀྱི་ཐལ་འགྱུར་བསྟན་པའི་ཕྱིར་དོན་འབྲེལ་མེད་མ་ཡིན་ལ་རང་རྒྱུད་ཀྱི་གཏན་ཚིགས་བརྗོད་མི་རིགས་ཤིང། ཐལ་འགྱུར་དེས་རྒྱུ་མེད་ལས་སྐྱེ་བ་འགོག་ནུས་པ་སོགས་གོང་

[018B] །ཞེས་གསུངས་པའི་དོན་ཡིན་ནོ། ལེགས་ལྡན་འབྱེད་དང། སྤྱན་རས་གཟིགས་བརྟུལ་ཞུགས་གཉིས་ཀྱིས། དབང་ཕྱུག་དང་ཁྱབ་འཇུག་དང་སྐྱེས་བུ་དང་དུས་ལས་སོགས་པ་རྒྱུར་སྨྲ་བ་
རྣམས་ཀྱང་རྒྱུ་མེད་ལས་སྐྱེ་བར་སྨྲ་བའི་ཁོངས་སུ་བསྡུས་ནས་བཤད་པ་ནི། རང་འགྲེལ་ལས། གལ་ཏེ་དངོས་པོ་རྣམས་ལ་རང་བཞིན་འགའ་ཞིག་ཡོད་ན་ནི། སྐྱེ་བའི་རྣམ་པར་རྟོག་པ་གཞན་མི་སྲིད་པའི་ཕྱིར་ཐེ་ཚོམ་མེད་པར་དེ་བདག་
གམ་གཞན་ནམ་གཉིས་ཀའམ་རྒྱུ་མེད་པ་ཞིག་ལས་སྐྱེ་བའི་དམིགས་པར་འགྱུར་བ་ཞིག་གོ་གང་དག་དབང་ཕྱུག་ལས་སོགས་པ་དག་ལས་དངོས་པོ་རྣམས་སྐྱེ་བར་མངོན་པར་འདོད་པ་དེ་དག་གི་ལྟར་ན་ཡང། དབང་ཕྱུག་ལས་སོགས་
པ་དེ་དག་བདག་ཏུ་འགྱུར་བའམ། གཞན་དུ་འགྱུར་བའམ། གཉིས་ཀར་གྱུར་པ་ཞིག་ཏུ་འགྱུར་བས་དབང་ཕྱུག་ལས་སོགས་པ་རྒྱུར་སྨྲ་བ་དག་ཀྱང་བཤད་ཟིན་པའི་སྐྱོན་ལས་མི་འདའ་སྟེ། དེའི་ཕྱིར་སྐྱེད་པར་བྱེད་པའི་རྒྱུའི་རྣམ་པར་རྟོག་པ་
གཞན་ལྔ་པ་ཡོད་པ་མ་ཡིན་ནོ། །དེའི་ཕྱིར་གཞན་མེད་པའི་ཕྱིར་ལ། རྣམ་པར་རྟོག་པ་བཞིས་སྐྱེ་བ་བཀག་པའི་ཕྱིར་དངོས་པོ་རྣམས་ཀྱི་རང་བཞིན་སྐྱེ་བ་མེད་དོ། །ཞེས་གསུངས་པ་འདིས་བཀག་ཅིང། དངོས་པོ་རྣམས་རང་བཞིན་གྱིས་སྐྱེ་ན་
སྐྱེ་ཚུལ་བཞི་པོ་འདི་ལས་གཞན་མི་སྲིད་པ་དང། གོང་གི་རིགས་པ་རྣམས་གཏན་ཚིགས་སུ་བསྒྲིལ་ཏེ་མདོར་བསྡུ་ན། དངོས་པོ་རྣམས་ཆོས་ཅན། རང་བཞིན་གྱིས་མི་སྐྱེ་སྟེ། མཐའ་བཞི་གང་རུང་ལས་མི་སྐྱེ་བའི་ཕྱིར་ཞེས་པ་ཡང་བསྟན་

[019A]༄༅། །ཏོ། །དེ་ལྟར་མཐའ་བཞིའི་སྐྱེ་བ་འདོད་པ་ཐམས་ཅད་རང་བཞིན་གྱིས་སྐྱེ་བ་འདོད་པ་ཁོ་ན་ཡིན་ལ། རང་བཞིན་གྱིས་སྐྱེ་བ་འགོག་པའི་རིགས་པའི་གཙོ་བོ་ནི། རྟེན་ནས་འབྱུང་བའི་རིགས་པ་ཡིན་པས། མཐའ་
བཞིའི་སྐྱེ་འགོག་གི་རིགས་པ་མཐའ་དག་ནི་མཐར་གཏུགས་ན་རྟེན་འབྱུང་གི་རིགས་པ་ལ་རག་ལས་པ་ཡིན་ནོ། །དེའི་ཕྱིར་རིགས་པ་འདི་ལ་རིགས་པའི་རྒྱལ་པོ་ཞེས་གསུངས་ཤིང། རིགས་པ་འདི་ལ་བརྟེན་ནས། དབང་ཕྱུག་དང་
དུས་དང། གཙོ་བོ་དང། ཁྱབ་འཇུག་དང། བདག་གཞན་ལས་སོགས་པ་ལས་སྐྱེ་བར་འདོད་པའི་ལྟ་ངན་གྱི་དྲ་བ་མཐའ་དག་གཅོད་པར་བྱེད་དེ་འཇུག་པ་ལས། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་
མི་ནུས་པ། །དེའི་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་གསུངས་སོ།    ༈    །ཡང་འདི་ལས་འཕྲོས་ནས་རྟེན་འབྲེལ་གྱི་གཏན་ཚིགས་འགོད་ཚུལ། དེ་ལྟར་བཀོད་པའི་གཏན་ཚིགས་
ཀྱི་ཆོས་ཅན། བསྒྲུབ་བྱ་དང། བསྒྲུབ་བྱའི་ཆོས། རྟགས་སོགས་ཀྱི་ངོས་འཛིན་དང་མིང་གི་རྣམ་གྲངས་རྣམས་བཤད་ན་ལས་དང་པོ་པ་སོགས་འགའ་ལ་ཕན་པར་འགྱུར་བས་བཤད་པར་བྱའོ། །དེ་ཡང་གཏན་ཚིགས་དེ་འགོད་ཚུལ་
ནི། མྱུ་གུ་ཆོས་ཅན། རང་བཞིན་གྱིས་མ་གྲུབ་སྟེ། རྟེན་འབྲེལ་ཡིན་པའི་ཕྱིར། དཔེར་ན། གཟུགས་བརྙན་བཞིན། ཞེས་སོ། །དེའི་ཆོས་ཅན་ནི་མྱུ་གུ་ཡིན་ལ། ཆོས་ཅན་དང། རྩོད་གཞི། རྗེས་སུ་དཔག་བྱའི་གཞི་རྣམས་རྣམ་གྲངས་

[019B] །དེ་ལ་ཆོས་ཅན་ཟེར་བ་ནི། ཆོས་གཉིས་དང་ལྡན་པས་ན་དེ་ལྟར་བརྗོད་དོ། །ཆོས་གཉིས་ནི་བསྒྲུབ་བྱའི་ཆོས་རང་བཞིན་གྱིས་མ་གྲུབ་པ་དང། ཕྱོགས་ཆོས་རྟེན་འབྲེལ་གཉིས་ཡིན་ནོ། །དེའི་བསྒྲུབ་བྱ་ནི། མྱུ་གུ་རང་བཞིན་གྱིས་མེད་
པའོ། །བསྒྲུབ་བྱ་དང་ཕྱོགས་གཉིས་དོན་གཅིག་གོ་དེའི་བསྒྲུབ་བྱའི་ཆོས་ནི། རང་བཞིན་གྱིས་མ་གྲུབ་པ་དེའོ། །དེ་ལ་བསྒྲུབ་བྱའི་ཆོས་ཟེར་བ་ནི། གཞི་ཆོས་ཅན་གང་གི་སྟེང་དུ་བསྒྲུབ་པར་བྱ་རྒྱུའི་ཆོས་ཡིན་པས་སོ། །མྱུ་གུ་རང་
བཞིན་གྱིས་མ་གྲུབ་པ་ལ་བསྒྲུབ་བྱ་ཙམ་ལས་མི་ཟེར་བ་ནི། སྒྲུབ་བྱེད་ཀྱི་གཏན་ཚིགས་རྟེན་འབྲེལ་གྱིས་བསྒྲུབ་པར་བྱ་བ་ཙམ་ཡིན་པས་སོ། །ཡང་གཞི་ཆོས་ཅན་མྱུ་གུའི་སྟེང་གི་ཆོས་རང་བཞིན་གྱིས་མ་གྲུབ་པ་ཞེས་པས་ཀྱང་བསྒྲུབ་བྱའི་ཆོས་
ཞེས་པ་གོ་བར་ནུས་སོ། །བསྒྲུབ་བྱའི་ཆོས་ལ་ཕྱོགས་ཞེས་པའི་མིང་ཡོད་ཀྱང་ཕྱོགས་དངོས་མིན་ལ། བསྒྲུབ་བྱ་ཕྱོགས་དངོས་ཡིན་པ་ནི། སྤྱན་རས་གཟིགས་བརྟུལ་ཞུགས་ལས། ཕྱོགས་ཞེས་བྱ་བ་ནི། ཆོས་དང་ཆོས་ཅན་བསྡུས་པའི་ཕྱོགས་
ཏེ། ཞེས་བསྒྲུབ་བྱ་ལ་དངོས་མིང་དང། ཡང་ཆོས་ཅན་སྟོན་པའི་སྐབས་སུ་ཕྱོགས་ཏེ་ཆོས་ཅན་ཡིན་ནོ། །ཞེས་དང། བསྒྲུབ་བྱའི་ཆོས་ཀྱི་སྐབས་སུ། ཕྱོགས་ཏེ་བསྒྲུབ་པར་བྱ་བ་ཆོས་ཡིན་ནོ་ཞེས་བཏགས་པ་བར་བཤད་དོ། །དེས་ན་ཆོས་དང་
ཆོས་ཅན་རེ་རེ་བ་ལ་བཏགས་མིང་དང། ཚོགས་པ་ལ་དངོས་མིང་ཡིན་ནོ། །དམ་བཅའ་དང། རྗེས་སུ་དཔག་བྱ། བསྒྲུབ་བྱ་རྣམས་རྣམ་གྲངས་སོ། །དེའི་རྟགས་ནི་རྟེན་འབྲེལ་ཡིན་ནོ། །རྟགས་དང། གཏན་ཚིགས། རྒྱུ་མཚན། སྒྲུབ་བྱེད། ཤེས་བྱེད་

[020A]༄༅། །གོ་བྱེད། འཐད་པ། རིགས་པ་རྣམས་རྣམ་གྲངས་སོ། །ཕྱོགས་ཆོས་ཀྱང་དེའི་མིང་ཡིན་ལ། ཕྱོགས་ཆོས་ཟེར་བའི་ཕྱོགས་ནི་བསྒྲུབ་བྱའི་ཕྱོགས་གཅིག་ཆོས་ཅན་དང། ཆོས་ནི་ཆོས་ཅན་དེའི་ཆོས་གཉིས་ལས་
གཏན་ཚིགས་ཀྱི་ཆོས་ཡིན་ཏེ། སྤྱན་རས་གཟིགས་བརྟུལ་ཞུགས་ལས། ཆོས་དང་ཆོས་ཅན་བསྡུས་པའི་ཕྱོགས་དེའི་གཏན་ཚིགས་ཀྱི་ཆོས་ཡིན་པས་ཕྱོགས་ཀྱི་ཆོས་ཞེས་བྱའོ། །ཞེས་གསུངས་སོ། །མཐུན་དཔེ་སྦྱོར་ཚུལ་ནི། དེ་ཡང་ཆོས་
མཐུན་པའི་དཔེ་ཞེས་བྱ་བ་ནི། དོན་གྱི་ཆོས་ཅན་མྱུ་གུ་ལ་བསྒྲུབ་བྱའི་ཆོས་རང་བཞིན་གྱིས་མ་གྲུབ་པ་དང། སྒྲུབ་བྱེད་རྟགས་ཀྱི་ཆོས་རྟེན་འབྲེལ་གཉིས་ཡོད་པ་དང་མཐུན་པར་དཔེའི་ཆོས་ཅན་གཟུགས་བརྙན་ལ་ཡང། རང་བཞིན་གྱིས་མ་
གྲུབ་པ་དང། རྟེན་འབྲེལ་གྱི་ཆོས་གཉིས་ཡོད་པས་ན་དེ་སྐད་ཅེས་བྱའོ། །འདི་ཡང་སྤྱན་རས་གཟིགས་བརྟུལ་ཞུགས་ལས། དེ་ལ་དཔེ་ཞེས་བྱ་བ་ནི། ཆོས་ཅན་གང་ལ་བསྒྲུབ་པར་བྱ་བ་དང། སྒྲུབ་པའི་ཆོས་ཡོད་པའི་དཔེ་སྟེ། ཞེས་གསུངས་པས་
སོ། །འོ་ན། གཟུགས་བརྙན་རང་བཞིན་གྱིས་མེད་པ་སྟོང་ཉིད་མ་ཡིན་ནམ་ཞེ་ན། དེ་སྟོང་ཉིད་ཡིན་མོད་ཀྱང་སྐབས་འདིར་མཐུན་དཔེར་བཟུང་བ་ནི། དེའི་འདྲའི་སྦྱོར་བ་སྐབས་སུ་བབས་པའི་ཕྱི་རྒོལ་གྱིས་དེའི་སྔ་རོལ་ཏུ་གཟུགས་བརྙན་རང་བཞིན་
མེད་པ་ངོས་ཟིན་པ་ཡིན་པས་ན་དེར་བཟུང་བ་ཡིན་ནོ། །འོ་ན། འཇིག་རྟེན་ན་བརྫུན་པར་མ་གྲགས་སམ་སྙམ་ན། འཇིག་རྟེན་རང་འགའ་བའི་ཐ་སྙད་པའི་ཚད་མས་གཟུགས་བརྙན་བྱད་བཞིན་དུ་སྣང་བ་ལྟར་མ་གྲུབ་པ་རྟོགས་ནུས་ཤིང། དེ་ལྟར་

[020B] གཟུགས་བརྙན་རང་བཞིན་གྱིས་མ་གྲུབ་པ་ནི་ཐ་སྙད་པའི་བློ་དེས་རྟོགས་མི་ནུས་སོ། །འདི་དག་ལ་ཉེ་བར་མཁོ་བའི་བརྗོད་པར་བྱ་བ་ཤིན་ཏུ་མང་ཡང་ཧ་ཅང་མངས་ན་ལས་དང་པོ་པ་རྣམས་དང་གཞན་འགའ་ཞིག་
མགོ་འཁོར་བའི་རྐྱེན་དུ་འགྱུར་བས་དེ་ཙམ་ལས་མི་སྤྲོའོ། །སྨྲས་པ། མྠའ་མེད་སྲིད་ན་རིན་ཐང་བྲལ་བའི་བློ་གྲོས་ཆེན་པོའི་ནོར་བུ་ཡིས། །མྠའ་བྲལ་གཏམ་གྱི་མཁོ་དགུའི་འབྱོར་བ་འབད་མེད་ཆར་དུ་བརྙིལ་བ་ན། །མྠའ་ཡས་མཁས་པའི་སྙེམས་པ་
འགོག་ཕྱིར་ཟླ་བའི་ཞབས་ཀྱིས་བྱས་པའམ། །མྠའ་མའི་དུས་འདིར་རྨད་བྱུང་གཏམ་འདི་ཆེས་ཆེར་མཚར་ཞེས་གླེང་བར་འོས། །རྣམ་མང་གཞུང་གི་གེ་སར་ལྟེ་བའི་དྲི། །རྣམ་ཀུན་ཚུལ་བཞིན་མྱངས་པའི་སྐལ་བཟང་ནི། །རྣམ་བཀྲའི་ཝརྞར་སྤེལ་བའི་ངོ་
མཚར་ལ། །རྣམ་དཔྱོད་གཟུར་གནས་བློ་ཡིས་རོལ་ཅིག་དང། །རབ་གསལ་ཚིག་གི་དྲི་བཞོན་གྱིས་བོས་པའི། །ཟབ་བརླིང་དཀའ་གནས་མ་ལ་ཡ་ཡི་དྲིས། །ཁྱོད་ཀྱི་སྙིང་ལ་རྨད་བྱུང་བདུད་རྩི་ནི། །ཅི་དགར་སྟེར་བ་ད་གདོད་འཚལ་བར་འགྱུར། །འོན་ཀྱང་འཆིང་
བས་ལྷོད་པར་མ་གྱུར་པའི། །བྱིས་བློས་དཔྱད་ཕྱིར་ནོངས་པའི་དྲི་མ་ནི། །མཆིས་ན་གཟུར་གནས་མཁས་ལ་བདག་འཆགས་ཤིང། །ཕྱོགས་འཛིན་སྡང་ཞུགས་བྱེད་ལ་ལྟོས་པ་ཅི། །ཚུལ་འདིའི་དགེ་ཚོགས་གང་ཞིག་མཆིས་པ་དེ། །མ་ལུས་རྒྱལ་བའི་དམ་
ཆོས་འཛིན་པ་དང། །རྣམ་དག་ལམ་བཟང་འདི་དང་མི་འབྲལ་བར། །སྐྱེ་ཀུན་བྱང་གྲོལ་ཆེན་པོར་བཀྲི་ཕྱིར་བསྔོ། ། ཞེས་རབ་འབྱམས་སྨྲ་བ་ཐུབ་བསྟན་དར་རྒྱས་སོགས་འགའ་ཞིག་གིས་ནན་གྱིས་བགྱིས་ཤིག་པའི་ངོར། དཀའ་བཅུའི་མིང་ཅན་རཏྣ་ཨརྠ་སིདྡྷིས་གཞུང་ཆེན་མོ་དུ་མ་ལ་དཔྱད་

[021A]༄༅། །བཞིབ་ཏུ་བྱས་ཤིང། ༸རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོའི་སྤྱི་དོན་གཞིར་བཞག་ནས་རང་གི་གོ་ཚོད་ལྟར། ལན་ཅིག་མ་ཡིན་པར་བརྟགས་ཤིང་དཔྱད་དེ་བྱས་ཁུལ་ཡིན་པ་འདི་ནི། ཆོས་སྡེ་ཆེན་པོ་སེ་ར་ཐེག་ཆེན་གླིང་གི་ལྟེ་བ་དགེ་འདུན་འདུས་པའི་གཙུག་
ལག་ཁང་གི་ཉེ་འདབས་སུ་སྦྱར་བའོ། །གལ་ཏེ་ཕྱིན་ཅི་ལོག་སོགས་ཀྱིས་ནོངས་པར་གྱུར་ན་མཁས་པ་ཐུགས་གཟུ་པོར་གནས་པ་རྣམས་ཀྱིས་ལེགས་པར་སུན་འབྱིན་པར་མཛོད་ཅིག་ལེགས་པའི་ཆ་ཐམས་ཅད་མཆོད་པའི་ཚུལ་དུ་འབུལ་ལོ། །འོན་ཀྱང་དོན་ལ་ཞུགས་མ་ཞུགས་ཀྱི་དཔྱད་པ་མེད་པར་ཚིག་
ཙམ་ཞིག་ལ་རྩོད་པ་ལྷུར་ལེན་པ་ནི་སྙིང་པོ་མེད་ལ། དོན་ཁོ་ན་ལ་བརྟགས་པ་མཛད་ནས་ཚིག་གི་ཆ་ལའང་ཚིག་རེ་རེའི་ངོ་གདོང་ཙམ་མ་ཡིན་པར་སྔ་ཕྱིའི་ནུས་པ་སྦྱོར་ཚུལ་དང་ནོར་བ་དང། རིགས་པ་དང་མ་འབྲེལ་བ་སོགས་ནི་གནད་འཆུགས་པའི་སྐྱོན་ཡིན་པས་དེ་དག་ལ་ཞིབ་ཏུ་གཟིགས་པ་ཞུ།། །།།
སྭ་སྟི། འཕགས་ཡུལ་ཐལ་རང་མཁས་དབང་གི་དགོངས་དོན་དཀའ་གནད་ཡིད་བཞིན་ནོར། །ལག་མཐིལ་སྩོལ་བའི་ལེགས་བཤད་འདི། །ཟབ་དོན་ལྟ་བའི་མིག་ཏུ་ཁུམས། །དེ་ཕྱིར་མདོ་སྔགས་གཞུང་སྤྱི་དང། །ཐ་སྙད་རིག་པའི་
ཕྲེང་འཛིན་པའི། །གཞུང་ལུགས་རབ་འབྱམས་སྨྲ་བའི་དབང། །བཤེས་གཉེན་བྱམས་པ་འོད་ལྡན་གྱིས། །གང་མཁོའི་ཆ་རྐྱེན་རབ་སྦྱར་ཏེ། །ཆོས་སྡེ་ཆེན་པོ་སྐུ་འབུམ་དུ། །པར་དུ་བསྐུན་པའི་དགེ་ཚོགས་མཐུས། །འགྲོ་ཀུན་བྱང་
ཆེན་མྱུར་ཐོབ་ཤོག་ །། ཅེས་པ་འདི་ནི་སྙོམ་ལས་པ་དབྱངས་ཅན་དགའ་བའི་བློ་གྲོས་ཀྱིས་སུག་བྲིས་སུ་བགྱིས་པའོ།།  །།སརྦ་མངྒ་ལཾ།། །།



﻿
[001A]༄༅། །མཐའ་བྲལ་སྒྲུབ་པའི་གཏེར་མཛོད་ཅེས་པ་ཁྱབ་བདག་དམ་པ་འཇམ་དབྱངས་བཞད་པའི་རྡོ་རྗེའི་གསུང་རྒྱུན་འཁྲུལ་མེད་བཞུགས་སོ།། །།

[001B] །ལྷ་མིའི་འདྲེན་མཆོག་ཤཱཀྱའི་རྒྱལ་པོ་དང། །རྒྱལ་ཀུན་མཁྱེན་པའི་གཏེར་གྱུར་འཇམ་དཔལ་དབྱངས། །མཐའ་བྲལ་དོན་གཟིགས་འཕགས་
མཆོག་ཀླུ་སྒྲུབ་ཞབས། །དབྱེར་མེད་བཀའ་དྲིན་མཉམ་མེད་ཙོང་ཁ་པ། །རྣམས་དང་ཁྱད་པར་ངག་གི་དབང་ཕྱུག་སྡེ། །བརྩོན་འགྲུས་ལྕགས་ཀྱིས་སྐལ་ལྡན་བསྐུལ་ཕྱིར་
དུ༑ ༑ངུར་སྨྲིག་ཚུལ་བཟུང་འཇམ་མགོན་ཐུགས་རྗེ་ཅན། །སྙིང་ནས་འདུད་དོ་འབྲལ་མེད་ཐུགས་རྗེས་ཟུངས། །དེ་ལ་འདིར་ཟབ་མོ་དབུ་མའི་ལྟ་བ་ཉམས་སུ་ལེན་པའི་ཚུལ་ལ་
སྔོན་འགྲོ། དངོས་གཞི། རྗེས་ཀྱི་བྱ་བ་དང་གསུམ། དང་པོ་སྔོན་འགྲོ་བླ་མའི་རྣལ་འབྱོར་ཤེས་རབ་སེང་གེ་ནས་བརྒྱུད་པའི་ཕྱག་ལེན་ལ་ཡོད་པ་ལྟར་བསྒོམ་པར་བྱ་ལ། གཉིས་

[002A]༄༅། །པ་དངོས་གཞི་ལ། བདག་མེད་གཉིས་ཐོས་བསམ་གྱིས་གཏན་ལ་དབབ་པ་དང། དབབ་ནས་ཉམས་སུ་ལེན་པའི་ཚུལ་གཉིས། དང་པོ་ལ་གང་ཟག་གི་བདག་
མེད་གཏན་ལ་དབབ་པ་དང། ཆོས་ཀྱི་བདག་མེད་གཏན་ལ་དབབ་པ་གཉིས། དང་པོ་ལ་དགག་བྱ་ངེས་པའི་གནད་སོགས་བཞི་ལས། དགག་བྱ་ངེས་པའི་གནད་ནི། ཐོག་མར་ངའོ་སྙམ་
པའི་བློ་དེས་བཟུང་བའི་ང་དེ་ལ་གྲུབ་མཐའ་འོག་མས་འདོད་པ་ལྟར་གྱི་རྟག་གཅིག་རང་དབང་ཅན་གྱི་བདག་གཅིག་དང། ཕུང་པོ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་རྫས་ཡོད་ཀྱི་
བདག་དང། ཕུང་པོ་དང་མཚན་ཉིད་མཐུན་ཀྱང་རྗེ་ཁོལ་ལྟ་བུའི་རང་སྐྱ་ཐུབ་པའི་རྫས་ཡོད་དེ་རྫས་ཡོད་གསུམ་གྱི་འཆར་ཚུལ་བལྟ་ཞིང། དེ་ནས་བློ་གནོད་མེད་ལ་སྣང་བའི་དབང་གིས་

[002B] ཡུལ་རང་གི་སྡོང་ལུགས་ཀྱི་ངོས་ནས་གྲུབ་པའི་བདག་གི་འཆར་ཚུལ་ལ་བལྟ། དེ་རྗེས་གཞན་གྱིས་རང་ལ་དོན་མེད་པར་རྐུ་ཁག་བཙུག་པ་ལྟ་བུའི་ཚེ་ངས་རྐུ་སྙམ་པ་ཡིད་ཀྱི་རྒུ་ལའང་མེད་པ་ལ། ཁོས་ང་ལ་
འདི་ལྟ་བུའི་སྙོན་འཛུག་པ་སྙམ་པའི་ཚེ་ང་དེའི་འཆར་ཚུལ་ལ་བལྟ་ཞིང། དེ་ལྟར་བལྟས་པ་ན་ང་དེ་ཕུང་པོའི་ནང་དུ་ཡོད་པའི་སྣང་བ་འཆར་ན་དེ་མིན་ཏེ། ངར་འཛིན་ལྷན་སྐྱེས་ཀྱིས་ང་འཛིན་ཚུལ་ལ་ཕུང་པོ་དེ་ཕྱིའི་ཁང་པ་ལྟ་བུ་
ང་དེའི་ནང་དུ་ཡོད་པའི་སྣང་བ་མི་འཆར་བའི་ཕྱིར་དང། ང་ཆུས་ཁྱེར་བ་དང། ཁྱིས་རྨུག་པ་ལ་སོགས་པའི་འཇིགས་སྐྲག་བྱུང་བ་ན། ང་དེ་ཕུང་པོའི་ནང་ན་ཡོད་པའི་སྣང་བ་མི་འཆར་བའི་ཕྱིར་སྙམ་དུ་བསམ། ཡང་ཕུང་པོ་དང་ཐ་
དད་དུ་གྲུབ་སྙམ་ན་དེ་ཡང་མིན་ཏེ། ཕུང་པོ་མ་གཏོགས་དེ་འཛིན་མ་གྲུབ་ཕྱིར། །ཞེས་གསུངས་པ་ལྟར། ཕུང་པོ་ལ་མ་ལྟོས་པའི་ང་མ་གྲུབ་པའི་ཕྱིར་སྙམ་དུ་བསམ། སེམས་ཁོ་ནའི་སྟེང་དུ་འདུག་སྙམ་ན་དེ་ཡང་མིན་ཏེ། སེམས་ཙམ་ལ་མི་
ཞེས་པའི་ཐ་སྙད་མི་འཐད་པའི་ཕྱིར་སྙམ་དུ་བསམ། ལུས་ཁོ་ནའི་སྟེང་དུ་འདུག་སྙམ་ན་དེ་ཡང་མིན་ཏེ། ང་སྐྱེ་བ་སྔ་མ་ནས་འདིར་འོངས། འདི་ནས་ཕྱི་མར་སྐྱེ་བ་ལེན་པའི་ཕྱིར་ཁྱིལ་
བ༑ ལང་ན་ཧྲེང་ཧྲེང་པད་ཀར་ཤམ་ལ་སོགས་པའི་རྣམ་པར་འཆར་ལ། དེ་ཡང་གདགས་གཞིའི་ཕུང་པོ་མ་རྙེད་པར་དེའི་སྟེང་གི་གདགས་ཆོས་ང་མི་རྙེད། དེའི་སྟེང་གི་གདགས་ཆོས་ང་མ་རྙེད་པར་དེའི་སྟེང་གི་དགགས་བྱའི་ཁྱད་ཆོས་ཀྱི་བདག་མི་རྙེད་པའི་ཕྱིར་སྙམ་དུ་བསམ།།
[003A]༄༅། །མདོར་ན་དེ་ལྟར་ཡང་ཡང་བཙལ་བའི་ཚེ་ང་དེ་རེས་འགའ་སེམས་ཀྱི་སྟེང་དུ་ཡོད་པ་འདྲ་བ། རེས་འགའ་ལུས་ཀྱི་སྟེང་དུ་ཡོད་པ་འདྲ་བ། རེས་འགའ་ལུས་ཀྱི་སྟོད་སྨད་དང་ཕྱི་ནང་སྣ་ཚོགས་ན་ཡོད་པ་
ལྟ་བུའི་སྣང་བ་འཆར་ཞིང། དེའི་མཐར་ལུས་སེམས་འོ་ཆུ་འདྲེས་པ་བཞིན་དབྱེར་མི་ཕྱེད་པའི་ཕུང་པོ་འདི་ལ་ངའོ་སྙམ་པའི་ཕོབ་ཕོབ་པ་མིང་དང་རྟོག་པས་ཕར་བཏགས་པ་ལ་མ་ལྟོས་པར་གདོད་མ་ནས་གྲུབ་པའམ་ཚུགས་
སེ་བའི་སྣང་བ་འཆར་ལ་དེ་བྱུང་ན་དགག་བྱ་ངེས་པའི་ཚད་ཡིན་ནོ། །དེ་ཡང་རང་གི་ཕུང་པོ་ལ་ང་ཞེས་བཏགས་པ་དང། གོས་ལ་ང་ཞེས་བཏགས་པ་གཉིས་ཀ་གདགས་གཞིའི་སྟེང་ནས་ཚུར་ང་ཞེས་རྙེད་མི་རྙེད་ལ་
ཁྱད་པར་མ་བྱུང་ན་དགག་བྱ་ངེས་པའི་ཚད་ཡིན་ལ། དེ་ཡང་ལུས་སེམས་གཉིས་འོ་ཆུ་འདྲེས་པ་བཞིན་དུ་དབྱེར་མི་ཕྱེད་པའི་སྟེང་དུ་ཚུགས་ཐུབ་ཀྱི་ང་དེ་ཡོད་ན་གཅིག་དང་ཐ་དད་གང་རུང་དུ་ཡོད་དགོས། གཅིག་དང་ཐ་
དད་གང་རུང་དུ་མེད་ན་མེད་དགོས་པས་གཅིག་དང་ཐ་དད་གང་རུང་ལས་མ་འདས་ལ། གཅིག་ཏུ་ཡོད་ན་ཕུང་པོ་དང་གཅིག་ཏུ་ཡོད་དམ་སེམས་དང་གཅིག་ཏུ་ཡོད། ཕུང་པོ་དང་གཅིག་ཏུ་ཡོད་ན་ཕུང་པོ་ལ་ལྔ་ཡོད་པ་བཞིན་
དུ༑ བདག་ཀྱང་ལྔར་ཐལ་བ་དང། གཅིག་ཡིན་ན་ང་གཅིག་ཡིན་པ་བཞིན་དུ་ཕུང་པོ་ལྔ་ཡང་གཅིག་ཏུ་ཐལ་བ་དང། ཕུང་པོ་སྐྱེ་འཇིག་བྱེད་པ་བཞིན་དུ་བདག་ཀྱང་སྐྱེ་འཇིག་བྱེད་པར་ཐལ་བ་དང། བདག་ཐོག་མེད་ནས་མེད་

[003B]ཕུང་པོ་དང་གཅིག་ཏུ་མ་གྲུབ་བམ་སྙམ་དུ་བསམ། སེམས་དང་གཅིག་ཏུ་གྲུབ་ན་ང་འཁྱག་པ་ལྟོགས་པ་སོགས་ཀྱི་སྣང་བ་མི་འབྱུང་བར་ཐལ་བ་དང། ང་གཟུགས་མེད་དུ་སྐྱེས་
པའི་ཚེ་ང་གྲང་བ་སོགས་འབྱུང་དགོས་པར་ཐལ་བའི་ཕྱིར་སེམས་དང་གཅིག་ཏུ་མ་གྲུབ་སྙམ་དུ་བསམ། དེ་འདྲ་བའི་ང་ཕུང་པོ་དང་ཐ་དད་དུ་གྲུབ་ན་ཚུགས་ཐུབ་ཀྱི་ཐ་དད་དུ་སོང་བས་ལྟོས་མེད་དུ་གྲུབ་དགོས་ལ། ལྟོས་མེད་དུ་གྲུབ་ན་
ཕུང་པོ་ལ་གནོད་པ་བྱུང་བའི་ཚེ་ང་ལ་མི་གནོད་པ་དང། ང་ལ་གནོད་པ་བྱུང་བའི་ཚེ་ཕུང་པོ་ལ་མི་གནོད་པ་སོགས་སུ་འགྱུར་དགོས་པ་ལ་དེ་ལྟར་མི་འགྱུར་བའི་ཕྱིར་ཐ་དད་དུ་མ་གྲུབ་སྙམ་དུ་བསམ་མོ། །དེ་ལྟར་དཔྱད་པས་སྔར་གྱི་
ཚུགས་ཐུབ་ཀྱི་ང་དེ་མེད་པར་ལྷང་སེ་ངེས་ནས། དགའ་འཇིགས་ཀྱི་བློ་གང་རུང་བྱུང་ན་རིགས་ཤེས་རྗེས་དཔག་གིས་ཆོས་ཉིད་གྲུབ་ཚུལ་རྟོགས་པ་དང་དབུ་མའི་ལྟ་བ་དང་པོར་རྙེད་པ་ཞེས་བྱའོ་།གཞན་ཡང་ཕུང་པོ་ཕོབ་
ཕོབ་པ་འདིའི་སྟེང་དུ་ང་ཞེས་མིང་ཕར་བཏགས་ཙམ་མ་ཡིན་པར་གྲུབ་པ་ནི་ཚུགས་ཐུབ་དང་རང་ངོས་ནས་གྲུབ་པ་དང་དགག་བྱ་ཡིན། དེ་ལྟར་གྲུབ་པ་དེ་ལྟོས་མེད་དམ་རྟེན་འབྲེལ་མ་ཡིན་པར་གྲུབ་པའི་དོན་ཡིན་སྙམ་དུ་
བསམ། གཞན་ཡང་དེ་ལྟར་མ་གྲུབ་སྟེ། དེ་ལྟར་གྲུབ་ན་མི་དེའི་རྣམ་པ་ཤར་བའི་ཚེ། མི་དེའི་མིང་ཡང་འདིའོ་སྙམ་པའི་བློ་སྐྱེ་དགོས་པ་ལ་དེ་མི་སྐྱེ་བའི་ཕྱིར། དེ་ལ་བཏགས་པའམ་ལྟོས་།ཙམ་ཡིན་པའི་ཕྱིར་སྙམ་དུ་

[004A]༄༅། །བསམ། དེའི་རྒྱུ་མཚན་གྱིས་དགྲ་གཉེན་འཁོར་འདས་ཕ་རི་ཚུ་རི་རིང་ཐུང་རྣམས་མིང་གིས་བཏགས་པ་ཙམ་མ་གཏོགས་རང་ངོས་ནས་གྲུབ་པ་མེད་སྙམ་དུ་བསམ། ཡང་ང་ཚུགས་ཐུབ་དེ་
ཕུང་པོ་དང་འོག་ནས་བཤད་པའི་གནད་བདུན་པོ་གང་རུང་དུ་མ་གྲུབ་པས་ན་མེད་དགོས་ཏེ། འཇུག་པ་ལས། ཤིང་རྟ་རང་ཡན་ལག་ལས་གཞན་འདོད་མིན། །ཞེས་སོགས་ལྟར་བདག་དེར་ཕུང་པོ་དང་གཞན་མ་ཡིན་པ་སྟེ་གཅིག་
ཡིན་ན། དེ་ཉིད་གདགས་གཞི་དང་གདགས་ཆོས་སུ་འགྱུར་བས་ཕུང་པོ་ལྔ་ཉེ་བར་ལེན་བྱ་དང། ང་ཉེ་བར་ལེན་པ་པོ་མིན་པའི་སྐྱོན་དུ་འགྱུར་བའི་ཕྱིར་སྙམ་དུ་དགག། ཐ་དད་ཡིན་ན་ང་ལ་ཕུང་པོའི་མཚན་ཉིད་མི་ཚང་བས་ང་འདུས་མ་
བྱས་ཀྱི་ནམ་མཁའ་འམ། མྱང་འདས་ལྟ་བུར་འགྱུར་བའི་ཕྱིར་སྙམ་དུ་བསམ། ཕན་ཚུན་རྟེན་བརྟེན་པར་གྲུབ་ན་ཕུང་པོ་རྟེན་གཞི་དང་ང་དེ་ལ་བརྟེན་པ་ལྷས་བྱིན་རེ་ལྡེ་ལ་བརྟེན་པ་བཞིན་ང་ལ་ཕུང་པོའི་མཚན་ཉིད་མི་ཚང་བར་
ཐལ་བར་འགྱུར་བའི་ཕྱིར་ཏེ། ལྷས་བྱིན་ལ་རེ་ལྡེའི་མཚན་ཉིད་མ་ཚང་པ་བཞིན་ནོ་སྙམ་དུ་དགག། བདག་རྟེན་གཞི་དང་ཕུང་པོའི་ཡན་ལག་དེ་བརྟེན་པ་མཁར་གཞོང་ནང་གི་རྒྱ་ཤུག་བཞིན་སྙམ་ན་དེ་མིན་ཏེ། མིང་གིས་བཏགས་
ཙམ་ལ་རྟེན་བརྟེན་པར་གྲུབ་ཀྱང། ཚུགས་ཐུབ་ལ་མཁར་གཞོང་རྒྱ་ཤུག་གི་གདགས་གཞིར་མི་རུང་བ་བཞིན། བདག་ཀྱང་ཕུང་པོའི་གདགས་ཆོས་སུ་མི་རུང་བའི་ཕྱིར་སྙམ་དུ་དགག། ཕུང་པོ་དང་ལྡན་པའམ་ཡོད་པར་འཐད་

[004B] ངོ་བོ་ཐ་མི་དད་པའི་ཚུལ་གྱིས་ལྡན། ངོ་བོ་ཐ་དད་པའི་ཚུལ་གྱིས་ལྡན་ན། ལྷས་བྱིན་བ་གླང་དང་ལྡན་པ་བཞིན་བ་གླང་གཞན་དུ་སོང་བའི་ཤུལ་དུ་ལྷས་བྱིན་འཇོག་རྒྱུ་ཡོད་པ་
ལྟར་ཕུང་པོ་ལས་གཞན་དུ་བདག་འཇོག་རྒྱུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། ངོ་བོ་གཅིག་པའི་ཚུལ་གྱིས་ལྡན་ན་ཚུགས་ཐུབ་ཀྱི་གཅིག་ཡིན་དགོས་པས་དེ་ལྟར་ན་དབྱེར་མེད་དུ་འགྱུར་བས་ལྡན་བྱ་ལྡན་བྱེད་ཀྱི་
ཐ་སྙད་མི་འཐད་སྙམ་དུ་དགག། ཕུང་པོ་ཚོགས་པའམ་ཁམས་དྲུག་ཚོགས་པ་བདག་ཏུ་འཇོག་སྙམ་ན་མིའི་མངལ་དུ་ཕུང་པོ་ལྔ་གྲུབ་ཅིང་མིའི་རྣམ་པ་མ་དོད་པའི་ཚེ་མིར་བཞག་ཏུ་མི་རུང་བའི་ཕྱིར་ཏེ། དཔེར་ན་ལྗོན་ཤིང་
གི་མྱུ་གུ་ལ་ལྗོན་ཤིང་ཞེས་མི་བརྗོད་ཅིང་ལྗོན་པའི་མྱུ་གུ་ཞེས་བརྗོད་པ་བཞིན་ཡིན་སྙམ་དུ་དགག། ཕུང་པོ་ཚོགས་པའི་དབྱིབས་ཁྱད་པར་པ་ལ་བདག་ཏུ་འཇོག་སྙམ་ན་དེ་མི་འཐད་དེ། དེ་ལྟ་བུའི་དབྱིབས་དེ་ཡན་ལག་རེ་རེ་བའི་དུས་
ཀྱི་དབྱིབས་དེ་ལས་གཞན་དུ་མེད་པའི་ཕྱིར་སྙམ་དུ་དགག། དེ་འདྲ་བའི་བདག་དེ་རྣམ་པ་བདུན་དུ་བཙལ་བས་མ་རྙེད་པ་ན་དེ་ནི་མེད་པའོ་སྙམ་དུ་བསམ།།    ༈    །།གཉིས་པ་ཆོས་ཀྱི་བདག་མེད་གཏན་ལ་ཕབ་པ་ནི། རང་གི་
ལུས་འདི་ལ་མི་གཙང་བའི་རྫས་སུམ་ཅུ་རྩ་དྲུག་ལུས་ཟུང་བཅུ་དྲུག་ཤ་རུས་ཁྲག་གསུམ་ཕོབ་ཕོབ་པ་འདིའི་སྟེང་དུ་ངའི་ལུས་སོ་ཞེས་མིང་ཕར་བཏགས་པ་མ་གཏོགས་གཞི་དེའི་སྟེང་ནས་ཚུར་གྲུབ་པར་སྣང་བ་ནི་དགག་བྱ་ངེས་

[005A]༄༅། །པ་དང། དེ་ལྟར་གྲུབ་པ་མེད་དེ་གྲུབ་ན་དེ་དག་དང་གཅིག་དང་ཐ་དད་གང་རུང་ཡིན་དགོས་ལ་གཅིག་ཡིན་ན་ལུས་ཀྱང་སུམ་ཅུ་རྩ་དྲུག་དང་བཅུ་དྲུག་དང། གསུམ་སོགས་སུ་ཐལ་བ་དང་ཡང་ན་ལུས་
གཅིག་ཡིན་པ་བཞིན་དུ་གདགས་གཞི་དེ་དག་ཀྱང་གཅིག་ཏུ་ཐལ་བའི་ཕྱིར་དང། ཐ་དད་དུ་གྲུབ་ན་གདགས་གཞི་དེ་དག་རེ་རེ་ནས་བསལ་བའི་འོག་ཏུ་ལུས་འདིའོ་ཞེས་འཇོག་རྒྱུ་ཡོད་དགོས་པ་ལ་མེད་པའི་ཕྱིར་དང། ལུས་ལ་
ཤ་རུས་རྔོས་བཅས་ཀྱི་མཚན་ཉིད་མི་ཚད་པར་ཐལ་བའི་ཕྱིར་སྙམ་དུ་དགག། ཚོར་བ་བདེན་པར་མེད་ཚུལ་ནི། ཚོར་བ་པོ་འདིས་བྱེད་པ་འདི་ལ་བརྟེན་ནས་ཡུལ་འདི་ཚོར་ཞེས་པའི་ཚེ་ཚོར་བ་པོ་ནི་གང་ཟག་དང། བྱེད་པ་ཚོར་བ་
དངོས་དང། ཡུལ་ཚོར་བ་ལས་སུ་བྱ་བ་ཡིན་ལ། བྱེད་པ་ཚོར་བ་ནི་ལས་དང་བྱེད་པ་པོ་ལ་ལྟོས་པའམ། མིང་གིས་བཏགས་པ་ཙམ་མ་ཡིན་པར་ཚུར་གྲུབ་ན་ཚོར་ཡུལ་དང་ཚོར་བ་པོ་ལ་མ་ལྟོས་པར་བྱེད་པ་ཁོ་ནས་མྱོང་དགོས་
ལ༑ ཡུལ་ཚོར་བ་ལ་མ་ལྟོས་པར་བྱེད་པ་ཚོར་བ་དང། ཡུལ་ཚོར་བ་མི་འཐད་པའི་ཕྱིར་སྙམ་དུ་དགག། རིགས་པ་འདི་རེག་པ་ལ་སྦྱར་ན། རེག་པ་པོ་འདི་བྱེད་པ་འདི་ལ་བརྟེན་ནས་ཡུལ་འདི་ལ་རེག་ཅིང་བཟུང་ཞེས་པ་ཡང་
རེག་པ་བདེན་པར་མེད་ཚུལ་བསམས་ལ། རྣམ་ཤེས་ལ་སྦྱར་ན་ཤེས་པ་པོ་འདི་བྱེད་པ་འདི་ལ་བརྟེན་ནས་ཡུལ་འདི་ཤེས་པ་ཡང་བྱེད་པ་ཤེས་པ་ལ་བརྟེན་པ་མིང་གིས་བཏགས་པ་ཙམ་མ་ཡིན་པར་ཚུར་གྲུབ་ན་བྱ་བྱེད་ལས་

[005B] གཟུགས་ཀྱི་དབང་དུ་བྱས་ན་རི་རབ་ཁང་ཁྱིམ་རྣམས་རང་གི་གདགས་གཞི་ས་རྔོ་ཤིང་སོགས་ཚོགས་པ་ལ་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་ན་དེ་དག་དང་གཅིག་དང་ཐ་དད་གང་
རུང་ཡིན་སྙམ་དགོས་ལ་དེ་ལྟར་ན་གདགས་གཞི་དུ་མ་ཡིན་པ་བཞིན་དུ་གདགས་ཆོས་རང་ཉིད་ཀྱང་དུ་མར་ཐལ་བ་དང། ཡང་ན་གདགས་ཆོས་དེ་དག་གཅིག་ཡིན་པ་བཞིན་དུ། གདགས་གཞི་དེ་དག་ཀྱང་གཅིག་ཏུ་ཐལ་བའི་ཕྱིར་དང། ཐ་དད་
དུ་གྲུབ་ན་གདགས་གཞི་དེ་དག་རེ་རེ་ནས་བསལ་བའི་འོག་ཏུ་གདགས་ཆོས་འཇོག་རྒྱུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། དཔེར་ན་ཀ་བ་ལྟ་བུ་ལ་མཚོན་ན་གདགས་གཞི་ཤིང་ཧྲེང་ཧྲེང་པོ་འདི་ལ་ཀ་བ་ཞེས་ཕར་མིང་གིས་བཏགས་
པ་མ་གཏོགས་གདགས་གཞི་ཁོ་རང་གི་ངོས་ནས་ཚུར་གྲུབ་པ་ཡོད་ན་ཤིང་འདི་ར་བ་ན་ཡལ་ག་དང་ལོ་མ་དང་ལྡན་པའི་དུས་ཀ་བའོ་སྙམ་པའི་བློ་སྐྱེ་དགོས་པ་ལ་མི་སྐྱེ་བ་དང། ཡལ་ག་དང་ལོ་མ་བཅད་དེ་ར་བ་ན་ཡོད་པའི་ཚེ་འདི་སྡོང་དུམ་
མོ་སྙམ་པའི་བློ་སྐྱེ་བ་མ་གཏོགས་ཀ་བའོ་སྙམ་པའི་བློ་དང་དོན་གང་ཡང་མེད་པའི་ཕྱིར་དང། གདུང་འདེགས་པའི་ཚེ་ཀ་བའོ་སྙམ་པའི་བློ་སྐྱེ་ལ། གལ་ཏེ་དེས་གདུང་འདེགས་ཕྱིན་ཆད་ན་ཀ་བར་འཇོག་སྙམ་ན་དེ་ཡང་མི་རུང་སྟེ་
སླར་ཡང་དེ་བཅོས་ཏེ་ཤིང་ཧྲེང་ཧྲེང་གཞན་གྱིས་ཀ་བ་བྱས་ཏེ་བཏེག་པ་ན་གདུང་ཞེས་པ་མ་གཏོགས་ཀ་བའོ་སྙམ་པའི་བློ་མི་སྐྱེ། ཡང་དེ་གདུང་གི་སྟེང་དུ་བཞག་སྟེ་ལྕམ་བྱེད་པ་ན་ལྕམ་ཞེས་པ་མ་གཏོགས་ཀ་གདུང་གང་གི་ཡང་

[006A]༄༅། །བློ་མི་སྐྱེ་བའི་ཕྱིར་སྙམ་དུ་དགག། ལྡན་མིན་འདུ་བྱེད་ཀྱི་དབང་དུ་བྱས་ན་ལོ་ཞེས་པ་ཟླ་བ་དང་ཞག་རྣམས་ཚོགས་པ་ལ་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་ན་དེ་དག་དང་གཅིག་དང་ཐ་དད་གང་
རུང་ཡིན་དགོས་པས་གཅིག་ཡིན་ན་གདགས་གཞི་དུ་མ་ཡོད་པ་བཞིན་དུ་གདགས་ཆོས་ལོ་ཡང་དུ་མར་ཐལ་བ་དང། ཡང་ན་ལོ་གཅིག་ཡིན་པ་བཞིན་དུ་གདགས་གཞི་དེ་དག་ཀྱང་གཅིག་ཏུ་ཐལ་བ་དང་ཐ་དད་དུ་གྲུབ་ན་ཞག་དང་ཟླ་བ་
རྣམས་རེ་རེ་ནས་བསལ་བའི་འོག་ཏུ་ལོ་བཞག་ཏུ་ཡོད་དགོས་པ་ལ་མེད་པའི་ཕྱིར་སྙམ་དུ་དགག། འདུ་མ་བྱས་ཀྱི་དབང་དུ་བྱས་ན་སྤྱིར་འདུས་མ་བྱས་འདུ་བྱས་བཀག་ཙམ་ལ་འཇོག་ལ། འདུས་མ་བྱས་ཀྱི་ནམ་མཁའ་ལྟ་བུ་ལ་མཚོན་ན་
ཐོགས་རེག་བཀག་ཙམ་ལ་ནམ་མཁའ་ཞེས་ཕར་མིང་གིས་བཏགས་པ་ཙམ་མ་གཏོགས་ཚུར་གྲུབ་པ་མེད་དེ། དེ་གྲུབ་ན་འབྱུང་བཞིའི་ཐོགས་པ་དང་རེག་པ་བཀག་པ་ལ་མི་ལྟོས་པར་ནམ་མཁའ་འཇོག་རྒྱུ་ཡོད་དགོས་པ་ལ་དེ་མེད་པའི་ཕྱིར་སྙམ་དུ་
དགག། འོ་ན་ད་ལྟ་རང་ཅག་རྣམས་ལ་བཏགས་ཡོད་མིང་རྐྱང་གི་སྣང་བ་མི་འབྱུང་བ་ཅི་ཡིན་སྙམ་ན་རང་ལ་སྣང་བ་ཐམས་ཅད་དེ་ལྟར་མི་སྣང་བར་ཐམས་ཅད་ཚུགས་ཐུབ་ཏུ་སྣང་སྟེ། དཔེར་ན་ཆུ་དུག་ལངས་པ་དང། ཆང་གིས་མྱོས་པའི་མི་ལ་ས་
གཞི་བར་སྣང་ཐམས་ཅད་འཁོར་བར་སྣང་གི་ཁོ་རང་ཇི་ལྟ་བ་བཞིན་དུ་མི་སྣང་བ་དང་ཁྱད་པར་མེད་པའོ་སྙམ་དུ་བསམས་གཉིས་པ་ཉམས་སུ་ལེན་བའི་ཚུལ་ལ། མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། རྗེས་ཐོབ་སྒྱུ་མ་ལྟ་

[006B] དང་པོ་ལ། ལས་དང་པོ་བས་སྟོང་ཉིད་ལ་ཐོས་བསམ་གྱི་མྱོང་བ་འདོན་པའམ། བསམ་བྱུང་གི་ཤེས་རབ་ཀྱི་སྟེང་ནས་མཉམ་བཞག་ནམ་མཁའ་ལྟ་བུའི་སྐྱོང་ཚུལ་དང། ཞི་གནས་རྗེས་མཐུན་པ་ལ་བརྟེན་ནས་
ལྷག་མཐོང་རྗེས་མཐུན་པ་སྒོམ་པས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། ཞི་གནས་དངོས་གཞི་ལ་བརྟེན་ནས་ལྷག་མཐོང་དངོས་སྒོམ་ནས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། སྔགས་བླ་མེད་ཀྱི་བདེ་སྟོང་སྦྱར་ཏེ་སྐྱོང་
ཚུལ་དང་བཞི་ལས། དང་པོ་ནི། རྣལ་འབྱོར་པ་སྔར་བཤད་པའི་རིགས་པའི་གནད་དྒུའམ་བཞི་དང་གསུམ་གྱིས་དཔྱད་པའི་མཐར་སྟོང་ཆམ་གྱིས་སོང་བ་ན་ངས་སྟོང་ཉིད་རྟོགས་སྙམ་པ་དང། ཨ་ཙི་སྙམ་པ་སོགས་གཅིག་ཀྱང་ཡིད་ལ་མི་བྱེད་པར་སྔར་ཀྱི་ང་
ཚུགས་སེ་བྲ་དེ་ཉིད་འཛིན་པར་མེད་པ་ངེས་ཡུལ་དུ་བྱེད་པ་དེ་དང། སྟོང་ཆམ་གྱིས་སོང་བའི་སྟོང་པའི་སྣང་བ་གཉིས་ཚོགས་པས་སྣང་སྟོང་གཉིས་ཚོགས་ཀྱི་སྒོ་ནས་སྐྱོང་བ་ཡིན་ལ། དེའི་ཚེ་སྔར་གྱི་འཛིན་སྟངས་དེ་ཤུགས་ཆུང་དུ་འགྲོར་བྱུང་
ན་དཔྱད་པ་རྒྱས་པར་མི་བྱ་བར་རྟེན་འབྲེལ་ལྟ་བུའི་རིགས་པ་མདོར་བསྡུས་པ་གཅིག་གིས་ཅུང་ཟད་དཔྱད་ནས་ངེས་ཤེས་དེའི་ཤུགས་སོར་ཆུད་པ་ན་དེའི་སྟེང་དུ་བཞག་ལ་སྐྱོང་ངོ། །འདི་ལ་ལས་དང་པོ་པས་སྟོང་ཉིད་ལ་ཐོས་བསམ་གྱི་མྱོང་བ་
འདོན་པའམ། བསམ་བྱུང་གི་ཤེས་རབ་ཀྱི་སྟེང་ནས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་ཞེས་བྱ་ལ། གཉིས་པ་ནི་ཞི་གནས་ཐོབ་པའི་གང་ཟག་གཅིག་གིས་སྔར་ལྟར་དཔྱད་དེ་སྒོམ་བས་ང་དེ་མེད་པར་སྟོང་ཆམ་གྱིས་སོང་བ་ན། ང་ཚུགས་
[007A]༄༅། །སེ་བ་དེ་ཉིད་བདེན་པར་མེད་པར་འཛིན་སྟངས་ཀྱི་ཡུལ་དུ་བྱས་ཏེ་བདེན་པར་མེད་པར་ངེས་པ་དང། སྟོང་པར་སྣང་བ་གཉིས་ཚོགས་པས་སྣང་སྟོང་གཉིས་ཚོགས་ཀྱི་སྒོ་ནས་སྐྱོང་ཞིང། དེ་ཡང་འཇོག་སྒོམ་བྱེད་པ་ན་
དཔྱད་མི་འདོད་པའི་ཚེ་དཔྱོད་པ་དང། དཔྱད་པ་མང་བས་ཞི་གནས་ཀྱི་རྩི་ཡལ་འགྲོ་གྲབ་བྱུང་བ་ན་མཉམ་པར་འཇོག་པ་དང། དེ་ནས་ཡང་དཔྱོད་པ་སོགས་དཔྱད་འཇོག་སྤེལ་མར་བསྒོམ་པའི་མཐུས་ཤིན་སྦྱངས་ཀྱི་བདེ་བ་ཁྱད་པར་ཅན་འདྲེན་
ཐུབ་པ་ན་སེམས་གནས་དགུའི་གནས་སྐབས་ཀྱི་བསྒྲིམས་ཏེ་འཇུག་པ་དང། ཆད་ཅིང་འཇུག་པ་དང། ཆད་པ་མེད་པར་འཇུག་པ་དང། ལྷུན་གྱིས་གྲུབ་པའི་ཡིད་བྱེད་བཞི་འབྱུང་བ་བཞིན་དུ་འབྱུང་ལ། འདི་ལ་ཞི་གནས་རྗེས་མཐུན་པ་ལ་
བརྟེན་ནས་ལྷག་མཐོང་རྗེས་མཐུན་བསྒོམ་པས་མཉམ་གཞག་ནམ་མཁའ་ལྟ་བུའི་སྐྱོང་ཚུལ་དང། གསུམ་པ་ནི། དེ་འདྲ་བའི་རྣལ་འབྱོར་པ་དེས་སྟོང་ཉིད་ལ་དམིགས་པའི་ལྷག་མཐོང་ཐོབ་པ་ཞི་ལྷག་ཟུང་འབྲེལ་ཐོབ་པ་སྟོང་ཉིད་ལ་དམིགས་
པའི་བསམ་གཏན་དང་པོའི་ཉེར་བསྡོགས་མོས་པ་ཡིད་བྱེད་ཐོབ་པ་སྦྱོར་ལམ་དྲོད་ཐོབ་པ་རྣམས་དུས་མཉམ་པ་ཡིན་ལ། དེ་འདྲ་བའི་གང་ཟག་དེས་ཡང་རྩེ་གཅིག་ཏུ་བསྒོམས་པས་རང་གི་སྣང་ངོར་གཉིས་སྣང་ཅུང་ཟད་ཞི་བས་གསལ་སྣང་
ཆུང་ངུའམ་སྣང་བ་གསལ་བ་ཤར་བའི་ཚེ། སྦྱོར་ལམ་རྩེ་མོ་ཐོབ་པ་ཡིན་ནོ། །དེ་ནས་རྩེ་གཅིག་ཏུ་བསྒོམས་པས་སྟོང་ཉིད་ལ་སྐྲག་པ་རགས་པ་སོགས་ཞི་བས་བཟོད་པ་ཆུང་ངུ་ཐོབ་པ་ན་གཟུངས་བཞི་ཐོབ་ཅིང་འདི་ནས་བཟུང་སྟེ་

[007B]བྱང་སེམས་དབང་རྣོན་གྱིས་མི་བརྗེད་པ་ཐོབ་པ་དེའོ། །དེ་ནས་ཡང་རྩེ་གཅིག་ཏུ་བསྒོམས་པས་གང་ཟག་དེས་རང་གི་སྣང་ངོར་གཉིས་སྣང་ཐམས་ཅད་ཟད་པའི་སྣང་བ་བྱུང་ཡང་ཅུང་ཟད་
མ་ཟད་པས། དེའི་ཚེ་སྦྱོར་ལམ་ཆོས་མཆོག་ཐོབ་པ་ཡིན་ལ། མཉམ་གཞག་དེའི་ངང་ནས་རྩེ་གཅིག་ཏུ་བསྒོམ་པས་གཉིས་སྣང་འགགས་ཏེ། ཡུལ་སྟོང་པ་ཉིད་དང་ཡུལ་ཅན་ཡེ་ཤེས་གཉིས་ཆུལ་ཆུ་བཞག་པ་ལྟ་བུ་དབྱེར་མི་ཕྱེད་པར་
གོམས་བྱ་གོམས་བྱེད་དང་བྲལ་བའི་སྟོང་སངས་གཅིག་ཏུ་གྱུར་པའི་ཚེ་སྟོང་ཉིད་མངོན་སུམ་དུ་རྟོགས་པ་དང། སྟོང་ཉིད་རྟོགས་པའི་མཐོང་ལམ་མཉམ་གཞག་ཡེ་ཤེས་ཐོབ་པ་དུས་མཉམ་ལ། དེ་ལྟ་བུའི་མཉམ་གཞག་དེ་ལས་
གཉིས་སྣང་དག་ཏུ་འགྲོ་བ་སངས་རྒྱས་ཀྱིས་ནའང་མེད་དེ། དེ་ཡང་མཉམ་གཞག་དེ་དག་གི་ཡིན་ཀྱང་རུང། ངར་འཛིན་གྱི་བློ་སྔ་མ་ཞིག་ཕྱི་མ་མ་ཤར་བས་སྟོང་ཆམ་དང། རང་གི་བློ་ངོར་ཆོས་དེ་མ་ཤར་བས་སྟོང་ཆམ་དང་ནམ་མཁའ་སྟོང་པ་ལྟ་བུའི་
སྟོང་ཆམ་ལྟ་བུ་མ་ཡིན་པར། གདགས་གཞི་དེའི་སྟེང་ནས་གདགས་ཆོས་སུ་གྲུབ་པ་རྡུལ་ཙམ་མེད་པར་གཏན་ལ་ཕབ་སྟེ། རྗེས་ཐོབ་ཏུ་ལངས་ནས་བལྟས་པར་རང་གི་ཕུང་པོ་འདིའི་སྟེང་དུ་ང་སྙམ་པའི་བློ་མི་འབྱར་ཀྱང། བཏགས་ཡོད་མིང་རྐྱང་ཙམ་དུ་ལས་རྒྱུ་འབྲས་སོགས་བྱ་བྱེད་
ཐམས་ཅད་འཐད་པ་ཡིན་ནོ།།    ༈    །།གཉིས་པ་རྗེས་ཐོབ་སྒྱུ་མ་ལྟ་བུའི་བསྒོམ་ཚུལ་ལ། དོན་དམ་སྒྱུ་མ་ལྟ་བུའི་བསྒོམ་ཚུལ་དང་ཀུན་རྫོབ་སྒྱུ་མ་ལྟ་བུའི་བསྒོམ་ཚུལ་གཉིས་ལས། དང་པོ་ནི་སྒྱུ་མའི་རྟ་གླང་སེང་གེ་སོགས་དེར་སྣང་

[008A]༄༅། །ཡང་རྟ་གླང་སོགས་དངོས་གནས་པར་མེད་པ་བཞིན་ཡུལ་འདི་ཡང་རང་ངོས་ནས་གྲུབ་པར་ཤར་ན་དེ་ལྟར་གྲུབ་པ་མེད་སྙམ་དུ་བསྒོམས། རྫུན་པ་སྒྱུ་མ་ལྟ་བུ་ནི། སྒྱུ་མའི་རྟ་གླང་སེང་གེ་སོགས་དངོས་སུ་གླང་པོ་
དང་སེང་གེ་དང་སྟག་ལ་སོགས་པ་ལྟ་བུས་སྟོང་ཡང། ཐ་སྙད་དུ་ཕམ་རྒྱལ་ལ་མངོན་སུམ་གྱིས་བསྙོན་པར་མི་ནུས་པ་དང། མེ་ལོང་ནང་གི་བྱད་བཞིན་གྱི་གཟུགས་བརྙན་དེ་བྱད་བཞིན་དངོས་མིན་ཡང། ཐ་སྙད་དུ་བྱད་བཞིན་དུ་སྣང་བ་
བཞིན་ཆོས་ཐམས་ཅད་རང་ངོས་ནས་གྲུབ་པ་རྡུལ་ཙམ་ཡང་མེད་ཀྱང་ཐ་སྙད་དུ་ལས་དགེ་བ་བྱས་པ་ལས་འབྲས་བུ་བདེ་བ་འབྱུང་བ་དང། ལས་མི་དགེ་བ་བྱས་པ་ལས་འབྲས་བུ་སྡུག་བསྔལ་འབྱུང་བ་སོགས་ནམ་ཡང་བསླུ་བ་མེད་
སྙམ་དུ་བསྒོམས། འོ་ན་དེ་ལྟར་མིང་གིས་བཏགས་པ་ཙམ་མ་གཏོགས་རང་ངོས་ནས་གྲུབ་པ་མེད་ན། སྒྱུ་མའི་རྟ་དང་སྤྱིར་བཏང་གི་རྟ་གཉིས་ལ་ཁྱད་པར་ཅུང་ཟད་ཀྱང་མེད་དོ་སྙམ་པ་ནི། ཟླ་བ་གྲགས་པའི་ལུགས་ལས་ཕྱི་རོལ་ཏུ་
གྱུར་པ་ཡིན་ཏེ། དབུ་མ་པ་རང་ལུགས་ལ་དོན་དམ་དཔྱོད་བྱེད་ཀྱི་རིགས་ངོར་དེ་གཉིས་ལ་བདེན་རྫུན་གྱི་ཁྱད་པར་མེད་ཀྱང་ཐ་སྙད་དུ་དཔལ་ལྡན་ཟླ་བ་གྲགས་པས་འཇིག་རྟེན་ཤེས་ངོ་ལ་ལྟོས་ཏེ་ཀུན་རྫོབ་ལ་ཡང་ལོག་གཉིས་སུ་བཞག་
པའི་ཕྱིར། འཇིག་རྟེན་པའི་ཐ་སྙད་ཙམ་ལ་བྱ་བྱེད་ལས་གསུམ་གྱི་རྣམ་གཞག་འཐད་པ་ཡིན་ཏེ། ཤ་ཁོག་གི་གཟུག་བཞི་དེའི་ཚོགས་ཙམ་དང། དབྱིབས་གང་ཡང་ཤ་ཁོག་མིན་ཀྱང་མ་བརྟགས་མ་དཔྱད་པའི་ཆེ་ཐ་སྙད་དུ་ཤ་ཁོག་ཏུ་འཇོག་

[008B] དཔེར་ན་པི་ཝང་གི་སྒྲ་དེ་ལག་པ་དང་ཤིང་བུ་དང་པགས་པ་དང་རྒྱུད་རེ་རེ་ལ་མི་གནས་ཀྱང་དེ་ཐམས་ཅད་ཚོགས་པ་ལ་བརྟེན་ནས་འཇོག་པ་བཞིན་དུ་ཀ་བ་དང་གཞན་ཡང་ཁང་པ་ལ་སོགས་པ་ལ་དེ་བཞིན་དུ་ཤེས་པར་བྱ་ལ་
འཇིག་རྟེན་པའི་ཐ་སྙད་གནོད་མེད་ཐམས་ཅད་ཐ་སྙད་དུ་ཁས་ལེན་ཀྱང། འཇིག་རྟེན་གྱི་ཐ་སྙད་དུ་བཞག་ཚད་ཁས་མི་ལེན་ཏེ་དཔེར་ན་ཁ་སང་གི་རི་དང་དེ་རིང་གི་རིག་གཉིས་གཅིག་དང་སྐྱེ་བ་སྔ་མའི་བདག་དང་འདིའི་བདག་གཉིས་གཅིག་དང་རང་
གི་མཚན་ཉིད་ཀྱིས་གྲུབ་པ་སོགས་འཇིག་རྟེན་པས་ཐ་སྙད་བྱེད་ཀྱང་ཁས་ལེན་མི་རུང་བར་ལམ་རིམ་ནས་གསུངས་པའི་ཕྱིར། འདིས་འབྲོག་པ་སངས་རྒྱས་ཡིན་ཞེས་བཤད་པའི་དོགས་པ་ཡང་སེལ་ཏེ་དེ་ལ་སངས་རྒྱས་དང་འདྲ་ཆོས་མཚུངས་པས་
སངས་རྒྱས་སུ་བཏགས་པའམ་ཡང་ན་མ་ཤེས་པར་སྙིང་ཐག་པ་ནས་སངས་རྒྱས་ཞེས་བཏགས་ཀྱང་སངས་རྒྱས་ཡིན་ཞེས་ཐ་སྙད་མི་འཐད་པའི་ཕྱིར་སྙམ་དུ་བསམ། གཞན་ཡང་སྒྱུ་མའི་རྟ་དང་རྨི་ལམ་གྱི་རྟ་དང་སྤྱིར་བཏང་གི་རྟ་ལ་བདེན་རྫུན་གྱི་ཁྱད་པར་
ཅུང་ཟད་ཀྱང་མེད་དེ། སྲིད་ཞི་མཉམ་ཉིད་ཀྱི་སྦྱོར་བའི་སྐབས་སུ་དེ་དག་བསད་པ་ལ་སྡིག་ལྟུང་འབྱུང་མི་འབྱུང་དྲིས་པ་ན། རྨི་ལམ་དུ་བཅས་པ་མཛད་མ་མཛད་ཙམ་མ་གཏོགས་བདེན་རྫུན་གྱི་ལན་མ་བཏབ་པའི་ཕྱིར་སྙམ་ན། རྣམ་བཤད་སྙིང་པོ་
རྒྱན་ལྟར་དུས་གསུམ་གྱི་སངས་རྒྱས་འབྱུང་བ་ལ་དགོས་པ་ཡོད་པ་ལ་དགོང་པ་ཡིན་ཀྱི་རྗེ་བཙུན་གྱིས་ལན་མ་ཐེབས་པ་ཡང་མིན་ཏེ་སྤྱོད་འཇུག་ལས། སྤྱིར་བཏང་གི་མི་རྣམ་ཤེས་དང་ལྡན་པས་བསད་པ་ལ་སྡིག་པ་འབྱུང། སྒྱུ་མའི་མི་དེ་རྣམ་ཤེས་དང་

[009A]༄༅། །མི་ལྡན་པས་བསད་པ་ལ་སྡིག་པ་མི་འབྱུང་བར་གསུངས་པའི་ཕྱིར། དེ་གཉིས་ལ་རྣམ་ཤེས་ཡོད་མེད་ཀྱི་ཁྱད་པར་ཡོད་དེ་སྒྱུ་མའི་སྔགས་རྫས་སོགས་ཀྱིས་རྣམ་ཤེས་སྐྱེད་མི་ནུས་ལ། ལས་ཉོན་གྱིས་རྣམ་
ཤེས་སྐྱེད་ནུས་པའི་ཕྱིར་རོ། །སྤྱིར་སངས་རྒྱས་ཀྱི་སྤྲུལ་པ་ཡིན་ན་སངས་རྒྱས་ཡིན་མི་དགོས་ཀྱང་སངས་རྒྱས་རང་ཉིད་འབྱུང་བྮིའམ་ཆུ་ལ་སོགས་པར་སྤྲུལ་བ་ན་དེས་ཆུའི་དོན་བྱེད་ནུས་པ་ལ་ཐེ་ཚོམ་མེད་ཅིང། ལོངས་སྤྱོད་པ་པོ་
རྣམས་ཀྱིས་ཀྱང་ཆུར་འདུ་ཤེས་ཏེ་ལོངས་སྤྱོད་པ་ན་འཇིག་རྟེན་པའི་ཐ་སྙད་པའི་ཚད་མས་གནོད་པ་མེད་དམ་སྙམ་ན་འབྱུང་བཞི་རྡུལ་དུ་གྲུབ་པའི་བེམ་པོ་དང། སངས་འཕགས་ཀྱི་གཞི་མཐུན་ཡོད་པར་འདོད་དགོས་ལ། དེ་ལྟར་
ན་སངས་རྒྱས་ཀྱི་ས་ན་བེམ་པོ་ཡོད་པར་འདོད་དགོས་པས། ཐེག་ཆེན་གྱི་མདོ་སྔགས་ཐམས་ཅད་དང་འགལ་ཏེ་སེམས་ཙམ་པ་མ་གཏོགས་ཐེག་ཆེན་གྱི་གྲུབ་མཐའ་སྨྲ་བ་ཐམས་ཅད་ཀྱིས་འབྱུང་བཞི་རྡུལ་དུ་གྲུབ་པར་འདོད་པའི་ཕྱིར་ཏེ་
དེ་ལ་སངས་རྒྱས་ཀྱིས་དེར་སྤྲུལ་པར་ཤེས་པའི་ཐ་སྙད་པའི་ཚད་མ་འཕགས་པའི་རྗེས་ཐོབ་ཡེ་ཤེས་ཀྱིས་གནོད་པའི་ཕྱིར་སངས་རྒྱས་ཀྱིས་ན་དེ་ལྟར་ཡིན་ཀྱང་ད་དུང་ཐེག་པ་ལྟ་བུའི་དམྱལ་བ་དང། རྡོ་ཁག་ལྟ་བུའི་དམྱལ་བ་དང། ལྗོན་
ཤིང་ལྟ་བུའི་དམྱལ་བ་པ་རྣམས་ལ་ཐག་པ་ལ་སོགས་པའི་རྣམ་པར་སྣང་ཞིང་འཇིག་རྟེན་དུ་ཡང་ཐ་སྙད་དེ་ལྟར་བརྗོད་ལ་དེས་ན་དེ་དག་དང་བེམ་པོའི་གཞི་མཐུན་ཡོད་པ་ལ་འགལ་བ་མེད་པས་དེ་ལ་འཇིག་རྟེན་པའི་ཐ་སྙད་པའི་ཚད་

[009B] དེ་ལ་འཇིག་རྟེན་པའི་སྣོད་བཅུད་གཉིས་སུ་འབྱེད་པའི་ཚད་མས་གནོད་པའི་ཕྱིར་ཏེ། འཇིག་རྟེན་ན་ཤིང་ལ་སོགས་པ་ནི་སྣོད་དུ་འདུས་ལ་དེ་རྣམས་བཅུད་ཡིན་པའི་ཕྱིར། དེས་མཚོན་ནས་ཉེ་བར་
བླངས་བྱ་དང། ཉེ་བར་ལེན་པ་པོ་དང་ཡན་ལག་དང་ཡན་ལག་ཅན་གཞན་རྣམས་ཀྱང་གདགས་གཞི། གདགས་ཆོས་མ་ཡིན་པ་ལ་གནོད་པ་ཡོད་ཚུལ་དུ་མ་ཤེས་པར་བྱའོ།། །།﻿༄༅། །ལྟ་ཁྲིད་ངེས་དོན་རབ་གསལ་བཞུགས་སོ། །རབ་འབྱམས་རྒྱལ་བའི་མེ་མཁྱེན་རབ་ཀུན་བསྡུས་གསུམ་གི་དབང་ཕྱུག་འཇམ་པའི་
དབྱངས། །ཕྱོགས་འདིར་ཟབ་དོན་ཉི་ལྟར་གསལ་མཛད་ཟླ་མེད་ཀུན་མཁྱེན་ཙོང་ཁ་པ། དེ་སྲས་ཐུ་བོ་སྨྲ་བའི་ཉི་མ་མཁས་གྲུབ་དགེ་ལེགས་དཔལ་བཟང་པོ། །བརྒྱུད་པར་བཅས་ལ་དུས་
རྣམས་ཀུན་ཏུ་ཡིད་རབ་དང་བས་ཕྱག་འཚལ་ལོ། །ཟབ་ཅིང་རྒྱ་ཆེའི་བློ་གྲོས་མཆོག་གྱུར་རྒྱ་མཚོ་ལྟ་བུས་ཐུགས་རྒྱུད་གཏམས། བློ་གྲོས་བཟང་པོའི་ཉིན་བྱེད་འོད་ཀྱིས་སྐལ་ལྡན་པདྨ་རྒྱས་
པར་མཛད། བློ་བཟང་བསྟན་པའི་ཁང་བཟང་མཐོན་པོར་སྒྱུ་པའི་རྒྱལ་མཚན་ལེགས་པར་འཛིན་ སྐལ་དམན་འགྲོལ་རྒྱལ་བ་ལས་ལྷག་ཡོངས་འཛིན་གསུམ་ལ་གུས་པས་འདུད་

[118A]༄༅། །གང་ཞིག་རྒྱ་བོད་མཁས་གྲུབ་དུ་མས་འབད་ཀྱང་རྟོགས་པར་མ་གྱུར་བའི། །ཟབ་མོའི་དོན་དེ་བློ་དམན་བདག་འདྲའི་སྤྱོད་ཡུལ་འགྱུར་ལྟག་ལ་ཞིག་འོན་ཀྱང་བསྟན་ལ་
ཚད་མར་གྱུར་པ་བློ་བཟང་རྒྱལ་བའི་ལེགས་བཤད་དང། ཡོངས་འཛིན་དམ་པའི་བཀའ་དྲིན་ལ་བརྟེན་འདིར་ནི་ཕྱོགས་ཙམ་བརྗོད་པར་བྱ། །འདིར་ཟབ་མོ་རྟེན་འབྱུང་གི་དེ་ཁོ་ན་ཉིད་གཏན་ལ་
ཕབ་ནས་ཉམས་སུ་ལེན་ཚུལ་མདོ་ཙམ་བརྗོད་པ་ལ་གཉིས། གྲོལ་བ་དོན་གཉེར་གྱིས་དེ་ཁོ་ན་ཉིད་ཀྱི་ལྟ་བ་བཙལ་དགོས་པ་བསྟན་པ་དང། དེ་ཁོ་ན་ཉིད་གཏན་ལ་ཕབ་ནས་ཇི་ལྟར་ཉམ་
སུ་ལེན་པའི་ཚུལ་ལོ། །དང་པོ་ལ་གཉིས། ཟབ་མོའི་དོན་ལ་ཉན་བསམ་སྒོམ་གསུམ་བྱས་པའི་ཕན་ཡོན་དང། དེ་དངོས་སོ། །དང་པོ་ནི། མདོ་ཀུན་ལས་བཏུས་ལས་
ཆོས་ཟབ་མོའི་ལ་མོས་པས་བསོད་ནམས་ཐམས་ཅད་སྡུད་པ་ཡིན་ཏེ། སངས་རྒྱས་སུ་མ་གྲུབ་ཀྱི་བར་དུ་འཇིག་རྟེན་པ་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་འགྲུབ་
པར་གྱུར་ཏེ། ཁྱེའུ་རིན་པོ་ཆེས་བྱིན་པའི་མདོ་ལས་འབྱུང། འཇམ་དཔལ་བྱང་ཆུབ་སེམས་དཔའ་ཐབས་ལ་མཁས་པ་དང་བྲལ་བས་བསྐལ་པ་བརྒྱ་སྟོང་དུ་ཕ་རོལ་ཏུ་ཕྱིན་པ་ལ་སྤྱད་
པ་བས། གང་གིས་ཆོས་ཀྱི་རྣམ་གྲངས་འདི་ཐེ་ཚོམ་དང་བཅས་པས་ཉན་པ་འདི། བསོད་ནམས་དེ་བས་ཆེས་མང་དུ་བསྐྱེད་ན་གང་ཐེ་ཚོམ་མེད་པར་ལྟ་ཅི་སྨོས། གང་ཡི་གེར་བྲིས་
ནས་ལུང་འབོགས་པ་དང་འཆང་བ་དང། གཞན་དག་ལ་ཡང་རྒྱ་ཆེར་སྟོན་པ་ལྟ་ཅི་སྨོས། ཞེས་དང། བཞི་བརྒྱ་པ་ལས། བསོད་ནམས་ཆུང་དུས་ཆོས་འདི་ལ། ཐེ་ཚོམ་ཟ་བར་

[118B] ཐེ་ཚོམ་ཟ་བ་ཙམ་ཞིག་གིས། སྲིད་པ་ཧྲུ་ལ་པོར་བྱེད་པར་འགྱུར། ཞེས་དང། སྡུད་པ་ལས་འཛམ་བུའི་གླིང་ན་སེམས་ཅན་ཇི་སྙེད་མ་ལུས་པ། དེ་དག་ཐམས་
ཅད་བྱང་ཆུབ་མཆོག་ཏུ་སེམས་བསྐྱེད་ནས། ལོ་སྟོང་བྱེ་བ་མང་པོར་སྦྱིན་པ་བྱིན་བྱས་ལ། ཀུན་ཀྱང་འགྲོ་བའི་དོན་ཕྱིར་བྱང་ཆུབ་རྒྱུར་བསྔོ་ཡང། གང་ཞིག་ཤེས་རབ་ཕ་རོལ་ཕྱིན་ལ་མངོན་བརྩོན་པ་
ཐན་ཉི་མ་གཅིག་ཅིག་རྗེས་སུ་མཐུན་བྱེད་ན། དེ་ལ་སྦྱིན་པའི་ཕུང་པོའི་བསོད་ནམས་ཆར་མི་ཕོད། དེ་ཕྱིར་གཡེལ་མེད་རྟག་ཏུ་ཤེས་རབ་འཇུག་པར་བྱ། ཞེས་གསུངས་པ་ལྟར་རོ། །
གཉིས་པ་ཐར་འདོད་ཀྱིས་དེ་ཁོ་ན་ཉིད་ཀྱི་ལྟ་བ་བཙལ་དགོས་པ་ནི། མདོ་ལས་གལ་ཏེ་ཆོས་ལ་བདག་མེད་སོ་སོར་རྟོགས། སོ་སོར་དེ་རྟགས་གལ་ཏེ་བསྒོམ་པ་ནི། དེ་ནི་མྱ་ངན་འདས་
ཐོབ་འབྲས་བུའི་རྒྱུ། རྒྱུ་གཞན་གང་ཡིན་དེས་ནི་ཞི་མི་འགྱུར། ཞེས་དང། དཔལ་མགོན་འཕགས་པ་ཀླུ་སྒྲུབ་ཀྱིས། མཚན་མ་མེད་པ་མ་རྟོགས་པར། ཁྱོད་ཀྱིས་ཐར་བ་མེད་པར་
གསུངས། ཞེས་དང། གངས་རིའི་ཁྲོད་ཀྱི་ཟབ་དོན་འགྲེལ་བའི་ཤིང་རྟ་ཆེན་པོ་རྒྱལ་བ་གཉིས་པས། འཇིག་རྟེན་རྒུད་པ་ཇི་སྙེད་པ། དེ་ཡི་རྩ་བ་མ་རིག་སྟེ། གང་ཞིག་མཐོང་བས་དེ་
ལྡོག་པ། རྟེན་ཅིང་འབྲེལ་བར་འབྱུང་བར་གསུངས། ཞེས་གསུངས་པ་ལྟར་ཡིན་ཞིང་རྒྱུ་མཚན་དེ་ཉིད་ཀྱིས་ན་སྟོན་པ་ཐུགས་རྗེ་ཅན་གྱིས་ཐབས་ཀྱི་ཚུལ་དང་རིགས་པའི་སྒོ་དུ་མ་ཞིག་གིས་འགྲོ་བ་
རྣམས་དེ་ཁོ་ན་ཉིད་ཁོང་དུ་ཆུད་པ་ལ་འཛུན་པར་མཛད་པ་ཡིན་ཏེ། འཕགས་པ་ཡུལ་འཁོར་སྐྱོང་གིས་ཞུས་པ་ལས། སྟོང་པ་ཞི་བ་སྐྱེ་བ་མེད་པའི་ཚུལ། མི་ཤེས་པས་ནི་འགྲོ་བ་འཁྱམས་

[119A]༄༅། །གྱུར་པ༑དེ་དག་ཐུགས་རྗེ་མངའ་བས་ཐབས་ཚུལ་དང། རིགས་པ་བརྒྱ་དག་གིས་ནི་འཛུད་པར་མཛད། ཅེས་དང། རྒྱལ་སྲས་ཆེན་པོ་ཞི་བ་ལྷས། ཡན་
ལག་འདི་དག་ཐམས་ཅད་ནི། ཐུབ་པས་ཤེས་རབ་དོན་དུ་གསུངས། དེ་ཡི་ཕྱིར་ནི་སྡུག་བསྔལ་དག་ཞི་བར་འདོད་པས་ཤེས་རབ་བསྐྱེད། ཞེས་གསུངས་པས་སོ། །
གཉིས་པ་ལ་གསུམ། ཟབ་དོན་འགྲེལ་བའི་དགོངས་འགྲེལ་མཁན་པོ་གང་གི་རྗེས་སུ་འབྲང་བ་དང། དེས་ཟབ་དོན་ཇི་ལྟར་བཀྲལ་པ་དང། དེའི་རྗེས་སུ་འབྲང་ནས་རང་ཉིད་ཀྱིས་གཏན་
ལ་ཕབ་ནས་སྒོམ་ཚུལ་ལོ། །དང་པོ་ནི། ཐར་འདོད་ཀྱིས་དེ་ཁོ་ན་ཉིད་རྟོགས་དགོས་ན་རང་དབང་དུ་རྟོགས་པར་མི་ནུས་ཤིང་རྒྱལ་བའི་བཀའ་ཡང་ཤིན་ཏུ་རྟོགས་དཀའ་བས་འགྲེལ་བྱེད་ཚད་ལྡན་
ཞིག་གིས་རྗེས་སུ་འབྲང་དགོས་པ་ལ། གང་གི་རྗེས་སུ་འབྲང་སྙམ་ན། རྒྱལ་བ་རང་ཉིད་ཀྱིས་དེས་དོན་འགྲེལ་པར་ལུང་བསྟན་པའི་ཤིང་རྟ་ཆེན་པོ་མགོན་པོ་ཀླུ་སྒྲུབ་དང་དེའི་བཞེད་སྲོལ་ཇི་ལྟ་བ་
བཞིན་འཛིན་པའི་ཟླ་བ་གྲགས་པ་གཉིས་ཀྱི་རྗེས་སུ་འབྲང་བར་རིགས་ཏེ། མཉམ་མེད་ཇོ་བོ་ཆེན་པོས། སྟོང་ཉིད་གང་གིས་རྟོགས་ཞེ་ན། དེ་བཞིན་གཤེགས་པས་ལུང་བསྟན་ཅིང། ཆོས་ཉིད་
བདེན་པ་གཟིགས་པ་ཡི། ཀླུ་སྒྲུབ་སློབ་མ་ཟླ་གྲགས་ཡིན། དེ་ལས་རྒྱུད་པའི་མན་ངག་གིས། ཆོས་ཉིད་བདེན་པ་རྟོགས་པར་འགྱུར། ཞེས་གསུངས་ཤིང། བདག་ཅག་གི་འདྲེན་མཆོག་
དམ་པ་ལ་རྗེ་བཙུན་འཇམ་དབྱངས་ཀྱིས། ཟླ་བ་གྲགས་པ་ནི་སྟེང་ཕྱོགས་འཇིག་རྟེན་གྱི་ཁམས་ཀྱི་ཞིང་གཅིག་གི་དེ་བཞིན་གཤེགས་པ་ཞིག་གི་དྲུང་ནས་བྱང་ཆུབ་སེམས་དཔའ་རྣམ་དཔྱོད་དང་སྙིང་

[119B]ཞིང་འདིར་འཕགས་པ་ཀླུ་སྒྲུབ་ཀྱི་ལུགས་བསྟན་པའི་སྙིང་པོ་གསལ་བར་བྱ་བའི་སླད་དུ་བསམ་བཞིན་དུ་སྐྱེ་བ་བཟུང་བ་ཡིན་པས། འདི་འཕགས་པ་ཀླུ་སྒྲུབ་ཀྱི་
དགོངས་པ་འགྲེལ་པ་ལ་སྔགས་མཚན་ཉིད་གང་གི་སྐབས་སུའང་འཁྲུལ་པ་ཕྲ་མོ་ཙམ་ཡང་མེད་པས། འདི་ལ་རྣམ་པ་ཐམས་ཅད་དུ་ཡིད་ཆེས་ཀྱི་གནས་འབའ་ཞིག་ཏུ་ངེས་པར་གཟུང་དགོས་པ་
ཡིན་ནོ། །ཞེས་གསུངས་པས་སོ། །གཉིས་པ་ནི། འོ་ན་ཟླ་བ་གྲགས་པས་རྒྱལ་བའི་བཀའ་དང་ཀླུ་སྒྲུབ་ཀྱི་དགོངས་པ་བཞིན། གཞི་གང་གི་སྟེང་དུ། རིགས་པ་གང་གིས། དེ་ཁོ་
ན་ཉིད་གཏན་ལ་འབེབས་ཚུལ་ཇི་ལྟར་མཛད་ཅེ་ན། དེ་ལ་གཞི་འགྲོ་བ་རྣམས་འཁོར་བར་འཆིང་བྱེད་ཀྱི་གཙོ་བོ་བདག་འཛིན་གཉིས་ཀྱིས་དམིགས་པ་གང་ལ་ངའོ་སྙམ་པ་སྐྱེ་བའི་གཞི་གང་ཟག་དང་དེའི་
རྒྱུད་ཀྱིས་བསྡུས་པའི་ཆོས་མིག་སྣ་སོགས་ཤས་ཆེར་འདུས་བྱས་ཀྱི་སྟེང་དུ། རིགས་པ་མཐའ་བཞི་སྐྱེ་འགོག་གི་རིགས་པ་དང་རྣམ་བདུན་གྱི་རིགས་པ་གཉིས་གཙོ་བོར་མཛད་དེ་དགག་བྱ་བདག་
གཉིས་བགག་པའི་སྒོས་བདག་མེད་གཉིས་གཏན་ལ་འབེབས་པར་མཛད་དོ། །དེ་ཡང། དང་པོར་ཆོས་ཀྱི་བདག་མེད་གཏན་ལ་འབེབས་པ་ལ། ཐོག་མར་ཕྱི་ནང་གི་དངོས་པོ་རྣམས་རང་
བཞིན་གྱིས་སྐྱེས་པར་ཁས་ལེན་ན། དེའི་སྒྲུབ་བྱེད་དུ་གང་ཁས་བླང་དགོས་པ་དེ་མེད་པར་དམ་བཅའ་བའི་ཕྱིར། དེ་ཉིད་དེ་ལས་འབྱུང་མིན་གཞན་དག་ལས་ལྟག་ལ་ཞིག་གཉིས་ཀ་ལས་ཀྱང་མ་
ཡིན་རྒྱུ་མེད་པར་ནི་ག་ལ་ཡོད། ཅེས་མཐའ་བཞིའི་སྐྱེ་བ་མེད་པའི་དམ་བཅའ་བཞི་མཛད་དོ། །འདིར་རང་བཞིན་གྱིས་སྐྱེ་ན་རྒྱུ་ལ་བལྟོས་མི་བལྟོས་གཉིས་སུ་ཁ་ཚོན་ཆོད་ཅིང། བལྟོས་

[120A]༄༅། །པ་ལ་རྒྱུ་འབྲས་གཉིས་རང་བཞིན་གཅིག་དང་ཐ་དད་གཉིས་སུ་ཁ་ཚོན་ཆོད་དོ། །དེ་ལ་རང་བཞིན་གཅིག་པའི་སྐྱེ་བ་ནི་བདག་སྐྱེ་དང། ཐ་དད་པའི་སྐྱེ་བ་ནི་གཞན་སྐྱེ་ཡིན་ལ་
དེ་དག་ལ་ཡང་བདག་གཞན་རེ་རེ་བ་དང། ཚོགས་པ་ལས་སྐྱེ་བ་གཉིས་སུ་ཁ་ཚོན་ཆོད་པས། བདག་གཞན་རེ་རེ་ལས་སྐྱེ་བ་དང། གཉིས་ཀ་ལས་སྐྱེ་བ་གསུམ་དུ་ངེས་ཤིང། རྒྱུ་ལ་མི་
བལྟོས་པ་ནི་རྒྱུ་མེད་དུ་སྐྱེ་བ་ཡིན་པས། རང་བཞིན་གྱིས་སྐྱེ་བ་ལ་མཐའ་བཞིའི་སྐྱེ་བར་གྲངས་ངེས་པ་དང། མཐའ་བཞི་གང་རུང་གི་སྐྱེ་བ་མེད་པས་ན་རང་བཞིན་གྱིས་སྐྱེ་བ་མེད་པ་འགྲུབ་ལུགས་
རྣམས་ཤེས་པར་བྱའོ། །དེ་ནས་དེ་ལྟར་དམ་བཅས་ཀྱང་དེ་ལ་སྒྲུབ་བྱེད་ཀྱི་དཔེ་རྟགས་མི་བརྗོད་པར་དེའི་ཟློག་ཕྱོགས་ལ་གནོད་བྱེད་སྟོན་པ་ལས་དང་པོ་བདག་སྐྱེ་འགོག་པ་ནི། མྱུ་གུ་ཆོས་ཅན་
རང་གི་བདག་ཉིད་ལས་སྐྱེ་ན་སྐྱེ་བ་དོན་མེད་པར་ཐལ། སྐྱེ་བ་ནི་གང་དུ་སྐྱེ་བར་བྱ་བ་དེའི་བདག་ཉིད་ཐོབ་པར་བྱ་བའི་ཕྱིར་ཡིན་ན། དེ་སྔར་རྒྱུའི་དུས་ནས་ཐོབ་ཟིན་པའི་ཕྱིར། སྐྱེ་བ་ཐུག་
མེད་དུ་ཐལ། སྐྱེས་ཟིན་པའི་ས་བོན་སླར་ཡང་སྐྱེ་བས་དེ་ཉིད་ཡང་དང་ཡང་དུ་སྐྱེ་དགོས་པའི་ཕྱིར་རོ། །དེ་ལྟ་ན་མྱུ་གུ་ལ་སོགས་པ་འབྲས་བུའི་རིགས་འདྲ་གཏན་ནས་མི་སྐྱེ་ཞིང། །
རྒྱུའི་རིགས་འདྲ་ས་བོན་བར་མ་ཆད་དུ་སྐྱེ་བར་འགྱུར་ཏེ། སྐྱེས་ཟིན་སླར་ཡང་སྐྱེ་དགོས་པའི་ཕྱིར། ཅེས་འགོག་སྟེ། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན་
སྐྱེས་པར་གྱུར་བ་སླར་ཡང་སྐྱེ་བ་རིགས་པའང་མ་ཡིན་ཉིད། སྐྱེས་ཟིན་སླར་ཡང་སྐྱེ་བར་ཡོངས་སུ་རྟོགས་པར་འགྱུར་ན་ནི་མྱུ་གུ་ལ་སོགས་རྣམས་ཀྱི་སྐྱེ་བ་འདིར་རྙེད་མི་འགྱུར་ཞིང་

[120B] ཞེས་སོ། །གཞན་སྐྱེ་འགོག་པ་ནི། རང་བཞིན་ཐ་དད་པའི་རྒྱུ་ལས་འབྲས་བུ་སྐྱེ་ན་མེ་ལྕེ་ལས་ཀྱང་རང་གི་བསལ་བྱའི་མུན་པ་འཐུག་པོ་
བྱུང་བར་ཐལ། གཞན་ཡིན་པར་མཚུངས་པའི་ཕྱིར། རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་སྐྱེ་བར་ཐལ། རང་བཞིན་གྱིས་གཞན་ཡིན་པར་མཚུངས་པའི་ཕྱིར་
ཅེས་འགོག་སྟེ། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང། ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་
ཏེ་གང་གི་ཕྱིར། སྐྱེད་པར་བྱེད་པ་མ་ཡིན་མ་ལུས་ལ་ཡང་གཞན་ཉིད་མཚུངས། ཞེས་སོ། །གཉིས་ཀ་ལས་སྐྱེ་བ་འགོག་པ་ནི། བདག་གཞན་གཉིས་ཀ་ལས་སྐྱེ་བའང་རིགས་པ་མ་
ཡིན་པར་ཐལ། བདག་ལས་སྐྱེ་བའི་ཆ་བདག་སྐྱེ་འགོག་པའི་རིགས་པས་ཁེགས་ལ། གཅིག་ཤོས་གཞན་སྐྱེ་འགོག་པའི་རིགས་པས་ཁེགས་པའི་ཕྱིར། ཅེས་འགོག་སྟེ། གཉིས་ལས་
སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ། །འདི་ནི་འཇིག་རྟེན་ལས་མིན་དེ་ཉིད་དུ་ཡང་ཡོད་མིན་ཏེ། གང་ཕྱིར་རེ་རེ་ལས་ནི་
སྐྱེ་བ་འགྲུབ་པ་ཡོད་མ་ཡིན། ཞེས་སོ། །རྒྱུ་མེད་དུ་སྐྱེ་བ་ནི། གལ་ཏེ་རྒྱུ་མེད་པར་ཡང་སྐྱེ་ན། ཐམས་ཅད་ཐམས་ཅད་ལས་སྐྱེ་བ་དང་ཡུལ་དུས་གཅིག་ན་ཡོད་པའི་སྐྱེ་བ་དེ་ཡུལ་དུས་ཐམས་
ཅད་ན་ཡོད་པ་འམ་ཡང་ན་འགར་ཡང་མེད་དགོས་པར་ཐལ། རྒྱུ་ལ་མི་བལྟོས་པར་སྐྱེ་བའི་ཕྱིར། འཇིག་རྟེན་པ་རྣམས་སྟོན་ཐོག་ལ་སོགས་པའི་འབྲས་བུ་ཐོབ་པའི་ཕྱིར་འབད་པ་དོན་མེད་

[121A]༄༅། །པར་འགྱུར་དགོས་པ་ཞིག་ན་སྟོན་ཐོག་ལ་སོགས་པའི་འབྲས་བུ་འཐོབ་པའང་སྣང་བས་མི་འཐད་དོ། །ཅེས་འགོག་སྟེ། གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་
ན་ནི༑ ༑དེ་ཚེ་མཐའ་དག་རྟག་ཏུ་ཐམས་ཅད་ལས་ཀྱང་སྐྱེ་འགྱུར་ཞིང། །འབྲས་འབྱུང་ཆེད་དུ་འཇིག་རྟེན་འདི་ཡིས་ས་བོན་ལ་སོགས་ནི། །བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་
མི་འགྱུར། །ཞེས་སོ། །འདི་ལ་དངོས་སུ་དམ་བཅའ་བསྒྲུབ་པའི་སྦྱོར་ངག་མེད་ཀྱང་ཐལ་འགྱུར་གྱི་བྱེད་པ་ལ་བརྟེན་ནས་རྗེས་དཔག་སྐྱེ་བ་ཡིན་ལ། ཐལ་བ་དགོད་པའི་འབྲས་བུ་རྟགས་
ལ་བརྟེན་ནས་རྗེས་དཔག་སྐྱེས་ཚུལ་ནི། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་དང། །རྒྱུ་ལ་མ་བལྟོས་ཡོད་པ་མིན་པས་དངོས་རྣམས་རང་བཞིན་བྲལ། །ཞེས་པས་
བསྟན་ཏོ། །དེ་ལྟར་ན་མཐའ་བཞིའི་སྐྱེ་བ་མེད་པས་དངོས་པོ་རང་བཞིན་གྱིས་སྐྱེ་བ་མེད་པ་འགྲུབ་པོ། །འོ་ན་མཐའ་བཞིའི་སྐྱེ་བ་མེད་ན་དངོས་པོ་རྣམས་ཇི་ལྟར་སྐྱེ་ཞེ་ན། དངོས་པོ་རྣམས་
རང་གི་རྒྱུ་རྐྱེན་ལ་བརྟེན་ནས་སྐྱེ་བར་འགྱུར་ཏེ། སྐྱེ་ཞིང་མཐའ་བཞི་དང་དབང་ཕྱུག་གི་རྒྱུ་ལ་སོགས་པ་ལས་སྐྱེ་བར་མི་འགྱུར་བ་དེའི་ཕྱིར། ཅེས་སྟོན་པ་ནི། གང་ཕྱིར་རྒྱུ་མེད་པ་དང་
དབང་ཕྱུག་གི་རྒྱུ་ལ་སོགས་དང་བདག་གཞན་གཉིས་ཀ་ལས། །དངོས་རྣམས་སྐྱེ་བར་འགྱུར་བ་མ་ཡིན་པ། །དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། །ཞེས་སོ། །རྒྱུ་འདི་ལ་བརྟེན་
ནས་འབྲས་བུ་འདི་འབྱུང་ངོ། །ཞེས་པའི་རིགས་པ་འདི་ཙམ་ཞིག་གིས། ཐ་སྙད་དུ་དངོས་པོ་རྣམས་ཀྱི་སྐྱེ་བ་ལ་སོགས་པ་ཡོད་པ་འགྲུབ་ཀྱི། དེ་ལས་གཞན་བདག་སྐྱེ་སོགས་ནི་མ་ཡིན་པས། རྟེན་

[121B] གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོགས་པ་འདི་དག་བརྟག་པར་མི་ནུས་པ། །
དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་སོ། །དེ་ནི་མཐའ་བཞིའི་སྐྱེ་འགོག་གི་རིགས་པས་ཆོས་ཀྱི་བདག་མེད་གཏན་ལ་ཕབ་ཚུལ་མདོ་ཙམ་
མོ༑ ༑རྣམ་བདུན་གྱི་རིགས་པ་གང་ཟག་གི་བདག་མེད་གཏན་ལ་ཕབ་ཚུལ་ནི། །ངར་འཛིན་གྱི་དམིགས་པར་གྱུར་པའི་བདག་གམ་གང་ཟག་དེ། རང་བཞིན་གྱིས་གྲུབ་པའི་དངོས་པོ་མ་ཡིན་
ཞིང༑ ༑ངོ་བོ་ཉིད་ཀྱིས་ཕུང་པོ་ལས་ངོ་བོ་ཐ་དད་པ་ཡང་མ་ཡིན་ལ། ཕུང་པོའི་ཚོགས་པ་དང་ཡ་གྱལ་གང་ཡང་དེ་མ་ཡིན་ཞིང། བདག་ཕུང་པོའི་རྟེན་དང། ཕུང་པོ་བདག་གི་རྟེན་དུའང་
མེད་ལ། བདག་ཕུང་པོ་དང་ལྡན་པའང་མ་ཡིན་པར། ཕུང་པོ་རྣམས་ལ་བརྟེན་ནས་བཏགས་པ་ཙམ་དུ་གྲུབ་པོ་ཞེས་སྟོན་པ་ནི། དེ་ཕྱིར་ངར་འཛིན་རྟེན་ནི་དངོས་པོ་མིན། ཕུང་ལས་གཞན་
མིན་ཕུང་པོའི་ངོ་བོ་མིན། །ཕུང་པོ་རྟེན་མིན་འདི་ནི་དེ་ལྡན་མིན། །འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་སོ། །འོ་ན་བདག་ཕུང་པོ་ལ་བརྟེན་ནས་བཏགས་ཙམ་དུ་གྲུབ་
ཚུལ་ཇི་ལྟར་ཡིན་ཞེ་ན། རྟེན་ནས་བཏགས་པ་ཤིང་རྟ་དང་འདྲའོ་ཞེས་དཔེའི་སྒོ་ནས་གསལ་བར་བྱ་བའི་ཕྱིར། ཤིང་རྟ་རང་ཡན་ལག་ལས་གཞན་འདོད་མིན། །གཞན་མིན་མ་ཡིན་དེ་ལྡན་
ཡང་མིན་ཞིང། །ཡན་ལག་ལ་མིན་ཡན་ལག་དག་དེར་མིན། །འདུས་པ་ཙམ་མིན་དབྱིབས་མིན་ཇི་བཞིན་ནོ། །ཞེས་ཤིང་རྟ་རང་གི་ཡན་ལག་དང་ངོ་བོ་ཉིད་ཀྱིས་གཅིག་དང་ཐ་དད་དང་ལྡན་

[122A]༄༅། །པ་དང་ཕན་ཚུན་རྟེན་པའི་ཚུལ་གཉིས་དང་ཚོགས་ཙམ་དང་ཚོགས་པའི་དབྱིབས་ཏེ་བདུན་པོ་གང་དུ་ཡང་བཙལ་བས་མི་རྙེད་ཀྱང། རང་གི་ཡན་ལག་ལ་བརྟེན་ནས་
བཏགས་པ་ཙམ་གྱིས་ཡོད་པར་འཇོག་པ་བཞིན། །གང་ཟག་གམ་བདག་ཀྱང་འཇོག་པར་གསུངས་སོ། །འདི་ལ་དཔེ་ཤིང་རྟེན་རང་བཞིན་གྱིས་ཡོད་ན་བདུན་པོ་དེ་གང་རུང་དུ་ཡོད་དགོས་པ་ལ་
དེ་གང་དུ་ཡང་མེད་པས་མིང་གིས་བཏགས་པ་ཙམ་མོ། །དེ་ཡང་ཤིང་རྟ་རང་གི་ཡན་ལག་དང་རང་བཞིན་གྱིས་གཅིག་ཏུ་མེད་དེ། དེར་ཡོད་ན་ཡན་ལག་རྣམས་དུ་མ་ཡིན་པ་བཞིན་དུ་ཤིང་རྟ་ཡང་
དུ་མར་འགྱུར་བ་དང། ཤིང་རྟ་གཅིག་ཡིན་པ་བཞིན་ཡན་ལག་རྣམས་ཀྱང་གཅིག་ཏུ་འགྱུར་པའི་སྐྱོན་འབྱུང་བའི་ཕྱིར་རོ། །ཤིང་རྟ་རང་གི་ཡན་ལག་དང་རང་བཞིན་གྱིས་ཐ་དད་དུ་མེད་དེ། དེར་ཡོད་
ན་བུམ་པ་དང་སྣམ་བུ་བཞིན་དུ་ཡན་འགར་བ་སོ་སོར་དམིགས་པར་འགྱུར་བ་ལས་མ་དམིགས་པའི་ཕྱིར་རོ། །ཤིང་རྟ་རང་གི་ཡན་ལག་རྣམས་ཀྱི་རང་བཞིན་གྱིས་བརྟེན་པ་དང། ཤིང་རྟ་རང་གི་ཡན་
ལག་རྣམས་ལ་རང་བཞིན་གྱིས་བརྟེན་པའི་ཕྱོགས་གཉིས་ཀྱང་མི་འཐད་དེ། མཁར་གཞོང་ལ་ཞོག་ནས་པ་ལྟར་རང་གི་ཡན་ལག་རྣམས་ཀྱི་རྟེན་དུ་དང། རེ་ལྡེ་ལ་ལྟ་བྱིན་གནས་པ་ལྟར་ཡན་
ལག་རྣམས་ལ་བརྟེན་ནས་ཀྱང་མེད་པ་ནི་ངོ་བོ་ཉིད་ཀྱིས་སོ་སོ་བར་མ་གྲུབ་པའི་ཕྱིར་རོ། །ལྷ་བྱིན་བ་ལང་དང་ལྡན་པའམ། ལྷས་བྱིན་རྣ་བ་དང་ལྡན་པ་ལྟ་བུའི་སྒོ་ནས། ཤིང་རྟ་རང་བཞིན་
གྱིས་རང་གི་ཡན་ལག་དང་ལྡན་པའི་ཚུལ་ཡང་མི་འཐད་དེ་ལྡན་ཚུལ་སྔ་མ་ལྟར་ན་ངོ་བོ་ཐ་དད་དང། ཕྱི་མ་ལྟར་ན་ངོ་བོ་གཅིག་ཏུ་རང་བཞིན་གྱིས་གྲུབ་དགོས་པ་ལས་དེ་གཉིས་ཀ་འང་བཀག་ཟིན་

[122B] །ཤིང་རྟའི་ཡན་ལག་རྣམས་ཚོགས་ཙམ་ཡང་ཤིང་རྟར་མི་འཐད་དེ། དེ་ལྟར་ན་འཁོར་ལོ་དང་གཟིར་བུ་དང་སྲོག་ཤིང་སོགས་ཕྲལ་ནས། སེལ་བུར་གནས་པ་རྣམས་མ་ཚང་བ་
མེད་པར་ཕྱོགས་གཅིག་ཏུ་འཚོགས་པ་ཙམ་ལ་ཡང་ཤིང་རྟ་ཡོད་དགོས་པའི་ཕྱིར་རོ། །ཤིང་རྟའི་ཡན་ལག་རྣམས་བསྒྲིགས་པའི་དུས་ཀྱི་དབྱིབས་ཁྱད་པར་བ་ཡང་ཤིང་རྟར་མི་རིགས་ཏེ། དེ་ལྟར་
ན་ཡན་ལག་སོ་སོ་བའི་དབྱིབས་ཤིང་རྟ་ཡིན་ནམ། ཚོགས་པའི་དབྱིབས་དེ་ཡིན། །དང་པོ་ལྟར་ན་མ་བསྒྲིགས་པའི་དུས་ཀྱི་དབྱིབས་དང་ཁྱད་པར་མེད་པའི་དབྱིབས་ཡིན་ནམ། སྔར་དང་མི་
འདྲ་བའི་དབྱིབས་གཞན་ཞིག་ཡིན། དང་པོ་ལྟར་ན་སྔར་མ་བསྒྲིགས་པ་དང་ཕྱིས་བསྒྲིགས་པའི་དུས་ཀྱི་དབྱིབས་ལ་ཁྱད་པར་མེད་པས། སྔར་མ་བསྒྲིགས་པའི་དུས་ན་ཤིང་རྟ་མེད་པ་ལྟར་ཕྱིས་
བསྒྲིགས་དུས་ནའང་མེད་པར་འགྱུར་རོ། །གཉིས་ལྟར་ན་ཡང་མི་འཐད་དེ། ལྔ་ཕྱིའི་འཕང་ལོ་དང་སྲོག་ཤིང་སོགས་དབྱིབས་མི་འདྲ་བའི་ཁྱད་པར་གཞན་ཞིག་ཡོད་ན་དམིགས་དགོས་པ་
ལས་མི་དམིགས་པའི་ཕྱིར་རོ། །ཡན་ལག་རྣམས་ཚོགས་པའི་དབྱིབས་ཀྱང་ཞིང་རྟར་མི་རིགས་ཏེ། དངོས་སྨྲ་བའི་ལུགས་ལ་ཚོགས་པ་རྫས་སུ་མ་གྲུབ་ན་དེའི་དབྱིབས་རྫས་སུ་གྲུབ་པ་མི་འཐད་ཅིང་
ཤིང་རྟ་ཡིན་ན་རྫས་སུ་གྲུབ་དགོས་པར་ཁས་བླངས་པའི་ཕྱིར་དང། ཚོགས་པ་རྫས་སུ་གྲུབ་ན་ཚོགས་ཅན་ཡན་ལག་རྣམས་དང་རང་བཞིན་གཅིག་ཐ་དང་གང་རུང་དུ་འགྱུར་ལ། དེ་ཁ་སྔར་བཤད་པའི་
རིགས་པ་རྣམས་ཀྱིས་གནོད་པའི་ཕྱིར་རོ། །རང་ལུགས་ལའང་ཡན་ལག་འཚོགས་པའི་དབྱིབས་ཤིང་རྟའི་གདགས་གཞི་ཡིན་གྱི་ཤིང་རྟར་མི་འདོད་པས། དབྱིབས་ཤིང་རྟ་ཡིན་ཕ་འགོག་པའི་

[123A]༄༅། །དགག་བྱ་ལ་ཁྱད་པར་སྦྱོར་མི་དགོས་སོ། །དེ་ལ་ཁོ་ན་རེ་ཤིང་རྟའི་བཏགས་དོན་ཇི་སྐད་བཤད་པའི་ཚུལ་གྱིས་རྣམ་པ་བདུན་དུ་བཙལ་བསམ་རྙེད་ན་ཤིང་རྟ་མེད་དགོས་ལ་
དེ་ལྟར་ན་འཇིག་རྟེན་ན་ཤིང་རྟའི་ཐ་སྙད་འདོགས་པ་རྣམས་བྱར་མེད་པར་འགྱུར་བ་ཞིག་ན་དེ་ཡང་མི་འཐད་པས་ཤིང་རྟའི་བཏགས་དོན་བཙལ་ན་རྙེད་པ་ཉིད་དོ། །ཞེ་ན། ཤིང་རྟའི་བཏགས་དོན་རྣམ་པ་
བདུན་དུ་བཙལ་ན་མི་རྙེད་ཀྱང། བཏགས་དོན་འཚོལ་བའི་རྣམ་པར་དཔྱད་པ་མེད་པར། འཇིག་རྟེན་པ་སྟེ་ཐ་སྙད་པའི་ཤེས་པ་རང་འགའ་བ་གནོད་མེད་ཙམ་གྱིས་རང་གི་ཡན་ལག་ལ་བརྟེན་ནས་བཏགས་
པའི་ཡོད་པ་ཉིད་དུ་གྲུབ་པ་ཡིན་ནོ་ཞེས་སྟོན་པ་ནི། དེ་ནི་དེ་ཉིད་དུའམ་འཇིག་རྟེན་དུ། རྣམ་པ་བདུན་གྱིས་འགྲུབ་འགྱུར་མིན་མོད་གྱི། རྣམ་དཔྱད་མེད་པར་འཇིག་རྟེན་ཉིད་ལས་འདིར་
རང་གི་ཡན་ལག་བརྟེན་ནས་འདོགས་པ་ཡིན་ཞེས་སོ། །ཤིང་རྟའི་འཇོག་ཚུལ་དེས་འཕང་ལོ་སོགས་རང་གི་ཡན་ལག་དང་ཆ་ཤས་ལ་བལྟོས་ནས་ཡན་ལག་ཅན་དང་ཆ་ཤས་ཅན་ཞེས་པའི་ཐ་སྙད་དང་
འཕང་ལོ་སོགས་ཉེ་བར་ལེན་པའི་བྱ་བ་ལ་བལྟོས་ནས་བྱེད་པ་པོ་དང་ཉེ་བར་ལེན་པ་ལ་བལྟོས་ནས་ཉེ་བར་ལེན་པ་པོའི་ཐ་སྙད་ཀྱི་དོན་དུ་ཡང་གྲུབ་པོ་ཞེས་སྟོན་པ་ནི། དེ་ཉིད་ཡན་ལག་ཅན་ཏེ་ཆ་ཤས་ཅན་
ཤིང་རྟ་དེ་ཉིད་བྱེད་པོ་ཞེས་འགྲོར་བསྙད། སྐྱེ་བོ་རྣམས་ལ་ལེན་པོ་ཉིད་དུ་གྲུབ། ཅེས་སོ། །ཤིང་རྟ་དཔྱད་པ་དེ་འདྲ་བས་རྣམ་པ་བདུན་དུ་བཙལ་བས་མི་རྙེད་པས་ན་རང་བཞིན་གྱིས་ཡོད་པར་མི་འགྲུབ་
ལ། དེས་ན་གོང་དུ་བཤད་པའི་འཇོག་ཚུལ་དེས་ཤིང་རྟ་རང་བཞིན་མེད་པར་ཡང་རྟོགས་སླ་ཞིང་ཀུན་རྫོབ་ཀྱི་རྣམ་བཞག་ཀྱང་ཉམས་པར་མི་འགྱུར་བས། ཤིང་རྟའི་གྲུབ་ཚུལ་ནི་མ་བརྟགས་པར་

[123B] རྣམ་བདུན་གྱིས་མེད་གང་དེ་ཇི་ལྟ་བུར། ཡོད་ཅེས་རྣམ་འབྱོར་བས་འདིའི་ཡོད་མི་རྙེད། དེས་དེ་ཉིད་ལའང་བདེ་བླག་འཇུག་
འགྱུར་བས། འདིར་དེའི་གྲུབ་པ་དེ་བཞིན་འདོད་པར་བྱ་ཞེས་སོ། །དེ་ལྟར་ན་ཤིང་རྟ་ལ་བཤད་པ་དེ་རྣམས་གང་ཟག་ལ་སྦྱོར་དགོས་ན་དེའི་ཚུལ་ཇི་ལྟ་བུ་ཞེ་ན། དཔེ་ཤིང་རྟའི་བཏགས་དོན་རྣམ་པ་བདུན་དུ་
བཙལ་ན་མི་རྙེད་པ་བཞིན་གང་ཟག་ཀྱང་བཏགས་དོན་བཙལ་ན་རང་གི་གདགས་གཞི་ཕུང་པོ་དང་གཅིག་ཐ་དད་སོགས་བདུན་པོ་གང་དུའང་མི་རྙེད་དོ། །དེ་ཡང་བདག་ཕུང་གཉིས་རང་བཞིན་གཅིག་ཏུ་མ་གྲུབ་སྟེ་
དེ་ལྟ་ན་ཕུང་པོ་བདག་ཡིན་དགོས་པའི་ཕྱིར་གང་ཟག་གཅིག་ལ་ཕུང་པོ་དུ་མ་ཡོད་པ་བཞིན་བདག་མང་པོར་འགྱུར་བ་དང། བདག་གཅིག་ཡིན་པ་བཞིན་ཕུང་པོ་ཡང་གཅིག་ཁོ་ནར་འགྱུར་རོ། །ཞེས་སྟོན་པ་ནི་
གལ་ཏེ་ཕུང་པོ་བདག་ན་དེ་ཕྱིར་ཏེ། མང་པས་བདག་དེ་དག་ཀྱང་མང་པོར་འགྱུར། ཞེས་སོ། །འདི་ནི་སྤྱིར་བདག་མང་པོ་འདོད་མི་རིགས་པར་སྟོན་པ་མིན་གྱི། བདག་ཕུང་རང་བཞིན་གྱིས་
གཅིག་ཏུ་འདོད་པ་ལ་དབྱེར་མེད་ཀྱི་གཅིག་ཏུ་ཕུལ་ནས་སྐྱོན་དེ་གཉིས་ཀ་འབབ་པར་སྟོན་པའོ། །ལེན་པ་པོ་བདག་དང་ཉེར་ལེན་ནམ་བླང་བྱ་ཕུང་པོ་གཉིས་གཅིག་ཏུ་རིགས་པ་མ་ཡིན་ཏེ། དེ་གཉིས་
གཅིག་ན་བྱ་བའི་ལས་དང་བྱེད་པ་པོ་ཡང་གཅིག་ཏུ་འགྱུར་ལ། དེ་ལྟར་ན་གཅོད་པ་པོ་གང་ཟག་དང་གཅད་བྱ་ཤིང་དང་བུམ་པ་དང་རྫ་མཁན་སོགས་ཐམས་ཅད་གཅིག་ཏུ་འགྱུར་རོ་ཞེས་སྟོན་པ་ནི། ལེན་པོ་རང་
ཉེར་ལེན་གཅིག་རིགས་དངོས་མིན། དེ་ལྟ་ན་ལས་བྱེད་པོ་གཅིག་ཉིད་འགྱུར། ཞེས་སོ། །བདག་ཕུང་གཉིས་རང་བཞིན་ཐ་དད་པ་ཡང་མི་རིགས་ཏེ། དེ་ལྟར་ན་འབྲེལ་མེད་དོན་གཞན་དུ་

[124A]༄༅། །འགྱུར་བས། བུམ་པ་མ་བཟུང་བར་སྣམ་བུ་ཡན་གར་དུ་འཛིན་པ་བཞིན། ཕུང་པོ་མ་བཟུང་བར་བདག་བཟུང་དུ་ཡོད་དགོས་པ་ལས་མེད་པའི་ཕྱིར་ཅེས་སྟོན་པ་ནི། དེ་
ཕྱིར་ཕུང་པོ་ལས་གཞན་བདག་མེད་དེ། ཕུང་པོ་མ་གཏོགས་དེ་འཛིན་མ་གྲུབ་ཕྱིར། ཅེས་སོ། །ཕུང་པོ་བདག་དང་བདག་ཕུང་པོ་ལེ་རང་བཞིན་གྱིས་བརྟེན་པའི་ཕྱོགས་གཉིས་ཀྱང་མི་འཐད་དེ་
རང་བཞིན་གྱིས་གཞན་དེ་ཐ་དད་དུ་མ་གྲུབ་པའི་ཕྱིར། ཅེས་སྟོན་པ་ནི། ཕུང་པོར་བདག་ཡོད་མ་ཡིན་བདག་ལ་ཡང། ཕུང་པོ་དེ་རྣམས་ཡོད་མིན་གང་ཕྱིར་འདི། གཞན་ཉིད་ཡོད་ན་རྟོགས་
པ་འདིར་འགྱུར་ན། གཞན་ཉིད་དེ་མེད་དེ་ཕྱིར་འདི་རྟོགས་པའོ། །ཞེས་སོ། །ལྷ་བྱིན་གནག་སྟེ་བ་ལང་དང་ལྡན་པའམ། ལྟ་བྱིན་གཟུགས་ཕུང་དང་ལྡན་པ་ལྟར། བདག་ཕུང་པོ་དང་རང་
བཞིན་གྱིས་ལྡན་པའི་ཕྱོགས་ཀྱང་མི་འཐད་དེ། རང་བཞིན་ཐ་དད་དང་གཅིག་གཉིས་ཀ་མ་གྲུབ་པའི་ཕྱིར་ཅེས་སྟོན་པ་ནི། བདག་ནི་གཟུགས་ལྡན་མི་འདོད་གང་ཕྱིར་བདག་ཡོད་མིན་དེ་ཕྱིར་ལྡན་
དོན་སྦྱོར་བ་མེད། གཞན་ན་གནག་ལྡན་གཞན་མིན་གཟུགས་ལྡན་ན། བདག་ནི་གཟུགས་ལས་དེ་ཉིད་གཞན་ཉིད་མེད། ཅེས་སོ། །ཕུང་པོ་འདུས་པ་ཙམ་བདག་མ་ཡིན་ཏེ། དེ་བདག་གིས་
གདགས་གཞིར་གསུངས་པའི་ཕྱིར་ཅེས་སྟོན་པ་ནི། མདོ་ལས་ཕུང་པོ་རྟེན་ནས་ཡིན་གསུངས་པ། དེ་ཕྱིར་ཕུང་པོ་འདུས་ཙམ་བདག་མ་ཡིན། ཞེས་སོ། །ཕུང་པོ་ཚོགས་པའི་དབྱིབས་ཀྱང་
བདག་མ་ཡིན་ཏེ། དབྱིབས་ནི་གཟུགས་ཅན་ཁོ་ན་ལོ་ཡོད་པས་སེམས་སོགས་ལ་དེ་བཞག་ཏུ་མེད་པར་འགྱུར་བའི་ཕྱིར། ཅེས་སྟོན་པ་ནི། དབྱིབས་ཞེན་དེ་གཟུགས་ཅན་ལ་ཡོད་ཕྱིར། ཁྱོད་ལ་དེ་

[124B] སེམས་སོགས་ཚོགས་ནི་བདག་ཉིད་འགྱུར་མིན་ཏེ། གང་ཕྱིར་དེ་དག་ལ་དབྱིབས་ཡོད་མ་ཡིན། ཞེས་སོ། །ཤིང་རྟ་མ་དཔྱད་པར་བཏག་ཡོད་ཙམ་དུ་འཇོག་པར་
བདག་ཀྱང་མ་དཔྱད་པར་ཕུང་ཁམས་སྐྱེ་མཆེད་སོགས་ཉེར་ལེན་ལ་བལྟོས་ནས་ཉེ་བར་ལེན་པ་པོ་དང། ཉེར་ལེན་ལས་ལ་བལྟོས་ནས་བྱེད་པ་པོ་འང་ཡིན་ནོ་ཞེས་སྟོན་པ་ནི། དེ་བཞིན་འཇིག་རྟེན་གྲ་
པས་ཕུང་པོ་དང། ཁམས་དང་དེ་བཞིན་སྐྱེ་མཆེད་དྲུག་བརྟེན་ནས། བདག་ཀྱང་ཉེ་བར་ལེན་པ་ཉིད་དུ་འདོད། ཉེར་ལེན་ལས་ཡིན་འདི་ནི་བྱེད་པོའང་ཡིན། ཞེས་སོ། །བདག་རང་བཞིན་
མེད་པས་བདག་གི་བ་ཡང་རང་བཞིན་གྱིས་མེད་དོ། །ཞེས་སྟོན་པ་ནི། ཇི་ལྟར་བྱེད་པོ་མེད་ཅན་ལས་མེད་པ། དེ་ཕྱིར་བདག་གི་བདག་མེད་པར་ཡོད་མིན་ཞེས་སོ། །བདག་དང་ཤིང་རྟའི་དཔྱད་པད་
པོ་གཞན་ལ་བསྒྲེ་ཚུལ་ནི། བུམ་པ་སྣམ་བུ་རེ་ལྡེ་དམག་དང་ནགས་ཚལ་ཕྲེད་བ་ལྗོན་ཤིང་དང། ཞེས་པ་ནས། དེ་ལས་གཞན་དུ་གྱུར་བར་འཇིག་རྟེན་གྲགས་པའི་སྒོ་ནས་ཡོད་པ་ཡིན། ཞེས་པ་
བར་གྱིས་སྟོན་ནོ། །དེ་ནི་རྣམ་བདུན་གྱི་རིགས་པས་གང་ཟག་གི་བདག་མེད་གཏན་ལ་ཕབ་ཚུལ་མདོ་ཙམ་མོ། །དེ་ལྟར་ཟླ་བས་དབུ་མ་འཇུག་པར་བདག་མེད་གཉིས་གཏན་ལ་ཕབ་པ་དེ་ཡང། བདག་
བཅོས་ལས་དཔྱད་རྩོད་ལ་ཆགས་པའི་ཕྱིར། མ་མཛད་རྣམ་གྲོལ་ཕྱིར་ན་དེ་ཉིད་བསྟན། ཞེས་གསུངས་པ་ལྟར་གོ་བར་བྱའོ། །གསུམ་པ་དེའི་རྗེས་སུ་འབྲང་ནས་རང་ཉིད་ཀྱིས་ལྟ་བ་བཙལ་ཏེ་བ་
ཚུལ་ལ་གསུམ། གང་འགོག་པའི་དགག་བྱ་ངོས་བཟུང་བ་དང། གང་གི་སྟེང་དུ་འགོག་པའི་གཞི་ངོས་བཟུང་བ་དང། དེའི་སྟེང་དུ་བཀག་པའི་བདག་མེད་བསྒོམ་ཚུལ་ལོ། །དང་པོ་

[125A]༄༅། །སྤྱིར་དགག་བྱ་ལ་ལམ་གྱི་དགག་བྱ་དང། རིགས་པའི་དགག་བྱ་གཉིས་སོ། །དང་པོ་ནི། དབུ་མཐའ་ལས། ཉོན་མོངས་པ་ཡི་སྒྲིབ་པ་དང། ཤེས་བྱའི་སྒྲིབ་
པ་གཉིས་སུ་བསྟན། དེར་ནི་སྒྲིབ་པ་ཐམས་ཅད་དེ། དེ་ཟད་ནས་ནི་གྲོལ་བར་འདོད། ཅེས་གསུངས་བལྟར་ཉོན་མོངས་པ་དང་ཤེས་བྱའི་སྒྲིབ་པ་གཉིས་སོ། །དེ་ལ་ཉོན་མོངས་པའི་
སྒྲིབ་པ་ནི་སྟོང་ཉིད་བདུན་བཅུ་པ་ལས། རྒྱུ་དང་རྐྱེན་ལས་སྐྱེ་དངོས་རྣམས། ཡང་དག་པར་ནི་རྟོག་བ་གང། དེ་ནི་སྟོན་པས་མ་རིགས་གསུངས། དེ་ལས་ཡན་ལག་བཅུ་གཉིས་འབྱུང་
ཡང་དག་མཐོང་ཕྱིར་དངོས་སྟོང་པར། ལེགས་ཤེས་མ་རིགས་མི་འབྱུང་པ། དེ་ནི་མ་རིགས་འགག་པ་ཡིན། དེ་ཕྱིར་ཡན་ལག་བཅུ་གཉིས་འགག་ཅེས་དང། རིན་ཆེན་ཕྲེང་བ་ལས་
ཇི་སྲིད་ཕུང་པོར་འཛིན་ཡོད་པ། དེ་སྲིད་དེ་ལ་ངར་འཛིན་ཡོད། ཅེས་དང། བཞི་བརྒྱ་པ་ལས། ལུས་ལ་ལུས་དབང་ཇི་བཞིན་དུ། གཏི་མུག་ཀུན་ལ་གནས་གྱུར་ཏེ། དེ་ཕྱིར་ཉོན་
མོངས་ཐམས་ཅད་ཀྱང། གཏི་མུག་བཅོམ་པས་བཅོམ་པར་འགྱུར། ཞེས་དང། འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིགས་ཚོགས་ལ། ལྟ་ལས་བྱུང་བར་བློ་ཡིས་
མཐོང་འགྱུར་ཅིང། བདག་ནི་འདི་ཡི་ཡུལ་དུ་རྟོགས་བྱས་ནས། རྣལ་འབྱོར་པ་ཡིས་བདག་ནི་འགོག་པར་བྱེད། ཅེས་དང། འཇུག་འགྲེལ་ལས། དེ་ལྟར་ན་སྲིད་པའི་ཡན་ལག་གིས་
ཡོངས་སུ་བསྡུས་པའི་ཉོན་མོངས་པ་ཅན་གྱི་མ་རིགས་པའི་དབང་གིས། ཞེས་ཆོས་དང་གང་ཟག་ལ་རང་གི་མཚན་ཉིད་ཀྱིས་གྲུབ་པར་འཛིན་པའི་མ་རིག་པ་ལྷན་སྐྱེས་གཉིས་ནི་འཁོར་བའི་རྩ་བ་དང་ཉོན་མོངས་

[125B] དེ་དག་གི་བག་ཆགས་ལེ་གཉིས་ཡོད་པའི་བདེན་འཛིན་དང་ཆགས་སོགས་ཉོན་མོངས་པ་རང་རང་གི་རིགས་འདྲ་ཕྱི་མ་བསྐྱེད་
པའི་ངོ་བོར་གྱུར་པའི་ས་བོན་སོགས་དེ་ཡིན་ནོ། །ཤེས་སྒྲིབ་ནི། འཇུག་འགྲེལ་ལས། དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་བཤེགས་སུ་གྱུར་པ་ཡིན་ལ། འདོད་
ཆགས་ལ་སོགས་པའི་བག་ཆགས་ཡོད་པ་ནི་ལུས་དང་ངག་དག་གི་འཇུག་པ་དེ་ལྟ་བུའི་རྒྱུ་ཡང་ཡིན་ཏེ། མ་རིག་པ་དང་འདོད་ཆགས་ལ་སོགས་པའི་བག་ཆགས་དེ་ཡང་རྣམ་པ་ཐམས་ཅད་མཁྱེན་པ་དང་
སངས་རྒྱས་ཁོ་ནལ་ལྡོག་པར་འགྱུར་གྱི་གཞན་དག་ལ་ནི་མ་ཡིན་ནོ། །ཞེས་གསུངས་པས་ཉོན་མོངས་བ་དེ་དག་གི་བག་ཆགས་འཇུག་ཤེས་ལ་ཡུལ་རང་ངོས་ནས་གྲུབ་པ་ལྟ་བུར་སྣང་བའི་བདེན་སྣང་ཙམ་
ཞིག་སྐྱེད་པའི་ནུས་པའི་ངོ་བོར་གྱུར་པ་ས་བོན་དང། བག་ཆགས་དེ་ལ་བརྟེན་ནས་འཇུག་ཤེས་ལ་ཡུལ་རང་ངོས་ནས་གྲུབ་པ་ལྟ་བུར་སྣང་བའི་གཉིས་སྣང་འཁྲུལ་པའི་ཆ་མངོན་གྱུར་རྣམས་སོ། །རིགས་
བའི་དགག་བྱ་ནི། ཕྱིན་ཅི་ལོག་གི་འཛིན་པའང་དགག་བྱར་གསུངས་མོད་ཀྱང། གཙོ་བོ་ནི་ཆོས་རྣམས་ཀྱི་ངོ་བོ་ཡུལ་ཅན་ཐ་སྙད་ཀྱི་རྟོག་པ་གཞན་ལ་རག་མ་ལས་པ་སྟེ་རྟོག་པ་དེའི་དབང་གིས་
བཞག་པ་མ་ཡིན་པའི་རང་བཞིན་ནམ་རང་གི་ངོ་བོས་གྲུབ་པ་དེ་ཉིད་ཡིན་ཅིང། དེ་ལ་དགག་བྱའི་བདག་ཅེས་ཀྱང་བྱ་སྟེ། བཞི་བརྒྱ་པའི་འགྲེལ་པ་ལས། དེ་ལ་བདག་ཅེས་བྱ་བ་ནི་གང་ཞིག་དངོས་
པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ། དེ་མེད་པ་ནི་བདག་མེད་པའོ། །དེ་ནི་ཆོས་དང་གང་ཟག་གི་དབྱིབས་གཉིས་སུ་རྟོགས་ཏེ། ཆོས་ཀྱི་བདག་མེད་པ་དང་གང་ཟག་

[126A]༄༅། །གི་བདག་མེད་པ་ཞེས་བྱའོ། །ཞེས་གསུངས་པས་སོ། །གཉིས་པ་གང་གི་སྟེང་དུ་འགོག་པའི་གཞི་ནི། གང་ཟག་དང་དེའི་རྒྱུད་ཀྱི་མིག་སྣ་སོགས་ཐ་སྙད་དུ་ཡོད་པ་
ཐམས་ཅད་ཡིན་ལ། དེ་ཡང་གང་ཟག་ནི་མདོ་ལས། །ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་འཇོག་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་
ཅན་ཞེས་བྱའོ། །ཞེས་ཕུང་པོ་རྣམས་ལ་བརྟེན་ནས་བཏགས་པ་ཙམ་གྱི་ཡོད་པར་གསུངས་སོ། །དེ་ལ་ཕུང་པོ་ལ་བརྟེན་ནས་འདོགས་པ་པོ་ནི་རྟོག་པ་ཡིན་ལ། ཕུང་པོ་ལ་བརྟེན་ནས་འདོགས་
ཚུལ་ཡང་བློ་ལྷན་སྐྱེས་རང་དགའ་བ་འདི་ལ་ སྔོན་དུ་རང་གི་ཕུང་བོའི་ཚོགས་པ་འམ། ཕུང་པོའི་ཆ་ཤས་གང་རུང་གཅིག་བློ་ཡུལ་དུ་ཤར་བ་ལ་བརྟེན་ནས་ངའོ་སྙམ་
དུ་འཛིན་པར་འགྱུར་གྱི། རང་གི་ཕུང་པོའི་ཚོགས་པའམ། ཕུང་པོའི་ཆ་ཤས་གང་ཡང་བློ་ལ་མ་ཤར་བར་ངའོ་སྙམ་པའི་བློ་སྐྱེ་མི་སྲིད་དོ། །ལྟོ་བ་ལྡིར་བ་དང་མཆུའ་ཕྱང་བ་སོགས་བློ་ཡུལ་
དུ་ལམ་གྱིས་ཤར་བ་ན་བརྡལ་སྦྱང་བའི་སྐྱེས་བུ་རྣམས་ལ་བུམ་པའོ་སྙམ་པའི་བློ་དང་གིས་སྐྱེ་ལ་ལྟོ་བ་དང་མཆུ་སོགས་གང་ཡང་བློ་ལམ་ཤར་བར་བུམ་པའོ་སྙམ་པའི་བློ་དང་གིས་སྐྱེ་ཐབས་མེད་པ་
བཞིན་ནོ། །རྟོག་པས་དེ་ལྟར་འཛིན་པའང་རང་གི་ཕུང་པོ་བློ་ལ་ཤར་ཙམ་ནས་ངའོ་སྙམ་དུ་འཛིན་པ་མ་གཏོགས་རྒྱུ་མཚན་གཞན་གང་ལའང་བརྟེན་ནས་སྐྱེ་མི་དགོས་པ་དང། ང་དང་ཕུང་པོ་
དངོས་སྟེང་ནས། ངོ་བོ་གཅིག་ཏུ་གྲུབ་པ་དང་ངོ་བོ་ཐ་དད་དུ་གྲུབ་པ་གང་གི་འང་འཛིན་ཚུལ་མི་འདུག་པ་ནི་ཁ་ནང་དུ་ཕྱོགས་ནས་བལྟས་བསགས་ལ་བར་ཤེས་པར་གསུངས་སོ། །དེ་བཞིན་དུ་

[126B] ས་ལམ་དང་འབྲས་བུའི་སྐབས་ཀྱི་ཐ་སྙད་འཇིག་རྟེན་ལ་
མ་གྲགས་པ་དག་ཀྱང་དང་པོར་འཇིག་རྟེན་ཐ་མལ་པའི་རྟོག་པས་བརྡ་སྦྱར་བ་མ་ཡིན་ཀྱང། སངས་རྒྱས་ཀྱིས་འཇིག་རྟེན་འཁྲུལ་པའི་གཉིས་སྣང་དང་བཅས་པའི་རྟོག་པས་བརྡ་འཇི་ལྟར་སྦྱོར་བ་
དང་ཆོས་མཚུངས་པར་འཇིག་རྟེན་གཞུགས་པའི་ཚུལ་དུ་བརྡའ་མཛད་ནས། དེའི་རྗེས་སུ་རྗེས་འཇུག་གི་གདུལ་བྱ་རྣམས་ཀྱིས་ས་ལམ་སོགས་ཀྱི་མིང་ཙམ་གྱི་རྗེས་སུ་འབྲང་བའི་རྟོག་པས་མ་དཔྱད་
པར་བླང་དོར་གྱི་ཐ་སྙད་ལ་འཇུག་པ་ཡིན་ཞིང། མིང་བཏགས་པའི་དོན་བཙལ་ན་མི་རྙེད་པས་ལམ་སོགས་ལའང་མཚུངས་བས་མིང་ཙམ་གྱིས་མ་བཞག་པའི་སྐྱོན་མེད་ལ། ས་ལམ་སོགས་
བརྡའ་སྦྱོར་བ་པོ་སངས་རྒྱས་ཀྱི་ཐུགས་རྒྱུད་ལ་རྟོག་པ་མེད་ཀྱང། སངས་རྒྱས་ཀྱིས་ས་ལམ་སོགས་ཀྱི་བརྡའ་མཛད་པ་དེ་གདུལ་བྱའི་རྟོག་ངོ་ལ་བལྟོས་པའི་དབང་གིས་མཛད་པ་ཡིན་པས་
རྟོག་པའི་དབང་གིས་མ་བཞག་པའི་ཉེས་པ་ཡང་མེད་དོ། །ཆོས་གང་ལའང་བུམ་པ་ཞེས་སོགས་ཀྱི་མེད་ཙམ་ཞིག་བློས་སྦྱར་བའི་རྗེས་སུ་འབྲང་ནས་མ་དཔྱད་པར་འཇུག་པ་མ་གཏོགས་
དཔྱད་ན་མིང་དེ་གང་ལ་འཇུག་པའི་གཞི་ཅིའང་མི་རྙེད་པས། དེའི་ཕྱིར་ཆོས་ཐམས་ཅད་མིང་ཙམ་ཞེས་བྱའོ། །དེས་ན་ཐལ་འགྱུར་པས་ཀུན་རྫོབ་རྣམ་པར་འཇོག་པ་འཇིག་རྟེན་དང་བསྟུན་
ནས་འཇོག་གོ་ཞེས་བྱ་བའི་དོན་ཡང། སོ་སྐྱེ་དང་འཕགས་པ་སློབ་པ་ཐམས་ཅད་ལ་ཡོད་པའི་འཇིག་རྟེན་གྱིས་བློ་ལྷན་སྐྱེ་ས་མིང་ཙམ་གྱི་རྗེས་སུ་འབྲང་ནས་མ་དཔྱད་པར་བླང་དོར་ལ་འཇུག་

[127A]༄༅། །པ་འདི་བཞིན་དུ། དབུ་མ་ཐལ་འགྱུར་བ་ཡང་མིང་ཙམ་གྱི་རྗེས་སུ་འབྲང་ནས་མ་དཔྱད་པར་ཀུན་རྫོབ་རྣམ་པར་འཇོག་པ་ལ་བྱའི། གྲུབ་མཐའ་ལ་བློ་ཁ་མ་ཕྱོགས་
བའི་འཇིག་རྟེན་བླུན་པོ་དག་ཡོད་པར་སྨྲ་ན་དེད་ཀྱང་ཡོད་པར་སྨྲ་ལ། དེས་མེད་པར་སྨྲ་ན་དེད་ཀྱང་མེད་པར་སྨྲའོ་ཞེས་བྱ་བ་འཇིག་རྟེན་དང་སྒོ་བསྟུན་ནས་འཇོག་པའི་དོན་དུ་བཟུང་ན་ཆེས་རྣམ་པར་
འཁྱམས་པར་འགྱུར་རོ། །དེ་ལྟར་ན་དཔྱད་པར་གང་ཟག་དང་ཆོས་འཇོག་ལུགས་འདི་ནི་ཐལ་འགྱུར་པའི་ཁྱད་ཆོས་བླ་ན་མེད་པ་ཡིན་ཅིང། འདི་ལེགས་པར་ངེས་པ་ནི་བདག་མེད་རྟོགས་
པའི་ཐབས་མཆོག་ཏུ་གསུངས་པས་འདི་ལ་ངེས་པ་རྙེད་པ་གལ་ཆེའོ། །གསུམ་པ་ནི། དབུ་མའི་བསྟན་བཅོས་ཕལ་ཆེར་ལས་དང་པོར་ཆོས་ཀྱི་བདག་མེད་གཏན་ལ་ཕབ་མོད། གཞི་
གང་ཟག་དང་ཆོས་ཀྱི་སྟེང་དུ་དེས་རྒྱུའི་བདག་མེད་དེ་ལ་ཕྲ་རགས་མེད་ཀྱང། ཁྱད་གཞིའི་གནང་ཀྱིས་གང་ཟག་གི་སྟེང་དུ་ངེས་སླ་བར་གསུངས་པས། ཐོག་མར་གང་ཟག་གི་བདག་མེད་གཏན་ལ་
བབ་ནས་བསྒོམ་ཚུལ་བཤད་པར་བྱའོ། །འདི་ལ་གསུམ། བདག་མེད་རིགས་པས་གཏན་ལ་དབབ་པ། དེ་མཉམ་བཞག་ཏུ་ནམ་མཁའ་ལྟ་བུའི་སྐྱོང་ཚུལ། རྗེས་ཐོབ་ཏུ་སྒྱུ་མ་ལྟ་
བུའི་སྐྱོང་ཚུལ་ལོ། །དང་པོ་ནི། སྟོང་ཉིད་ལ་མོས་པ་དང་ལྡན་ཞིང་མཐའ་གཉིས་སུ་མི་འཛིན་པར་རང་བཞིན་མེད་པའི་དམ་བཅའི་དོན་འཛིན་སྟེང་གི་ཡུལ་དུ་བྱས་པའི་ཡིད་དཔྱོད་ཙམ་གོམས་པར་བྱེད་པ་ནི་
སྟོང་ཉིད་ལ་བག་ཆགས་ཙམ་འཇོག་པའི་དགོས་པ་དང་བཅས་ནའང། ལྟ་བའི་ངེས་ཤེས་སྐྱོང་ན་ངེས་ཤེས་རིགས་པ་ལྟར་སྣང་ལ་བརྟེན་ནས་སྐྱེ་བ་མི་འཐད་པས་དཔྱོད་ཚུལ་ཡང་དག་ཏུ་སོང་བཞིག་

[127B] །དེ་ལ་སྤྱིར་དབུ་མའི་བསྟན་བཅོས་ལས། ངོ་བོ་ལ་དཔྱོད་པ་གཅིག་ཏུ་བྲལ། རྒྱུ་ལ་དཔྱོད་པ་རྡོ་རྗེ་གཟེགས་མ། འབྲས་བུ་ལ་དཔྱོད་པ་ཡོད་མེད་སྐྱེ་འགོག་རྒྱུ་འབྲས་གཉིས་ཀ་ལ་
དཔྱོད་པ་མུ་བཞི་སྐྱེ་འགོག་ཆ་ཐམས་ཅད་ལ་དཔྱོད་པ་རྟེན་འབྲེལ་གྱི་རིགས་པ་སོགས་དུ་མ་གསུངས་པ་ལས། ལས་དང་པོ་པས་གོ་སླ་བའི་དབང་དུ་མཛད་ནས་བདག་ཉིད་ཆེན་པོ་ཡབ་སྲས་ཀྱིས་
གཅིག་ཏུ་བྲལ་གྱི་རིགས་པའི་སྒོ་ནས་འཁྲིད་པར་མཛད་པས་འདིར་དེའི་སྒོ་ནས་གཏན་ལ་དབབ་པར་བྱའོ། །འདི་ལ་ལྷག་མཐོང་ཆུང་བར་གནད་བཞི་གསུངས་པའི། དང་པོ་ནི། དགག་བྱ་ངོས་
ཟིན་པའི་གནད་དེ། དེ་ངོས་མ་ཟིན་པར་འགོག་པ་ནི། འབེན་མ་མཐོང་བར་མདའ་འཕེན་པ་ལྟར་འབྲེལ་མེད་དུ་འགྱུར་བས། སྤྱོད་འཇུག་ལས། བཏགས་པའི་དངོས་ལ་མ་རེག་པར། དེ་ཡི་
དངོས་མེད་འཛིན་མ་ཡིན། ཞེས་གསུངས་སོ། །དེ་ངོས་འཛིན་ཚུལ་ནི་སྤྱིར་རིགས་པ་ཡང་དག་གི་དགག་བྱ་གང་ཡིན་སྔར་བཤད་ཟིན་མོད་ཀྱང་ཁ་ཕྱིར་བལྟས་ཀྱི་དཔྱད་པ་གནང་དུ་མི་འགྲོ་བས་རང་རྒྱུད་
ཀྱི་དགག་བྱ་འཛིན་པའི་རྟོག་པས་ཇི་ལྟར་བཟུང་བ་ཤེས་དགོས་ཤིང། དེ་ཡང་སྐབས་ཀྱི་གཙོ་བོ་ནི་ངར་འཛིན་པའི་འཇིག་ལྟ་ལྷན་སྐྱེས་ཀྱི་འཛིན་སྟང་གི་རྣམ་པའི་ཡུལ་ཡིན་ལ། དེ་ལ་ངར་འཛིན་པའི་བློ་
ཙམ་ལ། ད་རང་བཞིན་གྱིས་གྲུབ་པས་ཁྱད་པར་དུ་བྱས་ནས་འཛིན་པ། རང་བཞིན་མེད་པས་ཁྱད་པར་དུ་བྱས་ནས་འཛིན་པ། དེ་གཉིས་གང་གིས་ཀྱང་ཁྱད་པར་དུ་མ་བྱས་པར་འཛིན་པ་དུ་མ་ཡོད་
པ་ལས་འདིར་ནི། འཇུག་འགྲེལ་ལས། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་པ་ཤེས་རབ་ཉོན་མོངས་ཅན་ནོ། །ཞེས་གསུངས་པ་ལྟར་དམིགས་པ་རང་རྒྱུད་

[128A]༄༅། །ཀྱི་ངའོ་སྙམ་པའི་འཛིན་པ་སྐྱེ་བའི་གཞིར་གྱུར་པའི་གང་ཟག་ཙམ་ལ་དམིགས་ནས། རྣམ་པ་རང་གི་མཚན་ཉིད་ཀྱིས་གྲུབ་པའི་ངའོ་སྙམ་དུ་འཛིན་པའི་འཇིག་ལྟ་ལྷན་སྐྱེས་དེས་ཇི་ལྟར་
བཟུང་བ་ཤེས་དགོས་སོ། །དེ་ལྟ་བུའི་འཇིག་ལྟ་ལྷན་སྐྱེས་དེ་རེ་འགའ་མངོན་དུ་འགྱུར། རེ་འགའ་བག་ལ་ཞ་བའི་ཚུལ་གྱིས་རང་རྒྱུད་ལ་ཡོད་བཞིན་པ་ཡིན་ཀྱང། རྟོག་དཔྱོད་མ་བྱས་པར་དེས་
ཇི་ལྟར་བཟུང་ངོས་མི་ཟིན་པས། དཔེར་ན་གབ་ཚང་ངོས་འཛིན་པ་ན་སྨན་དང་ཁ་ཟས་མ་འཕྲོང་པ་བཏང་ནས་བསླད་སྟེ་ངོས་འཛིན་པ་བཞིན། དགའ་སྡུག་གི་རྟོག་པ་ཤུགས་དྲག་སྔར་བྱུང་ཟིན་ཞིག་
གསལ་བཏབ་ནས་ངར་འཛིན་དེ་ནམ་མངོན་དུ་གྱུར་པ་ན་དེ་ཀའི་ཚེ་བློའི་ཟུར་ཞིག་གིས་ངར་འཛིན་དེས་ཇི་ལྟར་བཟུང་བ་རྟགས་དགོས་སོ། །དེའི་ཚེ་ཕུང་པོའི་ཚོགས་ཙམ་མ་མ་ལུས་སེམས་དབྱེར་མེད་
འདྲ་བ་ཞིག་གི་སྟེང་ནས་ང་དེ་ཕར་མིང་བརྡས་བཞག་པ་ལམ་བལྟོས་པར་ད་ཁོ་རང་གི་ངོས་ནས་ཚུགས་ཐུབ་དུ་གདོང་མ་ནས་གྲུབ་པའི་སྣང་བ་འཚར་ལ། སྣང་བ་དེ་ལྟར་གྲུབ་པ་ནི་སྐབས་འདིའི་དགག་བྱ་
ཡིན་ནོ། །དེ་ལྟ་བུའི་སྣང་བ་འཆར་བ་དཔེར་ན། མུན་ཁུང་དུ་ལག་པ་བརྐྱང་པས་ཀ་བ་ལ་ཐོགས་པ་ན། གཞི་དེར་སྔར་ནས་ཀ་བ་ཁོ་རང་གི་ངོས་ནས་ཚུགས་ཐུབ་ཏུ་འཁྲང་ཐང་དེ་གྲུབ་གྲུབ་པ་ཅིག་ལ་
ཐུག་པའི་སྣང་བ་འབྱུང་བ་ལྟ་བུའོ། །དེ་ལྟ་བུའི་དགག་བྱའི་སྤྱི་ལེགས་པར་ཤར་ནས་དགག་བྱ་ངོས་ཟིན་པ་ན་འོག་ནས་འབྱུང་བའི་རིགས་པ་རྣམས་ཀྱིས་དཔྱད་པས་དགག་བྱ་དེ་མེད་པའི་བདག་མེད་ཀྱི་ལྟ་
བརྙེད་པར་འགྱུར་གྱིས། དེ་ངོས་མ་ཟིན་པར་དཔྱད་པ་ཅི་ཙམ་བྱས་ཀྱང་རྐུན་མན་གས་ལ་སོང་བའི་རྗེས་སྤང་ལ་རྩད་གཅོད་པ་འདྲ་བ་ཞིག་ལས་མི་འོང་བར་གསུངས་ཤིང། དེ་ངོས་ཟིན་པའང་ཤིན་ཏུ་

[128B] །གཉིས་པ་ནི། ཁྱབ་པ་དེས་པའི་གནད་དེ། དེ་ཡང་རང་བཞིན་གྱི་གྲུབ་ན་གྲུབ་ཚུལ་འདི་དང་འདི་གང་རུང་ཞིག་ཏུ་གྲུབ་དགོས་ཞེས་ཁ་ཚོན་ཆོད་པ་ཞིག་གིས་
བརྟགས་པ་བྱས་ནས། གྲུབ་ཚུལ་དེ་དག་གང་དུའང་མ་རྙེད་ན་རང་བཞིན་གྱིས་མེད་པའི་ངེས་པ་སྐྱེ་བར་ངེས་ཀྱི། རང་བཞིན་གྱིས་གྲུབ་ཀྱང་གྲུབ་ཚུལ་དེ་དག་ཏུ་ཡོད་མི་དགོས་པ་ལ་གྲུབ་ཚུལ་དེ་དག་
ཏུ་མེད་པས་རང་བཞིན་གྱིས་མེད་པར་ངེས་ཤེས་འདྲེན་མི་ནུས་ལ། ཕུང་པོའི་སྟེང་དུ་གྲུབ་ན་ཕུང་པོ་དང་གཅིག་ཐ་དད་གང་རུང་དུ་གྲུབ་པས་ཁྱབ་ཀྱང། དེ་ལྟར་མ་ངེས་ན་འོག་ནས་འབྱུང་བའི་རིགས་
པས་ཕུང་པོ་དང་གཅིག་ཐ་དད་གང་དུ་འང་མ་གྲུབ་པར་ངེས་ཀྱང་ད་དུང་ཕུང་པོའི་སྟིང་དུ་མ་གྲུབ་པར་དེས་མི་ནུས་པས། དབུ་མ་རྒྱན་ལས། གཅིག་དང་དུ་མ་མ་གཏོགས་པར། རྣམ་པ་གཞན་དང་
ལྡན་པ་ཡི། དངོས་པོ་མི་བཟུང་འདི་གཉིས་ནི། ཕན་ཚུན་སྤངས་ཏེ་གནས་ཕྱིར་རོ། །ཞེས་གསུངས་པ་ལྟར། སྤྱིར་ཡོད་ན་གཅིག་ཐ་དད་གང་རུང་དུ་ཡོད་དགོས་པ་དང། ཆོས་གང་ལ་
ཡང་གཅིག་དང་དུ་མ་གང་ཡིན་བརྟགས་ནས། བློ་ལ་འཆར་བའི་ཚེ་འང་ཡང་ན་གཅིག་གི་རྣམ་པ་འཆར། ཡང་ན་དུ་མའི་རྣམ་པ་འཆར་བ་མ་གཏོགས་ཕུང་གསུམ་མེད་པ་དང། ཕུང་པོའི་སྟེང་དུ་
གྲུབ་ན་ཕུང་པོ་དང་གཅིག་ཐ་དད་གང་རུང་དུ་གྲུབ་དགོས་པ་རྣམས་ངེས་པར་བྱས་ཏེ། སྔར་ངོས་བཟུང་བའི་དགག་བྱའི་བདག་དེ་ཕུང་པོའི་སྟེང་དུ་གྲུབ་ན་ཕུང་པོ་དང་གཅིག་ཐ་དད་གང་རུང་དུ་གྲུབ་དགོས་པའི་
ངེས་པ་མྱོང་ཐོག་ནས་དྲངས་པར་བྱའོ། །གསུམ་པ་ནི་ཕྱོགས་ཆོས་ཀྱི་ཚུལ་ལ་རྟགས་མགོ་གཉིས་ཡོད་པའི་ཟུར་གཅིག་ངེས་པ་སྟེ། དེ་ཡང་དེ་ལྟ་བུའི་ང་དེ་ཕུང་པོའི་སེང་དུ་གྲུབ་ན་ཕུང་པོ་དང་གཅིག་

[129A]༄༅། །ཐ་དད་གང་རུང་དུ་གྲུབ་དགོས་པར་འདུག་པ་ལས་ཕུང་པོ་དང་གཅིག་ཏུ་ཨེ་གྲུབ་སྙམ་ན། གཅིག་ཏུ་གྲུབ་ན་དེ་འདྲ་བའི་ང་དེ་རང་བཞིན་གྱིས་གྲུབ་པའི་ཕུང་པོ་དང་དབྱེ་བ་གཏན་མེད་ཀྱི་
གཅིག་ཏུ་འགྱུར་དགོས་ལ། དེ་ལྟ་ན་བདག་ཁས་བླངས་པ་དོན་མེད་དུ་ཐལ་བ་དང། བདག་མང་པོར་ཐལ་བ་དང། བདག་སྐྱེ་འཇིག་ཅན་དུ་ཐལ་བའི་གནོད་བྱེད་གསུམ་ཡོད་པའི་དང་པོ་ནི། བདག་
ཁས་བླངས་པ་དོན་མེད་དུ་ཐལ། བདག་ཁས་བླངས་པ་ནི་ཕུང་པོ་འདོར་ལེན་བྱེད་པ་པོ་སྒྲུབ་པའི་དོན་དུ་ཡིན་ལ། བདག་ཕུང་པོ་དང་དབྱེ་བ་གཏན་མེད་ཀྱི་གཅིག་ཡིན་ན་ཉེ་བར་ལེན་པ་ཕུང་པོ་ལས་མ་གཏོགས་
པའི་ཉེ་བར་ལེན་པ་པོ་བདག་མེད་པར་འགྱུར་བའི་ཕྱིར། ཆ་མེད་གཅིག་ལ་ཐ་དད་པ་གཉིས་བཞག་ཏུ་མེད་པའི་ཕྱིར། རྩ་ཤེས་ལས། ཉེ་བར་ལེན་པ་མ་གཏོགས་པའི། བདག་ཡོད་མ་ཡིན་
བྱས་པའི་ཚེ། ཉེ་བར་ལེན་ཉིད་བདག་ཡིན་ན། ཁྱོད་ཀྱི་བདག་ནི་མེད་པ་ཡིན། ཞེས་སོ། །གཉིས་པ་ནི། སྔར་བཤད་པ་ལྟར་རོ། །གསུམ་པ་ནི། ཕུང་པོ་སྐྱེ་འཇིག་བྱེད་པ་བཞིན་བདག་
ཀྱང་སྐྱེ་འཇིག་བྱེད་པར་ཐལ། དེ་གཉིས་གཅིག་ཡིན་པའི་ཕྱིར། རྩ་ཤེས་ལས། གལ་ཏེ་ཕུང་པོ་བདག་ཡིན་ན། སྐྱེ་དང་འཇིག་པ་ཅན་དུ་འགྱུར། ཞེས་སོ། །དེ་ལ་མི་འདོད་པ་ཅི་ཡོད་སྙམ་ན་
སྤྱིར་ལས་འབྲས་ཀྱི་རྟེན་དུ་གྱུར་པའི་བདག་ཐ་སྙད་དུ་སྐྱེ་འཇིག་བྱེད་མོད་ཀྱང། དེ་ལྟ་བུའི་བདག་དེ་སྐྱེ་འཇིག་བྱེད་ན་རང་གི་ངོ་བོས་གྲུབ་པའི་སྐྱེ་འཇིག་བྱེད་དགོས་ལ། དེ་ལྟར་ན་སྐྱོན་གསུམ་འཇུག་སྟེ། དང་
པོ་སྐྱེ་བ་དྲན་པ་མི་འཐད་པ་ནི། ང་དེའི་ཚེ་དེའི་དུས་ན་འདི་འདྲ་ཞིག་ཏུ་གྱུར་ཏོ། །ཞེས་སྐྱེ་བ་དྲན་པ་མི་འཐད་པར་ཐལ། སྐྱེ་བ་དྲན་པ་ལ་སྔ་ཕྱིའི་བདག་གཉིས་རྒྱུད་གཅིག་པ་ཞིག་དགོས་ན། སྐྱེ་བ་

[129B] འཇུག་པ་ལས། གང་དག་རང་མཚན་ཉིད་ཀྱིས་སོ་སོ་བ། དེ་
དག་རྒྱུད་གཅིག་གཏོགས་པར་རིགས་མ་ཡིན། ཞེས་སོ། །གཉིས་པ་ལས་བྱས་པ་ཆུད་ཟོས་པ་ནི། སྔར་ལས་བསགས་པའི་འབྲས་བུ་མྱོང་བ་མེད་པར་ཐལ། ལས་སོགས་པ་པོའི་བདག་
འབྲས་བུ་མ་མྱོང་གོང་དུ་ཞིག་ཅིང་དེ་དང་རྒྱུད་གཅིག་པའི་བདག་གཞན་ཡང་མེད་པའི་ཕྱིར་ཏེ། དེ་རང་བཞིན་གྱི་ཞིག་པའི་ཕྱིར་རོ། །གསུམ་པ་ལས་མ་བྱས་པ་དང་ཕྲད་པ་ནི། གལ་ཏེ་སྔ་མའི་བདག་
ཞིག་ཀྱང་བདག་ཕྱི་མ་ཞིག་གིས་ལས་དེའི་འབྲས་བུ་ལ་ལོངས་སྤྱོད་དོ་སྙམ་ན། ལས་མ་བྱས་པ་དང་འཕྲད་པར་ཐལ། རང་བཞིན་གྱིས་གྲུབ་པའི་གང་ཟག་གཞན་གིས་བསགས་པའི་ལས་ཀྱི་
འབྲས་བུ། རང་བཞིན་གྱིས་གྲུབ་པའི་གང་ཟག་གཞན་གྱིས་མྱོང་བའི་ཕྱིར། འཇུག་པ་ལས། མྱ་ངན་འདས་སྔོན་སྐད་ཅིག་དག་ལ་ནི། སྐྱེ་འཇིག་བྱེད་པོ་མེད་པས་དེ་འབྲས་མེད། གཞན་
གྱིས་བསགས་ལ་གཞན་གྱིས་ཟ་བར་འགྱུར། ཞེས་དང། རྩ་ཤེས་ལས། གལ་ཏེ་འདི་ནི་གཞན་འགྱུར་ན། དེ་མེད་པར་ཡང་འབྱུང་བར་འགྱུར། དེ་བཞིན་དེར་ནི་གནས་འགྱུར་ཞིང། དེར་
མ་ཤི་བར་སྐྱེ་བར་འགྱུར། ཆད་དང་ལས་རྣམས་ཆུད་ཟ་དང། གཞན་གྱིས་བྱས་པའི་ལས་རྣམས་ནི། གཞན་གྱིས་སོ་སོར་མྱོང་བ་དང། དེ་ལ་སོགས་པར་ཐལ་བར་འགྱུར། ཞེས་སོ། །
ལས་བྱ་བྱེད་གཅིག་ཏུ་འགྱུར་བ་ཡང་སྔར་བཤད་པ་ལྟར་ཏེ། རྩ་ཤེས་ལས། བུང་ཤིང་གང་དེ་མེ་ཡིན་ན། བྱེད་པ་པོ་དང་ལས་གཅིག་འགྱུར། མེ་དང་ཤིང་གི་བདག་དང་ནི། ཉེ་བར་བླང་

[130A]༄༅། །བའི་རིམ་པ་ཀུན། བུམ་སྣམ་སོགས་དང་ལྷན་ཅིག་ཏུ། མ་ལུས་པར་ནི་རྣམ་པར་བཤད། ཅེས་སོ། །དེ་ལྟར་དཔྱད་ནས་ཕུང་པོ་དང་གཅིག་ཏུ་མ་གྲུབ་པར་ངེས་པའི་
དེས་ཤེས་མྱོང་ཐོག་ནས་དྲངས་པར་བྱའོ། །བཞི་པ་ནི། རྟགས་ཟུར་གཅིག་ཤོས་ངེས་པ་སྟེ། དེ་ལྟར་བརྟགས་པས་གཅིག་ཏུ་མ་གྲུབ་པར་ངེས་ནས་ཕུང་པོ་དང་ཐ་དད་དུ་ཨེ་གྲུབ་སྙམ་ན། ཐ་དད་དུ་
གྲུབ་ན་རང་བཞིན་གྱིས་ཐ་དད་དུ་གྲུབ་དགོས་ལ། དེ་ལྟར་ན་དེ་འདྲ་བའི་བདག་དེ་ཕུང་པོ་འདུས་བྱས་སུ་མཚོན་པར་བྱེད་པའི་མཚན་ཉིད་སྐྱེ་འཇིག་གནས་གསུམ་དང་མི་ལྡན་པར་ཐལ། དེ་གཉིས་ཕན་
ཚུན་བལྟོས་པ་གཏན་མེད་ཀྱི་ཐ་དད་དུ་གྲུབ་ཅིང་དེ་ལྟར་ན་རྟ་བ་ལང་ལས་དོན་གཞན་དུ་གྲུབ་པས་བ་ལང་གི་མཚན་ཉིད་དང་མི་ལྡན་པ་བཞིན་ཡིན་པའི་ཕྱིར། རྩ་ཤེས་ལས། གལ་ཏེ་ཕུང་པོ་རྣམས་ལས་
གཞན། ཕུང་པོའི་མཚན་ཉིད་མེད་པར་འགྱུར། ཞེས་སོ། །དེ་ཕུང་པོ་དང་ཐ་དད་དུ་མ་གྲུབ་པར་ཐལ། ཐ་དད་དུ་གྲུབ་ན་ཕུང་པོ་ལྔ་ནང་ཕན་ཚུན་སོ་སོར་ངོས་འཛིན་རྒྱུ་ཡོད་པ་ལྟང་དེ་འདྲའི་ང་དེ་
ཕུང་པོ་ལྔ་བསལ་རྗེས་སུ་འདི་ནི་དའོ་ཞེས་ངོས་འཛིན་རྒྱུ་ཡོད་དགོས་པ་ལ་ཇི་ལྟར་དབྱད་ཀྱང་མི་རྙེད་པའི་ཕྱིར་ཏེ། རྩ་ཤེས་ལས། བདག་ནི་ཉེ་བར་ལེན་པ་ལས། གཞན་དུ་འཐད་པ་ཉི་དམ་
ཡིན། གལ་ཏེ་གཞན་ན་ལེན་མེད་པར། གཟུང་ཡོད་རིགས་ན་གཟུང་དུ་མེད། ཅེས་སོ། །དེ་ལྟར་བརྟགས་ནས་ཕུང་པོ་དང་ཐ་དད་དུ་མ་གྲུབ་པར་ངེས་པའི་ངེས་ཤེས་མྱོང་ཐོག་ནས་དྲངས་པར་
བྱའོ། །དེ་ལྟ་བུའི་རིམ་པ་ལས་སོ་སོ་ནས་ངེས་པ་རྣམ་དག་འདྲོངས་པ་ན་སྔར་ངོས་བཟུང་བའི་དགག་བྱའི་པའང་བདག་དེ་ཕུང་པོའི་སྟེང་དུ་གྲུབ་ན་ཕུང་པོ་དང་གཅིག་ཐ་དད་གང་རུང་དུ་གྲུབ་དགོས་པ་

[130B] ཐ་དད་དུ་མ་གྲུབ་པར་ངེས་པའི་རྒྱུ་མཚན་གསུམ་ལ་བརྟེན་ནས། དེ་ལྟ་བུའི་ད་དེ་གཏན་ནས་མི་འདུག་སྙམ་ངུ་ལྟང་གིས་ངེས་པའི་ངེས་ཤེས་སྐྱེས་པ་ན་བདག་
མེད་ཀྱི་ལྟ་བ་དང་པོར་རྙེད་པ་ཡིན་ནོ། །གཉིས་པ་མཉམ་བཞག་ཏུ་ནམ་མཁའ་ལྟ་བུའི་སྐྱོང་ཚུལ་ནི། ལེགས་བཤད་སྙིང་པོ་ལས། འདི་ཡང་ཕུང་པོ་ལ་བརྟེན་ནས་བཏགས་པ་ཉིད་ཀྱིས་བདུན་
པོ་དེར་གང་ཟག་མ་རྙེད་པ་དེ་གང་ཟག་གིས་བདག་མེད་ཀྱི་དོན་ཡིན་པས་ཞེས་གསུངས་པ་ལྟར། བཤད་མ་ཐག་པའི་རིགས་པ་དེ་རྣམས་ཀྱིས་སྔར་ངོས་བཟུང་བའི་དགག་བྱའི་ང་དེ་ཕུང་པོ་དང་གཅིག་ཐ་དད་
གང་དུའང་མ་རྙེད་པས་གཏན་ནས་མ་རྙེད་པ་དེ་གང་ཟག་གིས་བདག་མེད་ཀྱི་དོན་ཡིན་པས། །དེ་ལྟར་མ་རྙེད་པ་འམ། མེད་པར་ངེས་པའི་ངེས་པ་ཐོག་མར་སྐྱེས་པ་དེ་གང་ཟག་གི་བདག་མེད་རྟོགས་
པའི་རིགས་ཤེས་རྗེས་དཔག་ཚད་མ་ཡིན་ལ། དེ་ནམ་སྐྱེས་པ་ན་བློ་གཞན་གྱིས་བར་མཆོད་པར་བློ་དེའི་འཛིན་སྟངས་ཤུགས་ཞན་དུ་མ་སོང་བའི་ངང་ལ་ཅི་ཙམ་ནུས་ཀྱི་བར་མཉམ་པར་བཞག་གོ་འཛིན་
སྟངས་ཤུགས་ཞན་པ་དང་མི་གསལ་བར་འགྲོ་བར་རྩོམ་པ་ན་ཤེས་བཞིན་གྱིས་དེ་མ་ཐག་རིག་པར་བྱས་ཏེ་མཉམ་བཞག་ལས་ལངས་ཏེ། སླར་ཡང་ལྷན་སྐྱེས་ཀྱི་སྣང་ཚུལ་བརྟགས་པ་ནས་ངས་ཤེས་
བསྐྱེད་པའི་བར་སྔར་བཞིན་བྱས་ལ། ལྷན་སྐྱེས་ལ་སྣང་བ་ལྟར་གྱི་ང་མི་འདུག་སྙམ་དུ་ངེས་པ་ལྷང་གིས་སྐྱེས་པ་ན་སྔར་བཞིན་མཉམ་པར་བཞག་གོ་དེ་ལྟར་ཡང་ཡང་བསྐྱར་གྱིན་སྟོང་ཉིད་ལ་དམིགས་
པའི་གནས་ཆ་བཙལ་ལ་གནས་ཆ་ཅུང་ཟད་རྙེད་པ་ན་བསྒོམ་བཞིན་པའི་དང་ནས་དཔྱོད་པའི་དཔྱད་སྒོ་མ་ལ་འཇུག་དགོས་པས་དེའི་ཚུལ་ནི། དར་འཛིན་ལྷན་སྐྱེས་ཀྱི་ཇི་ལྟར་བཟུང་བརྟགས་པ་ནས་རིམས་

[131A]༄༅། །བཞིན་སྡར་ལྟར་བསྒོམ་སྟེ་དྲན་ཤེས་དང་ལྡན་པར་ཉམ་པར་བཞག་པའི་ཚེ། འཛིན་སྟངས་ཀྱི་ཤུགས་ཅུང་ཟད་ཞན་དུ་འགྲོ་བར་དོགས་ཙམ་ན། དེས་ཤེས་ཀྱི་རྒྱུན་རང་གི་
འཛིན་སྟངས་མ་ཤོར་བའི་ལྷང་ངེ་བ་དེ་ལག་ནས་བཞིན་པའི་ངང་ནས། ཤེས་པའི་ཆ་ཤས་ཕྲ་མོ་ཞིག་གིས་སྔར་གྱི་གནད་བཞི་དྲན་ཙམ་རེ་བྱས་པས་ངེས་ཤེས་ཀྱི་འཛིན་སྟངས་ཤུགས་དྲག་ཏུ་འགྲོ་
ཞིང་དེའི་ངང་ལ་འཇོག་པ་དང། ཡང་འཛིན་སྟངས་ཤུགས་ཞན་དུ་འགྲོ་བར་དོགས་པ་ན་སྔར་བཞིན་བྱ་སྟེ། དེ་ནི་དཔེར་ན་མཚོ་ཤིན་ཏུ་དངས་བ་རླུང་གིས་གཡོ་བ་མེད་པར་ཁྲིག་གེ་གནས་པའི་ནང་ན་
ཉེའུ་ཆུར་འཁྱུག་པ་ལྟ་བུའོ། །དེ་ཡང་གནས་ཆ་མ་རྙེད་གོང་དུ་སྔར་བཤད་པ་བཞིན་བསྒོམ་པའི་དུས་སུ་མི་དཔྱོད་པར་གནས་ཆ་བཙལ་བ་གཙོ་བོར་བྱ་ཞིང། གནས་ཆ་རྙེད་ནས་དཔྱད་འཇོག་
སྤེལ་མར་བྱའོ། །དེ་ལྟ་བུའི་ཚུལ་གྱིས་ནམ་མཁའ་ཐོགས་པའི་རེག་པ་བཅད་ཙམ་དུ་གནས་པ་དང་མཚུངས་པའི། ང་རང་བཞིན་གྱིས་གྲུབ་པ་བཀག་ཙམ་གྱི་མེད་དགག་ཁོ་ན་ངེས་ཡུལ་དུ་བྱས་
ནས་སྒོམ་པ་ནི་མཉམ་བཞག་ནམ་མཁའ་ལྟ་བུའི་སྐྱོང་ཚུལ་ལོ། །གསུམ་པ་རྗེས་ཐོབ་ཏུ་སྒྱུར་མ་ལྟ་བུའི་སྐྱོང་ཚུལ་ནི། མཉམ་བཞག་གི་སྟོབས་ཀྱིས་འཆར་པ་དང་ཆེད་དུ་བཅོས་ནས་འཆར་འཇུག་པ་གཉིས་ལས། དང་པོ་ནི། དཔེར་ན་སྒྱུ་མའི་རྟ་གླང་མིག་གི་ཤེས་པས་མཐོང་བ་དང། སྣང་བ་ལྟར་གྱི་རྟ་གླང་མེད་པར་ཡིད་ཤེས་ཀྱིས་ངེས་པ་གཉིས་ལ་བརྟེན་ནས། རྟ་གླང་དུ་སྣང་བ་དེ་སྒྱུ་
མའམ་རྫུན་པའི་སྣང་བར་ངེས་པ་སྐྱེ་བ་བཞིན་དུ། གང་ཟག་ལ་སོགས་པ་ཡང་ཐ་སྙད་པའི་ཤེས་པ་ལ་བསྙོན་མེད་དུ་སྣང་བ་དང། དེ་ཉིད་རང་གི་ངོ་བོས་གྲུབ་པའི་རང་བཞིན་གྱིས་སྟོང་པར་རིགས་ཤེས་ཀྱི་

[131B] གང་ཟག་དེ་སྒྱུ་མའམ་རྫུན་པའི་སྣང་བར་ངེས་པ་སྐྱེ་བ་ཡིན་ནོ། །དེའི་གནད་ཀྱིས་མཉམ་བཞག་ཏུ་མཚན་འཛིན་གྱི་དམིགས་གཏད་རྡུལ་ཙམ་ཡང་མེད་པའི་ནམ་
མཁའ་ལྟ་བུའི་སྟོང་ཉིད་སྒོམ་པ་གནད་དུ་སོང་ན། དེའི་སྟོབས་ཀྱིས་དེ་ལས་ལངས་ནས་ཡུལ་སྣང་འཆར་བ་ལ་བལྟས་པ་ན་རྗེས་ཐོབ་ཏུ་སྒྱུ་མ་ལྟ་བུའི་སྟོང་པ་འཆར་བའོ། །གཉིས་པ་ནི། མཉམ་
བཞག་ཏུ་སྡར་ལྟར་བསྒོམས་ནས་དེ་ལས་ལངས་པའི་རྗེས་ཐོབ་དུང་སྙམ་པ་བྱུང་བ་དང་གཞན་ཡང་ཀ་བུམ་སོགས་ཡུལ་སྣ་ཚོགས་པ་རྣམས་སྣང་བའི་ཚེ་ཐམས་ཅད་རང་ངོས་ནས་གྲུབ་པ་ལྟ་བུར་ལམ་ལམ་ཤར་
བྱུང་བ་ན། སྔར་གྱི་མཉམ་གཞག་གི་ལྟ་བ་དྲན་པར་བྱས་ཏེ། སྣང་ཚུལ་འདི་ལྟར་གྲུབ་པ་མེད་སྙམ་པའི་བློས་ཐག་བཅད་པའི་དྲན་པ་མཉམས་པར་སྐྱོང་བའི་སྒོ་ནས་སྟོང་ཕྱོགས་དང། གང་ཟག་གི་
ཐ་སྙད་བསྙོན་མེད་དུ་སྣང་བ་རྣམས་བློ་ཡུལ་དུ་འཆར་བཅུག་སྟེ་རང་བཞིན་མེད་ཀྱང་ལས་སོགས་པ་པོ་དང་འབྲས་བུ་མྱོང་བ་པོ་བཞག་ཏུ་ཡོད་པའི་སྣང་ཕྱོགས་གཉིས་ཀ་ལ་ངེས་པ་ཤུགས་ཅན་ཡང་ཡང་
བསྐྱེད་པས། ཡིད་ཤེས་རྟོག་པའི་ངེས་ངོར་རང་བཞིན་མེད་པ་དང། སྣང་ངོར་གང་ཟག་གི་ཐ་སྙད་བསྙོན་མེད་དུ་སྣང་བ་གཉིས་ཚོགས་པའི་སྣང་བ་སྒྱུ་མ་ལྟ་བུར་འཆར་བར་གསུངས་སོ། །གཞི་གང་
གྲག་གི་སྟེང་དུ་སྔར་བཤད་པའི་གཅིག་དུ་བྲལ་གྱི་རིགས་པས་དཔྱད་པ་བྱེད་ཚུལ་དེ་ལྟ་བུ་ཡང་ཡང་བསྒོམ་པས་རང་བཞིན་མེད་པ་ལ་ངེས་པ་འདྲོངས་ནས་བྱད་པ་ན། རྣམ་བདུན་སོགས་རིགས་པ་
གཞན་མང་པོས་ཀྱང་བསྒོམ་ཞིང། དེ་ནས་ང་ཡི་པ་དང་གང་ཟག་གཞན་དང། ཆོས་ཀྱི་བདག་མེད་གཏན་ལ་དབབ་པའི་གཞི་གང་ཟག་ལས་གཞན་པའི་རྒྱུད་ཀྱིས་བསྡུས་པ་དང་མ་བསྡུས་པའི་དངོས་

[132A]༄༅། །པོ་དང་དངོས་མེད་ཀྱི་ཆོས་ཐམས་ཅད་ལ་རིགས་པ་དེ་དག་ཁ་སྤོས་ནས་བསྒོམ་པར་བྱ་སྟེ། ཏིང་འཛིན་རྒྱལ་པོ་ལས། ཇི་ལྟར་ཁྱོད་ཀྱིས་བདག་གི་འདུ་ཤེས་ནི། ཤེས་པ་
དེ་བཞིན་ཀུན་ལ་བློས་སྦྱར་བྱ། ཞེས་སོ། །དེ་ལྟར་བསྒོམས་པས་ཆོས་གཞན་རྣམས་ཀྱི་རང་བཞིན་མེད་པ་རྟོགས་ནུས་པ་ནི། བཞི་བརྒྱ་པ་ལས། གཅིག་གི་ལྟ་པོ་གང་ཡིན་པ། དེ་ནི་ཀུན་གྱི་ལྟ་
བོར་བཤད། གཅིག་གི་སྟོང་ཉིད་གང་ཡིན་པ། དེ་ནི་ཀུན་གྱི་སྟོང་ཉིད་ཡིན། ཞེས་སོ། །གཅིག་ཏུ་བྲལ་གྱི་རིགས་པ་གཞན་ལ་ཁ་སྤོས་ནས་བསྒོམ་ཚུལ་ནི། ཆོས་གང་ཡིན་པ་དེ་རང་བཞིན་
གྱིས་གྲུབ་པར་འཛིན་པའི་རང་རྒྱུད་ཀྱི་བློ་ལྷན་སྐྱེས་ལ་ཇི་ལྟར་སྣང་བརྟག་པ་དང། སྣང་བ་དེ་ལྟར་གྲུབ་ན་ཆ་མེད་ཀྱི་ཤེས་བྱ་མེད་པས་རང་གང་ལ་བལྟོས་པའི་ཆ་དེ་དང་གཅིག་ཐ་དད་གང་རུང་དུ་གྲུབ་དགོས་
པ་དང། དེ་གང་དུ་གྲུབ་བརྟགས་པ་ནི་གཅིག་ཐ་དད་གང་དུའང་མ་རྙེད་པས། སྣང་བ་དེ་ལྟར་མ་གྲུབ་པར་ངེས་པ་རྣམས་རིམ་བཞིན་བསྐྱེད་དེ་མ་ཉམ་རྗེས་ཉིད་གཉིས་ཀྱིས་སྐྱོང་བའོ། །ང་ནི་རིགས་
པའི་རྒྱལ་པོ་རྟེན་འབྲེལ་གྱི་རིགས་པ་མདོ་ཙམ་བརྗོད་པར་བྱའོ། །དེ་ཡང་མྱུ་གུ་ཆོས་ཅན། རང་གི་ངོ་བོས་གྲུབ་པའི་རང་བཞིན་མེད་དེ། རྟེན་འབྲེལ་ཡིན་པའི་ཕྱིར། དཔེར་ན་བྱད་བཞིན་གྱི་
གཟུགས་བརྙན་བཞིན། ཞེས་པ་ནི་གཞན་གྲགས་ཀྱི་གཏན་ཚིགས་སོ། །འདིའི་སྒོ་ནས་རང་བཞིན་མེད་པ་ངེས་པ་ལ་གནད་གསུམ་སྟེ། དགག་བྱ་ངེས་པ། ཁྱབ་པ་ངེས་པ། གཏན་ཚིགས་
ངེས་པའོ། །དང་པོ་ནི། མྱུ་གུ་རང་བཞིན་གྱིས་གྲུབ་པར་འཛིན་པའི་རང་གི་བློ་ལྷན་སྐྱེས་ལ་ཇི་ལྟར་སྣང་ངེས་པའོ། །གཉིས་པ་ནི། རྟེན་འབྲེལ་ཡིན་ན་རང་གི་ངོ་བོས་མ་གྲུབ་པས་ཁྱབ་ཏེ། །

[132B] བཞི་བརྒྱ་པ་ལས། གང་
ལ་བརྟེན་ནས་འབྱུང་ཡོད་པ། དེ་ནི་རང་དབང་མི་འགྱུར་རོ། །འདི་ཀུན་རང་དབང་མེད་པ་སྟེ། དེས་ན་བདག་ནི་ཡོད་མ་ཡིན། ཞེས་སོ། །གསུམ་པ་ནི། དེ་ཆོས་ཅན། རྟེན་འབྲེལ་ཡིན་
ཏེ། རང་གི་རྒྱུ་རྐྱེན་ལ་བརྟེན་ནས་སྐྱེས་པའི་ཕྱིར། དེས་ན་རང་བཞིན་གྱིས་མེད་དེ། འཇིག་རྟེན་ལས་འདས་པར་བསྟོད་པ་ལས། སྡུག་བསྔལ་རང་གིས་བྱས་པ་དང། གཞན་གྱིས་བྱས་དང་གཉིས་
ཀས་བྱས་རྒྱུ་མེད་པར་ནི་རྟོག་གིས་འདོད། ཁྱོད་ཀྱིས་བརྟེན་ནས་འབྱུང་བར་གསུངས། རྟེན་ཅིང་འབྲེལ་བར་གང་འབྱུང་བ། དེ་ཉིད་ཁྱོད་ནི་སྟོང་པར་བཞེད། དངོས་པོ་རང་དབང་ཡོད་མིན་ཞེས། །
མཉམ་མེད་ཁྱོད་ཀྱི་སེང་གེའི་སྒྲས། ཞེས་སོ། །དེ་ལྟར་འདུས་བྱས་རྣམས་ནི་རང་གི་རྒྱུ་རྐྱེན་ལ་བརྟེན་ནས་སྐྱེས་པ་དང། འདུས་མ་བྱས་རྣམས་རང་གི་ཆ་ཤས་ལ་བལྟོས་ནས་གྲུབ་པ་དང། རང་
འདོགས་བྱེད་ཀྱི་མིང་རྟོག་གིས་བཏགས་པ་ཁོ་ན་ཡིན་པས། གང་ལའང་མ་བརྟེན་པའམ་མ་བལྟོས་པའི་ཆོས་མེད་ལ། རང་གང་ལ་བལྟོས་པ་དེ་དང་ངོ་བོ་ཉིད་ཀྱིས་གཅིག་ཏུ་གྲུབ་ན་བྱ་བྱེད་ཐམས་ཅད་
གཅིག་ཏུ་འགྱུར་བ་དང། ཐ་དད་དུ་གྲུབ་ན་དེ་ལ་བལྟོས་པ་འགལ་བས་བལྟོས་ནས་གྲུབ་པའི་རྟེན་འབྲེལ་ཡིན་པའི་རྒྱུ་མཚན་གྱིས་རང་བཞིན་མེད་པ་ཁོ་ན་ཡིན་ཏེ། རྩ་ཤེས་ལས། གང་ལ་བརྟེན་ཏེ་གང་
འབྱུང་བ། དེ་ནི་རེ་ཞིག་དེ་ཉིད་མིན། དེ་ལས་གཞན་པའང་མ་ཡིན་ཏེ། དེ་ཕྱིར་ཆད་མིན་རྟག་མ་ཡིན་ཞེས་དང། གང་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། དེ་ཕྱིར་

[133A]༄༅། །སྟོང་པ་མ་ཡིན་པའི། ཆོས་འགའ་ཡོད་པ་མ་ཡིན་ནོ། །ཞེས་དང། བློ་གྲོས་རྒྱ་མཚོས་ཞུས་པ་ལས། གང་རྣམས་རྟེན་ཅིང་འབྲེལ་བར་འབྱུང། དེ་རྣམས་ངོ་
བོ་ཉིད་ཀྱིས་མེད། ཅེས་དང། མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། དེ་ལ་སྐྱེ་བའི་རང་བཞིན་ཡོད་མ་ཡིན། རྐྱེན་ལ་རག་ལས་གང་དེ་སྟོང་པར་བཤད། གང་
ཞིག་སྟོང་ཉིད་ཤེས་ཏེ་བག་ཡོད་ཡིན། ཞེས་སོ། །འདི་ལྟ་བུའི་རྟེན་འབྲེལ་གྱི་རིགས་པའི་ཚུལ་ལ་ངེས་པ་འདྲོངས་ན་བསྒྲུབ་བྱ་ངེས་པས་རྟག་ལྟ་སེལ་ཞིང་རང་བཞིན་མེད་པ་ལ་ངེས་པ་རྙེད་པ་དང་
གཏན་ཚིགས་ངེས་པས་ཆད་ལྟ་སེལ་ཞིང་ལས་འབྲས་སོགས་ཐ་སྙད་ཀྱི་རྣམ་བཞག་ལ་ངེས་པ་རྙེད་པར་འགྱུར་ལ། ངེས་པ་དེ་གཉིས་རྙེད་ན། སྟོང་པ་དང་རྟེན་འབྲེལ་མི་འགལ་ཞིང་སྣང་སྟོང་ཟུང་དུ་
འབྲེལ་བའི་དབུ་མའི་ལམ་ངོ་མཚར་རྨད་དུ་བྱུང་བ་རྙེད་པ་ཡིན་ཏེ། བྱང་ཆུབ་སེམས་འགྲེལ་ལས། ཆོས་རྣམས་སྟོང་པ་འདི་ཤེས་ནས། ལས་དང་འབྲས་བུ་བསྟེན་པ་གང། ངོ་མཚར་བས་
ཀྱང་འདི་ངོ་མཚར། རྨད་བྱུང་བས་ཀྱང་འདི་རྨད་བྱུང། ཞེས་དང། ཡབ་རྗེ་དམ་པས་ཀྱང། འདི་ཀུན་ངོ་བོས་སྟོང་པ་དང། འདི་ལས་འདི་འབྲས་འབྱུང་བ་ཡི། ངེས་པ་གཉིས་པོ་ཕན་
ཚུན་དུ། གེགས་མེད་པར་ནི་གྲོགས་བྱེད་པ། འདི་ལས་ངོ་མཚར་གྱུར་པ་དང། འདི་ལས་རྨད་དུ་བྱུང་བ་གང། ཞེས་གསུངས་སོ། །དེ་ལྟ་བུའི་ཚུལ་གྱིས་ལྟ་བ་བཙལ་ནས་སྐྱོང་བ་ལ། རྗེ་
བཙུན་གྱིས། ལྷ་དང་བླ་མ་དབྱེར་མེད་དུ་བྱས་ནས་གསོལ་བ་རྩེ་གཅིག་ཏུ་འདེབས་པ། བསགས་སྦྱང་སྟོབས་ཆེ་ལ་ཡུན་རིང་བ། དབུ་མའི་གཞུང་ལུགས་ནས་འབྱུང་བའི་རིགས་པས་ཞིབ་ཏུ་

[133B] སུམ་དྲིལ་དུ་བྱས་ནས་ཉམས་སུ་བླང་ན་རིང་པོར་མི་ཐོགས་པར་དབུ་མའི་ལྟ་བའི་གནད་མཐར་ཐུག་པ་རྙེད་པར་འགྱུར་རོ། །ཞེས་རྗེ་ཉིད་ལ་གདམས་པ་ནི་རྗེས་འཇུག་གི་གདུལ་བྱ་རྣམས་
ལ་གཙོ་བོར་དགོངས་པ་ཡིན་པས་དེ་ལྟར་བྱ་བ་གལ་ཆེ་ཞིང། སྦྱོར་དངོས་མཇུག་གི་སྐབས་སུ་ཇི་ལྟར་བྱ་ཚུལ། གེགས་སེལ་བོ་གས་
ཞལ་ལས་ཤེས་པར་བྱ་དགོས་ལ། བདག་ལྟ་བུའི་སྐྱེས་བུ་ཆུང་ངུ་ཁྱད་པར་བཙམ་གྱི་གྲངས་སུ་ཡང་མི་ཚུང་ཀྱང་ཐམས་ཅད་མཁྱེན་པ་རྨི་ལམ་དུ་ཡང་མི་འདོད་ཅིང་ཚེ་འདོའི་རྙེད་བཀུར་གྲགས་སོགས་
ཀྱི་བྱང་ཆུབ་ཆེན་པོ་གཞན་དོན་དུ་འགྱུར་དོགས་ཀྱིས་འབད་པས་བསྒྲུབ་པའི་ཐེག་ཆེན་པར་ཁས་འཆི་བ་རྣམས་ལ་ནི་མི་དགོས་མོད། གཞན་ཁོ་ནའི་ཕྱིར་རྫོགས་བྱང་དོན་དུ་གཉེར་བའི་ཐེག་ཆེན་པ་རྣམས་
ཤེས་སྒྲིབ་སྤོང་བ་ལྷུར་ལེན་པས་དབུ་མ་རྩ་བ་སོགས་ནས་གསུངས་པ་ལྟར་གཞི་རེ་རེ་ཡང་རིགས་པའི་རྣམ་གྲངས་མཐའ་ཡས་པས་བདག་མེད་དུ་བསྒྲུབ་པའི་སྒོ་ནས་དེ་ཁོ་ན་ཉིད་ལ་བློ་ཤིན་ཏུ་རྒྱས་པར་བྱེད་
དགོས་པར་གསུངས་པས་རྣམ་དཔྱོད་དང་ལྡན་པ་དག་གིས་དབུ་མའི་གཞད་ལུགས་རྒྱ་ཆེན་པོ་རྣམས་ལ་ལེགས་པར་སྦྱངས་ཏེ་བློ་གྲོས་དབྱར་མཚོ་ལྟར་འཕེལ་བར་མཛད་དགེས་པར་ཡང་གདའ་འོ། །གང་ཞིག་
རྙེད་ན་བསེལ་ལ་ཞི་བ་ཐར་པའི་ཁང་བཟང་མཆོག་དེར་འཇུག་གཞན་དུ་དུཿ་ཁའི་སྲེག་ཟ་རབ་འབར་མི་བཟད་སྲིད་པའི་བཙོན་དོང་འདིར། མནར་ཞིང་ཐར་པའི་གོ་སྐབས་མི་རྙེད་མཐའ་བྲལ་དབུ་
མའི་ལམ་བཟང་སྟེ། ལུང་ལ་བརྟེན་ནས་ཕྱོགས་ཙམ་སྨོས་པ་འདི་ཡང་ཡོངས་འཛིན་དམ་པའི་དྲིན། གནས་ལུགས་ཟབ་མོའི་གཏམ་ཙམ་ཐོས་པའང་དཔགས་ཡས་བསྐལ་པར་རྙེད་དཀའ་ཞིང། །

[134A]༄༅། །ཟབ་མོའི་དོན་ལ་སོམ་ཉིས་ཀྱང་ནི་སྲིད་པ་ཧྲུལ་པོར་བྱེད་གསུངས་ན། དམ་པའི་དྲིན་ལས་ཡིད་དཔྱོད་ཙམ་གྱིས་ངེས་པའི་ཆ་ཙམ་རྙེད་འདི་ཡང། བློ་བཟང་རྗེས་འཇུག་ཆོས་
པའི་གཟུགས་བརྙན་བདག་ནི་སྐལ་པ་བཟང་སྙམ་བགྱིད། བསྟན་བཅོས་རྩོམ་པར་ནུས་ཤིང་འོས་པའི་རྒྱུ་ཚོགས་འགའ་ཡང་ཡོད་མིན་ཀྱང། རང་གིས་རྙེད་བཀུར་གྲགས་པ་འདོད་དང་གཞན་ལ་འགྲན་
ནམ་ཕྲག་དོག་གི། ཀུན་སློང་དམན་དང་རྟོག་བཟོས་མ་ཡིན་དྲི་མེད་ལུང་དང་གསུང་རྒྱུན་ལ། བརྟེན་ནས་ཡིད་ལ་འདྲིས་ཕྱིར་བྱས་པ་འདི་ལ་ནོངས་པ་མེད་དམ་སྙམ། འོན་ཀྱང་བདག་ནི་སྐྱེ་བས་ཐོབ་དང་
སྦྱངས་པའི་བློ་གྲོས་རབ་དམན་པས། རྟོགས་དཀའི་གནས་ལ་རྨོངས་པའི་བློ་ཡིས་ཚུལ་མིན་བརྗོད་པ་གང་ཡིན་པ། མཆོག་གསུམ་རྣམས་དང་གཟུང་གནས་མཁས་པའི་སྐྱེ་བོ་རྣམས་ལ་སྙིང་
ནས་འཆགས། བརྩེ་བ་ཆེན་པོས་བཟོད་པར་མཛོད་ལ་ཉེས་ཀུན་དག་པར་མཛད་དུ་གསོལ། འདིར་འབད་ལས་བྱུང་ཟླ་ལྟར་དཀར་བའི་དགེ་བ་གང་ཞིག་ཐོབ་པ་དེས། མར་གྱུར་འགྲོ་རྣམས་ཡང་
དག་རིགས་པས་མཐར་འཛིན་དམིགས་གཏད་ཀུན་བཤིགས་ཏེ། གཉིས་མེད་གསུངས་པའི་སྟོན་པ་མཆོག་གི་གོ་འཕང་བདེ་བླག་ཐོབ་པ་དང། འཇམ་དཔལ་སྙིང་པོའི་དྲི་མེད་བསྟན་པ་ཕྱོགས་དུས་
ཀུན་ཏུ་རྒྱས་གྱུར་ཅིག་ཅེས་ལྟ་ཁྲིད་ངེས་དོན་རབ་གསལ་ཞེས་བྱ་བ་འདི་ནི་སྤྲང་བཙུན་སྙོམས་ལས་པ་ངག་དབང་བློ་བཟང་ཆོས་ལྡན་ཞེས་བགྱི་པས་དེ་ཁོ་ན་ཉིད་ཀྱི་དོན་ལ་བག་ཆགས་འཇོག་
པའི་ཕྱིར་སྦྱར་བའོ།། །།



