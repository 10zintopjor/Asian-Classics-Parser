༄༅། །རྡོ་རྗེ་མཁའ་འགྲོའི་འགྲེལ་པའི་ཟིན་བྲིས་སོགས་བཞུགས་སོ་

[001A] །རྡོ་རྗེ་མཁའ་འགྲོའི་འགྲེལ་པ་ལས། ལྷག་པ་ཡི་ནི་ལྷ་གཅིག་ཉིད་ཞེས་བྱ་བ་ལ། ལུས་ལ་ལྷག་པར་བྱིན་གྱིས་བརླབས་པས་ན་ལྷག་པ་ཡིན་ལ། མེད་པའི་རང་གི་རྐྱེན་ཕན་དུ་བྱས་པས་གསལ་ཞིང་རིག་པ་
དང་སྤྲུལ་པ་རྒྱས་པར་བྱེད་པས་ན་ལྷ་སྟེ། ཞལ་དང་ཕྱག་ལ་སོགས་པའི་རྣམ་པར་བྱུང་བ་ཀུན་རྫོབ་ཀྱི་བདེན་པར་ཤེས་པར་བྱའོ། །གཅིག་ཉིད་ཅེས་བྱ་བ་ནི། ཆོས་ཀྱི་དབྱིངས་རང་བཞིན་དོན་དམ་པའི་བདེན་པ་སྟེ། དེ་ལྟར་ན་ཀུན་
རྫོབ་དང་དོན་དམ་པ་དབྱེར་མེད་པའི་རང་བཞིན་དེ་བཞིན་གཤེགས་པ་ཐམས་ཅད་ཀྱི་བླ་མར་གྱུར་པས་ལྷག་པའི་དོན་ཉིད་དུ་བལྟ་བར་བྱའོ་ཞེས་དང། བདག་ཉིད་ཁོ་ན་སྟོང་པ་ཉིད་དང་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ཀྱི་
རང་བཞིན་གྱི་ལྷའི་གཟུགས་སུ་རྫོགས་པར་བྱའོ་ཞེས་བྱ་བའི་དོན་ཏོ། །དེ་ཉིད་ཀྱི་ཕྱིར་བྱང་ཆུབ་ཀྱི་སེམས་སྔོན་དུ་འགྲོ་བའི་ལྷའི་གཟུགས་བསྒོམས་པར་བསྟན་ཏོ་ཞེས་དང། འདི་ཡིས་ནི་ཞེས་བྱ་བ་བསྟན་མ་ཐག་པའི་ཕྱག་རྒྱ་
འདིས་སོ། །ཕྱག་དང་ཞལ་ལ་སོགས་པའི་ཀུན་རྫོབས་ཀྱི་ཕྱག་རྒྱ་དང་མཉམ་པར་སྦྱོར་བ་གང་ལ་ཡོད་པ་དེ་ལ་དེ་སྐད་ཅེས་བྱའོ། །རྣལ་འབྱོར་པ་དེས་ཅི་ཞིག་བྱ་ཞེ་ན། ས་གསུམ་མ་ལུས་པར་བཟའ་བར་བྱ་ཞེས་བྱ་བ་སྟེ། སྐུ་
ལ་སོགས་པའི་ཐ་མལ་པའི་གཟུགས་བཟློག་པར་བྱ་ཞེས་བྱ་བའི་དོན་ཏོ། །སྟོང་པ་ཉིད་ཀྱི་བསམ་གཏན་འབའ་ཞིག་གིས་ཇི་ལྟར་ཡང་བྱང་ཆུབ་འགྲུབ་པ་མེད་པར་བསྟན་པའི་ཕྱིར་གཞན་དུ་ཞེས་བྱ་བ་ལ་སོགས་པ་གསུངས་ཏེ་

[002A]༄༅། །གཞན་དུ་ཞེས་བྱ་བ་ནི་སྟོང་པ་ཉིད་འབའ་ཞིག་གིས་སོ། །སྦྱོར་བ་མ་ཚང་བ་ཞེས་བྱ་བ་ནི་སྣང་བ་ལས་མ་འདས་པའོ། །འདའ་ཞེས་བྱ་བ་ནི་བདག་གི་དོན་ཙམ་ཡང་མེད་པར་མྱ་ངན་ལས་འདའ་བའོ། །ཇི་ལྟ་བུར་ཞེ་ན། མར་
མེ་ལྟ་བུ་སྟེ། ཇི་ལྟར་མར་མེ་མར་གྱི་རྒྱུན་གྱིས་ནམ་མཁའི་ངོས་སུ་གསལ་ཞིང་འབར་བ་ལས། གང་གི་ཚེ་མར་གྱི་རྒྱུན་ཟད་པ་དེའི་ཚེ་དེ་ཉིད་དུ་ཟད་ཅིང་གཏུགས་པར་གྱུར་པས་བདག་ཉིད་ཀྱང་མི་སྣང་ན་གཞན་སྣང་བར་བྱེད་པ་ལྟ་ཅི་སྨོས་
དེ་བཞིན་དུ་སྟོང་པ་ཉིད་འབའ་ཞིག་གི་ཏིང་ངེ་འཛིན་ཡང་བལྟ་བར་བྱའོ་ཞེས་དང། ཡང་ན་སྐད་ཅིག་ཙམ་གྱིས་རི་རབ་ཀྱི་རྩེ་མོར་རྡོ་རྗེ་རིན་པོ་ཆེ་བརྩེགས་པའི་ཁང་བུར་བདག་ཉིད་བཅོམ་ལྡན་འདས་རྡོ་རྗེ་སེམས་དཔའ་བསྐྱེད་པའི་རིམ་པས་
བསྒོམ་པར་བྱའོ། །ཅི་དེ་ཡང་རང་བཞིན་གྱིས་གྲུབ་པ་ཞིག་གམ། འོན་ཏེ་མ་ཡིན་ཞེ་ན། འདིར་དེ་དག་རང་གི་སེམས་རྣམ་པར་དག་པ་ཉིད་ཀྱི་སྣང་བ་ཡིན་པས། འོ་མ་ལ་མར་ལྟར་གྲུབ་པ་བསྒྲུབ་པར་བྱའི། ཆུ་ལ་མར་ལྟར་མ་གྲུབ་པ་ནི་འགྲུབ་
པར་མི་འགྱུར་རོ། །དེ་ཡང་ཆུ་ཡི་རྙོག་པ་ནོར་བུས་སྦྱོང་བ་ལྟར་བསྐྱེད་པའི་རིམ་པས་བདག་ཉིད་སྔོན་དུ་སྦྱངས་ནས་རྫོགས་པར་བྱ་སྟེ། རང་བཞིན་གྱིས་རྣམ་པར་དག་པའི་ཕྱིར་རོ། །གཞན་དུ་སྦྱང་བ་མ་བྱས་ན་ཡང་འཁོར་བ་ཉིད་ཡིན་པས་རྣམ་པར་དག་པའི་འབྲས་བུ་སྤྲུལ་པར་མི་ནུས་ལ་རང་བཞིན་གྱིས་མ་དག་པ་ཡང་ཆོས་འགལ་བའི་ཕྱིར་མ་ཡིན་ནོ། །རྒྱུ་དང་འབྲས་བུ་ནི་རྗེས་སུ་མཐུན་པ་ཉིད་ཀྱིས་ན། དག་པས་རྣམ་པར་དག་པ་བསྒྲུབ་པར་བྱའོ། །ཞེས་

[002B] །རྗེས་སུ་མཐུན་པ་ཡང་རྗེས་སུ་བྱེད་པ་ཡིན་ཏེ། རྒྱུ་དང་འབྲས་བུར་འདོད་པ་དང་རྗེས་སུ་མཐུན་པ་ཡིན་ན། ས་ལུའི་མྱུ་གུ་ལ་ས་ལུའི་ས་བོན་ལྟར་གདོན་མི་ཟ་བར་སྐྱེད་ནུས་ཀྱི། གཞན་དུ་ཀོ་ཏྲ་བའི་མྱུ་གུ་ལ་ས་ལུའི་ས་བོན་ལྟར་ནུས་
པ་ཡོད་པ་མ་ཡིན་ནོ། །འབྲས་བུ་ཡང་རྒྱུར་འདོད་པ་དང་རྗེས་སུ་མཐུན་ན་སྐྱེ་བར་འགྱུར་གྱི། གཞན་ཏུ་དེ་དག་ཧ་ཅང་ཐལ་ཆེས་པར་འགྱུར་རོ། །དེ་ལྟར་ན་འོ་མའི་ཡོན་ཏན་དཀར་བ་ལྟར་རྣམ་པ་གྲུབ་པ་དེ་དག་ཡང་དང་ཡང་གོམས་པས་གློ་བུར་པའི་དྲི་མ་བཟློག་སྟེ་
གཉུག་མ་དེ་ཉིད་གསལ་བར་གྱུར་པར་དགོངས་སོ།། །།༄༅། གང་དུ་དུས་ཀྱི་འཁོར་ལོ་ལས་གསུངས་པ་ནམ་མཁའི་དཀྱིལ་འཁོར་ལོགས་གཅིག་ཏུ་བཏོན་ནས་གསུངས་པ་དེ་མུ་སྟེགས་པའི་མངོན་པར་ཞེན་པ་དང་ལྡན་པའི་ཉི་མའི་ཤིང་རྟ་ལ་སོགས་པའི་
གདུལ་བྱ་རྣམས་ངས་པའི་དོན་ལ་གཞུག་པར་བྱ་བ་ལ་དགོངས་ནས་དྲང་བའི་དོན་ཏེ། སྣོད་ཀྱི་འཇིག་རྟེན་ས་ར་ཧ་ལ་སོགས་པའི་རྗེས་སུ་འཇུག་པ་ཉིད་ཀྱིས་རི་རབ་ཀྱི་མཐའི་བར་དུ་ཁམས་གསུམ་གྱི་རྣམ་པར་བཞག་པ་ལ་སོགས་པ་བསྟན་པ་བཞིན་ཤེས་པར་ཤིན་ཏུ་རྒྱས་པར་བཤད་པའོ། །འོ་ན་དུས་ཀྱི་འཁོར་ལོ་དང་དེའི་རྗེས་སུ་འབྲང་བའི་གཞུང་ནས་མང་དུ་ཐེག་པ་གསུམ་དང་འགལ་བའི་རྣམ་གཞག་རྒྱས་པ་བྱས་པས་དེས་ན་དེའི་གཞུང་བྱེད་པའི་གྲགས་པ་དང་པདྨ་དཀར་པོ་དང་རྡོ་རྗེ་སྙིང་པོ་དང་ཕྱག་ན་རྡོ་རྗེའི་
མིང་ཅན་ནི་བྱང་ཆུབ་སེམས་དཔའ་མ་ཡིན་ནོ་ཞེས་མང་དུ་མཁྱེན་པ་རྣམས་སྨྲ་བ་དེས་ན་འགལ་བ་ཐམས་ཅད་མི་སྤོང་བར་འགལ་བ་འགའ་ཙམ་སྤོང་བ་ལ་རྩོལ་བར་བྱེད་ཅེ་ན། དུས་ཀྱི་འཁོར་ལོ་ནས་བསྟན་པའི་རྒྱུད་གཞན་དང་མི་འགལ་བའི་དོན་གྱི་ཆ་ཤས་

[003A]༄༅། །འགའ་ཞིག་བདག་གི་གཞུང་གི་རྗེས་སུ་མཐུན་པ་དང་འགའ་ཞིག་གདུལ་བྱའི་བསམ་བའི་རྗེས་སུ་འཇུག་པས་ཁ་ཅིག་སྤངས་པ་དེ་ལས་གཞན་པའི་འགལ་བ་རྣམས་མ་སྤངས་ཀྱང་དེ་རྣམས་ཀྱིས་ཉམས་པ་ཅི་ཡང་མེད་དོ་ཞེས་བྱ་བ་སྟེ་ཤིན་ཏུ་
རྒྱས་པའི་གཏམ་གྱིས་དགོས་པ་མེད་དོ། །སྔགས་ཀྱི་ཟིན་བྲིས་འདི་རྗེ་ཙོང་ཁ་པ་ཆེན་པོས་བརྗེད་བྱང་དུ་བྲིས་པ་ལས་མ་དཔེ་བྱས་པ་ཡིན།། མངྒ་ལཾ། །



﻿༄༅། །ལྷག་པ་ཡི་ནི་ལྷ་གཅིག་ཉིད་ཅེས་པའི་དོན་བཤད་པ་བཞུགས་སོ།།

[001A] །རྡོ་རྗེ་མཁའ་འགྲོའི་འགྲེལ་པ་ལས། ལྷག་པ་ཡི་ནི་ལྷ་གཅིག་ཉིད་ཅེས་བྱ་བ་ལ། ལུས་ལ་ལྷག་པར་བྱིན་གྱིས་རློབ་པས་ན། ལྷག་པ་ཡིན་ལ། ཎའི་རང་གི་རྐྱེན་ཅན་དུ་བྱས་
པས་གསལ་ཞིང་རིག་པ་དང་སྤྲུལ་པ་རྒྱས་པར་བྱེད་པས་ན་ལྷ་སྟེ། ཞལ་དང་ཕྱག་ལ་སོགས་པའི་རྣམ་པར་བྱུང་བ་ཀུན་རྫོབ་ཀྱི་བདེན་པར་ཤེས་པར་བྱའོ། །གཅིག་ཉིད་ཅེས་བྱ་བ་ནི། ཆོས་ཀྱི་དབྱིངས་རང་
བཞིན་དོན་དམ་པའི་བདེན་པ་སྟེ། དེ་ལྟར་ན་ཀུན་རྫོབ་དང་དོན་དམ་པ་དབྱེར་མེད་པའི་རང་བཞིན། དེ་བཞིན་གཤེགས་པ་ཐམས་ཅད་ཀྱི་བླ་མར་གྱུར་པས་ལྷག་པའི་དོན་ཉིད་དུ་བལྟ་བར་བྱའོ། ཞེས་དང་
བདག་ཉིད་ཁོ་ན་སྟོང་པ་ཉིད་དང་སྙིང་རྗེ་དབྱེར་མེད་པའི་བྱང་ཆུབ་ཀྱི་རང་བཞིན་གྱི་ལྷའི་གཟུགས་སུ་རྫོགས་པར་བྱའོ། །ཞེས་བྱ་བའི་དོན་ཏོ། །དེ་ཉིད་ཀྱི་ཕྱིར་བྱང་ཆུབ་ཀྱི་སེམས་སྔོན་དུ་འགྲོ་བའི་ལྷའི་གཟུགས་
བསྒོམ་པར་བསྟན་ཏོ། །ཞེས་དང། འདི་ཡིས་ནི་ཞེས་བྱ་བ་བསྟན་མ་ཐག་པའི་ཕྱག་རྒྱ་འདིས་སོ། །ཕྱག་དང་ཞལ་ལ་སོགས་པའི་ཀུན་རྫོབ་ཀྱི་ཕྱག་རྒྱ་དང་མཉམ་པར་སྦྱོར་བ་གང་ལ་ཡོད་པ་དེ་ལ་དེ་སྐད་ཅེས་
བྱའོ། །རྣལ་འབྱོར་པ་དེས་ཅི་ཞིག་བྱ་ཞེ་ན། ས་གསུམ་མ་ལུས་པར་བཟའ་བར་བྱ་ཞེས་བྱ་བ་སྟེ། སྐུ་ལ་སོགས་པའི་ཐ་མལ་པའི་གཟུགས་བཟློག་པར་བྱ་ཞེས་བྱ་བའི་དོན་ཏོ། །སྟོང་པ་ཉིད་ཀྱི་བསམ་གཏན་

[002A]༄༅། །འབའ་ཞིག་གིས་ཇི་ལྟར་ཡང་བྱང་ཆུབ་འགྲུབ་པ་མེད་པར་བསྟན་པའི་ཕྱིར། གཞན་དུ་ཞེས་བྱ་བ་ལ་སོགས་པ་གསུངས་ཏེ། གཞན་དུ་ཞེས་བྱ་བ་ནི། སྟོང་པ་ཉིད་འབའ་ཞིག་གིས་སོ། །སྦྱོར་བ་
མ་ཚང་བ་ཞེས་བྱ་བ་ནི་སྣང་བ་ལས་འདས་པའོ། །འདའ་ཞེས་བྱ་བ་ནི། བདག་གི་དོན་ཙམ་ཡང་མེད་པར་མྱ་ངན་ལས་འདས་པའོ། །ཇི་ལྟ་བུ་ཞེ་ན། མར་མེ་ལྟ་བུ་སྟེ། ཇི་ལྟར་མར་མེ་མར་གྱི་རྒྱུན་གྱིས་ནམ་མཁའི་ངོས་སུ་
གསལ་ཞིང་འབར་བ་ལས། གང་གི་ཚེ་མར་གྱི་རྒྱུན་ཟད་པ་དེའི་ཚེ། དེ་ཉིད་དུ་ཟད་ཅིང་གཏུགས་པར་གྱུར་པས། བདག་ཉིད་ཀྱང་མི་སྣང་ན་གཞན་སྣང་བར་བྱེད་པ་ལྟ་ཅི་སྨོས། དེ་བཞིན་དུ་སྟོང་པ་ཉིད་འབའ་ཞིག་གི་ཏིང་
ངེ་འཛིན་ཡང་བལྟ་བར་བྱའོ། །ཞེས་དང། ཡང་ན་སྐད་ཅིག་ཙམ་གྱིས་རི་རབ་ཀྱི་རྩེ་མོར་རྡོ་རྗེ་རིན་པོ་ཆེ་བརྩེགས་པའི་ཁང་བུར་བདག་ཉིད་བཅོམ་ལྡན་འདས་རྡོ་རྗེ་སེམས་དཔར་བསྐྱེད་པའི་རིམ་པས་བསྒོམ་པར་བྱའོ། །ཅི་དེའང་
རང་བཞིན་གྱིས་གྲུབ་པ་ཞིག་གམ། འོན་ཏེ་མ་ཡིན་ཞེ་ན། འདིར་དེ་དག་རང་གི་སེམས་རྣམ་པར་དག་པ་ཉིད་ཀྱི་སྣང་བ་ཡིན་པས། འོ་མ་ལ་མར་ལྟར་གྲུབ་པ་བསྒྲུབ་པར་བྱའི། ཆུ་ལ་མར་ལྟར་མ་གྲུབ་པ་ནི་འགྲུབ་པར་
མི་འགྱུར་རོ། །དེའང་ཆུའི་རྙོག་པ་ནོར་བུས་སྦྱང་བ་ལྟར། བསྐྱེད་པའི་རིམ་པས་བདག་ཉིད་སྔོན་དུ་སྦྱངས་ནས་རྫོགས་པར་བྱ་སྟེ། རང་བཞིན་གྱིས་རྣམ་པར་དག་པ་ཡིན་པའི་ཕྱིར་རོ། །གཞན་དུ་སྦྱང་བ་མ་བྱས་ནའང་

[002B] རང་བཞིན་གྱིས་མ་དག་པའང་ཆོས་འགལ་བའི་ཕྱིར་མ་ཡིན་ནོ། །རྒྱུ་དང་འབྲས་བུ་ནི་རྗེས་སུ་མཐུན་པ་ཉིད་ཀྱིས་ནི། དག་པས་རྣམ་པར་དག་པ་བསྒྲུབ་པར་བྱའོ། །ཞེས་
མན་ངག་ལས་ཤེས་པར་བྱའོ། །རྗེས་སུ་མཐུན་པའང་རྗེས་སུ་བྱེད་པ་ཡིན་ཏེ། རྒྱུའང་འབྲས་བུར་འདོད་པ་དང་རྗེས་སུ་མཐུན་པ་ཡིན་ན། ས་ལུའི་མྱུ་གུ་ལས་ས་ལུའི་ས་བོན་ལྟར་གདོན་མི་ཟ་བར་བསྐྱེད་ནུས་ཀྱི། གཞན་དུ་ཀོ་ཏྲ་པའི་མྱུ་གུ་ལ་ས་ལུའི་
ས་བོན་ལྟར་ནུས་པ་ཡོད་པ་མ་ཡིན་ནོ། །འབྲས་བུའང་རྒྱུར་འདོད་པ་དང་རྗེས་སུ་མཐུན་ན་སྐྱེ་བར་འགྱུར་གྱི། གཞན་དུ་དེ་དག་ཧ་ཅང་ཐལ་ཆས་པར་འགྱུར་རོ། །དེ་ལྟར་ན་འོ་མའི་ཡོན་ཏན་དཀར་བ་ལྟར་རྣམ་པ་གྲུབ་པ་དེ་དག་ཡང་དང་ཡང་གོམས་པས་
གློ་བུར་བའི་དྲི་མ་བཟློག་སྟེ། གཉུག་མ་དེ་ཉིད་གསལ་བར་གྱུར་པར་དགོངས་སོ། །།མངྒ་ལཾ།།



﻿
[001A]༄༅། །ཁེ་ཙོང་ཀྵེ་ཏྲཾ་ཏུ་ཏེ་རྡེབ་སྱ་མྲྀཏ་ངྒ་སྲ་ར་བྷཉྟ་རྐ་བཛྲ་ཡི་གེ་ནཱི་ནཱ་རོ་ཁེ་ཙར་ཨིནྤྙ་ཎཱི་ནཱ་རྒ་སྱ་དྷྱན་ཛི་རྞ་བི་ལ་སྱ་གའི་ཨནྲ་དོ་ཧེར་ཊནཱ་མ་པི་ཧར་ཏིསྨ་
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོའི་ལམ་གྱི་སྨོན་ལམ་ཆ་ཆོད་བའི་ཚིག་དོན་ལྟུག་བར་བཤད་པ་མཁའ་སྤྱོད་ཞིང་དུ་འབོད་པའི་ལྷའི་རྔ་དབྱངས་ཞེས་བྱ་བ་བཞུགས་སོ་།

[001B]༄༅། །ཨཱ་ཤཱ་ཤུདྡྷ་ཀ་ཙི་གྷ་དྷ་རྨ་དྷཱ་ཏུ་དཱ་ཧི་།ཀཾ་སཱ་དཧོ་བྷ་ཝ་ཤ་ཏ་མོ་ཙན་སྱ་ཛཱ་ལཾ་།
༄༅། ཀུན་ཁྱབ་ཆོས་དབྱིངས་དག་པའི་དཀྱིལ་འཁོར་ནི། བདེ་ཆེན་འོད་བརྒྱར་གྲོལ་བའི་དྲ་བ་རུ། །།

[002A]༄༅། །ཛྙེ་ཡཾ་ཙ་ཀྲ་ཨ་ཝ་ཙ་ས་མྦ་རཱ་མ་ར་ཝ་ཏ་།ནི་བྷཱོ་ག་པྲས་དགུ་རུཿ་ཤུ་བྷཾ་པྲ་ཡཙྪ་།
༄༅། །ཤེས་བྱའི་འཁོར་ལོ་ཀུན་སྡོམ་ལྷ་མཆོག་དང། །དབྱེར་མེད་དྲིན་ཅན་བླ་མས་དགེ་ལེགས་སྩོལ། །།

[002B] །སྐལ་བཟང་མོས་བློའི་རྗེས་སུ་སྐྱེ་བ་ལས། །གདུང་སེལ་ཡིད་འཕྲོག་ལྷ་མོའི་སྐུར་ཤར་བ། །མཁའ་སྤྱོད་དགའ་མས་བྱང་ཆུབ་བར་དུ་སྐྱོངས།།
འཕགས་ཡུལ་མཁས་གྲུབ་མི་ལྟུང་འཕྲེང་བའི་དབུས། །ལུང་རྟོགས་སྣང་བས་མཐོ་བའི་གཟི་བྱིན་གྱིས། །སྔོན་མེད་ཉེ་ལམ་གསལ་མཛད་གྲུབ་པའི་དབང། །པན་ཆེན་ནཱ་རོ་ཏ་པར་གུས་ཕྱག་འཚལ། །
གྲུབ་དབང་ཐུགས་བཅུད་རྡོ་རྗེ་བཙུན་མོ་ཡི། །གདམས་པ་རྒྱ་མཚོའི་སྙིང་པོ་མ་ཎི་ཀས།། སྐལ་བཟང་གདུལ་བྱའི་གདུང་སེལ་ཚར་པ་རྗེ། །བློ་གསལ་རྒྱ་མཚོའི་ཞབས་ལ་མགོས་ཕྱག་འཚལ། །གང་
དེས་ལེགས་ལྡན་བུང་བའི་དགའ་སྟོན་དུ། །གསོལ་འདེབས་པདྨོ་བཞད་མཛད་སྨོན་ལམ་ཆ། །ཡོངས་རྫོགས་ལམ་གྱི་ལོ་འབྲས་གཡུར་ཟ་བར་།བསྒྲུབས་པའི་སྨོན་ལམ་ཚིག་དོན་བཤད་པར་
བྱ༑ ༑དེ་ཡང་རྒྱལ་མཆོག་ལྔ་པ་ཆེན་པོས། ཨ་ཧོ་མ་དང་མཁའ་འགྲོའི་ཞལ་གྱི་རླངས། །མངར་པོར་འཐུལ་འདི་ནཱ་རོ་ཏ་པ་ནས་།སྙན་བརྒྱུད་ཚད་མ་བཞི་ལྡན་འཛིན་ནུས་པའི། །མཁས་གྲུབ་རིམ་

[003A]༄༅། །པར་བརྒྱུད་ཀྱི་གཞན་དུ་མིན། །ཞེས་གསུངས་པ་ལྟར་འཕགས་ཡུལ་གྱི་པན་གྲུབ་ཀུན་གྱི་ནང་ནས་མཁས་པ་དང་གྲུབ་པའི་ཡོན་ཏན་གྱིས་རྒྱལ་མཚན་གྱི་ཏོག་གི་ནོར་བུ་རིན་པོ་
ཆེ་ལྟར་མཆོག་ཏུ་གྱུར་པ་ཇོ་བོ་ཆེན་པོ་ནཱ་རོ་ཏ་པའི་ཞབས་ཀྱིས་རྗེ་བཙུན་མ་ཉིད་ལས་དངོས་སུ་བསན་པའི་མན་ངག་ལ་བརྟེན་ནས། དཔལ་འཁོར་ལོ་སྔོམ་པའི་རྩ་བཤད་ཀྱི་རྒྱུད་དུ་སྦོས་པའི་ཚུལ་
གྱིས་བསྟན་པའི་ཤིན་ཏུ་ཟབ་པའི་རྗེ་བཙུན་མའི་ལམ་གྱི་རིམ་པ་རྣམས་ཟུར་དུ་ཕྱུངས་ཏེ། བལ་པོ་ཕམ་མཐིང་བ་སྐུ་མཆེད་ཅམ་ལས་འཕགས་བོད་ཀྱི་སློབ་མ་སུ་ལ་ཡང་མ་གནང་བ་རིམ་གྱིས་རྗེ་བཙུན་
ས་སྐྱ་པ་ཆེན་པོ་ཀུན་དགའ་སྙིང་པོ་ལ་བཀའ་བབས་ཤིང། རྗེ་འདི་ཉིད་ནི་ཤིན་ཏུ་ཟབ་པའི་གདམས་པ་རྒྱ་མཚོ་ལྟ་བུ་ལ་མངའ་བརྙེས་པའི་ནང་ནས་མཆོག་ཏུ་གྱུར་པ་དཔལ་ས་སྐྱའི་ལྕགས་རི་མི་
འདའ་བའི་གསེར་ཆོས་བཅུ་གསུམ་མམ་གླུ་པའི་གསེར་ཚེས་བཅུ་བཞིར་གྲགས་པའི་སྙིང་པོ་ལྟ་བུར་གྱུར་པ། མཆོག་གཙོ་བོར་བསྒྲུབས་པས་མཐུན་མོང་ཞར་ལ་འགྲུབ་པ་དམར་མོ་སྐོར་གསུམ་

[003B] ལྔ་པ་ཆེན་པོས། དབང་པོ་རབ་འབྲིང་ལུས་འདིས་མཁའ་སྤྱོད་བགྲོད། །ཐ་མ་བར་དོར་དཔའ་བོ་མཁའ་འགྲོས་བསུ། །ཆེས་མྱུར་འདའ་ཁའི་ལམ་གྱིས་སྐད་ཅིག་
འཕོ༑ ༑ཡང་ཐ་སྐྱེ་བ་བརྒྱུད་ནས་དངོས་གྲུབ་ཐོབ། །ཅེས་གསུངས་པ་ལྟར། ཟབ་པ་ལས་ཀྱང་ཆེས་ཆེར་ཟབ་པའི་གདམས་པ། ངེས་པའི་དོན་དུ་དཔལ་ཧེ་རུ་ཀ་དང་དབྱེར་མེད་ཅིང། དྲངས་དོན་གདུལ་བྱའི་སྣང་ངོར་ཡང་
མཁས་གྲུབ་གཉིས་ལྡན་གྱི་སྐྱེས་བུ། རྗེ་བཙུན་ཡབ་ཡུམ་གྱིས་རྗེས་སུ་བཟུངས་ཏེ་གྲུབ་པའི་གོ་འཕང་མཐོན་པོར་གཤེགས་པའི་བླ་མ་དམ་པ་ཤ་སྟག་ལས་བརྒྱུད་པ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་
དབང་མོའི་ལམ་གྱི་སྨོན་ལམ། ཚར་ཆེན་རྡོ་རྗེ་འཆང་ཆེན་པོའི་གསུང་ལ་རང་ཉིད་ཀྱིས་ཁ་བསྐངས་ཏེ་ཆ་ཚང་བར་བྱས་པ་སྐལ་བཟང་མཁའ་སྤྱོད་འཛེག་པའི་ཐམ་སྐས་ཞེས་བྱ་བའི་ཚིག་དོན་མདོར་བསྡུས་འཆད་
པའི་བྱ་བ་ལ་ཞུགས་སོ། །དེས་ན་འདི་ལ་གཉིས། བསྔོ་བྱའི་དགེ་བ་ངོས་བཟུང་བ་དང། ངོས་བཟུང་བའི་དགེ་བ་ཇི་ལྟར་བསྔོ་བའི་ཚུལ་ལོ། །དང་པོ་ནི། དེ་ལྟར་རྒྱལ་ཡུམ་མཁའ་སྤྱོད་དབང་མོ་ཡི་།སྨིན་གྲོལ་ལམ་
བཟང་ཚུལ་བཞིན་བསྒོམས་པའི་མཐུས།། ཞེས་པས་བསྟན་ཏེ། དེ་ཡང་བསྔོ་བྱའི་དགེ་བ་གང་ཡང་རུང་བ་དམིགས་ཡུལ་དུ་བྱས་ཏེ་དེ་འདིའི་རྒྱུར་འགྱུར་བར་ཤོག་ཅིག་སྙམ་དུ་སྨོན་པ་ནི་བསྔོ་སྨོན་གཉིས་ཀ་དང་

[004A]༄༅། །བསྔོ་བྱའི་དགེ་བ་ད་མིགས་ཡུལ་དུ་མ་བྱས་པར་འདི་འགྲུབ་པར་ཤོག་ཅིག་སྙམ་དུ་སྨོན་པ་ནི། སྨོན་ལམ་ཡིན་ལ་བསྔོ་བ་མིན་པར་གསུངས་སོ། །དེས་ན་བསྔོ་བ་དང་སྨོན་ལམ་གཉིས་ཀ་ཡིན་རོ་རྗེ་
སྨོན་ལམ་ཡིན་ལ་བསྔོ་བ་མིན་པ་གཉིས་ཡོད་པ་ལས་འདིར་ནི་སྔ་མ་ཡིན་ནོ། །དེ་ཡང། དེ་ལྟར་ཞེས་པའི་དེ་འདི་ཐ་སྙེད་འདས་མ་ཐག་པའི་དོན་ཏེ། གོང་དུ་ཉམས་སུ་བླང་མ་ཐག་པའི་བསྔོ་བྱའི་དགེ་བ། སངས་རྒྱས་
ཐམས་ཅད་ཀྱི་བདེ་སྟོང་གཉིས་སུ་མེད་པའི་ཡེ་ཤེས་གཅིག་ཏུ་བསྡུས་པའི་རང་གཟུགས་ཡིན་པས་ན་རྒྱལ་ཡུམ་དང། དེ་ཉིད་ཕྱིའི་དག་པ་མཁའ་སྤྱོད་ཀྱི་གཙོ་མོའི་ཚུལ་བཟུང་བས་ན་དབང་མོ་སྟེ། དེ་ལྟ་བུའི་ཡི་དམ་ཁྱད་
པར་ཅན་འདི་ཉིད་ཀྱི་རྒྱུད་སྨིན་པར་བྱེད་པ་བསྐྱེད་རིམ་རྣལ་འབྱོར་བཅུ་གཅིག་དང། སྨིན་ནས་གྲོལ་བར་བྱེད་པ་རྫོགས་རིམ་རྩ་དབུ་མའི་གདམས་བ། དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་མ་ཉམས་པ་
གདམས་དག་གི་ས་རྒ་མ་ལོག་པ། མོས་གུས་ཀྱིས་བསམ་པ་ཚིམས་པ་སྟེ་སྙན་བརྒྱད་བཞི་དང། བླ་མ་ཚད་མ། ལུང་ཆིད་མ། བསྟན་བཅོས་ཚད་མ། ཉམས་མྱོང་ཆོད་མ་སྟེ་ཚད་མ་བཞི་ལྡན་ཆ་ལག་དང་བཅས་
པ་ཕྱིན་ཅི་མ་ལེག་པར་བརྒྱུད་ལྡན་བླ་མ་དམ་པའི་མན་ངག་ལས་འབྱུང་བ་ལྟར་ཚུལ་བཞིན་དུ་ཉམས་སུ་བླངས་པའི་དགེ་བའི་རྩ་བ་འདིའི་མཐུ་ལ་བརྟེན་ནས་ཞེས་བསྔོ་བྱའི་དགེ་བ་ངོས་བཟུང་བའོ། །གཉིས་པ་ངོས་

[004B] ལམ་གྱི་རྩ་བ་བཤེས་གཉེན་དམ་པས་རྗེས་སུ་འཛིན་པར་སྨོན་པ། ལམ་དངོས་ཀྱི་རྟོགས་པ་རྒྱུད་ལ་སྐྱེ་བར་སྨོན་པ། སྨོན་ལམ་ཡོངས་རྫོགས་ཀྱི་དོན་བསྡུ་བ། སྨོན་
ལམ་འགྲུབ་པའི་ཆེད་བདེན་ཚིག་བརྗོད་པའོ། །དང་པོ་ནི། དངོས་གྲུབ་འབྱུང་གནས་མཚན་ལྡན་བླ་མ་ཡིས།། དགྱེས་བཞིན་འབྲལ་མེད་རྗེས་སུ་འཛིན་པར་ཤོག། ཅེས་པས་བསྟན་ཏེ། མདོ་རྒྱུད་དགོངས་འགྲེལ་དང་བཅས་
པ་ཐམས་ཅད་ནས་མ་ཆོག་གི་དངོས་གྲུབ་སངས་རྒྱས་ཀྱི་གོ་འཕང་དང། མཐུན་མོང་གི་དངོས་གྲུབ་གྲུབ་པ་ཆེན་པོ་བརྒྱད་དང་ལས་བཞི་ལ་སོགས་པ་ཐམས་ཅད་གང་ལས་འབྱུང་པའི་གནས་དང་རྩ་བ་ལྟ་བུ་ནི། ཐེག་ཆེན་
མདོ་ཕྱོགས་ཀྱི་མཚན་ཉིད་ཞི་དུལ་ལ་སོགས་པ་བཅུད་དང། སྔགས་ཕྱོགས་ཀྱི་མཚན་ཉིད་ཕྱི་དང་གསང་བའི་དེ་ཉིད་ཉི་ཤུ་ལ་སོགས་པའི་མཚན་ཉིད་ཐམས་ཅད་དང་ལྡན་པའི་བླ་མ་དམ་པ་བསམ་སྤྱོར་གཉིས་ཀྱིས་
ཚུལ་བཞིན་དུ་བསྟེན་པ་ཁོ་ན་ཡིན་པར་གསུངས་པ་ལ་ངེས་ཤེས་དྲངས་ནས། དད་ཅིང་གུས་པའི་སྒོ་ནས་མཉེས་པ་སྒྲུབ་པའི་སྒོ་གསུམ་དང། ཁྱད་པར་བཀའ་བཞིན་སྒྲུབ་པར་བྱེད་པའི་སྒོ་ནས་ཐུགས་མི་དགྱེས་པ་མེད་
བར་དགྱེས་བཞིན་དུ་བྱང་ཆེན་མ་ཐོབ་ཀྱི་བར་སྐད་ཅིག་ཀྱང་འབྲལ་པ་མེད་པར་རྗེས་སུ་འཛིན་པར་ཤོག་ཅིག། ཅེས་སྨོན་པའོ་།གཉིས་པ་ལ་མ་དངོས་ཀྱི་རྟོགས་པ་རྒྱུད་ལ་སྐྱེ་བར་སྨོན་པ་ལ་གཉིས། གང་གིས་ཉམས་
[005A]༄༅། །སུ་ལེན་པའི་རྟེན་གྱི་མཚན་ཉིད་ཚང་བར་སྨོན་པ་དང། གང་ཞིག་ཉམས་སུ་བླངས་པས་ལམ་གྱི་རྟོགས་པ་རྒྱུད་ལ་སྐྱེ་བར་སྨོན་པའོ། །དང་པོ་ལ་གཉིས། སྨིན་ལམ་དུ་འཇུག་རུང་གི་མཚན་ཉིད་ཚང་བར་
སྨོན་པ་དང། གྲོལ་ལམ་སྒོམ་རུང་གི་མཚན་ཉིད་ཚང་བར་སྨོན་པའོ། །དང་པོ་ལ་གཉིས། སྐྱེས་བུ་ཆུང་འབྲིང་གི་ལམ་རྒྱུད་ལ་སྐྱེ་བར་སྨོན་པ་དང། སྐྱེས་བུ་ཆེན་པོའི་ལམ་རྒྱུད་ལ་སྐྱེ་བར་སྨོན་པའོ། །དང་པོ་ནི་
དལ་འབྱོར་གྲུ་ཆེན་མི་རྟག་དྲན་པ་ཡི། །བ་དན་དཀར་པོ་བསྐྱོད་པ་ལས་འབྲས་ཀྱི། །བླང་དོར་མཐུན་པའི་རླུང་གིས་རབ་བསྐུལ་ནས། །འཇིགས་རུང་འཁོར་བའི་མཚོ་ལས་སྒྲོལ་བར་ཤོག། ཅེས་པ་སྟེ། ཆོས་བྱེད་པའི་ལོང་
མེད་པའི་འགལ་རྐྱེན་དམྱལ་སོགས་མི་ཁོམ་པའི་གནས་བརྒྱད་དང་བྲལ་ཞིང། མཐུན་རྐྱེན་རང་འབྱོར་ལྔ་དང་གཞན་འབྱོར་ལྔ་དངོས་དང་ཆ་འདྲ་ཅི་རིགས་པའི་སྒོ་ནས་ཚང་བའི་རང་ཅག་རྣམས་ཀྱིས་ཐོབ་པའི་དལ་འབྱོར་
གྱི་རྟེན། རྙེད་པར་དཀའ་ཞིང་རྙེད་ན་གནས་སྐབས་དང་མཐར་ཐུག་གི་འདོད་དོན་ཐམས་ཅད་སྒྲུབ་ནུས་པ་རྒྱ་མཚོར་འཇུག་པའི་གྲུ་གཟིངས་ཆེན་པོ་དང་འདྲ་བ་འདི་ཉིད། རྒྱུ་མཚན་དགུའི་སྒོ་ནས་ངེས་པར་འཆི་བ་དང་
ནམ་འཆི་ལ་དེས་པ་མེད་པ་དང། འཆི་བའི་ཚེ་ཆོས་མ་གཏོགས་གང་གིས་ཀྱང་མི་ཕན་པའི་རྩ་བ་གསུམ་ལ་ངེས་ཤེས་དྲངས་ནས་ཆོས་བྱེད་པ་དང། དེ་ཡང་ད་ལྟ་ཉིད་དུ་བྱེད་པ་དང་ཆོས་ཁོ་ན་བྱེད་པ་གསུམ་ལ་ཐག་གཅོད་

[005B]ལ་ནང་ནས་བསྐུལ་བའི་འཆི་བ་མི་རྟག་པ་དྲན་པའི་བ་དན་དཀར་པོ་དེ། ལས་དགེ་བ་བྱས་པ་ལ་བརྟེན་ནས་འབྲས་བུ་བདེ་བ་ཁོ་ན་དང། མི་དགེ་བ་བྱས་པ་ལ་བརྟེན་ནས་
འབྲས་བུ་སྡུག་བསྔལ་ཁོ་ན་འབྱུང་བ་སོགས་ལ་ངེས་ཤེས་སྒོ་དུ་མ་ནས་དྲངས་ཏེ་སྡིག་པ་ཕྲ་མོ་ནས་སྤོང་བ་དང། དགེ་བ་ཕྲ་མ་ནས་སྒྲུབ་པའི་བླང་དོར་མ་འཆོལ་བའི་མཐུན་པའི་རླུང་གིས་རབ་ཏུ་བསྐུལ་བ་ལ་བརྟེན་ནས་
སྡུག་བསྔལ་གསུམ་ལ་སོགས་པས་རྒྱུན་ཆད་མེད་པར་མནར་བས་འཇིགས་སུ་རུང་ཞིང། གཏིང་དང་མཐའ་མེད་པའི་འཁོར་བའི་རྒྱ་མཚོ་ཆེན་པོ་འདི་ལས་རང་གཞན་ཐམས་ཅད་སྒྲོལ་ནུས་པར་ཤོག་ཅིག་ཅེས་སྨོན་
པ་སྟོ་འདི་ལ་མཐུན་མོང་གི་སྔོན་འགྲོ་བཞི་ཞེས་ཀྱང་གསུངས་སོ། །གཉིས་པ་སྐྱེས་བུ་ཆེན་པོའི་ལམ་རྒྱུད་ལ་སྐྱེ་བར་སྨོན་པ་ནི། མར་གྱུར་འགྲོ་ལ་བརྩེ་བའི་གཞན་དབང་གིས། །རླབས་ཆེན་བྱང་ཆུབ་སེམས་ཀྱི་གོ་བགོས་
ཏེ༑ ༑རྒྱལ་སྲས་སྤྱོད་པ་རྒྱ་མཚོའི་འཇིངས་ཞུགས་པས། །སྨིན་བྱེད་དབང་གི་སྣོད་དུ་རུང་བར་ཤོག། ཅེས་པ་སྟེ། རང་ཉིད་འཁོར་བའི་རྒྱ་མཚོ་ཆེན་པོར་ལྷུང་ནས་དྲག་ལ་རྩུབ་པའི་སྡུག་བསྔལ་རྒྱུན་ཆད་མེད་པར་མྱོང་
བ་བཞིན་དུ། ཐོག་མ་མེད་པ་ནས་དྲིན་གྱིས་བསྐྱངས་པའི་མར་གྱུར་པའི་འགྲོ་བ་རྣམས་ཀྱང་དེ་དང་འདྲ་བར་མཐོང་ནས། འདི་རྣམས་སྡུག་བསྔལ་ལས་གྲོལ་བ་ཞིག་བྱུང་ན་ཅི་མ་རུང་བསྒྲལ་བར་བྱའོ་སྙམ་པའི་བརྩེ་བ་སྙིང་

[006A]༄༅། །རྗེ་ཆེན་པོའི་གཞན་དབང་དུ་གྱུར་ཏེ། སེམས་ཅན་དེ་རྣམས་ཀྱི་བདེ་སྡུག་བསྒྲུབ་སེལ་བྱ་བའི་དོན་དུ་བདག་གིས་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་དུ་སྨོན་པ་དང་འཇུག་པའི་བདག་ཉིད་ཅན་གྱི་
བྱང་ཆུབ་ཀྱི་སེམས་ཀྱི་གོ་ཆ་བཙན་པོ་བགོས་ཏེ། རང་རྒྱུད་སྨིན་བྱེད་ཕར་ཕྱིན་དྲུག་དང། གཞན་རྒྱུད་སྨིན་བྱེད་བསྡུ་བའི་དངོས་པོ་བཞི་སྟེ་རྒྱལ་སྲས་ཀྱི་སྤྱོད་པ་རྒྱ་ཤིན་ཏུ་ཆེ་བ་རྒྱ་མཚོ་ཆེན་པོ་ལྟ་བུའི་འཇིངས་སུ་ཞུགས་
པའི་སྒོ་ནས། རྡོ་རྗེ་ཐེག་པའི་འཇུག་སྒོ་སྨིན་བྱེད་དབང་བཞི་བསྐུར་བའི་སྣོད་དུ་རུང་བར་ཤོག་ཅིག། ཅེས་སྨོན་པའོ། །གཉིས་པ་གྲོལ་ལམ་སྒོམ་རུང་གི་མཚན་ཉིད་ཚང་བར་སྨོན་པ་ནི། མཆེན་ལྡན་རྡོ་རྗེ་འཛིན་པའི་བཀའ་
དྲིན་ལས། །རྣལ་འབྱོར་བླ་མེད་དབང་དང་རྗེ་བཙུན་མའི། །བྱིན་རླབས་བདུད་རྩིའི་དཔལ་ལ་ལོངས་སྤྱོད་པས། །གྲོལ་ལ་མ་བསྒོམ་པའི་སྣོད་དུ་རུང་བར་ཤོག་ཅེས་པ་སྟེ། དེ་ལྟར་ལམ་མཐུན་མོང་བས་རྒྱུད་སྦྱངས་པ་
སྔོན་དུ་བཏངས་ནས་ངེས་པར་བླ་མེད་ཀྱི་ལམ་ལ་འཇུག་དགོས་ཏེ་ཕར་ཕྱིན་ཐེག་པ་དང་རྒྱུད་སྡེ་འོག་མ་གསུམ་གྱི་ལམ་ཁོ་ནས་སངས་རྒྱས་མི་ཐོབ་པར་ཐམས་ཅད་ཀྱང་མཐར་བླ་མེད་ལ་བརྟེན་ནས་སངས་རྒྱས་པ་
ཤ་སྟག་ཡིན་པས་སོ། །དེས་ན་གོང་དུ་བཤད་པ་ལྟར་གྱི་ཐེག་ཆེན་མདོ་སྔགས་ཀྱི་བླ་མའི་མཚན་ཉིད་དང་ལྡན་ཞིང། ངེས་དོན་གྱི་རྡོ་རྗེ་བདེ་སྟོང་གཉིས་སུ་མེད་པའི་ཡེ་ཤེས་ཐུགས་རྒྱུད་ལ་མངའ་བ་མཚོན་པའི་

[006B]འཛིན་པ་སྟེ་རྡོ་རྗེ་འཆང་དང་གཉིས་སུ་མེད་པའི་རྡོ་རྗེ་སློབ་དཔོན་གྱི་བཀའ་དྲིན་ལ་བརྟེན་ནས། རབ་ཡབ་བཀའ་བདེ་མཆོག་ལཱུ་ནག་དྲིལ་གསུམ་དང། ཡུམ་བཀའ་ཕག་མོ་ལྷ་
སོ་བདུན་མ་དང་བཅུ་གསུམ་མ་ཅི་རིགས། འབྲིང་ཀྱེ་རྡོར་བཀའ་བབས་བཞི། ཐ་མ་རྣལ་འབྱོར་བླ་མེད་གང་ཡང་རུང་བའི་དཀྱིལ་འཁོར་དུ་དབང་བཞི་མཚན་ཉིད་ཚང་བ་ཐོབ་པ་དང། རང་གི་ལུས་ངག་ཡིད་གསུམ་
རྗེ་བཙུན་མའི་སྐུ་གསུང་ཐུགས་དང་ཕྱི་ནང་གསང་བའི་རྣལ་འབྱོར་མར་ངོ་སྤྲོད་པར་བྱེད་པའི་ལུགས་འདིའི་སིནྡྷུ་ངའི་དཀྱིལ་འཁོར་དུ་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ལེགས་པར་ཐོབ་ཅིང་ཆག་མེད་དུ་
ཉམས་སུ་ལེན་འདོད་ཀྱི་བདུད་རྩིའི་དཔལ་ལ་ལོངས་སྤྱད་པས་གྲོལ་ལམ་བསྐྱེད་རྫོགས་ཀྱི་ལམ་སྒོམ་པའི་སྣོད་དུ་རུང་བར་ཤོག་ཅིག། ཅེས་སྨོན་པའོ། །དེ་ཡང་གོང་མ་རྣམས་སྨིན་པའི་ལམ་རྗེ་བཙུན་མའི་བྱིན་
རླབས་ལ་བྱས་ནས་དེ་ལ་འཇུག་རུང་གི་གང་ཟག་ལ་མ་རྒྱུད་ཅི་རིགས་ཀྱི་དབང་ཐོབ་དགོས་པ་དང། གྲོལ་བའི་ལམ་བསྐྱེད་རྫོགས་ལ་བྱས་ནས་དེ་བསྒོམ་རུང་གི་གང་ཟག་ལ་བྱིན་རླབས་ཐོབ་དགོས་པ་ལ་མཛད་ཀྱང། རྗེ་སྟག་
ཕུབས་འདིར་བཤད་པ་ལྟར་གསུངས་པའི་རྗེས་སུ། སྨིན་ལམ་དུ་འཇུག་རུང་གི་གང་ཟག་ལ་དབང་རྫོགས་པར་ཐོབ་དགོས་པ་མི་འཐད་དེ་སིནྡྷུ་རའི་བྱིན་རླབས་སྔགས་བླ་མེད་ཀྱི་སྒོར་དང་པོར་འཇུག་རུང་གི་སྨིན་བྱེད་མ་ཡིན་པའི་

[007A]༄༅། །ཕྱིར༑ སྨིན་བྱེད་ཡབ་བཀའ་སོགས་ལ་ལྟོས་པར་རང་ཉིད་ཀྱང་འདོད་པའི་ཕྱིར། ཞེས་གསུངས་ཤིང། མ་རྒྱུད་ཅི་རིགས་ཀྱི་དབང་ཐོབ་དགོས་པ་གསུངས་པར་ཡང་ལྕང་སྐྱ་རིན་པོ་ཆེས་ཐ་མ་བླ་མེད་ཀྱི་
དབང་ཐོབ་པས་རུང་བར་གསུངས་སོ། །གཉིས་པ་གང་ཞིག་ཉམས་སུ་བླངས་པས་ལམ་གྱི་རྟོགས་པ་རྒྱུད་ལ་སྐྱེ་བར་སྨོན་པ་ལ་གཉིས། བསྐྱེད་རིམ་གྱི་རྟོགས་པ་རྒྱུད་ལ་སྐྱེ་བར་སྨོན་པ་དང་རྫོགས་རིམ་གྱི་རྟོགས་པ་རྒྱད་ལ་
སྐྱེ་བར་སྨོན་པའོ། །དང་པོ་ལ་གཉིས། བསྐྱེད་རིམ་གྱི་ལམ་རྒྱུད་ལ་སྐྱེ་བར་སྨོན་པ་དང། བསྐྱེད་རིམ་གྱི་འབྲས་བུ་འགྲུབ་པར་སྨོན་པའོ། །དང་པོ་ལ་བརྒྱད། ཉལ་ལྡང་བདུད་རྩི་མྱང་བའི་རྣལ་འབྱོར་གསུམ་ལ་སྨོན་པ་
ཚད་མེད་དང་ལྦ་མའི་རྣལ་འབྱོར་གཉིས་ལ་སྨོན་པ། བདག་ལྷར་བསྐྱེད་པའི་རྣལ་འབྱོར་ལ་སྨོན་པ། འགྲོ་བ་དག་པའི་རྣལ་འབྱོར་ལ་སྨོན་པ། དཔའ་བོ་དཔའ་མོས་བྱིན་གྱིས་བརླབས་པའི་རྣལ་འབྱོར་ལ་སྨོན་པ། ངག་བཟླས་
ཡིད་བཟླས་ཀྱི་རྣལ་འབྱོར་ལ་སྨོན་པ། བསམ་མི་ཁྱབ་ཀྱི་རྣལ་འབྱོར་ལ་སྨོན་པ་སྤྱོད་ལམ་གྱི་རྣལ་འབྱོར་ལ་སྨོན་པའོ། །དང་པོ་ནི། དེ་ཚེ་མ་ནོས་པའི་དམ་ཚིག་སྡོམ་པ་རྣམས།། མིག་གི་འབྲས་བུ་བཞིན་དུ་སྲུང་བ་དང།།
ཉལ་ལྡང་བདུད་རྩི་མྱང་བའི་རྣལ་འབྱོར་གྱིས། །སྒོ་གསུམ་དགའ་བ་གསུམ་ལ་རོལ་བར་ཤོག། ཅེས་པ་སྟེ། དེ་ཡང། རྗེ་བདག་ཉིད་ཆེན་པོས། དེ་ཚེ་དངོས་གྲུབ་རྣམ་གཉིས་འགྲུབ་པའི་གཞི་།རྣམ་དག་དམ་ཚིག་སྡོམ་

[007B] །ཞེས་གསུངས་པ་ལྟར། དབང་ཐོབ་པའི་རྗེས་སུ་ལམ་རིམ་པ་གཉིས་ལ་ཉམས་ལེན་ཆེར་མ་བྱུང་ཡང། དམ་སྡོམ་སྤྱི་དང་ཁྱད་པར་རྩ་ལྟུང་གིས་མ་གོས་ན་ངན་སོང་དུ་རྡོག་པས་ཕུལ་ཡང་མི་
འགྲོ་ཞིང་མ་ཐ་སྐྱེ་བ་བཅུ་དྲུག་ཚུན་ལ་མཆོག་གི་དངོས་གྲུབ་ཐོབ་པ་ཡིན་ཏེ། བི་བཧུ་ཏིས། མ་བསྒོམས་གྱུར་ཀྱང་ལྟུང་མེད་ན་།སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་ལ། དབང་ཐོབ་པའི་རྗེས་སུ་དམ་སྡོམ་བསྲུང་རྒྱུ་
མི་གཙང་བ་ཕྱིས་པའི་རྡོ་བ་བཞིན་དུ་བསྐྱུར་ནས། ལམ་རིམ་པ་གཉིས་ལ་ཉམས་ལེན་བྱེད་པ་སྐད་བྱས་ཀྱང་འགྲོ་ས་རྡོ་རྗེའི་དམྱལ་བ་ལས་མེད་པར་གསུངས་སོ། །དེས་ན་དབང་རྣམ་པར་དག་པ་ཐོབ་པ་དེའི་ཚེ་བླ་མ་ལྷའི་
སྤྱན་སྔར་ཁས་བླངས་ཤིང་མནོས་པའི་དམ་ཚིག་དང་སྡོམ་པ་ཚུལ་བཞིན་དུ་སྲུང་བ་མཆོག་དང་མཐུན་མོང་གི་དངོས་གྲུབ་རྣམ་གཉིས་འགྲུབ་པའི་གཞི་ཡིན་པར་རྒྱུད་དང་གྲུབ་ཆེན་གྱི་གཞུང་ལས་གསུངས་པ་ལ། བཅོས་
མིན་གྱི་ངེས་ཤེས་རྙེད་ནས་དྲན་ཤེས་བག་དང་ལྡན་པས་མིག་གི་འབྲས་བུ་བཞིན་དུ་བསྲུང་བ་དང། དེའི་སྒོ་ནས་ལམ་ཉམས་སུ་ལེན་པ་ལ་ཡང། ཕྱིའི་མཁའ་སྤྱོད་གཙོ་བོར་སྒྲུབ་པ་བསྐྱེད་རིམ་གྱི་རྣལ་འབྱོར་དང་
ནང་གི་མཁའ་སྤྱོད་གཙོ་བོར་སྒྲུབ་པ་རྫོགས་རིམ་གྱི་རྣལ་འབྱོར་གཉིས་ལས་འཕགས་པ་ཀླུས། བསྐྱེད་པའི་རིམ་པ་ལ་ལེགས་གནས་ཤིང། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་
[008A]༄༅། །ཀྱིས༑ ༑སྐས་ཀྱི་རིམ་པ་ལྟ་བུར་གསུངས། །ཞེས་གསུངས་པ་ལྟར། ཐོག་མར་བསྐྱེད་རིམ་ལ་སློབ་དགོས་ཤིང། དེ་ལ་ཡང་རྗེ་ས་ཆེན་གྱིས། ཉལ་དང་ལྡང་དང་བདུད་རྩི་མྱང། །ཚད་མེད་བླ་མ་བདག་ལྷར་
བསྐྱེད། །འགྲོ་བ་དག་པའི་རྣལ་འབྱོར་དང། །དཔའ་པོ་དཔའ་མོས་བྱིན་གྱིས་བརླབས། །ངག་བཟླས་ཡིད་བཟླས་གཉིས་གཅིག་ཡིན། །བསམ་གྱིས་མི་ཁྱབ་རྣལ་འབྱོར་དང། །སྤྱོད་ལམ་གྱི་ནི་རྣལ་འབྱོར་ཏེ་།དེ་ལྟར་རྣལ་
འབྱོར་བཅུ་གཅིག་གོ། ཞེས་རྣལ་འབྱོར་བཅུ་གཅིག་ཡོད་པ་ལས། དང་པོ་ཉལ་བའི་རྣལ་འབྱོར་ནི། འདི་ཉིད་སྤྱོད་ལམ་གྱི་རྣལ་འབྱོར་གྱི་ནང་ཚན་ཡིན་ཀྱང། འདིར་ཐོག་མར་འབྱུང་བ་ནི་གོང་མ་རྣམས་རྣལ་འབྱོར་
སྒོམ་པ་ལ་ལྡང་དགོས་ཤིང། དེའི་སྔོན་དུ་ཉལ་དགོས་པས་ཐོག་མར་བྱུང་བར་གསུངས་ལ། གཞན་ཡང་གྲུབ་ཆེན་ལཱུ་ཨི་པས། ཉིན་མོ་བཅོམ་ལྡན་རྡོ་རྗེ་ཅན། །རྣལ་འབྱོར་མ་ནི་མཚན་མོར་བཤད་།ཅེས་གསུངས་
པ་ལྟར། རྣལ་འབྱོར་བ་ཉལ་བའི་དུས་ནི་མཚན་མོའི་ཐུན་བར་བ་ཡིན་ལ། དུས་དེ་སྣང་སྟོང་གཉིས་ལས་སྟོང་བ་དང། ཐབས་ཤེས་གཉིས་ལས་ཤེས་རབ་ཀྱི་དུས་ཡིན་ཅིང། སྟོང་ཕྱོགས་ཤེས་རབ་ཀྱི་ཆ་འོད་གསལ་
བསྒྲུབ་ཚུལ་མ་རྒྱུད་སྤྱིའི་བསྟན་བྱའི་གཙོ་བོ་ཡིན་པས། ཐོག་མའི་དུས་དེ་ནས་བརྩམ་ན་ཡེ་ཤེས་དེ་མྱུར་དུ་རྒྱུད་ལ་སྐྱེ་བའི་རྟེན་འབྲེལ་གྱི་གནད་ཡོད་པ་དང། རྡོ་རྗེ་མཁའ་འགྲོ་ལས། ཡུལ་འདི་རྣམས་ཀྱི་བུ་མོ་གང།།

[008B] །རྟག་ཏུ་མཚན་མོ་འཕྱན་པ་དང། །རྟག་ཏུ་མཚན་མོ་འདུ་བར་བྱེད། །མཁའ་སྤྱོད་ཤིན་ཏུ་རྙེད་དཀའ་བའི། །དངོས་གྲུབ་ཆེན་པོ་སྟེར་བར་འགྱུར། །ཞེས་གསུངས་པ་ལྟར། ཕྱི་རོལ་གྱི་མཁའ་
འགྲོ་མ་རྣམས་མཚན་མོའི་དུས་སུ་ལྷག་པར་རྒྱུ་པའི་གནད་ཀྱིས་དུས་དེར་ཐོག་མ་བརྩམ་ན་མཁའ་སྤྱོད་ཀྱི་དངོས་གྲུབ་འགྲུབ་སླ་བའི་དགོས་པ་ཡོད་པར་ཡང་གསུངས་སོ། །དེ་ལྟ་བུའི་ཉལ་བའི་རྣལ་འབྱོར་ལ། གང་ཟག་སྤྲོས་པ་
ལ་མི་དགའ་བའམ་སྟོང་ཉིད་ལ་མོས་པ་སྟེ་རྫོགས་རིམ་དོན་དུ་གཉེར་བའི་དབང་དུ་བྱས་ན། ཉལ་རན་པའི་སྐབས་སུ་བསམ་མི་ཁྱབ་མཐུན་མོང་བ་ལྟར་སྣོད་བཅུད་ཐམས་ཅད་འོད་དུ་ཞུ་ནས་ནཱ་དའི་བར་དང། དེ་ཡང་མི་དམིཌ་
པར་བདེ་སྟོང་གི་དང་ལ་རྩེ་གཅིག་ཏུ་བཞག་ལ་ཉལ་བ་སྟེ་འདི་ཉིད་བླ་མེད་ཀྱི་གཞུང་སྤྱི་དང་མཐུན་ཞིང། གཉིད་ཀྱི་འོད་གསལ་འཛིན་པ་ལ་སྟོབས་ཆེ་བས་ལེགས་པར་གསུངས་ཏེ། སྦྱང་གཞི་སྣོད་ཀྱི་འཇིག་རྟེན་འཇིག་
པ་དང་བཅུད་ཀྱི་སེམས་ཅན་འཆི་བ་དང་ཆོས་མཐུན་ཞིང། ཐ་མལ་བའི་གཉིད་རང་དགའ་བ་སྦྱོང་བྱེད་ཉལ་བའི་རྣལ་འབྱོར་གྱིས་བདེ་སྟོང་དུ་བསྒྱུར་བས་ལམ་དུས་སུ་གཉིད་ཆོས་སྐུར་བསྲེ་བ་ལ་ཕན་ཆེ་ཞིང། དཔེ་དོན་གྱི་འོད་
གསལ་འགྲུབ་པའི་དགེ་རྩ་སྨིན་བྱེད་དང། སྦྱངས་འབྲས་ཆོས་སྐུ་འགྲུབ་པར་གསུངས་སོ། །ཡང་གང་ཟག་སྤྲོས་པ་ལ་དགའ་བ་སྟེ་བསྐྱེད་རིམ་དོན་དུ་གཉེར་བས་ནི། གནས་ཁང་ཆོས་འབྱུང་ཉིས་བརྩེགས་ཀྱི་ནང་དུ་སེང་ཁྲི་

[009A]༄༅། །པད་ཉིར་རང་རྗེ་བཙུན་མ་རྒྱན་དང་ཕྱག་མཚན་མེད་པའི་རྣམ་པ་ཅན་དུ་གསལ་བའི་མགོ་བོ་བྱང་གི་འདབ་མའི་ཁར་ཉི་ཟླའི་གདན་ལ་རྩ་བའི་བླ་མ་དཔའ་བོ་རྡོ་རྗེ་ཆོས་བཞུགས་པའི་སྐུ་ཕང་དུ་བཞག་སྟེ་ཁ་
ནུབ་དང། གཞོགས་གཡས་ཕབས། ལག་པ་གཡས་པ་འགྲམ་པ་གཡས་པའི་འོག་དང། གཡོན་པ་རླ་གཡོན་པའི་ཁར་བཞག། རྐང་པ་བརྐྱངས་བསྐུམས་ཅི་རིགས་བྱས་པ་སེངྒེའི་ཉལ་སྟབས་ཀྱིས་ཉལ་ཞིང། ཐམས་
ཅད་དྭངས་གསལ་འོད་ཀྱི་རང་བཞིན་ཅན་དུ་གཉིད་བསད་རེས་ཀྱིས་གསལ་འདེབས་པ་ཡིན་ལ། འཁྲིད་ཡིག་སྔ་མ་རྣམས་སུ་བླ་མར་སེང་ཁྲི་མཛད་ཀྱང་མན་ངག་ལས་ཉི་ཟླའི་གདན་ཙམ་གསུངས་པ་འཇུག་པ་བདེའོ།།
གཉིས་པ་ལྡང་པའི་རྣལ་འབྱོར་ནི། མཚན་མོ་ལ་ཆ་བཅོ་བརྒྱད་དུ་བྱས་པའི་ཆ་བཅུ་གསུམ་འདས། ཆ་ལྔ་ལུས་པའི་ཚེ་སྐྱ་རེངས་དང་པོ་འཆར་བར་གསུངས་པ་སོགས་ལྡང་རན་པ་ན། ནམ་མཁའ་ནས་མཁའ་སྤྱོད་ཀྱི་དཔའ་
བོ་མཁའ་འགྲོས་ཌཱ་མ་རུས་ཨོཾ་གསུམ་མའི་སྒྲ་བསྒྲགས་པས་གཉིད་བསད་པར་བསམ་ལ། ཉལ་ལུགས་སྔ་མ་ལྟར་ན་བདེ་སྟོང་གི་ངང་ནས་ཆུ་ལས་ཉ་ལྡང་བ་ལྟར་རང་ཉིད་རྗེ་བཙུན་མ་རྒྱན་ཡོད་ལ་ཕྱག་མཚན་མེད་
པའི་རྣམ་པར་ལྡང་ཞིང། ཕྱི་མ་ལྟར་ན་དག་བའི་སྣང་ཞེན་གསལ་བཏབ་ལ་བླ་མ་ལ་མོས་གུས་བྱས་པས་བླ་མ་འོད་དམར་པོ་བྱེའུ་སྒོ་ང་ཙམ་དུ་གྱུར་པ་རང་གི་སྤྱི་བོ་ནས་ཞུགས་ཏེ་སྙིང་གའི་རང་སེམས་བཾ་ཡིག་

[009B] ལུས་ཀྱི་ནང་ཁངས་པས་ནད་གདོན་སྡིག་སྒྲིབ་ཐམས་ཅད་གར་སོང་ཆ་མེད་དུ་དག། བདེ་སྟོང་གི་ཡེ་ཤེས་སྐྱེས་པར་བསམ་ལ་རང་ཉིད་རྗེ་བཙུན་མ་སྔར་བས་ཀྱང་གཟི་བརྗིད་ཆེ་བ་ཞིག་ཏུ་གྱུར་པར་
བསམ་པའོ། །གསུམ་པ་བདུད་རྩི་མྱང་བའི་རྣལ་འབྱོར་ནི། འདི་ཉིད་ཐུན་ཐམས་ཅད་ཀྱི་འགོར་ཉམས་སུ་ལེན་དགོས་པས་ཐུན་ལ་འཇུག་རན་པ་ན་ལག་པ་གཡས་པའི་མཐིལ་དུ་བདུད་རྩི་རིལ་བུའམ། དེ་བཏབ་པའི་
ནང་མཆོད་ཀྱི་ཀ་པཱ་ལ་ཡོད་ན་དཔྲལ་བ་རང་ལ་བསྟན་ནས་བཟུང། མེད་ན་བསམ་པས་ཀྱང་རུང་བས་ཨོཾ་ཨཱ་ཧཱུཾ་བརྗོད་བཞིན་དུ་གཡོན་པའི་མཐེབ་སྲིན་གྱིས་ལག་མཐིལ་གཡས་པར་ཆོས་འབྱུང་གྲུ་གསུམ་རྩེ་མོ་རང་ལ་
བསྟན་པ་མདུན་ནས་གཡོན་སྐོར་དུ་བྲིས་པའི་དབུས་ནས་བདེ་སྟོང་གི་རང་བཞིན་གྱི་བདུད་རྩིའི་སྙིང་པོ་བླངས་ཏེ་ལྕེ་སྟེང་དུ་མྱངས་པས་བདུད་རྩིས་ལུས་གང། སྡིག་ལྟུང་དག། བདུད་རྩིའི་དྭངས་མ་རྣམས་སྙིང་གར་
སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་མའི་ཐུགས་དང་རང་སེམས་དབྱེར་མེད་བཾ་ཡིག་གི་རྣམ་པར་གནས་པ་ལ་ཐིམས་པས་བདེ་སྟོང་གི་རྟོགས་བ་སྐྱེས་པར་བསམ་ལ་ཅུང་ཟད་མཉམ་པར་འཇོག་པ་སྟེ། འདི་
རྣམས་ལ་ས་ལུགས་བ་རྣམས་དགའ་བ་གསུམ་དང། རྗེ་ཡབ་སྲས་རྣམས་དག་པ་གསུམ་གྱི་རྣལ་འབྱོར་ཞེས་གསུངས་ཏེ་འགྱུར་ཁྱད་ཙམ་མ་གཏོགས་དོན་ལ་ཁྱད་མེད་ཅིང་དེ་རྣམས་དོས་འཛིན་ཚུལ་

[010A]༄༅། །སོགས་ཐོག་མཐའ་བར་གསུམ་དུ་ཟིན་བྲིས་སུ་གསལ་བ་རྣམས་ཡི་གེས་འཇིགས་ནས་མདོར་བསྡུས་ལས་མ་བྲིས་སོ། །དེ་ལྟར་དམ་སྡོམ་ཚུལ་བཞིན་དུ་བསྲུང་བའི་སྒོ་ནས་ཉལ་ལྡང་བདུད་རྩི་
མྱང་བའི་རྣལ་འབྱོར་གསུམ་གྱིས་ལུས་ངག་ཡིད་ཀྱི་སྒོ་གསུམ་གྱི་མ་དག་བའི་ཉེས་སྐྱོན་ཐམས་ཅད་སྦྱངས་ནས་སྐུ་གསུང་ཐུགས་ཀྱི་དགའ་བ་གསུམ་མམ་དག་པ་གསུམ་གྱི་རང་བཞིན་དུ་རོལ་བར་ཤོག་ཅིག་
ཅེས་སྨོན་པའོ། །གཉིས་པ་ཚད་མེད་དང་བླ་མའི་རྣལ་འབྱོར་ལ་སྨོན་པ་ནི། སླུ་མེད་སྐྱབས་གནས་གཙུག་གི་ནོར་བུར་བསྟེན། །མ་གྱུར་འགྲོ་བའི་དོན་ཆེན་སྙིང་ལ་ཞུགས། །རྡོར་སེམས་བདུད་རྩིས་ཉེས་པའི་དྲི་མ་
འཁྲུད། །རྗེ་བཙུན་བླ་མའི་ཐུགས་རྗེས་སྐྱོང་བར་ཤོག། ཅེས་པ་སྟེ། འདི་ལ་མཐུན་མོང་མ་ཡིན་པའི་སྔོན་འགྲོ་བཞི་ཞེས་ཀྱང་གསུངས་ལ། དེ་ཡང་ལམ་ལོག་པ་མུ་སྟེགས་བྱེད་ལས་ཁྱད་པར་དུ་བྱེད་པ་སྐྱབས་འགྲོའི་
འཁྲིད། ལམ་དམན་པ་ཉན་རང་ལས་ཁྱད་པར་དུ་བྱེད་པ་སེམས་བསྐྱེད་ཀྱི་འཁྲིད། སྡིག་སྒྲིབ་དག་པར་བྱེད་པ་རྡོར་སེམས་སྒོམ་བཟླས་ཀྱི་འཁྲིད། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་འཁྲིད་རྣམས་
ཡིན་པས་དང་པོ་གཉིས་དང་བཞི་པ་ཚད་མེད་ཀྱི་རྣལ་འབྱོར་དོན་གཅིག་སྟེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་འདོད་ཀྱི་བྱང་ཆུབ་ཀྱི་སེམས་བཅོས་མིན་སྐྱེ་བ་ལ་དེའི་གོང་དུ་དགྲ་གཉེན་བར་

[010B]བདེ་བ་དང་ལྡན་འདོད་དང། སྡུག་བསྔལ་དང་འབྲལ་འདོད་དང་བདེ་བ་དང་མ་བྲལ་ན་སྙམ་པའི་ཚད་མེད་བཞི་སྔོན་དུ་འགྲོ་དགོས་པས་ཚད་མེད་བཞི་རྒྱུ་དང་
དེའི་འབྲས་བུར་སེམས་བསྐྱེད་འབྱུང་བ་ལ་དགོངས་ནས་དེ་གཉིས་རྒྱུ་འབྲས་སུ་འགྲོ་བར་འཕགས་པ་རིན་པོ་ཆེས་བཞེད་ལ། ཡང་སེམས་བསྐྱེད་ཀྱི་ཁོངས་སུ་ཚད་མེད་བཞི་འདུས་པ་ལ་དགོངས་ནས་སེམས་བསྐྱེད་
དང་ཆད་མེད་ངོ་བོ་གཅིག་ཏུ་ནཱ་རོ་པ་དང་ས་ཆེན་བཞེད་པ་ལས་འདིར་ནི་ཕྱི་མ་བཞིན་ཡིན་པར་གསུངས་ཀྱང། སེམས་བསྐྱོད་ཀྱི་ཁོངས་སུ་ཚད་མེད་བཞི་ཚང་ཚུལ་གཞུང་སྔ་མ་རྣམས་སུ་མ་གསལ་ཡང། ཐམས་ཅད་མཁྱེན་
པ་དྷརྨ་བྷ་དྲ་དཔལ་བཟང་པོས་རྗེ་བདག་ཉིད་ཆེན་པོའི་དགོངས་པ་བཞིན་གསལ་བར་གསུངས་པ་ཟིན་བྲིས་སུ་འཁྲོད་པ་ལྟར་དང་སྐྱབས་འགྲོ་ནི་སྡོམ་པ་ཐམས་ཅད་ཀྱི་རྟེན་དུ་གསུངས་པས་སེམས་བསྐྱེད་ཀྱི་སྔོན་འགྲོ་
ཡིན་ནོ། །དེས་ན་ཐོག་མར་སྐྱབས་འགྲོ་བྱེད་པ་ལ་གང་ལ་སྐྱབས་སུ་འགྲོ་བའི་ཡུལ་གསལ་གདབ་པ་ལ་རྒྱས་འབྲིང་བསྡུས་གསུམ་ལས་བླ་མ་དཔའ་བོ་རྡོ་རྗེ་ཆོས་གཅིག་བུ་སྐྱབས་ཡུལ་དུ་བྱེད་པ་ཀུན་འདུས་ནོར་བུ་
ལུགས་ཞེས་བསྡུས་པ་དང། བདེ་མཆོག་ལྷ་དྲུག་ཅུ་རྩ་གཉིས་པའི་རྟེན་བརྟེན་པ་གསལ་འདེབས་པ་འབྲིང་པ་དང། བླ་མ་འཁོར་ལོ་སྡོམ་པ་ཡབ་ཡུམ་ལ་དཀོན་མཆོག་གསུམ་གྱིས་བསྐོར་བ་རྒྱས་པར་གསུངས་པ་

[011A]༄༅། །ལས༑ བདག་གི་རྗེ་བླ་མས་མཛད་པའི་སྒྲུབ་ཐབས་འདི་ཉིད་ལྕང་སྐྱ་རོལ་པའི་རྡོ་རྗེས་མཛད་པའི་འདིའི་བསྙེན་ཡིག་གི་དགོངས་པ་གཞིར་བཞག་ཡིན་ཞིང། བསྙེན་ཡིག་དེར་གཞལ་ཡས་ཁང་
མེད་པའི་དབང་གིས་ཉམས་ལེན་འདི་བདེ་བ་ལ་དགོངས་ནས་སྐྱབས་ཡུལ་རྒྱས་པའི་ལུགས་གསུངས་པ་བཞིན་འདིར་ཡང་མདུན་གྱི་ནམ་མཁར་ཞེས་པ་ནས་བཞུགས་པར་གྱུར་ཅེས་པའི་བར་གྱིས་རྒྱས་པའི་ལུགས་
གསུངས་པ་ཡིན་ལ། འདིར་སྨོན་ལམ་གྱི་དོན་ཡང་སྒྲུབ་ཐབས་འདི་རང་གི་དབང་དུ་བྱས་ནས་འཆད་པ་ཡིན་ནོ། །དེ་ཡང་གནས་ཁང་ལ་ཐ་མལ་གྱི་སྣང་ཞེན་མེད་པར་བཻ་ཌཱུརྱའི་ས་གཞི་ལ་གསེར་གྱིས་མིག་མང་
རིས་སུ་བྲིས་པའི་རང་གི་མདུན་དྲངས་ཐད་དུ། སེངྒེ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་དཔངས་གཙོ་བོའི་ཐུགས་ཀ་དང་རང་གི་སྨིན་མཚམས་ཐད་སོར་གནས་པ་ཙམ་དང། རྒྱ་ཤིན་ཏུ་ཆེ་བ་ཐང་ཡངས་ལྟ་བུའི་
སྟེང་དང་རྒྱ་མཉམ་པའི་པདྨ་འདབ་མ་བཞི་པ་ལྗང་གུའི་གེ་སར་སེར་པོ་དང་མུ་ཁྱུད་སྔོན་པོ། དེའི་ལྟེ་བར་སྣ་ཚོགས་པད་ཉི་འཇིགས་དུས་ཀྱི་གདན་ལ་རྩ་བའི་བླ་མ་འཁོར་ལོ་སྡོམ་པ་ཞལ་བཞི་ཕྱག་བཅུ་གཉིས་པ་ཡུམ་
བཅས། གེ་སར་གྱི་སྟེང་དུ་བརྒྱུད་པའི་བླ་མ་རྣམས་དཔའ་བོ་རྡོ་རྗེ་ཆོས་ཀྱི་རྣམ་པ། མདུན་འདབ་ཏུ་རྡོ་རྗེ་རྣལ་འབྱོར་མ་ལ་སྔགས་ཕྱོགས་ཀྱི་སངས་རྒྱས་ཡི་དམ་རྒྱུད་སྡེ་བཞི། གཡས་འདབ་ཏུ་ཤཱཀྱ་ཐུབ་པ་ལ་སངས་

[011B] རྒྱབ་འདབ་ཏུ་ལུང་གི་ཆོས། གཡོན་འདབ་ཏུ་རྗེ་བཙུན་འཇམ་དབྱངས་ལ་མདོ་ཕྱོགས་ཀྱི་དགེ་འདུན་བྱང་སེམས་ཉན་རང་དང་སྔགས་ཕྱོགས་ཀྱི་དགེ་འདུན་དཔའ་བོ་མཁའ་འགྲོ་
མུ་ཁྱུད་ཀྱི་སྟེང་མདོ་སྔགས་ཅི་རིགས་ཀྱི་དགེ་འདུན་ཆོས་སྲུང་གིས་བསྐོར་བ་རྣམས་རང་རང་གི་མཐུན་མོང་མ་ཡིན་པའི་གདན་བཅས་སུ་གསལ་བཏབ་ལ། བདག་དང་འགྲོ་བ་ཞེས་པ་ནས་མཆིས་ཀྱི་བར་དུ་ཞེས་པའི་བར་གྱིས་
གང་གིས་སྐྱབས་སུ་འགྲོ་པའི་རྟེན་རང་གཞན་སེམས་ཅན་དང་སྐྱབས་འགྲོའི་རྒྱུ་གསལ་འདེབས་པ་སྐྱབས་སུ་འགྲོ་བའི་དུས་རྣམས་བསྟན་ཅིང། སྐྱབས་འགྲོ་དངོས་གཞི་ནི་དཔལ་ལྡན་བླ་མ་ཞེས་སོགས་བཞི་སྐོར་ལན་
གསུམ་ལ་སོགས་པ་བྱེད་པ་སྟེ། དེ་ཡང། སླུ་མེད་སྐྱབས་གནས་ཞེས་སོགས་ཀྱིས་རྒྱུ་གཉིས་དང་ལྡན་པའི་སྒོ་ནས་སྐྱིད་སྡུག་ཅི་བྱུང་ཡང་ཁྱེད་ཤེས་སྙམ་དུ་སྙིང་ཐག་པ་ནས་རེ་ལྟོས་བཅས་ན། དུས་ནམ་ཡང་བསླུ་བ་གཏན་
ནས་མེད་པའི་སྐྱབས་གནས་དཀོན་མཆོག་གསུམ་བྱང་ཆུབ་མ་ཐོབ་ཀྱི་བར་དུ་གཙུག་གི་ནོར་བུ་བཞིན་དུ་འབྲལ་མེད་བསྟེན་ནུས་པར་ཤོག་ཅིག་ཅེས་ཚད་མེད་ཀྱི་སྔོན་འགྲོ་སྐྱབས་འགྲོ་དང། སེམས་བསྐྱེད་ནི་བདག་གིས་
རྫོགས་པའི་ཞེས་པ་ནས། ཉམས་སུ་བླང་བར་བགྱིའོ་ཞེས་པའི་བར་ལན་གསུམ་ལ་སོགས་པ་དང། སྐྱབས་གསོལ་བྱས་ཏེ་བདུད་རྩི་འབེབ་སྦྱང་གིས་སེམས་བསྐྱེད་མན་ངག་འབྲས་བུ་ལམ་བྱེད་ཀྱི་ཚུལ་དུ་བྱས་ལ་

[012A]༄༅། །སྐྱབས་ཡུལ་བསྡུ་བ་སྟེ། དེ་ཡང། མར་གྱུར་འགྲོ་བའི་ཞེས་སོགས་ཀྱིས་ཐོག་མ་མེད་པ་ནས་དྲིན་གྱིས་བསྐྱངས་པའི་མར་གྱུར་པའི་འགྲོ་བ་ཐམས་ཅད་ཀྱི་གཏན་གྱི་བདེ་བ་སྒྲུབ་པ་དང་སྡུག་བསྔལ་སེལ་བའི་དོན་ཆེན་པོ་
བདག་ཁོ་ནས་བྱ་སྙམ་པ་སྙིང་ལ་ཞུགས་པ་གཞན་དོན་དོན་གཉེར་དང། དེའི་ཕྱིར་དུ་སངས་རྒྱས་ཐོབ་པར་བྱ་སྙམ་པ་བྱང་ཆུབ་དོན་གཉེར་ཏེ་སྨོན་སེམས་དང། སངས་རྒྱས་དེ་ཡང་རྒྱུ་མེད་རྐྱེན་མེད་ལ་མི་ཐོབ་པས་དེའི་རྒྱུ་རྒྱལ་སྲས་ཀྱི་སྤྱོད་
པ་སྤྱི་དང་ཁྱད་པར་རྡོ་རྗེ་རྣལ་འབྱོར་མའི་གྲོལ་ལམ་བསྐྱེད་རྫོགས་ཀྱི་རིམ་པ་ཚུལ་བཞིན་དུ་ཉམས་སུ་བླང་བར་བྱའོ་སྙམ་པ་འཇུག་སེམས་ཏེ་ཚད་མེད་ཀྱི་རྣལ་འབྱོར་དངོས་སེམས་བསྐྱེད་དང་རྡོར་སེམས་སྒོམ་བཟླས་ནི། ལྕང་སྐྱའི་
དགོངས་པ་བཞིན་གཞུང་དུ་བདེ་མཆོག་ལྟར་བྱའོ་གསུངས་ཀྱང་སྒྲུབ་ཐབས་དངོས་གཞི་ཉུང་དུ་ལ་ཡན་ལག་རྒྱས་པ་སྐབས་སུ་མི་བབས་པར་དགོངས་ནས་ཕྱག་བཞེས་ལ་ཏཱ་ར་ནཱ་ཐའི་གསུང་རྗེ་ཉིད་ཀྱི་ཚེམས་བུ་དམར་ཁྲིད་དུ་གསལ་
བ་ལྟར་མཛད་ལ། སྦྱིར་གྱིས་ཕ་རྒྱུད་ལ་ཡབ་ཡུམ་རིན་པོ་ཆེའི་རྒྱན་དང་དར་གྱི་ན་བཟའ་ཅན་གཉིས་ཀ་རྡར་དྲིལ་འཛིན་པར་བསྐྱེད་ནས་རྡོ་རྗེ་སེམས་དཔའི་ཡིག་བརྒྱ་བཟླ་བ་དང། མ་རྒྱུད་ལ་ཡབ་ཕྱག་རྒྱ་དྲུག་དང་ཡུམ་ཕྱག་རྒྱལ་བརྒྱན་
ཅིང་ཡབ་རྡོར་དྲིལ་དང་ཡུམ་གྲི་ཐོད་འཛིན་པར་བསྐྱེད་ནས་ཧེ་རུ་ཀའི་ཡིག་བརྒྱ་བཟླ་བར་གསུངས་ཀྱང། ཕ་རྒྱུད་འཇིགས་བྱེད་ལ་ཡུམ་གྲི་ཐོད་འཛིན་པར་བཤད་པས་མཐའ་གཅིག་ཏུ་ངེས་བཟུང་མི་དགོས་སོ། །དེས་ན་རྡོར་སེམས་བདུད་རྩིས་

[012B] གི་སྤྱི་བོར་པད་གདན་ལ་རྡོ་རྗེ་སེམས་དཔའ་ཡབ་ཡུམ་གསལ་བཏབ་པའི་ཐུགས་ཀར་ཟླ་བའི་སྟེང་དུ་ཧཱུཾ་ཡིག་གི་མཐར་ཧེ་རུ་ཀའི་ཡིག་བརྒྱ་དཀར་པོ་ཡི་གེ་དབུ་ཆེན་གྱེན་འགྲེང་ཞལ་ནང་དུ་བསྟན་བས་གཡོན་
སྐོར་དུ་བསྐོར་བ་ལ་དམིགས་ནས་ཡིག་བརྒྱ་ཉེར་གཅིག་སོགས་བཟླས་པས། དེ་ལས་བདུད་རྩི་དཀར་པོའི་རྒྱུན་བྱུང་བས་རང་གི་སྒོ་གསུམ་གྱིས་བསགས་པའི་སྡིག་སྒྲིབ་ཉེས་ལྟུང་གི་དྲི་མ་ཐམས་ཅད་ལྷག་མ་མེད་པར་འཁྲུད་ནུས་
བར་ཤོག་ཅིག་ཅེས་རྡོར་སེམས་སྒོམ་བཟླས་དང། ལྔ་པ་བླ་མའི་རྣལ་འབྱོར་ནི། མདུན་གྱི་ནམ་མཁར་སེང་ཁྲི་པདྨ་ཞེས་པ་ནས་རང་སེམས་དབྱེར་མེད་དུ་འདྲེས་པར་བསམ་ཞེས་པའི་བར་ཏེ། དེ་ཡང་འགའ་ཞིག་ཏུ་རྩ་པའི་བླ་མ་དཔའ་
བོ་རྡོ་རྗེ་ཆོས་སུ་བསྒོམ་པ་མཐུན་མོང་བ་དང། སངས་རྒྱས་རྡོ་རྗེ་ཆོས་རྡོར་དྲིལ་འཛིན་པར་བསྒོམ་པ་མཐུན་མོང་མ་ཡིན་པར་བཤད་པ་ཡོད་ཀྱང། བདག་གི་རྗེ་བླ་མའི་གཞུང་དུ་ལྕང་སྐྱ་རིན་པོ་ཆེའི་དགོངས་པ་ལྟར་དཔའ་པོ་རྡོ་རྗེ་ཆོས་སུ་བསྒོམ་
ཚུལ་གསུངས་པ་ནི། གཉིས་བྲལ་འཆད་དུས་ཞལ་ཤེས་གསུམ། ཞེས་པའི་གཉིས་བྲལ་གྱི་སྐད་དོད་ཨ་བ་དྷཱུ་ཏཱི་ཞེས་པ་གཉིས་སྤང་དང་གཉིས་བྲལ་ལ་འཇུག་པས། ལུས་ལ་རྩའི་གཙོ་བོ་དབུ་རྐྱང་རོ་གསུམ་ཡོད་པ་ལས། གཡས་རོ་མར་བཟུང་
བའི་རླུང་དང། གཡོན་རྐྱང་མར་འཛིན་པའི་རླུང་རྒྱུ་བ་གཉིས་བྲལ་བ་སྟེ་བཀག་ནས་དབུ་མར་རླུང་ཞུགས་གནས་ཐིམ་གསུམ་བྱེད་པའི་གདམས་པ། ཡབ་ཡུམ་མཐུན་མོང་བའི་རྩ་དབུ་མ་ཆེ་བ་འཆད་སྐབས་རྩ་བའི་བླ་མ་རྣམ་པ་སངས་རྒྱས་རྡོ་རྗེ་

[013A]༄༅། །ཆོས་རྡོར་དྲིལ་འཛིན་ཅིང་རུས་བ་དང་རིན་པོ་ཆེའི་རྒྱན་ཅན་དུ་བསྒོམ་པ་དང། ཡུམ་གྱི་མཐུན་མོང་མ་ཡིན་པའི་རྩ་དབུ་མ་ཆུང་བ་འཆད་སྐབས་རྩ་བའི་བླ་མ་རྣཾ་པ་དཔའ་བོ་རྡོ་རྗེ་ཆོས་གཞུང་དུ་གསལ་བ་ལྟར་བསྒོམ་པ་ལ་མཐུན་མོང་དང་
མཐུན་མོང་མིན་པ་ཞེས་བཤད་པ་ལས། དེ་གཉིས་ཀ་སྤང་རྟོགས་ཀྱི་ཡོན་ཏན་ཡོངས་སུ་རྫོགས་པའི་སངས་རྒྱས་ཡིན་མཉམ་ལས་ངོ་བོའི་སྒོ་ནས་མཆོག་དམན་དང། དེ་གཉིས་ལ་བརྟེན་པའི་དངོས་གྲུབ་བསྒྲུབ་ཚུལ་ལ་མི་འདྲ་བའི་ཟབ་ཁྱད་གསུངས་
པ་ཡང་གཏན་ནས་མེད་བར་མ་ཟད། རྡོ་རྗེ་ཆོས་ཀྱི་རྣམ་པར་བསྒོམ་ན་དེ་ཉིད་གསུང་རྡོ་རྗེའི་རང་བཞིན་ཡིན་པས་གདུལ་བྱའི་རྒྱུད་ལ་བླ་མའི་གསུང་གིས་ཕན་ཐོགས་ཆེ་བའི་རྟེན་འབྲེལ་ཡོད་པར་གསུངས་ཏེ། ངག་དབང་ཉི་ཟླ་བཟང་པོའི་
རྣལ་འབྱོར་བཅུ་གཅིག་གི་རྣམ་བཤད་ལས། འདིར་དཔའ་བོ་རྡོ་རྗེ་ཆོས་བསྒོམ་པ་ནི་མཐུན་མོང་མ་ཡིན་པ་ཡིན་ལ། རྡོ་རྗེ་དང་དྲིལ་བུ་འཛིན་བ་ནི་བདེ་མཆོག་དང་མཐུན་མོང་བའི་སྐབས་ཡིན་ནོ། །ཞེས་དང། བྱམས་པ་ཆོས་ལེགས་ཀྱི་སྒྲུབ་
ཐབས་ལས་ཀྱང། རྩ་བའི་བླ་མ་དེ་ཉིད་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བསྒོམ་པ་དེ་ལའོ། །ཁ་ཅིག་འདིར་རྡོ་རྗེ་ཆོས་རྡོ་རྗེ་དང་དྲིལ་བུ་འཛིན་པ་དེ་བསྒོམ་པར་བཤད་ཡོད་ཀྱང། དེ་མཐུན་མོང་བའི་སྐབས་ཡིན་པས་ཕྱག་ལེན་མཐུན་
མོང་མ་ཡིན་བ་བཞིན་བསྒོམ་གསུངས། རྣམ་པ་རྡོ་རྗེ་ཆོས་སུ་བསྒོམ་པ་ནི་གསུང་གི་དངོས་གྲུབ་སྩོལ་བའི་རྟེན་འབྲེལ་ལོ། །ཞེས་གསུངས། གཞན་ཡང་རྗེ་བློ་བཟང་ཆོས་ཀྱི་ཉི་མས། འདི་ལ་ཕྱི་ནང་གསང་གསུམ་ཡོད་དེ། དབའ་བོ་རྡོ་རྗེ་

[013B] སངས་རྒྱས་རྡོ་རྗེ་ཆོས་ནང། དེ་ལ་ཡུམ་ཕག་མོས་འཁྱུད་པ་གསང་བ་སྟེ། དེ་ལྟར་བསྒོམ་པ་བླ་མའི་མན་ངག་ལས་འབྱུང་གསུང་བ་སྙན་བརྒྱུད་ཞིག་རང་ཡིན་ཤག་ལས་དེ་ལྟར་བཤད་པའི་གཞུང་གཞན་མ་མཐོང་ལ། འོན་ཀྱང་ཡང་
ཀྱི་ཁ་ཊཱཾ་གས་ཡུམ་དང། ཡུམ་གྱི་ཁ་ཊཱཾ་གས་ཡབ་མཚོན་པས་འདིའི་དཔའ་བོ་རྡོ་རྗེ་ཆོས་ཁ་ཊཱཾ་ག་འཛིན་པ་ཡང་ཡུམ་བཅས་དང་ཁྱད་པར་མེད་དོ། །ལར་ནས་གཉིས་བྲལ་འཆད་དུས་ཞལ་ཤེས་གསུམ། ཞེས་པ་བླ་མ་བསྐྱེད་པ་དང། བླ་མ་
བསྟིམ་པ་དང་བསམ་མི་ཁྱབ་མཐུན་མོང་མ་ཡིན་པ་གསུམ་ལ་བཤད་འདུག་པ། གཉིས་བྲལ་རྫོགས་རིམ་གྱི་གདམས་པ་འཆད་དུས་ཞལ་ཤེས་གསུམ་པོ་དེ་ཡང་འཆད་པའི་ཕྱག་ལེན་ཡོད་པའི་དོན་ལས། དེ་སྐབས་ཞལ་ཤེས་
གསུམ་ག་ཉམས་སུ་ལེན་པའི་དོན་མིན་ནམ་སྙམ་སྟེ། དེ་ལྟར་བྱས་ན་རྫོགས་རིམ་གྱི་སྐབས་སུ་ཉམས་སུ་བླང་བྱ་ནི་བསམ་མི་ཁྱབ་མཐུན་མོང་བར་གྲགས་པ་འདི་ཡིན་ལ། བསམ་མི་ཁྱབ་མཐུན་མོང་མ་ཡིན་པར་གྲགས་པ་ནི་ཕྱིའི་
མཁའ་སྤྱོད་གཙོ་བོར་སྒྲུབ་པ་ལངྒ་ལི་ཡའི་སྒྲུབ་པ་སོགས་བསྐྱེད་རིམ་དང་འགྲེལ་བའི་ཉམས་སུ་བླང་བྱ་ཡིན་པས་བློ་རྨོངས་བདག་ལྟ་བུར་ཅུང་ཟད་གོ་མི་བདེ་བ་མཆིས་སོ། །གཞན་ཡང་སྐྱབས་ཡུལ་བསྡུས་པའི་སྐབས་དང་
བདག་གི་རྗེ་བླ་མའི་བསྙེན་ཡིག་ཏུ་གསལ་བ་ལྟར་བདག་བསྐྱེད་བསྡུས་པའི་སྐབས་རྩ་བའི་བླ་མ་དཔའ་བོ་རྡོ་རྗེ་ཆོས་གཅིག་བུ་གསལ་བཏབ་ནས། དེ་ཉིད་ལ་ཀུན་འདུས་ནོར་བུ་ལུགས་ཞེས་སྐྱབས་གནས་ཐམས་ཅད་ཚང་ཚུལ་ལ་ཡིག་༄༅། །ཆ་སྔ་མ་རྣམས་སུ། བརྒྱུད་པའི་བླ་མ་ཐམས་ཅད་ཐུགས་ཡིད་གཅིག་ཏུ་འདྲེས་པས་བླ་མ་ཀུན་འདུས། ཕུང་པོ་ལྔ་རྒྱལ་བ་རིགས་ལྔའི་ངོ་བོ་ཡིན་པས་སངས་རྒྱས་དཀོན་མཆོག་ཐུགས་རྒྱུད་ལ་ཡོད་པའི་ལུང་རྟོགས་
ཀྱི་ཡོན་ཏན་ཆོས། ཕྱི་ནང་གི་སྐྱེ་མཆེད་བྱང་སེམས་ཀྱི་ངོ་བོར་བཞུགས་པ་དགེ་འདུན། མཁའ་འགྲོ་ཆོས་སྲུང་བཀའ་ཉན་གསུང་བསྟོད་ཡིན་པས་སྐྱབས་གསུམ་ཀུན་འདུས་ཀྱི་ངོ་བོ་ཡིན་ཚུལ་གསུངས་ཀྱང། བདག་གི་རྗེ་བླ་མའི་བཞེད་པ་
ཟིན་བྲིས་སུ་གསལ་བ་ལྟར་སྐྱབས་གསུམ་འདུས་ཚུལ་དང། དེ་ལ་བརྟེན་ནས་སྐྱབས་ཡུལ་བསྡུ་ཚུལ་བཅས་གསུངས་པ་ཡང་ཤིན་ཏུ་ལེགས་ཤིང་ཁུངས་དང་ལྡན་པ་ཡིན་ནོ། །གཞན་ཡང་འདིའི་སྐབས་ཀྱི་རང་ལུས་ཚོགས་སུ་
འབུལ་བ་ལ། རྙིང་མ་བེ་རྣམས་ཀུ་སུ་ལུ་ཞེས་པ་མ་བཅོས་ལྷུག་པའི་དོན་དང། ས་ཆེན་སོགས་གསར་མ་བ་རྣམས་ཀུ་ས་ལི་ཞེས་པ་དགེ་བ་ཅན་ལ་འཇུག་པས་སྔ་མ་མ་དག་པར་གསུངས་ཀྱང། བདག་གི་རྗེ་བླ་མས་དེ་གཉིས་ཀ་དག་
པ་ཡིན་ཏེ། འདུ་ཤེས་གསུམ་པ་ཞེས་པ་བཟའ་བཏུང་བྱེད་པ། ཉལ་བ། བཤང་ལྕི་འདོད་བ་གསུམ་ལས་གཞན་གང་ཡང་མི་བྱེད་པ་ངན་པའི་ཚད་ལྟ་བུ་ལ་ཟེར་བས། འདིར་ཡང་ཕྱིའི་སྣང་ཚུལ་མཁས་པ་དང་གྲུབ་པའི་ཚུལ་ཡང་
མི་བྱེད། ཁ་འདོན་ཕྱག་མཆོད་སོགས་ཀྱང་མི་བྱེད་པར་ཉིན་མཚན་ཁོར་མར་ཉལ་ནས་སྡོད་པ་ལྟ་བུ་ལ། ནང་སེམས་ཀྱི་སྟེང་ནས་བདེ་སྟོང་གཉིས་སུ་མེད་པའི་ཡེ་ཤེས་ལ་རྩེ་གཅིག་ཏུ་མཉམ་པར་བཞག་བཞིན་པའི་དང་ནས་རང་

[014B] མར་མགྲོན་ལ་སྦྱིན་གཏོང་སོགས་མི་མངོན་པའི་ཚོགས་རླབས་པོ་ཆེ་བདེ་བླག་ཏུ་གསོག་པ་ཞིག་སྟེ། དེས་ན་ཀུ་སུ་ལུའམ་མ་བཅོས་ལྷུག་པ་ཞེས་པ་ཕྱིའི་སྣང་ཚུལ་གྱི་སྒོ་ནས་
བཏགས། ཀུ་ས་ལིའམ་དགེ་བ་ཅན་ཞེས་པ་ནང་སེམས་ཀྱི་སྒོ་ནས་བཏགས་པར་བཞེད་དོ། །མཎྜལ་གང་འགྲུབ་འབུལ་གསུངས་པ། གྲངས་གསོག་བྱེད་ན་ཐོག་མར་ཚོམ་བུ་སོ་བདུན་མ་ཚར་གཅིག་དང། དེ་ནས་ཚོམ་བུ་བདུན་མ་ལ་གྲངས་
བསགས་ནས་མཇུག་ཏུ་ཚོམ་བུ་ཉེར་གསུམ་མ་ཚར་གཅིག་འབུལ། རྒྱུན་བར་གཞུང་དུ་གསལ་བ་ལྟར་ཚོམ་བུ་སོ་བདུན་མ་ལན་གཅིག་འབུལ་ཞིང། ཕྱི་ནང་གི་འདོད་ཡོན་འབུལ་སྐབས་ཀྱང་ཆགས་སོགས་སྐྱེ་ཡུལ་ཕུལ་བའི་མོས་པ་བྱ་རྒྱུ་
བྱུང་ན་ལེགས་ཤིང། དངོས་གཞི་ནི་མཎྜལ་གྱི་མཇུག་གི། བདག་གི་ཆགས་སྡང་རྨོངས་གསུམ་སྐྱེ་བའི་ཡུལ། ཞེས་སོགས་ཀྱི་སྐབས་ཆགས་པ་སྐྱེ་ཡུལ་ཡིད་དུ་འོང་བ་དང་སྡང་བ་སྐྱེ་ཡུལ་ཡིད་དུ་མི་འོང་བ་དང། གཏི་མུག་གི་རིགས་གྱི་
ཡུལ་བའི་མ་རྣམས་བློ་ཡུལ་དུ་གསལ་བཏབ་ནས་མཎྜལ་གྱི་སྟེང་དུ་ལྟོས་པ་མེད་པར་ཕུལ་ནས་ཆགས་སྡང་ཞི་བའི་གསོལ་འདེབས་བྱས་ན་ལེགས་སོ། །དེས་ན། རྗེ་བཙུན་བླ་མའི་ཞེས་སོགས་ཀྱིས། རྗེ་བཙུན་
རྗེ་ཆོས་སོགས་ལ་ཕྱག་མཆོད་སྤྱི་དང། ཁྱད་པར་ཀུ་ས་ལིའི་ཚོགས་གསོག་རྣམས་སྔོན་དུ་བཏང་ནས་མཎྜལ་དང་བཅས་གསོལ་བ་རྩེ་གཅིག་ཏུ་བཏབ་པས་དབང་བཞི་བྱིན་རླབས་ཀྱི་ཚུལ་དུ་གནང་ནས་རང་ལ་ཐམས་པས། རང་གི་

[015A]༄༅། །སེམས་དང་ངོ་བོ་དབྱེར་མེད་དུ་གྱུར་པའི་སྒོ་ནས་ཐུགས་ཡིད་གཅིག་ཏུ་འདྲེས་ཏེ་བྱང་ཆུབ་མ་ཐོབ་ཀྱི་བར་དུ་ཐུགས་རྗེ་ཆེན་པོས་སྐྱོང་བར་ཤོག་ཅིག། ཅེས་སྨོན་པའོ། །གསུམ་པ་བདག་ལྷར་བསྐྱེད་པའི་རྣལ་འབྱོར་ལ་སྨོན་པ་ལ་
གཉིས། མཐར་ཐུག་གི་སྤྱང་གཞི་ངོས་བཟུངས་ཏེ་མཁའ་འགྲོ་དབང་དུ་འདུས་པར་སྨོན་པ་དང། བདག་ལྷར་བསྐྱེད་པ་དངོས་ལ་སྨོན་པའོ། །དང་པོ་ནི། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། །བཾ་ཡིག་ནང་གི་རྡོ་རྗེ་བཙུན་མོའི་མཆོག་
སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། །རང་ཞལ་མཐོང་བའི་རྩེ་དགས་རོལ་བར་ཤོག་ཅེས་པ་སྟེ། དེ་ཡང་འདི་ལ་མཐར་ཐུག་གི་སྦྱང་གཞི་ངོས་བཟུངས་ཏེ་གནས་གསུམ་གྱི་མཁའ་འགྲོ་དབང་དུ་འདུས་པ་ལ་བརྟེན་
ནས་ལྷན་སྐྱེས་ཀྱི་རྣལ་འབྱོར་མས་བྱིན་གྱིས་བརླབས་པས་རྟོགས་པ་ནང་ནས་འཆར་ཚུལ་ཞེས་གསུངས་པས་སྦྱང་གཞི་ལ་རྒྱ་ཆེ་བ། ཟབ་པ། མཐར་ཐུག་གི་སྦྱང་གཞི་གསུམ་ཡོད་པ་ལས་སྐབས་དོན་མཐར་ཐུག་གི་སྦྱང་གཞི་ནི་
སྔགས་བླ་མེད་ཀྱི་རྒྱུད་སྡེ་ཐམས་ཅད་ཀྱི་བརྗོད་བྱའི་སྙིང་པོ། འཁོར་འདས་ཐམས་ཅད་ཀྱི་རྩ་བ། གང་ཟག་ཏུ་གདགས་པའི་གཞི་ཕྲ་མོ་སྙིང་གའི་མི་ཤིགས་པའི་ཐིག་ལེ་ལ་གནས་པའི་ཤིན་ཏུ་ཕྲ་བའི་རླུང་སེམས་འཇུག་པ་གཅིག་པ་འདི་
ཡིན་ལ། དེ་ལས་ཀྱང་རྣལ་འབྱོར་མ་རྒྱུད་ཀྱི་སྐབས་སུ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་དང། སྟོང་པ་ཉིད་དབྱེར་མི་ཕྱེད་པའི་སྒོ་ནས་དེ་ཁོ་ན་ཉིད་ལ་འཇུག་པ་རྒྱལ་བའི་ཐུགས་ཆོས་སྐུ་འགྲུབ་པའི་རིགས་འདྲའི་རྒྱུ་སྟོང་

[015B]འཆད་པ་ལས། སྣང་ཕྱོགས་ཐབས་ཀྱི་ཆ་སྒྱུ་མའི་སྐུ་བསྒྲུབ་ཚུལ་རྩལ་དུ་བཏོན་ནས་མི་འཆད་པའི་གནད་ཀྱིས་སྦྱང་གཞིའི་རླུང་གི་ལྡོག་ཆ་ནས་མི་འཆད་པར་སེམས་ཀྱི་ལྡོག་ཆ་
ནས་འཆད་པ་ཡིན་ནོ། །དེས་ན་སྐབས་འདིའི་མཐར་ཐུག་གི་སྦྱང་གཞི་རང་སེམས་ལྷན་ཅིག་སྐྱེས་པའི་ཡེ་ཤེས་བརྗོད་པའི་མཐའ་ཐམས་ཅད་དང་བྲལ་བ་ཞེས་གསུངས་པ་ནི། ཐམས་ཅད་སྟོང་པ་འོད་གསལ་གྱི་ཤིན་ཏུ་ཕྲ་བའི་སེམས་ཏེ་
དེ་ལ་རང་སེམས་ལྷན་ཅིག་སྐྱེས་པའམ་གཉུག་མའི་སེམས་ཞེས་གྲགས་ཤིང། དེ་ནི་གཞི་ལ་འཆི་བའི་ཚེ་དང། ལམ་བསྒོམས་པའི་སྟོབས་ཀྱིས་རླུང་དབུ་མར་ཐིམས་པའི་སྐབས་སུ་མངོན་སུམ་དུ་ཉམས་སུ་མྱོང་ཞིང། ཉམས་སུ་མྱོང་
པ་དེའི་ངོ་བོ་ནི་སྤྲོས་པའི་མཐའ་ཐམས་ཅད་དང་བྲལ་བ་སྟོང་ཉིད་མངོན་སུམ་དུ་རྟོགས་པ་ལྟ་བུའི་སྟོང་སང་དེ་བའི་ཡུལ་སྣང་ཅན། ཐམས་ཅད་ཀྱི་རྒྱུད་ལ་སྐད་ཅིག་ཀྱང་རྒྱུན་མི་ཆད་དུ་གནས་པ། རང་གི་ངོ་བོའི་སྒོ་ནས་ཐོག་མ་མེད་
པ་ནས་ད་ལྟའི་བར་དུ་བཟང་ངན་གང་དུ་ཡང་མ་འགྱུར་ལ། ད་ནས་བྱང་ཆུབ་མ་ཐོབ་ཀྱི་བར་དུ་ཡང་མི་འགྱུར་ཞིང་ཐོབ་ནས་ཀྱང་མི་འགྱུར་བ་ཉི་མའི་འོད་ཟེར་ལྟར་རང་བཞིན་གྱིས་དག་པར་གསུངས་སོ། །དེ་ལྟ་ན་ཡང་གཉུག་སེམས་
དེ་ཚུལ་མིན་ཡིད་བྱེད་སོགས་ཀྱི་རྐྱེན་གྱིས་ཆགས་སོགས་དྲི་མ་དང་ལྷན་ཅིག་གནས་པའི་ཚེ། རང་ལ་ཡོད་བཞིན་དུ་བྱིས་པ་རྣམས་ལ་མངོན་སུམ་དུ་མི་འགྱུར་བ་ནི། ཆགས་སོགས་དྲི་མས་བསྒྲིབས་ནས་མ་མཐོང་བ་ཡིན་ཞིང། གཉུག་

[016A]༄༅། །སེམས་ཀྱི་རང་ཞལ་མངོན་སུམ་དུ་གཟིགས་པ་རྣམས་ཀྱིས་ཀྱང་དེའི་གནས་ཚུལ་ཇི་ལྟ་བ་བཞིན་བརྗོད་པར་མི་ནུས་ཏེ། ཀྱེ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །ཞེས་དང། །ས་ར་ཧས་
གཉུག་མའི་རང་བཞིན་སུས་ཀྱང་མཚོན་དུ་མེད། ཅེས་དང། གཉུག་མའི་རང་བཞིན་ཚིག་གིས་མི་བརྗོད་ཀྱང། །སློབ་དཔོན་མན་ངག་གིས་ནི་མཐོང་བར་འགྱུར། །ཞེས་གསུངས་པ་ལྟར་རོ། །དེས་ན་རྣལ་འབྱོར་མ་ལ་ཕྱི་ནང་གསང་གསུམ་ཡོད་
པ་ལས། རང་སེམས་ལྷན་ཅིག་སྐྱེས་པ་གསལ་ཞིང་སྟོང་པ་དེ་གསང་བའི་རྣལ་འབྱོར་མ་དང། དེའི་རྟེན་འབྲེལ་གྱིས་ལྟེ་བའི་དབུ་མར་རོ་རྐྱང་གིས་འཁྱུད་པའི་ནང་གི་དབྱིབས་གྲུ་གསུམ་ཨེ་ཡིག་དང། དེའི་ནང་དུ་ཁམས་དམར་པོ་ཉིས་
དྭངས་ཀྱི་གསུམ་དྭངས་ཨ་ཐུང་ཤད་ཀྱི་རྣམ་པ་ཙན་ནམ་ལུགས་འདིར་ཕག་མོ་ཏི་ལ་ཀ་ཞེས་པ་བཾ་ཡིག་ཟླུམ་པོའི་རྣམ་པར་ཡོད་པ་ནི་ནང་གི་རྣལ་འབྱོར་མ་དང། ཕྱི་རོལ་འོག་མིན་ན་བཞུགས་པ་ནི་ལྷན་སྐྱེས་ཀྱི་རྣལ་འབྱོར་མ་སྟེ་ཕྱིའི་རྣལ་
འབྱོར་མ་རབ། འཛམ་བུ་གླིང་གི་ཡུལ་ཉེར་བཞི་སོགས་ན་བཞུགས་པ་ནི་ཞིང་སྐྱེས་ཀྱི་རྣལ་འབྱོར་མ་སྟ་འབྲིང། ལམ་མཐུན་མོང་དང་མཐུན་མོང་མིན་པ་ལ་རིམ་གྱིས་སྦྱངས་པས་བསྐྱེད་རིམ་གྱི་རྟོགས་པ་སྣེ་ཟིན་སྐྱེས་པ་ཡན་
ཆད་ནི་སྔགས་སྐྱེས་ཀྱི་རྣལ་འབྱོར་མ་སྟེ་ཐ་མ་ཡིན་ལ། དེ་ཡང་བླ་མ་དམ་པས་ལུགས་འདིའི་བྱིན་རླབས་མཛད་པའི་སྐབས་སུ་ནང་གི་རྣལ་འབྱོར་མ་བསྐྱེད་པ། ཕྱིའི་རྣལ་འབྱོར་མ་དབབ་པ་གསང་བའི་རྣལ་འབྱོར་མ་

[016B]བསྐྱེད་རྫོགས་གང་ལ་ཡང་དབང་དུས་སུ་ངོ་སྤྲད་པ་དེ་ཁའི་རྒྱུན་ཉམས་སུ་ལེན་པ་ལས་གཞན་ལོགས་སུ་ཉམས་ལེན་བྱ་རྒྱུ་གང་ཡང་མེད་པས། འདིར་ཡང་བྱིན་རླབས་
ཀྱི་སྐབས་སུ་ངོ་སྤྲད་པ་དེ་བསྐྱེད་རྫོགས་ཀྱི་སྐབས་སུ་ཡང་དང་ཡང་དུ་བསྒོམས་པའི་ནང་གི་རྐྱེན་ལ་བརྟེན་ནས་དང་པོར་སྔགས་སྐྱེས། དེ་ནས་ཞིང་སྐྱེས། དེ་ནས་ལྷན་སྐྱེས་ཀྱི་རྣལ་འབྱོར་མ་རྣམས་རིམ་གྱིས་དབང་དུ་འདུས་
པས་ན་རྟོགས་པ་མས་འཆར་ཏེ། དེ་ལྟ་བུའི་སྒོ་ནས་ཡིད་དུ་འོང་བའི་རྒྱལ་ཡུམ་རྗེ་བཙུན་མ་ཉིད་གདུལ་བྱའི་དོན་དུ་ཕྱི་ཡི་རྣལ་འབྱོར་མ་གསུམ་གྱི་རྣམ་པར་བསྟན་པ་རྣམས་ཀྱི་རང་ཞལ་མངོན་སུམ་དུ་མཐོང་ནས་དེ་རྣམས་དང་སྙོམས་
འཇུག་གི་རྩེ་དགས་རོལ་པར་ཤོག་ཅིག་ཅེས་དང། ནང་གི་རྐྱེན་རྫོགས་རིམ་དབུ་མའི་ལམ་གྱིས་དྷཱུ་ཏཱིའི་རྩ་འཁོར་གྱི་དབུས་སུ་གནད་དུ་བསྣུན་ནས་སྒོམ་པ་དང། ཕྱིའི་རྐྱེན་ལས་རྒྱ་མཁའ་འགྲོ་མ་རྣམས་དབང་དུ་འདུས་ནས་དེ་རྣམས་
དང་སྙོམ་པར་ཞུགས་པ་ལ་བརྟེན་ནས་རླུང་ཐམས་ཅད་དབུ་མར་ཞུགས་གནས་ཐིམ་གསུམ་གྱིས་ཕྱག་རྒྱའི་བྷ་ག་ནས་ཐུར་སེལ་གྱི་རླུང་སྤོས་རེང་གི་དུད་པ་ལྟ་བུ་དབུ་མའི་ནང་བརྒྱུད་བྱུང་བས་རང་གི་ཐུར་སེལ་གྱི་རླུང་གྱེན་དུ་ལྡོག་
ནས་ལྟེ་བའི་ཕག་མོ་ཏི་ལ་ཀ་ཁམས་དམར་པོ་བཾ་ཡིག་གི་རྣམ་པ་ཅན་གྱི་ནང་གི་རྡོ་རྗེ་བཙུན་མོའི་མཆོག་ཚ་བ་མེའི་རང་བཞིན་ཅན་དེ་གྱེན་དུ་སྦར་བས་སྤྱི་བོའི་ཁམས་དཀར་པོ་ཧེ་རུ་ཀའི་ངོ་བོར་གནས་པ་ཞུ་ནས་སྙིང་གར་ཁམས་
[017A]༄༅། །དཀར་དམར་གྱི་འདུ་འཕྲོད་བྱས་པའི་རང་ཞལ་མཐོང་བ་སྟེ་ཉམས་སུ་མྱོང་བའི་རྩེ་དགས་རོལ་པར་ཤོག་ཅིག་ཅེས་དང། དེ་ལྟར་ཁམས་དཀར་དམར་གྱི་འདུ་འཕྲོད་བྱས་པས་དགའ་བཞི་རིམ་གྱིས་དྲངས་པ་སྤྱི་དང་
ཁྱད་པར་ལྷན་སྐྱེས་ཀྱི་དུས་སུ་བདེ་སྟོང་སྦྱར་ནས་བསྒོམས་པས། སྣང་མཆེད་ཐོབ་གསུམ་གྱི་གཉིས་སྣང་རགས་པ་ནུབ་ནས་ཐམས་ཅད་སྟོང་པ་འོད་གསལ་གྱི་གཉུག་སེམས་ལྷན་ཅིག་སྐྱེས་པའི་ཡེ་ཤེས་སྟོང་ཞིང་གསལ་
བའི་གསང་བའི་མཁའ་སྤྱོད་ཡུམ་གྱི་རང་ཞལ་གཞི་དུས་སུ་ཇི་ལྟར་ཡོད་པ་ལྟར་མངོན་སུམ་དུ་མཐོང་ནས་བདེ་སྟོང་གི་རྩེ་དགའ་ལ་རོལ་པར་ཤོག་ཅིག་ཅེས་སྨོན་པ་སྟེ་དེ་ལ་བྱིན་གྱིས་ཡས་རློབ་ཅེས་གསུངས་ཤིང། འོན་
ཀྱང་འོད་གསལ་ལྷན་ཅིག་སྐྱེས་པ་དེ་ཉིད་འཁོར་བའི་རྩ་བ་བདག་འཛིན་དང་འཛིན་སྟངས་དངོས་འགལ་དུ་བཞུགས་པ་མིན་པས་དེ་ཙམ་གྱིས་འཁོར་བ་ལས་མི་གྲོལ་ཏེ། མགོན་པོ་ཀླུ་སྒྲུབ་ཀྱིས་གང་དག་སྟོང་ཉིད་མི་ཤེས་པ།།
དེ་དག་ཐར་པར་གཏན་མ་ཡིན། །འགྲོ་དྲུག་སྲིད་པའི་བཙོན་རར་ནི། །རྨོངས་པ་དེ་དག་འཁོར་བར་འགྱུར། །ཞེས་གསུངས་ཤིང་སྟོང་ཉིད་ལ་མདོ་སྔགས་གཉིས་ཁྱད་པར་མེད་པར་གསུངས་སོ་།དེས་ན་བདག་མེད་པའི་སྟོང་ཉིད་
ལ་ངེས་ཤེས་ཕུ་ཐག་ཆོད་པ་མེད་ན་འཁོར་བ་ལས་མི་གྲོལ་ཞིང། དེ་རྟོགས་མཁན་གྱི་བློ་བདེ་ཆེན་ལྷན་ཅིག་སྐྱེས་པའི་ཡེ་ཤེས་གོང་དུ་བཤད་པ་བཞིན་མེད་ན་མྱུར་ལམ་སྔགས་བླ་མེད་ཀྱི་ཁྱད་ཆོས་མེད་པས་དེ་གཉིས་ཀ་དགོས་

[017B] ས་ར་ཧ་ས། སྙིང་རྗེ་དང་བྲལ་སྟོང་པ་ཉིད་ཞུགས་པ། །དེས་ནི་ལམ་མཆོག་རྙེད་པ་མ་ཡིན་ནོ། །འོན་ཏེ་སྙིང་རྗེ་འབའ་ཞིག་གོམས་ན་ཡང། །འཁོར་བ་འདིར་གནས་ཐར་པ་ཐོབ་མི་འགྱུར། །གང་ཡང་གཉིས་པོ་སྦྱོར་བར་ནུས་པ་དེ།།
འཁོར་བར་མི་གནས་མྱ་ངན་འདའ་མི་གནས། །ཞེས་གསུངས་སོ། །དེ་ལྟར་གསང་བའི་རྣལ་འབྱོར་མ་བདེ་ཆེན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་དེས་ཆོས་ཉིད་དོན་སྤྱིའི་ཚུལ་གྱིས་རྟོགས་པ་དཔེའི་ལྷན་སྐྱེས་སམ་དཔེའི་
འོད་གསལ་འཆར་ཞིང། དེ་ལ་གོམས་བས་མ་དག་པའི་སྒྱུ་མའི་སྐུར་དངོས་གནས་ལ་ལྡང་ཞིང། དེ་ཡང་འོད་གསལ་དུ་ཞུགས་པ་ལས་ལྷན་ཅིག་སྐྱེས་པའི་ཡེ་ཤེས་ཀྱིས་ཆོས་ཉིད་མངོན་སུམ་དུ་རྟོགས་པའི་དོན་གྱི་འོད་གསལ་
མངོན་དུ་འགྱུར་ཞིང། དེ་ནས་རིམ་གྱིས་སློབ་པ་དང་མི་སློབ་པའི་ཟུང་འཇུག་རྡོ་རྗེ་རྣལ་འབྱོར་མའི་གོ་འཕང་མངོན་དུ་བྱེད་པ་ཡིན་ནོ། །དེས་ན་ཕྱིའི་རྣལ་འབྱོར་མ་སྤྱི་དང་ཁྱད་པར་ཞིང་སྐྱེས་དང་ལྷན་སྐྱེས་ཀྱི་རྣལ་འབྱོར་མ་དང་འདུ་བ་
རྙེད་ན་ལམ་ཆེས་མྱུར་ཞིང། དེ་ལྟ་བུའི་རྟེན་འབྲེལ་འགྲིག་པའི་ཐབས་ཁྱད་པར་ཅན་མང་པོ་ཞིག་འཁོར་ལོ་སྡོམ་པ་ཡབ་ཡུམ་གྱི་ལམ་འདི་ལ་ཡོད་པས་གཞན་ལས་ཁྱད་བར་དུ་འཕགས་པར་གསུངས་སོ། །གཉིས་པ་བདག་ལྷར་
བསྐྱེད་པ་དངོས་ལ་སྨོན་པ་ནི། སྦྱང་གཞི་འཆི་བ་བར་དོ་སྐྱེ་བ་གསུམ། །སྐུ་གསུམ་ལམ་དུ་འཁྱེར་བའི་རྨད་བྱུང་ཐབས། །ལམ་འབྲས་རྟོགས་པ་སྐྱེ་བའི་སྨིན་བྱེད་མཆོག། བདག་ལྷར་བསྐྱེད་པའི་རྣལ་འབྱོར་མཐར་ཕྱིན་ཤོག། ཅེས་པ་

[018A]༄༅། །སྟེ༑ དེ་ནི་སྒྲུབ་ཐབས་ཀྱི་བཾ་ཡིག་དེ་ཉིད་ཇེ་ཇེར་སོང་སྟེ་ཞེས་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་ཞེས་པའི་བར་ཏེ། དེ་ཡང་གང་སྦྱང་བའི་གཞི་ནི་འཆི་བ་བར་དོ་སྐྱེ་བ་གསུམ་ཡིན་ཅིང། དེ་ཡང་འགྲོ་བ་
གཞན་དང། །སྐྱེ་གནས་གཞན་དང། གླིང་གཞན་དང། རང་ལས་རྒྱུད་ཐ་དད་པའི་གང་ཟག་རྣམས་ཀྱི་འཆི་བ་བར་དོ་སྐྱེ་བ་གསུམ་སྦྱོང་བ་མིན་ཏེ། སྔགས་བླ་མེད་ཀྱི་གདུལ་བྱའི་གཙོ་བོ་ཚེ་གཅིག་ལ་སངས་རྒྱས་སྒྲུབ་པའི་རྟེན་ལ་ནི་འཛམ་
བུ་གླིང་པའི་མི་མངལ་སྐྱེས་ཁམས་དྲུག་ལྡན་པ་དབང་པོ་གཉིས་སྦྱོར་གྱི་བདེ་བ་ལམ་དུ་བྱེད་ནུས་པའི་དབང་རྣོན་ཞིག་དགོས་པ་ལས། ཁམས་གོང་མ་གཉིས་དང། འདོད་ལྷ་སྟེང་མ་བཞི་དང་དམྱལ་བ་རྣམས་ལ་དབང་པོ་གཉིས་སྦྱོར་
གྱི་བདེ་བ་མེད། སུམ་ཅུ་རྩ་གསུམ་པ་དང་རྒྱལ་ཆེན་བཞི་རིགས་ལ་རླུང་ཉི་ཚེ་འདུས་པའི་བདེ་བ་ཙམ་ལས་རྩ་དང་ཁམས་དཀར་དམར་མེད་པས་དེའི་འདུ་འཕྲོད་ཀྱི་བདེ་བ་མེད། ཡི་དྭགས་དང་དུད་འགྲོ་ལ་དབང་པོ་གཉིས་སྦྱོར་གྱི་བདེ་
བ་ཡོད་ཀྱང་ལས་ཀྱི་སྒྲིབ་པ་ཆེ་ཞིང་དབང་པོ་བརྟུལ་བས་བདེ་བ་ལམ་དུ་བྱེད་མི་ནུས་པས་སྔགས་བླ་མེད་ཀྱི་གདུལ་བྱའི་གཙོ་བོར་མི་རུང། གླིང་གཞན་གསུམ་གྱི་མི་རྣམས་ཀྱང་ལོངས་སྤྱོད་ཀྱིས་པ་ཞེས་ལོངས་སྤྱོད་ཆེ་ཞིང། ཚེ་རིང་ཐུང་
ལུས་བཟང་ངན། འབྱོར་རྒུད། ནད་ཡོད་མེད། བདེ་སྡུག་སོགས་ཕལ་ཆེར་འདྲ་མཉམ་དུ་ཡོད་པས་རང་རྒྱུ་མཚན་དུ་བྱས་པའི་ངེས་འབྱུང་དང། གཞན་རྒྱུ་མཚན་དུ་བྱས་པའི་སྙིང་རྗེ་སྐྱེ་དཀའ་ཞིང། དབང་པོ་གཉིས་སྦྱོར་གྱི་བདེ་བ་ཡོངས་

[018B] འཛམ་བུ་གླིང་པའི་མི་རྣམས་ནི་ལས་ཀྱིས་པ་ཞེས་ཚེ་སྟོད་ལ་བསགས་པའི་ལས་འབྲས་ཚེ་སྨད་ལ་སྨིན་ནུས་ཤིང། ཚེ་རིང་ཐུང། ལུས་བཟང་ངན། འབྱོར་རྒུད། བདེ་སྡུག་སོགས་ཁྱད་
པར་ཤིན་ཏུ་ཆེ་བས་ངེས་འབྱུང་དང་སྙིང་རྗེ་སྐྱེ་སླ། ས་ཆུ་མེ་རླུང་རྩ་དང་ཐིག་ལེ་སྟེ་ཁམས་དྲུག་དང་ལྡན་ཞིང་།དབང་པོ་རྣོ་བས་ཁམས་དཀར་དམར་འདུ་འཕྲོད་ཀྱི་བདེ་བ་ལམ་དུ་བྱེད་ནུས། དེར་མ་ཟད་གཞི་ལམ་འབྲས་བུའི་གནས་
སྐབས་ཐམས་ཅད་རྣམ་པ་མཐུན་པ་ཞིག་དགོས་པ་ལས། འབྲས་དུས་ཀྱི་མཆོག་གི་སྤྲུལ་སྐུས་མཛད་པ་བཅུ་གཉིས་ཀྱི་ཚུལ་སྟོན་པ་ཡང་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་པའི་རྣམ་པར་སྟོན་པ་མ་གཏོགས་
གླེང་གཞན་དང་སྐྱེ་གནས་གཞན་གྱི་རྣམ་པར་སྟོན་པ་མིན་ནོ་།དེས་ན་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན་པ་སྒྲུབ་པ་པོ་རང་ཉིད་ལ་མ་འོངས་པ་ན་འབྱུང་རྒྱུའི་འཆི་བ་བར་དོ་སྐྱེ་བ་གསུམ་སྐབས་འདིའི་སྦྱང་གཞི་
ཡིན་ལ། དེ་རྣམས་སྦྱོད་ཚུལ་ནི་བཾ་ཡིག་དེ་ཉིད་ཇེ་ཆེར་སོང་སྟེ་ཞེས་པའི་སྐབས་སུ། ས་ལུགས་ལ་བཾ་ཡིག་ཕར་སྤྲོ་བ་ཙམ་ལས་མི་འབྱུང་ཡང། སླར་ཡང་བཾ་ཡིག་ཆུང་ངུའི་བར་དུ་ཚུར་བསྡུ་བ་ནི་རྫོགས་རིམ་ཟབ་མོའི་སྨིན་བྱེད་ཁྱད་
པར་ཅན་དུ་འགྱུར་བ་ཡིན་ཏེ། རྫོགས་རིམ་གྱི་སྐབས་རིལ་འཛིན་དང་རྗེས་བཞིག་གི་སྡུད་རིམ་གཉིས་ལས་ཕྱི་མ་དང་མཐུན་ཞིང། ལྷག་པར་རྫོགས་རིམ་གྱི་སྐབས་འོད་ཟེར་སོགས་ཕྱིར་སྤྲོས་པ་རྣམས་སླར་སྤྲོ་གཞི་ལ་ངེས་པར་

[019A]༄༅། །བསྡུ་བ་དང། སྡིག་སྒྲིབ་སྦྱོང་བའི་དམིགས་པ་ཡང་ཕྱིར་ཐོན་པ་མི་བྱེད་པ་ཡིན་པས་བཾ་ཡིག་ཕར་སྤྲོས་པ་ཙམ་ལ་མ་བཞག་པར་ཤིན་ཏུ་ཕྲ་བའི་བར་ངེས་པར་བསྡུ་དགོས་ཤིང་དེ་ཡང་བླ་མ་བསྟིམས་པའི་རྗེས་སུ་རང་སེམས་
དང་བླ་མའི་ཐུགས་དབྱེར་མེད་པ་བདེ་སྟོང་གི་རང་བཞིན་གྱི་བཾ་ཡིག་དེ་ཉིད་རེ་ཆེར་སོང་སྟེ་སྔགས་འཕྲེང་ཟླ་བ། ཆོས་འབྱུང། རང་ལུས། སྡོད་ཡུལ། མཐོང་བའི་མཚམས་ཀྱི་ཡུལ་ཁམས་རྒྱལ་པོས་དབང་བསྒྱུར་བའི་རྒྱལ་ཁམས་སོགས་
ནམ་མཁའི་མཐའ་མཉམ་གྱི་སྣོད་བཅུད་ཐམས་ཅད་བདེ་སྟོང་གི་རང་བཞིན་གྱི་བཾ་ཡིག་གཅིག་པོ་དེའི་ངོ་བོར་སོང་བར་བློ་ཐག་བཅད། དེ་ནས་སྡུད་ཚུལ་ཡབ་བཀའ་དྲིལ་བུ་ལྷ་ལྔ་དང་མཐུན་པས། སླར་ཡང་མཐའ་ནས་རིམ་གྱིས་
བསྡུས་སྟེ་པཾ་ཡིག་ཆུང་ངུར་གྱུར་པའི་བར་ལ་ས་ཆུ་ལ་ཐིམ་པའི་རྟགས་སྨིག་སྒྱུ་ལྟ་བུའི་སྣང་བ་དང། ལུས་མགོ་བོ་ལ་ཐིམ་པའི་ཚེ་ཆུ་མེ་ལ་ཐིམ་པའི་རྟགས་དུ་བ་ལྟ་བུའི་སྣང་བ་དང། མགོ་བོ་ཟླ་ཚེས་ལ་ཐིམ་པའི་ཚེ་མེ་རླུང་ལ་ཐིམ་པའི་རྟགས་ཁ་ནང་མེ་ཁྱེར་ལྷ་བུའི་སྣང་བ་དང། ཟླ་ཚེས་ཐིག་ལེ་ལ་ཐིམ་པའི་ཚེ་རླུང་རྣམ་ཤེས་ལ་ཐིམ་པའི་རྟགས་མར་མེ་ཏལ་འབར་ལྟ་བུའི་སྣང་བ་སྟེ་རྟགས་བཞི་དང། ཐིག་ལེ་ནཱ་ད་ལ་ཐིམ་པའི་ཚེ་ཐོག་མར་སྤྱི་བོའི་རྩ་འཁོར་
བཞིག་པའི་ནང་གི་བྱང་སེམས་དཀར་པོ་དབུ་མའི་ནང་བརྒྱུད་སྙིང་གའི་བར་དུ་བབས་པ་ན་སྟོང་པ་དང་པོ་སྣང་བ་དཀར་ལམ་པ་དང། དེ་ནས་ནཱ་ད་ལ་ཁྱོག་གསུམ་ཡོད་པའི་ཁྱོག་འོག་མ་བར་མ་ལ་ཐིམ་པའི་སྐབས་སུ་ལྟེ་བའི་

[019B]བཞིན་ཅན་དབུ་མའི་ནང་བརྒྱུད་སྙིང་གའི་བར་དུ་གྱེན་དུ་འབར་བས་སྟོང་པ་གཉིས་པ་མཆེད་པ་དམར་ལམ་པ་དང། འཁྱོག་བར་མ་གོང་མ་ལ་ཐིམ་པའི་སྐབས་སུ་ཁམས་
དཀར་དམར་གཉིས་སྙིང་གའི་རྩ་འཁོར་གྱི་དབུས་སུ་མི་ཤིགས་པའི་ཐིག་ལེ་ཁམས་དཀར་དམར་སྲན་མའི་ཟླ་ཆག་བ་སྦྱར་བ་ལྟ་བུའི་དབུས་སུ་རླུང་སེམས་ཤིན་ཏུ་ཕྲ་བ་ཡོད་པ་དེའི་སྟེང་འོག་ཏུ་བབས་ནས་འཐུམ་པས་སྟོང་
པ་གསུམ་པ་ཉེར་ཐོབ་ནག་ལམ་པ་འཆར་བ་འདིའི་སྟོད་འཐུམ་བཞིན་པའི་སྐབས་སུ་དྲན་པ་ཡོད་ལ། སྨད་འཐུམ་ཟིན་པའི་སྐབས་སུ་དྲན་མེད་དུ་བརྒྱལ་བ་ལྟ་བུ་ཡོད་ཀྱང་སྐྱོན་མིན་ཡོན་ཏན་ཡིན་ཏེ་བརྒྱལ་ཚབ་ཇི་ཙམ་ཆེ་བ་དེ་ཙམ་
དུ་འོག་གི་འོད་གསལ་བརྟན་ཞིང་འཐུག་པ་འབྱུང་བ་དང། ནཱ་དའི་རྩེ་ཡང་མི་དམིགས་པར་སྟོང་པར་སོང་བ་ན་ཁམས་དཀར་དམར་མི་ཤིགས་པའི་ཐིག་ལེ་དང་བཅས་པ་སྟོད་སྨད་དུ་ཁ་གྱེས་ནས་ཤིན་ཏུ་ཕྲ་བའི་རླུང་སེམས་ཀྱི་རང་
མདངས་སྔོན་དུ་གྱུར་པའི་སྐབས་སློད་བྱེད་ཀྱི་སྐྱོན་གསུམ་དང་བྲལ་བའི་སྟོང་པ་བཞི་པ་ཐམས་ཅད་སྟོང་པ་འོད་གསལ་འཚར་བ་སྟེ། དེ་འདྲའི་སྟོང་བཞི་སྤྱི་དང་ཁྱད་པར་སྟོང་པ་བཞི་པའི་སྐབས་སུ་སྣང་ཡུལ་དུ་སྣོད་བཅུད་ཀྱི་
སྣང་བ་གཏན་ནས་མེད་པའི་སྟོང་སང་དེ་བ་དང། མྱོང་ཡུལ་དུ་རང་གི་ཤིན་ཏུ་ཕྲ་བའི་རླུང་སེམས་བདེ་བ་ཆེན་པོའི་ངོ་བོར་གྱུར་པ་ཡོད་པ་དེས། འཛིན་སྟངས་ཆོས་ཐམས་ཅད་རང་གི་བློས་བཏགས་པ་ཙམ་ལས་རང་ངོས་ནས་
[020A]༄༅། །བདེན་པར་གྲུབ་པ་རྡུལ་ཙམ་ཡང་མེད་པར་ངེས་པའི་ཡུལ་ཅན་བདེ་བ་ཆེན་པོ་དང་ཡུལ་སྟོང་པ་ཉིད་གཉིས་གཉིས་སྣང་ཕྲ་མོས་ཀྱང་བར་མ་ཆོད་པར་ཆུ་ལ་ཆུ་བཞག་པ་བཞིན་དུ་གྱུར་པ་དང། དེ་ཡང་ཐ་མལ་བ་
ཙམ་མ་ཡིན་པར་འབྲས་དུས་ཀྱི་རྡོ་རྗེ་རྣལ་འབྱོར་མའི་ཐུགས་ཡེ་ཤེས་ཆོས་སྐུ་དངོས་ཡིན་སྙམ་པའི་ང་རྒྱལ་དང་བཅས་ཁྱད་ཆོས་བཞི་ལྡན་ལ་ཡུན་མི་ཐུང་ཙམ་འཇོག་པ་ནི་འཆི་བ་ཆོས་སྐུའི་ལམ་ཁྱེར་དང་སེམས་ཅན་གྱི་དོན་དུ་
གཟུགས་སྐུར་ལྡང་བའི་འཕེན་པ་བཏང་ལ་རང་སེམས་ཆོས་སྐུར་མོས་པ་དེ་ཉིད་ཤིན་ཏུ་ཕྲ་བའི་བཾ་ཡིག་གི་རྣམ་པར་ནམ་མཁར་གནས་པ་ལ་བར་དོ་ལོངས་སྐུའི་ང་རྒྱལ་བྱེ་དང་བར་དོ་ལོངས་སྐུའི་ལམ་ཁྱེར་དང། བཾ་ཡིག་གི་འོག་ཏུ་ཨེ་
ཡིག་ཉིས་བརྩེགས་ལས་ཆོས་འབྱུང་དམར་པོ་ཉིས་བརྩེགས་དགའ་འཁྱིལ་བཞི་དང་བཅས་པའི་ནང་དུ་ཨ་ལས་ཟླ་བ་དཀར་ལ་དམར་བའི་མདངས་ཅན་གྱི་མཐར་ཨོཾ་གསུམ་མའི་སྔགས་འཕྲེད་ཁ་དོག་དམར་པོ། ཡི་གེ་དབུ་ཆེན་གྱེན་
འགྲེང་ཞལ་ནང་དུ་བསྟན་པ་བྱུ་རུའི་འཕྲེང་བ་ལྟ་བུས་བསྐོར་བ་གསལ་བཏབ་ལ། རང་སེམས་པཾ་ཡིག་གིས་ཟླ་བ་མཐོང་བ་ན་གཞན་དོན་དུ་རགས་པའི་སྤྲུལ་སྐུ་བཟུང་བར་བྱའོ་སྙམ་པའི་འཕེན་པ་དང་བཅས་པཾ་ཡིག་ཟླ་བའི་དབུས་སུ་
ཞུགས་ཏེ། ཟླ་བ་བཾ་ཡིག་སྔགས་འཕྲེང་དང་བཅས་པ་ལས་འོད་ཟེར་སྤྲོ་བསྡུ་བྱས་པ་ལ་བརྟེན་ནས་རྟེན་སྲུང་འཁོར་ཆོས་འབྱུང་དང་བཅས་པ་དང། བརྟེན་པ་རྗེ་བཙུན་མའི་སྐུ་དུས་གཅིག་ཏུ་བསྐྱེད་ནས་རིམ་གྱིས་གསལ་བཏང་སྟེ་འབྲས་

[020B]པ་སྐྱེ་བ་སྤྲུལ་སྐུའི་ལམ་ཁྱེར་ཡིན་ལ། ཨོཾ་གསུམ་མའི་སྔགས་འཕྲེང་འགོད་ཚུལ་ལ་བཞེད་པ་མི་འདྲ་བ་ཡོད་ཀྱང། འདིའི་ཁུངས་མཐར་ཐུག་ན་རོ་བའི་གཞུང་ཆུང་ལས་སྔགས་འཕྲེང་
ལུགས་ལས་ལྡོག་པར་བསམ་དགོས་པར་གསུང། ལུགས་ལས་ལྡོག་པའི་དོན་གཡོན་སྐོར་ཡིན་པ་དེའི་མཚན་བུར་གསལ་ཞིང། མཆན་བུ་དེ་ས་ཆེན་གྱིས་མཛད་པར་རྒྱལ་མཆོག་ལྔ་པའི་བསན་ཡིག་ཏུ་གསལ། གཞན་ཡང་
འདིའི་གཞུང་རྣམས་སྔགས་གཡོན་སྐོར་དུ་འགོད་པར་མི་མཐུན་པ་མེད། དེས་ན་ལུགས་ལས་ལྡོག་པ་དང་གཡོན་སྐོར་དོན་གཅིག། ལུགས་འབྱུང་དམ་ལུགས་ལས་མ་ལྡོག་པ་དང་གཡས་སྐོར་དོན་གཅིག། ལུགས་ལྡོག་བྱེད་ཚུལ་
བདེ་མཆོག་རྩ་རྒྱུད་ལེའུ་བརྒྱད་པ་ལས། ཧཱ་སཱ་ཊ་ཕ་ཧཱུཾ་ཧཱུཾ་ཡེ་ནཱི་རྞ་ཝ་ཛྲ་བ་ཡེ་ནཱི་ཀཱི་ཌཱ་དྡྷེབུ་རྦས་ཨོཾ། ཞེས་གསུངས་པ་ལྟར་དང། ལུགས་འབྱུང་བྱེད་ཚུལ་དེའི་ཐད་ཀྱི་རྗེའི་སྦས་དོན་ཀུན་གསལ་ལས། སྔགས་སྟོན་པ་ནཧཱ་སཱ་ཞེས་བྱ་བ་ལ་
སོགས་བ་ལུགས་ལྡོག་ཏུ་གསུངས་པ་ནི། རྒྱུད་ལ་རང་དགར་འཇུག་པ་དགག་པའི་ཕྱིར་ཡིན་ལ། གོཾ་རིམ་ལུགས་མཐུན་དུ་བཤད་ན། ཨོཾ་སརྦ་བུདྡྷ་ཞེས་སོགས་གསུངས་པ་ལྟར་ཡིན་ལ། དེས་ན་ཡི་གེ་སྟར་གཅིག་ཏུ་བྲིས་ན་ཀློག་
པ་པོའི་གཡས་ནས་གཡོན་དུ་གློག་པ་དང་འདྲ་བ་ལུགས་ལྡོག་གཡོན་སྐོར་དང། གཡོན་ནས་གཡས་སུ་ཀློག་པ་དང་འདྲི་བ་ལུགས་འབྱུང་གཡས་སྐོར་ཡིན་པར་ངེས་སོ། །འདི་ལ་མུས་ཆེན་སངས་རྒྱས་དཔལ་བཟང་གི་བྱིན་རླབས་

[021A]༄༅། །ཀྱི་ཡི་གེ་ལས། མདུན་ནས་གཡོན་སྐོར་གྱིས་ཨོཾ་གསུམ་མ་མགོ་ཕྱིར་བསྟན་བྲི། ཞེས་དང། དེའི་མཆན་ལ། ཨོཾ་ཨོཾ་ཨོཾ་དང་སརྦ་དང། བུདྡྷ་དང། ཌཱ་ཀི་དང། ནཱི་ཡེ་དང། བཛྲ་དང་ཝ་རྞ་དང། ནཱི་ཡེ་དང། བཛྲ་དང་
པ་རོ་དང། ཅ་ནཱི་ཡེ་དང། ཧཱུཾ་ཧཱུཾ་ཧཱུཾ་དང། ཕཊ་ཕཊ་ཕཊ་དང། སཱཧཱ་རྣམས་རིམ་པ་བཞིན་དུ་བྲི། དེ་ཡང་ཤར་དྲང་པོར་ཨོཾ། བྱང་དུ་ཌཱ། ནུབ་ཏུ་ཎ། ལྷོར་ནཱི་བྱུང་ན་ལེགས་ཞེས་འབྱུང། དེ་བཞིན་དུ་ཚར་ཆེན་གྱི་མཁའ་སྤྱོད་བསྒྲུབ་པའི་ཉེ་ལམ་
ལས༑ བཾ་ཡིག་བྲིས་པའི་མཐར་མདུན་ནས་གཡོན་སྐོར་གྱིས་ཨོཾ་གསུམ་མའི་སྔགས་འཕྲེང་མགོ་ཕྱིར་བསྟན་ཁོར་ཡུག་ཏུ་བྲིས། དེ་ཡང་ཨོཾ་གསུམ། དེའི་རྗེས་སུ་སརྦ། ཞེས་པ་ནས། སཱཧཱ་རྣམས་རིམ་པ་བཞིན་དུ་བྲི་བ་མ་
རྟོགས་འབྲུ་རཻ་ནས་ལྡོག་བར་མི་མཛད། ཅེས་པའི་བར་དང། འདི་ལ་ཤར་དྲང་པོར་ཨོཾ་དང། ཞེས་པ་ནས། ལྷོར་ནཱི་བྲིས་ན་ཆ་སྙོམ་པར་འགྱུར་རོ། །ཞེས་པའི་བར་སྔ་མ་དང་ཁྱད་པར་གཏན་ནས་མེད་པར་གསུངས། མཁའ་སྤྱོད་
བགྲོད་པའི་ཉེ་ལམ་ལས། ཟླ་བའི་ཁ་མཚམས་ལ་སྔགས་འཕྲེང་གཡོན་སྐོར། དེའང་བཾ་གྱི་མདུན་དུ་ཨོཾ་གསུམ། དེ་ནས་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཞེས་པའི་བར་ཉིས་སྡེབས་སུ་ལྡོག་པ་དང་
དེ་ནས་ཧཱུཾ་གསུམ་ཕཊ་གསུམ། སཱཧཱ་ཞེས་པའི་ཧཱ་ཨོཾ་གྱི་འཁྲིས་སུ་ཁྲིག་གེ་བསླེབས་པ། ཞེས་གསུངས། ཉིས་སྡེབས་སུ་ལྡོག་ཚུལ་ནི་པན་ཆེན་ངག་དབང་ཆོས་གྲགས་ཀྱིས། དེ་ཡང་བཾ་གྱི་མདུན་དུ་ཨོཾ་གསུམ། དེའི་འཁྲིས་

[021B] དེའི་འཁྲིས་སུ་བུདྡྷ་ལོག་པའི་དྷབུ། དེའི་འཁྲིས་སུ་ཀི་ཌཱ་དེའི་ལ་འཁྲིས་སུ་ཡེ་ནཱི། དེའི་འཁྲིས་སུ་ཛྲབ། དེའི་འཁྲིས་སུ་རྞྞཝ། དེའི་འཁྲིས་སུ་ཡེ་ནཱི་དེའི་འཁྲིས་སུ་ཛྲབ། དེའི་འཁྲིས་སུ་རོ་བཻ། དེའི་
འཁྲིས་སུ་ཡེ་ནཱི་ཙ། དེའི་འཁྲིས་སུ་ཧཱུཾ་གསུམ་དང་ཕཊ་གསུམ་རྣམས། དེའི་འཁྲིས་སུ་སཱཧཱ་ཨོཾ་དང་པོའི་རྩར་བསླེབས་པར་ལེགས་པར་བསམ། ཞེས་གསུངས་པའི་སརྦ་ཞེས་སོགས་ཀྱང་སརྦ་ལུགས་ལྡོག་གཡོན་
སྐོར་དུ་བྲིས་པས་རྦས་ཞེས་སོགས་ཀྱི་དོན་ཡིན་པས། གཞུང་དེར་གང་གསུངས་པ་དང་ཡི་གེར་གང་ཡད་པ་ཨོཾ་གསུམ་ལ་འཐུད་ནས་བྲིས་ན་རྒྱུད་ལས་གང་གསུངས་པ་ལྟར་གྱི་ལུགས་ལྡོག་གཡོན་སྐོར་དང། ཧཱ་ཨོཾ་གྱི་འཁྲིས་སུ་
འཁྲིག་གེ་བསླེབས་པ་རྣམས་འབྱུང་ཞིང། འབྲུ་རེ་རེ་ནས་ལྡོག་པར་མི་མཛད་ཅེས་པའི་དོན་ནི། ཌ་ཡོད་སར་ད། ད་ཡོད་སར་ཌ། ཎ་ཡོད་སར་ན། ན་ཡོད་སར་ཎ་འདྲི་བ་སོགས་རེ་རེ་ནས་ལོག་པོར་མི་འདྲི་ཞེས་པའི་དོན་ཡིན། དེ་ལྟར་བྱས་
ན་ཤར་དྲང་པོར་ཨོཾ། བྱང་དུ་ཌཱ། ནུབ་ཏུ་ཎ། ལྷོར་ནཱི་བྱུང་ན་ཆ་སྙོམ་པར་འགྱུར་གསུངས་པ་ཡང་ཕལ་ཆེར་དོན་ལ་གནས་ཏེ་བྱང་ཤར་དུ་སྲོག་ལྡན། ་ནུབ་བྱང་དུ། ་ཤར་ལྷོར་ཊ་སྲོག་མེད་གསུམ་ཕྱི་མའི་མགོར་
བརྩེག་པའི་དབང་དུ་བྱས་ན། ་འབྱུང་ལ། ད་ལྟའི་ལུགས་ལྟར་ཕ་དང་ཊ་རིམ་པར་བྲིས་ན་ཤར་ལྷོར། ་འབྱུང་ངོ། །དེས་ན་ཕྱི་མའི་དབང་དུ་བྱས་ན། ཤར་དྲང་པོར་ཨོཾ། བྱང་དུ་ཀི། ནུབ་ཏུ་བཛྲ་རྫས་མའི་བ། ལྷོར་ཧཱུཾ་རྗེས་མ་བྱས་ན་ཆ་ངེས་

[022A]༄༅། །པར་སྙོམ་པ་འབྱུང་ངོ། །འདི་ལ་འགའ་ཞིག་འབྲུ་རེ་རེ་ནས་ལྡོག་པར་མི་མཛད་ཅེས་པ་རེ་རེ་ནས་གཡོན་སྐོར་དུཾ་མི་འདྲི་བའི་དོན་དང། ཉིས་སྡེབས་སུ་ལྡོག་པ་ཡི་གེ་གཉིས་རེ་མ་ལྡོག་པར་གཡོན་སྐོར་དུ་འདྲི་
བར་དགོངས་པ་ལྟ་བུས་བུདྡྷ་སརྦ་ཨོཾ་ཞེས་སོགས་འདྲི་བར་བཞེད་པ་ཡོད་ཀྱང། འདི་ལ་ཧཱ་ཨོཾ་གྱི་འཁྲིས་སུ་བསླེབས་པ་མི་འབྱུང་ཞིང། གལ་ཏེ་སཱཧཱ་རེ་རེ་ནས་ལྡོག་པར་བཞེད་ན་སྔགས་བྱིངས་རེ་རེ་ནས་གཡོན་སྐོར་དུ་འདྲི་མ་རུང་
བར་ཉིས་སྡེབས་བྱེད་དགོས་ལ། སཱཧཱ་ཉིས་སྡེབས་མི་རུང་བར་རེ་རེ་ནས་བཟློག་དགོས་པའི་རྒྱུ་མཚན་མེད་པ་དང། གོང་དུ་ཆ་སྙོམ་ཚུལ་གསུངས་པ་ཡང་ཆ་ཤིན་ཏུ་མི་སྙོམ་པར་འགྱུར་ཏེ་བྱང་ཤར་ལ། ་ནུབ་བྱང་ལ་་
ལྷོ་ནུབ་ལ། ་ཤར་ལྷོར་སྲོག་ལྡན། ་དང༑ ཕཊ་བཀྲལ་ན། ་འབྱུང་བ་མངོན་སུམ་གྱིས་གྲུབ་པས། བཞི་དང་དགུ་སོགས་མང་ཉུང་ཆ་མི་སྙོམ་པ་མནག་རྫི་རྒན་པོས་ཀྱང་རྟོགས་ན། མཁས་ཤིང་གྲུབ་པའི་དབང་
ཕྱུག་ཚར་ཆེན་ཡབ་སྲས་ལ་ལོང་བའི་འཁར་བ་ལྟར་གར་འཛུགས་མེད་པའི་འཁྲུལ་པ་དེ་འདྲ་རྨི་ལམ་དུ་ཡང་འབྱུང་བ་མི་སྲིད་དེས་ན་དེ་དག་ལ་གཟུ་བོའི་བློས་ལེགས་པར་བརྟགས་ཤིང་དཔྱད་ན་ཡི་གེ་གཉིས་རེ་མ་ལྡོག་
བར་འདྲི་བ་ཚར་ཆེན་ཡབ་སྲས་སོགས་ཀྱི་དགོངས་པ་མིན་པར་འགྲུབ་བོ། །གཞན་ཡང་བཾ་ཡིག་གིས་སྔགས་འཕྲེང་ཀློག་པའི་ཚུལ་དུ་བཟླ་བར་གསུངས་པ་ཡང་ཇི་ལྟར་ཀློག། ཁྱད་པར་གཡས་གཡོན་གང་དུ་བཀླགས་ཀྱང་ཨོཾ་

[022B]བ་ལྟར་སོང་བས། སངས་རྒྱས་ཐམས་ཅད་ཀྱི་མཁའ་འགྲོ་མ་ཞེས་སོགས་ཀྱི་སྔགས་དོན་བཙལ་བས་མི་རྙེད་པར་འགྱུར་ལ་དང། རྒྱུད་དང་གྲུབ་ཆེན་ས་ཆེན་སོགས་ཀྱི་བཞེད་
པ་དང་མི་མཐུན་ཞིང་སྔགས་པ་ཏུ་དང་རྒྱབ་འགལ་དུ་འགྲོ་བ་དང། ལུགས་ལྡོག་གཡོན་སྐོར་བྱ་ཚུལ་དེ་ལྟར་ཡིན་ན་ཡབ་བཀའ་སོགས་སྔགས་འཕྲེང་གཡོན་སྐོར་དུ་འགོད་དགོས་ཚང་མ་ཇི་ལྟར་བྱེད་ལ་ཡང་སྔར་མ་གྲགས་པའི་ལེགས་
བཤད་གསན་པ་ཞིག་སྩལ་ནམ་གཏོགས་དམིགས་བུས་སྟོར་བའི་ལོང་བ་བཞིན་དུ་ཅེ་བྱའི་བརྙོལ་དང་བྲལ་བར་འགྱུར་རོ། །རྒྱུ་མཚན་དེ་རྣམས་ལ་དགོངས་ན་རྗེ་སྟག་ཕུའི་རིམ་གཉིས་ཀྱི་འཁྲིད་པཻ་ཌཱུརྱ་ཞུན་མའི་ཐེམ་སྐས་ལས་
ཉིས་སྡེབས་སུ་ལྡོག་པའི་བཞེད་པ་དང་བསྟུན་ནས་གསུངས་པའི་རྗེས་སུ། ཡང་ན་གཡོན་སྐོར་ཅི་འགྲེ་ལྟར་བྱས་ཀྱང་ལེགས་ཞེས་བླ་མས་གསུངས། ཞེས་གསུངས་པའི་བླ་མ་ནི་གྲུབ་མཆོག་འཇམ་དབྱངས་བདེ་བའི་རྡོ་རྗེ་དང་རྗེ་
བློ་བཟང་ཆོས་ཀྱི་ཉི་མའི་དཀྱིལ་ཆོག་ལས་ཀྱང། ཐུགས་སིན་དཀྱིལ་སྐབས་འབྲུ་རེ་རེ་ནས་ལྡོག་པར་མི་མཛད་གསུངས་ཡང་གཡོན་སྐོར་སྤྱི་འགྲོ་ལྟར་འབྲུ་རེ་རེ་ནས་ལྡོག་ཀྱང་ལེགས་ཞེས་བླ་མས་གསུངས། ཞེས་ལྔ་མའི་ཟེར་ཚུལ་
དང་བསྟུན་ནས་གསུངས་པའི་བླ་མ་ནི་རྗེ་སྟག་ཕུ་བ་དང་རྡོལྕང་སྐྱ་རོལ་པའི་རྡོ་རྗེ་གཉིས་ཀ་སྟེ། དེས་ན་ཡབ་སྲས་དེ་རྣམས་ནི་ངེས་པའི་དོན་དུ་དཔལ་ཧེ་རུ་ཀ་དང་གཉིས་སུ་མེད་ཅིང་དྲང་དོན་གདུལ་བྱའི་སྣང་ངོ་ལ་ཡང་མཚན་ལྡན་

[023A]༄༅། །གྱི་བླ་མ་མཐའ་ཡས་པའི་ཞབས་པད་བསྙེན་ནས་མདོ་རྒྱུད་མན་ངག་རྒྱ་མཚོ་ལྟ་བུ་ལ་ཐོས་བསམ་སྒོམ་གསུམ་མཐར་ཕྱིན་པར་མཛད་པས། མདོ་རྒྱུད་ཀྱི་དོན་ལ་རིགས་པའི་ལམ་ནས་དྲངས་པའི་ངེས་པ་རྙེད་ཅིང་མི་འཇིགས་
པའི་གཟེར་ཐེབས་པའི་མཁས་གྲུབ་གཉིས་ལྡན་གྱི་སྐྱེས་ཆེན་འགྲན་ཟླ་མེད་པ་ཤ་སྟག་ཡིན་པས། དེ་དག་གིས་ལེགས་པ་དངོས་སུ་བསྟན་ནས་མི་ལེགས་པ་ཤུགས་ལ་བསྟན་པའི་གསུང་ལ། བདག་གི་རྗེ་བླ་མས་ཀྱང་ལུང་དང་
རིགས་པ་མཐའ་ཡས་པའི་ལམ་ལས་དྲངས་པའི་ཐུགས་ངེས་རྙེད་དེ་འདིའི་ཟིན་བྲིས་སུ་གསལ་བ་ལྟར་གྱི་ཨོཾ་གསུམ་མའི་སྔགས་འཕྲེང་འགོད་ཚུལ་དང། དེ་དང་མཐུན་པའི་སིན་དཀྱིལ་གྱི་པར་སྔོན་མེད་གསར་དུ་ལྗགས་
བཀོར་མཛད་པ་ཡིན་པས། འདི་ལ་དོན་མཐུན་གྱི་ཀླན་ཁ་འཇུག་པའི་ཡུལ་མེད་དོ། །འོན་ཀྱང་ལུགས་གཞན་བཞེད་པའི་གོང་མ་རྣམས་ཀྱང་མཚན་ཐོས་པ་ཙམ་གྱིས་སྲིད་པའི་གདུང་བ་བཅིལ་བའི་སྐྱེས་ཆེན་ཁོ་ན་ཡིན་པས་
དགོངས་གཞི་ཁྱད་པར་ཅན་ཞིག་ཡོད་པ་ཡིན་ཤར་སྟབས། བླུན་རྨོངས་ཡོན་ཏན་གྱི་རྡུལ་དྲིས་མ་གོས་པ་བདག་ཅག་ནི་སྙིང་ནས་ཕྱག་འཚལ་ཞིང་སྐྱབས་སུ་མཆིབ་ལས་མ་འདས་ཀྱང། འདི་སྐོར་ལ་སྔ་མོ་ཏི་ཏུག་ཁ་ཤས་ནས་
ཕྲག་དོག་ཁོར་ནའི་བྱེད་པས་ཅལ་ཅོལ་སྨྲ་བ་བྱུང་ཞིང། ཟིན་བྲིས་སུ་ཡང་མདོར་བསྡུས་ལས་མེད་པས་རང་ལུགས་འཛིན་པ་རྣམས་ཀྱི་དོགས་པ་སེལ་ཕྱིར་ཅུང་ཟད་སྤྲོས་ཏེ་བྲིས་པ་ཡིན་ནོ། །དེ་ལྟ་བུའི་སྦྱང་གཞི་གསུམ་

[023B]བར་དོ་ལོངས་སྐུ་དང། སྐྱེ་བ་སྤྲུལ་སྐུ་དངོས་ཡིན་སྙམ་དུ་ང་རྒྱལ་ཤུགས་དྲག་དང་བཅས་ལམ་དུ་འཁྱེར་བའི་རྨད་དུ་བྱུང་བའི་ཐབས་མཁས་ཁྱད་པར་ཅན་ལ་བརྟེན་ནས་རིམ་
པ་གཉིས་པའི་སྐབས་སུ་ཕྱི་ནང་གི་ཐབས་ལ་བརྟེན་ནས་རླུང་ཕྲ་རགས་ཐམས་ཅད་སྙིང་གར་ཐིམས་པ་ལས་བྱུང་བའི་དཔེ་དོན་འོད་གསལ་གྱི་ལམ་རང་རྒྱུད་ལ་བསྐྱེད་པའི་དག་རྩ་སྨིན་བྱེད་དང། དེའི་འབྲས་བུ་མི་སློབ་པའི་འོད་གསལ་
ཆོས་སྐུ་མངོན་དུ་བྱེད་པའི་རྟོགས་པ་དང། འོད་གསལ་དེ་ལས་ལངས་མ་ཐག་ཏུ་ཕུང་པོ་རྙིང་པ་ལས་གོས་ལོགས་སུ་བཞིན་ལག་གི་རྣམ་པ་ཅན་གྱི་དག་མ་དག་གི་སྒྱུ་ལུས་གཉིས་ཀྱི་ལམ་དངོས་གནས་ལ་འགྲུབ་པའི་དགེ་རྩ་སྨིན་
བྱེད་དང། དེའི་མཐར་ཐུག་གི་འབྲས་བུ་ལོངས་སྤྱོད་རྫོགས་པའི་སྐུ་མངོན་དུ་བྱེད་པའི་རྟོགས་པ་དང། སྒྱུ་ལུས་པས་རགས་པའི་སྤྲུལ་སྐུ་འཛིན་པའི་དགེ་རྩ་སྨིན་བྱེད་དང། དེའི་འབྲས་བུ་ལོངས་སྐུས་རགས་པའི་སྤྲུལ་སྐུ་འཛིན་པའི་
རྟོགས་པ་སྟེ། དེ་ལྟ་བུ་འབྲས་དུས་ཀྱི་རྟོགས་པ་སྐྱེ་བའི་ལམ་དུས་ཀྱི་དགེ་རྩ་སྨིན་བྱེད་མཆོག་ཏུ་གྱུར་པ། བདག་ཉིད་རྗེ་བཙུན་མའི་རྟེན་ཆོས་འབྱུང་དང་བརྟེན་པ་ལྷའི་རྣམ་པར་ཡིད་ངོར་སྐྱེད་པར་བྱེད་པའི་རྣལ་འབྱོར་མཐར་
ཕྱིན་པར་ཤོག་ཅིག་ཅེས་སྨོན་པའོ། །བཞི་པ་འགྲོ་བ་དག་པའི་རྣལ་འབྱོར་ལ་སྨོན་པ་ནི། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང། །བཅུད་ཀྱི་སེམས་ཅན་བཾ་ཡིག་རྣལ་འབྱོར་མ། །ཟུང་འཇུག་བདེ་བ་ཆེན་པོའི་ཏིང་འཛིན་

[024A]༄༅། །གྱིས༑ ༑ཅིར་སྣང་དག་པའི་སྣང་བར་འཆར་བར་ཤོག་།ཅེས་པ་སྟེ། དེ་ནི་སྒྲུབ་ཐབས་ཀྱི་རང་གི་སྙིང་གར་ཞེས་པ་ནས་རྡོ་རྗེ་རྣལ་འབྱོར་མའི་སྐུར་གྱུར་ཅེས་པའི་བར་ཏེ། འདི་ལ་གཞན་གྱི་གཞི་སྦྱང། སྒྱུར་གཉིས་ལས་
དང་པོ་སྦྱང་བ་ནི། རང་གི་སྙིང་གར་ཆེས་འབྱུང་ཉིས་བརྩེགས་ཕྱིའི་གཞལ་ཡས་ཁང་ལྟ་བུའི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་དམར་པོ་ཞལ་མདུན་དུ་བསྟན་པ། དེའི་མཐར་མདུན་ནས་གཡོན་སྐོར་དུ་ཨོཾ་གསུམ་
མའི་སྔགས་འཕྲེང་དམར་པོས་བསྐོར་བ་ལས་འོད་ཟེར་སྣ་ལྔའི་དཀར་པོའི་སྣེར་སྐུ་འཁོར། དམར་པོའི་སྣེར་གསུང་འཁོར། སྔོན་པོའི་སྣེར་ཐུགས་འཁོར། སེར་པོའི་སྣེར་བདེ་ཆེན་གྱི་འཁོར་ལོ། ལྗང་གུའི་སྣེར་དམ་ཚིག་འཁོར་
ལོའི་ལྷ་ཚོགས་སྤྲོ་བའམ། བློས་མ་འཚུན་ན་འོད་ཟེར་སྣ་ལྔརྐྱང་པ་སྤྲོས་པ་བ་སྤུའི་བུག་ནས་ཕར་སོང་སྟེ་འོད་ཟེར་གྱིས་རེག་པ་ཙམ་གྱིས་སྣོད་ཀྱི་ཉེས་སྐྱོད་རྡོ་དང། གསེག་མ་དང། གྱོ་མོ་དང། ངམ་གྲོག་དང། གཡང་ས་སོགས་
དང༑ བཅུད་ཀྱི་ཉས་སྐྱོན་སྡིག་སྒྲིབ་བག་ཆགས་དང་བཅས་པ་སྐད་ཅིག་ལ་སྦྱངས་པར་བསམ་པ་དང། གཉིས་པ་བསྒྱུར་བ་ནི། སྣོད་ཐམས་ཅད་བདེ་སྟོང་གི་རང་བཞིན་ཆོས་འབྱུང་དང། བཅུད་ཐམས་ཅད་རྡོ་རྗེ་རྣལ་བྱོར་མར་
གྱུར་པར་བསམ་པ་སྟེ། འདིས་ནི་རང་གི་མ་དག་པའི་སྣང་ཞེན་སྦྱོང་ཞིང་ཕར་ཕྱིན་ཐེག་པའི་གཏོང་ལེན་བྱེད་པ་དང་འདྲ་ཡང་ཚོགས་རྫོགས་པ་ལ་དེ་ལས་ཁྱད་པར་དུ་འཕགས་པ་དང་གཞན་དུ་དཀྱིལ་འཁོར་རྒྱལ་མཆོག་གི་ཏིང་

[024B] །དེ་ལྟ་བུའི་ཕྱི་སྣོད་ཀྱི་འཇིག་རྟེན་ཐམས་ཅད་ཨེ་ཡིག་ལས་གྱུར་བའི་གཞལ་མེད་ཁང་ཆོས་འབྱུང་ཉིས་བརྩེགས་དང། ནང་བཅུད་ཀྱི་སེམས་ཅན་ཐམས་ཅད་བཾ་ཡིག་ལས་བྱུང་བའི་
རྣལ་འབྱོར་མ་སྟེ་ཨེ་ཝཾ་ཟུང་དུ་འཇུག་པ་བདེ་བ་ཆེན་པོའི་ཏིང་ངེ་འཛིན་དེ་ལྟ་བུའི་མཐུས་སྣོད་བཅུད་ཅིར་སྣང་ཐམས་ཅད་དག་པའི་རྟེན་དང་བརྟེན་པའི་སྣང་བ་ཤ་སྟག་ཏུ་འཆར་བར་ཤོག་ཅིག་ཅེས་སྨོན་པའོ། །ལྔ་པ་དཔའ་བོ་དཔའ་
མོས་བྱིན་གྱིས་བརླབས་པའི་རྣལ་འབྱོར་ལ་སྨོན་པ་ནི། ནང་གི་རྩ་ཁམས་སོ་བདུན་ལྷར་གསལ་ཏེ། །འཁོར་འདས་ཆོས་ཀུན་ཕོ་ཉ་རྣམ་གསུམ་གྱི། །ངོ་བོར་བསྟིམས་ལ་སྔགས་ཡིག་གོ་བགོས་པས། །ཕྱི་ནང་བགེགས་ཀྱིས་གཡོ་
བ་མེད་པར་ཤོག་ཅེས་པ་སྟེ། འདིར་སྒྲུབ་ཐབས་སུ་སྐབས་འདིར་ལུས་དཀྱིལ་བསྒོམ་པར་འདོད་ན་ཞེས་གསུངས་པ་ལྟར་བསྒོམ་པར་མི་འདོད་ནམ་བསྒོམ་ཀྱང་ཆོག་ཆོད་པར་མི་འགྲོ་ཞིང། བསྒོམ་པར་འདོད་ན་མཁའ་སྤྱོད་
བགྲོད་པའི་ཉེ་ལམ་ལས་དཔའ་བོ་དཔའ་མོས་བྱིན་གྱིས་བརླབས་པའི་རྗེས་སུ་གསུངས་ཀྱང། ཚར་ཆེན་རང་གི་ཞལ་ཤེས་ཡིག་ཆུང་དང། རྗེ་རིན་པོ་ཆེ། ལྕང་སྐྱ་སོགས་ཀྱིས་མཚམས་འདིར་བསྒོམ་པར་གསུངས་པས། དེ་ནི་
སྒྲུབ་ཐབས་ཀྱི་རང་གི་སྙིང་གར་ནང་གི་དམར་ཆ་ཞེས་པ་ནས་འཇིགས་དུས་ཀྱི་གདན་ལ་གཡས་བརྐྱངས་ཀྱིས་བཞུགས་པའོ་ཞེས་པའི་ འདི་ལ་བག་མོ་གཞན་གྱི་ལུས་དཀྱིལ་འདིར་བླངས་པའི་མཐུན་མོང་བརྩའི་ཕྱི་སྣེར་

[025A]༄༅། །བསྒོམ་པ་དང། རྗེ་བཙུན་མ་ཉིད་ཀྱིས་ནཱ་རོ་པར་སྩལ་བའི་སྙན་བརྒྱུད་མཐུན་མོང་མ་ཡིན་པ་རྩའི་ནང་སྣེ་སྙིང་གར་བསྒོམ་པ་གཉིས་ལས་འདི་ནི་ཕྱི་མ་ཡིན་ལ། དེ་ཡང་བཾ་ཡིག་དང་སྔགས་འཕྲེང་མ་བསྡུས་པར་
དེ་རྣམས་ཀྱི་ཉེར་ལེན་གྱི་རྒྱུ་དང། རྩ་ཁམས་རྣམས་ལས་རང་འདྲ་གཉིས་པ་རེ་འཆད་པའམ། རྩ་ཁམས་རྣམས་ནང་རིམ་གྱིས་ཐིམས་པས་ལྷན་ཅིག་བྱེད་རྐྱེན་བྱས་ཏེ་ལྷ་སོ་བདུན་དུ་བསྐྱེད་པ་དང། ཡང་བཾ་ཡིག་དང་སྔགས་
འཕྲེང་བསྡུས་ཏེ་རྩ་ཁམས་རྣམས་གསལ་བཏབ་ལ། དེ་རྣམས་ཞུ་བ་ལས་ཨ་ཐུང་ཡ་ར་ལ་ཝ་ལྔ་དང་ཨོཾ་གསུམ་མའི་ཡི་གེར་གྱུར་པ་ལས་ལྷ་སོ་བདུན་དུ་བསྐྱེད་པ་གཉིས་ཅི་རིགས་ཀྱི་སྒོ་ནས་རང་གི་སྙིང་གར་ཆོས་
འབྱུང་གི་ནང་དུ་ཟླ་བའི་དཀྱིལ་འཁོར་གྱི་སྟེང་དུ་འཇིགས་དུས་ཀྱི་གདན་ལ་རྩའི་ངོ་བོ་རྣལ་འབྱོར་མ་དང། ཁམས་ཀྱི་ངོ་བོ་དཔའ་བོ་མཚོན་པའི་ཁ་ཊཱཾ་ག་དང་བཅས་པའི་སྒོ་མཚམས་མ་བརྒྱད་དང་སྐུ་གསུང་ཐུགས་ཀྱི་
དཔའ་མོ་ཉེར་བཞི་སྟེ་སོ་གཉིས་དང། བདེ་ཆེན་འཁོར་ལོའི་ཡུམ་བཞི་དང་གཙོ་ཡུམ་རྣམས་ཀྱི་ངོ་བོའི་ལྷ་སོ་བདུན་དུ་བསྐྱེད་ལ་དེ་རྣམས་གནས་ཉེར་བཞི་དང་དུར་ཁྲོད་བརྒྱད་གླིང་བཞི་རི་རབ་བཅས་སོ་བདུན་དུ་བཞུགས་
པའི་དཔའ་བོ་དང་རྣལ་འབྱོར་མ་དངོས་ཡིན་སྙམ་པ་དང། དེ་ཡང་རང་གི་ལུས་ཀྱི་ཆ་ཤས་ལས་གྲུབ་པར་བསམ་པའོ། །དཔའ་བོ་དཔའ་མོས་བྱིན་གྱིས་བརླབས་པ་དངོས་ནི། སྒྲུབ་ཐབས་ཀྱི་ཕཻཾ་རང་གི་ཐུགས་ཀའི་བཾ་ཡིག་ལས་ཞེས་

[025B]འདི་ལ་ཕོ་ཉ་གསུམ་བསྲེ་བ་ཞེས་ཀྱང་གསུངས་ཏེ་དོན་དུ་ཡེ་ཤེས་པ་སྤྱན་དྲངས་ནས་བསྟིམས་པ་ཡིན་ལ། དེ་ཡང་ཕཻཾ་ཞེས་པའི་སྔགས་དང། འབར་བའི་ཕྱག་རྒྱ་དང། ཕྱིའི་
རྣལ་འབྱོར་མའམ་ལུས་དཀྱིལ་ཡོད་ན་དེའི་གཙོ་མོའི་ཐུགས་ཀའི་བཾ་ཡིག་གི་ནཱ་ད་ལས་འོད་ཟེར་དམར་པོ་འཕྲོས་པ་དེ་དང་གཞིའི་རྣལ་འབྱོར་མའི་སྨིན་མཚམས་ནས་ཐོན་པ་ཕྱོགས་བཅུར་བུན་གྱིས་སོང་བས་ཕྱོགས་བཅུའི་དེ་བཞིན་
གཤེགས་པ་ཐམས་ཅད་དང། ལྷན་སྐྱེས་དང། ཞིང་སྐྱེས་དང་སྔགས་སྐྱེས་ཀྱི་རྣལ་འབྱོར་མ་སོགས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ཐམས་ཅད་རྡོ་རྗེ་རྣལ་འབྱོར་མའི་རྟེན་དང་བརྟེན་པའི་རྣམ་པ་དཔག་
ཏུ་མེད་པར་སྤྱན་དྲངས། རང་གི་ཉེ་ལོགས་སུ་ཕེབས་པ་དང་བསྒོམས་པ་དང་འདྲ་བའི་རྟེན་བརྟེན་པའི་དཀྱིལ་འཁོར་གཅིག་ཏུ་གྱུར་པར་མོས་པ་ནི་ཏིང་ངེ་འཛིན་ཏེ། དེ་ལྟ་བུའི་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་སྤྱན་དྲངས་པའི་
ཡེ་ཤེས་པ་རྣམས་སྒོ་བ་བཞིའི་སྔགས་རྒྱས་དམ་ཚིག་པ་ལ་བསྟིམས་ནས་པད་ཀོར་དང་བཅས་འཁྱུད་རྒྱ་བྱེད་པ་སྟེ། འདི་ལ་རྗེ་བདག་ཉིད་ཆེན་པོས་སྙིང་པོའི་ཕྱག་རྒྱ་སྦྱིན་པ་ཞེས་སྙིང་གར་པད་ཀོར་བྱེད་པ་དང། མར་དོའི་ལུགས་
ལ་ཐོག་མར་གཡོན། དེ་ནས་གཡས། དེ་ནས་དབུས་སུ་བྱེད་པ་དང་མལ་ལོས་རྣམ་ལྔ་འདོད་སྐོར་ཞེས་དབུས་གཡོན། དབུས། གཡས་དབུས་སུ་བྱེད་པར་གསུངས་པ་གང་བྱས་ཀྱང་རུང་བར་གསུངས་པས་ཨོཾ་ཡོ་ག་ཞེས་སོགས་
[026A]༄༅། །དང༑ ཆོས་ཐམས་ཅད་ཅེས་སོགས་བརྗོད་པས་འཁོར་འདས་སྣོད་བཅུད་ཀྱི་ཆོས་ཐམས་ཅད་རང་ལ་བསྟིམས་པས་རང་རྡོ་རྗེ་རྣལ་འབྱོར་མའི་རྟེན་བརྟེན་པའི་རྣམ་པར་གསལ་བ་དེ་ཁོ་ནའི་ངོ་བོར་དག་པའི་བདག་ཉིད་དེ་དའོ་
སྙམ་དུ་བསམ་པའོ། །གོང་གི་ཕྱག་རྒྱ་དེ་ལས་ལུགས་པ་རྣམས་ངོ་མཚར་སྒྱུ་མའི་ཕྱག་རྒྱ་ཞེས་གསུང་བ། ཛྭ་ལ་ཞེས་པ་འབར་བ། དྲལ་བ། སྒོ༑ ཉའི་རྒྱ། སྒྱུ་མ་སོགས་དོན་མང་པོ་ལ་འཇུག་པ་ལས། སྒྱུ་མ་ལ་བསྒྱུར་ནས་ངོ་མཚར་
ཞེས་ཟབ་ཉམས་སུ་མཛད་པ་ཡིན་ཀྱང། ཕྱག་རྒྱ་འདི་མེ་འབར་བའི་རྣམ་པར་ཡོད་པས་འབར་བ་ལ་བསྒྱུར་ན་ལེགས་པར་རྗེ་བདག་ཉིད་ཆེན་པོས་གསུངས་སོ། །ཕོ་ཉ་གསུམ་བསྲེ་ཚུལ་ནི། ཕོ་ཉ་དང་བདེ་ཆེན་པ་ཞེས་པ་འདོད་དོན་
མྱུར་དུ་སྒྲུབ་པའི་མི་ལ་ཟེར་བ་བཞིན། རང་ལམ་མྱུར་དུ་བགྲོད་པར་བྱེད་པས་ན་ཕོ་ཉ་ཞེས་གསུངས་ལ། དེ་ཡང་བུད་མེད་ལམ་མཐུན་མོང་བས་རྒྱུད་སྦྱངས་ནས་བསྐྱེད་རིམ་གྱི་རྟོགས་པ་སྣེ་ཟིན་སྐྱེས་པ་ཡན་ཆད་སྔགས་སྐྱེས་ཀྱི་རྣལ་འབྱོར་
མ་དངོས་དང། འགྲོ་བདག་པའི་རྣལ་འབྱོར་གྱི་སྐབས་སུ་སེམས་ཅན་ཐམས་ཅད་རྣལ་འབྱོར་མར་བསྒོམས་པ་སྔགས་སྐྱེས་ཀྱི་རྣལ་འབྱོར་མ་རྗེས་མཐུན་ཏེ་དེ་གཉིས་ཕྱིའི་ཕོ་ཉ་ཐ་ཡུལ་ཉེར་བཞིན་བཞུགས་པའི་ཞིང་སྐྱེས་ཀྱི་རྣལ་འབྱོར་
མ་འབྲིང། འོག་མིན་ན་བཞུགས་པའི་ལྷན་སྐྱེས་ཀྱི་རྣལ་འབྱོར་མ་རབ་སྟེ་ཕྱིའི་ཕོ་ཉ་གསུམ། གནས་སུམ་ཅུ་རྩ་གཉིས་ཀྱི་རྩ་ནང་གི་ཕོ་ཉ་ཐ། སྙིང་གའི་རྩ་འདབ་བཞི་འབྲིང། དབུ་མ་རབ་སྟེ་ནང་གི་ཕོ་ཉ་གསུམ། ཡུལ་ཅན་རང་སེམས་

[026B]སྟོང་དབྱེར་མེད་དེ་ཉིད་འབྲས་དུས་ཀྱི་ཆོས་སྐུར་མོས་པ་ཡིད་བྱེད་ཚུན་གྱིས་བྱེད་པ་གསང་བའི་ཕོ་ཉ་ཐ། ལྷན་སྐྱེས་ཀྱི་བདེ་བས་སྟོང་ཉིད་དོན་སྤྱིའི་ཚུལ་དུ་རྟོགས་པ་དཔེའི་འོད་གསལ་
འབྲིང། ལྷན་སྐྱེས་ཀྱི་བདེ་བས་སྟོང་ཉིད་མངོན་སུམ་དུ་རྟོགས་པ་དོན་གྱི་འོད་གསལ་རབ་སྟེ་གསང་བའི་ཕོ་ཉ་གསུམ་ཡིན་ལ། དེས་ན་ཕྱིའི་ཕོ་ཉ་གསུམ་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས་ནས་ནང་གི་ཕོ་ཉ་གསུམ་སོགས་
ལ་བསྟིམས་ནས་ལས་རུང་དུ་བྱིན་གྱིས་བརླབས་པས་གསང་བའི་ཕོ་ཉ་གསུམ་རིམ་གྱིས་རྒྱུད་ལ་སྐྱེད་པར་བྱེད་པས་ན་ཕོ་ཉ་གསུམ་བསྲེ་བ་ཞེས་གསུངས་པར་མངོན་ནོ། །དེ་ནས་གོ་ཆ་བགོ་བ་ནི། དཔའ་བོ་དཔའ་མོས་བྱིན་གྱིས་
བརླབས་པའི་གོང་དུ་བྱེད་པ་དང་འདིར་བྱེད་པའི་ལུགས་གཉིས་ལས་ཕྱི་མ་ལེགས་པར་གསུངས་ལ། དེ་ནི་སྒྲུབ་ཐབས་ཀྱི་རང་གི་གནས་རྣམས་སུ་ཞེས་པ་ནས་ཙཎྜི་ཀའི་ངོ་པོ་རྣམས་སུ་གྱུར་ཅེས་པའི་བར་ཏེ། གོ་ཆ་བགོ་བའི་དགོས་
པ་ནི༑ དཔའ་བོ་གཡུལ་དུ་འཇུག་པའི་ཚེ་ཕ་རོལ་གྱི་མཚོན་སོགས་བསྲུང་བའི་ཕྱིར་ཁྲབ་རྨོག་སོགས་གོ་ཆེ་གྱོན་པ་ལྟར། འདིར་ཡང་རང་ཉིད་ལ་གདོན་བགེགས་ཀྱི་གནོད་པ་བསྲུང་བའི་ཕྱིར་གོ་ཆ་བགོ་བ་དང། གང་ལ་བགོ་བའི་གཞི་ནི་
རྨོར་ཆེན་གྱིས་ཕྱིའི་རྣལ་འབྱོར་མ་དང་ལུས་དཀྱིལ་གཙོ་འཁོར་ཐམས་ཅད་ལ་འགོད་པར་གསུངས་ཀྱང་རྗེ་རིན་པོ་ཆེས་ལཱུ་དྲིལ་གྱི་སྐབས་སུ་ཕྱིའི་གཙོ་བོ་ལ་བཀོད་པའི་ཆོག་གི་ལུས་དཀྱིལ་ལ་འགོད་མི་དགོས་པར་གསུངས་པས་

[027A]༄༅། །འདིར་ཡང་ཕྱིའི་རྣལ་འབྱོར་མ་རང་ལ་བཀོད་པས་ཆོག་གོ། འགོད་ཚུལ་ནི་ཤ་པགས་ཀྱི་བར་དུ་ཟླ་དཀྱིལ་བསླངས་པའི་ངོས་ལ་འགོད་པ་སོགས་ཟིན་བྲིས་སུ་གསལ་བ་ལྟར་ལ། རྗེ་རིན་པོ་ཆེས་ཁ་ལ་འགོད་པ་མགྲིན་
པར་འགོད་པར་གསུངས་པ་ལྟར་ཨོལ་མདུད་ཀྱི་ཤ་པགས་ཀྱི་བར་དུ་འགོད་དོ། །འདིའི་ཨོཾ་ལ་སོགས་པའི་ཡི་གེ་སྔ་མ་རྣམས་རྣམ་སྣང་ལ་སོགས་པའི་ཡབ་ཀྱིས་བོ་ན་དང། བཾ་ལ་སོགས་པའི་ཡི་གེ་རྗེས་མ་རྣམས་ཕག་མོ་ལ་སོགས་
པའི་ཡུམ་གྱི་ས་བོན་ཡིན་ལ། གོ་ཆའི་སྔགས་རྣམས་ཡུམ་གཙོ་བོར་བྱེད་ཀྱང་རྗེས་སུ་ཡོད་པ་ནི་ཡུམ་སྟོང་ཕྱོགས་ཤེས་རབ་ཀྱི་ཆ་ཡིན་པས་གཡོན་གཙོ་བོར་བྱས་པ་ཡིན་ནོ། །དེ་ཡང་རྣམ་འཇོམས་ཀྱི་སྲུང་བའི་གོ་ཆ་ལྟར་འོད་ཟེར་
ལ་ཞིབ་པར་བལྟས་ན་ཡི་གེ་དེ་དང་དེའི་རྣམ་པ་འབའ་ཞིག་ཏུ་བསམ་པ་ནི་གྲུབ་ཆེན་ལྭ་བ་པའི་མན་ངག་ཟབ་ཅིང་གསང་བའི་གནས་ཡིན་པས་དེ་བཞིན་བྱ་བར་གསུངས་སོ། །དེ་ལྟ་བུའི་ནང་གི་རྩ་གནས་ཉེར་བཞི་དབང་པོའི་
སྒོ་བརྒྱད་སྙིང་གའི་ཕྱོགས་བཞིའི་རྩ་འདབ་བཞི། དབུ་མ་རྣམས་དང་དེ་རྣམས་ཀྱི་ནང་དུ་འབབ་པའི་ཁམས་ཏེ་རྩ་དང་ཁམས་སོ་བདུན་ལུས་དཀྱིལ་གྱི་ལྷ་སོ་བདུན་དུ་གསལ་བཏབ་སྟེ། སྲིད་པ་འཁོར་བ་དང་ཞི་བ་མྱང་འདས་ཀྱི་
ཆོས་ཐམས་ཅད་ཕོ་ཉ་རྣམ་གསུམ་སོགས་ཀྱི་ངོ་བོར་སྤྱན་དྲངས་ཏེ་རང་ལ་བསྟིམས་པ་ལ། དོན་དམ་པའི་ལྷ་བདེ་སྟོང་གི་ཡེ་ཤེས་སྔགས་ཡིག་འོད་ཟོར་དང་བཅས་པའི་རྣམ་པར་ཤར་བས་ལུས་ཀྱི་ཤ་པགས་ཀྱི་མཚམས་

[027B]ཕྱིའི་བགེགས་སྟེང་འོག་བར་གསུམ་གྱི་གདོན་དང། ནང་གི་བགེགས་རླུང་མཁྲིས་བད་ཀན་འདུས་པ་སོགས་ཏེ། དེ་རྣམས་ཀྱི་གནོད་པས་ནམ་ཡང་གཡོ་བ་མེད་པར་ཤོག་
ཅིག༑ ཅེས་སྨོན་པ་ཡིན་ལ། བདག་བསྐྱེད་བསྡུས་པའི་སྐབས་སུ་ལྷ་བསྐྱེད་པའི་རྗེས་སུ་རིགས་བདག་རང་ཆས་སུ་བསྒོམས་པ་དང། རྒྱས་པའི་སྐབས་སུ་མཚམས་འདིར་དབང་བསྐུར་རྒྱས་གདབ་དང་མཆོད་བསྟོད་རྣམས་བྱ་
དགོས་སོ། །དྲུག་པ་ངག་བཟླས་ཡིད་བཟླས་གྱི་རྣལ་འབྱོར་ལ་སྨོན་པ་ནི། ཆོས་འཁོར་སྤྲུལ་པའི་འཁོར་ལོའི་སྔགས་འཁོར་ལ། །རྩེ་གཅིག་དམིགས་པའི་ངག་ཡིད་བཟླས་པ་དང། །ཞར་བྱུང་རྫོགས་རིམ་ཟུང་གི་ཕོ་ཉ་ཡིས། །ལྷན་
སྐྱེས་བདེ་སྟོང་ཡེ་ཤེས་འདྲེན་པར་ཤོག་ཅེས་པ་སྟེ་དེ་ནི་སྒྲུབ་ཐབས་ཀྱི་རང་གི་སྙིང་གར་ཞེས་པ་ནས་བདེ་སྟོང་ལ་མཉམ་པར་འཇོག་གོ་ཞེས་པའི་བར་ཏེ། དེ་ཡང་དག་བཟླས་ནི་གཞན་གྱིས་མི་ཐོས་པར་ཤུབ་པུས་བཟླ་བ་ཡིན་པས། ལུས་
དཀྱིལ་བསྒོམ་ན་དེའི་གཙོ་མོ་དང། མ་བསྒོམ་ན་ཕྱིའི་རྣལ་འབྱོར་མའི་ནུ་མ་གཉིས་ཀྱི་དབུས་ཐད་ཀྱི་སྙིང་གའི་ནང་དུ་ཆོས་འབྱུང་ཟླ་བ་བཾ་ཡིག་སྔགས་འཕྲེང་དང་བཅས་པ་གསལ་བཏབ་སྟེ་གོང་བུའི་བཟླས་པ་དང། གཞུང་དུ་གསལ་
བའི་དམ་ཚིག་གི་བཟླས་པ་གཙོ་བོར་གྱུར་པའི་བཟླས་དམིགས་ལ་རྩེ་གཅིག་ཏུ་དམིགས་པ་ལས་གཞན་དུ་མ་གཡེང་ཞིང་སྐྱོན་བརྒྱད་དང་བྲལ་བར་རྒྱུན་དུ་དམ་བཅའ་ཇི་ཡོད་ལ་ཉུང་མཐར་བྱས་ཏེ་གང་ནུས་བཟླ་ཞིང། དམ་ཚིག་གི་བཟླས་པ་

[028A]༄༅། །ཞེས་པའི་དོན་རང་གིས་དབང་དུས་སུ་ཁས་བླངས་པའི་དམ་ཚིག་སྲུང་ཐབས་ཡིན་པ་དང། རང་གཞན་གྱི་དོན་གཉིས་བྱེད་པ་སངས་རྒྱས་སྤྱིའི་དམ་ཚིག་ཡིན་པས་ན་དམ་ཚིག་གི་བཟླས་པ་ཞེས་གསུངས་ཤིང། རང་དོན་བྱེད་ཚུལ་
སངས་རྒྱས་ཐམས་ཅད་ཀྱི་བྱིན་མཐུ་བསྡུས་ནས་རང་རྒྱུད་བྱིན་གྱིས་རློབ་པ་དང། གཞན་དོན་བྱེད་ཚུལ་འོད་ཟེར་གྱིས་རེག་པ་ལ་སོགས་པའི་མཛད་པས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་ལུས་ཟག་མེད་ལོངས་སྐུ་རྣལ་
འབྱོར་མ་དང། སེམས་རྟོག་མེད་ཆོས་སྐུར་གྱུར་པར་མོས་པ་ཡིན་ལ་ཟག་མེད་ཅེས་པའང་དོན་གྱི་འོད་གསལ་ལས་བཞེངས་པའི་དག་པའི་སྒྱུ་མའི་སྐུ་ཡིན་ཅིང། རྟོག་མེད་ཅེས་པ་ད་ལྟ་རང་ཅག་རྣམས་རྟོག་པ་མང་པོ་འཆར་བའི་རྟོག་བཅས་
ཤ་སྟག་དང། འཆི་བ་འོད་གསལ་གྱི་ཚེ་རྟོག་པ་ཐམས་ཅད་འགག་ཀྱང་ཡུན་རིང་གནས་མི་ནུས་པར་བར་དོ་འགྲུབ། དེར་མ་ཟད་ས་བཅུའི་བྱང་སེམས་སོགས་ཀྱང་མཉམ་གཞག་གི་སྐབས་སུ་རྟོག་པ་འགག་ཀྱང་རྗེས་ཐོབ་ལ་གནས་མི་
ནུས༑ ལཾ་དུས་སུ་ཡང་སེམས་དབེན་དཔེའི་འོད་གསལ་ཤར་བ་ན་རྟོག་པ་འགག་ཀྱང་འོད་གསལ་དེ་ལ་གནས་མི་ནུས་པར་ཟག་བཅས་ཀྱི་རླུང་ལས་གྲུབ་པའི་མ་དག་པའི་སྒྱུ་ལུས་སུ་ལྡང། སྒྱུ་ལུས་དེ་ཉིད་ནམ་མཁའ་ལ་སྤྲིན་ཡལ་བ་ལྟར་གྱུར་
ནས་དོན་གྱི་འོད་གསལ་འཆར་ཞིང། དེ་དང་མཉམ་དུ་ཉོན་སྒྲིབ་སྤངས་ཀྱང་ཟུང་འཇུག་དངོས་མ་ཐོབ་པས་ཟག་མེད་ཀྱི་རླུང་འོད་ཟེར་ལྔ་པས་ཉེར་ལེན་བྱས་ནས་དག་པའི་སྒྱུ་མའི་སྐུར་ལངས་པ་དེས་སྔར་གྱི་ལམ་ལ་བསླབས་པས་དག་

[028B] སྔར་གྱི་འོད་གསལ་དེ་གཉིས་གཉིས་མ་ཡིན་པ་སྐུ་ཐུགས་ཟུང་གཅིག་ཏུ་འཇུག་པའི་ཟུང་འཇུག་དངོས་ཐོབ་པ་ན། མཛད་པ་མཛད་ཀྱང་རྟོག་པ་ཉེར་ཞི་བ། ཞེས་གསུངས་པ་ལྟར། མཉམ་རྗེས་འདྲེས་ནས་ཐུགས་
ཆོས་སྐུ་ལ་མཉམ་པར་བཞག་པ་དེ་ལས་མ་གཡོས་བཞིན་དུ་སེམས་ཅན་གྱི་དོན་ཐམས་ཅད་འབད་མེད་དུ་མཛོད་པ་ཡིན་པས་རྟོག་མེད་ནི་འབྲས་དུས་ཀྱི་ཆོས་སྐུ་ཡིན་ནོ། །ཡིད་བཟླས་ནི་ལྕེ་དང་མཆུ་མི་འགུལ་བར་བཟླ་བ་སྟེ་
དེ་ཡང་ལུགས་སྔ་མར་ཡིད་བཟླས་ཀྱི་རྗེས་སུ་ཞར་བྱུང་རྫོགས་རིམ་འབྱུང་ཡང་ལྕང་སྐྱའི་དགོངས་པ་ལྟར་ཞར་བྱུང་རྫོགས་རིམ་དང་པོའི་རྗེས་སུ་ཡིད་བཟླས་བྱ་བར་གསུངས་པས། ཐོག་མར་ལུས་གནད་བདུན་བཅས་ནས་རླུང་རོ་དགུ་
ཕྲུགས་སུ་བསལ་ལ་ལུས་དཀྱིལ་ཡོང་ན་མཐའ་ནས་རིམ་བཞིན་བསྡུས་ཏེ་སྟོང་ར་བསྒོམ། ལུས་ནང་གི་དབུས་དྲང་པོར་རྩ་དབུ་མ་ཁྱད་ཆོས་བཞི་ལྡན་གྱི་སྟིང་གའི་ཐད་ཀྱི་ནང་དུ་ཆོས་འབྱུང་སོགས་བསམ་པ་ལྟེ་བར་ཕབས་ལ་རླུང་ཁ་སྦྱར་
ནས་ཆོས་འབྱུང་གི་གྲྭ་བཞིའི་དགའ་འཁྱིལ་བཞི་བར་སྣང་ལ་འཁོར་བ་དང། རང་སེམས་ཕུཾ་ཡིག་གི་ནཱ་ད་ལས་མེ་འབར་ལ་ཁད་པ་ལ་སེམས་འཛིན་པ་ཞར་བྱུང་རྫོགས་རིམ་དང་པོ་དང། ཡང་རླུང་ལྟེ་བར་ཁ་སྦྱར་ནས་རང་སེམས་བཾ་ཡིག་
གིས་སྔགས་འཕྲེང་གཡོན་སྐོར་དུ་ཀློག་པའི་ཚུལ་གྱིས་ཡིད་བཟླས་བྱ་ཞིང། །དེ་ཙམ་བསྒོམས་པ་ཡང་བསྐྱེད་རིམ་པའི་བདེ་ཆེན་འབར་བའི་ཐབས་སུ་འགྱུར་མོད། འོན་ཀྱང་ལྕང་སྐྱ་རིན་པོ་ཆེས་རྫོགས་རིམ་གྱི་བདེ་ཆེན་འདྲེན་པ་ལ་རྩ་གསུམ་

[029A] བླ་མས་ཡར་སྣེ་མར་སྣེའི་དགའ་དཀྱིལ་འདི་ལས་ལྡོག་ཏེ་གསུངས། ཁ་དོག་ཙམ་བདེ་བ་དང་སྟོང་པའི་དམིགས་པ་འདི་ལྟ་བུ་གསུངས་
༄༅། །འཁོར་ལོ་བཞི་སོགས་གསལ་བཏབ་ནས་འབར་འཛག་བསྒོམ་ན་ཤིན་ཏུ་ལེགས་པར་གསུངས་པའི་དགོངས་པ་ལྟར་བདག་གི་རྗེ་བླ་མས་ཀྱང་རྒྱས་པར་ཉམས་སུ་ལེན་ཚུལ་དང། བསྲེ་བ་སྐོར་གསུམ་སོགས་ཀྱང་སྐབས་
འགར་གསུང་ངོ། །དེ་ནས་ལྟེ་བའི་ཆོས་འབྱུང་སོགས་སྙིང་གའི་དབུ་མའི་ནང་དུ་དྲངས་པ་མཐའ་ནས་རིམ་གྱིས་སྟོང་པར་བསྡུས་དབུ་མའི་ཡར་མར་དུ་དགའ་འཁྱིལ་དཀར་དམར་གསལ་བཏབ་བའི་མར་སྣེའི་དམར་པོར་རང་སེམས་
ཞུགས་པ་བཞིན་བྱས་པ་དབུ་མའི་ནང་བརྒྱུད་སྙིང་གའི་བར་དུ་གྱེན་དུ་སོང་བས་ལུས་སེམས་བདེ་བར་སོང། ཡར་སྣེའི་རང་སེམས་དགའ་འཁྱིལ་དཀར་པོ་དབུ་མའི་ནང་བརྒྱུད་སྙིང་གའི་བར་དུ་ཐུར་དུ་བབས་པས་སྣང་བ་ཐམས་ཅད་སྟོང་
ཆམ་དུ་སོང་དེ་གཉིས་སྙིང་གར་འདྲེས་ཏེ་དགའ་འཁྱིལ་དམར་སྐྱ་གཡོན་སྐོར་དུ་འཁོར་བཞིན་པ་ཇེ་ཆུང་གིས་སྟོང་ཡལ་དུ་སོང་བར་བསམ་ལ་བདེ་སྟོང་ལ་འཇོག་པའི་ཞར་བྱུང་རྫོགས་རིམ་གཉིས་པ་བསྒོམ། དེ་ནས་ལུས་དཀྱིལ་སོགས་
ལམ་གྱིས་བསམ་ལ་བསམ་མི་ཁྱབ་བྱ་ཞིང། ཡང་གང་ཟག་བློ་རྣོབས་ལུས་དཀྱིལ་དང་སྦྲགས་ནས་བྱེད་ན་ཟིན་བྲིས་སུ་གསལ་བ་ལྟར་བྱའོ། །དེ་ལྟ་བུའི་ཆོས་ཐམས་ཅད་ཀྱི་རྩ་བ་ཤིན་ཏུ་ཕྲ་བའི་རླུང་སེམས་གནས་པའི་སྙིང་ག་
ཆོས་ཀྱི་འཁོར་ལོར་སྔགས་འཁོར་གསལ་བཏབ་པ་ལ་རྩེ་གཅིག་ཏུ་དམིགས་པའི་ངག་བཟླས་དང། ལྟེ་བར་མ་ལས་ཐོབ་པའི་ཁམས་དམར་པོའི་དྭངས་མ་ཡོད་པ་ལས་ལུས་བསྐྱེད་ཅིང་སྤྲུལ་བ་དང། དེ་ཉིད་བདེ་བ་ཆེན་པོ་བསྐྱེད་ཅིང་

[029B]སྔགས་འཁོར་ཕབ་ལ་རྩེ་གཅིག་ཏུ་དམིགས་པའི་ཡིད་བཟླས་དང་བསྐྱེད་རིམ་གྱི་ཞར་དུ་བྱུང་བའི་རྫོགས་རིམ་ཟུང་འདོད་དོན་སྒྲུབ་པའི་ཕོ་ཉ་ལྟ་བུས་ལྷན་སྐྱེས་བདེ་
སྟོང་གི་ཡེ་ཤེས་བདེ་བླག་ཏུ་འདྲེན་ནུས་བར་ཤོག་ཅིག་ཅེས་སྨོན་པའོ། །བདུན་པ་བསམ་མི་ཁྱབ་མཐུན་མོང་བའི་རྣལ་འབྱོར་ལ་སྨོན་པ་ནི་བཾ་ཡིག་སྔགས་འཕྲེང་ལས་སྤྲོས་འོད་ཞགས་ཀྱིས། །ཁམས་གསུམ་སྣོད་བཅུད་འོད་ཞུ་
རང་ལ་ཐིམས། །རང་ཡང་རིམ་གྱིས་སྟོང་པར་ཐིམས་པ་ལས། །སེམས་ཉིད་བདེ་སྟོང་དབྱིངས་སུ་གནས་པར་ཤོག་ཅེས་པ་སྟེ། དེ་ནི་སྒྲུབ་ཐབས་ཀྱི་རང་གི་སྙིང་གའི་ཞེས་པ་ནས་སྟོང་པ་ཉིད་དུ་ཐིམ་པར་བསམ་མོ་ཞེས་པའི་བར་ཏེ། དེ་
ཡང་རང་དམ་ལུས་དཀྱིལ་གྱི་གཙོ་མོའི་བཾ་ཡིག་སྔགས་འཕྲེང་དང་བཅས་པ་ལས་འོད་ཟེར་དམར་པོ་སྤྲོས་པ་རེག་པ་ཙམ་གྱིས་གཟུགས་མེད་ཁམས་དང། གཟུགས་ཁམས་དང། འདོད་ཁམས་རྣམས་ལན་ཚྭ་ཆུར་བཅུག་པ་ལྟར་འོད་
ཟེར་སྔོ་དམར་དཀར་བའི་རྣམ་པར་ཞུ་བ་མཐའ་ནས་རིམ་གྱིས་བསྡུས་ཏེ་རང་གི་ལུས་ཀྱི་མགྲིན་པ་ཡན་ཆད། མགྲིན་ཕ་ནས་ལྟེ་བ་ཡན་ཆད་དེ་མན་ཆད་བཅས་ཀྱི་སྟོད་བར་སྨད་གསུམ་དུ་ཐིམ་འདོད་ཁམས་དང་ཆབ་ཅིག་མེ་རི་ནས་འཇིགས་
དུས་ཀྱི་བར་ཡང་སྨད་ཀྱི་ཆ་ལ་ཐིམ། རང་ཡང་ཆོས་འབྱུང་ནས་བཾ་གྱི་ནཱ་དའི་བར་དུ་ཐིམ། དེ་ཡང་འཇའ་ཡལ་བ་ལྟར་སོང་བས་རང་སེམས་བདེ་བ་ཆེན་པོའི་ངོ་བོར་གྱུར་བའི་བློས་རང་བཞིན་མེད་པའི་སྟོང་ཉིད་ཡུལ་དུ་བྱས་པའི་ཡུལ་

[030A]༄༅། །ཡུལ་ཅན་རོ་གཅིག་ཏུ་གྱུར་པའི་བདེ་སྟོང་ཆོས་སྐུ་ལ་མཉམ་པར་འཇོག་པ་སྟེ། དེ་ལྟ་བུའི་རང་སེམས་པཾ་ཡིག་སྔགས་འཕྲེང་དང་བཅས་པ་ལས་སྤྲོས་པའི་བདེ་བ་ཆེན་པོའི་རང་བཞིན་གྱི་འོད་ཟེར་དམར་པོའི་ཞགས་པ་
ཡིས༑ ཁམས་གསུམ་གྱི་སྣོད་བཅུད་ཐམས་ཅད་འོད་ཟར་སྡོ་དམར་དཀར་བའི་རྣམ་པར་ཞུ་ནས་རང་གི་ལུས་ཀྱི་སྟོད་བར་སྨད་གསུམ་ལ་ཐིམ། རང་ཡང་རིམ་གྱིས་སྟོང་པར་ཐིམ་པ་ལ་བརྟེན་ནས་རང་གི་སེམས་ཉིད་བདེ་སྟོང་དབྱེར་
མེད་པའི་དབྱིངས་སུ་གནས་ནུས་པར་ཤོག་ཅིག་ཅེས་སྨོན་པའོ་།བརྒྱད་པ་སྤྱོད་ལམ་གྱི་རྣལ་འབྱོར་ལ་སྨོན་པ་ནི། དེ་ལས་གོ་ཆས་མཚན་པའི་ལྷར་བཞེངས་ནས། ཚམ་རྔམས་སྒྲ་ཡིས་བར་ཆད་ཀུན་བསྲུངས་ཤིང། །གང་
ཤར་ལྷ་ཡི་གསང་གསུམ་དུ་འཆར་བའི། །སྤྱོད་ལམ་ཡན་ལག་དང་བཅས་མཐར་ཕྱིན་ཤོག་ཅེས་པ་སྟེ། འདི་ལ་སྤྱོད་ལམ་དངོས་དང་ཡན་ལག་གི་རྣལ་འབྱོར་གཉིས་ལས། དང་པོ་ནི། སྒྲུབ་ཐབས་ཀྱི་སྟོང་པའི་ངང་ལས་ཞེས་པ་
ནས་ཚམ་རྔམས་ཀྱིས་བསྲུང་བའི་བར་ཏེ། འདི་ལས་ལུགས་པ་རྣམས་མཉམ་པར་བཞག་པའི་རྣལ་འབྱོར་དང་མཉམ་པར་མ་བཞག་པའི་རྣལ་འབྱོར་ཞེས་དང། དགེ་ལུགས་པ་རྣམས་ཐུན་གྱི་ངོ་བོའི་རྣལ་འབྱོར་དང་ཐུན་མཚམས་
གྱི་རྣལ་འབྱོར་ཞེས་གསུང་བ་དོན་འདྲ་བས། འདིའི་སྤྱོད་ལམ་གྱི་རྣལ་འབྱོར་ཞེས་པ་ཕྱི་མ་གཉིས་དང་དོན་གཅིག་པ་སྟེ། དེ་ཡང་གོང་དུ་བདེ་སྟོང་ལ་མཉམ་པར་བཞག་པ་དེའི་ངང་ལས་རང་རྣལ་འབྱོར་མ་རྒྱན་ཡོད་ལ་ཕྱག་མཚན་

[030B]ཆ་བགོ་བ་ནི་བདག་སྲུང་བ་དང། སུམྦྙ་ནིའི་སྔགས་དང་ཕྱག་རྒྱས་ཚམ་རྔམས་བྱེད་པ་ནི་གནས་སྲུང་བ་ཡིན་ལ། །སྔགས་འདི་ལ་གནོད་མཛེས་ཀྱི་སྔགས་དང། ཧཱུཾ་བཞི་ཡོད་
པས་ཧཱུཾ་བཞི་པའི་སྔགས་དང། བདེ་མཆོག་གི་ཞལ་བཞི་ནས་བསྒྲགས་པས་ཞལ་བཞི་པའི་སྔགས་ཞེས་གསུངས་སོ། །དེ་ནས་ཐུན་ཨྥྱི་མ་མཚུགས་པའི་བར་དགེ་སྤྱོར་བྱེད་པའི་འཕེན་པ་དང། བར་དུ་དྲན་པ་དང། ཐུན་ཕྱི་མའི་འགོར་འཕེན་
པ་ལྟར་བྱུང་མིན་བརྟག་པ་དང། ཁྱད་པར་སྣང་དྲག་གྲག་རིག་གསུམ་གྱི་རྟོག་པ་གང་ཤར་ཐམས་ཅད་ལ་ཆགས་སྡང་བཀག་ནས་དགའ་བ་གསུམ་གྱི་རྣམ་རོལ་དུ་བལྟ་བར་བྱ་བའོ། །གཉིས་པ་ཡན་ལག་གི་རྣལ་འབྱོར་ལ། ཁ་ཟས་ཀྱི་རྣལ་འབྱོར་
ཕྱི་རོལ་མཆོད་པའམ་ཚོགས་ཀྱི་རྣལ་འབྱོར། སྦྱིན་སྲེག་གི་རྣལ་འབྱོར། ཚེས་བཅུའི་རྣལ་འབྱོར། གཏོར་མའི་རྣལ་འབྱོར་དང་ལྔ་ཡོད་པ་རྣམས་ཡི་གེས་འཇིགས་ནས་འགོད་མ་ནུས་པ་ཟིན་བྲིས་སོགས་ལས་ཤེས་པར་བྱའོ། །དེ་ལྟ་བུའི་བདེ་
སྟོང་གི་ངང་ལས་རང་ཉིད་གོ་ཆས་མཚན་པའི་རྗེ་བཙུན་མ་རྒྱན་ཡོད་ལ་ཕྱག་མཚན་མེད་པའི་ལྷར་སྐད་ཅིག་གིས་བཞེངས་ནས་ཞལ་ལས་ཚམ་རྔམས་སྔགས་ཀྱི་སྒྲ་འབྲུག་སྟོང་དུས་གཅིག་ཏུ་ལྡིར་བ་ལྟ་བུ་སྒྲོག་པ་དང་མཉམ་དུ་བདེ་
སྟོང་གི་ཡེ་ཤེས་མེའི་རྣམ་པར་ཤར་བ་ཕྱོགས་བཅུར་སྤྲོས་པས་ཕྱི་ནང་གསུང་བའི་བར་ཆད་ཐམས་ཅད་བསྲུངས་ཤིང། དབང་པོ་དྲུག་གི་ཡུལ་དུ་གང་ཤར་ཐམས་ཅད་བལ་མ་ལྷ་ཡ་སྐུ་གསུང་ཐུགས་ཀྱི་གསང་བ་གསུམ་དུ་འཆར་བའི་སྤྱོད་
[031A]༄༅། །ལམ་གྱི་རྣལ་འབྱོར་དངོས་དང་དེའི་ཡན་ལག་གི་རྣལ་འབྱོར་རྣམས་འོལ་ཅི་ཙམ་མ་ཡིན་པར་མེ་ཐར་ཕྱིན་པར་ཤོག་ཅིག་།ཅེས་སྨོན་པའོ། །གཉིས་པ་བསྐྱེད་རིམ་གྱི་འབྲས་བུ་འགྲུབ་པར་སྨོན་པ་ལ་གཉིས། བསྐྱེད་རིམ་གྱི་
འབྲས་བུ་འགྲུབ་པར་སྨོན་པ་དངོས་དང། བསྐྱེད་རིམ་གྱི་འབྲས་བུ་འགྲུབ་པའི་ཐབས་ཁྱད་པར་ཅན་ལ་སྨོན་པའོ། །དང་པོ་ལ་གཉིས། ལུས་མེ་སྡངས་པར་མཁའ་སྤྱོད་འགྲུབ་པར་སྨོན་པ་དང་བར་དོ་དང་སྐྱེ་བ་གཞན་དུ་རྗེས་སུ་འཛིན་པར་
སྨོན་པའོ། །དང་པོ་ལ་གཉིས་དབང་པོ་རབ་བཟླས་བསྒོམ་ཙམ་གྱིས་གྲོལ་བར་སྨོན་པ་དང། འབྲིང་ལངྒ་ལི་ཡི་ཤིང་ལ་བརྟེན་ནས་གྲོལ་བར་སྨོན་པའོ། །དང་པོ་ནི། དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། །ནམ་ཞིག་དུས་ན་དགའ་
མ་བྱུ་རུའི་མདོག་ལི་ཁྲིའི་སྐྲ་གྲོལ་དམར་སེར་མིག་གཡོ་མས་།མངོན་སུམ་རིག་འཛིན་གྲོང་དུ་འཁྲིད་པར་ཤོག་ཅེས་པ་སྟེ། རྡོ་རྗེ་ཕག་མོའི་བསྐྱེད་རིམ་ངག་བཟླས་དང་བཅས་པ་འདི་མཁའ་སྤྱོད་སྒྲུབ་པའི་ཐབས་མཆོག་ཏུ་གྱུར་པ་
ཡིན་ཞིང་རྫོགས་རིམ་ལ་ངེས་པར་ལྟོས་མི་དགོས་པས་བསྐྱེད་རིམ་ཕག་མོ་མཁའ་སྦོད་ཅེས་གསུངས་ཀྱང་དོན་དུ་འདི་ཉིད་བསྐྱེད་རྫོགས་ཟུང་འབྲེལ་གྱི་ཉམས་ལེན་ཡིན་པས་བསྐྱེད་རིམ་གཞན་ལས་ཁྱད་པར་དུ་འཕགས་སོ། །དེ་
དབང་བཞི་ལམ་གྱི་ལུས་སུ་བསྒྲིག་བ་བྱ་བ་སྐྱེས་ནས་མྱོང་ཀྱི་ལས་གསག་པ་དང་རྣམ་པ་མཐུན་པའི་བླ་མ་བསྐྱེད་བསྟམས་གྱི་རྗེས་སུ་སྟོང་པའི་ངང་ལས་ཆོས་འབྱུང་ཟླ་བ་སྔགས་འཕྲེང་ས་བོན་སོགས་ཀྱིས་སྦྱང་གཞི་

[031B]འཁྱེར་བའི་ཐབས་ལས་རང་ཉིད་ཡན་ལག་བཞི་རྫོགས་ཀྱི་རྡོ་རྗེ་རྣལ་འབྱོར་མར་ཡིད་ངོ་ཙམ་གྱིས་བསྐྱེད་པ་ནི་བསྐྱེད་རིམ་དངོས་དང། དེ་ལྟ་བུའི་བསྐྱེད་རིམ་གྱི་ལམ་ཐམས་ཅད་བསྐྱེད་རིམ་སྔགས་
ཀྱི་འཁོར་ལོ་བྱ་བ་སྙིང་གའི་སྔགས་འཁོར་གྱིས་མཚོན་ཏེ་སྙིང་གའི་ཆོས་འབྱུང་ཕྱི་མས་སྲུང་འཁོར། ནང་མས་དུར་ཁྲོད། ཟླ་བས་དཔའ་བོ། སྔགས་འཕྲེང་ཨ་ཐུང་ཡ་ར་ལ་ཝ་དང་བཅས་པས་དཔའ་མོ་མཚོན་པ་བཅས་བུམ་དབང་གི་ལམ་
མོ༑ ༑རྫོགས་རིམ་གྱི་སྐབས་སུ་རྩ་གསུམ་འཁོར་ལོ་ལྔའི་དབུས་སུ་ཁམས་དཀར་དམར་གྱི་འདུ་འཕྲོད་དང། རླུང་ཞུགས་གནས་ཐིམ་པ་སོགས་ཀྱིས་རྩ་རླུང་ཐིག་ལེ་ལས་རུང་དུ་སྒྲུབ་པའི་ཐབས་ལས་རང་ཉིད་སྣང་མཆེད་ཐོབ་གསུམ་གྱི་
ཡེ་ཤེས་མངོན་དུ་བྱས་པའི་རླུང་སེམས་ཙམ་ལས་གྲུབ་པའི་སྒྱུ་མའི་སྐུར་དངོས་གནས་ལ་རྫོགས་པ་ནི་ཀུན་རྫོབ་སྒྱུ་མའི་རྫོགས་རིམ་དངོས་དང། རྫོགས་རིམ་དེའི་ལམ་ཐམས་ཅད་ཀྱང་སྙིང་གའི་སྔགས་འཁོར་གྱིས་མཚོན་པ་ཏེ། སྙིང་
གའི་ཆེས་འབྱུང་ཕྱི་མས་གསང་གནས་བདེ་སྐྱོང་གི་འཁོར་ལོ་རྩ་འདབ་སོ་གཉིས། ནང་མས་ལྟེ་བ་སྤྲུལ་པའི་འཁོར་ལོ་རྩ་འདབ་རེ་བཞི། ཟླ་བས་སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད། བཾ་ཡིག་དང་དགའ་འཁྱིལ་བཞིས་མགྲིན་པ་ལོངས་
སྤྱོད་ཀྱི་འཁོར་ལོ་རྩ་འདབ་བཅུ་དྲུག། སྔགས་འཕྲེང་གིས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་མཚོན་ཞིང། དེ་ཐམས་ཅད་སྙིང་གར་བསྒོམས་པས་འཁོར་ལོ་བཞི་ལ་གནད་དུ་བསྣུན་པའི་གོ་ཆོད་དེ། ཆོས་འབྱུང་གཉིས་

[032A]༄༅། །ཀྱིས་ལུས་རྩའི་དཀྱིལ་འཁོར། བཾ་ཡིག་སྔགས་འཕྲེང་དང་བཅས་པས་རྩ་ཡི་གེའི་དཀྱིལ་འཁོར། ཟླ་བས་ཁམས་བདུད་རྩིའི་དཀྱིལ་འཁོར། རླུང་ཁ་སྦྱར་དུ་འཛིན་པས་སྙིང་པོ་རླུང་གི་དཀྱིལ་འཁོར་རྣམས་ལ་གནང་དུ་
བསྣུན་པའི་གོ་ཆོད་པ་བཅས་གསང་དབང་གི་ལམ་མོ། །ཕྱི་ནང་གི་ཐབས་ཀྱིས་རྩ་རླུང་ཐིག་ལེ་ལས་རུང་དུ་སྒྲུབ་པའི་ཐབས་ཇེ་བཟང་ལས་བདེ་བ་ཆེན་པོའི་ཡེ་ཤེས་དང། ཡེ་ཤེས་དེས་སྟོང་ཉིད་མངོན་སུམ་དུ་བྱས་པའི་ངེས་དོན་གྱི་རྡོ་རྗེ་
རྣལ་འབྱོར་མ་དོན་གྱི་ལྷན་སྐྱེས་བསྐྱེད་པ་ནི་དོན་དམ་འོད་གསལ་གྱི་རྫོགས་རིམ་དངོས་དང། རྫོགས་རིམ་དེའི་ལམ་ཐམས་ཅད་ཞར་བྱུང་རྫོགས་རིམ་གཉིས་ཀྱིས་མཚོན་ཏེ། སྟེང་མཁའ་སྤྱོད་ཀྱི་དགའ་འཁྱིལ་དཀར་པོ་ལ་བརྟེན་
ནས་སྟོང་པ་མི་རྟོག་པ་བསྒྲུབས། འོག་རླུང་གི་དཀྱིལ་འཁོར་དགའ་འཁྱིལ་དམར་པོ་ལ་བརྟེན་ནས་བདེ་བ་བསྒྲུབས་བར་སྙིང་གའི་སྔགས་འཁོར་སྤྱི་དང་ཁྱད་པར་བཾ་ཡིག་གི་ནཱ་ད་མེ་འབར་ལ་ཁད་པ་ལ་བརྟེན་ནས་དྲོད་བསྒྲུབས། སྟོད་སྨད་
ཀྱི་དགའ་འཁྱིལ་གཉིས་སྙིང་གར་འདུས་པ་སྟོང་ཡལ་དུ་སོང་བས་བདེ་སྟོང་དབྱེར་མེད་ཀྱི་ཡེ་ཤེས་བསྐྱེད་པ་བཅས་ཤེར་དབང་གི་ལམ་མོ། །དེའི་དུས་སུ་རང་ལུས་རྡོ་རྗེ་རྣལ་འབྱོར་མར་གསལ་བ་སྐུ་དག་པ་སྒྱུ་མའི་སྐུ་དང། སེམས་བདེ་སྟོད་
དབྱེར་མེད་དུ་མོས་པ་ཐུགས་དག་པ་དོན་གྱི་འོད་གསལ་ཏེ་སྐུ་ཐུགས་ཟུང་དེ་གཅིག་ཏུ་འཇུག་པ་ནི་དབང་བཞི་པའི་ལམ་སྟེ། དེ་ལ་དཔལ་བར་འགྲོ་བའི་ཏིང་ངེ་འཛིན་དང། བསམ་མི་ཁྱབ་ཅེས་ཀྱང་བྱའོ། །དེ་ལྟ་བུའི་མངོན་རྟོགས་ཀྱི་དཀྱུས་

[032B]སྦྱོད་བྱེད་སོགས་ལ་མཁས་པར་བྱས། ལམ་མཐུན་མོང་བས་རྒྱུད་སྦྱངས། དམ་སྡོམ་ཚུལ་བཞིན་དུ་བསྲུང་བ་གཞིར་བཞག་ནས་མཆག་པར་ཉམས་སུ་བླངས། གཞི་བསྙེན་འབུམ་ཕྲག་
བཞི་ཁ་སྐོང་གི་སྦྱིན་སྲེག་དང་བཅས་པ་སོང་ཞིང། ཚེས་བཅུ་རྣམ་གཉིས་མ་ཆག་ཅིང་ཚོགས་འཁོར་ལ་བརྩོན་པར་བྱས་ན་དུས་རེ་ཞིག་ན་ལུས་འདི་མ་སྤངས་པར་རྗེ་བཙུན་རྡོ་རྗེ་རྣལ་འབྱོར་མའི་སྤྲུལ་པའི་བུད་མེད་ཀྱིས་མཁའ་སྤྱོད་དུ་
འཁྲིད་པར་འགྱུར་རོ། །དེས་ན་དེ་ལྟར་ཞེས་པའི་མིང་གི་ཐོག་མའི་དེ་སྒྲ་དེ་ཐ་སྙད་འདས་མ་ཐག་པའི་དོན་ཉེ་གོང་དུ་བཤད་པ་དེ་ཇི་ལྟ་བ་བཞིན་ཕྱོགས་ཞེས་པ་བཅུའི་མིང་དང་ཟླ་བ་ཞེས་པ་གཅིག་གི་མིང་སྟེ་བཅུ་དང་གཅིག་གི་རྣལ་
འབྱོར་ཚུལ་བཞིན་དུ་ཉམས་སུ་བླང་ན། ནམ་ཞིག་གི་དུས་ན་དགའ་མ་སྟེ་བུད་མེད་རྗེ་བཙུན་མའི་སྤྲུལ་པ་ཡིན་པའི་རྟགས་སུ་དཡུ་རུ་ལྟར་ཤ་མདོག་ཤིན་ཏུ་དམར་བ། ལི་ཁྲིའི་ཁ་དོག་ལྟ་བུའི་སྐྲ་དམར་སེར་བསིལ་བུར་གྲོལ་བ། སྨིན་མ་
དམར་སེར་ཅན་གྱི་མིག་གཡོ་མ་དཔལ་བར་ཤའི་རིཾ་མོ་དགའ་པ་འཁྱིལ་བའི་རྣམ་པ་ཅན་ཡོད་པ་དང་མཇལ་ནས་རྗེ་བཙུན་མའི་སྤྲུལ་པ་ཡིན་པར་ངེས་ཤེས་འདྲོངས་ཏེ་གསོལ་བ་བཏབ་པས་རྫས་སྔགས་སོགས་ལ་བརྟེན་ནས་ནམ་མཁའ་
ལ་འགྲོ་ནུས་པ་ཙམ་གྱི་མཁའ་སྤྱོད་དང་ཉམས་སྣང་དང་རྨི་ལམ་ལྟ་བུ་མ་ཡིན་པར་མངོན་སུམ་ཉིད་དུ་རྟེན་དེ་རང་ལ་མཆོག་གི་དངོས་གྲུབ་ཐོག་ངེས་པའི་མཁའ་སྤྱོད་རིག་པ་འཛིན་པའི་གྲོང་ཁྱེར་དུ་ལག་པའི་འཁྲིག་མ་ནས་བཟུང་སྟེ་འཁྲིད་པར་

[033A]༄༅། །ཤོག་ཅིག་ཅེས་སྨོན་པའོ། །གཉིས་པ་འབྲིང་ལངྒ་ལི་ཡི་ཤིང་ལ་བརྟེན་ནས་གྲོལ་བར་སྨོན་པ་ནི། སིནྡྷུར་ལངྒ་ལི་ཡི་སྡོང་བུར་བཅས། །རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ་།མྱུལ་བའི་གང་གི་མཛོད་སྤུར་འཁྱིལ་
རིས་ཅན། །འཕོས་པའི་མཛེས་མས་མཁའ་སྤྱོད་འཁྲིད་པར་ཤོག་།ཅེས་པ་སྟེ། དེ་ཡང་གོང་དུ་བཤད་པ་ལྟར་གྱི་དབང་པོ་རབ་བཟླས་བསྒོམ་ཙམ་གྱིས་གྲོལ་བའི་རེ་བ་ཆེ་བ་མེད་ཚེ་འབྲིང་སིནྡྷུ་རའི་བསྒྲུབ་པ་བྱ་དགོས་པས་འདི་ལ་བསྙེན་
པ་དང། བསྒྲུབ་པ་དང། ལས་སྦྱོར་གསུམ་ཡོད་པ་ཉམས་སུ་ལེན་ཚུལ་ཟིན་བྲིས་ལྟར་ལ། བསྒྲུབ་པའི་སྐབས་སུ་སིནྡྷུ་རའི་དཀྱིལ་འཁོར་ད་ལྟའི་པར་འདེབས་རྒྱུའི་ཕྱག་ལེན་འདི་རང་གིས་ཐུས་ཤིག། བཟླས་བའི་ཚེ་མདུན་བསྐྱེད་ཀྱི་ཐུགས་
ཀར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཞེས་སོགས་བརྗོད་ནས་བཟླས་དམིགས་སྤྱི་དང། ཁྱད་པར་ལྷན་སྐྱེས་ཀྱི་ཕོ་ཉས་གཙོ་བྱས་པའི་ཕྱོགས་བཅུའི་ཕོ་ཉ་མོ་རྣམས་ཀྱི་ཐུགས་རྒྱུད་བསྐུལ་ཏེ་རྡོ་རྗེ་རྣལ་འབྱོར་མའི་
རྣམ་པ་དཔག་ཏུ་མེད་པ་སྤྱན་དྲངས་ནས། མདུན་བསྐྱེད་ཀྱི་ཐུགས་ཀའི་ས་བོན་སྔགས་འཕྲེང་དང་བཅས་པ་ལ་ཐིམས་པས་ཕོ་ཉ་ཐམས་ཅད་རང་ལ་དབྱེས་བཞིན་དུ་དབང་དུ་གྱུར་པར་བསམ་པ་ཡང་བྱ་བར་གསུངས་སོ། །དོ་རྒོད་པ་ཞེས་པ་
འགའ་ཞིག་གིས་ལྕུམ་ཡིན་པར་བཞེད་ཀྱང། དོན་དུ་སྨན་དོ་བའི་སྡོང་པོ་ཆེ་བ་ཞིག་ཡིན་པས་དེ་ཡང་མ་འབྱོར་ན་ལྕུམ་གྱིས་མི་རུང་བ་མེད། གྲོགས་ཀྱིས་འཆང་དགོས་བའི་རྣལ་འབྱོར་པའི་དབྱུག་པའི་རིང་ཐུང་འདོམ་ཕྱེད་དང། ལག་པ་

[033B]ཚུན་གྱི་མཐའི་ཚད་དོན་འདྲ་ལ། དབྱིབས་ནི་རྒྱུ་སྦ་ཡིན་སྟབས་བླུམ་པོར་ངེས་ཤིང། སྤོ་མ་ཕྲ་བཤད་པ་མེད་ཀྱང་ཆང་གང་ཙམ་གྱིས་ཆོག་པར་མངོན་ནོ། །དེ་ལྟ་བུའི་རྗེ་བཙུན་མའི་གཟུངས་
སྔགས་ཨོཾ་གསུམ་མ་འབྲུ་འབུམ་ཚར་གསུམ་གྱི་འབུམ་ཕྲག་དགུ་བཅུ་གོ་དྲུག་གམ་འབུམ་ཕྲག་བརྒྱ་ཙམ་གྱི་བསྙེན་པ་རྣམ་དག་སྔོན་དུ་བཏངས་ནས། སིནྡྷུ་རྒྱ་སྐད་དང། བོད་སྐད་ལི་ཁྲི། དེ་དང་ལངྒ་ལིའི་ཤིང་སོགས་ཡོ་བྱད་དང་
ཕྱག་ལེན་མ་འཛོལ་བའི་སྒོ་ནས། རོ་ལྡན་ཏེ་དུར་འཁྲོད་ཀྱི་གནས་སུ་བསྒྲུབས་ཤིང་ཡུལ་ཕྱོགས་ཐམས་ཅད་དུ་མྱུལ་བ་སྟེ་འཁྱམས་པས་དྲེག་ཞན་མཐོ་དམའ་འབྱོར་རྒུད་ཇི་འདྲ་ཡིན་ཀྱང་བུད་མེད་གང་གི་མཛོད་སྤུར་རང་གི་དཔྲལ་
བར་དགའ་འཁྱིལ་གྱི་རི་མོ་ཅན་གྱི་སིནྡྷུ་རའི་པར་བཏབ་པ་འཕོས་པའི་མཛེས་མས་དག་པ་མཁའ་སྤྱོད་ཀྱི་གནས་སུ་འཁྲིད་པར་ཤོག་ཅིག་ཅེས་སྨོན་པའོ། །གཉིས་པ་བར་དོ་དང་སྐྱེ་བ་གཞན་དུ་རྗེས་སུ་འཛིན་པར་སྨོན་པ་ནི། གལ་ཏེ་ཚེ་
འདིར་གྲོལ་བར་མ་གྱུར་ཀྱང། །སྒོམ་བཟླས་སོགས་ལ་རྩེ་གཅིག་འབད་པའི་མཐུས། །པར་དོའི་གནས་སམ་རིང་མིན་སྐྱེ་བ་རུ་།མཁའ་སྤྱོད་དགའ་མས་རྗེས་སུ་འཛིན་པར་ཤོག། ཅེས་པ་སྟེ། གོང་དུ་བཤད་པ་ལྟར་གྱི་བཟླས་སྒོམ་དང་
སིནྡྷུ་རའི་སྒྲུབ་པ་སོགས་བྱས་ཀྱང་མ་གྲུབ་པའམ། དེ་ལྟ་བུ་ལག་ཏུ་མ་ལོན་པས་ཚེ་འདིར་ལུས་མ་སྤངས་པར་མཁའ་སྤྱོད་དུ་བགྲོད་མི་ནུས་ན་དབང་ཕོ་ཐ་མ་སྟེ། དེས་ཀྱང་ད་དུང་ལེ་ལོ་མི་བྱ་བར་གློ་སྙིང་བྲང་གསུམ་བླ་མ་རྗེ་བཙུན་མར་གཏད་

[034A]༄༅། །ནས་ཉམས་ལེན་ཆག་མེད་བྱས་ན་བར་དོར་མཁའ་སྤྱོད་ཀྱི་དཔའ་བོ་མཁའ་འགྲོས་བསུ་བར་བདེ་མཆོག་རྩ་རྒྱུད་ལས་གསུངས་ལ། གལ་ཏེ་དེ་ལྟ་བུ་ཡང་ལེ་ལོ་སོགས་ཀྱིས་མ་གྲུབ་ན་དབང་པོ་ཐ་མའི་ཡང་ཐ་མ་སྟེ། དེས་
གྱང་དབང་དང་བྱིན་རླབས་མཚན་ཉིད་ཚང་བ་ལེགས་པར་ཐོབ་ནས་དམ་སྡོམ་མ་ཉམས་པའམ། ཉམས་ཀྱང་འཆི་ཁ་ཚུན་ཆད་ལ་བཤགས་བསྡམས་སྔོན་དུ་འགྲོ་བས་དབང་ཞུ་བ་དང། བདག་འཇུག་ལེན་པ་ཅི་རིགས་ཀྱི་སྒོ་ནས་སྔགས་
སྡོམ་སོར་ཆུད་དེ་རྩ་ལྟུང་གིས་མ་གོས་ན། སྐྱེ་བ་གསུམ་མམ་ལྔའམ། བདུན་ནམ། མ་ཐ་བཅུ་དྲུག་ཚུན་ལ་མཆོག་གི་དངོས་གྲུབ་ཐོབ་པར་གསུངས་སོ། །དེ་ན་གལ་ཏེ་ཞེས་པ་བརྟག་པ་ཐ་ཟུང་གི་དོན་ཏེ། རྒྱ་གལ་ཏེ་བསྒོམ་བཟླས་
སོགས་ལ་འབང་ཀྱང་ཚེ་འདིར་མཁའ་སྤྱོད་དུ་བགྲོད་ནས་རྟེན་དེ་ལ་གྲོལ་བར་ངེས་པའི་ནུས་པ་ཐོབ་པར་མ་གྱུར་ཀྱང། ད་དུང་ལེ་ལོ་དང་ཐེ་ཚོམ་མེད་པར་རྩེ་གཅིག་ཏུ་འབད་པའི་མཐུ་ལ་བརྟེན་ནས། བར་དོའི་གནས་ནས་དཔའ་བོ་མཁའ་
འགྲོས་མཁའ་སྤྱོད་དུ་བསུ་བའམ། དེ་ཡང་མ་གྲུབ་ན་རིང་བོར་མི་ཐོགས་པ་མ་ཐ་སྐྱེ་བ་བཅུ་དྲུག་ཚུན་ལ། དག་པ་མཁའ་སྤྱོད་ཀྱི་དགའ་མ་རྗེ་བཙུན་རྡོ་རྗེ་རྣལ་འབྱོར་མས་རྗེས་སུ་འཛིན་པར་ཤོག་ཅིག། ཅེས་སྨོན་པའོ། །གཉིས་པ་བསྐྱེད་རིམ་གྱི་
འབྲས་བུ་འགྲུབ་པའི་ཐབས་ཁྱད་པར་ཅན་ལ་སྨོན་པ་ལ་གཉིས་།མྱུར་ལམ་འཕོ་བའི་རྣལ་འབྱོར་ལ་སྨོན་པ་དང། བསམ་མི་ཁྱབ་མཐུན་མོང་མ་ཡིན་པ་ལ་སྨོན་པའོ། །དང་པོ་ནི། དྲི་བཞོན་མགྱོགས་འགྲོས་རང་སེམས་པཾ་ཡིག་གཟུགས། །

[034B] །རྒྱལ་ཡུམ་བདེ་སྟོང་ཐུགས་དང་བསྲེ་བ་ཡི། །འདའ་གའི་ལམ་གྱིས་སྐད་ཅིག་གྲོལ་བར་ཤོག་ཅེས་པ་སྟེ། དེ་ཡང་འཕོ་བའི་གདམས་པ་འདི་ཉིད། དབང་ཕོ་རབ་འབྲིང་ཐ་མ་ཤིན་ཏུ་ཐ་ཤེལ་དང་
བཞི་ཡོད་པའི་ཕྱི་མའི་ཉམས་ལེན་དུ་བཞེད་པ་དང། ཡང་གཟུགས་མེད་ཁམས་སུ་སྐྱེ་ན་མ་གཏོགས་བར་དོ་ཡོད་པར་གསུངས་ལ། དབང་པོ་ཐ་མ་བར་དོར་དཔའ་བོ་མཁའ་འགྲོས་བསུ་ཡང་བར་དོ་གྲུབ་དགོས་པས་དེའི་འཇིགས་སྐྲག་སོགས་
མྱོང་མི་དགོས་པའི་ཕྱིར་གསུངས་པར་བཞེད་པ་སོགས་ཡོད་ཀྱང་ཚར་ཆེན་གྱིས་ཐ་ཤལ་གྱི་དབང་དུ་མཛད་ལ། འདི་ལ་རྗེ་རིན་པོ་ཆེས་ལམ་གྱི་ཆད་འཐུད་ཅེས་ཀྱང་གསུངས་ཏེ། ཚེ་འདིར་མཁའ་སྤྱོད་བགྲོད་མ་ནུས་ན་སྐྱེ་བ་ཕྱི་མ་མཁའ་སྤྱོད་སོགས་
སྔགས་སྤྱོད་པའི་རྟེན་དུ་སྐྱེ་བ་བླངས་ནས་ལམ་གྱི་ལྷག་མ་ཉམས་སུ་ལེན་དགོས་པ་ལ། རྟེན་དེ་ལྟ་བུ་མ་ཐོབ་ན་ལམ་དེའི་བར་ཆད་འགྲོ་བས་འཕོ་བས་སྔགས་སྤྱོད་པའི་རྟེན་ཐོབ་ན་ལམ་བར་ཆད་པ་འཐུད་ནུས་པས་དེ་ལྟར་གསུངས་སོ། །འདི་
ལ་ཡང་སྔ་རབས་པ་རྣམས་ཡབ་ཡུམ་ཞལ་སྦྱོར་ལ་བརྟེན་པ་ཡབ་བཀའི་འཕོ་བ་དང། ཡུམ་རྐྱང་ལ་བརྟེན་པ་ཡུམ་བཀའི་འཕོ་བ་གཉིས་སུ་བཞེད་ཅིང། ཕྱིས་ཡབ་རྐྱང་ལ་བརྟེན་པ་ཡབ་བཀའ་དང། ཡུམ་རྐྱང་ལ་བརྟེན་པ་ཡུམ་བཀའ་དང། ཡབ་
ཡུམ་ཞལ་སྦྱོར་ལ་བརྟེན་པ་ལྷན་སྐྱེས་ཀྱི་འཕོ་བ་སྟེ་གསུམ་དུ་བཞེད་པ་དང། ཡུམ་རྐྱང་ལ་བརྟེན་པ་ལ་ཡང་མཐུན་མོང་དང་མཐུན་མོང་མ་ཡིན་པ་གཉིས་ཡོད་པའི་ཕྱི་མ་ནི། ནེ་གུ་ཆོས་དྲུག་གི་འཕོ་བ་མ་བསྒོམས་སངས་རྒྱས་ཞེས་

[035A]༄༅། །པའི་ནང་ཚན། མེ་ཏོག་དཀར་དམར་གཉིས་དང། ནཱ་རོ་མཁའ་སྤྱོད་མ་རང་གི་འཕོ་བ་གསུམ་གྱིས་ཟབ་པའི་མན་ངག་གི་སྙིང་པོ་ཐམས་ཅད་གཅིག་བསྒྲིལ་དུ་བྱས་ནས་ཉམས་སུ་ལེན་པ་སྟེ། དེ་རྣམས་གང་མོས་ཞིག་ལ་
མཚམས་དམ་པར་བཅས་ནས་ཟླ་བ་དང་ཞག་ཉེར་གཅིག་ལ་སོགས་པར་ཉམས་སུ་བླངས་པས། སྒྲུབ་ཁང་དང་རང་གི་ལུས་ལ་འཇའ་ཟུག་པ་དང། སིནྡྷུ་ར་དང་མེ་ཏོག་གི་ཆར་འབབ་པ་དང། རྒྱུ་མེད་པར་དྲི་ཞིམ་པོ་ལྡང་བ་དང། སྤྱི་བོ་སྐྲངས་
པ་དང། རང་ཁྲག་འཛག་པ་སོགས་མཁའ་སྤྱོད་འགྲུབ་པའི་རྟགས་ཁྱད་པར་ཅན་མ་བྱུང་གི་བར་དུ་སྦྱོང་ཞིང། དེ་ནས་མ་བརྗེད་ཙམ་བྱེད་པ་ལས་སྦྱོང་ཁ་ཐལ་ན་འཕོ་རབ་ཚེ་ཐུང་ཞེས་ཚེ་ལ་གནོད་པར་གསུངས་སོ། །དེ་ལྟ་བུའི་འཕོ་བ་སྦྱོང་
ཚུལ་དང་ལས་ལ་སྦྱོར་ཚུལ་སོགས་ཟིན་བྲིས་སུ་གསུངས་པ་ལྟར་ཉམས་སུ་བླངས་པས། དྲི་བཞོན་མགྱོགས་འགྲོས་ཞེས་པ། དྲི་བཞོན་རླུང་གིས་བསྐྱོད་པའི་ནགས་ཚལ་བཞིན། ཞེས་གསུངས་པ་ལྟར་དྲི་ཡི་བཞོན་པར་གྱུར་པའི་
མགྱོགས་འགྲོ་རླུང་གིས། རང་སེམས་བཾ་ཡིག་གི་གཟུགས་སུ་གསལ་བ་དེ། དྷཱུ་ཏཱི་རྩ་དབུ་མའི་ལམ་བརྒྱུད་ནས་སྤྱི་བོ་ཚངས་པའི་བུ་གའི་སྒོར་བསྐྱོད་པ་རྒྱལ་ཡུམ་རྡོ་རྗེ་རྣལ་འབྱོར་མའི་བདེ་སྟོང་གཉིས་སུ་མེད་པའི་ཐུགས་དང་བསྲེ་བར་
བྱེད་པའི་འདའ་ག་མའི་ཉམས་ལེན་མྱུར་ལམ་འཕོ་བའི་རྣལ་འབྱོར་གྱིས་ལུས་སེམས་བྲལ་མ་ཐག་པའི་སྐད་ཅིག་དེ་ལ་འཁའ་སྤྱོད་དུ་བགྲོད་ནས་མྱུར་དུ་གྲོལ་བ་ཐོབ་པར་ཤོག་ཅིག། ཅེས་སྨོན་པའོ་།གཉིས་པ་བསམ་མི་ཁྱབ་མཐུན་

[035B]ནང་གི་ཕག་མོས་གཟུང་འཛིན་འཁྲི་ཤིང་བཅོམ། །མཆོག་གི་དྷཱུ་ཏཱིར་ཞུགས་པའི་གར་མཁན་མ། །ཆངས་པའི་སྒོ་ནས་སྤྲིན་ལམ་དབྱིངས་སུ་འཐོན་།ཁྲག་འཐུང་དཔའ་བོར་འཁྱུད་ཅིང་རོལ་བར་ཤོག་
ཅེས་པ་སྟེ། འདི་ཉིད་གཉིས་བྲལ་འཆད་དུས་ཞལ་ཤེས་གསུམ་ཞེས་གསུངས་པའི་ཞལ་ཤེས་གསུམ་པ་སྟེ། ཞལ་ཤེས་ཞས་པ་བླ་མ་དམ་པ་མཉེས་པར་བྱས་པའི་ཞལ་ལས་ཤེས་དགོས་པའི་སྙན་བརྒྱུད་གསང་བའི་གདམས་པ་
ཡིན་པའི་དོན་ཏེ། སྤྱིར་གསང་ཞིང་སྦས་པས་འགྲུབ་པས་གསང་སྔགས་ཞེས་སྔགས་ཕྱོགས་ཐམས་ཅད་དང། ཁྱད་པར་རྗེ་བཙུན་མ་འདིའི་ཆོས་སྐོར་སྤྱི་དང། བྱེ་བྲག་ཞལ་ཤེས་འདི་ཉིད་སྙན་བརྒྱུད་ཚད་མ་བཞི་ལྡན་གྱི་གདམས་པའི་རྒྱུན་མ་
ཐོབ་ན། བདེ་དགྱེས་ལ་སོགས་པའི་དབང་དང། རྗེ་བཙུན་མའི་བྱིན་རླབས་ཐོབ་ཀྱང་དེ་དག་ལ་ཡང་རང་དགར་སྟོན་མི་རུང་བར་གསུངས་སོ། །དེ་ཡང་ནང་གི་མཁའ་སྤྱོད་དང། མཁའ་སྤྱོད་ཆེན་པོ་དང། ཟུང་འཇུག་གི་གོ་འཕང་གསུམ་དོན་
གཅིག་པ་སྟེ། དེ་དོན་དུ་གཉེར་ན་བསྐྱེད་རིམ་ཕྲ་རགས་མཐར་ཕྱིན་པ་དང། བསམ་མི་ཁྱབ་སྔར་ལྟར་བྱས་ནས་རྫོགས་རིམ་ལ་བསླབ་དགོས་ཀྱང། ཕྱིའི་དག་པ་མཁའ་སྤྱོད་དོན་དུ་གཉེར་ན་བླ་མེད་གཞན་ནས་བསྐྱེད་རིམ་རགས་པ་མཐར་ཕྱིན་
ནས་ལས་ལ་སྦྱར་ན་མཁའ་སྤྱོད་སོགས་མཐུན་མོང་གི་དངོས་གྲུབ་གྲུབ་པ་ཆེན་པོ་བརྒྱད་ཐོབ་ནུས་པར་གསུངས་ཀྱང། འདིར་ནི་དབང་པོ་རབ་ལ་རགས་པ་མཐར་མ་ཕྱིན་ཀྱང་ལས་བསྙེན་ཁ་སྐོང་གི་སྦྱིན་སྲེག་བཅས་སོང་ཞིང། དམ་སྡོམ་ཚུལ་
[036A]༄༅། །བཞིན་དུ་བསྲུངས་ནས་བསམ་མི་ཁྱབ་འདི་ཉིད་ཀྱི་ལས་སྦྱོར་བྱས་ན་མཁའ་སྤྱོད་འགྲུབ་པར་གསུང་ལ། སྤྱིར་གྱི་མཁའ་སྤྱོད་སྒྲུབ་པའི་ཐབས་ལ་ཡབ་ལ་བརྟེན་པ། ཡུམ་ལ་བརྟེན་པ་སྐྱེ་བ་བདུན་པའི་ཤ་ལ་བརྟེན་པ་
གསུམ་ཡེད་པ་ལས། སྐྱེ་བ་བདུན་པ་ཞེས་པ་ལ། བྲམ་ཟེ་གཙང་མ་སྐྱེ་བ་བདུན་པ་དང། དགེ་སློང་གཙང་མ་སྐྱེ་བ་བདུན་པ་ཡིན་གསུང་བ་ཡོད་ཀྱང། བདེ་མཆོག་རྩ་རྒྱུད་ལས། མི་ནས་མིར་སྐྱེ་བ་གཞན་གྱིས་བར་མཆོད་པ་བདུན་བླངས་པ་ལ་བཤད་
ཅིང༑ དེའི་ཤ་ཚང་མ་སྐྱེ་བ་བདུན་པའི་ཤ་ཡིན་པར་བཞེད་པ་ཡོད་ཀྱང། དངོས་གཞི་ནི་རྩ་རྒྱུད་ལས། སྙིང་གའི་ཕྱོགས་སུ་རོ་ཙོ་ན་བྱ་བ་གུར་ཀུམ་གྱི་མདོག་ལྟ་བུ་ཡོད་པར་གསུང་ལ། བླ་མ་འགའ་ནས་མདོག་སེར་པོ་སྒར་བུ་ཆུས་བཀངས་
པ་ལྟ་བུ་ཡོད་པར་གསུངས་ཤིང། དེ་ཡོད་པའི་རྟགས་ནི། མི་དེ་དང་རྒྱུད་དལ་ཞིང་ཁོང་ཁྲོ་ཆུའི་བ། མིག་མྱུར་པོར་མི་ཟུམ་པ། ལུས་དང་ཁའི་དྲི་ཞིམ་པ། གྲིབ་མ་རིམ་པ་བདུན་ཡོད་པ་འགྲོ་ལུགས་བྱ་དང་པ་འགྲོ་པ་ལྟར་བྱེད་པ་ནི་རོ་ཙ་ན་ཡོད་
པའི་རྟགས་ཡིན་པས། དེ་ལེན་པའི་ཐབས་ནི། འགའ་ཞིག་མི་དེ་བྱང་སེམས་སྙིང་སྟོབས་ཅན་ཡིན་པས་ལུས་ལྟོས་མེད་དུ་སྟེར་བ་ཡིན་ཟེར་བ་དང། ཡང་ལས་སྦྱོར་བྱས་ནས་བསད་པར་བྱ་བ་སོགས་བཤད་ཀྱང། རྗེ་བདག་ཉིད་ཆེན་པོས་དེ་
དག་བཀག་ནས་རང་ཤུགས་ཀྱིས་ཤི་བ་ན་སྙིང་གའི་རོ་ཙ་ན་བླངས་ཏེ་བསྙེན་པ་སྔོན་བཏང་གིས་དེ་ལ་སྔགས་བཏབ་སྟེད་པྲལ་བར་བྱུག་པ་སོགས་བྱས་ན་མཁའ་སྤྱོད་ཀྱི་དངོས་གྲུབ་འགྲུབ་པར་གསུངས་སོ། །ཡུམ་ལ་བརྟེན་པ་ལ་ཡང་མཐུན་

[036B] མཐུན་མོང་མ་ཡིན་པ་གཉིས་ལས། དང་པོ་ནི། འདིའི་བསྐྱེད་རིམ་གྱི་ཉམས་ལེན་དང་འབྲེལ་བའི་ངག་བཟླས་ཅི་ནུས་སུ་བཟླ་བ་དང། མཐུན་མོང་མ་ཡིན་པ་ནི་དེའི་ཁར་བསམ་མི་ཁྱབ་འདི་ཉིད་ཟིན་བྲིས་སུ་གསལ་བ་ལྟར་ཉམས་སུ་
ལེན་པ་ཡིན་ནོ། །དེ་ཡང་ནང་གི་ཕག་མོས་ཞེས་སོགས་ཤོ་ལོ་ཀ་གཅིག་པུ་འདི་རིག་འཛིན་པདྨ་འཕྲིན་ལས་ཀྱིས་འཕོ་བ་ལ་སྦྱོར་བར་མཛད་ཀྱང། བདག་གི་རྗེ་བླ་མས་བཀའ་འཁྲིད་གནང་སྐབས་ཚར་ཆེན་རང་གི་དགོངས་པ་བསམ་མི་ཁྱབ་
མཐུན་མོང་མ་ཡིན་པའི་སྨོན་ལམ་ཡིན་ནམ་སྙམ་ཞེས་འགྲེལ་ཚུལ་རྒྱས་པར་གསུངས་ཏེ། ནང་གི་ཕག་མོ་ནི་ལྟེ་བའི་རྩ་འཁོར་གྱི་དབུས་སུ་ཁམས་དམར་པོ་རྣལ་འབྱོར་མའི་ངོ་བོར་བཞུགས་པ་དེ་ཡིན་ལ། དེས་རང་འདྲའི་སྤྲུལ་པ་སྣ་རྩེར་
སྤྲོས་པས་འཁོར་འདས་སྣོད་བཅུད་ཀྱི་བཟུང་བའི་ཡུལ་དང་འཛིན་པའི་རྣམ་རྟོག་ཐམས་ཅད་བསྡུས་ཏེ་ལྟེ་བའི་རྣལ་འབྱོར་མ་ལ་ཐིམ། དེ་ནས་རྟག་གཉིས་ལས། རྐྱང་མ་ཤེས་རབ་རང་བཞིན་ཏེ་།ཐབས་ཀྱི་རོ་མ་ཡང་དག་གནས། །ཀུན་འདར་
མ་ནི་དབུས་གནས་སུ། །བཟུང་དང་འཛིན་པ་རྣམ་པར་སྤངས་།ཞེས་གསུངས་པ་ལྟར། ཕྱིའི་རྣལ་འབྱོར་མའི་སྐུ་ལུས་མས་ནས་རིམ་གྱིས་བསྡུ་བ་དང་མཉམ་དུ་བཟུང་བའི་རླུང་རྒྱུ་བའི་གཡས་ཀྱི་རྩ་རོ་མ་ནང་གི་རྣལ་འབྱོར་མའི་ཞབས་
གཡས་ཀྱི་མཐིལ་ནས་ཐིམ། འཛིན་པའི་རླུང་རྒྱུ་བའི་གཡོན་གྱི་རྩ་རྐྱང་མ་ཞབས་གཡོན་གྱི་མཐིལ་ནས་ཐིམས་པས་བཟུང་འཛིན་གྱི་རླུང་རྒྱུ་བའི་རྩའི་ཁྲི་ཤིང་གཉིས་པོ་དེ་བཅོམ། ནང་གི་ཕོ་ཉ་གསུམ་གྱི་ནང་ནས་མཆོག་ཏུ་གྱུར་པ་དྷཱུ་ཏཱི་རྩ་དབུ་

[037A]༄༅། །མའི་ལམ་དུ་ཞུགས་པས་དབུམ་དབུ་གཙུག་ནས་ཐིམ་པ་དང་མཉམ་དུ་གར་སྟབས་ལིང་ངེ་བའི་རྣམ་འགྱུར་དང་ལྡན་པའི་གར་མཁན་མ་ལྟ་བུ་དེ་སྤྱི་བོ་ཚངས་པའི་སྒོ་ནས་སྤྲིན་ལམ་ནམ་མཁའི་དབྱིངས་སུ་ཐོན་ཅིང་
གཤེགས་ནས། ཁྲག་འཐུང་ཞེས་པ་ཧེ་རུ་ཀ་སྟེ་དེ་ལ་འཁྱུད་ནས་བདེ་སྟོང་གཉིས་སུ་མེད་པའི་ཡེ་ཤེས་ལ་དུས་རྟག་ཏུ་རོལ་བར་ཤོག་ཅིག། ཅེས་སྨོན་པའོ།།    ༈   སྐྱེ་བར་སྨོན་པ་ལ་གཉིས། རྫོགས་རིམ་གྱི་
ལམ་རྒྱུད་ལ་སྐྱེ་བར་སྨོན་པ་དང། རྫོགས་རིམ་གྱི་འབྲས་བུ་འགྲུབ་པར་སྨོན་པའོ། །དང་པོ་ལ་གཉིས། ཡབ་བཀའ་དང་མཐུན་མོང་གི་རྩ་དབུ་མ་ཆེ་བའི་ལམ་རྒྱུད་ལ་སྐྱེ་བར་སྨོན་པ་དང། ཡུམ་བཀའི་མཐུན་མོང་མ་ཡིན་པ་རྩ་དབུ་མ་ཆུང་བའི་
ལམ་རྒྱུད་ལ་སྐྱེ་བར་སྨོན་པའོ། །དང་པོ་ལ་གཉིས། བདག་བྱིན་གྱིས་བརླབ་པའི་རྣལ་འབྱོར་ལ་སྨོན་པ་དང། དབུ་མ་ཁ་དབྱེ་བའི་མན་ངག་ཙཎྜ་ལིའི་རྣལ་འབྱོར་ལ་སྨོན་པའོ། །དང་པོ་ནི། ལྟེ་བའི་པདྨོར་རླུང་ལྔའི་ཏི་ལ་ཀ། རྩེ་གཅིག་བསྒོམས་པས་ཁ་
སྦྱོར་རྣལ་འབྱོར་གྱིས། །ལུས་སེམས་རྩ་ལ་དྲི་བཞོན་ཞུགས་པ་ཡི། །བདེ་བ་མཆོག་གིས་བདག་རྒྱུད་ཚིམས་པར་ཤོག་ཅེས་པ་སྟེ་དེ་ཡང་ནང་གི་མཁའ་སྤྱོད་གཙོ་བོར་སྒྲུབ་པ་རྫོགས་རིམ་ལ་དབུ་མ་ཆེ་ཆུང་ཞེས་གསུངས་པ་ནི། ཁ་
སྦྱོར་ལས། གང་གི་བསྐལ་པ་གྲངས་མེད་པས། །ཇི་སྲིད་སངས་རྒྱས་གང་ཐོབ་པ། །གང་གི་དམ་པའི་བདེ་ཁྱོད་ཀྱིས། །སྐྱེ་པ་འདིར་ནི་ཐོབ་པར་འགྱུར། །ཞེས་གསུངས་པ་ལྟར། མདོ་ཕྱོགས་དང་སྔགས་ཀྱི་ཡང་རྒྱུད་སྡེ་འོག་མ་གསུམ་

[037B]ལམ་བརྟེན་པར་ཟུང་འཇུག་གི་གོ་འཕང་ཐོབ་མི་ནུས་ཏེ། གདུལ་བྱ་རབ་ཀྱིས་རྟོགས་པའི་ཡུལ་ཆོས་ཉིད་སྟོང་པ་ཉིད་ལ་མདོ་སྔགས་ཐམས་ཅད་ལ་མཆོག་དམན་གྱི་ཁྱད་པར་
མེད་ཀྱང། དེ་རྟོགས་མཁན་གྱི་བློ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཡིན་པའི་སྟོབས་ཀྱིས་ཚེ་གཅིག་ལྟ་བུར་རྡོ་རྗེ་འཆང་གི་གོ་འཕང་ཐོབ་པ་ནི་བླ་མེད་ཁོ་ནའི་ཁྱད་ཆོས་ཡིན་ལ། ཡེ་ཤེས་དེ་སྐྱེ་བ་ཡང་བདེ་མཆོག་རྩ་རྒྱུད་ལས། ཕོ་ཉ་སྙན་
ཅིག་སྐྱེས་གྲུབ་པ། །མཆོག་དང་འབྲིང་དང་ཐ་མ་སྟེ། །ཞེས་གསུངས་པ་ལྟར། །ནང་གི་ཕོ་ཉའམ་རིགས་ལྡན་མ་མཆོག་ཏུ་གྱུར་པ་རྩ་འཁོར་གྱི་དབུས་ཀྱི་དབུ་མའི་ནང་དུ་རླུང་སེམས་བཟུངས་ནས་གནད་དུ་བསྣུན་ན་མ་གཏོགས་ཐབས་གཞན་གང་
གིས་ཀྱང་ཡེ་ཤེས་དེ་སྐྱེ་མི་ནུས་པས་འདིར་ཡང་དབུ་མར་གནད་དུ་བསྣུན་ནས་བླ་མེད་ཀྱི་ཁྱད་ཆོས་བདེ་ཆེན་གྱི་ཡེ་ཤེས་བསྐྱེད་ཚུལ་གཙོ་བོར་སྟོན་པས་ན་དབུ་མ་ཆེ་ཆུང་ཞེས་གསུངས་སོ། །དེ་ལྟ་བུའི་རྫོགས་རིམ་དབུ་མའི་ལམ་ཉམས་སུ་
ལེན་པ་ལ་ཡང་དཔེ་གསུམ་གྱིས་དོན་གཅིག་འཇལ་ཚུལ། དོན་དེ་ལ་ཡང་གཞི་ལམ་འབྲས་གསུམ། ལམ་ལ་ཡང་ཆོས་ཉིད་དངོས་སུ་སྟོན་པ་དང། རྒྱུད་ནས་སྟོན་པ་གཉིས། རྒྱུད་ནས་སྟོན་པ་ལ་ཡང་ཆགས་བྲལ་གྱི་ལམ་དང། ཆགས་ཅན་
གྱི་ལམ་གཉིས། དང་པོ་ལ་ཡབ་ཡུམ་མཐུན་མོང་དང། མཐུན་མོང་མ་ཡིན་པ་གཉིས། དང་པོ་ལ་ཡང་སྔོན་དུ་རླུང་སྦྱང་བ་རང་ལྷག་པར་གནས་པའི་རིམ་པའམ་བདག་བྱིན་གྱིས་བརླབ་པའི་རིམ་པ། རྩ་དབུ་མ་ཁ་དབྱེ་བའི་རྣལ་འབྱོར་ཏེ་གསུམ་ཡོད་

[038A]༄༅། །ཀྱང༑ སྨོན་ལམ་འདིར་ས་བཅད་དང་པོ་གཉིས་ལྟེ་བའི་པདྨོར་ཞེས་སོགས་ཚིགས་བཅད་གཅིག་གི་ཁོངས་སུ་བསྡུས་ཏེ་གསུངས་ལ། དེ་ཡང་རང་རྡོ་རྗེ་རྣལ་འབྱོར་མར་གསལ་བའི་སྐུ་འོད་ཀྱི་རང་བཞིན་དམར་ཁྲོལ་ལེ་བའི་
དབུས་སུ་ལྟེ་བ་ནས་མགྲིན་པའི་བར་དབུ་རྐྱང་རོ་གསུམ་སྦུབས་གཅིག་ཏུ་གྱུར་པ་སྤོམ་ཕྲ་སྤ་ལྕག་གམ་མདའ་སྨྱུག་ཙམ། མགྲིན་པ་ནས་རྩ་གསུམ་སོ་སོར་གྱེས་པའི་དབུ་མ་ཚངས་བུག་དང། རོ་རྐྱང་གཉིས་སྣ་བུག་ལ་ཟུག་པ། རྩ་གསུམ་
འཛོམས་སའི་མར་སྣར་སྨྱུག་དོང་ལ་འགབ་བཅུག་པ་ལྟར་ཟླ་དཀྱིལ་སྐྱ་འཁྱིལ་ལེ་བ། དེའི་དབུས་སུ་ནམ་མཁའི་རླུང་གི་ཐིག་ལེ་སྔོན་པོ། ཤར་དུ་རླུང་གི་ཐིག་ལེ་ལྗང་གུ། ལྷོར་ས་རླུང་གི་ཐིག་ལེ་སེར་པོ། ནུབ་ཏུ་མེ་རླུང་གི་ཐིག་ལེ་དམར་པོ་
བྱང་དུ་ཆུ་རླུང་གི་ཐིག་ལེ་དཀར་པོ། ཐམས་ཅད་སྲ་བ་འདྲིལ་བ་འཚེར་བ་སྟེ་ཁྱད་ཆོས་གསུམ་ལྡན། ཆེ་ཆུང་སྲན་ཆུང་ཙམ་མམ་ཡུངས་འབྲུ་ཙམ་དབུ་མའི་སྦོམ་ཚད་དང་བསྟུན་པ། དེ་ནས་རླུང་སྣ་བུག་ནས་ཕྱིར་འགྲོ་བའི་ཚེ་དབུས་ཀྱི་ཐིག་ལེ་ལས་
རླུང་སྤོས་རེང་གི་དུ་བ་ལྟ་བུ་སྔོ་ནར་གྱིས་བྱུང་སྟེ་སྣ་བུག་ནས་སོང། མདུན་དུ་སོར་བཅུ་གཉིས་སམ་བཅུ་དྲུག་ཙམ་སོང་བ་སྔོ་འཁྱིལ་ལེ་བྱས། རླུང་ནང་དུ་འཇུག་པའི་ཚེ་སྔོ་ནར་གྱིས་སྣ་བུག་ནས་ཞུགས་ཏེ་ལྟེ་བའི་ཐིག་ལེ་སྔོན་པོར་སིབ་ཀྱིས་ཐིམ་
པར་བསམ། དེ་ལྟ་བུ་བདུན་ནམ་བཅུ་གཅིག་ཙམ་གྱིས་རླུང་རོ་བསལ་བའི་རྗེས་སུ་རླུང་ཐིག་ལེ་སྔོན་པོར་ཐིམ་པ་དང་རེ་ཞིག་འོག་རླུང་མཐེན་པར་སྟེང་རླུང་ལྟེ་འོག་སོར་ལྔ་ཙམ་དུ་མནན། ལག་པ་གཡོན་མཉམ་གཞག་དང་གཡས་ཀྱིས་པུས་

[038B] དེ་མ་ཐག་རླུང་དལ་བུས་བཏང། དེ་ལྟ་བུ་ལན་མང་དུ་བྱེད་པ་ཐུན་ཆུང་དང་པོ་དང། ཡང་ཤར་གྱི་ཐིག་ལེ་ལས་རླུང་ལྗང་གུ་ནར་གྱིས་བྱུང་བ་རླུང་གང་ནས་རྒྱུ་བའི་སྣ་སྒོ་ནས་སོང། ནང་དུ་འཇུག་པའི་ཚེ་
ནར་གྱིས་བྱུང་བ་ཤར་གྱི་ཐིག་ལེར་ཐིམ་པར་བསམ་ལ་རླུང་བཟུང་སྟེ་ལག་པ་གཡས་པས་པུས་མོ་ལ་སྐོར་བ་གཉིས་དང་སེ་གོལ་གཉིས་བརྡབ་ལ་རླུང་བཏང་བ་མང་དུ་བྱེད་པ་ཐུན་ཆུང་གཉིས་པ་དང། དེ་བཞིན་དུ་སེར་པོ་ལ་དམིགས་ནས་པུས་
སྐོར་གསུམ་དང་སེ་གོལ་གསུམ་བྱེད་པ་ཐུན་ཆུང་གསུམ་པ། དམར་པོ་ལ་དམིགས་ནས་པུས་སྐོར་བཞི་དང་སེ་གོལ་བཞི་བྱེད་པ་ཐུན་ཆུང་བཞི་པ། དཀར་པོ་ལ་དམིགས་ནས་པུས་སྐོར་ལྔ་དང་སེ་གོལ་ལྔ་བྱེད་བ་ཐུན་ཆུད་བཞི་པ། དཀར་པོ་ལ་དམིགས་ནས་པུས་སྐོར་ལྔ་དང་སེ་གོལ་ལྔ་བྱེད་བ་ཐུན་ཆུང་ལྔ་པ་སྟེ་ཐུན་ཆེན་གཅིག་
རྫོགས། དེ་ལྟ་བུའི་ཚུལ་གྱིས་ཐུན་ཆུང་ལྔ་ལ་ཐུན་ཆེན་གཅིག་བྱས་པའི་ཉིན་མོ་ཐུན་ཆེན་གསུམ་དང་མཚན་མོ་ཐུན་ཆེན་གསུམ་བྱེད་ཅིང། ཐུན་ཆེན་གཉིས་པའི་མཁའ་རླུང་སོགས་ལ་པུས་སྐོར་དང་སེ་གོལ་དྲུག། བདུན། བརྒྱད། དགུ༑ བཅུ་རིམ་གྱིས་
སྤོར༑ ཐུན་ཆེན་གསུམ་པ་ལ་བཅུ་གཅིག་ནས་བཅོ་ལྔའི་བར་སྤོར་ཐུན་ཆེན་བཞི་པ་ལ་བཅུ་དྲུག་ནས་ཉི་ཤུའི་པར་སྤོར། ཐུན་ཆེན་ལྔ་པ་ལ་ཉེར་གཅིག་ནས་ཉེར་ལྔའི་བར་སྤོར། དེ་ལྟ་བུའི་སྒོ་ནས་ཉམས་སུ་བླང་ན་དབང་པོ་རབ་ཀྱིས་ཞག་གསུམ་
འབྲིང་གིས་ཞག་བདུན། ཐམས་ཟླ་བ་ཕྱེད་དུ་བསྒོམ་ནས་ཆུའི་རླུང་སྟོབས་བྲི། མེ་རླུང་གི་རླུང་སྟོབས་རྒྱས་ནས་ལུས་ལ་དྲོད་ཆེ། གྲང་སྲན་ཆེ། ལྕེ་སྐམ། སྐོམ་དད་ཆེ་བ་སོགས་འབྱུང་བར་གསུངས་སོ། །དེ་ནས་བདག་བྱིན་གྱིས་བརླབ་པའི་

[039A]༄༅། །རིམ་པ་དངོས་ནི། རང་ལུས་འོད་ཀྱི་རང་བཞིན་དམར་ཁྲོ་ལེ་བའི་དབུས་དྲང་པོར་རྩ་དབུ་མ་རྟ་རྔ་བརྒྱར་བཤེགས་པའི་ཚད་ཙམ་དམར་གསལ་འོད་ཀྱི་རང་བཞིན་ཅན་མར་སྣ་ལྟེ་འོག་དང། ཡར་སྣ་ཚངས་བུག་ལ་ཟུག་པ། དེའི་
གཡས་སུ་རོ་མ་དམར་པོ་དང། གཡོན་དུ་རྐྱང་མ་དཀར་པོ་གཉིས་སྦོབ་ཕྲ་གྲོ་སོག་ཙམ་པ། མར་སྣ་དབུ་མ་ལས་རིང་ཙམ་དང་ཡར་སྣ་སྣ་བུག་ལ་ཟུག་པའི་ལྟེ་བའི་དབུས་དང་བདེ་ཆེན་འཁོར་ལོའི་དབུས་ཀྱི་རྩ་གསུམ་སྦུབས་གཅིག་ཏུ་གྱུར་
པ༑ དབུ་མའི་མར་སྣར་ཨཾ་དམར་པོ་མགོ་གྱེན་བསྟན་དྲོད་ཀྱི་རང་བཞིན་ཅན། སུམ་མདོར་རླུང་དཀྱིལ་ལྗང་གུ་གཞུའི་དབྱིབས་ཅན་རྐང་མཐིལ་གཉིས་སུ་མེ་རླུང་གི་རང་བཞིན་ཛྷཻ་དམར་ལྗང་རེ། སྤྱི་བོའི་རྩ་གསུམ་སྦུབས་གཅིག་གྱུར་
གྱི་དབུས་སུ་ཧཾ་དཀར་པོ་མགོ་ཐུར་བསྟན། དེའི་སྟེང་དུ་ལྟག་པའི་རླུང་དམ་སྤྱི་བོའི་རླུང་ལྗང་ནག་སྲན་མ་བཀས་པ་ཙམ་ཏཾ་དང་ཨཾ་དབུ་མས་སྤྲེལ་བ་བཅས་གསལ་བཏབ་ལ་རླུང་རོ་དགུ་ཕྲུགས་སུ་བུས། རྐང་སོར་བསྐུམས་ནས་འོག་རླུང་
ཐེན་ཙམ་བྱས་པས་རྐང་མཐིལ་གྱི་ཡི་གེ་གཉིས་ལས་མེ་རླུང་འདྲེས་པ་འུར་གྱིས་འབར་ལོང་བུའི་རྩ་དང་བརླའི་རྩ་བོ་ཆེའི་ནང་དུ་ཞུགས། སུམ་མདོའི་རླུང་དཀྱིལ་ལ་ཕོག་པས་འུར་གྱིས་རླུང་གཡོས་པས་བསྐུལ་ཏེ་ལྟེ་བའི་ཨཾ་ལས་མེ་
འབར། རོ་རྐྱང་གཉིས་ནས་མེ་རླུང་འདྲེས་མ་སོང། སྤྱི་བོའི་རླུང་བསྐུལ། སྟེང་རླུང་རྫུབ་ཆུང་གསུམ་ཐེན་པས་རོ་རྐྱང་གཉིས་ནས་ཞུགས། ཧཾ་གི་སྡེང་གི་རླུང་ལ་ཕོག་པས་དེ་འུར་གྱིས་ལངས། དེས་མེ་རླུང་ཐམས་ཅད་བརྡབ་ལྷགས་ཀྱིས་མནན་

[039B]དེས་ལྟེ་བའི་ཨཾ་སྤུད་པས་བུས་པ་བཞིན་བྱས་པས་ཨཾ་ལས་མེ་རླུང་དྲག་ཏུ་འབར་བར་བསམ་ལ་རླུང་བུམ་ཅན་བཟུང་མི་བདེ་བསྐྱེན་རླུང་དལ་བུས་བཏང་ལ་ཡང་སྔར་བཞིན་བསྒོམ། དེ་ལྟ་བུའི་ཚུལ་
གྱིས་ཐུན་ཚད་དང་ཐུན་གྲངས་ངོས་མེད་དུ་བསྒོམས་པས། དང་པོར་ལྟེ་བའི་གནས་སུ་དྲོད་སྐྱེ། དེ་ནས་ལུས་ཐམས་ཅད་ལ་དྲོད་ཆེར་སྐྱེ། དེ་ཙམ་ན་ཐ་མལ་གྱི་བདེ་བ་ལ་ཇི་མི་སྙམ་པའི་བདེ་བ་འབྱུང་སྟེ། དེ་རླུང་ལུས་ལ་ཞུགས་པའི་དུས་ཡིན་
དེ་ནས་ལུས་ཤིང་པ་ལ་ལྟར་ཡང་ཞིང་སེམས་ལ་ཆོས་སྐུའི་ཡེ་ཤེས་ཀྱི་བདེ་བ་འདི་ཡིན་སྙམ་པའི་བདེ་བ་ཆེར་སྐྱེ། དེ་རླུང་སེམས་ལ་ཞུགས་པའི་དུས་ཡིན། དེ་ནས་བདེ་མི་བདེ་དང་སྟོང་མི་སྟོང་སོགས་ལས་འདས་པའི་ཉམས་སྐྱེ་ཞིང་
ལུས་ཐམས་ཅད་དང་རྩ་གཡས་གཡོན་གཉིས་ཀྱང་དབུ་མར་འཇུག་པ་སྙམ་བྱེད་པ་འབྱུང། དེ་རླུང་རྩལ་ཚུད་པའི་དུས་ཡིན། དེ་གསུམ་ལ་ཡང་དང་པོར་ཚོར་བ་བདེ་བ། གཉིས་པར་མི་རྟོག་པའི་བདེ་བ། གསུམ་པར་མཚོན་བྱེད་དཔེའི་ཡེ་
ཤེས་ཞེས་བྱ་སྟེ། དེ་ཙམ་ན་དབུ་མཁའ་བྱེད་རུང་དུ་སོང་བར་གསུངས་སོ། །དེས་ན་རྩ་འཁོར་ཐམས་ཅད་ལ་པདྨའི་སྒྲས་བསྟན་པས་འདིར་ཡང་ལྟེ་བའི་པདྨོར་ཏེ་ལྟེ་བའི་རྩ་འཁོར་གྱི་ཐད་ཀྱི་རྩ་གསུམ་སྦུབས་གཅིག་ཏུ་གྱུར་པའི་མར་
སྣར་ཟླ་གདན་ལ་འབྱུང་བ་ལྔའི་རླུང་གི་རང་བཞིན་ཏི་ལ་ཀོ་སྟེ་ཐིག་ལེ་ལྔ་རྩེ་གཅིག་ཏུ་བསྒོམས་པའི་སྒོ་ནས་གོང་དུ་བཤད་པ་ལྟར་གྱི་རླུང་སྤྱང་བའི་རིམ་པ་ཉམས་སུ་བླངས་པས་རླུང་ལས་རླུང་དུ་བྱས་དེ་ནས་རྩ་གསུམ་དང་ཡི་གེ་

[040A]༄༅། །རླུང་དཀྱིལ་སོགས་གསལ་བཏབ་སྟེ་ཡར་མར་གྱི་རླུང་གིས་ལྟེ་འོག་གི་ཨཾ་བུས་ནས་མེ་སྦར་བར་བསམ་ལ་རླུང་ཁ་སྦྱོར་བུམ་པ་ཅན་གྱི་རྣལ་འབྱོར་ཅི་ནུས་སུ་འཛིན་པ་བདག་བྱིན་གྱིས་བརླབ་པའི་རིམ་པ་བསྒོམས་པས། དང་
པོར་ལུས་ལ་དྲི་བཞོན་ཏེ་རླུང་ཞུགས་པའི་སྟོབས་ཀྱིས་ཐ་མལ་གྱི་བདེ་བ་ལ་ཇི་མི་སྙམ་པའི་ཚོར་བ་བདེ་བ་སྐྱེས། དེ་ནས་སེམས་ལ་རླུང་ཞུགས་པའི་སྟོབས་ཀྱིས་སེམས་ལ་ཆོས་སྐུའི་ཡེ་ཤེས་ཀྱི་བདེ་བ་འདི་ཡིན་སྙམ་པའི་མི་རྟོག་པའི་
བདེ་བ་སྐྱེས། དེ་ནས་རྩ་ལ་རླུང་ཞུགས་པའི་སྟོབས་ཀྱིས་མཚོན་བྱེད་དཔེའི་ཡེ་ཤེས་ཀྱི་བདེ་བ་སྐྱེས་ཏེ། དེ་ལྟ་བུའི་བདེ་བ་མཆོག་གི་བདག་གི་རྒྱུད་ཚིམས་པར་ཤོག་ཅིག་ཅེས་སྨོན་པའོ་།གཉིས་པ་དབུ་མ་ཁ་དབྱེ་བའི་མན་ངག་ཙཎྜ་ལིའི་རྣལ་
འབྱོར་ལ་སྨོན་པ་ནི། ཐ་མལ་འོད་ཀྱིས་གཏུམ་མོ་མཛེས་ལྡན་མས་།དྷཱུ་ཏཱི་ར་འཛུམ་དཀར་བཞད་པའི་རོལ་རྩེད་ཀྱིས། །ཧཾ་ཡིག་གཞོན་ནུ་ཡོངས་སུ་མཉེས་བྱས་ནས། །ཟུང་འཇུག་བདེ་བ་ཆེན་པོའི་ས་ཐོབ་ཤོག་ཅེས་པ་སྟེ། ལྟེ་བ་སྤྲུལ་པའི་འཁོར་
ལོའི་ཐད་ཀྱི་རྩ་གསུམ་སྦུབས་གཅིག་ཏུ་གྱུར་པའི་དབུས་སུ་ཨཾ་དེའི་ཕྱིའི་རྩ་འདབ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་བརྒྱད། དེའི་ཕྱིའི་རྩ་འདབ་ལྔ་བཅུ་རྩ་དྲུག་ལ་ཀཱ་ལི་སོ་བཞི་དང། ཨ་ཨི་ཨུ་ཨེ་ཨོ་ཨཿ་སྟེ་དབྱངས་ཐུང་དུ་དྲུག་དང་ཨཱ་ལི་བཅུ་དྲུག་
སྟེ་ཡི་གེ་ལྔ་བཅུ་རྩ་དྲུག་གཡོན་སྐོར་དུ་བསམ། གཞན་རྩ་གསུམ་དང་སུམ་མདོར་རླུང་དཀྱིལ། རྐང་མཐིལ་གཉིས་སུ་ཛྷཻ་སྤྱི་བོར་ཧཾ། དེའི་སྟེང་དུ་ལྟག་པའི་རླུང་རྣམས་བདག་བྱིན་རླབས་ཀྱི་སྐབས་སུ་བཤད་པ་ལྟར་ལ། ལྟེ་པའི་ཨཾ་གི་ཀླད་ཀོར་

[040B]མགོ་གྱེན་བསྟན། སྤྱི་པོའི་ཧཾ་གི་ཀླད་ཀོར་གྱི་ནང་དུ་འོད་ཀྱི་གཏུམ་མོའི་ངོ་བོ་ཀྵུཾ་དམར་པོ་མགོ་ཐུར་བསྟན། དེ་ནས་རྐང་སོར་བསྐུམས་ཤིང་འོག་རླུང་ཐེན་ཙམ་བྱས་པས། རྐང་མཐིལ་དང་སུམ་མདོའི་མེ་
རླུང་གིས་ལྟེ་བའི་ཨཾ་སྔར་བཞིན་འབར་བས་ཁམས་སྙིགས་མ་ཐམས་ཅད་བསྲེགས། རྩ་འདབ་ཕྱི་ནང་ཐམས་ཅད་མེའི་རང་བཞིན་དུ་དམར་ཧུ་རུ་རུ་འབར། དེ་ནས་ཨཾ་གི་ཀླད་ཀོར་གྱི་ནང་གི་ཐ་མལ་གྱི་གཏུམ་མོ་ཀྵུཾ་ལས་མེ་གློག་གི་ཟེགས་
མ་ལྟ་བུ་ཚ་བ་རྩུབ་པ་རྣོ་བ་ཞིག་དབུ་མའི་ནང་བརྒྱུད་ཡར་འབར་བ་སྤྱི་བོའི་ཧཾ་ལ་མདའ་བསྣུན་པ་ལྟར་ཕོག་པ་དང། སྣ་བུག་གཉིས་ནས་སྟེང་རླུང་རྡུབ་ཆུང་གསུམ་བརྡུབས་པས་རྩ་གསུམ་གྱི་སྣེ་ནས་ཞུགས་ཏེ་ལྟག་པའི་རླུང་ལ་ཕོག་པས་དེ་གཡོས་
ནས༑ ཧཾ་གི་ཀླད་ཀོར་གྱི་འོད་ཀྱི་གཏུམ་མོ་ཀྵུཾ་ལས་མེ་སྔར་བཞིན་འབར་བ་དབུ་མའི་ནང་ནས་མར་སོང་བའི་མེ་རླུང་གིས་མོས་ནས་ཡོང་བའི་མེ་རླུང་ཐམས་ཅད་ཐུར་དུ་མནན་ཏེ། སྙིང་གའི་ཐད་ཀྱི་དབུ་མའི་ནང་དུ་སྟེང་འོག་གི་མེ་གཉིས་འཁྲུག་ཅིང་
འཐབ་པའི་མེ་འོད་ལ་སེམས་གཏད་ནས་རླུང་ཁ་སྦྱར་བུམ་ཅན་ལུས་ཅུང་ཟད་འགུལ་ཞིང་ཅི་ཐུབ་བཟུང་བ་ལན་འགའ་བྱས་པའི་མཐར་སྨད་ཀྱི་མེ་ལྕེ་ཧཾ་ལ་ཕོག་པས་དེ་ལས་བྱང་སེམས་དཀར་པོ་ཤེལ་དཀར་གྱི་སྐུད་པ་ལྟ་བུ་སྐྱ་ནར་གྱིས་
བབས་པས་སྨད་ཀྱི་མེ་རླུང་ཐུར་དུ་མནན་ཏེ། སྙིང་གའི་ཐད་དུ་འབར་འཇིག་སྐྲ་ཤད་འཛིངས་པ་ལྟ་བུ་ལ་སེམས་གཏོད་ནས་བུམ་ཅན་ལ་ནན་ཏན་བྱ། དེ་ལྟར་བྱས་པས་དབུ་མ་ཁ་བྱེ་སྟེ་རླུང་སེམས་ཐམས་ཅད་དབུ་མར་ཐིམས་ནས་རབ་ཚེ་འདི། འབྲིང་
[041A]༄༅། །སྐྱེ་བ་ཕྱི་མ། ཐམ་སྐྱེ་བ་བརྒྱུད་ནས་ཁ་སྦྱོར་ཡན་ལག་བདུན་ལྡན་ཟུང་འཇུག་བདེ་བ་ཆེན་པོའི་གོ་འཕང་ཐོབ་པར་གསུངས་སོ། །དེ་ཡང་ཐ་མལ་འོད་ཀྱི་ཞེས་སོགས་ཚིགས་བཅད་འདི་རིག་འཛིན་ཆེན་པོས་ཡུམ་བཀའི་རྫོགས་རིམ་གྱི་
དོན་དུ་བཀྲལ་བ་ལྟ་བུ་འདུག་ཀྱང་བདག་གི་རྗེ་བླ་མས་འདི་ཉིད་ཡབ་བཀའ་དང་མཐུན་མོང་གི་རྫོགས་རིམ་སྨོན་ལམ་གྱི་འཕྲོས་ཡིན་པ་ཚིག་དོན་ལ་གཟུ་བོའི་བློས་བརྟགས་ན་ངེས་ཤེས་འདྲོངས་པར་དགོངས་ནས། ཡུམ་བཀའི་རྫོགས་རིམ་
སྨོན་ལམ་ཚིགས་བཅད་གསུམ་ཟུར་དུ་མཛད་པ་ཡིན་ལ། དེས་ན་དབུ་མའི་མས་ཀྱི་ཐ་མལ་གྱི་གཏུམ་མོ་དང། ཡས་ཀྱི་འོད་ཀྱི་གཏུམ་མོ་འོད་ཟེར་གྱི་མཛེས་པ་དང་ལྡན་མ་དེ་གཉིས་ཀྱིས་དྷཱུ་ཏཱི་དབུ་མའི་ནང་སྤྱི་དང། ཁྱད་པར་སྙིང་གའི་དབུ་
མའི་ནང་དུ་འོད་ཀྱི་འཛུམ་དཀར་བཞད་པ་དང་བཅས་འཁྲུག་ཅིང་འཐབ་པའི་རོལ་རྩེད་བྱས་པའི་རྐྱེན་གྱིས། སྤྱི་བོའི་ཧཾ་ཡིག་གཞོན་ནུར་མས་ཀྱི་མེ་ལྕེ་ཕོག་པས་ཡོངས་སུ་མཉེས་པར་བྱས་པ་ལས་བྱང་སེམས་དཀར་པོའི་རྒྱུན་བབས་པས་
སྙིང་གའི་དབུ་མའི་ནང་དུ་འབར་འཛག་བྱེད་པར་བསྒོམས་པའི་མཐུས་ཟུང་འཇུག་བདེ་བ་ཆེན་པོའི་ས་ཚེ་འདི་ལ་སོགས་པ་རིང་པོར་མི་ཐོགས་པར་ཐོབ་པར་ཤོག་ཅིག་ཅེས་སྨོན་པའོ། །དེ་ལྟར་ཡབ་བཀའ་དང་མཐུན་མོང་གི་དབུ་མཆེ་བའི་དམིགས་
རིམ་ལམ་ཙམ་མ་ཤེས་ན། དེའི་སྨོན་ལམ་ཚིགས་བཅད་གཉིས་པོ་འདིའི་དོན་ཇི་བཞིན་མི་རྟོགས་པར་བསམ། སྔོན་འགྲོ་སོགས་ཡན་ལག་རྣམས་བཏང་སྙོམས་སུ་བཞག་ནས་དམིགས་པའི་ངོ་བོ་མདོར་བསྡུས་ཙམ་ཞིག་བླ་

[041B] །གཉིས་པ་ཡུམ་བཀའི་མཐུན་མོང་མ་ཡིན་པ་རྩ་དབུ་མ་ཆུང་བའི་ལམ་རྒྱུད་ལ་སྐྱེ་བར་སྨོན་པ་ལ་གཉིས། ཆོས་ཉིད་བརྒྱུད་ནས་སྟོན་པའི་ལམ་ལ་སྨོན་པ་དང། ཆོས་ཉིད་དངོས་སུ་
སྟོན་པའི་ལམ་ལ་སྨོན་པའོ། །དང་པོ་ལ་གཉིས་རླུང་སེམས་དབུ་མར་སྡུད་པའི་ལམ་ལ་སྨོན་པ་དང། བསྡུས་ནས་བསྒོམས་པའི་ལམ་ལ་སྨོན་པའོ། །དང་པོ་ནི། ལྟེ་བའི་རྩ་གསུཾ་དབུས་གནས་དམར་ནག་རཾ། །སྟེང་འོག་རླུང་གིས་སྤར་པའི་ཚངས་
པའི་མེས། །སྟོང་ཕྲག་དོན་གཉིས་སྙིགས་མའི་ཁམས་བསྲེགས་ཏེ་།དྭངས་མས་དྷཱུ་ཏཱི་ཡོངས་སུ་གང་བར་ཤོག་ཅེས་པ་སྟེ། དེ་ཡང་གཞི་ལམ་འབྲས་གསུམ། ཉམས་ལེན་གྱི་མཚམས། ལུས་གནད་འཆལ་ཚུལ་སྟོང་ར་བསྒོམ་ཚུལ་
ལུས་ནང་དུ་རྩ་གསུམ་གསལ་འདེབས་ཆུལ་སོགས་ཞིབ་པར་ཟིན་བྲིས་སུ་གསུངས་པ་ལྟར་ཤེས་པར་བྱས་ལ། དངོས་གཞི་ལྟེ་བའི་ཐད་ཀྱི་རྩ་གསུམ་སྦུབས་གཅིག་ཏུ་གྱུར་པའི་ནང་གི་དབུས་སུ་གནས་པའི་ཟླ་ཆེས་ཐིག་ལེ་ནཱ་ད་དང་བཅས་
པའི་རོཾ་ཡིག་དམར་ནག་ཆེ་ཆུང་རིལ་མ་ཙམ་གདན་མེད་པ། འཇིག་རྟེན་དང་འཇིག་རྟེན་ལས་འདས་པའི་མེའི་རང་བཞིན་དུ་བསྒོམ་ལ་རླུང་རོ་བསལ་ཏེ་འོག་རླུང་ཕྲན་བུ་སྙན་པས་ན་ལྟར་ཐེན་པའི་རྗེས་སུ། སྟེང་རླུང་དལ་བུས་རྡུབ་སྟེ་ལྟེ་བར་
མནན། འོག་སྒོ་མདུན་མ་ཚུམ་ཙམ་བྱས་ལ་འོག་རླུང་མདུན་མ་ཤུགས་ཆེ་བར་ཐེན་པས། རང་སེམས་རཾ་ཡིག་ལ་ཞུགས་པ་བཞིན་བྱས་པ་ཡར་མར་གྱི་རླུང་གིས་བུས་པར་བསམ་ལ་ཁ་སྦྱར་བུམ་པ་ཅན་འཛིན། མི་བདེ་བ་སྐྱེ་ཚད་པ་ཡོད་ན་

[042A]༄༅། །ཁ་ནས་མ་ཤོར་བར་སྣ་བུག་ནས་དལ་བུས་བཏང། ཡང་སྔར་བཞིན་འཛིན་པའི་མེ་གསོ་བ་ལན་བདུན་ཙམ་བྱས་པས། རཾ་ཡིག་ཇེ་དམར་ལ་སོང་ནས་མེ་སྟག་དམར་ཁྲོམ་ཁྲོམ་དང། དེ་ཡང་ཇེ་ཆེར་སོང་ནས་མེ་འོད་ཅུང་ཟད་འཕྲོ་
བས་རྩ་སྦུགས་ཐམས་ཅད་དམར་སེང་སེང་སོང་བར་བསམ། ཡང་མེ་སྦོར་བའི་ཚེད་སྔར་བཞིན་རླུང་འཛིན་པ་ལན་བདུན་ཙམ་བྱས་པས། རཾ་ལས་མེ་ཆེ་ཆེར་འབར་བ་རྩ་ནང་ཐམས་ཅད་ལ་སོང་བས་ཁམས་སྙིགས་མ་དང་སྡིག་སྒྲིབ་ལྷན་
ཅིག་ཏུ་ཆ་མ་ཆམ་བསྐམས་ཤིང་བསྲེགས་པར་བསམ། ཡང་སྔར་བཞིན་ལན་བདུན་ཙམ་བྱས་པས། སྟོད་ཀྱི་ཁམས་དྭངས་མ་ཐམས་ཅད་ཞུ་བ་རོ་རྐྱང་བརྒྱུད་དབུ་མར་ཞུགས་པས་དབུམ་ཕལ་ཆེར་ཁེངས་སྨད་ཀྱི་ཁམས་དྭངས་ན་
རྣམས་ཀྱང་རོ་རྐྱང་དུ་ཞུགས་ཤིང་རོ་རྐྱང་གི་མར་སྣེ་དབུ་མར་བཅུག་པ་ནས་དྲངས་པས། སྨིན་མཚམས་ནས་གསང་གནས་ཀྱི་བར་གྱི་དབུ་མའི་ནང་ཐམས་ཅད་ཁམས་དཀར་པོའི་དྭངས་མ་དངུལ་ཆུའི་མདོག་ལྟ་བུས་མེར་གྱིས་ཁེངས་
པས་བདེ་བ་ཆེན་པོ་སྐྱེས། དེས་ཡུལ་སྟོང་པ་ཉིད་ངེས་པས་བདེ་སྟོང་གི་ཡེ་ཤེས་སྐྱེས་པར་བསམ། དེ་ལྟར་བྱས་པས་དྲོད་རྒྱ་ཆེ་བ་དང། ཤ་པགས་ཀྱི་མཚམས་ནས་སྐྱེ་བ་ལྟ་བུ་བྱུང་ན་གནད་དུ་མ་སོང་བ་དང། དྲོད་ཆུང་བ་ཁབ་རྩེ་ལྟ་
བུ་ལྟེ་བའི་དབུས་ནས་སྐྱེ་ན་གནད་དུ་སོང་བའི་རྟགས་ཡིན་པར་བཤད་དོ། །འདིར་རྩ་གསུམ་ཙམ་གསལ་འདེབས་པ་ནི་གཞུང་གིས་བསྟན་ཚོད་ཡིན་ལ། གཞན་དགེ་ལུགས་ཀྱི་བཞེད་པ་ལྟར་རྩ་གསུམ་འཁོར་ལོ་བཞི་མའམ། དྲུག་

[042B]གསུངས་པ་རྩ་དབུ་མ་ཆེ་བ་ལ་ཡང་འདྲའོ། །དེས་ན་ལྟེ་བའི་རྩ་གསུམ་སླུབས་གཅིག་ཏུ་གྱུར་པའི་དབུས་སུ་གནས་པའི་ཁ་དོག་དམར་ནག་གི་རཾ་ཡིག་དེ་སྟེང་འོག་གི་རླུང་ལ་སྦྱར་
གྱིས་སྦར་བའི་ཚངས་པའི་མེ་སྟེ་ལྟེ་བ་གཏུམ་མོའི་མེས། སྙིང་གའི་རྩ་འདབ་བརྒྱད་རེ་རེ་གསུམ་གསུམ་དུ་གྱེས་པས་ཉེར་བཞི། དེ་རེ་རེ་གསུམ་གསུམ་དུ་གྱེས་པས་དོན་གཉིས། དེ་རེ་རེ་ལས་སྟོང་ཕྲག་རེ་གྱེས་པས་སྟོང་ཕྲག་དོན་གཉིས་
སམ་བདུན་ཁྲི་ཉིས་སྟོང་གི་ནང་གི་སྙིགས་མའི་ཁམས་ཐམས་ཅད་བསྲེགས་ཏེ། ཁམས་ཀྱི་དྭངས་མས་དྷཱུ་ཏཱི་དབུ་མ་གང་བ་ལ་བརྟེན་ནས་བདེ་སྟོང་གི་ཡེ་ཤེས་སྐྱེ་བར་ཤོག་ཅིག། ཅེས་སྨོན་པའོ་།གཉིས་པ་བསྡུས་ནས་བསྒོམ་པའི་ལམ་
ལ་སྨོན་པ་ལ་གཉིས། རླུང་ལུས་ལ་གནས་པས་བདེ་བ་འགྲུབ་པར་སྨོན་པ་དང། རླུང་སེམས་ལ་གནས་པས་སྟོང་པ་འགྲུབ་པར་སྨོན་པའོ་།དང་པོ་ནི། ཁ་དོག་ལྡ་ལྡན་སྨིན་མཚམས་ཐིག་ལེ་ནི། །སྤྱི་བོར་སོན་ལས་བྱུང་བའི་ཟླ་ཆུའི་རྒྱུན། །གསང་
པའི་ཆུ་སྐྱེས་ཟེའུ་འབྲུའི་བར་དག་ཏུ། །ཡས་བབས་མས་བརྟན་དགའ་བཞིས་ཚིམས་པར་ཤོག་ཅེས་པ་སྟེ། དེ་ཡང་སྔ་མ་དང་སྲེལ་ནས་ཉམས་སུ་ལེན་ན། དབུ་མ་མ་གཏོགས་སྔ་མའི་དམིགས་རྟེན་ཚང་མ་སྟོང་ཡལ་དུ་བཏང་ལ་རླུང་རོ་འབུད་
པ༑ སྟོང་ར་བསྒོམ་པ་སྔར་བཞིན་བྱས། དབུ་མའི་ཡར་སྡེ་སྨིན་མཚམས་དང། མར་སྣེ་བྷ་ག་པདྨ་འདབ་མ་གསུམ་པ་སྦུག་སྦུག་པའི་དབྱིབས་ཅན་གྱི་ལྟེ་བ་དཀར་པོའི་དབུས་སུ་ཟུག་པའི་ཡར་མར་གཉིས་ཀར་ཆོས་འབྱུང་དམར་པོ་ཡོད་པའི་

[043A]༄༅། །ཡས་སྣེའི་ཆོས་འབྱུང་གི་ནང་དུ་ཐིག་ལེ་ཁ་དོག་ལྡ་ལྡན་ནམ་ཁྲ་ཁྲུག་གེ་བ་ཟླུམ་པོ་སྲན་ཆུང་ཙམ་ལ་རང་སེམས་ཞུགས་པ་ལྟར་བྱས་པས་སྨིན་མཚམས་བདེ་ལྷང་བའམ། ན་སྐམ་པའམ། གྲང་ལྷང་བ་སོགས་ཀྱི་རྟགས་མ་
བྱུང་གི་བར་ལྟ་བུ་བསྒོམ། དེ་ནས་རང་སེམས་ཐིག་ལེར་གསལ་བ་དབུ་མའི་ནང་བརྒྱུད་སོང་ནས་སྤྱི་བོའི་གུག་མཚམས་སུ་རི་རྩེར་སྐར་མ་ཤར་བ་ལྟར་བྱས་ནས་སྔར་བཞིན་བསྒོམ། དེ་ནས་རང་སེམས་ཐིག་ལེའི་དབུས་ཀྱི་དཀར་པོ་ལས་
བྱང་སེམས་དཀར་པོ་ཤིན་ཏུ་ཕྲ་བ་ནར་ནར་བྱུང་བ་མགྲིན་པ་སྙིང་ག། ལྟེ་བ༑ གསང་གནས་ཆོས་འབྱུང་ནང་རྣམས་སུ་རིམ་གྱིས་བསླེབས་པ་དང་ཡས་བབས་ཀྱི་དགའ་བཞི་སྐྱེས་པར་མོས་ལ་བདེ་སྟོང་སྦྱར་ནས་གནས་དེ་རྣམས་
སུ་ཅུང་ཟད་རེ་བཞག། སླར་ཡང་ཆོས་འབྱུང་ནས་སོར་ཕྱེད་གསུམ་སོགས་ཕྱིར་ཉུག་ཉུག་ཐོན་པས་ལྷན་སྐྱེས་ཀྱི་བདེ་བ་ཇེ་རྒྱས་སུ་སོང་བར་བསམ། བྱང་སེམས་རིམ་གྱིས་བབས་པས་དགའ་བ་ཇེ་ཆེར་འགྲོ་བ་ནི། རི་ལ་ཆུ་ཐོག་བབས་
པའི་ཚེ་དང་པོར་ཆུ་ཆེན་པོ་མེད་ཀྱང། ཡས་ཀྱི་ཆུ་ཕྲན་རྣམས་འཛོམས་པའི་རྐྱེན་གྱིས་རི་གཤམ་སོགས་སུ་ཆུ་ཆེན་ཡོངས་བ་བཞིན་བྱང་སེམས་སྟོབས་ཇེ་ཆེར་སོང་བས་དགའ་བ་ཇེ་ཆེར་སོང་བར་གསུངས། སླར་ཡང་བྱང་སེམས་ཡར་བསྡུས་
ནས་ཇེ་ཐུང་ལ་སོང་བས་ལྟེ་སྙིང་མགྲིན་སྤྱི་རྣམས་སུ་བསླེབས་པ་དང་མས་བརྟན་གྱི་དགའ་བཞི་ཡས་བབས་ལས་ལྷག་པ་སྐྱེས་པར་མོས་ལ་བདེ་སྟོང་སྦྱར་ནས་བསྒོམ། ཁྱད་པར་བྱང་སེམས་གསང་གནས་སུ་བསླེབས་པ་དང་

[043B]བྱང་སེམས་སྤྱི་བོར་བསླེབས་ནས་ལྷན་སྐྱེས་ཀྱི་དགའ་བ་སྐྱེས་པ་དེ། དེ་ཚེ་མགོན་པོ་འགྲོ་མི་འགྱུར། ཞེས་ཡུན་རིང་དུ་མི་འགྱུར་བ་དང། གཞན་ཡང་བྱང་སེམས་དཀར་པོ་འབབ་
པའི་ཚེ་དེའི་སུམ་ཆ་ཙམ་གྱི་བྱང་སེམས་དམར་པོ་རེ་ཡང་དེས་པར་འབབ་ཅིང། དེའི་ཚེ་རྣལ་འབྱོར་པ་རྟོགས་པ་རབ་ཀྱིས་བྱང་སེམས་དཀར་དམར་གང་ལས་བྱུང་བའི་བདེ་བ་ཡིན་དང། དཀར་པོ་ལས་བྱུང་བའི་དགའ་བཞི་རེ་རེ་ལ་ཡང་དགའ་
བའི་དགའ་བ་སོགས་བཞི་བཞི་བཅུ་དྲུག་ཡོད་པའི་ཆ་དང། དམར་པོ་ལས་བྱུང་བའི་དགའ་བཞི་རེ་རེ་ལ་ཡང་དགའ་བ་ཐ་འབྲིང་རབ་ཀྱིས་བཞི་གསུམ་བཅུ་གཉིས་ཡོད་པའི་ཆ་རྣམས་མ་འདྲེས་པར་རྟོགས་པར་གསུངས་སོ། །དེས་ན་ཁ་
དོག་ལྔ་དང་ལྡན་པའི་སྨིན་མཚམས་ཀྱི་ཐིག་ལེ་དེ་ནི། སྤྱི་བོའི་དབུ་མ་གུག་མཚམས་སུ་སོན་པ་སྟེ་བསླེབས་པ་ལས་བྱུང་བའི་ཁམས་དཀར་པོ་ཟླ་བ་ཞུ་བའི་ཆུའི་རྒྱུན་ལྟ་བུ་སྤྱི་བོ་ནས་གསང་བའི་ཆུ་སྐྱེས་ཟེའུ་འབྲུ་དཀར་པོའི་བར་དག་
ཏུ་ཡས་ནས་བབས་པ་དང། སླར་སྤྱི་བོའི་བར་དུ་མས་ནས་བརྟན་པའི་དགའ་བ་བཞིས་རང་སེམས་བདེ་སྟོང་གི་རང་བཞིན་དུ་ཚིམས་པར་ཤོག་ཅིག་ཅེས་སྨོན་པའོ། །གཉིས་པ་རླུང་སེམས་ལ་གནས་པའི་སྟོང་པ་འགྲུབ་པར་སྨོན་པ་ནི་
ཐིག་ལེ་དེ་ལས་འཕྲོས་པའི་འོད་ལྔའི་ཟེར། །ཕོག་པས་རང་ལུས་ལ་སོགས་བརྟན་གཡོ་ཀུན། །དྭངས་གསལ་འཇའ་ཚོན་ཕུང་པོར་གྱུར་ལས་སླར། །རང་གནས་བདེ་སྟོང་དབྱིངས་སུ་འཇུག་པར་ཤོག་ཅེས་པ་སྟེ་དེ་ཡང་ཐིག་ལེ་སྤྱི་བོའི་དབུ་

[044A]༄༅། །མ་གུག་མཚམས་སུ་བསླེབས་ནས་བདེ་ལྷང་བ་སོགས་བྱུང་བའི་བར་སྔར་ལྟར་བྱས་པའི་རྗེས་སུ་ཐིག་ལེ་དེ་ལས་འོད་ཟེར་སྣ་ལྔ་བུན་གྱིས་འཕྲོས་པས་མཁའ་ཁྱབ་ཀྱི་སྣོད་བཅུད་ཐམས་ཅད་རང་རང་གི་དབྱིབས་
ལ་བདེ་སྟོང་གི་ངོ་བོའི་འཇའ་འོད་སྣ་ལྔར་སོང་བར་བསམ་ལ་ཅི་ནུས་སུ་འཇོག། དེ་ནས་ཡིག་ཆ་གོང་མར་འོད་དེ་ནམ་མཁའ་ལ་ཡལ་གྱིས་སོང་བར་གསུངས་ཀྱང། དེ་ནི་བསྐྱེད་རིམ་ལ་ཡང་རུང་བ་མ་ཡིན་ན་རྫོགས་རིམ་གྱི་སྐབས་
སུ་ཤིན་ཏུ་ཡང་མི་རུང་བར་གསུངས་པས་མེ་ལོང་ལ་ཧ་བཏབ་པ་བཞིན་མཐའ་ནས་རིམ་གྱིས་ཐིག་ལེའི་བར་དང། དེ་ཡང་སྟོང་ཡལ་དུ་སོང་བར་མོས་པའམ་ཡུངས་འབྲུ་ཙམ་ལ་སེམས་བཟུངས་ནས་བདེ་སྟོང་ལ་བཞག་སླར་
ཡང་སྔར་ལྟར་ལམ་གྱིས་གྲུབ་པར་བསམ་ནས་སྤྲོ་བསྡུ་ལ་བསླབས་པས་འབྱོངས་པའི་ཚད་རྣམས་འབྱུང་བར་གསུངས་སོ། །དེས་ན་སྤྱི་བོར་གནས་པའི་ཐིག་ལེ་དེ་ལས་འཕྲོས་པའི་ཁ་དོག་སྣ་ལྔའི་འོད་ཟེར་ཕོག་པ་ཙམ་གྱིས་
རང་རྡོ་རྗེ་རྣལ་འབྱོར་མར་གསལ་བའི་སྐུ་ལུས་སོགས་བརྟན་པ་སྣོད་དང་གཡོ་བ་བཅུད་ཐམས་ཅད་དྭངས་ཤིང་གསལ་བ་འཇའ་ཚོན་སྣ་ལྔའི་ཕུང་པོར་གྱུར་པར་བསམ་པ་དེ་ལས་སླར་ཡང་མཐའ་ནས་རིམ་གྱིས་བསྡུས་ནས། སྔར་
གྱི་ཐིག་ལོའི་རང་གནས་སུ་བདེ་སྟོང་གི་ངོ་བོའི་དབྱིངས་སྟོང་པ་ཉིད་ཀྱི་ངང་དུ་འཇུག་ནུས་པར་ཤོག་ཅིག། ཅེས་སྨོན་པའོ་།གཉིས་པ་ཆོས་ཉིད་དངོས་སུ་སྟོན་པའི་ལམ་ལ་སྨོན་པ་ནི། སྐྱེ་འགག་གནས་གསུམ་བྲལ་བ་གདོད་མའི་

[044B] །སྟོང་གསལ་བརྗོད་དུ་མེད་པ་གཉུག་མའི་དང། །ཟུང་འཇུག་བློ་འདས་རང་སེམས་རྣལ་འབྱོར་མ། །རང་ངོ་ཤེས་ནས་རྟག་ཏུ་སྐྱོང་བར་ཤོག་ཅེས་པ་སྟེ། འདི་ལ་རིག་འཛིན་ཆེན་པོས་བསྐྱེད་རིམ་གྱི་ཕོ་ཉ་གསུམ་བསྲེའི་གཙོ་
བོ་རང་སེམས་གསང་བའི་རྣལ་འབྱོར་མར་ཤེས་དགོས་པ་འདོམས་པ་ཡིན་ཞེས་གསང་བའི་རྣལ་འབྱོར་མའི་དོན་དུ་འགྲེལ་པར་མཛད་བ་ལྟར་ཆོས་ཉིད་དངོས་སུ་སྟོན་པ་ཡང་གཉུག་སེམས་ལྷན་ཅིག་སྐྱེས་པ་དཔེ་དོན་གྱི་འོད་གསལ་དུ་
དོ་སྤྲོད་པ་ལྟ་བུ་ཡིན་གཤིས་འགལ་བ་ཅི་ལ་ཡོད། འོན་ཀྱང་ཕོ་ཉ་གསུམ་གྱི་གཙོ་བོ་གསང་བའི་རྣལ་འབྱོར་མ་ཡིན་ཚུལ་བསྐྱེད་རིམ་སྐབས་མཐར་ཐུག་གི་སྦྱང་གཞི་ངོས་འཛིན་པ་ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ཞེས་སོགས་
ཀྱིས་བསྟན་ཟིན་པར་མ་ཟད་ཆོས་ཉིད་བརྒྱུད་ནས་སྟོན་པའི་རྫོགས་རིམ་གྱི་རྗེས་སུ་ཅུང་ཟད་འབྲེལ་མི་ཆགས་པ་དང། ཚིག་དོན་གྱི་དབང་དུ་བྱས་ཀྱང་ཚར་ཆེན་རྡོ་རྗེ་འཆང་གི་དགོངས་པ་རྫོགས་རིམ་གྱི་ཆ་ཤས་ཆོས་ཉིད་དངོས་སུ་སྟོན་པའི་
དོན་ཡིན་པར་བསམ་ནས་དེའི་དོན་དུ་འགྲེལ་བ་ལ། དེ་ཡང་ཆོས་ཉིད་དངོས་སུ་སྟོན་པའི་སྐབས་མཎྜལ་གཞི་ནག་པོའི་དབུས་སུ་སྲན་མ་བཀས་པ་གསུམ་བཞག་ལ། བླ་མས་ཁྱེད་རྣམས་ལ་ང་ཡིས་གདམས་པ་གཅིག་སྟོན་པ་ཡིན་པས་
མ་ཡེངས་པར་གྱིས་ཞེས་ལན་ལྔ་བརྗོད་པའི་རྗེས་སུ། འཕུད་དུང་དྲི་མེད་གོས་ཀྱི་ཁུད་དུ་སྦས་པ་གློ་བུར་དུ་མཎྜལ་སྲན་མ་བཀས་པའི་སྟེང་དུ་བཞག། དེ་ནས་ངས་བསྟན་པའི་བརྡ་གཅིག་ལ་རྟོག་པ་གསུམ་སྐྱེ་སྟེ་མ་སྐྱེས་པའི་དུས། སྐྱེས་

[045A]༄༅། །བའི་དུས། སྐྱེས་ནས་བཟུང་དུ་ཆུད་པའི་དོན་གསུམ་ལས་དང་པོ། དཀར་པོ་མ་མཐོང་པའི་སྔོན་དུ་ང་ལ་ཇི་འདྲ་ཞིག་བསྟན་ཡོངས་ངམ་སྙམ་པའི་སེམས་སྐྱེ་བ་དེ་གང་ནས་ཀྱང་འོངས་པ་མ་ཡིན་པས་མ་སྐྱེས་སྐྱེ་མེད་ནམ་མཁའ་
བཞིན་ཞེས་བྱ་བ་དང། གཉིས་པ་དཀར་པོ་མཐོང་བའི་དུས་སུ་དེའི་རྟོག་པ་སྐྱེས་པ་དེ་དཀར་པོ་མ་མཐོང་བའི་དུས་ནས་སྐྱེས་པ་ཡང་མེད་ལ་ད་ལྟ་དེ་མི་འགག་པར་རྟག་ཏུ་གནས་པ་ཡང་མ་ཡིན་པས་སྐྱེས་པ་སྐྱེ་མེད་ནམ་མཁའ་བཞིན་ཞེས་
བྱ་བ་དང། གསུམ་པ་དཀར་པོའི་རྟོག་པ་ཡང་དཀར་པོའི་བློ་འགགས་པའི་དུས་སུ་འགག་པ་འགགས་པ་སྐྱེ་མེད་ནམ་མཁའ་བཞིན་ཞེས་བྱ་སྟེ། ཞེས་སོགས་དཔེ་དོན་མང་པོའི་སྒོ་ནས་ཆོས་ཐམས་ཅད་དོན་དམ་པར་དང་པོར་སྐྱེ་བ་མེད་པས་
མཐར་འགག་པ་མེད། དེ་གཉིས་མེད་པས་བར་དུ་གནས་པ་ཡང་མེད་པས་སྐྱེ་འགག་གནས་གསུམ་དང་བྲལ་བ་ནམ་མཁའ་ལྟ་བུ་ཡིན་ནོ་ཞེས་བློ་ཐག་བཅད་ནས་ཟུང་དུ་འཇུག་པའི་ངང་ལ་བློ་གནས་སུ་གཞུག་པ་ཡིན་པར་གསུངས། དེས་
ན་སྐྱེ་འགག་གནས་གསུམ་སོགས་ཀྱི་དོན་ཆོས་ཐམས་ཅད་སྐྱེ་འགག་གནས་གསུམ་དང་བྲལ་བ་ནི་གདོད་མ་དོན་དམ་པའི་གཤིས་ལུགས་ཡིན་ལ། དེ་སྟོང་ཞིང་གསལ་ལ་བརྗོད་དུ་མེད་པ་གཉུག་སེམས་ལྷན་ཅིག་སྐྱེས་པའི་ངང་
དག་པའི་གསལ་སྟོང་དམ་བདེ་སྟོང་ཟུང་དུ་འཇུག་པ་ཕལ་པའི་བློ་ཡུལ་ལས་འདས་པ་ལྟ་བུའི་རང་སེམས་རྡོ་རྗེ་རྣལ་འབྱོར་མར་བླ་མས་ར་ཇི་ལྟར་སྤྲད་པ་ལྟར་ངོ་ཤེས་ནས་དེའི་རྒྱུན་དུས་རྟག་ཏུ་སྐྱོང་བར་ཤོག་ཅིག་ཅེས་སྨོན་པ་ཡིན་ལ་

[045B]སྟོན་པ་སེམས་ཀྱི་ཀུན་རྫོབ་པའི་གནས་ལུགས་ལ་མི་འགྲིག་པས། དོན་དམ་པའི་གནས་ལུགས་རང་གི་མཚན་ཉིད་ཀྱིས་སྐྱེ་འགག་མེད་པར་བརྡ་ཐབས་ལ་བརྟེན་ནས་སྟོན་པར་འདོད་
དགོས་ལ། དེ་ནི་ཡུལ་སྟོང་པ་ཉིད་ཕར་ཕྱིན་ཐེག་པ་དང་མཐུན་མོང་བ་ཡིན་པས་འདིའི་རྣལ་འབྱོར་པས་བསྐྱེད་རིམ་གྱི་སྐབས་དང་ལམ་མཐུན་མོང་བའི་སྐབས་ནས་ཀྱང་ངེས་པར་བསྒོམ་དགོས་པས་འདིར་དོན་སྤྱིའི་ཚུལ་གྱིས་གསར་དུ་
རྟོགས་རྒྱུ་ནི་མེད་དོ་ཞེས་གསུངས་ཤིང། འདི་ལ་རྗེ་འཇམ་དབྱངས་མཁྱེན་བརྩེས་དོན་སྤྱིའི་ཚུལ་གྱིས་རྟོགས་ཞེས་དང། མཁན་ཆེན་གྱིས་སྒྲ་སྤྱིའི་ཚུལ་གྱིས་རྟོགས་ཞེས་གསུངས་པས་དོན་དུ་ཆོས་ཉིད་དངོས་སྟོན་དང་བརྒྱུད་
སྟོན་གཉིས་ཀ་དངོས་སུ་རྒྱུད་ལ་སྐྱེས་པའི་དབང་དུ་བྱས་པ་ཡིན་མིན་མ་གཏོགས་བླ་མེད་ཀྱི་ཁྱད་ཆོས་ལྷན་སྐྱེས་ཀྱི་བདེ་བས་སྟོང་ཉིད་དོན་སྤྱི་དང་མངོན་སུམ་དུ་རྟོགས་པ་དཔེ་དོན་གྱི་འོད་གསལ་སོགས་སྟོན་པ་ལ་ཁྱད་པར་མེད་པར་
བྱས་ན་འོག་མའི་ཆོས་ཉིད་རྟོགས་ཚུལ་ལས་ཁྱད་པར་དུ་འགྱུར་བ་སོགས་གང་ཅིར་ལེགས་པར་སེམས་སོ། །གཉིས་པ་རྫོགས་རིམ་གྱི་འབྲས་བུ་འགྲུབ་པར་སྨོན་པ་ནི། རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམས། །སེམས་ཉིད་བདེ་ཆེན་
ཆོས་སྐུའི་དཔལ་ཐོབ་ནས། །བགྲང་ཡས་གཟུགས་སྐུའི་རྣམ་རོལ་དབག་མེད་ཀྱིས། །ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག། ཅེས་པ་སྟེ། དེ་ཡང་ལུགས་འདིའི་རླུང་སེམས་དབུ་མར་བསྡུ་བ་དང་བསྡུས་ནས་བསྒོམ་པའི་རིམ་པ་
[046A]༄༅། །རྣམས་མན་ངག་རྣམ་དག་གིས་བརྒྱན་ཏེ་ཉམས་སུ་བླངས་པས་འཇའ་ལུས་གྲུབ་པའི་རྟགས་སོགས་བྱུང་ན་སྤྱོད་པ་སྤྱི་དང་ཁྱད་པར་ཟུང་འཇུག་ཐོབ་པའི་ཉེ་རྒྱུ་ཕྱིའི་རྐྱེན་ལས་རྒྱ་དང་སྙོམས་པར་འཇུག་པ་དང། ནང་གི་
རྐྱེན་ཁྱབ་བྱེད་ཀྱི་རླུང་ལ་དམིགས་པའི་རྡོར་བཟླས་སོགས་བསྒོམས་བས་རླུང་ཕྲ་རགས་ཐམས་ཅད་དབུ་མར་ཞུགས་གནས་ཐིམས་གསུམ་རྟགས་དང་བཅས་པ་འཆི་དུས་ཀྱི་སྐབས་བཞིན་ཤར་ཏེ། འོད་གསལ་གྱི་དུས་སུ་ཡུལ་
ཅན་རང་སེམས་ལྷན་སྐྱེས་ཀྱི་བདེ་བས་ཡུལ་སྟོང་པ་ཉིད་དོན་སྤྱི་དང་མངོན་སུམ་གྱི་རིམ་པས་རྟོགས་པའི་ཡུལ་ཡུལ་ཅན་གཉིས་རོ་གཅིག་ཏུ་གྱུར་པའི་བདེ་སྟོང་གི་དང་ལ་རྩེ་གཅིག་ཏུ་འཇོག་པ་དཔེ་དང་དོན་གྱི་འོད་གསལ་དང་མ་
དག་པ་དང་དག་པའི་སྒྱུ་ལུས་སློབ་པའི་ཟུང་འཇུག་དང་བཅས་པ་རྣམས་རིམ་གྱིས་མངོན་དུ་བྱས་པའི་རྗེས་སུ། སླར་ཡང་ཕྱི་ནང་གི་རྐྱེན་ལ་བརྟེན་ནས་མི་སློབ་པའི་ཟུང་འཇུག་སྐུ་གསུམ་ཡན་ལག་བདུན་ལྡན་གྱི་གོ་འཕང་ཐོབ་པར་
གསུངས་སོ། །དེས་ན་གོང་དུ་བཤད་པ་ལྟར་གྱི་རྫོགས་རིམ་ཉམས་སུ་བླངས་པས་རྩ་ནང་གི་རླུང་སེམས་ཐིག་ལེ་དང་བཅས་པ་ཕྲ་རགས་ཐམས་ཅད་དབུ་མར་ཞུགས་གནས་ཐིམ་གསུམ་བྱས་པས་ཨེ་ཡིག་གིས་མཚོན་པའི་ཡུལ་ཤེས་
རབ་སྟོང་པ་ཉིད་དང། ཝཾ་ཡིག་གིས་མཚོན་པའི་ཡུལ་ཅན་ཐབས་བདེ་བ་ཆེན་པོ་གཉིས་དབྱེར་མེད་རོ་གཅིག་ཏུ་གྱུར་པ་བདེ་སྟོང་གི་དབྱིངས་སུ་ཐིམས་པ་ལས་སེམས་ཉིད། སྐུ་དག་པ་སྒྱུ་མའི་སྐུ་དང། ཐུགས་དག་པ་དོན་གྱི་འོད་གསལ་

[046B]སྐུའི་དཔལ་ཐོབ་ནས། གདུལ་བྱའི་དོན་དུ་བགྲང་དུ་མེད་པའི་གཟུགས་ཀྱི་སྐུའི་སྤྲུལ་པའི་རྣམ་རོལ་དཔག་ཏུ་མེད་པ་དུས་གཅིག་ཏུ་བསྟན་ནས། ནམ་མཁའི་ཁམས་མཐའ་མེད་པས་
གར་ཁྱབ་ཀྱི་འགྲོ་བ་འདི་རྣམས་རང་གིས་ཐོབ་པའི་གོ་འཕང་ལ་བཀོད་མ་ཟིན་གྱི་བར་དུ་བརྩེ་བས་སྐྱོང་བར་ཤོག་ཅིག། ཅེས་སྨོན་བའོ། །གསུམ་པ་སྨོན་ལམ་ཡོངས་རྫོགས་ཀྱི་དོན་བསྡུ་བ་ནི། མདོར་ན་བླ་མ་རྗེ་བཙུན་མཁའ་སྤྱོད་མས། །
འབྲལ་བ་མེད་པར་རྗེས་སུ་བཟུང་བའི་མཐུས། །ས་ལམ་བགྲོད་པ་མྱུར་དུ་མཐར་ཕྱིན་ནས། །མཁའ་སྤྱོད་ཆེན་པོའི་གོ་འཕང་ཐོབ་པར་ཤོག། ཅེས་པ་སྟེ། དེ་ཡང་གོང་དུ་བཤད་པའི་སྨོན་ལམ་གྱི་དོན་མདོར་ཧྲིལ་གྱིས་བསྡུན། རང་ཉིད་ལ་
སྤྱི་དང་བྱེ་བྲག་གི་ལམ་ཕྱིན་ཅི་མ་ལོག་པར་སྟོན་པའི་བླ་མ་དེས་པའི་དོན་དུ་རྗེ་བཙུན་མཁའ་སྤྱོད་མ་དང་དབྱེར་མ་མཆིས་པ་དེ་ཉིད་མཉེས་པ་གསུམ་གྱིས་མཉེས་པར་བྱས་པ་ལ་བརྟེན་ནས། བྱང་ཆེན་མ་ཐོབ་ཀྱི་བར་དུ་སྐད་ཅིག་ཀྱང་འབྲལ་
བ་མེད་པར་རྗེས་སུ་བཟུང་སྟེ་ཟབ་རྒྱས་ཀྱི་གདམས་པ་སྤྱི་དང་ཁྱད་པར་རྗེ་བཙུན་མ་འདི་ཉིད་ཀྱི་སྨིན་གྲོལ་གྱི་གདམས་པ་ཚང་ལ་མ་ནོར་བ་འདོམས་པར་མཛད་པ་ལྟར་འབད་བརྩོན་ཆེན་པོས་ཉམས་སུ་བླངས་པའི་མཐུ་ལ་བརྟེན་ནས། མདོ་
སྔགས་ས་ལམ་གྱི་བགྲོད་པ་ཐམས་ཅད་དུས་མྱུར་དུ་མཐར་ཕྱིན་ནས་མཁའ་སྤྱོད་ཆེན་པོ་ཟུང་འཇུག་མི་སློབ་པའི་གོ་འཕང་ཐོབ་པར་ཤོག་ཅིག་ཅེས་སྨོན་པའོ། །བཞི་པ་སྨོན་ལམ་འགྲུབ་པའི་ཆེད་བདེན་ཚིག་བརྗོད་པ་ནི། རྨད་བྱུང་

[047A]༄༅། །སྲས་བཅས་རྒྱལ་བའི་བྱིན་རླབས་དང། །རྟེན་འབྲེལ་བསླུ་བ་མེད་པའི་བདེན་པ་དང། །བདག་གི་ལྷག་བསམ་དག་པའི་མཐུ་སྟོབས་ཀྱིས། །རྣམ་དག་སྨོན་པའི་གནས་འདི་འགྲུབ་པར་ཤོག་ཅེས་པ་སྟེ་དེ་ཡང་དང་པོར་སེམས་ཅན་
གྱི་དོན་དུ་སངས་རྒྱས་ཐོབ་ཕྱིར་དུ་དམིགས་པས་ཐུགས་བསྐྱེད་རྨད་དུ་བྱུང་བ་དང་བར་དུ་དེའི་རྒྱུར་ཚོགས་གཉིས་རྒྱ་ཆེན་པོ་བསགས་པས་སྤྱོད་པ་རྨད་དུ་བྱུང་བ་དང། མཐར་རྫོགས་སྨིན་སྦྱངས་གསུམ་གྱི་མཛད་པ་མཐར་ཕྱིན་ནས་
བདུད་བཞིའི་གཡུལ་ལས་རྒྱལ་བའི་གོ་འཕང་རྨད་དུ་བྱུང་བ་མངོན་དུ་མཛད་པའི་སངས་རྒྱས་དང། དེའི་རྗེས་སུ་སློབ་པའི་སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ཀྱི་གསང་གསུམ་གྱི་བྱིན་རླབས་ཏེ་གཟི་བྱིན་དང་
ཆོས་ཐམས་ཅད་དོན་དམ་པར་བདེན་པར་གྲུབ་པ་རྡུལ་ཙམ་མེད་ཀྱང་ཀུན་རྫོབ་ཏུ་རང་རང་གི་རྒྱུ་ལ་བརྟེན་ནས་རང་རང་གི་འཕྲས་བུ་མ་འཆོལ་བར་འབྱུང་བ་ལ་བསླུ་བ་གཏན་ནས་མེད་པའི་བདེན་པ་དང། བདག་གིས་ཀྱང་རང་བདེ་དོན་
གཉེར་གྱི་བློ་ཙམ་མ་ཡིན་པར་སྡུག་བསྔལ་གྱིས་མནར་ཞིང་བདེ་བས་ཕོངས་པའི་མ་རྒན་སེམས་ཅན་རྣམས་ཀྱི་བདེ་བ་སྒྲུབ་པ་དང་སྡུག་བསྔལ་སེལ་བའི་ཕྱིར་དུ་སྐུ་གསུམ་གྱི་གོ་འཕང་དོན་དུ་གཉེར་བ་ཉན་རང་ལས་ལྷག་པའི་བསམ་
པའི་སྒོ་ནས་ལམ་ཉམས་སུ་བླངས་པ་དང། བླངས་པའི་འབྲས་བུ་མྱུར་དུ་འགྲུབ་ཕྱིར་དུ་སྨོན་པ་སྟེ་བདེན་ཚིག་འགྲུབ་པའི་རྒྱུ་གསུམ་པོ་དེའི་མཐུ་ནུས་ཀྱི་སྟོབས་ཀྱིས་རྣམ་པར་དག་པའི་སྨོན་ལམ་གྱི་གནས་འདི་རྣམས་ཇི་ལྟ་བ་བཞིན་

[047B] ཅེས་སྨོན་པའོ། །སྨྲས་པ། དྲི་མེད་རྒྱུད་སྡེའི་ཆུ་གཏེར་སྙིང་པོའི་བཅུད། མཁའ་འགྲོའི་གསང་མཛོད་སྦུགས་སུ་གཅེས་པའི་ནོར། །གྲུབ་བརྙེས་ཀུན་གྱི་གཙུག་གི་རྒྱན་གཅིག་པུ། །
གསང་ཆེན་ལམ་གྱི་ཡིད་བཞིན་མ་ཎི་ཀ། དེ་ལྟའི་ཆངས་པའི་དག་བྱེད་ཚད་མའི་རྒྱུན། །གྲུབ་མཆོག་སྐལ་ལྡན་ཤིང་རྟས་ཉེར་དྲངས་པ། །དྲི་མེད་བློ་ཡི་ལམ་ནས་བབས་པའི་བཅུད། །མྱང་འདི་འཚོ་བ་དོན་ལྡན་ཅིས་མ་
ཡིན༑ ༑འོན་ཏེ་རྒྱལ་གསུང་རྐང་འཐུང་འཁྲིགས་པའི་ཁྲོད་།གསང་ཆེན་ཙནྡ་ན་ཡི་ལྗོན་པའི་དབང། །རིན་ཐང་ཆེ་ཡང་རྨོངས་པ་བ་ལང་ཁྱུར། །བཟང་དང་གཅིག་ཤོས་དབྱེ་བྱས་དབེན་ཀྱང་དིང། །དྲི་མེད་མཁྱེན་
པའི་རིན་ཆེན་ཀེ་ཏ་ཀའི། །ཕོ་བྲང་གངས་ཅན་ལྷ་ལམ་འཕགས་པའི་མདོ། །མདོ་རྒྱུད་རྒྱ་མཚོའི་རྙོག་མ་རབ་དྭངས་སུ། །བྱེད་པའི་རི་བྱི་གཉིས་པོ་བློ་བཟང་གྲགས། །གང་དེའི་ལེགས་བཤད་རིན་ཆེན་རྒྱན་མང་གིས། །
དམ་པའི་གསུང་རྒྱུན་རང་བཞིན་མཛེས་བའི་ལུས། །བརྒྱན་པའི་ཡིད་འཕྲོག་གདམས་པའི་མཛའ་ན་མོ། །འདི་ཀོ་བློ་ལྡན་སྐྱེ་བོའི་སྙིང་སྡུག་ཡིན། །དེ་ཕྱིར་མཁའ་སྤྱོད་དག་པའི་གཞལ་ཡས་ཞེས་།ཉི་ཟླའི་ཚེར་མཉམ་
འབྱོར་པའི་ཁྱད་པར་ནི། །བསམ་དང་རེ་བའི་ཚད་དུ་འདོད་འཇོ་བའི། །ནམ་མཁའི་མཛོད་ལ་ཅི་དགར་རོལ་བཞིན་དུ། །བྱུ་རུའི་འཁྲི་ཤིང་ལྟར་མཛེས་རྗེ་བ་ཙུན་མའི། །ཟབ་གསང་འོ་མས་གཅེས་པར་བསྐྱངས་པ་

[048A]༄༅། །ལས༑ ༑བདེ་ཆེན་ལང་ཚོ་བདོ་པའི་ཟུང་འཇུག་སྐུ། །སྐད་ཅིག་འགྲུབ་པའི་ཐབས་ཀྱི་རྒྱལ་པོ་ཡིན། །དེ་ལྟའི་ཆ་ཚང་ལམ་གྱི་སྨོན་ཚིག་དོན། །ལྷུག་པར་བཤད་པའི་ངག་གི་འཕྲེང་བ་
འྡིའང། །སྐལ་བཟང་མཁའ་སྤྱོད་དག་པའི་ཞིང་ཉིད་དུ། །འབོད་པར་བྱེད་བའི་ལྷ་ཡི་རྔ་དབྱངས་ཡིན། །འོན་ཏེ་མཁས་རློམ་རྣམ་བཀྲའི་སྤུ་སྟུག་གིས། །མཛེས་ཀྱང་ཕྱོགས་ལྷུང་མིག་འབུར་གྱེན་གཏད་ནས། །
ཁེངས་པའི་དུག་གིས་མྱོས་པའི་གར་སྒྱུར་མཁན། །སྐྱེ་བོ་རྨ་བྱའི་བུ་མོ་ཅི་ལ་དགའ། །བདག་ཀྱང་སྐྱེས་སྤྱངས་ཤེས་རབ་སྣང་བ་དང། །འགྲོགས་མིན་རྨོངས་པའི་མུན་པར་ཡིད་ཉལ་བ། །བསྐུལ་ཚིག་
མེ་འོད་ཀྱིས་བསླངས་འཁོར་བའི་དབྱངས། །རྣམ་པ་མང་མོད་མཚར་བའི་ཆོས་ཀྱིས་དབུལ། །ཁྱད་པར་སྔོན་གོམས་མ་རིག་ཚོན་རིས་ཀྱིས་།བཀོད་པ་འབྱམས་སུ་ཀླས་པའི་བག་ཆགས་ཀྱིས། །བསླད་
པའི་མ་བཤད་ལོག་པར་བཤད་པའི་དྲི། །མཆིས་མོད་མཁས་དང་བླ་མའི་སྤྱན་སྔར་བཤགས། །ཅུང་ཟད་འབད་ལས་ཐོབ་པའི་རྣམ་དཀར་སྤྲིན། །ལྷག་བསམ་དག་པའི་ཆུ་རིས་གཡོ་བ་ཅན། །ནམ་མཁའ་
རྫོགས་པའི་བླ་རེར་བྲེས་པའི་མཐུས། །འགྲོ་ཀུན་གཏན་བདེའི་བསིལ་བ་ཐོབ་པར་ཤོག། བདག་ཀྱང་ཚེ་འདིའི་སྣང་བ་འགགས་མ་ཐག་མཁའ་སྤྱོད་དག་པའི་ཞིང་དུ་རབ་བགྲོད་དེ། །བླ་མ་མཁའ་

[048B] །བདེ་ཆེན་དགའ་སྟོན་མཆོག་ལ་སྤྱོད་པར་ཤོག། ཅེས་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དབང་མོའི་ལམ་གྱི་སྨོན་ལམ་ཆ་ཚང་ཚར་ཆེན་རྡོ་རྗེ་འཆང་གི་གསུང་ལ་རང་ཉིད་
ཀྱིས་ཁ་བསྐངས་པ་སྐལ་བཟང་མཁའ་སྤྱོད་འཛེག་པའི་ཐེམ་སྐས་ཞེས་བྱ་བའི་ཚིག་དོན་ལྷུག་པར་བཤད་པ་མཁའ་སྤྱོད་ཞིང་དུ་འབོད་པའི་ལྷའི་རྔ་དབྱངས་ཞེས་བྱ་བ་འདི་ནི། མདོ་སྨད་བསྟན་པའི་བདག་པོ་
ལུང་རྟོགས་ཡོན་ཏན་གྱི་བདག་ཉིད། རིས་མེད་འགྲོ་བ་ཡོངས་ལ་ཕན་པའི་ཐབས་ཚུལ་ཁོ་ན་ལྷུར་བཞེས་པའི་ངེས་པ་དོན་གྱི་སེམས་དཔའ་ཆེན་པོ།    ༈   ལས་
རྒྱ་མཚོ་དཔལ་བཟང་པོས་སྨོན་ལམ་འདི་ཉིད་ཀྱི་འགྲེལ་པ་བླ་མའི་མན་ངག་གིས་བརྒྱན་པ་ཞིག་རྩོམས་ཤིག་ཅེས་པའི་བཀའ་ཡང་ཡང་ཕེབས་པ་གྱེན་ལྡོག་མ་སྤོབས་པར་རྩོམ་པའི་ཁུལ་བྱས་ཀྱང། རྒ་བའི་ཁུར་གྱིས་
ལུས་སེམས་ངལ་དུབ་ཆེ་ཁར་རྣམ་གཡེང་ཅི་རིགས་པའི་ཁོལ་པོར་འཕྱན་པའི་སྟོབས་ཀྱིས་རིམ་འགྱངས་སུ་ལུས་པར། སླར་ཡང་སྐུའི་   ༈   མདུན་
འཕྲལ་དུ་རྩོམ་དགོས་པའི་བཀའ་ལྕི་བར་ཕེབས་པ་དང། དེང་སྐབས་རྗེ་བཙུན་མཁའ་སྤྱོད་མ་འདི་ཉིད་ཀྱི་ལམ་ལ་དང་མོས་ཀྱིས་ཉམས་བཞེས་མཇད་པ་མང་བར་སྣང་བས་དེ་དག་ལ་ཅུང་ཟད་ཕན་དུ་རེ་བའི་

[049A]༄༅། །ལྷག་བསམ་གྱིས་ཀྱང་བསྐུལ་ཏེ། རིགས་དང་དཀྱིལ་འཁོར་ཀུན་གྱི་བདག་པོ་དེས་པའི་དོན་དུ་རྡོ་རྗེ་ཆོས་དང་ཞལ་མི་གཉིས་   ༈   
དྲིན་ལ་བརྟེན་ནས་ཟབ་ཆོས་འདི་ཉིད་ཀྱི་དབང་ལུང་མན་ངག་མཐའ་དག་གི་རྒྱུན་ལེགས་པར་ཐོབ་ཅིང། ཡི་དམ་འདི་ཉིད་ལ་བ་ཅོས་མིན་གྱི་དད་མོས་དང་ལྡན་པའི་དགེ་སློང་བློ་བཟང་ཆོས་འཕེལ་ལམ། མིང་
གཞན་འཇམ་དབྱངས་རྡོ་རྗེ་དང། ཀུན་བཤད་ཀྱི་མིང་དབྱངས་ཅན་གྲུབ་པའི་རྡོ་རྗེར་འབོད་པས། ལུང་འདྲེན་མང་པོའི་སྤྲོས་བ་དོར་   ༈   ཟིན་
བྲིས་སོགས་སུ་མ་གསལ་བ་རང་གི་བློ་བྲོས་ཀྱི་ཡོལ་གོར་ཅུང་ཟད་ཆགས་པ་རྣམས་ཀྱང་ཅི་རིགས་པར་བཀོད་དེ། གཙང་སྟོད་གཡས་རུ་བཞད་ཀྱི་བྱེ་བྲག་དངུལ་ཆུ་རི་ཁྲོད་དགའ་ལྡན་རྩེའི་གཟིམ་ཕུག་རྡོ་རྗེའི་
ཕོ་བྲང་གི་ཉེ་འདབས་རྣམ་སྲས་གཟིམ་ཆུང་ངུ། རང་ལོ་དོན་གཉིས་སུ་སོན་པ་རབ་ཕྱུང་ཚེས་ཀྱི་རྣམ་གནོན་ཞེས་པ་ལྕགས་འབྲུག་ལོའི་ཆུ་སྟོད་ཟླ་བའི་ཡར་ངོའི་ཚེས་བཅུའི་ཉིན་འཇུག་གྲུབ་པར་
བགྱིས་པ་འདིས་ཀྱང་མཁའ་མཉམ་ཡིད་ཅན་ཐམས་ཅད་བླ་མ་རྗེ་བཙུན་མས་རྗེས་སུ་འཛིན་པའི་རྒྱུར་གྱུར་ཅིག་སརྦ་དིཀྵུ་ཡ་བ་པུཥྞ་ནྟུ།། །།

[049B]༄༅། །ཨོཾ་སྭ་སྟི། གསང་ཆེན་རྒྱུད་སྡེའི་ཡང་སྙིང་མཁའ་སྤྱོད་མའི། །སྨིན་གྲོལ་གདམས་པའི་གནད་དོན་ཀུན་ཚང་བའི། །རྣམ་དག་སྨོན་པ་རྒྱ་མ་ཚོའི་གྲུ་གཟིངས་
འདི༑ ༑སྐུ་གསུམ་རིན་གླིང་བགྲོད་པའི་ཆ་རྐྱེན་ཡིན། །དེ་ཕྱིར་དེ་ཡི་ཚིག་དོན་སྙིང་པོའི་དོན། །ཆེས་གསལ་གདམས་པའི་ཉིན་བྱེད་འདིར་བརྟེན་ནས། །ཕྱི་ནང་
མཁའ་སྤྱོད་ལམ་བཟང་གསལ་བ་ལ། །སྐལ་བཟང་འགྲོ་རྣམས་བདེ་བར་བགྲོད་པའི་ཕྱིར། །བྱང་ཆུབ་སེམས་ཀྱི་ཡུབ་ལ་བརྟེན་པའི། །རྣམ་དག་ཚུལ་
ཁྲིམས་གཙང་མའི་གོས་བཟང་རྩེར། །ལུང་རྟོགས་ནོར་བུས་མཛེས་པའི་རྒྱལ་མཚན་མཆོག། བསྟན་འགྲོའི་དཔལ་དུ་འཛིན་མཁས་སྐྱེས་ཆེན་གྱིས། །འཇུངས་
མེད་དངོས་པོའི་སྒོ་འཕར་ཡོངས་ཕྱེ་ནས། །རབ་བྱུང་ཚེས་ཀྱི་སྣ་ཚོགས་ལོ་ནང་དུ། །ཆོས་སྤྱིན་འཛད་མེད་པར་གྱི་དངོས་པོ་རུ་།བསྒྲུབས་པའི་རྣམ་དཀར་
དགེ་ཚོགས་རྒྱ་མཚོའི་མཐུས། །གསང་ཆེན་བསྟན་པའི་ལྷ་ཡི་ལྔོན་ཤིང་མཆོག། བཤད་སྒྲུབ་འབྲས་བུའི་ཁུར་གྱིས་རབ་དུད་པ། །མཁའ་ཁྱབ་ཡིད་ཅན་ཕན་བདེའི་གྲིབ་བསིལ་

[050A]༄༅། །དུ༑ ༑སྲིད་མཐའི་བར་དུ་དར་ཞིང་རྒྱས་གྱུར་ཅིག། ཅེས་པ་འདི་ཡང་དབྱངས་ཅན་གྲུབ་པའི་རྡོ་རྗེས་བྲིས་པ་དགེ་ལེགས་འཕེལ།། །།

[050B][BLANK PAGE]

﻿༄༅། །མཁའ་སྤྱོད་བགྲོད་པའི་མན་ངག་གསེར་ཆོས་ཐུན་མོང་མ་ཡིན་པའི་ཞལ་ཤེས་ཆིག་བརྒྱུད་མ་བཞུགས་སོ། །

[001A] །ན་མོ་གུ་རུ་བ་ཛྲ་ཡོ་གི་ནཱི་ཡེ། རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་གསང་བ་མཐར་ཐུག་མན་ངག་གི་སྙིང་པོ། སྔོན་གྱི་དམ་པ་མང་པོ་སྐུ་ལུས་མ་སྤངས་པར་
མཁའ་སྤྱོད་དུ་གཤེགས་པའི་ཐུགས་དམ་གྱི་གཙོ་བོ། སྐལ་ལྡན་གྱི་སྐྱེས་བུ་ལུས་མ་སྤངས་པར་མཁའ་སྤྱོད་དུ་བགྲོད་པའི་གདམས་པ་ཟབ་མོ་བསམ་མི་ཁྱབ་ཐུན་མོང་མ་ཡིན་པའི་ཞལ་
ཤེས་ཁྱེར་བདེར་འགོད་པ་ལ། འདི་ཉམས་སུ་ལེན་པའི་དུས་ནི། ཐུན་གྱི་མཇུག་གམ། ཕལ་ཆེར་ཐུན་མཚམས་སུ་ཉམས་སུ་བླང་ན་འཇུག་པ་བདེ་ཞིང། ཉམས་སུ་ལེན་ཚུལ་ནི། ཐུན་
མཚམས་ཡིན་ན་སྐྱབས་སེམས་སྔོན་དུ་བཏང། སྐད་ཅིག་ཀྲོང་བསྐྱེད་ཀྱི་རང་ཉིད་རྗེ་བཙུན་མའི་སྐུར་གསལ་བཏབ་པའི་སྐུ་ལུས་ཀྱི་ནང་ཕྲུ་མ་ཕུས་བཏབ་པ་ལྟ་བུའི་སྟོང་ར་ཡུད་ཙམ་བསྒོམ་
[002A]༄༅། །ལུས་ནང་གི་དབུས་དྲང་པོར་རྩ་དབུ་མ་ཤིན་ཏུ་ཕྲ་བ་སྟོང་སྐུད་ལྟ་བུ། ཆུ་ཤིང་ལྟར་དྲངས་ཤིང་འདྲོངས་པ། རྒྱ་སྐྱེགས་ལྟར་དམར་ཞིང་སྣུམ་པ། ཏིལ་མར་ལྟར་
གསལ་ཞིང་དྭངས་པ་སྟེ་ཁྱད་ཆོས་གསུམ་ལྡམ་མར་སྣེ་ལྟེ་བའི་བུག་པའི་ཐད་ནས། ཡར་སྣེ་སྤྱི་བོར་ཟུག་པ། དེའི་གཡས་སུ་རོམ་དམར་པོ་དང་གཡོན་དུ་རྐྱང་མ་དཀར་པོ་གཉིས་མར་སྣེ་དབུ་མ་
ལས་སོར་གང་ཙམ་གྱིས་རིང་བ། ཡར་སྣེ་སྤྱི་བོ་ནས་གུག་སྟེ་སྣ་བུག་སོ་སོར་ཟུག་པ། གཉིས་ཀ་གྲོ་སེག་ཙམ། རང་གི་རླུང་སེམས་རྣལ་འབྱོར་མ་རྒྱ་སྲན་ཙམ་རྒྱན་ཆ་ལུགས་སྤྱི་ལྟར་ལ་གདན་
མེད་པ། ལྟེ་བའི་རྩ་གསུམ་འདུས་པའི་དབུས་སུ་དབུམ་ལ་དབུ་གཙུག་བརྟེན་ཅིང། དབུ་མ་དབུ་གཙུག་ནས་ཟུག་པ་ལྟ་བུ། རོ་རྐྱང་གི་སྣེ་གཉིས་ཡར་གུག་པ་ལ་ཞབས་གཉིས་གཏད་པ་

[002B] གསལ་སྣང་འདོན། དེ་ནས་རྩ་ལམ་སྦྱང་བ་ནི། ལྟེ་བའི་རྣལ་འབྱོར་མའི་
ཐུགས་ཀ་ནས་རང་འདྲ་ནས་འབྲུ་ཙམ་ཞིག་བྱུང་ནས་དབུགས་ཕྱིར་གཏོང་བ་དང་བསྟུན། ཞབས་མཐིལ་ནས་རོ་མའི་ནང་བརྒྱུད་སྣ་བུག་གཡས་ནས་ཐོན་ཏེ་སྣ་རྩེར་འཇའ་འོད་ཀྱི་གུར་ཕུབ་སྟེ་བཞུགས། དེ་ལས་རང་འདྲ་དར་ག་
མེད་ཉི་ཟེར་གྱི་རྡུལ་ལྟར་སྤྲོས། སྣོད་བཅུད་ཐམས་ཅད་ལ་ཁྱབ་པས། སྣོད་ཐམས་ཅད་དག་ཞིང་ཆོས་འབྱུང་དང། བཅུད་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར། འདས་པའི་སངས་རྒྱས་རྣམས་ལ་མཆོད་པ་ཕུལ་པས་
དགྱེས་ཏེ་རྣལ་འབྱོར་མའི་རྟེན་དང་བརྟེན་པར་གྱུར། དེ་ནས་སྣོད་ཐམས་ཅད་བཅུད་ཀྱི་རྣལ་འབྱོར་མ་ལ་ཐིམ། དེ་རྣམས་ཀྱང་སྤྲོས་པའི་ལྷ་དང་ལྷན་ཅིག་སྣ་རྩེའི་རྣལ་འབྱོར་མ་ལ་ཐིམ། དེ་ཉིད་རླུང་ནང་དུ་རྡུབ་པ་དང་སྦྲགས་སྣ་འུག་
གཡོན་ནས་རྩ་རྐྱང་མ་བརྒྱུད་ལྕེ་བའི་རང་སེམས་རྣལ་འབྱོར་མ་ལ་ཐིམ་པར་བསམ་ལ་སྟེང་རླུང་མནན། འོག་རླུང་ཅུང་ཟད་རྡུབ་སྟེ་ལྟེ་བར་ཁ་སྦྱོར་དུ་བཟུང། ཡང་སྔར་ལྟར་སྤྲོ་བསྡུ་ལན་གསུམ་ཙམ་བྱ་བ་ནི་རྩ་ལམ་སྦྱང་བའོ། །
དེ་ནས་དངས་གཞིའི་ཉམས་ལན་ནི། ལྟེ་བའི་རྣལ་འབྱོར་མ་ལས་འོད་ཟེར་འཕྲོས། ཕྱིའི་རང་ལུས་རྣལ་འབྱོར་མར་གསལ་བ་ལ་ཕོག་པས་དེ་ཉིད་འོད་དམར་པོ་ཤིན་ཏུ་དྭངས་པས་ལུས་ཀྱི་དབུས་ཀྱི་རྩ་གསུམ་ནང་གི་རྣལ་འབྱོར་

[003A]༄༅། །མ་དང་བཅས་པ་གསལ་ཞིང་དྭངས་པར་གྱུར། དེ་ནས་རང་དག་པ་མཁའ་སྤྱོད་དུ་འགྲོ་བའི་འདུན་པ་དྲག་ཏུ་བྱས་པས། མཁའ་སྤྱོད་ནས་སྙན་པའི་གླུ་དབྱངས་དང། ཌཱ་དྲིལ་སོགས་ཀྱི་སྒྲ་འུར་ཆོམ་
ཆོམ་གྲགས་པས་རྐྱེན་བྱས། ཕྱིའི་ཆོས་འབྱུང་གདན་དང་བཅས་པ་ཕྱིའི་རྣལ་འབྱོར་མའི་སྐུ་ལུས་ལ་ཐིམ། ཕྱིའི་སྐུ་ལུས་ཀྱི་ཞབས་གཉིས་ཕྱིའི་སྐུ་ལུས་ཀྱི་རྫ་མ་ལ་ཐིམ། ཕྱག་གཉིས་ཀྱང་དེ་བཞིན་དུ་ཐིམ། ནང་གི་རང་སེམས་རྣལ་
འབྱོར་མ་ལ་རང་སེམས་ཞུགས་པ་བཞིན་དུ་བྱས་ལ་ང་རྒྱལ་བརྟན་པོ་བཟུང་ནས་མཁའ་སྤྱོད་དུ་འབྱོན་པར་ཆས་ཏེ་ཡར་ཙམ་ཡར་ཙམ་བྱོན་པས་དབུ་མ་དབུ་གཙུག་ནས་ཐིམ་ཞིང། དོ་རྐྱང་གཉིས་ཡར་གུག་སྟེ་དྲུ་གུ་དྲིལ་བ་ལྟར་ཞབས་
མཐིལ་ནས་ཐིམ། དེ་དང་མཉམ་དུ་ཕྱིའི་སྐུ་ལུས་ཀང་སྨད་ནས་རིམ་བཞིན་ཡར་ཐིམ་སྟེ་སྙིང་གར་བྱོན་པ་ན། དེ་མན་ཆད་ཀྱི་རྩ་གསུམ་ཕྱིའི་སྐུ་ལུས་དང་བཅས་པ་རང་སེམས་རྣལ་འབྱོར་མ་ལ་ཐིམ། དེ་བཞིན་དུ་མགྲིན་པ་དང། སྤྱི་
བོར་སླེབ་པ་ན་རྩ་གསུམ། སྐུ་ལུས་ཀྱི་སྟོད། མགྲིན་པ། མགོ་བོ་རྣམས་རིམ་བཞིན་སྔར་ལྟར་ཐིམ་པའི་མཐར་སྤྱི་གཙུག་ཏུ་ཐོན་པན་ཕྱིའི་རྣལ་འབྱོར་མ་སྐུ་ལུས་རྩ་གསུམ་དང་བཅས་པ་རང་སེམས་རྣལ་འབྱོར་མ་ལ་ཐིམ་པའི་མཐར་
རང་སེམས་རྣལ་འབྱོར་མ་མཁའ་སྤྱོད་དུ་འགྲོ་བའི་འདུན་པ་དྲག་པོས་ནམ་མཁའ་དབྱིངས་སུ་སྐར་མདའ་འཕངས་པ་ལྟར་ཤིན་ཏུ་མཐོན་པོར་སོང་ནས་དག་པ་མཁའ་སྤྱོད་དུ་སླེབས་བྱུང་སྙམ་པ་བྱེད། དེར་ཡང་སྐུ་དེ་ཇེ་ཆུང་ཇེ་ཆུང་དུ་གྱུར་

[003B]དེ་ཡན་གྱིས་དམིགས་སྐོར་ལན་གཅིག་སོང། སླེར་བསྐྱར་ལྡབ་བྱེད་སྐབས་ཁྲིད་ཡིག་འགའ་ཞིག་ཏུ་བྱ་ཐུར་དུ་བ་པས་པ་ལྟར་རང་གནས་སུ་བདས་པའི་མོས་པ་བྱ་བར་གསུངས་
ཀྱང༑ དེས་ཅུང་ཟད་རྟེན་འབྲེལ་གྱི་གནད་ལ་གནོད་པས། ཐུར་དུ་བབས་པའི་མོས་པ་མི་བྱེད་པར། མཁའ་སྤྱོད་དུ་སླེབས་པའི་མེས་པ་ཙམ་ལས་དངོས་སུ་རང་ཉིད་སྔར་གྱི་གནས་མལ་རང་དུ་ཡོད་པས་ན་སྟོང་པའི་རང་ལས་རང་གི་གནས་ཉིད་
དུ་ཕྱིའི་རྣལ་འབྱོར་མ་ཆོས་འབྱུང་དང་བཅས་པ་དང། ནང་གི་རྩ་གསུམ་རྣལ་འབྱོར་མ་དང་བཅས་པ་ལམ་གྱིས་གསལ་གདབ་སྟེ། མཁའ་སྤྱོད་དུ་གཤེགས་པའི་འདུན་པ་དྲག་པོས་ཆོས་འབྱུང་དང་བཅས་པ་ཕྱིའི་རྣལ་འབྱོར་མ་ལ་ཐིམ་པ་
ནས་མཁའ་སྤྱོད་དུ་བདེ་སྟོང་ལ་མཉམ་པར་འཇོག་པའི་བར་སྔར་བཞིན་བྱས། དེ་ལྟར་ཐུན་རེར་ལན་བདུན་ལ་སོགས་པ་ཇི་ལྟར་ནུས་པ་དམིགས་གནད་བརྟན་པོས་ནན་ཏན་དུ་བསྒོམ་ནས་ཐུན་འཇོག་པ་ན་སྟོང་པའི་ངང་ལས་རང་ཉིད་སྐད་
ཅིག་གིས་རྗེ་བཙུན་རྡོ་རྗེ་རྣལ་འབྱོར་མའི་སྐུར་བཞེངས་པའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་སོགས་ནས་ཙམ་རྔམ་གྱི་བསྲུང་བའི་བར་བྱས་ལ་སྤྱོད་ལམ་གྱི་ལྷར་ལྡང། ནང་གི་ཕག་མོས་གཟུང་འཛིན་འཁྲི་ཤིང་
བཅོམ། །སོགས་མཁའ་སྤྱོད་དུ་བགྲོད་པའི་སྨོན་ལམ་ཤུགས་དྲག་གདབ་བོ། །འདིས་ནི་མཁའ་སྤྱོད་དུ་ལུས་མ་སྤངས་པ་ཚེ་འདི་ཉིད་ལ་བགྲོད་པའམ། གལ་ཏེ་མ་ནུས་ཀྱང་འཆི་ཀ་དང། བར་དོ་སོགས་ནས་བགྲོད་པར་ཐེ་ཚོམ་མེད་དོ། །

[004A]༄༅། །མཁའ་སྤྱོད་དུ་སླེབས་ན་ནི་ལོ་བརྒྱད་ཅུ་ལོན་པའི་རྒན་པོ་ཡང་གཞོན་ནུ་ལོ་བཅུ་དྲུག་ལོན་པའི་ན་ཚོད་ལྟར་འགྱུར་ཞིང། ཚེ་ཉི་ཟླ་དག་མཉམ་པ། ལོངས་སྤྱོད་ནམ་མཁའ་མཛོད་ལ་མངའ་བརྙེས་
པ། དཔལ་ཧེ་རུ་ཀཿ་དང་རྗེ་བཙུན་རྡོ་རྗེ་རྣལ་འབྱོར་མས་དངོས་ཀྱི་བླ་མ་མཛད་དེ་ཆོས་སྟོན། སངས་རྒྱས་ཀྱི་ཞིང་གཞན་དུའང་རྫུ་འཕྲུལ་གྱིས་བགྲོད་ནས་ཆོས་ཉན། རྟེན་དེ་ཉིད་རང་ལ་ཟུང་འཇུག་གི་གོ་འཕང་འཐོབ་པར་ངེས་པ་ཤ་སྟག་
ཡིན་ནོ། །འདི་ལུས་སེམས་ཡ་མ་བྲལ་བར་མཁའ་སྤྱོད་དུ་བགྲོད་པའི་གདམས་པ་ཡིན་པས་འཕོ་བ་ལས་ཀྱང་ཆོས་མཆོག་ཏུ་གྱུར་ལ། འཕོ་བ་སྦྱོང་ཐལ་ཆེ་ན་ཚེ་ལ་གནོད་ཅིང། འདི་ནི་ཉམས་སུ་བླངས་ཀྱང་ཚེ་ལ་མི་གནོད་
པར་མ་ཟད། དགོས་པ་དང་ཟབ་མྱུར་འཕོ་བ་ལས་ཀྱང་མཆོག་ཏུ་གྱུར་པའོ། །འདི་ལྟ་བུའི་གདམས་ཟབ་སྟོང་གསུམ་གསེར་གྱིས་བཀང་སྟེ་རྙེད་པ་ལས་ཀྱང་ལྷག་པའི་ལམ་འདི་ལྟ་བུ་ལ་སྒྲུབ་པ་སྙིང་པོར་མཛད་ནས་གཏན་གྱི་
འདུན་མ་མཆོག་ཏུ་ལོན་པར་མཛོད། འདི་ཡང་ཡབ་གཞིས་ལྷ་ཀླུའི་སྐུ་ངོ་དད་དམ་མཚུངས་བྲལ་ལྷ་ལྕམ་གཡང་འཛོམས་ཚེ་རིང་མཆོག་གི་ཉམས་བཞེས་སུ་ཕ་བོང་ཁ་པ་བདེ་ཆེན་སྙིང་པོས་ཤིན་ཏུ་གོ་བདེ་བར་བཀོད་པའོ།། །།



