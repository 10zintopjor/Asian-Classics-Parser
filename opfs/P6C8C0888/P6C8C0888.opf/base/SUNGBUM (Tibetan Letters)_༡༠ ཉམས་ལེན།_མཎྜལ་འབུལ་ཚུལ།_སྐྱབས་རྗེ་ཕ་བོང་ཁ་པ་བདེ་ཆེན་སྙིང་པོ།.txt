
[001A]༄༅། །ཁྱབ་བདག་རྡོ་རྗེ་འཆང་ཕ་བོང་ཁ་པའི་གསུང་ལས་ཞིང་ཁྱད་པར་ཅན་ལ་མཎྜལ་བཤད་པ་འབུལ་ཚུལ་དད་གསུམ་པདྨོ་རྒྱས་པའི་ཉིན་བྱེད་ཅེས་བྱ་བ་བཞུགས་སོ།།

[001B] །ཨོཾ་བདེ་ལེགས་སུ་གྱུར་ཅིག་རྨད་བྱུང་མཛེས་སྡུག་ལང་ཚོ་དར་བའི་སྐུ། །རྨད་བྱུང་དྲི་ཟའི་དབྱངས་སྙན་འཕྲོག་པའི་གསུང། རྨད་བྱུང་བདེ་གསལ་མི་རྟོག་ཡེ་ཤེས་ཐུགས་
རྨད་བྱུང་ཡིད་བཞིན་འཁོར་ལོས་ཚེ་དཔལ་རྩོལ། །ཞེས་དྲང་སྲོང་བདེན་པའི་དབྱངས་ཀྱི་མེ་ཏོག་མཎྜ་ར་བའི་ཕྲེང་བ་སྔོན་དུ་འཐོར་བས་བཀྲ་ཤིས་དགེ་ལེགས་ཀྱི་སྒོ་བརྒྱ་ཡངས་པར་ཕྱེ་ནས་དེ་ཡང་ཇི་སྐད་
དུ༑ འཕགས་མཆོག་གསུང་གི་བདེན་ཚིག་འདོད་དོན་ལྷུན་གྲུབ་ལས། ངག་གི་དབང་ཕྱུག་བློ་བཟང་རིང་ལུགས་ཆེ། །ཐུབ་བསྟན་བཟང་པོ་རྒྱ་མཚོའི་ཁྱོན་ཡངས་པོར། །སྤེལ་ལ་འཇིགས་བྲལ་དབང་ཕྱུག་
ཕྱོགས་ཀུན་ལས། །རྣམ་པར་རྒྱལ་བའི་སྡེ་ལ་གསོལ་བ་འདེབས། །ཞེས་གསུངས་པ་ལྟར་རྒྱལ་ཀུན་ཡབ་གཅིག་ངག་གི་དབང་ཕྱུག་མི་ཡི་ཤ་ཚུགས་སུ་རྣམ་པར་རོལ་བ། བློ་བཟང་རྒྱལ་བའི་རིང་ལུགས་ཐུབ་

[002A] །བསྟན་བཟང་པོའི་སྙིང་པོ་དྲི་མ་མེད་པ་འདི་ཉིད་རྒྱ་མཚོའི་གོས་ཅན་གྱི་ཁྱོན་ཡངས་པོར་སྤེལ་བ་ལ་འཇིགས་པའི་ཟླ་ཐམས་ཅད་དང་བྲལ་བའི་ཚེས་སྲིད་ཟུང་དུ་འབྲེལ་བའི་འཕྲིན་
ལས་གསེར་གྱི་འཁོར་ལོས་ས་གསུམ་གྱི་དབང་ཕྱུག་ཆེན་པར་མངའ་དབང་བསྒྱུར་བའི་ཕྱོགས་ལས་རྣམ་པར་རྒྱལ་བའི་སྡེ། རྒྱལ་ཀུན་སྙིང་རྗེའི་རང་གཟུགས་གངས་ཅན་ལྷ་གཅིག་གསུམ་ལྡན་སྡོམ་བརྩོན་
རྒྱལ་པོའི་རྣམ་པར་རོལ་བ། ་གོངས་ལྷ་མིའི་རྣམ་འདྲེན་སྐྱབྶ་མགོན་རྒྱལ་བའི་དབང་པོ་ཐམས་ཅད་མཁྱེན་ཅིང་གཟིགས་པ་ཆེན་པོ་དོན་གྱི་སླད་དུ་མཚན་ནས་སྨོས་ཏེ་རྗེ་བཙུན་ངག་དབང་བློ་བཟང་ཐུབ་བསྟན་
རྒྱ་མཚོ་འཇིགས་བྲལ་དབང་ཕྱུག་ཕྱོགས་ལས་རྣམ་པར་རྒྱལ་བའི་སྡེ་དཔལ་བཟང་པོ་མཆོག་གི་ཞབྶ་བརྟེན་ས་གསུམ་ཆེ་རྒུའི་གཙུག་རྒྱན་ནོར་བུའི་ལན་ཚར་བརྩེགས་པའི་རྡོ་རྗེའི་ཁྲི་འཕང་མངོན་པར་

[002B] མི་ཕྱེད་དང་གུས་ཀྱི་མདུད་རྒྱ་ཅུང་ཟད་ལྷོད་པ་མེད་པའི་སྐྱབས་འབངས་སུ་སྤྱོད་པ་དགའ་ལྡན་རྣམ་པར་རྒྱལ་བའི་གླིང་གི་བླ་གྲྭ་མགྲིན་གཅིག་ནས། ཡན་ལག་བདུན་པ་མཎྜལ་དང་བཅས་པ་སྔོན་དུ་འགྲོ་བས་
ལུས་ཀྱི་འཁྲི་ཤིངས་ལ་འདུད་ཅིང། སོར་བཅུའི་འདབ་བརྒྱ་སྤྱི་བོར་བཀོད་དེ་ཟོལ་མེད་གདུང་ཤུགས་དྲག་པོས་སྙིང་ཁོང་ནས་གསོལ་བ་འདེབས་པའི་སྙིང་པོ་ནི། ཇི་སྐད་དུ། དཔལ་ལྡན་ཟླ་བ་གྲགས་པས་གང་ཕྱིར་ནམ་མཁའ་
དྲི་མ་མེད་པ་ཟླ་སྣང་གསལ་བར་གྱུར་པའི་ཕྱིར། །སྔོན་ཚེ་སྟོབས་བཅུ་སྐྱེད་པའི་ས་ལ་ཁྱོད་ཀྱིས་སླར་ཡང་འབད་གྱུར་ཅིང་།འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ་།ཡོན་ཏན་མཐའ་དག་མཐར་ཐུག་མཚུངས་
པ་མེད་དེ་ཁྱོད་ཀྱིས་བརྙེས། །ཞེས་གསུངས་པ་ལྟར། མགོན་པོ་གང་ཉིད་ནི། སྔོན་བསྐལ་པ་དཔག་ཏུ་མེད་པའི་སྔ་རོལ་ནས་རྫོགས་སྨིན་སྦྱངས་གསུམ་གྱི་ཕ་མཐར་སོན་ཏེ་སྟོབས་བཅུ་མི་འཇིགས་བཞིའི་བདག་ཉིད་དེ་བཞིན་
གཤེགས་འོད་ཟེར་ཀུན་འཕགས་དཔལ་བརྩེགས་ཀྱི་རྒྱལ་པོ་ཞེས་བྱ་བའི་ངོ་བོར་མངོན་པར་རྫོགས་པར་སངས་རྒྱས་ཟིན་ནའང། འཕགས་མཆོག་སྤྱན་རས་གཟིགས་དབང་ཕྱུག་ཅེས་བྱང་ཆུབ་སེམས་དཔའ་སེམས་དཔའ་ཆེན་
པོའི་ཚུལ་བཟུང་སྟེ་གང་གི་དབང་པོའི་སྒོ་དང་སྐུའི་བ་སྤུ་རྣམས་སུ་ཡང་སངས་རྒྱས་ཀྱི་ཞིང་གི་བཀོད་པ་སྣ་ཚོགས་པར་སྤྲུལ་ནས་དེ་བཞིན་གཤེགས་པ་དང། བྱང་ཆུབ་སེམས་དཔའ་དང་ཉན་རང། ཚངས་པ་བརྒྱ་བྱིན་

[003A]༄༅། །འཁོར་ལོས་སྒྱུར་རྒྱལ། དགེ་སྦྱོང། བྲམ་ཟེ། ཚོང་དཔོན། ཁྱིམ་བདག། བྱ་རི་དྭགས། ཐན་གཟིངས་དང་ཟམ་པ་ཚུན་ཆད་ཀྱི་སྤྲུལ་པའི་རོལ་གར་མཐའ་ཀླས་པས་ནམ་མཁའ་ཇི་སྲིད་
ཀྱི་བར་དུ་སེམས་ཅན་གྱི་དོན་མཛད་པར་མདོ་སྡེ་ཟ་མ་ཏོག་བཀོད་པ་དང། སངས་རྒྱས་ཕལ་པོ་ཆེའི་པདྨའི་དྲ་བ་ཅན་གྱི་རྒྱུད་ལ་སོགས་པ་མདོ་རྒྱུད་མཐའ་ཡས་པ་ནས་གསུངས་པའི་གསང་བ་བསམ་གྱིས་མི་ཁྱབ་པའི་ཡོན་
ཏན་གྱི་མཐའ་དང་གྲངས་ནི། སྟོབས་བཅུ་མངའ་བ་རྣམས་ཀྱི་ཡེ་ཤེས་ཀྱི་ཡུལ་ལས་ཀྱང་འགོངས་པར་གྱུར་ན། བྱིས་པ་ཤེད་མ་བྱེ་བ་དང་ཚུལ་མཚུངས་པའི་སོ་སོ་སྐྱེ་བོ་ཐ་མལ་བ་བདག་ལྟ་བུས་བརྗོད་པར་ནུས་པ་ག་ལ་
ཞིག་བསྟན་པ་འདིའི་དབང་དུ་བྱས་ནའང། འཇམ་དཔལ་རྩ་རྒྱུད་དང། མདོ་སྡེ་ལངྐར་གཤེགས་པ་སོགས་མདོ་རྒྱུད་དང། བཀའ་གདམས་གླེགས་བམ་རིན་པོ་ཆེ་སོགས་སུ་གསལ་བར་གསུངས་པ་ཡོངས་སུ་
གྲགས་པར་ཡང། ཐུབ་པའི་སྤྱན་སྔར་བྲམ་ཟེའི་ཁྱེའུ་སྣང་བ་སོགས་ནས་ཆོས་རྒྱལ་དགེ་བ་དཔལ་གྱི་བར་གྱི་འཁྲུངས་རབས་དུ་མ་དང། ལྷག་པར་བཀའ་གདམས་གླེགས་བམ་ལས། ཤར་རྡོ་རྗེ་གདན་གྱི་བྱང་ཕྱོགས་ན་
གནས་པུར་རྒྱལ་བདེ་ཅེས་བྱ་བ་ཡོད། །རི་མཐོན་པོ་གནམ་གྱི་ཀ་བ་ཡོད། །མཚོ་དམའ་མོ་གཡུ་ཡི་མཎྜལ་ཡོད། །གངས་དཀར་པོ་ཤེལ་གྱི་མཆོད་རྟེན་ཡོད། །སྤང་སེར་པོ་གསེར་གྱི་ལྷུན་པོ་ཡོད། །དྲི་ཞིམ་པོ་སྨན་གྱི་

[003B] །ཚོན་བཀྲ་བ་གསེར་གྱི་མེ་ཏོག་ཡོད། །དབྱར་བཀྲ་བ་གཡུ་མེ་ཏོག་ཡོད། །ཀྱེ་གངས་རིའི་མགོན་པོ་སྤྱན་རས་གཟིགས། །གནས་དེ་ན་ཁྱོད་ཀྱི་ཞིང་ཁམས་ཡོད། །ཞིང་དེ་ན་ཁྱོད་ཀྱི་གདུལ་བྱ་ཡོད། །ཅེས་དང། ཀྱེ་གངས་རིའི་མགོན་པོ་
སྤྱན་རས་གཟིགས། །རི་པདྨ་སྟོང་ལྡན་དབྱིབས་ལེགས་པ། །ཞེས་པ་ནས། ཡུལ་བཀྲ་ཤིས་འབྱུང་དེ་ཁྱོད་ཀྱི་ཞིང། །ཞིང་དེ་ན་ཁྱོད་ཀྱི་གདུལ་བྱ་ཡོད། །ཅེས་པའི་བར་གསུངས་པ་ལྟར། བོད་ཡུལ་གངས་ཅན་གྱི་ལྗོངས་འདིར་ལྷག་པར་བརྩེ་བའི་
གདུལ་ཞིང་གི་ཕྱག་མཚན་དུ་བཞེས་ནས་སྤྲེའུ་བྱང་ཆུབ་སེམས་དཔའི་རྣམ་པར་རོལ་ཏེ་ཐོག་མར་མི་ཡི་འགྲོ་བ་སྤེལ། ཆོས་རྒྱལ་སྲོང་བཙན་སྒམ་པོའི་རྣམ་པར་རོལ་ཏེ་སངས་རྒྱས་ཀྱི་བསྟན་པའི་སྲོལ་བཏོད་པར་མཛད་པ་ནས་རྒྱལ་བློན་གྱི་རོལ་གར་དུ་
མ་དང། འབྲོམ་རྒྱལ་བའི་འབྱུང་གནས། ས་ཆེན་ཀུན་སྙིང། འགྲོ་མགོན་ཆོས་རྒྱལ་འཕགས་པ། ཞང་གཡུ་གྲགས་པ་སོགས་པཎ་གྲུབ་བྱང་ཆུབ་སེམས་དཔའི་ཟློས་གར་མཐའ་ཡས་པ་དང། གཞན་ཡང་བྱ་དང་རི་དྭགས། ཆུ་ཀླུང་དང་ལྗོན་
ཤིང་སོགས་ཀྱི་སྤྲུལ་པའི་རྣམ་རོལ་དུ་མས་ཐུན་མོང་མ་ཡིན་པའི་གདུལ་ཞིང་གངས་ཅན་གྱི་ལྗོངས་འདི་ཉིད་ཀྱི་ལུས་ཅན་རྣམས་ཆོས་དང་ཟང་ཟིང་གིས་བསྡུ་བ་དང། མ་སྨིན་པ་སྨིན་པ་དང། སྨིན་པ་གྲོལ་བར་མཛད་པའི་ངང་ཚུལ་བསམ་བརྗོད་ཀྱི་ཡུལ་
ལས་འདས། ལྷག་པར་དུ་ཡང་བཀའ་གདམས་གླེགས་བམ་ལས། སྤྱན་རས་གཟིགས་དབང་བཟང་པོར་སྤྲུལ། །ཞེས་སོགས་རིམ་པར་ལུང་བསྟན་པ་ལྟར་འཇམ་མགོན་རྒྱལ་བ་གཉིས་པའི་ཐུགས་སྲས་ལུང་ཟིན་གསེར་གྱི་རི་ལྟ་བུ་བདུན་གྱི་ནང་

[004A]༄༅། །ཚན༑ ཐམས་ཅད་མཁྱེན་དངོས་དགེ་འདུན་གྲུབ་པ་དཔལ་བཟང་པོ་ནས་བཟུང། རྒྱལ་བའི་དབང་པོ་འཕྲིན་ལས་རྒྱ་མཚོ་དཔལ་བཟང་པོའི་བར་སྡོམ་བརྩོན་མཁས་གྲུབ་གཉིས་ལྡན་གྱི་སྐུའི་ཕྲེང་བ་ཉི་ཟླའི་འགྲོ་འོད་
ལྟ་བུ་ཟམ་མ་ཆད་པར་བྱོན་ཏེ། ཐུབ་བསྟན་ཡོངས་ཀྱི་སྙིང་པོ་བློ་བཟང་རྒྱལ་བའི་རིང་ལུགས་དྲི་མ་མེད་པ་འདི་ཉིད་འཛིན་སྐྱོང་སྤེལ་གསུམ་གྱི་སྒོ་ནས་ནུབ་ཛཱ་ལནྡྷར་ནས་ཤར་ཕྱོགས་རྒྱ་མཚོ་ཆེན་པོའི་མཐའ་ལ་ཐུག་གི་བར་ཉིན་མོ་ལྟར་གསལ་བར་
མཛད། ལྷག་པར་དེང་གི་དུས་བདག་ཅག་སྙིགས་མ་ལྔ་བདོའི་འགྲོ་བ་ཉམ་ཐག་དམུས་ལོང་དམིགས་བུས་བོར་བ་དང། བྱིས་པ་འབྲོག་དགོན་སྟུག་པོར་འཁྱམས་པ་ལྟ་བུ་རྣམས་ལ་ལྷག་པར་བརྩེ་བའི་འཕགས་མཆོག་འཇིག་རྟེན་གསུམ་མགོན་སླར་ཡང་མི་
ཡི་ཤ་ཚུགས་སུ་རོལ་ཏེ་བདག་ཅག་མགོན་མེད་རྣམས་ཀྱི་མགོན། སྐྱབས་མེད་རྣམས་ཀྱི་སྐྱབས་སུ་གྱུར་བ་མགོན་པོ་གང་ཉིད་ཀྱི་གསང་བ་བསམ་གྱིས་མི་ཁྱབ་པའི་རྣམ་པར་ཐར་བ་མཐའ་དག་པ་ལྟ་ཅི་ཆ་ཤས་ཙམ་ཡང་བདག་ལྟ་བུས་བརྗོད་པར་
ག་ལ་ནུས་ཏེ། ཇི་སྐད་དུ། རྒྱལ་བ་རྣམས་ཀྱིས་དཔག་མེད་བསྐལ་པ་རུ། །བརྗོད་ཀྱང་ཕ་མཐའ་རྙེད་པར་མི་སླ་བའི། །ཁྱོད་ཀྱི་ཡོན་ཏན་ཕུང་པོ་ཅི་འདྲ་བ། །དེ་འདྲ་བདག་གིས་བརྗོད་པའི་ཡུལ་ལས་འདས། །ཞེས་གསུངས་པ་དེ་ལྟར་ལགས་
ཤིང༑ སོ་སྐྱེ་ཐ་མལ་པ་ཚུན་ལ་སྣང་དུ་རུང་བའི་ཐུན་མོང་བའི་སྣང་ངོར་ཡང་གཞོན་ནུ་ཉིད་ནས་མཁྱེན་བརྩེ་ནུས་གསུམ་གཟུངས་དང་སྦོབས་པ། སྤྱན་དང་མངོན་ཤེས་སོགས་དམ་པའི་ངང་ཚུལ་མཐའ་དག་རང་ཆས་སུ་བྱོན། མཁས་གྲུབ་

[004B]བཞེས་ཏེ། གཞུང་བཀའ་པོད་ལྔ་སོགས་བཅུ་ཕྲག་རིག་པའི་ཤེས་བྱའི་གནས་མཐའ་དག་ལ་ལུང་རིགས་དྲི་མ་མེད་པའི་ལམ་ལས་དྲངས་པའི་གསན་བསམ་མཐར་ཕྱིན་པར་མཛད་པའི་ཚུལ་གྱིས་རང་དང་
གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་གཤེགས་པས་མཁས་པ་གངས་ཅན་ན་གྲགས་པ་ཀུན་གྱི་གཙུག་ན་ཞབས་སེན་གྱི་ཟླ་ཚེས་ངལ་བསོ་བར་མཛད། གདན་ས་ཆེན་པོ་གསུམ་དང། ལྷ་ལྡན་སྨོན་ལམ་ཆེན་མོར་གྲྭ་སྐོར་དམ་བཅའ་མཛད་དེ་
ལུང་རིགས་གདོང་ལྔའི་གང་རྒྱངས་མཐོན་པོས་མཁས་མང་རི་དྲགས་ཀྱི་ཁྱུ་ཚོགས་སྨྲ་བའི་སྤོབས་པ་དམིགས་མེད་དུ་བཅོམ། རིགས་ཀྱི་ཅོད་པན་དུ་མ་ལས་མདོ་སྔགས་ཀྱི་ཟབ་ཆོས་མཐའ་དག་བུམ་པ་གང་བྱོའི་ཚུལ་དུ་གསན་ཏེ་ཐུབ་བསྟན་ཡོངས་རྫོགས་ཀྱི་བདག་
པོར་བཞེངས། སོ་སོར་ཐར་པ་སོགས་སྡོམ་གསུམ་གྱི་བཅས་མཚམས་ཕྲ་མོ་ལས་ཀྱང་མི་འདའ་བར་ཇོ་བོ་བཀའ་གདམས་པའི་རྣམ་ཐར་གཙང་མ་བདག་གིར་བཞེས། གངས་ཅན་མཐའ་དབུས་ཀུན་གྱི་བསྟན་བའི་རྩ་བ་སོ་སོར་ཐར་པ་ལ་དག་ཐེར་གྱིས་ཐུབ་པའི་
བསྟན་པ་རིན་པོ་ཆེ་རྨང་ནས་གསོ་བར་མཛད་ཅིང། འཆད་རྩོད་རྩོམ་གསུམ་ལ་མཁས་པས་ཁྱུ་མཆོག་རླབས་པོ་ཆེའི་གནས་ཐོབ་པས་བློ་བཟང་རྒྱལ་བའི་རིང་ལུགས་ཉིན་མོ་ལྟར་གསལ་བར་མཛད། ཇི་ལྟར་རི་བོ་ཏཱ་ལར་ཐུགས་བསྐྱེད་ཀྱི་འདུལ་ཞིང་དུ་
བཞེས་པ་བཞིན་གངས་ཅན་གྱི་ལྗོངས་འདིར་སྙིགས་མའི་མཐར་ཡང་བདེ་སྐྱིད་རྫོགས་ལྡན་གྱི་དགའ་སྟོན་གསར་དུ་བཞད་པའི་སླད་ཆོས་སྲིད་གསེར་གྱི་འཁོར་ལོ་ཕྱག་མཚན་དུ་བཞེས་ཏེ། བརྩེ་ཆེན་འཕྲིན་ལས་ཀྱི་གདུགས་དཀར་ས་གསུམ་གྱི་བླ་ན་གཡོ་

[005A]༄༅། །བའི་ཐུགས་རྗེའི་གྲིབ་བསིལ་སྣུམ་པོར་ཆབ་འབངས་སུ་སྤྱོད་པ་མཐའ་དག་སྙིགས་ལྔའི་ཚ་གདུང་ལས་སྐྱབས་ཏེ་བདེ་སྐྱིད་ཀྱི་དཔལ་ཡོན་གསར་བར་དབུགས་དབྱུང་བར་མཛད། བོད་ཡུལ་བསྟན་པའི་རྩ་ལག་རས་
འཕྲུལ་སྣང་གི་གཙུག་ལག་ཁང་སོགས་ཆོས་འཁོར་རྣམ་པ་གསུམ་དང། གྲུ་འཛིན་གཉིས་པའི་ཕོ་བྲང་ཡས་མས་སོགས་ཉམས་གསོ་མཆོད་རྒྱུན་མིག་གི་བདུད་རྩི་ལྟ་བུར་བསྐྲུན་པར་མཛད། རྒྱལ་བའི་བཀའ་འགྱུར་རིན་པོ་ཆེ་སོགས་བཀའ་བསྟན་དུ་
མའི་སྦར་གཞི་བསྟན་པའི་སྤྱི་ནོར་དུ་སྔོན་མེད་གསར་དུ་བསྐྲུན་པར་མཛད། དམན་ལ་ལྷག་པར་བརྩེ་བས་ཆབ་འབངས་ཉམ་ཐག་པ་དག་གིས་སྨྲེ་སྔགས་འོ་དོད་ཀྱིས་ཐུགས་རྗེ་ཡོངས་སུ་བསྐུལ་བ་བརྩེ་བ་ཆེན་པོས་ལྷག་པར་རྗེས་སུ་བཟུང། ཁྲིམས་
གཉིས་ཀྱི་རྒྱ་ལས་འགོངས་པའི་སྐྱེ་བོ་མི་བསྲུན་པ་དག་ཚར་གཅོད་རྗེས་འཛིན་གྱི་ཐབས་ལ་མཁས་པས་གཏན་གྱི་འདུན་མ་ཡངས་པོར་མཛད། མདོར་ན་རྒྱལ་སྲས་ཀྱི་སྤྱོད་པ་རླབས་པོ་ཆེ་དཔག་པར་དཀའ་བ་མགོན་པོ་ཁྱོད་ཀྱི་ཉིན་ཞག་ཕྲུགས་གཅིག་གི་
མཛད་པ་ཡང། ཕལ་པ་དག་གིས་ཚེ་ཧྲིལ་པོར་བསྒྲུབས་ཀྱང་འགྲུབ་པར་མི་ནུས་པའི་ངོ་མཚར་བའི་རྣམ་པར་ཐར་པ་ནམ་མཁའ་ལྟར་ཡངས་ཤིང། རྒྱ་མཚོ་ལྟར་གཏིང་ཟབ་པ། རི་རབ་ཀྱི་རྡུལ་ཕྲན་ལས་ཀྱང་བགྲང་བར་དཀའ་བའི་གནས་སྤྱི་དང། ལྷག་
པར་མཐའ་བཞིའི་དྲེགས་ལྡན་དུ་མ་ལོག་སྨོན་གྱིས་ཡོངས་སུ་བསྐུལ་བས་དབུས་འགྱུར་རྒྱལ་བསྟན་ཆབ་སྲིད་བདེ་སྐྱིད་དང་བཅས་པར་རྔམས་སེམས་མི་བཟོད་པའི་བསམ་སྦྱོར་ངན་གཤོམ་འཐོར་རླུང་ལྟར་འཚུབས་ཀྱང། ཐུགས་བསྐྱེད་སྙིང་སྟོབས་

[005B]གཡོ་བ་ཕྲ་མོ་ཙམ་ཡང་མི་བཞེས་པར་ཐུགས་དམ་བདེན་ཚིག་བཙན་པོས་སྙིགས་ལྔའི་རྒུད་ཚོགས་མཐའ་དག་བྱེ་མའི་ཆང་བུ་ལྟར་རང་ཞིག་ཏུ་གྱུར། བཧོ་ཊའི་ལྗོངས་ཀུན་བསྟན་སྲིད་དཀར་འཇམ་
ཡུག་གཅིག་ཏུ་མཛད་དེ། སྙིགས་མའི་མཐར་ཡང་བདེ་སྐྱིད་རྫོགས་ལྡན་གྱི་དགའ་སྟོན་གསར་དུ་བཞད་པར་མཛད་པའི་བཀའ་དྲིན་འདི་ལྟ་བུ་ནི། བདག་ཅག་ཁ་བ་རི་བའི་སྐྱེ་འགྲོ་ཡོངས་ཀྱིས་རེ་རེ་ནས་སྟོང་གསུམ་རིན་ཆེན་སྣ་བདུན་གྱིས་བཀང་སྟེ་བསྐལ་
པ་རྒྱ་མཚོར་དབུལ་ཡང། ཆ་ཙམ་གཞལ་བའི་གོ་སྐབས་ག་ལ་མཆིས། འོན་ཀྱང་རང་གི་བསོད་ནམས་ཀྱི་སྐལ་བར་བཀའ་དྲིན་གྱི་ཆ་ཤས་ཙམ་བསབ་ཕྱིར། ཞིང་ཁམས་རྒྱ་མཚོའི་བཀོད་པས་སྣ་དྲངས། དངོས་འབྱོར་གྱི་འབུལ་བ་ཕྲན་ཚེགས་དང་བཅས་
ལུས་ལོངས་སྤྱོད་དུས་གསུམ་གྱི་དགེ་རྩ་དང་བཅས་པ་རིན་ཆེན་མཎྜལ་བཟང་པོའི་ཚོམ་བུར་སྤུངས་ཏེ་དབུལ་བ་དང་ཆབས་ཅིག་སླར་ཡང་གསོལ་བ་རྩེ་གཅིག་ཏུ་འདེབས་པའི་སྙིང་པོ་ནི། ཇི་སྐད་དུ། གངས་རིའི་རྭ་བས་བསྐོར་བའི་ཞིང་ཁམས་འདིར། །ཕན་དང་
བདེ་བ་མ་ལུས་འབྱུང་བའི་གནས། །སྤྱན་རས་གཟིགས་དབང་ཐུབ་བསྟན་རྒྱ་མཚོ་ཡི། །ཞབས་པད་སྲིད་མཐའི་བར་དུ་བརྟན་གྱུར་ཅིག་།ཅེས་གསུངས་པ་ལྟར་སྙིགས་ལྔའི་བརླང་སྤྱོད་རླུང་ལྟར་འཚུབས་པའི་སྐབས་འདིར། རྒྱལ་བསྟན། ཆབ་སྲིད། ཆབ་འབངས་
དང་བཅས་པའི་ཕན་བདེའི་སྲོག་རྩ་གཅིག་པུ་ནི་མགོན་པོ་གང་ཉིད་ཁོ་ནའི་བཀའ་དྲིན་ལ་རག་ལུས་པ་གངས་ཅན་སེར་སྐྱ་མཆོག་དམན་ཡོངས་ཀྱི་མངོན་སུམ་ཚད་མས་མཐུན་སྣང་དུ་གྲུབ་པ་ལྟར་ལགས་ན། འཇིགས་བྲལ་གདོང་ལྔས་བཏེག་པའི་རྡོ་རྗེའི་

[006A]༄༅། །ཁྲི་འཕང་མཐོན་པོར་ཞབྶ་སེན་བསྐལ་པ་ཁྲི་ཕྲག་ནས་ཁྲི་ཕྲག་གི་བར་དུ་དྲང་སྲོང་ཚེ་མཐའ་ཡས་པའི་དོ་བོར་བརྟན་པ་འདི་ཁོ་ན་གངས་ཅན་བསོད་ནམས་ཀྱི་སྙིང་པོར་ཐོབ་པ་དང། ཞར་བྱུང་དུ་གུས་འབངས་  ྾  རྣམས་
ཀྱང་གནས་སྐབས་ཆོས་སྒྲུབ་པའི་འགལ་རྐྱེན་ཉེར་འཚེ་ཞི་ཞིང་ཐུགས་མཐུན་ཁྲིམས་གཙང། བཤད་སྒྲུབ་འཁོར་ལོ་གསུམ་གྱི་བྱ་བ་དབྱར་མཚོ་ལྟར་འཕེལ་ཞིང། དུས་འདི་ནས་བཟུང་བྱང་ཆུབ་མ་ཐོབ་ཀྱི་བར་དུ་མགོན་པོ་ཁྱོད་ཀྱིས་འབྲལ་མེད་དགྱེས་
བཞིན་རྗེས་སུ་འཛིན་པ་བཅས་བརྩེ་ཆེན་དགྱེས་པ་ཆེན་པོའི་ཀློང་ནས་ཞར་ཡང་འདོར་བ་མེད་པ་མཁྱཻན། མཁྱེན། ཞེས་སྙིང་ཁོང་རུས་པའི་གཏིང་ནས་གསོལ་བ་འདེབས་པ་ལགས་ན། ཇི་ལྟར་གསོལ་བ་བཏབ་པའི་མངོན་འདོད་ཡིད་བཞིན་
སྩོལ་བའི་རྡོ་རྗེའི་བཀའ་བཞེས་ཟབ་མོ་སྙིང་གི་བདུད་རྩིར་བཅང་ཆོག་པ་ཞིག་སྤྱི་བོའི་མཛེས་རྒྱན་དུ་སྩོལ་བ་མཁྱཻན་མཁྱཻན། མཁྱཻན། ལགས།  ཞེས་པ་འདི་ནི། རྡོ་རྗེ་འཆང་ཕ་བོང་ཁ་པ་བདེ་ཆེན་སྙིང་པོའི་ཞལ་སྔ་ནས་ཀྱིས། འཇམ་མགོན་རྒྱལ་བའི་རྒྱལ་ཚབ་
ཁྭི་རིན་པོ་ཆེ་ཐུབ་བསྟན་ཉིན་བྱེད་དཔལ་བཟང་པོ་ལ་གནང་བའོ།།  །།    ༈   བཀྲ་ཤིས་སྟེང་ཕྱོགས་ལྷ་རྣམས་མེ་ཏོག་ཆར་ཆེན་འབེབས་ལ་བྲེལ། །བཀྲ་ཤིས་བོག་ཕྱོགས་ཀླུ་རྣམས་གཙུག་རྒྱན་ནོར་བུས་
མཆོད་ལ་ཞུགས། །བཀྲ་ཤིས་བར་གྱི་དྲང་སྲོང་བདེན་པའི་དབྱངས་ཀྱི་བསྔགས་བརྗོད་བརྩོན། །བཀྲ་ཤིས་གངས་ཅན་ཁྱོན་ཀུན་རྫོགས་ལྡན་སྣང་བས་གདལ་བར་གྱུར། །ཅེས་ཕན་བདེའི་སྒོ་བརྒྱ་དབྱེ་བའི་ཤིས་པའི་དབྱངས་ཀྱི་བདེན་ཚིག་ཁུ་

[006B] དེ་ཡང་ནི་ཇི་སྐད་དུ་ཀུན་གཟིགས་རྒྱལ་བའི་དབང་པོ་བསྐལ་བཟང་རྒྱ་མཚོའི་གསུང་ལས། ཕྱོགས་བཅུའི་རྒྱལ་བ་རབ་འབྱམས་ཞིང་གི་རྡུལ་དང་མཉམ་པ་དེ་དག་གི། །འགྲོ་ལ་ཆགས་པས་ཀུན་ཏུ་ཆགས་
པའི་སྙིང་རྗེ་རྒྱ་མཚོ་ལྟ་བུར་ཟབ། །དེ་ལས་འཁྲུངས་པའི་ཡོན་ཏན་ལྷུན་རྫོགས་སྤྱན་རས་གཟིགས་ཞེས་རྣམ་གྲགས་པ། །མགོན་པོ་བདག་ཅག་ཀུན་གྱིས་བསྟེན་འོས་རིན་ཆེན་རི་འདྲ་དེ་ལ་འདུད།  །ཡང་ན།  བློ་གྲོས་འཇམ་དབྱངས་གཞོན་ནུ་ལ་འཁྱུད་
པའི༑ ༑རྗེས་ཆགས་སྙིང་རྗེའི་རང་གཟུགས་གྲུ་འཛིན་བདག་མཐུ་སྟོབས་གསང་བ་ཀུན་འཛིན་ཁྲོ་རྒྱལ་གྱི། །རིགས་གསུམ་གཅིག་ཏུ་འདུས་འདི་ཁྱད་པར་ཆོས། །ཞེས་གསུངས་པ་ལྟར། དུས་གསུམ་རྒྱལ་བ་ཐམས་ཅད་ཀྱི་མཁྱེན་བརྩེ་ནུས་པའི་མེ་
ཏོག་གི་ཆུན་པོ། སྐུ་གསུང་ཐུགས་གསང་བ་བསམ་གྱིས་མི་ཁྱབ་པ་རོ་མཚར་མཚན་དཔེའི་དཔལ་ཡོན་གཅིག་ཏུ་སྤུངས་པའི་ཚོམ་བུ། སྲིད་ཞིའི་དབྱིངས་ན་ཉི་ཟླ། དཔད་བསམ་གྱི་ལྗོན་ཤིང། ཡིད་བཞིན་གྱི་ནོར་བུ། གཏེར་གྱི་བུམ་པ་བཟང་པོའི་
མཆེད་ཟླར་འབར་ཞིང། ལྷ་མི་ལྷ་མ་ཡིན་གྱི་གཙོ་བོ་བྱེ་བ་ཕྲག་བརྒྱའི་ཅོད་པན་གྱིས་མངོན་པར་བཏུད་པ། འཕགས་མཆོག་འཇིག་རྟེན་གསུམ་མགོན། ས་སྟེང་རྒྱལ་བསྟན་ཡོངས་ཀྱི་བདག་པོ་གོང་ས་སྐྱབྶ་མགོན་རྒྱལ་དབང་ཐམས་ཅད་
མཁྱེན་ཅིང་གཟིགས་པ་ཆེན་པོ་ཡང་སྲིད་མཆོག་གི་སྤྲུལ་སྐུ་རིན་པོ་ཆེ་རྗེ་བཙུན་  ྾  དཔལ་བཟང་པོ་མཆོག་གི་ཞབྶ་བརྟེན་སྲིད་ཞིའི་དགེ་ལེགས་ཀྱི་འདོད་པ་འཇོ་བའི་དཔག་བསམ་ནོར་བུའི་ཁྲི་འཕང་མངོན་མཐོའི་དྲུང་དུ། མགོན་པོ་གང་གི་ཆབ་འབངས་

[007A]༄༅། །སུ་གཏོགས་པ། བོད་ལྗོངས་སེར་སྐྱ་མགྲིན་གཅིག་ནས་རབ་དྭང་མངོན་འདོད་ཡིད་ཆེས་ཀྱི་རྣམ་འགྱུར་སོར་བཅུའི་འདབ་མ་ཚངས་གནས་སུ་བཀོད་དེ་གུས་ཕྱག་གི་དངོས་པོ་འབུམ་ཕྲག་དང་བཅས་གསོལ་བརྩེ་
གཅིག་ཏུ་འདེབས་པའི་སྙིང་པོ་ནི། སྟོབས་བཅུ་མངའ་བ་མཐའ་དག་གི་སྤྱི་གཟུགས། འགྲོ་བ་ཡོངས་ཀྱི་མ་འདྲིས་པའི་མཛའ་བཤེས། བསིལ་ལྡན་རྭ་བའི་ལྗོངས་འདི་བརྩེ་ཆེན་སྤྱན་རས་ཀྱིས་ལྷག་པར་བཙའ་བའི་སྐྱབྶ་མགོན། སྐྱོན་བྲལ་
པུཎྜ་རི་ཀའི་ཕྱག་མཚན་གྱིས་ཁྱད་པར་དུ་འཕགས་པའི་སྐྱབས་མགོན་ཆེན་པོ་གང་ཉིད་ནི་སྔོན་བསྐལ་པ་དཔག་ཏུ་མེད་པའི་སྔ་རོལ་ནས་རྫོགས་སྨིན་སྦྱངས་གསུམ་གྱི་ཕ་མཐར་སོན་ཏེ་སྟོབས་བཅུ་མི་འཇིགས་བཞིའི་བདག་ཉིད་དེ་བཞིན་གཤེགས་པ་
འོད་ཟེར་ཀུན་འཕགས་དཔལ་བརྩེགས་རྒྱལ་པོའི་ངོ་བོར་མངོན་པར་རྫོགས་པར་སངས་རྒྱས་ཟིན་ནའང། འཕགས་མཆོག་སྤྱན་རས་གཟིགས་དབང་ཕྱུག་ཅེས་བྱང་ཆུབ་སེམས་དཔའ་སེམས་དཔའ་ཆེན་པོའི་ཚུལ་བཟུང་སྟེ་གང་གི་དབང་པོའི་སྒོ་དང་སྐུའི་པ་
སྤུའི་བུ་ག་རྣམས་སུ་ཡང་སངས་རྒྱས་ཀྱི་ཞིང་དང་སྐུའི་བཀོད་པ་སྣ་ཚོགས་པར་སྤྲུལ་ནས་ནམ་མཁའ་ཇི་སྲིད་པར་འགྲོ་བའི་དོན་མཛད་པ་ནི། ཇི་སྐད་དུ་དཔལ་ལྡན་ཟླ་བས། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང། །ཡིད་བཞིན་ནོར་བུ་ཇི་
བཞིན་རྣམ་མི་རྟོག་འགྲོ་སྒྲོལ་བར་དུ་འཇིག་རྟེན་འབྱོར་སླད་རྟག་།འདི་ནི་སྤྲོས་དང་བྲལ་ལ་སྣང་བར་གྱུར། །ཅེས་གསུངས་པ་ལྟར་དང། མངོན་རྟོགས་རྒྱན་ལས་ཀྱང། རྒྱུ་ནི་ཡོངས་སུ་སྨིན་གྱུར་ན། །གང་དང་གང་ལ་གང་དང་ནི། །གང་

[007B] །དེ་དང་དེ་ལ་དེར་སྣང་ངོ་།ཞེས་དང། མདོ་ཕལ་པོ་ཆེ་ལས། དེ་དག་ནགས་ཚལ་སྡོང་པོ་ཆེན་པོར་འགྱུར། །སྨན་དང་རིན་ཆེན་མི་ཟད་གཏེར་དག་དང། །ཡིད་བཞིན་ནོར་བུ་འདོད་པ་འབྱིན་ཤིང་དང། །ལམ་གོལ་འཁྱམས་ལ་
དེ་བཞིན་ལམ་སྟོན་འགྱུར། །ཅེས་གསུངས་པ་ལྟར་དག་པ་དང་མ་དག་པའི་ཞིང་དུ་མར་རྒྱལ་སྲས། ཉང་རང། ཚངས་པ་བརྒྱ་བྱིན་རྒྱལ་པོ་རྒྱལ་ཕྲན། དགེ་སྦྱོང་དང་བྲམ་ཟེ། ཁྱིམ་བདག་དང་དམངས་ཕལ་བ། བདུད་དང་སྲིན་པོ། ཐན་བྱ་རི་དྭགས་
སྨན་དང་ལྗོན་ཤིང། གཟིངས་དང་ཟམ་པ། ཡིད་བཞིན་ནོར་བུ་ཚུན་ཆད་ཀྱི་སྦྲུལ་པའི་རོལ་གར་ཆུ་ཟླ་དང་མིག་འཕྲུལ་བཞིན་དུ་སྐད་ཅིག་རེ་རེར་ཡང་ཞིང་ཁམ་རབ་འབྱམས་ཀྱི་རྡུལ་གྱི་གྲངས་དང་མཉམ་པས་ལུས་ཅན་བྱང་གྲོལ་ལམ་འབྲས་ཀྱི་བདུད་
རྩིས་ཆིམ་པར་མཛད་པའི་རང་བཞིན་འདི་ནི། དབུ་མ་འཇུག་པ་ལས་ཀྱང། ནམ་མཁའ་མེད་པས་འདབ་ཆགས་ལྡོག་པར་མི་འགྱུར་གྱི། །འདི་ནི་རང་མཐུ་ཟད་པས་ལྡོག་པར་འགྱུར་དེ་བཞིན། །སློབ་མ་དང་བཅས་སངས་རྒྱས་སྲས་རྣམས་སངས་རྒྱས་
ཀྱི༑ ༑ཡོན་ཏན་མཁའ་ལྟར་མཐའ་ཡས་མ་བརྗོད་ལྡོག་པར་འགྱུར། །ཅེས་གསུངས་པ་ལྟར་དང། གཞན་ཡང་མདོ་སྡེ་ཟམ་ཏོག་བཀོད་པ་སོགས་སྤྱན་རས་གཟིགས་ཀྱི་མདོ་རྒྱུད་མང་པོ། བཀའ་གདམས་གླེགས་བམ་རིན་པོ་ཆེ། རྒྱལ་རབས་ཆོས་
འབྱུང་དུ་མ། གོངྶ་ཕྱག་ན་པདྨོ་རིམ་བྱོན་གྱི་རྣམ་ཐར་སོགས་སུ་རྒྱ་ཆེར་འབྱུང་བ་ལྟར་བདག་ལྟ་བུའི་ཚུར་མཐོང་རང་ག་བས་བསམ་བརྗོད་ཀྱི་ཡུལ་ལས་འགོངས་པས་ཆ་ཤས་ཙམ་ཡང་བརྗོད་པར་ག་ལ་ནུས། ལྷག་པར་དུ་ཡང་གངས་ཅན་གྱི་ལྗོངས་འདི་

[008A]༄༅། །གདུལ་ཞིང་གི་ཕྱག་མཚན་དུ་བཞེས་ཏེ། ཕ་སྤྲེའུ་བྱང་ཆུབ་སེམས་དཔའ་ནས། རྗེ་གོང་མ་མཚན་བརྗོད་པར་དཀའ་བ་ཐུབ་བསྟན་རྒྱ་མཚོའི་བར་སྤྲུལ་པའི་རོལ་གར་རིམ་དང་ཅིག་ཅར་མཐའ་ཡས་པས་
སྐྱོང་བར་མཛད། ཁྱད་པར་གོངྶ་རྒྱལ་དབང་རྡོ་རྗེ་འཆང་སྐུ་ཕྲེང་གོང་མ་བཅུ་གསུམ་པ་ཆེན་པོ་བཀའ་དྲིན་གྱི་ཕུང་བོ་བླ་ནམ་མཆིས་པ་དོན་གྱི་སླད་དུ་མཚན་ནས་སྨས་ཏེ་མཚན་བརྗོད་པར་དཀའ་བ་རྗེ་བཙུན་ངག་དབང་བློ་བཟང་ཐུབ་བསྟན་རྒྱ་མཚོ་
འཇིགས་བྲལ་དང་དབང་ཕྱུག་ཕྱོགས་ལས་རྣམ་པར་རྒྱལ་བའི་སྡེ་དཔལ་བཟང་པོ་ཉིད་སྐུ་དངོས་ཀྱི་གདུལ་བྱ་རྫོགས་ཤིང། རྟག་འཛིན་ཅན་རྣམས་ཆོས་ལ་བསྐུལ་ཕྱིར་གཟུགས་སྐུའི་བཀོད་པ་ཆོས་དབྱིངས་སུ་ཐིམ་ཚུལ་བསྟན་ཏེ། བདག་ཅག་ཁ་བ་
རི་བ་མཐའ་དག་མགོན་དང་བྲལ། སྐྱབས་ཀྱིས་ཕོངས། མྱ་ངན་མུན་ནག་གི་ཁུང་བུར་ཆུང་པེ་འཇིགས་སར་སྐྱེལ་མས་བོར་བ་བཞིན་དུ་འཕགས་མཆོག་ཉིད་ལ་གསོལ་བ་འདེབས་པ་ཙམ་ལས་ཅི་བྱ་གཏོལ་བྲལ་གྱི་མལ་དུ་ལྷུངས་པ་ན། ཇི་སྐད་
དུ་རྒྱུད་བླ་མ་ལས། ཇི་ལྟར་བཻཌཱུའི་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །ཞེས་དང། མངོན་རྟོགས་
རྒྱན་ལས། གང་གིས་སྲིད་པ་ཇི་སྲིད་པར། །འགྲོ་ལ་ཕན་པ་སྣ་ཚོགས་དག་མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་འཆད། །དེ་བཞིན་འཁོར་བ་ཇི་སྲིད་འདིའི། །ལས་ནི་རྒྱུན་མི་འཆད་པར་འདོད། །ཅེས་གསུངས་པ་ལྟར། གདུལ་

[008B]ནུས་ཀྱང། དེ་ལྟ་བུའི་སྐལ་བས་ཕོངས་པ། སྙིགས་མ་ལྔ་བདོའི་སོ་སྐྱེ་ཐ་མལ་བ་ལས་ངན་ཅན་དག་ལའང་སྣང་དུ་རུང་བའི་མཛེས་སྐུའི་དཀྱིལ་འཁོར། ཇི་སྐད་དུ་མྱུར་བྱོན་གསོལ་འདེབས་
དྲང་སྲོང་བདེན་ཚིག་ལས། གཞན་གྱི་དོན་སླད་གནས་ངན་འཁོར་བའི་གྲོང། །མཐོ་རིས་དགའ་ཚལ་ལྟར་འཇུག་འཕགས་ཆེན་གྱི། །རྣམ་ཐར་བདག་གིར་བཟུང་ནས་མཆོག་གི་སྐུ། །མངོན་སུམ་སྤྲུལ་པའི་ཟློས་གར་མྱུར་སྟོན་ཅིག་ཅེས་
གསུངས་པ་ལྟར། བདག་ཅག་ཁ་བ་རི་པའི་མེ་ཏོག་གང་ལ་ཕོག་པའི་ལྷ་སྐལ་མགོན་པོ་སྤྱན་རས་གཟིགས་ཉིད་སླར་ཡང་མཐའ་འཁོ་བ་ཀླ་ཀློའི་ཁྱུ་ཚོགས་ཆོས་ཀྱིས་འདུལ་བ་དང། འཇམ་མགོན་ཙོང་ཁ་པ་ཆེན་པོ་དང་རྗེས་སུ་མཚུངས་པའི་རྣམ་ཐར་བཟང་
བོ་ང་ཡིས་སྟོན་ནོ་ཞེས་གསལ་བར་མཚོན་བ་སོགས་དགོངས་གཞི་དང་དགོས་པ་དུ་མའི་ཆེད་འཇམ་མགོན་ཙོང་ཁ་པ་ཆེན་པོའི་སྐུའི་ལྟེ་ཁྲག་པོ་བའི་གནས་ཆེན་ཁྱད་པར་ཅན་སྐུ་འབུམ་བྱམས་པ་གླིང་དང་འདབ་ཆགས་པར། ཡབ་ཡུམ་རིགས་རུས་ཆོ་
འབྲངས་ཕུན་སུམ་ཚོགས་པའི་རྒྱུད་ལས་མཐོང་གྲོལ་མཚན་དཔེའི་པད་དཀར་མཆོག་ཏུ་བཞད་ནའང། གངས་ཅན་བ་རྣམས་ལྐོག་ཏུ་གྱུར་ལྟ་བའི་མིག་དང་བྲལ་བས་ཐེ་ཚོམ་གྱི་དྲ་བས་བཅིངས་ཏེ་ཅི་བྱར་གྱར་བ་ན། འཕགས་མཆོག་དངོས་དང་མི་
གཉིས་པའི་ལོ་ཀེ་ཤྭ་ར་ཉིད་ཀྱིས་མུ་ལེ་དིང་གི་བླ་མཚོར་བརྟག་དཔྱད་བགྱིད་དགོས་པའི་ལུང་བསྟན་གསལ་བར་ཕེབས་པ་བཞིན། སྐུ་ཕྲེང་དུ་མར་སྐུ་ལུས་དང་གྲིབ་མ་བཞིན་དུ་ལས་བཞིའི་འཕྲིན་ལས་གཡེལ་བ་མེད་པར་སྒྲུབ་པའི་བཀའ་སྲུང་མ་གཅིག་འདོད་

[009A]༄༅། །པ་ཁམས་ཀྱི་དབང་ཕྱུག་རེམ་ཏཱིས་གང་དུ་འཁྲུངས་པའི་ཡུལ་གྱི་བཀོད་པ་དང་མིང་ཡིག་འཁྲུངས་ཁང་གི་དབྱིབས་ཡབ་ཡུམ་གྱི་མཚན་སྒྲ་བཅས་ལག་མཐིལ་དུ་སྐྱུ་རུར་རློན་པ་བཞག་པ་བཞིན་དུ་གསལ་བར་
བསྟན་པ་ན་ངེས་པ་བདེ་བླག་ཏུ་རྙེད་དེ་ཐོག་མའི་རྟེན་འབྱུང་གི་སྒྲོ་འཕར་དབྱེ་བར་བོད་ལྗོངས་རྒྱལ་ཁབ་ཀྱི་མི་སྣ་ཆེད་བརྗོངས་རྣམས་མཇལ་མཐག་ནའང་སྔོན་གནས་རྗེས་སུ་དྲན་པ་ནི་འདི་ལྟ་བུའོ་ཞེས་སྟོན་པའི་ཆེད་དུ་བོད་སྐད་ཀྱི་བརྡ་ཡིས་སོ་སོའི་མིང་ནས་
འབོད་པར་མཛད་པ་དང། རྗེ་གོང་མ་དེ་ཉིད་འཁྲུལ་མེད་ང་ཉིད་ཡིན་ནོ་ཞེས་པའི་བརྡར་སྐུའི་ཉེར་སྤྱད་འཁྲུལ་མེད་དུ་ངོས་འཛིན་གནང་བ་དང། ཉམ་ཐག་འགྲོ་བའི་དེད་དཔོན་ཕྱག་ན་པདྨོ་པ་ཉིད་ཡིན་ནོ་ཞེས་པའི་བརྡར་གཟུངས་སྔགས་མ་ཎི་ཡི་གེ་དྲུག་
མ་འདྲེན་པར་མཛད་པ་སོགས་མངོན་སུམ་གྱི་སྤྱོད་ཡུལ་དུ་སྟོན་པར་མཛད་པས་འདི་ནི་བྱིས་པའི་གར་དུ་ཟློས་ཀྱང་འཕགས་མཆོག་ཕྱག་ན་པདྨོ་དེ་ཉིད་མངོན་སུམ་ཉིད་དོ་སྙམ་དུ་ལུས་ཀྱི་བ་སྤུ་གཡོས། མིག་ནས་མཆིམ་འཁྲུག་ངག་ནས་བསྟོད་བསྔགས་ཀྱི་
མགྲིན་རྔ་དབང་མེད་དུ་འཁྲོལ་བཞིན། རྒྱུ་མཚན་རྣམས་འདིར་ཞིབ་པར་ལྷགས་བ་ན། གུས་ཅག་དགའ་དད་སྤྲོ་གསུམ་གྱིས་སྒོ་གསུམ་ངལ་བ་ཁྱད་བསད་ཀྱི་འབད་བ་ཆེན་པོས་སྤྱན་དྲངས་ཏེ་ཞབས་སེན་བཀྲ་ཤིས་ཀྱི་རེ་ཁཱ་གངས་ཅན་བསོད་ནམས་ཀྱི་
དགའ་སྟོན་དུ་དངོས་སུ་ཐོབ། ཡང་ན། ཞབྶ་སེན་བཀྲ་ཤིས་ཀྱི་རེ་ཁཱ་གྲུ་འཛིན་གཉིས་པའི་གཞལ་མེད་ཁང་གི་གསར་གྱི་ཁྲི་འཕང་མཐོན་པོར་དངོས་སུ་བཀེད། དགྱེས་ཞལ་གྱི་ཟླ་བ་དངོས་སུ་མཇལ་ཞིང། དགྱེས་གསུང་གི་བདུད་རྩིར་ངོམ་མེད་དུ་སྤྱོད་པའི་

[009B]བརྒྱར་ཡང་རྙེད་པར་དཀའ་བ་འདི་ལྟ་བུའི་བཀའ་དྲིན་ནི་སྟོང་གསུམ་རིན་ཆེན་སྣ་བདུན་གྱིས་བྱུར་བུར་བཀང་སྟེ་བསྐལ་པའི་བར་དུ་དབུལ་ཡང་ཆ་ཙམ་ཡང་གཞལ་བར་གལ་ནུས། འོན་ཀྱང་བཀའ་དྲིན་གྱི་ཆ་ཤས་
ཙམ་པས་བཅིང། ཐོག་མའི་རྟེན་འབྱུང་གིས་རྒ་ཞེས་དང། ཡང་ན། གསེར་ཁྲིམས་མངའ་གསོལ་གྱི་སྐལ་བཟང་གི་དགའ་སྟོན་རྨད་པོ་ཆེའི་སརྒ་མི་འཆོལ་བར་སྐུ་ཚེ་རྒྱལ་བ་ཚེ་མཐའ་ཡས་པའི་ངོ་བོར་བརྟན་པར་གསོལ་བ་འདེབས་པའི་སླད་དུ་ཞིང་ཁམས་རྒྱ་
མཚོའི་བཀོད་པས་སྣ་དྲངས། །དངོས་འབྱོར་གྱི་འབུལ་བ་ཕྲན་བུ་དང་བཅས་རང་གཞན་གྱི་ལུས་ལོངས་སྤྱོད་དུས་གསུམ་དགེ་ཚོགས་དང་བཅས་པ་ཀུན་བཟང་མཆོད་སྤྲིན་ནམ་མཁའ་མཛོད་ཀྱི་རང་བཞིན་དུ་བློས་བླངས་ཏེ་ཕུལ་བ་ལགས་ན། དངོས་འབུལ་
བད་རྩ་ལྟར་ཕྲ་ཡང་དགྱེས་བཞེས་ཀྱི་གཟིགས་པ་ཡུད་ཙམ་གཡོ་ཞིང། སླར་ཡང་གསོལ་བ་འདེབས་པའི་སྙིང་པོ་ནི། ཇི་སྐད་དུ་ཆོས་རྔ་ཆེན་པོའི་སྒྲ་ཡིས་ནི། །སེམས་ཅན་སྡུག་བསྔལ་མཐར་བགྱིད་ཤོག་བསྐལ་པ་བྱེ་པ་བསམ་ཡས་སུ། །
ཆོས་སྟོན་མཛད་ཅིང་བཞུགས་གྱུར་ཅིག་ཅེས་གསུངས་པ་ལྟར་གངས་ཅན་གྱི་ལྗོངས་འདིའི་རྒྱལ་བསྟན་ཆབ་སྲིད་སྤྱི་དང། ཁྱད་པར་བློ་བཟང་རྒྱལ་བའི་རིང་ལུགས་དར་ཞིང་རྒྱས་པའི་རྩ་ལག་གཅིག་པུ་ནི་མགོན་པོ་ཁྱོད་ཉིད་ཁོ་ནར་རག་ལུས་པ་ཞིག་ན་
ཞབྶ་སེན་མི་ཤིགས་པའི་རྡོ་རྗེ། མི་འགྱུར་བའི་གཡུང་དྲུང་མི་ནུབ་པའི་རྒྱལ་མཚན་གྱི་ངོ་བོར་བརྟན་ཅིང། སོ་སོར་ཐར་བའི་བཅས་མཚམས་ཕྲ་མོ་ལས་ཀྱང་མི་འདའ་བའི་གནས་བརྟན་འདུལ་བ་འཛིན་པ་ཆེན་པོའི་ངང་ཚུལ་ལྷུར་བཞེས་ཤིང། གཞུང་

[010A]༄༅། །ཆེན་བཀའ་པོད་ལྔ་སོགས་མདོ་སྔགས་རིག་གནས་དང་བཅས་པའི་གཞུང་ལུགས་རྒྱ་མཚོ་ལྟ་བུར་གསན་བསམ་གྱི་ཕ་མཐར་སོན་པའི་སྙིགས་དུས་ཀྱི་མཧཱ་པཎྜི་ཏར་བཞེངས་ཏེ། རྩོད་ངག་སེང་གེའི་སྒྲ་
དབྱངས་ཀྱིས་སྨྲ་ངན་ཝ་སྐྱེས་ཀྱི་ཀླད་བུམ་ཅིག་ཅར་དབྲལ་བར་མཛད་པ་དང། གཞུང་དོན་གདམས་པར་ཤར་བའི་ཉམས་མྱོང་ཐུགས་ཐོག་ཏུ་ཁེལ་ཞིང། །དེ་དོན་གཞན་ལ་འདོམས་པར་མཛད་པས་གངས་ཅན་གྱི་ལྗོངས་ཀུན་མཁས་པ་དང་གྲུབ་
པའི་སྐྱེས་བུས་ཡོངས་སུ་འགེང་བར་མཛད་པ་སོགས་བློ་བཟང་རྒྱལ་བ་གཉིས་པའི་བསྟན་པ་འཛིན་ཅིང་སྤེལ་བ་ལ་རྒྱལ་དབང་སྐུ་ཕྲེང་གོང་མ་རིམ་བྱོན་ཡོངས་ཀྱི་རྣམ་པར་ཐར་པ་མཐའ་དག་གཅིག་ཏུ་བསྡུས་ནས་བདག་གིར་མཛད་པ་ལྟ་བུར་མཁྱེན་བརྩེ་ནུས་གསུམ་
མཁས་བཙུན་བཟང་གསུམ། ཐོས་བསམ་སྒོམ་གསུམ། ལྟ་སྒོམ་སྤྱོད་གསུམ། འཆད་རྩོད་རྩོམ་གསུམ་སོགས་སྐུ་གསུང་ཐུགས་མཛད་པ་འཕྲིན་ལས་དང་བཅས་པ་དཔེ་ཟླ་མེད་པས་གངས་ཅན་གྱི་བསྟན་འགྲོ་མཐའ་དག་རྗེས་སུ་སྐྱོང་ཞིང། བདག་ཅག་རྣམས་
ཀྱང་བྱང་ཆུབ་མ་ཐོབ་ཀྱི་བར་དུ་དགྱེས་བཞིན་འབྲལ་མེད་རྗེས་སུ་འཛིན་པར་མཛད་དུ་གསོལ། ཞེས་སྙིང་ཁོང་རུས་པའི་གཏིང་ནས་གསོལ་བ་འདེབས་པ་ལགས་ན། ཇི་ལྟར་གསོལ་བ་བཏབ་པའི་རེ་འབྲས་རྣམས་དེ་དེ་བཞིན་དུ་འགྲུབ་པའི་
སྐྱབས་འཇུག་བརྩེ་ཆེན་དགྱིས་པ་ཆེན་པོའི་ཀློང་ནས་ཞར་ཡང་འདོར་བ་མེད་པ་མཁྱཻན། མཁྱེན། ཞེས་གསོལ་བ་ཕུར་ཚུགས་སུ་འདེབས་པ་ལགས་ན། རྡོ་རྗེའི་བཀའ་བཞེས་བཟང་པོ་སྤྱི་བོའི་མཛེས་རྒྱན་དུ་སྨིན་པ་མྑྱཻཨྣ། མྑྱཻཨྣ། མྑྱཻཨྣ་

[010B]། །    ༈   དཔལ་ལྡན་ཡོན་ཏན་ཚོགས་ཀྱི་བྱེད་པོ་ཡིས། །མི་འཇིགས་སེང་གེའི་ཁྲིལ་དབང་བསྒྱུར་ཞིང། །རྒྱལ་བ་གཉིས་པའི་རྒྱལ་ཚབ་ཆོས་ཀྱི་རྗེ། །མ་ཕ་མ་བླ་མ་གཉིས་པ་རྒྱལ་གྱུར་ཅིག་
ཅེས་དྲང་སྲོང་ངག་གི་རོལ་མོས་བདེ་ལེགས་སུ་བྱེད་པའི་ཚིག་གི་སྒོ་ཡངས་པོར་ཕྱེ་བ་སྔོན་དུ་བཏང་ནས་ཇི་སྐད་དུ། འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་གསུང་ལས། སྲིད་གསུམ་འགྲོ་བའི་རེ་སྐོང་དངོས་གྲུབ་གཏེར། །ལེགས་བཤད་
འོད་སྟོང་འབྱེད་པའི་ཉིན་མོར་བྱེད། །ཡོན་ཏན་ཆ་ཤས་ཀུན་རྫོགས་འོད་དཀར་ཅན། །དཔལ་ལྡན་བླ་མ་ལུས་ཅན་གཙུག་ན་རྒྱལ། །ཞེས་གསུངས་པ་ལྟར། འགྲོ་བ་མཐའ་དག་ལ་དགོས་འདོད་ཡིད་བཞིན་དུ་སྩོལ་བའི་མཆོག་ཐུན་གྲུབ་གཉིས་ཀྱི་
གཏེར་ཆེན་པོ། ལེགས་བཤད་ཀྱི་འོད་སྟོང་ཉི་མ་བྱེ་བའི་རླབས་སུ་གྲོལ་བའི་བསྟན་པའི་ཉི་མ། གསང་གསུམ་འཕྲིན་ལས་དང་བཅས་པའི་ཡོན་ཏན་གྱི་ཆ་ཤས་ཡོངས་སུ་རྫོགས་པའི་ཟླ་བའི་དཀྱིལ་འཁོར་ཀུན་ནས་གང་བ་ལྟ་བུའི་འཕགས་མཆོག་སྙིང་
རྗེའི་རང་གཟུགས། བདག་ཅག་ཁ་པ་རི་པའི་མེ་ཏོག་གང་ལ་ཕོག་པའི་ལྷ་སྐལ་གོང་ས་ལྷ་མིའི་རྣམ་འདྲེན་སྐྱབྶ་མགོན་རྒྱལ་བའི་དབང་པོ་ཐམས་ཅད་མཁྱེན་ཅིང་གཟིགས་པ་ཆེན་པོ་དོན་གྱི་སླད་དུ་མཚན་ནས་སྨོས་ཏེ་རྗེ་བཙུན་འཇམ་དཔལ་ངག་
དབང་བློ་བཟང་ཡེ་ཤེས་བསྟན་འཛིན་རྒྱ་མཚོ་སྲིད་གསུམ་དབང་སྒྱུར་མཚུངས་པ་མེད་པའི་སྡེ་དཔལ་བཟང་པོ་མཆོག་གི་ཞབྶ་སེན་སྲིད་ཞིའི་གདུང་བ་སེལ་བའི་འབུམ་ཕྲག་ཟླ་བའི་འཛུམ་ཟེར་མངོན་པར་དགོད་པའི་ཁྲི་དྲུང་དུ། ཞེས་དང། ཡང་ན་

[011A]༄༅། །ཨོཾ་  ྾  གྱུར་ཅིག་ཆོས་ཀྱི་ཞིང་དུ་ཆོས་ཀྱི་རྒྱལ་པོ་ཁྱོད། །ཆོས་ཀྱི་ཁྲིར་བཞུགས་ཆོས་ཀྱི་རྔ་ཆེན་བརྡུངས། །ཆོས་ཀྱི་དུང་བུས་ཆོས་ཀྱི་རྒྱལ་མཚན་བསྒྲེང། །ཆོས་ཀྱི་རྒྱལ་སྲིད་ཀྱིས་སྐྱོང་གྱུར་ཅིག་ཅེས་ཤིས་
པར་བརྗོད་པའི་མེ་ཏོག་མནྡ་ར་བའི་ཕྲེང་བ་འཐོར་བསྔོན་དུ་བཏང་བས་ངག་གི་ལམ་ཡངས་པར་བྱས་ཏེ། དེ་ཡང་ནི་ཇི་སྐད་དུ་།རྒྱལ་ཚབ་བྱམས་པ་མགོན་པོའི་གསུང་ལས། སྤྱོད་པ་དང་ནི་རྟོགས་པ་དང། ཡེ་ཤེས་དང་ནི་ཕྲིན་ལས་ཀྱི། །ཉན་
ཐོས་རང་སངས་རྒྱས་ཀུན་གྱི། །བླ་མ་ཁྱོད་ལ་ཕྱག་འཚལ་ལོ་།ཞེས་གསུངས་པ་ལྟར་བསྐལ་བཟང་བསྐལ་བ་གྲངས་མེད་སྟོང་ཕྲག་དུ་མའི་བར་དུ་བྱང་ཆུབ་ཀྱི་སེམས་ཀྱིས་དྲངས་པའི་ཕ་རོལ་ཏུ་ཕྱིན་པ་དྲུག་གི་སྤྱོད་པ་ཡོངས་སུ་རྫོགས་ཤིང། རྟོགས་བ་བླ་ན་མེད་པ་ཡེ་
ཤེས་ཆོས་ཀྱི་སྐུ་བརྙེས་ཏེ་ཕྲིན་ལས་ཉེར་བདུན་གྱི་སྒོ་ནས་འགྲོ་བ་རྣམས་སྨིན་གྲོལ་ལ་འགོད་པར་མཛད་པས་རྒྱལ་སྲས་ཉན་རང་ཀུན་གྱི་བླ་མར་གྱུར་པ། ཕྱོགས་བཅུའི་རབ་འབྱམས་ཞིང་གི་རྒྱལ་བ་ཀུན་གྱི་བརྩེ་ཆེན་སྙིང་རྗེའི་རང་གཟུགས་གཅིག་ཏུ་
བསྡུས་པའི་ཕུང་པོ་རྒྱལ་སྲས་གཞོན་ནུའི་བྲོལ་དུ་རོལ་བར་འཕགས་མཆོག་སྤྱན་རས་གཟིགས་ཞེས་ཡོངས་སུ་བསྔགས་པ། འགྲོ་བ་ཀུན་གྱི་མ་འདྲིས་པའི་མཛའ་བཤེས་གཅིག་པུ་ཉིད་གངས་ཅན་བསོད་ནམས་ཀྱི་སྐལ་ངོར་ཐ་མལ་མིའི་ཟློས་གར་དུ་
བྱོན་པ་སྐྱབྶ་མགོན་རྒྱལ་བའི་དབང་པོ་  ྾  དཔལ་བཟང་པོ་གང་གི་ཞབྶ་སེན་ལྷ་མི་ཀླུ་དང་བཅས་པའི་གཙུག་རྒྱན་ནོར་བུའི་ལན་ཚར་བརྩེགས་པའི་རྡོ་རྗེའི་ཁྲི་འཕང་མངོན་མཐོའི་དྲུང་དུ་གུས་འབངས་དོལ་གསུང་རབ་གླིང་བླ་གྲྭ་འདུ་སྤྱི་དང་

[011B] མི་ཕྱེད་དད་པའི་རང་གཟུགས་སྙིམ་པའི་པདྨོ་སྤྱི་བོར་བཀོད་དེ་གསོལ་བ་འདེབས་པའི་སྙིང་པོ་ནི། མགོན་པོ་གང་ཉིད་ནི་སྔོན་བསྐལ་པ་དཔག་ཏུ་མེད་པའི་སྔ་རོལ་ནས་སྟོབས་བཅུ་མི་འཇིགས་བཞིའི་གོ་འཕང་མངོན་དུ་མཛད་དེ་ཆོས་སྐུ་བདེ་བ་
ཆེན་པོ་ལས་ནམ་མཁའ་ཇི་སྲིད་གནས་ཀྱི་བར་གཡོ་བ་མེད་པ་དེ་ལྟར་ཡང། ཇི་སྐད་དུ་རྒྱུད་བླ་མ་ལས། ཇི་ལྟར་ཚངས་པ་ཚངས་པ་ཡི། །གནས་ལས་འཕོ་བ་མེད་བཞིན་དུ། །ལྷ་ཡི་གནས་ནི་ཐམས་ཅད་དུ། །སྣང་བ་འབད་མེད་སྟོན་པ་ལྟར། །དེ་བཞིན་
ཐུབ་པ་ཆོས་སྐུ་ལས། །བསྐྱོད་པ་མེད་པར་ཁམས་ཀུན་ཏུ། །སྐལ་ལྡན་རྣམས་ལ་འབད་མེད་པར། །སྤྲུལ་པ་དག་གིས་སྟོན་པར་མཛད་།ཅེས་གསུངས་པ་ལྟར་ཆོས་ཀྱི་སྐུ་ལས་གཡོ་བ་མེད་པར་སྤྲུལ་པའི་རོལ་གར་མཐའ་ཀླས་པ་ཞིང་ཁམས་རྒྱ་མཚོའི་རྡུལ་
གྱི་གྲངས་དང་མཉམ་པར་འགྱེད་ཅིང། རེ་རེའི་བ་སྤུའི་ཁུང་བུ་རེར་ཡང་ཞིང་ཁམས་ཀྱི་བཀོད་པ་མཐའ་ཡས་པ་སྟོན་པར་མཛད་པའི་གསང་བ་བསམ་གྱིས་མི་ཁྱབ་པའི་རྣམ་པར་ཐར་བ་མཐའ་དག་པ་ནི་ཀུན་མཁྱེན་ཡེ་ཤེས་ཀྱི་སྤྱོད་ཡུལ་ཁོ་ན་ལས། བདག་ལྟ་
བུས་ཆ་ཙམ་ཡང་བརྗོད་དུ་ག་ལ་མཆིས། ཡོངས་སུ་གྲགས་པའི་འཁྲུངས་རབས་ཀྱི་ཕྲེང་བར་ཡང་བྲམ་ཟེའི་ཁྱེའུ་སྣང་བ་ནས་གོང་ས་བཀའ་དྲིན་གྱི་མངའ་བདག་ཆེན་པོ་ཐུབ་བསྟན་རྒྱ་མཚོའི་བར་གྱི་སྐུའི་ཕྲེང་བ་ཟམ་མ་ཆད་པར་བྱོན་ནས་རྒྱལ་བསྟན་སྤྱི་དང་
བློ་བཟང་རྒྱལ་བའི་རིང་ལུགས་ཉིན་མོ་ལྟར་གསལ་བར་མཛད་ཅིང་སྐྱེ་འགྲོ་གྲངས་ལས་འདས་པ་སྨིན་གྲོལ་གྱི་ལམ་བཟང་པོ་ལ་འགོད་པར་མཛད་པའི་ཐུན་མོང་སྣང་ངོའི་རྣམ་པར་ཐར་པ་རྣམས་ཀྱང་ཆ་ཤས་ཙམ་ཡང་བརྗོད་པའི་ཡུལ་ལས་འདས། བྱེ་བྲག་

[012A]༄༅། །ཏུ་ཡང་གངས་ཅན་གྱི་ལྗོངས་འདི་འདུལ་བའི་ཕྱག་མཚན་དུ་བཞེས་ཏེ་སྤྲུལ་པའི་རོལ་གར་སྒྱུ་མ་དང། ཆུ་ཟླ། མིག་འཕྲུལ་བཞིན་དུ་གང་ལ་གང་འདུལ་རྒྱ་མཚོ་སྦྲིན་གྱི་བཀོད་པ་མཐའ་ཡས་པས་ཁ་བ་ཅན་པ་རྣམས་ཕ་
བཟང་པོས་བུ་བཞིན་དུ་སྐྱོང་བར་མཛད། ལྷག་པར་དེང་གི་དུས་འདིར་རྗེ་གོང་མ་བཀའ་དྲིན་གྱི་མངའ་བདག་སྐུ་ཕྲེང་བཅུ་གསུམ་པ་ཆེན་པོ་ཉིད་ཇི་ལྟར་བདག་ཅག་གི་སྟོན་པ་ཐུགས་རྗེ་ཅན་གྲོང་ཁྱེར་རྩ་ཅན་དུ་གཤེགས་པའི་ཚུལ་བསྟན་པ་ལྟར་དགོངས་
གཞི་དང་དགོས་པ་དུ་མའི་ཆེད་རེ་ཞིག་གཟུགས་སྐུའི་བཀོད་པ་ཆོས་དབྱིངས་སུ་ཐིམ་ཚུལ་བསྟན་ཏེ་ཁ་བ་ཅན་པ་རྣམས་འཇིགས་སར་སྐྱེལ་མས་བོར་བ་ལྟ་བུ། དམུས་ལོང་དམིགས་བུས་བོར་བ་ལྟ་བུ། བྱིས་པ་འབྲོག་དགོན་དུ་འཁྱམས་པ་ལྟ་བུར་ཅི་བྱ་
གཏེར་བྲལ་གྱིས་ཤིན་ཏུ་ཉམ་ཐག་པར་གྱུར་པ་ན། དམན་ལ་ལྷག་པར་བརྩེ་བས་འཕགས་མཆོག་འཇིག་རྟེན་གསུམ་མགོན་ཉིད་སླར་ཡང་སྔོན་གྱི་ཐུགས་བསྐྱེད་དང་དམ་བཅའ་བཙན་པོ་རྒྱ་མཚོའི་རླབས་བཞིན་དུས་ལས་ཡོལ་བ་མེད་པར་འགྲོ་བ་མགོན་
མེད་པ་རྣམས་ཀྱི་མགོན། སྐྱབས་མེད་པ་རྣམས་ཀྱི་སྐྱབས་སུ་སྟོན་ཕྱིར་གཟིགས་པ་ཝའི་སྒོ་ནས་རིཌ་རུས་ཆོ་འབྲངས་ཕུན་སུམ་ཚོགས་པར་བསམ་བཞིན་མི་ཡི་སྲིད་པའི་གར་དུ་རོལ་ཏེ་གཞོན་ནུ་ཉིད་ནས་མཁྱེན་བརྩེ་གཟུངས་སྤོབས། སྔོན་གྱི་གནས་
རྗེས་སུ་དྲན་པ་སོགས་དམ་པའི་རང་བཞིན་མངོན་སུམ་དུ་སྟེན་ནའང། བདག་ཅག་གངས་ཅན་པ་རྣམས་ལྐོག་གྱུར་ལྟ་བའི་མིག་དང་བྲལ་བས་བདག་ཅག་གི་འདྲེན་པ་གཅིག་པུ་དེ་གང་ན་སྙམ་ཐེ་ཚོམ་གྱི་དྲ་པར་ཚུད་པ་ན། །འཕགས་མཆོག་སྐུ་དངོས་

[012B]པ་དང་མཚུངས་པར། ཁ་བ་ཅན་བ་རྣམས་ཉམ་ཐག་པའི་དུས་འདིར་རྒྱལ་བསྟན་ཆབ་སྲིད་ཀྱི་སྲོག་རྩ་འཛིན་པ་ལ་ཐུགས་བསྐྱེད་ཀྱི་མཐུ་ལྷག་པར་གྲུབ་པ་སྐྱབྶ་མགོན་རྒྱལ་ཚབ་སྲིད་སྐྱོང་ཡོངས་འཛིན་རྭ་སྒྲེང་
ཧོ་ཐོག་ཐུ་རིན་པོ་ཆེར། རྒྱལ་མཆོག་སྐུ་ཕྲེང་རིམ་པར་སྐུ་ལུས་དང་གྲིབ་མ་བཞིན་དུ་འགྲོགས་པའི་བཀའ་སྲུང་གི་གཙོ་མོ་མ་གཅིག་འདོད་པ་ཁམས་ཀྱི་དབང་ཕྱུག་རེ་མ་ཏཱིས་གང་དུ་འཁྲུངས་པའི་ཡུལ་གྱི་བཀོད་པ།  ཞེས་སོགས་ནས་གོང་བཞིན་ལ།  བསྟོད་བསྔགས་
ཀྱི་མགྲིན་རྔ་དབང་མེད་དུ་འཁྲོལ་བཞིན། རྒྱུ་མཚན་རྣམས་ཕྱོགས་འདིར་ཞིབ་ཏུ་གསོལ་བ་ན། སྐྱབྶ་མགོན་སྲིད་སྐྱོང་རྒྱལ་ཚབ་རིན་པོ་ཆེ་ནས་ཐུགས་ཁུར་གྱི་ངལ་བ་བརྒྱ་ཕྲག་ལྷུར་བཞེས་ཀྱིས་ཇི་ལྟར་རྟ་བདུན་གྱི་ཤུགས་རླབས་དྲག་པོས་ཉིན་བྱེད་ཀྱི་དཀྱིལ་
འཁོར་ཤར་རིའི་ཕྲག་པ་ནས་བསུས་པ་ལྟར་ལྗོངས་འདིའི་བསོད་ནམས་ཀྱི་དགའ་སྟོན་རྨད་པོ་ཆེར་གདན་དྲངས་ཏེ་ཞབྶ་སེན་བཀྲ་ཤིས་ཀྱི་རེ་ཁཱ་དབུས་འགྱུར་མ་ག་དྷ་གཉིས་པའི་ལྗོངས་འདིར་མངོན་པར་བཀོད། དབུས་ལྗོངས་དག་པའི་ཞིང་འདིར་བྱོན་
ཟིན་ནས་ཀྱང་རྗེ་གོང་མ་དེ་ཉིད་མངོན་སུམ་ལྟ་བུའི་ངང་ཚུལ་ཡང་ནས་ཡང་དུ་སྟོན་པར་མཛད་པ་ན་སྐུའི་སྲི་ཞུ་བ་མཐའ་དག་རང་དབང་མེད་པར་དགའ་དད་སྐྱོ་གསུམ་གྱིས་མཆི་མ་འདྲེན་པས་ངོ་མཚར་ངེས་རྙེད་རྒྱུན་མི་ཆད་དུ་སྩལ་ཞིང། རྗེ་གོང་མ་ན་རིམ་
གྱི་རྣམ་ཐར་ལྟར་མཐོན་མཐིང་རལ་བའི་ལན་བུ་དོར་ཏེ་ངུར་སྨྲིག་གི་རྒྱལ་མཚན་སྒྲེང་བར་མཛད། །འཕགས་མཆོག་ཕྱག་ན་པདྨོའི་ཡེ་ཤེས་རང་སྣང་གི་གཞལ་མེད་ཁང་དང་གཉིས་སུ་མེད་པའི་གྲུ་འཛིན་གཉིས་པའི་ཕོ་བྲང་ཆེན་པོ་པོ་ཏ་ལའི་རྗེ་གོང་མ་རིམ་བྱོན་གྱི་ཞབས་

[013A]༄༅། །སེན་ནོར་བུའི་ལན་ཚར་གྱིས་མཛེས་པར་བཅིངས་པའི་མི་འཇིགས་གདོང་ལྔས་བཏེག་པའི་གསེར་གྱི་ཁྲི་འཕང་མཐོན་པོར་ཉི་མ་བྱེ་བའི་གཟི་བྱིན་མོག་པོར་བྱེད་པའི་གསང་གསུམ་རྡོ་རྗེའི་དཀྱིལ་འཁོར་མཐོང་ན་མི་མཐུན་པ་
མེད་པའི་ཞབྶ་སེན་རྡོ་རྗེའི་མདུད་རྒྱ་བརྟན་པོར་བཅིངས་ཏེ་ལྷར་བཅས་སྲིད་ཞིའི་གཙུག་ནོར་གཅིག་པུར་མངའ་གསོལ་ཏེ། བཀྲ་ཤིས་བདེ་ལེགས་ཀྱི་སྐལ་བཟང་གི་དགའ་སྟོན་རྨད་པོ་ཆེ་འདི་ལྟ་བུ་ཐོབ་བའི་བཀའ་དྲིན་གྱི་ཆ་ཤས་ཙམ་བསབ་ཕྱིར། གུས་
འབངས་  ྾  ཞིང་ཁམས་རྒྱ་མཚོའི་བཀོད་པས་སྣ་དྲངས། དངོས་འབྱོར་གྱི་འབུལ་བ་ཕྲན་ཚེགས་དང་བཅས་ལུས་ལོངས་སྤྱོད་དུས་གསུམ་དགེ་ཚོགས་དང་བཅས་པ་ཀུན་བཟང་མཆོད་པའི་སྤྲིན་ཕུང་དུ་སྤྲོས་ཏེ་དབུལ་ཞིང། སླར་ཡང་གསོལ་བ་འདེབས་
པའི་སྙིང་པོ་ནི། འཇམ་མགོན་ཆོས་ཀྱི་རྒྱལ་པོ་ཙོང་ཁ་བ་ཆེན་པོའི་གསུང་ལས། བྱང་ཆུབ་མཆོག་གི་ཐུགས་ནི་རབ་བརྟན་པས། །བདེ་བར་གཤེགས་པའི་གདུང་འཚོབ་རྒྱལ་བའི་སྲས། །དུར་སྨྲིག་འཛིན་པའི་དབང་པོ་དམ་པ་ཁྱོད། །མི་མཐུན་ཕྱོགས་
ལས་རིང་དུ་རྒྱལ་གྱུར་ཅིག་ །ཅེས་སམ། ཡང་ན།  རྣམ་དག་ལམ་ལ་ལྟ་བའི་དམིགས་བུ་བྲལ། །ཐར་པའི་ཁང་བཟང་ཁྲིད་པའི་མགོན་གྱིས་དོར། །སྲིད་བའི་གཡང་སར་ཞུགས་པའི་འགྲོ་རྣམས་ཀྱི་།དཔུང་གཉེན་མཆོག་ཁྱོད་དུས་རིང་ཞབས་
བསྟན་མཛོད། །ཅེས་གསུངས་པ་ལྟར། མཁའ་ཁྱབ་ཡིད་ཅན་སྤྱི་དང་བདག་ཅག་ཁ་བ་རི་བའི་བསྟན་འགྲོ་ཡོངས་ཀྱི་མགོན་སྐྱབས་གཅིག་པུར་ཞབྶ་སེན་བསྐལ་བ་རྒྱ་མཚོར་མགོན་པོ་ཚེ་མཐའ་ཡས་པའི་ངོ་བོར་བརྟན་ཅིང། མཁས་

[013B] ཚུལ་གནས་ཐོས་དད་བསམ་ལྡན་པས། །བསྒོམ་པ་ལ་ནི་རབ་ཏུ་སྦྱོར། །ཞེས་དང། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་པ་སྨྲ་བྱེད་དང། །སྒྲུབ་པར་བྱེད་པ་ཁོ་ན་ཡིན།།
ཞེས་གསུངས་པ་ལྟར་གཞི་ཚུལ་ཁྲིམས་རྣམ་བར་དག་པ་འཕགས་པའི་གནས་བརྟན་ཉེ་བར་འཁོར་གྱི་རྗེས་སུ་སྐྱོང་ཞིང། གཞུང་ལུགས་རྒྱ་མཚོ་ལྟ་བུ་ལ་གསན་བསམ་གྱི་ཕ་མཐར་སོན་ཏེ། གཞུང་དོན་གདམས་པར་ཤར་བའི་ཉམས་མྱོང་ཐུགས་ཐོག་ཏུ་
འགེལ་བས་འཛམ་གླིང་མཁས་གྲུབ་ཡོངས་ཀྱི་གཙུག་ནས་ཞབས་སེན་གྱི་ཟླ་ཚེས་ངལ་བསོ་ཞིང། བཤད་སྒྲུབ་ཟུང་འབྲེལ་གྱི་སྒོ་ནས་བློ་བཟང་རྒྱལ་བའི་རིང་ལུགས་ཉིན་མོ་ལྟར་གསལ་བར་མཛད་ནས་གངས་ཅན་བ་མཐའ་དག་ལམ་གོལ་ལམ་ལོག་
ལས་ལྡོག་སྟེ་མངོན་མཐོ་དང་ངེས་ལེགས་ཀྱི་ལས་བཟང་པོ་ལ་ཅི་དགར་འགོད་པར་མཛད་པ་དང། བདག་ཅག་  ྾  ཀྱང་རྗེས་བརྩེའི་སྐྱབས་རོལ་ནས་ནམ་ཡང་མི་འདོར་བ་བཅས་ཀྱི་སྐྱབས་འཇུག་བརྩེ་ཆེན་དགྱེས་པ་ཆེན་པོའི་ཀློང་ནས་ནམ་ཡང་འདོར་བ་མེད་
པ་མཁྱེན། མཁྱེན། ཞེས་གསོལ་བ་རྩེ་གཅིག་ཏུ་འདེབས་པ་ལགས་ན་མངོན་འདོད་ཡིད་བཞིན་སྩོལ་བའི་བཀའ་བཞེས་བཟང་པོ་སྤྱི་བོའི་མཛེས་རྒྱན་དུ་སྩོལ་བ་མཁྱཻན། མཁྱཻན། མཁྱཻན། ལགས།།  །།འདི་གཉིས་ཀྱང་རྗེ་ཕ་བོང་ཁ་བ་དཔལ་
བཟང་པོས་མཛད་པའོ།།  །།    ༈   ཚལ་བས། །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེའམ་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག་ །།དགེ་ལེགས་འཕེལ།།