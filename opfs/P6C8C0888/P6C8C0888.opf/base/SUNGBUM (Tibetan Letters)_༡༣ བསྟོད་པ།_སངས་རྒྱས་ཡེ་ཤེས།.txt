༄༅། །རྒྱལ་བའི་ཡོན་ཏན་མདོར་བསྡུས་པར་བརྗོད་པའི་གཏམ་དད་པའི་སྒོ་འབྱེད་ཅེས་བྱ་བ་བཞུགས་

[001A] །ན་མོ་གུ་རུ་མྙྫུ་གྷོ་ཥཱ་ཡ། མི་མཇེད་ཞིང་གི་རྣམ་འདྲེན་ཤཱཀྱའི་ཏོག་འཛམ་གླིང་མཁས་པའི་གཙུག་རྒྱན་བློ་བཟང་གྲགས། །བདག་བློའི་མུན་སེལ་
དྲིན་ཅན་བླ་མ་རྗེ། །རྣམ་གསུམ་དབྱེར་མེད་ཞབས་ལ་གུས་ཕྱག་འཚལ། །གང་ལ་བརྟེན་ནས་སྐྱབས་སུ་འགྲོ་བའི་རྒྱུ། །དེ་ལ་བརྟེན་ནས་སྐྱབས་སུ་འགྲོ་བའི་ཡུལ། །སྐྱབས་སུ་སོང་
ཚུལ་བསླབ་བྱའི་རིམ་པ་ནི། །ཀུན་གྱི་རྩ་བ་རྒྱལ་བའི་ཡོན་ཏན་བརྗོད། །ཆགས་སྡང་གདོན་གྱིས་ཤེས་རྒྱུད་མ་དཀྲུགས་ཤིང། །རྨོངས་པའི་འགྲིབ་ཀྱིས་བློ་མིག་མ་བསླད་པར། །
རྒྱལ་བའི་ཡོན་ཏན་ཤེས་པ་དོན་གཉེར་བ། །དེ་དག་རྩེ་གཅིག་བསྒྲིམས་ཏེ་མཉན་པར་འཚལ། །དེ་ཡང་བྱང་ཆུབ་ལམ་གྱི་རིམ་པ་བདེ་ལམ་གྱི་སྐྱབས་འགྲོའི་ཆོས་སྐོར་ལས་
[002A]༄༅། །དེ་དག་གི་སྐུ་གསུང་ཐུགས་འཕྲིན་ལས་དང་བཅས་པའི་ཡོན་ཏན་དྲན་བཞིན་པའི་སྒོ་ནས། ཞེས་གསུངས་པའི་དོན་འཆད་པ་ལ་བཞི། སྐུའི་ཡོན་ཏན་དྲན་
ཚུལ། གསུང་གི་ཡོན་ཏན་དྲན་ཚུལ། ཐུགས་ཀྱི་ཡོན་ཏན་དྲན་ཚུལ། འཕྲིན་ལས་ཀྱི་ཡོན་ཏན་དྲན་ཚུལ་ལོ། །དང་པོ་ལ་གཉིས། མཚན་གྱི་ཡོན་ཏན་དྲན་ཚུལ་དང། དཔེ་
བྱང་ཀྱི་ཡོན་ཏན་དྲན་ཚུལ་ལོ། །དང་པོ་ནི། མངོན་རྟོགས་རྒྱན་ལས། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །ཕྱག་དང་ཞབས་སོར་དྲ་བས་འབྲེལ་བ་དང། །ཕྱག་
ནི་ཞབས་བཅས་འཇམ་ཞིང་གཞོན་ཤ་ཆགས། །འདི་ཡི་སྐུ་ནི་བདུན་དག་མཐོ་བ་དང། །སོར་མོ་རིང་དང་རྟིང་ཡངས་སྐུ་ཆེ་དྲངས། །ཞབས་འབུར་མི་མངོན་སྤུ་ནི་གྱེན་དུ་ཕྱོགས། །

[002B] །འདོམས་ཀྱི་སྦ་བ་སྦུབས་སུ་ནུབ་པའི་མཆོག་པགས་པ་གསེར་མདོག་པགས་པ་སྲབ་པ་དང། སྤུ་ནི་རེ་རེ་ནས་གཡས་ལེགས་འཁྲུངས་དང། །ཞལ་
མཛོད་སྤུས་བརྒྱན་རོ་སྟོད་སེངྒེའི་འདྲ། །འདི་ཡི་དཔུང་པའི་མགོ་ཟླུམ་ཐལ་གོང་རྒྱས། །འདི་ལ་རོ་མི་ཞིམ་པའང་རོ་མཆོག་སྣང། །སྐུ་ནི་ནྱ་གྲོ་དྷ་ལྟར་ཆུ་ཞེང་གབ། །གཙུག་ཏོར་དབུར་ལྡན་ལྗགས་
རིང་མཛེས་པ་དང། །ཚངས་དབྱངས་འགྲམ་པ་སེངྒེའི་འདྲ་དང་ཚེམས། །ཤིན་ཏུ་དཀར་དང་ཚད་མཉམ་ཐགས་བཟང་དང། །གྲངས་ནི་བཞི་བཅུ་ཐམ་པ་ཚང་བ་དང། །སྤྱན་ནི་མཐོན་མཐིང་
སྤྱན་རྫི་བ་མཆོག་གི་འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་གསུངས་པ་ལྟར་བཤད་ན། ་ཕྱག་ཞབས་འཁོར་ལོའི་མཚན་ནི། སངས་རྒྱས་རྣམས་ཀྱི་ཕྱག་ཞབས་ཀྱི་མཐིལ་ན་
རྩིབས་སྟོང་ལྟེ་བ་མུ་ཁྱུད་དང་ལྡན་པའི་འཁོར་ལོའི་རི་མོ་རུས་པའམ་བ་སོ་ལ་བཟོ་བོ་མཁས་པས་བརྐོས་པ་དང་འདྲ་བར་གསལ་ཞིང་རྫོགས་པས་མཚན་པའོ། །་རུས་སྦལ་ཞབས་ནི། ཞབས་
མཐིལ་གཉིས་མ་རྙོངས་པ་སྟེ་ཤས་མ་ཁེངས་པ་མེད་པར་རུས་སྦལ་གྱི་ལྟོ་བ་བཞིན་དུ་ས་ལ་མཉམ་པར་འཇོག་པའོ། །་ཕྱག་དང་ཞབས་སོར་དྲ་བས་འབྲེལ་བ་ནི། དང་པའི་རྒྱལ་པོ་བཞིན་

[003A]༄༅། །དུ་ཕྱག་ཞབས་ཀྱི་སོར་མོ་རྣམས་ཀྱི་ཚིགས་དང་པོ་ནས་བརྩམས་ཏེ། སོར་མོའི་བར་ལ་སེང་སེང་པོ་ཡང་མེད་ཅིང། སོར་གདུབ་ལ་སོགས་པའི་རྒྱན་ཡང་འཇུག་ཏུ་ཟུང་
བའི་རིན་པོ་ཆེའི་དྲ་བས་འབྲེལ་བའོ། །་ཕྱག་ན་ཞབས་བཅས་འཇམ་ཞིང་གཞོན་ཤ་ཆགས་པ་ནི། ཕྱག་ཞབས་རྣམས་ཤིང་བལ་གྱི་འདབ་མ་ལྟར་རེག་བྱ་འཇམ་ཞིང་ཁ་དོག་མཛེས་པས་
གཞོན་ཤ་ཆགས་བའོ། །་འདི་ཡི་སྐུ་ནི་བདུན་དག་མཐོ་བ་ནི། ཕྱག་ཞབས་ཀྱི་རྒྱབ་ཀྱི་བོལ་བཞི། ཐལ་གོང་སྟེ་ཕྲག་གོང་གཉིས། ལྟག་པ་སྟེ་བདུན་པོ་དེ་ཤས་ཁེངས་པས་གཤོང་བུ་མེད་པའོ་
་སོར་མོ་རིང་བ་ནི། ཕྱག་ཞབས་གཉིས་ཀའི་སྟེ་གོ་སླའོ། །་རྟིང་ཡངས་ནི། ཞབས་མཐིལ་ལ་ཆ་བཞིར་ཕྱེ་བའི་བཞི་ཆ་གཅིག་ཕྱིར་འཕགས་པས་རྟིང་པ་ཡངས་བ་སྟེ་རིང་བའོ། །སྐུ་ཆེ་དྲང་བ་ནི་
སྐུ་ནི་གཞན་ལས་ཁྲུ་བདུན་ཙམ་གྱིས་འཕགས་པས་ཆེ་ཞིང་ཡ་ཡོ་མེད་པས་དྲང་པའོ། །་ཞབས་འབུར་མི་མངོན་པ་ནི། ཞབས་ཀྱི་པུས་མོའི་ལྷ་ང་དང། མཁྲིག་མའི་ཕྱིའི་ལོང་བུ་ཆེའི་རུས་
བ་ཕྱིར་འབུར་བ་མི་མངོན་པའོ། །་སྤུ་ནི་གྱེན་དུ་ཕྱོགས་པ་ནི། སྐུ་ལས་སྐྱེས་པའི་སྤུ་རྣམས་ཀྱི་རྩེ་མོ་རེ་རེ་ནས་གྱེན་དུ་ཕྱོགས་པའོ། །་བྱིན་པ་ཨེ་ནྱ་ཡའི་འདྲ་བ་ནི། རི་དྭགས་ཨེ་ནྱ་ཡ་སྟེ་བསེལ་སྒོའི་

[003B] །་ཕྱག་རིང་མཛེས་པ་ནི། བརླ་དྲང་པོར་བཞག་སྟེ་མ་བཏུབ་ཀྱང་ཕྱག་གིས་པུས་མོའི་ལྷ་ངར་སླེབ་པས་རིང་ཞིང་གླང་པོའི་སྣ་ཞབས་ལྟར་མཛེས་པའོ་
་འདོམས་ཀྱི་སྦ་བ་སྤུབས་སུ་ནུབ་པའི་མཆོག་ནི། རྟ་མཆོག་ཅང་ཤེས་ལྟར་འདོམས་ཀྱི་སྦ་བ་སྟེ་གསང་གནས་སྦུབས་སུ་མཛེས་པར་ནུབ་པའོ། །པགས་པ་གསེར་མདོག་ནི། པགས་པའི་མདོག་ཤིན་ཏུ་དག་པའི་གསེར་ལྟར་
དྲི་མས་དག་ཅིང་འོད་གསལ་བའོ། །་པགས་པ་སྲབ་པ་ནི། གསེར་དངུལ་ཤིན་ཏུ་སྦྱངས་པ་ལྟར་པགས་པ་འཇམ་ཞིང་སྲབ་ལ་རྡུལ་གྱིས་མ་གོས་པའོ། །་སྤུ་ནི་རེ་རེ་ནས་གཡས་ལེགས་འཁྲུངས་ནི། བ་སྤུའི་ཁུང་བུ་རེ་རེ་ནས་
འཇམ་ཞིང་ཕྲ་བའི་བ་སྤུ་རེ་རེ་འཁྲུངས་ཏེ་གཡས་ཕྱོགས་སུ་འཁྱིལ་བའོ། །་ཞལ་མཛོད་སྤུས་བརྒྱན་ལ་ནི། ཞལ་གྱི་མཛོད་དེ་སྨིན་མཚམས་ཀྱི་ཐིག་ལེའི་གནས་ན། སྤུ་དཀར་བ། འཇམ་པ། མཉེན་པ། དྲངས་ན་ཁྲུ་གསུམ་
ལ་སོགས་པའི་ཚར་འབྱུང་བ། བཏང་ན་གཡས་སུ་འཁྱིལ་བ། རྩེ་མོ་གྱེན་དུ་ཕྱོགས་པ། སྐྱུ་རུ་རའི་འབྲུ་ཚད་ཙམ་པ། དངུལ་འབུར་གྱི་རྣམ་པ་ལྟ་བུས་བརྒྱན་པའོ། །་རེ་སྟོད་སེངྒེའི་འདྲ་བ་ནི། སེང་གེ་ལྟར་རོ་སྟོད་ཇེ་རྒྱས་
སུ་སོང་བའི་འཕེལ་བ་ཆེ་བའོ། །་འདི་ཡི་དཔུང་པའི་མགོ་ཟླུམ་པ་ནི། གསེར་གྱི་བུམ་པའི་མགྲིན་པ་བཞིན་དུ་དཔུང་པའི་མགོ་སྟེ་མགྲིན་པ་ཤིན་ཏུ་ཟླུམ་ཞིང་ལེགས་པར་འབྲེལ་ལ་རྩའི་དྲ་བ་མི་མངོན་པའོ། །་ཐལ་གོང་

[004A]༄༅། །རྒྱས་པ་ནི། ཐལ་གོང་སྟེ་དཔུང་མགོ་ཕན་ཚུན་གྱི་བར་གྱི་བྲང་གསེར་གྱི་གཏན་པ་ཕྱིས་པ་ལྟར་ཡངས་ཤིང་མི་མཉམ་པ་མེད་པའོ། །་འདི་ལ་རོ་མི་ཞིམ་པའང་རོ་མཆོག་སྣང་བ་ནི་
ལྗགས་རླུང་མཁྲིས་པད་ཀན་གྱིས་མ་ཉམས་པས་རོ་མི་ཞིམ་པའི་ཁ་ཟས་ལའང། རོ་མཆོག་བརྒྱ་ལྡན་གྱི་བྲོ་བ་སྣང་ཞིང་མྱོང་བའོ། །་སྐུ་ནི་ནྱ་གྲོ་དྷ་ལྟར་ཆུ་ཞེང་གབ་པ་ནི། ནྱ་གྲོ་དྷ་ཞེས་པའི་ལྗོན་ཤིང་
དར་ལ་བབ་པ་ལྟར་ཞབས་ནས་དབུ་གཙུག་གི་བར་གྱི་ཆུ་སྟེ་སྲིད་དང། ཕྱག་འདོམ་གྱི་རྩེ་མོ་ཕན་ཚུན་གྱི་བར་གྱི་ཞེང་ཚད་གཉིས་གབ་མཚུངས་པའོ། །་གཙུག་ཏོར་དབུར་ལྡན་པ་ནི། དབུ་ལ་ཟླུམ་ཞིང་ཀུན་
ནས་མཉམ་ལ་གཡས་སུ་འཁྱིལ་བའི་གཙུག་ཏོར་བལྟར་མི་མངོན་པ་དང་ལྡན་པའོ། །་ལྗགས་རིང་མཛེས་པ་ནི། ལྗགས་ཀྱི་རྩེ་མོས་སྙན་གྱི་བུག་པ་དང་དཔྲལ་བའི་སྐྲ་མཚམས་ཀྱི་བར་དུ་སླེབས་པས་
རིང་ཞིང་ཨུཏྤ་ལ་དམར་པོའི་མདོག་ལྟར་མཛེས་པའོ། །་ཚངས་དབྱངས་ནི། གསུང་ཤེས་ཤིང་རྣམ་པར་ཤེས་པར་འགྱུར་བ་དང། མཉན་པར་འོས་ཤིང་མི་མཐུན་པ་མེད་པ་དང། ཟབ་ཅིང་རྗེས་སུ་
སྒྲོགས་པ་དང། བཏང་མི་བྲ་ཞིང་རྣ་བར་སྙན་པ་དང། མ་འཁྲུགས་ཤིང་གསལ་བའི་ཡན་ལག་ལྔ་ལྡན་གྱི་ཚངས་པའི་དབྱངས་དང་ལྡན་པའོ། །་འགྲམ་པ་སེང་གེའི་འདྲ་བ་ནི། འགྲམ་པ་མེ་ལོང་གི་

[004B] །་ཚེམས་ཤིན་ཏུ་དཀར་བ་ནི། ཁ་དོག་དཀར་བའི་ཀུནྡ་ལྟར་མཛེས་པའོ། །་ཚད་མཉམ་ནི། ཚེམས་རྣམས་མཐོ་
དམའ་དང་རིང་ཐུང་གི་ཚད་མཉམ་པའོ། །་ཐགས་བཟང་ནི། ཚེམས་ལ་བར་མཚམས་མ་དོད་པས་རེ་བའི་ཐགས་ལྟར་བཟང་པའོ། །་གྲངས་ནི་བཞི་བཅུ་ཐམ་པ་ཚང་བ་ནི། མི་ཕལ་པ་ལྟར་ཉེར་བརྒྱད་
དང་སོ་གཉིས་ལས་མེད་པ་མ་ཡིན་པར་ཡན་མན་ལ་ཉི་ཤུ་ཉི་ཤུ་ཡོད་པས་ཚེམས་བཞི་བཅུ་ཐམ་པ་མངའ་བའོ། །་སྤྱན་ནི་མཐོན་མཐིང་ནི། སྤྱན་གྱི་དཀར་ནག་གི་ཆ་མ་འདྲེས་ཤིང་དམར་པོའི་རི་རི་མེད་པས་
ནོར་བུ་མཐོན་ཀ་ལྟར་མཐིང་ཞིང་སྣམ་པའོ། །་སྤྱན་རྫི་བ་མཆོག་གི་འདྲ་བ་ནི། སྤྱན་གྱི་སྟེང་འོག་གི་རྫི་མའི་སྤུ་ཉག་རྣམས་ཐད་ཀ་ཐད་ཀར་ལེགས་པར་གཞོལ་ཞིང་མ་འདྲེས་པར་གནས་པས་བ་ལང་ཁྱུ་
མཆོག་གི་རྫི་མ་ལྟར་མཛེས་པའོ། །འདི་དག་སུམ་ཅུ་རྩ་གཉིས་མཚན། ཞེས་པ་ནི། ཕྱག་ཞབས་ཀྱི་འཁོར་ལོ་ནས་སྤྱན་རྫིབ་མཆོག་འདྲ་བའི་བར་གྱི་སུམ་ཅུ་རྩ་གཉིས་པོ་འདི་དག་ནི། རང་གང་ལ་
ལྡན་པའི་གང་ཟག་དེ་སྐྱེས་བུ་ཆེན་པོར་མཚོན་པར་བྱེད་པའི་མཚན་ཉིད་ལྟ་བུ་ཡིན་པས་ན་མཚན་ཞེས་བྱའོ་ཞེས་པའོ།།    ༈    མངོན་རྟོགས་

[005A]༄༅། །རྒྱན་ལས། ཐུབ་པའི་སེན་མོ་ཟངས་མདོག་དང། །མདོག་སྣུམ་མཐོ་དང་སོར་མོ་རྣམས། །ཟླུམ་རྒྱས་བྱིན་གྱིས་ཕྲ་བ་དང། །རྩ་མི་མངོན་དང་མདུད་པ་མེད། །ལོང་བུ་མི་མངོན་ཞབས་
མཉམ་དང། །སེངྒེ་གླང་ཆེན་བྱ་དང་ནི། །ཁྱུ་མཆོག་སྟབས་གཤེགས་གཡས་ཕྱོགས་དང། །མཛེས་གཤེགས་དྲང་དང་འཁྲིལ་བག་ཆགས། །བྱི་དོར་བྱས་འདྲ་རིམ་པར་འཚམ། །གཙང་དང་འཇམ་དང་
དག་པའི་སྐུ། །མཚན་ནི་ཡོངས་སུ་རྫོགས་པ་དང། །སྐུ་ཡི་ཁོ་ལག་ཡངས་ཤིང་བཟང། །གོམ་སྙོམས་པ་དང་སྤྱན་གཉིས་ནི། །དག་དང་གཞོན་ཤ་ཅན་ཉིད་དང། །སྐུ་ཞུམ་མེད་དང་རྒྱས་པ་དང། །ཤིན་ཏུ་
གྲིམས་པའི་སྐུ་ཉིད་དང། །ཡན་ལག་ཤིན་ཏུ་རྣམ་འབྱེས་དང། །གཟིགས་པ་སྒྲིབ་མེད་དག་པ་དང། །དཀུ་ཟླུམ་སྐབས་ཕྱིན་མ་རྙོངས་དང། །ཕྱང་དེ་བ་དང་ལྟེ་བ་ནི། །ཟབ་དང་གཡས་ཕྱོགས་འཁྱིལ་བ་དང། །
ཀུན་ནས་ལྟ་ན་སྡུག་པ་དང། །ཀུན་སྤྱོད་གཙང་དང་སྐུ་ལ་ནི། །སྨེ་བ་གནག་བག་མེད་པ་དང། །ཕྱག་ནི་ཤིང་བལ་ལྟར་འཇམ་དང། །ཕྱག་རིས་མདངས་ཡོད་ཟབ་རིང་དང། །ཞལ་ནི་ཧ་ཅང་མི་རིང་དང། །མཆུ་ནི་
བིམྤ་ལྟར་དམར་དང། །ལྗགས་མཉན་པ་དང། །དམར་དང་འབྲུག་གི་སྒྲ་ཉིད་དང། །གསུང་མཉེན་འཇམ་དང་མཆེ་བ་ཟླུམ། །རྣོ་དང་དཀར་དང་མཉམ་པ་དང། །བྱིན་གྱིས་ཕྲ་དང་ཤངས་མཐོ་དང་

[005B] །སྤྱན་ཡངས་པ་དང་རྫི་མ་སྟུག་པདྨའི་འདབ་མ་འདྲ་བ་དང། །སྨིན་ཚུགས་རིང་དང་འཇམ་པ་དང། །སྣུམ་དང་སྤུ་ནི་མཉམ་པ་དང། །ཕྱག་རིང་རྒྱས་དང་སྙན་མཉམ་དང། ཉམས་
པ་རྣམ་པར་སྤངས་པ་དང། །དཔྲལ་བ་ལེགས་པར་འབྱེས་པ་དང། །དབྱེས་ཆེ་བ་དང་དབུ་རྒྱས་དང། །དབུ་སྐྲ་བུང་བ་ལྟར་གནག་དང། །སྟུག་དང་འཇམ་དང་མ་འཛིངས་དང། །མི་ཤོར་དྲི་ཞིམ་སྐྱེས་བུ་ཡི། །ཡིད་ནི་འཕྲོག་
པར་བྱེད་པ་དང། །དཔལ་གྱི་བེའུ་དང་བཀྲ་ཤིས་ནི། །སངས་རྒྱས་དཔེ་བྱད་བཟང་པོར་བཞེད། །ཅེས་གསུངས་པ་ལྟར། ཐུབ་པ་སྟེ་ལོངས་སྤྱོད་རྫོགས་པའི་སྐུ་རྣམས། ་སེན་མོ་ཟངས་ཀྱི་མདོག་ལྟར་དམར་བ་དང་
་སིན་མོ་མདོག་སྣུམ་པ་དང། ་སེན་མོ་ལ་ཤང་ཤོང་མེད་པས་མཐོ་བ་དང། ་སོར་མོ་རྣམས་དབྱིབས་ཟླུམ་པ་དང། ་སོར་མོ་རྣམས་ཤ་རྒྱས་པ་དང། ་སོར་མོ་རྣམས་རྩེ་མོ་བྱིན་གྱིས་ཕྲ་བ་དང། ་ལུས་ཀྱི་རྩ་ཕྱི་ནས་མི་
མངོན་པ་དང། རྩ་ལ་མདུད་པ་མེད་པ་དང། ་ཞབས་ཀྱི་འཁྲིག་མའི་ནང་གི་ལོང་བུ་ཆུད་མི་མངོན་པ་དང། ་ཞབས་རིང་ཐུང་མེད་པས་མཉམ་པ་དང། ་སེང་གེའི་སྟབས་སུ་བརྗིད་པར་གཤེགས་པ་དང། ་གླང་པོ་
ཆེའི་སྟབས་སུ་ཐད་ཀར་གཤེགས་པ་དང། ་བྱ་དང་པའི་སྟབས་སུ་ནམ་མཁར་གཤེགས་པ་དང། སེམས་ཅན་གྱི་སྣ་འདྲེན་པས་་ཁྱུ་མཆོག་གི་སྟབས་སུ་གཤེགས་པ་དང། སྐོར་ཕྱོགས་ཀྱི་ལམ་དང་མཐུན་བར་་གཡས་

[006A]༄༅། །ཕྱོགས་སུ་ལྡོག་ཅིང་་གཤེགས་པ་དང། ལྟ་ན་སྡུག་ཅིང་མཛེས་པར་གཤེགས་པ་དང། མི་གཡོ་བར་དྲང་པོར་གཤེགས་པ་དང། ཤ་རྒྱས་ཤིང་འགྱིང་ལེགས་པས་སྐུ་འཁྲིལ་བག་ཆགས་པ་
དང། གཅོང་ཞིང་དག་པས་བྱི་དོར་བྱས་པ་འདྲ་བ་དང། རིང་ཐུང་དང་སྦོམ་ཕྲ་སོགས་ཐད་ཀར་མ་འཆོལ་བས་རིམ་པར་འཚམ་པ་དང། ་སྐུ་རྣམ་པར་དག་པས་གཙང་བ་དང། ་སྐུ་རོག་བྱ་འཇམ་པ་དང། ་སྐུ་དྲི་
མས་རྣམ་པར་དག་པ་དང། ་མཚན་བཟང་སུམ་ཅུ་རྩ་གཉིས་ཡོངས་རྫོགས་ཚང་བ་དང། ་སྐུའི་ཁྱོན་ཆེ་བས་ཁོ་ལག་ཡངས་ཤིང་ཁྱད་པར་བཟང་བ་དང། ་གོམ་པ་ཆེ་ཆུང་མེད་པས་སྙོམས་པ་དང། ་སྤྱན་
གཉིས་ར་རི་སོགས་མེད་པས་རྣམ་པར་དག་པ་དང། ་སྐུ་ཤིན་ཏུ་འཇམ་ཞིང་མཉེན་པས་གཞོན་ཤ་ཅན་ཉིད་དང། ་སྐུའི་ཤ་ཞུམ་པ་མེད་པ་དང། ་སྐུ་ཤ་ཤིན་ཏུ་རྒྱས་པ་དང། ་ཤ་མ་ལྷོད་པས་སྐུ་ཤིན་ཏུ་
གྲིམས་པ་དང། ་ཡན་ལག་དང་ཉིད་ལག་གི་ལྷུ་ཚིགས་རྣམས་རིང་ཐུང་དང་སྦོམ་ཕྲ་འཚམ་པས་ཤིན་ཏུ་རྣམ་པར་འབྱེས་པ་དང། ་གཟིགས་པ་གློ་བུར་གྱི་དྲི་མའི་རབ་རིབ་མེད་ཅིང་རྣམ་པར་དག་པ་དང་
་དཀུ་སྟེ་ལྟེ་བའི་འོག་ཕྱོགས་ཀྱི་རྐེད་སྐབས་མཚམས་དབྱིབས་ཟླུམ་པ་དང། ་རྐེད་པ་སྐབས་ཕྱེད་པས་དཀུ་སྐབས་ཕྱིན་པ་དང། རྐེད་་པ་ཧ་ཅང་མི་རིང་བས་དཀུ་མ་རྙོངས་པ་དང། ལྟོ་བ་་མཐོད་དམའ་མེད་པས་

[006B] ་ལྟ་བ་གཏིང་ཟབ་ཅིང་རིང་བ་དང། ་ལྟེ་བའི་རི་མོ་གཡས་ཕྱོགས་སུ་འཁྱིལ་བ་དང། ་སྤྱོད་ལམ་ཀུན་ནས་ལྟ་ན་སྡུག་ཅིང་མཛེས་པ་དང། ་སྒོ་གསུམ་གྱི་ཀུན་ཏུ་སྤྱོད་པ་གཙང་བ་དང། ་སྐུ་ལ་སྨེ་
བ་དང་ཁ་དོག་གནག་བག་མེད་པ་དང། ་ཕྱག་ཤིང་བལ་ལྟར་ཤིན་ཏུ་འཇམ་པ་དང། ་ཕྱག་གི་རི་མོ་ལ་འོད་ཀྱི་མདངས་གསལ་བར་ཡོད་པ་དང། ཕྱག་གི་རི་མོ་རྒྱང་རིང་པོ་ནས་གསལ་བས་ཐབ་པ་དང། ་ཕྱག་
གི་རི་མོ་རིང་བ་དང། ་ཞལ་དཀྱུས་ཧ་ཅང་མི་རིང་ཞིང་འཚམ་པ་དང། ་ཞལ་མ་ཆུ་ནི་བིམྤ་སྟེ་གཟུགས་བརྙན་ཅན་ཞེས་པའི་ཤིང་འབྲས་ལྟར་དམར་ཞིང་དྭངས་པ་དང། ་ལྗགས་བདེ་ཞིང་མཉེན་པ་དང་
་ལྗགས་པད་འདབ་ལྟར་སྲབ་པ་དང། ་ལྗགས་དམར་བ་དང། ་གསུང་འབྲུག་གི་སྒྲ་ལྟར་ཟབ་པ་དང། ་གསུང་སྙན་ཅིང་མཉེན་ལ་འཇམ་པ་དང། ་མཆེ་བ་དབྱིབས་ཟླུམ་པ་དང། ་མཆེ་བ་རྩེ་རྣོ་བ་དང། ་མཆེ་
བ་མདོག་དཀར་བ་དང། ་མཆེ་བ་རིང་ཐུང་མཉམ་པ་དང། མཆེ་བ་རྩ་བ་ནས་ཆ་བོད་བྱིན་གྱིས་ཕྲ་བ་དང། ་ཤངས་ཀྱི་གཟེངས་མཐོ་ཞིང་དོད་པ་དང། ་ཤུངས་སྣབས་སོགས་ཀྱིས་མཆོག་ཏུ་དག་པ་གཙང་
པ་དང། ་སྤྱན་དཀྱུས་རིང་ཞིང་ཡངས་པ་དང། ཡས་མན་གྱི་རྫི་་མ་སྟུག་པ་དང། ་སྤྱན་གྱི་དབྱིབས་པདྨའི་འདབ་མ་རངས་པ་སྟེ་རྫོགས་པ་ལྟ་བུ་དང། སྨིན་་མ་གཡས་གཡོན་འབྲེལ་བས་སྨིན་ཚུགས་རིང་

[007A]༄༅། །བ་དང། སྨིན་་མ་རེག་བྱ་འཇམ་པ་དང། སྨིན་་མ་མདོག་སྣམ་པ་དང། སྨིན་་མའི་སྤུ་རིང་ཐུང་མཉམ་པ་དང། ་ཕྱག་རིང་ཞིང་རྒྱས་པ་དང། ་སྙན་རིང་ཐུང་དང་ཆེ་ཆུང་མཉམ་པ་དང་
་སྙན་གྱི་དབང་པོ་སྒྲ་ལ་འཇུག་པའི་བྱེད་པ་མ་ཉམས་པ་དང། ་དཔྲལ་བའི་སྐྲ་མཚམས་ལེགས་པར་འབྱེས་པ་སྟེ་ཕྱེད་པ་དང། ་དཔྲལ་བར་བྱས་ཏེ་རྒྱ་ཁྱོན་ཆེ་བ་དང། ་དབུ་གདུགས་ལྟར་ཤིན་ཏུ་རྒྱས་པ་དང། ་དབུ་
སྐྲ་རྡོ་བུང་བ་ལྟར་ཁ་དོག་གནག་པ་དང། ་བར་མཚམས་མེད་པས་དབུ་སྐྲ་སྟུག་པ་དང། ་དབུ་སྐྲ་རེག་བྱ་འཇམ་པ་དང། ་དབུ་སྐྲ་ཕན་ཚུན་མ་འཛིངས་པ་དང། ་དབུ་སྐྲ་མི་གཤོར་བ་སྟེ་གྱེན་དུ་མ་བརྗེས་པ་དང་
་དབུ་སྐྲ་དྲི་ཞིམ་པས་སྐྱེ་བོ་ཐམས་ཅད་ཀྱི་ཡིད་འཕྲོག་པ་དང། ་ཕྱག་ཞབས་ཀྱི་མཐེ་བོང་ལ་རྡོ་རྗེའི་རི་མོ་ལྟ་བུ་དཔལ་བེའུ་དང། མཐིལ་ལ་རི་མོ་གྲུ་བཞི་པ་བཀྲ་ཤིས་དང། སྲིན་ལག་ལ་སོགས་པ་ལ་རི་མོ་བདུན་
གཡས་སུ་འཁྱིལ་བ་གཡུང་དྲུང་གིས་བརྒྱན་པ་རྣམས་སོ། །སངས་རྒྱས་དཔེ་བྱད་བཟང་པོར་བཞེད། ཅེས་པ་ནི། སེན་མོ་ཟངས་མདོག་ནས། དཔལ་བེའུ་དང་བཀྲ་ཤིས་དང་གཡུང་དྲུང་གིས་བརྒྱན་པའི་བར་གྱི་བརྒྱད་
ཅུ་པོ་འདི་དག་སངས་རྒྱས་རྣམས་ཀྱི་ནང་གི་ཐུགས་རྒྱུད་ཀྱི་ཡོན་ཏན་རྣམས་གཞན་ལ་གོ་བར་བྱེད་པའི་ཕྱིའི་དཔེ་ལྟ་བུའི་ཆ་བྱད་ཡིན་པས་ན་དཔེ་བྱད་དུ་བཞེད་དོ་ཞེས་པའོ།།    ༈   

[007B] བསྟོད་སྤྲིན་རྒྱ་མཚོ་ལས། གསུང་མཉན་འཇམ་ཞིང་ཡིད་འོང་ཡིད་དུ་འཐད། །དག་ཅིང་དྲི་མེད་འོད་གསལ་སྙན་ལ་འཇེབས། །མཉན་པར་འོས་ཤིང་མི་ཚུགས་སྙན་ཞིང་དུལ། །མི་རྩུབ་མི་བརླད་རབ་དུལ་
རྣ་བར་སྙན། །ལུས་སེམས་སྙིང་ནི་ཚིམ་བྱེད་དགའ་བདེ་བསྐྱེད། །གདུང་མེད་ཀུན་ཏུ་ཤེས་བྱ་རྣམ་རིག་བྱ། །རྣམ་གསལ་དགའ་བྱེད་མངོན་པར་དགའ་བྱེད་ཅིང། །ཀུན་ཤེས་བྱེད་ཅིང་རྣམ་པར་རིག་པར་བྱེད། །རིགས་
ཤིང་འབྲེལ་ལ་ཟློས་པའི་སྐྱོན་དང་བྲལ། །སེང་གེ་གླང་ཆེན་འབྲུག་དང་ལག་འགྲོའི་དབང། །དྲི་ཟ་ཀ་ལ་པིངྐ་ཚངས་པ་དང། ཤང་ཤང་ཏེའུ་དབང་པོའི་དབྱངས་ལྟར་སྙན། །རྔ་སྒྲ་མ་ཁེངས་མི་དམའ་ཀུན་རྗེས་ཞུགས་
ཚིག་ཟུར་ཕྱིན་ཅིང་མ་ཚང་མེད་པ་དང། །མ་ཞུམ་མི་ཞེན་རབ་དགའ་ཁྱབ་ཅིང་ཆུབ། །རྒྱུན་ཆགས་འབྲེལ་ཞིང་དགྲ་ཀུན་རྫོགས་པར་བྱེད། །དབང་པོ་ཀུན་ཚིམ་མ་སྨད་མི་འགྱུར་ལ། །མ་བརྟབས་འཁོར་གྱི་དཀྱིལ་
འཁོར་ཀུན་ཏུ་གྲག་དུག་གསུམ་སེལ་བྱེད་བདུད་དཔུང་ཚར་གཅོད་ཅིང། །རྣམ་པ་ཀུན་གྱི་མཆོག་དང་ལྡན་པ་འབྱུང། །ཞེས་གསུངས་པ་ལྟར། ་གསུང་ལས་སུ་རུང་བས་མཉེན་པ་དང། ་ཐོས་མ་ཐག་ཏུ་ཡིད་
བདེ་བར་བྱེད་པས་འཇམ་པ་དང། ་དོན་བཟང་པོ་སྟོན་པས་ཡིད་དུ་འོང་བ་དང། ་ཚིག་བཟང་པོས་སྟོན་པས་ཡིད་དུ་འཐད་པ་དང། ་ཡེ་ཤེས་ཆོས་སྐུའི་བདག་རྐྱེན་ལས་བྱུང་བས་རྣམ་པར་དག་པ་དང། ་ཉོན་སྒྲིབ་སྤངས་

[008A]༄༅། །ནས་གསུངས་པས་དྲི་མ་མེད་པ་དང། ་འཇིག་རྟེན་ན་གྲགས་པའི་ཚིག་གིས་གསུངས་པས་འོ་པ་རབ་ཏུ་གསལ་བ་དང། ་ལྟ་ངན་འཇོམས་པའི་སྟོབས་དང་ལྡན་པས་སྙན་ལ་འཇེབས་པ་དང། ་འཁོར་
བ་ལས་འབྱུང་བར་བྱེད་པས་མཉན་པར་འོས་པ་དང། ་ཕས་རྒོལ་གྱིས་སུན་འབྱིན་པར་མ་ནུས་པས་མི་ཚུགས་པ་དང། ཐས་པ་རྣམས་ཡར་དགའ་བར་བྱེད་པས་སྙན་པ་དང། ་ཉོན་མོངས་པ་འདུལ་བས་དུལ་བ་དང་
་མཐའ་གཉིས་སྤངས་པའི་བསླབ་པ་སྟོན་པས་མི་རྩུབ་པ་དང། ་བསླབ་པ་ལས་འདས་ན་ཐབས་གཞན་དང་གཞན་སྟོན་པས་མི་བརླིང་པ་དང། ་གདུལ་བྱའི་བློ་དང་འཚམ་པའི་ཐོག་པ་སྟོན་པས་རབ་ཏུ་དུལ་བ་དང་
་འཇམ་ལ་སྙན་པས་ཡིད་མ་གཡེང་པར་ཉན་པས་རྣ་བར་སྙན་པ་དང། ་ཤིན་སྦྱངས་ཀྱི་བདེ་བ་བསྐྱེད་པས་ལུས་ཚིམ་པར་བྱེད་པ་དང། ་རང་སྤྱིའི་མཚན་ཉིད་ལ་མཁས་པའི་དགའ་བ་བསྐྱེད་པས་སེམས་ཚིམ་
པར་བྱེད་པ་དང། ་ཐེ་ཚོམ་གྱི་མི་བདེ་བ་སེལ་བས་སྙིང་ཚིམ་པར་བྱེད་པ་དང། ་ལོག་རྟོག་སེ་ལ་བས་དགའ་བ་དང། མ་རྟོགས་པ་སེལ་བས་བདེ་བ་བསྐྱེད་པ་དང། ་གསུང་གི་དོན་བསྒྲུབས་པ་ལ་སླར་
འགྱོད་པ་མི་འབྱུང་བས་གདུང་བ་མེད་པ་དང། ་ཐོས་བྱུང་གི་ཤེས་རབ་བསྐྱང་པས་ཀུན་ཏུ་ཤེས་པར་བྱ་བ་དང། ་བསམ་བྱུང་གི་ཤེས་རབ་བསྐྱེད་པས་རྣམ་པར་རིག་པར་བྱ་བ་དང། ་དཔེ་མཁྱུད་མེད་པར་

[008B] ་གསུང་ལ་བརྟེན་ནས་རང་དོན་རྗེས་སུ་ཐོབ་པའི་འཕགས་པ་རྣམས་ལ་དགའ་བ་འབྱུང་བས་དགའ་བར་བྱེད་པ་དང། ་སོ་སྐྱེ་རང་དོན་རྗེས་སུ་མ་ཐོབ་པ་རྣམས་འཐོབ་
པའི་ཕྱིར་གསུང་ལ་འཇུག་འདོད་སྐྱེ་བས་མངོན་པར་དགའ་བར་བྱེད་པ་དང། ་བསམ་གྱིས་མི་ཁྱབ་པ་བཞི་སྟོན་པས་ཀུན་ཤེས་པར་བྱེད་པ་དང། ་བསམ་པར་བྱ་བའི་ཆོས་ཕུང་ཁམས་སྐྱེ་མཆེད་སོགས་
ལེགས་པར་སྟོན་པས་ན་རྣམ་པར་རིག་པར་བྱེད་པ་དང། ་དཔྱད་པ་གསུམ་གྱིས་དགེ་བར་སྟོན་པས་རིགས་པ་དང། ་གདུལ་བྱའི་བློ་དང་འཚམ་པར་སྟོན་པས་བབས་དང་འབྲེལ་བ་དང། ་དོན་སོ་སོར་ཡོད་
པས་ཚིག་ཡང་ཡང་བྱུང་ཡང་ཟློས་པའི་སྐྱོན་མེད་པ་དང། ་མུ་སྟེགས་རྣམས་སྐྲག་པར་བྱེད་པས་སེང་གེའི་སྒྲ་ལྟ་བུ་དང། ་སུབ་པ་དང་འཛེར་བ་མེད་པར་ཡངས་ཤིང་རྒྱ་ཆེ་བས་ན་གླང་པོ་ཆེའི་སྒྲ་ལྟ་བུ་དང་
་ཐག་ཉེ་རིང་ལ་ཆེ་ཆུང་གི་ཁྱད་པར་མི་མངོན་པར་ཟབ་པས་འབྲུག་གི་སྒྲ་ལྟ་བུ་དང། ་འཇེབས་ཤིང་བཙུན་ལ་འགྲོ་བ་ཀུན་གྱིས་ཉན་པས་ན་ལག་པས་འགྲོ་བ་ཀླུའི་དབང་པོའི་དབྱངས་ལྟ་བུ་དང། ་སྙན་
ཞིང་འཇེམ་པས་དྲི་ཟའི་དབྱངས་ལྟ་བུ་དང། ་གསུང་གི་རྒྱུན་མི་འཆད་ཅིང་སྙན་འགྱུར་གཞན་དང་གཞན་དུ་འཕེ་བས་བྱ་ཀ་ལ་པིངྐའི་དབྱངས་ལྟ་བུ་དང། ་ཡུལ་ཐག་རིང་པོར་གྲག་པས་ཚངས་པའི་དབྱངས་

[009A]༄༅། །ལྟ་བུ་དང། ་དོན་ཐམས་ཅད་འགྲུབ་པའི་བཀྲ་ཤིས་ཀྱི་སྔ་ལྟས་ཡིན་པས་ན་བྱ་ཤང་ཤང་ཏེའུ་དབྱངས་ལྟ་བུ་དང། ་ལྷ་དང་བཅས་པའི་འཇིག་རྟེན་གྱིས་གསུང་ལས་འདའ་བར་མི་ནུས་
པས་ལྷའི་དབང་པོའི་དབྱངས་ལྟ་བུ་དང། ་བདུད་དང་ཕྱིར་རྒོལ་ཐམས་ཅད་ལས་རྒྱལ་བའི་སྔོན་དུ་འགྲོ་བས་ན་རྔའི་སྒྲ་ལྟ་བུ་དང། ་བསྟོད་ཀྱང་མཆོག་འཛིན་གྱི་ཉོན་མོངས་མེད་པས་མ་ཁེངས་པ་དང། ་སྨད་ཀྱང་
ཞུམ་པ་མེད་པས་མི་དམའ་བ་དང། ་ལུང་སྟོན་སྒྲའི་བསྟན་བཅོས་ཀྱི་ཚུལ་དང་མཐུན་པས་སྒྲ་ཀུན་གྱི་རྗེས་སུ་ཞུགས་པ་དང། ་གསུང་པར་འོས་པ་ལ་བསྙེལ་བ་མི་མངའ་བས་ཚིག་ཟུར་ཕྱིན་པ་དང། ་སེམས་ཅན་
ཐམས་ཅད་ཀྱི་དོན་དུས་ཐམས་ཅད་དུ་བྱེད་པས་ན་མ་ཚང་བ་མེད་པ་དང། ་ཕྱིར་རྒོལ་ལ་འཇིགས་པ་མེད་པས་མ་ཞུམ་པ་དང། ་རྙེད་བཀུར་ལ་ཆགས་པ་མེད་པས་མ་ཞེན་པ་དང། རྙེད་བཀུར་ལ་ཆགས་པ་མེད་པས་མ་ཞེན་པ་དང། ་ཡང་ཡང་འཆད་པ་ལ་སྐྱོ་ངལ་
མེད་པས་རབ་ཏུ་དགའ་བ་དང། ་རིག་གནས་ཐམས་ཅད་འབྲེལ་བར་སྟོན་པས་ཁྱབ་པ་དང། སེམས་ཅན་རྣམས་ལ་དགེ་བའི་རྩ་བ་བསྐྱེད་ཅིང་གནས་ལ་འཕེལ་བར་བྱེད་པས་ཆུབ་པ་དང། ་དུས་རྟག་ཏུ་འཆད་
པས་རྒྱུན་ཆགས་པ་དང། ་མིང་ཚིག་ཡི་གེ་དུ་མས་འཆད་པས་འབྲེལ་བ་དང། ་གསུང་དབྱངས་གཅིག་ཉིད་འགྲོ་བ་རང་རང་གི་སྐད་དུ་གོ་བས་སྒྲ་ཀུན་རྫོགས་པར་བྱེད་པ་དང། དོན་གཅིག་བསྟན་པས་རང་རང་

[009B] ་ཇི་ལྟར་རྔ་མ་བཅས་པ་ལྟར་འཆད་པས་མ་སྨད་པ་དང། ་སེམས་ཅན་སྨིན་པའི་དུས་ལས་སྐད་ཅིག་ཀྱང་མི་ཡོལ་བས་
མི་འགྱུར་བ་དང། ་འཆད་པ་ལ་རིངས་པའི་རྟབ་རྟབ་པོ་མེད་པས་མ་བརྟབས་པ་དང། ་ཉེ་རིང་མེད་པར་དྲུང་ན་གནས་པ་བཞིན་དུ་ཐོས་པས་འཁོར་ཀུན་ཏུ་གྲག་པ་དང། ་འདོད་ཆགས་སེལ་བར་བྱེད་པ་དང། ་ཞེ་སྡང་
སེལ་བར་བྱེད་པ་དང། ་གཏི་མུག་སེལ་བར་བྱེད་པ་དང། ་བདུད་བཞི་ལས་རྒྱལ་བས་བདུད་དཔུང་ཚར་གཅོད་པ་དང། ་དཔེ་སྣ་ཚོགས་དང་སྦྱར་ནས་འཆད་པས་རྣམ་པ་ཀུན་གྱི་མཆོག་དང་ལྡན་པར་འབྱུང་བ་
རྣམས་སོ། །བསྟོད་སྤྲིན་ཉིད་ལས། དེ་ལྟར་བཞི་ཡིས་ལྷག་པའི་དྲུག་ཅུའི་དབྱངས། ཞེས་གསུངས་པ་ལྟར་གསུང་དབྱངས་ཡན་ལག་དྲུག་ཅུ་རྩ་བཞི་ཡིན་པས། དགའ་བདེ་བསྐྱེད་པ་ཡན་ལག་གཅིག་ཏུ་བྱེད་པ་གསང་བ་
བསམ་གྱིས་མི་ཁྱབ་པའི་མདོ་དང་རྗེ་རིན་པོ་ཆེའི་བཞེད་པ་ཡིན་ནོ།།    ༈    མངོན་རྟོགས་རྒྱན་ལས། བྱང་ཆུབ་ཕྱོགས་མཐུན་ཚད་མེད་དང། །རྣམ་པར་མཐར་
དང་མཐར་གྱིས་ནི། །སྙོམས་འཇུག་དགུ་ཡི་བདག་ཉིད་དང། །ཟད་པར་བཅུ་ཡི་བདག་ཉིད་དང། །ཟིལ་གྱིས་གནོན་པའི་སྐྱེ་མཆེད་ནི། །རབ་ཏུ་དབྱེ་བས་རྣམ་བརྒྱད་དང། །ཉོན་མོངས་མེད་དང་སྨོན་མཁྱེན་དང། །མངོན་

[010A]༄༅། །ཤེས་སོ་སོ་ཡང་དག་རིག་རྣམ་པ་ཐམས་ཅད་དག་བཞི་དང། །དབང་བཅུ་དང་ནི་སྟོབས་བཅུ་དང། མི་འཇིགས་པ་ནི་བཞི་དག་དང། །བསྲུང་བ་མེད་པ་རྣམ་གསུམ་དང། །དྲན་པ་ཉེར་
གཞག་རྣམ་གསུམ་དང། །བསྙེལ་བ་མི་མངའི་ཆོས་ཉིད་དང། །བག་ཆགས་ཡང་དག་བཅོམ་པ་དང། །སྐྱེ་ལ་ཐུགས་རྗེ་ཆེན་པོ་དང། །ཐུབ་པ་ཁོ་ནའི་མ་འདྲེས་ཆོས། །བཅོ་བརྒྱད་བཤད་པ་གང་ཡིན་
དང། །རྣམ་པ་ཐམས་ཅད་མཁྱེན་ཉིད་དང། ཆོས་ཀྱི་སྐུ་ཞེས་བརྗོད་པ་ཡིན། །ཞེས་གསུངས་པ་ལྟར། ཟག་མེད་ཀྱི་ཡོན་ཏན་སྡེ་ཚན་ཉི་ཤུ་རྩ་གཅིག་སྟེ། དེ་ཡང་ལུས་དང། ཚོར་བ་དང། སེམས་
དང། ཚེས་ཏེ་དྲན་པ་ཉེར་གཞག་བཞི། མི་དགེ་བ་མ་སྐྱེས་པ་མི་བསྐྱེད་པ་དང། སྐྱེས་པ་སྤོང་བ་དང། དགེ་བ་མ་སྐྱེས་པ་བསྐྱེད་པ་དང། སྐྱེས་པ་སྤེལ་བའི་ཡང་དག་སྤོང་བ་བཞི། འདུན་པ་དང། བརྩོན་
འགྲུས་དང། སེམས་དང། སྤྱོད་པའི་རྫུ་འཕྲུལ་གྱི་རྐང་པ་བཞི། དད་པ་དང། བརྩོན་འགྲུས་དང། དྲན་པ་དང། ཏིང་ངེ་འཛིན་དང། ཤེས་རབ་ཀྱི་དབང་པོ་ལྔ། ཡང་དེ་རྣམས་ཀྱི་སྟོབས་ལྔ། དྲན་པ་
དང། ཤེས་རབ་དང། བརྩོན་འགྲུས་དང། དགའ་བ་དང། དགའ་བ་དང། ཤིན་སྦྱངས་དང། ཏིང་ངེ་འཛིན་དང། བཏང་སྙོམས་ཡང་དག་བྱང་ཆུབ་ཀྱི་ཡན་ལག་བདུན། ཡང་དག་པའི་ལྟ་བ་དང། རྟོག་པ་དང། དག་

[010B] ལས་ཀྱི་མཐའ་དང། འཚོ་བ་དང། རྩོལ་བ་དང། དྲན་པ་དང། ཏིང་ངེ་འཛིན་ཏེ་འཕགས་ལམ་ཡན་ལག་བརྒྱད་དང་བཅས་པའི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་ནི་སྡེ་
ཚན་དང་པོ་དང། བྱམས་པ་དང། སྙིང་རྗེ་དང། དགའ་བ་དང། བཏང་སྙོམས་ཏེ་ཚད་མེད་བཞི་ནི་སྡེ་ཚན་གཉིས་པ་དང། གཟུགས་ཅན་གཟུགས་ལ་ལྟ་བ་དང། གཟུགས་མེད་གཟུགས་ལ་ལྟ་བ་དང། སྡུག་པ་དང་
ནམ་མཁའ་མཐའ་ཡས་དང། རྣམ་ཤེས་མཐའ་ཡས་དང། ཅི་ཡང་མེད་པ་དང། འདུ་ཤེས་མེད་འདུ་ཤེས་མེད་མིན་དང། འདུ་ཤེས་དང་ཚོར་བ་འགོག་པའི་རྣམ་པར་བརྒྱད་ནི་སྡེ་ཚན་གསུམ་པ་དང། བསམ་གཏན་
བཞི། གཟུགས་མེད་བཞི། འགོག་བ་སྟེ་མཐར་གྱིས་གནས་པའི་སྙོམས་འཇུག་དགུ་ནི་སྡེ་ཚན་བཞི་པ་དང། ས་དང། ཆུ་དང། མེ་དང། རླུང་དང། སྔོན་པོ་དང། སེར་པོ་དང། དམར་པོ་དང། དཀར་པོ་དང། ནམ་
མཁའ་དང། རྣམ་ཤེས་ཀྱི་ཟད་པར་བཅུ་ནི་སྡེ་ཚན་ལྔ་པ་དང། ནང་གཟུགས་སུ་འདུ་ཤེས་པས་གཟུགས་ཆུང་ངུ་དང་ཆེན་པོ་ཟིལ་གྱིས་གནོན་པ་གཉིས་དང། ནང་གཟུགས་མེད་པར་འདུ་ཤེས་པས་གཟུགས་ཆུང་ངུ་
དང་ཆེན་པོ་དང། སྔོན་པོ་དང། སེར་པོ་དང། དམར་པོ་དང། དཀར་པོ་ཟིལ་གྱིས་གནོན་པ་དྲུག་སྟེ་ཟིལ་གྱིས་གནོན་པའི་སྐྱེ་མཆེད་བརྒྱད་ནི་སྡེ་ཚན་དྲུག་པ་དང། ཉོན་མོངས་མེད་པའི་ཏིང་ངེ་འཛིན་ནི་སྡེ་ཚན་

[011A]༄༅། །བདུན་པ་དང། སྔོན་ནས་མཁྱེན་པ་ནི་སྡེ་ཚན་བརྒྱད་པ་དང། ལྷའི་མིག་དང། ལྷའི་རྣ་བ་དང། གཞན་སེམས་ཤེས་པ་དང། རྫུ་འཕྲུལ་དང། སྔོན་གནས་རྗེས་དྲན་དང། ཟག་པ་ཟད་པའི་
མངོན་ཤེས་ཏེ་དྲུག་ནི་སྡེ་ཚན་དགུ་པ་དང། ཆོས་དང། དོན་དང། ངེས་ཚིག་དང། སྤོབས་པ་སོ་སོར་ཡང་དག་པར་རིག་པ་བཞི་ནི་སྡེ་ཚན་བཅུ་པ་དང། རྟེན་དང། དམིགས་པ་དང། ཐུགས་དང། ཡེ་ཤེས་དེ་རྣམ་
པ་ཐམས་ཅད་ཡོངས་སུ་དག་པ་བཞི་ནི་སྡེ་ཚན་བཅུ་གཅིག་པ་དང། ཆེ་དང། སེམས་དང། ཡོ་བྱད་དང། ལས་དང། སྐྱེ་བ་དང། མོས་པ་དང། སྨོན་ལམ་དང། རྫུ་འཕྲུལ་དང། ཡེ་ཤེས་དང། ཆོས་ལ་
དབང་བ་སྟེ་བཅུ་ནི་སྡེ་ཚན་བཅུ་གཉིས་པ་དང། གནས་དང་གནས་མ་ཡིན་པ་དང། ལས་དང་རྣམ་སྨིན་དང། མོས་པ་སྣ་ཚོགས་དང། ཁམས་སྣ་ཚོགས་དང། དཔའ་བོ་མཆོག་དང་མཆོག་མ་ཡིན་པ་དང་
ལམ་དང་ལམ་མ་ཡིན་པ་དང། ཀུན་ནས་ཉོན་མོངས་དང་རྣམ་པར་བྱང་བ་དང། སྔོན་གྱི་གནས་རྗེས་སུ་དྲན་པ་དང། འཆི་འཕོ་བ་དང་སྐྱེ་བ་དང། ཟག་པ་ཟད་པ་མཁྱེན་པའི་སྟོབས་ཏེ་བཅུ་ནི་སྡེ་ཚན་བཅུ་གསུམ་
པ་དང། རྟོགས་པ་ཕུན་ཚོགས་དང། སྤངས་པ་ཕུན་ཚོགས་དང། བར་དུ་གཅོད་པའི་ཆོས་བསྟན་པ་དང། ངེས་པར་འབྱུང་བའི་ལམ་བསྟན་པ་ལ་མི་འཇིགས་པ་བཞི་ནི་སྡེ་ཚན་བཅུ་བཞི་པ་དང། སྐུ་དང་གསུང་

[011B] ཆོས་གུས་པས་ཉན་པ་ལ་ཆགས་པ་དང། གུས་པས་མི་ཉན་པ་ལ་སྡང་པ་དང། འདྲེས་མ་ལ་ཆགས་སྡང་གཉིས་ཀ་མེད་པའི་དྲན་པ་ཉེ་བར་བཞག་
པ་གསུམ་ནི་སྡེ་ཚན་བཅུ་དྲུག་པ་དང། བསྙེལ་བ་མི་མངའ་བའི་ཆོས་ཉིད་ནི་སྡེ་ཚན་བཅུ་བདུན་པ་དང། བག་ཆགས་ཡང་དག་པར་བཅོམ་པ་ནི་སྡེ་ཚན་བཅོ་བརྒྱད་པ་དང། སྐྱེ་བོ་རྣམས་ལ་ཐུགས་རྗེ་ཆེན་པོ་
ནི་སྡེ་ཚན་བཅུ་དགུ་པ་དང། སྐུ་ལ་འཁྲུལ་པ་དང། གསུང་ལ་ཅ་ཅོ་དང། དྲན་པ་ཉམས་པ་དང། མཉམ་པར་མ་བཞག་པ་དང། འཁོར་འདས་ཐ་དད་ཀྱི་འདུ་ཤེས་དང། མ་བརྟགས་པའི་བཏང་སྙོམས་མི་མངའ་
བ་སྟེ་སྤྱོད་པའི་བསྡུས་པ་དྲུག་འདུན་པ་དང། བརྩོན་འགྲུས་དང། དྲན་པ་དང། ཏིང་ངེ་འཛིན་དང། ཤེས་རབ་དང། རྣམ་པར་གྲོལ་བ་ལས་ཉམས་པ་མི་མངའ་བ་སྟེ་རྟོགས་པས་བསྡུས་པ་དྲུག་སྐུ་དང་གསུང་
དང་ཐུགས་ཀྱི་འཕྲིན་ལས་རྣམ་པར་དག་པ་སྟེ་འཕྲིན་ལས་ཀྱིས་བསྡུས་པ་གསུམ། འདས་པ་དང། ད་ལྟར་བ་དང། མ་འོངས་པའི་ཆོས་ལ་མཁྱེན་པ་ཆགས་ཐོགས་མེད་པ་སྟེ་ཡེ་ཤེས་ཀྱིས་བསྡུས་པ་གསུམ་དང་བཅས་
པའི་སངས་རྒྱས་ཀྱི་ཆོས་མ་འདྲེས་པ་གཅོ་བརྒྱད་ནི་སྡེ་ཚན་ཉི་ཤུ་པ་དང། རྣམ་མཁྱེན། ལམ་ཤེས། གཞི་ཤེས་ཏེ་རྣམ་པ་ཐམས་ཅད་མཁྱེན་པ་ཉིད་གསུམ་ནི་སྡེ་ཚན་ཉེར་གཅིག་པའོ།།    ༈   

[012A]༄༅། །ལས་ཀྱི་ཡོན་ཏན་དྲན་ཚུལ་ནི། མངོན་རྟོགས་རྒྱན་ལས། འགྲོ་རྣམས་ཞི་བའི་ལས་དང་ནི། །བསྡུ་རྣམ་བཞི་ལ་དགོང་པ་དང། །ཀུན་ནས་ཉོན་མོངས་བཅས་པ་ཡི། །རྣམ་པར་བྱང་བ་
རྟོགས་པ་དང། །སེམས་ཅན་རྣམས་དོན་ཇི་བཞིན་གྱི། །དོན་དང་ཕ་རོལ་ཕྱིན་དྲུག་དང། །སངས་རྒྱས་ལམ་དང་རང་བཞིན་གྱིས། །སྟོང་པ་ཉིད་དང་གཉིས་ཟད་དང། །བརྡ་དང་དམིགས་པ་མེད་པ་དང། །ལུས་ཅན་
རྣམས་ནི་ཡོངས་སྨིན་དང། །བྱང་ཆུབ་སེམས་དཔའི་ལམ་དང་ནི། །མངོན་པར་ཞེན་པ་ལྡོག་པ་དང། །བྱང་ཆུབ་ཐོབ་དང་སངས་རྒྱས་ཞིང། །རྣམ་པར་དག་དང་ངེས་པ་དང། །སེམས་ཅན་དོན་ནི་ཚད་མེད་
དང། །སངས་རྒྱས་བསྟེན་སོགས་ཡོན་ཏན་དང། །བྱང་ཆུབ་ཡན་ལག་ལས་རྣམས་ནི། །ཆུད་མི་ཟ་དང་བདེན་མཐོང་དང། །ཕྱིན་ཅི་ལོག་ནི་སྤངས་པ་དང། །དེ་གཞི་མེད་པའི་ཚུལ་དང་ནི། །རྣམ་པར་བྱང་
དང་ཚོགས་དང་ནི། །འདུས་བྱས་འདུས་མ་བྱས་པ་ལ། །ཐ་དད་ཡོངས་སུ་མི་ཤེས་དང། །མྱ་ངན་འདས་ལ་དགོད་པ་སྟེ། །ཆོས་ཀྱི་སྐུ་ཡི་འཕྲིན་ལས་ནི། །རྣམ་པ་ཉི་ཤུ་བདུན་དུ་བཞེད། །ཅེས་གསུངས་པ་
ལྟར་ཏེ། འདི་ལ་གསུམ། ལམ་གྱི་རྟེན་མངོན་མཐོ་ལ་འགོད་པ། ངེས་ལེགས་ཀྱི་རྒྱུ་ལམ་ལ་འགོད་པ། ངེས་ལེགས་ཀྱི་ངོ་བོ་ལམ་གྱི་འབྲས་བུ་ལ་འགོད་པའོ། །དང་པོ་ནི། ་ངན་འགྲོ་བ་རྣམས་ཀྱི་

[012B] དེའི་འོག་ཏུ་སྲིད་པའི་འགྲོ་བ་རྣམས་ཙམ་ལ་མངོན་ཞེན་ཞི་བའི་ཐར་པ་དོན་གཉེར་གྱི་བསམ་པ་ལ་འགོད་པའི་
འཕྲིན་ལས་སོ། །གཉིས་པ་ངེས་ལེགས་ཀྱི་རྒྱུ་ལམ་ལ་འགོད་པ་ལ་བཞི། ཚོགས་ལམ་ལ་འགོད་པ། སྦྱོར་ལམ་ལ་འགོད་པ། མཐོང་ལམ་ལ་འགོད་པ། སྒོམ་ལམ་ལ་འགོད་པའོ། །དང་པོ་ལ་གསུམ། སྦྱོར་བ་རྣམ་
དག་ལ་འགོད་པ། ལྟ་བ་རྣམ་དག་ལ་འགོད་པ། སྤྱོད་པ་རྣམ་དག་ལ་འགོད་པའོ། །དང་པོ་ནི། སྦྱིན་་པ་དང། སྙན་སྨྲ་དང། དོན་སྤྱོད་དང། དོན་མཐུན་ཏེ་བསྡུ་བ་རྣམ་པ་བཞི་ལ་འགོད་པའི་འཕྲིན་ལས་སོ། །
གཉིས་པ་ལྟ་བ་རྣམ་དག་ལ་འགོད་པ་ནི། ཀུན་་ནས་ཉོན་མོངས་རྒྱུ་དང་འབྲས་བུར་བཅས་པའི་སྡུག་ཀུན་གཉིས་དོར་བྱ་དང། རྣམ་པར་བྱང་བ་རྒྱུ་དང་འབྲས་བུར་བཅས་པའི་འགོག་ལམ་གཉིས་བླང་བྱར་
ཐོས་བསམ་གྱིས་རྟོགས་པ་ལ་འགོད་པའི་འཕྲིན་ལས་སོ། །གསུམ་པ་སྤྱོད་པ་རྣམ་དག་ལ་འགོད་པ་ལ་གསུམ། གཞན་དོན་གྱི་སྤྱོད་པ་རྣམ་དག་ལ་འགོད་པ། རང་དོན་གྱི་སྤྱོད་པ་རྣམ་དག་ལ་འགོད་པ་
གཉིས་དོན་གྱི་སྤྱོད་པ་རྣམ་དག་ལ་འགོད་པའོ། །དང་པོ་ནི། སེམས་ཅན་རྣམས་ཀྱི་དོན་ཇི་ལྟ་བ་བཞིན་སྒྲུབ་པའི་ཐབས་གཞན་དོན་དུ་བྱམས་སོགས་ཚད་མེད་བཞིའི་རྩ་བ་ཅན་གྱི་བྱང་ཆུབ་ཏུ་སེམས་

[013A]༄༅། །བསྐྱེད་པ་ལ་འགོད་པའི་འཕྲིན་ལས་སོ། །གཉིས་པ་རང་དོན་གྱི་སྤྱོད་པ་རྣམ་དག་ལ་འགོད་པ་ནི། ་རྒྱལ་སྲས་ཀྱི་སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པ་ལ་འགོད་པའི་འཕྲིན་ལས་སོ། །
གསུམ་པ་གཉིས་དོན་གྱི་སྤྱོད་པ་རྣམ་དག་ལ་འགོད་པ་ནི། དོན་གཉིས་བསྒྲུབ་ཕྱིར་སངས་རྒྱས་སུ་བགྲོད་པའི་ཐབས་དགེ་བ་བཅུའི་ལས་ཀྱི་ལམ་ལ་འགོད་པའི་འཕྲིན་ལས་སོ། །གཉིས་པ་སྦྱོར་ལམ་ལ་འགོད་པ་
ནི། ་ཆོས་ཐམས་ཅད་རང་བཞིན་གྱིས་སྟོང་པ་ཉིད་དོན་སྤྱིའི་ཚུལ་གྱིས་རྟོགས་ཤིང་གོམས་པ་ལ་འགོད་པའི་འཕྲིན་ལས་སོ། །གསུམ་པ་མཐོང་ལམ་ལ་འགོད་པ་ནི། གཟུང་འཛིན་གཉིས་སྣང་གི་སྤྲོས་པ་ཟད་པའི་
སྟོང་ཉིད་མངོན་སུམ་དུ་གསར་དུ་རྟོགས་པའི་ས་དང་པོ་ལ་འགོད་པའི་འཕྲིན་ལས་སོ། །བཞི་པ་སྒོམ་ལམ་ལ་འགོད་པ་ལ་དྲུག་ས་གཉིས་པ་ནས་ལྔ་པའི་བར་ལ་འགོད་པ། ས་དྲུག་པ་ལ་འགོད་པ། ས་བདུན་
པ་ལ་འགོད་པ། ས་བརྒྱད་པ་ལ་འགོད་པ། ས་དགུ་པ་ལ་འགོད་པ། ས་བཅུ་པ་ལ་འགོད་པའོ། །དང་པོ་ནི། ཚུལ་ཁྲིམས་ལ་སོགས་པའི་ཕ་རོལ་ཏུ་ཕྱིན་པ་བཞིས་བསྡུས་པའི་ཆོས་ཐམས་ཅད་བརྡ་ཙམ་བཏགས་པ་
ཙམ་དུ་ཁོང་དུ་ཆུད་པའི་ས་གཉིས་པ་ནས་ལྔ་པའི་བར་ལ་རིམ་གྱིས་འགོད་པའི་འཕྲིན་ལས་སོ། །གཉིས་པས་དྲུག་པ་ལ་འགོད་པ་ནི། ་ཆོས་ཐམས་ཅད་དོན་དམ་པར་དམིགས་པ་མེད་པར་རྟོགས་པའི་ཡེ་ཤེས་ལ་

[013B] །གསུམ་པ་ས་བདུན་པ་ལ་འགོད་པ་ནི། ་ལུས་ཅན་རྣམས་ཀྱི་རྒྱུད་སྒྲིབ་པ་སྤོང་རུང་དང་གཉེན་པོ་བསྐྱེད་རུང་དུ་ཡོངས་སུ་སྨིན་པར་བྱེད་པ་ལ་འགོད་པའི་འཕྲིན་ལས་སོ། །བཞི་པས་
བརྒྱད་པ་ལ་འགོད་པ་ལ་གཉིས། རྟོགས་པ་ལ་འགོད་པ་དང། སྤངས་པ་ལ་འགོད་པའོ། །དང་པོ་ནི། ་ཉན་རང་དང་མཐུན་མོང་མིན་པའི་བྱང་ཆུབ་སེམས་དཔའི་ལམ་ལ་འགོད་པའི་འཕྲིན་ལས་སོ། །གཉིས་པ་སྤངས་པ་ལ་
འགོད་པ་ནི། ཆོས་ཐམས་ཅད་་ལ་གཟུང་འཛིན་དུ་མངོན་པར་ཞེན་པ་ལྡོག་པའི་སྲིད་ཞི་མཉམ་ཉིད་ཀྱི་སྦྱོར་བ་ལ་འགོད་པའི་འཕྲིན་ལས་སོ། །ལྔ་པས་དགུ་པ་ལ་འགོད་པ་ནི། ་བྱང་ཆུབ་མ་ཐོབ་ཀྱང་དེ་ཐོབ་པ་དང་འདྲ་བའི་
སྤྲུལ་སྐུའི་མཛད་པ་སྟོན་ནུས་པ་ལ་འགོད་པའི་འཕྲིན་ལས་སོ། །དྲུག་པ་ས་བཅུ་པ་ལ་འགོད་པ་ལ་གསུམ། ས་བཅུ་པ་ཐོབ་མ་ཐག་པ་ལ་འགོད་པ། སྐྱེ་བ་གཅིག་གིས་ཐོགས་པ་ལ་འགོད་པ། སྲིད་པ་ཐ་མ་ལ་འགོད་
པའོ། །དང་པོ་ནི། ་རང་ཉིད་སངས་རྒྱས་པའི་སྣོད་བཅུད་ཀྱི་ཞིང་སྣ་ཚོགས་རྣམ་པར་དག་པ་དང་འོད་ཟེར་ཆེན་པོའི་དབང་བསྐུར་འཐོབ་པ་ལ་འགོད་པའི་འཕྲིན་ལས་སོ། །གཉིས་བསྐྱེ་བ་གཅིག་གིས་ཐོགས་
པ་ལ་འགོད་པ་གསུམ་ནི། ་སྐྱེ་བ་ཕྱི་མ་དེ་ཉིད་ལ་ཞིང་འདིར་དུས་འདིའི་ཚེ་སངས་རྒྱས་འདི་ཞེས་བྱ་བར་འགྱུར་བར་ངེས་པའི་ནུས་པ་དང། ་ཕྱོགས་བཅུའི་སེམས་ཅན་གྱི་དོན་ཚད་མེད་པ་བྱེད་པ་ལ་སངས་རྒྱས་རྣམས་དང་

[014A]༄༅། །མཉམ་པ་ལྟ་བུ་དང། ་འཇིག་རྟེན་གྱི་ཁམས་ཐམས་ཅད་དུ་སངས་རྒྱས་ཀྱི་དྲུང་དུ་འགྲོ་བ་དང་གུས་པས་བསྟེན་པ་དང་ཆོས་ཉན་པ་དང་བསྙེན་བསྐུར་བའི་ཡོན་ཏན་རྣམས་ལ་རིམ་པ་བཞིན་
དུ་འགོད་པའི་འཕྲིན་ལས་སོ། །གསུམ་པ་སྲིད་པ་ཐ་མ་ལ་འགོད་པ་ལ་བཞི། ནུས་པ་ལ་འགོད་པ། རྟོགས་པ་ལ་འགོད་པ། སྤངས་པ་ལ་འགོད་པ། དག་པའི་རྒྱུ་ཚོགས་ལ་འགོད་པའོ། །དང་པོའི་
གཉིས་ནི། ་བྱང་ཆུབ་ཆེན་པོའི་ཡན་ལག་སྟེ་རྒྱུ་ཚོགས། དགེ་བ་མ་ལུས་པ་རྫོགས་པར་བྱེད་པ་དང། ་ལས་འབྲས་ཀྱི་འབྲེལ་པ་ཆུད་མི་ཟ་བས་རྒྱུ་ཚོགས་གཉིས་ཀྱི་ལས་ཀྱིས་འབྲས་བུ་རྫོགས་བྱང་དངོས་
སུ་འབྱིན་པར་མཐོང་བ་ལ་འགོད་པའི་འཕྲིན་ལས་སོ། །གཉིས་པ་རྟོགས་པ་ལ་འགོད་པ་གཉིས་ནི། ་བདེན་བཞིའི་དངོས་པོ་ཐམས་ཅད་ཡང་དག་པར་མཐོང་བའི་ཇི་སྙེད་པ་རྟོགས་པ་དང། ་འདུས་ཀྱིས་
འཁོར་བ་དང་འདུས་མ་བྱས་མྱང་འདས་བླང་དོར་ཐ་དད་དུ་ཡོངས་སུ་ནི་ཤེས་པ་སྟེ་མི་འཛིན་པར་མཉམ་པ་ཉིད་དུ་མཐོང་བའི་ཇི་ལྟ་བ་རྟོགས་པ་ལ་འགོད་པའི་འཕྲིན་ལས་སོ། །གསུམ་པ་སྤངས་པ་ལ་
འགོད་པ་གཉིས་ནི། །་གཅད་བདེ་རྟག་བདག་ཏུ་འཛིན་པའི་ཕྱིན་ཅི་ལོག་བཞི་མངོན་གྱུར་ཐམས་ཅད་སྤངས་པ་དང། ་ཕྱིན་ཅི་ལོག་ཏེ་རྣམས་ཀྱི་གཞི་བདེན་འཛིན་ས་བོན་གཏན་མེད་ཀྱི་ཚུལ་དུ་སྤངས་པ་ལ་

[014B] །བཞི་པ་དགེ་བའི་རྒྱུ་ཚོགས་ལ་འགོད་པ་གཉིས་ནི། །་སྲིད་མཐའི་སྐབས་ཀྱི་སངས་རྒྱས་ཀྱི་རྒྱུ་ཚོགས་དྲི་མས་རྣམ་པར་བྱང་བ་དང། ་རྣམ་པར་བྱང་བའི་ཡོན་ཏན་དེ་དག་སངས་རྒྱས་
ཀྱི་རྒྱུའི་ཚོགས་པར་གནས་པ་ལ་འགོད་པའི་འཕྲིན་ལས་སོ། །གསུམ་པ་ངེས་ལེགས་ཀྱི་ངོ་བོ་ལམ་གྱི་འབྲས་བུ་ལ་འགོད་པ་ནི། ་མི་གནས་པའི་མྱ་ངན་ལས་འདས་བ་དེ་བཞིན་གཤེགས་པའི་ས་ལ་འགོད་པའི་
འཕྲིན་ལས་སོ། །དེ་ལྟར་སྐུའི་ཡོན་ཏན་མཚན་སོ་གཉིས་དང་དཔེ་བྱད་བརྒྱད་ཅུ། གསུང་གི་ཡོན་ཏན་དབྱངས་ཀྱི་ཡན་ལག་དྲུག་ཅུ་རྩ་བཞི། ཐུགས་ཀྱི་ཡོན་ཏན་ཟག་མེད་སྡེ་ཚན་ཉེར་གཅིག་གམ་བརྒྱ་ཞེ་
དྲུག་པོ་དེ་རྣམས་ལེགས་པར་ཤེས་ན་ནི་ཡོན་ཏན་དྲན་པའི་དད་པ་སྐྱེ་ཞིང། འཕྲིན་ལས་ཀྱི་དབྱེ་བ་ཉེར་བདུན་པོ་དེ་རྣམས་ལེགས་པར་ཤེས་ན་ནི། རྣམ་དཀར་གྱི་ཡོན་ཏན་ཆེ་སྐྱེས་ཆུང་སྐྱེས་མཐའ་དག་
སངས་རྒྱས་ཀྱི་འཕྲིན་ལས་ཉག་གཅིག་ཏུ་མཐོང་ནས། བཀའ་དྲིན་དྲན་པའི་གུས་པ་སྐྱེ་ལ། དད་གུས་ཀྱི་ཡུལ་དུ་གྱུར་པའི་སངས་རྒྱས་དེ་ཡང་ལུང་རྟོགས་ཀྱི་ཆོས་ཉམས་སུ་བླངས་པ་ལ་བརྟེན་ནས་འབྱུང་
ཞིང། ཆོས་དེ་ཚུལ་བཞིན་དུ་སྒྲུབ་པ་ནི་འཕགས་པའི་གང་ཟག་རྣམས་ཡིན་པས་ན་ཆོས་དང་དགེ་འདུན་གཉིས་ཀྱང་ཡོན་ཏན་བསམ་གྱིས་མི་ཁྱབ་པ་དང་ལྡན་པ་ཡིན་པས་རྣམ་པ་ཀུན་ཏུ་སྐྱབས་སུ་

[015A]༄༅། །འགྲོ་བ་དང། ཕྱག་འཚལ་བ་དང། མཆོད་པ་འབུལ་བ་སོགས་ཀྱི་སྒོ་ནས་དལ་བའི་རྟེན་ལ་སྙིང་པོ་བླང་བར་བྱའོ། །སྨྲས་པ། རྒྱལ་བའི་གསང་གསུམ་ཡོན་ཏན་མཐའ་ཡས་
པའི་རྒྱལ་བ་ཁོ་ནའི་སྤྱོད་ཡུལ་ཡིན་མོད་ཀྱི། །རྒྱལ་བའི་གསུང་དང་དེ་འགྲེལ་ལ་བརྟེན་ནས། །རྒྱལ་བའི་ཡོན་ཏན་ཅུང་ཟད་གཏམ་དུ་བྱས། །བདག་ནི་ཐོས་ཉུང་སྦྱངས་པའི་སྟོབས་དམན་པས། །མ་བཤད་
ལོག་བཤད་ཧ་ཅང་བཤད་པའི་སྐྱོན། །གང་མཆིས་སྐྱབས་གསུམ་མཁས་པའི་ཚོགས་ལ་བཤགས། །སྒྲིབ་མེད་ཚངས་པའི་དངོས་གྲུབ་སྩལ་དུ་གསོལ། །འདིར་འབད་ཀྱིས་མཚོན་སྒོ་གསུམ་རྣམ་དཀར་
མཐུས། །ས་ལམ་བགྲོད་པ་མྱུར་དུ་མཐར་ཕྱིན་ཏེ། །སྐྱོན་བྲལ་ཡོན་ཏན་རྫོགས་པའི་སངས་རྒྱས་སར། །རང་ཉིད་ཕྱིན་ནས་གཞན་དག་འགོད་པར་ཤོག་ཅེས་པ་འདི་ཡང་དྷ་རྨ་བྷ་དྲས་བྲིས་པའོ། །སརྦ་མངྒ་ལཾ།། །།
༄༅། །ཨཱ་རྱ་ཥ་ཊ་མུ་ཁོ་ནོ་དྷཱ་ར་ཎེ་ནི་སྨྲི་ཏ་པྲ་ས་ད་དའི་པ་ནཱ་མ་བི་ཛ་ཧཱ་ར།།



﻿༄༅། །རྗེ་བཙུན་བླ་མ་དམ་པ་སངས་རྒྱས་ཡེ་ཤེས་ལ་བསྟོད་པ་དངོས་གྲུབ་ཀྱི་འབྱུང་གནས་ཅེས་བྱ་བ། སངས་རྒྱས་ཀུན་གྱིས་བསྔགས་པའི་ཟབ་མོའི་ལམ། །ཇི་བཞིན་
གཟིགས་པའི་ཡེ་ཤེས་མི་དམན་ཞིང། །གཞན་ལ་འདོམས་པའི་བློ་གྲོས་དཔལ་མངའ་བ། །བླ་མེད་དགེ་བའི་བཤེས་ལ་ཕྱག་འཚལ་ལོ། །ལྷ་བཅས་འགྲོ་བའི་འདྲེན་པ་ཤཱཀྱའི་ཏོག་ཞིང་འདིར་རྨད་བྱུང་མཛད་

[003B] །རླབས་ཆེན་བྱང་ཆུབ་མཆོག་ཏུ་ཐུགས་བསྐྱེད་ནས། །མཁས་དང་གྲུབ་པའི་ཚུལ་འཛིན་ཁྱོད་ཕྱག་འཚལ། །བློ་བཟང་བསྟན་པ་རིན་ཆེན་རྒྱ་མཚོ་ལས། །དྲི་མེད་བློ་གྲོས་ཡངས་པའི་དེད་དཔོན་གྱིས། །རིམ་གཉིས་
ཡིད་བཞིན་ནོར་བུའི་དཔལ་བླངས་ནས། །བསྟན་པའི་རྒྱལ་མཚན་འཛིན་པ་ཁྱོད་ཕྱག་འཚལ། །གཞོན་ནུ་ཉིད་ནས་རྣམ་དག་ངེས་འབྱུང་གིས། །སྲིད་འབྱོར་འདོད་པས་བརྟས་པའི་སེམས་སྤངས་ནས། །དྲན་དང་ཤེས་བཞིན་བག་
ཡོད་མཐུ་ལྡན་པ། །ངུར་སྨྲིག་འཛིན་པའི་དབང་པོ་ཁྱོད་ཕྱག་འཚལ། །ཚེ་རབས་དུ་མར་ལེགས་པར་སྦྱངས་པའི་མཐུས། །དཔལ་ལྡན་མདོ་རྒྱུད་ཀུན་གྱི་དེ་ཉིད་དོན། །ཐོས་པའི་མོད་ལ་ཇི་བཞིན་མངོན་གྱུར་པ། །འཇམ་དབྱངས་བླ་
མའི་ཞབས་ལ་ཕྱག་འཚལ་ལོ། །རྡོ་རྗེ་འཆང་དབང་བློ་བཟང་དོན་གྲུབ་ཞབས། །གང་དེའི་སྙན་པའི་སྒྲ་དབྱངས་ཆེར་གཡོ་བ། །རྣ་བའི་དབང་པོར་ལྷུང་བའི་མཚམས་སྦྱོར་གྱིས། །ཞབས་རྡུལ་སྤྱི་བོས་རེག་པ་ཁྱོད་ཕྱག་འཚལ་
མགོན་དེའི་ཞལ་གྱི་པདྨོ་ལས་འོངས་པའི། །ཁོན་མེད་སྙིང་པོའི་ལེགས་བཤད་བདུད་རྩི་ཡིས། །ཁྱོད་ཐུགས་རྙོག་བྲལ་དག་པའི་བུམ་བཟང་ནི། །མ་ལུས་ལེགས་པར་གཏམས་པ་ཁྱོད་ཕྱག་འཚལ། །བུ་རམ་ཤིང་པས་མི་
ཕམ་མགོན་ལ་བཞིན། །གཉིས་མེད་གསུང་པའི་རིང་ལུགས་བླ་ན་མེད། །དམ་ཆོས་རྒྱལ་སྲིད་སྐྱོང་བར་དབང་བསྐུར་བའི། །ཀུན་མཁྱེན་ཆོས་ཀྱི་རྒྱལ་པོ་ཁྱོད་ཕྱག་འཚལ། །བྱམས་དང་སྙིང་རྗེ་ལྷག་བསམ་རྣམ་དག་ལས། །བྱང་

[004A]༄༅། །ཆུབ་སེམས་གཉིས་ཆ་ཤས་ཡོངས་སུ་རྫོགས། །རྒྱལ་སྲས་སྤྱོད་པའི་འོད་དཀར་གྱིས་མཛེས་པའི། །ཡོན་ཏན་བདུད་རྩིའི་འབྱུང་གནས་ཁྱོད་ཕྱག་འཚལ། །རྣམ་དག་རང་བཞིན་རྟོགས་པའི་མཉམ་གཞག་
དང། །གང་སྣང་འཁོར་ལོར་འཆིང་བའི་རྣལ་འབྱོར་དང། །འགྱུར་མེད་བདེ་སྟོང་རྡོ་རྗེའི་ཐུགས་མངའ་བའི། །ཟུང་འཇུག་རྡོ་རྗེ་འཛིན་པ་ཁྱོད་ཕྱག་འཚལ། །ལྷན་སྐྱེས་བདེ་ཆེན་མཛེས་ལྡན་སྒྱུ་མའི་སྐུས། །རྣམ་རོལ་ཁྱབ་བདག་
དཔལ་ལྡན་དང་པོའི་མགོན། །འགྲོ་ལ་བརྩེ་བས་བསྐྱོད་པའི་ཟློས་གར་གྱིས། །བཤེས་གཉེན་ཚུལ་བཟུང་མགོན་པོ་ཁྱོད་ཕྱག་འཚལ། །རྒྱལ་བའི་མཐུ་སྟོབས་ཀུན་དངོས་གཤིན་རྗེའི་གཤེད། །ཟླ་ཞལ་དྭངས་བའི་ཆུ་ནང་
གཟུགས་བརྙན་བཞིན། །སྙིགས་དུས་གདུག་པ་ཡོངས་ལ་ཁྲོས་པའི་གར། །སྟོན་མཛད་མཐུ་སྟོབས་དབང་པོ་ཁྱོད་ཕྱག་འཚལ། །ཤེས་བྱའི་དཀྱིལ་འཁོར་མ་ལུས་བདེ་བ་ཆེར། །དབྱེར་མེད་གཅིག་ཏུ་འདོམས་པ་སྡོམ་
པའི་མཆོག་གང་གི་ཐུགས་ཀྱི་ཡེ་ཤེས་གཅིག་པུ་ཉིད། །དཔལ་ལྡན་བདེ་བའི་མགོན་པོ་ཁྱོད་ཕྱག་འཚལ། །རབ་འབྱམས་རྒྱལ་བའི་འཁོར་ལོ་ཀུན་གྱི་སྲོག་མི་བསྐྱོད་རྡོ་རྗེ་བརྩེ་བའི་སྒྱུ་འཕྲུལ་ནི། །ངུར་སྨྲིག་འཛིན་པའི་
རོལ་པ་ལ་བརྟེན་ནས། །གསང་བའི་དགའ་སྟོན་འགྱེད་པ་ཁྱོད་ཕྱག་འཚལ། །གྲངས་མེད་བརྩེ་ལྡན་རྣམས་ཀྱི་ཐུགས་རྗེ་ནི། །གཅིག་ཏུ་བསྡུས་པ་དགྱེས་མཛད་རྡོ་རྗེ་ཡི། །དམིགས་མེད་སྙིང་རྗེའི་རང་བཞིན་ལས་འཁྲུངས་

[004B] །རྨད་བྱུང་ཐུགས་རྗེའི་གཏེར་ཆེན་ཁྱོད་ཕྱག་འཚལ། །དོན་གཉིས་ལྷུན་གྱིས་གྲུབ་པའི་སྟོན་པ་མཆོག་བདེན་གཉིས་ཟུང་དུ་འཇུག་པ་དམ་པའི་ཆོས། །རིག་གྲོལ་གཉིས་ལྡན་འཕགས་ཚོགས་དགེ་འདུན་ཏེ། །བསྐྱབས་གསུམ་
ཀུན་འདུས་ཁྱོད་ལ་ཕྱག་འཚལ་ལོ། །དེང་ནས་བཟུང་སྟེ་ཚེ་རབས་ཐམས་ཅད་དུ། །མགོན་པོ་ཁྱོད་ཀྱིས་བརྩེ་བས་རྗེས་བཟུང་ནས། །གདམས་དང་རྗེས་སུ་བསྟན་པའི་གནས་རྣམས་ལ། །བླང་དོར་ཚུལ་བཞིན་བྱེད་པར་བྱིན་གྱིས་
རློབས། །འདི་ནང་ཕུན་ཚོགས་རྨི་ལམ་དགའ་སྟོན་དང། །སྲིད་འབྱོར་མནར་མེད་རྩུབ་རེག་ལྟར་མཐོང་ནས། །འགྲོ་ཀུན་དོན་དུ་བྱང་ཆུབ་སེམས་བསྐྱེད་དེ། །ཕྱིན་དྲུག་སྤྱོད་པས་འདའ་བར་བྱིན་གྱིས་རློབས། །རྡོ་རྗེ་འཛིན་པའི་དེད་
དཔོན་ལ་བརྟེན་ནས། །ཟབ་ཡངས་རྒྱུད་སྡེའི་རྒྱ་མཚོར་རབ་ཞུགས་ཏེ། །རྣམ་དག་ཟུང་འཇུག་ཡིད་བཞིན་ནོར་བུ་དེ། །མཐོང་ཆོས་ཉིད་ལ་གྲུབ་པར་བྱིན་གྱིས་རློབས། ཅེས་པ་འདི་ནི་རྗེ་བཙུན་བླ་མ་དམ་པ་དེ་ཉིད་ཀྱི་བཀའ་དྲིན་
གྱིས་འཚོ་བ་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་དབེན་དགོན་གྱི་གཙུག་ལག་ཁང་དུ་དད་པས་སྦྱར་བའོ།།



