
[001A]༄༅། །འཇམ་མགོན་བསྟན་སྲུང་ཡོངས་ཀྱི་ཐུ་བོ་མཆོག་རྡོ་རྗེ་ཤུགས་ལྡན་སྲོག་དབང་ཟབ་མོའི་ཚུལ། །བྱིན་རླབས་རིན་ཆེན་ཕུང་པོ་འདྲེན་པ་
ཡི༑ །ཡིད་ཆེས་ནོར་བུའི་ཤིང་རྟ་ཞེས་བྱ་བཞུགས། །དམ་ཉམས་དམ་སེལ་འཆལ་བ་དེ་དག་ལ། །སྟོན་དང་བལྟ་མཁན་དེ་ཡི་སྙིང་དྲོན་རྒྱ། །

[001B] །ཡེ་ཤེས་ཐིག་ལེ་གུར་ཀུམ་གཞོན་ནུའི་འཛུམ། །མིག་སྨན་སྲིན་པོར་བསྒྱུར་བའི་གར་སྟབས་ཉིད། །རྣོ་མྱུར་དྲེགས་པའི་བརྟུལ་ཞུགས་སྣ་ཚོགས་ཀྱང། །རང་བཞིན་
བྱང་ཆུབ་རྡོ་རྗེའི་ངོ་བོར་བདུད། །མཐའ་དག་གཞན་སེམས་རོལ་བ་ཕྲ་མོ་ཚུན། །ཇི་བཞིན་གཟིགས་ནས་འཕྲིན་ལས་དེ་དེ་བཞིན། །འབད་མེད་འཇུག་པ་འདི་ནི་ཀུན་མཁྱེན་ལས། །གཞན་
དུ་སུ་ཞིག་ཚད་མས་རྟོགས་པར་བགྱིད། །དེ་ཕྱིར་ཁྱབ་བདག་རྡོ་རྗེ་སེམས་དཔའི་ངོར། །ཡིད་ཆེས་ལུང་དང་རིགས་པས་ངེས་པ་ཡིས། །ཉེ་བརྒྱུད་སྲོག་དབང་ཟབ་མོའི་སྨིན་བྱེད་བཀའ། །འབད་
པ་ཆེན་པོས་རྙེད་པ་འདིར་དགོད་བྱ།  །དེ་ལ་འདིར་ཚང་ལ་མ་ནོར་བའི་བསྟན་པའི་སྙིང་པོ་བློ་བཟང་རྒྱལ་བ་གཉིས་པའི་རེང་ལུགས་དྲི་མ་མེད་པ་སྲུང་ཞིང་སྐྱོང་བ་ལ་ཐུགས་བསྐྱེད་འཕྲིན་ལས་འགྲན་པའི་ཟླ་ཐམས་ཅད་དང་བྲལ་བ། བྱིན་རླབས་ཀྱི་

[002A] །རོལ་པ་མངོན་སུམ་སྦར་བཅངས་སུ་སྦྱིན་པར་མཛད་པའི་བསྟན་སྲུང་ཆེན་པོ་རྡོ་རྗེ་ཤུགས་ལྡན་རྩལ་གྱི་སྲོག་གཏད་ཀྱི་བཀའ་ཟབ་མོ་སྔ་སོར་བླ་མ་རིན་ཆེན་དབང་རྒྱལ་གྱི་ཡིག་ཆའི་སྟེང་ནས་གནང་སྲོལ་ཟབ་མོ་དེ་ལྟར་ཡང་
དུས་ཕྱིས་དབང་རྒྱུན་ལྟ་ཅི། རྗེས་ཆོག་གི་ཡིག་ཆ་ཙམ་ཡང་ནམ་མཁའི་མེ་ཏོག་གི་སྤུན་ཟླར་གྱུར་པ་ལྟ་བུར་མ་རྙེད་ཅིང། ཆོས་སྐྱོང་ཆེན་པོ་རང་ཉིད་ནས་ངོས་ལ་དབང་བཀའ་གསར་དུ་བརྩོམ་དགོས་ཀྱི་བཀའ་ལན་གཉིས་ཙམ་ཕེབས་ཤིང། རང་གི་ཉམས་དང་སྦྱར་
བའི་སྲོག་དབང་ལན་རེ་གཉིས་ཙམ་སློབ་མ་འགའ་རེ་ལ་ཆིག་བརྒྱུད་དུ་སྤེལ་བ་དང། ཡིག་ཆའི་ས་བོན་ཙམ་བཀོད་པ་ཡོད་ཀྱང། དེ་ཙམ་ལ་འཕྱོན་མའི་བུ་ལྟར་ཡིད་རྟོན་མ་ནུས་པས། སླར་ཡང་བདག་གི་སྐྱབས་གཅིག་ངེས་པ་དོན་གྱི་རྡོ་རྗེ་འཆང་ཁྱབ་
བདག་སྟག་ཕུ་བ་ཆེན་པོར་རྒྱུ་མཚན་ཞིབ་གསོལ་དང་བཅས་རང་གིས་བྱས་པའི་ཡིག་ཆའི་ས་བོན་རྣམས་ཕུལ་ཏེ་གསོལ་བ་བཏབ་པར། རྡོ་རྗེ་འཆང་ཆེན་པོ་གང་ཉིད་ནི་ཚུར་མཐོང་གདུལ་བྱའི་སྣང་ངོར་ཤིན་ཏུ་སྦས་པའི་བརྟུལ་ཞུགས་ཀྱི་ཚུལ་འཛིན་པ་ལས་

[002B] འདིར་རྒྱལ་ཆེན་འདི་
ཉིད་ཀྱི་སྲོག་དབང་ཟབ་མོ་འདི་ཉིད་གསན་ཚུལ་གྱི་ལོ་རྒྱུས་ཀྱང་རྗེ་བླ་མ་རྡོ་རྗེ་འཆང་ཉིད་ཀྱི་གསུང་ལས། རྟག་ཏུ་འཁྲུལ་ཡང་ཉིད་འཁྲུལ་བག་ཆགས་སྡེབས། །བླ་མའི་བཀའ་བཞིན་གསོལ་བ་བཏབ་པའི་མོད། །ཡིད་དགའི་ཞིང་སླེབ་པདྨའི་ངད་ལྡན་དྲུང། །འདོད་དོན་གསོལ་བས་
དགྱེས་ཞལ་འཛུམ་བག་བཅས། །གསུང་སྐྱེས་སེམས་དཔའ་ཆེན་པོར་དགོངས་པ་གཏད། །རཱ་ངཱ་གདོང་ལྔའི་ཁྲི་གསེབ་ནས་དྲངས་ཏེ། །མངག་གཞུག་གཏད་བ་བླ་མའི་གསུང་དང་མཐུན། །མི་འདྲའི་ཁྱད་པར་ཅུང་ཟད་ཁ་བསྐངས་ཏེ། །པདྨའི་མིང་གིས་དགའ་བའི་ཚལ་དུ་བཀོད། །དགེ་བས་
བླ་མའི་སྐུ་ཚེ་མཛད་འཕྲིན་རྒྱས། །བུ་སློབ་སེམས་འདུལ་འཛིན་པར་མཐུན་ཆོས་འབྱོར་བ་དེ་དགས་འཚོ། །ཁྱད་པར་འཇམ་མགོན་རིང་ལུགས་རྒྱས་གྱུར་ཅིག་ཅེས་གསུངས་པ་ལྟར། ཁོ་བོས་ཕུལ་བའི་ས་བོན་དང། བླ་མ་རྡོ་རྗེ་འཆང་ཉིད་ཀྱི་གཟིགས་སྣང་གི་ཉེ་བརྒྱུད་ཟབ་མོ་གུང་
བསྒྲིགས་ཏེ་སྩལ་བལྟར་གྱི་ཆོ་གར་ལྷན་ཐབས་ཀྱང་བསྲེས་ཏེ་ནག་འགྲོས་སུ་དགོད་པ་ལ། གཙང་ཞིང་དབེན་པའི་གནས་སུ་སྟེགས་ཀྱི་ཁར་རྒྱལ་ཆེན་རིགས་ལྔའི་རྟེན་གཏོར་སྙིང་གཟུགས་གཙོ་འཁོར་ལྔ་མཐེབ་སྐྱུས་བསྐོར་བ་ཁ་དོག་རང་རང་གི་སྐུ་མདོག་དང་མཐུན་པའམ། ཡང་ན་
ཐམས་ཅད་འབྲི་སྨུག་གིས་ཁ་བསྒྱུར་བར་སོ་སོར་རྒྱལ་ཆེན་རིགས་ལྔའི་སྐུ་ཙཀ་རང་རང་གི་སྐུ་མདོག་དང་མཐུན་པའི་དར་གྱི་ཅོད་པན་དབྱངས་པ་མཉྫིའི་སྟེང་དུ་བཀོད། མདུན་དུ་འབུལ་གཏོར་གོང་མཚུངས་དང། ཞི་དྲག་གི་ཉེར་སྤྱོད། ཇ་ཆང་འོ་ཕུད་སོགས་ཅི་འབྱོར། སྤྲོ་ནི་ཏོགས་

[003A]༄༅། །ཀྱི་འཁོར་ལོ་དང། གཞན་ཡང་ཡི་དམ་གྱི་མཆོད་གཏོར་སྤྱི་ལྟར། རྒྱལ་ཆེན་རིགས་ལྔའི་ཕྱག་མཚན་གྱི་ཙཀླི། སྲོག་འཁོར། བླ་རྡོ་དང་ལམ་རིམ་ཆེན་མོའི་པོ་ཏི་བཅས་བཤམ། སྒྲུབ་པ་པོའི་མདུན་དུ་རྡོར་དྲིལ། ཌཱ་མ་རུ། ནང་མཆོད་
བསང་ཆུ་རྣམས་འདུ་བྱས། ཡི་དམ་རྡོ་རྗེ་འཇིགས་བྱེད་དཔའ་བོ་གཅིག་བའི་བདག་བསྐྱེད་གཏོར་འབུལ་དང་བཅས་པ་ལེགས་པར་བཏང། རྒྱལ་ཆེན་གྱི་མཆོད་པ་བྱིན་བརླབ། མདུན་གྱི་རྟེན་གཏོར་  ཧྲཱིཥྚཱི་ ས་བསངས།  སབྷཱ་ཝས་སྦྱངས། སྟོང་པའི་ངང་ལས་རང་
གི་མདུན་དུ་བཻཌཱུརྱའི་ས་གཞིར་ ཅེས་པ་ནས།  ཉིན་མཚན་དུས་དྲུག་བྱར་མ་གཡེལ་མཛོད།  །བར་གྱི་མངོན་རྟོགས་སྤྱན་འདྲེན། མཆད་བསྟོད། བཤགས་པ། བསྐང་བ། བཟླས་པ། གཏོར་འབུལ། བསྟོད་པ། འཕྲིན་བཅོལ་རྣམས་བསྐང་ཆོག་འབྲིང་པོ་ལས་བྱུང་བ་
ལྟར་ལེགས་པར་བཏང། དེ་ནས་སློབ་མའི་དོན་དུ་གསོལ་བ་འདེབས་བ་ནི།  འཇམ་མགོན་རྒྱལ་བའི་བསྟན་སྲུང་སྤྲུལ་བའི་རྒྱལ་ཆེན་རྡོ་རྗེ་ཤུགས་ལྡན་རིགས་ལྔ་དྲག་པོ་རྩལ་འཁོར་དང་བཅས་པ་རྣམས་ཀྱིས། བདག་གིས་སློབ་མ་ལ་
དབང་བསྐུར་བའི་གནང་བ་སྩལ་ཏེ་བདག་དང་སློབ་མ་རྣམས་བྱང་ཆུབ་མ་ཐོབ་བར་དུ་རྗེས་སུ་འཛིན་པར་མཛད་དུ་གསོལ།  ཞེས་གསོལ་བ་བཏབ་བས་དགྱེས་བཞིན་དུ་གནང་བར་བསམ། དེ་ནས་སྲོག་དབང་དངོས་བསྐུར་པ་ལ། ཆོས་སྐྱོང་ཉིད་ཀྱིས་
འཇིགས་བྱེད་དབང་གིས་སྨིན་པའི་སློབ་མ་ལ། །སྐུ་གསུང་ཐུགས་ཀྱི་རྗེས་གནང་ཐོབ་བར་འགྱུར། །ཅེས་གསུངས་པ་ལྟར་སློབ་མ་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་བཞི་རྣམ་པར་དག་པ་ཐོབ་ཅིང་དམ་ཚིག་ལ་གནས་པ་དང། ཆོས་སྐྱོང་ཆེན་པོ་འདི་ཉིད་ལ་སྙིང་ནས་མོས་པ་

[003B] གྲལ་དུ་འཁོད་པ་ལ་མེ་ཏོག་བཀྱེ་བསྡུ་བྱ། བགེགས་གཏོར་སྤྱི་འགྲེ་ལྟར་བཏང། དེ་ནས།  འོ༑ མར་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་
འཕང་འཐོབ་བར་བྱ། དེའི་ཕྱིར་དུ་དམ་པའི་ཆོས་ཟབ་མོ་གསན་སྙམ་པའི་སྒོ་ནས་ཀུན་སློང་བྱང་ཆུབ་ཀྱི་སེམས་རིན་པོ་ཆེ་ལེགས་པར་གསལ་བཏབ་ནས་གསན་པར་ཞུ། གང་གསན་པར་བྱ་བའི་ཆོས་ནི། ཀུན་གཟིགས་རྒྱལ་བའི་དབང་པོ་ལྔ་པ་ཆེན་པོའི་གསུང་
ལས༑ རྨད་བྱུང་རྣམ་ཐར་གཙང་མའི་ཁྲིམས་དང་ལྡན། །རླབས་ཆེན་རྒྱལ་སྲས་སྤྱོད་བའི་སྙིང་སྟོབས་ཆེ། །བདེ་སྟོང་མཆོག་གི་རིམ་གཉིས་རྣལ་འབྱོར་སྤྱོད། །བློ་བཟང་རྒྱལ་བའི་བསྟན་དང་མཇལ་བར་ཤོག་ཅེས་དང། རྒྱལ་མཆོག་
བདུན་པ་ཆེན་པོས། སྐུ་བཞིའི་རོ་མངར་གཡུར་ཟ་བློ་བཟང་གི་རིང་ལུགས་ས་ཧཱ་ཀ་ར་འདི་མཐོང་ཚེ། །ཐོས་བསམ་ཙཱུ་ཏའི་འཁྲི་ཤིང་སྟོབས་ཕྲ་ཡང། །བརྩོན་པས་འཁྲིལ་ཏེ་གཞན་ལ་དགའ་བློ་བཏང།  །ཞེས་གསུངས་བ་ལྟར།  བསིལ་ལྡན་
གྱི་ལྗོངས་འདིར་རིས་སུ་མ་མཆིས་པའི་གྲུབ་བའི་མཐའ་ཇི་སྙེད་ཅིག་བཞུགས་པའི་ནང་ནས་ཚང་ལ་མནོར་བའི་བསྟན་པའི་སྙིང་པོ་རབ་དང་ཕུལ། རྒྱལ་མཚན་གྱི་ཏོག་ལྟར་ཀུན་ལས་ཁྱད་པར་དུ་འཕགས་པ་ནི་འཇམ་མགོན་ཙོང་ཁ་པ་ཆེན་པོའི་བཞེད་སྲོལ་འདི་
ཉིད་ཁོ་ན་ཡིན་ལ། འདི་ཉིད་འཛིན་སྐྱོང་སྤེལ་བ་ལ་སྙིགས་མའི་དུས་འདིར་ལས་བཞིའི་འཕྲིན་ལས་ཀྱི་རོལ་པ་རྣོ་མྱུར་ཐོག་རྒོད་དྲག་པོ་ལྟར་གྱི་མཐུ་སྟོབས་ནུས་པ་གཞན་ལས་ཆེས་ཆེར་འཕགས་པ་བསྟན་སྲུང་ཆེན་པོ་རྡོ་རྗེ་ཤུགས་ལྡན་རྩལ་ཞེས་

[004A]༄༅། །ཡོངས་སུ་གྲགས་པ་འདི་ཉིད་ཀྱི་སྲོག་གཏད་སྔ་སོར་བླ་མ་རིན་ཆེན་དབང་རྒྱལ་གྱི་ཡིག་ཆའི་སྟེང་ནས་གནང་སྲོལ་ཡོད་འདུག་ཀྱང། དུས་ཕྱིས་རྗེས་གནང་གི་རྒྱུན་ལྟ་ཅི། ཡིག་ཆ་ཙམ་ཡང་མཐོང་ཐོས་ཀྱི་ཡུལ་དུ་མ་
རྙེད་ཅིང། བསྟན་སྲུང་ཆེན་པོ་གང་ནས་ཁོ་བོར་རྒྱལ་ཆེན་རིགས་ལྔའི་རྗེས་ཆོག་གསར་བརྩོམ་གྱིས་སྤེལ་དགོས་ལན་འགར་རྗེས་སུ་གདམས་པར། རང་གི་ཉམས་དང་བསྟུན་པའི་ཡིག་ཆའི་ས་བོན་འགའ་རེ་བཀོད་ཅིང། དམ་པ་རེ་ཟུང་ལ་
ཆིག་བརྒྱུད་དུ་ཕུལ་ཡང། དེ་ཙམ་ལ་འཕྱོན་མའི་བུ་ལྟར་ཡིད་རྟོན་མ་ནུས་པས། བདག་ཅག་གི་རྣམ་པར་འདྲེན་པ་ངེས་པ་དོན་གྱི་རྡོ་རྗེ་འཆང་ཁྱབ་བདག་སྟག་ཕུ་བ་ཆེན་པོར་རྒྱུ་མཚན་ཞིབ་གསོལ་དང་བཅས་གསོལ་བ་བཏབ་པར། བླ་མ་རྡོ་
རྗེ་འཆང་ཉིད་ཀྱི་གསུང་ལས། རྟག་ཏུ་འཁྲུལ་ཡང་ཉིད་འཁྲུལ་བག་ཆགས་སྡེ་བས། །བླ་མའི་བཀའ་བཞིན་གསོལ་བ་བཏབ་པའི་མོད། །ཡིད་དགའི་ཞིང་སླེབ་པདྨའི་ངད་ལྡན་དྲུང། །འདོད་དོན་གསོལ་བས་དགྱེས་ཞལ་འཛུམ་བག་བཅས། །
གསུང་སྐྱེས་སེམས་དཔའ་ཆེན་པོར་དགོངས་པ་གཏད། །རཱ་ཛཱ་གདོང་ལྔའི་ཁྲི་གསེབ་ནས་དྲངས་ཏེ། །མངག་གཞུག་གཏད་པ་བླ་མའི་གསུང་དང་མཐུན། །མི་འདྲའི་ཁྱད་པར་ཅུང་ཟད་ཁ་བསྐངས་ཏེ། །པདྨའི་མིང་གིས་དགའ་བའི་ཚལ་དུ་བཀོད། །
དགེ་བས་བླ་མའི་སྐུ་ འདུལ་འཛིན་པར་  ཚེ་མཛད་འཕྲིན་རྒྱས། །བུ་སློབ་སེམས་མཐུན་ཆོས་འབྱོར་བདེ་དགས་འཚོ། །ཁྱད་པར་འཇམ་མགོན་རིང་ལུགས་རྒྱས་གྱུར་ཅིག་ཅེས་གསུངས་པ་ལྟར་དག་པ་ཡེ་ཤེས་ཀྱི་གཟིགས་ངོར། འཇམ་

[004B]
རླབས་ཀྱི་ཚན་ཁ་གཞན་ལས་ཁྱད་པར་དུ་འཕགས་པ་འདི་ཉིད་འབུལ་བ་ལ་སློབ་དཔོན་གྱི་བྱ་བའི་རིམ་པ་རྣམས་གྲུབ་ནས། སློབ་མའི་བྱ་བའི་རིམ་པ་ལ་ཁྲུས་ཕྱག་གཉིས་སྔོན་དུ་སོང་ནས་སྐབས་སུ་བབ་པ་མཎྜལ་ཡིན་པས། བླ་མ་རྡོ་རྗེ་འཇིགས་
བྱེད་དཔའ་བོ་གཅིག་པར་གསལ་བ་ལ་དབང་གི་དོན་དུ་མཎྜལ་ཞིག་མཛད་པར་ཞུ།  ཞེས་མཎྜལ་འབུལ་དུ་གཞུག་  །དེ་ནས་གསོལ་བ་འདེབས་པ་འདིའི་རྗེས་ཟློས་མཛོད།  ཅེས་བརྗོད་ནས།  བློ་བཟང་རྒྱལ་བསྟན་བསྲུང་བ་དང། །འཛིན་སྐྱོང་སྤེལ་བར་བྱ་
བའི་ཕྱིར། །བསྟན་སྲུང་རྡོ་རྗེ་ཤུགས་ལྡན་གྱི། །སྲོག་དབང་ཟབ་མོ་སྩལ་དུ་གསོལ།  །ཞེས་ལན་གསུམ་གྱིས་གསོལ་བ་གདབ།  དཀོན་མཆོག་གསུམ་ལ་ སོགས་བྱང་སྡོམ་སྤྱི་ལྟར།  དེ་ནས་སློབ་མ་ཡི་དམ་དུ་བསྐྱེད་པ་ལ་ཆོས་སྐྱོང་བཀའ་སྡོད་ཀྱི་ཚུལ་དུ་སྦྱིན་པ་
ཡིན་པས་ངེད་ཀྱི་ཆོ་གའི་ཚིག་རིས་དང་མཐུན་པར་དཔལ་རྡོ་རྗེ་འཇིགས་བྱེད་དཔའ་བོ་གཅིག་པའི་སྐུར་གྱུར་པའི་མོས་པ་མཛོད།  བྱས་ལ། སློབ་མ་བསངས་སྦྱངས།  སྟོང་པའི་ངང་ལས་ རྡོ་རྗེ་འཇིགས་བྱེད་དཔའ་བོ་གཅིག་པ་ཞལ་ཕྱག་ཡོངས་རྫོགས་སེམས་དཔའ་སུམ་
བརྩེགས་ཅན་དུ་བསྐྱེད་པ་གཞུང་ལྟར་བྱེད།  དེ་ནས་ལྷ་ངོ་བསྟན་བ་ནི།  སློབ་མ་ལ།  མདུན་གྱི་རྟེན་གཏོར་འདི་ཉིད་ཀྱང་རྔམས་བརྗིད་རོལ་བའི་ཕོ་བྲང་གི་དབུས་སུ་འཇིགས་རུང་སེངྒེའི་གདན་གྱི་སྟེང་དུ་སྤྲུལ་པའི་རྒྱལ་ཆེན་རྡོ་རྗེ་ཤུགས་ལྡན་རྩལ་སྐུ་མདོག་

[005A]༄༅། །དམར་སྨུག་དགྱེས་འཛུམ་བཞད་པའི་ཞལ་ཅན་སྤྱན་གསུམ་པ། ཕྱག་གཡས་སྤུ་གྲི་འཕྱར་ཞིང། གཡོན་དམ་ཉམས་ཀྱི་ཙིཏྟ་ཞལ་དུ་སྟོབ་པ། མཆན་ཁུང་གཡོན་ན་ཁམས་གསུམ་དབང་དུ་འགུག་པའི་ལྕགས་
ཀྱུ་དར་དམར་གྱིས་བརྒྱན་པ་དང་གཏེར་གྱི་ནེའུ་ལེ་འཆང་བ། སྐུ་ལ་རབ་བྱུང་གི་ཆས་ཀྱིས་མཛེས་ཤིང། དབུ་ལ་གསེར་གྱི་ཐང་ཞྭ་དར་གྱི་རྒྱན་ཅན་དང། ཞབས་ལ་གསང་ཕུ་སྟག་ལྷྭ་མ་བཞེས་པ་རོལ་པའི་སྟབས་ཀྱིས་བཞུགས་པ། དེའི་མདུན་
དུ་རྣམ་སྣང་ཤུགས་ལྡན་རྩལ་ཞི་མཛད་སྒྲིབ་པ་ཀུན་སེལ་དཀར་པོ། གཡས་སུ་རིན་ཆེན་ཤུགས་ལྡན་རྩལ་རྒྱས་མཛད་སྲིད་གསུམ་དཔལ་འབར་སེར་པོ། རྒྱབ་ཏུ་པདྨ་ཤུགས་ལྡན་རྩལ་དབང་སྡུད་སྣོད་བཅུད་ཟིལ་གནོན་དམར་པོ། གཡོན་དུ་
ཀརྨ་ཤུགས་ལྡན་རྩལ་འཇོམས་མཛད་རྡོ་རྗེ་ཤུགས་ལྡན་སྨུག་ནག་དེ་དག་གི་མཐའ་སྐོར་དུ་མཛེས་སྡུག་ཡུམ་ཆེན་དགུ་སྣ་འདྲེན་དགེ་སློང་བརྒྱད། ལས་མཁན་སྟག་ཤར་བཅུ་ལ་སོགས་པ་འཁོར་ཚོགས་རྒྱ་མཚོས་བསྐོར་བ། སྐུ་གཟི་
བརྗིད་ཕུན་སུམ་ཚོགས་ཤིང། གསུང་རྡོ་རྗེའི་དབྱངས་ཀྱི་རོལ་མོ་འཁྲོལ་བ། ཐུགས་བདེ་སྟོང་རྣམ་པར་མི་རྟོག་པའི་ངང་ནས་འཕྲིན་ལས་རྣམ་བཞིའི་སྒྱུ་འཕྲུལ་བྱེ་བ་ཕྲག་བརྒྱས་བསྟན་པ་བསྲུང་བའི་ལས་ལ་གཞོལ་བ་འདི་ན་མངོན་སུམ་དུ་བཞུགས་
ཡོད་སྙམ་པའི་མོས་པ་མཛོད།  ཅེས་བརྡ་སྦྲད། དེ་ནས།  དེས་ལྷ་ངོ་བསྟན་པ་དེ་སོང་ནས། ད་སྐུ་གསུང་ཐུགས་ཡོན་ཏན་འཕྲིན་ལས་ཀྱི་སྲོག་གཏད་ལྔ་ལས། དང་གོ་སྐུའི་སྲོག་གཏད་དུ་མདུན་བསྐྱེད་ཀྱི་ཆོས་སྐྱོང་སློབ་མའི་སྲུང་མར་གཉེར་དུ་

[005B]  བྱས་ལ། དམིགས་རྣམ་དྲག་པོ་དང་བཅས་མཆོད་འབྲུ་འཐོར་ཞིང།  རྣལ་འབྱོར་རེ་སྐོང་ཡིད་བཞིན་ནོར་བུ་མཆོག་རྡོ་རྗེ་ཤུགས་ལྡན་རིགས་ལྔ་དམ་ལྡན་འདིའི། །སྲུང་མར་གཉེར་དུ་གཏད་ན་
འབྲལ་མེད་དུ། །ཕ་ཡིས་བུར་བཞིན་རྗེས་སུ་སྐྱོང་བར་མཛོད།  །ཅེས་ལན་གསུམ་གྱིས་གཉེར་དུ་གཏད་བ་བཞིན་ཞལ་གྱིས་བཞེས་པར་བླ་སློབ་གཉིས་ཀས་བསམ།  དེ་ལྟར་གཉེར་དུ་གཏད་བས་སྐུའི་བྱིན་རླབས་ཀྱི་སླད་དུ་མདུན་གྱི་ཆོས་སྐྱོང་ལས་རང་འདྲའི་སྐུ་དཔག་ཏུ་མེད་པ་
འཕྲོས་ནས་སྙིང་གའི་ཧཱུཾ་ལ་ཐིམ་པས་སྐུའི་སྲོག་གཏད་ཟབ་མོ་ཐོབ་པའི་མོས་བ་མཛོད།  བྱས་ལ། བཛྲ་བི་ཀིའི་མཇུག་ཏུ་ཨ་བེ་ཤ་ཡ་བཏགས་པ་བཟླ།  གཉིས་པ་གསུང་གི་སྲོག་གཏད་འབུལ་བ་ལ། མདུན་བསྐྱེད་ཀྱི་ཆོས་སྐྱོང་གི་ཐུགས་ཀའི་ཧཱུཾ་ལས་སྔགས་
ཕྲེང་བྱུང་བ་ཁྱེད་རང་རྣམས་ཡི་དམ་དུ་གསལ་བའི་ཐུགས་ཀའི་ཧཱུཾ་གི་ཞབས་ཀྱུ་ནས་ཡར་ཐིམ་སྟེ་སྲོག་གི་སྙིང་པོ་དབང་དུ་འདུས་པའི་མོས་པ་དང་བཅས་འདིའི་རྗེས་ཟློས་མཛོད།  བྱས་ལ།  ཨོཾ་བཛྲ་བི་ཀྱི་བི་ཊྞ་སཱཧཱ། ལན་གསུམ། ཨོཾ་དྷརྨཱ་པཱ་ལ་མཧཱ་རཱ་ཛཱ་བཛྲ་བེ་
ག་ཝ་ན་རུ་དཔཉྩ་ཀུ་ལ་སརྦ་ཤ་ཏྲུཾ་མའར་ཡ་ཧཱུཾ་ཕཌ།  ལན་གསུམ་རྗེས་ཟློས་བྱེད་དུ་གཞུག་དེ་ནས་དེའི་མཐའ་རྟེན་དུ། བླ་གནས་ཀྱི་གཙོ་བོ་བྱང་ཆུབ་ལམ་རིམ་ཆེན་མོའི་པོ་ཏི་ལག་ཏུ་བཞག་ལ།  རྒྱལ་ཆེན་ལུས་དང་གྲིབ་མ་ཇི་བཞིན་དུ། །མི་འབྲལ་འགྲོགས་པའི་བླ་གནས་
གཙོ་བོ་འདི། །ཁྱོད་ལ་གཏད་པས་དེང་ནས་བྱང་ཆུབ་བར། །བསྲུང་སྐྱོབ་རྣམ་བཞིའི་འཕྲིན་ལས་མ་གཡེལ་ཀྱཻ།  །ཞེས་གཏད། དེ་ནས།  དེས་གསུང་གི་སྲོག་གཏད་སོང་ནས། གསུམ་པ་ཐུགས་ཀྱི་སྲོག་གཏད་ལ། མདུན་བསྐྱེད་ཆོས་སྐྱོང་གི་

[006A]༄༅། །ཐུགས་ཀ་ནས་ཐུགས་སྲོག་ཧཱུཾ་ཡིག་སྔོན་པོ་དཔག་ཏུ་མེད་པ་བྱུང། རང་གི་སྙིང་གའི་ཧཱུཾ་ལ་ཐིམ་པའི་མོས་པ་མཛོད།  བྱས་ལ་དམིགས་རྣམ་བསྟན།  དེའི་མཐའ་རྟེན་དུ་བླ་རྡོ་དང་སྲོག་འཁོར་ལག་ཏུ་གཏད་པ་བཞིན་
ཚིག་རིས་དང་མཐུན་པའི་མོས་པ་མཛོད།  བྱས་ལ། བླ་རྡོ་དང་སྲོག་འཁོར་སློབ་མའི་ལག་ཏུ་གཏད་དེ།  རྒྱལ་ཆེན་ལུས་དང་གྲིབ་མ་ཇི་བཞིན་དུ། །མི་འབྲལ་འགྲོགས་པའི་བླ་རྡོ་སྲོག་འཁོར་འདི། །ཁྱོད་ལ་གཏད་པས་དེང་ནས་བྱང་ཆུབ་བར། །བསྲུང་
སྐྱོབ་རྣམ་བཞིའི་འཕྲིན་ལས་མ་གཡེལ་ཀྱཻ།  །ཞེས་བརྗོད་ཅིང་བསམ།  བཞི་པ་ཡོན་ཏན་གྱི་སྲོག་གཏད་ལ། རྒྱལ་ཆེན་རིགས་ལྔའི་རང་རྟགས་ཕྱག་མཚན་ལག་ཏུ་གཏད་དེ་རང་རང་གི་དངོས་གྲུབ་སྦྱིན་པར་གཡར་དམ་བཅས་བར་བསམ་དགོས་པས་
དེ་ཡང་ཐོག་མར་གཙོ་བོའི་ཕྱག་མཚན་ལག་ཏུ་སྦྱིན་ཏེ་ལས་རབ་འབྱམས་ཀྱི་དངོས་གྲུབ་སྟེར་བར་གཡར་དམ་བཅས་པའི་མོས་པ་མཛོད།  བྱས་ལ།  དམ་ཉམས་སྲོག་གི་སྤུ་གྲི་དང། །ཙིཏྟ་ཕྱག་མཚན་འདི་སྦྱིན་པས། །ཕྱི་ནང་དགྲ་དཔུང་
ལས་རྒྱལ་ནས། །ལྷན་སྐྱེས་དགའ་སྟོན་ལ་སྤྱོད་ཤོག་ །ཅེས་གཏད།  དེ་ནས་ཞི་མཛད་སྒྲིབ་པ་ཀུན་སེལ་གྱིས་ཕྱག་མཚན་ལག་ཏུ་གཏད་དེ་ཞི་བའི་དངོས་གྲུབ་སྦྱིན་པར་གཡར་དམ་བཅས་པའི་མོས་པ་མཛོད།  བྱས་ལ། ཞི་མཛད་ཀྱི་ཕྱག་མཚན་བྱིན་ཏེ།།
རབ་མཛེས་མདའ་དར་ཞགས་པ་སྟེ། །ཞི་བྱེད་ཕྱག་མཚན་འདི་སྦྱིན་པས། །ནད་གདོན་བར་ཆད་འཇིགས་བརྒྱད་ཀུན། །ཞི་བའི་འཕྲིན་ལས་མྱུར་འགྲུབ་ཤོག་ །ཅེས་གཏད།  དེ་ནས་རྒྱས་མཛད་སྲིད་གསུམ་དཔལ་འབར་གྱིས་ཀྱང་རང་རྟགས་ཕྱག་

[006B]  བྱས་ལ། རྒྱས་མཛད་ཀྱི་ཕྱག་མཚན་བྱིན་ཏེ།  དགོས་འདོད་རིན་ཆེན་ནོར་གཞོང་དང། །གཏོར་གྱི་བུམ་པ་འདི་སྦྱིན་གྱིས། །ཚེ་དཔལ་བསོད་ནམས་འབྱོར་བ་སོགས།།
དགོས་འདོད་ཡིད་བཞིན་རྒྱས་གྱུར་ཅིག་ཅེས་གཏད། དེ་ནས་དབང་སྡུད་སྣོད་བཅུད་ཟིལ་གནོན་གྱིས་ཀྱང་རང་རྟགས་ཕྱག་མཚན་ལག་ཏུ་གཏད་དེ་དབང་གི་དངོས་གྲུབ་སྟེར་པར་གཡར་དམ་བཅས་པའི་མོས་པ་མཛོད།  །བྱས་ལ། དབང་མཛད་ཀྱི་ཕྱག་མཚན་བྱིན་ཏེ།།
ཁམས་གསུམ་དབང་དུ་འགུགས་པ་ཡི། །ལྕགས་ཀྱུ་ཞགས་པ་འདི་སྦྱིན་གྱིས། །སྲིད་གསུམ་ཆེ་རྒུ་བྲན་བཞིན་དུ། །ཁྱོད་ཀྱི་དབང་དུ་འདུས་གྱུར་ཅིག་ཅེས་གཏད། དེ་ནས་འཇོམས་མཛད་རྡོ་རྗེ་ཤུགས་ལྡན་གྱིས་ཀྱང་རང་རྟགས་ཕྱག་མཚན་ལག་ཏུ་གཏད་
དེ་དྲག་པོའི་འཕྲིན་ལས་སྒྲུབ་པར་གཡར་དམ་བཅས་པའི་མོས་པ་མཛོད།  བྱས་ལ། འཛོམས་མཛད་དྲག་པོའི་ཕྱག་མཚན་བྱིན་ཏེ།  དགྲ་སྙིང་གཅོད་པའི་སྤུ་གྲི་དང། །དགྲ་བགེགས་སྙིང་དྲོན་འདི་སྦྱིན་གྱིས། །མངོན་སྤྱོད་ལས་ཀྱི་ནུས་པ་ལ། །ཐོགས་
མེད་རྡོ་རྗེའི་ཤུགས་ལྡན་ཤོག་ །ཅེས་བརྗོད་ཅིང་བསམ།  ལྔ་པ་འཕྲིན་ལས་གཏོར་མའི་དབང་བསྐུར་བ་ལ། གཏོར་མ་ཆོས་སྐྱོང་གཙོ་འཁོར་དུ་གསལ་བ་སློབ་མ་ཡི་དམ་དུ་གསལ་བའི་ལག་ཏུ་གཏད་པའི་སྐབས། ཁྱེད་རང་རྣམས་ཡི་དམ་དུ་
གསལ་བ་དང་ཆོས་སྐྱོང་ཕན་ཚུན་ཕྱག་སྦྲེལ་བ་ལ་བླ་མ་རྡོ་རྗེ་འཇིགས་བྱེད་ཀྱིས་བཀའ་བསྒོ་བའི་མོས་པ་མཛོད།  བྱས་ལ་གཏོར་མ་ལག་ཏུ་བཞག་སྟེ། གདུང་ཤུགས་དྲག་པོས།  རྒྱལ་ཆེན་རྡོ་རྗེ་ཤུགས་ལྡན་རིགས་ལྔ་དྲག་པོ་རྩལ་འཁོར་དང་བཅས་

[007A]༄༅། །པ་རྡོ་རྗེ་སློབ་མ་འདིའི་སྲུང་མར་གཉེར་དུ་གཏད་དོ།  །དམིགས་བསལ་ཁྱད་པར་ཅན་གྱི་རིགས་ལ། སློབ་མ་འདིའི་ཞེས་པའི་མཇུག་ཏུ།  བྲན་དང་མངག་གཞུག་ཏུ་གཏད་དོ།  །ཞེས་ཁ་བསྒྱུར། དེ་གཉིས་གང་ལྟར་ཡང།  རྩ་བ་དང་བརྒྱུད་པར་བཅས་པའི་
གཡར་དམ་བཙན་པོ་བསྒོས་པ་ལས་མ་འདའ་བར་ལུས་དང་གྲིབ་མ་བཞིན་འགྲོགས་ཏེ། ཇི་ལྟར་བསྒོ་བའི་འཕྲིན་ལས་རབ་འབྱམས་དུས་ལས་མི་གཡེལ་པ་མཛོད་ཅིག་ །ཅེས་ཇི་ལྟར་མངག་གཞུག་ཏུ་གཏད་པ་ལྟར་ཞལ་གྱིས་བཞེས་པར་བསམ། དེ་ནས་ཕན་ཚུན་དམ་ཚིག་
བསྲེ་ཞིང། རྡོ་རྗེའི་དམ་བསྒག་པ་ནི། ནང་མཆོད་ཀྱི་བདུད་རྩི་ནས་གཏོར་མར་བྲན་ཅིང། སློབ་མར་ཡང་བྱིན་ཏེ།  པཉྩ་ཨ་མྲྀ་ཏ་ཨུ་ད་ཀ་ཋ་ཋཿ་ཞེས་དམ་བསྒོ། འོ༑ དེ་དག་གིས་བསྟན་སྲུང་རྒྱལ་པོ་ཆེན་པོ་འདི་ཉིད་ཀྱི་སྲོག་དབང་ཟབ་མོ་ཉེ་བརྒྱུད་ཐུན་མོང་མ་ཡིན་པ་ལེགས་པར་
ཕུལ་ཟིན་པ་ཡིན་པས། བསྟན་སྲུང་གཉན་པོ་འདི་ཉིད་ནི་དམ་ཚིག་ཚུལ་བཞིན་དུ་བསྲུང་བ་རྣམས་ལ་དགོས་འདོད་ཡིད་བཞིན་དུ་སྩོལ་བའི་ནོར་བུ་ལྟ་བུ་དང། གལ་ཏེ་དམ་ཚིག་ལས་འདས་ན་རྡོ་རྗེའི་ཆད་པ་དྲག་པོ་གློ་བུར་དུ་འབེབས་པར་གདོན་མི་ཟ་བས་
དེ་ལྟ་བུའི་ཁེ་ཉེན་གྱི་ཁྱད་པར་ཐུགས་ལ་བཞག་ནས། སྤྱིའི་དམ་ཚིག་དཔལ་རི་བོ་དགེ་ལྡན་པའི་ལྟ་གྲུབ་གཙང་མ་བསྲེ་ལྷད་མེད་པར་འཛིན་པ་དང། ཁྱད་པར་གྱི་དམ་ཚིག་འདི་ཉིད་སྲུང་མའི་ཐུ་བོར་བཟུང་སྟེ་ཟླ་རེ་བཞིན་བསྐང་ཆོག་རྒྱས་བ་ལན་རེ་མ་ཆག་པ་
སོགས་དམ་ཚིག་མཐའ་དག་ཚུལ་བཞིན་དུ་བསྲུང་བར་བྱའོ་སྙམ་པས་འདིའི་རྗེས་ཟློས་མཛོད།  ཅེས་བྱས་ལ།  གཙོ་བོས་ཇི་ལྟར་བཀའ་སྩལ་བ། དེ་དག་ཐམས་ཅད་བདག་གིས་བགྱི།  །ལན་གསུམ།  དེ་ལྟར་དམ་ཚིག་རྣམས་ཚུལ་བཞིན་དུ་བསྲུང་ཞིང། བསྟན་

[007B] དབང་
བསྐུར་བ་ལེགས་པར་ཐོབ་པའི་གཏང་རག་གི་མཎྜལ་ཡང་མཛད་པར་ཞུ།  ཞེས་མཎྜལ་འབུལ་དུ་གཞུག་དེ་ནས་སློབ་མ་རྣམས་རང་གནས་སུ་བཏང། ཚོགས་ཀྱི་འཁོར་ལོ་བཤམས་ཡོད་ན་ཆོ་ག་ཟུར་དུ་འབྲིས་པ་ལྟར་ལེགས་པར་བཏང། མངའ་གསོལ་བསྡུས་བ་བསྐང་ཆོག་འབྲིང་པོ་ལས་བྱུང་བ་ལྟར་བྱ། དེ་ནས་
ཉེར་སྤྱོད་ཁ་གསོ། བྱིན་གྱིས་བརླབས་ལ། ཡི་དམ་དང་ཆོས་སྐྱོང་གི་གཏང་རག་མཆོད་བསྟོད། ཡིག་བརྒྱ། བཟོད་གསོལ། རྟེན་ཡོད་ན་བརྟན་བཞུགས་དང། མེད་ན་གཤེགས་གསོལ། ཉེར་བསྡུ། སྨོན་ཤིས་སོགས་མཇུག་ཆོག་སྤྱི་ལྟར་བྱའོ།  །སྨྲས་པ། དགོས་འདོད་བྱིན་བརྒྱ་རིན་
ཆེན་ཕུང་པོའི་གཏེར། འདྲེན་པའི་ཡིད་ཆེས་ནོར་བུའི་ཤིང་རྟ་འདིར། །གང་གིས་སྤྱོད་པ་དེ་དང་དེ་དག་ནི། །གྲུབ་གཉིས་འདོད་རྒུའི་མཛོད་དུ་ངལ་བསོ་ཐོབ། །མཁྱེན་གཏེར་གཞོན་ནུའི་འཛུམ་དཀར་གྱིས་འཕྱིས་པའི། །དབང་གི་རྒྱལ་པོ་སྲིད་ཞིའི་གཙུག་ཏོར་
བླར༑ ༑འགྱིངས་པའི་རྒྱལ་མཚན་གང་གི་ཕྲག་པ་ན། །འཕྱར་ནུས་ཤུགས་ཆེན་སྟོབས་ལྡན་འདི་ཁོ་ན། །འདི་ནི་སྐྱོབ་པའི་མགོན་དང་བརྩེ་བའི་ཕ། །དུང་དུང་སྤུན་དང་སྙིང་ཉེ་མཛའ་གཅུགས་གྲོགས། །བསྒོ་བའི་ལས་ལ་བྲན་དང་མི་གཉིས་པ། །ཡིད་བཞིན་ནོར་
བུ་གཅིག་པུ་འདི་ལས་གང། །དེ་ཕྱིར་གྲོགས་དག་བློ་བཟང་རིང་ལུགས་ཀྱི། །གཙང་མའི་ཡོལ་གོ་སུག་པར་བཟུང་ནུས་ན། །བསྟན་སྲུང་ཆེན་པོ་འདི་ཡིས་དུས་དྲུག་ཏུ། །བུ་བཞིན་སྐྱོང་བར་ཐེ་ཚོམ་མེད་དོ་ཀྱཻ།  །དེ་ལྟར་སྤྲུལ་པོའི་བསྟན་སྲུང་རྒྱལ་ཆེན་རྡོ་རྗེ་ཤུགས་ལྡན་རྩལ་

[008A]༄༅། །གྱི་སྲོག་དབང་ཟབ་མོ་བསྐུར་ཚུལ་བྱིན་རླབས་རིན་ཆེན་འདྲེན་པའི་ཡིད་ཆེས་ནོར་བུའི་ཤིང་རྟ་ཞེས་བྱ་བ་འདི་ཡང། རྒྱུ་མཚན་གོང་འཁོད་ལྟར་ཆོས་སྐྱོང་ཆེན་པོ་ཉིད་ཀྱི་གསུང་གི་བསྐུལ་མ་ལན་ཁ་ཡར་བྱུང་བ་སྙིང་གི་ཐིག་ལེར་བཟུང་མུས་ཐོག་ནད་ལྡན་སློབ་བུ་དག་ནས་བསྐུལ་མ་
བྱེད་མི་ཡན་མང་ཙམ་བྱུང་བ་མ་ཟད། འཇམ་མགོན་རིང་ལུགས་དྲི་མ་མེད་པ་བསྲུང་བ་ལ་ལས་བཞིའི་འཕྲིན་ལས་རྣོ་མྱུར་ཐོགས་པ་མེད་པས་དུས་ཕྱིས་འཕྲིན་ལས་ཀྱི་ཁྱབ་གདལ་ལྷག་པར་ཆེ་བ་ལ་བརྟེན། ཆུལ་བཞིན་བསྟེན་པ་རྣམས་ལ་སྲོག་དབང་ཡང་ངེས་པར་མཁོ་ཞིང་སྐབས་སུ་བབ་པར། རང་གི་ཉམས་དང། བླ་མ་
རྡོ་རྗེ་འཆང་གི་གཟིགས་སྣང་ཉེ་བརྒྱུད་ཁྱད་པར་ཅན་ཟུང་དུ་འབྲེལ་བའི་ཕྱག་ལེན་མན་ངག་ཇི་ལྟ་བ་བཞིན་་ཕ་བོང་ཁ་བ་བྱམས་པ་བསྟན་འཛིན་འཕྲིན་ལས་རྒྱ་མཚོས་ཤོ་མདོ་གྲྭ་སྒོམ་ཆོས་གླིང་བླ་བྲང་དུ་ཤིང་ཕག་ཆུ་སྟོད་ཟླ་བའི་དམར་ཕྱོགས་ཀྱི་བཟང་པོ་གསུམ་པའི་ཉིན་མཆོད་བརྗོད་ནས་མཇུག་བྱང་གི་བར་རྫོགས་པར་
སྦྱར་བར། རྡོ་རྗེའི་དམ་བསྒག་ཅིག་དམ་ཚིག་བསྲུང་བའི་མཆམས་དེ་མ་ཐག་ཏུ་དཀྱིལ་བསམ་དགོན་ནས་གྲི་དཔའ་དམ་རྣོ་རིང་གིས་སྣ་དྲངས་ཏེ་ནོར་སྣ་ཚོགས་ཤིག་འབུལ་མི་འབྱོར་བརྟེན་འབྱུང་གི་ལ་ཉེ་མཆོག་ཏུ་བཟང་ཞིང། ཡི་གེ་པ་ཡང་འདན་ཆོས་འཁོར་དགོན་གྱི་གྲྭ་རིགས་བློ་བཟང་རྡོ་རྗེས་བགྱིས་
པ་བཅས་དེ་དེ་བཞིན་དུ་རྗེས་སུ་འཛིན་པར་གྱུར་ཅིག་    ༈    །།དགེ་ལྡན་བསྟན་སྲུང་རྡོ་རྗེའི་མཚན་ཅན་གྱི་སྲོག་འཁོར་བྲི་ཚུལ་ཞལ་ཆབ་ཟུང་འབྲེལ་དམ་ཅན་ཐུགས་ཀྱི་ཐིག་ལེ་ཞེས་བྱ་བ་བཞུགས་སོ།།  །།    ༈     དགེ་ལྡན་བསྟན་
སྲུང་སྤྲུལ་པའི་རྒྱལ་ཆེན་རྡོ་རྗེ་ཤུགས་ལྡན་རྩལ་ཆེན་པོའི་སྲོག་འཁོར་ཇི་ལྟར་འབྲི་བའི་ཚུལ་ནི། འབྲི་གཞི་དར་དམར་པོའམ། རྒྱ་ཤོག་དམར་པོ་དྲི་མ་མེད་པ་ལ། འབྲི་རྫས་ཁྱིམ་བྱ་དེ་ཕོ་དཀར་རྐྱང་གི་གཙུག་འཕྲུ་ཁབ་ཀྱིས་བཙགས་པ་ལས་བཏོན་པའི་གཙུག་ཁྲག་གསེར་རམ་སྣག་ཚལ་བསྲེས་པ་

[008B] རྒྱ་ཤོག་སོགས་མ་འབྱོར་ན་འབྲི་གཞི་བོད་ཤོག་ལེགས་པ་ཞིག་ལ་དམར་པོས་ཁ་བསྒྱུར་ཏེ། ཁྱིམ་བྱ་དཀར་པོའི་གཙུག་ཁྲག་ངེས་པར་བསྲེས་པའི་གསེར་རམ་སྣག་ཚས་བྲིས་པའི་མཚོན་འཁོར་རྩི་བས་བཞི་བ། ལྟེ་བ་ཆ་ཕྲན་བཞིས་བསྐོར་བ། རྩི་བསལ་ཆ་ཕྲན་བཞི། མུ་ཁྱུད་ཕྱི། ནང། བར་གསུམ་ལ་ཆ་ཕྲན་རེ། རྡོ་རྭ་ཆ་
ཕྲན་གཅིག་མེ་རྭ་ཆ་ཕྲན་ཕྱེད་གསུམ་ཙམ་བཅས་ཀྱིས་ཕྱི་རིམ་བཞིན་ཟླུམ་པོར་བསྐོར་བ་ལ་རྡོ་རྭར་འཁོར་ལོའི་རྩིབས་དང་རྩིབས་མཆན་གྱི་ཐད་དུ་རྡོ་རྗེ་འབྲི་བ་སོགས་འཁར་ལོ་སྤྱི་འགྲེ་ལྟར་གྱི་རྡོ་རྗེའི་ཕྲེང་བ་དང། མེ་རིས་གཡས་སུ་བསྐོར་བར་འབྲི། ཡོངས་གྲགས་མེ་རི་བརྒྱད་ཀྱིས་བསྐོར་ཡང། སྤྱིར་མེ་རི་ལ་གྲངས་ངེས་པ་ཅན་མི་
དགོས་གསུངས། དེ་ལྟར་འཁོར་ལོ་མུ་ཁྱུད་དང་བཅས་པ་ཚད་ལྡན་བྲིས་པའི་ལྟེ་བར། ཧཱུཾ༑ དེ་དང་མདུན་སྤྲོད་དབུ་ཕྱིར་བསྟན་གཡས་སྐོར་གྱིས་མཇུག་ནང་དུ་འཁོར་བར་ཚེག་མེད་དབུ་ཅན་གྱིས།  ཨོཾ་བཛྲ་བི་ཀི་བིཊྞ་སཱཧཱ། ཨོཾ་དྷརྨཱ་བཱ་ལ་མཧཱ་རཱ་ཛཱ་བཛྲ་བེག་ཝཎ་རུ་དྲཔཉྩ་ཀུལ་
སརྦ་ཤྟྲུཾ་མཱ་ར་ཡ་ཧཱུཾ་ཕཌ།  ཅེས་སྲོག་སྔགས་རིང་ཐུང་གཉིས་ཀ་བྲིས་པའི་མཇུག་ཏུ།  རྒྱལ་ཆེན་རྡོ་རྗེའི་ཤུགས་ལྡན་རིགས་ལྔ་རྩལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་སྒྲུབ་པ་པོ་ཡི་ལུས་དང་གྲིབ་མ་བཞིན་དུ་འགྲོགས་ལ་ཉིན་མཚན་དུས་དྲུག་ཏུ་སྟོང་
གྲོགས་མཛོད་ཅིག་འཕྲིན་ལས་རྣམ་བཞི་དུས་ལས་མི་གཡེལ་བར་སྒྲུབས་ཤིག་ །ཅེས་འབྲི། རྩིབས་བཞི་ལ་མདུན་གྱི་རྩིབས་སུ།  ཞི་མཛད་སྒྲིབ་པ་ཀུན་སེལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་ཞི་བའི་འཕྲིན་ལས་མཐའ་དག་ཐོགས་པ་མེད་པར་སྒྲུབ་པར་
མཛོད་ཅིག་གཡས་ཀྱི་རྩིབས་ལ། རྒྱས་མཛད་ཁམས་གསུམ་དཔལ་འབར་སྲོག་གི་འཁོར་ལོ་འདི་ལ་བརྟེན་པར་བཞུགས་ནས་རྒྱས་པའི་འཕྲིན་ལས་མཐའ་དག་ཐོགས་པ་མེད་པར་སྒྲུབ་པར་མཛོད་ཅིག་ །རྒྱབ་ཀྱི་རྩིབས་ལ།  དབང་སྡུད་སྣོད་བཅུད་ཟིལ་

[009A]༄༅། །གནོན་སྲོག་གི་འཁོར་ལོ་འདི་ལ་བརྟན་པར་བཞུགས་ནས་དབང་གི་འཕྲིན་ལས་མཐའ་དག་ཐོགས་པ་མེད་པར་སྒྲུབ་པར་མཛོད་ཅིག་ །གཡོན་གྱི་རྩིབས་ལ།  འཇོམས་མཛད་རྡོ་རྗེ་ཤུགས་ལྡན་སྲོག་གི་འཁོར་ལོ་འདི་
ལ་བརྟན་པར་བཞུགས་ནས་མངོན་སྤྱོད་ཀྱི་ལས་མཐའ་དག་ཐོགས་པ་མེད་པར་སྒྲུབ་པར་མཛོད་ཅིག་ ཤར་མདུན་དུ་བརྩིས་པའི་ཤར་ལྷོ་ནས་བརྩམས་ཏེ་འཁོར་ལོའི་ཁུག་པ་བཞིར།  ཛཧཱུཾ་བཾ་ཧོཿ་ བཞི་དང། ཛཿ་པའི་ཐད་ཀྱི་ཤར་ལྷོའི་རྩིབས་མཆན་དང་པོར།  །རྒྱལ་ཆེན་རྡོ་རྗེ་ཤུགས་
ལྡན་རྩལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་སྒྲུབ་པོ་ཡོན་མཆོད་ལ་ལུང་རྟོགས་ཆོས་ཀྱི་དངོས་གྲུབ་སྩོལ་ཅིག་ །གཉིས་པར།  རྒྱལ་ཆེན་རྡོ་རྗེ་ཤུགས་ལྡན་རྩལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་སྒྲུབ་པོ་ཡོན་མཆོད་
ལ་འཕགས་ནོར་བདུན་གྱི་དངོས་གྲུབ་སྩོལ་ཅིག་གསུམ་པར། རྒྱལ་ཆེན་རྡོ་རྗེ་ཤུགས་ལྡན་རྩལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་སྒྲུབ་པོ་ཡོན་མཆོད་ལ་འདོད་པའི་ཡོན་ཏན་གྱི་དངོས་གྲུབ་སྩོལ་ཅིག་བཞི་པར། རྒྱལ་ཆེན་
རྡོ་རྗེ་ཤུགས་ལྡན་རྩལ་སྲེག་གི་འཁོར་ལོ་འདི་ལ་བརྟན་བར་བཞུགས་ནས་སྒྲུབ་པོ་ཡོན་མཆོད་ལ་རྣམ་གྲོལ་ཐར་པའི་དངོས་གྲུབ་སྩོལ་ཅིག་ ཅེས་པ་རྣམས་དང། མུ་ཁྱུད་གསུམ་གྱི་ནང་མར།  ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་
ཨཾ་ཨཿ་རྡོ་རྗེ་ཤུགས་ལྡན་རྩལ་འཁོར་དང་བཅས་པ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་ཅི་བཅོལ་བའི་ལས་ཐམས་ཅད་ཐོགས་པ་མེད་པར་སྒྲུབ་ཏུ་གསོལ།  མུ་ཁྱུད་པར་པ་ལ།  ཀ་ཁ་ག་གྷ་ག་ཙ་ཚ་ཛ་ཛྷ་ཉ་ཊ་ཋ་ཊ་ཊྷ་ཎ་ཏ་ཐ་ད་དྷ་ན་

[009B] མུ་ཁྱུད་ཕྱི་མ་ལ། ཨེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་
བད་ཏ་ཏེཥཱཉྩ་ཡོ་ནི་རོདྷ་ཨེ་ཝཾ་བཱ་དའི་མཧཱ་ཤྲ་མཿཎ་གནོད་སྦྱིན་རྒྱལ་པོ་རྡོ་རྗེ་ཤུགས་ལྡན་རྩལ་སྲོག་གི་འཁོར་ལོ་འདི་ལ་བརྟན་པར་བཞུགས་ནས་ཞི་རྒྱས་དབང་དྲག་གི་ལས་ཐམས་ཅད་ཐོགས་པ་མེད་པར་སྒྲུབ་ཏུ་གསོལ།  ཞེས་སྤེལ་ཚིག་རྣམས་དང་བཅས་
བ་སོ་སོར་མ་ནོར་བར་གཙང་སྦྲ་དང་ལྡན་པས་འབྲི། ཨཱ་ལི་ཀཱ་ལི་མེ་དྷརྨཱ་གསུམ་ཀ་ཡིག་པར་ཆ་སྙོམས་པས་སོ་སོའི་སྤེལ་ཚིག་མཇུག་རྫོགས་མཚམས་ཨ་དང། ཀ་དང། ཡེ་རྣམས་ཀྱི་འགྲམ་བར་དུ་འཁོར་བ་བྱ། ཡང་རྒྱལ་ཆེན་སྲོག་འཁོར་རྒྱས་བ་ཐུན་མོང་མ་ཡིན་པ་ནི། ཆོས་སྐྱོང་འདི་ཉིད་ཀྱི་སྐུ་ཚད་ལྡན་བྲིས་
བའི་ལྟོ་བའི་ཐད་ཙམ་ལ། སྐུའི་སྟོད་དང། ཕྱག་ཞབས། ཞོན་པ་རྣམས་མཐོང་ཙམ་དུ་འཁོར་ལོ་སྔར་བཞིན་འབྲི། བླ་རྡོའི་ཚབ་ལམ་རིམ་ཆེན་མོ་གཟིགས་སྣང་ལན་མང་དུ་བྱུང་བ་ཆོས་སྐྱོང་འདིའི་ཁྱད་ཆོས་ཐུན་མོང་མ་ཡིན་པ་ཡིན་གསུངས། ཆོས་སྐྱོང་དྲེགས་པའི་སྲོག་འཁོར་བཟོ་ལུགས། དབུས་སུ་སྲོག་ཡིག་
མཐའ་སྐོར་སྲོག་སྙིང། དེའི་ཕྱིར་འཁོར་བརྒྱད་ཡོད་ན་པདྨ་འདབ་བརྒྱད། འཁོར་བཞི་ཡིན་ན་འཁོར་ལོ་རྩིབས་བཞི་པ་འབྲི། ད་ལ་རང་རང་སྲོག་སྔགས་ཡོད་ན་དེ་དང། མེད་ན་མཚན་གྱི་མཐར་སྲོག་གི་འཁོར་ལོ་འདི་ལ་བརྟན་བར་བཞུགས་ནས། ཞེས་སོགས་སྤེལ་ཚིག་ཅན་དང། དེའི་ཕྱིར་མུ་ཁྱུད་ལྔར་རིམ་བཞིན་
དབྱངས་གསལ། རྟེན་སྙིང། རྡོ་རྭ། མེ་རི་བཅས་འབྲི། དབུས་སུ་རྡོ་པ་ཝོང་ལོང་བུར་སྲོག་ཡིག་བྲིས་བ་དང། དཔའ་བོའི་གྲི་སྙིང་གི་ཚལ་བུ། གསེར་ས་བྱུང་རྣམས་བཅུག་སྟེ་བལྟེབ། ཡི་གེ་རྣམས་ལ་བཟང་དྲུག་སོགས་བྱུགས་པར་ཡང་གསུངས། ཆོས་སྐྱོང་རྣམས་རང་རང་གང་ལ་དགྱེས་པའི་རྫས་དེར་ཐུགས་ཡིད་

[010A]༄༅།  །ཆགས་པས། རྒྱལ་ཆེན་འདི་ཉིད་ལ་བྱང་ཆུབ་ལམ་རིམ་ཆེན་མོའི་གླེགས་བམ་ལྟ་བུ་བཅུག་ན་ཤིན་ཏུ་ལེགས་གསུངས། དེ་ལྟར་དགེ་ལྡན་བསྟན་སྲུང་སྤྲུལ་པའི་ཆོས་སྐྱོང་རྡོ་རྗེ་ཤུགས་ལྡན་རྩལ་ཆེན་པོའི་སྲོག་འཁོར་འབྲི་ཚུལ་རྒྱས་པར་བཀོད་པ་འདི་ནི། ཁྱབ་བདག་སྟག་ཕུ་
པ་པདྨ་བཛྲ་དཔལ་བཟང་པོ་དང། དྲིན་ཅན་བླ་མ་རྡོ་རྗེ་འཆང་ཕ་བོང་ཁ་པ་ཞལ་སྔ་ནས་རྣམ་གཉིས་ཤིང་མོ་ཕག་གི་ལོར་ནགས་ཤོད་སྟག་ཕུ་སྒྲུབ་སྡེ་དགེ་ལྡན་ལུགས་བཟང་ཀུན་འཕེལ་གླིང་དུ་གདན་འཛོམས་ཏེ་ཆོས་སྐྱོང་ཆེན་པོའི་སྲོག་གཏད་ཀྱི་བཀའ་ཟབ་མོའི་འཕྲིན་ལས་དུས་སུ་སྨིན་པ་ན། འདི་ཉིད་ཀྱི་སོགས་འཁོར་
གོང་གསལ་འདྲི་ལུགས་དང་པོ་ལྟར་གྱི་འཁོར་ལོའི་མ་དཔེ་གསར་དུ་དྲིས་ཤིག་པའི་བཀའི་མེ་ཏོག་གསར་བ་སྤྱི་བོར་ཕེབས་པ་དང་ཆབས་ཅིག་ཇི་ལྟར་འབྲི་ལུགས་དགྱེས་བཞིན་བཀའ་བགྲོས་པའི་མན་ངག་ཇི་སྩལ་དེ་སྐབས་རང་གིས་གང་ཐོས་རྣམས་བྱིན་རླབས་ཀྱི་ཚན་ཁའི་ཁྱད་དེ་མདུན་རང་དུ་བརྗེད་ཐོར་སྤེལ་བའི་
ཐོག་ནས། སྲོག་འཁོར་གྱི་མ་དཔེ་འཕྲལ་བྲིས་ཀྱིས་སྤྱན་བསྟར་ཕུལ་བ་ལྗགས་ཞུས་ཀྱང་བཀའ་དྲིན་དགྱེས་སྩལ་ཐོབ་པ་ལ་མ་ཕྱིར་བྱས་ཏེ་འཕྲིན་ལས་དར་ཞིང་རྒྱས་པར་གྱུར་ཅིང། དེ་བསྟུན་ཟིན་བྲིས་འདི་ཡང་སླར་ཉེ་བར་མཁོ་བའི་བསམ་པས་ཀུན་ནས་བསླངས་ཏེ་བན་གཟུགས་ཆོས་མེད་པ་སུ་དྷཱི་བཛྲས་དགེ་
འཕེལ་བྱང་ཆུབ་གླིང་དུ་ཡི་གེར་ཕབ་པ་འགྲོ་དོན་འཕེལ།།     ༈    །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་
མྱུར་ཐོབ་ཤོག་ དགེ་ལེགས་འཕེལ།། །།


﻿
[001A]༄༅། །རྒྱལ་ཆེན་སྲོག་གཏད་ཀྱི་སྔོན་འགྲོ་བཤད་པའི་མཚམས་སྦྱོར་ཁ་སྐོང་བཞུགས་སོ།།

[001B] །འོ་མར་གྱུར་ནམ་མཁའི་ སོགས་ནས།  ལས་བཞིའི་འཕྲིན་ལས་ཀྱི་རོལ་བ་རྣོ་མྱུར་ཐོག་རྒོད་དྲག་བོ་ལྟར་གྱི་མཐུ་སྟོབས་ནུས་པ་གཞན་ལས་ཆེས་ཆེར་འཕགས་པ་བསྟན་སྲུང་ཆེན་པོ་རྡོ་རྗེ་
ཤུགས་ལྡན་རྩལ་ཞེས་ཡོངས་སུ་གྲགས་པ།  ཞེས་པ་ཡན་རྡོ་རྗེ་འཆང་ཕ་བོང་ཁ་བའི་གསུང་སྲོག་གཏད་ཀྱི་ཆོ་ག་སྙིང་གི་རྒྱ་ཅན་ལྟར་ལ། དེ་ནས།  འདི་ཉིད་ཡིན་ཅིང། ཆོས་སྐྱོང་ཆེན་པོ་འདི་ཉིད་ནི། རབ་འབྱམས་ངག་གི་དབང་པོས་མཛད་པའི་
འདིའི་བྱུང་ཚུལ་བརྗོད་པ་པད་དཀར་ཆུན་པོ་སོགས་ལས་གསུངས་བ་ལྟར། ཐ་མལ་བའི་ལྷ་ཀླུ་རྒྱལ་བཙན་སོགས་འབྱུང་པོ་ཡི་དྭགས་དང་འགོང་པོའི་རིས་སུ་གཏོགས་པའི་འཇིག་རྟེན་དྲེགས་པ་རང་དགའ་བ་དང་
མི་འདྲ་བར། འཇམ་མགོན་ཙོང་ཁ་པ་ཆེན་པོའི་སྤྱན་སྔར་རྗེ་འདུལ་བ་འཛིན་པ་གྲགས་པ་རྒྱལ་མཚན་དུ་གྱུར་པའི་ཚེ་ཐུགས་དམ་ཇི་ལྟར་བཅས་པ་བཞིན། འགྲོ་བའི་དོན་དུ་རྗེ་རྒྱལ་པ་གཉིས་པའི་བསྟན་ལ་ལོག་
པར་འཁུ་བ་མཐའ་དག་ཚར་གཅོད་པའི་ཕྱིར་སྙིང་རྗེ་དང་སྨོན་ལམ་གྱི་དབང་གིས་བསམ་བཞིན་དུ་དྲག་པོའི་སྐུར་བསྟན་པ་ཞིག་སྟེ། རྗེ་འདུལ་བ་འཛིན་པའི་སྐྱེ་སྤྲུལ་འཁྲུལ་མེད་དུ་ཡོངས་སུ་གྲགས་པ་དགའ་ལྡན་ཁྲི་
ཐོག་བཅོ་ལྔ་པ་པཎ་ཆེན་བསོད་ནམས་གྲགས་པ། དེའི་སྤྲུལ་སྐུ་བསོད་ནམས་ཡེ་ཤེས་དབང་པོ། དེའི་སྤྲུལ་སྐུ་ངག་དབང་བསོད་ནམས་དགེ་ལེགས། དེའི་སྐུ་སྐྱེ་སྤྲུལ་སྐུ་གྲགས་པ་རྒྱལ་མཚན་ཏེ་དེ་ཉིད་དྲེགས་

[002A] །པའི་གཟུགས་བཟུང་བ་ཡིན་ལ།  བསྟན་འཛིན་གྱི་
སྐྱེས་བུ་ལུང་རྟོགས་ཡོན་ཏན་གྱིས་མངོན་པར་མཐོ་བ་ཇི་འདྲ་ཞིག་སྙམ་དུ་འཛམ་གླིང་ཀུན་ཏུ་མྱལ་བ་ན། རྒྱལ་བསྟན་རྣམ་པར་དག་པ་རྗེ་ཙོང་ཁ་པ་ཆེན་པོའི་བསྟན་པ་ལས་གཞན་མེད་པར་མཐོང་ཞིང། བསྟན་འཛིན་གྱི་
དབུས་ན་པཎ་ཆེན་བསོད་ནམས་གྲགས་པ་ཉིད་ལས་ལུང་དང་རྟོགས་པའི་ཡོན་ཏན་གྱི་ཚོགས་ཀྱིས་མངོན་པར་མཐོ་བ་གཞན་མ་རྙེད་ཅིང་པཎ་ཆེན་ཉིད་ས་ལ་གནས་པའི་སེམས་དཔའ་ཆེན་པོ་རྟོགས་པ་མཐོན་པོར་བྱོན་པ་ཞིག་
ཡིན་པར་ཤེས་ནས་པཎ་ཆེན་གྱི་དྲུང་དུ་སོང་སྟེ། ངས་འཛམ་གླིང་ཀུན་ཏུ་མྱུལ་ཡང་བསྟན་པ་རྣམ་པར་དག་པ་བསྲེ་བསླད་མ་ཞུགས་པ་རྗེ་བླ་མའི་བསྟན་པ་ལས་གཞན་དུ་མི་འདུག་ཅིང། བསྟན་འཛིན་གྱི་སྐྱེས་བུ་ཡང་
ཁྱེད་ལས་རྟོགས་བ་མཐོ་བ་གཞན་མ་རྙེད་པས་སེམས་དཔའ་ཆེན་པོ་ཁྱེད་ཀྱིས་རྗེ་བླ་མའི་བསྟན་པ་བསྟན་འཛིན་དང་བཅས་པ་ལ་གནོད་ཅིང་འཚེ་བ་མཐའ་དག་ཚར་གཅོད་པ་དང། དེ་ཉིད་འཛིན་སྐྱོང་སྤེལ་བའི་ཕྱིར་དུ་
ཞི་རྒྱས་དབང་དྲག་གི་ཐབས་མཁས་ཀྱི་མཛད་པ་བསྟན་དུ་གསོལ། བདག་གིས་ཀྱང་དེའི་གྲོགས་ཅི་ནུས་སུ་བགྱིའོ། །ཞེས་ཁ་བླངས་ཤིང། ང་ནི་སྔོན་སློབ་དཔོན་ཆེན་པོ་མཚོ་སྐྱེས་རྡོ་རྗེའི་སྤྱན་སྔར་དེ་ཉིད་ཀྱི་

[002B] གཉེར་དུ་གཏད། ཁས་བླངས། དམ་བཅས་པ་ཡིན་པས་དེའི་དབང་གིས་དངོས་སུ་རྗེ་བླ་མའི་བསྟན་པ་ལ་ཆེས་ཆེར་བྱེད་ནུས་བ་མི་འདུག་པས་ཁྱེད་ཀྱིས་དོན་དེ་ཐུགས་ལ་དགོངས་ཤིག་ཅེས་བསྐུལ་ཞིང། རྗེས་
སུ་སྤྲུལ་སྐུ་གྲགས་པ་རྒྱལ་མཚན་གྱི་སྐབས་ཀྱང་དགེ་ལྡན་བསྟན་སྲུང་དྲེགས་པའི་ཐུ་པོར་བཞེངས་རན་ནོ་ཞེས་ཡང་ཡང་བསྐུལ་བ་དང། པཎ་ཆེན་བསོད་ནམས་གྲགས་པ་སྐུ་ཞིང་དུ་གཤེགས་ནས་དགའ་ལྡན་དུ་རྒྱལ་བ་བྱམས་པ་མགོན་པོ་འཁོར་
བཅས་དང་ལྷན་ཅིག་ཏུ་ཐེག་པ་ཆེན་པོའི་ཆོས་ཀྱི་བཀའ་བགྲོ་པ་མཛད་ཅིང་བཞུགས་པའི་བཀོད་པ་འོན་རྒྱལ་སྲས་སྐུ་ཕྲེང་དང་པོ་རྒྱལ་སྲས་ཤེས་རབ་འཕེལ་བའི་སྐུ་སྐྱེའི་ཐུགས་ཉམས་ལ་གཟིགས་པས་སྐུ་སྐྱེ་ཉིད་ནས་འགྲོ་བའི་དོན་དུ་སྐུའི་སྐྱེ་བ་བཞེས་
པར་གསོལ་བ་བཏབ་པས། རྗེ་འདིའི་ཞལ་ནས་རྣམ་པ་བལྟ། ཞེས་ཞལ་གྱིས་བཞེས་པ་ཡང་བསྟན་སྲུང་དྲེགས་པའི་རྣམ་པར་སྟོན་པའི་བརྡ་ཉིད་དུ་ངེས་པ་དང། རྗེས་སུ་སྤྲུལ་སྐུ་གྲགས་པ་རྒྱལ་མཚན་ཡང་ལུགས་གཉིས་ཀྱི་འཕྲིན་ལས་རྨད་དུ་བྱུང་
བས་དེ་ལ་གཞན་གྱིས་ཕྲག་དོག་པས་ཐུགས་མ་རངས་པའི་མུར་གློ་བུར་གཤེགས་རྐྱེན་དྲག་པོའི་མཚམས་སྦྱོར་ཅི་རིགས་པ་ལ་བརྟེན་ནས་སྔོན་གྱི་ཐུགས་དམ་གཉན་པོ་རྗེས་སུ་བསྐྱངས་པ་སྐབས་སུ་བབས་པར་དགོངས་ཏེ། སྣང་སྲིད་དྲེགས་ལྡན་
ཡོངས་ཀྱི་སྤྱི་བོར་དྲག་ཤུལ་འཕྲིན་ལས་གཉན་མྱུར་ནུས་སྟོབས་མི་བཟད་པའི་རྡོ་རྗེའི་རྩེ་བརྒྱ་འབར་བ་ཅི་དགར་འགོད་ལ་མངའ་དབང་སྒྱུར་བའི་སྲིད་གསུམ་སྲོག་བདག་དགེ་ལྡན་བསྟན་སྲུང་དགྲ་ལྷའི་རྒྱལ་པོ་ཉིད་ཀྱི་སྐུའི་རྣམ་པར་བསམ་བཞིན་དུ་བཞེངས་

[003A]༄༅། །ཤིང༑  ཤིང་ཆ་
རྣམས་ཆུ་ལ་བསྐྱུར་བ་དོལ་ཆུ་མིག་དཀར་མོར་ཆགས་པས་དེར་གནས་ནས་རེ་ཞིག་པར་དུ་དོལ་རྒྱལ་ཞེས་གྲགས། ཀུན་གཟིགས་ལྔ་པ་ཆེན་པོས་གྲུབ་མཐའ་གསར་རྙིང་ཐམས་ཅད་འཛིན་སྐྱོང་སྤེལ་བར་མཛད་པས། ཆོས་སྐྱོང་ཆེན་པོ་འདིས་སྔོན་གྱི་ཐུགས་
སྨོན་གྱི་དབང་གིས་འཇམ་མགོན་བླ་མའི་རིང་ལུགས་དྲི་མ་མེད་པར་བསྲུང་ཞིང་སྐྱོང་བའི་ཕྱིར། རྒྱལ་དབང་མཆོག་ལ་ཤིན་ཏུ་འཇིགས་སུ་རུང་བའི་རྣམ་འགྱུར་སྣ་ཚོགས་སྟོན་པའི་གཟིགས་སྣང་བྱུང་བ་ན། རྒྱལ་དབང་ཉིད་ནས་ཐབས་སྣ་
ཚོགས་གནང་ཡང་ཕན་པ་ཆེར་མ་བྱུང་བའི་ཚེ། ས་སྐྱ་རིན་པོ་ཆེར་འདིའི་ཟློག་ཐབས་བྱེད་དགོས་ཀྱི་བཀའ་ཕེབས་པས། ས་སྐྱ་པའི་མཐུ་སྟོབས་ནུས་པའི་དབང་ཕྱུག་དུ་མས་མནན་བསྲེགས་འཕངས་གསུམ་མང་དུ་མཛད་དེ་འགའ་ཞིག་
རྟགས་ཐོན་པ་བྱུང་ཡང། ཆོས་སྐྱོང་འདི་ཉིད་ལ་ཅུང་ཟད་ཙམ་ཡང་གནོད་ཐུབ་པ་མ་བྱུང་བའི་སྐབས། གནས་ཆུང་ཆོས་སྐྱོང་ཆེན་པོས་འདི་ལ་སུས་ཀྱང་མཐོ་འཚམ་བྱེད་མི་ཉན། རྡོ་རྗེ་ཤུགས་ལྡན་རྩལ་བྱ་བ་དེ་ཡིན་ཞེས་མཚན་གྱི་མངའ་གསོལ་
ཀྱང་མཛད། ས་སྐྱ་པ་རྣམས་ཀྱིས་གཏོར་ཟོར་འཕངས་བའི་གཏོར་མ་ཚུར་ལོག་པ་དང། གནོད་པ་ཡང་ཆེར་བྱུང། དབུས་གཙང་གང་དུའང་མངོན་སུམ་གྱི་མཚན་མས་ཐམས་ཅད་སྐྲག་སྟེ་རང་དབང་མ་འདུས་པའི་མུ་ནས། ས་ཆེན་བསོད་

[003B] སྐྱེ་བོ་འགའ་ཞིག་ལ་ཆོ་འཕྲུལ་སྣ་ཚོགས་པ་བསྟན། ས་ཆེན་གྱི་མནལ་ལམ་དུ་ས་སྐྱའི་ཕུན་གླིང་རྩེ་ཆེན་ལྷ་
ཁང་གི་འགག་ན་བན་གཟུགས་མིག་མང་པོ་ཡོད་པ་ཞིག་ཤར་བས་ཁྱེད་སུ་ཡིན་གསུངས་པ་ལ་དགེ་ལྡན་པའི་དམ་སྲི་ཁོ་ཡིན་ཟེར་བ་ཞིག་བྱུང་བ་གོང་དཀར་དམ་པ་བློ་གྲོས་དབང་ཕྱུག་ལ་དེའི་གནས་ཚུལ་གསོལ་བས། གོང་དཀར་བའི་
ཞལ་ནས། དེང་སང་དབུས་ཕྱོགས་ནའང་དོལ་རྒྱལ་ཞེས་ཀུན་གྱིས་མི་ཐུབ་པ་ཞིག་འདུག་པས་གདན་ས་ཆེན་པོ་ནས་སྡང་ཤག་མ་གནང་བར་སྐུ་ཞབས་རིན་པོ་ཆེ་ནས་གསོལ་མཆོད་གསུང་རྩོམ་གནང། ལྷ་ཁང་ལྟ་བུ་ཞིག་སྐྱེད་ལྷས་སོགས་སུ་
མཛད་ན་དེ་ཀ་ལེགས་པ་ཡོང་འགྲོ་ཞེས་གསུངས་པ་བཞིན། ས་ཆེན་ནས་རྒྱལ་གསོལ་ལོག་འདྲེན་ཚར་གཅོད་གསུང་བརྩམས་མཛད། སྐྱེད་ལྷས་རྒྱལ་མཁར་དེ་བཏབ། སྤྱན་གཟིགས་དཀོར་ཆ་སོགས་དངོས་པོ་མནངས་ཆེན་འགའ་རེ་དེར་འབུལ་བར་
མཛད་པ་སྐྱེ་བོ་ཞིག་གིས་བརྐུས་པས་མི་དེ་ཁྲག་སྐྱུགས་ནས་ཤི་བ་དང། ཡང། སྤྲུལ་སྐུ་གྲགས་པ་རྒྱལ་མཚན་ཉིད་བསྟན་སྲུང་གཉན་པོ་འདིའི་སྐུར་བཞེངས་པའི་སྐབས་རྒྱལ་དབང་ལྔ་པ་ཆེན་པོ་དང། དགའ་གདོང་སྔགས་རམ་པ་རྣམ་གཉིས་
ཀྱིས་རྡོ་རྗེ་སློབ་དཔོན་མཛད་དེ་རྣམ་རྒྱལ་གྲྭ་ཚང་གི་སྒྲུབ་ཁག་གཉིས་དང། རྡོ་རྗེ་བྲག་དང་སྨིན་གྲོལ་གླིང་སོ་སོ་ནས་རིག་འཛིན་རྣམ་གཉིས་ཀྱིས་སློབ་དཔོན་མཛད་ནས་བདེ་ཡངས་ཤར་དུ་ཆོས་སྐྱོང་འདི་ལ་སྦྱིན་སྲེག་གི་ལས་སྦྱོར་གནང་སྟེ་སྦྱིན་

[004A]༄༅། །སྲེག་ཏུ་ཕེབས་ཁ་རང་ལ། ཁ་ཅིག་གིས་བསེ་ཁྲབ་པས་གྲོགས་མཛད་ནས་སྦྱིན་སྲེག་ཏུ་མ་ཐེབས་ཞེས་ཀྱང་ཟེར། གང་ལྟར་སྦྱིན་སྲེག་གནང་ནས་མི་རིང་བར་རྣམ་རྒྱལ་གྲྭ་ཚང་གི་གྲྭ་པ་མང་པོར་ཆོས་སྐྱོང་འདིའི་
འཚུབ་ལྷོང་ཤིན་ཏུ་ཆེ་ཞིང། མཚམས་ཁག་པ་རྣམས་ཡོད་སར། དགོང་མོ་མར་མེའི་འོད་ལ་གཟུགས་མི་མཐོང་བའི་ལག་པ་ཆེན་པོས་མར་མེ་སྒྲིབ་པ་དང། གསོད་པ། ཆབ་གསེང་དུ་འགྲོ་མཁན་དང། བན་གཟུགས་བོང་བུའི་མགོ་ཅན་ཟླ་གམ་
གྱོན་པ་ཐུག་པ། སྐས་མགོའི་སྐས་རུ་མི་ནག་རྒྱ་ལུ་ཆས་སུ་འཁྲུལ་ནས་གཡང་ལ་བསྐྱུར་གྲབས་བྱེད་པ། སྟེང་སྐྱོན་གྱིས་གྲྭ་པ་མང་པོ་གྲོངས་པ་དང། འགའ་ཞིག་ལ་ཞུགས་ཏེ་ནད་པ་ཡིན་ཁུལ་གྱིས་རྩ་བསྟན་པ་སོགས་ཆོ་འཕྲུལ་སྣ་ཚོགས་པ་མང་
དུ་བྱུང་ཞིང། རྨོར་ཆེན་ཀུན་དགའ་ལྷུན་གྲུབ་ཀྱིས་ཀྱང་ཁོང་རང་གི་ཐུགས་ནང་དག་པ་ཐམས་ཅད་ལ་དེང་སང་དུས་བབས་ཡིན་པས་རྒྱལ་པོ་ཆེན་པོ་འདི་ག་བསྟེན་དགོས་ཞེས་ཆེ་བརྗོད་བསམ་གྱིས་མི་ཁྱབ་པ་མཛད་དེ་ཁྱབ་གདལ་གང་ཆེར་བསྟེན་དུ་འཇུག་
པ་གནང་བ་དང། དེར་མ་ཟད། སྤྲུལ་སྐུ་གྲགས་པ་རྒྱལ་མཚན་ཉིད་ཀྱང་གསང་བའི་རྣམ་ཐར་སོགས་ལས་བྱུང་བ་ལྟར་བླ་མ་ཡི་དམ་སངས་རྒྱས་བྱང་སེམས་མང་པོའི་ཞལ་གཟིགས་ཤིང་ལུང་བསྟན་པ་དང། ཐུགས་ད་མ་ཏིང་ངེ་འཛིན་གྱི་དག་པའི་རྣམ་
རོལ་འབྱམས་སུ་ཀླས་ཤིང། སྤངས་རྟོགས་ཀྱི་ཡོན་ཏན་རྒྱ་མཚོ་ལྟ་བུའི་གོ་འཕང་མཐོན་པོར་གཤེགས་བས་ན། ཕྱིས་སུ་རྒྱལ་མཆོག་ལྔ་པ་ཆེན་པོས་ཀྱང་དོལ་གྱི་ཆུ་མིག་དཀར་མོར་རྒྱལ་ཁང་གསར་བཞེངས་དང་འབྲེལ་སྤྱན་གཟིགས་དཀོར་ཆ་སོགས་

[004B] ལྔ་པ་ཆེན་པོ་ཉིད་ཀྱི་སྐུ་དུས་སུ། གཞུང་གི་སྐུ་འཁོར་རྗེ་དྲུང་ཞིག་ལ་མིག་མཐོང་གི་རྫས་དང། སྒྲིབ་ཞྭ་བཅས་གནང་ནས་དོལ་རྒྱལ་གྱི་དྲུང་དུ་ཡི་གེ་ཞིག་འབུལ་དུ་གཏོང་བ་གནང་ཞིང། དེས་ཀྱང་དེ་ཕྱོགས་སུ་ཕྱིན་པ་ན་དོལ་རྒྱལ་
གྱི་ཕོ་བྲང་ལྷའི་གཞལ་མེད་ཁང་ལ་འགྲན་པ་ལྟ་བུར་མཐོང་ཞིང་སྒོའི་གཡས་གཡོན་དུ་ཨ་ཙ་རྱ་འཇིགས་སུ་རུང་བ་གཉིས་ཀྱིས་མི་གཏོང་བ་ལ་རྗེ་དྲུང་དེས་སྒྲིབ་ཞྭ་གྱོན་ནས་ནང་དུ་ཕྱིན་ཏེ་ཇི་ལྟར་བྱེད་པ་བལྟས་པ་ན། གཞལ་ཡས་ཁང་ཤིན་ཏུ་ཡིད་དུ་འོང་
བདེའི་དབུས་སུ་ཁྲི་མཐོན་པོ་ཞིག་གི་སྟེང་དུ། དགེ་སློང་གི་རྣམ་པ་ཅན་ཆོས་གོས་རྣམ་གསུམ་གསོལ་ཞིང། མདུན་དུ་མཎྜལ་བཤམས་པ་འོད་ཀྱི་རང་བཞིན་ཅན་ཚུལ་ཁྲིམས་ཀྱི་དྲི་ངད་འཐུལ་བ་ཞིག་བཞུགས་འདུག་པ་ལ་ཕྱི་རོལ་ནས་མི་མ་ཡིན་འཇིགས་
སུ་རུང་བ་མང་པོ་འོངས་ནས་ཡུལ་འདིའི་མངའ་ནས་ངེད་ཚོ་ལ་གནོད་པ་ཆེན་པོ་བྱེད་འདུག་པས་འདི་ཚོ་ལ་གནོད་པ་གཅིག་བྱེད་དགོས་པ་འདུག་ཅེས་ལན་མང་པོ་ཞུས་པ་ལ། སྙིང་རྗེ། དེ་འདྲ་མི་རུང་ཞེས་ནན་གྱིས་བཀགས་ཀྱང་སླར་འོངས་ནས་ཡང་
ཡང་ཞུས་པར། འོ་ན་ཡུལ་དེ་ཕྱོགས་སུ་འདི་གཏོར་ཞེས་ཡུངས་ཀར་སྦར་བ་གང་གནང་བ་མི་མ་ཡིན་དེ་རྣམས་ཀྱིས་དེ་ཕྱོགས་སུ་གཏོར་བས་ཡུལ་དེའི་ལོ་ཏོག་ཐམས་ཅད་སེར་པས་བཅོམ་སྟེ་རྨེག་མེད་པར་བྱས་ཤིང། དེ་ནས་སྐུ་འཁོར་དེས་འདི་
སྐྱབས་མགོན་ལྔ་པས་ཕུལ་ཞེས་ངེད་གཏོང་བ་གནང་བྱུང་ཞེས་ཡི་གེ་ཕུལ་བས་ཕྱག་གིས་བཞེས་ཏེ་དབུ་ཐོག་ཏུ་རེག། ལེགས་པར་གཟིགས་པའི་གནས་ཚུལ་སྐྱབས་མགོན་མཆོག་ལ་དེས་ཚུར་ཡོངས་ཏེ་ཞུས་པ་སོགས་ཞི་རྒྱས་དབང་དྲག་གི་

[005A]༄༅། །འཕྲིན་ལས་གྱི་ཁྱད་པར་མཐའ་ཡས་ཤིང།  ངེས་པའི་དོན་དུ་པཎ་ཆེན་བསོད་ནམས་གྲགས་པ་དང། འདུལ་འཛིན་གྲགས་པ་རྒྱལ་མཚན། འཇམ་མགོན་ས་པཎྜི་ཏ། གྲུབ་
ཆེན་བིརྭ་པ། རྗེ་བཙུན་འཇམ་དཔལ་དཔའ་བོ་ལ་སོགས་པ་སྙིགས་མའི་དུས་འདིར་འཇམ་པའི་དབྱངས་ཉིད་ཀྱི་བསྟན་པ་བསྲུང་བའི་ཕྱིར་དུ་བསྟན་སྲུང་དྲེགས་པའི་སྐུར་བཞེངས་པ་དང། ལྷག་པར་
ཀྱི་སྐུའི་སྐྱེ་བར་ཡོངས་སུ་གྲགས་ཤིང། བུ་སྟོན་རིན་པོ་ཆེ་ནི་ཁ་ཆེ་པཎ་ཆེན་ཤཱཀྱ་ཤྲཱིའི་སྐུའི་ཡང་སྲིད་དུ་ཡོངས་འཛིན་པཎྜི་ཏ་ཡེ་ཤེས་རྒྱལ་མཚན་གྱིས་བུ་སྟོན་གྱི་རྣམ་ཐར་ལས་གསུངས་ལ། ཁ་ཆེ་པཎ་ཆེན་ནི། ཁྲོ་ཕུ་ལོ་ཙཱ་བ་བྱམས་པའི་དཔལ་གྱིས་
བྱ་ཀར་དྲང་སྲོང་ཨོ་རྒྱན་ཞིང་སྐྱོང་དང། །སིངྒྷ་གླིང་ནས་དགྲ་བཅོམ་གྱིས་བསྟན་ལྟར། །མ་བྱོན་སངས་རྒྱས་གསུམ་པར་འཚང་རྒྱ་ཞིང། །འདི་འོག་དགའ་ལྡན་གཤེགས་ལ་གསོལ་བ་འདེབས། །ཞེས་གསུངས་པ་དང་མཐུན་པར་ཡོངས་འཛིན་
རིན་པོ་ཆེས་འདུལ་བའི་ཆོས་འབྱུང་ལས་ཀྱང་གསལ་བར་གསུངས་བ་ལྟར་བྱམས་པ་ནས་བརྩིས་པའི་མ་བྱོན་སངས་རྒྱས་གསུམ་པ་དེ་བཞིན་གཤེགས་པ་རབ་གསལ་རྒྱལ་པོར་མངོན་པར་རྫོགས་པར་འཚང་རྒྱ་བའི་མཛད་པ་སྟོན་པ་དང། དེ་བཞིན་
གཤེགས་པ་དེས་དང་པོར་ཐུགས་བསྐྱེད་པ་ནས་བཟུངས་ཏེ། སངས་རྒྱས་པའི་ཚེ་འཁོར་དང་སྐུ་ཚེ། དམ་པའི་ཆོས་ཡུན་ཇི་ཙམ་གནས་པ་ཚུན་ཆད་མདོ་སྡེ་བསྐལ་བ་བཟང་པོར་གསུངས་པ་ལས་ཤེས་ཤིང། དེའི་ཕྱིར་སར་གནས་ཀྱི་སེམས་དཔའ་

[005B]
ཤེས་ཡང་དག་པར་འདྲེན་པར་བྱེད་ལ། དེ་ལྟར་རྒྱལ་དང་རྒྱལ་བའི་སྲས་ཀྱི་མཛད་པ་ཕལ་གྱི་བློ་ཡུལ་ལས་འདས་པས་ན། སོ་སྐྱེ་ཐུན་མོང་བའི་སྣང་ངོར་དྲེགས་པའི་གཟུགས་བཟུང་བར་ཡང་སྔོན་གྱི་ཐུགས་སྨོན་གྱི་དབང་གིས་རྗེ་རྒྱལ་
པ་གཉིས་པའི་མདོ་སྔགས་བཤད་སྒྲུབ་ཀྱི་བསྟན་པ་ཚང་ལ་དྲི་མ་མེད་པ་གང་ན་ཡོད་པ་དེར་ཙནྡན་དྲི་དང་འགྲོགས་པ་བཞིན་དུ་བསྟེན་ཅིང་མཆོད་པ་ལ་མ་བལྟོས་པར་ཡང་བསྲུང་ཞིང་སྐྱོབ་པར་མཛད་ལ། ཞྭ་སེར་གྱི་བསྟན་པ་ལ་ལོག་པར་སྤྱོད་པའི་
འགྲོ་བ་མཆོག་དམན་ཀུན་ལ་དྲག་པོའི་ཆད་པ་ཐོག་ལྟར་འབེབ་པ་ལ་འཕྲིན་ལས་ཀྱི་ཤུགས་ཤིན་ཏུ་མྱུར་ཞིང། དྲག་ཤུལ་ཤིན་ཏུ་ཆེ་བས་ན། རང་ཕྱོགས་ཀྱི་སེར་སྐྱ་མཆོག་དམན་མང་པོ་ཞིག་ཀྱང་རྗེའི་རིང་ལུགས་གསེར་སྦྱངས་བཙོམ་ལྟ་བུ་
འདི་ཉིད་ཀྱིས་གོ་མཆོད་པར་གཞན་ཕྱོགས་པའི་ལྟ་གྲུབ་འཁྲུལ་པ་ལས་ཀྱང་ཉིད་འཁྲུལ་མུ་འབྱམ་དུ་སོང་བའི་ལམ་ལོག་ལམ་གོལ་གྱི་གྲུབ་མཐའ་མྱུར་མྱུར་མོ་དང། ཟབ་ཟབ་མོར་གྲགས་པ་མང་པོ་ཞིག་བསྲེ་བསླད་བྱས་པ་ལ་བརྟེན་ནས་བསྟན་སྲུང་
གཉན་པོ་འདིས་རང་གཟུགས་དངོས་སུ་བསྟན་པ་དང། ཁྲོ་གཏུམ་འཇིགས་ཤིང་རྔམས་པའི་རྣམ་འགྱུར་མི་བཟད་པའི་ཆོ་འཕྲུལ་སྣ་ཚོགས་པས་ཁ་ཅིག་སྨྱོ་ཞིང་འཕོག་པ་དང། ལ་ལ་ཁོང་ཁྲག་འདྲེན་ཅིང་གློ་བུར་དུ་ཚེའི་དུས་བྱེད་པ། འགའ་

[006A]༄༅། །ཞིག་མི་འདོད་པའི་ངན་ལྟས་ཅི་རིགས་པས་དཔལ་འབྱོར་འདུ་ལོངས་རིགས་རྒྱུད་དང་བཅས་པ་ལྟག་ཆུ་ཆད་པའི་རྫིང་བུ་ལྟར་རིམ་བཞིན་རྗེས་ཤུལ་མེད་པར་བཏང་པ་དང། སྐྱེ་བའི་ཕྲེང་བ་གཞན་མ་འགར་ཡང་ཅི་
བྱས་ལམ་དུ་རྒྱུ་དཀའ་བ་སོགས་མངོན་སུམ་དུ་བྱུང་བ་དང་འབྱུང་འགྱུར་མང་པོ་མཐོང་ཐོས་ཀྱི་ཡུལ་དུ་གྱུར་པ་ལྟར་ལགས་པས་བློ་བཟང་རྒྱལ་བའི་བསྟན་པ་གྲུབ་མཐའ་ཆལ་ཆོལ་གཞན་གྱིས་བསྲེ་བསླད་མེད་པར་འཛིན་པ་ཤིན་ཏུ་གལ་ཆེ་ཞིང་
བསྟན་སྲུང་གཉན་པོ་འདི་ཚུལ་བཞིན་བསྟེན་ན། ཞྭ་སེར་གྱི་རིང་ལུགས་དྲི་མ་མེད་པ་འདི་ཉིད་བསྟེན་ཅིང་མཆོད་པའི་དགེ་ལྡན་གྱི་བསྟན་པ་འཛིན་པའི་དཔོན་སློབ་དགེ་འདུན་གྱི་སྡེ་དང་བཅས་པར་སྙིང་ཉེ་ཞིང། ལས་བཞིའི་འཕྲིན་ལས་སྒྲུབ་
པ་ལ་དགོས་འདོད་སྩོལ་བའི་ཡིད་བཞིན་གྱི་ནོར་བུ་དང་མཚུངས་པ་སོགས་འཕྲལ་དང་ཡུན་གྱི་དགོས་པ་ཁྱད་པར་ཅན་མང་དུ་ཡོད། །འདི་ཉིད་ཀྱི་སྐུའི་རྣམ་འགྱུར་ཡང་རབ་བྱུང་བསེ་ཐེབ་ཅན་རྟ་ནག་ལ་ཆིབས་པ་དང། འབུག་ལ་ཆིབས་པ་
སོགས་མང་ཞིང། རྡོ་རྗེ་ཤུགས་ལྡན་དངོས་ནི་ཁྲོ་བོ་ཁྱུང་ཞོན་རལ་གྲི་ཙིཏྟ་འཛིན་པ་དེ་ཡིན་པར་གསུངས་ལ། ས་ཆེན་ཀུན་བློའི་འདུལ་འཛིན་མཆོད་ཆོག་ཕུན་ཚོགས་འདོད་འཁྱིལ་ན་འདུལ་འཛིན་སྤྲུལ་གཞིའི་རྒྱལ་པོར་མཛད་པའང་དོན་
དང་གནས་པར་མ་ཟད། བསྟན་སྲུང་གཉན་པོ་འདི་ཉིད་འཇིགས་བྱེད་དྲེགས་པའི་ཟོལ་དུ་ཤར་བའི་དྲག་པོའི་མཐར་ཐུག་ཡིན་པས། དགོས་པའི་གཙོ་བོ་འཇམ་མགོན་བླ་མའི་རིང་ལུགས་དྲི་མ་མེད་པ་འཛིན་པ་ཞིག་བྱུང་ན། ཆོས་སྐྱོང་འདི་

[006B] དེ་ལྟར་མེད་པར་གཙོ་བོ་ཡང་དྲག་པོར་རྦད་ན་དགོས་པ་ལྷག་པོ་གང་ཡང་མི་འགྲུབ་པའི་སྟེང་དུ། ཤིན་ཏུ་བཀའ་གཉན་ཆེས་ཤིང། རྩུབ་དྲགས་པའི་ཉེན་ཀ་འབྱུང་བར་ཁྱབ་བདག་འཁོར་
ལོའི་མགོན་པོ་རྡོ་རྗེ་འཆང་ཕ་བོང་ཁ་པས་དངོས་སུ་གསུང་བའི་རྒྱུན་ལྟར། ད་ལམ་འདིར་ཡང་རང་ལུགས་རྗེ་དེ་ཉིད་ཀྱིས་སྤྲུལ་གཞི་འདུལ་འཛིན་གཙོ་བོར་མཛད་པའི་དབང་ཆོག་ལྟར་འབུལ་བ་ལ། དེ་ལྟར་འཇིག་རྟེན་འདས་ཀྱང་འཇིག་རྟེན་དྲེགས་པའི་ཟོལ་འཆང་དགེ་ལྡན་
བསྟན་སྲུང་དགྲ་ལྷའི་རྒྱལ་པོ། བདུད་ཀྱི་སྡེ་འཇོམས་པ་ལ་ཐོགས་པ་མེད་པའི་རྡོ་རྗེའི་ཤུགས་འཆང་བ་བསྟན་སྲུང་ཆེན་པོ་རྒྱལ་ཆེན་རྡོ་རྗེ་ཤུགས་ལྡན་རྩལ་ཞེས་ཡོངས་སུ་གྲགས་པ་འདི་ཉིད་ཀྱི་སྲོག་གཏད་སྔ་སོར་བླ་མ་རིན་ཆེན་དབང་རྒྱལ་གྱི་ཡིག་
ཆའི་སྟེང་ནས་གནང་སྲོལ་ཡོད་འདུག་ཀྱང། དུས་ཕྱིས་རྗེས་གནང་གི་རྒྱུན་ལྟ་ཅི། ཡིག་ཆ་ཙམ་ཡང་མཐོང་ཐོས་ཀྱི་ཡུལ་དུ་རྙེད་དཀའ་བར་གྱུར་པ་ན། བསྟན་སྲུང་ཆེན་པོ་ཉིད་ནས། ངེས་པ་དོན་གྱི་ཟུང་འཇུག་གྲུབ་པའི་འཁོར་ལོས་སྒྱུར་བསྐྱབས་མཆོག་
རྡོ་རྗེ་འཆང་ཕ་བོང་ཁ་པ་བདེ་ཆེན་སྙིང་པོ་དཔལ་བཟང་པོར། འཇིགས་བྱེད་དབང་གིས་སྨིན་པའི་སློབ་མ་ལ། །སྐུ་གསུང་ཐུགས་ཀྱི་བྱིན་རླབས་ཐོབ་པར་འགྱུར། །ཅེས་སོགས་ཀྱི་བརྡ་ཚིག་མདོང་གསོལ་དུ་འབུལ་གནང་མཛད་པ་དང་ཆབས་ཅིག་
ཏུ་རྒྱལ་ཆེན་རིགས་ལྔའི་རྗེས་ཆོག་གསར་རྩོམ་གྱིས་གཞན་ལ་སྤེལ་དགོས་པའི་བསྐུལ་མ་ཡང་ཡང་མཛད་པ་ལ་བརྟེན་ནས་རྗེ་རང་གི་ཐུགས་ཉམས་དང་བསྟུན་པའི་ཡིག་ཆའི་ས་བོན་འགའ་རེ་མཛད་དེ་དམ་པ་རེ་ཟུང་ལ་ཆིག་བརྒྱུད་དུ་སྩལ་

[007A]༄༅། །དེ་ལྟ་ནའང་རྗེ་འདི་ཉིད་ནི། སྔོན་རིང་མོ་ཞིག་ནས་ཚོགས་གཉིས་ཀྱི་གོམས་པ་ཡོངས་སུ་རྫོགས་པས་སྐུ་ཚེ་འདི་ཉིད་ལའང་དག་པ་ཡེ་ཤེས་ཀྱི་རོལ་པ་འབྱམས་སུ་ཀླས། དང་པོར་གྲུབ་མཐའ་རིས་མེད་ཀྱི་ཆོས་
སྐོར་ལ་གསན་བསམ་བསྒོམ་པ་རྒྱ་ཆེར་མཛད་ཅིང། དེ་ཡང་དཔེར་ན། སྟོན་པ་ཤཱཀྱའི་རྒྱལ་པོས་བྱང་ཆུབ་ཆེན་པོའི་གོ་འཕང་འགྲོ་བའི་དོན་དུ་མངོན་དུ་མཛད་ཀྱང། ཞིང་འདིར་ཆོས་ཀྱི་འཁོར་ལོ་བསྐོར་ཏེ་འགྲོ་དོན་མཛད་པ་ཐུན་མོང་གདུལ་བྱའི་སྣང་
ངོར་ལྷའི་དབང་པོ་ཆངས་པ་སོགས་ཀྱིས་བསྐུལ་བའི་རྐྱེན་ལ་བརྟེན་པ་ལྟར། རྗེ་འདི་ཉིད་ཀྱང་མདོ་སྔགས་ཡོངས་རྫོགས་ཀྱི་བསྟན་པ་ཚང་ལ་མ་ནོར་བ་དར་ཞིང་རྒྱས་པར་མཛད་པའི་ཐུགས་བསྐྱེད་རླབས་པོ་ཆེའི་མཐུ་གྲུབ་པ་དུས་ལས་ཡོལ་བར་
གྱུར་ན་རྒྱལ་བའི་བསྟན་པ་དྲི་མ་མེད་པ་ཉམས་པའི་རྐྱེན་དུ་འགྱུར་བ་ལ་དགོངས་ཏེ། དགེ་ལྡན་ཐུན་མོང་མིན་པའི་བསྟན་སྲུང་སྤྲུལ་བའི་ཆོས་སྐྱོང་ཆེན་པོ་འདི་ཉིད་ཀྱིས་དངོས་ཉམས་ཅི་རིགས་པར་ཐབས་མཁས་ཀྱི་སྒྱུ་འཕྲུལ་སྣ་ཚོགས་པས་དགེ་
ལྡན་ལྟ་གྲུབ་རྣམ་ཐར་གཙང་མ་སྔོན་གྱི་ཐུགས་བསྐྱེད་ལྟར་རྗེས་སུ་བསྐྱང་དགོས་པའི་གསལ་འདེབས་བསྐུལ་མ་ཤུགས་དྲག་པོ་ཡང་ནས་ཡང་དུ་མཛད་པ་ན། རྗེ་བཙུན་བླ་མ་རྡོ་རྗེ་འཆང་ཉིད་ནས་ཀྱང་སྔོན་གྱི་ཐུགས་དམ་བཙན་པོ་རྗེས་སུ་དྲན་པ་བདག་
གིར་མཛད། དེ་ནས་བཟུངས་ཏེ་མཉམ་མེད་དགའ་ལྡན་པའི་རིང་ལུགས་དྲི་མ་མེད་པ་འདི་ཉིད་གྲུབ་མཐའ་ཆལ་ཆོལ་གཞན་གྱི་བསྲེ་བསླད་མེད་པར་འཛིན་ཅིང་སྤེལ་བར་དགྱེས་བཞིན་ཞལ་གྱིས་བཞེས། བསྟན་སྲུང་གཉན་པོ་འདི་ཉིད་སྲུང་མའི་

[007B] སྐུ་ཚེ་མཛད་པ་དང་བཅས་པའི་བཞེད་དགོངས་ལྷུན་གྱིས་
གྲུབ་ཅིང། བློ་བཟང་རྒྱལ་པ་གཉིས་པའི་བསྟན་ལ་བློ་བཟང་རྒྱལ་བ་རང་ཉིད་སླར་བྱོན་པ་ལྟ་བུའི་མཁས་བཙུན་བཟང་གསུམ། འཆད་རྩོད་རྩོམ་གསུམ། ལྟ་སྒོམ་སྤྱོད་གསུམ་གྱི་མཛད་པ་རྨད་དུ་བྱུང་བས་ནུབ་ཕྱོགས་ཛཱ་ཏིའི་དྲི་བསུང་
འཐུལ་བ་ནས་ཤར་ཕྱོགས་རྒྱ་མཚོའི་མཐར་ཐུག་གི་བར་རྗེ་འདི་ཉིད་ཀྱི་སློབ་མ་ཡང་སློབ་དང་བཅས་པས་ཁྱབ་ཅིང། ཐུབ་བསྟན་དྲི་མ་མེད་པས་འཛམ་གླིང་ཡངས་པའི་ཁྱོན་ལ་མངའ་བསྒྱུར་བའི་འཕྲིན་ལས་ཀྱི་བཀའ་བབས། དེ་ལྟར་ཐུབ་བསྟན་
ཡོངས་རྫོགས་ཀྱི་བདག་པོར་བཞེངས་ཏེ། ངེས་པའི་དོན་དུ་ཉམས་རྟོགས་ཀྱི་གོ་འཕང་མཐོན་པོར་གཤེགས་ནས། རབ་འབྱམས་དཀྱིལ་འཁོར་རྒྱ་མཚོའི་གཙོ་བོར་གྱུར་ཏེ། གསང་བ་གསུམ་གྱི་སྒྱུ་འཕྲུལ་མཁའ་ཁྱབ་ཀྱི་ཞིང་དུ་སྤྲོ་ཞིང་
སྡུད་པའི་མཛད་པའི་ཁྱད་པར་མཐའ་ཡས་ཀྱང། འདུལ་བའི་བཅས་རྐྱང་ཕྲ་མོ་ཚུན་ལའང་ཁྱད་གསོད་མི་མཛད་པར་ཡོན་ཏན་ཐམས་ཅད་བུམ་ནང་གི་མར་མེ་བཞིན་དུ་སྦ་བ་ཇོ་བོ་བཀའ་གདམས་གསར་རྙིང་གི་རྣམ་ཐར་གཙང་མ་ཕྱག་བཞེས་
སུ་བསྟར་བ་ལས། ལྷ་མཐོང་འདྲེ་མཐོང་དང་མངོན་ཤེས་གྲུབ་རྟགས་ཕྲ་མ་རེར་རྟོགས་པའི་ཡོན་ཏན་ཆེན་པོར་ཁས་འཆེ་བའི་ཟོག་བརྫུན་གྱིས་དད་ལྡན་གྱི་མགོ་བོ་མགལ་མེ་ལྟར་བསྐོར་བ་ལ་གཞན་དོན་དུ་བརློམས་པ་དེང་དུས་ཀྱི་བསྟན་འཛིན་

[008A]༄༅། །དུ་གྲགས་པ་ཕལ་མོ་ཆེ་ལྟར་ལྟས་ངན་རྒྱན་དུ་ངོམ་པའི་ངན་སྤྱོད་ཀྱི་དྲི་ཙམ་ཡང་མི་མངའ་བས་ན། འདིར་ཡང་རྗེ་ཉིད་ཀྱི་དག་པའི་གཟིགས་ངོར་ཤར་བའི་ཡིག་ཆའི་ས་བོན་ཙམ་ལ་ཐུགས་ཡིད་མ་རྟོན་པར། སྙིགས་དུས་ཀྱི་
ངེས་པ་དོན་གྱི་གྲུབ་མཆོག་ཁྱབ་བདག་སྟག་ཕུ་བ་པདྨ་བཛྲ་དཔལ་བཟང་པོར་རྒྱུ་མཚན་ཞིབ་གསོལ་དང་བཅས་ཏེ་གསོལ་འདེབས་ནན་ཏན་དུ་མཛད་པར། གྲུབ་བའི་དབང་ཕྱུག་སྟག་ཕུ་བ་དེ་ཉིད་ཀྱི་གསུང་ལས། རྟག་ཏུ་འཁྲུལ་ཡང་
ཉིད་འཁྲུལ་བག་ཆགས་བསྡེབས། །བླ་མའི་བཀའ་བཞིན་གསོལ་བ་བཏབ་པའི་མོད། །ཡིད་དགའི་ཞིང་སླེབས་པདྨའི་ངད་ལྡན་དྲུང། །འདོད་དོན་གསོལ་བས་དགྱེས་ཞལ་འཛུམ་བག་བཅས། །གསུང་སྐྱེས་སེམས་དཔའ་ཆེན་པོར་
དགོངས་པ་གཏད། །རཱ་ཛཱ་གདོང་ལྔའི་ཁྲི་གསེབ་ནས་དྲངས་ཏེ། །མངག་གཞུག་གཏད་པ་བླ་མའི་གསུང་དང་མཐུན། །མི་འདྲའི་ཁྱད་པར་ཅུང་ཟད་ཁ་བསྐངས་ཏེ། །པདྨའི་མིང་གིས་དགའ་བའི་ཚལ་དུ་བཀོད། །དགེ་བས་བླ་མའི་སྐུ་ཚེ་མཛད་
འཕྲིན་རྒྱས། །བུ་སློབ་སེམས་མཐུན་ཆོས་འབྱོར་བདེ་དགས་འཚོ། །ཁྱད་པར་འཇམ་མགོན་རིང་ལུགས་རྒྱས་གྱུར་ཅིག་ཅེས་གསུངས་པ་ལྟར་རྗེ་སྟག་ལུབ་ཆེན་པོ་ཉིད་དག་པ་ཡེ་ཤེས་ཀྱི་གཟིགས་ངོར་དགའ་ལྡན་ཡིད་དགའ་ཆོས་འཛིན་དུ་
བེབས་ནས། རྗེ་བླ་མ་དགེ་སློང་པདྨའི་ངད་ལྡན་གྱི་ཚུལ་དུ་མཇལ་བ་ལ་གསོལ་བ་འདེབས་པར་མཛད་པའི་ཚེ། འཇམ་མགོན་ཙོང་ཁ་བ་ཆེན་པོས་རྗེ་འདུལ་བ་འཛིན་པ་གྲགས་པ་རྒྱལ་མཚན་ལ་སྤྱན་གྱིས་གཟིགས་ཤིང་དགོངས་པ་གཏད་པ་ན་

[008B]
དག་སྣང་ཉེ་བརྒྱུད་ཆུ་བོ་ཟུང་འབྲེལ་ཐུན་མོང་མ་ཡིན་པ་ཇི་ལྟར་བྱུང་བ་བཞིན། བྱིན་རླབས་ཀྱི་བརྒྱུད་པ་མ་ཉམས། དམ་སེལ་གྱིས་བར་མ་བཅད། ཆོས་བརྒྱུད་ཀྱི་བསྲེ་བསླད་མ་ཞུགས་པར་བདག་གི་བླ་མའི་དྲུང་ནས་ལེགས་པར་ཐོབ་པ་རྒྱལ་
ཆེན་བྲན་བཞིན་འཁོལ་བའི་བྱིན་རླབས་ཀྱི་ཚན་ཁ་གཞན་ལས་ཁྱད་པར་དུ་འཕགས་པ་འདི་ཉིད་འབུལ་བ་ལ།  ཞེས་པ་མན་གཞུང་ལྟར་རོ། ཅུང་ཟད་བསྡུས་པར་སྤྲོན་གོང་གི་ཨང་ཀི་ དེ་ལས་ཀྱང་བསྡུས་པ་བྱེད་ན་
ནས་ འདི་ནི། ཕ་བླ་མ་རྡོ་རྗེ་འཆང་དེ་ཉིད་ཀྱི་གསུང་གི་སྟེང་ནས་རྒྱལ་ཆེན་སྲོག་གཏད་བྱེད་སྐབས་སྔོན་འགྲོའི་ལོ་རྒྱུས་མཚམས་སྦྱོར་ཁ་སྐོང་དང། ཁ་བསྒྱུར་བྱ་དགོས་རྣམས་མཁྱེན་ལྡན་རྣམས་ལ་མི་མཁོ་ཡང། རྨོངས་
རྟུལ་སློབ་དཔོན་གྱི་རེས་སུ་བབ་བ་བདག་འདྲའི་རིགས་ལ་མཁོ་བར་བསམས་ཏེ་བླ་མའི་གསུང་གི་ཞབས་འདེགས་ཀྱི་ཚུལ་དུ་ཁྲི་བྱང་སྦྲུལ་མིང་པས་བཀོད་པ་སྟེ། ཡི་གེ་པ་ཡང་བླ་མ་རྡོ་རྗེ་འཆང་གི་ཞབས་པད་ཡུན་དུ་བསྙེན་པའི་དྲུང་ཡིག་འདན་མ་བློ་བཟང་རྡོ་རྗེས་བགྱིས་པ་དགེ་ལེགས་འཕེལ།།།
   ༈    །ཡོན་སྦྱར་མཐུན་རྐྱེན་འཔེལ་ཚད་བླ་མ་ཡིས། །ཚེ་རབས་འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག་ །།



