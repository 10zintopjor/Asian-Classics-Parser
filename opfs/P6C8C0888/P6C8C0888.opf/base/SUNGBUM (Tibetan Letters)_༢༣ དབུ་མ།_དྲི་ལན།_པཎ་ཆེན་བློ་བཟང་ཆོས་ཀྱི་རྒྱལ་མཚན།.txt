༄༅། །སྒྲ་པ་ཤེས་རབ་རིན་ཆེན་པའི་རྩོད་ལན་ལུང་རིགས་སེང་གེའི་ང་རོ་ཞེས་བྱ་བ་བཞུགས། །

[001A] །ན་མོ་གུ་རུ་མཉྫུ་གྷོ་ཥཱ་ཡ། ཅི་ཡང་འཆར་བའི་རྟེན་ཅིང་འབྲེལ་འབྱུང་དང། །ཇི་སྙེད་སྤྲོས་ཀུན་ཉེ་བར་ཞི་བའི་དབྱིངས། །དབྱེར་མེད་སེང་གེའི་སྒྲ་ཡིས་ལེགས་འདོམས་
པ། །ཟླ་མེད་སྟོན་པ་དེ་ལ་བདག་ཅག་དང། །ཀླུ་སྒྲུབ་སྨྲ་བའི་ཉི་མ་འཕགས་པ་ལྷ། །དཔའ་བོ་སངས་རྒྱས་བསྐྱངས་དང་ཟླ་བའི་ཞབས། །མར་མེ་མཛད་དཔལ་རྒྱལ་བ་ཙོང་ཁ་པ། །སྲས་དང་
བཅས་པའི་ཞབས་ལ་སྙིང་ནས་འདུད། །སངས་རྒྱས་ཀུན་གྱི་ཡེ་ཤེས་གཅིག་བསྡུས་ནས། །བདག་བློ་རྨོངས་པའི་མུན་པ་སེལ་མཛད་པ། །འགྲན་བྲལ་དགེ་བའི་བཤེས་གཉེན་ལས་ལྷག་
བཅུའི། །ཞབས་པད་སྤྱི་བོའི་རྒྱན་དུ་གུས་བསྟེན་ནས། །ལུང་རིགས་རྡོ་རྗེའི་མེ་ཆར་འབུམ་ཕྲག་གིས། །མ་རྟོགས་ལོག་རྟོག་མི་གཙང་ལྗན་ལྗིན་ལས། །བྱུང་བ་ཐར་པའི་སྲོག་འཕྲོག་དུག་ཚེར་

[002A]༄༅། །གྱིས། །དཀྲིགས་པའི་ནགས་ཚལ་མཐའ་དག་གཞོམ་པར་བྱ། །དེ་ཡང། ཆོས་རྗེ་སྒྲ་པ་ཤེས་རབ་རིན་ཆེན་པས། སྐུ་ཚེའི་མཇུག་ཏུ་ནི། རྗེ་བཙུན་ཙོང་ཁ་པ་ཆེན་པོ་ལ་མི་ཕྱེད་
པའི་དད་པ་ཐོབ་འདུག་ཀྱང། བར་སྐབས་སུ། འཇིག་རྟེན་མཐུན་འཇུག་གྱ་གྱུའི་སྦྱོར་བ་དང། མ་རྟོགས་ལོག་རྟོག་གིས་ཀུན་ནས་བསླངས་ཏེ། རྗེ་བླ་མ་ལ་འགལ་བའི་ཁུར་ཆེན་བཅོ་བརྒྱད་ཅེས་
རྩོད་ཡིག་བྲིས་འདུག་པ་རྣམས། རིགས་པའི་དབང་ཕྱུག་གིས། ལྟར་སྣང་བཅས་སོགས་བཀོད་པ་དང། །ལན་ནི་འབྲེལ་མེད་བཞད་གད་དེ། ཞེས་གསུངས་པ་བཞིན་དུ་གནས་པས། རྗེ་ཐམས་
ཅད་མཁྱེན་པའི་རྗེས་འཇུག་ལུང་རིགས་སྨྲ་བ་ཁྲི་ཕྲག་རྣམས་ཀྱིས། བརྙས་ཐབས་ཀྱིས་ལན་མ་མཛད་པ་ལྟར། ལན་བྱ་བར་འོས་པའི་དཀའ་གནས་སུ་མི་འདུག་ཀྱང། འགལ་བའི་ཁུར་ཡོད་
ཅེས་པའི་ཚིག་བསྐམ་ལ་བརྟེན་ནས། རྨོངས་པའི་སྐྱེ་བོ་མང་པོ་ལོག་རྟོག་དང་དོན་མ་ཡིན་པའི་ཐེ་ཚོམ་གྱི་ཞགས་པས་ངན་སོང་གི་གཡང་དུ་འདྲེན་པ་རྣམས་ལ་བརྩེ་བ་དང། རྗེ་ཐམས་ཅད་

[002B] འདིའི་བརྗོད་དོན་ལ་སྙིང་པོར་བཟུང་བའི་ཅལ་སྒྲོག་འབའ་ཞིག་བྱེད་པར་འདུག་པས། སངས་རྒྱས་གཉིས་པ་ཀླུ་སྒྲུབ་ཡབ་སྲས་
ཀྱི་ལུང་རིགས་དྲི་མ་མེད་པ་དཔང་དུ་བཞག་སྟེ། ལན་ཅུང་ཟད་གདབ་པ་ལ་ཞུགས་སོ། །དེ་ཡང། རྩོད་ཡིག་ལས། གང་དག་དཔལ་ལྡན་ཟླ་བའི་རྗེས་འབྲངས་ནས། །མ་དག་འཁྲུལ་པའི་སྣང་བ་ཚད་གྲུབ་ཏུ། །
རིགས་པ་དུ་མས་དཔྱད་ནས་ཁས་ལེན་པ། །འདི་ལ་འགལ་བའི་ཁུར་ཆེན་འདི་ལྟར་ཡོད། ཅེས་པ་དང། དེའི་འགྲེལ་པར་ཡང། གཞན་ཡང་དཔལ་ལྡན་ཟླ་བའི་ལུགས་སུ་བྱས་ནས། ཀུན་རྫོབ་བདེན་
པ་དཔྱོད་བྱེད་ཀྱི་ཚད་མ་སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་ལ་བྱེད་པ་འདི། འགལ་འདུ་ཀུན་གྱི་རྩ་བ་ཡིན་ཏེ། ཞེས་འགལ་བ་བཅོ་བརྒྱད་ཙམ་ཡོད་པའི་རྩ་བ་འདི་ཡིན་ཟེར་བ་དང། རྒོལ་བ་
གཞན་འགའ་ཞིག་གིས་སུན་འབྱིན་ལྟར་སྣང་སྨྲ་བའི་གཞི་ཡང། རྗེ་ཐམས་ཅད་མཁྱེན་པས། གཟུགས་ནས་རྣམ་མཁྱེན་གྱི་བར་རམ། བདེན་པ་གཉིས་ཀྱི་རྣམ་གཞག་ཚད་མས་གྲུབ་པར་ཞལ་
གྱིས་བཞེས་པའི་སེང་གེའི་ང་རོ་མ་བཟོད་པའི་ལྟག་ཆོད་དུ་འདུག་པས། ཐོག་མར་འདིའི་ལན་སྙིང་པོར་དྲིལ་ནས་བརྗོད་པར་བྱ་བས། རིགས་པ་སྨྲ་བ་གཟུ་བོར་གནས་པ་རྣམས་དཔང་དུ་བཞུགས་

[003A]༄༅། །ཤིག་འཕགས་མཆོག་ཀླུ་སྒྲུབ་ཟླ་བའི་རྗེས་འབྲངས་ནས། །བཞི་ཡི་བདེན་གཉིས་ལམ་མཆོག་ཐབས་ཤེས་ཟུང། །འབྲས་བུའི་སྐུ་གཉིས་མེད་ཅེས་ཁས་ལེན་པ། །འདི་ལ་འགལ་བའི་ཁུར་ཆེན་
བརྒྱ་ཕྲག་འབབ། །ཚུལ་ཇི་ལྟ་བུ་ཞེ་ན། རྩ་བ་ཤེས་རབ་ལས། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །འཇིག་རྟེན་ཀུན་རྫོབ་བདེན་པ་དང། །དམ་པའི་དོན་གྱི་བདེན་
པའོ། །ཞེས་སངས་རྒྱས་རྣམས་ཀྱིས། བདེན་པ་གཉིས་ལས་བརྩམས་ཏེ། གདུལ་བྱ་ལ་ཆོས་བསྟན་པར་གསུངས་པ་མི་འཐད་པར་ཐལ། གཞི་བདེན་པ་གཉིས་པོ་ཚད་མས་མ་གྲུབ་པའི་ཕྱིར། རྟགས་
དེར་ཐལ། ཀུན་རྫོབ་བདེན་པ་ཚད་མས་མ་གྲུབ་པའི་ཕྱིར། འཁོར་གསུམ། གཞན་ཡང། རྩ་ཤེ་ལས། གང་དག་བདེན་པ་དེ་གཉིས་ཀྱི། །རྣམ་དབྱེ་རྣམ་པར་མི་ཤེས་པ། །དེ་དག་སངས་རྒྱས་བསྟན་པ་
ནི། །ཟབ་མོའི་དེ་ཉིད་རྣམ་མི་ཤེས། ཅེས་བདེན་པ་གཉིས་ཀྱི་རྣམ་པར་ཤེས་པ་དེ་དག་གིས། སངས་རྒྱས་ཀྱི་བསྟན་པའི་སྙིང་པོ་ཟབ་མོའི་དེ་ཁོ་ན་ཉིད་མི་ཤེས་པར་གསུངས་པ་དེ་མི་འཐད་པར་ཐལ། བདེན་
པ་གཉིས་ཀྱི་རྣམ་པར་དབྱེ་བ་ཤེས་པར་བྱར་མེད་པའི་ཕྱིར་ཏེ། ཀུན་རྫོབ་བདེན་པ་ཤེས་པར་བྱར་མེད་པའི་ཕྱིར་ཏེ། ཀུན་རྫོབ་བདེན་པ་གཞི་མ་གྲུབ་པའི་ཕྱིར། འཁོར་གསུམ། གཞན་ཡང། དེ་ཉིད་ལས། ཐ་སྙད་ལ་ནི་

[003B] །དམ་པའི་དོན་ནི་བསྟན་མི་ནུས། །དམ་པའི་དོན་ནི་མ་རྟོགས་པར། །མྱ་ངན་འདས་པ་འཐོབ་མི་འགྱུར། ཞེས་ཐ་སྙད་བདེན་པ་ལ་མ་བརྟེན་པར། དམ་པ་དེ་ཁོ་ན་ཉིད་ཀྱི་དོན་བསྟན་མི་ནུས། དམ་པའི་དོན་མ་རྟོགས་པར་
མྱང་འདས་འཐོབ་མི་ནུས་པ་གསུངས་པ་མི་འཐད་པར་ཐལ། ཐ་སྙད་བདེན་པ་ཚད་མས་མ་གྲུབ་པའི་ཕྱིར། འཁོར་གསུམ། མདོར་ན་རྗེ་ཐམས་ཅད་མཁྱེན་པས། ཐ་སྙད་ཚད་གྲུབ་ཞལ་གྱིས་བཞེས་ནས། འཁོར་འདས་ཀྱི་ཆོས་རྣམས་
ཐ་སྙད་དུ་ཡོད། ཐ་སྙད་དུ་ཡོད་པས་ཡོད་གོ་ཆོད། དོན་དམ་པར་རྡུལ་ཙམ་ཡང་མེད་ཅིང། དོན་དམ་པར་མེད་པས་མེད་གོ་མི་ཆོད་ཅེས་བཀའ་སྩལ་པ་ལ། ཁྱེད་ཅག་དེ་ལས་ལོག་སྟེ་སྨྲ་བར་བྱེད་པ་འདི་ནི། མགོན་པོ་ཀླུ་སྒྲུབ་ཟླ་
བའི་ཞབས་དང་བཅས་པ་སྙིང་ནས་སུན་འབྱིན་པ་ཡིན་ཏེ། མགོན་པོ་ཀླུ་སྒྲུབ་ཞབས་ཀྱིས། འཁོར་འདས་ཀྱི་ཆོས་ཐམས་ཅད་ཡོད་ཅིང། དོན་དམ་པར་རྡུལ་ཙམ་ཡང་མི་དམིགས་པའི་སྒྲ་དབྱངས་བསྒྲགས་པ་ལ། དངོས་སྨྲ་བ་
རྣམས་ཀྱིས། གལ་ཏེ་འདི་དག་ཀུན་སྟོང་ན། །འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས། །ཁྱོད་ལ་མེད་པར་ཐལ་བར་འགྱུར། །འཕགས་པའི་བདེན་པ་བཞི་མེད་པས། །ཡོངས་སུ་ཤེས་དང་
སྤོང་བ་དང། །བསྒོམ་དང་མངོན་དུ་བྱ་བ་དག་འཐད་པར་འགྱུར་བ་མ་ཡིན་ནོ། །དེ་དག་ཡོད་པ་མ་ཡིན་པས། །འབྲས་བུ་བཞི་ཡང་ཡོད་མ་ཡིན། །འབྲས་བུ་མེད་ན་འབྲས་གནས་མེད། །ཞུགས་པ་དག་ཀྱང་ཡོད་མ་ཡིན། །

[004A]༄༅། །གལ་ཏེ་སྐྱེས་བུ་གང་ཟག་བརྒྱད། །དེ་དག་མེད་ན་དགེ་འདུན་མེད། །འཕགས་པའི་བདེན་རྣམས་མེད་པའི་ཕྱིར། །དམ་པའི་ཆོས་ཀྱང་ཡོད་མ་ཡིན། །ཆོས་དང་དགེ་འདུན་ཡོད་མིན་ན། །སངས་རྒྱས་ཇི་ལྟར་
ཡོད་པར་འགྱུར། །དེ་སྐད་སྟོང་པ་ཉིད་སྨྲ་ན། །དཀོན་མཆོག་གསུམ་ལ་གནོད་པ་ནི། །བྱེད་ཅིང་འབྲས་བུ་ཡོད་པ་དང། །ཆོས་མ་ཡིན་དང་ཆོས་ཉིད་དང། །འཇིག་རྟེན་པ་ཡི་ཐ་སྙད་ནི། །ཀུན་ལའང་གནོད་པ་བྱེད་པ་ཡིན། ཞེས་
ཆོས་ཐམས་ཅད་ལ་རང་བཞིན་མེད་ན། འབྱུང་འཇིག་དང། བདེན་པ་བཞི་དང། ཆོས་དང་ཆོས་མ་ཡིན་པ་སོགས་འཁོར་འདས་ཀྱི་ཆོས་ཐམས་ཅད་མེད་པར་ཐལ། དེ་རྣམས་རང་བཞིན་གྱིས་མེད་པའི་ཕྱིར། ཞེས་ཐལ་བ་འཕངས་
པ་ལ། ཁྱེད་ལྟར་ན། མགོན་པོ་ཀླུ་སྒྲུབ་ཀྱིས་འདོད་ལན་འདེབས་རིགས་པ་ལ། འདོད་ལན་མ་བཏབ་པར། གལ་ཏེ་འདི་ཀུན་མི་སྟོང་ན། །འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས། །ཁྱོད་ལ་
མེད་པར་ཐལ་བར་འགྱུར། ཞེས་ཆོས་ཐམས་ཅད་རང་བཞིན་གྱིས་ཡོད་ན། འབྱུང་འཇིག་དང། བདེན་པ་བཞི་དང། ཆོས་དང་ཆོས་མ་ཡིན་པ་སོགས་འཁོར་འདས་ཀྱི་ཆོས་ཐམས་ཅད་མེད་པར་ཐལ་བ་འཕངས་པ་སོགས་མི་
འཐད་པར་ཐལ། ཡོད་ན་བདེན་པར་ཡོད་དགོས་པས། དེ་རྣམས་ཡོད་པ་མ་ཡིན་པའི་ཕྱིར་ཏེ། ཀུན་རྫོབ་བདེན་པ་ཡོད་པ་མ་ཡིན་པའི་ཕྱིར། འཁོར་གསུམ། གཞན་ཡང། ཁྱེད་ཅག་མང་པོ་ཞིག་དབུ་མ་ཐལ་འགྱུར་བའི་

[004B] འཁོར་འདས་ཀྱི་ཆོས་ཐམས་ཅད་ཚད་མས་མ་གྲུབ་པའི་ཕྱིར། ཆོས་རྣམས་ཀྱི་གནས་ལུགས་གཏན་ལ་འབེབས་པའི་ཚེ། དགག་བྱ་འགོག་པ་དང། དགག་བྱ་ལ་དོན་དམ་པར་ཞེས་པ་ལྟ་བུའི་ཁྱད་པར་སྦྱོར་མི་རིགས་
ཏེ། དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ་ཞེས་དང། གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། ཞེས་དང། རྩོད་མེད་ཆེ་
བའི་བདག་ཉིད་ཅན། །དེ་དག་ལ་ནི་ཕྱོགས་མེད་དོ། །གང་རྣམས་ལ་ནི་ཕྱོགས་མེད་པ། །དེ་ལ་གཞན་ཕྱོགས་ག་ལ་ཡོད། །ཅེས་གསུངས་པའི་ཕྱིར། དེས་ན། དགག་བྱ་ལ་ཁྱད་པར་སྦྱོར་བ་ནི། རང་རྒྱུད་པའི་ལུགས་སོ་ཞེས་ཟེར་
རོ། །འདི་ནི་ཤིན་ཏུ་མི་རིགས་ཏེ། འཇུག་འགྲེལ་དུ་རྒྱལ་བའི་ཡུམ་དྲངས་པ་ལས། ཚེ་དང་ལྡན་པ་རབ་འབྱོར། ཡང་ཅི། ཐོབ་པ་མེད་ཅིང་མངོན་པར་རྟོགས་པ་མེད་དམ། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་
ཐོབ་པ་ཡང་ཡོད། མངོན་པར་རྟོགས་པ་ཡང་ཡོད་མོད་ཀྱི། གཉིས་ཀྱི་ཚུལ་གྱིས་ནི་མ་ཡིན་ནོ། །ཞེས་གསུངས་པ་འདི་ཡང་ཐལ་འགྱུར་བས་ཁས་མི་ལེན་པར་རང་རྒྱུད་པའི་ལུགས་ཡིན་པར་ཐལ། མདོ་འདིར་དགག་
བྱའི་ཁྱད་པར་གསལ་བར་སྦྱོར་བའི་ཕྱིར། གཞན་ཡང། ཤེས་རབ་སྙིང་པོར། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོངས་པར་ཡང་དག་པར་རྗེས་སུ་བལྟའོ། །ཞེས་དང། སྟོང་ཉིད་བདུན་ཅུ་པ་ལས་ཀྱང། གནས་

[005A]༄༅། །པའམ་སྐྱེ་འཇིག་ཡོད་མེད་དམ། །དམན་པའམ་མཉམ་པའམ་ཁྱད་པར་ཅན། །སངས་རྒྱས་འཇིག་རྟེན་སྙེད་དབང་གིས། །གསུངས་ཀྱི་ཡང་དག་དབང་གིས་མིན། ཞེས་པ་རྣམས་ཀྱང་རང་རྒྱུད་པའི་
ལུགས་ཡིན་པར་ཐལ་ལོ། །འདི་ལྟར་འདོད་པ་ནི། དབུ་མ་ཐལ་འགྱུར་བའི་ལུགས་ལ་གནོད་པ་ཆེན་པོ་བྱེད་པའི་གཏམ་ཡིན་པས། མཁས་པ་རྣམས་ཀྱིས་རྣ་བ་དགབ་པར་འོས་པ་ཡིན་ནོ། །ཡང་ཁྱེད་ཅག་ཆོས་གང་
དང་གང་ཡོད་པ་མ་ཡིན་ན། མེད་དགོས་པ་སོགས། དགག་པ་གཉིས་ཀྱིས་རྣལ་མ་གོ་བ། གྲུབ་མཐའ་འོག་མའི་ལུགས་ཡིན་གྱི། དབུ་མ་ཆེན་པོའི་སྐབས་སུ། ཆོས་ཐམས་ཅད་ཡོད་མེད་གང་དུ་ཡང་ཁས་མི་ལེན་པས་
དབུ་མ་པ་ལ་དམ་བཅའ་དང་ཁས་ལེན་ཅི་ཡང་མེད་དེ། དེ་ལྟར་དམ་བཅས་ཤིང་ཁས་བླངས་ན་རྟག་ཆད་དུ་འགྱུར་བའི་ཕྱིར་ཏེ། ཡོད་མིན་མེད་མིན་གཉིས་ཀ་མིན། །གཉིས་ཀའི་བདག་ཉིད་མིན་པ་མིན། ཞེས་སོགས་དང་
རྩ་ཤེ་ལས་ཀྱང། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །དེའི་ཕྱིར་ཡོད་དང་མེད་པ་ལ། །མཁས་པས་གནས་པར་མི་བྱའོ། །ཞེས་དང། རིགས་པ་དྲུག་ཅུ་པ་ལས་ཀྱང། ཡོད་པས་རྣམ་པར་
མི་གྲོལ་ཏེ། །མེད་པས་སྲིད་པ་འདི་ལས་མིན། །དངོས་དང་དངོས་མེད་ཡོངས་ཤེས་པས། །བདག་ཉིད་ཆེན་པོ་རྣམ་པར་གྲོལ། ཞེས་གསུངས་པའི་ཕྱིར། ཞེས་མགྲིན་གཅིག་ཏུ་སྨྲ་བ་ནི། བསྟོད་ཚོགས་རིགས་ཚོགས་

[005B] རྩོད་བཟློག་གི་དཔེ་ཙམ་ཡང་མ་བཀླགས་པའི་སྐྱོན་ཏེ། དེ་ཉིད་ལས། རང་བཞིན་མེད་པ་ཉིད་ལོག་ན། །རང་བཞིན་ཉིད་དུ་རབ་གྲུབ་འགྱུར། ཞེས་གསུངས་པའི་ཕྱིར། དེས་ན་ཀུན་རྫོབ་བདེན་པ་ཚད་མས་
མ་གྲུབ་པར་དམ་འཆའ་བའི་དམ་བཅའ་དང། ཆོས་ཐམས་ཅད་ཡོད་པ་ཡང་མ་ཡིན། མེད་པ་ཡང་མ་ཡིན་པར་དམ་འཆའ་བའི་དམ་བཅའ་གཉིས་རེ་རེ་ནས་ཆོས་ཅན། ཁྱོད་དབུ་མ་ཐལ་འགྱུར་བས་ཁས་ལེན་མི་རིགས་པར་ཐལ་
ཁྱོད་དམ་བཅའ་ཡིན་པའི་ཕྱིར། འཁོར་གསུམ། སྨྲས་པ། དབུ་མ་ཆེན་པོའི་སྐབས་སུ་རང་གཞན་གྱི། །ཕྱོགས་དང་དམ་བཅའ་ཁས་ལེན་མི་འདོད་ཅིང། །དེ་དག་མེད་པ་ཐལ་འགྱུར་ལུགས་ཟེར་བ། །རང་ལ་ཅོ་འདྲི་མངོན་སུམ་
བསྙོན་པའི་གཏམ། ཞེས་བྱའོ།། གཞན་ཡང། འཕགས་པ་ཀླུ་སྒྲུབ་ཞབས་ཀྱི་ལམ་ནས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ། །དེ་དག་ཀུན་རྫོབ་དེ་ཉིད་བདེན་ལས་ཉམས། །དེ་ལས་ཉམས་པས་ཐར་པ་
འགྲུབ་ཡོད་མིན། ཞེས་མགོན་པོ་ཀླུ་སྒྲུབ་བཞེད་པའི་བདེན་གཉིས་ཀྱི་རྣམ་པར་བཞག་པ་ཇི་བཞིན་དུ་མ་ངེས་ན། ཐར་པ་ཐོབ་པའི་ཐབས་མེད་པར་གསུངས་པ་དེ་མི་འཐད་པར་ཐལ། ཀུན་རྫོབ་བདེན་པའི་རྣམ་གཞག་ཇི་བཞིན་དུ་
ཤེས་པ་མེད་པའི་ཕྱིར་ཏེ། ཀུན་རྫོབ་བདེན་པ་གཞི་མ་གྲུབ་པའི་ཕྱིར། འཁོར་གསུམ། གཞན་ཡང། ཐ་སྙད་བདེན་པ་ཐབས་སུ་གྱུར་པ་དང། །དོན་དམ་བདེན་པ་ཐབས་བྱུང་གྱུར་པ་སྟེ། ཞེས་ཐ་སྙད་བདེན་པ་ཚད་མས་རྟོགས་

[006A]༄༅། །པ་ཐབས་དང། དོན་དམ་བདེན་པ་ཚད་མས་རྟོགས་པ་ཐབས་དེ་ལས་བྱུང་བར་བཤད་པ་མི་འཐད་པར་ཐལ། ཐ་སྙད་བདེན་པ་ཚད་མས་མ་རྟོགས་པའི་ཕྱིར། འཁོར་གསུམ། མདོར་ན། གྲུབ་མཐའ་སྨྲ་བ་
བཞི་གས་བདེན་གཉིས་ཞལ་གྱིས་བཞེས་ཤིང། དེ་ཡང་ཀུན་རྫོབ་བདེན་པ། ཐ་སྙད་བདེན་པ། འཇིག་རྟེན་ཀུན་རྫོབ་བདེན་པ་རྣམས་དོན་གཅིག་ཏུ་འདོད་པ་ལ། ཐ་སྙད་བདེན་པ་ཚད་གྲུབ་མིན་པ་ཟླ་བའི་དགོངས་པར་སྨྲ་བ་
འདི་ནི། འཇུག་པའི་མཆོད་བརྗོད་ནས་བཟུང། འབྲས་བུའི་བར་ལོག་པར་འཆད་པ་འབའ་ཞིག་ཡིན་ཏེ། འཇུག་པ་ལས། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིའི། །ས་བོན་དང་ནི་སྤེལ་ལ་ཆུ་འདྲ་ཡུན་རིང་
དུ༑ ༑ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །དེའི་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། ཞེས་སྙིང་རྗེ་ཆེན་པོ་སངས་རྒྱས་ཀྱི་ཡོན་ཏན་ཕུན་སུམ་ཚོགས་པ་བསྐྱེད་པ་ལ། ཐོག་མཐའ་བར་
གསུམ་དུ་གལ་ཆེ་བ་དང། ཁྱད་པར་འབྲས་བུའི་སྐབས་སུ་སངས་རྒྱས་ཀྱིས། བརྩེ་བ་སྙིང་རྗེ་ཆེན་པོ་ལ་བརྟེན་ནས། གདུལ་བྱ་རྣམས་ལ་ཆོས་སྟོན་པར་བཤད་ལ། ཁྱེད་ལྟར་ན། དེ་རྣམས་མི་འཐད་པའི་ཕྱིར་ཏེ་
སངས་འཕགས་ཀྱི་ཐུགས་རྒྱུད་ལ་བརྩེ་བ་སྙིང་རྗེ་ཆེན་པོ་མེད་པའི་ཕྱིར་ཏེ། དེའི་ཐུགས་རྒྱུད་ལ་སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་བློ་མེད་པའི་ཕྱིར་ཏེ། དེའི་ཐུགས་རྒྱུད་ལ་སེམས་ཅན་

[006B] མ་གྲུབ་ན་སོང། དེར་ཐལ། དེའི་ཐུགས་རྒྱུད་ལ་ཀུན་རྫོབ་ཡུལ་དུ་བྱེད་པའི་བློ་མེད་པའི་ཕྱིར། འཁོར་གསུམ། གཞན་ཡང། སངས་རྒྱས་ཀྱི་ཐུགས་རྒྱུད་ལ། གནས་དང་གནས་མ་
ཡིན་པ་མཁྱེན་པའི་སྟོབས་དང། ལས་ཀྱི་རྣམ་པར་སྨིན་པ་མཁྱེན་པའི་སྟོབས་དང། དབང་པོ་མཆོག་དམན་མཁྱེན་པའི་སྟོབས་ལ་སོགས་པ་མེད་པར་ཐལ། སངས་འཕགས་ཀྱི་ཐུགས་རྒྱུད་ལ་ཀུན་རྫོབ་བདེན་པ་མཁྱེན་པའི་
བློ་མེད་པའི་ཕྱིར། འཁོར་གསུམ། གཞན་ཡང། སངས་འཕགས་ཀྱི་ཐུགས་རྒྱུད་ལ་རྣམ་པ་ཐམས་ཅད་མཁྱེན་པའི་ཡེ་ཤེས་མེད་པར་ཐལ། སངས་འཕགས་ཀྱི་ཐུགས་རྒྱུད་ལ་ཤེས་བྱ་ཇི་སྙེད་པ་མཁྱེན་པའི་རྣམ་
མཁྱེན་མེད་པའི་ཕྱིར་ཏེ། ཤེས་བྱ་ཇི་སྙེད་པ་མེད་པའི་ཕྱིར་ཏེ། ཀུན་རྫོབ་བདེན་པ་མེད་པའི་ཕྱིར། འཁོར་གསུམ། གཞན་ཡང། རྐྱེན་ཉིད་འདི་པ་ཙམ་གྱིས་ཀུན་རྫོབ་ཁས་ལེན་རིགས་པར་ཐལ། དེ་ལྟར་དཔལ་ལྡན་ཟླ་
བས་ཞལ་གྱིས་བཞེས་པའི་ཕྱིར་ཏེ། ཚིག་གསལ་ལས། རྐྱེན་ཉིད་འདི་པ་ཙམ་གྱིས་ཀུན་རྫོབ་གྲུབ་པར་ཁས་ལེན་གྱི། ཕྱོགས་བཞི་ཁས་བླངས་པའི་སྒོ་ནས་ནི་མ་ཡིན་ཏེ། དངོས་པོ་རང་བཞིན་དང་བཅས་པར་སྨྲ་བར་ཐལ་
བར་འགྱུར་བའི་ཕྱིར་དང། ཞེས་གསུངས་པའི་ཕྱིར། འདོད་ན། རྐྱེན་ཉིད་འདི་པ་ཙམ་གྱིས་ཀུན་རྫོབ་ཡོད་པར་ཐལ་ལོ། །འདོད་ན། ཀུན་རྫོབ་ཡོད་པར་ཐལ་ལོ། །འདོད་མི་ནུས་ཏེ། ཀུན་རྫོབ་བདེན་པ་གཞི་མ་གྲུབ་པའི་

[007A]༄༅། །ཕྱིར༑ འཁོར་གསུམ། གཞན་ཡང། སངས་རྒྱས་འཕགས་པའི་ཐུགས་རྒྱུད་ལ་རྗེས་ཐོབ་ཡེ་ཤེས་མེད་པར་ཐལ། དེའི་ཐུགས་རྒྱུད་ལ་རྗེས་ཐོབ་མཁྱེན་པའི་བློ་མེད་པའི་ཕྱིར། འདོད་ན། རྒྱུད་བླ་མ་
ལས༑ བྱང་ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་དང། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། ཅེས་དང། ཡང། ཤེས་རབ་ཡེ་ཤེས་རྣམ་གྲོལ་རྣམས། །
གསལ་དང་འཕྲོ་དང་དག་ཕྱིར་དང། །ཐ་དད་མེད་ཕྱིར་འོད་དང་ཟེར། །ཉི་མའི་དཀྱིལ་འཁོར་རྣམས་དང་མཚུངས། ཅེས་པའི་འགྲེལ་པ་འཕགས་པ་ཐོགས་མེད་ཀྱིས་མཛད་པ་ལས། དེའི་རྗེས་ལ་ཐོབ་པའི་ཤེས་བྱ་ཐམས་
ཅད་ཀྱི་ཡེ་ཤེས་ནི། ཤེས་བྱའི་དངོས་པོ་མ་ལུས་པ་རྣམ་པ་ཐམས་ཅད་ལ་འཇུག་པས་ན། འོད་ཟེར་གྱི་དྲ་བ་འཕྲོ་བ་དང་ཆོས་མཚུངས་སོ། །ཞེས་གསུངས་པ་མི་འཐད་པར་ཐལ་ལོ། །གཞན་ཡང། སངས་རྒྱས་ཀྱི་
སར་མཉམ་གཞག་ལས་མ་གཡོས་པར་རྗེས་ཐོབ་ཀྱི་བྱ་བ་མཛད་པ་མེད་པར་ཐལ། སངས་འཕགས་ཀྱི་ཐུགས་རྒྱུད་ལ་རྗེས་ཐོབ་ཡེ་ཤེས་མེད་པའི་ཕྱིར་ཏེ། དེའི་ཐུགས་རྒྱུད་ལ་ཤེས་བྱ་ཇི་སྙེད་པ་མཁྱེན་པའི་ཡེ་ཤེས་
མེད་པའི་ཕྱིར་ཏེ། ཤེས་བྱ་ཇི་སྙེད་པ་ཚད་མས་མ་གྲུབ་པའི་ཕྱིར། མ་གྲུབ་ན། ཤེས་བྱ་ཇི་སྙེད་པ་ཆོས་ཅན། བདེན་པར་གྲུབ་པར་ཐལ། ཚད་གྲུབ་ཡིན་པའི་ཕྱིར། འཁོར་གསུམ། གཞན་ཡང། ཀུན་རྫོབ་བདེན་པ་ཡོད་པར་

[007B] དེ་སྤང་དུ་མི་རུང་བའི་ཕྱིར་ཏེ། དེ་སྤངས་ན། དེའི་རང་བཞིན་སྟོང་པ་ཉིད་ཀྱང་སྤངས་པར་འགྱུར་ལ། དེ་སྤངས་ན་རང་བཞིན་དེ་མངོན་སུམ་དུ་རྟོགས་པ་ལས་བྱུང་བའི་ཐར་པ་ཡང་མི་རུང་བའི་ཕྱིར་ཏེ། རྗེ་བཙུན་ཆེན་པོ་རེད་
མདའ་བས། སྟོན་པའི་སྤྲིངས་ཡིག་ལས། ཀུན་རྫོབ་བདེན་པ་སྤངས་པ་ཡིས། །སྟོང་པ་འགྱུར་མེད་འགྲུབ་བོ་ཞེས། །ཐུབ་ཆོད་ཅན་གྱི་སྐྱེ་བོ་སྨྲ། །དེ་ལ་ཐུབ་པ་ཇི་ལྟར་དགོངས། ཅེས་གསུངས་པའི་ཕྱིར། ཁྱེད་རྗེ་བཙུན་རེད་མདའ་
བ་ཆེན་པོ་ལ་ཚད་མར་བྱེད་པའི་ལུགས་སུ་ནི་སྣང་ན། ད་ཅི་ཟེར། ཡང་ཁོང་ན་རེ། འདི་ན་ཇི་ལྟར་སད་བཞིན་ཇི་སྲིད་དུ། །མ་སད་དེ་སྲིད་དེ་ལ་གསུམ་པོ་ཡོད། །སད་པར་གྱུར་ན་གསུམ་ཆར་ཡོད་མིན་ལྟར། །གཏི་མུག་གཉིད་
སད་ལས་དེ་དེ་བཞིན་ནོ། །ཞེས་གསུངས་པ་མི་འཐད་པར་ཐལ། སངས་རྒྱས་ཀྱི་ཡེ་ཤེས་ལ་ཡུལ་དབང་རྣམ་ཤེས་གསུམ་སྣང་བའི་ཕྱིར། ཟེར་ན་མ་ཁྱབ་སྟེ། ཇི་ལྟ་བ་རྟོགས་པའི་རྣམ་མཁྱེན་གྱིས་ཇི་ལྟ་བ་གཟིགས་པའི་གཟིགས་
ངོར་དེ་གསུམ་མི་སྣང་བ་ལུང་དེའི་དོན་ཡིན་པའི་ཕྱིར། ཡང་ཁྱེད་ཀྱིས། བཞི་བརྒྱ་པའི་འགྲེལ་པར། གང་ཡང་འདིས། དབང་པོའི་རྣམ་པར་ཤེས་པ་འདི་མངོན་སུམ་ཉིད་དུ་སྒྲོ་བཏགས་ནས། གཞན་ཚད་མ་ཉིད་དུ་རྟོགས་
པར་བྱེད་པ་དེ་ཡང་ཆེས་ཤིན་ཏུ་མ་འབྲེལ་བ་ཞིག་གོ་མི་བསླུ་བའི་ཤེས་པ་ནི་འཇིག་རྟེན་ན་ཚད་མ་ཉིད་དུ་མཐོང་ན། རྣམ་པར་ཤེས་པ་ཡང་བཅོམ་ལྡན་འདས་ཀྱིས། འདུས་བྱས་ཡིན་པའི་ཕྱིར། བརྫུན་པ་བསླུ་བའི་ཆོས་

[008A]༄༅། །ཅན་དང། སྒྱུ་མ་ལྟ་བུར་གསུངས་སོ། །གང་ཞིག་བརྫུན་པ་བསླུ་བའི་ཆོས་ཅན་དང། སྒྱུ་མ་ལྟ་བུ་ཡིན་པ་དེ་ནི་མི་བསླུ་བ་མ་ཡིན་ཏེ། རྣམ་པ་གཞན་དུ་གནས་པའི་དངོས་པོ་ལ་རྣམ་པ་གཞན་དུ་སང་
བའི་ཕྱིར་རོ། །དེ་ལྟར་གྱུར་པ་ནི་ཚད་མ་ཉིད་དུ་བརྟག་པར་རིགས་པ་མ་ཡིན་ཏེ། རྣམ་པར་ཤེས་པ་ཐམས་ཅད་ཀྱང་ཚད་མ་ཉིད་དུ་ཐལ་བར་འགྱུར་བའི་ཕྱིར་རོ། ཞེས་ལས་ཉོན་གྱིས་འདུས་བྱས་ཤིང། བདེན་འཛིན་གྱིས་
བསླད་པའི་བློ་ཚད་མ་མིན་པ་དང། ཀུན་རྫོབ་འཇལ་བའི་ཚད་མ་མི་སྲིད་པར་གསལ་པོར་གསུངས་པ་ལ། སྐྱོགས་བཤད་དགོས་པ་བྱུང་ཌྦའི་ཚེ། ཡུལ་དེ་ལ་འཁྲུལ་ན། དེ་ལ་ཚད་མ་མ་ཡིན་པས་ཁྱབ་པ་ནི། དངོས་སྨྲ་བའི་
ལུགས་ཡིན་གྱི་དབུ་མ་པ་ནི། མིག་ཤེས་གཟུགས་ལ་འཁྲུལ་ཡང། དེ་ལ་ཚད་མ་མ་ཡིན་པས་ཁྱབ་པར་མི་འདོད་དེ། ཞེས་དངོས་སུ་བྲིས་སོ། །འདི་ནི་ཟླ་བ་གྲགས་པ་ལ་གནོད་པ་ཆེན་པོ་སྟེ། རྣམ་པར་ཤེས་པ་ཐམས་
ཅད་ཀྱང་ཚད་མ་ཉིད་དུ་ཐལ། རྣམ་པ་གཞན་དུ་གནས་པའི་དངོས་པོ་ལ་རྣམ་པ་གཞན་དུ་སྣང་བ་དེ་ལྟར་གྱུར་པ་ཡང་ཚད་མ་ཉིད་དུ་བརྟག་རིགས་པའི་ཕྱིར། ཞེས་པ་ཟླ་གྲགས་ལ་འཁོར་གསུམ་དངོས་འགལ་དུ་སོང་འདུག་
པའི་ཕྱིར། འདི་ལྟ་བུའི་འགལ་འདུ་རགས་པ་དེ་མ་ཐག་པ་ཡང་མི་རིག་པར། རིགས་པ་སྨྲ་བའི་མཆོག་ཏུ་རློམ་ཞིང་གྲགས་པ་ནི། བསྟན་པ་ཉམས་པའི་སྐྱོན་ཁོ་ནའོ། ཞེས་ཟེར་བ་ནི། ཁྱེད་རང་གིས་རྗེ་ཐམས་ཅད་མཁྱེན་

[008B] ལུང་དེའི་ཕྱོགས་སྔ་སྨྲ་བ་པོ་དང་ལུང་དེའི་སྔ་ཕྱི་སྦྲེལ་ནས་ལུང་དོན་ཇི་བཞིན་མ་ངེས་པར། མཁས་པ་རྣམས་ཁྲེལ་ཞིང་བཞད་གང་དུ་འགྱུར་བའི་སུན་འབྱིན་ལྟར་སྣང་དང་བཅས་
ཏེ༑ རྗེ་ཐམས་ཅད་མཁྱེན་པ་ལ་སྐུར་བ་ཁམ་པོ་ཆེ་འདི་ལྟར་འདེབས་པ་ནི། ལས་ངན་འབྱུང་བའི་གདོན་གྱིས་རང་དབང་ཕྲལ་བའི་གཏམ་མོ། །དེ་ཡང་ཁྱེད་ཀྱིས། ཐ་སྙད་པའི་ཚད་མ་ཤེས་བྱ་ལ་མི་སྲིད་པའི་ཤེས་བྱེད་དུ། བཞི་
བརྒྱ་པའི་འགྲེལ་པའི་ལུང་དྲངས་པའི་མཇུག་ཏུ། བདེན་འཛིན་གྱིས་བསླད་པའི་བློ་ཚད་མ་མིན་པ་དང། ཀུན་རྫོབ་བརྫུན་པ་འཇལ་བའི་ཚད་མ་མི་སྲིད་པར་གསལ་པོར་གསུངས་པ་ལ། སྐྱོགས་བཤད་བྱས་ཅེས་སོགས་སྐུར་
ཞུས་ཆེན་པོ་བྱས་པ་འདི་ནི། གྲུབ་མཐའ་ངན་པའི་གདོན་གྱིས་ཡིད་བསྒྱུར་བའི་མི་གཙང་བ་འགྱེད་པར་འདོད་པ་ཁོ་ན་ཡིན་ཏེ། འགྲེལ་པ་འདི་ནི། སློབ་དཔོན་ལེགས་ལྡན་འབྱེད་སོགས་རང་གི་མཚན་ཉིད་འདོད་པ་རྣམས་ཀྱིས་
དབང་པོའི་ཤེས་པ་ལྔ། གཟུགས་སྒྲ་སོགས་ཡུལ་ལྔའི་རང་གི་མཚན་ཉིད་ལ་ཚད་མར་སོང་བར་བཞེད་པ་དེ་གཙོ་བོར་འགོག་པ་ཡིན་པ་དེ་མ་དགོངས་པར། དེ་དག་ཚད་མ་ཡིན་པ་བཀག་འདུག་སྙམ་དུ། གོ་བ་ཕྱིན་ཅི་ལོག་
ཤར་འདུག་པའི་ཕྱིར་ཏེ། བཞི་བརྒྱ་པའི་འགྲེལ་པ་ལས། དབང་པོའི་རྣམ་པར་ཤེས་པ་ལྔ་ནི། ཡུལ་གྱི་རང་གི་མཚན་ཉིད་བརྗོད་དུ་མེད་པ་ཙམ་ཞིག་ལ་འཇུག་པའི་ཕྱིར། མངོན་སུམ་གྱི་སྒྲས་བརྗོད་པར་བྱ་སྟེ། ཞེས་གསུངས་

[009A]༄༅། །པའི་གཞུང་འདི་བཀླགས་པ་ཙམ་ཡང་མ་བྱས་འདུག་པའི་ཕྱིར། སྨྲས་པ། ཉི་མའི་གཉེན་གྱིས་མི་དགེའི་ལམ་བཀག་པས། །དགེ་བའི་ལམ་བཅུ་སྤང་བྱར་གསུངས་སྙམ་པའི། །སྐྱེ་བོ་འདི་དག་ཡ་
སོ་ཅན་གྱི་ཕྱུགས། །དེ་དག་དང་མཚུངས་མཁས་རློམ་འདི་ཀོ་མཚར། ཞེས་བྱའོ།། །།གཞན་ཡང། ཀུན་རྫོབ་བདེན་པ། དེ་འཇལ་བའི་ཚད་མ་དང་བཅས་པ་མེད་པར་སྨྲ་བ་འདི་ནི། ཟླ་བའི་ཞབས་དང་སྙིང་
ནས་ཞེ་འགྲས་པའི་གཏམ་ཡིན་ཏེ། ཚིག་གསལ་ལས། ཁྱོད་ནི་དོན་དམ་པ་དང་ཀུན་རྫོབ་ཀྱི་བདེན་པ་ལ་མི་མཁས་པས། ལ་ལར་འཐད་པ་བཅུག་ནས་རིགས་པ་མ་ཡིན་པ་ལས། དེ་རྣམ་པར་འཇིག་པར་བྱེད་པ་
ཡིན་ནོ། །ཁོ་བོ་ཅག་ནི། ཀུན་རྫོབ་ཀྱི་བདེན་པ་རྣམ་པར་འཇོག་པ་ལ་མཁས་པའི་ཕྱིར། འཇིག་རྟེན་པའི་ཕྱོགས་ཉིད་ལ་གནས་ཏེ། ཀུན་རྫོབ་ཀྱི་ཕྱོགས་གཅིག་གསལ་བའི་ཕྱིར་བཀོད་པའི་འཐད་པ་གཞན་འཐད་པ་གཞན་གྱིས་
བཟློག་པར་བྱེད་ཅིང། འཇིག་རྟེན་པའི་རྒན་རབས་ལྟར་འཇིག་རྟེན་པའི་ཆོས་ལུགས་ལས་ཉམས་པ་ཁྱོད་ཁོ་ན་ཟློག་པར་བྱེད་པ་ཡིན་གྱི། ཀུན་རྫོབ་ནི་མ་ཡིན་ནོ། ཞེས་ཀུན་རྫོབ་ལས་ཉམས་པ་སྟེ། ཀུན་རྫོབ་ཁས་མི་ལེན་
པའི་གྲུབ་མཐའ་སྨྲ་བ་ཁོ་ན་འགོག་ཅེས་གསུངས་པ་འདིས། ཁྱེད་ཀྱི་འདོད་པ་དེ་བཀོད་འདུག་གམ་མི་འདུག་སྤྱན་ཕྱིས་ལ་གཟིགས་ཤིག་གཞན་ཡང། སྐྱེ་གནས་འཇིག་པ་སོགས་མེད་པར་ཐལ། དེ་དག་འཇལ་

[009B] རྟགས་ཁས། འདོད་ན། དེ་དག་མོ་གཤམ་གྱི་བུ་དང་མེད་མཚུངས་སུ་ཐལ། འདོད་པ་དེའི་ཕྱིར། འདོད་ན། འདི་ཡང་དཔལ་ལྡན་ཟླ་བའི་གསུང་དང་དངོས་སུ་འགལ་བ་ཡིན་ཏེ། བཞི་བརྒྱ་
པའི་འགྲེལ་པ་ལས། གལ་ཏེ་རྣམ་པར་དཔྱད་པ་འདིས། སྐྱེ་བ་རྣམ་པ་ཐམས་ཅད་དུ་བཀག་པ་ལས། འདུས་བྱས་སྐྱེ་བ་མེད་པར་བསྟན་པར་འདོད་ན་ནི། དེའི་ཚེ་དེ་སྒྱུ་མ་ལྟ་བུ་ཉིདད་ཨུ་མི་འགྱུར་གྱི། མོ་གཤམ་གྱི་བུ་ལ་
སོགས་པ་དག་གིས་ཉེ་བར་གཞལ་བར་འགྱུར་བ་ཞིག་ན། རྟེན་ཅིང་འབྲེལ་པར་འགྱུར་བ་མེད་ཕྱིར་ཐལ་བར་འགྱུར་བའི་འཇིགས་པས། དེ་དག་དང་བསྟུན་པར་མི་བྱེད་ཀྱི། དེ་དང་མི་འགལ་བ་སྒྱུ་མ་ལ་སོགས་པ་དག་
དང་ནི་བྱེད་དོ། ཞེས་གསུངས་པ་འདི་ལ་གསུང་རྒྱུ་ཅི་འདུག་གཞན་ཡང། མིག་སོགས་ཕུང་ཁམས་སྐྱེ་མཆེད་རྣམས་ཀྱང་འགོག་རིགས་པར་ཐལ། དེ་རྣམས་གཞི་མ་གྲུབ་པའི་ཕྱིར། འདོད་མི་ནུས་ཏེ། དེ་རྣམས་ཀྱི་
ངོ་བོས་གྲུབ་པའི་རང་བཞིན་འགོག་གི་དེ་དག་འགོག་མི་རིགས་པའི་ཕྱིར་ཏེ། བཞི་བརྒྱ་པའི་འགྲེལ་པ་ལས། ཁོ་བོ་ཅག་གི་རྣམ་པར་དཔྱོད་པ་ནི། རང་བཞིན་ཚོལ་བ་ལྷུར་བྱེད་པ་ཉིད་ཀྱི་ཕྱིར་རོ། །ཁོ་བོ་ཅག་ནི་འདིར་དངོས་
པོ་རྣམས་རང་གི་ངོ་བོས་གྲུབ་པ་འགོག་གི་མིག་ལ་སོགས་པ་བྱས་ཤིང་རྟེན་ཅིང་འབྲེལ་པར་འབྱུང་བའི་ལས་ཀྱི་རྣམ་པར་སྨིན་པ་ཉིད་ནི་མི་འགོག་གོ་དེའི་ཕྱིར་དེ་ཡོད་པས། གང་ཞིག་རྣམ་པར་སྨིན་པ་ཉིད་དུ་བསྙད་པ་

[010A]༄༅། །མིག་ལ་སོགས་པ་ཡོད་པ་ཉིད་དོ། ཞེས་གསུངས་པ་ཐམས་ཅད་བདེན་མེད་དུ་བཏང་ནས། ཟླ་བའི་རྗེས་སུ་འཇུག་ཅེས་ཟེར་བ་ནི། འཇིག་རྟེན་ན་ཕ་བསད་ནས། དེའི་ཕུང་པོ་ལ་མཆོད་པ་དང་ཅིའི་ཕྱིར་མི་
མཚུངས། དེས་ན་འཕགས་མཆོག་ཀླུ་སྒྲུབ་ཡབ་སྲས་ཀྱི་གཞུང་ལུགས་ཁྱེད་ཀྱི་འདོད་པ་ལ་དངོས་སུ་གནོད་ཅིང་ཁྱེད་ཀྱི་འདོད་པ་དང་འགལ་བ་དཔག་ཏུ་མེད་པ་ཡོད་པ། འདིར་ཐམས་ཅད་བཀོད་པས་ག་ལ་ལང་
འོན་ཀྱང་ཁྱེད་ཀྱི་འགལ་བརྗོད་ཐམས་ཅད། འཕགས་པ་ཡབ་སྲས་ཀྱི་དགོངས་པ་ལས་ཕྱིན་ཅི་ལོག་ཏུ་གྱུར་པ། གཞུང་འཆད་ཚུལ་འདི་དང་འདི་འདྲ་བ་དང། ཕལ་ཆེར་འདི་ལས་ཀྱང་འབྲེལ་ཆུང་བ་ཤ་སྟག་གོ་ཞེས། མཁས་
པ་རྣམས་ཅིས་ངེས་པར་བྱ་བ་དང། རྗེ་ཐམས་ཅད་མཁྱེན་པའི་གསུང་བསྲེགས་བཅད་བརྡར་བའི་གསེར་ལྟར། དཔྱད་པ་གསུམ་གྱིས་དག་པ་ལ། འཁྲུལ་མེད་ཀྱི་རྒྱབ་རྟེན་འདི་ལྟར་ཡོད་དོ་ཞེས་ཀྱང། གཟུར་གནས་བཏང་སྙོམས་
སུ་བཞུགས་པའི་ཤེས་ལྡན་རྣམས་ཀྱིས་རིག་པར་བྱ་བའི་ཕྱིར་ཅུང་ཟད་བཀོད་པ་ཡིན་ནོ། །གཞན་ཡང། བདེན་གཉིས་ལག་མཐིལ་གྱི་སྐྱུ་རུ་ར་བཞིན་མངོན་སུམ་དུ་རྟོགས་པའི་ཚད་མ་མེད་པར་ཐལ། ཐ་སྙད་བརྫུན་
པ་འཇལ་བའི་ཚད་མ་མེད་པར་ལུང་དེས་གསལ་བར་བཤད་པའི་ཕྱིར། རྟགས་ཁས། འདོད་མི་ནུས་ཏེ། ཆོས་ཐམས་ཅད་ལག་མཐིལ་གྱི་སྐྱུ་རུ་ར་ལྟར་མངོན་སུམ་དུ་རྟོགས་པའི་ཚད་མ་ཡོད་པའི་ཕྱིར་ཏེ། དེ་འདྲ་བའི་

[010B] མ་ཁྱབ་ན། ཆོས་ཐམས་ཅད་ཆོས་ཅན། བདེན་པར་གྲུབ་པར་ཐལ། ཚད་གྲུབ་ཡིན་པའི་ཕྱིར་ཏེ། ཐམས་ཅད་མཁྱེན་པའི་ཚད་མས་གྲུབ་པའི་ཕྱིར། འཁོར་གསུམ། གོང་དུ་
མ་གྲུབ་ན། དེར་ཐལ། དེ་འདྲའི་ཡེ་ཤེས་རྒྱུད་ལྡན་གྱི་གང་ཟག་ཡོད་པའི་ཕྱིར་ཏེ། ཐམས་ཅད་མཁྱེན་པ་ཡོད་པའི་ཕྱིར། ཐམས་ཅད་མཁྱེན་པ་མེད་རང་མ་གསུང་ཞིག་གཞན་ཡང། ཁྱེད་ཀྱི་རྩོད་ཡིག་འདི། འབྲེལ་མེད་ཅིང་མ་འདྲ་དྲགས་པས། ཐམས་
ཅད་མཁྱེན་པ་མེད་པར་ཐལ། ཐམས་ཅད་མཁྱེན་པ་ཐམས་ཅད་མཁྱེན་པ་མ་ཡིན་པའི་ཕྱིར་ཏེ། ཐམས་ཅད་མཁྱེན་པས་ཤེས་བྱ་ཐམས་ཅད་མ་མཁྱེན་པའི་ཕྱིར། མ་གྲུབ་ན་ཤེས་བྱ་ཐམས་ཅ་ཆོས་ཅན། བདེན་གྲུབ་ཏུ་ཐལ་
ཚད་གྲུབ་ཡིན་པའི་ཕྱིར་ཏེ། ཐམས་ཅད་མཁྱེན་པ་ཚད་མས་གྲུབ་པའི་ཕྱིར། འཁོར་གསུམ། སྨྲས་པ། སྲིད་གསུམ་འདྲེན་པའི་རྗེས་འགྲོར་དམ་བཅས་ནས། །འབྲས་བུའི་མཐར་ཐུག་ཤེས་བྱ་མ་ལུས་པ། །ཇི་བཞིན་
གཟིགས་པའི་སྒྲིབ་བྲལ་ཡེ་ཤེས་དང། །ཐམས་ཅད་མཁྱེན་པ་མི་འདོད་ཨེ་མ་མཚར། །བར་སྐབས་ཀྱི་ཚིགས་སུ་བཅད་པའོ།། །།ཡང་ཁོ་ན་རེ། ཀུན་རྫོབ་བདེན་པ་གཞི་མ་གྲུབ་སྟེ། ཀུན་རྫོབ་བདེན་པ་དེ་ཉོན་
མོངས་པ་ཅན་གྱི་མ་རིག་པས་བཞག་པའི་ཕྱིར་ཏེ། རང་འགྲེལ་ལས། དེ་ལྟ་ན། རེ་ཞིག་སྲིད་པའི་ཡན་ལག་གིས་ཡོངས་སུ་བསྡུས་པ་ཉོན་མོངས་ཅན་གྱི་མ་རིག་པའི་དབང་གིས། ཀུན་རྫོབ་ཀྱི་བདེན་པ་རྣམ་པར་བཞག་གོ་ཞེས་

[011A]༄༅། །གསུངས་པའི་ཕྱིར། དེས་ན། ཡོད་ན་དོན་དམ་བདེན་པ་ཡིན་པས་ཁྱབ་ཀྱང་ཟེར་རོ། །འོ་ན། དོན་དམ་བདེན་པ་ཆོས་ཅན། ཚད་མས་དམིགས་པར་ཐལ། ཡོད་པའི་ཕྱིར། འདོད་ན། དེ་ཆོས་ཅན། ཁྱོད་དམིགས་
བྱེད་ཀྱི་ཚད་མ་ཡོད་པར་ཐལ། འདོད་པའི་ཕྱིར། འདོད་ན། དེ་དམིགས་བྱེད་ཀྱི་ཚད་མ་ཆོས་ཅན། དོན་དམ་བདེན་པ་ཡིན་པར་ཐལ། ཡོད་པའི་ཕྱིར། ཁྱབ་པ་ཁས། འདོད་མི་ནུས་ཏེ། ཀུན་རྫོབ་བདེན་པ་ཡིན་པའི་ཕྱིར། འཁོར་
གསུམ། ཁོང་ན་རེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་མཉམ་གཞག་ཡེ་ཤེས་དེ་ལ། ཀུན་རྫོབ་ཀྱི་སྣང་བ་ཇེ་གསལ་ཇེ་གསལ་དུ་འགྲོ་བར་ཐལ། སངས་རྒྱས་ཀྱི་ས་ན་ཀུན་རྫོབ་ཀྱི་སྣང་བ་ཡོད་པའི་ཕྱིར་
ཞེ་ན་མ་ཁྱབ། འདོད་མི་ནུས་ཏེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་ས་བཅུའི་མཉམ་གཞག་ཡེ་ཤེས་ལ། ཀུན་རྫོབ་ཀྱི་སྣང་བ་མེད་པའི་ཕྱིར་རོ། །འོ་ན། ས་བཅུའི་རྗེས་ཐོབ་ཡེ་ཤེས་ལ། ཀུན་རྫོབ་ཀྱི་སྣང་
པ་ཇེ་ཆུང་ཇེ་ཆུང་དུ་འགྲོ་བར་ཐལ། སངས་རྒྱས་ཀྱི་ས་ན་ཀུན་རྫོབ་ཀྱི་སྣང་བ་མེད་པའི་ཕྱིར། ཁྱབ་པ་བསྒྲིག་འདོད་ན། རྒྱུད་བླ་མ་ལས། བྱང་ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་
དང། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། ཅེས་གསུངས་པ་ལ་ཅི་ཟེར། ཡང་ཁོང་ན་རེ། ལམ་འབྲས་བུ་དང་བཅས་པ་རྗེས་སུ་མཐུན་པ་མ་ཡིན་པར་ཐལ། སྔགས་ཕྱོགས་སུ་དཀྱིལ་འཁོར་

[011B] ཀུན་རྫོབ་ཀྱི་སྣང་བ་དགག་དགོས་པ་གང་ཞིག་སངས་རྒྱས་ཀྱི་སར་ཀུན་རྫོབ་མཐའ་དག་སྣང་བའི་ཕྱིར། ཟེར་ན། སྤྱིར་རྟགས་དང་པོ་མ་གྲུབ་ཅིང། ཁྱེད་རང་ལ་
ལམ་འབྲས་བུ་དང་བཅས་པ་རྗེས་སུ་མཐུན་པ་མ་ཡིན་པར་ཐལ། རིམ་པ་དང་པོའི་སྐབས། དག་པའི་རྟེན་དང་བརྟེན་པ་གཙོ་འཁོར་གྱི་གསལ་སྣང་དང་ང་རྒྱལ་བསྒོམ་དགོས་པ་གང་ཞིག་སངས་རྒྱས་ཀྱི་སར་ཀུན་རྫོབ་ཀྱི་
སྣང་བ་གང་ཡང་མེད་པའི་ཕྱིར། འཁོར་གསུམ། ཁོང་ན་རེ། སངས་རྒྱས་ཀྱི་ཐུགས་རྒྱུད་ལ་སྟོབས་སོགས་ཡོན་ཏན་ཡོད་པར་བསྟན་ན། དེའི་ཐུགས་རྒྱུད་ལ་སྟོབས་སོགས་ཡོན་ཏན་ཡོད་དགོས་པར་ཐལ། དེའི་ཐུགས་རྒྱུད་ལ་
སྟོབས་སོགས་ཡོན་ཏན་ཡོད་པའི་ཕྱིར། འདོད་ན། དེའི་ཐུགས་རྒྱུད་ལ་ཡེ་ཤེས་ཡོད་པར་བསྟན་ན། དེའི་ཐུགས་རྒྱུད་ལ་ཡེ་ཤེས་ཡོད་དགོས་པར་ཐལ། འདོད་པའི་ཕྱིར། འདོད་ན། སྟོན་པ་འདོད་ཁམས་སུ་གསར་དུ་
སངས་རྒྱས་པར་ཐལ། སྟོན་པ་འདོད་ཁམས་སུ་གསར་དུ་འཚང་རྒྱ་ཚུལ་བསྟན་པའི་ཕྱིར། ཟེར་ན། མ་ཁྱབ་སྟེ། སངས་རྒྱས་ཀྱི་ཐུགས་རྒྱུད་ལ་སྟོབས་སོགས་ཡོན་ཏན་དཔག་ཏུ་མེད་པ་ཡོད་པར་འཇུག་པ་རང་འགྲེལ་
དུ་འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་དྲངས་པ་ལས་གསལ་བར་བཤད་པས། མིག་ཕྱིས་ལ་དེ་ལེགས་པར་ལྟོས་ཤིག་ཡང་ཁོང་ན་རེ། ཀུན་རྫོབ་ཏུ་ཡོད་ན་ཡོད་དགོས་པར་ཐལ། ཀུན་རྫོབ་བདེན་

[012A]༄༅། །པ་ཡོད་པའི་ཕྱིར། འདོད་ན། འཁྲུལ་ངོར་ཡོད་ན་ཡོད་དགོས་པར་ཐལ། འདོད་པའི་ཕྱིར་ན། མ་ཁྱབ། གལ་ཏེ་འདོད་ན། སྒྱུ་མའི་སྔགས་རྫས་ཀྱིས་བསླད་པའི་མིག་ཤེས་ལ་སྣང་བ་ལྟར་གྱི་རྟ་གླང་ཆོས་ཅན་
དེར་ཐལ། དེའི་ཕྱིར། ཡང་ཁོང་ན་རེ། ཀུན་རྫོབ་གཞི་མ་གྲུབ་སྟེ། གཞི་གྲུབ་ན་ཚད་མས་གྲུབ་དགོས། ཚད་གྲུབ་ཀྱི་དོན་བསླུ་མེད། བསླུ་མེད་ཀྱི་དོན་བདེན་གྲུབ་ཡིན་པའི་ཕྱིར། ཟེར་ན། དོན་དམ་བདེན་པ་ཆོས་ཅན། བདེན་
གྲུབ་ཏུ་ཐལ། བསླུ་མེད་ཡིན་པའི་ཕྱིར། འཁོར་གསུམ། ཡང་ཁོང་ན་རེ། མ་དག་པའི་འཇིག་རྟེན་འཁྲུལ་རྒྱུ་ལས་ཉོན་གྱི་དབང་གིས་སྣང་བ་མ་ཡིན་པར་ཐལ། དེ་སངས་རྒྱས་ཀྱི་ཡེ་ཤེས་ལ་སྣང་བའི་ཕྱིར་ན། མ་ཁྱབ། འདོད་ན་
མ་དག་པའི་འཇིག་རྟེན་འཁྲུལ་རྒྱུ་ལས་ཉོན་གྱིས་བསྐྱེད་པ་མ་ཡིན་པར་ཐལ། འདོད་པའི་ཕྱིར། ཡང་ན་འདིར་མ་ཁྱབ། འདོད་མི་ནུས་ཏེ། ལས་ལས་འཇིག་རྟེན་སྣ་ཚོགས་སྐྱེས། ཅེས་གསུངས་པའི་ཕྱིར། ཡང། ཁྱེད་ཀྱིས་
རང་རྒྱུད་པས། རང་བཞིན་ནམ། ངོ་བོ་ཙམ་ཡུལ་གྱི་སྟེང་ན། ཐ་སྙད་དུ་གྲུབ་པས། བདེན་པའི་རང་བཞིན་མེད་པ་ཞེས་སྦྱོར་ལ། འདིར་དེ་ཡང་མི་སྦྱོར་བར། ཡུལ་སྟེང་ན་རང་བཞིན་ནམ་ངོ་བོ་གང་ཡང་མེད་ལ། མེས་བསྲེག་པའི་
བྱ་བ་བྱེད་པ་ལྟ་བུ་ནི། བློས་བཏགས་རྐྱང་པ་མ་ཡིན་པར། ཡུལ་སྟེང་ན་ཐ་སྙད་ཙམ་དུ་བསླུ་མེད་ཚུགས་ཐུབ་ཏུ་ཡོད་པས། དེ་གཉིས་ཕན་ཚུན་ངེས་པ་འདྲེན་པ་དགོས་ཀྱི། བྱ་བྱེད་འཁྲུལ་ངོ་ཙམ་དུ་འཇོག་ན། ཡིད་བརྟན་མི་

[012B] །ཞེས་ལན་ཅིག་མ་ཡིན་པར་ཡང་དང་ཡང་དུ་བྲིས་པ་ཉིད་འགལ་འདུའི་གཙོ་བོ་ཡིན་ཏེ། དབུ་མ་ཆེན་པོ་ལ། ཡུལ་རང་ངོས་ནས་ཚུགས་ཐུབ་ཏུ་བྱ་བ་བྱེད་པ་ལས་ལྷག་པའི་རང་བཞིན་དགག་རྒྱུ་ཅུང་ཟད་ཀྱང་མེད་པའི་ཕྱིར་
རོ། །ཚུགས་ཐུབ་མ་སྨྲས་སོ། །ཞེས་ན། རང་ཚུགས་མི་ཐུབ་ན་ཚད་མས་གྲུབ་པ་འགལ་ཏེ། ཚད་གྲུབ་ཀྱི་དོན་ནི་བསླུ་མེད། བསླུ་མེད་ཀྱི་དོན་ནི་ཚུགས་ཐུབ་ལས་མ་འདས་པའི་ཕྱིར་རོ། ཞེས་ཟེར་བ་ནི། རྗེ་ཐམས་ཅད་མཁྱེན་པའི་
གསུང་རབ་མ་མཐོང་བའམ། མཐོང་ཡང་མ་རིག་པས་བསྒྲིབས་པའི་བབ་ཅོལ་ཏེ། རྗེ་ཐམས་ཅད་མཁྱེན་པའི་གསུང་རབ་རྣམས་སུ། ཉེ་བར་འཁོར་གྱིས་ཞུས་པ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང། །གསེར་གྱི་ཁང་
མཆོག་འབར་བ་ཡིད་འོང་བ། །འདི་ན་དེ་ལའང་བྱེད་པོ་འགའ་མེད་དེ། །དེ་དག་རྟོག་པའི་དབང་གིས་བཞག་པ་ཡིན། །རྟོག་པའི་དབང་གིས་འཇིག་རྟེན་རྣམ་བཏགས་ཏེ། ཞེས་པ་དང། རིགས་པ་དྲུག་ཅུ་པ་ལས་ཀྱང། འཇིག་རྟེན་
མ་རིག་རྐྱེན་ཅན་དུ། །གང་ཕྱིར་རྫོགས་པའི་སངས་རྒྱས་གསུངས། །དེ་ཡི་ཕྱིར་ན་འཇིག་རྟེན་འདི། །རྣམ་རྟོག་ཡིན་ཞེས་ཅིས་མི་འཐད། ཅེས་དང། བཞི་བརྒྱ་པར་ཡང། རྟོག་པ་མེད་པར་འདོད་ཆགས་ལ། །སོགས་ལ་ཡོད་
ཉིད་ཡོད་མིན་ན། །ཡང་དག་དོན་དང་རྟོག་པ་ཞེས། །བློ་དང་ལྡན་པ་སུ་ཞིག་འཛིན། ཞེས་དང། དེའི་འགྲེལ་པར་དཔལ་ལྡན་ཟླ་བས། རྟོག་པ་ཡོད་པ་ཁོ་ནས་ཡོད་པ་ཉིད་དང། རྟོག་པ་མེད་པར་ཡོད་པ་ཉིད་མེད་པ་དེ་དག་ནི་

[013A]༄༅། །གོར་མ་ཆག་པར་ཐག་པ་བསྡོགས་པ་ལ་བཏགས་པའི་སྦྲུལ་ལྟར། རང་གི་ངོ་བོས་མ་གྲུབ་པར་ངེས་སོ། ཞེས་པའི་ལུང་རྣམས་ཁུངས་སུ་དྲངས་ནས། ཆོས་ཐམས་ཅད་བློས་བཏགས་སམ། རྟོག་བཏགས་སུ་
གཞུང་ཆེན་མོ་རྣམས་སུ་ཡང་ཡང་བྲིས་ཤིང་འདོམས་པར་མཛད་པ་དེ་ཉིད། མ་རིག་པས་སྒྲིབས་པས་མ་མཐོང་ཞིང་མ་ཐོས་པའམ། མཐོང་ཞིང་ཐོས་ཀྱང། དགག་རྒྱུ་གཞན་མ་རྙེད་པར། ནང་འགལ་སྡེབ་རྒྱུའི་གཡོ་དང་སྒྱུའི་ཟོལ་སྦྱོར་
ཁོ་ན་ལྷུར་བླངས་པའོ། །བསླུ་མེད་ཀྱི་དོན་ཚུགས་ཐུབ་ཡིན་ན། མྱ་ངན་ལས་འདས་པ་ཚུགས་ཐུབ་དཔྱད་བཟོད་རང་དབང་ཅན་དུ་སྨྲོས་ཤིག་དེས་ན་ཁྱེད་ཀྱིས། སངས་རྒྱས་རྣམས་ལ་ནི། ཆོས་ཐམས་ཅད་རྣམ་པ་ཐམས་ཅད་
དུ་མངོན་པར་རྫོགས་པར་བྱང་ཆུབ་པའི་ཕྱིར། སེམས་དང་སེམས་ལས་བྱུང་བའི་རྒྱུ་བ་གཏན་ལོག་པ་ཡིན་ནོ། ཞེས་པ་དང། སེམས་འགགས་པས་དེ་སྐུ་ཡིས་མངོན་སུམ་མཛད། ཅེས་དང། སྤྱོད་འཇུག་གི་སེམས་
མེད་པ་ལ་མཆོད་བྱས་པས། ཅེས་སོགས་ཤློ་ཀ་གཅིག་གི་རྩོད་རྩོད་ལན་ལ། ཁྱབ་མ་གྲུབ་ཀྱི་ལན་མཛད་ཀྱི། སེམས་མེད་པ་མ་གྲུབ་བོ་ཞེས་མ་གསུངས་སོ། ཞེས་བྲིས་འདུག་པ་ལྟར། སངས་རྒྱས་ཀྱི་སར་སེམས་
སེམས་བྱུང་གི་རྒྱུ་བ་གཏན་མེད་པར་འདོད་པ་དང། ཡང། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ན། ཞེས་སོགས་དང། སྤྱོད་འཇུག་ལས་ཀྱང། གང་ཚེ་དངོས་དང་དངོས་མེད་དག་བློ་ཡི་མདུན་ན་

[013B] །དེའི་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། ཞེས་སོགས་ཀྱིས། ཡེ་ཤེས་ལ་ཡུལ་སྣང་མེད་པར་བཤད་ལ། ཞེས་སངས་རྒྱས་ཀྱི་ཡེ་ཤེས་ཡུལ་མེད་དུ་འདོད་པར་འདུག་པ་ནི། མཁའ་རེག་
བྱད་གཞོན་སོགས། ལུང་དེ་དག་ལ་བསམས་ནས། སངས་རྒྱས་ལ་ཡེ་ཤེས་མེད་པར་འདོད་ཀྱང། སངས་རྒྱས་ཀྱི་ཡེ་ཤེས་ཡུལ་མེད་དུ་འདོད་པ་ནི། དེ་ལས་ཀྱང་ཐ་ཆད་དེ། བྱེ་བྲག་སྨྲ་བ་རྣམས། ལྷག་མེད་མྱང་འདས་ཀྱི་སྐབས་
སུ་བེམས་རིག་རྒྱུན་ཆད་པར་འདོད་པ་དང་རྗེས་སུ་མཐུན་ནོ། །དེ་ཇི་ལྟར་ཞེ་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ཡུལ་ཅན་མ་ཡིན་པར་ཐལ། ཁྱོད་ཀྱི་ཡུལ་མེད་པའི་ཕྱིར། རྟགས་ཁས་བླངས། ད་ཅི་ཟེར། གཞན་ཡང་
སངས་རྒྱས་ཀྱི་ཡེ་ཤེས་ལ་དབྱེ་ན་ལྔ། བསྡུ་ན། ཇི་ལྟ་ཇི་སྙེད་མཁྱེན་པའི་ཡེ་ཤེས་ཀྱི་དབྱེ་བ་ཡང་མེད་པར་ཐལ། དེ་རྣམས་ཀྱི་ཡུལ་སོ་སོར་དབྱེ་རྒྱུ་མེད་པའི་ཕྱིར་ཏེ། དེ་རྣམས་ཀྱི་ཡུལ་མེད་པའི་ཕྱིར། འཁོར་གསུམ། འདི་ལྟར་
འདོད་པ་ནི། བྱང་ཆུབ་སེམས་འགྲེལ་ལས། ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟ་ན་ནི་རིག་བྱ་དང། །རིག་བྱེད་མེད་ཅེས་ཅིས་མི་འདོད། ཅེས་ཤེས་པ་དང་ཤེས་བྱ་ཡོད་མཉམ་མེད་མཉམ་
དུ་གསུངས་པ་དང། དེ་དང་འདྲ་བར་ཆོས་ཀྱི་རྗེ་ས་པཎ་གྱིས་ཀྱང། ཡུལ་གྱི་མཚན་ཉིད་བློས་རིག་བྱ། ཞེས་གསུངས་པ་རྣམས་ལ་རྟོག་དཔྱོད་མ་མཛད་པ་འདྲ། དེས་ན་འདི་ལྟར་ཁས་ལེན་པ་ནི། རང་གིས་ཚད་གྲུབ་དང་བདེན་

[014A]༄༅། །གྲུབ་དོན་གཅིག་ཏུ་ཁས་བླངས་པའི་སྐྱོན་འཛེམ་སྟེ། ཅིའི་ཕྱིར་ཞེ་ན། སངས་རྒྱས་ཀྱི་ཡེ་ཤེས་ཀྱི་ཡུལ་དེ་ཆོས་ཅན། སངས་རྒྱས་ཀྱི་ཡེ་ཤེས་ཀྱིས་གྲུབ་པར་ཐལ། དེའི་ཡུལ་ཡིན་པའི་ཕྱིར། འདོད་ན། ཚད་
མས་གྲུབ་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། བདེན་པར་གྲུབ་པར་ཐལ། ཚད་མས་གྲུབ་པའི་ཕྱིར། ཞེས་རང་ལ་དེ་མ་ཐག་འཁོར་བའི་ཕྱིར་རོ། །སྨྲས་པ། གྲུབ་མཐའ་ངན་པའི་ཆུ་རིས་ཅན། །ཉེས་བཤད་ཆུ་འཛིན་
འབུམ་འཁྲིགས་པ། །དྭངས་པར་མ་གྱུར་དེ་སྲིད་དུ། །འགལ་བའི་དུག་ཆར་རྒྱུན་མི་འཆད། །བར་སྐབས་ཀྱི་ཚིགས་སུ་བཅད་པའོ།། །།གཞན་ཡང། སངས་རྒྱས་ཀྱི་སར་སེམས་སེམས་བྱུང་མེད་པར་འདོད་པ་ནི་
སྟོན་པའི་གསུང་རབ་མཐའ་དག་ལ་གནོད་པ་བྱེད་ཅིང། ཁྱད་པར་དུ་སངས་རྒྱས་ཐམས་ཅད་ལ་སྐུར་པ་འདེབས་པ་ཡིན་ཏེ། སངས་རྒྱས་རྣམས་ཀྱི་ཐུགས་རྒྱུད་ལ་ཡོན་ཏན་གང་ཡང་མེད་པར་འདོད་པའི་ཕྱིར། དེ་ཡང། སངས་
འཕགས་ཆོས་ཅན། ཁྱོད་ཀྱི་ཐུགས་རྒྱུད་ལ་བྱམས་སྙིང་རྗེ་བྱང་ཆུབ་ཀྱི་སེམས། དད་འདུན་ཞི་ལྷག་སོགས་ཏིང་ངེ་འཛིན་དང་ཤེས་རབ་ཁྱད་པར་ཅན་ཡོད་པར་ཐལ། ཁྱོད་སྐྱོན་ཀུན་ཟད། ཡོན་ཏན་ཀུན་རྫོགས་ཀྱི་སྐྱེས་བུ་
ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ལ་དེ་དག་མེད་པར་ཐལ། ཁྱོད་ཀྱི་རྒྱུད་ལ་སེམས་དང་སེམས་བྱུང་གཏན་མེད་པའི་ཕྱིར། འཁོར་གསུམ། གཞན་ཡང། ཁྱེད་ཀྱིས་ཕྱིན་ཅི་ལོག་གི་གྲུབ་མཐའ་རེ་བཟུང་ནས་

[014B] རང་རྒྱུད་པའི་ལུགས་ཡིན། དངོས་སྨྲ་བའི་ལུགས་ཡིན་ཟེར་ནས། སུན་འབྱིན་བྱེད་པར་འདུག་པ། འོ་ན། སློབ་དཔོན་དཔའ་བོས། འགྲོ་བ་འདི་དག་ཐམས་ཅད་ནི། །
ཁྱད་མེད་ཉོན་མོངས་རྣམས་ཀྱིས་བཅིངས། །ཁྱོད་ནི་འགྲོ་བའི་ཉོན་མོངས་དག་དགྲོལ་སླད་ཡུན་རིང་ཐུགས་རྗེས་བསྡམས། ཅེས་འགྲོ་བ་རྣམས་ཉོན་མོངས་པས་དབང་མེད་དུ་བཅིངས་པ་ལྟར། ཐུབ་པའི་དབང་པོ་ཡང་ཐུགས་
རྒྱུད་ཐུགས་རྗེ་ཆེན་པོས་བསྡམས་པར་བཤད་པ་མི་འཐད་པར་ཐལ། དེའི་ཐུགས་རྒྱུད་ལ་ཐུགས་རྗེ་ཆེན་པོ་མེད་པའི་ཕྱིར་ཏེ། དེའི་ཐུགས་རྒྱུད་ལ་སེམས་བྱུང་མེད་པའི་ཕྱིར། འཁོར་གསུམ། འདིའི་ལན་དུ་ཅི་ཟེར། གཞན་ཡང་
མདོ་ལས། གཏི་མུག་མུན་པ་མུན་ནག་གིས་རྟག་ཏུ། །སེམས་ནི་བསྒྲིབས་པར་གྱུར་པའི་སྐྱེ་དགུ་དང། །འཁོར་བའི་བཙོན་རར་ཆུད་པ་རྣམས་གཟིགས་ན། །དྲང་སྲོང་དམ་པ་དེ་ནི་ཐུགས་རྗེ་སྐྱེ། ཞེས་གསུངས་པ་མི་འཐད་
པར་ཐལ། སངས་འཕགས་ཀྱིས། སེམས་ཅན་གཏི་མུག་གིས་བསྒྲིབས་པའི་དབང་གིས་འཁོར་བར་ཆུད་པ་རྣམས་མ་གཟིགས་པའི་ཕྱིར་ཏེ། དེ་དག་ཐ་སྙད་བདེན་པ་ཡིན་པའི་ཕྱིར། འཁོར་གསུམ། ཁོང་ན་རེ། སངས་
འཕགས་ཀྱིས་དེ་དག་གཟིགས་སོ་ཞེ་ན། མ་གཟིགས་པར་ཐལ། དེ་དག་གཟིགས་པ་ལ་བརྟེན་ནས། སངས་འཕགས་ཀྱི་ཐུག་རྒྱུད་ལ་སྙིང་རྗེ་ཆེན་པོ་གསར་དུ་སྐྱེ་བ་མེད་པའི་ཕྱིར་ཏེ། དེའི་ཐུགས་རྒྱུད་ལ་སེམས་སེམས་

[015A]༄༅། །བྱུང་མེད་པའི་ཕྱིར། འཁོར་གསུམ། འོ་ན་སེམས་སེམས་བྱུང་གི་རྒྱུ་བ་གཏན་ལོག་པ་ཡིན་ནོ། ཞེས་སོགས་ཀྱི་དོན་ཅི་ཞེ་ན། ལེགས་པར་བཞག་ཏུ་ཡོད་དེ། རྣམ་པར་རྟོག་པའི་རང་བཞིན་གྱི་སེམས་སེམས་
བྱུང་གི་རྒྱུ་བ་མེད་པའི་དོན་ཡིན་པའི་ཕྱིར་ཏེ། ཚིག་གསལ་ལས། རྣམ་པར་རྟོག་པ་ནི་སེམས་ཀྱི་རྒྱུ་བ་ཡིན་ན། དེ་དང་བྲལ་བའི་ཕྱིར། དེ་ཁོ་ན་ཉིད་དེ་ནི། རྣམ་པར་རྟོག་པ་མེད་པ་ཡིན་ནོ། ཞེས་དང། འཇུག་པར་ཡང། རྣམ་རྟོག་
མི་མངའ་ཁྱོད་ཀྱིས་སྲིད་མཐའི་བར། །སྐད་ཅིག་དེ་རེ་རེ་ལ་སྤྱོད་སྣ་ཚོགས། །ཇི་སྙེད་སྟོན་པ་དེ་སྙེད་ཛམྦུའི་གླིང། །མ་ལུས་རྡུལ་གང་དེ་སྙེད་ལ་གྲངས་མེད། ཅེས་གསུངས་ཤིང། དེ་བཞིན་དུ། སེམས་ཀྱི་རྡོ་རྗེ་ལ་བསྟོད་པ་
ལས་ཀྱང། རྣམ་པར་རྟོག་པ་སྤངས་པའི་སེམས། །རྣམ་པར་རྟོག་པ་བསྒོམས་བྱས་པའི། །འཁོར་བ་རྣམ་རྟོག་ཙམ་ཉིད་དེ། །རྣམ་རྟོག་མེད་པ་ཐར་པ་ཡིན། ཞེས་གསུངས་པའི་ཕྱིར་དང། རིན་ཆེན་ཕྲེང་བ་ལས་ཀྱང། དེའི་ཕྱིར་
དེ་ལྟར་མཐོང་བ་གྲོལ། །གང་གིས་མཐོང་བར་འགྱུར་ཞེ་ན། །ཐ་སྙད་དུ་ནི་སེམས་ལ་བརྗོད། ཅེས། དེ་ཁོ་ན་ཉིད་མཐོང་བས་གྲོལ། གང་གིས་མཐོང་ན། ཐ་སྙད་དུ་སེམས་ཀྱིས་དེ་ཁོ་ན་ཉིད་མཐོང་བར་གསུངས་ཤིང། འཕགས་
པ་ཐོགས་མེད་ཀྱིས་ཀྱང། སེམས་ཡིད་རྣམ་ཤེས་གསུམ་ནི་དོན་གཅིག་ཏུ་བཤད་ལ། དེ་བཞིན་དུ་འཕགས་པ་གྲོལ་སྟེས་ཀྱང། སེམས་བསྐྱེད་པ་ཞེས་བྱ་བ་ལ། སེམས་ནི་རྣམ་པར་ཤེས་པ་སྟེ། རྣམ་པར་རིག་པའོ། ཞེས་

[015B] ཆོས་དབྱིངས་བསྟོད་པ་ལས། རྡོ་རྒྱུས་ཀྱི་གོས་མེས་བསྲེགས་པས། དྲི་མ་དག་ཅིང་གོས་མི་འཚིག་པའི་དཔེ་བཞིན། གཞིའི་སེམས་སྦྱངས་པས། དྲི་མ་དག་སྟེ། འོད་གསལ་གྱི་སེམས་སུ་འགྱུར་ཞེས་སྟོན་པ་ལ། ཇི་
ལྟར་མེ་ཡིས་སྦྱངས་པའི་གོས། །སྣ་ཚོགས་དྲི་མས་དྲི་མ་ཅན། །ཇི་ལྟར་མེ་ཡི་ནང་བཅུག་ན། །དྲི་མ་འཚིག་འགྱུར་གོས་མིན་ལྟར། །དེ་བཞིན་འོད་གསལ་བ་ཡི་སེམས། །འདོད་ཆགས་ལས་སྐྱེས་དྲི་མ་ཅན། །ཡེ་ཤེས་མེ་ཡིས་
དྲི་མ་བསྲེགས། །དེ་ཉིད་འོད་གསལ་མ་ཡིན་ནོ། ཞེས་གསུངས་པ་འདི་ཡང་ཐལ་འགྱུར་བའི་ལུགས་མིན་ཟེར་རམ། ཁྱེད་ནི་སངས་རྒྱས་ལ་ཡེ་ཤེས་མེད་པ་རབ་སྒྲུབ། རེས་དགའ་ཡེ་ཤེས་ཡོད་ཅིང། དེའི་ཡུལ་མེད་པར་
བསྒྲུབ། ཡང་ཡེ་ཤེས་ཀྱི་ཡུལ་དུ་དོན་དམ་བདེན་པ་འོང་ལ། ཀུན་རྫོབ་བདེན་པ་མི་འོང་བར་བསྒྲུབ། ཡང། ཚད་མས་གྲུབ་ན། བདེན་གྲུབ་ཡིན་དགོས་པས། ཚད་མ་ཤེས་བྱ་ལ་མི་སྲིད་ཟེར་བ་དང། ཡང། འཇུག་པར། རྣམ་
ཀུན་མཁྱེན་ཉིད་ཡེ་ཤེས་ནི། །མངོན་སུམ་མཚན་ཉིད་ཅན་དུ་འདོད། ཅེས་གསུངས་པ་འདི་གསལ་དྲགས་པས། འབྲོས་ཐབས་མ་རྙེད་པར། རྣམ་མཁྱེན་གཅིག་པུ་ཚད་མ་ཡིན་ཟེར་བ་དང། ཡང། ཚད་མ་མེད་པར་སྨྲས་
པའི་འཇུག་མནན་ཏེ། སངས་འཕགས་ཀྱི་ཐུགས་རྒྱུད་ལ་ཚད་མ་ཡོད་པར་གསུངས་པ་ཡང་གཞན་ངོར་ཡིན་ཞེས་པ་དང། ཡང་དེ་ལྟར་གསུངས་པ། རྣམ་སྨིན་ལ་དགོངས་ཟེར་བ་སོགས། མྱོས་བྱེད་ཀྱི་ཁུ་བའི་གཞན་དབང་

[016A]༄༅། །དུ་གྱུར་པ་ལྟར། ཐུགས་རྣལ་དུ་མི་གནས་པའི་གཏམ་འདྲ་བས། རྟོག་དཔྱོད་ཡང་དག་པར་མཛོད་ཅིག་དེས་ན། ཁྱེད་ཀྱིས། སངས་རྒྱས་ཀྱི་ཡེ་ཤེས་ཡུལ་མེད་དུ་བསྟན་པར་འདོད་པའི་ལུང་རྣམས་
དང༑ འཇུག་འགྲེལ་དུ། དངོས་པོ་བྱས་བཅན་ལ་མ་རེག་པར། རང་བཞིན་འབའ་ཞིག་མངོན་སུམ་དུ་མཛད་པས། དེ་ཉིད་ཐུགས་སུ་ཆུད་པའི་ཕྱིར། སངས་རྒྱས་ཅེས་བརྗོད་དོ། །ཞེས་དང། རྒྱལ་བ་མ་ཕམ་པས། མཁྱེན་
ནས་ཆོས་རྣམས་མ་གཟིགས་ཕྱིར། ཞེས་གསུངས་པ་དང། གཞན་ཡང་མདོ་རྒྱུད་དུ་མར། འདི་འདྲའི་ལུང་མང་པོ་གསུངས་པའི་དོན་ནི། སངས་རྒྱས་ཀྱི་ཡེ་ཤེས་ལ་ཡུལ་མཁྱེན་ཚུལ་གྱི་སྒོ་ནས་མདོར་བསྡུས་ན། ཇི་
ལྟ་བ་མཁྱེན་པའི་ཡེ་ཤེས་དང། ཇི་སྙེད་པ་མཁྱེན་པའི་ཡེ་ཤེས་གཉིས་ལས། ཇི་ལྟ་བ་མཁྱེན་པའི་ཡེ་ཤེས་ཀྱིས། ཇི་ལྟ་བ་གཞིགས་པའི་གཟིགས་ངོར། ཇི་སྙེད་པའི་ཆོས་མ་གཟིགས་པ་དང། དེ་བཞིན་དུ། ཇི་སྙེད་པ་
གཟིགས་པའི་གཟིགས་ངོར་ཡང། ཇི་ལྟ་བ་མ་གཟིགས་པའི་དོན་ཡིན། འོན་ཀྱང། ཇི་ལྟ་ཇི་སྙེད་མཁྱེན་པའི་རྣམ་མཁྱེན་རེ་རེས་ཀྱང། ཆོས་ཐམས་ཅད་མངོན་སུམ་དུ་མཁྱེན་པ་ཡིན་ཏེ། བསྔགས་འོས་བསྔགས་བསྟོད་
ལས༑ ཁྱོད་འབའ་ཞིག་གི་ཡེ་ཤེས་ཀྱིས། །ཤེས་བྱ་མཐའ་དག་ཁྱབ་ལགས་ཀྱི། །ཁྱོད་ལས་གཞན་པ་ཐམས་ཅད་ཀྱི། །ཤེས་བྱ་ཁོ་ན་ལྷག་པ་ལགས། ཅེས་དང། བཅོམ་ལྡན་དུས་ཀུན་གཏོགས་པའི་ཆོས། །རྣམ་ཀུན་

[016B] །ཕྱག་མཐིལ་སྐྱུ་རུ་ར་ལྟ་བུར། །ཁྱོད་ཀྱི་ཐུགས་ཀྱི་སྤྱོད་ཡུལ་གྱུར། ཅེས་དང། བདེན་གཉིས་རང་འགྲེལ་ལས་ཀྱང། མཁྱེན་པའི་སྐད་ཅིག་གཅིག་གིས་ཀྱང། །ཤེས་བྱའི་དཀྱིལ་འཁོར་ཀུན་ཁྱབ་
ཅན༑ ཞེས་དང། འདིར་ཡང། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ཅེས་དང། སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་དག་ཀུན་ཏུ་ཐོགས་མེད་གཟིགས་པར་ལྡན། ཞེས་གསུངས་
པའི་ཕྱིར། དེ་ཡང་མདོར་བསྡུ་ན། དཔལ་ལྡན་ཟླ་བ་གྲགས་པས། ཀུན་རྫོབ་དེ་ཉིད་གཤོག་ཡངས་དཀར་པོ་རྒྱས་གྱུར་པ། །ངང་པའི་རྒྱལ་པོ་དེ་ནི་སྐྱེ་བོའི་ངང་པ་ཡིས། །མདུན་དུ་བདར་ནས་དགེ་བའི་རླུང་གི་ཤུགས་སྟོབས་
ཀྱིས༑ ༑རྒྱལ་བའི་ཡོན་ཏན་རྒྱ་མཚོའི་ཕ་རོལ་མཆོག་ཏུ་འགྲོ། ཞེས། རྒྱལ་སྲས་ས་དྲུག་པ་བ་དེ། ཐབས་ཀུན་རྫོབ་བདེན་པ་བསོད་ནམས་ཀྱི་ཚོགས་དང། ཤེས་རབ་དེ་ཁོ་ན་ཉིད་རྟོགས་པའི་ཡེ་ཤེས་ཀྱི་ཚོགས་གཉིས་ཀྱི་
གཤོག་ཡངས་རྒྱས་པས། རྒྱལ་བའི་ཡོན་ཏན་རྒྱ་མཚོའི་ཕ་རོལ་ཏུ་འགྲོ་བར་གསུངས་པ་ལ། ཁྱེད་ནི་བརྩི་གཞག་གཏན་མི་བྱེད་པར། ཀུན་རྫོབ་བདེན་པ་བསོད་ནམས་ཀྱི་ཚོགས་གཞི་མ་གྲུབ་ཟེར་བས། གཤོག་པ་ཕྱོགས་
གཅིག་མེད་པའི་ངང་པས། རྒྱ་མཚོའི་ཕ་རོལ་ཏུ་ཇི་ལྟར་འགྲོ་བ་སོམས་ཤིག་གཞན་ཡང། སངས་རྒྱས་ཐུགས་རྗེ་ཆེན་པོ་དང་ལྡན་པ་རྣམས་ཀྱིས། འཇིག་རྟེན་ཐམས་ཅད་ཀྱི་གནས་ཚུལ་ཇི་བཞིན་དུ་མཁྱེན་ཅིང་གཟིགས་

[017A]༄༅། །ནས་མཛད་པ་བཅུ་གཉིས་ཀྱི་ཚུལ། ཡོངས་སུ་མ་དག་པའི་ཞིང། སྐབས་སུ་བབ་པ་རྣམས་སུ་སྲིད་པ་ཇི་སྲིད་ཀྱི་བར་དུ། ཡང་དང་ཡང་སྟོན་པ་ཡིན་པར་ཐལ། དེ་ལྟར་ཡིན་ཞེས་སྟོན་པ་ལ། རྒྱུད་བླ་མ་ལས་
ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། ཞེས་པ་ནས། ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། ཞེས་པའི་བར་གསུངས་པར་ལྷ་དང་བཅས་པའི་འཇིག་རྟེན་དུ་
གྲགས་པའི་ཕྱིར། འདོད་ན། འཇིག་རྟེན་ཐམས་ཅད་ཡོད་པར་ཐལ། འདོད་པའི་ཕྱིར། འདོད་ན། ཀུན་རྫོབ་བདེན་པ་གཞི་གྲུབ་པར་ཐལ། འདོད་པའི་ཕྱིར། འཁོར་གསུམ། གཞུང་ལུགས་དབང་པོར་བྱས་ན་ལན་སྨྲ་རྒྱུ་ཅི་འདུག་
གཟིགས་ཤིག་གཞན་ཡང། ཁོ་བོ་ཅག་ནི། འབྲས་བུའི་སྐབས་སུ། མངོན་པར་རྫོགས་པར་སངས་རྒྱས་ནས། དག་པའི་ཞིང་དང། ཡེ་ཤེས་ཀྱི་གཞལ་ཡས་ཁང་དང། དག་པའི་ལྷ་དང་ལྷ་མོའི་རྣམ་པ་ཅན་གྱི་འཁོར་དང་
ཟག་མེད་ཀྱི་ལོངས་སྤྱོད་ཕུན་སུམ་ཚོགས་པ་དང། སྐུ་དང་ཡོན་ཏན་ཡེ་ཤེས་ནམ་མཁའི་མཛོད་ལ་དབང་འབྱོར་ཞིང། རྟག་ཏུ་ཆོས་དབྱིངས་བདེ་བ་ཆེན་པོའི་མཉམ་གཞག་ལས་ལྡང་བ་མེད་ཀྱང། ཆོས་ཀྱི་འཁོར་ལོ་རྒྱུན་
མི་འཆད་དུ་བསྐོར་བ། སྐད་ཅིག་སྐད་ཅིག་ལ། སྤྲུལ་སྐུ་བྱེ་བ་ཐེར་འབུམ་ཅིག་ཅར་འགྱེད་པས། གདུལ་བྱ་རྣམས་སྨིན་གྲོལ་ལ་འགོད་པར་མཛད་ཅིང། ནམ་མཁའ་ཇི་སྲིད་གནས་ཀྱི་བར་དུ་བཞུགས་པར་འདོད་པ་ཡིན་ནོ། །ཁྱེད་

[017B] སངས་རྒྱས་ཀྱི་ཡོན་ཏན་ཚད་མེད་པ་དེ་ཐམས་ཅད། སེམས་ཅན་གྱི་གཞན་ངོ་ཙམ་མ་གཏོགས། སངས་རྒྱས་ཀྱི་རང་ངོ་ན་ཅི་ཡང་མེད་ཅེས་སྨྲ་བར་འདུག་པ། དཀོན་མཆོག་གསུམ་བླ་མར་འཛིན་པའི་རྣམ་དཔྱོད་
དང་ལྡན་པ་རྣམས་ཀྱིས་ལེགས་པར་དཔྱོད་ཅིག་སྨྲས་པ། དྲི་མ་ཟད་པས་སེམས་ཀྱང་ཟད་པ་དང། །འཇིག་རྟེན་འདི་དང་ཕ་རོལ་ཚད་མ་ཡིས། །མ་གྲུབ་ནམ་མཁའི་པདྨོ་ལྟར་འདོད་པ། །ཅི་འདྲའི་གྲུབ་མཐའ་ཡིན་པ་
མཁས་རྣམས་གཟིགས། །བར་སྐབས་ཀྱི་ཚིགས་སུ་བཅད་པའོ།། །།ད་ནི་འགལ་བ་བཅོ་བརྒྱད་ཅེས་བཀོད་འདུག་པའི་ལན་རྣམས་མདོར་བསྡུས་ཏེ། རིམ་པ་བཞིན་བརྗོད་པར་བྱའོ། །དེ་ཡང་ཐོག་མར་ཁྱེད་
ཀྱིས༑ ་ཡུལ་ཀུན་བརྫུན་དང་ཡུལ་ཅན་བསླུ་མེད་འགལ། ཞེས་སྨྲ་བ་ལ། རྗེ་བཙུན་བླ་མ་བཞེད་པ་མ་ཡིན་པའི། །ཡུལ་ཅན་བསླུ་མེད་འདོད་ཅེས་སྨྲ་བ་ཡང། །ལོག་རྟོག་བསེར་བུས་བརྫུན་པའི་སྦུན་ཕྱིར་ཏེ། །འབྲས་
འདོད་རང་གི་དེ་ཉིད་སྟོན་པར་ཟད། ཅེས་བྱའོ། །འདི་ནི་རྗེ་བཙུན་བྱམས་པས། གང་ཞིག་ཡོད་པ་མི་མཐོང་མེད་མཐོང་བ། །འདི་འདྲའི་མུན་ནག་རྣམ་པ་འདི་གང་ཞིག་ཅེས་གསུངས་པ་ལྟར་དུ་འདུག་ཁོ་བོ་ཅག་ནི་
མགོན་པོ་ཀླུ་སྒྲུབ་ཀྱིས། །རྨི་ལམ་ཇི་བཞིན་སྒྱུ་མ་བཞིན། །དྲི་ཟའི་གྲོང་ཁྱེར་ཇི་བཞིན་དུ། །དེ་བཞིན་སྐྱེ་དང་དེ་བཞིན་གནས། །དེ་བཞིན་དུ་ནི་འཇིག་པ་གསུངས། ཅེས་གསུངས་པ་ལྟར། སྐྱེ་འཇིག་གནས་པ་སོགས་

[018A]༄༅། །ཡུལ་ཡུལ་ཅན་བརྫུན་པ་སྒྱུ་མ་ལྟ་བུར་འདོད་ཀྱི། ཡུལ་ཅན་བསླུ་མེད་དུ་སུ་ཞིག་གིས་ཁས་བླངས་སྟོན་ཅིག་རྗེ་ཐམས་ཅད་མཁྱེན་པ་ནི། རྩ་ཤེར། བཅོམ་ལྡན་འདས་ཀྱིས་ཆོས་གང་ཞིག་བསླུ་བ་
དེ་ནི་བརྫུན་ཞེས་གསུངས། །འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། ཞེས་པ་ཇི་བཞིན་དུ་བཞེད་པས། ཡུལ་ཡུལ་ཅན་གཞན་རྣམས་ལྟ་ཅི་སྨོས། ཐམས་ཅད་མཁྱེན་པའི་ཡེ་ཤེས་ཀྱང་
བརྫུན་པ་སྒྱུ་མ་ལྟ་བུར་བཞེད་པ་ཡིན་ནོ། །གཞན་ཡང། རྗེ་ཐམས་ཅད་མཁྱེན་པས། རྟེན་འབྲེལ་བསླུ་བ་མེད་པའི་བདེན་པ་དང། ཞེས་གསུངས་པ་ལ། ཁྱེད་ཀྱིས་ཆེད་དུ་སྐྱོན་སྨྲ་བ་འདི་ནི། མུ་སྟེགས་པའི་ཐ་ཆད་
རྒྱང་ཕན་གྱི་གྲུབ་མཐའ་གཙོ་བོར་འཛིན་འདོད་པ་སྟེ། དགེ་སྡིག་ལས། འབྲས་བུ་བདེ་སྡུག་འབྱུང་བ་བསླུ་མེད་དུ་མི་འདོད་པར། དེ་ལྟར་འབྱུང་བ་བསླུ་བ་དང། དཀོན་ཅོག་གསུམ་སེམས་ཅན་གྱི་སྐྱབས་གནས་བསླུ་
བ་མེད་པར་མི་འདོད་པར། བསླུ་བར་འདོད་པའི་ཕྱིར། འདི་ནི། ཁྱེད་ཀྱི་གྲུབ་མཐའ་ངན་པའི་མཚང་གཏོལ་བའི་ཕྱིར་བརྗོད་པ་མ་གཏོགས། རྗེས་ཟློས་བྱེད་པ་ཡང་ཡ་ང་བར་འདུག་ཁྱེད་འདི་ལྟར་སྨྲ་བ་ནི། རྒྱལ་བའི་
གསུང་རབ་སྤྱི་མ་མཐོང་ཞིང། ལེགས་པར་མ་བརྟགས་པར། ཚིག་ཟུར་རེ་རེ་ཙམ་དྲངས་ནས། སྐྱོན་བརྗོད་པར་འདུག་པ། དེ་ལྟར་ན། སློབ་དཔོན་ཆེན་པོ་དཔའ་བོས་ཀྱང་སངས་རྒྱས་ཀྱི་གསུང་བདེན་གྲུབ་ཏུ་འདོད་པར་

[018B] དེས་སངས་རྒྱས་ཀྱི་གསུང་མི་བསླུ་བར་འདོད་པའི་ཕྱིར་ཏེ། བསྟོད་པ་བརྒྱ་ལྔ་བཅུ་པར། དོན་གཟིགས་པས་ནི་མི་བསླུ་བ། །ནོངས་མི་མངའ་ཕྱིར་རྗེས་སུ་མཐུན། །ལེགས་པར་སྦྱར་བས་གོ་སླ་སྟེ། །ཁྱོད་ཀྱི་གསུང་
ནི་ལེགས་གསུམ་ལྡན། ཞེས་གསུངས་པའི་ཕྱིར། འདི་ལ་ལན་མཛད་རྒྱུ་ཅི་ཡོད། རྗེ་བཙུན་ས་པཎ་གྱིས་ཀྱང། ཕྱོགས་བཅུའི་སངས་རྒྱས་ཀྱི་ཞུ་ཕྲིན་ལས། སསྟི་ཐུགས་རྗེའི་སྤྱན་ལྡན་པ། །ཐམས་ཅད་
མཁྱེན་པའི་ཡེ་ཤེས་ཅན། །འཇིག་རྟེན་མངོན་སུམ་གཟིགས་པ་ལ། །མགོན་པོ་བདག་ནི་ཞུ་བར་འཚལ། །གང་ལ་སྐྱབས་སུ་མཆིས་ཀྱང་ནི། །སྐྱབས་དེ་དག་གིས་བསླུ་བར་མཐོང། །བསླུ་བ་མེད་པ་སྐྱབས་ཀྱི་
མཆོག་སྐྱབས་མཆོག་ཁྱོད་ལ་སྐྱབས་སུ་མཆི། ཞེས་གསུངས་པ་ཡང་མ་གཟིགས་སམ། གཟུགས་ནས་རྣམ་མཁྱེན་བར་གྱི་ཆོས་རྣམས་ཀུན། །བདེན་མེད་སྒྱུ་མ་ལྟ་བུར་བཞེད་པ་ཡིན། །ཡུལ་དང་ཡུལ་ཅན་བརྫུན་
པ་བསླུ་མེད་དུ། །སྨྲ་པོ་དེ་ལ་འགལ་བའི་ཁུར་ཁོལ་ཞིག་བར་སྐབས་ཀྱི་ཚིགས་སུ་བཅད་པའོ།། །།ཡང། ་ཡུལ་དེར་འཁྲུལ་དང་དེ་ལ་ཚད་མ་འགལ། ཞེས་པ་ལ། སོ་སྐྱེའི་དབང་ཤེས་
འཁྲུལ་དང་གནོད་མེད་ཀྱི། །དབང་ཤེས་གཟུགས་སོགས་རྣམ་པར་འཇོག་པ་ཡི། །ཚད་མར་གསུངས་ལ་འགལ་ཁུར་ཡོད་ཅེས་པ། །འཇུག་པར་གནོད་པ་མེད་པའི་དབང་པོ་ཡིས། །བཟུང་བཞིན་འཇིག་རྟེན་གྱིས་

[019A]༄༅། །རྟོགས་གསུངས་པ་དང། །ཚིག་དོན་གསལ་བར་ཚད་མ་གཞལ་བྱ་གཉིས། །ཕན་ཚུན་བལྟོས་ནས་འཇོག་པར་གསུངས་པའི་ཕྱིར། །འཇིགས་བྲལ་ཟླ་བའི་ཞབས་ལའང་ཁུར་ཁོལ་ཞིག་ཡང། དེའི་འགྲེལ་
པ་ཁྱེད་རང་གིས་བརྩམས་པར། རིགས་པ་བཟང་པོའི་ཁུངས་སུ་བྱས་ནས། ཚུར་མཐོང་གི་མིག་ཤེས་མ་འཁྲུལ་བར་གྲགས་པ་འདི་ཆོས་ཅན། གཟུགས་ལ་ཚད་མ་མ་ཡིན་པར་ཐལ། གཟུགས་ལ་འཁྲུལ་ཤེས་ཡིན་པའི་
ཕྱིར༑ རྟགས་གྲུབ་སྟེ། དེ་བདེན་འཛིན་གྱིས་བསླད་པས། གཟུགས་ལ་འཁྲུལ་ཤེས་སུ་གསུངས་ཤིང། དངོས་སུ་ཁས་ཀྱང་བླངས་པའི་ཕྱིར་ཏེ། ཚུར་མཐོང་གི་མིག་ཤེས་དེ། འཁྲུལ་ཤེས་སུ་གསུངས་ཤིང། ཁས་བླངས་པའི་
ཕྱིར༑ ཟེར་བ་མི་འཐད་དེ། ལུགས་འདིར་ཚུར་མཐོང་གི་མིག་ཤེས་མ་འཁྲུལ་བ་མེད་པའི་ཕྱིར། ཡང་ཚུར་མཐོང་གི་མིག་ཤེས་འཁྲུལ་བ་ལ་བསམས་ན། རྩ་བར་མ་ཁྱབ་བོ། །དེས་ན། ལམ་རིམ་ཆེན་མོར། རྣམ་པ་གཞན་དུ་
གནས་པའི་དངོས་པོ་ལ། རྣམ་པ་གཞན་དུ་སྣང་བའི་ཕྱིར་རོ། ཞེས་གསུངས་པས། དབང་པོའི་ཤེས་པ་ལ། གཟུགས་སྒྲ་སོགས། རང་གི་མཚན་ཉིད་ཀྱིས་གྲུབ་པར་སྣང་ལ། སྣང་བ་ལྟར་གྱི་རང་གི་མཚན་ཉིད་ཐ་སྙད་དུ་ཡང་
མེད་པས་ན། སློབ་དཔོན་འདི། ཐ་སྙད་དུ་ཡང་འདི་དག་འཁྲུལ་པར་བཞེད་པ་ཡིན་ནོ། ཞེས་གསུངས་པའི་ཕྱིར། དེ་ཡང། གཟུགས་དེ་གཟུགས་འཛིན་མིག་ཤེས་ལ་གཟུགས་སུ་ཡང་སྣང། རང་གི་མཚན་ཉིད་ཀྱིས་གྲུབ་པར་

[019B] འོན་ཀྱང། དེས་གཟུགས་གཟུགས་སུ་གཞལ་གྱི། གཟུགས་རང་གི་མཚན་ཉིད་ཀྱིས་གྲུབ་པར་མ་གཞལ། གཟུགས་འཛིན་མིག་ཤེས་དེ། གཟུགས་དང་གཟུགས་ཀྱི་སྣང་བ་དང། གཟུགས་རང་གི་མཚན་ཉིད་
ཀྱིས་གྲུབ་པའི་སྣང་བ་གསུམ་ཆར་ལ་ཚད་མར་སོང་ཡང། གཟུགས་རང་གི་མཚན་ཉིད་ཀྱིས་གྲུབ་པ་ལ་ཚད་མར་སོང་བ་མ་ཡིན་ནོ། །དེས་ན། སོ་སྐྱེའི་གཟུགས་འཛིན་མིག་ཤེས་དེ། འཁྲུལ་ཤེས་ཡིན་ཀྱང། གཟུགས་ལ་
ཚད་མ་ཡིན་པ་མི་འགལ་ཏེ། ལུང་དྲངས་མ་ཐག་པ་དེའི་མཇུག་ཏུ། དེ་ལྟ་ན་ཡང། དབང་པོའི་ཤེས་པ་རྣམས། ཐ་སྙད་དུ་གཟུགས་སྒྲ་ལ་སོགས་པའི་ཡུལ་རྣམས་རྣམ་པར་འཇོག་པའི་ཚད་མར་མི་འཐད་པ་མེད་དེ། ཞེས་
གསུངས་པའི་ཕྱིར་རོ། །དེ་ཡང། ཐ་མལ་པའི་དབང་ཤེས་རྣམས་འཁྲུལ་ཤེས་ཡིན་ཀྱང། འཇིག་རྟེན་ན། ངས་གཟུགས་མཛེས་པོ་འདི་འདྲ་མཐོང། སྒྲ་སྙན་པོ་ཐོས། དྲི་ཞིམ་པོ་བསྣམས། རོ་ཞིམ་པོ་མྱོང། རེག་བྱ་འཇམ་
རྩུབ་འདི་འདྲ་སྣང་ཞེས་གྲགས་པ་རྣམས། དེ་དག་གིས་སོ་སོར་བཟང་ངན་ཇི་ལྟར་གཞལ་བ་ལྟར། བྱ་བ་བྱེད་ནུས་ཡིན་ཏེ། དཔེར་ན། འཇིག་རྟེན་ན། འབྲུར་མཚུངས་ཀྱང། ནས་འབྲས་གྲོ་སྲན་སོགས་ལ་བཟང་ངན་དང། གསེར་
དངུལ་ལ་སོགས་པ་རིན་པོ་ཆེར་མཚུངས་ཀྱང། བཟང་ངན་གྱི་དབྱེ་བ་དང་ཁྱད་པར་ཤིན་ཏུ་ཆེ་བར་བྱེད་པ་བཞིན་ནོ། །དེ་ལྟ་མོད་ཀྱི། ཁྱེད་ནི་ཀུན་རྫོབ་འཁྲུལ་བ་ཡིན་ཕྱིན་ཆད། དགེ་མི་དགེའི་ལས་འབྲས་དང། སྒྱུ་མ་དང་ཆུ་ཟླ་

[020A]༄༅། །སོགས་འཁྲུལ་མཉམ་ཁྱད་པར་གཏན་མེད་དུ་འདོད་པ་ནི། གྲུབ་མཐའ་ལ་མ་ཞུགས་པའི་སྐྱེ་བོ་རྨོངས་པ་དང་ལྡན་པ་རྣམས་ལ་ཆེ་འདོན་མཛད་པར་འདུག་ཐ་སྙད་ཀྱི་ཚུལ། འཇིག་རྟེན་པ་དང་
སྒོ་བསྟུན་པ་འདི་ནི། སངས་རྒྱས་རྣམས་ཀྱིས་ཀྱང་རྣམ་པར་འཇོག་པར་མཛད་དེ། འཇུག་འགྲེལ་དུ་མདོ་དྲངས་པ་ལས། འཇིག་རྟེན་ང་དང་ལྷན་ཅིག་རྩོད་ཀྱི། ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་
འདོད་པ་དེ་ནི། ང་ཡང་ཡོད་པར་འདོད་དོ། །གང་འཇིག་རྟེན་ན་མེད་པར་འདོད་པ་དེ་ནི། ང་ཡང་མེད་པར་ཞལ་གྱིས་བཞེས་སོ། ཞེས་གསུངས་པའི་ཕྱིར། འཇུག་པར་ཡང། གལ་ཏེ་ཁྱོད་ལ་འཇིག་རྟེན་མི་གནོད་ན། །
འཇིག་རྟེན་ཉིད་བལྟོས་འདི་ནི་དགག་པར་གྱིས། །ཁྱོད་དང་འཇིག་རྟེན་འདིར་ནི་རྩོད་གྱིས་དང། །ཕྱིས་ནས་སྟོབས་ལྡན་བདག་གིས་བརྟེན་པར་བྱ། ཞེས་དང། དེའི་རང་འགྲེལ་དུ། ཁོ་བོ་ཅག་ནི་འཇིག་རྟེན་གྱི་ཀུན་རྫོབ་
བཟློག་པར་བྱ་བའི་ཕྱིར། ཤིན་ཏུ་ཚེགས་ཆེ་བར་གནས་པར་འགྱུར་གྱི། ཁྱོད་ཀྱིས་འཇིག་རྟེན་གྱི་ཀུན་རྫོབ་སོལ་ཞིག་གལ་ཏེ་ཁྱོད་ལ་འཇིག་རྟེན་གྱིས་གནོད་པར་མི་འགྱུར་ན། ངས་ཀྱང་ཁྱོད་ལ་སྟོངས་གདབ་པར་
བྱའོ༑ ༑འཇིག་རྟེན་གྱིས་ནི་གནོད་པ་ཡང་ཡིན་ཏེ། ཞེས་གསུངས་སོ།། །།དེའི་རྗེས་སུ། ་རྗེས་དཔག་ཡོད་དང་སྒྲུབ་ངག་མེད་པ་འགལ། ཞེས་སྤྱིར་རྗེ་བཙུན་བླ་མས་བཀྲལ་བའི་ཐལ་འགྱུར་བའི་

[020B] ཐལ་འགྱུར་ལུགས་ལ་རྗེས་དཔག་སྒྲུབ་ངག་དག་ཡོད་མེད་འགལ་བར་སྨྲ་ན་རང་ཉིད་ཀྱིས། །མ་ངེས་སྐྱོན་ཡིན་ཟླ་བས་ཚིག་གསལ་དུ། །སྒྲུབ་ངག་ཡན་ལག་ལྔ་ལྡན་གསུངས་ཕྱིར་རོ། །འོན་ཀྱང། རྗེ་བཙུན་
བླ་མའི་གསུང་རབ་ཏུ། མཐའ་བཞིའི་སྐྱེ་བ་འགོག་པའི་སྐབས་སུ། སློབ་དཔོན་སངས་རྒྱས་བསྐྱངས་ཀྱི་འགྲེལ་དག་གིས་བསྟན་པའི། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་དུ་རྫོགས་པར་གྲུབ་ཟིན་
པའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་འཕངས་པ་ལ་བརྟེན་ནས། དེའི་འབྲས་བུ་མྱུ་གུ་སླར་ཡང་མི་སྐྱེ་བར་རྟོགས་པའི་རྗེས་དཔག་སྐྱེ་བ་ཞིག་ཡོད་ཅིང། རྗེས་དཔག་དེའི་རྒྱུ། དངོས་སུ་དམ་བཅའ་བསྒྲུབ་པའི་སྦྱོར་ངག་
མེད་པར་གསུངས་ཏེ། དེ་ཡང་མྱུ་གུ་བདེན་མེད་དུ་བསྒྲུབ་པ་ལ་སྦྱར་ཏེ་བསྟན་ན་རྟོགས་སླ་བས། འདི་ལྟར། སྔར་གྱི་མྱུ་གུ་སླར་ཡང་མི་སྐྱེ་བར་བསྒྲུབ་པའི་ཐལ་འགྱུར་འཕངས་པའི་བྱེད་པ་ལས། འབྲས་བུ་རྗེས་དཔག་སྐྱེ་བ་
ཞིག་ཡོད་པར་ཐལ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་ཕྱིར། ཞེས་པའི་ཐལ་འགྱུར་འཕངས་པའི་བྱེད་པ་ལས། འབྲས་བུ་རྗེས་དཔག་སྐྱེ་བ་ཞིག་ཡོད་པའི་ཕྱིར། དེ་ལྟར་ཡིན་ཀྱང། དེ་
འདྲའི་རྗེས་དཔག་སྐྱེད་བྱེད་སྐབས་ཀྱི་སྒྲུབ་ངག་མེད་དེ། རྗེ་མཐམས་ཅད་མཁྱེན་པས། འདི་ནི་ཐལ་འགྱུར་བྱས་པའི་ཚེ། དེའི་བྱེད་པ་ལ་བརྟེན་ནས་རྗེས་དཔག་སྐྱེས་པ་ཡིན་གྱི། དངོས་སུ་དམ་བཅའ་བསྒྲུབ་པའི་སྦྱོར་ངག་

[021A]༄༅། །མེད་དོ། ཞེས་གསུངས་པའི་ཕྱིར། ཁྱེད་ནི། འདི་ལྟར་གསུངས་པ་ལ་རྩོད་པར་འདུག་ཅིང། རྩོད་པའི་ཚུལ་ཡང། དེ་ལྟར་འཕངས་པ་ལ་བརྟེན་ནས་སྐྱེས་པའི་རྗེས་དཔག་ཆོས་ཅན། རང་གི་རྟེན་དུ་གྱུར་པའི་
རྟགས་ཡང་དག་ལ་བརྟེན་ནས་སྐྱེས་པར་ཐལ། རྗེས་དཔག་ཡིན་པའི་ཕྱིར། ཁྱབ་སྟེ། ཚིག་གསལ་ལས། ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ནི། རྗེས་སུ་དཔག་
པའོ༑ ༑ཞེས་གསུངས་པའི་ཕྱིར། ཟེར་རོ། །འོ་ན། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་ཕྱིར། ཞེས་པའི་ཐལ་འགྱུར་ཐལ་འགྱུར་ཡང་དག་ཏུ་སོང་བ་ཡང་ཡིན། རྟེན་འབྲེལ་གྱི་རྟགས་ཀྱིས་
མྱུ་གུ་བདེན་མེད་དུ་བསྒྲུབ་པའི་རྟགས་ཡང་དག་འགོད་པ་སྐབས་སུ་བབས་པའི་ཕྱིར་རྒོལ་ཡང་དག་ཀྱང་ཡིན་པའི་གཞི་མཐུན་ཡོད་པར་ཐལ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་ཕྱིར། ཞེས་
པའི་ཐལ་འགྱུར་འཕངས་པའི་བྱེད་པ་ལས་སྐྱེས་པའི་མྱུ་གུ་བདེན་མེད་དུ་རྟོགས་པའི་རྗེས་དཔག་དེ། རང་གི་རྟེན་དུ་གྱུར་པའི་རྟགས་ཡང་དག་ལ་བརྟེན་ནས་སྐྱེས་པའི་ཕྱིར་ཏེ། དེ་འདྲའི་རྗེས་དཔག་ཡོད་པའི་ཕྱིར། ཁྱབ་པ་
ཁས་བླངས། མ་གྲུབ་ན། ཐལ་འགྱུར་བའི་མིང་འབྲེལ་མེད་དུ་ཐལ། ཐལ་འགྱུར་ཡང་དག་འཕངས་པའི་བྱེད་པ་ལས་རྗེས་དཔག་སྐྱེ་བ་མེད་པའི་ཕྱིར་ཏེ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་

[021B] ཞེས་པའི་ཐལ་འགྱུར་ཡང་དག་ཡོད་པ་གང་ཞིག་དེ་འཕངས་པའི་བྱེད་པ་ལས་སྐྱེས་པའི་རྗེས་དཔག་མེད་པའི་ཕྱིར། འཁོར་གསུམ། རྩ་བར་འདོད་ན། དེ་འདྲའི་གཞི་མཐུན་པར་གྱུར་པའི་གང་ཟག་ཆོས་ཅན། མྱུ་གུ་
བདེན་གྲུབ་ཏུ་ཁས་ལེན་གྱི་གང་ཟག་ཡིན་པར་ཐལ། ཐལ་འགྱུར་དེ་ཐལ་འགྱུར་ཡང་དག་ཏུ་སོང་བའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། མྱུ་གུ་བདེན་གྲུབ་ཏུ་ཁས་ལེན་གྱི་གང་ཟག་མ་ཡིན་པར་ཐལ། མྱུ་གུ་བདེན་
མེད་དུ་བསྒྲུབ་པའི་རྟགས་ཡང་དག་འགོད་པ་སྐབས་སུ་བབས་པའི་གང་ཟག་ཡིན་པའི་ཕྱིར། འཁོར་གསུམ། སྨྲས་པ། མཁས་རློམ་རྣམ་དཔྱོད་མཛུབ་རྩེས་གཞལ་དཀའ་བ། །རྒྱལ་བ་གཉིས་པའི་གསུང་རབ་བདུད་
རྩིའི་མཚོ། །བསྒྲུབས་པ་ལས་འོངས་ལེགས་བཤད་འོད་དཀར་ཅན། །མཁས་མང་ལྷ་ཆེན་རལ་པའི་རྒྱན་དུ་འབུལ། །བར་སྐབས་ཀྱི་ཚིགས་སུ་བཅད་པའོ།། །།ཡང༑ ་མཐུན་སྣང་མེད་དང་ཆོས་ཅན་
ཚད་གྲུབ་འགལ། །ཟེར་བ་ལ། མཐུན་སྣང་མེད་དང་ཆོས་ཅན་ཚད་གྲུབ་གཉིས། །མི་ཤེས་འགལ་སེམས་མཁས་ལ་འགལ་མིན་ཏེ། །གཟུགས་སོགས་རང་བཞིན་ཡོད་མེད་རྩོད་པའི་ཚེ། །ཆོས་ཅན་མཐུན་སྣང་མེད་ཅེས་
ཟླ་བས་གསུངས། །རྟེན་འབྲེལ་རྟགས་ཀྱིས་མྱུ་གུ་བདེན་མེད་དུ། །སྒྲུབ་པའི་ཚུལ་གསུམ་ཚད་མས་གྲུབ་པར་ནི། །ཀླུ་སྒྲུབ་ཟླ་བའི་ཞབས་ཀྱི་རྗེས་འབྲང་བ། །ལུང་རིགས་སྨྲ་བའི་མཁས་རྣམས་བཞེད་པ་ཡིན། །དེ་ཡང་

[022A]༄༅། །རང་གཞན་གྱི་སྡེ་པ་གཉིས། གཟུགས་ཀྱི་སྟེང་དུ་བདག་སྐྱེ་ཡོད་མེད་རྩོད་པ་དང། རང་རྒྱུད་པ་སོགས། རང་གི་མཚན་ཉིད་ཀྱིས་གྲུབ་པ་ཡོད་པར་འདོད་པ་རྣམས་དང་དབུ་མ་ཐལ་འགྱུར་བ། མྱུ་གུ་རང་བཞིན་
ཡོད་མེད་རྩོད་པའི་ཚེ། ཆོས་ཅན་ཙམ་པོ་མཐུན་སྣང་བ་ཡོད་པར་སློབ་དཔོན་ལེགས་ལྡན་འབྱེད་བཞེད་པའི་ཕྱོགས་སྔ་བརྗོད་པ་ལ། ཚིག་གསལ་ལས། ཅི་སྟེ་ཇི་ལྟར་སྒྲ་མི་རྟག་ཅེས་བྱ་བ་ལ། ཆོས་དང་ཆོས་ཅན་གཉིས་
སྤྱི་ཉིད་བཟུང་བ་ཡིན་གྱི། ཁྱད་པར་ནི་མ་ཡིན་ཏེ། ཁྱད་པར་འཛིན་ན་ནི། རྗེས་སུ་དཔག་པ་དང། རྗེས་སུ་དཔག་པར་བྱ་བའི་ཐ་སྙད་མེད་པར་འགྱུར་རོ། །འདི་ལྟར། གལ་ཏེ་འབྱུང་བ་ཆེན་པོ་བཞི་ལས་གྱུར་པའི་སྒྲ་འཛིན་ན་
ནི༑ དེ་ཕ་རོལ་པོ་ལ་མ་གྲུབ་བོ། །འོན་ཏེ། ནམ་མཁའ་ཡོན་ཏན་འཛིན་ན་ནི། དེ་རང་ཉིད་སངས་རྒྱས་པ་ལ་མ་གྲུབ་པ་ཡིན་ནོ། །དེ་བཞིན་དུ། བྱེ་བྲག་པས་སྒྲ་མི་རྟག་པར་དམ་འཆའ་བ་ན་ཡང། བྱས་པའི་སྒྲ་འཛིན་ན། དེ་
གཞན་ལ་མ་གྲུབ་བོ། །འོན་ཏེ་མངོན་པར་གསལ་བར་བྱ་བ་ཡིན་ན་ནི། དེ་རང་ལ་མ་གྲུབ་པ་ཡིན་ནོ། །དེ་བཞིན་དུ། ཅི་རིགས་པར་འཇིག་པ་ཡང་གལ་ཏེ་རྒྱུ་དང་བཅས་པ་ཡིན་ན་ནི། དེ་སངས་རྒྱས་པ་རང་ལ་མ་གྲུབ་པ་ཡིན་
ལ༑ འོན་ཏེ་རྒྱུ་མེད་པ་ཡིན་ན་ནི། དེ་ཕ་རོལ་པོ་ལ་མ་གྲུབ་པ་ཡིན་ནོ། །དེའི་ཕྱིར་ཇི་ལྟར་འདིར་ཆོས་དང་ཆོས་ཅན་སྤྱི་ཙམ་ཞིག་འཛིན་པ་དེ་བཞིན་དུ། འདིར་ཡང་ཁྱད་པར་དོར་བའི་ཆོས་ཅན་ཙམ་ཞིག་འཛིན་པར་འགྱུར་རོ་ཞེ་

[022B] ཞེས་གསུངས། དེ་འགོག་པ་ལ། དེ་ཉིད་ལས། དེ་ནི་དེ་ལྟར་མ་ཡིན་ཏེ། འདི་ལྟར་གང་གི་ཚེ། འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་པ་དེའི་ཚེ། དེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས། བདག་
གི་དངོས་པོ་རྙེད་པ་ནི་ཉམས་པར་གྱུར་པར་འདིས་རང་ཉིད་ཀྱིས་ཁས་བླངས་པ་ཉིད་དོ། །ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། །དེའི་ཕྱིར་གང་གི་ཚེ། རབ་རིབ་ཅན་གྱིས་སྐྲ་ཤད་ལ་སོགས་པ་ལྟར། ཕྱིན་ཅི་
ལོག་གིས་ཡོད་པ་མ་ཡིན་པ། ཡོད་པ་ཉིད་དུ་འཛིན་པ་དེའི་ཚེ་ནི། ཡོད་པར་གྱུར་པའི་དོན་ཆ་ཙམ་ཡང་དམིགས་པར་ག་ལ་འགྱུར། གང་གི་ཚེ། རབ་རིབ་ཅན་མ་ཡིན་པས་སྐྲ་ཤད་ལ་སོགས་པ་ལྟར། ཕྱིན་ཅི་མ་ལོག་པས་ཡང་
དག་པ་མ་ཡིན་པ་སྒྲོ་མི་འདོགས་པ་དེའི་ཚེ་ན་ཡང། གང་གིས་ན། དེའི་ཚེ་ཀུན་རྫོབ་ཏུ་འགྱུར་བ་ཡོད་པ་མ་ཡིན་པར་གྱུར་པའི་དོན་ཆ་ཙམ་ཡང་དམིགས་པར་ག་ལ་ཡོད། དེ་ཉིད་ཀྱི་ཕྱིར་སློབ་དཔོན་གྱི་ཞལ་སྔ་ནས་ཀྱིས། གལ་ཏེ་
མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་ནི། །བསྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། ཞེས་གསུངས་སོ། །གང་གི་ཕྱིར། དེ་ལྟར་ཕྱིན་ཅི་ལོག་དང། ཕྱིན་
ཅི་མ་ལོག་པ་དག་ཐ་དད་པ་དེའི་ཕྱིར། ཕྱིན་ཅི་མ་ལོག་པའི་གནས་སྐབས་ན། ཕྱིན་ཅི་ལོག་ཡོད་པ་མ་ཡིན་པའི་ཕྱིར་ན། གང་ཞིག་ཆོས་ཅན་ཉིད་དུ་འགྱུར་བ་མིག་ཀུན་རྫོབ་པ་ག་ལ་ཡོད། དེའི་ཕྱིར། གཞི་མ་གྲུབ་

[023A]༄༅། །པའི་ཕྱོགས་ཀྱི་སྐྱོན་དང། གཞི་མ་གྲུབ་པའི་གཏན་ཚིགས་ཀྱི་སྐྱོན་བཟློག་པ་མེད་པ་ཉིད་པས། འདི་ལན་མ་ཡིན་པ་ཉིད་དོ། ཞེས་གསུངས་པའི་དོན་ལ་ཞིབ་ཏུ་གཟིགས་ལ། ཕྱིན་ཆད་དམ་པས་ཁྲེལ་བའི་
དགག་པ་ལྟར་སྣང་དེ་འདྲའི་རྒྱུན་ཆོད་ཅིག་རང་ལུགས་ཆོས་ཅན་ཚད་གྲུབ་པ་ཡོད་དེ། དེའི་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། ཅེས་པའི་སྐབས་ནས་བསྟན་པའི་མྱུ་གུ་བདེན་མེད་
དུ་བསྒྲུབ་པའི་རྟགས་ཆོས་དོན་གསུམ་ག་ཡོད་པའི་ཕྱིར། དེས་ན། ཆོས་ཅན་མཐུན་སྣང་དུ་གྲུབ་མ་གྲུབ་རྩོད་པའི་ཆོས་ཅན་དང། ཆོས་ཅན་ཚད་མས་གྲུབ་པར་འདོད་པའི་ཆོས་ཅན་གཉིས། རྒྱ་གར་དང་རྒྱ་ནག་བཞིན་དུ། རྒོལ་བ་
སོགས་ལ་བལྟོས་ཏེ་གཏན་མི་འདྲ་བས། ཚིག་ལ་འཁྲུལ་བར་མི་བྱའོ།། །།ཡང༑ ་ཕྱི་དོན་ཚད་གྲུབ་རྡུལ་ཕྲན་ཆ་བཅས་འགལ། ཞེས་པ་ལ། ཕྱི་དོན་རྡུལ་ཕྲན་ཆ་བཅས་འགལ་ཞེས་པ། །མྱོས་ཆུས་རང་དབང་ཕྲོགས་
འདྲའི་གཏམ་ཡིན་ཏེ། །དབུ་མ་འཇུག་པར་སེམས་ཙམ་འགོག་པའི་སྐབས། །ཕྱི་དོན་ལན་གཅིག་མིན་པར་གསུངས་ཕྱིར་དང། །ཆོས་རྣམས་ཆ་དང་བཅས་པས་ཁྱབ་པའི་ཕྱིར། །བྱེ་མདོ་བཞིན་དུ་ཕྱི་དོན་འདོད་མཚུངས་པས། །དེ་
ཉིད་རྩོམ་རྒྱུ་རྡུལ་ཕྲན་ཆ་མེད་ཀྱང། །དེ་དག་བཞིན་དུ་ངེས་པར་འདོད་དགོས་ན། །བདེན་པ་གཉིས་ཀྱང་འདོད་པར་མཚུངས་པའི་ཕྱིར། །བདེན་པ་གཉིས་ཀྱང་དེ་ལྟར་འདོད་པར་གྱིས། །འདི་དག་གི་སྐབས་སུ། ཁྱེད་ཀྱིས། དེ་ཁོ་ན་ཉིད་ལ་དཔྱོད་པའི་རིགས་

[023B] སྐྱེས་བུའི་ལུས་ནས་རྡུལ་གྱི་བར་དུ་དཔྱད་པ་ན། ཅི་ཡང་མི་རྙེད་པའི་སྤྱོད་འཇུག་གི་ལུང། ལུས་ནི་རྐང་པ་བྱིན་པ་མིན། །བརླ་དང་སྐེད་པའང་ལུས་མ་ཡིན། །ལྟོ་དང་རྒྱབ་ཀྱང་ལུས་མིན་ཏེ། །བྲང་དང་དཔུང་པའང་ལུས་མ་ཡིན། ཞེས་
པ་ནས། མཁའ་བཞིན་དེས་ན་རྡུལ་ཡང་མེད། ཅེས་པའི་བར་དང། འཕགས་པ་ཡབ་སྲས་ཀྱི། གང་ལ་ཕྱོགས་ཀྱི་ཆ་ཡོད་པ། །དེ་ནི་ཇི་ལྟར་རྡུལ་ཕྲན་ཡིན། ཞེས༑ རྡུལ་ཕྲན་ཆ་མེད་འགོག་པའི་ལུང་དྲངས་ནས། ཕྱི་དོན་རགས་
པ་ནས་རྡུལ་ཕྲན་གྱི་བར་ཚད་མས་མ་གྲུབ་ཅིང། དེ་མེད་ཟེར་བ་དང། ཡང༑ རགས་པ་འདི་ཆ་མེད་དུ་སངས་རྒྱས་པ་སུ་ཡང་མི་འདོད་ཟེར་བ་ཡང་འགལ་ཏེ། འོ་ན༑ རྡུལ་ཕྲན་བསགས་པའི་རགས་པ་ཡོད་པར་ཐལ། དེ་ཆ་
བཅས་ཡིན་པའི་ཕྱིར་ཏེ། དེ་ཆ་བཅས་སུ་སངས་རྒྱས་པ་ཐམས་ཅད་འདོད་པའི་ཕྱིར། འཁོར་གསུམ། གཞན་ཡང། རྡུལ་ཕྲན་ཡོད་པར་ཐལ། དེ་ཡོད་པར་དུས་ཀྱི་འཁོར་ལོའི་བསྡུས་རྒྱུད་ལས་གསུངས་པའི་ཕྱིར་ཏེ། ཕྲ་རབ་
བརྒྱད་རྣམས་ཀྱིས་ནི་ཕྲ་མོ་འདི་གཅིག་ཕྲ་མོ་བརྒྱད་ཀྱིས་སྐྲ་ཡི་རྩེ་མོ་ཕྲ་མོ་སྟེ། ཞེས་སོགས་གསུངས་པའི་ཕྱིར། མདོར་ན། ཁྱེད་ཀྱིས་རྗེ་བླ་མ་ལ། ལོ་ཆེན་སྐྱབས་མཆོག་དཔལ་བཟང་དང། རྗེ་རེད་མདའ་བ་ཡབ་སྲས་དབུ་
མ་ཆེན་པོར་བཞུགས་པ་ལ། རྟགས་ཀྱི་དགག་བྱ་རྒྱ་ཆེས་བས་ཆད་པའི་མཐར་ལྷུང་ངོ་ཞེས་སྡང་སྨྲས་ཀྱི་དུག་གི་ཚེར་མའི་ཚོགས་ཆེན་པོ་ཡི་གེའི་སྲད་བུ་ལ་བརྒྱུས་ཏེ། ཤོག་བུའི་མཁའ་ངོས་ནག་པོའི་དྲ་བས་ཁྱབ་པར་བྱས་

[024A]༄༅། །སོ་ཞེས་སྐུར་བ་འདེབས་ཤིང། ཁྱེད་རང་གིས་གྲུབ་མཐའ་ལོག་པ་བཟུང་བའི་རྒྱབ་རྟེན་དུ། ལོ་ཆེན་ཡབ་སྲས་སྤྱན་འདྲེན་པར་འདུག་ཀྱང། མཁས་གྲུབ་ཐམས་ཅད་མཁྱེན་པ་ལ། ནེ་རིང་སྒྲུབ་པ་དཔལ་གྱིས་
དྲི་བ་ཞུས་པའི་ལན་དུ། རྗེ་རེད་མདའ་བ་དང་རྗེ་བླ་མ་ཡབ་སྲས་གཉིས་པོ། ཚིག་གི་བརྗོད་ཚུལ་ཕྲན་ཚེགས་མ་གཏོགས། དགོངས་པ་མི་གཅིག་པ་གཏན་མེད་ཅེས་གསུངས་པ་ལྟར། དོན་ལ་གནས་ཏེ། རྗེ་བཙུན་རེད་མདའ་
བ་ཆེན་པོས། བླ་མ་འོད་ཟེར་རྒྱལ་མཚན་གྱི་དྲི་ལན་དུ། རྒྱུ་འབྲས་བསླུ་བ་མེད་པའི་ཡིད་ཆེས་དང། །རྟེན་འབྲེལ་སྟོང་པར་རྟོགས་པའི་ཤེས་རབ་གཉིས། །འབྲལ་མེད་ཟུང་དུ་ཆུད་པར་ནམ་གྱུར་པ། །དེའི་ཚེ་མཐའ་བྲལ་
དབུ་མའི་ལམ་ལ་ཞུགས། །ཇི་ལྟར་སྣང་ཞིང་གྲགས་པའི་དངོས་འདི་ལ། །རང་གཞན་གྲུབ་མཐས་བཏགས་པའི་ཀུན་བརྟགས་དང། །ལྷན་སྐྱེས་ཡིད་ཀྱི་དངོས་འཛིན་མུན་པ་རྣམས། །རྣམ་དག་ལུང་རིགས་ཟེར་གྱིས་རབ་
གསལ་ཏེ། །སྣང་དུས་ཉིད་ན་སྟོང་པར་རྟོགས་པ་དང། །སྟོང་པ་རྟོགས་ཚེ་སྣང་བ་མི་འགོག་པ། །ཟུང་འཇུག་ཚུལ་ལ་ངེས་པ་ནམ་རྙེད་པ། །དེའི་ཚེ་རྒྱལ་བའི་དགོངས་པ་རྟོགས་པ་ཡིན། ཞེས་རྗེ་ཡབ་སྲས་གཉིས་མཐར་
ཐུག་གི་དགོངས་པ་གཅིག་པས། བཀའ་བགྲོས་མཛད་པ་ལྟ་བུའི་གསུང་འདི་འདྲ་བ་ཡོད་པ་མ་མཐོང་བའམ། མཐོང་ཡང་ཕྱིན་ཆད་རྟོག་དཔྱོད་བྱེད་པ་མི་འོང་སྙམ་པའི་གཡོ་ལབས་ཧ་ཅང་ཆེས་སོ། །དེ་བཞིན་དུ། ཚད་གྲུབ་དང་

[024B] དེའི་དཔུང་རྒྱབ་ཏུ་རྗེ་བཙུན་ཆེན་པོ་སྤྱན་འདྲེན་པ་དང། དེའི་གསུང་འདི་རྡོག་པས་བརྫི་བ་ཡང་མཁས་པ་རྣམས་ཀྱི་ག་ཞའི་གནས་སོ། །ཡང། མི་དགེ་བའི་ལས་ཀྱི་འབྲས་བུ་
སྡུག་བསྔལ་འབྱུང་བ་དང། དགེ་བའི་ལས་ཀྱི་འབྲས་བུ་བདེ་བ་འབྱུང་བ་ཚད་མས་མ་གྲུབ་ཅིང། ཅི་ཡང་མེད་དོ་ཞེས་སྨྲ་བ་ནི། རིགས་པའི་དབང་ཕྱུག་གིས། འདི་ལའང་རྗེས་སུ་བརྗོད་པ་ཡོད། །དེས་ན་ངན་པའི་མུན་པས་ཁྱབ་
ཅེས་གསུངས་པ་བདག་གིར་བྱས་པར་འདུག་སྟེ། ཆད་ལྟ་ཁས་བླངས་ནས། ངན་སོང་གི་རྒྱུ་འབད་པས་བསྒྲུབས་པའི་ཕྱིར་ཏེ། མགོན་པོ་ཀླུ་སྒྲུབ་ཞབས་ཀྱིས། མེད་པ་བ་ནི་ངན་འགྲོར་འགྲོ། ཞེས་དང། མདོར་ན་མེད་པར་ལྟ་བ་
ཉིད༑ ༑ལས་དང་འབྲས་བུ་མེད་ཅེས་པ། །བསོད་ནམས་མ་ཡིན་ངན་སོང་བ། །དེ་ནི་ལོག་པར་ལྟ་ཞེས་བཤད། ཅེས་གསུངས་པའི་ཕྱིར་དང། རྩ་བ་ཤེས་རབ་ལས། སྟོང་པ་ཉིད་ལ་བལྟ་ཉེས་ན། །ཤེས་རབ་ཆུང་རྣམས་ཕུང་
བར་འགྱུར། །ཇི་ལྟར་སྦྲུལ་ལ་བཟུང་ཉེས་དང། །རིག་སྔགས་ཉེས་པར་བསྒྲུབས་པ་བཞིན། ཞེས་པ་དང། དེའི་འགྲེལ་པ་ཚིག་གསལ་ལས། རེ་ཞིག་གལ་ཏེ་ཐམས་ཅད་སྟོང་པ་སྟེ། །ཐམས་ཅད་ཡོད་པ་མ་ཡིན་ནོ་ཞེས་རྟོག་
ན༑ དེའི་ཚེ་འདི་ལོག་པར་ལྟ་བར་འགྱུར་ཏེ། ཇི་སྐད་དུ། ཆོས་འདི་ལོག་པར་བཟུང་གྱུར་ན། །མི་མཁས་རྣམས་ནི་ཆུང་ཀྱང་འཛའ། །འདི་ལྟར་མེད་པར་ལྟ་བ་ཡིས། །མི་གཙང་དེར་ནི་བྱིང་བར་འགྱུར། ཞེས་བཤད་དོ། །ཅི་སྟེ་

[025A]༄༅། །ཐམས་ཅད་ལ་སྐུར་བ་འདེབས་པར་མི་འདོད་ན། དེའི་ཚེ་ཇི་ལྟར་དངོས་པོ་འདི་རྣམས་དམིགས་སུ་ཟིན་ཀྱང། སྟོང་པ་ཉིད་དུ་འགྱུར་ཏེ། དེའི་ཕྱིར་རང་བཞིན་མེད་པའི་དོན་ནི་སྟོང་པ་ཉིད་ཀྱི་དོན་མ་ཡིན་ནོ་
ཞེས། འདི་ངེས་པར་སྟོང་པ་ཉིད་སྤོང་བར་འགྱུར་ཏེ། དེ་ལྟར་སྤངས་ནས། ཆོས་ཀྱིས་ཕོངས་པར་འགྱུར་བའི་ལས་ཀྱིས་ངེས་པར་ངན་འགྲོར་འགྲོ་བར་འགྱུར་རོ། །ཇི་སྐད་དུ། རིན་པོ་ཆེའི་ཕྲེང་བ་ལས། གཞན་ཡང་དེ་ནི་
ལོག་བཟུང་ན། །བླུན་པོ་མཁས་པའི་ང་རྒྱལ་ཅན། །སྤོང་བས་མ་རུངས་བདག་ཉིད་ཅན། །མནར་མེད་པར་ནི་སྤྱིའུ་ཚུགས་འགྲོ། ཞེས་བཤད་དོ། ཞེས་གསུངས་པས། སླན་ཆད་བག་ཡོད་པ་བསྟེན་ལ། ལས་འབྲས་སོགས་
མེད་ཅེས་མ་གསུང་ཞིག་སྨྲས་པ། དམུས་ལོང་ལྟ་བུའི་སྙིགས་དུས་སྐྱེ་བོ་འགའ། །ས་འཛིན་མཐོན་པོའི་ངོས་ཀྱི་ཉལ་འགྲོ་བཞིན། །རང་གི་རང་གིས་འགྲོ་བ་འདིས་ཆོག་གི་ངན་འགྲོའི་རྒྱུ་ལམ་གསལ་བར་བྱེད་ཅི་དགོས། །
བར་སྐབས་ཀྱི་ཚིགས་སུ་བཅད་པའོ།། །།ཡང༑ ་རིགས་དྲུག་ཚད་མ་རྡོས་བཅས་ཚད་གྲུབ་འགལ། ཞེས་པ་ལ། རིགས་དྲུག་བཅུད་དང་རི་གླིང་རྡོས་བཅས་སྣོད། །ཚད་མ་ཚད་གྲུབ་བཞེད་མོད་
ཡང་དང་ཡང། །འགལ་ཞེས་གཞན་ངོར་གྲངས་ཙམ་འདྲེན་པ་ཡིས། །རྨོངས་པ་མགུ་བྱེད་མཁས་པའི་བཞད་གད་གནས། །རྣམ་པ་སྣ་ཚོགས་ལས་ཀྱིས་བསྐྱེད་པ་ཡི། །འགྲོ་རྣམས་སོ་སོའི་རྒྱུད་ཀྱི་ཚད་མ་དང། །དེ་

[025B] །ཇི་བཞིན་གཟིགས་ཕྱིར་བསམ་མི་ཁྱབ་ཅེས་གསུངས། །རྒྱལ་བ་གཉིས་པའི་གསུང་རབ་འགོག་པའི་ཕྱིར། །མདོ་རྣམས་ཁྱད་གསོད་ཡིན་ཏེ་ལུང་ལས་ཀྱང། །དགྲ་བོ་བློ་གྲོས་ལྡན་པ་མཆོག་
ཡིན་གྱི། །མཛའ་བཤེས་བློ་གྲོས་བྲལ་བ་དེ་ལྟ་མིན། །བློ་གྲོས་ཆུང་ངུས་སྦྲང་བུ་བསད་སྙམ་ནས། །རྡོ་བས་ཕ་ཡི་ཀླད་པ་བཅོམ་ལ་ལྟོས། ཅེས་པའི་ལུང་དོན་བདག་ཏུ་བཟུང་བྱས་ནས། །མདོ་དོན་མ་རྟོགས་ལོག་པ་བཤད་ཕྱིར་
རོ༑༑ ༑༑ཡང༑ ་སྐྲ་ཤད་མེད་དང་ཀླུང་རྣག་ཡོད་པ་འགལ། ཞེས་པ་ལ། སྐྲ་ཤད་མེད་དང་ཀླུང་རྣག་ཡོད་འགལ་ཞེས། །ཆུ་བོ་གངྒཱའི་སྟེང་དུ་རྣག་དང་ཁྲག་ཡོད་པར་འདོད་པ་དེ་ལ་སྨྲ་བར་གྱིས། །རིགས་
པའི་དབང་ཕྱུག་ཟླ་བ་གྲགས་པ་ཡིས། །ཆུ་འབབ་ཀླུང་ལ་ཡི་དྭགས་རྣག་བློ་ཞེས། །ལས་དབང་ཡུལ་དང་ཡུལ་ཅན་ཚོགས་དགོས་པའི། །གསུང་འདི་ཁྱེད་ཀྱི་ཁ་ལ་སྨྲ་བཅད་རྒྱ། །མདོ་ལས་སེམས་ཅན་ལས་ཀྱི་རྣམ་སྨིན་དང། །
སྔགས་དང་སྨན་ནུས་རྣལ་འབྱོར་ཏིང་འཛིན་མཐུ། །བདེ་གཤེགས་རྣམ་འཕྲུལ་བསམ་གྱིས་མི་ཁྱབ་པར། །གསུངས་ཕྱིར་གཟུགས་ཅན་གཟུགས་ཀྱིས་མི་བསྒྲིབ་དང། །འགལ་ལ་མ་འཁྲུལ་ཚད་མ་འཕེན་པ་སོགས། །
དམུས་ལོང་འདོམ་གྱིས་ལྷ་ལམ་འཇལ་བར་ཟད། །དེ་ཡང་མདོ་ལས། སེམས་ཅན་རྣམས་ཀྱི་ལས་ཀྱི་རྣམ་པར་སྨིན་པ་བསམ་གྱིས་མི་ཁྱབ། སྔགས་དང་སྨན་གྱི་ནུས་པ་བསམ་གྱིས་མི་ཁྱབ། རྣལ་འབྱོར་པའི་ཏིང་ངེ་འཛིན་

[026A]༄༅། །གྱི་མཐུ་བསམ་གྱིས་མི་ཁྱབ། དེ་བཞིན་གཤེགས་པའི་བྱིན་རླབས་དང་སྤྲུལ་པ་བསམ་གྱིས་མི་ཁྱབ། ཅེས་གསུངས་པའི་བསམ་གྱིས་མི་ཁྱབ་པ་བཞི་པོ་དེ་ཡང། དང་པོ་ནི། ཡི་དྭགས་འགའ་ཞིག་གིས་
གངྒཱའི་འགྲམ་དུ་སླེབས་པ་ན། ཆུ་བོ་གངྒཱ་མི་སྣང་བར་འོག་གཞིའི་གྲམ་པ་སྣང་བ་དང། གཉིས་པ། མི་འཚིག་པའི་སྔགས་ཀྱི་ནུས་པས། ལྕགས་གོང་དམར་འབར་བ་ལ་རེག་ཀྱང་ཚ་རེག་མི་འབྱུང་བ་དང། སྨན་ཁ་ཅིག་
ལུས་ལ་བཅངས་པ་དང། རེག་པ་ཙམ་གྱིས། མཁའ་ལ་འགྲོ་ནུས་ཤིང་ནད་ལས་གྲོལ་བ་དང། ཏིང་ངེ་འཛིན་གྱི་ནུས་པས། ཀུན་ཏུ་བཟང་པོའི་མཆོད་པའི་སྤྲིན་དངོས་སུ་སྤྲོས་ནས། རྒྱལ་བ་རྣམས་མཆོད་ཅིང། གཞན་
ཡང༑ ཕུག་པ་འདོམ་གང་གྲུ་བཞི་པའི་ནང་དུ། འཁོར་ལོས་བསྒྱུར་བའི་རྒྱལ་པོའི་དཔུང་ཆུང་དུ་མ་སོང་ཞིང། ཕུག་པ་ཆེ་རུ་མ་སོང་བར་འཇུག་ནུས་པ་དང། སྟོན་པ་མཆོག་གི་སྤྲུལ་སྐུའི་ཐུགས་རྗེས། ཁྱིམ་པ་གོས་དཀར་
པོ་ཅན་ལ། ཚུར་ཤོག་གསུངས་པ་ཙམ་གྱིས་དགེ་སློང་དངོས་སུ་འགྱུར་བ་དང། ཁྱད་པར་དུ། རྡུལ་གཅིག་ཡུལ་ལ་མཁའ་གཏུགས་འཇིག་རྟེན་དང། །འཇིག་རྟེན་མཐའ་ཡས་ཕྱོགས་ཁྱབ་རྡུལ་སྟོན་མོད། །རྡུལ་རགས་
མི་འགྱུར་འཇིག་རྟེན་ཕྲ་མི་འགྱུར། །རྣམ་རྟོག་མི་མངའ་ཁྱོད་ཀྱིས་སྲིད་མཐའི་བར། །སྐད་ཅིག་དེ་རེ་རེ་ལ་སྤྱོད་སྣ་ཚོགས། །ཇི་སྙེད་སྟོན་པ་དེ་སྙེད་ཛམྦུའི་གླིང། །མ་ལུས་རྡུལ་གང་དེ་སྙེད་ལ་གྲངས་མེད། ཅེས་གསུངས་

[026B] བློ་གྲོས་དམན་པ་ཁྲོན་པའི་རུས་སྦལ་གྱི་རྣམ་ཐར་སྐྱོང་བ་འགའ་ཞིག་གིས། འགལ་བ་ལ་མ་འཁྲུལ་བའི་ཚད་མ་ཡོད་པར་ཐལ། ཟེར་བ་དང། གཟུགས་ཅན་གྱི་གོས་གཟུགས་ཅན་གཞན་གྱིས་མི་སྒྲིབ་པར་
ཐལ༑ ཞེས་འཕེན་པར་འདུག་པ་ནི། རྒྱལ་བས་བསམ་གྱིས་མི་ཁྱབ་པའི་གནས་སུ་གསུངས་པའི་ནམ་མཁའ་ལ། དམུས་ལོང་འདོམ་གྱིས་འཇལ་བའི་དཀའ་ཐུབ་བྱེད་པར་ཟད་དོ། །རྗེ་ཐམས་ཅད་མཁྱེན་པ་ཆེན་པོས་ནི། ལྕགས་
གོང་དམར་འབར་བ་ལ་མི་འཚིག་པའི་རིག་སྔགས་དང་ལྡན་མི་ལྡན་གཉིས་ཀྱིས་རེག་བྱ་འཇལ་ཚུལ་གྱི་དབང་དུ་མཛད་ནས། ཊཱིཀ་ཆེན་དུ། ལུས་ཤེས་ཚད་མ་གཉིས་གཅིག་གིས་གྲུབ་པའི་རེག་བྱ། ཅིག་ཤོས་ཀྱིས་གྲུབ་པ་ནི་མིན་པས་
གཉིས་ཀ་ཚད་མར་ཁས་བླངས་ཀྱང། ཚད་མ་གཅིག་གིས་གྲུབ་པ་ཅིག་ཤོས་ཀྱིས་འགོག་པ་མིན་ནོ། །ཞེས་གསུངས་པས། ཆུ་དྭངས་ཤིང་བསིལ་བའི་མདུན་དུ། ལས་ཅན་གྱི་ལྷ་མི་ཡི་དྭགས་གསུམ་སླེབས་པའི་ཚེ་
མིག་ཤེས་ཚད་མ་གསུམ་གྱི་ས་ཇི་ལྟར་གཞལ་བ་ཡང་རྟོགས་པར་འགྱུར་རོ།། །།ཡང། ་རྫས་གྲུབ་མེད་དང་དངོས་པོ་ཡོད་པ་འགལ། ཞེས་པ་ལ། རྫས་གྲུབ་མེད་དང་དངོས་ཡོད་འགལ་ཞེས་
པའང། །བདེན་དངོས་མེད་དང་དངོས་པོ་ཡོད་པ་ལ། །འགལ་བ་ཀུན་མཁྱེན་གྱིས་ཀྱང་གཟིགས་མི་འགྱུར། །ཁྱོད་ཉིད་རྫས་གྲུབ་འདོད་ན་དབུ་མ་པའི། །དྲི་ཙམ་མི་བྲོ་དངོས་པོ་མི་འདོད་ན། །དངོས་པོ་སྟོང་པ་ཉིད་ཀྱི་སྟོང་

[027A]༄༅། །གཞི་ཡི། །ཆོས་ཅན་མི་འདོད་དམ་པས་ཁྲེལ་བའི་གནས། །སྟོང་གཞི་ཆོས་ཅན་མ་གྲུབ་སྟོང་པ་ཉིད། །སྟོང་ཉིད་རབ་དབྱེར་འདོད་ན་མོ་གཤམ་བུའི། །སྟོང་ཉིད་སྟོང་ཉིད་རབ་དབྱེར་འདོད་པར་གྱིས།། །།
ཡང༑ ་གཞན་སྐྱེ་མེད་དང་ས་མྱུག་རྫས་གཞན་འགལ། ཞེས་པ་ཡང། ལུགས་འདིར་གཞན་སྐྱེ་མེད་པར་གྲགས་ཤིང་གྲུབ། །རང་བཞིན་གྱིས་གྲུབ་ས་བོན་མྱུ་གུ་གཉིས། །བསྐྱེད་བྱ་སྐྱེད་བྱེད་གཞན་སྐྱེའི་དོན་
དུ་གསུངས། །ས་མྱུག་ཐ་དད་བསྐྱེད་བྱ་སྐྱེད་བྱེད་དུ། །ལེགས་པར་འདོད་ཀྱི་དེ་ལ་གཞན་སྐྱེ་ཞེས། །སྨྲ་བ་དེ་ཡང་ས་བོན་མྱུ་གུ་སོགས། །ཚད་མའི་གཞལ་བྱར་མི་འདོད་ངན་རྟགས་ཡིན།། །།ཡང། ་
བདེན་བརྫུན་ཡོད་དང་ཡང་ལོག་མེད་པ་འགལ། ཞེས་པ་ཡང། འཕགས་མཆོག་ཀླུ་ཡིས་རིགས་པ་དྲུག་ཅུ་པར། །མྱ་ངན་འདས་པ་བདེན་པ་གཅིག་པུ་དང། །རྩ་ཤེར་འདུ་བྱེད་ཐམས་ཅད་བསླུ་བའི་ཆོས། །དེ་དག་བརྫུན་
ཞེས་གསུངས་ལ་བླ་མ་རྗེས། །སྐྱོགས་བཤད་མ་མཛད་སྒྲ་ཟིན་ཞལ་གྱིས་བཞེས། །ཡང་ལོག་དབྱེ་བ་རང་རྒྱུད་ཁོ་ན་ཡི། །གྲུབ་མཐའ་ཡིན་པས་འགལ་བར་ཇི་ལྟར་འགྱུར། །འོན་ཀྱང་དཔལ་ལྡན་ཟླ་བས་ཀུན་རྫོབ་ལ། །
འཇིག་རྟེན་ཤེས་ངོ་ལ་བལྟོས་ཡང་ལོག་བཞེད། །གནོད་པ་ཡོད་མེད་དབང་པོ་དྲུག་ཟུང་གི་ཡུལ་དང་ཡུལ་ཅན་དབྱེ་བ་རྟོགས་པར་གྱིས། །འོན་ཀྱང་ཁྱེད་ནི་གནོད་པ་ཡོད་མེད་ཀྱི། །ཡུལ་དང་ཡུལ་ཅན་ཁྱད་པར་མི་འདོད་

[027B] ༑ཟླ་བའི་ཞབས་ལ་རྒོལ་བ་ཁོ་ནར་ཟད། དེ་ཡང། མདོ་ལས་མྱ་ངན་ལས་འདས་པ་བདེན་པ་གཅིག་པུར་གསུངས་པ་ལྟར། རིགས་པ་དྲུག་ཅུ་པ་ལས་ཀྱང། མྱ་ངན་འདས་པ་བདེན་གཅིག་པུ། །རྒྱལ་བ་རྣམས་ཀྱིས་གང་གསུངས་
པ༑ ༑དེའི་ཚེ་ལྷག་མ་ལོག་མིན་ཞེས། །མཁས་པ་སུ་ཞིག་རྟོག་པར་བྱེད། ཅེས་མྱ་ངན་ལས་འདས་པ་བདེན་པ་དང། ཡང་རྩ་ཤེར། བཅོམ་ལྡན་འདས་ཀྱིས་ཆོས་གང་ཞིག་བསླུ་བ་དེ་ནི་བརྫུན་ཞེས་གསུངས། །འདུ་བྱེད་
ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། ཞེས་བརྫུན་པའི་རྣམ་གཞག་གསུངས་པས། ཁྱེད་ཅག་ཀུན་རྫོབ་བདེན་པ་གཞི་མ་གྲུབ་པར་འདོད་པ་རྣམས་མ་གཏོགས། གྲུབ་མཐའ་སྨྲ་བ་སུ་ཡང་བདེན་པ་དང་
བརྫུན་པའི་རྣམ་དབྱེ་མི་འདོད་པ་མེད་དོ། །ཀུན་རྫོབ་ལ་ཡང་དག་པ་དང། ལོག་པའི་དབྱེ་བ་ནི། ཐལ་རང་གཉིས་ཀྱི་ནང་ནས། རང་རྒྱུད་པ་ཁོ་ནའི་ལུགས་ཡིན་ཏེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག་ནུས་པའི་
ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པས། །ཀུན་རྫོབ་ཀྱི་ནི་དབྱེ་བ་བྱས། ཅེས་འབྱུང་བ་ལྟར་ཡིན་པས། དེ་གཉིས་འགལ་ཞེས་སྨྲ་བ་ལ་རྒྱུ་མཚན་ཅི་ཡོད་སོམས་ཤིག་དཔལ་ལྡན་ཟླ་བའི་ལུགས་ལ་ནི། རྗེ་ཐམས་
ཅད་མཁྱེན་པས། ཊཱིཀ་ཆེན་དུ། ཀུན་རྫོབ་ལ་ཡུལ་ཡུལ་ཅན་གཉིས་ལས། ཐོག་མར་འཇིག་རྟེན་པའི་ཤེས་པ་ལ་བལྟོས་ནས། ཡུལ་ཅན་ལ་ཡང་དག་པ་དང་ལོག་པ་གཉིས་སུ་སྟོན་པ་ནི། ཤེས་བྱ་ལ་བདེན་པ་གཉིས་སུ་ཕྱེ་བར་མ་

[028A]༄༅། །ཟད༑ བརྫུན་པ་མཐོང་བའི་ཡུལ་ཅན་ལ་ཡང། ཡང་དག་པ་དང་ལོག་པ་གཉིས་སུ་འདོད་དེ། ཞེས་ཀུན་རྫོབ་ལ། འཇིག་རྟེན་པའི་ཤེས་ངོ་ལ་བལྟོས་ཏེ། ཡང་ལོག་གི་དབྱེ་བ་བཞེད་ལ། དེ་ནི་ཟླ་བའི་དགོངས་པ་
མཐར་ཐུག་པ་ཡིན་ཏེ། གནོད་པ་མེད་པའི་དབང་པོ་དྲུག་རྣམས་ཀྱིས། །བཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་བཞག་ཅེས་
གནོད་མེད་ཀྱི་དབང་པོ་དྲུག་ཡུལ་དང་བཅས་པ། འཇིག་རྟེན་ཤེས་ངོ་ལ་བལྟོས་ཏེ་བདེན་པ་དང། དེ་ལས་ལྡོག་པའི་དབང་པོ་དྲུག་ཡུལ་དང་བཅས་པ། འཇིག་རྟེན་ཤེས་ངོ་ལ་བལྟོས་ཏེ། ལོག་པར་བཞག་པའི་ཕྱིར། དེ་འདྲ་བའི་
ལོག་པའི་མཚན་གཞི་འཛིན་པ་ལ། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །རྣམས་ཀྱིས་བདག་ཉིད་ཇི་བཞིན་བཏགས་པ་དང། །སྒྱུ་མ་སྨིག་རྒྱུ་སོགས་ལ་བཏགས་པ་གང། །དེ་དག་འཇིག་རྟེན་ལས་ཀྱང་ཡོད་མིན་
ཉིད༑ ཅེས་གསུངས་སོ།། འདི་ལྟ་བུའི་ལུང་གསལ་བར་སྣང་ཡང། ཁྱོད་ཀྱིས། ཐ་སྙད་ཡིན་ཕྱིན། འཁྲུལ་པ་ལ་བཟང་ངན་གྱི་ཁྱད་པར་གཏན་མེད་དུ་འདོད་པ་འདི། འཇུག་པ་དང་དངོས་འགལ་དུ་རྟོགས་པར་གྱིས་ཤིག་ །།
ཡང༑ ་ཡན་ལག་ལ་དཔྱད་བུམ་པ་མི་རྙེད་དང། །སྐད་ཅིག་ལ་དཔྱད་ཞིག་པ་རྙེད་པ་འགལ། ཞེས་ཟེར་བ་ལ། ཆ་ཤས་དབྱེ་ན་ཆ་ཅན་མི་རྙེད་པས། །སྐད་ཅིག་ལ་དཔྱད་ཞིག་པ་རྙེད་ཅེས་པ། །རྗེ་བཙུན་གསུང་

[028B] །ཆོས་ཀུན་གདོད་ནས་རང་བཞིན་དག་པའི་ཕྱིར། །ལས་ཞིག་འགྱུར་བའི་རྒྱུན་ལས་འབྲས་བུ་འབྱུང། །དངོས་དང་དངོས་མེད་འདུས་བྱས་ཡིན་ཞེས་དང། །ལས་འགགས་ཡུན་རིང་ལོན་ལས་འབྲས་
འབྱུང་བར། །གསུངས་ཕྱིར་ཁྱེད་ཀྱང་ཞིག་པ་དངོས་འདོད་མོད། །སྐད་ཅིག་མི་འདོད་མི་འཇིག་འབྲས་འདོད་པས། །རྟག་ལས་འབྲས་བུ་འབྱུང་བར་འདོད་པར་གྱིས། །རིགས་པའི་དབང་ཕྱུག་ཆོས་ཀྱི་གྲགས་པ་ཡིས། །གང་གི་རང་
བཞིན་མི་འཇིག་ཆོས་དེ་ལ། །མཁས་རྣམས་རྟག་ཅེས་བརྗོད་པར་གསུངས་ཕྱིར་རོ། །དེ་ཡང་མདོ་ལས། ལུས་ཅན་རྣམས་ཀྱི་ལས་རྣམས་ནི། །ཀལྤ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་
དུ་སྨིན་པར་འགྱུར། ཞེས་དང། ལས་བསགས་ནས་ཀལྤ་བརྒྱ་སྟོང་ལོན་ཀྱང། དེའི་འབྲས་བུ་འབྱུང་བར་གསུངས་པ་ལ། ཞིག་འཇིག་གཅིག་ཏུ་འདོད་པའི་ཕྱི་རོལ་པ་དག་ན་རེ། དེ་ལྟ་བུའི་ལས་དེ། རང་འབྲས་འབྱིན་པའི་
བར་དུ་ཡོད་ན། རྟག་པར་འགྱུར་ལ། ལས་བསགས་མ་ཐག་པའི་སྐད་ཅིག་གཉིས་པར་ཞིག་ན། ལས་དེས་རང་འབྲས་བསྐྱེད་མི་ནུས་ཏེ། དེ་སྐད་ཅིག་གཉིས་པར་ཞིག་ཅིང། ཞིག་པ་དངོས་མེད་ཡིན་པའི་ཕྱིར། ཞེས་རྩོད་པ་
ཡིན་ཏེ། རྩ་ཤེར། གལ་ཏེ་སྨིན་པའི་དུས་བར་དུ། །གནས་ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་གྱུར་པ། །ཇི་ལྟར་འབྲས་བུ་བསྐྱེད་པར་འགྱུར། ཞེས་གསུངས་པའི་ཕྱིར། འདིའི་ལན་ལ། རང་སྡེ་

[029A]༄༅། །འོག་མ་རྣམས་ན་རེ། དེ་སྐད་ཅིག་གཉིས་པར་ཞིག་ཀྱང། འབྲས་བུ་མི་བསྐྱེད་པའི་སྐྱོན་མེད་དེ། ལས་དེ་འཇིག་པར་ཕྱོགས་པའི་ཚེ། ལས་ཀྱི་ནུས་པ་འཇོག་པའི་རྟེན་ཡོད་པའི་ཕྱིར་ཟེར། ནུས་པ་འཇོག་
པའི་རྟེན་ལ་མི་མཐུན་པ་མང་ཡང། ཡི་གེ་མང་བས་འཇིགས་ནས་མ་བཀོད་དོ། །རང་ལུགས་ཀྱི་ལན་ནི། དེ་འདྲའི་ལས། བསྐལ་མང་ལོན་ཀྱང། འབྲས་བུ་ངེས་པར་འབྱུང་སྟེ། དེ་རང་བཞིན་གྱིས་མི་འགག་ཅིང། རང་བཞིན་
གྱིས་མ་འགགས་པའི་ལས་ལས་འབྲས་བུ་འབྱུང་བའི་ཕྱིར་ཏེ། ཀུན་གཞིའི་རྣམ་ཤེས་དང། ཐོབ་པ་དང། དཔང་རྒྱ་དང་འདྲ་བའི་ཆུད་མི་ཟ་བ་སོགས། ལས་ཀྱི་བག་ཆགས་བསྒོ་བའི་གཞིར་ཁས་མི་ལེན་པར་
སེམས་སམ་རྣམ་པར་ཤེས་པའི་ཕུང་པོ་སོགས་ལ་བརྟེན་ནས་བཏགས་པའི་མིང་རྐྱང་གི་ང་ཙམ་ཞིག་ལས་ཀྱི་བག་ཆགས་འཇོག་པའི་གཞིར་འདོད་པའི་ཕྱིར་ཏེ། ལས་ཞིག་པའི་བག་ཆགས་རིམ་བཞིན་ཞིག་པ་
ལས་འབྲས་བུ་འབྱུང་བའི་ཕྱིར་ཏེ། འཇུག་པའི་ཊཱིཀ་ཆེན་ལས། གང་ཕྱིར་རང་བཞིན་གྱིས་དེ་མི་འགག་པ། དེའི་ཕྱིར། ཞེས་པའི་རྒྱུ་མཚན་ཉིད་ཀྱིས། ལས་ཞིག་པའི་ཞིག་པ་ལས། ཕྱིས་ཀྱི་འབྲས་བུ་འབྱུང་བ་འགྲུབ་
པས༑ ཅེས་པ་དང། སྐད་ཅིག་དང་པོ་དུས་གཉིས་པར་ཞིག་པ་ནི། དངོས་སུ་དགག་བྱ་བཅད་ནས་རྟོགས་དགོས་པས། དགག་པ་ནི་ཡིན་ལ། མེད་དགག་ནི་མ་ཡིན་པས། མ་ཡིན་དགག་སྟེ། ཞིག་རྒྱུ་དེ་བཅད་པ་ཙམ་མིན་

[029B] དེ་བཅད་པའི་དངོས་པོ་ཞིག་འཕངས་པའི་ཕྱིར་རོ། ཞེས་གསུངས་པའི་ཕྱིར། དེས་ན། ཁྱེད་དབུ་མ་ཆེན་པོ་པར་ནི་ཁས་ལེན་པར་འདུག་རྩ་ཤེར། དངོས་དང་དངོས་མེད་འདུས་བྱས་ཡིན། ཞེས་པ་དང། འཇུག་པར། ལ་ལར་
ལས་འགགས་ཡུན་རིང་ལོན་ལས་ཀྱང། །འབྲས་བུ་ཡང་དག་འབྱུང་བར་རིག་པར་གྱིས། ཅེས་དང། ཚིག་གསལ་ལས། ཞིག་པ་དངོས་པོར་བསྒྲུབ་པའི་ལུང་རིགས་གཉིས་གསུངས་པའི། ལུང་ནི། ས་བཅུ་པའི་མདོ་ལས་
སྐྱེ་བའི་རྐྱེན་གྱིས་རྒ་ཤི། ཞེས་སོགས་དྲངས་ཤིང། རིགས་པ་ནི། དེ་ཉིད་ལས། འཇིག་པ་རྒྱུ་མེད་དུ་ཁས་བླངས་ནས། འདུས་བྱས་སྐད་ཅིག་མར་སྨྲ་བ་ལྟར་ན། རྒྱུ་མེད་པས་འཇིག་པ་མེད་པའི་ཕྱིར། དངོས་པོ་སྐད་ཅིག་གིས་
འཇིག་པ་དང་བྲལ་བ་རྣམས། འདུས་བྱས་སུ་ཇི་ལྟར་འགྲུབ། དེའི་ཕྱིར་དེ་ཐམས་ཅད་ནི་མི་འཇིག་པར་འགྱུར་རོ། ཞེས་གསལ་བར་གསུངས་པ་ལྟར། ཞིག་པ་འདུས་བྱས་སུ་ནི་འདོད་ལས་ཆེ། དེ་འདོད་ན། རྗེ་བཙུན་བླ་མས། ལས་ཞིག་
པའི་རྒྱུན་སྐད་ཅིག་སྐད་ཅིག་གིས་འགྱུར་བའི་རྗེས་སུ་འབྲས་བུ་སྨིན་པར་གསུངས་པ་ལ། སྐད་ཅིག་ལ་དཔྱད་པས་ཞིག་པ་རྙེད་ཅེས། སྐུར་ཞུས་ཆེན་པོ་བྱས་འདུག་པ། ཁྱེད། ཞིག་པའི་རྒྱུན་མི་འཇིག་པར་འདོད་པར་འདུག་པ་ནི། རིགས་
པའི་དབང་ཕྱུག་གིས། གང་གི་རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད། །དེས་ན་ངོ་ཚའི་ལྟ་བ་འདི། །སྤོངས་ལ་དེ་ནི་རྟག་པར་སྨྲོས། ཅེས་གསུངས་པ་བདག་གིར་བྱས་པར་གདའ་བས། སླན་ཆད་

[030A]༄༅། །འཕགས་པ་ཡབ་སྲས་ཀྱི་རྗེས་སུ་འཇུག་པ་ཡིན་ཞེས་མ་སྨྲ་ཞིག་ །།ཡང། ་རང་རྒྱུད་སྨྲ་བས་རང་བཞིན་སྨྲས་པ་དང། །རང་བཞིན་མེད་བློ་དེ་ངོར་གྲུབ་པ་འགལ། ཞེས་པ་ལ། ཁྱེད་རང་གིས་
ཀྱང༑ འདི་ནི་ཚིག་མ་ཁེངས་པ་ཙམ་ཡིན་ཏེ། འོན་ཀྱང། རང་ཚིག་ལྷག་ཆད་ནོར་འཁྲུལ་དང་བྲལ་ལོ་སྙམ་པའི་ང་རྒྱལ་གཞོམ་པའི་ཕྱིར་རོ། ཞེས་ཟེར་བ་ནི། ཊཱིཀ་ཆེན་ལས། གལ་ཏེ་གཟུགས་དང་ཚོར་བ་ལ་སོགས་པའི་རང་
གི་མཚན་ཉིད་དེ། རང་གི་ངོ་བོ་ཉིད་ཀྱིས་གྲུབ་པའི་རང་བཞིན། རྒྱུ་དང་རྐྱེན་ལ་བརྟེན་ནས་སྐྱེ་བར་འགྱུར་ན་ནི། རྣལ་འབྱོར་པས་ཆོས་རྣམས་རང་བཞིན་གྱིས་གྲུབ་པས་སྟོངས་པར་མངོན་སུམ་དུ་རྟོགས་པའི་ཚེ། དངོས་པོའི་རང་
བཞིན་དེ་ལ་སྐུར་པ་བཏབ་པའི་ཚུལ་གྱིས་སྟོང་པ་ཉིད་རྟོགས་པར་འགྱུར་ཏེ། ཞེས་གསུངས་པ་ལ་སྨྲ་བར་འདུག་ཀྱང། འདིའི་རང་བཞིན་གྱིས་ཅེས་པ། བདེན་པའི་རང་བཞིན་གྱིས། ཅེས་པ་ཡིན་པས། དེ་ལྟ་བུ་ལ་ངན་ཚིག་སྨྲ་བ་ནི་
སྨྲ་བར་འདོད་ལ་སྨྲ་རྒྱུས་ཕོངས་པ་ཡིན་མོད། དེ་ལྟ་ན། སྨྲ་བ་ཟླ་མེད་སྟོན་པ་མཆོག་དེའི་བཀའ་ལ་ཡང་དེ་འདྲ་བ་མང་དུ་འབྱུང་བས། ཧ་ཅང་ཐལ་བར་འགྱུར་རོ། །ཡང་ཁྱེད་ཀྱིས། རང་རྒྱུད་པ་མི་འདོད་པའི་ཉན་རང་ལ་ཆོས་ཀྱི་བདག་མེད་
རྟོགས་པ་དང། ཐལ་འགྱུར་བ་མི་འདོད་པའི་དབུ་ཚད་སེང་གེ་མཇིང་བསྣོལ་གྱི་སྙན་མིང་ཡང་དང་དུ་བླངས་པ་འདིས་ནི། ལེགས་པ་བསྡུས་པར་བྱས་པས། འགལ་བ་མང་པོ་འདུས་པ་ཡིན་ཞེས་ཟེར་བ། རང་རྒྱུད་པས་

[030B] ཆོས་ཀྱི་བདག་མེད་རྟོགས་པའི་ཉན་རང་ཅི་རིགས་པ་བཞེད་པའི་རང་རྒྱུད་པ་མེད་ན། རྗེ་བཙུན་བྱམས་མགོན་གྱིས། གཟུང་དོན་རྟོག་པ་
སྤོང་ཕྱིར་དང། །འཛིན་པ་མི་སྤོང་ཕྱིར་དང་ནི། །རྟེན་གྱིས་བསེ་རུ་ལྟ་བུའི་ལམ། །ཡང་དག་བསྡུས་པར་ཤེས་པར་བྱ། ཞེས་གསུངས་པ་ཞལ་འཆལ་ཨེ་ཡིན། དབུ་མའི་སྐབས་སུ་ཡང། དབུ་མ་པ་རང་གི་རིགས་པ། ཚད་མའི་
རིགས་པ་དང་སེང་གེ་མཇིང་བསྣོལ་ལྟ་བུར་བཞེད་པ་ནི། རྒྱ་བོད་ཀྱི་མཁས་གྲུབ་ཚད་ལྡན་ཕལ་ཆེར་གྱིས། རིགས་པའི་དབང་ཕྱུག་རྣམ་གཉིས་ཀྱི་བཞེད་པ་བཞིན། རིགས་པ་ཡང་དག་གིས་དྲངས་ནས། གཞི་ལམ་འབྲས་བུ་
ལ་སོགས་པའི་རྣམ་གཞག་འཇོག་ཅིང་ཞལ་གྱིས་བཞེས་པའི་རྣམ་ཐར་ཡིན་ཏེ། ལྷ་ལས་ཕུལ་བྱུང་གི་བསྟོད་པར། བདག་ནི་སངས་རྒྱས་ཕྱོགས་མི་འཛིན། །སེར་སྐྱ་སོགས་ལ་མི་སྡང་ཡང། །གང་ཞིག་རིགས་པར་ལྡན་པའི་
ཚིག་དེ་ཉིད་སྟོན་པར་ཡོངས་སུ་འཛིན། ཞེས་དང། རྗེ་བཙུན་ས་པཎ་གྱིས་ཀྱང། དེས་ན་སངས་རྒྱས་བསྟན་པ་མཆོག་ངེས་དོན་ཚད་མ་ཡིན་པར་བཟུང། །ཡང་ན་དངོས་པོ་སྟོབས་ཞུགས་ཀྱི། །རིགས་པས་གྲུབ་པ་ཚད་མར་
བཟུང༑ ཞེས་གསུངས་པའི་ཕྱིར། འདི་རྣམས་ཐུགས་ལ་དགོངས་ནས་སྡང་སྨྲས་མི་མཛད་པར་ཞུ།། །།ཡང། ་ཉོན་མོངས་ཅན་མིན་མ་རིག་ཡོད་པ་དང། །ཤེས་པར་གྱུར་པའི་ཤེས་སྒྲིབ་མེད་པ་

[031A]༄༅། །འགལ། ཞེས་པ་ལ། ཤེས་པ་གཅིག་གིས་བདེན་གཉིས་ཅིག་ཅར་དུ། །མངོན་སུམ་གཟིགས་པའི་སྒྲིབ་བྱེད་ཕྲ་བ་ལ། །མ་རིག་ཅེས་བཏགས་ཤེས་པ་དངོས་མིན་པས། །དེ་ལ་འགལ་བ་ཆ་ཙམ་ཡོད་
མ་ཡིན།། །།ཡང༑ ་གཞུང་གཞན་ནས་བཤད་ཀུན་གཞི་རང་རིག་སོགས། །འགོག་ན་དེ་དག་རང་ལུགས་མི་འདོད་དང། །སྡེ་བདུན་ནས་གསུངས་ཚད་མ་མི་འདོད་ཀྱང། །རང་ལུགས་ཚད་མའི་
རྣམ་གཞག་ཤེས་པ་འགལ། ཞེས་པ་ལ། ཀུན་གཞི་རང་རིག་མི་འདོད་ཚད་མ་ཡི། །རྣམ་གཞག་བྱེད་པ་འགལ་བར་སྨྲ་བ་ནི། །རྒྱལ་བ་གཉིས་པ་འགོག་པའི་ཟོལ་གྱིས་ནི། །དཔལ་ལྡན་ཟླ་བ་སྙིང་ནས་སུན་
འབྱིན་པ། །ལུས་མེད་བདག་པོས་བྱིན་གྱིས་བརླབས་པ་དང། །འཇུག་པའི་རྩ་བ་འགྲེལ་པ་ཚིག་གསལ་གྱི། །དཔེ་ཀློག་ཙམ་ཡང་མ་བྱས་འདྲ་བའི་གཏམ། །དེ་ཡང། ཁྱེད་རང་དཔལ་ལྡན་ཟླ་བའི་རྗེས་སུ་འབྲང་
བར་ཁས་བླངས་ནས། བྱང་ཆུབ་སེམས་འགྲེལ་ལས། ཇི་ལྟར་ཁབ་ལེན་དང་ཉེ་བས། །ལྕགས་ནི་མྱུར་དུ་ཡོངས་སུ་འཁོར། །དེ་ལ་སེམས་ནི་ཡོད་མིན་ཏེ། །སེམས་དང་ལྡན་བཞིན་སྣང་བར་འགྱུར། །དེ་བཞིན་
ཀུན་གཞིའི་རྣམ་ཤེས་ནི། །བདེན་མིན་བདེན་པ་བཞིན་དུ་ནི། །གང་ཚེ་འགྲོ་འོང་གཡོ་བར་འགྱུར། །དེའི་ཚེ་སྲིད་པ་འཛིན་པར་བྱེད། ཅེས་ཡིད་ཀྱི་རྣམ་ཤེས་ལ་ཀུན་གཞིའི་སྒྲས་བཏགས་པ་དང། འཇུག་པ་རང་འགྲེལ་

[031B] དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར། སྟོང་པ་ཉིད་ཁོ་ན་ལ་ཀུན་གཞིའི་རྣམ་པར་ཤེས་པའི་སྒྲས་བསྟན་པར་བྱའོ། །ཞེས་སྟོང་ཉིད་ལ་ཀུན་གཞིའི་སྒྲས་བཏགས་པ་སོགས་མཐོང་སྟེ། དབུ་མ་ཆེན་པོའི་
སྐབས་འདིར། ཚོགས་དྲུག་ལས་ཐ་དད་པའི་ཀུན་གཞི་དང་རང་རིག་འདོད་པ་འདྲ་བ་ཞིག་འདུག་པ། འདི་ནི་ཆེས་མི་རིགས་ཏེ། འཇུག་པར། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཕུང་པོ་འདི་དག་འབའ་ཞིག་ཉིད་ཡོད་ཅེས། །
བསྟན་པ་འདི་ནི་དེ་ལྟར་ཆེས་ཟབ་དོན། །རིག་པར་མི་འགྱུར་གང་ཡིན་དེ་ལའོ། ཞེས་དང། གང་ཕྱིར་གང་གིས་ཡུལ་མྱོང་གྱུར་དེ་ལས། །དྲན་པ་འདི་གཞན་ང་ལ་ཡོད་མིན་པ། །དེའི་ཕྱིར་ང་ཡིས་མཐོང་སྙམ་དྲན་འགྱུར་ཏེ། །འདི་
ཡང་འཇིག་རྟེན་ཐ་སྙད་ཚུལ་ལུགས་ཡིན། །དེའི་ཕྱིར་རང་རིག་ཡོད་པ་མ་ཡིན་ན། །ཁྱོད་ཀྱི་གཞན་དབང་གང་གིས་འཛིན་པར་འགྱུར། །བྱེད་པོ་ལས་དང་བྱ་བ་གཅིག་མིན་པས། །དེ་ཉིད་ཀྱིས་དེ་འཛིན་པར་རིགས་མ་ཡིན། ཞེས་
དང༑ སྤྱོད་འཇུག་ལས། གང་ཚེ་དངོས་དང་དངོས་མེད་དག་བློ་ཡི་མདུན་ན་མི་གནས་པ། །དེའི་ཚེ་རྣམ་པ་གཞན་མེད་པས། །དམིགས་པ་མེད་པ་རབ་ཏུ་ཞི། ཞེས་དང། སེམས་མེད་པ་ལ་མཆོད་བྱས་པས། །ཇི་ལྟར་འབྲས་བུ་
ལྡན་པར་འགྱུར། ཞེས་སོགས་དང། གཞན་ཡང་རྩ་བ་ཤེས་རབ་དང་བཞི་བརྒྱ་པ་སོགས་སུ་ཡང་རིགས་པའི་རྣམ་གྲངས་མཐའ་ཡས་པའི་སྒོ་ནས། ཀུན་གཞི་དང་རང་རིག་ཡོད་པ་བཀག་པའི་ཕྱིར། ཡང། ཚད་མ་སྡེ་བདུན་

[032A]༄༅། །ནས༑ གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་བཤད་པ་ལྟ་བུར་མི་འདོད་པར་མཐུན་ཡང་ཁྱེད་སྐབས་འདིར། ཚད་གྲུབ་ཡིན་ན། བདེན་གྲུབ་དང་བསླུ་མེད་དུ་གྲུབ་པ་ཡིན་དགོས། ཚད་གྲུབ་
ལས་གཞན་པའི་བདེན་གྲུབ་མེད། ཚད་མ་ཤེས་བྱ་ལ་མི་སྲིད་དེ། ཏིང་ངེ་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན། །ལྕེ་དང་ལུས་དང་ཡིད་ཀྱང་ཚད་མ་ཡིན། །གལ་ཏེ་དབང་པོ་འདི་དག་ཚད་ཡིན་ན། །འཕགས་
པའི་ལམ་གྱིས་སུ་ལ་ཅི་ཞིག་བྱ། ཞེས་པ་དང། འཇུག་པ་ལས་ཀྱང། གལ་ཏེ་འཇིག་རྟེན་ཚད་མ་ཡིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱིས། །ཅི་དགོས་འཕགས་པའི་ལམ་གྱིས་ཅི་ཞིག་བྱ། །བླུན་
པོ་ཚད་མར་རིགས་པའང་མ་ཡིན་ནོ། །རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། །དེ་ཉིད་སྐབས་སུ་འཇིག་རྟེན་གནོད་པ་མེད། །འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །གལ་ཏེ་སེལ་ན་འཇིག་རྟེན་གྱིས་
གནོད་འགྱུར། ཞེས་སོགས་ཚད་མ་མེད་པའི་ཤེས་བྱེད་ཡིན་ནོ་ཟེར་ན། ལུང་དེ་ངག་གི་དོན་ལ་བསམ་བློ་ཙམ་ཡང་མ་བཏང་བའི་སྐྱོན་ཡིན་ཏེ། དེ་དག་གི་དོན་ནི། སོ་སོའི་སྐྱེ་བོའི་དབང་ཤེས་རྣམས། དེ་ཁོ་ན་ཉིད་ལ་ཚད་མ་
མ་ཡིན་ཏེ། གལ་ཏེ་དེ་རྣམས་དེ་ཁོ་ན་ཉིད་ལ་ཚད་མ་ཡིན་ན། སོ་སྐྱེས་དེ་ཁོ་ན་ཉིད་མངོན་སུམ་དུ་རྟོགས་པར་འགྱུར་ལ། དེ་ལྟ་ན། དཀའ་བ་དུ་མས་འཕགས་པའི་ལམ་བསྒྲུབ་པ་དོན་མེད་དུ་འགྱུར་བའི་ཕྱིར། ཞེས་པའི་

[032B] རྣམ་དབྱེ་ཅུང་ཟད་ཤེས་པས་ཀྱང་ངེས་སླ་བ་ཡིན་ནོ། །དེ་ལྟར་བྱས་པ་ལ་ཁོང་ན་རེ། དྲངས་མ་ཐག་པའི་ལུང་དེ་དག་མིན་པ། བཞི་བརྒྱ་པ་ལས་ཀྱང་མིག་སོགས་ཚད་མ་ཡིན་པ་སྤྱིར་བཀག་པ་ཡིན་ཏེ། བཞི་བརྒྱ་པའི་འགྲེལ་
པ་ལས། གང་ཡང་འདིས། དབང་པོའི་རྣམ་པར་ཤེས་པ་འདི་མངོན་སུམ་ཉིད་དུ་སྒྲོ་བཏགས་ནས། གཞན་ཚད་མ་ཉིད་དུ་རྟོགས་པར་བྱེད་པ་དེ་ཡང་ཆེས་ཤིན་ཏུ་མ་འབྲེལ་བ་ཞིག་གོ་མི་བསླུ་བའི་ཤེས་པ་ནི་འཇིག་རྟེན་ན་ཚད་
མ་ཉིད་དུ་མཐོང་ན། རྣམ་པར་ཤེས་པ་ཡང་བཅོམ་ལྡན་འདས་ཀྱིས། འདུས་བྱས་ཡིན་པའི་ཕྱིར་བརྫུན་པ་བསླུ་བའི་ཆོས་ཅན་དང། སྒྱུ་མ་ལྟ་བུར་གསུངས་སོ། །གང་ཞིག་བརྫུན་པ་བསླུ་བའི་ཆོས་ཅན་དང། སྒྱུ་མ་ལྟ་བུ་ཡིན་
པ་དེ་ནི་མི་བསླུ་བ་མ་ཡིན་ཏེ། རྣམ་པ་གཞན་དུ་གནས་པའི་དངོས་པོ་ལ། རྣམ་པ་གཞན་དུ་སྣང་བའི་ཕྱིར་རོ། །དེ་ལྟར་གྱུར་པ་ནི་ཚད་མ་ཉིད་དུ་བརྟག་པར་རིགས་པ་མ་ཡིན་ཏེ། རྣམ་པར་ཤེས་པ་ཐམས་ཅད་ཀྱང་ཚད་མ་ཉིད་
དུ་ཐལ་བར་འགྱུར་བའི་ཕྱིར་རོ། ཞེས་གསུངས་པའི་ཕྱིར། ཟེར་བ་ནི། ཤིན་ཏུ་མི་འཐད་དེ། འདི་ནི་ཆོས་རྣམས་རང་བཞིན་གྱིས་གྲུབ་པར་འདོད་པའི་རང་སྡེ་ཐམས་ཅད། མི་བསླུ་བའི་ཤེས་པ་ཚད་མའི་མཚན་ཉིད་ཀྱི་ཟུར་དུ་སྨྲ་
ཞིང་ཁྱད་པར་མིག་ཤེས་སོགས། མངོན་སུམ་མ་འཁྲུལ་བའི་ཚད་མར་འདོད་པའི་རྟོག་གེ་པའི་ལུགས་བཀག་པ་ཡིན་པའི་ཕྱིར། དེ་ཡང་དངོས་སྨྲ་བ་རྣམས། གཟུགས་སྒྲ་སོགས་ཡོད་ན། རང་གི་མཚན་ཉིད་ཀྱིས་ཡོད་དགོས་

[033A]༄༅། །ལ༑ དེ་དག་རང་གི་ངོ་བོས་མ་གྲུབ་ན། དེ་དག་ཡོད་པར་འཇོག་མི་ཤེས་པའི་རྒྱུ་མཚན་གྱིས། དེ་རྣམས་ལ་ཚད་མར་སོང་ན། དེ་དག་གི་རང་གི་མཚན་ཉིད་ལ་ཚད་མར་འགྲོ་དགོས་པར་འདོད་པ་ཡིན་ཏེ། རྗེ་ཐམས་
ཅད་མཁྱེན་པས། དེས་ན་འདིར་དེ་དག་ཚད་མ་ཡིན་པ་བཀག་པ་ནི། དེ་རྣམས་ཡུལ་ལྔའི་རང་གི་མཚན་ཉིད་ལ་ཚད་མར་འདོད་པ་འགོག་པ་ཡིན་ལ། འགོག་ཚུལ་ནི། བཅོམ་ལྡན་འདས་ཀྱིས། རྣམ་ཤེས་རྣམས་བརྫུན་པ་བསླུ་
བར་གསུངས་པ་དེས་འགོགས་སོ། །དེ་ཡང། བསླུ་བར་གསུངས་པས་མི་བསླུ་བ་བཀག་ནས་ཚད་མ་ཡིན་པ་འགོག་སྟེ། མི་བསླུ་བ་ནི་ཚད་མའི་མཚན་ཉིད་ཡིན་པའི་ཕྱིར་རོ། །འོ་ན། བསླུ་ལུགས་གང་ཡིན་སྙམ་ན། རྣམ་པ་གཞན་
དུ་གནས་པའི་དངོས་པོ་ལ། རྣམ་པ་གཞན་དུ་སྣང་བ། ཞེས་གསུངས་པ་འདི་ཡིན་ཏེ། ཞེས་གསུངས་པའི་ཕྱིར། ཡང་ཁྱེད་ཀྱིས་རྗེ་ཐམས་ཅད་མཁྱེན་པས་ཊཱིཀ་ཆེན་དུ། གཞལ་བྱ་གྲུབ་པ་ཙམ་གྱིས་ཚད་མ་གྲུབ་པར་ཤུགས་ཀྱིས་
བསྟན་ཏོ། ཞེས་གསུངས་པ་འགོག་ཅིང། ཚད་མ་མེད་པར་འདོད་པ་ནི། རྒྱལ་བའི་གསུང་རབ་སྤྱི་དང། ཁྱད་པར་འཕགས་པ་ཡབ་སྲས་ཆེད་དུ་འགོག་པ་ཡིན་ཏེ། འཕགས་པས། གལ་ཏེ་རང་ལས་ཚད་མ་གྲུབ། །གཞལ་བྱ་རྣམས་ལ་མ་
བལྟོས་པར། །ཁྱོད་ཀྱི་ཚད་མ་གྲུབ་འགྱུར་འདིར། །གཞན་ལ་མི་བལྟོས་རབ་གྲུབ་འགྱུར། ཞེས༑ རང་རིག་ཡོད་ཚེ། ཚད་མ་དང་གཞལ་བྱ་ཕན་ཚུན་བལྟོས་གྲུབ་ཏུ་མི་འགྱུར་བའི་སྐྱོན་བརྗོད་མཛད་པ་དང། ཚིག་གསལ་ལས། དེའི་

[033B] ཞེས་དང། དེ་དག་ཀྱང་ཕན་ཚུན་བལྟོས་པས་འགྲུབ་པར་འགྱུར་ཏེ། ཚད་མ་དག་ཡོད་ན་གཞལ་བྱའི་དོན་དག་ཏུ་འགྱུར་ལ། གཞལ་བྱའི་དོན་དག་
ཡོད་ན་ཚད་མ་དག་ཏུ་འགྱུར་གྱི། ཚད་མ་དང་གཞལ་བྱ་གཉིས་ངོ་བོ་ཉིད་ཀྱིས་གྲུབ་པ་ནི་ཡོད་པ་མ་ཡིན་ནོ། ཞེས་དང། ཚད་མའི་གྲངས་འཇུག་པ་གཞལ་བྱའི་གཞན་གྱི་དབང་ཡིན་པའི་ཕྱིར་དང། གཞལ་བྱའི་རྣམ་པའི་རྗེས་སུ་
བྱེད་པ་ཙམ་གྱིས། རང་གི་ངོ་བོ་ཡོད་པར་རྙེད་པའི་ཚད་མ་དག་གི་རང་གི་ངོ་བོ་རྣམ་པར་འཇོག་པའི་ཕྱིར། ཞེས་གཞལ་བྱའི་དབང་གིས་ཚད་མ་དང། ཚད་མའི་དབང་གིས་གཞལ་བྱ་འཇོག་པར་གསུངས་པ་འགོག་པའི་ཕྱིར་ཏེ། ཚད་
མ་གཞི་མ་གྲུབ་པའི་ཕྱིར། འཁོར་གསུམ། དེ་ལྟར་བྱས་པ་ལ་ཁོང་ན་རེ། དེ་འདྲའི་ཚད་མ་འཇིག་རྟེན་གྱི་དབང་གིས་ཡིན་གྱི། དེ་ལས་གཞན་པའི་ཚད་མའི་རིགས་གཞི་མ་གྲུབ་བོ། །ཞེ་ན༑ འོ་ན་རི་བོང་གི་རྭ་དང་རུས་སྦལ་གྱི་སྤུ་
གཉིས་ཀྱང་ཕན་ཚུན་བལྟོས་ནས་འཇོག་རིགས་པར་ཐལ། དེ་གཉིས་དང་ཚད་མ་དང་གཞལ་བྱ་གཉིས་མེད་མཚུངས་གང་ཞིག་ཚད་མ་དང་གཞལ་བྱ་གཉིས་ཕན་ཚུན་བལྟོས་ནས་འགྲུབ་པར་འགྱུར་བའི་ཕྱིར། གཞན་ཡང། ཚད་
མ་ཡོད་པར་ཐལ། ཐམས་ཅད་མཁྱེན་པའི་ཡེ་ཤེས་ཡོད་པའི་ཕྱིར་ཏེ། རྣམ་ཀུན་མཁྱེན་ཉིད་ཡེ་ཤེས་ནི། །མངོན་སུམ་མཚན་ཉིད་ཅན་དུ་འདོད། །གཞན་ནི་ཉི་ཚེ་བ་ཉིད་ཀྱིས། །མངོན་སུམ་ཞེས་བྱར་མི་འདོད་དོ། །ཞེས་རྣམ་ཀུན་

[034A]༄༅། །མཁྱེན་པའི་ཡེ་ཤེས་ནི། ཤེས་བྱ་ཐམས་ཅད་མངོན་སུམ་དུ་རྟོགས་པའི་ཡེ་ཤེས་ཉིད་དུ་འདོད་པ་ཡིན་གྱི། དེ་ལས་གཞན་པའི་ཤེས་པ་རྣམས་ནི། ཡུལ་ཉི་ཚེ་བ་ཙམ་འཇལ་བ་མ་གཏོགས། ཆོས་
ཐམས་ཅད་མངོན་སུམ་དུ་མཁྱེན་པ་ཉིད་དུ་མི་འདོད་དོ། ཞུགས་གསུངས་པ་ཡིན་པའི་ཕྱིར། གཞན་ཡང། སངས་རྒྱས་ཀྱི་ཡེ་ཤེས་ལ་དབྱེ་ན། ཡེ་ཤེས་ལྔར་མེད་པར་ཐལ། ཆོས་དབྱིངས་ཡེ་ཤེས། མེ་ལོང་ཡེ་ཤེས། མཉམ་
ཉིད་ཡེ་ཤེས། སོར་རྟོག་ཡེ་ཤེས། བྱ་སྒྲུབ་ཡེ་ཤེས་ལྔའི་ཁྱད་པར་དབྱེ་རྒྱུ་མེད་པའི་ཕྱིར་ཏེ། ཡེ་ཤེས་ལྔ་པོའི་ཡུལ་མེད་པའི་ཕྱིར་ཏེ། སངས་རྒྱས་ཀྱི་ཡེ་ཤེས་ལ་ཡུལ་མེད་ཅིང། ཡུལ་གཞལ་བར་འདོད་པ་གཞན་ངོ་ཙམ་
ཡིན་པའི་ཕྱིར། འཁོར་གསུམ། གཞན་ཡང། སངས་རྒྱས་འཕགས་པའི་ཡེ་ཤེས་ཀྱི་ཡུལ་ཡོད་པར་ཐལ། དེའི་ཡེ་ཤེས་ཀྱིས་གཟིགས་པ་ཡོད་པའི་ཕྱིར་ཏེ། དེའི་ཡེ་ཤེས་ཀྱིས། འདས་པ་དང། ད་ལྟར་བ་དང། མ་འོངས་པའི་
དུས་གསུམ་ག་གཟིགས་པའི་ཕྱིར་ཏེ། མགོན་པོ་ཀླུ་སྒྲུབ་ཀྱིས། རིམ་ལྔ་ལས། འདས་པ་དང་ནི་མ་འོངས་དང། །ད་ལྟར་བྱུང་བའི་སྲིད་གསུམ་ནི། །འོད་གསལ་བ་ནི་རྣམ་དག་པས། །སྐད་ཅིག་དེ་ལ་མ་ལུས་མཐོང། ཞེས་
གསུངས་པའི་ཕྱིར། །སྨྲས་པ། རྣམ་དག་ལུང་རིགས་ཕྱག་རྒྱས་བཞག་པ་ཡི། །འགྱུར་མེད་རི་རབ་ལྟ་བུར་བརྟན་པའི་གསུང། །ཉམ་ཆུང་བྱིས་པའི་སྟོབས་ཀྱིས་བསྐྱོད་རྩོམ་པ། །སྦྲང་བུའི་གཤོག་པས་ཉི་འོད་བསྒྲིབ་འདོད་

[034B] །བར་སྐབས་ཀྱི་ཚིགས་སུ་བཅད་པའོ།། །།ཡང༑ ་མི་རྟག་སོགས་རྟོགས་རྣལ་འབྱོར་མངོན་སུམ་དང། །དེ་ཡིས་སྦྱོར་ལམ་རྟོགས་པར་མི་སླེབ་འགལ། ཞེས་པ་ལ། མངོན་པ་གཉིས་བཤད་མི་རྟག་སོགས་
རྟོགས་དང། །གང་ཟག་རང་རྐྱ་ཐུབ་པའི་རྫས་ཡོད་ཀྱིས། །སྟོང་པར་རྟོགས་པའི་རྣལ་འབྱོར་མངོན་སུམ་གྱི། །ཏིང་འཛིན་ཐོབ་པའི་རང་རྒྱུད་པ་དང་ནི། །དངོས་པོར་སྨྲ་བའི་རྣལ་འབྱོར་བ་ཡང་མང། །དེ་ཙམ་གོམས་ཀྱང་སྦྱོར་ལམ་མི་
འཐོབ་སྟེ། །འཇུག་པ་རང་འགྲེལ་བཅས་དང་སྤྱོད་འཇུག་ལས། །ཉོན་མོངས་སྤངས་པས་གྲོལ་ན་དེ་མ་ཐག་ཅེས་སོགས་གསུངས་རྣམས་གཟིགས་ཤིག་ངེས་པར་འགྱུར།། །།ཡང༑ ་གཞན་སེམས་
ཤེས་པ་ཡིད་མངོན་ཡིན་པ་དང། །བདེན་བཞི་ཤེས་པ་རྣལ་འབྱོར་མངོན་སུམ་འགལ། ཞེས་པ་ལ། སེང་གེ་དཀར་མོ་གངས་སུལ་འགྲིམ་པ་དང། །རྒྱ་སྟག་ཁྲ་བོ་ནགས་ནང་རྒྱུ་བ་འགལ། །ཟེར་དང་མཚུངས་སོ་འོན་ཀྱང་གཞན་
གྱི་སེམས། །ཤེས་པའི་མངོན་ཤེས་དག་ལ་ཡིད་མངོན་དང། །ལྷ་མིག་རྣལ་འབྱོར་མངོན་སུམ་མང་ཡོད་དེ། །སྤྱན་ལྔ་མངོན་ཤེས་འདོམས་པའི་རྒྱན་དུ་གསལ། དེ་ཡང། གཞན་སེམས་ཤེས་པ་རྫས་སྤྱི་དེ། ཡིད་མངོན་
ཡིན་ཞེས་པ། རྗེ་ཐམས་ཅད་མཁྱེན་པའི་གསུང་རབ་གང་ན་ཡོད། ཁྱེད་ཀྱིས་སྟོན་པར་མཛོད་ཅིག་བདེན་བཞི་ཤེས་པ་ནི། ཚིག་འཁྲི་མ་བྱས་ན། རྣལ་འབྱོར་མངོན་སུམ་བསྒྲུབ་པའི་རིགས་པས། བདེན་བཞི་ཤེས་པ་གོམས་པ་

[035A]༄༅། །མཐར་ཕྱིན་པ་རྣལ་འབྱོར་མངོན་སུམ་དུ་འགྲུབ་པ་མཁས་པ་རྣམས་ལ་ཡོངས་སུ་གྲགས་ཤིང། གཞན་སེམས་ཤེས་པའི་མངོན་ཤེས་ལ་རྣམ་པ་སྣ་ཚོགས་ཡོད་པས། གཞན་སེམས་ཤེས་པ་ཡིད་མངོན་
དུ་འདོད་པ་དང། བདེན་བཞི་ཤེས་པ་རྣལ་འབྱོར་མངོན་སུམ་དུ་འདོད་པ་གཉིས་འགལ་ལོ་ཞེས་སྨྲ་བ་ནི། ཕྱོགས་སྔ་མ་ངེས་པར། དེ་གཉིས་གཅིག་ཏུ་འདོད་པའི་འབྲེལ་མེད་ཀྱི་རྩོད་པའོ།། །།ཡང༑ ་ཀུན་
མཁྱེན་ཡེ་ཤེས་ཆོས་ཀུན་འཇལ་བ་དང། །ཤེས་བྱ་ཕྱེད་ལ་ཚད་མ་མིན་པ་འགལ། །ཞེས་པ་རང་གི་མགོ་བོ་འབྲེག་པ་ཡི། །རལ་གྲི་རྣོ་ངར་ལྡན་པ་བྱེད་པ་དང། །ཁྱད་པར་མེད་དེ་རྒྱུ་མཚན་ཅིའི་ཕྱིར་ན། །ཀུན་མཁྱེན་ཡེ་
ཤེས་ཆོས་ཀུན་འཇལ་བ་དང། །ཤེས་བྱ་ཀུན་ལ་ཚད་མ་མིན་པ་འགལ། །འཁོར་གསུམ་པདྨའི་ངང་ཚུལ་གསུང་འདྲའི་མངས། །ཧྭ་ཤང་ལྟ་བུའི་རྒོལ་ངན་སྙིང་ལ་བསྣུན།། །།ཡང༑ ་རྫས་ཡོད་བདག་སྨྲ་
གནས་མ་བུར་ངེས་དང། །རྣམ་ཤེས་བདག་སྨྲའི་དབུ་སེམས་ཡོད་པ་འགལ། ཞེས་པ་ལ། ཕུང་པོ་དང་ནི་གཅིག་དང་ཐ་དད་དང། །རྟག་དང་མི་རྟག་གང་དུའང་བརྗོད་མེད་པའི། །རྫས་ཡོད་བདག་སྨྲ་གནས་མ་བུར་ངེས་དང། །རྣམ་
ཤེས་བདག་སྨྲའི་དབུ་སེམས་འགལ་ཟེར་བ། །གསེར་སོགས་འཁོར་ལོས་དབང་བསྒྱུར་བུ་སྟོང་དང། །རིན་ཆེན་བདུན་ལྡན་མི་དབང་འཁོར་བསྒྱུར་དུ། །ངེས་དང་རྒྱལ་ཕྲན་ཡོད་པ་འགལ་བརྗོད་བཞིན། །དེ་ཡང་འཇུག་པར། ཁ་

[035B]ལ་སོགས་བརྗོད་མེད་གང་ཟག་རྫས་ཡོད་འདོད། ཅེས་གསུངས་པ་ལྟར། གནས་མ་བུ་པ་ཕུང་པོ་དང་གཅིག་ཐ་དད་དང་རྟག་མི་རྟག་གང་དུ་ཡང་བརྗོད་དུ་མེད་པའི་གང་ཟག་རྫས་ཡོད་འདོད་ཅིང་
དེ་འདྲའི་བདག་རྫས་ཡོད་འདོད་པ། རང་སྡེའི་ནང་ན་གཞན་མེད་པས། དེ་ལྟར་སྨྲ་བའི་རང་སྡེ་གནས་མ་བུ་པར་དོན་གྱིས་ངེས་པར་གསུངས་པ་དང། རྣམ་ཤེས་བདག་སྨྲའི་དབུ་སེམས་ཡོད་པར་བཞེད་པ་ལ་འགལ་བ་ཅི་ཞིག་ཡོད་
བརྗོད་དུ་མེད་པའི་གང་ཟག་རྫས་ཡོད་སྨྲ་བའི་དབུ་སེམས་འདོད་ན་འགལ་བ་ཡིན། འདི་ལྟ་བུའི་དོན་ངེས་བཞིན་དུ། བརྫུན་གྱིས་སྐུར་བ་བཏབ་པ་ཡིན་ན། ཆོས་ཀྱི་རྒྱལ་བོས་ཆད་པས་བཅད་པའི་འོས་སུ་འདུག་པས། རབ་བྱུང་
ཕལ་བའི་བྱ་བ་ཡང་མ་ཡིན་ལ། གལ་ཏེ་མ་ངེས་པར་རྩོད་པ་ཡིན་ཚེ། རང་གི་དེ་ཉིད་སྟོན་པ་ཡིན་ཏེ། རྟོག་གེ་འབར་བ་ལས། འདི་ལྟར། ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། འདི་ལྟར་
རྣམ་པར་ཤེས་པ་ནི། ཡང་སྲིད་པ་ལེན་པའི་ཕྱིར་བདག་ཡིན་ནོ། ཞེས་སློབ་དཔོན་ལེགས་ལྡན་འབྱེད་ཀྱིས་གསུངས་ཤིང། སེམས་ཙམ་པ་ཁ་ཅིག་ཀྱང། རྣམ་ཤེས་ཀྱི་རྒྱུན་བདག་ཏུ་འདོད་པ་ཡིན་པའི་ཕྱིར། སྨྲས་པ། དྲི་བྲལ་
སྟོན་པའི་མཛེས་སྐུ་དགེ་བ་ལ། །རབ་རིབ་ཅན་གྱིས་དྲི་མས་སྦགས་མཐོང་ནས། །གྱོ་དུམ་མི་གཙང་བཤང་གཅིའི་ཆུས་བཀང་སྟེ། །འཁྲུ་བར་རྩོམ་པ་བས་ཀྱང་ཀྱེ་མ་མཚར།། །།རྩོད་ཡིག་དེའི་མཇུག་ཏུ། དེ་ལྟར་འྒ་

[036A]༄༅། །བའི་ཁུར་ཆེན་ཡོད་པའི་རྒྱུ། །རྣམ་དཔྱད་མེད་པར་འཇིག་རྟེན་ཉིད་ལས་ཅེས། །ཡང་ཡང་སྨྲས་ཀྱང་རྟོག་གེར་གོམས་པའི་མཐུས། །འཐད་པ་བཅུག་ནས་དཔྱད་ཅིང་བསྒྲུབས་པས་སོ། ཞེས་ཟེར་བ་ལ། འདི་ལྟར། གཞན་
ལ་རིགས་པས་དཔྱད་ཅེས་སྐྱོན་སྨྲ་ཞིང། །རང་ཉིད་དབུ་མའི་ལམ་བཟང་ཚོལ་བ་ལ། །ཅུང་ཟད་དཔྱད་དང་ལེགས་པར་དཔྱད་ཟེར་བ། །དྲན་པ་མི་གནས་སྨྱོན་པའི་ཚིག་མིན་ནམ། །ལྟར་སྣང་འགལ་བརྗོད་ཉེས་པའི་ལྕགས་ཀྱུ་ཡིས། །
འགལ་བའི་ཁུར་ཆེན་བརྒྱ་ཕྲག་འགུགས་པའི་རྒྱུ། །དགེ་སྡིག་ལས་འབྲས་སྐྱབས་གནས་དཀོན་མཆོག་གསུམ། །མེད་ཅེས་ཆད་པའི་ལྟ་ངན་བཟུང་བས་སོ། །སྟོན་དང་བསྟན་པ་རྣམ་དག་རིགས་པ་ཡིས། །འཐད་པ་བཅུག་ནས་
ལེགས་པར་བསྒྲུབས་པ་འདི། །ཉི་མའི་གཉེན་དང་དེ་ཡི་རྗེས་འབྲང་བའི། །མཁས་གྲུབ་དམ་པ་རྣམས་ཀྱི་མཛད་པ་ཡིན། ཞེས་བྱའོ།། །།དེ་ལྟར་རྗེ་བཙུན་བླ་མའི་གསུང་རབ་ལ། །ལྟར་སྣང་འགལ་བ་བཅོ་བརྒྱད་
འཕངས་བྱས་ཏེ། །རེ་རེས་འགལ་ཁུར་བཅོ་བརྒྱད་སྡེ་ཉོ་བ། །ཁྱེད་དང་མཚུངས་པའི་ཚོང་དཔོན་གཞན་ཡོད་མིན། ཞེས་པ་ནི་བསྡུ་བའི་ཚིགས་སུ་བཅད་པའོ།། །།ད་ནི་དོན་སྙིང་པོར་དྲིལ་ན། ཁྱེད་ཀྱི་རྩོད་ཡིག་གི་
ཐོག་མཐའ་བར་གསུམ་དུ། རྗེ་ཐམས་ཅད་མཁྱེན་པ་ཙོང་ཁ་པ་ཆེན་པོས། འཕགས་པ་ཡབ་སྲས་ཀྱི་དགོངས་པ་ལྟར། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད། དོན་དམ་པར་རང་གི་ངོ་བོས་གྲུབ་པ་རྡུལ་ཙམ་ཡང་

[036B] ཀུན་རྫོབ་ཏུ་སྒྱུ་མ་རྨི་ལམ་ཆུ་ཟླ་ལྟ་བུར་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་གཟིགས་ཤིང། གཟིགས་པ་ལྟར་ཡོད་པར་ཞལ་གྱིས་བཞེས་པ་ལ་རྩོད་པར་འདུག་པ་འདི་ནི། འཕགས་པ་ཡབ་སྲས་སྙིང་ནས་སུན་
ཕྱུང་སྟེ། ཐར་པ་དང་ཐམས་ཅད་མཁྱེན་པའི་ལམ་གྱི་སྲོག་རྩ་གཅོད་པ། ཀླུ་སྒྲུབ་ཡབ་སྲས་ཀྱི་གཞུང་ལུགས་ལ་ལེགས་པར་མ་སྦྱངས་པའི་གཏམ་ཡིན་ཏེ། མགོན་པོ་ཀླུ་སྒྲུབ་ཡབ་སྲས་ཀྱིས་ནི། ཟབ་མོའི་དེ་ཁོ་ན་ཉིད་གཏན་
ལ་འབེབས་པ་ལ། ཐོག་མར་བདེན་གཉིས་ཇི་བཞིན་ངེས་པར་བྱས་ཏེ། ལམ་ཐབས་ཤེས་གཉིས་ལ་བསླབས་པས། མཐར་སྟོང་ཉིད་མངོན་སུམ་དུ་རྟོགས་པའི་མཉམ་གཞག་གི་ངོར། སྤྲོས་པ་ཐམས་ཅད་ཞི་བར་འགྱུར་
བར་གསུངས་པའི་ཕྱིར་ཏེ། རིགས་པ་དྲུག་ཅུ་པ་ལས། དེ་ཉིད་འཚོལ་ལ་ཐོག་མར་ནི། །ཐམས་ཅད་ཡོད་ཅེས་བརྗོད་པར་བྱ། །དོན་རྣམས་རྟོགས་ཤིང་ཆགས་མེད་ལ། །ཕྱིས་ནི་རྣམ་པར་དབེན་པའོ། ཞེས་གསུངས་པའི་ཕྱིར་
དང༑ དེ་བཞིན་དུ། དུས་དང། རྒྱུ་དང། འབྲས་བུ་དང། ཚོགས་པ་ཐམས་ཅད་ཡོད་པར་སྟོན་པ་ལ། ཐལ་འགྱུར་བའི་ཤིང་རྟའི་སྲོལ་འབྱེད་སློབ་དཔོན་སངས་རྒྱས་བསྐྱངས་ཀྱིས་ཀྱང། སྨྲས་པ། གལ་ཏེ་དུས་ཀྱང་མེད། རྒྱུ་དང་
འབྲས་བུ་དང་ཚོགས་པ་ཡང་མེད་ན། གཞན་ཅི་ཞིག་ཡོད། དེ་ལྟ་བས་ན། དེ་ནི་མེད་པ་པར་སྨྲ་བ་ཉིད་ཡིན་ནོ། །བཤད་པ། མ་ཡིན་ཏེ། ཇི་ལྟར་ཁྱོད་དུས་ལ་སོགས་པ་དག་ངོ་བོ་ཉིད་ལས་ཡོད་པར་ཡོངས་སུ་རྟོག་པར་བྱེད་པ་དེ་

[037A]༄༅། །ལྟར་མི་འཐད་པར་ཟད་ཀྱི། དེ་དག་བརྟེན་ནས་གདགས་པར་ནི་འགྲུབ་བོ། ཞེས་གསུངས་ལ། དེ་དང་མཐུན་པར་དཔལ་ལྡན་ཟླ་བས་ཀྱང། བཞི་བརྒྱ་པའི་འགྲེལ་པ་ལས། ཀུན་ནས་ཉོན་མོངས་པ་དང་རྣམ་པར་
བྱང་བས་བྱས་པའི་ངོ་བོ་རྟེན་ཅིང་འབྲེལ་པར་འབྱུང་བ་དེ་ཡོད་ལ། ཞེས་ཀུན་བྱང་གི་རྒྱུ་འབྲས་ཐམས་ཅད་ཡོད་པར་གསུངས་ཤིང། དེ་བཞིན་དུ་ཚིག་གསལ་ལས་ཀྱང། འཇིག་རྟེན་པའི་དོན་དམ་པ་ཁས་མ་བླངས་པར། དོན་
དམ་པ་བསྟན་པར་མི་ནུས་ལ། མ་བསྟེན་ན་ཡང་རྟོགས་པར་མི་ནུས་ཤིང། དོན་དམ་པ་མ་རྟོགས་པར་ཡང་མྱ་ངན་ལས་འདས་པའི་གྲོང་ཁྱེར་དུ་ཕྱིན་པར་མི་ནུས་སོ། །ཞེས་བསྟན་པའི་ཕྱིར། ཐ་སྙད་ལ་ནི་མ་བརྟེན་པར། །དམ་པའི་
དོན་ནི་བསྟན་མི་ནུས། །དམ་པའི་དོན་ནི་མ་རྟོགས་པར། །མྱ་ངན་འདས་པ་འཐོབ་མི་འགྱུར། ཞེས་གསུངས་ཏེ། དེའི་ཕྱིར་མྱ་ངན་ལས་འདས་པ་འཐོབ་པའི་ཐབས་ཡིན་པའི་ཕྱིར། ཆུ་འདོད་པས་སྣོད་ལྟར། ཐོག་མར་གདོན་མི་
ཟ་དང། ཀུན་རྫོབ་ཇི་ལྟར་གནས་པ་ཁས་བླང་བར་བྱའོ། །ཞེས་གསུངས་པའི་ཕྱིར། འདི་རྣམས་ལ་ཞིབ་མོར་གཟིགས་ལ། ཕྱིན་ཆད་རྗེ་བཙུན་བླ་མའི་ལེགས་བཤད་ལ་ཆོས་ཀྱི་ལམ་ནས་དྲངས་པའི་ཡིད་ཆེས་ཀྱི་དད་པ་མཛད་དུ་
གསོལ།། །།གཞན་ཡང་ཀུན་གྱིས་ཤིན་ཏུ་རྟོགས་སླ་བའི། །གནས་ལའང་བླ་རྡོལ་འདྲ་བ་འདི་ལྟ་ན། །ཕྲ་ཟབ་དོན་ལ་མུན་པར་འདོམ་འཇལ་བ། །སྨོས་ཅི་འཚལ་ཞེས་ཞར་བྱུང་གཏམ་འདི་གླེང། །ཡང་རྩོད་ཡིག་

[037B] རིག་གནས་ཀུན་ཤེས་ཅེས་པ་རྩ་འགྲེལ་དུ་ཡང། རྗེ་ཐམས་ཅད་མཁྱེན་པ་རང་ཉིད་ཀྱི་རྟོགས་བརྗོད་དུ། བྱང་ཕྱོགས་འདི་ན་ཚད་མའི་གཞུང་ལུགས་ལ། །སྦྱངས་དང་མ་སྦྱངས་དུ་མ་མགྲིན་གཅིག་ཏུ། །མདོ་དང་སྡེ་བདུན་
ཀུན་ལ་བྱང་ཆུབ་ཏུ། །བགྲོད་པའི་ཉམས་ལེན་རིམ་པ་ཡོད་མིན་ཟེར། །འཇམ་པའི་དབྱངས་ཀྱིས་ཕྱོགས་ཀྱི་གླང་པོ་ལ། །དངོས་སུ་འདི་རྩོམས་འདི་ནི་མ་འོངས་དུས། །འགྲོ་བ་ཀུན་གྱི་མིག་ཏུ་འགྱུར་རོ་ཞེས། །གསུང་གི་གནང་བ་སྩལ་
བའང་ཚད་མར་བྱེད། །དེ་ནི་མི་རིགས་སྨྲ་བའི་ཕུལ་བྱུང་དུ། །མཐོང་ནས་ལྷག་པར་ཚུལ་དེར་དཔྱད་པ་ན། །ཚད་མ་ཀུན་ལས་བཏུས་པའི་མཆོད་བརྗོད་དོན། །ཚད་མ་གྲུབ་པར་ལུགས་འབྱུང་ལུགས་བཟློག་གིས། །རྣམ་གྲོལ་དོན་
དུ་གཉེར་ལ་བཅོམ་ལྡན་འདས། །ཚད་མར་བསྒྲུབས་ཤིང་དེ་ལས་དེ་ཡི་ནི། །བསྟན་པ་ཁོ་ན་ཐར་འདོད་འཇུག་ངོགས་སུ། །ངེས་པ་གཏིང་ནས་རྙེད་པས་ཐེག་གཉིས་ཀྱི། །ལམ་གྱི་གནད་ཀུན་འདྲིལ་བར་རིགས་ལམ་ནས། །ལེགས་
པར་ཐོན་པས་ལྷག་པར་དགའ་བ་རྙེད། ཅེས་བཀའ་སྩལ་པ་ལ། སྐྱོན་འཛིན་པའི་ལུགས་སུ་བྱས་ནས། ནང་པའི་རིག་གནས་བཞི་པ་སྟོན་པའི་གཞུང། །སྡེ་བདུན་མདོ་དང་བཅས་ལས་གཞན་མེད་ཕྱིར། །འདི་དག་ནང་རིག་ཡིན་པར་
འདོད་རྣམས་འཁྲུལ། ཞེས་སྡེ་བདུན་མདོ་དང་བཅས་པས་བྱང་ཆུབ་ཏུ་བགྲོད་པའི་ལམ་གྱི་རིམ་པ་བསྟན་པར་འདོད་པ་རྣམས་འཁྲུལ་བ་ཡིན་ཏེ། སྡེ་བདུན་མདོ་དང་བཅས་པས་དེ་ལྟར་བགྲོད་པའི་ལམ་མ་བསྟན་པའི་ཕྱིར་ཏེ། སྡེ་

[038A]༄༅། །བདུན་མདོ་དང་བཅས་པ་ནང་པ་སངས་རྒྱས་པའི་རིག་གནས་བཞི་པ་སྟོན་པའི་གཞུང་ཡིན་པའི་ཕྱིར། ཟེར་ན་འགལ་ཁྱབ་ཡིན་ཏེ། སྡེ་བདུན་མདོ་དང་བཅས་པ་འདི་རྣམས་ཐེག་པ་གསུམ་གྱི་ལམ་འབྲས་བུ་དང་
བཅས་པ་རིགས་ལམ་ནས་དྲངས་ཏེ་སྟོན་པའི་གཏན་ཚིགས་རིག་པའི་གཞུང་གང་ཞིག་ནང་པ་སངས་རྒྱས་པའི་ཐུན་མོང་མ་ཡིན་པའི་རིག་གནས་བཞི་པ་སྟོན་པའི་གཞུང་དང། རིག་གནས་ལྔ་པ་སྟོན་པའི་གཞུང་མི་འགལ་
བའི་ཕྱིར། ཡང༑ ཕྱི་རོལ་པ་དང་ཐུན་མོང་བའི་རིག་གཞུང་ཡིན་པའི་ཕྱིར། ཟེར་ན་ནི་མ་གྲུབ་སྟེ། སྡེ་བདུན་མདོ་དང་བཅས་པས་ཕྱི་རོལ་པ་རྣམས་འདོད་པའི་གཏན་ཚིགས་ཚད་མ་འབྲས་བུ་དང་བཅས་པ་ཕལ་ཆེར་དགག་
བྱའི་གཙོ་བོར་བྱས་ནས་འགོག་ཅིང། རང་ལུགས་དེ་ལས་ལོག་ནས། ཕྱི་རོལ་པ་དང་ཐུན་མོང་མ་ཡིན་པའི་ཚད་མ་གཏན་ཚིགས་སོགས་ཀྱི་རྣམ་གཞག་མཐའ་ཆོད་པར་རིགས་ལམ་ནས་དྲངས་ཏེ་སྟོན་པའི་ཕྱིར། དེ་སྐད་དུ་
ཡང༑ རྗེ་ཐམས་ཅད་མཁྱེན་པས། ཐུབ་པའི་གསུང་ལས་རྣམ་པ་གཞན་ཉིད་དུ། །དངོས་པོའི་དེ་ཉིད་བསྟན་པར་འདོད་པ་ཡི། །སེར་སྐྱ་རྐང་མིག་སོགས་ཀྱིས་བསྟན་པའི་ལམ། །ཆུ་ཤིང་བཞིན་ཏེ་ཚིག་ཙམ་སྙིང་པོ་རུ། །ལེགས་
པར་མཐོང་ཞིང་བདེ་བར་གཤེགས་པའི་ལུགས། །དོན་བཟང་ཚིག་འབྲུ་བཟང་ཞིང་མ་འདྲེས་རྫོགས། །ཐོག་མཐའ་བར་དུ་དགེ་བ་རོ་གཅིག་པར། །ཡིད་ཆེས་གཏིང་ནས་རྙེད་པའི་ཐབས་ཀྱི་མཆོག་རིགས་ཚུལ་བརྒྱ་ཕྲག་

[038B] །བློ་ཆེན་ལྡན་རྣམས་དགའ་བ་རྒྱས་བྱེད་པ། །རྣམ་འགྲེལ་མཛད་པའི་ཐུན་མོང་མིན་པའི་ལུགས། ཅེས་གསུངས་པ་ལྟར་རོ། །ཕྱི་ནང་ཐུན་མོང་བ་ནི་ཀ་ལཱ་པ་སློབ་ཕན་དང་བཅས་པ་དང། སྙན་ངག་མེ་ལོང་
ལ་སོགས་པའི་གཞུང་རྣམས་ཡིན་ནོ། །གཞན་ཡང། ནང་པའི་རིག་གནས་བཞི་པ་སྟོན་པའི་གཞུང། །སྡེ་བདུན་མདོ་དང་བཅས་ལས་གཞན་མེད་ཕྱིར། ཞེས་པ་ནི་རྟགས་མ་གྲུབ་སྟེ། སྟོན་པ་བླ་ན་མེད་པ་དེས། མདོ་སྡེ་དང་འདུལ་
བ་རྣམས་སུ། འབྲས་རང་མ་དམིགས་པའི་གཏན་ཚིགས་དང། མངོན་ལྐོག་འཇལ་བའི་ཚད་མ་སོགས་གཏན་ཚིགས་རིག་པའི་རྣམ་གཞག་མང་དུ་གསུངས་ཤིང། དེའི་རྗེས་སུ་དགྲ་བཅོམ་པ་ཆོས་སྐྱོབ་དང། པཎྜི་ཏ་མེ་ཝཾ་ག་
དང༑ དེ་རྗེས་མཁས་མཆོག་དབྱིག་གཉེན་གྱིས་ཀྱང་ཚད་མའི་བསྟན་བཅོས་རྩོད་སྒྲུབ་མཛད་པར་གྲགས་ཤིང། དོན་ལའང་གྲུབ་པའི་ཕྱིར་དང། ཁྱེད་རང་གིས་ཀྱང་རྩ་བར། གཏན་ཚིགས་རིག་པ་རྒྱལ་བས་གསུངས་པ་ནི། །མིག་གི་
རྣམ་པར་ཤེས་པས་སྔོན་པོ་ཙམ། །ཤེས་ཀྱི་སྔོན་པོའི་ཞེས་མ་ཡིན་ཞེས། །གསུངས་པས་མངོན་སུམ་རྟོག་བྲལ་དབང་མངོན་བསྟན། །གཟུགས་ལ་གསལ་སྣང་ཤེས་པ་གཉིས་ཡིན་ཏེ། །མིག་དང་ཡིད་ངོ་ཞེས་པས་ཡིད་མངོན་
བསྟན། །འདིས་ནི་ཆོས་ལ་གསལ་སྣང་ཡོད་པ་ཙམ། །ཡིད་མངོན་ཡིན་པར་སྨྲ་བ་རྣམས་ཀྱང་བཀག་དམིགས་མྱོང་སོ་སོར་བཤད་པས་རང་རིག་དང། །བདག་མེད་གསལ་སྣང་གསུངས་པ་རྣལ་འབྱོར་ཏེ། །མངོན་སུམ་བཞི་

[039A]༄༅། །ག་སྟོན་པས་གསལ་བར་གསུངས། །གང་ཞིག་འདུས་བྱས་ཡིན་པ་དེ་མི་རྟག་དུ་བ་ལས་ནི་མེར་ཤེས་དཔེར་མཛད་པས། །རང་བཞིན་འབྲས་བུའི་གཏན་ཚིགས་དེ་བཞིན་དུ། །ཚད་མས་མ་དམིགས་པ་
དེ་མེད་ཅེས་དང། །གང་ཟག་ཙམ་གྱིས་གང་ཟག་ཚོད་མི་བཟུང། །ཞེས་པས་མ་དམིགས་པ་གཉིས་གསལ་བར་བསྟན། །དེ་བཞིན་དགྲ་བཅོམ་ཆོས་སྐྱོབ་མེ་ཝཾ་ག་ཀུན་མཁྱེན་གཉིས་པས་རྩོད་སྒྲུབ་སྔ་དུས་མཛད། ཅེས་བྲིས་འདུག་
པ༑ རང་ཚིག་དངོས་སུ་འདི་ལྟར་འགལ་བ་ཡང་མི་གཟིགས་པ་ཐུགས་རྣལ་དུ་མི་གནས་པ་ནི་མིན་གྲང། དེའི་རྗེས་སུ་རྩོད་ཡིག་ལས། གསུང་རབ་སྤྱི་ཡི་དགོངས་འགྲེལ་ཡིན་པའི་ཕྱིར། །ཟེར་ན་སྒྲ་མདོ་ཀུན་ཀྱང་དེར་འགྱུར་ཏེ། །
གསུང་རབ་ཀུན་གྱི་ཚིག་གི་དགོངས་འགྲེལ་ཕྱིར། ཞེས་ཚིག་དག་བྱེད་ཙམ་ལ་དགོངས་འགྲེལ་ཟེར་བ་ནི། རྣམ་པར་མ་བརྟགས་པའི་ལྟག་ཆོད་དེ། དེ་ལྟ་ན་ཡུམ་རྒྱས་འབྲིང་བསྡུས་གསུམ་གསར་བཞེངས་བྱས་ནས་ཞུས་དག་བྱེད་
པ་པོ་རྣམས་ཀྱང་ཡུམ་གསུམ་གྱི་ཚིག་གི་དགོངས་འགྲེལ་མཁན་པོར་ཁས་ལེན་པར་འདུག་པས། འདི་ལས་ཡ་མཚན་པ་ཅི་ཞིག་ཡོད། ཚད་མའི་བསྟན་བཅོས་རྣམས་ཀྱང་ཆོས་ཅན། གསུང་རབ་རྣམས་ཀྱི་དགོངས་འགྲེལ་ཡིན་
པར་ཐལ། གསུང་རབ་རྣམས་ཀྱི་དོན་གྱི་ཆ་དག་བྱེད་ཡིན་པའི་ཕྱིར། འཁོར་གསུམ། དེའི་རྗེས་སུ། བསྟན་དང་སྟོན་ལ་ཡིད་ཆེས་རྙེད་ཐབས་དང། །བདག་མེད་སྟོན་དང་དེ་མཁྱེན་ཡེ་ཤེས་ནི། །དངོས་སྟོབས་ཚད་མས་འགྲུབ་སོགས་

[039B] །མཆོད་བརྗོད་དོན་ཙམ་རྒྱས་པར་བཤད་པ་སྟེ། །དེ་ལྟར་བྱས་ན་ཡན་ལག་བརྒྱད་པ་དག་ཙནྡྲ་པ་དང་རིན་ཆེན་འབྱུང་གནས་སོགས། །ནང་རིག་ཉིད་དུ་ཐལ་བ་བཟློག་པ་མེད། ཅེས་སྟོན་པ་ལམ་གང་ལ་བརྟེན་ནས་ཚད་མའི་
སྐྱེས་བུ་མཐར་ཐུག་ཏུ་འཁྲུངས་པ་རྒྱུ་མཚན་དང་བཅས་པ་དང། དེ་ལ་བརྟེན་ནས་སྟོན་པའི་བསྟན་པ་ཐར་འདོད་རྣམས་ཀྱི་འཇུག་ངོགས་བསླུ་བ་མེད་པར་དངོས་སྟོབས་ཚད་མས་གྲུབ་ཚུལ་སྟོན་པ་ལ། ཚད་མ་མདོའི་མཆོད་བརྗོད་
དང༑ དེའི་དོན་རྣམ་འགྲེལ་སོགས་ཀྱིས་རྒྱས་པར་བཤད་མོད། དེ་རྣམས་ཀྱིས་དེ་དག་རྒྱས་པར་བཤད་ཀྱང། དེ་རྣམས་ཀྱིས་བྱང་ཆུབ་ཏུ་བགྲོད་པའི་ལམ་མ་བསྟན་ཏེ། དེ་ལྟར་བསྟན་ན། སྨན་དཔྱད་ཡན་ལག་བརྒྱད་པ། ཀ་ཙ་ན། སྡེབ་སྦྱོར་
རིན་ཆེན་འབྱུང་གནས་སོགས་ནང་རིག་ཏུ་ཐལ་བ་བཟློག་ཏུ་མེད་པའི་ཕྱིར། ཞེས་སུན་འབྱིན་པ་ནི། གསེར་ཕྱེས་གསེར་འོད་འབྱིན་ན། ལྕགས་ཕྱེས་ཀྱང་གསེར་འོད་འབྱིན་པ་བཟློག་ཏུ་མེད། ཅེས་བརྗོད་པ་དང་མཚུངས་པས་
མཁས་པ་རྣམས་ཀྱི་བཞད་གད་ཀྱི་གནས་སོ། །རྩ་བ་དེའི་རང་འགྲེལ་དུ་ཡང། །རྟོགས་བརྗོད་ཀྱི་གཞུང་དེ་ལ་རྒྱུ་མཚན་མཚུངས་རྒྱུའི་སྐྱོན་བརྗོད་རིགས་པ་བཟང་པོ་དཔེ་མེད་པའི་ལུགས་སུ་བྱས་ཏེ། བྱང་ཕྱོགས་འདི་ན་སྒྲ་ཡི་གཞུང་
ལུགས་ལ། །སྦྱངས་དང་མ་སྦྱངས་དུ་མ་མགྲིན་གཅིག་ཏུ། །ཀ་ལཱ་ཙནྡྲ་སོགས་ན་བྱང་ཆུབ་ཏུ། །བགྲོད་པའི་གོ་སྐབས་རིམ་པ་ཡོད་མིན་ཟེར། །སྤྱན་རས་གཟིགས་ཀྱིས་ཙནྡྲ་གཽ་མི་ལ། །དངོས་སུ་འདི་རྩོམས་འདི་ནི་མ་འོངས་

[040A]༄༅། །དུས༑ ༑འགྲོ་བ་ཀུན་གྱི་མིག་ཏུ་འགྱུར་རོ་ཞེས། །གསུང་གི་གནང་བ་སྩལ་བའང་ཚད་མར་བྱེད། །དེ་ནི་མི་རིགས་སྨྲ་བའི་ཕུལ་བྱུང་དུ། །འགྱུར་བའི་ཕྱིར། ཞེས་འདོན་པ་བསྒྱུར་ནས་སུན་འབྱིན་བརྗོད་པ་འདི་ནི། ཕྱོགས་
སྔའི་ནམ་མ་ལངས་པ་ལྟ་ཅི་སྨོས། རྗེ་ཐམས་ཅད་མཁྱེན་པས། མདོ་དང་སྡེ་བདུན་ཀུན་ལ་བྱང་ཆུབ་ཏུ། །བགྲོད་པའི་ཉམས་ལེན་རིམ་པ་ཡོད་མིན་ཟེར། །འཇམ་པའི་དབྱངས་ཀྱིས་ཕྱོགས་ཀྱི་གླང་པོ་ལ། །དངོས་སུ་འདི་རྩོམས་འདི་ནི་
མ་འོངས་དུས། ཅེས་སོགས་བཀའ་སྩལ་བའི་རྗོད་བྱེད་ཀྱི་ཚིག་ཀྱང་དག་པོར་མ་ངེས་ཤིང། བརྗོད་བྱ་རྗེ་བཙུན་འཇམ་དབྱངས་ཀྱིས་ཕྱོགས་གླང་ལ་ཀུན་བཏུས་རྩོམས་ཤིག་པར་དངོས་སུ་བསྐུལ་བ་རྒྱ་བོད་ཀྱི་མཁས་པ་ལ་གྲགས་
ཤིང་གྲུབ་པ་དང། སྤྱན་རས་གཟིགས་ཀྱིས་ཙནྡྲ་གཽ་མི་ལ། རང་གིས་བརྩམས་ཟིན་པའི་སྒྲའི་གླེགས་བམ་ཁྲོན་པར་བསྐྱུར་བ་འདོན་པར་བསྐུལ་བ་ཙམ་ཡིན་གྱི། སྒྲའི་བསྟན་བཅོས་དེ་རྩོམ་པར་དངོས་སུ་བསྐུལ་བའི་གཏམ་
མཁས་རྨོངས་སུ་ལ་ཡང་མ་གྲགས་པའི་རྣམ་དབྱེ་ཤེས་པའི་སྐྱ་རེངས་ཙམ་ཡང་མ་ཤར་བར། དགག་པའི་ཉི་མ་ཤར་བ་ཡིན་ཏེ། ཁྱེད་ཀྱི་ཐུགས་ལ། མཆོག་དམན་དུ་མས། སྡེ་བདུན་མདོ་དང་བཅས་པའི་བརྗོད་བྱར་བྱང་ཆུབ་ཀྱི་
ལམ་ཡོད་པ་མིན་ཟེར་བ་མི་འཐད་པར་ཐལ། འཇམ་པའི་དབྱངས་ཀྱིས་སློབ་དཔོན་ཕྱོགས་ཀྱི་གླང་པོ་ལ། ཁྱོད་ཀྱི་བསྟན་བཅོས་འདི། ཕྱི་མའི་དུས་ན་འགྲོ་བ་ཀུན་གྱི་མིག་གཅིག་ཏུ་འགྱུར་རོ་ཞེས་གསུང་གི་གནང་བ་སྩལ་

[040B] ཞེས་པར་གོ་འདུག་པའི་ཕྱིར། དེ་ལྟར་གོ་བ་དེ་ནི་རྗེ་ཐམས་ཅད་མཁྱེན་པའི་བཞེད་པ་མ་ཡིན་ཏེ། རྗེའི་དགོངས་པ་ནི། བྱང་ཕྱོགས་འདིར་ཚད་མའི་གཞུང་ལུགས་ལ་སྦྱངས་པ་དང་མ་སྦྱངས་པ་དུ་མས། སྡེ་
བདུན་མདོ་དང་བཅས་པས་བྱང་ཆུབ་ཏུ་བགྲོད་པའི་ཉམས་ལེན་གྱི་རིམ་པ་མ་བསྟན་ཟེར་བཞིན་དུ། འཇམ་པའི་དབྱངས་ཀྱིས་ཕྱོགས་ཀྱི་གླང་པོ་ལ། ཁྱོད་ཀྱི་བསྟན་བཅོས་འདི་མ་འོངས་པ་ན་འགྲོ་བ་ཀུན་གྱི་མིག་ཏུ་འགྱུར་རོ་ཞེས་
གསུང་གི་གནང་བ་སྩལ་བའང་ཚད་མར་བྱེད་པ་འདི་ནི་མི་རིགས་པ་སྨྲ་བའི་མཐར་ཐུག་པར་མཐོང་ནས། སྡེ་བདུན་མདོ་དང་བཅས་པའི་ལུང་དོན་གྱི་ཚུལ་ལ་རིགས་པས་ལེགས་པར་དཔྱད་པ་ན། ཚད་མ་ཀུན་ལས་བཏུས་ཀྱི་མཆོད་
བརྗོད་ཀྱི་དོན། དཔལ་ལྡན་ཆོས་ཀྱི་གྲགས་པས་བསྟན་བཅོས་ཚད་མ་རྣམ་འགྲེལ་དུ། ལུགས་འབྱུང་ལུགས་བཟློག་གཉིས་ཀྱི་སྒོ་ནས། སྟོན་པ་སངས་རྒྱས་བཅོམ་ལྡན་འདས་ཚད་མའི་སྐྱེས་བུ་བླ་ན་མེད་པར་བསྒྲུབས་ཤིང་
དེའི་རྒྱུ་མཚན་གྱིས། སྟོན་པའི་བསྟན་པ་ཡང་ཐར་འདོད་རྣམས་ཀྱི་འཇུག་ངོགས་མཐར་ཐུག་ཏུ་ངེས་པ་གཏིང་ནས་རྙེད་པ་ལ་བརྟེན་ནས། ཐེག་པ་ཆེ་ཆུང་གཉིས་ཀའི་ལམ་གྱི་རིམ་པའི་གནད་ཀུན་དྲི་མ་མེད་པའི་རིགས་ལམ་ནས་
ཐོན་པར་རྣམ་དཔྱོད་ཀྱིས་མཐོང་བས་ལྷག་པར་དགའ་བ་སྐྱེས། ཅེས་པ་འདི་ཉིད་ཡིན་པའི་ཕྱིར། དེས་ན་ཁྱེད་ཀྱིས། ཚད་མ་གྲུབ་པར་ལུགས་འབྱུང་ལུགས་བཟློག་གིས། ཅེས་སོགས་ལ་ཅི་ཡང་མི་སྨྲ་བའི་བརྟུལ་ཞུགས་བླངས་

[041A]༄༅། །ནས༑ བྱང་ཕྱོགས་འདི་ན་སྒྲ་ཡི་གཞུང་ལུགས་ལ། ཞེས་སོགས་གཡོ་སྒྱུ་འབའ་ཞིག་གིས་སྐྱོན་བརྗོད་བཀོད་དེ། ཀ་ཙ་ན་སོགས་དང། སྡེ་བདུན་མདོ་དང་བཅས་པ་མགོ་མཚུངས་སུ་སྨྲ་བའི་ཅ་ཅོ་ཆེས་ཆེར་
བསྒྲགས་འདུག་ཀྱང། ཐར་པ་དང་ཐམས་ཅད་མཁྱེན་པར་བགྲོད་པའི་ལམ་གསལ་བར་ཀ་ཙ་ན་གྱི་གཞུང་ཅི་འདྲ་ཞིག་གིས་བསྟན་སྨྲོས་ཤིག་ཚུལ་འདི་དག་ནི། རྣམ་དཔྱོད་ཡངས་པའི་མཁས་པ་རྣམས་ཀྱིས། སྡེ་བདུན་མདོ་
དང་བཅས་པ་དང། ཀ་ཙ་ན་སོགས་ཀྱི་གཞུང་ཙམ་བཀླགས་པས་ཀྱང་ཇི་བཞིན་དུ་ངེས་པར་འགྱུར་བའི་ཕྱིར། མངོན་སུམ་ལ་བསྙོན་པ་ཁོ་ནའོ། །དེས་ན་ཁྱེད་ཀྱིས་རྗེའི་གསུང་ལ་འདོན་པ་བསྒྱུར་བའི་སུན་འབྱིན་བྱས་པ་འདི་
ཕྱོགས་སྔ་གཏན་མ་ལོངས་པ་ཡིན་མོད། ཕྱོགས་སྔ་ལོངས་པའི་དབང་དུ་བྱས་ན་ཡང། རྟགས་སུ་བཀོད་པ་གཉིས་འདྲ་བ་མ་ཡིན་ཏེ། སློབ་དཔོན་ཕྱོགས་ཀྱི་གླང་པོ་ལ། རྗེ་བཙུན་འཇམ་དབྱངས་ཀྱིས། བུ༑ མ་བྱེད་མ་བྱེད་
ཐེག་པ་དམན་དང་ཕྲད་པ་ལས་ནི་བློ་གྲོས་ངན་སྐྱེ་སྟེ། །ཁྱོད་ཀྱི་བསྟན་བཅོས་འདི་ལ་མུ་སྟེགས་ཚོགས་ཀྱིས་གནོད་མི་ནུས་པར་ཤེས་བྱ་སྟེ། །ཁྱོད་ཀྱིས་ས་མ་ཐོབ་ཀྱི་བར་དུ་དགེ་བའི་བཤེས་སུ་ང་འགྱུར་གྱི། །ཕྱི་མའི་དུས་ན་
འགྲོ་བ་ཀུན་གྱི་མིག་གཅིག་ཏུ་ནི་འདི་འགྱུར་རོ། ཞེས་འགྲོ་བ་ཀུན་གྱི་བླང་དོར་གྱི་གནས་ཇི་བཞིན་དུ་བལྟ་བའི་མིག་གཅིག་པུ་ལྟ་བུར་གསུངས་པ་དང། སློབ་དཔོན་ཙ་ནྡྲ་གཽ་མི་ལ་འཕགས་པ་སྤྱན་རས་གཟིགས་ཀྱིས། ཁྱོད་

[041B] གཞན་ལ་ཕན་པར་འགྱུར་བས་ཐོན་ཅིག་ཅེས་གསུངས་པའི་དོན་ལེགས་པར་དཔྱད་ན་ཡང་ཤེས་པར་འགྱུར་བས། བུ་སྟོན་ཐམས་ཅད་མཁྱེན་པའི་ཆོས་འབྱུང་དུ་གཉིས་ཀའི་ལོ་རྒྱུས་འབྱུང་
བས༑ དེར་གཟིགས་ཤིག་དང་ངེས་པ་རྙེད་པར་འགྱུར་རོ། །ད་ནི། ཁྱེད་ཀྱི་ལོག་པར་རྟོག་པ་ཆེན་པོ་དེ་གཞོམ་པའི་སླད་དུ། རྗེའི་བཞེད་པ་བཞིན། ཚད་མ་ཀུན་ལས་བཏུས་ཀྱི་མཆོད་བརྗོད་ཀྱི་དོན་བཤད་པའི་སྒོ་ནས། ཚད་མ་
གྲུབ་པར། བསྟན་པ་དང་སྟོན་པ་སྐྱོན་མེད་དུ་རིགས་པ་ཡང་དག་གིས་བསྒྲུབས་ཤིང། ཐེག་པ་གཉིས་ཀྱི་ལམ་གྱི་གནད་ཡོངས་སུ་རྫོགས་པ་བསྟན་ཚུལ་ཅུང་ཟད་བརྗོད་ན། ཚད་མ་མདོར། ཚད་མར་གྱུར་པ་འགྲོ་ལ་ཕན་བཞེད་པ། །སྟོན་པ་
བདེ་གཤེགས་སྐྱོབ་ལ་ཕྱག་འཚལ་ཏེ། ཞེས་གསུངས་པའི་ཚད་མ་ཞེས་པའི་དོན་འཆད་པ་ལ། ཚད་མ་བསླུ་མེད་ཅན་ཤེས་པ། ཞེས་པ་ནས། དེ་ལྡན་བཅོམ་ལྡན་ཚད་མ་ཉིད། ཅེས་པའི་བར་དང། གྱུར་པ་ཞེས་པའི་དོན་འཆད་པ་
ལ༑ མ་སྐྱེས་པ་ནི་བཟློག་དོན་དུ། ཞེས་པ་ནས། ཚུར་ཤོག་བྱ་རྒོད་སྟེན་པར་གྱིས། ཅེས་པའི་བར་དང། འགྲོ་ལ་ཕན་བཞེད་པ། ཞེས་པའི་དོན་འཆད་པ་ལ། སྒྲུབ་བྱེད་ཐུགས་རྗེ་གོམས་ལས་དེ། ཞེས་པ་ནས། ཆགས་བྲལ་
ཆགས་དང་ཡིད་ལོག་བཞིན། ཞེས་པའི་བར་དང། སྟོན་པ་ཞེས་པའི་དོན་འཆད་པ་ལ། བརྩེ་ལྡན་སྡུག་བསྔལ་གཞོམ་པའི་ཕྱིར། ཞེས་པ་ནས། གཉིས་པོ་འདི་ནི་རྒྱུ་རུ་བཤད། ཅེས་པའི་བར་དང། བདེ་གཤེགས་ཅེས་པའི་

[042A]༄༅། །དོན་འཆད་པ་ལ། རྒྱུ་སྤངས་ཡོན་ཏན་གསུམ་བདེ་གཤེགས། ཅེས་པ་ནས། དེ་ཤེས་པ་ཡང་གྲུབ་པ་ཡིན། ཞེས་པའི་བར་དང། སྐྱོབ་པའི་དོན་འཆད་པ་ལ། སྐྱོབ་པ་ཉིད་གཟིགས་ལམ་གསུང་བ། །
འབྲས་མེད་ཕྱིར་ན་བརྫུན་མི་གསུང། །ཐུགས་བརྩེ་ལྡན་ཕྱིར་རྩོམ་ཀུན་ཀྱང། །གཞན་གྱི་དོན་དུ་སྦྱོར་ཕྱིར་རོ། །ཞེས་གསུངས། རྒྱུ་མཚན་དེ་དག་གིས་སྟོན་པ་ཚད་མའི་སྐྱེས་བུར་གྲུབ་པའི་དོན། དེའི་ཕྱིར་ཚད་ཡིན་ཞེས་
པས་བསྟན་ཏོ། །རྩ་འགྲེལ་དེ་དག་གིས་ཇི་ལྟར་བསྟན་ཚུལ་གྱི་དོན་མདོར་བསྡུས་ཙམ་ཞིག་བརྗོད་ན། དང་པོས་ཇི་ལྟར་བསྟེན་ཚུལ་ཡོད་དེ། འདྲ་ཡུལ་ཚད་མའི་མཚན་ཉིད་སོགས་དང། ཚད་མ་རང་གི་གཞལ་བྱ་ལ་མི་བསླུ་
བ་ལྟར། སྟོན་པ་སངས་རྒྱས་ཀྱང་རང་གི་གདུལ་བྱ་མངོན་མཐོ་ངེས་ལེགས་ལ་བཀོད་ནས། བདེ་བ་བསྒྲུབ་ཅིང་སྡུག་བསྔལ་སེལ་བར་མཛད་པ་ལ་བསླུ་བ་མེད་པར་བསྟན་པའི་ཕྱིར། གྱུར་པ་རྒྱས་བཤད་ཀྱིས་བསྟན་ཚུལ་ཡང་
ཡོད་དེ། མ་སྐྱེས་པ་རྟག་པ་རང་བྱུང་གི་ཀུན་མཁྱེན་འདོད་པའི་ལོག་རྟོག་བཀག་ནས། ཐམས་ཅད་མཁྱེན་པའི་ཚད་མའི་སྐྱེས་བུ་ཡིན་ན། བསམ་སྦྱོར་ཕུན་སུམ་ཚོགས་པ་ལ་བརྟེན་ནས་འཁྲུངས་པ་ཞིག་དགོས་པར་བསྟན་
པའི་ཕྱིར། འགྲོ་ལ་ཕན་བཞེད་པ་རྒྱས་བཤད་ཀྱིས་བསྟན་ཚུལ་ཡང་ཡོད་དེ། རྒྱུ་འབྲས་བདུན་གྱི་སྒོ་ནས་སེམས་བསྐྱེད་སྤྱོད་པ་དང་བཅས་པའི་ཉམས་ལེན་གྱིས་ཐམས་ཅད་མཁྱེན་པའི་སར་བགྲོད་ཚུལ་བསྟན་པའི་ཕྱིར་

[042B] སྦྱོར་བ་ཕུན་ཚོགས་ཕྱིན་དྲུག་ཉམས་སུ་བླངས་ནས། ཚོགས་གཉིས་རྒྱ་ཆེན་པོ་བསགས་ཏེ། སྒྲིབ་གཉིས་བག་ཆགས་དང་བཅས་པ་བཅོམ་ཚུལ་བསྟན་པའི་ཕྱིར། བདེ་
གཤེགས་རྒྱས་བཤད་ཀྱིས་བསྟན་ཚུལ་ཡང་ཡོད་དེ། བཤད་མ་ཐག་པའི་དོན་རྣམས་བསྐལ་ཆེན་དུ་མར་ཉམས་སུ་བླངས་པ་ལ་བརྟེན་ནས། ཁྱད་ཆོས་གསུམ་ལྡན་གྱི་སྤངས་པ་ཕུན་ཚོགས་བདེ་བར་གཤེགས་པ་ཐོབ་
ཚུལ་བསྟན་པའི་ཕྱིར། སྐྱོབ་པ་རྒྱས་བཤད་ཀྱིས་བསྟན་ཚུལ་ཡང་ཡོད་དེ། བདེན་བཞིའི་བླང་དོར་ཇི་བཞིན་དུ་གཟིགས་པ་མཐར་ཕྱིན་པའི་སྒོ་ནས། གཞན་ལ་སྟོན་པའི་རྟགས་ཀྱིས། བདག་ཅག་གི་སྟོན་པ་གདུལ་བྱའི་སྐྱབས་
གནས་མཐར་ཐུག་ཏུ་བསྟན་པའི་ཕྱིར། དོན་བསྡུ་ན། བདག་ཅག་གི་སྟོན་པ་ཤཱཀྱའི་རྒྱལ་པོ་ཆོས་ཅན། གྲོལ་བ་དོན་གཉེར་རྣམས་ཀྱི་སྐྱབས་གནས་བསླུ་བ་མེད་པའི་ཚད་མའི་སྐྱེས་བུ་མཐར་ཐུག་ཡིན་ཏེ། བསམ་སྦྱོར་ཕུན་ཚོགས་
ལ་བརྟེན་ནས། རང་དོན་སྤངས་རྟོགས་མཐར་ཕྱིན་པ་བརྙེས་ཤིང། གཞན་དོན་ཕྲིན་ལས་ཕུན་ཚོགས་ཀྱི་སྒོ་ནས། སེམས་ཅན་ཐམས་ཅད་འཁོར་བའི་སྡུག་བསྔལ་མ་ལུས་པ་ལས་སྐྱོབ་པར་ནུས་པའི་སྐྱེས་བུ་ཡིན་པའི་ཕྱིར་
ཞེས་དོན་བསྡུས་ཏེ་སྟོན་པ་ལ། དེའི་ཕྱིར་ཚད་ཡིན། ཞེས་གསུངས་པའི་ཕྱིར། དེ་ལྟར་ལུགས་འབྱུང་གི་སྒོ་ནས་སྟོན་པ་ལམ་གང་ལ་བརྟེན་ནས་ཚད་མའི་སྐྱེས་བུ་མཐར་ཐུག་ཏུ་འཁྲུངས་ཚུལ་བསྟན་ནས། འོ་ན། དེ་ལྟར་འཁྲུངས་

[043A]༄༅། །པའི་གཏན་ཚིགས་ཇི་ལྟ་བུ་ཞེ་ན། དེ་སྟོན་པ་ནི། ཡང་ན་སྐྱོབ། བདེན་པ་བཞི་ནི་སྟོན་མཛད་པའོ། ཞེས་པ་ནས། གང་ཕྱིར་དེས་ན་ཚད་མ་ཉིད། ཅེས་པའི་བར་གྱི་གཞུང་རྣམས་ཀྱིས་ལུགས་བཟློག་གི་སྒོ་ནས་
རྒྱས་པར་བཤད། དེ་ལྟར་ལུགས་འབྱུང་ལུགས་བཟློག་གཉིས་ཀྱི་སྒོ་ནས་སྟོན་པ་ཚད་མའི་སྐྱེས་བུར་བསྒྲུབས་ཤིང་བསྟོད་པའི་དགོས་པ་འཆད་པ་ལ། དེ་ལྟའི་དངོས་སྟོན་བསྟོད་པ་ནི། །དེ་ཡི་བསྟན་པ་ཉིད་ལས་ནི། །ཚད་
མའི་དེ་ཉིད་གྲུབ་དོན་དུ། ཞེས་སོགས་ཀྱིས་རྒྱས་པར་བསྟན་ཏེ། འདི་དག་གི་དོན་གཞུང་མང་བས་འཇིགས་པས་མ་སྤྲོས་སོ། །ཡང་ཁྱེད་ཀྱིས། བསྟན་དང་སྟོན་ལ་ཡིད་ཆེས་རྙེད་ཐབས་དང། །བདག་མེད་སྟོན་དང་དེ་མཁྱེན་
ཡེ་ཤེས་ནི། །དངོས་སྟོབས་ཚད་མས་འགྲུབ་སོགས་ཚད་མ་མདོའི། །མཆོད་བརྗོད་དོན་ཙམ། ཞེས་མཆོད་བརྗོད་དུ་དེ་ལྟར་བསྟན་ཀྱང། ཚད་མ་མདོ་ནང་རིག་གི་གཞུང་དུ་མི་འགྱུར་ཏེ། དེ་ལྟ་ན། སྡེབ་སྦྱོར་རིན་ཆེན་འབྱུང་
གནས་སུ། ནང་གི་མཚན་མོ་ཤེས་བྲལ་གྱི། །ནང་གི་ཐུབ་པ་ཉི་མ་ནི། །སྣང་བ་མཆོག་གི་བདག་ཉིད་ཅན། །རྒྱལ་བ་ཉི་མ་ལ་ཕྱག་འཚལ། ཞེས་ཐུབ་དབང་ལ་མཆོད་བརྗོད་མཛད་པས། དེ་ཡང་ནང་རིག་ཏུ་འགྱུར་བའི་ཕྱིར་
ཟེར་བ་ནི་རིགས་པ་མ་ཡིན་ཏེ། ཚད་མ་མདོའི་མཆོད་བརྗོད་འདི། ཚད་མ་མདོའི་ལུས་རྣམ་གཞག་ཡིན་པའི་ཚུལ་ཡང་མ་ངེས་པར་འདུག་པའི་ཕྱིར་དང། རྩོམ་པར་དམ་བཅའ། ཚད་མར་བསྒྲུབ་ཕྱིར་རང་གི་གཞུང་ཀུན་ལས།།

[043B] ཞེས༑ སྟོན་པ་སངས་རྒྱས་ཚད་མའི་སྐྱེས་བུ་མཐར་ཐུག་དང། དེའི་བསྟན་པ་གྲོལ་བ་དོན་གཉེར་རྣམས་ཀྱི་འཇུག་བྱ་མཐར་ཐུག་བསླུ་བ་མེད་པར་བསྒྲུབ་པའི་ཕྱིར་དུ། སློབ་དཔོན་
རང་ཉིད་ཀྱིས་མཛད་པའི་ཚད་མའི་བསྟན་བཅོས་ཐོར་བུ་བ་རྣམས་ཀྱི་དོན་ཕྱོགས་གཅིག་ཏུ་བསྡུས་ནས། ཀུན་ལས་བཏུས་པ་རྩོམ་ཞེས་གསུངས་པའི་དོན་ལ་ལེགས་པར་མ་བརྟགས་པའི་གཏམ་དུ་འདུག་པའི་ཕྱིར། སྙིང་པོར་
དྲིལ་ན། ཁྱེད་རང་གིས། འཁོར་བ་ཀུན་ལ་ངེས་འབྱུང་བསམ་པ་དང། །བདག་པས་གཞན་གཅེས་ཐེག་ཆེན་བྱང་ཆུབ་སེམས། །བདེན་བཞིའི་དེ་ཉིད་ལ་སོགས་བདག་མེད་གཉིས། །ཕྲ་རགས་བསྟན་བྱའི་གཙོ་བོར་གང་མཛད་པ།།
དེ་ནི་ནང་རིག་ཉིད་དུ་ལེགས་པར་གྲུབ། ཅེས་བརྗོད་བྱ་གང་བསྟན་པས་ནང་རིག་ཏུ་འགྱུར་ཚུལ་སྨྲས་འདུག་པ་འདི་ག་ཇི་ལྟ་བའི་ལན་བརྗོད་ན། ངེས་འབྱུང་བསྒོམ་ཚུལ་ནི། རྣམ་འགྲེལ་དུ། སྡུག་བསྔལ་འཁོར་བ་ཅན་ཕུང་པོ་
ཞེས་སོགས་དང། འདུ་བྱེད་སྡུག་བསྔལ་ལ་དགོངས་ནས། །སྡུག་བསྔལ་བསྒོམ་པར་གསུངས་པ་ཡིན། ཞེས་དང། སྟོང་ཉིད་ལྟ་བས་གྲོལ་བར་འགྱུར། །བསྒོམ་པ་ལྷག་མ་དེ་དོན་ཡིན། །དེའི་ཕྱིར་མི་རྟག་ལས་སྡུག་བསྔལ།།
སྡུག་བསྔལ་ལས་ནི་བདག་མེད་གསུངས། ཅེས་སོགས་དང། བྱང་ཆུབ་ཀྱི་སེམས་བསྐྱེད་ཚུལ་སོགས་ནི། སྒྲུབ་བྱེད་ཐུགས་རྗེ་གོམས་ལས་དེ། ཞེས་སོགས་དང། བརྩེ་ལྡན་སྡུག་བསྔལ་གཞོམ་པའི་ཕྱིར། །ཐབས་རྣམས་

[044A]༄༅། །ལ་ནི་མངོན་སྦྱོར་མཛད། ཅེས་སོགས་ཀྱིས་རྒྱས་པར་དངོས་སུ་བསྟན། བདེན་བཞི་ནི། བླང་དང་དོར་བྱའི་དེ་ཉིད་ནི། ཐབས་དང་བཅས་པ་རིག་མཛད་པ། ཞེས་དང། བདེན་པ་བཞི་ནི་སྟོན་མཛད་
པའོ༑ ༑ཞེས་སོགས་ཀྱིས་རྒྱས་པར་བསྟན། ཆོས་ཀྱི་བདག་མེད་ནི། ལེའུ་གསུམ་པར། ཇི་ལྟ་ཇི་ལྟར་དོན་བསམས་པ། །དེ་ལྟ་དེ་ལྟར་རྣམ་བྲལ་ཞེས། །མཁས་པ་རྣམས་ཀྱིས་གང་གསུངས་པ། །དེ་ནི་དངོས་
སྟོབས་འོངས་པ་ཡིན། ཞེས་དང། དེའི་ཕྱིར་གཉིས་སྟོང་གང་ཡིན་པ། །དེ་ནི་དེ་ཡིའང་དེ་ཉིད་ཡིན། ཞེས་སོགས་ཀྱིས་རྒྱས་པར་བསྟན། གང་ཟག་གི་བདག་མེད་དང། དེའི་དགག་བྱ། དེ་འགོག་ཚུལ་རྣམས་ནི་
ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བ་ཡིན། །རིག་པའི་མི་མཐུན་ཕྱོགས་ཕྱིར་དང། ཞེས་སོགས་དང། གང་ཞིག་བདག་མཐོང་དེ་ལ་ནི། །ང་ཞེས་རྟག་ཏུ་ཞེན་པར་འགྱུར། ཞེས་དང། བདག་ཡོད་
ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང། ཞེས་སོགས་ཀྱིས་རྒྱས་པར་དངོས་སུ་བསྟན། ཁྱད་པར། གྲུབ་མཐའ་གོང་མའི་སྐབས་སུ་ཡང། ངེས་དོན་དང་སྦྱར་ཏེ་བཤད་དུ་རུང་བ། སེམས་ཀྱི་རང་
བཞིན་འོད་གསལ་ཏེ། །དྲི་མ་རྣམས་ནི་གློ་བུར་བ། ཞེས་སོགས་གསུངས་ཤིང། ཁྱེད་རང་གིས་ཀྱང་ནང་རིག་ངོས་འཛིན་དྲངས་མ་ཐག་པ་དེ་ལྟར་བཤད་འདུག་པས། ད༑ ལན་ཇི་ལྟར་བྱ་བ་དགོངས་ཤིག་ཅེས་པ་ཡང་ཞར་བྱུང་དུའོ།། །།

[044B] ཟླ་མེད་སྟོན་པ་བུ་རམ་ཤིང་པ་ཡིས། །སྣ་ཚོགས་གདུལ་བྱའི་བསམ་པ་ཇི་བཞིན་དུ། །ཆོས་ཕུང་བརྒྱད་ཁྲི་བཞི་སྟོང་སྩལ་བའི་མཆོག་དུས་གསུམ་རྒྱལ་ཡུམ་ཤེས་རབ་ཕ་རོལ་ཕྱིན། །དེ་ཡི་སྙིང་པོ་རྟོག་གེའི་ཡུལ་མིན་
པ༑ ༑ཡོད་མེད་རྟག་ཆད་མཐའ་བྲལ་ཟབ་མོའི་ལམ། །འགྲེལ་པར་ལུང་བསྟན་ཇི་བཞིན་འགྲེལ་མཛད་པ། །སངས་རྒྱས་གཉིས་པ་འཕགས་མཆོག་ཀླུ་སྒྲུབ་ཡིན། །དེ་ཉིད་དགོངས་ཟབ་ཕྲ་ཞིང་རྟོགས་དཀའ་བའི། །འདབ་མའི་རྐྱས་
བཅིངས་ཀུནྡ་ཁ་འབྱེད་ཅིང། །རྒོལ་ངན་མུན་པའི་སྨག་རུམ་ཀུན་འཇོམས་པ། །སྟོང་གསུམ་མཛེས་རྒྱན་ཟླ་བའི་ཞབས་ལས་ཅི། །ཤེལ་ལྟར་དཀར་བའི་བསིལ་རིས་ཡོངས་བསྐོར་ཡང། རབ་རྨོངས་མུན་པས་ཁྱབ་པའི་བྱང་
ཕྱོགས་འདིར། །འཇིགས་མེད་ཟླ་བའི་བཞེད་གཞུང་འདི་ཡིན་ཞེས། །རྗེན་པར་སྟོན་མཛད་རྒྱལ་བ་གཉིས་པའི་རྗེ། །གཞུང་ལུགས་འབུམ་ཕྲག་རལ་པའི་ཁུར་གྱིས་མཛེས། །ཕས་རྒོལ་འཇོམས་པའི་རིགས་པའི་མཆེ་སྡེར་
འབར། །བསླབ་གསུམ་རིམ་གཉིས་ལུས་སྟོབས་རབ་རྒྱས་ཤིང། །ལེགས་བཤད་གད་རྒྱངས་ས་གསུམ་འགེངས་མཐོང་ནས། །དཔལ་མིན་བསྐྱེད་པའི་མི་གཙང་ཁུང་བུར་འཇུག་གྲུབ་མཐའ་ངན་པའི་ལྗན་ལྗིན་ལྷག་མས་འཚོ།།
ཝ་སྐྱེས་རྨོངས་པའི་འཁོར་ནང་རྟག་ཆད་ཀྱི། །སྐད་ངན་སྒྲོག་པས་མང་པོར་ལྟས་ངན་གཏོང། །དེའི་ཚེ་ལུང་རིགས་མཚོན་ཆར་གྱིས། །འདི་ལྟའི་ལོག་རྟོག་སྟུག་པོའི་ནགས། །རྩད་ནས་འབྱིན་ནུས་མཁས་མང་ཡང། །བརྙས་ཐབས་

[045A]༄༅། །དབང་གིས་བཏང་སྙོམས་བཞག་བདག་ཀྱང་དེ་དག་རྗེས་འགྲོ་ཡང། །སྐུལ་བྱེད་དྲི་བཞོན་མང་པོ་ཡིས། །རྣམ་དཔྱོད་ཨ་མྲའི་ཚལ་བསྐྱོད་པས། །རྩོད་ལན་འབྲས་བུའི་གྲུ་ཆར་ཕབ། །ཁྱད་པར་ལེགས་ཉེས་
འབྱེད་པའི་རྣམ་དཔྱོད་ཀྱི། །མིག་བྲལ་སྐྱེ་བོའི་ཚོགས་དང་ཆགས་སྡང་གིས། །ཡིད་མྱོས་རི་བོང་ཅལ་གྱི་རྗེས་འགྲོ་བའི། །སྐྱེ་བོ་ཀུན་ལ་ཕན་ཕྱིར་འདི་བརྩམས་སོ། །འདིས་མཚོན་དུས་གསུམ་བསགས་པའི་དགེ་བའི་
ཚོགས། །ཟླ་ཤེལ་འོ་མའི་མཚོ་ལྟར་དཀར་བ་དེ། །འགྲོ་ཀུན་ཆགས་སྡང་སྒྲིབ་གཉིས་འཆིང་བ་ལས། །རྣམ་གྲོལ་རྒྱལ་བའི་གོ་འཕང་ཐོབ་ཕྱིར་བསྔོ། །བདག་ཀྱང་དེང་ནས་སྐྱེ་བ་ཐམས་ཅད་དུ། །མ་རྣམས་སྒྲོལ་ཕྱིར་སྲས་བཅས་
རྒྱལ་བ་ཡི། །མཛད་པ་སྨོན་ལམ་རྒྱ་མཚོ་བསྒྲུབ་པ་ལ། །ཀུན་བཟང་འཇམ་པའི་དབྱངས་དང་མཚུངས་པར་ཤོག་ །།ཅེས་སྒྲ་པ་ཤེས་རབ་རིན་ཆེན་པའི་རྩོད་ལན་ལུང་རིགས་སེང་གེའི་ང་རོ་ཞེས་བྱ་བ་
འདི་ཡང། ཆོས་གྲྭ་ཆེན་པོའི་སློབ་དཔོན་རྣམ་པ་སོགས། བསྟན་པའི་རྩ་ལག་སྡེ་སྣོད་འཛིན་པ་འཆད་ཉན་གྱི་གོ་སར་བཞུགས་པ་མང་པོ་དང། ཁྱད་པར་མདོ་སྔགས་རབ་འབྱམས་སྐད་གཉིས་སྨྲ་བ། ངམ་རིང་མཁན་ཆེན་ཚེ་
བརྟན་རྒྱལ་མཚན་གྱིས་ཡང་ཡང་བསྐུལ་བ་ལ་བརྟེན་ནས། ཤཱཀྱའི་དགེ་སློང་རིགས་པ་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་གཡར་ཁྲལ་དུ་འཚལ་བའི་ཡི་གེ་

[045B] བསླབ་གསུམ་སྡེ་སྣོད་འཛིན་པའི་དཀའ་བཅུ་པ་སྙིང་སྟོབས་རྒྱ་མཚོ་དང། སླད་ནས་མཚམས་རྣམས་སུ་ལུང་རིགས་འགའ་ཞིག་འཇུག་པ་སོགས། ཡོངས་སུ་རྫོགས་པའི་ཡི་གེ་པ་ནི། རྣམ་དཔྱོད་ཕུན་སུམ་ཚོགས་པའི་
ཤཱཀྱའི་དགེ་ཚུལ་རྗེ་དྲུང་བློ་བཟང་དབང་རྒྱལ་ལོ།། །།འདི་ལ་བརྟེན་ནས་ཀྱང། བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་ཧི་ཏ་སུ་ཁ་ཤྩཱ་ཀ་ར་བུདྡྷ་དེ་ཤ་བིསྟཱ་ར་བྷ་ག། །།
ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱ་ཉྩ་ཡོ་ནི་རོ་དྷ་ཨེ་ཝཾ་བཱ་དའི་མཧཱ་ཤྲ་མ་ཎཿ་སཱཧཱ།། ཨེ་ཀ་པྲྀཙྪ། མངྒ་ལཾ།། ༄༅། ཨོཾ་སསྟི། ཕན་བདེའི་འབྱུང་གནས་རྒྱལ་
བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ།། །།



