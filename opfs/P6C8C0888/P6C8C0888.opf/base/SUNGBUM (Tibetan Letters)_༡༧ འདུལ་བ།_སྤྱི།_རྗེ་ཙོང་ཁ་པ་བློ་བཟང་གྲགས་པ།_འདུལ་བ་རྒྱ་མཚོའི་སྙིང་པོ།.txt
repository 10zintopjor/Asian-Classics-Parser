༄༅། །འདུལ་བ་རྒྱ་མཚོའི་སྙིང་པོའི་ཊཱི་ཀྐ་བློ་བཟང་དགོངས་དོན་གསལ་བའི་ཉིན་བྱེད་ཅེས་བྱ་བ་བཞུགས་སོ་

[001A] །ན་མོ་གུ་རུ་མུ་ནཱི་ནྡྲ་མཉྫུ་གྷོ་ཥ་ས་ར་སྭ་ཏི་ཡེ། མཚན་དཔེའི་དཔལ་འབར་སྐུ་ནི་གསེར་རིའི་དབུས་ན་ས་འཛིན་དབང་པོ་ཇི་བཞིན་བརྗིད། །ཡན་ལག་དྲུག་ཅུའི་གསུང་ནི་
གནྡྷ་རྦྷ་ཡི་བུ་མོའི་རྒྱུད་མང་ཇི་བཞིན་སྙན། །ཆོས་ཀུན་མཁྱེན་པའི་ཐུགས་ནི་མཁར་དབྱིངས་ངོས་སུ་སྤྲིན་བྲལ་ཉིན་བྱེད་ཇི་བཞིན་གསལ། །གསང་གསུམ་མི་ཟད་རྒྱན་གྱི་ཙ་ཀྲའི་མངའ་
བདག་དེ་ཡིས་ཤིས་པར་མཛོད། །མཐུ་ཆེན་རྒྱལ་སྲས་བོད་འབྱུང་གཙུག་རྒྱན་ཕལ། །རོ་འཛིན་བརྒྱ་པའི་ཕྱོགས་སུ་ཆས་པ་ན། །དབང་ཕྱོགས་ཙོང་ཁའི་སྤོ་ལས་ཉེར་ཐོན་པའི། །བློ་བཟང་
མི་བྱིན་སྐྱེས་དེར་གུས་ཕྱག་འཚལ། །མགོན་དེས་ལུང་བཞིའི་ཨཔྟི་བསྲུབས་པའི་སྙིང། །སྔོན་མེད་འདུལ་གཞུང་རིན་ཆེན་དབང་གི་རྒྱལ། །དོན་འགྲེལ་རྒྱལ་མཚན་རྩེ་མོར་ལེགས་

[002A]༄༅། །བཀོད་ནས། །རང་གཞན་གཏན་བདེའི་གྲུ་ཆར་འདི་ན་འབེབས། །ཕྱོགས་ཞེན་དྲི་མས་མ་ལྦགས་ཤིང། ལེགས་ཉེས་བརྟག་པའི་བློ་གྲོས་ལྟོ། །དོག་མིན་བུམ་བཟང་
འགའ་ཡོད་ན། །ལེགས་བཤད་ཨ་མྲྀ་ཏ་འདི་ལོངས། དེ་ལ་འདིར་རྗེ་བཙུན་ཆོས་ཀྱི་རྒྱལ་པོ་ཤར་ཙོང་ཁ་པ་ཆེན་པོ་བློ་བཟང་གྲགས་པའི་དཔལ་ཞེས་ས་གསུམ་ན་ཡོངས་སུ་གྲགས་པ་
དེས་མཛད་པའི་སོ་སོར་ཐར་པའི་སྡོམ་པ་གཏན་ལ་དབབ་པ་འདུལ་བ་རྒྱ་མཚོའི་སྙིང་པོ་བསྡུས་པ་ཞེས་བྱ་བའི་བསྟན་བཅོས་འདི་ཉིད་འཆད་པ་ལ་གསུམ། བཤད་པ་ལ་འཇུག་པའི་ཡན་
ལག་བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་ཚུལ་ལོ། །དང་པོ་ལ་གསུམ། ཤིས་པ་བརྗོད་པ། བསྟོད་ཕྱག་མཛད་པ། རྩོམ་པར་དམ་བཅའ་མཛད་པའི་ཚུལ་ལོ། །
དང་པོ་ནི། ཨོཾ་བདེ་ལེགས་སུ་གྱུར་ཅིག་ཅེས་པས་སྟོན་ལ། དོན་ནི། ཨོཾ་ཡིག་གིས་རྒྱལ་བ་རྣམས་ཀྱི་སྐུ་གསུང་ཐུགས་ཀྱི་གསང་བ་གསུམ་མཚོན་ཞིང། མཚོན་དོན་དེ་དྲན་པའི་སྒོ་ནས་

[002B] འགྲོ་བ་རྣམས་ཀྱིས་གནས་སྐབས་ལྷ་མིའི་བདེ་བ་དང། མཐར་ཐུག་ངེས་ལེགས་ཐར་པ་དང། ཐམས་ཅད་མཁྱེན་
པའི་ལམ་དུ་ཞུགས་ནས་རྒྱལ་བ་རྣམས་ལ་ཇི་ལྟར་མངའ་བའི་གསང་གསུམ་གྱི་གོ་འཕང་ཐོབ་པར་གྱུར་ཅིག་ཅེས་པའོ། །གཉིས་པ་ནི། ཐམས་ཅད་མཁྱེན་པ་ལ་ཕྱག་འཚལ་ལོ། །ཞེས་པས་སྟོན་ལ། དོན་
ནི། རྗེ་བླ་མས་གདུལ་བྱའི་དོན་དུ་བསྟན་བཅོས་འདི་རྩོམ་པའི་ཐོག་མར། གདུལ་བྱ་རྣམས་ཀྱིས་སངས་རྒྱས་ཀྱི་ཆེ་བ་ཤེས་པ་དང། རང་གི་བསོད་ནམས་ཀྱི་ཚོགས་འཕེལ་བ་དང། དམ་པ་རྣམས་
ཀྱི་སྤྱོད་པ་དང་མཐུན་པ་སོགས་དང། ལྷག་པར་སྔོན་གྱི་བཀས་བཅད་དང་མཐུན་པའི་ཕྱིར་དུ་བདག་ཅག་གི་སྟོན་པའི་ཐུན་མོང་མ་ཡིན་པའི་ཡོན་ཏན་དྲན་པའི་དད་གུས་ཆེན་པོས། སྐུའི་བ་སྤུ་ལྡང་
ཞིང་ཕྱག་ཐལ་མོ་སྦྱར་བ་དབུར་བཞག་སྟེ། ལས་འབྲས་ཕྲ་མོ་སོགས་ཤེས་བྱ་ཐམས་ཅད་མངོན་སུམ་དུ་མཁྱེན་པའི་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་སྟེ་སྒོ་གསུམ་དྭང་བས་འདུད་དོ་
ཞེས་པའོ།།    ༈    འདུལ་བའི་ཆེ་བ་བརྗོད་པ་དང། རྩོམ་པར་དམ་བཅའ་བའི་སྒོ་ནས་ལུས་མདོར་བསྟན་པའོ། །དང་པོ་ནི། གང་ལ་བརྟེན་ན་བདེ་བླག་ཏུ། ཐར་པའི་གྲོང་དུ་བགྲོད་པའི་ཐབས་

[003A]༄༅། །བདེ་གཤེགས་བསྟན་པའི་སྙིང་པོ་མཆོག་སོ་སོར་ཐར་ཅེས་གྲགས་པ་གང། ཞེས་པས་སྟོན་ལ། དོན་ནི། བསྟན་པའི་རྩ་བ་སོ་སོར་ཐར་པ་དང་དེ་བརྗོད་བྱར་སྟོན་པའི་འདུལ་བ་གང་ལ་བརྟེན་
ཅིང་སོ་ཐར་གྱི་སྡོམ་པ་བླངས་ནས་ཚུལ་བཞིན་དུ་བསྲུངས་ན་དཀའ་ལས་ཆེར་མེད་པར་བདེ་བླག་ཏུ་མཐོ་རིས་དང། ཐར་པ་དང། ཐམས་ཅད་མཁྱེན་པའི་གྲོང་ཁྱེར་དུ་བགྲོད་པར་བྱེད་པའི་ཐེམ་སྐས་སམ་ཐབས། བདེ་
བར་གཤེགས་པ་སངས་རྒྱས་ཀྱི་བསྟན་པ་རིན་པོ་ཆེ་གནས་པའི་སྙིང་དང་སྙིང་པོ་མཆོག་ཏུ་གྱུར་པ། མཚན་སྡོམ་པ་བླངས་ནས་ཚུལ་བཞིན་སྲུང་མཁན་རྣམས་འཁོར་བ་ལས་ཐར་ཅིང། དེ་ལས་ལྡོག་པ་རྣམས་
མི་ཐར་བའི་རྒྱུ་མཚན་གྱི་སོ་སོར་ཐར་པའི་སྡོམ་པ་ཞེས་ཡོངས་སུ་གྲགས་པ་གང་ཡིན་པ་དེ་ནི་ཞེས་པའོ།།    ༈    ངོ་བོ་དང་ནི་རབ་དབྱེ་དང། །སོ་སོའི་ངོས་འཛིན་སྐྱེ་བའི་རྟེན། །གཏོང་བའི་རྒྱུ་དང་ཕན་ཡོན་ཏེ། །
རྣམ་པ་དྲུག་གིས་ཇི་བཞིན་བཤད། ཅེས་པས་སྟོན་ལ། དོན་ནི། གོང་དུ་སྨོས་པའི་སོ་ཐར་གྱི་སྡོམ་པ་དེ་ནི་འདིར་སོ་ཐར་གྱི་སྡོམ་པའི་ངོ་བོ་དང་ནི། སོ་ཐར་གྱི་སྡོམ་པའི་རབ་དབྱེ་དང། སོ་ཐར་རིས་བརྒྱད་ཀྱི་སྡོམ་པ་སོ་
སོའི་ངོས་འཛིན་དང། སོ་ཐར་གྱི་སྡོམ་པ་སྐྱེ་བའི་རྟེན་དང། སོ་ཐར་གྱི་སྡོམ་པ་གཏོང་བའི་རྒྱུ་དང། སོ་ཐར་གྱི་སྡོམ་པ་བསྲུངས་པའི་ཕན་ཡོན་ཏེ་དོན་ཚན་རྣམ་པ་དྲུག་གིས་ནི། རྒྱལ་བའི་དགོངས་པ་ཇི་ལྟ་བ་བཞིན་དུ་

[003B]    ༈    །གཉིས་པ་བཤད་པ་ཉིད་ཉེ་བར་དགོད་པ་ལ་དྲུག་སོ་ཐར་གྱི་སྡོམ་པའི་ངོ་བོ་བཤད་པ། སོ་ཐར་གྱི་སྡོམ་པའི་རབ་དབྱེ་བཤད་པ། སོ་ཐར་རིས་བརྒྱད་ཀྱི་སྡོམ་པ་སོ་སོའི་ངོས་འཛིན་བཤད་པ། སོ་
ཐར་གྱི་སྡོམ་པ་སྐྱེ་བའི་རྟེན་བཤད་པ། སོ་ཐར་གྱི་སྡོམ་པ་གཏོང་བའི་རྒྱུ་བཤད་པ། སོ་ཐར་གྱི་སྡོམ་པ་བསྲུངས་པའི་ཕན་ཡོན་བཤད་པའོ། །དང་པོ་ལ་གཉིས། སོ་ཐར་གྱི་སྡོམ་པའི་ངོ་བོ་ངོས་བཟུང་བ་དང། ངོ་བོ་དེ་གཟུགས་
སེམས་གང་དུ་འཇོག་གི་རང་སྡེའི་བཞེད་ཚུལ་ལོ། དང་པོ་ནི། ངེས་འབྱུང་བསམ་པས་རྒྱུ་བྱས་ནས། །གཞན་གནོད་གཞི་དང་བཅས་པ་ལས། །ལྡོག་པ། ཞེས་པས་སྟོན་ལ། དོན་ནི། གཞན་གྱི་ལད་མོ་དང་གཡམ་ལ་རྒྱུག་
ཙམ་མ་ཡིན་པར་འཁོར་བ་མཐའ་དག་ལ་ཞེན་པ་གཏིང་ནས་ལོག་སྟེ་ཡིད་ངེས་པར་འབྱུང་བའི་བསམ་པས་རྒྱུ་བྱས་པ་སྟེ་ཀུན་ནས་བསླངས་ཏེ། བླ་མའི་སྤྱན་སྔར་གཞན་ལ་གནོད་པ་ལུས་ངག་གི་མི་དགེ་བ་བདུན་དང་
བདུན་པོ་དེའི་གཞི་ཡིད་ཀྱི་མི་དགེ་བ་གསུམ་མམ་བཅས་པའི་ཁ་ན་མ་ཐོ་བ་དང་བཅས་པ་ལས་ལྡོག་པར་ཁས་བླངས་ཤིང་དམ་བཅས་པའི་སྡོམ་པ་དེ་སོ་ཐར་གྱི་སྡོམ་པའི་ངོ་བོའི་ཞེས་པའོ།    ༈    །གཉིས་པ་ནི། དེ་ཡང་ལུས་
ངག་ལས། གཟུགས་ཅན་ཡིན་ཞེས་འདོད་པ་དང། །སྤོང་བའི་སེམས་པ་རྒྱུན་ཆགས་པ། །ས་བོན་དང་བཅས་ཡིན་ནོ་ཞེས། །འདོད་པའི་ཚུལ་ནི་རྣམ་པ་གཉིས། །རང་གི་སྡེ་པ་གོང་འོག་སྨྲ། ཞེས་པས་སྟོན་ལ། དོན་ནི། དེ་ཡང་

[004A]༄༅། །སོ་ཐར་གྱི་སྡོམ་པའི་ངོ་བོ་ལུས་ངག་གི་ལས་དེ་བྱེ་བྲག་སྨྲ་བ་རྣམས་ཀྱིས་བསྟན་མེད་ཐོགས་མེད་ཀྱི་གཟུགས་ཅན་དང། དབུ་མ་ཐལ་འགྱུར་བ་རྣམས་ཀྱིས་ཆོས་ཀྱི་སྐྱེ་མཆེད་ཀྱི་གཟུགས་ཅན་ཡིན་
ནོ་ཞེས་འདོད་པ་དང། མདོ་སྡེ་པ་སེམས་ཙམ་པ་དབུ་མ་རང་རྒྱུད་པ་རྣམས་ཀྱིས་སྤོང་བའི་སེམས་པ་རྒྱུན་ཆགས་པ་ས་བོན་དང་བཅས་པ་ཡིན་ནོ་ཞེས་འདོད་པའི་ཚུལ་མི་འདྲ་བ་ནི་རྣམ་པ་གཉིས་རང་གི་ཕྱོགས་ནང་པ་སངས་རྒྱས་
པའི་སྡེ་པ་སྟེ་གྲུབ་མཐའ་གོང་འོག་རྣམས་སྨྲ་བར་བྱེད་དོ་ཞེས་པའོ། །བསྟན་མེད་ཐོགས་མེད་ཀྱི་གཟུགས་དེ་ཡང་སྐད་ཅིག་དང་པོ་སྡོམ་པ་སྐྱེས་མ་ཐག་རྣམ་པར་རིག་བྱེད་དང། དེ་ནས་རིག་བྱེད་མ་ཡིན་པའི་གཟུགས་སུ་འདོད་
ཅིང། སྤོང་སེམས་ས་བོན་དང་བཅས་པ་ལའང་ཤེས་པ་དང་ལྡན་མིན་འདུ་བྱེད་དུ་འཇོག་པ་གཉིས་ཡོད་པར་གསུངས་སོ།    ༈    །གཉིས་པ་སོ་ཐར་གྱི་སྡོམ་པའི་རབ་དབྱེ་བཤད་པ་ལ་གཉིས། སོ་ཐར་གྱི་སྡོམ་པའི་རབ་དབྱེ་དངོས་དང་
སོ་ཐར་གྱི་སྡོམ་པའི་བསྡུ་བའོ།།    ༈    བསྙེན་གནས་དགེ་བསྙེན་ཕ་མ་དང། །དགེ་ཚུལ་ཕ་མ་དགེ་སློང་མ། །དགེ་སློང་མ་དང་དགེ་སློང་སྟེ། །སོ་སོར་ཐར་པ་རིས་བརྒྱད་དོ། ཞེས་པས་སྟོན་ལ། དོན་ནི། ཐར་པའི་གོ་འཕང་
དང་བསྙེན་པ་སྟེ་ཉེ་བར་གནས་པར་བྱེད་པས་ན་བསྙེན་གནས་ཀྱི་སྡོམ་པ་དང། དགེ་བ་མྱང་འདས་ལ་བསྙེན་པ་སྟེ་ཉེ་བར་བྱེད་པས་ན་དགེ་བསྙེན་ཕའི་སྡོམ་པ་དང། དགེ་བསྙེན་མའི་སྡོམ་པ་དང། དགེ་བ་མྱང་འདས་ཀྱི་ཚུལ་ཏེ་

[004B] དགེ་ཚུལ་མའི་སྡོམ་པ་དང། དགེ་སློང་མའི་སྡོམ་པ་བསྲུང་ནུས་ཐབས་སུ་སྤང་བྱ་བཅུ་གཉིས་ལ་སློབ་པས་ན་དགེ་སློང་མའི་སྡོམ་པ་དང། དགེ་བ་མྱང་འདས་ཀྱི་གོ་འཕང་སློང་བ་སྟེ་
འཚོལ་བས་ན་དགེ་སློང་མའི་སྡོམ་པ་དང། དགེ་སློང་ཕའི་སྡོམ་པ་སྟེ། སོ་སོར་ཐར་པའི་སྡོམ་པ་ལ་དབྱེ་ན་རིས་བརྒྱད་ཡོད་དོ་ཞེས་པའོ།    ༈    །གཉིས་པ་ནི། ཁྱིམ་པའི་སྡོམ་པ་དང་པོ་གསུམ། །རབ་བྱུང་སྡོམ་པ་ཐ་མ་ལྔ། ཞེས་པས་
སྟོན་ལ། དོན་ནི། གོང་གི་སོ་ཐར་རིས་བརྒྱད་པོ་དེ་ཡང་རྟེན་གྱི་སྒོ་ནས་བསྡུ་ན་ཁྱིམ་པའི་ཕྱོགས་ཀྱི་སྡོམ་པ་དང། རབ་བྱུང་གི་ཕྱོགས་ཀྱི་སྡོམ་པ་གཉིས་སུ་འདུ་སྟེ། ཁྱིམ་པའི་ཕྱོགས་ཀྱི་སྡོམ་པ་ནི་བསྙེན་གནས། དགེ་བསྙེན་
ཕ། དགེ་བསྙེན་མ་སྟེ་དང་པོ་གསུམ་ཡིན་ཅིང། རབ་བྱུང་གི་ཕྱོགས་ཀྱི་སྡོམ་པ་ནི་དགེ་ཚུལ་ཕ། དགེ་ཚུལ་མ། དགེ་སློབ་མ། དགེ་སློང་མ། དགེ་སློང་ཕ་སྟེ་ཐ་མ་ལྔ་པོ་ཡིན་ནོ་ཞེས་པའོ།    ༈    །གསུམ་པ་སོ་ཐར་རིས་བརྒྱད་ཀྱི་སྡོམ་པ་སོ་
སོའི་ངོས་འཛིན་བཤད་པ་ལ་དྲུག་བསྙེན་གནས་ཀྱི་སྡོམ་པའི་ངོས་འཛིན་བཤད་པ། དགེ་བསྙེན་ཀྱི་སྡོམ་པའི་ངོས་འཛིན་བཤད་པ། དགེ་ཚུལ་གྱི་སྡོམ་པའི་ངོས་འཛིན་བཤད་པ། དགེ་སློབ་མའི་སྡོམ་པའི་ངོས་འཛིན་བཤད་པ་
དགེ་སློང་མའི་སྡོམ་པའི་ངོས་འཛིན་བཤད་པ། དགེ་སློང་ཕའི་སྡོམ་པའི་ངོས་འཛིན་བཤད་པའོ།།    ༈    བསྙེན་གནས་ཀྱི་སྡོམ་པ་ངོས་བཟུང་བ་དང། སྤང་བྱ་ཡན་ལག་བརྒྱད་གཏན་ལ་དབབ་པའོ།    ༈    །དང་པོ་ནི། རྩ་

[005A]༄༅། །བ་བཞི་དང་ཡན་ལག་བཞི། །བརྒྱད་སྤོང་བསྙེན་གནས་སྡོམ་པའོ། ཞེས་པས་སྟོན་ལ། དོན་ནི། ཡུལ་དགེ་བསྙེན་བསྙེན་གནས་ལ་གནས་པ་ཡན་ཆད་གང་ཡང་རུང་བའི་མདུན་དུ། མི་ཚངས་སྤྱོད་སོགས་
རྩ་བ་བཞི་དང། མལ་ཆེ་མཐོ་སོགས་ཡན་ལག་བཞི་སྟེ་སྤང་བྱ་ཡན་ལག་བརྒྱད་ཉིན་ཞག་ཕྲུགས་གཅིག་གི་རིང་སྤོང་བར་ཁས་བླངས་པ་དེ་ནི་བསྙེན་གནས་ཀྱི་སྡོམ་པའོ་སྟེ་ཡིན་ནོ་ཞེས་པའོ།    ༈    །གཉིས་པ་ནི། མི་ཚངས་སྤྱོད་དང་
མ་བྱིན་ལེན། །སྲོག་གཅོད་བརྫུན་དུ་སྨྲ་བ་རྣམས། །རྩ་བ་བཞི་ཡིན་མལ་ཆེ་མཐོ། །ཆང་འཐུང་གར་སོགས་འཕྲེང་སོགས་དང། །ཕྱི་དྲོའི་ཁ་ཟས་ཡན་ལག་བཞི། ཞེས་པས་སྟོན་ལ། དོན་ནི། མི་ཚངས་པར་སྤྱོད་པ་དང། རིན་
ཐང་ཚང་བའི་དངོས་པོ་མ་བྱིན་པར་ལེན་པ་དང། མིའམ་མིར་ཆགས་པའི་སྲོག་གཅོད་པ་དང། མི་ཆོས་བླ་མའི་བརྫུན་དུ་སྨྲ་བ་རྣམས་རྩ་བ་བཞི་ཡིན་ཅིང། མལ་སྟན་རིན་པོ་ཆེས་སྤྲས་པའི་ཆེན་པོ་དང་ཁྲུ་གང་ལས་ལྷག་
པའི་མཐོན་པོ་ལ་སྤྱོད་པ་དང། སེམས་མྱོས་པར་བྱེད་པའི་འབྲུ་དང་བཅོས་པའི་ཆང་འཐུང་བ་དང། གར་བྱེད་པ། སོགས་སྒྲས་བསྟན་པ་གླུ་དང་རོལ་མོ་བྱེད་པ། མགོར་འཕྲེང་བ་འཆིང་བ། སོགས་སྒྲས་བསྟན་པ་སྤོས་འབྱུག་
པ། རྒྱན་འདགས་པ། དྲི་བཟང་གིས་ཁ་དོག་སྒྱུར་བར་བྱེད་པ་དང། ཕྱི་དྲོའི་ཁ་ཟས་ཟ་བ་རྣམས་ཡན་ལག་བཞི་ཡིན་ནོ་ཞེས་པའོ།    ༈    །གཉིས་པ་དགེ་བསྙེན་གྱི་སྡོམ་པའི་ངོས་འཛིན་བཤད་པ་ལ་གཉིས། དགེ་བསྙེན་གྱི་སྡོམ་

[005B] དགེ་བསྙེན་གྱི་སྡོམ་པའི་དབྱེ་བ་བཤད་པའོ།    ༈    །དང་པོ་ནི། གསོད་རྐུ་སྨྲ་དང་ལོག་པར་གཡེམ། །མྱོས་འགྱུར་འཐུང་བ་ལྔ་སྤོང་བ། །དགེ་བསྙེན་གྱི་ནི་སྡོམ་པའོ། ཞེས་པས་སྟོན་ལ། དོན་ནི། སློབ་དཔོན་དགེ་བསྙེན་གྱི་
སྡོམ་ལྡན་ཡན་ཆད་ཀྱི་མདུན་དུ་སྐྱབས་འགྲོ་སྔོན་དུ་འགྲོ་བས། མིའམ་མིར་ཆགས་པ་གསོད་པ་དང། ཀར་ཤ་པ་ཎའི་བཞི་ཆའི་ཚད་ཀྱི་རིན་ཐང་ཚང་བརྐུ་བ་དང། མི་ཆོས་བླ་མའི་བརྫུན་སྨྲ་བ་དང། རང་གི་བུད་མེད་མ་ཡིན་པ་ལ་
ལོག་པར་གཡེམ་པ་དང། མྱོས་འགྱུར་གྱི་ཁུ་བ་ཆང་འཐུང་བ་སྟེ་བསླབ་པའི་གཞི་ལྔ་དང་སྐྱབས་འགྲོའི་བསླབ་བྱའི་མི་མཐུན་ཕྱོགས་རྣམས་ཇི་སྲིད་འཚོའི་བར་དུ་སྤོང་བར་ཁས་བླངས་པ་དེ་དགེ་བསྙེན་གྱི་ནི་སྡོམ་པའོ་ཞེས་པའོ་
   ༈    སྣ་གཅིག་སྣ་འགའ་ཕལ་ཆེར་སྤྱོད། །ཡོངས་རྫོགས་སྤྱོད་དང་ཚངས་སྤྱོད་དང། །སྐྱབས་འགྲོའི་དགེ་བསྙེན་རྣམ་པ་དྲུག་རྩ་བ་བཞི་ལས་གཅིག་གཉིས་གསུམ། །འདོད་ལོག་མི་ཚངས་སྤྱོད་སྤོངས་དང། སྐྱབས་འགྲོ་
ཙམ་གྱི་དགེ་བསྙེན་དུ། །ཁས་ལེན་རྣམས་དང་གོ་རིམ་བཞིན། ཞེས་པས་སྟོན་ལ། དོན་ནི། དགེ་བསྙེན་ལ་ཡན་ལག་གི་སྒོ་ནས་དབྱེ་ན་སྣ་གཅིག་སྤྱོད་པའི་དགེ་བསྙེན་དང། སྣ་འགའ་སྤྱོད་པའི་དགེ་བསྙེན་དང། ཕལ་ཆེར་སྤྱོད་པའི་
དག་བསྙེན་དང། ཡོངས་རྫོགས་སྤྱོད་པའི་དགེ་བསྙེན་དང། ཚངས་སྤྱོད་ཀྱི་དགེ་བསྙེན་དང། སྐྱབས་གསུམ་འཛིན་པའམ་སྐྱབས་འགྲོའི་དགེ་བསྙེན་ཏེ་རྣམ་པ་དྲུག་ཡོད་ཅིང། དེ་དྲུག་གི་ངོས་འཛིན་ནི། མི་གསོད་པ་སོགས་རྩ་བ་

[006A]༄༅། །བཞི་ལས་གང་རུང་གཅིག་སྤོང་བར་ཁས་ལེན་པ་དང་པོ་དང། གཉིས་སྤོང་བར་ཁས་ལེན་པ་གཉིས་པ་དང། གསུམ་སྤོང་བར་ཁས་ལེན་པ་གསུམ་པ་དང། འདོད་པས་ལོག་པར་གཡེམ་པ་སོགས་བསླབ་
གཞི་ལྔ་ཡོངས་རྫོགས་སྤོང་བར་ཁས་ལེན་པ་བཞི་པ་དང། དེའི་སྟེང་དུ་མི་ཚངས་སྤྱོད་སྤོང་བར་ཁས་ལེན་པ་ལྔ་པ་དང། དཀོན་མཆོག་གསུམ་ལ་སྐྱབས་སུ་འགྲོ་བ་ཙམ་གྱི་དགེ་བསྙེན་དུ་ཁས་ལེན་པ་དྲུག་པ་སྟེ་ཁས་ལེན་
དྲུག་པོ་རྣམས་དང་དགེ་བསྙེན་གྱི་དབྱེ་བ་རྣམས་གོ་རིམ་ཇི་ལྟ་བ་བཞིན་ཞེས་པའོ། །ཆང་སྤོང་བ་དང་སྐྱབས་འགྲོའི་བསླབ་བྱ་ལ་ནི་དགེ་བསྙེན་ཐམས་ཅད་ཀྱིས་སློབ་དགོས་ཤིང། དགེ་བསྙེན་གྱི་སྡོམ་པ་བརྒྱད་པའི་འགྲེལ་
པ་དང་ཐུབ་པ་དགོངས་རྒྱན་ལས་གོ་མིའི་དགེ་བསྙེན་ཞེས་པ་ཞིག་ཀྱང་བཤད་དེ། དེ་ཡང་གོ་མི་ནི་བཙུན་པའི་མིང་སྟེ་བཙུན་པའི་ཆས་སུ་བྱས་ནས་ཇི་སྲིད་འཚོའི་བར་དུ་བསྙེན་གནས་ཀྱི་སྡོམ་པ་བླངས་ནས་བསྲུང་བ་ལ་གོ་
མིའི་དགེ་བསྙེན་ཞེས་ཕལ་ཆེན་སྡེ་པའི་ལུགས་སུ་གྲགས་པར་མཚོ་སྣ་པས་གསུངས་ཤིང། རྗེ་རིན་པོ་ཆེས་གཞུང་འདིར་དངོས་སུ་མ་གསུངས་པ་ཡང་ཐམས་ཅད་ཡོད་སྨྲ་བའི་ལུགས་མ་ཡིན་པ་ལ་དགོངས་སམ་སྙམ་
མོ། །རྗེ་བཙུན་བློ་བཟང་དཔལ་ལྡན་ཡེ་ཤེས་ཀྱིས། འགོས་ལོ་ཆེན་པོ་གོང་མའི་དགེ་བསྙེན་ཚུལ། ཞེས་གསུངས་པ་ཡང་བརྟག་གོ་    ༈    །གསུམ་པ་དགེ་ཚུལ་གྱི་སྡོམ་པའི་ངོས་འཛིན་བཤད་པ་ལ་གཉིས། དགེ་ཚུལ་གྱི་སྡོམ་

[006B] དགེ་ཚུལ་གྱི་བསླབ་བྱ་གཏན་ལ་ཕབ་པའོ།    ༈    །དང་པོ་ནི། རྩ་བ་བཞི་དང་ཡན་ལག་དྲུག་བཅུ་སྤོང་དགེ་ཚུལ་སྡོམ་པའོ། ཞེས་པས་སྟོན་ལ། དོན་ནི། མཁན་སློབ་དགེ་འདུན་དང་བཅས་པའི་དབུས་སུ་ངེས་འབྱུང་གི་
བསམ་པས་ཀུན་ནས་བསླངས་ཏེ། སྲོག་གཅོད་པ་སོགས་རྩ་བ་བཞི་དང། གར་སོགས་ཡན་ལག་དྲུག་སྟེ་སྤང་བྱ་བཅུ་ཇི་སྲིད་འཚོའི་བར་དུ་སྤོང་བར་ཁས་བླངས་པ་དེ་ནི་དགེ་ཚུལ་གྱི་སྡོམ་པའོ་ཞེས་པའོ།    ༈    །གཉིས་པ་ནི། གར་
སོགས་འཕྲེང་སོགས་རྣམ་གཉིས་དང། །གསེར་དངུལ་ལེན་དང་རྣམ་པ་གསུམ། །ཕྱེ་བས་ཡན་ལག་དྲུག་ཏུ་འགྱུར། །མཁན་པོར་གསོལ་བ་གདབ་པ་དང། །ཁྱིམ་པའི་རྟགས་ནི་སྤོང་བ་དང། །རབ་བྱུང་རྟགས་ནི་ལེན་པ་ལས།།
ཉམས་པ་རྣམ་གསུམ་བསྣན་པ་ཡིས། །སྤང་བྱ་བཅུ་གསུམ་དག་ཏུ་འགྱུར།།  ཡན་ལག་ལྷག་མ་དང་རྩ་བཞིའི་ངོས་འཛིན་གཞུང་དུ་མི་གསལ་བ་སྣང་བསྙེན་གནས་ཀྱི་སྐབས་སུ་བཤད་ཟིན་པ་ལ་དགོངས་སོ་ །། ཞེས་པས་སྟོན་ལ། དོན་ནི། སྲོག་གཅོད་པ། མ་བྱིན་པར་
ལེན་པ། མི་ཚངས་པར་སྤྱོད་པ། རྫུན་དུ་སྨྲ་བ་སྟེ་རྩ་བ་བཞི་དང། གར་སོགས་དང་འཕྲེང་སོགས་ཏེ་རྣམ་པ་གཉིས་སོ་སོར་ཕྱེ་བ་དང། གསེར་དངུལ་ལེན་པ་དང་རྣམ་པ་གསུམ་པ་དེའི་སྟེང་དུ་ཆང་འཐུང་བ། ཕྱི་དྲོའི་ཁ་ཟས་ཟ་བ། མལ་
སྟན་ཆེ་མཐོ་སྟེ་གསུམ་བསྣན་པས་ཡན་ལག་དྲུག་ཏུ་འགྱུར་ཞིང། རྩ་བཞི་ཡན་ལག་དྲུག་དང་བཅས་པ་སློབ་དཔོན་ལས་སྡོམ་པ་དངོས་སུ་བླངས་པ་ལས་འདས་པའི་སྤང་བྱའི་གཙོ་བོ་དེ་བཅུའི་སྟེང་དུ། མཁན་པོར་གསོལ་

[007A]༄༅། །བ་གདབ་པ་ལས་ཉམས་པ་དང། ཁྱིམ་པའི་རྟགས་ནི་སྤོང་བ་ལས་ཉམས་པ་དང། རབ་བྱུང་གི་རྟགས་ནི་ལེན་པ་ལས་ཉམས་པ་སྟེ་མཁན་པོ་ལས་དངོས་སུ་བླངས་པ་ལས་འདས་པ་ཉམས་པ་རྣམ་
པ་གསུམ་བསྣན་པ་ཡིས་དགེ་ཚུལ་གྱི་སྡོམ་པ་དང་འགལ་བའི་སྤང་བྱ་བཅུ་གསུམ་དག་ཏུ་འགྱུར་རོ་ཞེས་པའོ།    ༈    །བཞི་པ་དགེ་སློབ་མའི་སྡོམ་པའི་ངོས་འཛིན་བཤད་པ་ལ་གཉིས། དགེ་སློབ་མའི་སྡོམ་པ་ངོས་གཟུང་བ་
དང། དགེ་སློབ་མའི་བསླབ་བྱ་གཏན་ལ་དབབ་པའོ།    ༈    །དང་པོ་ནི། དགེ་ཚུལ་སྡོམ་པ་ཐོབ་རྗེས་སུ། །རྩ་བའི་ཆོས་དྲུག་རྗེས་མཐུན་གྱི། །ཆོས་དྲུག་སྤོང་བའི་སྡོམ་པ་ནི། །དགེ་སློབ་མ་ཡི་སྡོམ་པ་ཡིན། ཞེས་པས་སྟོན་ལ། དོན་
ནི། མཁན་མོ་དང་སློབ་དཔོན་མ་དང་དགེ་འདུན་དང་བཅས་པའི་དབུས་སུ་ངེས་འབྱུང་གི་བསམ་པས་ཀུན་ནས་བསླངས་ཏེ། སྔར་བཤད་པའི་དགེ་ཚུལ་མའི་སྡོམ་པ་རྣམ་པར་དག་པ་ཐོབ་པའི་རྗེས་སུ། ཁྲིམས་གྲོགས་
མེད་པར་ལམ་དུ་མི་འགྲོ་བ་ལ་སོགས་པ་སྤང་བྱ་སྨྱུག་མའི་ཆོས་འཛིན་པའི་རྩ་བའི་ཆོས་དྲུག་དང། གསེར་སོགས་བདག་གིར་མི་གཟུང་བ་ལ་སོགས་པ་སྤང་བྱ་གློ་བུར་བའི་ཆོས་འཛིན་པའི་རྗེས་མཐུན་གྱི་ཆོས་དྲུག་སྟེ་
སྤང་བྱ་བཅུ་གཉིས་ལོ་གཉིས་ཀྱི་བར་དུ་སྤོང་བར་ཁས་བླངས་པའི་སྡོམ་པ་དེ་ནི་དགེ་སློབ་མ་ཡི་སྡོམ་པ་ཡིན་ནོ་ཞེས་པའོ།    ༈    །གཉིས་པ་ནི། གཅིག་པུ་ལམ་དུ་འགྲོ་མི་བྱ། །ཆུ་བོའི་ཕ་རོལ་རྒྱལ་མི་བྱ། །སྐྱེས་པ་ལ་ནི་

[007B] །སྐྱེས་པ་དང་ནི་འདུག་མི་བྱ། །སྨྱན་དུ་འགྱུར་བ་མི་བྱ་ཞིང། །ཁ་ན་མ་ཐོ་འཆང་མི་བྱ། །དེ་དག་རྩ་བའི་ཆོས་དྲུག་སྤོང། །གསེར་ལ་གཟུང་བར་མི་བྱ་ཞིང། །འདོམས་ཀྱི་སྤུ་ནི་བྲེག་མི་བྱ། །བྱིན་ལེན་མ་བྱས་ཟ་མི་བྱ། །གསོག་འཇོག་བྱས་
པ་ཟ་མི་བྱ། །རྩ་སྔོན་མི་གཙང་འདོར་མི་བྱ། །ས་ནི་བརྐོ་བར་མི་བྱ་བ། །རྗེས་མཐུན་ཆོས་ནི་རྣམ་དྲུག་སྤོང། ཞེས་པས་སྟོན་ལ། དོན་ནི། ཁྲིམས་གྲོགས་མེད་པར་གཅིག་པུ་རུ་ལམ་དུ་འགྲོ་བར་མི་བྱ་བ་དང། ཆུ་བོ་ཆེན་པོའི་ཕ་རོལ་ཏུ་
བགྲོད་ཕྱིར་གཅེར་པུར་རྒྱལ་བར་མི་བྱ་བ་དང། སྐྱེས་པ་ལ་ནི་རེག་པར་མི་བྱ་བ་དང། སྐྱེས་པ་དང་ནི་སྟན་ཅིག་ཏུ་འདུག་པར་མི་བྱ་བ་དང། ཕོ་མོ་གཉིས་སྤྲོད་པ་སྨྱན་དུ་འགྱུར་བའི་ལས་ཀྱང་མི་བྱ་ཞིང། ཟླ་མོའི་ཁ་ན་མ་ཐོ་བའམ་ལྟུང་
བ་འཆབ་པར་མི་བྱ་བ་སྟེ་དེ་དག་ནི་རྩ་བའི་ཆོས་དྲུག་སྤོང་བ་ཡིན་ཅིང། གསེར་ལ་སོགས་པ་བདག་གིར་གཟུང་བར་ཡང་མི་བྱ་ཞིང། འདོམས་ཀྱི་སྤུ་ནི་བྲེག་པར་མི་བྱ་བ་དང། བྱིན་ལེན་མ་བྱས་པར་ཟ་བར་མི་བྱ་བ་དང། གསོག་
འཇོག་བྱས་པ་ཟ་བར་མི་བྱ་བ་དང། རྩ་སྔོན་དག་ཀྱང་བཅད་པར་མི་བྱ་ཞིང་མི་གཙང་བ་འདོར་བར་ཡང་མི་བྱ་བ་དང། ས་ནི་བརྐོ་བར་མི་བྱ་བ་སྟེ་དེ་དག་ནི་རྗེས་མཐུན་གྱི་ཆོས་ནི་རྣམ་པ་དྲུག་སྤོང་བ་ཡིན་ནོ་ཞེས་པའོ། །རྩ་ཚིག་དེ་དག་
ཕལ་ཆེར་ནི་ལུང་ཕྲན་ཚེགས་འགྲེལ་པ་དང་བཅས་པ་རྣམས་སུ་ཡོད་ཀྱང་འགྱུར་གྱི་དབང་གིས་ཚིག་ཟུར་འདྲ་མིན་འགའ་ཞིག་ཡོད་པར་སྣང་ངོ།    ༈    །ལྔ་པ་དགེ་སློང་མའི་སྡོམ་པའི་ངོས་འཛིན་བཤད་པ་ནི། ཕམ་བརྒྱད་ལྷག་

[008A]༄༅། །མ་ཉི་ཤུ་དང། །སྤང་བའི་ལྟུང་བྱེད་སུམ་ཅུ་གསུམ། ལྟུང་བྱེད་འབའ་ཞིག་བརྒྱ་བརྒྱད་ཅུ། །སོ་སོར་བཤགས་པ་བཅུ་གཅིག་དང། །ཉེས་བྱས་བརྒྱ་དང་བཅུ་གཉིས་ཏེ། །སུམ་བརྒྱ་དྲུག་ཅུ་རྩ་བཞི་རྣམས། །སྤོང་
བར་བྱེད་པ་དགེ་སློང་མ། ཞེས་པས་སྟོན་ལ། དོན་ནི། མཁན་སློབ་དགེ་འདུན་གྱི་སྡེ་གཉིས་དང་བཅས་པའི་དབུས་སུ་ངེས་འབྱུང་གི་བསམ་པས་ཀུན་ནས་བསླངས་ཏེ། གསོལ་བཞིའི་སྒོ་ནས་མི་ཚངས་སྤྱོད་སོགས་ཕམ་པ་
བརྒྱད་དང། སྨྱན་བྱེད་པ་སོགས་ལྷག་མ་ཉི་ཤུ་དང། འཆང་བ་སོགས་སྤང་བའི་ལྟུང་བྱེད་སུམ་ཅུ་རྩ་གསུམ་དང། རྫུན་སྨྲ་བ་སོགས་ལྟུང་བྱེད་འབའ་ཞིག་པ་བརྒྱ་དང་བརྒྱད་ཅུ་དང། གཞན་གྱི་ཁྱིམ་ནས་འོ་མ་བསླངས་ཏེ་འཐུང་
བ་སོགས་སོ་སོར་བཤགས་པར་བྱ་བ་བཅུ་གཅིག་དང། ཤམ་ཐབས་ཟླུམ་པོར་མི་བགོ་བ་སོགས་ཉེས་བྱས་བརྒྱ་དང་བཅུ་གཉིས་ཏེ་ལྟུང་བ་སུམ་བརྒྱ་དང་དྲུག་ཅུ་རྩ་བཞི་རྣམས་ཇི་སྲིད་འཚོའི་བར་དུ་སྤོང་བར་ཁས་བླངས་
ནས་ཚུལ་བཞིན་སྲུང་བར་བྱེད་པའི་སྡོམ་པ་དེ་ནི་དགེ་སློང་མའི་སྡོམ་པའོ་ཞེས་པའོ།    ༈    །དྲུག་པ་དགེ་སློང་ཕའི་སྡོམ་པའི་ངོས་འཛིན་བཤད་པ་ནི། ཕམ་པ་བཞི་དང་ལྷག་མ་ནི། བཅུ་གསུམ་སྤང་ལྟུང་སུམ་ཅུ་དང། །ལྟུང་
བྱེད་འབའ་ཞིག་དགུ་བཅུ་དང། །སོར་བཤགས་བཞི་དང་ཉེས་བྱས་ནི། །བརྒྱ་དང་བཅུ་གཉིས་བསྡོམས་པ་ཡིས། །ཉིས་བརྒྱ་ལྔ་བཅུ་རྩ་གསུམ་རྣམས། །སྤོང་བར་བྱེད་པ་དགེ་སློང་ངོ། ཞེས་པས་སྟོན་ལ། དོན་ནི། མཁན་སློབ་

[008B] ད་ལྟར་གྱི་ཆོ་ག་ཉེས་མེད་ཕུན་ཚོགས་ཀྱི་སྒོ་ནས་བསྙེན་པར་རྫོགས་ཏེ། མི་ཚངས་སྤྱོད་སོགས་ཕམ་པ་བཞི་དང། ཁུ་བ་འབྱིན་པ་སོགས་ལྷག་མ་
ནི་བཅུ་གསུམ་དང། འཆང་བ་སོགས་སྤང་ལྟུང་སུམ་ཅུ་དང། རྫུན་སྨྲ་བ་སོགས་ལྟུང་བྱེད་འབའ་ཞིག་པ་དགུ་བཅུ་དང། གྲོང་ལམ་དུ་དགེ་སློང་མ་ལས་ཟས་ལེན་པ་སོགས་སོ་སོར་བཤགས་པར་བྱ་བ་བཞི་དང། མཐང་གོས་ཟླུམ་པོར་མི་
བགོ་བ་སོགས་ཉེས་བྱས་ནི་བརྒྱ་དང་བཅུ་གཉིས་ཏེ་ཁྱོན་བསྡོམས་པ་ཡིས་ཁྲིམས་ཉིས་བརྒྱ་དང་ལྔ་བཅུ་རྩ་གསུམ་རྣམས་ཇི་སྲིད་འཚོའི་བར་དུ་སྤོང་བར་ཁས་བླངས་ནས་ཚུལ་བཞིན་སྲུང་བར་བྱེད་པའི་སྡོམ་པ་དེ་ནི་དགེ་སློང་ངོ་སྟེ་
དེའི་སྡོམ་པ་ཡིན་ནོ་ཞེས་པའོ། །དེ་ཡང་ཉེས་ལྟུང་དེ་དག་གི་སྒྲ་བཤད་ནི། སྡོམ་པ་ཉམས་པར་བྱེད་པའི་ཉེས་སྤྱོད་མཐར་ཐུག་ཡིན་པས་ན་རྩ་བ་དང། ཕ་རོལ་ཉོན་མོངས་པས་རང་ཕམ་པར་བྱས་པས་ན་ཕམ་པ་དང། གསོ་བའི་ལྷག་
མ་ཅུང་ཟད་ཙམ་ལུས་པས་ན་ལྷག་མ་དང། ཉེས་པ་དེ་ཕྱིར་བཅོས་པ་ལ་སྤང་བྲལ་སྔོན་དུ་འགྲོ་དགོས་པས་ན་སྤང་ལྟུང་དང། བྱེད་པ་པོ་ངན་འགྲོར་ལྟུང་བར་བྱེད་པས་ན་ལྟུང་བྱེད་དང། ཉེས་པ་དེ་ཕྱིར་བཅོས་པ་ལ་དགེ་སློང་སོ་སོར་
མཐོལ་བ་སྔོན་དུ་བཏང་ནས་བཤགས་དགོས་པས་ན་སོ་སོར་བཤགས་པ་དང། བྱ་བ་ལེགས་པར་མ་བྱས་པས་ན་ཉེས་བྱས་དང། ཡོན་ཏན་གོང་མ་སྐྱེ་བ་ལ་སྒྲིབ་པས་ན་སྒྲིབ་པ་དང། འབྲས་བུ་ཡི་དུ་མི་འོང་བ་འབྱིན་པས་ན་སྡིག་པ་དང། དམ་

[009A]༄༅། །པ་རྣམས་ཀྱི་སྤྱན་སྔར་ཁ་ནས་སྨྲ་མི་ནུས་པའི་ལས་ཡིན་པས་ན་ཁ་ན་མ་ཐོབ་ཞེས་བརྗོད་པ་ཡིན་ནོ།    ༈    །བཞི་པ་སོ་ཐར་གྱི་སྡོམ་པ་སྐྱེ་པའི་རྟེན་བཤད་པ་ནི། དེ་ལྟར་སོ་ཐར་རིས་བརྒྱད་པོ། །སྒྲ་མི་སྙན་པ་མ་གཏོགས་
པའི། །གླིང་གསུམ་སྐྱེས་པ་བུད་མེད་ཀྱི། །རྟེན་ལ་སྐྱེ་ཡི་ཟ་མ་དང། །མ་ནིང་མཚན་གཉིས་སོགས་ལ་མིན། ཞེས་པས་སྟོན་ལ། དོན་ནི། སྔར་བཤད་པ་དེ་ལྟར་སོ་སོར་ཐར་པའི་སྡོམ་པ་རིས་བརྒྱད་པོ་དེ་བྱང་སྒྲ་མི་སྙན་པ་གླིང་
ཕྲན་གཉིས་དང་བཅས་པ་མ་གཏོགས་པའི་འཛམ་བུ་གླིང་དང། ལུས་འཕགས་པོ་དང། བ་ལང་སྤྱོད་དེ་གླིང་གསུམ་པ་དེའི་སྐྱེས་པ་དང་བུད་མེད་ཀྱི་རྟེན་ཅན་ལ་སྐྱེ་ཡི། གྲོང་པའི་ཆོས་སྤྱོད་པའི་མཐུ་མེད་པའི་ཟ་མ་དང་
སྐྱེས་ནས་མ་ནིང། ཟླ་ཕྱེད་མ་ནིང། འཁྱུད་ལྡང་མ་ནིང། ཕྲག་དོག་མ་ནིང། ཉམས་པ་མ་ནིང་སྟེ་ཕོ་མ་ནིང་ལྔ་དང། མཚན་གཉིས་མ་ནིང། གླེ་འདམས་མ་ནིང། རྟག་ཏུ་ཟླ་མཚན་འཛག་པའི་མ་ནིང། ཟླ་མཚན་མི་འཛག་པའི་
མ་ནིང། མཚན་མ་ཙམ་ཡོད་པའི་མ་ནིང་སྟེ་མོ་མ་ནིང་ལྔ་དང། ཕོ་མོའི་དབང་པོ་གཉིས་ཀ་ཡོད་པའི་མཚན་གཉིས་པ་དང། དེར་མ་ཟད་གཞན་ཡང་མཚམས་མེད་བྱས་པ་དང། རྐུ་ཐབས་སུ་གནས་པ་དང། ལོག་ལྟ་ཅན་སོགས་
ལ་ནི་སོ་ཐར་གྱི་སྡོམ་པ་སྐྱེ་བ་མིན་ནོ་ཞེས་པའོ།    ༈    །ལྔ་པ་སོ་ཐར་གྱི་སྡོམ་པ་གཏོང་བའི་རྒྱུ་བཤད་པ་ལ་གཉིས་སྡོམ་པ་གཏོང་བའི་རྒྱུ་བཤད་པ་དངོས་དང། དེ་ལ་རང་སྡེའི་བཞེད་ཚུལ་བཤད་པའོ།    ༈    །དང་པོ་ལ་གཉིས། སོ་

[009B] སོ་སོའི་གཏོང་རྒྱུ་ཐུན་མོང་མ་ཡིན་པ་བཤད་པའོ།    ༈    །དང་པོ་ནི། སྡོམ་པ་གཏོང་བའི་རྒྱུ་ལ་གཉིས། །བསླབ་པ་ཕུལ་དང་ཤི་འཕོས་དང། །མཚན་གཉིས་བྱུང་དང་ལན་གསུམ་
གྱུར། །དགེ་རྩ་ཆད་རྣམས་ཐུན་མོང་ངོ། ཞེས་པས་སྟོན་ལ། དོན་ནི། དེ་ཡང་སོ་ཐར་གྱི་སྡོམ་པ་གཏོང་བའི་རྒྱུ་ལ་སོ་ཐར་རིས་བརྒྱད་ཀའི་གཏོང་རྒྱུ་ཐུན་མོང་བ་དང། སོ་སོའི་གཏོང་རྒྱུ་ཐུན་མོང་མ་ཡིན་པ་གཉིས་ཡོད་པ་ལས། ཡུལ་
དགེ་སློང་སོགས་ཀྱི་མདུན་དུ་བསླབ་པ་འབུལ་ལོ། ཞེས་སོགས་ཀྱི་ཆོ་ག་བརྗོད་ནས་བསླབ་པ་ཕུལ་བ་དང། ཤི་འཕོས་པ་དང། ཕོ་མོའི་མཚན་མ་གཉིས་ཅིག་ཅར་དུ་བྱུང་བ་དང། མཚན་ལན་གསུམ་དུ་གྱུར་པ་དང། དགེ་བའི་རྩ་
བ་ཆད་པ་སྟེ་ལོག་ལྟ་སྐྱེས་པ་རྣམས་ནི་ཐུན་མོང་གི་གཏོང་རྒྱུའོ་ཞེས་པའོ།    ༈    །གཉིས་པ་ནི། ཉི་ཤུ་མ་ལོན་དེར་ཤེས་དང། །བསྟེན་ཕྱིར་ཁས་བླངས་ཉིན་ཞག་འདས། །རིམ་བཞིན་དགེ་སློང་དགེ་སློབ་མ། །བསྙེན་གནས་རྣམས་ཀྱི་ཐུན་མོང་
མིན། ཞེས་པས་སྟོན་ལ། དོན་ནི། མངལ་ཤོལ་དང་བཅས་པའི་ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་ཏེ་བསྙེན་པར་རྫོགས་པ་ལས། སླར་ལོ་ཉི་ཤུ་མ་ལོན་པ་དེར་ཤེས་ཤིང་དེའི་ཚེའང་ལོ་ཉི་ཤུ་མ་ལོན་པ་དང། སྐྱེས་པ་དང་
འཁྲིག་པ་བསྟེན་པའི་ཕྱིར་ཁས་བླངས་པ་དང། ཇི་ལྟར་འཕེན་པ་བཏང་བ་ལྟར་ཉིན་ཞག་གི་མཐའ་འདས་པ་གསུམ་ནི། རིམ་པ་བཞིན་དུ་དགེ་སློང་གི་སྡོམ་པ་དང། དགེ་སློབ་མའི་སྡོམ་པ་དང། བསྙེན་གནས་ཀྱི་སྡོམ་པ་རྣམ་ཀྱི་གཏོང་

[010A]༄༅། །རྒྱུ་ཐུན་མོང་མིན་པ་ཡིན་ནོ་ཞེས་པའོ།    ༈    །གཉིས་པ་དེ་ལ་རང་སྡེའི་བཞེད་ཚུལ་བཤད་པ་ནི། རྩ་བའི་ལྟུང་བ་བྱུང་བ་དང། །དམ་པའི་ཆོས་ནི་ནུབ་པ་ལས། །སྡོམ་པ་གཏོང་ཞེས་འདོད་པའང་ཡོད། །ཁ་ཆེ་
བྱེ་བྲག་སྨྲ་བ་རྣམས། །སྡོམ་ལྡན་རྩ་ལྟུང་བྱུང་བ་ལ། །བུ་ལོན་ནོར་ལྡན་བཞིན་དུ་འདོད། ཅེས་པས་སྟོན་ལ། དོན་ནི། མདོ་སྡེ་པ་དང་ཉི་འོག་བྱེ་བྲག་སྨྲ་བ་སོགས་རྩ་བའི་ལྟུང་བ་བཞི་གང་རུང་བྱུང་བ་ལས་སྡོམ་པ་གཏོང་ཞེས་
འདོད་པ་དང། དེ་བཞིན་དུ་ཉན་ཐོས་སྡེ་པ་བཅོ་བརྒྱད་ཀྱི་ནང་ཚན་གོས་དམར་བ་སོགས་འགའ་ཞིག་དམ་པའི་ཆོས་ནི་ནུབ་པ་ལས་སྡོམ་པ་གཏོང་ངོ་ཞེས་འདོད་པའང་ཡོད་ཅིང། ཁ་ཆེ་བྱེ་བྲག་ཏུ་སྨྲ་བ་རྣམས་ནི་རྩ་ལྟུང་
བྱུང་བས་སྡོམ་པ་གཏོང་བར་མི་འདོད་དེ། སོ་ཐར་གྱི་སྡོམ་པ་རྣམ་དག་དང་ལྡན་པའི་དགེ་སློང་ལྟ་བུ་ཞིག་ལ་སྲོག་གཅོད་ལྟ་བུའི་རྩ་བའི་ལྟུང་བ་བྱུང་བ་ན། དེ་ནི་སྲོག་གཅོད་སྤོང་བའི་ཆ་ནས་ཚུལ་འཆལ་ཡིན་ཀྱང་མ་
བྱིན་ལེན་སོགས་སྤོང་བའི་ཆ་ནས་ཚུལ་ལྡན་ཡིན་ཏེ། དཔེར་ན་སྐྱེས་བུ་ཞིག་ལ་བུ་ལོན་དང་ནོར་གཉིས་ཀ་ཡོད་ན་དེ་ནི་བུ་ལོན་ཡོད་པའི་ཆ་ནས་དབུལ་པོ་ཡིན་ཀྱང་ནོར་དང་ལྡན་པའི་ཆ་ནས་ཕྱུག་པོ་ཡིན་པ་བཞིན་ནོ་ཞེས་
འདོད་ལ། དེ་བཞིན་དུ་ཐོགས་མེད་སྐུ་མཆེད་སོགས་ནི་དམ་པའི་ཆོས་ནུབ་པས་སྡོམ་པ་གཏོང་བར་མི་འདོད་དེ། དམ་པའི་ཆོས་ནུབ་ཀྱང་སྡོམ་པ་སྔར་མེད་གསར་དུ་འཐོབ་པ་མེད་ཀྱི། ཐོབ་ཟིན་གཏོང་བ་མིན་པར་བཞེད་

[010B]    ༈    །དྲུག་པ་སོ་ཐར་གྱི་སྡོམ་པ་བསྲུངས་པའི་ཕན་ཡོན་བཤད་པ་ལ་གཉིས། སོ་ཐར་གྱི་སྡོམ་པ་བསྲུངས་པའི་ཕན་ཡོན་བཤད་པ་དངོས་དང། ཕན་ཡོན་ཅན་གྱི་སྡོམ་པ་དེ་བསྲུང་བར་གདམས་པའོ།    ༈    །དང་པོ་ནི། སྡོམ་པ་དེ་དག་
བསྲུངས་པ་ལས། །གནས་སྐབས་འབྲས་བུ་ལྷ་མི་དང། །མཐར་ཐུག་འབྲས་བུ་བྱང་ཆུབ་གསུཾ། །ཐོབ་བར་འགྱུར་ཞེས་གསུངས་པའི་ཕྱིར། ཞེས་པས་སྟོན་ལ། དོན་ནི། སྔར་བཤད་པའི་སོ་སོར་ཐར་པའི་སྡོམ་པ་རིས་བརྒྱད་པོ་དེ་དག་ཚུལ་བཞིན་དུ་བསྲུངས་
པ་ལས་གནས་སྐབས་ཀྱི་འབྲས་བུ་མངོན་མཐོ་ལྷ་དང་མིའི་གོ་འཕང་དང། མཐར་ཐུག་གི་འབྲས་བུ་ངེས་ལེགས་ཉན་ཐོས་ཀྱི་བྱང་ཆུབ་དང། རང་རྒྱལ་གྱི་བྱང་ཆུབ་དང། བླ་ན་མེད་པ་ཡང་དག་པར་རྫོགས་པའི་བྱང་ཆུབ་གསུམ་
ཐོབ་པར་འགྱུར་རོ་ཞེས་མདོ་རྒྱུད་དགོངས་འགྲེལ་ཀུན་ལས་ལན་ཅིག་མ་ཡིན་པར་གསུངས་ཤིང། ཁྱད་པར་འཇུག་པ་ལས། སོ་སོའི་སྐྱེ་བོ་རྣམས་དང་གསུང་སྐྱེས་དང། །རང་བྱང་ཆུབ་ལ་བདག་ཉིད་ངེས་རྣམས་དང་
རྒྱལ་སྲས་རྣམས་ཀྱི་ངེས་པར་ལེགས་པ་དང། །མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། ཅེས་གསུངས་པའི་ཕྱིར་རོ་ཞེས་པའོ། །གཉིས་པ་ནི། བརྩོན་ལྡན་རྣམས་ཀྱིས་སོ་སོར་ཐར། །རྟག་ཏུ་གུས་པས་འབད་དེ་བསྲུང་
ཞེས་པས་སྟོན་ལ། དོན་ནི། ཕན་ཡོན་མཐའ་ཡས་པ་ཡོད་པར་གསུངས་པའི་རྒྱུ་མཚན་དེའི་ཕྱིར་དལ་འབྱོར་དོན་ཡོད་བྱ་བར་འདོད་པའི་བརྩོན་འགྲུས་དང་ལྡན་པ་རྣམས་ཀྱིས་བསྟན་པའི་རྩ་བ་སོ་སོར་ཐར་པའི་སྡོམ་པའི་བཅས་

[011A]༄༅། །མཚམས་རྣམས་རྟག་ཏུ་སྦྱོར་བ་དང། གུས་པར་སྦྱོར་བའི་བརྩོན་འགྲུས་གཉིས་ཀྱིས་རང་གི་སྲོག་ལས་ཀྱང་གཅེས་པར་བྱས་ནས་འབད་འབུང་བསྐྱེད་དེ་བསྲུང་བར་བྱའོ་ཞེས་པའོ།    ༈    །གསུམ་པ་
བཤད་པ་མཐར་ཕྱིན་པའི་ཚུལ་ལ་གཉིས། བསྟན་བཅོས་བརྩམས་པའི་དགེ་བ་བསྔོ་བ་དང། མཛད་བྱང་བཤད་པའོ།    ༈    །དང་པོ་ནི། དགེ་དེས་སྐྱེ་བར་ལུས་ཅན་རྣམས། །རྟག་ཏུ་ཚངས་སྤྱོད་ལ་གནས་ཤོག་ཅེས་པས་སྟོན་
ལ། དོན་ནི། དེ་ལྟར་འདུལ་བ་རྒྱ་མཚོའི་སྙིང་པོ་ཞེས་བྱ་བའི་བསྟན་བཅོས་འདི་བརྩམས་པ་ལས་བྱུང་བའི་དགེ་བ་ཇི་སྙེད་ཐོབ་པ་དེས་དུས་དེང་ནས་གཟུང་སྟེ་སྐྱེ་བ་ཐམས་ཅད་དུ་མཁའ་མཉམ་གྱི་ལུས་ཅན་རྣམས། རྟག་
ཏུ་དལ་འབྱོར་གྱི་རྟེན་ཐོབ་ཅིང་བསྟན་པའི་སྒོར་ཞུགས་ནས་ཚངས་པར་སྤྱོད་པའི་ཚུལ་ཁྲིམས་དྲི་མ་མེད་པ་ལ་གནས་ཏེ། རྣམ་མཁྱེན་རྒྱལ་བའི་གོ་འཕང་མྱུར་དུ་ཐོབ་པར་ཤོག་ཅིག་ཅེས་པའོ།    ༈    །གཉིས་པ་ནི། ཅེས་
སོ་སོར་ཐར་པའི་སྡོམ་པ་གཏན་ལ་དབབ་པ་འདུལ་བ་རྒྱ་མཚོའི་སྙིང་པོ་བསྡུས་པ་ཞེས་བྱ་བ་འདི་ནི། ཡུལ་གངས་ཅན་གྱི་མཐར་སྐྱེས་པའི་སྙན་ངག་མཁན་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་སྦྱར་
བའོ། །ཞེས་པས་སྟོན་ལ། དོན་ནི། དེ་ཡང་ཞིབ་ཏུ་བཤད་ན་ཅེས་ནི་ག་མཐའི་ཚིག་ཕྲད་ཡིན་ཅིང། སོ་སོར་ཐར་པའི་སྡོམ་པ་ཞེས་པའི་སྒྲ་དོན་ནི་གོང་དུ་སྨོས་ཟིན་ལ་དེ་ལྟ་བུའི་སྡོམ་པ་དེ་མ་ཐོབ་པ་ཐོབ་པར་བྱ་བ། ཐོབ་པ་

[011B] ཉམས་ན་ཕྱིར་བཅོས་པའི་ཚུལ་རྣམས་དངོས་ཤུགས་གང་རུང་གི་སྒོ་ནས་གཏན་ལ་དབབ་པ་སྟེ་འབེབས་པར་བྱེད་པའི་སྔོན་མེད་པའི་ལེགས་བཤད་མཚན་འདུལ་བའི་སྡེ་སྣོད་ཀྱི་བརྗོད་བྱ་སྤོང་བདུན་
འཁོར་བཅས་ཀྱི་ཚུལ་ཁྲིམས་ཀྱིས་ཉོན་མོངས་པ་འདུལ་ཞིང་དབང་པོ་དུལ་བར་བྱེད་པས་ན་འདུལ་བ་དང། འདུལ་བའི་སྡེ་སྣོད་དེ་ཡང་ཇི་སྐད་དུ། སོ་ཐར་གྱི་མདོ་ལས། སངས་རྒྱས་འདུལ་བ་གངས་ཅན་མཚོ། གཏིང་མཐའ་
མེད་པ་ཐམས་ཅད་ཀྱི། །གནས་པའི་སྙིང་དང་སྙིང་པོ་ནི། །སོ་སོར་ཐར་པ་འདི་ཡིན་ནོ། ཞེས་གསུངས་པ་ལྟར། དཔེར་ན་རྒྱ་མཚོ་ཆེན་པོ་ནི་གཏིང་མཐའ་དཔག་དཀའ་ཞིང་རིན་པོ་ཆེ་ཐམས་ཅད་ཀྱི་འབྱུང་གནས་ཡིན་པ་ལྟར་
དམ་པའི་ཆོས་འདུལ་བ་འདི་ཡང་དགག་སྒྲུབ་གནང་གསུམ་སོགས་བཅས་མཚམས་ཀྱི་གཏིང་མཐའ་དཔག་དཀའ་ཞིང། མངོན་མཐོ་དང་ངེས་ལེགས་ཀྱི་ཡོན་ཏན་ཐམས་ཅད་ཀྱི་འབྱུང་གནས་ཡིན་པས་ན་རྒྱ་
མཚོའི་དང། རྒྱ་མཚོ་དེའི་སྙིང་པོ་ཁྱད་པར་ཅན་ནི་ཡིད་བཞིན་གྱི་ནོར་བུ་རིན་པོ་ཆེ་ཡིན་པ་ལྟར། འདུལ་བའི་ཡང་སྙིང་པོ་ཁྱད་པར་ཅན་ནི་སོ་སོ་ཐར་པའི་སྡོམ་པ་འདི་ཡིན་ལ། འདིར་ཡང་སྡོམ་པ་དེ་རྩལ་དུ་བཏོན་ནས་འཆད་
པས་ན་སྙིང་པོ་དང། ཚིག་གི་ལོ་འདབ་ཧ་ཅང་རྒྱས་པ་མ་ཡིན་པས་ན་བསྡུས་པ་ཞེས་བྱ་བ་འདི་ནི། འཕགས་པའི་ཡུལ་རྡོ་རྗེ་གདན་གྱི་བྱང་ཕྱོགས་ཁ་བ་ཅན་གྱི་ལྗོངས་འདི་ལ་སྟོད་མངའ་རིས་སྐོར་གསུམ། བར་དབུས་

[012A]༄༅། །གཙང་རུ་བཞི། སྨད་མདོ་ཁམས་སྒང་གསུམ་རྣམས་སུ་ཡོད་པར་གྲགས་པ་ལས། ཡུལ་གངས་ཅན་གྱི་ཤར་ཕྱོགས་ཀྱི་མཐའ་སྨད་མདོ་ཁམས་སྒང་གསུམ་གྱི་ནང་ཚན་ཙོང་ཆུ་འབབ་པས་ན་
ཙོང་ཁ་སྒང་དུ་གྲགས་པ་དེར་སྐྱེས་ཤིང། སྤྱིར་གྱི་དཔལ་ལྡན་དཎྜིའི་གཞུང་ལུགས་ཀྱི་ལམ་རྣམ་པར་དབྱེ་བ་ནས་སྐྱོན་བཅུ་སྤོང་པའི་བར་ལ་ལེགས་བར་སྦྱངས་ཤིང། ཁྱད་པར་མེ་ལོང་ལས། ཤིས་བརྗོད་ཕྱག་བྱ་དངོས་
པོ་ནི། །ངེས་པར་བསྟན་པའང་དེ་ཡི་སྒོ། ཞེས་དང། དངོས་པོ་རྣམས་ཀྱི་རང་བཞིན་གང། །གནས་སྐབས་སྣ་ཚོགས་དངོས་གསལ་བྱེད། །དེ་ནི་རང་བཞིན་བརྗོད་པ་སྟེ། ཞེས་གསུངས་པ་ལྟར། བསྟན་བཅོས་འདིར་ཡང་དང་པོར་
ཤིས་བརྗོད་ཀྱི་སྒོ་དང། ཕྱག་བྱ་བའི་སྒོ་དང། དངོས་པོ་ངེས་བསྟན་གྱི་སྒོ་གསུམ་ཚང་ཞིང། དངོས་གཞི་ཡང་དོན་རྒྱན་སོ་ལྔའི་དང་པོ་རང་བཞིན་བརྗོད་པའི་རྒྱན་གྱི་སྒོ་ནས་རྗེས་སུ་བསྔགས་པའི་སྡེབ་སྦྱོར་དུ་བྱས་ལ་
དེ་ཡང་བོད་སྐད་ལ་ཡོད་པའི་ཡི་གེ་ལྕི་ཡང་ལེགས་པར་སྤེལ་ཞིང། རང་ཚིག་དང། སྔ་ཕྱི་དང། དངོས་ཤུགས་འགལ་བ་དང། ཟློས་བུར་བརྗོད་པ་དང་གྲེང་ཚིག་འདྲས་པ་སོགས་སྐྱོན་ཕྲ་མོས་ཀྱང་དབེན་ཅིང་
འདུལ་བ་ལུང་སྡེ་བཞིའི་དོན་ཐམས་ཅད་ཡི་གེ་ཉུང་ངུས་འགྲེལ་བ། དངོས་ཟིན་གྱི་དོན་གོ་སླ་ལ། བརྗོད་བྱའི་གཏིང་རྒྱལ་སྲས་མཐུ་ཆེན་དག་གིས་ཀྱང་དཔག་དཀའ་བ་ཡིན་པས་ན་དེ་མཛད་པ་པོ་ལ་སྙན་ངག་མཁན་ཞེས་

[012B]
བསླངས་ཏེ་སྦྱར་བའོ་ཞེས་པའོ། །སྨྲས་པ། འཕགས་ཡུལ་ཝ་ར་ཎ་སིའི་ནོར་འཛིན་ཆར། །རྣམ་འདྲེན་བཞི་པའི་མགུར་གྱི་བུམ་བཟང་ལས། །ལེགས་འོངས་བདེན་བཞིའི་ཆོས་ཀྱི་ཁྲུས་ཆབ་ཀྱིས། །སྐལ་བཟང་བློ་ཡི་དྲི་མ་
བཀྲུས་སོ་སྐད། དེ་ཡི་ཆོས་ཚུལ་རྒྱུ་ཆ་དཔག་དཀའི་ཕྲེང། །ཉུང་ཉུང་ཚིག་གི་སྲད་བུ་ལ་བརྒྱུས་ནས། །བླུན་བླུན་འགྲོ་བའི་མགུལ་པར་སྤུད་མཛད་པར། །འདྲེན་མཆོག་བློ་བཟང་གྲགས་པ་ཞེས་སུ་གྲགས། །གང་གསུང་འདབ་སྟོང་དབུས་
གནས་དོན་བཟང་བཅུད། །མཐར་སྐྱེས་རྐང་དྲུག་ཚོགས་ཀྱིས་མ་རྙེད་པར། །རྗེས་བརྩེ་ཡང་སྤྲུལ་གར་གྱི་རྩེད་འཇོ་ལ། །ཡོངས་འཛིན་ཉིན་མོར་བྱེད་པ་ཞེས་བརྗོད་ཀྱང། །དངོས་བསྟན་ཉམ་ཆུང་བློས་ཀྱང་རྟོགས་སླ་མདོ། །བརྗོད་བྱའི་གཏིང་
མཐའ་ཡེ་ནས་ཤེས་དཀའ་བའི། །རྒྱལ་བ་གཉིས་པའི་གསུང་རབ་འོ་མའི་མཚོ། །རྒྱས་མཛད་མཚན་མའི་མགོན་པོ་འང་ཁྱོད་ལས་ཅི། །དུས་ངན་སྙིགས་མས་ཧ་ཅང་སྦགས་དུས་ཀྱང། །རྣམ་དག་ཁྲིམས་ཀྱི་སྒོང་རྒྱ་མ་གྲོལ་བར། །ཟབ་
ལམ་རིམ་གཉིས་གླུ་དབྱངས་སྒྲོག་མཁས་པའི། །འདབ་བཟང་དེས་ནི་བདག་གི་ཡིད་རབ་འཕྲོགས། །མཛེས་མཛེས་གོས་ཀྱིས་ཟག་ཕུང་ཁབས་པ་དང། །ཞིམ་ཞིམ་ཟས་ཀྱིས་ལྟོ་བ་ཁེངས་པ་ལ། །ཟབ་ཟབ་སྙིང་པོར་སེམས་པའི་བློ་གྲོས་

[013A]༄༅། །འདི༑ །རྨོངས་རྨོངས་ཕྱུགས་ཀྱི་ཕུ་ནུ་ཡིན་པས་ན། །ཡང་ཡང་རྙེད་དཀའི་དལ་འབྱོར་མི་ལུས་འདི། །ཕངས་ཕངས་དབུལ་པོའི་ནོར་བུ་ལྟར་མཐོང་ནས། །ཐུང་ཐུང་བློ་སྣ་ལྡན་པའི་བརྩོན་འགྲུས་ཀྱིས། །ལེགས་ལེགས་
གཏན་མདུན་བསྒྲུབ་ན་མི་ལེགས་སམ། །ལྔ་བདོའི་མུན་པས་ཁྱབ་པའི་དུས་ངན་འདིར། །ཉམ་ཆུང་སྲིན་བུའི་ཁ་ཡི་འོད་སྡང་གིས། །བརྟན་གཡོའི་སྨག་རུམ་བཅིལ་བར་མི་ནུས་པས། །རང་མགོ་རང་གིས་བཏོན་ན་ཅིས་ཀྱང་ལེགས། །འདི་
ལྟར་འབད་ལས་བྱུང་བའི་ལེགས་བྱས་ནི། །རབ་དཀར་བྱ་བའི་རྗེས་སུ་འགྲོ་བ་དེ། །སྐྱེ་དགུའི་སྒྲིབ་གཉིས་ཚ་གདུང་ཡོངས་བྱང་ནས། །ཚོགས་གཉིས་ཆུ་གཏེར་འཕེལ་བའི་རྒྱུ་རུ་བསྔོ།།  ཞེས་སོ་སོར་ཐར་པའི་སྡོམ་པ་གཏན་ལ་དབབ་
པ་འདུལ་བ་རྒྱ་མཚོའི་སྙིང་པོ་བསྡུས་པའི་ཊཱི་ཀྐ་བློ་བཟང་དགོངས་དོན་གསལ་བའི་ཉིན་བྱེད་ཅེས་བྱ་བ་འདི་ནི། ཡོངས་འཛིན་མཧཱ་པཎྜི་ཏ་ཡེ་ཤེས་རྒྱལ་མཚན་དཔལ་བཟང་པོས་མཛད་པའི་རྣམ་བཤད་འདུལ་གཞུང་གསལ་བའི་སྒྲོན་མེ་ལ་བརྟེན་ནས། རྩ་བའི་བླ་མ་ངག་དབང་རྡོ་རྗེ་དཔལ་བཟང་པོའི་
 བཀའ་དྲིན་གྱིས་འཚོ་བའི་བདུན་པ་སུ་དྷ་རྨེ་ནྡྲས་ཀུན་དགའི་ལོ་ཚིམ་བྱེད་ཟླ་བའི་དམའ་ཕྱོགས་ཀྱི་རྫོགས་པ་དང་པོའི་ཉིན། བཞད་དངུལ་ཆུ་རི་ཁྲོད་དགའ་ལྡན་རྩེར་སུག་བྲིས་སུ་བགྱིས་པ་ཛ་ཡནྟུ།། །།༄༅། སྡེ་དགེའི་པར་རྐོས་ཚེ་རིང་དབང་རྒྱལ་གྱིས་པར་ཏུ་བསྡུབས་པ་དགེའོ། །ཞལ་གྲོ། །།།



﻿   ༈    །།ཨོཾ་བདེ་ལེགས་སུ་གྱུར་ཅིག། ཐམས་ཅད་མཁྱེན་པ་ལ་ཕྱག་འཚལ་ལོ། །གང་ལ་
བརྟེན་ན་བདེ་བླག་ཏུ། །ཐར་པའི་གྲོང་དུ་བགྲོད་པའི་ཐབས། །བདེ་གཤེགས་བསྟན་པའི་སྙིང་པོ་མཆོག་སོ་སོར་ཐར་ཅེས་གྲགས་པ་གང། །ངོ་བོ་དང་ནི་རབ་དབྱེ་དང། །སོ་སོའི་ངོས་འཛིན་སྐྱེ་བའི་རྟེན། །གཏོང་བའི་རྒྱུ་དང་ཕན་ཡོན་ཏེ། །རྣམ་པ་དྲུག་གིས་ཇི་བཞིན་བཤད་
ངེས་བྱུང་བསམ་པས་རྒྱུ་བྱས་ནས། །གཞན་གནོད་གཞི་དང་བཅས་པ་ལས། །ལྡོག་པ་དེ་ཡང་ལུས་ངག་ལས། །གཟུགས་ཅན་ཡིན་ཞེས་འདོད་པ་དང། །སྤོང་བའི་སེམས་པ་རྒྱུན་ཆགས་པ། །ས་བོན་དང་བཅས་ཡིན་ནོ་ཞེས། །འདོད་པའི་ཚུལ་ནི་རྣམ་པ་གཉིས། །རང་
གི་སྡེ་པ་གོང་འོག་སྨྲ། །བསྙེན་གནས་དག་བསྙེན་ཕ་མ་དང། །དགེ་ཚུལ་ཕ་མ་དགེ་སློབ་མ། །དགེ་སློང་མ་དང་དགེ་སློང་སྟེ། །སོ་སོར་ཐར་པ་རིགས་བརྒྱད་དོ། །ཁྱིམ་པའི་སྡོམ་པ་དང་པོ་གསུམ། །རབ་བྱུང་སྡོམ་པ་ཐ་མ་ལྔ། །རྩ་བ་བཞི་དང་ཡན་ལག་བཞི། །བརྒྱད་སྤོང་
བསྙེན་གནས་སྡོམ་པའོ། །མི་ཚངས་སྤྱོད་དང་མ་བྱིན་ལེན། །སྲོག་གཅོད་རྫུན་དུ་སྨྲ་བ་རྣམས། །རྩ་བ་བཞི་ཡིན་མལ་ཆེ་མཐོ། །ཆང་འཐུང་གར་སོགས་ཕྲེང་སོགས་དང། །ཕྱི་དྲོའི་ཁ་ཟས་ཡན་ལག་བཞི། །གསེད་རྐུ་སྨྲ་དང་ལོག་པར་གཡེམ། །མྱོས་འགྱུར་འཐུང་བ་ལྔ་

[061B] །དགེ་བསྙེན་གྱི་ནི་སྡོམ་པའོ། །སྣ་གཅིག་སྣ་འགའ་ཕལ་ཆེར་སྤྱོད། །ཡོངས་རྫོགས་སྤྱོད་དང་ཚངས་སྤྱོད་དང། །སྐྱབས་འགྲོའི་དགེ་བསྙེན་རྣམ་པ་དྲུག་རྩ་བ་བཞི་ལས་གཅིག་གཉིས་གསུམ། །འདོད་ལོག་མི་ཚངས་སྤྱོད་སྤོང་དང། །སྐྱབས་འགྲོ་ཙམ་གྱི་དགེ་
བསྙེན་དུ། །ཁས་ལེན་རྣམས་དང་གོ་རིམ་བཞིན། །རྩ་བ་བཞི་དང་ཡན་ལག་དྲུག་བཅུ་སྤོང་དགེ་ཚུལ་སྡོམ་པའོ། །གར་སོགས་ཕྲེང་སོགས་རྣམ་གཉིས་དང། །གསེར་དངུལ་ལེན་དང་རྣམ་པ་གསུམ། །ཕྱེ་བས་ཡན་ལག་དྲུག་ཏུ་འགྱུར། །མཁན་པོར་གསོལ་བ་གདབ་པ་
དང། །ཁྱིམ་པའི་རྟགས་ནི་སྲོང་བ་དང། །རབ་བྱུང་རྟགས་ནི་ལེན་པ་ལས། །ཉམས་པ་རྣམ་གསུམ་བསྣན་པ་ཡིས། །སྤང་བྱ་བཅུ་གསུམ་དག་ཏུ་འགྱུར། །དགེ་ཚུལ་སྡོམ་པ་ཐོབ་རྗེས་སུ། །རྩ་བའི་ཆོས་དྲུག་རྗེས་མཐུན་གྱི། །ཆོས་དྲུག་སྤོང་བའི་སྡོམ་པ་ནི། །དགེ་སློབ་མ་ཡི་སྡོམ་པ་ཡིན། །གཅིག་པུ་
ལམ་དུ་འགྲོ་མི་བྱ། །ཆུ་བོའི་ཕ་རོལ་རྐྱལ་མི་བྱ། །སྐྱེས་པ་ལ་ནི་རེག་མི་བྱ། །སྐྱེས་པ་དང་ནི་འདུག་མི་བྱ། །སྨྱན་དུ་འགྱུར་བ་མི་བྱ་ཞིང། །ཁ་ན་མ་ཐོ་འཆབ་མི་བྱ། །དེ་དག་རྩ་བའི་ཆོས་དྲུག་སྤོང། །གསེར་ལ་བཟུང་བར་མི་བྱ་ཞིང། །འདོམས་ཀྱི་སྤུ་ནི་བྲེག་མི་བྱ། །བྱིན་ལེན་
མ་བྱས་ཟ་མི་བྱ། །གསོག་འཇོག་བྱས་པ་བཟའ་མི་བྱ། །རྩྭ་སྔོན་མི་གཙང་འདོར་མི་བྱ། །ས་ནི་བརྐོ་བར་མི་བྱ་བ། །རྗེས་མཐུན་ཆོས་ནི་རྣམ་དྲུག་སྤོང། །ཕམ་བརྒྱད་ལྷག་མ་ཉི་ཤུ་དང། །སྤང་བའི་ལྟུང་བྱེད་སུམ་ཅུ་གསུམ། །ལྟུང་བྱེད་འབའ་ཞིག་བརྒྱ་བརྒྱད་ཅུ། །
སོ་སོར་བཤགས་པ་བཅུ་གཅིག་དང། །ཉེས་བྱས་བརྒྱ་དང་བཅུ་གཉིས་ཏེ། །སུམ་བརྒྱ་དྲུག་ཅུ་རྩ་བཞི་རྣམས། །སྤོང་བར་བྱེད་པ་དགེ་སློང་མ། །ཕམ་པ་བཞི་དང་ལྷག་མ་ནི། །བཅུ་གསུམ་སྤང་ལྟུང་སུམ་ཅུ་དང། །ལྟུང་བྱེད་འབའ་ཞིག་དགུ་བཅུ་དང། །སོར་བཤགས་བཞི་

[062A]༄༅། ། བཅུ་གཉིས་བསྡོམས་པ་ཡིས། །ཉིས་བརྒྱ་ལྔ་བཅུ་རྩ་གསུམ་རྣམས། །སྤོང་བར་བྱེད་པ་དགེ་སློང་ངོ། །དེ་ལྟར་སོ་ཐར་རིག་བརྒྱད་པོ། །སྒྲ་མི་སྙན་པ་མ་གཏོགས་པའི། །གླིང་གསུམ་སྐྱེས་པ་བུད་མེད་ཀྱི། །རྟེན་ལ་སྐྱེ་ཡི་ཟ་མ་དང། །
མ་ནིང་མཚན་གཉིས་སོགས་ལ་མིན། །ལྡོམ་པ་གཏོང་བའི་རྒྱུ་ལ་གཉིས། །བསླབ་པ་ཕུལ་དང་ཤི་འཕོས་དང། །མཚན་གཉིས་བྱུང་དང་ལན་གསུམ་གྱུར། །དགེ་རྩ་ཆད་རྣམས་ཐུན་མོང་ངོ། །ཉི་ཤུ་མ་ལོན་དེར་ཤེས་དང། །བསྟེན་ཕྱིར་ཁས་བླངས་ཉིན་ཞག་འདས། །རིམ་བཞིན་
དགེ་སློང་དགེ་སློང་མ། །བསྙེན་གནས་རྣམས་ཀྱི་ཐུན་མོང་མིན། །རྩ་བའི་ལྟུང་བ་བྱུང་བ་དང། །དམ་པའི་ཆོས་ནི་ནུབ་པ་ལས། །སྡོམ་པ་གཏོང་ཞེས་འདོད་པའང་ཡོད། །ཁ་ཆེ་བྱེ་བྲག་སྨྲ་བ་རྣམས། །སྡོམ་ལྡན་རྩ་ལྟུང་བྱུང་བ་ལ། །བུ་ལོན་ནོར་ལྡན་བཞིན་དུ་འདོད། །སྡོམ་པ་དེ་དག་
གསྲུངས་པ་ལས། །གནས་སྐབས་འབྲས་བུ་ལྷ་མི་དང། །མཐར་ཐུག་འབྲས་བུ་བྱང་ཆུབ་གསུམ། །ཐོབ་པར་འགྱུར་ཞེས་གསུངས་པའི་ཕྱིར། །བརྩོན་ལྡན་རྣམས་ཀྱིས་སོ་སོར་ཐར། །རྟག་ཏུ་གུས་པས་འབད་དེ་བསྲུང། །དགེ་དེས་སྐྱེ་བར་ལུས་ཅན་རྣམས། །རྟག་ཏུ་ཚངས་སྤྱོད་ལ་
གནས་ཤོག་ཅེས་སོ་སོར་ཐར་པའི་སྡོམ་པ་གཏན་ལ་དབབ་པ་འདུལ་བ་རྒྱ་མཚོའི་སྙིང་པོ་བསྡུས་པ་ཞེས་བྱ་བ་འདི་ནི། ཡུལ་གངས་ཅན་གྱི་མཐར་སྐྱེས་པའི་སྙན་དངགས་མཁན་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་སྦྱར་བའོ།།



