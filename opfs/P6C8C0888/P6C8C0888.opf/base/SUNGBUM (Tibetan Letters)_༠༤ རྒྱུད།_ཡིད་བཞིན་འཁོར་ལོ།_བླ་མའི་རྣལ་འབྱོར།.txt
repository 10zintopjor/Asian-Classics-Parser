༄༅། །རྒྱལ་བ་ཀུན་གྱི་འཕྲིན་ལས་ཀྱི་ལྷ་གཅིག་རྗེ་བཙུན་ཡིད་བཞིན་འཁོར་ལོའི་བླ་མའི་རྣལ་འབྱོར་ཐུན་མོང་མ་ཡིན་པ་དངོས་གྲུབ་བྱེ་བའི་གཏེར་མཛོད་ཅེས་བྱ་བ་བཞུགས་སོ། །

[001A] །ན་མོ་ཨཱརྱ་ཏཱ་རེ་ཡེ། རབ་འབྱམས་རྒྱལ་བའི་ཚེ་དང་ཡེ་ཤེས་སོགས། །རབ་ཏུ་སྩོལ་མཛད་ཚེ་སྦྱིན་ཏཱ་རེ་མས། །རབ་མང་འགྲོ་ལ་མཆོག་
ཐུན་དངོས་གྲུབ་སྟེར། །རབ་ཏུ་འགྱེད་པའི་དགའ་སྟོན་མྱུར་སྩོལ་ཞིག་དེ་ལ་འདིར་རྒྱལ་བ་ཀུན་གྱི་འཕྲིན་ལས་ཀྱི་ལྷ་གཅིག་རྗེ་བཙུན་ཡིད་བཞིན་འཁོར་ལོའི་བླ་མའི་རྣལ་
འབྱོར་ཟབ་མོ་ཉམས་སུ་ལེན་པར་འདོད་པའི་གང་ཟག་གིས། ལྷ་འདིའི་ཐུན་མོང་དང་ཐུན་མོང་མ་ཡིན་པའི་རྗེས་སུ་གནང་བ་ཐོབ་ཅིང་དམ་སྡོམ་ལ་གནས་པའི་རྣལ་འབྱོར་བས། ཡིད་
མཐུན་གྱི་གནས་སུ་བྲིས་འབུར་གང་རུང་གི་རྟེན་བཀྲམ་པའི་མདུན་དུ་མཆོད་གཏོར་གཙང་ཞིང་གྱ་ནོམ་པ་གཡོ་དང་བྲལ་བར་འདུ་བྱས། བདེ་བའི་སྟན་ལ་ལུས་གནད་བཅོས་ཏེ་འཁོད་ལ་དགེ་

[002A] །སེམས་ཁྱད་པར་ཅན་གྱི་ངང་ནས་སྐྱབས་སེམས་ཚད་མེད་བཞི་རྒྱུད་དང་འདྲེས་ངེས་སུ་བཏང་ལ། འདི་ལྟར། རང་མདུན་ཀུན་གསལ་དབྱིངས་སུ་སེང་ཁྲིའི་
སྟེང༑ ༑པད་ཟླའི་སྟེང་དུ་རྩ་བའི་བླ་མ་མཆོག་དབྱེར་མེད་ཡིད་བཞིན་འཁོར་ལོ་སྐུ་མདོག་དཀར། །ཕྱག་གཡས་མཆོག་སྦྱིན་གཡོན་པ་ཨུཏྤལ་བསྣམས། །
རིན་ཆེན་རྒྱན་དང་དར་གྱི་ན་བཟའ་གསོལ། །འོད་ཕུང་དབུས་སུ་རྡོ་རྗེ་སྐྱིལ་ཀྲུང་བཞུགས། །གནས་གསུམ་ཡི་གེ་གསུམ་མཚན་ཧཱུཾ་འོད་ཀྱིས། །ཡེ་ཤེས་པ་དང་དབང་
ལྷ་སྤྱན་དྲངས་ཏེ། །ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། །དབང་ལྷས་བུམ་ཆུས་དབང་བསྐུར་དྲི་མ་དག་འོད་དཔག་མེད་ཀྱིས་དབུ་ལ་བརྒྱན་པར་གྱུར། །ལུས་

[002B] །དངོས་བཤམས་ཡིད་སྤྲུལ་མཆོད་པ་མ་ལུས་འབུལ། །ཐོག་མེད་ནས་བསགས་སྡིག་ལྟུང་ཐམས་ཅད་བཤགས། །སྐྱེ་འཕགས་དགེ་བ་རྣམས་ལ་རྗེས་ཡི་རང། །འཁོར་བ་མ་སྟོང་བར་
དུ་ལེགས་བཞུགས་ནས། །འགྲོ་ལ་ཆོས་ཀྱི་འཁོར་ལོ་བསྐོར་བ་དང། །བདག་གཞན་དགེ་རྣམས་བྱང་ཆུབ་ཆེན་པོར་བསྔོ། །གླིང་བཞི་རི་རབ་ཉི་ཟླ་རིན་ཆེན་བདུན། །རིན་ཆེན་མཎྜལ་ཀུན་བཟང་མཆོད་པའི་ཚོགས། །བློ་ཡིས་
བླངས་ནས་ཨཱརྱ་ཏཱ་རེར་འབུལ། །ཐུགས་རྗེས་བཞེས་ནས་བྱིན་གྱིས་བརླབ་ཏུ་གསོལ། །ཨི་དཾ་གུ་རུ་རཏྣ་མཎྜ་ལ་ཁཾ་ནི་རྱ་ཏརྱ་མི། ཞེས་ཡན་ལག་བདུན་པ་མཎྜལ་བཅས་ཕུལ་ནས་གསོལ་བ་འདེབས་པ་ནི། བླ་མ་ཡིད་བཞིན་འཁོར་ལོ་
ལ༑ ༑གུས་པས་ཕྱག་འཚལ་སྐྱབས་སུ་མཆི། །འདི་ཕྱི་བར་དོའི་འཇིགས་ལས་སྐྱོབས། །དངོས་གྲུབ་རྣམ་གཉིས་སྩལ་དུ་གསོལ། །ཞེས་གང་མང་བརྗོད། མདུན་གྱི་བླ་མ་འཕགས་མའི་སྐུ་ལས་འོད་ཟེར་དཀར་པོའི་རྒྱུན་དང་
དེའི་ཐུགས་ཀ་ནས་ལྷ་མོ་དཀར་མོ་བདུད་རྩི་དཀར་པོས་གང་བའི་བུམ་པ་ཐོགས་པ་དཔག་ཏུ་མེད་པ་སྤྲོས་ཏེ་རང་གི་སྤྱི་བོ་ནས་དབང་བསྐུར་བས་ལུས་ཐམས་ཅད་གང་སྟེ་ནད་གདོན་སྡིག་སྒྲིབ་པར་ཆད་མི་མཐུན་པའི་ཕྱོགས་ཐམས་
ཅད་འོག་སྒོ་གཉིས་ནས་ནག་ནུར་གྱིས་ཐོན་ཏེ་དག་པར་བསམ་པ་དང། ཡང་འོད་ཟེར་འཕྲོས་ཏེ་ལུས་ཀྱི་ནང་ཐམས་ཅད་འོད་ཟེར་དཀར་པོའི་རྒྱུན་གྱིས་གང་ལུས་ངག་ཡིད་གསུམ་བདེ་ཆིལ་གྱིས་སོང་བར་བསམ་ལ། སྙིང་པོ་སྤེལ་ཚིག་

[003A]༄༅། །ཅན་ཐོག་མཐར་བརྒྱ་རྩ་རེ་དང་བར་དུ་སྙིང་པོ་ཅི་ནུས་སུ་བཟླ། ཚེ་ནོར་ལོངས་སྤྱོད་རྒྱས་པར་འདོད་ན། བླ་མ་འཕགས་མའི་སྐུའི་ཆ་ལས་འོད་ཟེར་སེར་པོ་འཕྲོས་པ་དང། ཐུགས་ཀ་ནས་ལྷ་མོ་སེར་མོ་བདུད་རྩི་སེར་བོས་གང་བའི་
བུམ་པ་ཐོགས་པ་དཔག་ཏུ་མེད་པ་སྤྲོས་ཏེ། རང་ལ་དབང་བསྐུར་བའི་བདུད་རྩིའི་རྒྱུན་གྱིས་ལུས་ཀྱི་ནང་ཐམས་ཅད་འཁྲིགས་མེར་གྱིས་གང་བས་ཚེ་དང་བསོད་ནམས་ཡོན་ཏན་ནོར་ལོངས་སྤྱོད་རིགས་བརྒྱུད་འདོད་ཡོན་ཕུན་སུམ་
ཚོགས་པ་དཔལ་གཡང་འཕེལ་ཞིང་རྒྱས་པ་དང་རང་ཉིད་བཀྲག་མདངས་གཟི་བརྗིད་ཆེ་ཆེར་རྒྱས་པར་བསམ་པ་དང། ནོར་ལོངས་སྤྱོད་མཁོ་རྒུ་ཡོ་བྱད་རིན་པོ་ཆེའི་ཆར་བབས་པས་གནས་ཁང་བང་མཛོད་ས་ཕྱོགས་ཐམས་ཅད་
གང་བར་བསམ་ལ། སྔགས་སྦེལ་ཚིག་ཅན་བཟླ། སྤེལ་ཚིག་འདོགས་ཚུལ་ནི། ཚེ་ལ། མ་མ་ཨ་ཡུ་པུ་ཥྚིཾ་ཀུ་རུ་སཱ་ཧཱ། དེ་བཞིན་བསོད་ནམས་ལ། པུཎྱེ། ལོངས་སྤྱོད་ལ། བཧོ་ག། ནོར་ལ། བྷ་སུ། ཡོན་ཏན་ལ། གུ་ན། རིགས་བརྒྱུད་ལ། ཀུ་ལ་
འདོད་ཡོན་ལ། ག་མ་གུ་ན། ཕུན་ཚོགས་ལ། ལཀྵཱིཾ༑ དཔལ་ལ། ཤྲཱི་གཡང་ལ། ལཀྵྨི་ཞེས་པ་ལྟ་བུ་དང། གཞན་དོན་དུ་བྱེད་ན། མ་མའི་ཚབ་ཏུ་ཆེ་གེ་མོ་འམ་སྦྱིན་པའི་བདག་པོ་སོགས་སྦྱར། མཇུག་ཏུ་པུཥྚིཾ་ཀུ་རུ་འདོགས་དགོས་སོ། །ཞི་
རྒྱས་ཀྱི་བཟླས་པའི་མཇུག་ཏུ། བླ་མ་ལྷའི་ཐུགས་ཀ་ནས་འོད་ཟེར་གྱི་གུར་ཁྱིམ་དྲུག་གི་བསྲུང་བ་བྱ། གཞན་དོན་དུ་བྱེད་ན། བསྒྲུབ་བྱ་རིན་པོ་ཆེའི་ཁྲི་ལ་རྒྱན་གོས་སེར་པོ་ཅན་བསམ་པ་མ་གཏོགས་དམིགས་པ་གོང་དང་འདྲ། མཇུག་ཏུ། ལྷ་མོ་ཁྱོད་ལ་གསོལ་བ་ནི།།

[003B]དགེ་བ་འདི་ཡིས་་བླ་མ་སངས་རྒྱས་་འགོད་པར་ཤོག་མདོ་དང་རྒྱུད་སྡེ་་བརྩོན་པར་ཤོག་ །ཅེས་སྒྲོལ་དཀར་བླ་མའི་རྣལ་འབྱོར་ཐུན་མོང་མ་ཡིན་པ་དངོས་གྲུབ་བྱེ་བའི་གཏེར་མཛོད་ཅེས་བྱ་བ་འདི་ནི་ཨ་བཧག་གཡས་
རུ་ཤོག་ཨུ་ལ་སི་ཐེའི་ཧུ་རལ་གྱི་གྲྭ་རིགས་བློ་བཟང་སྦྱིན་པ་ཞེས་བྱ་བས་ནན་ཏན་ཆེན་པོས་བསྐུལ་བའི་ངོར་ཆོས་མེད་རྒྱལ་ཁམས་པ་ཆོས་ཀྱི་རྡོ་རྗེས་དམ་པའི་གསུང་གི་ཉིད་ཁུ་བཏུས་ཏེ་སུག་བྲིས་སུ་བགྱིས་བ་དགེ་ལེགས་འཕེལ།། །།



