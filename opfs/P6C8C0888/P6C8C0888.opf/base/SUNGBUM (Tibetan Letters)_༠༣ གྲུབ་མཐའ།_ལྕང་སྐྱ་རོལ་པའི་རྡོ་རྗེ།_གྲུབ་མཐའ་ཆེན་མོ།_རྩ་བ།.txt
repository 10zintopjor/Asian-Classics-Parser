༄༅། །གྲུབ་པའི་མཐའི་རྣམ་པར་བཞག་པ་གསལ་བར་བཤད་པ་ཐུབ་བསྟན་ལྷུན་པོའི་མཛེས་རྒྱན་ཞེས་བྱ་བ་ལས་སྡེ་ཚན་དང་པོ་བཞུགས་སོ། །

[001A] །ད་ན་མོ་གུ་རུ་མུ་ནཱིནྡྲཱ་ཡ། གང་ཡང་རྨད་བྱུང་ཡིད་འོང་སྙིང་སྟོབས་ཟད་མི་ཤེས་པའི་སྤྱོད་པའི་རྦ་རླབས་ཆལ་ཆིལ་གཡོ་བས་རྣམ་དཀྲིགས་
པ༑ ༑ཚོགས་གཉིས་རྒྱ་མཚོ་ཆེ་ལས་ལེགས་འོངས་ཀུན་རྟོག་སྒྲིབ་པའི་སྤྲིན་བྲལ་ཟབ་ཅིང་རྒྱ་ཆེའི་ལེགས་བཤད་གཟི་འོད་འབར། །སྨྲ་བ་ངན་པའི་མུན་པ་མཐའ་
དག་མ་ལུས་འཇིག་རྟེན་རྒུད་པ་ཀུན་དང་ལྷན་ཅིག་དྲུང་ནས་འབྱིན་མཛད་པ། །ཐུབ་དབང་སྨྲ་བའི་ཉི་མ་ཚད་མའི་སྟོན་པ་གང་དེའི་ཞབས་རྡུལ་བདག་གི་གཙུག་
ཏུ་ཀུན་ཏུ་མཛེས་གྱུར་ཅིག་རྒྱལ་བའི་མྱུ་གུ་བྱེ་བའི་དབུས་ན་རྒྱལ་བའི་དམ་ཆོས་འཛིན་པ་ལ། །རྒྱལ་བའི་དབང་པོ་ཀུན་གྱིས་མགྲིན་གཅིག་རྒྱལ་བ་ཉིད་
བཞིན་རབ་བསྔགས་པ། །རྒྱལ་བའི་རྒྱལ་ཚབ་མི་ཕམ་མགོན་དང་རྒྱལ་བའི་ཡབ་གཅིག་འཇམ་དཔལ་དབྱངས། །རྒྱལ་བའི་ས་ཆེན་མ་མནན་དེ་སྲིད་རྒྱལ་བ་ད་

[002A] །ད་ཇི་བཞིན་བཤེས་སུ་བསྟེན། །རྟོགས་པར་རབ་དཀའ་ཐུབ་པའི་གསུང་གི་གནད། །རྣམ་པ་གཞན་དུ་འདྲེན་པའི་མཐའ་བཀག་ནས། །སྒྲུབ་དང་སུན་འབྱིན་རིགས་པས་
གསལ་མཛད་པ། །ཀླུ་སྒྲུབ་ཐོགས་མེད་རྗེས་འབྲངས་བཅས་ལ་འདུད། །བདེ་བར་གཤེགས་པའི་གསུང་རབ་བྱེ་བའི་གནད་ལ་ནམ་ཡང་བློ་གྲོས་འཁྲུལ་པའི་དྲི་བྲལ་ཞིང། །འཕགས་བོད་མཁས་གྲུབ་དུ་མའི་བློ་ཡིས་འབད་ཀྱང་མ་ལྕིགས་རིགས་ལམ་སྟོང་གི་སྙིང་ནས་འདུད། །མཉམ་མད་མགོན་པོ་དེ་ཡི་ལེགས་བཤད་ཀྱི། །མ་སྨད་བདུད་རྩི་མཆོག་གི་བགོ་སྐལ་ལ། །ལྷག་
རྒྱས་ལས་ཀྱང་རྣམ་པར་སངས་རྒྱས་བློ་བཟང་གྲགས་པར་བྱང་ཆུབ་བར་དུ་སྙིང་ནས་འདུད། །མཉམ་མད་མགོན་པོ་དེ་ཡི་ལེགས་བཤད་ཀྱི། །མ་སྨད་བདུད་རྩི་མཆོག་གི་བགོ་སྐལ་ལ། །ལྷག་
པར་སྤྱོད་པས་རྒྱལ་སྲས་དམ་པ་ཡི། །མཆེད་ཟླར་གྱུར་པ་དེ་དག་ཀུན་ལ་འདུད། །བློ་བཟང་རྒྱལ་བའི་ཐུགས་གསང་དཔལ་གྱི་བེའུ་ཡོངས་གཏམས་ལེགས་བཤད་ནོར་བུའི་ཕུང་པོ་ནི། །འགྲོ་ལ་ད་

[002B] །བཤད་སྒྲུབ་ཆོས་ཀྱི་རྒྱལ་མཚན་རྩེ་མོར་འགོད་མཛད་སྟོབས་བཅུ་མངའ་བའི་ཡེ་ཤེས་ཉི་མའི་དངོས། །
དྲི་མེད་ལུགས་བཟང་པདྨ་དཀར་པོའི་ཚལ་འབྱེད་གང་དེར་བདག་ཡིད་དང་བ་ལན་བརྒྱར་འཛིན། །མཁྱེན་དང་བརྩེ་བའི་དཔལ་ནི་རྒྱལ་སྲས་དམ་པ་གཞན་ལས་ཆེས་འཕགས་པས། །སྟོབས་བཅུ་
མངའ་བ་རྣམས་ཀྱང་བཏང་སྙོམས་བགྱིད་པའི་ཆེར་སྙིགས་འགྲོ་བ་ལ། །མ་སྨད་སྙིང་སྟོབས་གོ་ཆ་བརྟན་པོས་བདག་ཉིད་མགོན་པོ་ཟླ་མེད་པར། །སྟོན་མཛད་འགྲོ་བའི་བླ་མ་བློ་བཟང་བསྐལ་བཟང་
རྒྱ་མཚོར་སྙིང་ནས་འདུད། །རྟེན་འབྲེལ་མ་ལུས་ཆུ་ནང་ཟླ་བའི་སྣང་བརྙན་བཞིན་དུ་མངོན་སུམ་གཟིགས། །བདག་པས་གཞན་གཅེས་བྱང་ཆུབ་ཐུགས་འབྱོངས་ཏིང་འཛིན་མཛོད་ལ་མངའ་བརྙེས་
པ༑ ༑རྒྱལ་སྲས་སྤྱོད་པའི་ཕ་རོལ་ཕྱིན་གྱུར་ལེགས་བཤད་རིན་ཆེན་བྱེ་བའི་གཏེར། །མཉམ་མེད་དྲིན་ཅན་ངག་དབང་མཆོག་ལྡན་ཞབས་ཟུང་མགོ་བོས་ལན་བརྒྱར་མཆོད། །ཆེ་བའི་བློས་ཀྱང་ད་

[003A]༄༅། །ད་བརྒལ་དཀའ་བདེ་བར་གཤེགས་གསུང་རྒྱ་མཚོ་ཆེར། །བདེ་བླག་ཉིད་དུ་འཇུག་བྱེད་རྣམ་དཔྱོད་འཕྲུལ་གྱི་གྲུ་བོ་ཆེ། །བརྩེ་བས་སྦྱིན་པའི་ཐབས་མཁས་མཆོག་གི་བཀའ་དྲིན་
སྩོལ་མཛད་པ། །བདག་གི་བཤེས་གཉེན་བཅུ་ཕྲག་ཞབས་ཟུང་སྙིང་གི་པདྨོར་བསྟེན། །སྲིད་པའི་གཅོང་རོང་ཟབ་མོ་རུ། །བྱེ་བ་ཕྲག་བརྒྱའི་ངལ་བ་ཡིས། །རྣམ་པར་གཙེས་པའི་ངང་ཚུལ་ལ། །
ལྷག་པར་སུན་པའི་བློ་ལྡན་དག་འདི་ལས་ཐར་བའི་ཐབས་ནི་ཅི། །ཐབས་མ་ཡིན་པ་གང་ཞིག་ཡིན། །ཡང་དང་ཡང་དུ་སེམས་པ་ནི། །ལས་སུ་བྱ་བ་དམ་པ་ལགས། །ལྟོ་བ་འགེང་བའི་
ཆོ་ག་ཙམ། །སྙིང་པོར་རློམ་པའི་བགྱི་བ་ལ། །འབད་པས་བརྩོན་པ་ལྷུར་ལེན་པ། །དེ་དག་ཕྱུགས་དང་བྱེ་བྲག་ཅི། །དེ་ལྟ་ལགས་ན་ལམ་དང་ལམ་མིན་པ། །ཇི་བཞིན་འབྱེད་པ་ཡང་དག་
རིགས་པའི་ལམ། །མ་ནོར་ཇི་བཞིན་ཤེས་ལ་རག་ལས་པས། །ཚུལ་འདི་འཆད་ལ་བདག་ནི་སྤྲོ་བར་གྱུར། །སྔོན་དུས་ནོར་འཛིན་བུ་མོའི་ལྟོ་བ་རུ། །མཁས་མཆོག་བྱེ་བའི་བད་ཚལ་བཞད་ད་

[003B] །སྐལ་ལྡན་བུང་བའི་ཚོགས་རྣམས་སྤྲོ་བཞིན་དུ། །དེ་དག་འདུན་སར་ལེགས་བཤད་སྦྲང་རྩིས་ངོམས། །ད་ནི་དུས་ཀྱི་འགྱུར་བ་ནི། །སྙིགས་མར་སྤྱོད་པའི་སྲིན་མོ་ཡིས། །ཁྲོས་བའི་བཞད་གད་བསྒྲགས་པ་བཞིན། །
བློ་ལྡན་སྙིང་ལ་འཇིགས་སྐྱེད་གྱུར། །དེ་ཕྱིར་བློ་ཡི་ནུས་པ་དམན་པ་དག་རང་གི་ཉེས་པས་ནོངས་པའི་བཙོག་ཆུ་ཡིས། །དམ་པའི་ལེགས་བཤད་ཡན་ལག་བརྒྱད་ལྡན་ཆབ། །རྣམ་པར་སློད་ལ་རིངས་བ་བཞིན་དུའང་གྱུར། །
ཕྱོགས་ལྷུང་འཁྱོག་པོའི་ཡིད་ལྡན་དག་ཇི་སྲིད་རང་དང་མ་མཐུན་པ། །དེ་སྲིད་དྲང་སྲོང་མཆོག་ཉིད་ཀྱི། །གསུང་ལའང་མོས་པའི་སྐབས་མ་མཆིས། །དེས་ན་ཡང་དག་པ་དང་ལྟར་སྣང་གི་དབྱེ་བ་ཇི་བཞིན་ཕྱེད་པ་དཀོན་བསན། །
དམ་པ་རྣམས་ཀྱང་བས་མཐའི་ནགས་ཚལ་དུ། །སྙིང་ལས་ཆུང་ངུར་གཞེས་པ་ཉིད་ལ་སྤྲོ། །དེ་ཡི་ཕྱིར་ན་བདག་གིས་འདིར། །གཞན་ལ་ཕན་བསམ་རེ་བ་མེད། །བདག་ཉིད་ལེགས་པར་བཤད་པ་ལ། །གོམས་པ་ལྷུར་ལེན་
ཙམ་དུ་ཟད། །ཅི་སྟེ་རང་གི་སྟོན་དང་བསྟན་པ་ལ། །རིགས་པའི་ལམ་ནས་དྲངས་པའི་དད་པ་ནི། །ཚིག་ཙམ་མིན་པ་སྙིང་ནས་སྐྱེད་འདོད་པའི། །རྣམ་དཔྱོད་ཅན་འགའ་ཡོད་ན་ཚུལ་འདིར་ཉོན། །བདག་ཅག་རྣམས་ཀྱི་སྟོན་པ་ནི། །
རྟེན་ཅིང་འབྲེལ་པར་འབྱུང་བའི་གཏམ། །སེང་གེའི་ང་རོས་སྒྲོགས་མཛད་པ། །ཐུབ་པའི་དབང་པོ་ཞེས་བྱར་གྲགས། །མགོན་དེས་གྲོལ་བ་དོན་དུ་གཉེར་རྣམས་ལ། །གང་དུ་ཇི་ལྟར་མནར་བའི་སྡུག་བསྔལ་དང། །གང་གིས་དེ་

[004A]༄༅། །ལྟར་མནར་བའི་དེ་ཡི་རྒྱུ། །ཅི་ཞིག་དེ་ལས་ཐར་བའི་ངོ་བོ་དང། །ཅི་ཡིས་དེ་ལས་ཐར་བའི་ཐབས་རྣམས་ནི། །ཡང་དག་རིགས་པའི་ལམ་ནས་འདོམས་མཛད་པས། །ཞི་བའི་ལམ་ནི་དྲང་པོ་རབ་གསལ་
བ། །བདག་ཅག་རྣམས་ལ་མངོན་སུམ་བཞིན་དུ་གྱུར། །རྨོངས་པའི་འཁྲུལ་པས་དབྱེན་སྤྱོས་པས། །རང་གི་བློ་གྲོས་ཆེས་འཁྲུལ་བ། །སེར་སྐྱ་གཟེགས་གཟན་རྐང་མིག་སོགས། །ལོག་པའི་འདམ་དུ་བྱིང་བ་ཡི། །སྟོན་པ་དེ་དང་
དེ་དག་གི་གཞུང་ལུགས་རྣམས་ནི་ཚུལ་འདི་ཡིས། །རྟབ་པར་བསྒྲགས་པའི་ཅ་ཅོ་དང། །མཚུངས་པའི་གནས་སུ་གསལ་བར་བཀོད། །དེ་ཆེ་ཚངས་པ་ཡིས་ཀྱང་བསྒྲུན་དཀའ་བའི། །བསོད་ནམས་སྐལ་བར་ལྡན་པའི་སྐྱེ་པོ་
རྣམས། །ཐུབ་པའི་ཞལ་གྱི་སྒོ་ལས་ལེགས་འོངས་པའི། །བདུད་རྩི་མཆོག་གི་རོ་ནི་མྱོང་བས་ངོམས། །ནམ་ཞིག་མགོན་པོ་མཆོག་དེ་ནི། །ཞི་བའི་དབྱིངས་སུ་གཟིམས་པ་ན། །དེ་ཡི་བདུང་རྩིས་རབ་བསྐྱངས་པའི། །འཕགས་
པའི་ཚོགས་རྣམས་དེ་དང་དེས། །བསྟན་པ་དམ་པའི་རྒྱལ་མཚན་ནི། །སྐྱེ་བོ་དག་གི་རྩ་ལག་ཏུ། །འགྱེལ་བ་མེད་པར་བཟུང་བ་ཡིས། །ས་འདི་སྐལ་བ་བཟང་པོར་བསྒྲུབས། །གང་ཚེ་སྟོན་པའི་གསུང་ལ་རབ་ཞུགས་ཀྱང། །ཐེག་
པ་མཆོག་གི་བགོ་སྐལ་དམན་པ་འགས། །ཤིན་ཏུ་ཟབ་པའི་མདོ་དོན་མ་ལྕིག་པར། །བློ་གྲོས་དམན་པས་བཤུང་བ་དེ་ཡི་ཚེ། །རྒྱལ་བ་ཉིད་ཀྱིས་བདག་ཉིད་ཀྱི། །གསུང་རབ་འབྱེད་ལ་ཚད་མའོ་ཞེས། །བསྔགས་པའི་

[004B] །དཔལ་མགོན་ཀླུ་ཡི་དབང་པོ་ཡིས། །གསུང་རབ་ཀུན་གྱི་དྲང་དང་ངེས་པའི་དོན། །རིགས་ལམ་བྱེ་བའི་སྒོ་ནས་ལེགས་པར་ཕྱེ། །ཡོད་དང་མེད་པའི་མཐའ་བྲལ་ཟབ་མོའི་དོན། །གཞན་དུ་དྲང་དུ་མེད་པའི་བཀའ་དྲིན་མཛད། །དེ་
ཆ་རྒྱལ་བ་ཉི་མའི་གཉེན། །རང་གི་བསྟན་ལ་བགྱི་བ་ནི། །སྒྲུབ་ལ་སླར་ཡང་འོངས་པ་བཞིན། །ཐེག་མཆོག་ཚུལ་ནི་གསལ་གྱུར་ཏོ། །དེ་ནས་སྔོན་གྱི་རྒྱལ་བ་ལ། །ལྷག་པར་བྱ་བ་བྱས་པ་ཡིས། །དམ་ཆོས་འཛིན་པའི་སྨན་ལམ་མཐུ། །ཆེས་ཆེར་གྲུབ་པའི་
ཐོགས་མེད་ཀྱིས། །རྒྱལ་བའི་གསུང་རབ་ཉིད་ལ་བརྟེན་པ་ཡིས། །རྨད་བྱུང་རིགས་པའི་ལམ་ནི་གཉིས་པ་ཡི། །གཟུང་འཛིན་གཉིས་སུ་མེད་པའི་རྣམ་རིག་གི་ཤིང་རྟའི་སྲོལ་ཆེན་ལེགས་པར་ཕྱེ་ཞེས་གྲགས་ཉི་མ་ཟླ་བར་རབ་མཚུངས་པའི། །ཤིང་རྟའི་སྲོལ་
ཟུང་མཚོ་ཆེན་ལས། །ལེགས་འོངས་པཎ་གྲུབ་པད་དཀར་འཕྲེང། །འཕགས་ཡུལ་མཛེས་རྒྱན་ཚར་དུ་དངར། །ནམ་ཞིག་ལུགས་བཟང་འོ་མའི་མཚོ། །ཀཻ་ལ་ཤ་ལྗོངས་རྫིང་བུའི་ངོགས། །སྐལ་ལྡན་བསོད་ནམས་བསེར་བུ་ཡིས། །རྣམ་པར་བསྐྱོད་
ཅིང་ལུད་པ་ན། །མཁས་མཆོག་ཞི་བ་སྲུང་བ་དང། །གྲུབ་པའི་རྗེ་བ་མཚོ་སྐྱེས་ཞབས། །མི་རྗ་ཟུར་ཕུད་ལྔ་པ་ཡི། །རྣམ་འདྲེན་དད་པའི་དད་དཔོན་གསུམ། །དེར་ནི་སྐལ་ལྡན་བྱེ་བའི་བསོད་ནམས་ཀྱི། །ཀྱོ་བས་ཉེ་བར་བཀུག་བཞིན་ལྷན་ཅིག་གཞེས། །
དེ་ལས་དྲང་སྲོང་དམ་པའི་སྤྱོད་ཚུལ་ལ། །རྣམ་པར་གཞོལ་བའི་རྣམ་སད་གཞོན་ནུའི་ཚོགས། །ཇི་ལྟར་ཆོས་བཟང་འདུན་ས་ན། །མི་ཕམ་གསུང་སྐྱེས་དམ་པའི་ཚོགས། །སྙེམས་པས་རོལ་བཞིན་དེ་ན་ཡང། །དེ་ལྟའི་དགའ་བས་ཡ་མཚན་འཛིན། །རེ་

[005A]༄༅། །ཞིག་ཅིག་ན་ཚུལ་དེ་ལ། །རྣམ་པར་འཁུ་བའི་ཡིད་ལྡན་པ། །ཆུ་སྲིན་རྒྱལ་མཚན་གྱིས་མངགས་པའི། །སྐྱེ་བོ་མཁའ་འགྲོའི་གདོང་ཅན་འགས། །དྲང་སྲོང་གསུང་ཉིད་གཞན་དུ་འདྲེན་པ་ཡི། །ལྟ་ངན་མི་གཙང་སྤགས་པའི་
མཆུ་རིང་པོ། །མི་རིགས་ཐན་སྐད་སྒྲོགས་བཞིན་ལུགས་བཟད་འདིའི། །ནོར་འཛིན་འགྲམ་པར་ཕྱིས་པས་རྣམ་པར་བསླད། །དེར་ཡང་གངས་ཅན་སྐྱེ་བོ་ཡི། །བསོད་ནམས་རྟ་བདུན་གྱིས་དྲངས་པའི། །པདྨའི་ངང་ཚུལ་ཉིན་བྱེད་ནི། །དེ་ཉིད་བསལ་ཕྱིར་དེར་
ནི་ཆས། །རིགས་ཚུལ་རྡོ་རྗེའི་ཚ་ཟེར་གྱིས། །ལོག་སྨྲ་འབྱུང་པོའི་བྱ་ཚོགས་ཀྱི། །ཀླད་པའི་བུམ་པ་དྲལ་བྱས་ཤིང། །ཐུབ་བསྟན་འདབ་བརྒྱ་བཞད་པར་མཛད། །དེ་ནས་དུས་རིང་ཞིག་ན་དེ་ལྟའི་ཡ་མཚན་དགེ་ལེགས་ནོར་བུའི་དཔྱ། །སྐྱེས་བུའི་
བསོད་ནམས་ཟོང་གིས་འགུགས་པའི་དུས་ཀྱི་དབལ་ནི་རྟུལ་བ་ན། །རིག་པའི་སྔགས་ནི་བརླང་པོར་འཛིན་པའི་སྤྱོད་ཚུལ་དྲི་མའི་ར་རི་ཡིས། །ཡང་དག་ལྟ་སྤྱོད་ཤེལ་གྱི་གོང་བུ་རྙོག་པོར་བགྱིད་ལ་མངོན་དུ་ཕྱོགས། །སླར་ཡང་དུས་དམན་གཤོང་བུ་རུ། །འགྱེལ་
བའི་ལུགས་བཟང་ཧ་རིའི་ལྗོན། །གྱེན་དུ་སློང་བའི་རིག་སྔགས་མཁན། །སྨོན་ལམ་མཐུ་གྲུབ་ལྷའི་བླ་མས། །དད་པའི་བ་དན་ཕྱང་ཕྲུལ་ནི། །སྙིང་སྟོབས་བརྟན་པོས་བཟུང་བ་གང། །རྣམ་གནོན་ཚུལ་གྱི་ངོས་དག་ཏུ། །ལན་ཅིག་མིན་པར་གཡབས་པ་ལས། །
ལྔ་རིག་ནོར་བུའི་དྲ་བ་བྱང་ཆུབ་ཐུགས་ཀྱི་སྨན་མཆོག་དང། །ལྷན་ཅིག་ཐུགས་གསང་དཔལ་གྱི་བེའུ་ཡོངས་གཏམས་ཕུལ་བྱུང་ཞབས། །བདག་གིས་འདིར་ནི་རྒྱལ་བའི་མཛད་པ་ངེས་པར་སྒྲུབ་སྙམ་དུ། །བཀྲ་ཤིས་རྐང་པ་དལ་གྱིས་བགོམས་པས་དེར་ནི་ལྷགས་

[005B] །ཤིན་ཏུ་ཞི་བའི་སྤྱོད་ཚུལ་གོས། །རྣམ་པར་བགོས་པའི་དམ་པ་དེས། །དྲང་པོར་སྨྲ་བའི་ལམ་གསུམ་འབབ། །ཞལ་གྱི་སྒོ་ལས་རྣམ་པར་སྐྱུགས། །ལོག་པའི་ཚད་ཚིང་དྲུངས་ཕྱུང་ནས། །དྲང་སྲོང་ལམ་བཟང་པདྨའི་ཚལ། །མྱུར་བར་སྐྱེད་བསྲིངས་
དགའ་སྟོན་གྱིས། །རྫོགས་ལྡན་དཔལ་མོ་སླར་ཡང་བཀུག་འཇིག་རྟེན་བླང་དོར་སྟོན་པའི་མིག་གཅིག་པུ། །སྐྱེས་མཆོག་རིན་ཆེན་བཟང་པོའི་དཔལ་མངའ་དང། །གསང་བ་བླ་མེད་ཆོས་ཀྱི་རྡོ་རྗེའི་མཛོད། །བློ་གྲོས་སྙིམ་པར་ཐོགས་པའི་སྒྲ་སྒྱུར་སོགས། །
འཁོར་ལོ་བཞི་ལྡན་དམ་པ་འགས། །འཕགས་ཡུལ་ཆོས་ཀྱི་བང་མཛོད་ལས། །བློ་ཡི་ནུས་པས་ཅི་ཐེག་གི་དམ་ཆོས་ནོར་བུ་རྣམ་པར་བླངས། །ཐུབ་བསྟན་དཔྱིད་ཀྱི་དཔལ་མོ་ནི། །དབུས་འགྱུར་ཚལ་ལས་རྣམ་འཕོས་པ། །ཁ་བ་རི་པའི་ས་ཕྱོགས་སུ། །གཏན་
དུ་འཁྱིལ་བའི་རྩེ་དགའ་བཟུང། །རྣམ་པར་དགེ་བའི་རྨད་བྱུང་ཟུར་མིག་མ། །ལོག་པར་བགོམས་པའི་སྐྱེས་བུའི་གོམས་སྟབས་ལ། །རངས་པར་མ་གྱུར་ད་ནི་འདི་ཉིད་ལས། །གཞན་དུ་འགྲོ་སྙམ་འཁྱོག་པོར་བགྲོད་པ་ན། །སྟོབས་བཅུ་མངའ་བའི་རྗེ་བོར་གྱུར་པའི་ཡབ་
གཅིག་མཁྱེན་པའི་གཏེར་དེ་ནི། །མྱུར་བ་མྱུར་བར་དབང་སྡོན་ཟུར་ཕུད་གསེར་ཞུན་ཁུ་བས་རབ་བྱུགས་ནས། །ཐུབ་བསྟན་མཛེས་དགའ་མ་ཡི་ཡིད་ཀྱི་བརྟན་པ་ཉམས་པར་མི་འགྱུར་སླད། །དག་བའི་ཞིང་གི་མཁའ་ལས་གངས་རིའི་སྨན་ལྗོངས་ངོགས་སུ་ལྡིང་བཞིན་
གཤེགས། །གང་གི་མཁྱེན་པའི་ལྷུན་པོ་ཡིས། །ཤེས་བྱའི་དཀྱིལ་འཁོར་མཐའ་དག་ནི། །ཡུངས་འབྲུའི་ཚད་དུ་བྱས་པ་ཡིས། །རྒྱལ་བ་རྣམས་ཀྱང་སྐྱེངས་ཞེས་གྲགས། །བདེ་བར་གཤེགས་གཞུང་ཆུ་ཀླུད་བྱེ་བ་ནི། །དེ་ཡི་བློ་གྲོས་རྫིད་བུ་འགེང་བའི་སླད། །

[006A]༄༅། །ཉིན་མཚན་ཀུན་ཏུ་འབད་པས་བབས་གྱུར་ཀྱང། །གང་ཐུགས་ར་བར་དོག་པའི་སྐབས་མ་མཆིས། །དེ་ཡི་ཞལ་གྱི་པདྨོ་ལས། །ལེགས་འོངས་ལེགས་བཤད་སྦྲང་རྩི་ཡིས། །ངོམས་པའི་མཁས་གྲུབ་རྐང་དྲུག་ཚོགས། །རིགས་
པའི་དར་དིར་སྒྲོག་པ་ཡིས། །ཛའ་ཏིའི་རྐང་འཐུང་འཁྲིགས་བ་ནས། །ཆུ་ཡི་མཛོད་འཛིན་སྔོ་སངས་མའི། །རལ་པ་རྣམ་པར་འགོངས་པའི་བར། །བར་མཚམས་མེད་པར་འགེངས་པར་བྱས། །ཅིར་ཡང་མི་སེམས་ཆུ་ཤིང་ལ། །སྙིང་པོར་རེ་བའི་བྱིས་པ་ཡིས། །
རང་མཚང་སྒྲོག་པའི་ཅ་ཅོ་རྣམས། །མིང་གི་ལྷག་མ་ཉིད་དུ་གྱུར། །ཐབས་ཤེས་གཤོག་ཟུང་རྣམ་པར་བསྐྱོད་པ་ཡིས། །སྲིད་པའི་རྒྱ་མཚོའི་ཕ་རོལ་ཕྱིན་བྱེད་པ། །རྒྱལ་སྲས་ངང་པའི་ཁྱུ་ཚོགས་འདི་མཐོང་བས། །བདུད་སྡེའི་ཡིད་ལ་མྱ་ངན་དཀའ་ཐུབ་
བསྟེན། །ཐུབ་པའི་དབང་པོ་ཀླུ་ཡི་ཞབས། །འཇམ་དཔལ་དབྱངས་ཞེས་གྲགས་རྣམས་ཀྱིས། །གསང་བའི་གཏམ་ནི་མ་ལུས་པ། །འདི་ཉིད་སྲས་དང་བཅས་ལ་བསྟན། །གནའ་དུས་མཁས་གྲུབ་གསེར་རིའི་འཕྲེང། །ཡ་མཚན་བརྗིད་བག་ཆེ་རྣམས་ཀྱང། །
ཉི་མའི་དྲུང་ན་མེ་ཁྱེར་དང། །མཚུངས་པའི་གནས་ལ་འདི་ཡིས་བཀོད། །འདུལ་བ་འབུམ་སྡེའི་གཞུང་གི་དོན། །ལག་ཏུ་ལེན་པའི་རིམ་པ་ཡང། །འདི་ཉིད་ཁོ་ནའི་བཀའ་དྲིན་གྱིས། །གངས་རིའི་ཁྲོད་དུ་རྫོགས་པར་གསལ། །རིག་པའི་དབང་ཕྱུག་ལས་
འོངས་པའི། །རིགས་པའི་གློག་འཕྲེང་སྟོང་དག་ཀྱང། །འདི་ཡི་ཞལ་གྱི་ཆུ་འཛིན་ལས། །ཉམས་འགྱུར་བྱེ་བས་རྫོགས་པར་འཁྱུག་ཕྱི་ནང་གྲུབ་མཐའི་ཁྱད་པར་གྱི། །ཕྲ་བའི་གནས་རྣམས་རེ་རེ་བཞིན། །རིགས་ལམ་བརྒྱ་ལས་ལེགས་དྲངས་པ། །

[006B] །རྒྱལ་ཡུམ་སྦས་དོན་སྙིང་པོའི་བཅུད་བཟང་པོ། །རིམ་པ་བདུན་གྱི་རྒྱ་ཡིས་བཅིངས་པ་ཡང། །འདི་ཡིས་དཀའ་བ་མེད་པར་ལེགས་བཀྲོལ་ནས། །བློ་ལྡན་སྙིང་གི་བདུད་རྩི་ཉིད་དུ་མཛད། །མཐའ་དང་བྲལ་བའི་ལྟ་བ་
ཟབ་མོ་དང། །དཔག་པར་དཀའ་བའི་གསང་སྔགས་བླ་མེད་ཚུལ། །སུས་ཀྱང་གསལ་བར་མ་ནུས་གནས་དེ་ནི། །འདི་ཡིས་མངོན་སུམ་བཞིན་དུ་འགྲོ་ལ་བསྟན། །སྙིགས་མ་ལས་ཀྱང་ཆེས་སྙིགས་མའི། །ངང་ཚུལ་མངོན་པར་བརྟས་གྱུར་ཀྱང། །ཐུབ་
པའི་གསུང་གི་གསང་བ་ནི། །ད་དུང་མ་ཉམས་འདི་ཡི་དྲིན། །དེ་ཕྱིར་འདི་ཡི་རིང་ལུགས་ནི། །ཐུབ་པའི་གཏམ་གྱི་ཚུལ་ཡིན་ཏེ། །འདི་ལས་གཞན་དུ་གྱུར་པ་དག་བྱིས་པ་འདྲིད་པའི་ཟློས་གར་ཡིན། །དེ་ལྟ་ལགས་ན་ད་དུང་ཚུལ་འདི་ལ། །ཚུལ་བཞིན་
སྤྱོད་པའི་བགོ་སྐལ་སྨོས་ཅི་དགོས། །ལེགས་པར་མོས་པའི་སྐལ་བའང་ཕྲ་བ་རྣམས། །ངེས་པར་རང་གི་ལས་ཀྱིས་ནོངས་ལས་ཅི། །དེ་ཕྱིར་གང་ཞིག་མཁས་པའམ། །འོན་ཏེ་མི་མཁས་པ་ཡང་རུང། །རང་རང་ནུས་པ་ཅི་ཡོད་ཀྱིས། །ཚུལ་འདི་ཉིད་ལ་
འཇུག་པར་རིགས། །རིགས་པས་ལེགས་པར་གྲུབ་པའི་ལུགས། །བློ་ལྡན་རྣམས་ཀྱི་འཇུག་ངོགས་ཏེ། །མི་རིགས་པའམ་ཐེ་ཚོམ་གྱི། །གནས་ལ་དཔྱོད་ལྡན་སུ་ཞིག་འཇུག་སྡེ་སྣོད་གསུམ་གྱི་དགོངས་པའི་དོན། །འགལ་བ་མེད་ཅིང་ལེགས་གནས་
པ༑ ༑གང་དུ་ངེས་པར་ཡོད་པ་དེ། །དྲང་སྲོང་ཆེན་པོའི་བསྟན་པ་ཡིན། །བསླབ་པ་གསུམ་གྱི་སྒྲུབ་པ་ནི། །སྐྱོན་དང་བྲལ་བར་ལེགས་གནས་པ། །གང་གི་ཕྱོགས་ལ་མཆིས་གྱུར་པ། །དེ་ནི་སངས་རྒྱས་བསྟན་པ་ཡིན། །ཐབས་དང་ཤེས་རབ་ལེགས་འབྲེལ་

[007A]༄༅། །ཞིང༑ ༑སྟོང་ཉིད་སྙིང་རྗེའི་སྙིང་པོ་ཅན། །གང་དུ་ལེགས་པར་གནས་གྱུར་པ། །དེ་ནི་ཐེག་ཆེན་བསྟན་པ་ཡིན། །མཐའ་དང་བྲལ་བའི་ལྟ་བ་དང། །དཔྱད་འཇོག་ཆ་མཉམ་སྒམ་བ་དང། །མདོ་སྔགས་བཤད་སྒྲུབ་འགལ་མེད་སྦྱོད། །
དེ་ནི་བསྟན་པ་སྐྱོན་མེད་ཡིན། །ཐོས་བསམ་ཕྱོགས་སུ་མ་སོང་ཞིང། །གཞུང་ལུགས་གདམས་པར་ཤར་བ་ཡིས། །མཉན་འོས་རིགས་པའི་ལམ་སྨྲ་བ། །དེ་ཉིད་ལ་ནི་མཁས་པ་ཟར། །ཉོན་མོངས་དབལ་ནི་ཆོགས་པ་དང། །རང་དང་གཞན་རྒྱུད་འདུལ་བར་
ནུས། །ལྟ་སྒོམ་འཁྲུལ་བྲལ་གདངས་ལྡན་པ། །དེ་ཉིད་ལ་ནི་གྲུབ་པ་ཟར། །མཁས་པས་གྲུབ་པ་མ་བཅོམ་ཞིང། །གྲུབ་པས་བཙུན་པ་མ་བཅོམ་པར། །བསྟན་ལ་ཕན་པ་སྒྲུབ་པ་ལ། །སྐྱེས་བུ་དམ་པ་ཞེས་ཀྱང་ཟེར། །དེ་ཕྱིར་གང་ལ་འཇུག་པར་བྱ་བའི་
གནས། །དེ་ལ་ཇི་ལྟར་འཇུག་པར་བྱ་བའི་ཚུལ། །ཞུགས་ལས་འབྲས་བུ་ཇི་ལྟར་འབྱུང་བ་རྣམས། །མ་ནར་ཤེས་པ་མདུན་མའི་གཙོ་བོ་ཡིན། །དེ་ལྟར་རྒྱལ་བའི་བསྟན་པ་ཡི། །རིམ་པ་ཅུང་ཟད་བརྗོད་པ་འདི། །འཆད་པར་འགྱུར་བའི་བསྟན་བཅོས་ཀྱི། །ངོ་
མཚར་གཏམ་གྱི་གླེང་གཞི་ཡིན། །གང་གི་ཟབ་བརླིད་དམ་གནག་བློ་ཡི་རྒྱ་མཚོ་གཏིང་མཐའ་བྲལ་བཞིན་སྣང་བའི་འཇུག་ངགས་སུ། །མཐའ་ཡས་ལེགས་བཤད་བྱ་བའི་ཆུ་ཀླུང་རིགས་ལམ་དབུ་བའི་འཛུམ་པ་ཅི་ཡང་རྒོད་བཞིན་དུ། །རྒྱུན་ཆད་མེད་པར་
འབབ་པའི་དགའ་བ་སྙིང་ལ་གནས་པ་དེ་ཡི་ཁ་ཡི་སྒོ་དག་ལས། །དུས་མཐའ་འདིར་ཡང་ལེགས་བཤད་འོད་འཕྲེང་བྱེ་བ་འགྱེད་པའི་ཡ་མཚན་འདི་ལ་ད་ལྟས་ཤིག་གང་ཡང་བདག་ལགས་སུ་འདོད་པའི་བློ་གྲོས་ཀྱི་ནོར་དང་ལྡན་པ་རྣམས་ནི་ཇི་ལྟར་ན་བདག་

[007B] དེའི་ཐབས་ཡང་དག་པ་ནི་གང། ཐབས་མ་ཡིན་པ་ནི་གང་སྙམ་དུ་སོ་སོར་རྟོག་ཅིང་དཔྱོད་པ་ལ་འཇུག་
པར་རིགས་ཏེ། གྲོལ་བ་དོན་དུ་གཉེར་བ་རྣམས་ཀྱི་ལས་སུ་བྱ་བའི་གཙོ་བོ་ནི་འདི་འབའ་ཞིག་ཏུ་ཟད་པའི་ཕྱིར་རོ། །དེ་བས་ན་ཐུབ་པ་ཉི་མའི་གཉེན་གྱི་བསྟན་པ་ཁོ་ན་ཐར་འདོད་ཀྱི་འཇུག་ངགས་བླ་ན་མེད་པ་ཡིན་པར་ངེས་པ་གཏིང་ནས་རྙེད་པ་ལ་ལུགས་འདི་ཉིད་
གང་ལས་ཁྱད་པར་དུ་འཕགས་པའི་གྲུབ་པའི་མཐའ་དག་གི་ཚུལ་དང། དེ་ལས་ཇི་ལྟར་ཁྱད་པར་དུ་འཕགས་པའི་ཚུལ་རྣམས་འོལ་སྤྱི་ཙམ་མ་ཡིན་པར་ཤེས་དགོས་ཏེ། གཞན་དུ་ན་བདག་ཅག་གི་སྟོན་པའི་ལུགས་ནི་ཆེས་ཁྱད་པར་དུ་འཕགས་པའོ་ཞེས་
སྨྲས་ཀྱང་ཚིག་ཙམ་དུ་ཟད་པར་འགྱུར་བའི་ཕྱིར་དང། རང་གི་སྟོན་པ་དང་བསྟན་པ་ལའང་རིགས་པའི་ལམ་ནས་དྲངས་པའི་དད་པ་བརྟན་པོ་མི་སྐྱེ་བའི་ཕྱིར་རོ། །དོན་གྱི་དབང་འདི་གཟིགས་ནས་དབུ་མ་རྒྱན་ལས། བློ་ནོར་ལྡན་པས་ལུགས་གཞན་ལ། །ཇི་
ལྟར་སྙིང་པོ་མེད་མཐོང་བ། །དེ་ལྟར་དེ་དག་སྐྱོབ་པ་ལ། །གུས་པ་ཤིན་ཏུ་སྐྱེ་བར་འགྱུར། །ཞེས་དང། ཁྱད་པར་འཕགས་བསྟོད་ལས། མུ་སྟེགས་གཞན་གྱི་གཞུང་ལུགས་ལ། །ཇི་ལྟ་ཇི་ལྟར་རྣམ་བསམས་པ། །དེ་ལྟ་དེ་ལྟར་མགོན་ཁྱོད་ལ། །བདག་གི་
ཡིད་ནི་དང་བར་གྱུར། །ཅེས་སོ། །དེས་ན་རང་གཞན་གྱི་གྲུབ་པའི་མཐའ་རྣམས་ཀྱི་རྣམ་པར་བཞག་པ་ཆ་ལོང་ཙམ་ཞིག་འདིར་བྲི་བར་བྱའོ། །དེ་ལ་གཉིས། སྤྱིའི་རྣམ་པར་བཞག་པ་དང། སོ་སོའི་རྣམ་པར་བཞག་པའོ། །དང་པོ་ལ། གྲུབ་མཐའི་སྒྲ་དོན་

[008A]༄༅། །ངོ་བོ། །ཕྱི་ནང་གི་ཁྱད་པར། མིང་གི་རྣམ་གྲངས། གྲངས་ངེས་དང་ལྔ། དང་པོ་ནི། སྤྱིར་གྲུབ་མཐའི་ཐ་སྙད་མདོ་ལས་ཀྱང་གསུངས་ཤིང། སིངྡྡྷྱཱ་ཞེས་པའི་སྐད་ཀྱི་བྱིངས་ལས་བསྟན་བཅོས་དང་དམ་ཚིག་དང་ཡང་དག་པ་རྟོགས་
པ་སོགས་ལ་འཇུག་པར་བཤད་ཀྱང་འདིར་ནི་རང་གི་བློ་ངོར་ཡང་དག་པའི་གནས་ལུགས་སམ་དོན་གྱི་གནས་ཚུལ་ནི་འདི་ཉིད་ལས་གཞན་དུ་མེད་དོ་སྙམ་དུ་རིགས་པས་གྲུབ་པའམ་ཐག་བཅད་པའི་ཆ་ལ་བྱ་སྟེ། སིངྡྡྷི་གྲུབ་པ་དང། ཨྣཏ་མཐའ་ཡིན་ནོ། །གཉིས་བ་
ནི། རྣམ་རྟོག་གིས་སྒྲོ་བཏགས་པའི་ཆ་གཞན་བཟློག་ནས་རང་གི་བློ་ངོར་རིགས་པས་དོན་གྱི་གནས་ཚུལ་ཡང་དག་པར་གྲུབ་པ་ཉིད་གྲུབ་མཐའི་ངོ་བོའོ། །ཚུལ་དེ་རིགས་པའི་ལམ་ནས་སྨྲ་བས་ན་གྲུབ་མཐའ་སྨྲ་བའོ། །དེ་ཡང་སེམས་ཅན་གྱི་རིགས་ནི་གཉིས་ཏེ་
གྲུབ་པའི་མཐའ་ལམ་ཞུགས་པ་དང་ཞུགས་པའོ། །དང་པོ་ནི། །རིགས་པས་སྦྱར་བའི་གཞུང་ལུགས་ལམ་བརྟན་པར་རང་དགར་ཚེ་འདིའི་བདེ་བ་ཙམ་དོན་དུ་གཉེར་བའོ། །ཕྱི་མ་ནི་དེ་ཙམ་གྱིས་ཆོག་པར་མི་འཛིན་པར་རང་གི་བློ་ངོར་འཐད་པས་སྦྱར་བའི་གཞུང་ལུགས་
ལ་བརྟེན་ནས་དངོས་པོའི་གནས་ཚུལ་ལ་དཔྱད་ནས་བླང་དོར་བྱེད་པ་རྣམས་ཡིན་ཏེ། ཕྱི་ནང་གི་གྲུབ་མཐའ་སྨྲ་བ་རྣམས་ཀྱི་ཐ་ཤལ་བ་མུ་སྟེགས་རྒྱང་འཕེན་པས་ཀྱང་ཕྱི་ནང་གི་རྒྱུ་འབྲས་རྣམས་ཡོད་མེད་དཔྱོད་པ་ལ་ཞུགས་ནས་རིགས་པ་ལྟར་སྣང་ལ་ཡང་དག་པའི་
རིགས་པར་རློམས་ནས་རང་གི་གཞུང་འཛུགས་པའི་ཕྱིར་རོ། །གསུམ་པ་ནི། ཕྱི་ནང་གི་ཁྱད་པར་ཙམ་ནི་དཀོན་མཆོག་གསུམ་སྐྱབས་གནས་ཡང་དག་ཏུ་ཁས་ལེན་པ་ལ་ཆོས་འདི་པ་དང་དེ་ལྟར་ཁས་མི་ལེན་པ་ལ་ཆོས་འདེ་པ་མ་ཡིན་པར་འཇོག་པ་ཡིན་ལ་

[008B] ཁྱད་པར་ཤེས་པ། ཁས་བླངས་པ། གཞན་དུ་མི་སྨྲ་བ་བཞིའི་སྒོ་ནས་སྐྱབས་སུ་འགྲོ་བའོ། །ཕྱི་ནང་གི་ཁྱད་པར་སྐྱབས་འགྲོས་འབྱེད་པ་འདི་ནི་
དཔལ་ཤནྟི་པ་དང་མཉམ་མེད་ཇོ་བོ་ཆེན་པོ་དང་རྗེ་བདག་ཉིད་ཆེན་པོའི་བཞེད་པ་ཡིན་ཏེ་གནད་ཤིན་ཏུ་ཆེའོ། །འོ་ན་སངས་རྒྱས་འཕགས་པའི་ཐུགས་རྒྱུད་ན་སྐྱབས་སུ་འགྲོ་བའི་བློ་ཡོད་དམ་ཞེ་ན་རང་ཉིད་འཇིགས་པ་མཐའ་དག་ལས་གྲོལ་ཟིན་མོད་ཀྱང་སྤྱིར་མི་
གནས་པའི་མྱང་འདས་སྲིད་ཞིའི་འཇིགས་པ་ལས་སྐྱོབ་པའི་སྐྱབས་ཡང་དག་པར་གྲུབ་པའི་ཚད་མ་ནི་ཡོད་པས་མི་འགལ་ལོ། །འོན་ཀྱང་ཕྱི་ནང་གི་གྲུབ་མཐའ་སྨྲ་བའི་ཁྱད་པར་ན་དཀོན་མཆོག་གསུམ་སྐྱབས་གནས་ཡང་དག་ཏུ་ཁས་ལེན་པར་མ་ཟད་ལྟ་བ་བཀར་
བཏགས་ཀྱི་ཕྱག་རྒྱ་བཞི་ཁས་ལེན་པའི་གྲུབ་མཐའ་སྨྲ་བ་ནི་རང་སྡེ་དང། དེ་ལྟར་ཁས་མི་ལེན་པའི་གྲུབ་མཐའ་སྨྲ་བ་ནི་གཞན་སྡེར་འཇོག་པ་ཡིན་ཏེ། རང་སྡེ་གནས་མ་བུ་པས་བརྗོད་དུ་མེད་པའི་གང་ཟག་ཁས་ལེན་ཚུལ་དང། དེ་གྲུབ་མཐའ་གང་དུ་གཏོགས་
པའི་ཚུལ་དཔྱད་པ་ནི་འོག་ཏུ་འཆད་པར་འགྱུར་རོ། །གཞན་དག་ན་རེ། གང་སྐྱབས་སུ་འགྲོ་བ་དེས་ནི་ངེས་པར་ཕྱག་རྒྱ་བཞི་ཁས་ལེན་དགོས་ཏེ། མྱ་ངན་ལས་འདས་པའི་ངོ་བོ་དང་དེ་ཐོབ་བྱེད་ཀྱི་ཐབས་རྣམས་ཚད་མས་ངེས་ནས་སྐྱབས་སུ་འགྲོ་དགོས་པའི་ཕྱིར་རོ། །
དེས་ན་ཁྱད་པར་ཕྱི་མ་སྦྱར་བས་ཅི་ཞིག་བྱ། གང་གསུམ་ལ་སྐྱབས་སུ་འགྲོ་བ་དེ་ནི་གྲུབ་མཐའ་སྨྲ་བ་པོར་ཡང་འགྱུར་བར་དེས་སོ་ཞེ་ན་མ་ཡིན་ཏེ། དད་པ་ཙམ་གྱི་དབང་དུ་བྱས་ནས་སྐྱབས་སུ་འགྲོ་བ་དང་འཁོར་བ་མཐའ་དག་ལ་ཡིད་འབྱུང་བ་མ་ཡིན་པས་ཀྱང་རང་

[009A]༄༅། །ཉིད་ངན་འགྲོའི་འཇིགས་པ་ལས་སྐྲག་ནས་སྐྱབས་སུ་འགྲོ་བ་ཙམ་འཛིན་པའི་དགེ་བསྙེན་དུ་གྱུར་པ་ཡོད་པའི་ཕྱིར་དང། ཇི་སྲིད་ཕྱག་རྒྱ་བཞིའི་ཚུལ་རིགས་པའི་ལམ་ནས་སྨྲ་བས་མ་ཡིན་པ་དེ་སྲིད་དུ་ཆོས་འདི་བའི་གྲུབ་མཐའ་སྨྲ་བར་
མི་འཇོག་པའི་ཕྱིར་རོ། །ཟུར་ཕྱི་མ་ནི་འཇམ་དཔལ་གྲགས་པས། བྱེ་བྲག་སྨྲ་དང་མདོ་སྡེ་པ། །རྣལ་འབྱོར་སྤྱོད་པ་དབུམ་པའི། །གྲུབ་མཐའ་གང་ཞིག་ཆོས་སོགས་ཀྱི། །ཆིགས་བཅད་སངས་རྒྱས་ཕྱག་རྒྱས་བཏབ། །ཅེས་སོ། །དེ་བཞིན་དུ་མདོ་རྒྱུད་དུ་མ་
ཞིག་ལས་ཕྱི་ནང་གི་གྲུབ་མཐའི་ཁྱད་པར་ལྟ་བས་འབྱད་པར་གསུངས་ཏེ་མ་སྤྲོས་སོ། །བཞི་པ་ནི། གཞན་སྡེ་དང། ཕྱི་རོལ་བ་དང། ཆོས་འདི་པ་མ་ཡིན་པ་དང། མུ་སྟེགས་བྱེད་རྣམས་ནི་རྣམ་གྲངས་ཏེ། ཆོས་འདི་པ་དང། རང་སྡེ་དང། ནང་བ་དང་
སངས་རྒྱས་པ་རྣམས་ནི་རྣམ་གྲངས་སོ། །མུ་སྟེགས་ཀྱི་སྒྲ་དོན་ནི། ཁྱད་པར་འཕགས་བསྟོད་ཀྱི་འགྲེལ་པ་ལས། མུ་སྟེགས་ནི་ཐར་པ་དང། མཐོ་རིས་ཀྱི་ལམ་སྟེ། དེ་སྟོན་པར་བྱེད་པའི་བསྟན་བཅོས་ལ་མུ་སྟེགས་ཞེས་བྱ་ལ། དེ་བྱེད་བས་ན་མུ་སྟེགས་
བྱེད་དོ། །ཞེས་རང་ངར་ཐར་པ་དང་མཐོ་རིས་ཀྱི་ལམ་མ་མ་འཇུག་དོགས་སམ་ཐབས་སུ་འདུ་ཤེས་པའི་ཚུལ་དེ་སྟོན་པའི་བསྟན་བཅོས་འཛིན་པ་དང་སྤེལ་བ་ལ་མུ་སྟེགས་བྱེད་དུ་བཤད་དེ་སྒྲ་བཤད་པ་ཙམ་ཡིན་གྱི་ཁྱབ་པ་ནི་མིན་ནོ། །ལ་ལ་དག། གཞི་འགྲེལ་
ལས། གང་དག་ལ་ཆུ་ཀླུང་དུ་འཇུག་པའི་ཐར་པའི་ལམ་ཡོད་པ་འདི་དག་ནི་མུ་སྟེགས་ཅན་ནོ། །ཞེས་པའི་དོན་དུ་བསམས་ནས། འཇུག་འགས་ཁྲུས་དང་སྟེགས་བུ་བྱས་ཏེ། དོར་ཞུགས་བ་ཐར་པ་སྟེ་བདེ་འགྲོའི་རྒྱུར་སྨྲ་བ་དེ་བྱེད་པས་མུ་སྟེགས་བྱེད་ཅེས་བྱ་

[009B] གཞིང་གྲེལ་གྱི་ལུང་དེ་མུ་སྟེགས་ཅན་གྱི་སྒྲ་བཤད་ཡིན་མིན་བརྟག་ཅིང་གང་དག་ཐར་བ་མུ་དང་དེའི་སྟེགས་ཁད་ཉེ་བའི་ལམ་བྱེད་པས་མུ་སྟེགས་བས་ཞེས་ཟེར་བ་ཡང་འཐད་པར་མ་མཐོང་སྟེ། ཏིརྠི་ཀའི་སྒྲ་འཇུག་དོགས་སུ་འཇུག་པར་སྒྲ་སྦྱོར་བམ་
གཉིས་ལས་བཤད་མོད་ཀྱང་དེ་ཙམ་གྱིས་སྒྲ་བཤད་པ་ལ་གོ་དོན་ཅི་ཡང་མེད་དོ། །ལྔ་པ་ནི། གཞན་སྡེ་ལ་རིག་བའི་དབང་ཕྱུག་གིས། ལོག་པའི་ལམ་ལ་མུ་མེད་ཕྱིར། །ཞེས་གསུངས་བ་ལྟར། ལམ་དང་ལམ་མ་ཡིན་པ་རྣམ་པར་འབྱེད་པའི་བློ་གྲོས་དང་བྲལ་
བ་རྣམས་ཀྱི་ལྟ་བ་ངན་པ་ལ་འདི་འབྱུང་དང་འདི་མི་འབྱུང་ཞེས་པའི་ཁ་ཚོན་གཅོད་དཀའ་བས་མཐའ་ཡས་མོད། མདོ་སྡེ་ལས་ཡ་མཚན་ཅན་གྱི་ལྟ་བ་དགུ་བཅུ་རྩ་དྲུག་དང། ལུང་མ་བསྟན་གྱི་ལྟ་བ་བཅུ་བཞི། ལྟ་ངན་དྲུག་ཅུ་རེ་གཉིས་དང། དམ་པ་མིན་
པའི་ལྟ་བ་ཉེར་བརྒྱད་དང། ལྟ་ངན་ཉི་ཤུ་སོགས་བཤད་ལ། སློབ་དཔོན་ལེགས་ལྡན་འབྱེད་ཀྱི་རྟོག་གེ་འབར་བ་ལས། དེ་ཡང་ལྟ་བའི་དབྱེ་བ་བརྒྱ་རྩ་བཅུར་གྱུར་ལ་དེའི་ཐད་ཀྱི་དབྱེ་བ་ནི། སངས་རྒྱས་པ་དང། འཛིན་པ་མེད་པ་དང། འཚོ་བ་པ་དང་
ལོ་མ་ཅན་དང། གཙང་སྦྲ་ཅན་དང། ཁྱབ་འཇུག་པ་དང། ཁྱབ་འཇུག་སམས་བ་པ་དང། དབྱི་གུ་གསུམ་བ་དང། ཀོ་ལྤགས་དུམ་བུ་ཅན་དང། མཉམ་པར་དཔྱོད་པ་དང། ལྷ་མཆོག་བ་དང། ཆོས་ཀྱི་མཆོག་སྦྱིན་ཅན་དང། གདུང་བ་ཅན་དང་
ལག་པ་གདུང་བ་ཅན་དང། རྒྱལ་པོར་སྨྲ་བ་དང། རྒན་པོར་སྨ་བ་དང། མེ་ཡོ་ཨ་ཏི་རི་དང། རིགས་དང་རྗེས་སུ་མཐུན་པ་དང། བཅིངས་ནས་འདུག་པ་དང། འཁོར་ལོ་སྐྱོང་བ་དང། རལ་གནས་པ་དང། རྒྱལ་པོའི་བསོད་སྙོམས་ཅན་དང། གླང་པོའི་

[010A]༄༅། །རྒྱལ་མཚན་ཅན་དང། ཀློག་ཅན་དང། ནང་ཅན་དང། རྟ་འདུལ་བ་དང། ཀ་ལན་ཏ་ཀ་པ་དང། སྣོད་གཙང་མ་ཅན་དང། སློང་མོས་རྒྱུ་བ་དང། ཡན་ལག་ཐམས་ཅད་རལ་ཀའི་ནང་དུ་གཏུམ་པ་དང། སྒྲོན་མ་ལྷག་པ་ཅན་དང་
གསེར་ཅན་དང། གྲུབ་པར་སྨྲ་བ་དང། དབང་པོ་ཆེན་པོ་དང། ཞ་ཉེ་ཅན་དང། ནམ་མཁའ་འབྱུང་བ་དང། ཤིང་རྟ་མང་པོ་ཅན་དང། དོན་ཐམས་ཅད་པ་དང། བསམ་གཏན་ལ་དགའ་བ་དང། ཆོས་ཅན་པ་དང། ཟས་གྲང་མོ་ཅན་དང། ཕྲག་པའི་གོས་
ཅན་དང། ཕྲུ་བ་གཅིག་པ་དང། བྱང་ཕྱོགས་ཀྱི་འགྲམ་ན་གནས་པ་དང། ལྷོ་ཕྱོགས་ཀྱི་འགྲམ་ན་གནས་པ་དང། དུང་གི་སྒྲ་ཅན་དང། ལྷ་རྟེན་སྦྱིན་མའི་བུ་དང། ལུས་ལ་གནོད་པ་མེད་པ་དང། ཀུན་ཏུ་གནོད་པ་མེད་པ་དང། སྣ་ཚོགས་ལྟ་བ་དང་
ཀ་ཀན་འདའ་བ་དང། གཅོད་པ་བ་དང། ལྷའི་གྲོང་བ་དང། གོས་མེད་པ་དང། ས་ཁུང་ན་གནས་པ་པ་དང། ཟླ་བ་ཕྱེད་པ་པ་དང། ཆོས་སེམས་པ་དང། མ་ལ་གུས་པ་པ་དང། ཕ་ལ་གུས་པ་པ་དང། ཟླ་བ་ཤར་བ་པ་དང། ཉི་མ་ཤར་བ་པ་དང། ལག་
པར་ཟ་བ་པ་དང། སྙིང་གིས་འཚོ་བ་དང། འདས་པར་གྱུར་པ་པ་དང། ཕུང་པོ་གསུམ་པ་དང། གཉིས་པ་དང། གསུམ་གྱིས་འཚོ་བ་དང། འཇུག་པ་པ་དང། གྲངས་ཅན་གྱི་རྣལ་འབྱོར་ཅན་དང། འུག་པ་པ་དང། ནགས་ན་གནས་པ་དང། བེའི་ཁ་
ནས་པ་དང། བ་ལང་ཁྱི་ལུགས་དང། ཚངས་པར་སྤྱོད་པ་དང། སྤྱོད་པ་པོ་དང། ཕྱུགས་བདག་པ་དང། གཽ་ཏམ་པ་དང། ཞིབ་མ་ཅན་དང། ཤིན་ཏུ་ཁྲུས་བྱས་པ་དང། མཚེའུ་ཡི་འགྲམ་ན་གནས་པ་དང། འཚོ་བ་པ་དང། འཁོར་བ་ལས་གྲོལ་བ་དང་

[010B] འཐོར་བྱེད་པ་དང། བར་དྭ་ཅེ་པ་དང། བ་ཤའི་གྲངས་ཅན་པ་དང། བ་དན་འཇའ་བ་པ་དང། ལྷ་མཆོད་པ་པ་དང། གཞན་ལ་མི་འདུད་པ་དང། གོས་ཀྱི་དུམ་བུ་ཅན་དང། འུག་པའི་གཤོག་པ་ཅན་དང། ལན་གསུམ་དུ་ཆུར་འཇུག་
པ་དང། འགལ་བར་མི་བྱེད་པ་དང། མེས་པོ་ཅན་དང། མཁའ་ལྡིང་པ་དང། ཁྱིམ་གྱི་ར་བ་ན་གནས་པ་པ་དང། མཆོག་གིས་མཆོག་པ་དང། གཅེར་བུ་གཉེན་གྱི་བུ་པ་དང། འགེངས་བྱེད་པ་དང། དགེ་སྦྱོང་བ་དང། ཀ་ཏ་ཡའི་བུ་དང། ལྷག་སྤྱོད་ཀྱི་བུ་
དང། བ་ལང་གི་བརྟུལ་ཞུགས་ཅན་དང། རི་དྭགས་ཀྱི་བརྟུལ་ཞུགས་ཅན་དང། རྟའི་བརྟུལ་ཞུགས་ཅན་དང། ཁྱིའི་བརྟུལ་ཞུགས་ཅན་དང། གསོལ་བ་མི་འདེབས་པའི་བརྟུལ་ཞུགས་ཅན་དང། ཞིབ་མོའི་བརྟུལ་ཞུགས་ཅན་དང། མོའི་བརྟུལ་ཞུགས་
ཅན་དང། གཞོན་ནུའི་བརྟུལ་ཞུགས་ཅན་དང། མཐོང་བའི་ཆོས་ལ་མྱ་ངན་ལས་འདས་པར་སྨྲ་བ་དང། ཆུ་ལས་སྐྱེས་པའི་ཕྲེང་བ་ཅན་དང། སོའི་རྟུན་བརྡུངས་ཅན་དང། རྡོ་འཐག་པ་པ་དང། ཡང་དག་པར་ཁྲུས་བྱེད་པ་དང། ཆུས་ཡང་དག་པར་ལྟ་བ་
དང། སྐྱེད་གནས་དག་པ་པ་དང། ལས་ཀྱིས་དག་པ་པ་དང། ཆུ་ལ་བྱི་འཛུལ་བྱེད་པ་དང། དགོན་པ་པ་དང། ས་དང་ཆུ་དང། མེ་དང་རླུང་དང། ནམ་མཁའ་སེམས་ཡོད་པར་ལྟ་བ་ལ་སོགས་པ་ལྟ་བ་སུམ་བརྒྱ་དྲུག་ཅུ་རྩ་གསུམ་པོ་ཐམས་ཅད་ཀྱང་རྒྱུད་
ནས་འོངས་པ་རྒྱུན་ཅད་པ་མེད་པས་ཐམས་ཅད་ཀྱང་རང་གི་དམ་ཚིག་ལས་གྲགས་པའི་ལུང་གིས་བསྔགས་པར་བརྗོད་པ་ལ་ཤིན་ཏུ་དཔའ་བས་རྒོལ་བར་བྱེད་དོ། །ཞེས་འབྱུང། ལེགས་ལྡན་ཕྱི་མར་གྲགས་པའི་དབུ་མ་རིན་ཆེན་སྒྲོན་མ་ལས་ཀྱང་ལྟ་བའི་དབྱེ་བ་

[011A]༄༅། །སུམ་བརྒྱ་སོགས་ཡོད་ཚུལ་བཤད་མོད། དེ་ཐམས་ཅད་ཀྱང་རྟག་པ་དང་ཆད་པར་སྨྲ་བ་གཉིས་སུ་འདུ་བར་མདོ་རྒྱུད་དུ་མ་ལས་གསུངས་ཤིང་ཤིང་རྟ་ཆེན་པོ་དག་གིས་བཞེད་དོ། །བོད་ཀྱི་མཁས་པ་སྔ་མ་པལ་ཆེ་བའི་གཞུང་
ལས་གྲངས་ཅན་པ། ཕུར་བུ་པ། བྱེ་བྲག་པ། རིག་པ་ཅན་པ། གཅེར་བུ་པ་སྟེ་རྟག་པར་སྨྲ་བའི་རྟོག་གེའི་སྡེ་ལྔ་དང། ཆད་པར་སྨྲ་བ་རྒྱང་འཕེན་པ་སྟེ་སྡེ་དྲུག་ཏུ་བཤད་ལ། ཁ་ཅིག་ནི་རྒྱང་འཕེན་པ། གྲངས་ཅན་པ། ཁྱབ་འཇུག་པ། དབང་
ཕྱུག་པ། གཅེར་བུ་པ་སྟེ་ལྔར་མུ་སྟེགས་པ་ཀུན་འདུས་སོ་ཞེས་ཟེར་རོ། །ཕྱིས་ཀྱི་རང་རེའི་མཁས་པ་དག་དེ་རྣམས་བཀག་ནས་སྤྱིར་གཞན་སྡེ་ཉེར་ལྔ་ཡོད་པ་དང་བོད་དུ་འགྱུར་བའི་གཞུང་རྣམས་སུ་གསལ་བར་བཤད་པ་བཅུ་གཉིས་སུ་བཞེད་ཅིང་
སློབ་དཔོན་ཞི་བ་འཚོའི་ཚད་མའི་དེ་ཁོ་ན་ཉིད་བསྡུས་པ་དང་ཀུན་བཏུས་རྩ་འགྲེལ་སོགས་ལ་བརྟེན་ནས་ཆད་སྨྲ་གཅིག་དང་རྟག་སྨྲ་བཅུ་གཅིག་གི་རྣམ་གཞག་གསུངས་སོ། །སྔོན་དང་ཕྱིས་ཀྱི་མཁས་པ་དེ་དག་ཕལ་མོ་ཆེས་མུ་སྟེགས་པའི་ལུགས་དེ་དག་
ཐམས་ཅད་ཀྱི་རྩ་བ་ནི་གྲངས་ཅན་པ་དང་གཞན་རྣམས་དེ་ལས་གྱིས་བར་འདོད་ཅིང་དེ་ཡང་འཇུག་པ་ལས། ཟ་པོ་རྟག་དངོས་བྱེད་པོ་མིན་པའི་བདག་ཡོན་ཏན་བྱ་མེད་མུ་སྟེགས་རྣམས་ཀྱིས་བརྟགས། །དེ་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་
ཅན་རྣམས་ལུགས་ནི་ཐ་དད་འགྱུར། །ཞེས་པ་རྩ་འགྲེལ་གྱི་དགོངས་པར་འདོད་དོ། །འོན་ཀྱང་འཇུག་པ་རྩ་འགྲེལ་གྱི་དོན་ནི་གྲངས་ཅན་པས་བཏགས་པའི་བདག་དེའི་ཁྱད་པར་ཅུང་ཟད་སྣོན་འབྲིའི་ཚུལ་མི་འདྲ་བ་ཐ་དད་པ་ལ་བརྟེན་ནས་མུ་སྟེགས་པ་གཞན་

[011B] དེ་ཡང་གྲངས་ཅན་གྱིས་བཏགས་པའི་བདག་རིགས་པས་འགོག་ཚུལ་ཤེས་
ན་མུ་སྟེགས་གཞན་རྣམས་ཀྱིས་བདག་གི་ཁྱད་པར་བཏགས་པ་རྣམས་འགོག་ཚུལ་ཤེས་སླ་བར་དགོངས་ནས་དེ་ལྟར་གསུངས་པ་ཡིན་ནོ། །དེ་ཡང་འཇུག་པ་རང་འགྲེལ་ལས། བདག་གི་ཁྱད་པར་ཅུང་ཟད་ཅུང་ཟད་ལ་བརྟེན་ནས་མུ་སྟེགས་ཅན་རྣམས་ཀྱི་ལུགས་
ཕན་ཚུན་ཐ་དད་པར་འགྱུར་རོ། །ཞེས་གསུངས་པ་དང། རྗེ་བདག་ཉིད་ཆེན་པོས་འཇུག་པའི་རྣམ་བཤད་དུ་རང་འགྲེལ་གྱི་ལུང་དེ་དྲངས་ནས་དེའི་མཇུག་ཐོགས་སུ་ཞེས་གསུངས་པས་གཞུང་དེའི་ལུགས་ཀྱི་གྲངས་ཅན་དེའི་དབྱེ་བ་ལ་བརྟེན་ནས་མུ་སྟེགས་ཀྱི་ལུགས་སོ་སོར་
གྱེས་པར་འཆད་པ་ནི་དོན་མ་གོ་བའོ། །ཞེས་གསུངས་སོ། །དེས་ན་གྲངས་ཅན་གྱི་ལུགས་ལས་མུ་སྟེགས་གཞན་རྣམས་གྱེས་པར་འདོད་པ་འཇུག་པ་རྩ་འགྲེལ་དང། རྗེ་བདག་ཉིད་ཆེན་པོ་ཡབ་སྲས་ཀྱི་དགོངས་པར་འཆད་པ་ནི་ཞིབ་ཏུ་མ་བརྟགས་པའོ། །
འཇུག་པ་རྩ་འགྲེལ་དང་རྗེ་ཡབ་སྲས་ཀྱིས་གྲངས་ཅན་པས་ཤེས་བྱ་ཉེར་ལྔ་འདོད་ཚུལ་བཤད་ཀྱི་མུ་སྟེགས་པའི་ལུགས་ཉེར་ལྔ་ཡོད་པར་མ་བཤད་ལ། ལང་ཀར་གཤེགས་པའི་མདོ་ལས་གཞན་སྡེ་ཉེར་ལྔར་བཤད་ཅེས་གསུངས་པ་ཡང་མདོ་དེར་མུ་
སྟེགས་པའི་འདོད་པ་བརྗོད་པའི་སྐབས་སུ་ཁ་ཅིག་ཅེས་པ་ཉེར་གཉིས་ལས་མ་བྱུང་ཞིང་དེའི་དང་པོ་ལ་གསུམ་དུ་ཕྱེ་ཡང་ཉེར་ལྔ་མ་ཚང་བར་འདུག་པས་འགིག་དཀའོ། །རྩ་ཤེའི་ཊཱིཀ་ཆེན་དང་སྟོང་ཐུན་ཆེན་མོར་གྲངས་ཅན་ལས་གྱེས་པ་ཉེར་ལྔ་ཡོད་པའི་

[012A]༄༅། །ཚིག་གཅིག་བྱུང་མོད་ཀྱང་མུ་སྟེགས་པའི་ལུགས་ཐམས་ཅད་གྲངས་ཅན་ལས་གྱེས་པ་དང་སྤྱིར་མུ་སྟེགས་པའི་ལུགས་ཉེར་ལྔར་གྲངས་ངེས་པར་མ་གསུངས་སོ། །དེས་ན་སྤྱིར་མུ་སྟེགས་པའི་ལུགས་མང་དུ་ཡོད་པ་རྣམས་ཀྱི་གཞུང་
མང་པོ་བོད་དུ་མ་འགྱུར་བ་དང་གོང་དུ་བཤད་པ་ལྟར་ལྟ་བ་ངན་པ་གྲངས་ཀྱིས་མི་ལང་བ་ཡོད་པས་ན་གཞན་སྡེ་ལ་མཐའ་གཅིག་ཏུ་གྲངས་ངེས་ཚུལ་རྗེ་བདག་ཉིད་ཆེན་པོ་ཡབ་སྲས་ཀྱི་གསུང་རབ་རྣམས་སུ་མ་བྱུང་བས་གྲངས་ངེས་གཟུང་དུ་འཆད་པར་མི་འདོད་
ལ༑ མུ་སྟེགས་ཀྱི་ལུགས་བྱུང་བའི་རིམ་པ་ནི་ཁྱད་པར་འཕགས་བསྟོད་ཀྱི་འགྲེལ་པ་ལས་བསྐལ་པ་དང་པོའི་དུས་ཀྱི་ཚེ་ལོ་ཆད་མེད་པ་ན་བྲམ་ཟེ་སེར་སྐྱ་ཞེས་བྱ་བ་ཞིག་གིས་གྲུབ་པའི་མཐའ་རྣམ་པར་བཞག་པའི་བསྟན་བཅོས་བརྩམས་པར་བཤད་པ་
དང། སློབ་དཔོན་ལེགས་ལྡན་འབྱེད་ཀྱི་རྟོག་གེ་འབར་བ་ལས། དེ་ཡང་འདི་སྐད་གྲག་གོ་མཆོད་འོས་ཀྱིས་རང་གི་འཁོར་འདུས་ཤིང་ཚོགས་པ་གྲངས་ཅན་ལ་སོགས་པ་མུ་སྟེགས་བྱེད་རྣམས་ལ་རང་གི་བློས་བརྟགས་པའི་གྲུབ་པའི་མཐའ་ཐམས་
ཅད་བྱིན་ཟིན་པ་དང། དེ་ནས་ཕྱིས་ཚངས་པ་ཡང་ཕྱིན་པར་གྱུར་པ་ན། དེས་དེ་ལ་སྨྲས་པ། ཚངས་པ་ཆེན་པོ་བདེ་བར་བྱོན། །ཤིན་ཏུ་འཕྱི་བར་འདིར་འོངས་སོ། །བསྟན་བཅོས་ཐམས་ཅད་བྱིན་ཟིན་པས། །ཁྱོད་ཀྱིས་རིག་བྱེད་འདི་ལོངས་ཤིག་
ཅེས་བྱ་བ་དང་ཞེས་གསུངས་པས་སེར་སྐྱ་དང་མཆོད་འོས་ཀྱི་གཞུང་སྔ་བར་མངོན་ཞིང་འོན་ཀྱང་མུ་སྟེགས་གཞན་རྣམས་དེ་དག་ལས་གྱེས་པའི་ཁྱབ་པ་ནི་མེད་དེ། དྲང་སྲོང་རྣམས་ཀྱིས་རང་རང་གི་བློས་སྙོམས་འཇུག་དང་རྟོག་གེ་ལ་བརྟེན་པའི་གྲུབ་པའི་

[012B] །བདག་ཅག་གི་སྟོན་པའི་དུས་སུ་ནི། རེངས་བྱེད་ཀྱི་བུ་ལྷག་སྤྱོད་ལ་སོགས་པ་སྙོམས་འཇུག་པ་དྲུག་བྲམ་ཟེ་རྒྱུས་རྒྱལ་ལ་སོགས་པ་རྗེས་སྒྲེག་པ་དྲུག་འོད་སྲུངས་
རྫོགས་བྱེད་ལ་སོགས་པ་རྟོག་གེ་པ་དྲུག་སྟེ། མུ་སྟེགས་ཀྱི་སྟོན་པ་བཅོ་བརྒྱད་ཡོད་པར་བཤད་དོ། །དེས་ན་འདིར་ནི་དེ་དག་ལས་གྲགས་ཆེ་བ་རྣམས་ཀྱི་ལུགས་འཕགས་ཡུལ་པཎ་ཆེན་རྣམས་ཀྱིས་འགོག་ཚུལ་མདོ་ཙམ་འཆད་པར་འདོད་པས། ཆད་
པར་སྨྲ་བ་ནི། རྒྱང་འཕེན་པ་དང། རྟག་པར་སྨྲ་བ་ནི་གྲངས་ཅན་པ། ཚངས་པ་བ། ཁྱབ་འཇུག་པ། དཔྱོད་པ་བ། དབང་ཕྱུག་པ། བྱེ་བྲག་པ། རིག་པ་ཅན་པ། གཅེར་བུ་པ་སྟེ་བརྒྱད་དུ་བསྡུ་བར་བྱ་སྟེ། གཞུང་ལ་ལར་སེར་སྐྱ་པ་དང་གྲངས་
ཅན་པ་སོ་སོར་བཤད་ཀྱང་ནང་གསེས་ཀྱི་དབྱེ་བ་ཡིན་པས་མི་འགལ་ཞིང་མཁས་པའི་དབང་པོ་ཀ་མ་ལ་ཤཱི་ལ་སོགས་ཀྱིས་དེ་གཉིས་དོན་གཅིག་ཏུ་བཤད་པའི་ཕྱིར་དང། བརྡ་སྤྲོད་པ། རིག་བྱེད་མཐའ་པ། གསང་བ་པ་རྣམས་ནི་ཚངས་པ་པའི་འདོད་
པ་དང་ཕྱོགས་མཐུན་པ་དང་ཚངས་པ་སྟོན་པར་བྱེད་པ་དང་ཚངས་པའི་ལུང་ལ་བརྟེན་པར་མཚུངས་པའི་ཕྱིར་ལོགས་སུ་མ་བགྲང་ངོ། །རང་གི་སྡེ་པ་ནི། བྱེ་བྲག་སྨྲ་བ་དང། མདོ་སྡེ་པ་དང། སེམས་ཙམ་པ་དང། དབུ་མ་པ་སྟེ་བཞིར་གྲངས་ངེས་པར་
མདོ་རྒྱུད་དུ་མ་ནས་བཤད་ཅིང་ཁྱད་པར་རྡོ་རྗེ་སྙིང་འགྲེལ་ལས། སངས་རྒྱས་པ་ཡི་བཞི་པ་དང། །ལྔ་པ་ཐུབ་པའི་དགོངས་པ་མིན། །ཞེས་གྲངས་ངེས་པར་བཤད་ཅིང་སློབ་དཔོན་འཕགས་པ་ལྷས། སངས་རྒྱས་ཆོས་ནི་རྣམ་པ་བཞིར། །ཡིད་འདོད་

[013A]༄༅། །རྣམས་ཀྱིས་མངོན་མཐོང་སྟེ། །བྱེ་བྲག་སྨྲ་ལ་སོགས་པའི་ལམ། །བཤད་པའི་དེ་ཉིད་སྒྲུབ་པ་པོ། །ཞེས་གསུངས་སོ། །བྱུང་བའི་རིམ་པ་ནི་ལ་ལ་དག་བཀའ་བསྡུ་བ་གསུམ་པའི་རྗེས་སུ་བྱེ་བྲག་སྨྲ་བ་དང་མདོ་སྡེ་པ། སློབ་
དཔོན་ཀླུ་སྒྲུབ་ཀྱི་དུས་སུ་དབུ་མ་པ། འཕགས་པ་ཐོགས་མེད་ཀྱི་དུས་སུ་སེམས་ཙམ་པ་བྱུང་བ་ཡིན་ལ་དེའི་སྔོན་དུ་གྲུབ་མཐའ་བཞིའི་ཐ་སྙད་མེད་པར་འདོད་པ་ནི་མི་འཐད་དེ། མཁའ་འགྲོ་རྒྱ་མཚོ།། དགྱེས་རྡོར་གྱི་རྒྱུད་བརྟག་གཉིས། དུས་འཁོར་གྱི་རྒྱུད་
རྡོ་རྗེ་ཨ་ར་ལིའི་རྒྱུད་སོགས་ལས་གྲུབ་མཐའ་བཞིའི་ཐ་སྙད་གསུངས་པའི་ཕྱིར་རོ། །འོན་ཀྱང་གྲུབ་མཐའ་བཞི་གའི་བདག་མེད་ཕྲ་རགས་འདོད་ཚུལ་གྱི་རིམ་པ་དང་མདོ་སྡེའི་དགོངས་པ་ལེན་ཚུལ་སོགས་སངས་རྒྱས་ཞལ་བཞུགས་དུས་ནས་ཡོད་ནའང་གྲུབ་
མཐའི་ནང་གསེས་ཀྱི་འདོད་ཚུལ་ཕྲ་མོ་མང་པོ་ཞིག་ནི་རང་རང་གི་སློབ་དཔོན་རྣམས་ཀྱིས་གཞུང་བརྩམས་པའི་རྗེས་ནས་བྱུང་བར་བྱས་ན་ལེགས་པར་མངོན་ཏེ་ཞིབ་པར་མ་སྤྲོས་སོ། །དེ་ལྟར་གྲུབ་མཐའ་བཞི་ལས་བྱེ་མདོ་གཉིས་ཐེག་དམན་གྲུབ་མཐའ་སྨྲ་
བ་དང། དབུ་སེམས་གཉིས་ནི་ཐེག་ཆེན་གྲུབ་མཐའ་སྨྲ་བ་ཡིན་ལ། བོད་སྔ་མ་ཁ་ཅིག་ཐེག་དམན་གྲུབ་མཐའ་སྨྲ་བ་དང་ཐེག་དམན་གང་ཟག་གཉིས་དོན་གཅིག་པ་དང། ཐེག་ཆེན་གྲུབ་མཐའ་སྨྲ་བ་དང་ཐེག་ཆེན་གང་ཟག་གཉིས་དོན་གཅིག་པར་
འདོད་པ་ནི་མི་འཐད་དེ། །ནང་པའི་གྲུབ་མཐའ་སྨྲ་བ་ཡིན་ན་ལམ་ཞུགས་ཀྱི་གང་ཟག་ཡིན་པས་ཁྱབ་པར་ཐལ་བ་དང། ཉན་ཐོས་འཕགས་པ་རྣམས་ཀྱིས་ཀྱང་ཐེག་པ་ཆེན་པོའི་ལམ་དང་འབྲས་བུའི་ཆོས་མང་པོ་ཞིག་ལ་སྐུར་པ་འདེབས་པར་ཐལ་བ་སོགས་

[013B] དེ་ལྟར་གྲུབ་མཐའ་སྨྲ་བ་བཞིར་ངེས་པ་ཡང། སློབ་དཔོན་དང། བསྟན་བཅོས་དང། བདག་མེད་ཕྲ་རགས་ཀྱི་ལྟ་བ་ཁས་ལེན་ཚུལ་གྱིས་རབ་ཏུ་ཕྱེ་བ་ཡིན་པས་གྲུབ་མཐའ་བཞིར་ངེས་པ་ཡིན་གྱི་ནང་པའི་གྲུབ་མཐའ་སྨྲ་
བའི་གང་ཟག་ཡིན་ན་གྲུབ་མཐའ་སྨྲ་བ་བཞི་པོ་དེ་གང་རུང་ཡིན་པས་མ་ཁྱབ་སྟེ་གྲུབ་མཐའ་སྨྲ་བ་འོག་མ་ཁ་ཅིག་གིས་གྲུབ་མཐའ་གོང་མའི་རིགས་པའི་ཚུལ་ལ་བློ་སྦྱངས་ནས་རང་གི་ཐུན་མོང་མ་ཡིན་པའི་གྲུབ་པའི་མཐའ་ལ་རིགས་པའི་གནོད་པ་འབབ་པར་ཤེས་
ནས་སྔར་གྱི་ངེས་ཤེས་ལོག་ནའང་གྲུབ་མཐའ་གོང་མའི་ལྟ་བ་ལ་ངེས་ཤེས་མ་སྐྱེས་པའི་གནས་སྐབས་ཡོད་པའི་ཕྱིར་རོ། །དེ་ནི་ནང་པའི་གྲུབ་མཐའ་སྨྲ་བའི་གང་ཟག་ནི་ཡིན་ཏེ། དཀོན་མཆོག་གསུམ་ལ་སྐྱབས་སུ་སོང་ཞིང་ལྟ་བ་བཀར་བཏགས་ཀྱི་ཕྱག་རྒྱ་
བཞི་ཁས་ལེན་པའི་ཕྱིར་རོ། །དེ་ལྟ་ན་ཡང་གྲུབ་མཐའ་བཞིར་མ་ངེས་པར་མི་འགྱུར་ཏེ། བློ་ཕུང་པོ་གསུམ་པ་ལ་གནས་པའི་གང་ཟག་དེས་གྲུབ་མཐའ་བཞི་པོ་གང་ཡང་མ་ཡིན་པའི་གྲུབ་པའི་མཐའ་གཞན་ཞིག་རང་དབང་དུ་བྱས་ཏེ་དམ་མི་འཆའ་བའི་ཕྱིར་རོ། །
གཉིས་པ་སོ་སོའི་རྣམ་པར་བཞག་པ་ལ་གསུམ། གཞན་སྡེས་བཏགས་པའི་མཐའ་དགག་པ། རང་སྡེའི་རྣམ་གཞག་སོ་སོར་བཤད་པ། དེ་དག་གི་གྲུབ་པའི་དོན་ནོ། །དང་པོ་ལ་གསུམ། ཆད་སྨྲ་དགག་པ། རྟག་སྨྲ་དགག་པ། དོན་བསྡུ་བའོ། །
དང་པོ་ལ་འདོད་པ་དགོད་པ་དང། དེ་དགག་པ་གཉིས། དང་པོ་ནི། ཚེ་འདི་ལ་གང་ལེགས་ཙམ་གྱིས་ཆོག་པར་སྨྲ་བས་ཚུ་རོལ་མཛེས་པ་བ། ཤི་བའི་ཚེ་བདག་རྒྱུན་ཆད་པར་སྨྲ་བས་ཆད་སྨྲ་བ། ལས་འབྲས་མེད་པར་སྨྲ་བས་མེད་སྨྲ་བ། དྲང་སྲོང་ཕུར་

[014A]༄༅། །བུའི་རྗེས་སུ་འབྲངས་པས་ཕུར་བུ་བའམ་ལྷའི་བླ་མ་པ། ཡང་དག་པའི་ལྟ་བ་ལས་རིང་དུ་སོང་བས་རྒྱང་པན་པ། དངོས་པོ་རྣམས་རྒྱུ་མེད་པར་ངོ་བོ་ཉིད་ལས་བྱུང་བར་སྨྲ་བས་ངོ་བོ་ཉིད་སྨྲ་བའམ་རང་བཞིན་སྨྲ་བ་ཞེས་ཟེར་ལ་
ཕྱི་མ་ཁ་ཅིག་འཇུག་སྟོབས་སྟོན་པར་སྨྲ་བས་འཇུག་སྟབས་ཅན་བ་ཞེས་ཀྱང་གྲགས་སོ། །འདིའི་རྩ་བའི་གྲུབ་མཐའ་ནི་དྲང་སྲོང་འཇིག་རྟེན་མིག་ཅེས་བྱ་བས་གཞུང་ལུགས་འབུམ་ཕྲག་གཅིག་བརྩམས་པ་ལས་བྱུང་བར་སྤྱན་རས་གཟིགས་བརྟུལ་ཞུགས་དང་
བྱང་ཆུབ་བཟང་པོ་སོགས་ཀྱིས་བཤད་དོ། །གྲུབ་མཐའི་དབྱེ་བ་ནི། སློབ་དཔོན་བྱང་ཆུབ་བཟང་པོས་རྣམ་རྟོག་གི་དབང་དུ་བྱས་པ་དང་གསང་ཚིག་གི་དབང་དུ་བྱས་པ་དང་ཆད་ལྟའི་དབང་དུ་བྱས་པ་གསུམ་བཤད་པའི། དང་པོ་གཉིས། སྒྲས་བརྗོད་རིགས་
ཀྱིས་བཏགས་པ་ཙམ་ལས་རྒྱང་འཕེན་པ་དངོས་མིན་ལ། ལང་གཤེགས་ལས་རྒྱང་འཕེན་པ་བཅུ་གཅིག་གསུངས་པ་ཡང་ལྟ་བའི་ཁྱད་པར་ལ་བཏགས་པ་ཙམ་ལས་དངོས་མིན་ནོ། །དེས་ན་ས་སྡེ་ལས་བསམ་གཏན་པ་དང་རྟོག་གེ་བ་གཉིས་བཤད་ལ་
དེ་རེ་རེ་ལའང་སྐྱེ་བ་སྔ་ཕྱི་འདོད་ཀྱང་ལས་འབྲས་མི་འདོད་པའི་ཆད་སྨྲ་གཅིག་དང། སྐྱེ་བ་སྔ་ཕྱི་དང་ལས་འབྲས་གཏན་མི་འདོད་པའི་ཆད་སྨྲ་གཅིག་སྟེ་གཉིས་རེ་ཡོད་དོ། །གྲུབ་མཐའི་འདོད་ཚུལ་ནི། སྙོམས་འཇུག་པ་དག་གིས་བསམ་གཏན་དང་གཟུགས་
མེད་སོགས་ཐོབ་པ་ན་རང་ཉིད་ལ་དགྲ་བཅོམ་པའི་འདུ་ཤེས་སྐྱེས་ལ་འཆི་བའི་ཚེ་ཏིང་ངེ་འཛིན་ལས་ཉམས་ནས་གནས་འོག་མར་སྐྱེ་བ་མཐོང་བ་ན་རྒྱུ་དེས་འཇིག་རྟེན་ན་དགྲ་བཅོམ་པ་དང་ལམ་མེད་དོ་སྙམ་ནས་སྐུར་པ་འདེབས་ལ། རྟོག་གེ་པ་དག་ནི་རིགས་པ་

[014B] དེ་ཡང་སྲན་མ་ཟླུམ་པ་དང་ཚེར་མ་རྣོ་བ་དང་རྨ་བྱའི་མདོངས་ཀྱི་རྣམ་པ་སྣ་ཚོགས་པ་དག་སུས་ཀྱང་འབད་ནས་བྱེད་པར་མ་མཐོང་བས་དངོས་པོ་འདི་དག་ནི་རང་གི་ངོ་བོ་ཉིད་
ལས་བྱུང་བ་ཡིན་གྱི་རྒྱུ་མེད་པའོ་ཞེས་ཟེར་བ་དང། སེར་སྣ་ཅན་ཁ་ཅིག་ཕྱུག་པ་དང་སྲོག་གཅོད་པ་ཁ་ཅིག་ཚེ་རིང་བ་མཐོང་ནས་ལས་འབྲས་མེད་དོ་ཞེས་སྐུར་པ་འདེབས་པ་དང། སྐྱེ་བ་སྔ་ཕྱི་དག་རང་གི་མངོན་སུམ་གྱིས་མ་གྲུབ་པས་མེད་དོ་ཞེས་སྐུར་པ་འདེབས་
པར་བཤད་ཅིང་ཡང་དེའི་བྱེ་བྲག་ཁ་ཅིག་ནི་འདི་ལྟར་སྨྲ་སྟེ། གང་ཞིག་ཡོད་པར་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་ཡིན་ཏེ། དངོས་པོ་རྣམས་ཀྱི་རྒྱུ་ནི་ཡོད་པར་མ་དམིགས་སོ་ཞེས་པ་དང། གང་ཞིག་རེས་འགའ་བ་དེ་ནི་རྒྱུ་མེད་པར་ངེས་ཏེ། ཚེར་མ་ལ་
སོགས་པའི་རྣོ་བ་ལ་སོགས་པ་ལྟ་བུའོ། །སྡུག་བསྔལ་ལ་སོགས་པ་ཡང་རེས་འགའ་བ་ཉིད་ཡིན་ནོ། །ཞེས་གཏན་ཚིགས་འགོད་པར་བྱེད་དོ། །སྐྱེ་བ་སྔ་ཕྱི་མེད་པར་བསྒྲུབ་པ་ནི། སྐྱེས་བུའི་རིག་པ་ནི་ལུས་ལས་སྐྱེས་ལ་ལུས་ཀྱང་འབྱུང་བ་ཆེན་པོ་བཞིས་འདུ་
བྱས་པ་ཡིན་པའི་ཕྱིར་སྐྱེ་བ་སྔ་མ་མེད་པ་དང། འཆི་བའི་ཚེ་ནི་ལུས་ནི་འབྱུང་བ་ཆེན་པོ་བཞི་དང་དབང་བ་ནི་ནམ་མཁའི་བག་ལ་ཞི་བར་གྱུར་ཏེ་འཇིག་པའི་ཕྱིར་འཇིག་རྟེན་ཕ་རོལ་ཏུ་འགྲོ་བ་མེད་དོ་ཞེས་སྐྱེ་བ་ཕྱི་མ་འགོག་པར་བྱེད་དོ། །དེ་ལྟར་ཡང་སློབ་དཔོན་
འཕགས་པ་ལྷས། ཡང་གཞན་ཁ་ཅིག་ན་རེ། ཕྱི་ནང་སྐྱེ་མཆེད་ཆོས་རྣམས་ཐམས་ཅད་ནི། །ངོ་བོ་ཉིད་ལས་གྲུབ་པ་གཞན་ལས་མིན། །སྲན་ཟླུམ་སྐྱེར་ཚེར་གཟངས་རིང་རྣོ་བ་དང། །རྨ་བྱའི་མཇུག་མ་མགྲིན་པའི་ཚོགས་བཀྲ་དང། །ཉི་ཤར་ཆུ་རྣམས་

[015A]༄༅། །ཐུར་དུ་འབབ་པ་རྣམས། །ངོ་བོ་ཉིད་ལས་གྲུབ་སྟེ་རྒྱུ་ཡོད་མིན། །ཞེས་དང། ཡང་ཁ་ཅིག་ན་རེ། མ་ཤི་བར་དུ་བདེ་བར་འཚོ། །ཤི་ནས་དེ་ཡི་སྤྱོད་ཡུལ་མེད། །ལུས་ཀྱང་ཐལ་བ་བཞིན་སོང་ནས། །སླར་འཚོ་བར་ལྟ་
ག་ལ་འགྱུར། །དེ་ཕྱིར་སྔ་ཕྱི་ཡོད་མ་ཡིན། །ཚེ་འདི་ཉིད་ལ་བདེ་བའི་ཕྱིར། །ལྷ་མཆོད་འདྲེ་སྲིན་མནན་བྱས་ན། །བཙན་ཕྱུག་མཐུ་སྟོབས་འགྲུབ་པར་འགྱུར། །ཞེས་པ་དང། དཔལ་ལྡན་ཆོས་ཀྱི་གྲགས་པས་ཀྱང། སྐྱེ་བ་ཡོངས་སུ་ལེན་པ་ན། །
འབྱུང་རྡུབ་དབང་པོ་བློ་དག་ནི། །རང་གི་རིགས་ལ་ལྟོས་མེད་པར། །ལུས་ཉིད་འབའ་ཞིག་དག་ལས་སྐྱེས། །ཞེས་དང། ཡང་དགྲ་བཅོམ་པའི་འཆི་སེམས་དཔེར་བཀོད་ནས་འཆི་སེམས་ཡིན་པའི་རྟགས་ཀྱིས་རིག་པ་ཕྱི་མ་འཚམས་མི་སྦྱོར་བར་བསྒྲུབ་
པ་ནི། དེ་ཉིད་ཀྱིས། གང་གང་འཆི་སེམས་དེ་དང་དེ། །སྐྱེ་བ་གཞན་དུ་རྗེས་འགྲོ་མེད། །འཆི་སེམས་ཡིན་པའི་ཕྱིར་ན་དཔེར། །ཉེས་བྲལ་འཆི་ཀའི་རིག་པ་བཞིན། །ཞེས་གསུངས་པ་དང། སྐྱེས་མ་ཐག་པའི་སེམས་ནི་སེམས་མེད་པའི་འབྱུང་བ་ཆེན་
པོ་རྣམས་ལས་སྐྱེས་པ་ཡིན་ཏེ། སྐྱེ་བ་ཅན་ཡིན་པའི་ཕྱིར། དཔེར་ན་ཆང་ལས་མྱོས་པ་དང་མེ་ཤེལ་ལས་མེ་བཞིན་ཞེས་པའི་རིགས་པ་ཡང་སྨྲ་སྟེ། དབུ་མ་སྙིང་པོ་ལས། འབྱུང་བ་སེམས་མེད་རྣམས་ལས་ནི། །ཤེས་པ་ཡོད་པ་ཉིད་སྐྱེ་སྟེ། །སྐྱེ་ཅན་
ཡིན་ཕྱིར་མྱོས་མཐུ་དང། །མེ་ཤེལ་ལས་ནི་མེ་བཞིན་ནོ། །ཞེས་གསུངས་པ་ལྟར་ཡིན་ལ། དེ་དག་ལ་ཡང་ལྷ་ལ་སོགས་པའི་འགྲོ་བ་གཞན་རྣམས་ཡོད་ཀྱང་རྒྱུད་གཅིག་པ་མི་སྲིད་པར་འདོད་པ་དང་རྒྱུད་གཅིག་པ་ཡོད་ཀྱང་བདེ་སྡུག་མྱོང་བ་ལ་རྒྱུ་མེད་

[015B] སྙོམས་འཇུག་པ་རྣམས་ཀྱང་རང་གི་མངོན་ཤེས་ཀྱིས་བརྟགས་ནས་ཚེ་འདིར་སྦྱིན་པ་བཏང་བ་ཁ་ཅིག་ཚེ་ཕྱི་མར་དབུལ་པོར་གྱུར་པ་མཐོང་ནས་ལས་འབྲས་མེད་པར་སྨྲ་བ་དང། རང་གི་མངོན་ཤེས་ཀྱིས་མ་མཐོང་བའི་དོན་རྣམས་ལ་སྐུར་པ་
འདེབས་པ་སོགས་ཡོད་པར་བཤད་ཅིང་ཚད་མ་ནི་མངོན་སུམ་གཅིག་པུར་འདོད་དེ། ཇི་ཙམ་དབང་པོའི་སྤྱོད་ཡུལ་བ། །སྐྱེས་བུའང་དེ་ཙམ་ཁོ་ནར་ཟད། །བཟང་མོ་མང་ཐོས་གང་སྨྲ་བ། །དེ་དག་སྤྱང་ཀིའི་རྗེས་དང་འདྲ། །ཞེས་དང། མཛེས་མ་ལེགས་པར་
སྤྱོད་ཅིང་ཟ་བར་གྱིས། །ལུས་མཆོག་འདི་གང་དེ་ཁྱོད་ལ་མི་འབྱུང། །ལུས་འདི་འཚོ་བར་གྱུར་པ་ཙམ་ཞིག་སྟེ། །འཇིག་མ་སོང་བ་ལྡོག་པར་མི་འགྱུར་རོ། །ཞེས་སོ། །དེ་ལྟར་ལུས་ཀྱི་འབྱུང་བ་བཞིའི་ཁྱད་པར་ཁོ་ན་ལས་ཡིད་ཤེས་སྐྱེས་ཤིང་ལུས་ཞིག་པ་ན་
དེ་ཡང་འཇིག་པའི་ཕྱིར་སྐྱེ་བ་དུ་མར་ལམ་གོམས་པར་བྱེད་པ་མེད་པས་ཐམས་ཅད་མཁྱེན་པ་མེད་པ་དང་སྡུག་བསྔལ་སོགས་རྒྱུ་མེད་པས་དེ་ལས་གྲོལ་བྱེད་ཀྱི་ལམ་དང་གྲོལ་བ་མེད་ཅེས་ཐར་པ་ལ་སྐུར་པ་འདེབས་པར་བྱེད་དོ། །བློ་ལུས་ལ་བརྟེན་པར་འདོད་པ་ལ་
ཚུལ་གསུམ་བཤད་དེ། ཆང་དང་མྱོས་བྱེད་ཀྱི་ནུས་པ་བཞིན་དུ་ལུས་ཀྱི་བདག་ཉིད་དུ་གྱུར་པ་དང། སྒྲོན་མ་དང་དེའི་འོད་བཞིན་དུ་ལུས་ཀྱི་འབྲས་བུར་གྱུར་པ་དང། རྩིག་པ་དང་དེའི་རི་མོ་བཞིན་དུ་ལུས་ཀྱི་ཡོན་ཏན་དུ་གྱུར་པའི་སྒོ་ནས་བརྟེན་པར་འདོད་
པའོ༑ ༑གཉིས་པ་དེ་དགག་པ་ནི། ཐོག་མར་འཇིག་རྟེན་ཕ་རོལ་མེད་པ་དགག་པར་བྱ་སྟེ། ཁྱོད་ཀྱིས་འཇིག་རྟེན་ཕ་རོལ་མེད་པར་སྨྲ་བ་འདི་ཚད་མ་གང་ལས་ཡིན། རྗེས་དཔག་ནི་ཁྱོད་ཀྱིས་བཀག་པས་མངོན་སུམ་ཡིན་ན་འཇིག་རྟེན་ཕ་རོལ་མེད་པ་

[016A]༄༅། །མངོན་སུམ་གྱིས་ཇི་ལྟར་འགྲུབ། འོན་ཏེ་འཇིག་རྟེན་ཕ་རོལ་མངོན་སུམ་དུ་མཐོང་བ་མ་ཡིན་པའི་ཕྱིར་རོ་སྙམ་ན་འཇིག་རྟེན་ཕ་རོལ་མངོན་སུམ་དུ་མ་མཐོང་བ་དེ་མངོན་སུམ་ཡིན་ནམ་མངོན་སུམ་མ་ཡིན་པ་ཞིག་ཡིན། །མངོན་
སུམ་མོ་ཞེ་ན་མངོན་སུམ་དུ་མཐོང་བ་ལོག་པ་མངོན་སུམ་དུ་འདོད་ན་དངོས་པོ་མེད་པ་ཡང་མངོན་སུམ་དུ་མི་འགལ་བར་འགྱུར་རོ། །དེ་ལྟར་ན་དངོས་པོ་མེད་པ་ཡང་དངོས་པོར་ཐལ་བར་འགྱུར་ཏེ། འཇིག་རྟེན་ཕ་རོལ་མངོན་སུམ་དུ་མཐོང་བ་ལོག་པ་མངོན་
སུམ་གྱི་དངོས་ཀྱི་གཞལ་བྱ་མངོན་སུམ་པ་ཡིན་པའི་ཕྱིར། དཔེར་ན་དངོས་པོ་བཞིན། དེ་ལྟར་ན་དངོས་པོ་ཡང་མེད་པར་འགྱུར་ཏེ། དངོས་པོ་མེད་པ་མེད་པའི་ཕྱིར། ཞེས་པ་ནི་དཔལ་ལྡན་ཟླ་བའི་གཞུང་ལས་བྱུང་བའི་རིགས་པ་དང། འཇིག་རྟེན་ཕ་
རོལ་མེད་པ་ནི་མངོན་སུམ་གྱིས་རྟོགས་པར་བྱ་བ་མ་ཡིན་ཏེ། མེད་པའི་ངོ་བོ་ཉིད་ཡིན་པའི་ཕྱིར། དངོས་པོ་མེད་པ་བཞིན་ནོ། །རྗེས་སུ་དཔག་པས་ཀྱང་མ་ཡིན་ཏེ། ཁྱོད་ཀྱིས་མངོན་སུམ་ཁོ་ན་ཚད་མར་སྨྲས་པའི་ཕྱིར། ཞེས་པ་ནི་ལེགས་ལྡན་འབྱེད་
ཀྱིས་རྟོག་གེ་འབར་བར་བཤད་པའི་རིགས་པའོ། །བློ་ལུས་ཀྱི་ཉེར་ལེན་ཡིན་པ་འགོག་པ་ནི། ལུས་ཁོ་ན་སེམས་ཀྱི་རྒྱུ་ཡིན་ན་ཤི་བའི་ལུས་ལའང་སེམས་ཡོད་པར་ཐལ་བར་འགྱུར་ཏེ། ལུས་ཡོད་པ་ཙམ་གྱིས་སེམས་ཀྱི་དངོས་རྒྱུ་ཐོགས་པ་མེད་པ་མ་
ཚང་བ་མེད་པའི་ཕྱིར། རྣམ་འགྲེལ་ལས། ལུས་ནི་གནས་པ་ཉིད་ན་སེམས། །ལྡོག་པ་མེད་པ་ཐལ་བར་འགྱུར། །ཞེས་སོགས་ཀྱི་རིགས་པ་དང། བློ་ནི་ལུས་ལ་འབྲས་བུའི་ཚུལ་དུ་བརྟེན་པ་ཡང་མ་ཡིན་ཏེ། ཤེས་རབ་ལ་སོགས་པ་ཕུལ་དུ་བྱུང་བ་

[016B] བློ་ལུས་ཀྱི་བདག་ཉིད་ཡིན་པའི་ཚུལ་གྱིས་བརྟེན་པ་ཡང་མ་ཡིན་ཏེ། སྐྱེས་བུ་དེའི་བློ་ལ་ཡོད་པའི་ཡོན་ཏན་ཐམས་ཅད་སྐྱེས་བུ་དེའི་ལུས་མཐོང་བའི་དབང་ཤེས་ལ་ཡང་
མངོན་སུམ་དུ་སྣང་བར་ཐལ་བའི་ཕྱིར་རོ། །རྟགས་གྲུབ་སྟེ། ཁྱོད་ལྟར་ན་ལུས་རྟག་པ་ཡིན་པས་དེ་དང་བློ་རྫས་གཅིག་ཡིན་ན་ཆ་མེད་རྫས་གཅིག་ཡིན་དགོས། དེ་ལྟར་ན་ལུས་སེམས་གཅིག་ཡིན་དགོས་པའི་ཕྱིར་རོ། །འདི་རྣམས་ཀྱང་རྣམ་འགྲེལ་གྱི་
རིགས་པ་ཡིན་ནོ། །སྤྱིར་རྒྱུ་མེད་པར་འདོད་པ་དགག་པ་ནི། དངོས་པོ་རྣམས་རྟག་ཏུ་ཡོད་པའམ་གཏན་མེད་པའམ་ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་ཏེ། རྒྱུ་མེད་ཅིང་གཞན་ལ་མི་ལྟོས་པའི་ཕྱིར། རྣམ་འགྲེལ་ལས། རྒྱུ་མེད་གཞན་
ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་དང། ཟླ་བའི་ཞབས་ཀྱིས་འཇུག་པ་རྩ་འགྲེལ་ལས་ཀྱང་རིགས་པ་དེས་བཀག་གོ་སྐྱེ་བ་སྔ་ཕྱི་ཡོད་པར་སྒྲུབ་པ་ནི་ཐ་མལ་པ་སྐྱེས་མ་ཐག་གི་རིག་པ་དང་པོ་ཆོས་ཅན། རང་རྒྱུ་རིག་པ་སྔ་
མ་སྔོན་དུ་སོང་སྟེ། རིག་པ་ཡིན་པའི་ཕྱིར། དཔེར་ན་ད་ལྟའི་རིག་པ་འདི་བཞིན། ཐ་མལ་པ་འཆི་ཁའི་རིག་པ་ཐ་མ་ཆོས་ཅན། རིག་པ་ཕྱི་མ་འཚམས་སྦྱོར་ཏེ། སྲེད་པ་དང་བཅས་པའི་རིག་པ་ཡིན་པའི་ཕྱིར། །ཐ་མལ་པ་འཆི་ཁའི་དབང་པོ་ཐ་མ་
ཆོས་ཅན། དབང་པོ་ཕྱི་མ་འཚམས་སྦྱོར་ཏེ། ལུས་ལ་སྲེད་པ་དང་བཅས་པའི་དབང་པོ་ཡིན་པའི་ཕྱིར། ཞེས་པ་རྣམས་ཆོས་ཀྱི་གྲགས་པ། ལེགས་ལྡན་འབྱེད། ཞི་འཚོ་རྣམས་ཀྱི་གཞུང་ལས་མཐུན་པར་བྱུང་ཞིང། སློབ་དཔོན་ཀ་མ་ལ་ཤཱི་ལས་

[017A]༄༅། །གང་འདོད་ཆགས་དང་བཅས་པའི་སེམས་ཡིན་པ་དེ་ནི། རང་གིས་ཉེ་བར་བླང་བར་བྱ་བའི་སེམས་གཞན་སྐྱེད་པར་ནུས་པ་ཡིན་ཏེ། །ཆགས་པ་དང་བཅས་པའི་སྔར་གྱི་གནས་སྐབས་ཀྱི་སེམས་བཞིན། ཐ་མལ་པ་འཆི་བའི་
སེམས་ཀྱང་འདོད་ཆགས་དང་བཅས་པ་ཡིན་ནོ་ཞེས་བྱ་བ་ནི་རང་བཞིན་གྱི་རྟགས་སོ་ཞེས་གསུངས་པ་ལྟར་རོ། །གཏན་ཚིགས་འདི་དག་གི་ཕྱོགས་ཆོས་དང་རྗེས་སུ་འགྲོ་ལྡོག་གི་ཁྱབ་པ་སྒྲུབ་ཚུལ་གྱི་གནད་རྣམས་ཞིབ་ཏུ་ཤེས་ན་སྐྱེ་བ་སྔ་ཕྱི་ཡོད་པ་སོགས་ལ་
ངེས་ཤེས་འདྲེན་པ་ལ་ཁྱད་ཆེ་མོད་ཀྱང་མང་བས་འཇིགས་ནས་མ་བྲིས་ཤིང། དཔྱོད་ལྡན་རྣམས་ཀྱིས་རྣམ་འགྲེལ་ལེའུ་གཉིས་པ་རྩ་འགྲེལ་སོགས་གཞུང་ཆེན་མོ་རྣམས་སུ་བལྟ་བར་བྱའོ། །ཀུན་མཁྱེན་ཡོད་པར་བསྒྲུབ་པ་ནི། དེ་ལྟར་སྐྱེ་བ་སྔ་ཕྱི་
བསྒྲུབས་པས་ཐམས་ཅད་མཁྱེན་པའང་འགྲུབ་པ་ཡིན་ཏེ། སྐྱེ་བ་དུ་མར་བརྩེ་བ་དང་ཤེས་རབ་སོགས་གོམས་པར་བྱས་པས་མཐའ་མེད་དུ་འཕེལ་བར་འགྱུར་བའི་ཕྱིར། རྟགས་གྲུབ་སྟེ། རྟེན་བརྟན་པ་དང་གོམས་ཟིན་འབད་རྩོལ་བསྐྱར་མ་ལ་མི་
ལྟོས་པར་རང་གི་ངང་གིས་འཇུག་པའི་ཕྱིར། རྟེན་བརྟན་པ་ཡིན་ཏེ། སེམས་ཀྱི་ངོ་བོ་ཉིད་དུ་སྐྱེས་པའི་ཡོན་ཏན་ཡིན་པའི་ཕྱིར། གོམས་པ་ན་རང་གི་ངང་གིས་འཇུག་པར་འགྱུར་ཏེ། བརྩེ་བ་སོགས་གོམས་པར་བྱས་ན་བློའི་རིགས་འདྲ་རེ་རེ་སྐྱེད་པ་ལ་
སྔར་དང་འདྲ་བའི་འབད་རྩོལ་རེ་རེ་མི་དགོས་པར་རིགས་འདྲ་དུ་མ་རྒྱུན་ལྡན་དུ་སྐྱེ་བའི་སེམས་ཀྱི་ཡོན་ཏན་ཡིན་པའི་ཕྱིར། །དཔེར་ན་མེ་ལ་སོགས་པས་ཤིང་དག་ལ་ཐལ་བར་མ་སོང་གི་བར་དུ་ངང་གིས་འཇུག་པ་བཞིན། ཞེས་པ་སྟེ་རྒྱས་པར་རྣམ་འགྲེལ་

[017B] དེའི་འགྲེལ་པ་རྣམས་སུ་བལྟའོ། །གཉིས་པ་རྟག་སྨྲ་དགག་པ་ལ། གྲངས་ཅན་པ་དགག་པ། ཚངས་པ་བ་དགག་པ། ཁྱབ་འཇུག་པ་དང་སྤྱོད་པ་བ་གཉིས་དགག་པ། དབང་ཕྱུག་བ་བྱེ་བྲག་པ་རིག་པ་ཅན་པ་གསུམ་དགག་པ། གཅེར་བུ་
པ་དགག་པ་སྟེ་ལྔ་ལས། དང་པོ་ལ་འདོད་པ་བརྗོད་པ་དང། དེ་དགག་པ་གཉིས། དང་པོ་ནི། འདིའི་ལུགས་ཀྱི་སྟོན་པ་ནི། དྲང་སྲོང་སེར་སྐྱ་དང། དྲང་སྲོང་མཆོད་འོས། དབང་ཕྱུག་ཆེན་པོ།། སྟོན་པ་ཆུ་ཀླུང་རྣམས་ཡིན་ལ། དེ་དབང་
ཕྱུག་གིས་རྗེས་སུ་བཟུང་བས་དབང་ཕྱུག་ནག་པོའི་རྒྱུད་སུམ་ཅུ་པ་དང་དྲུག་ཅུ་པ་སོགས་བརྩམས་པར་བཤད་དོ། །མིང་གི་རྣམ་གྲངས་ནི། དེ་ཉིད་ཉེར་ལྔའི་གྲངས་ཀྱི་མཚན་ཉིད་ཤེས་པ་ལས་གྲོལ་བར་འདོད་པས་གྲངས་ཅན་པ་དང། རང་བཞིན་རྒྱུར་
སྨྲ་བས་རང་བཞིན་སྨྲ་བ། སེར་སྐྱ་སྟོན་པར་འཛིན་པས་སེར་སྐྱ་པ། གཙོ་བོ་རྒྱུར་སྨྲ་བས་གཙོ་བོ་པ་ཞེས་ཟེར་རོ། །སེར་སྐྱ་པ་དང་གྲངས་ཅན་བ་ནི། གཞུང་ཆེན་མོ་འགའ་ཞིག་ཏུ་སོ་སོར་བཤད་ཀྱང་གྲངས་ཅན་གྱི་ནང་ཚན་ཞིག་ལ་སེར་སྐྱ་བར་
བཏགས་པ་ཙམ་ཡིན་ཞིང་དེ་གཉིས་དོན་གཅིག་ཏུ་བཤད་པ་ཡང་མང་ངོ། །དབྱེ་བ་ནི་འབྲས་བུ་རྣམས་རྒྱུ་དུས་ན་ཡོད་པ་རྐྱེན་གྱིས་མངོན་པར་གསལ་བར་སྨྲ་ཞིང་དེ་ཡང་གཙོ་བོ་ཙམ་ལས་འབྱུང་བར་འདོད་པའི་གྲངས་ཅན་ལྷ་མེད་པ་དང། རྒྱུ་འབྲས་རང་
བཞིན་གཅིག་ཀྱང་རྣམ་འགྱུར་ཐ་དད་དུ་གྱུར་བ་ལྷ་ཆེན་དབང་ཕྱུག་གིས་བྱིན་གྱིས་བརླབས་པར་འདོད་པའི་གྲངས་ཅན་ལྷར་བཅས་པ་གཉིས་སོ། །གྲུབ་མཐའི་འདོད་ཚུལ་ལ། འདིའི་ལུགས་ཀྱི་ཤེས་བྱ་ཉེར་ལྔའི་རྣམ་གཞག་ཤེས་ན་གཏིང་དཔོག་པར་

[018A]༄༅། །སླ་བས་དེ་བཤད་པར་བྱ་སྟེ། གཙོ་བོ་དང། ཆེན་པོ་དང། ང་རྒྱལ་དང། གཟུགས་སྒྲ་དྲི་རོ་རེག་བྱ་སྟེ་དེ་ཙམ་ལྔ་དང། ས་ཆུ་མེ་རླུང་ནམ་མཁའ་སྟེ་འབྱུང་བ་ལྔ་དང། ངག་ལག་པ། རྐང་པ། རྐུབ། འདོམས་ཀྱི་
དབང་པོ་སྟེ་ལས་ཀྱི་དབང་པོ་ལྔ་དང། མིག་རྣ་བ། སྣ། ལྕེ། པགས་པའམ་ལུས་ཀྱི་དབང་པོ་སྟེ་བློའི་དབང་པོ་ལྔ་དང། གཉིས་ཀའི་བདག་ཉིད་ཅན་ཡིད་ཀྱི་དབང་པོ་སྟེ། དབང་པོ་བཅུ་གཅིག་དང། བདག་ཤེས་རིག་གི་སྐྱེས་བུ་སྟེ་ཉི་ཤུ་རྩ་
ལྔའོ། །དེ་ལས་གཙོ་བོ་ནི། རང་བཞིན་ཁོ་ན་ཡིན་པ་དང། ཆེན་པོ་དང། ང་རྒྱལ་དང་དེ་ཙམ་ལྔ་སྟེ་བདུན་ནི། རང་བཞིན་དང་རྣམ་འགྱུར་གཉིས་ཀ་ཡིན་པ་དང། དབང་པོ་བཅུ་གཅིག་དང་འབྱུང་བ་ལྔ་སྟེ་བཅུ་དྲུག་ནི། རྣམ་འགྱུར་ཁོ་ན་ཡིན་
པ་དང། སྐྱེས་བུ་ནི་རང་བཞིན་དང་རྣམ་འགྱུར་གཉིས་ཀ་མ་ཡིན་པའི་མུ་བཞིར་བཤད་དེ། དབང་ཕྱུག་ནག་པོའི་གཞུང་ལས། རྩ་བའི་རང་བཞིན་རྣམ་པར་འགྱུར་མིན་ལ། །ཆེན་པོ་སོགས་བདུན་རང་བཞིན་རྣམ་འགྱུར་ཞིང། །བཅུ་དྲུག་པོ་ནི་
རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་སོ། །འདིས་ཤེས་བྱ་ཐམས་ཅད་བེམ་ཤེས་གཉིས་སུ་འདུ་བ་དང། དེ་ཡང་སྐྱེས་བུ་ནི་ཤེས་པ་དང། ལྷག་མ་ཉེར་བཞི་བེམ་པོར་འདོད་པས་བློ་ལ་བེམ་པོས་ཁྱབ་པ་དང་
ཤེས་པ་ལ་བདག་ཅིག་དགོས་ཞེས་ཟེར་རོ། །གཙོ་བོ་དང་སྐྱེས་བུ་ནི་དོན་དམ་པ་དང་བདེན་པར་འདོད་ཅིང། གཞན་རྣམས་རྫུན་པ་དང་ཀུན་རྫོབ་ཏུ་འདོད་དེ། དྲང་སྲོང་སེར་སྐྱས། ཡོན་ཏན་རྣམས་ཀྱི་རང་བཞིན་མཆོག་སྣང་བའི་ལམ་དུ་འགྱུར་

[018B] །སྣང་བའི་ལམ་དུ་གང་གྱུར་དེ། །སྒྱུ་མ་ལྟ་བུར་ཤིན་ཏུ་གསོབ། །ཅེས་སོ། །དེ་ལ་རྩ་བའི་རང་བཞིན་ནམ་གཙོ་བོ་ནི། ལས་སོགས་བྱེད་པ་པོ་དང། མ་སྐྱེས་པས་རྟག་པ་དང། ཆ་མེད་པས་གཅིག་པུ་དང། སེམས་མེད་པས་ཡུལ་ཁོ་
ན་དང། སྣོད་བཅུད་ཐམས་ཅད་ལ་ཁྱབ་པ་དང། ཡོན་ཏན་གསུམ་ཆ་མཉམ་པའི་ཁྱད་ཆས་དྲུག་དང་ལྡན་པའི་ཤེས་བྱ་ཞིག་ལ་འདོད་དོ། །དེ་ལ་ཁ་དོག་དང་ཚད་དང་དབྱིབས་ཀྱི་བྱེ་བྲག་གིས་མངོན་དུ་འགྱུར་བ་མེད་པ་དང། ཡིད་མེད་པ་སོགས་
ཀྱིས་མི་གསལ་བར་འདོད་དོ། །རང་བཞིན་དེ་ཡོད་པའི་སྒྲུབ་བྱེད་ནི། དངོས་པོ་ཁྱད་པར་བ་རྣམས་ལ་ཚད་ཡོད་པའི་ཕྱིར་དང། ཕན་ཚུན་རྗེས་སུ་འགྲོ་བའི་ཕྱིར་དང། ནུས་པའི་སྒོ་ནས་འཇུག་པའི་ཕྱིར་དང། རྒྱུ་འབྲས་དབྱེར་ཡོད་པའི་ཕྱིར་དང་
འཇིག་རྟེན་གསུམ་རྣམ་པར་དབྱེར་མེད་པའི་ཕྱིར་ཞེས་ཟེར་རོ། །ཡོན་ཏན་གསུམ་ནི་རྡུལ་མུན་སྙིང་སྟོབས་ཀྱི་ཡོན་ཏན་གསུམ་སྟེ། རྡུལ་ནི་གཡོ་བ་དང་འཇུག་པའི་བདག་ཉིད་ཅན་ཡིན་ལ་སྡུག་བསྔལ་ཞེས་ཀྱང་ཟེར་རོ། །མུན་པ་ནི་ལྕི་བ་དང་གཡོགས་
པའི་བདག་ཉིད་ཅན་ཏེ་གཏི་མུག་ཅེས་ཀྱང་ཟེར་རོ། །སྙིང་སྟོབས་ནི་ཡང་པ་དང་རབ་ཏུ་གསལ་བའི་བདག་ཉིད་ཅན་ཏེ་བདེ་བ་ཞེས་ཀྱང་ཟེར་རོ། །དེ་ལྟར་ཡང། རངས་དང་མགུ་དང་ཀུན་དགའ་དང། །བདེ་ཞིང་ཞི་བའི་སེམས་ཉིད་དག་རེས་འགའ་
ཡང་ནི་སྣང་འགྱུར་བ། །དེ་དག་སྙིང་སྟོབས་ཡོན་ཏན་ནོ། །མི་དགའ་ཡོངས་སུ་གདུང་བ་དང། །མྱ་ངན་འདོད་དང་མི་བཟོད་དག་གང་དུ་སྣང་བའི་གཏན་ཚིགས་ཀྱི། །དེ་དག་རྡུལ་ནི་རྟགས་སུ་འདོད། །རྨོངས་དང་དེ་བཞིན་གཏི་མུག་དང། །བག་མེད་

[019A]༄༅། །གཉིད་དང་གཡེལ་བ་དག་ལན་འགའ་ཡང་ནི་སྣང་གྱུར་བ། །དེ་དག་མུན་པའི་ཡོན་ཏན་འདོད། །ཅེས་སོ། །སྐྱེས་བུའམ་བདག་ནི། ཤེས་པའི་ངོ་བོ་ཡིན་པ། རྣམ་འགྱུར་རྣམས་ཀྱི་བྱེད་པ་པོ་མིན་པ། མ་སྐྱེས་པས་རྟག་པ་
བདེ་སྡུག་ལ་ལོངས་སྤྱོད་པས་ཟ་བ་པོ། །ཡོན་ཏན་གསུམ་མེད་པ། འགྲོ་བ་ཐམས་ཅད་ལ་ཁྱབ་པ། ཆ་ཤས་དང་བྲལ་བས་གཅིག་པུ། ཐོག་མ་དང་ཐ་མ་མེད་པའི་མཚན་ཉིད་ཅན་དུ་འདོད་དོ། །བདག་དེ་གྲོལ་བ་མ་ཐོབ་པར་དུ་སྤྱིའི་གློར་གནས་པ་དང་
གྲོལ་བ་ཐོབ་པའི་ཚེ་ཡན་ག་བར་གནས་ཞེས་ཟེར་རོ། །ཤེས་བྱ་ལྷག་མ་ཉེར་གསུམ་གྱི་སྐྱེ་ཚུལ་ནི། གང་གི་ཚེ་སྐྱེས་བུ་དེས་སྒྲ་ལ་སོགས་པའི་ཡུལ་ཉེ་བར་ལོངས་སྤྱོད་པའི་འདོད་པ་སྐྱེས་པ་ན་སྐྱེས་བུའུ་འདོད་པ་ཡོངས་སུ་ཤེས་པའི་རང་བཞིན་དང་སྐྱེས་བུ་
སྦྱོར་ཞིང་དེ་ནས་གཙོ་བོས་སྒྲ་ལ་སོགས་པ་འབྱིན་ནོ། །དེའི་ཚུལ་ནི་འདི་ཡིན་ཏེ་རང་བཞིན་ལས་ཆེན་པ་འབྱུང་ལ། བློ་དང་ཆེན་པོ་ནི་མིང་གི་རྣམ་གྲངས་ཡིན་ཞིང་དེ་ནི་ཡུལ་ངེས་པའི་མཚན་ཉིད་ཅན་མེ་ལོང་ངོས་གཉིས་པ་ལྟར་ཕྱིའི་ཡུལ་དང་ནང་གི་སྐྱེས་བུ་
གཉིས་ཀའི་གཟུགས་བརྙན་འཆར་བའི་བེམ་པོ་ཞིག་གོ་དེ་ལས་ང་རྒྱལ་སྐྱེ་ཞིང་ང་རྒྱལ་ནི། ངར་འཛིན་པའི་རྣམ་པ་ཅན་ཏེ་རྣམ་པར་འགྱུར་བ་ཅན་དང་སྙིང་སྟོབས་ཅན་དང་མུན་པ་ཅན་ཏེ་གསུམ་མོ། །རྣམ་པར་འགྱུར་བའི་ང་རྒྱལ་ལས་ནི། གཟུགས་སྒྲ་
དྲི་རོ་རེག་བྱ་སྟེ་དེ་ཙམ་ལྔ་སྐྱེ་ཞིང། དེ་ལས་ས་ཆུ་མེ་རླུང་ནམ་མཁའ་སྟེ་འབྱུང་བ་ལྔ་སྐྱེའོ། །སྙིང་སྟོབས་ཅན་གྱི་ང་རྒྱལ་ལས་ནི་ལས་ཀྱི་དབང་པོ་ལྔ་དང། བློའི་དབང་པོ་ལྔ་དང་གཉིས་ཀའི་བདག་ཉིད་ཅན་གྱི་ཡིད་དེ་དབང་པོ་བཅུ་གཅིག་སྐྱེའོ། །མུན་པ་ཅན་

[019B] །དེ་དག་ནི་དབང་ཕྱུག་ནག་པོའི་རྒྱུད་ལས། རང་བཞིན་ལས་ཆེན་དེ་ལས་ང་རྒྱལ་ཏེ། །དེ་ལས་ཚོགས་ནི་རྣམ་པ་བཅུ་དྲུག་པོ། །རང་བཞིན་དང་རྣམ་འགྱུར་གཉིས་ཀ་ཡིན་པ། །
ལྔ་པོ་རྣམས་ལས་འབྱུང་བ་ཆེན་པོ་ལྔ། །ཞེས་བཤད་དོ། །ཡུལ་ལ་ལོངས་སྤྱོད་ཚུལ་ནི། རྣ་བ་ལ་སོགས་པའི་དབང་པོ་ལྔ་ཡིད་ཀྱིས་བྱིན་གྱིས་བརླབས་པས་ཡོངས་སུ་བཟུང་བའི་ཡུལ་སྒྲ་ལ་སོགས་པ་ལ་བློས་ཞེན་པར་བྱེད་ལ། དེ་ནས་བློས་ཞེན་
པར་བྱས་པའི་དོན་དེ་ལ་སྐྱེས་བུས་སེམས་པར་བྱེད་པ་ལ་འདོད་དོ། །གྲོལ་བ་ཐོབ་ཚུལ་ནི་གང་གི་ཚེ་སྐྱེས་བུ་དེས་ཡུལ་གྱི་ཉེས་དམིགས་མཐོང་ནས་ཡུལ་ལ་ཆགས་པ་ཆུང་བར་གྱུར་པས་ཆགས་པ་དང་བྲལ་བར་གྱུར་པ་དེའི་ཚེ་བསམ་གཏན་བསྒོམ་ཞིང་དེ་ལ་
བརྟེན་ནས་མིག་གི་མངོན་ཤེས་འཐོབ་པར་འགྱུར་ལ། མིག་དེའི་སྒོ་ནས་གཙོ་བོ་ལ་བལྟ་བར་བྱེད་པས། དེའི་ཚེ་གཙོ་བོ་དེ་གཞན་གྱི་བུད་མེད་ལྟར་ངོ་ཚ་བས་སྐྱེངས་ཏེ་བདག་ལ་མི་འགྲོ་ཞིང་བྲལ་བར་འགྱུར་རོ། །རྣམ་འགྱུར་གྱི་ཚོགས་ཐམས་ཅད་
ཀྱང་སྐྱེ་བའི་རིམ་པ་ལས་བཟློག་ནས་གཙོ་བོ་དེ་ཉིད་དུ་རབ་ཏུ་ཐིམ་པའི་ཕྱིར་མི་གསལ་བའི་ངོ་བོར་གྱུར་བ་དེའི་ཚེ་སྐྱེས་བུ་ཉག་གཅིག་གནས་པར་འགྱུར་ཏེ། དེའི་ཕྱིར་གྲོལ་བ་ཞེས་བྱའོ། །བདག་དེ་ནི་རྟག་ཏུ་ཡན་ག་བར་གནས་པའི་ཕྱིར་རྟག་པ་ཁོ་ནའོ་ཞེས་
ཟེར་རོ། །དེ་ལྟར་ཡང། དེ་ཉིད་ཉི་ཤུ་ལྔ་ཤེས་ན། །རལ་པའམ་བྱི་བོ་ཅོད་པན་སོགས། །ཆ་ལུགས་གང་གིས་གནས་གྱུར་ཀྱང། །གྲོལ་འགྱུར་འདི་ལ་ཐེ་ཚོམ་མེད། །ཅེས་སོ། །གྲངས་ཅན་ལྷར་བཅས་པ་རྣམས་ནི། རྣམ་འགྱུར་རྣམས་གཙོ་བོ་

[020A]༄༅། །འབའ་ཞིག་ལས་འབྱུང་བ་མ་ཡིན་ཏེ་གཙོ་བོ་ལ་སེམས་པ་མེད་པའི་ཕྱིར་དང། སེམས་པ་མེད་ན་བྱིན་གྱིས་རློབ་པ་པོ་མེད་ཅིང། དེ་མེད་ན་འབྲས་བུ་རྩོམ་པར་མི་བྱེད་པའི་ཕྱིར། དེས་ན་དབང་ཕྱུག་ཉིད་གཙོ་བོ་ལ་བལྟོས་ནས་
འབྲས་བུ་རྣམས་ཀྱི་བྱེད་པ་པོ་ཡིན་ནོ། །རང་བཞིན་དང་དབང་ཕྱུག་གཉིས་ཀ་རྟག་ཏུ་ཡོད་ཀྱང་འབྲས་བུ་རྣམས་རིམ་གྱིས་འབྱུང་བ་མི་འགལ་ཏེ། དབང་ཕྱུག་གི་ལྷན་ཅིག་བྱེད་པ་རྡུལ་མུན་སྙིང་སྟོབས་ཀྱི་ཡོན་ཏན་གསུམ་འཕེལ་བ་དང་ལྡན་པའི་དབང་
གིས་སྣོད་བཅུད་སྐྱེ་འཇིག་བྱེད་པའི་ཕྱིར། ཞེས་ཟེར་རོ། །གྲངས་ཅན་ལྷར་བཅས་ལྷ་མེད་གཉིས་ཀའི་ལུགས་ལ་ཡང་འབྲས་བུ་རྣམས་རྒྱུ་དང་ངོ་བོ་གཅིག་པ་མི་གསལ་བའི་ཚུལ་གྱིས་ཡོད་པ་རྐྱེན་གྱིས་གསལ་བར་བྱས་པ་ལ་སྐྱེས་པའི་ཐ་སྙད་འདོགས་པའི་
ལུགས་གཅིག་དང། ཞོའི་རང་བཞིན་གྱི་འོ་མའི་ངོ་བོ་རྐྱེན་གྱིས་ཞོར་འགྱུར་བ་ལྟ་བུ་རྣམ་པར་འགྱུར་བར་སྨྲ་བའི་ལུགས་གཉིས་རེ་ཡོད་པར་གཞུང་ཆེན་མོ་དུ་མ་ཞིག་ལས་འབྱུང་ངོ། །འདིའི་ལུགས་ཀྱི་ཚད་མ་ལ་མངོན་རྗེས་གཉིས་དང། ལུང་གི་ཚད་མ་
གསུམ་དུ་འདོད་ཅེས་སྔ་ཕྱིའི་མཁས་པ་དག་འཆད་མོད་ཀྱང་མངོན་རྗེས་གཉིས་དང་སྒྲ་ལས་བྱུང་བའི་ཚད་མ་གསུམ་དུ་བྱ་སྟེ། སྒྲ་བྱུང་ཚད་མ་ནི་སྒྲ་ལ་བརྟེན་ནས་ལྐོག་ཏུ་གྱུར་བའི་དོན་འཛིན་པ་ཞིག་ལ་འདོད་ཅིང་དེ་ལ་སྐྱེས་བུས་མ་བྱས་པའི་སྒྲས་བསྐྱེད་
པ་དང། ཡིད་ཆེས་པའི་སྐྱེས་བུའི་ཚིག་གིས་བསྐྱེད་པ་གཉིས་ཡོད་དོ། །ཚད་མ་འདི་ནི་ལྐོག་ཏུ་གྱུར་བའི་ཡུལ་ཅན་ཡིན་པས་མངོན་སུམ་མ་ཡིན་ལ། ཚུལ་གསུམ་པའི་རྟགས་ལ་མ་བརྟེན་པས་རྗེས་དཔག་ཀྱང་མ་ཡིན་ནོ་ཞེས་ཟེར་ཏེ། སློབ་དཔོན་

[020B] གཞན་གྱི་སྒྲ་ལས་བྱུང་བ་ཡི། །ཤེས་པས་དོན་རྟོགས་སྒྲ་ལས་བྱུང། །ཡང་ན་ཡིད་ཆེས་ཚིག་ཡིན་ཟེར། །འདི་ནི་ལྐོག་ཏུ་གྱུར་པ་ཡི། །ཡུལ་ཅན་ཡིན་ཕྱིར་མངོན་སུམ་མིན། །རྗེས་དཔག་ཏུ་ཡང་མི་འཐད་དེ། །དེ་ཡི་མཚན་ཉིད་
བྲལ་ཕྱིར་རོ། །ཞེས་གསུངས་པའི་ཕྱིར་རོ། །གཉིས་པ་དེ་དགག་པ་ནི། མྱུ་གུ་ལ་སོགས་པའི་སྐྱེ་ལྡན་རྣམས་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་ཐོབ་ཟིན་པའི་ཕྱིར། མ་ཁྱབ་ན། སྐྱེ་བ་ཐུག་མེད་དུ་ཐལ། སྐྱེས་ཟིན་སླར་ཡང་སྐྱེ་
དགོས་པའི་ཕྱིར། འདོད་ན། ས་བོན་ཉིད་བར་མ་ཆད་པར་སྐྱེ་བར་ཐལ་བ་དང། མྱུ་གུ་སྐྱེ་བའི་གོ་སྐབས་མི་རྙེད་པར་ཐལ་ལོ། །གསལ་བར་འདོད་པའི་ཕྱོགས་ལ་ཡང་འདྲ་སྟེ། གསལ་བ་རྒྱུ་དུས་སུ་ཡོད་ན་ཁས་བླངས་པ་དང་འགལ་ཞིང་མེད་ན་འབྲས་བུ་
གསལ་བ་དང་རྒྱུའི་རང་བཞིན་གཅིག་གམ་ཐ་དད། གཅིག་ན་སྔར་གྱི་རིགས་པས་ཁེགས་ཤིང། ཐ་དད་ན་བདག་གི་བདག་ཉིད་ལས་སྐྱེ་བ་ཉམས་སོ། །ཞེས་པ་ནི་སངས་རྒྱས་བསྐྱངས་དང་ཟླ་བ་གྲགས་པའི་རིགས་པའོ། །སྐྱེ་བར་འདོད་པའི་དངོས་པོ་
རྣམས་ཆོས་ཅན། བདག་ཉིད་ལས་མི་སྐྱེ་སྟེ། ཡོད་པའི་ཕྱིར། དཔེར་ན། ཞོ་ཉིད་ཞོའི་བདག་ཉིད་ལས་མི་སྐྱེ་བ་བཞིན། ཡང་དེ་ཆོས་ཅན། བདག་ལས་མི་སྐྱེ་སྟེ། དངོས་པོ་ཡིན་པའི་ཕྱིར། ཁྱོད་ཀྱི་འདོད་པའི་སྐྱེས་བུ་བཞིན། ས་བོན་ཆོས་ཅན། མྱུ་
གུའི་རྒྱུ་མ་ཡིན་ཏེ། མྱུ་གུ་དང་བདག་ཉིད་གཅིག་པའི་ཕྱིར། མྱུ་གུ་ཉིད་བཞིན། རྩ་བའི་རང་བཞིན་ཆོས་ཅན། འབྲས་བུ་མི་སྐྱེད་པར་ཐལ། རྟག་པ་ཡིན་པའི་ཕྱིར། རང་བཞིན་ཆོས་ཅན། ཁྱོད་ཀྱིས་བསྐྱེད་པའི་རྣམ་འགྱུར་རྣམས་ལྡོག་མི་རུང་བར་ཐལ་

[021A]༄༅། །ཁྱོད་རྟག་ཏུ་མི་ལྡོག་པའི་ཕྱིར། འབྲས་བུ་ཐམས་ཅད་རྒྱུ་དུས་ན་ཡོད་བ་མི་འཐད་དེ། ཤིང་ནྱཱ་གྲོ་དཧའི་ས་བོན་ཆུང་ངུ་ལ་ནྱཱ་གྲོ་དྷ་ཞེས་བྱ་བའི་སྡོང་པོ་ཡལ་ག་དུ་མས་ཡོངས་སུ་རྒྱས་པའི་ངོ་བོ་མ་དམིགས་པའི་ཕྱིར། གལ་ཏེ་རྐྱེན་རྣམས་
ལ་འབྲས་བུ་རགས་པ་སྔ་ན་མེད་པ་དག་སྐྱེད་པའི་མཐུ་ཡོད་ན་མིག་གི་རྐྱེན་གྱི་འབྱུང་བ་ཆེན་པོས་ཀྱང་མིག་ལས་གཞན་པ་རྫམ་ལ་སོགས་པ་ཅིའི་ཕྱིར་མི་བྱེད། ཡང་ན་རྐྱེན་གྱིས་རང་གི་འབྲས་བུ་ཡང་བསྐྱེད་པར་མི་འགྱུར་ཏེ། ཤེས་བྱ་ཡིན་པའི་ཕྱིར། ཁྱོད་
ཀྱིས་འདོད་པའི་སྐྱེས་བུ་བཞིན། ཞེས་པ་རྣམས་སློབ་དཔོན་ལེགས་ལྡན་འབྱེད་ཀྱི་དབུ་མ་སྙིང་པོ་ལས་བཤད་པའི་རིགས་པའོ། །རང་བཞིན་དང་སྐྱེས་བུ་ཆོས་ཅན། ཆ་མེད་པ་མ་ཡིན་ཏེ། ཀུན་ལ་ཁྱབ་པའི་ཕྱིར། བློ་ཆོས་ཅན། བདེ་སྡུག་མི་མྱོང་བར་ཐལ་
བེམ་པོ་ཡིན་པའི་ཕྱིར། བདེ་སོགས་དང་སྐྱེས་བུ་ཐ་དད་དུ་མངོན་སུམ་གྱིས་ཤེས་པ་ཙམ་གྱིས་འཁོར་བ་ལས་གྲོལ་བར་མི་འགྱུར་བར་ཐལ། ལམ་མ་སྦྱངས་པའི་བྱིས་པ་རྣམས་ཀྱིས་ཀྱང་རང་གི་དབང་པོ་དང་བདེ་སོགས་ལས་བདག་ཐ་དད་དུ་ཤེས་པའི་ཕྱིར་
དེར་ཐལ། བདག་ཉིད་དོན་དུ་གཉེར་བ་པོར་ཞེན་ནས་དེ་ལྟར་གྱི་དབང་པོ་སོགས་ལས་མཆོག་ཏུ་གྱུར་པའི་དབང་པོ་སོགས་དོན་དུ་གཉེར་བའི་ཕྱིར་དང། རང་ཉིད་སྔ་ཕྱི་གཅིག་ཏུ་བཟུང་ནས་བདེ་སོགས་སྔ་ཕྱི་འཕོས་པའི་སྐྱེ་འཇིག་བྱེད་པར་རྟོགས་པའི་ཕྱིར་
དབང་སོགས་སྡུག་བསྔལ་དུ་བསྒོམས་པས་འཁོར་བ་ལས་གྲོལ་བ་མི་འཐད་དེ། ད་ལྟར་གྱི་སྡུག་བསྔལ་གྱི་སྡུག་བསྔལ་ལས་ཡིད་འབྱུང་བ་དེ་འདྲ་ཞེ་སྡང་དང་མཚུངས་ལྡན་ཡིན་པའི་ཕྱིར་དང། དེའི་ཚེ་བདག་ལ་ཆགས་པ་ཡོད་པའི་ཕྱིར་དང། དེ་བས་ལྷག་

[021B] ཞེས་པ་རྣམས་ནི་རྣམ་འགྲེལ་ལས། མཆོག་གཞན་དོན་དུ་གཉེར་ཕྱིར་དང། །སྐྱེ་འཇིག་བློ་ཅན་ཉིད་ཀྱི་ཕྱིར། །སྐྱེ་བོ་འདི་ཡི་དབང་སོགས་ལས། །བདག་ནི་ཐ་དད་གྱུར་པར་ཤེས། །ཞེས་དང། གང་ཞིག་དེ་ལྟར་
སྡུག་བསྔལ་བས། །ཡིད་འབྱུང་དེ་འདྲ་སྡང་ཡིན་གྱི། །ཆགས་བྲལ་མ་ཡིན་དེ་ཚེ་ཡང། །ཆགས་ཡོད་སྐབས་གཞན་འཚོལ་ཕྱིར་རོ། །ཞེས་སོགས་ཀྱི་རིགས་པའོ། །གྲུབ་མཐའ་མཁན་པོ་ཁ་ཅིག་གིས། གྲངས་ཅན་གྱི་ལུགས་འདི་དག་སེམས་ཙམ་རྣམ་རྫུན་
གྱི་ལུགས་དང་ཉེ་བ་དང། རྣམ་འགྱུར་རྣམས་རྫུན་པར་འདོད་པ་དངོས་པོའི་གནས་ལུགས་མཐོང་བ་ལ་ཉེ་བར་སོང་བར་འཆད་པ་ནི། བློ་གྲོས་ཤིན་ཏུ་རྩིང་བར་ཟད་དེ། བདག་རྟག་པར་ཁས་ལེན་པ་དང། ཞེ་སྡང་དང་མཚུངས་ལྡན་གྱི་བློ་ཙམ་ཐར་ལམ་དུ་
འཁྲུལ་པ་དང། རྒྱུ་འབྲས་ཀྱི་ངོ་བོ་རྣམས་ཕར་ཡིན་ཚུར་ཡིན་དུ་འདོད་པ་སོགས་ཤིན་ཏུ་རྨོངས་པའི་གྲངས་ཅན་པ་དེ་དག་ཕྱུགས་དང་མཚུངས་པར་ཤིང་རྟ་ཆེན་པོ་དག་གིས་ལན་ཅིག་མ་ཡིན་པར་བཤད་པའི་ཕྱིར། དེས་ན། ཐུབ་བསྟན་འཛིན་པའི་ཁུར་
བསྣམས་པའི་མཁས་པ་ཡིན་ན་འཆད་རྩོད་རྩོམ་པའི་མཛད་པ་རྣམས་རང་གཞན་གྱི་རྒྱུད་ལ་བག་ཆགས་བཟང་པོ་འཇོག་པའི་ཐབས་སུ་འགྱུར་བ་ཞིག་མཛད་དགོས་པར་གདའ་ལགས། གཉིས་པ་ཚངས་པ་བ་དགག་བ་ལ། འདོད་པ་བརྗོད་པ་དང། དེ་
དགག་པའོ། །དང་པོ་ལ། སྟོན་པ་ནི་ཚངས་པ་ཡིན་པར་སྨྲ་ཞིང། མིང་གི་རྣམ་གྲངས་ལ་བྲམ་ཟེ་བ་དང། ཚངས་བ་པ་དང། རིག་བྱེད་པ་ཞེས་ཟེར་ཞིང། བརྡ་སྤྲོད་པ་དང། རིག་བྱེད་མཐའ་པ་དང། གསང་བ་པ་རྣམས་ཀྱང་འདིའི་ནང་གསེས་ཀྱི་

[022A]༄༅། །དབྱེ་བའི། །འདོད་ཚུལ་ནི། ཚངས་པ་བས་འཇིག་རྟེན་འདི་ཞིག་པའི་དུས་སུ་ཕྱོགས་ཀྱི་ཆ་མེད་པའི་ས་ཆུ་མེ་རླུང་གི་རྡུལ་ཕྲ་རབ་རྟག་པ་དག་སོ་སོར་འཁོད་པ་ལ་ནམ་ཞིག་གི་ཚེ་ལྷ་དབང་ཕྱུག་ཆེན་པོས་སྣོད་བཅུད་འབྱིན་པར་འདོད་པ་
དང་སེམས་ཅན་གྱི་ལས་ཀྱི་མཐུས་དང་པོ་རྡུལ་ཕྲ་རབ་གཉིས་སྦྱར་ཞིང། དེ་ནས་ཡང་རྡུལ་ཕྲ་རབ་གསུམ་པ་ཞིག་དེ་ལ་སྦྱར་བས་རྡུལ་ཕྲ་མོ་གཅིག་ཏུ་གྱུར་ཅིང་དེ་ནས་སེ་གོལ་གཏོགས་པ་ཙམ་གྱིས་རྡུལ་ཕྲ་རབ་རྣམས་འཕྲད་དེ་ཚོགས་ནས་རླུང་གི་དཀྱིལ་འཁོར་ཆེན་
པོ་རྩོམ་པ་གྲུབ་སྟེ། རིམ་པ་དེས་ཆུ་དང་ས་དང་མེའི་ད་ཀྱིལ་འཁོར་གྲུབ་པར་གྱུར་ཅིང་དེའི་དབུས་སུ་ཚངས་པའི་སྒོ་ང་ཆེན་པོ་འོད་འབར་ཞིང་གསལ་བཞིག་གནས་པ་དེ་སྨིན་ཅིང་བརྡོལ་བ་ལས་འཇིག་རྟེན་གྱི་མེས་བོ་ཚངས་པ་ཆེན་པོ་པདྨའི་མདལ་ནས་བྱུང་བ་པདྨ་ལ་
འདུག་པ་གདོང་བཞི་པ་ཞིག་བྱུང་སྟེ་དེས་འཇིག་རྟེན་ཐམས་ཅད་སྤྲུལ་པས་དེ་ལ་འཇིག་རྟེན་མེས་པོ་ཞེས་ཟེར་ཏེ། ཡང་ཁྱབ་འཇུག་གི་ལྟེ་བའི་པདྨ་དང་དབང་ཕྱུག་གི་བློས་སྤྲུལ་པའི་སྒོ་ང་ལས་སྐྱེས་པའི་ཚུལ་ཡང་བཤད་དོ། །དེ་ལ་བསྐལ་པ་བདུན་དུ་མིང་
བདུན་བྱུང་བར་གྲགས་ཏེ། རིམ་པ་བཞིན་དུ་རང་བྱུང། ཚངས་པ། སྐྱེ་དགུའི་བདག་པོ།། པདྨའི་སྐྱེ་གནས་ཅན། གདོང་བཞི་པ། མེས་པོ།། གསེར་གྱི་སྙིང་པོ་ཅན་ཞེས་བྱའོ། །དེས་འཇིག་རྟེན་གྱི་མ་བརྒྱད་བསྐྱེད་དེ། ཉི་མའི་མས་ལྷ་དང་
སྦྱིན་བྱེད་མའི་མས་ལྷ་མིན་དང། ཀླུའི་མས་ཀླུ། ནམ་མཁའ་ལྡིང་གི་མས་ནམ་མཁའ་ལྡིང། ཚངས་པའི་ཁ་ནས་བྲམ་ཟེ། དཔུང་པ་ལས་རྒྱལ་རིགས། བརླ་ལས་རྗེ་རིགས། རྐང་པའི་མཐིལ་ལས་དམངས་རིགས་རྣམས་བསྐྱེད་དོ་ཞེས་ཟེར་རོ། །

[022B] དེས་མཆོད་སྦྱིན་བྱེད་པར་ཚངས་པ་སྤྱན་འདྲེན་པའི་བསུ་བར་རང་གི་བུ་མོ་བཏང་བས་དེ་ལ་ཚངས་པ་ཆགས་ཏེ། ཁུ་བ་ཤོར་བ་བླུགས་གཟར་གྱིས་བླངས་ཏེ་མེར་བསྲེགས་པའི་དབུས་
སུ་དྲང་སྲོང་ངན་སྤོང་དང་ཨཾ་གི་ར་སྐྱེས། ལྷག་མ་དུར་བའི་ནང་དུ་ལུས་པ་ལས་དྲང་སྲོང་ཨ་ཏི་བྱུང། དེས་སྙན་དངགས་དང་སྲིང་སྲུང་གི་རིག་བྱེད་བརྩམས་དྲང་སྲོང་གཞན་གཉིས་ཀྱིས་མཆོད་སྦྱིན་དང་ངས་བརྗོད་བྱས་པས་ཚངས་པའི་བུ་བཞིས་བྱས་པ་
ལ་ཚངས་པས་བྱས་པར་གྲགས་ཞེས་ཟེར་བ་དང། ཁ་ཅིག་གིས་དྲང་སྲོང་དེ་དག་གིས་བཏོན་པ་ཙམ་ཡིན་གྱི་བརྩམས་པ་མིན་ཟེར་བ་དང། འདི་དག་ཕལ་ཆེ་བ་ཞིག་གིས་རིག་བྱེད་ནི་སུས་ཀྱང་མ་བྱས་པའི་ཆ་མེད་རྟག་པ་རང་བྱུང་ནམ་མཁའ་ལྟ་བུ་ཡིན་
ཞེས་ཀྱང་ཟེར་ལ། ལུགས་འདི་དག་གིས་རིག་བྱེད་ཁོ་ན་ཚང་མར་འདོད་དོ། །རིག་བྱེད་ཀྱི་སྒྲ་རྣམས་ནི་རང་གི་བརྗོད་བྱ་དོན་ངེས་པ་ཅན་ཡིན་གྱི་འདོད་པའི་དབང་གིས་དོན་གང་ཡང་རུང་བ་ལ་འཇུག་པ་ནི་མ་ཡིན་ཏེ། ཨགྣི་ཧོ་ཏྲཱཾ་ཛུ་ཧོ། །ཞེས་པའི་རིག་བྱེད་ཀྱི་
ཚིག་དེ་ཉིད་མེ་ལ་སྔགས་ཀྱིས་སྦྱངས་པའི་མར་ལྡུགས་པ་ཁོ་ན་ལ་འཇུག་གི་ཁྱི་ཤ་ཟ་བ་སོགས་གཞན་ལ་འདོད་པའི་དབང་གིས་མི་འཇུག་པ་ལྟ་བུའོ། །དེའི་ཕྱིར་རིག་བྱེད་ཀྱི་སྒྲ་རྣམས་ནི་དོན་བདེན་པ་ཁོ་ན་སྟོན་པ་ཡིན་ཏེ། སྐྱེས་བུས་མ་བྱས་པའི་དག་
ཡིན་པའི་ཕྱིར་རོ། །ཞེས་ཟེར་རོ། །མཐོ་རིས་དང་ཚངས་པ་སྒྲུབ་པའི་ཐབས་ནི་རིག་བྱེད་ཀྱི་གཞུང་ལས་བཤད་པའི་རྟའི་མཆོད་སྦྱིན་དུ་འདོད་དོ། །བརྡ་སྤྲོད་པ་དག་ནི་སྣོད་བཅུད་སྣ་ཚོགས་པ་སྐྱེད་པའི་གཞི་དང། དེ་དག་གི་བདག་ཉིད་དུ་གྱུར་པའི་

[023A]༄༅། །སྒྲའི་ཚངས་པ་ཡི་གེ་ཨོཾ་ཞེས་བྱ་བ་སྐྱེ་འཇིག་མེད་པས་རྟག་པ། ཕྱོགས་དང་དུས་ཀྱི་ཆ་ཤས་མེད་པ། ཕྱི་ནང་གི་ཡུལ་ལ་བདེན་པར་འཇུག་པ། གཅིག་པུའི་རང་བཞིན་དོན་དམ་པར་གནས་པ་ཞིག་ཡོད་དེ། མ་རིག་པས་
བསླད་པ་རྣམས་ལ་གཟུང་འཛིན་སྣ་ཚོགས་སུ་སྣང་བ་ཡིན་ཞེས་ཟེར་ཞིང། ཐར་པ་ཐོབ་བྱེད་ཀྱི་ལམ་ནི་ཕྱིའི་ཕྱུགས་ཀྱི་མཆོད་སྦྱིན་གྱི་སྦྱིན་སྲེག་དང་ནང་བུད་མེད་ཀྱི་བྷ་གའི་ཐབ་ཏུ་ཁམས་འཛད་བའི་སྦྱིན་སྲེག་བྱེད་པ་ལ་འདོད་ཅིང་ཐར་པ་ནི་དེའི་དུས་
ཀྱི་སྟོང་སང་དང་བདེ་བ་ལ་འདོད་དོ། །རིག་བྱེད་མཐའ་པའམ་བྲམ་ཟེ་མཆོག་རྣམས་ནི། འདི་ལྟར་སྨྲ་སྟེ། གང་ཞིག་རིག་བྱེད་ལས་མི་སྨྲ། །གང་ཞིག་རིག་བྱེད་ལས་མི་སྣང། །ཐམས་ཅད་མེད་པར་བརྗོད་བྱ་སྟེ། །རིག་བྱེད་འདྲ་བའི་ཐོས་པ་
མེད། །ཅེས་པའི་བསྔགས་པ་དང་ལྡན་ཞིང་ཚད་མར་གྱུར་པའི་རིག་བྱེད་ལས་བཤད་པའི་སྐྱེས་བུ་ཞེས་བྱ་བ་གཅིག་པུ་པ། ནམ་ཡང་མི་ཉམས་པས་རྟག་པ། མྱ་ངན་ལས་འདས་པས་ཚངས་པ། སྐྱེ་དགུ་ཐམས་ཅད་ལ་ཁྱབ་པ། ཐོག་མཐའ་
མེད་པས་འཆི་བ་མེད་པ། ཉི་མའི་མདོག་ཅན། མུན་པའི་དཀྱིལ་འཁོར་ལས་འདས་པ། ཆེན་པོར་གྱུར་པ། གཉིད་ལོག་པ་ལས་གཞན་ཡིན་པའི་ཕྱིར་སྐྱེས་བུ་ཞེས་བྱ་བ་ཞིག་ཡོད་དེ། ལྟ་ཐམས་ཅད་ཀྱི་བདག་ཉིད་ཡིན་པ་དང། དབང་ཕྱུག་ཆེན་
པོའི་ངོ་བོ་ཡང་འདི་ཡིན་ནོ་ཞེས་ཟེར་ཏེ། །མུན་པ་ལས་གཞན་སྐྱེས་བུ་ནི། །ཆེན་པོར་གྱུར་པ་ཉི་མའི་འོད། །དབང་ཕྱུག་ཆེན་པོ་བདག་དེ་ཉིད། །མཁས་པས་ཤེས་ན་འཆི་མེད་འགྱུར། །ཞེས་སོ། །སྐྱེས་བུ་དེ་ཁོ་ནས་ཁམས་གསུམ་ཐམས་ཅད་དང་

[023B] འོན་ཀྱང་རང་གི་ངོ་བོ་འགྱུར་བ་མེད་ཅིང་ཟད་བ་མེད་དོ་ཞེས་ཟེར་ཏེ། །སྲིད་པ་སྣ་ཚོགས་དེ་ལས་སྐྱེས། །དར་གྱི་སྲིན་བུས་སྐུད་པ་བཞིན། །ཞེས་སོ། །དུས་ནམ་ཞིག་གི་ཚེ་བསམ་གཏན་
ལ་བརྟེན་ནས་ལྷའི་མིག་གིས་སྐྱེས་བུ་དེ་ལ་བལྟས་པ་ན་སྐྱེས་བུ་དེ་ཉིད་གསེར་གྱི་མདོག་ཅན་དུ་མཐོང་བ་ན་དགེ་སྡིག་འཁོར་འདས་མཉམ་པ་ཉིད་དུ་གྱུར་ནས་གྲོལ་བར་འགྱུར་ཏེ། སྐྱེས་བུ་དྲང་སྲོང་ཆེན་པོ་ཉི་མའི་མདོག་མུན་པ་ལས་གཞན་གྱུར་པ་དེ་རིག་
ན། །འཆི་བ་མེད་པར་འགྱུར་ཏེ་བདག་གིས་རྟོགས། །སྐྱེ་མེད་གནས་འགྲོ་བ་ལས་ལམ་གཞན་མེད། །ཅེས་དང། བྱེད་པོ་དབང་ཕྱུག་གསེར་མདོག་ཏུ། །གང་གིས་མཐོང་ཞིང་བལྟ་བ་དེ། །སྡིག་དང་བསོད་ནམས་ལས་འདས་ནས། །མཆོག་ཏུ་ཞི་བ་
ཐོབ་པར་འགྱུར། །ཞེས་སོ། །ལུགས་འདི་འོག་ཏུ་འབྱུང་བའི་དཔྱོད་པ་བ་དང་མི་གཅིག་ཀྱང་རྟོག་གེ་འབར་བ་དང་མཁས་གྲུབ་ཐམས་ཅད་མཁྱེན་པའི་ཊཱིཀ་ཆེན་སོགས་སུ་དཔྱོད་པ་བ་ཞེས་ཀྱང་འབྱུང་ངོ། །གསང་བ་བ་རྣམས་ནི་བདུད་རྩི་ཐིག་ལུང་ཞེས་བྱ་
བའི་རིག་བྱེད་ལ་བརྟེན་ནས་བདག་ཤེས་རིག་རྟག་པ་ཆ་མེད་གཅིག་ཡོད་པར་འདོད་དེ། ཕལ་ཆེར་སྔར་གྱི་དེ་རྣམས་དང་མཚུངས་ལ་ལུགས་སྔ་མ་དང་དོན་གཅིག་ཏུ་བཤད་པ་ཡང་ཡོད་དོ། །གཉིས་པ་དེ་དགག་པ་ལ། ཕྱོགས་སྔ་མས། རིག་བྱེད་ནི་
བདེན་པའི་དོན་ཅན་ཡིན་ཏེ། སྐྱེས་བུས་མ་བྱས་པའི་ཕྱིར། ཞེས་པའི་སྒྲུབ་བྱེད་བཀོད་པ་དགག་པ་ནི། རིག་བྱེད་ཀྱི་ངག་ཆོས་ཅན། ལོག་པའི་དོན་ཅན་ཡིན་པར་ཐལ། སྐྱེས་བུས་མ་བྱས་པའི་ཕྱིར། ཁྱབ་པ་ཡོད་དེ། དོན་བདེན་པ་སྟོན་པའི་རྒྱུ་ཤེས་

[024A]༄༅། །རབ་དང་བརྩེ་བ་ལ་སོགས་པའི་ཡོན་ཏན་དང་བྲལ་བའི་ཕྱིར། ཡང་དེ་ཆོས་ཅན། སྐྱེས་བུས་བྱས་པ་མིན་ན་ཡང་དོན་ལོག་པར་སྟོན་པ་སྲིད་པར་ཐལ། ཁྱོད་ལས་དོན་ཤེས་ཤིང་གོ་བར་བྱེད་པའི་རྒྱུ་ངག་གི་བརྡ་ནི་སྐྱེས་བུ་ལ་
བརྟེན་པའི་ཕྱིར། ཡང་དེ་ཆོས་ཅན། ཁྱོད་ཀྱི་དོན་འཆད་པ་པོ་མི་མཐུན་པ་གཉིས་ཀྱིས་བཤད་ན་གང་རུང་གཅིག་གིས་ཅི་ཙམ་བཤད་ཀྱང་ཉན་པ་པོས་དོན་གང་ཡང་གོ་བ་མི་སྲིད་པར་ཐལ། ཁྱོད་ཀྱི་ཚིག་རྣམས་འབྲེལ་པ་རྟག་དངོས་ཀྱི་དབང་གིས་དོན་
རེ་རེ་ཁོ་ན་ལ་རྗོད་བྱེད་དུ་ངེས་པའི་ཕྱིར། ཡང་དེ་ཆོས་ཅན། ཁྱོད་ཅི་ཙམ་བཤད་ན་ཡང་ཉན་པ་པོས་དོན་གོ་མི་སྲིད་པར་ཐལ། དོན་བྱེད་པས་སྟོངས་པའི་རྟག་པ་ཡིན་པའི་ཕྱིར། ཡང་ཚིག་གཅིག་བརྗོད་པས་དོན་ཐམས་ཅད་གོ་བར་ཐལ། ཆ་ཤས་
མེད་པའི་གཅིག་པུ་ཡིན་པའི་ཕྱིར། རྐྱེན་གང་གིས་ཀྱང་བརྗོད་དུ་མེད་པར་ཐལ། འགྱུར་མེད་ཡིན་པའི་ཕྱིར། སྐྱེ་དགུ་ཐམས་ཅད་ཀྱིས་དོན་གོ་བར་ཐལ། ཀུན་ལ་ཁྱབ་པའི་ཕྱིར་ཁྱབ་སྟེ། རིག་བྱེད་རྟག་པ་དེ་ཀུན་ལ་ཁྱབ་པར་ཡོད་ཅིང་ཆ་མེད་པས་
གོ་བ་དང་མི་གོ་བའི་བདག་ཉིད་སོ་སོར་མི་འཐད་པའི་ཕྱིར། ཞེས་སོགས་ཏེ། རིག་པའི་དབང་ཕྱུག་གིས། ཚིག་རྣམས་བདེན་པ་ཉིད་ཀྱི་རྒྱུ། །ཡོན་ཏན་སྐྱེས་བུ་ལ་བརྟེན་ཕྱིར། །སྐྱེས་བུས་མ་བྱས་ལོག་པའི་དོན། །ཅིས་མིན་ཞེས་ནི་གཞན་དག་བརྗོད། །
ཅེས་པ་སོགས་རྣམ་འགྲེལ་ལེའུ་དང་པོའི་སྨད་ཀྱི་ཆ་ཕལ་མོ་ཆེར་ཕྱོགས་འདི་དགག་པའི་རིགས་པ་ཤིན་ཏུ་རྒྱས་པར་ཡོད་དོ། །ཡང་སྐྱེས་བུ་ཆོས་ཅན། བཅིངས་པ་དང་གྲོལ་བར་མི་རིགས་པར་ཐལ། དུས་ཐམས་ཅད་དུ་རྟག་པ་གཅིག་པུ་ཡིན་པའི་ཕྱིར་

[024B] སྡུག་བསྔལ་ལས་ཐར་པར་མི་འགྱུར་བར་ཐལ། སྡུག་བསྔལ་དང་བདག་ཉིད་གཅིག་ཏུ་གྲུབ་པའི་ཕྱིར། སྐྱེས་བུ་ཆོས་ཅན། ཀུན་གྱི་བདག་ཉིད་དུ་མི་འགྱུར་ཏེ། དངོས་པོར་མེད་པའི་ཕྱིར། མོ་གཤམ་གྱི་བུ་མོ་བཞིན། ཡང་སྐྱེས་བུ་
ཆོས་ཅན། མི་འགྱུར་བ་མ་ཡིན་པར་ཐལ། གཅིག་དང་དུ་མ་དང་ཕྲ་བ་དང་རེགས་པར་ཡོད་པའི་ཕྱིར་ཞེས་སོགས་དེ་དག་གིས་འདོད་པའི་སྐྱེས་བུ་འགོག་པའི་རིགས་པའི་རྣམ་གྲངས་དུ་མ་རྟོག་གེ་འབར་བ་ལས་བཤད་པས་དེར་བལྟ་ཞིང། རྗོད་བྱེད་ཀྱི་སྒྲ་ཡུལ་
ལ་དངོས་དབང་གིས་བདེན་པར་འཇུག་པ་འགོག་པའི་རིགས་པ་ནི། རྣམ་འགྲེལ་ངེས་སུ་རྒྱས་པར་ཡོད་དོ། །ཚངས་པའི་ལུས་གཅིག་ལས་སྐྱེས་པས་མི་རིགས་བཞི་མི་རུང་བར་ཐལ་བ་དང། ཕྱུགས་ཀྱི་མཆོད་སྦྱིན་ཐར་ལམ་ཡིན་པ་འགག་པ་ནི་དུས་འཁོར་
གྱི་སྐོར་ནའང་ཡོད་དོ། །གསུམ་པ་ཁྱབ་འཇུག་པ་དང་དཔྱོད་པ་བ་དགག་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ལ། ཁྱབ་འཇུག་པ་དང། དཔྱོད་པ་བ་གཉིས་ལས། དང་པོ་ལ། སྟོན་པ་ནི་ཁྱབ་འཇུག་སྟེ་འདི་ལ་ནོར་ལྷ་དང་
སྲེད་མེད་ཀྱི་བུ་དང། གྲོང་འཇོམས་སོགས་མིང་ཤིན་ཏུ་མང་བར་བཤད་ལ། བླ་མ་ཟླ་བ་དང། སྟོན་པ་གཞོན་ནུ་མ་ལེན་སོགས་ཀྱང་ལུགས་འདིའི་སྟོན་པའོ། །མིང་གི་རྣམ་གྲངས་ནི་ཁྱབ་འཇུག་པ། ཟླ་བ་པ། གླུའི་ཆོས་སྨྲ་བ་རྣམས་སོ། །ལུང་ནི་རྟོག་
པ་ལ་ཕན་པའི་ཡལ་ག་དང། ཞག་ལྔ་པ། གཡུལ་གྱི་ལས་སྟོན་པའི་ཚིག་ལ་སོགས་པའོ། །དེ་ལ་ཁྱབ་འཇུག་ནི། རྒྱ་མཚོའི་ནང་ན་གྲོང་ཁྱེར་སྒོ་ལྡན་ཞེས་བྱ་བར་དཔལ་མོ་ལ་སོགས་པའི་ཆུང་མ་ཁྲི་དྲུག་སྟོང་གིས་བསྐོར་ཞིང་གནས་པ་དང། ཚངས་པ་

[025A]༄༅། །དང༑ བརྒྱ་བྱིན་དང། ཉི་མ། ཟླ་བ། རིག་བྱེད་བཞི། རི་བོ་མཆོག་རབ། འབྱུང་བ་བཞི། བྲམ་ཟེ། སྦྱིན་བྱེད། ཟ་བ་པོ་སོགས་མཐའ་དག་རང་ཉིད་ཡིན་པར་སྨྲ་བའི་མངོན་པའི་ང་རྒྱལ་དང་ལྡན་བཞིག་སྟེ། ཉི་མའི་ནང་ན་
ང་ཁྱབ་འཇུག་སྐར་ནང་འོད་ལྡན་ཟླ་བ་དང། ཞེས་སོགས་སྨྲ་བའི་ཕྱིར་རོ། །དེ་ལ་ཞི་བ་དང་མ་ཞི་བའི་ངོ་བོ་གཉིས་ཡོད་ཅིང། ཞི་བ་ནི་ལྷ་རྫས་ཀྱི་ངོ་བོ་ཡོད་མིན་མེད་མིན་གྱི་བདག་ཉིད་འཆི་བ་མེད་པའི་ངོ་བོ་ཡིན་ལ། དེ་བསྒོམས་པས་ཐར་པ་འཐོབ་པར་
སྨྲ་སྟེ། གང་གིས་ཁྱབ་འཇུག་ཡོན་ཏན་རྣམས། རྟག་ཏུ་བསྒོམས་པས་བདེ་འཐོབ་འགྱུར། །ཞེས་སོ། །མ་ཞི་བ་ནི། ཉ་ལ་སོགས་པའི་ཁྱབ་འཇུག་གི་འཇུག་པ་བཅུར་བཤད་དེ། དེ་ཡང་ཉའི་གཟུགས་ཀྱིས་རིག་བྱེད་བཞི་རྒྱ་མཚོར་ནུབ་པ་བཏོན་པ་དང་
རུས་སྦལ་གྱིས་འཇིག་རྟེན་གཏེག་ནས་རྒྱུན་དུ་གནས་པ་དང། ཕག་རྒོད་ཀྱི་གཟུགས་ཀྱིས་ཚངས་པའི་འཇིག་རྟེན་མན་ཆད་མནན་པ་དང། མིའི་སེང་གེའི་གཟུགས་ཀྱིས་ལྷ་མ་ཡིན་གྱི་དབང་པོ་འགྲོ་བ་སྐྱོང་གསེར་ཅན་བསད་པ་དང། མིའུ་ཐུང་གི་གཟུགས་ཀྱིས་
ལྷ་མ་ཡིན་སྟོབས་ལྡན་ལས་གོམ་པ་གསུམ་གྱི་ས་བསླང་ཞེས་བསླུས་པ་དང། ཤིང་རྟ་བཅུ་པའི་བུར་མ་ཎར་སྤྲུལ་ནས་རང་གི་ཆུང་མ་སྲིན་པོ་ལངྐ་མགྲིན་བཅུས་ཕྲོགས་པ་ལ་སྤྲེའུ་ཧ་ནུ་མནྠ་ལ་གྲོགས་བཅོལ་ཏེ་སྲིན་པོ་དེ་བསད་པ་དང། ཛ་མའད་ཨགྣིའི་བུ་ར་མ་ཎར་
སྤྲུལ་ནས་སྲིད་སྒྲུབ་ལ་སོགས་པ་བསད་དེ་རྒྱལ་རིགས་བཅད་པ་དང། ནག་པར་སྤྲུལ་ནས་ཆུ་བོ་བཞི་ཕྱོགས་ཀུན་ཏུ་དྲངས་ཤིང་རྩོང་དུལ་གྱི་སེམས་ཅན་ལ་ཕན་པར་བྱས་པ་དང། སངས་རྒྱས་ཤཱཀྱ་ཐུབ་ཏུ་སྤྲུལ་ནས་སྔོན་གྱི་སྡིག་པ་སྦྱངས་པ་དང། རིགས་

[025B] དེའི་དང་པོ་གསུམ་ལ་འཐད་པ་མེད་ཀྱང་གཏམ་རྒྱུད་རྙིང་པ་ལ་བརྟེན་པ་དང། ཕྱི་མ་རྣམས་དྲང་སྲོང་གདུག་པས་ངོ་མཚར་ཆེ་ཆེ་རྣམས་ཁྱབ་འཇུག་གི་ཡོན་
ཏན་དུ་བྱས་པར་དུས་འཁོར་གྱི་སྐོར་ནས་བཤད་དོ། །ལུགས་འདིས་ཀྱང་རྟག་པ་ཆ་མེད་ཀྱི་བདག་ཁས་ལེན་པ་དང། གྲོལ་བྱེད་ཀྱི་ལམ་ནི་ཡི་གེ་ཨོཾ་བསྒོམ་པ་དང། རླུང་བུམ་པ་ཅན་བསྒོམ་པ་སོགས་ཡོད་པར་བཤད་ལ། འདིའི་རླུང་གི་རྣལ་འབྱོར་ལ་ཡན་
ལག་དྲུག་བརྩི་ཚུལ་ཞིག་བཤད་མོད་ཀྱང་རང་རེའི་ཡན་ལག་དྲུག་དང་མི་འདྲ་སྟེ་སློབ་དཔོན་བྱང་ཆུབ་བཟང་པོས། འདི་དག་ལ་ནི་དགག་པ་ཙམ་ལས་ཡན་ལག་དྲུག་པའི་རླུང་གི་ཏིང་ངེ་འཛིན་ནི་མེད་དོ། །ཞེས་གསུངས་པའི་ཕྱིར། ལུགས་འདིས་འཁོར་བ་ཟད་མཐའ་
ཅན་དུ་འདོད་ཅིང། སྔར་བཤད་པའི་རིག་བྱེད་མཐའ་བ་སོགས་ལས་ཕལ་མོ་ཆེ་ཞིག་ནི་འདིའི་རྗེས་འབྲང་དུ་རྒྱ་གཞུང་དག་ལས་ཀྱང་བཤད་དོ། །གཉིས་པ་དཔྱོད་པ་པའམ་རྒྱལ་དཔོག་པ་ནི། རྒྱལ་དཔོག་པ་སྟོན་པར་འདོད་ཅིང་གྲུབ་མཐའི་འདོད་ཚུལ་ལ། བདག་ནི་
བློའི་ངོ་བོ་སེམས་པ་ཅན་དང། བེམ་པོ་མ་ཡིན་པ། ཤེས་རིག་གི་རང་བཞིན། རྟག་པའི་ངོ་བོ།། ཡན་གར་བའི་རྫས་ཡོད། ཆ་ཤས་མེད་པ་ཞིག་ཏུ་འདོད་དོ། །རིག་བྱེད་ཚད་མར་འདོད་ཚུལ་ནི་སྔ་མ་རྣམས་དང་འདྲ། མཐོ་རིས་ཀྱི་ཚངས་པ་ལྟ་བུ་ངན་འགྲོ་
ལས་གྲོལ་བའི་ཕྱིར་ཐར་པ་ཡིན་གྱི་དྲི་མ་སེམས་ཀྱི་རང་བཞིན་ལ་ཞུགས་པ་ཡིན་པའི་ཕྱིར་ཉེས་ཟད་ཀྱི་སྐྱེས་བུ་མེད་པ་དང་ཤེས་བྱ་མཐའ་ཡས་པའི་ཕྱིར། ཀུན་མཁྱེན་པའི་སྐྱེས་བུ་མེད་པ་དང། དེ་བས་ན་བདེན་པའི་དག་ཀྱང་མེད་དོ་ཞེས་སྨྲའོ། །ཚད་མ་ཅི་མངོན་

[026A]༄༅། །རྗེས་གཉིས། སྒྲ་ལས་བྱུང་བ། དཔེ་ཉེར་འཇལ། དོན་གྱིས་གོ་བ། དངོས་པོ་མེད་པའི་ཚད་མ་དང་དྲུག་ཏུ་འདོད་ཅིང། འདིའི་སྒྲ་བྱུང་ནི་གྲངས་ཅན་དང་འདྲ། དཔེ་ཉེར་འཇལ་ནི། བ་མེན་མཐོང་བ་ལས་ལྐོག་ཏུ་གྱུར་པའི་བ་
ལང་ལ་འདྲ་བར་དཔོག་པ་དང། དོན་གྱིས་གོ་བ་ནི། ལྷས་བྱིན་གསོན་པོ་ཁྱིམ་ན་མེད་པས་ཕྱི་རོལ་ན་ཡོད་པར་རྟོགས་པ་ལྟ་བུ་དང། དངོས་པོ་མེད་པའི་ཚད་མ་ནི། ཚད་མ་གཞན་ལྔ་པོ་གང་ཡང་འཇལ་བྱེད་དུ་མ་སྐྱེས་པའི་ཡུལ་རྟོགས་པ་ལ་འདོད་ཅིང། ཕྱི་
མ་འདིའི་ཡུལ་ལ་ཡང་འོ་མ་ལ་ཞོ་མེད་པ་ལྟ་བུ་སྔ་ན་མེད་པ། ཞོ་ལ་འོ་མ་མེད་པ་ལྟ་བུ་ཞིག་ནས་མེད་པ། བ་ལང་རྟ་མེད་པ་ལྟ་བུ་ཕན་ཚུན་མེད་པ། རི་བོང་གི་རྭ་མེད་པ་ལྟ་བུ་ཤིན་ཏུ་མེད་པ་སྟེ་བཞིར་འདོད་ཅིང། ཞོ་ལ་འོ་མ་མེད་པའི་ཆ་ལྟ་བུ་ཡང་དངོས་པོར་
འདོད་དོ། །དེའི་ནང་ཚན་ཙཱ་ར་ཀ་པ་རྣམས་ནི། ཚད་མ་དེ་དྲུག་གི་སྟེང་དུ་རྒྱུ་ལས་འབྲས་བུ་རྟོགས་པ་ལྟ་བུ་རིགས་པའི་ཚད་མ། ཡུལ་དེ་དམིགས་པ་མེད་པས་མེད་པར་རྟོགས་པ་མ་དམིགས་པའི་ཚད་མ། སྨྲ་བ་པོ་སྔ་མ་དག་གིས་བསྟན་པའི་གྲགས་པ་རྒྱུད་པའི་
ཞེས་གྲགས་ཀྱི་ཚད་མ། ཚོགས་པ་ཡོད་པར་རྟོགས་བ་ན་ཚོགས་པ་ཅན་ཡོད་པར་རྟོགས་པ་སྲིད་པའི་ཚད་མ། འདི་ལྟ་བུ་འབྱུང་ངོ་སྙམ་དུ་སེམས་པ་ལས་དེ་ལྟར་བྱུང་བ་སྙམ་སེམས་པའི་ཚད་མ་སྟེ་ཚད་མ་བཅུ་གཅིག་ཏུ་འདོད་དོ། །འདི་དག་གིས་འདོད་པའི་
བྱས་ཤུགས་བཞི་བཅུ་ཞེ་བརྒྱད་སོགས་ནི་མངས་ཀྱིས་དོགས་ནས་མ་བྲིས་ལ་ཤེས་པར་འདོད་ན་རྟོག་གེ་འབར་བ་ན་རྒྱས་པར་ཡོད་པས་དེར་ལྟོས་ཤིག་གཉིས་པ་དེ་དག་དགག་པ་ནི། སྣོད་བཅུད་ཐམས་ཅད་ཀྱི་གཙོ་བོ་ཁྱབ་འཇུག་ཡིན་པ་དང། ཁྱབ་འཇུག་གིས་

[026B] ཁྱབ་འཇུག་རང་ཉིད་བྲོས་པར་བཤད་པ་རྣམས་ནང་འགལ་དང། ཁྱབ་འཇུག་ཆུ་ཡིན་པ་དང། ཆུ་ནང་དུ་བྱིང་བ་ཁྱབ་འཇུག་གིས་བཏེག་པ་དང། རང་གི་ལྟོ་བར་སྲིད་གསུམ་གནས་པ་
དང༑ རང་གི་ཆུང་མ་གཞན་གྱིས་ཕྲོགས་པ་སོགས་ཀྱང་འགལ་ཞིང། དེ་བཞིན་དུ་རིག་བྱེད་ལས་བཤད་པའི་གཏམ་རྒྱུད་རྣམས་ལ་ཡང་འགལ་འདུ་མང་དུ་ཡོད་པ་དགག་པར་སླ་ཞིང། དུས་འཁོར་གྱི་སྐོར་དང། དབུ་མ་སྙིང་པོ་རྩ་འགྲེལ་དང། བསྟོད་
ཚོགས་སོགས་སུ་རྒྱས་པར་ཡོད་དོ། །ཉེས་ཟད་ཀྱི་སྐྱེས་བུ་མི་སྲིད་པར་འདོད་པ་དགག་པ་ནི། ཆགས་སོགས་རྟག་པ་ཡིན་པའི་ཕྱིར་ཟེར་རམ། མི་རྟག་ཀྱང་ད་སྤོང་བའི་ཐབས་མེད་པའི་ཕྱིར་ཟེར་རམ། ཐབས་ཡོད་ཀྱང་དེ་སུས་མི་ཤེས་པའི་ཕྱིར་ཟེར་རམ། བསླབས་
ན་ཤེས་ནུས་ཀྱང་དོན་དུ་གཉེར་བ་མེད་པའི་ཕྱིར་ཟེར་རམ། དོན་དུ་གཉེར་བ་ཡོད་ཀྱང་སྟོན་པར་བྱེད་པ་མི་སྲིད་པའི་ཕྱིར་སྐྱོན་ཟད་པ་མད་དོ་ཞེས་སྨྲ། དེ་ལ་ཆགས་སོགས་རྟག་པ་མ་ཡིན་ཏེ། རྒྱུ་ཡོད་པའི་ཕྱིར། སྤོང་བའི་ཐབས་མེད་པ་མ་ཡིན་ཏེ། རྒྱུའི་གཉེན་
པོ་གོམས་པས་མ་ལུས་པར་འཛད་པའི་ཕྱིར། ཐབས་ཡོད་ཀྱང་མི་ཤེས་པ་མ་ཡིན་ཏེ། རྒྱུའི་རང་བཞིན་ཤེས་པས་དེའི་གཉེན་པོ་ཤེས་པའང་འགྲུབ་པའི་ཕྱིར། དོན་དུ་གཉེར་བ་མེད་པ་མ་ཡིན་ཏེ། རང་ཉིད་སྡུག་བསྔལ་གྱིས་མནར་བར་མཐོང་ནས་དེ་ལ་སྐྱོ་བ་
དང། སྡུག་བསྔལ་དེ་ལ་རྒྱུ་ཡོད་པར་ཤས་ཤིང་དེའི་གཉེན་པོ་ཡོད་པར་ཤེས་པ་ན། སྡུག་བསྔལ་གྱི་རྒྱུ་བཟློག་པའི་ཐབས་ལ་འཇུག་པར་འགྱུར་བའི་ཕྱིར། ཐབས་སྟོན་པ་མེད་པ་མ་ཡིན་ཏེ། རང་ཉིད་ཐར་ལམ་གཟིགས་པ་མཐར་ཕྱིན་པའི་གང་ཟག་གིས་ལན་

[027A]༄༅། །ལ་རེ་བ་མེད་པར་གཞན་ལ་ལམ་ཕྱིན་ཅི་མ་ལོག་པར་སྟོན་པར་བྱེད་པའི་ཕྱིར། རིགས་པ་འདི་དག་ནི། རིག་པའི་དབང་ཕྱུག་གིས། རྒྱུ་ཡོད་ཕྱིར་དང་རྒྱུ་ཡི་ནི། །གཉེན་པོ་གོམས་པས་ཟད་ཕྱིར་རོ། །ཞེས་སོགས་ཀྱི་སྐབས་ནས་བསྟན་
པའི་རིགས་པ་ཡིན་ལ། སེམས་ཀྱི་རང་བཞིན་འོད་གསལ་བ་དང། དྲི་མ་གློ་བུར་བ་ཡིན་པའི་ཕྱིར། དྲི་མ་སེམས་ཀྱི་རང་བཞིན་ལ་ཞུགས་པ་མི་འཐད་པ་སོགས་ཀྱང་ཤེས་པར་བྱའོ། །བཞི་པ་དབང་ཕྱུག་པ་སོགས་གསུམ་དགག་པ་ལ་གཉིས། འདོད་པ་
བརྗོད་པ་དང་དེ་དགག་པའོ། །དང་པོ་ལ་གཉིས་ལས། དང་པོ་དབང་ཕྱུག་པའི་འདོད་པ་བརྗོད་པ་ལ། སྟོན་པ་ནི་ལྷ་ཆེན་དབང་ཕྱུག་དང། དྲང་སྲོང་རྐང་མིག། གཟེགས་གཟན་སོགས་སོ།། མིང་གི་རྣམ་གྲངས་ལ་དབང་ཕྱུག་པ། ཞི་བ་པ། ཡེ་སྲིད་
པ༑ རྐང་མིག་པ་རྣམས་སོ། །འདིའི་ཞི་བ་དང། ཡེ་སྲིད་ནི་དབང་ཕྱུག་གི་མིང་ཡིན་ལ། རྐང་མིག་ནི་དྲང་སྲོང་མཛེས་པ་ཞེས་བྱ་བའི་མིང་ཡིན་ཏེ། ལྷ་ཆེན་གྱིས་ཨུ་མའི་སྲུང་མ་ལ་དྲང་སྲོང་དེ་བཞག་པའི་ཚེ་དེ་ལ་ཨུ་མ་ཆགས་ནས་མདུན་དུ་འདུག་
སྟེ༑ རྣམ་འགྱུར་དུ་མ་བསྟན་ཀྱང་དྲང་སྲོང་དེས་རྐང་པར་མིག་ཕབ་སྟེ་བརྟུལ་ཞུགས་བསྲུངས་པས་ལྷ་ཆེན་མཉེས་ནས་གཞུང་རྩོམ་པ་ལ་དབང་བསྐུར་བས་དྲང་སྲོང་རྐང་མིག་ཞེས་གྲགས་ལ། དེའི་རྗེས་སུ་འབྲངས་པ་རྣམས་ལ་རྐང་མིག་པ་ཞེས་གྲགས་སོ། །
དབྱེ་བ་ལ་སྤྱིར་ལྷ་ཆེན་དབང་ཕྱུག་སྟོན་པར་འཛིན་པའི། གྲངས་ཅན་པ། བྱེ་བྲག་པ། རིག་པ་ཅན་པ་གསུམ་ཡང་ཡོད་པར་ཞི་འཚོ་ཡབ་སྲས་དང། རྒྱལ་ཚབ་ཐམས་ཅད་མཁྱེན་པ་རྣམས་ཀྱིས་གསུངས་ཤིང། བྱེ་རིག་གཉིས་ལ་ཚངས་པ་དང། ཁྱབ་

[027B] །དེས་ན་དེ་དག་ལ་ལུགས་འདིའི་བྱེ་བྲག་ཏུ་གྱུར་པའང་ཡོད་མོད་ཀྱི་རང་རང་གི་གྲུབ་མཐའི་ཁྱད་པར་མི་འདྲ་བ་དག་
གསལ་བར་བྱ་བའི་ཕྱིར་ཕྱིས་ཀྱི་མཁས་པ་དག་གིས་ལོགས་སུ་བཤད་པ་བཞིན་འདིར་ཡང་འཆད་པས་ན་དངོས་ཀྱི་དབྱེ་བ་ནི། གསལ་བྱེད་པ་དང་རྣ་བ་མ་ཕུག་པ་གཉིས་སུ་བྱའོ། །ལུང་ནི་དབང་ཕྱུག་སྒྲ་བསྒྲགས་ཀྱི་རྒྱུད་དང། སྨེ་བ་བརྩེགས་པའི་རྒྱུད་ཅེས་
བྱ་བ་རྣམས་སོ། །འདོད་ཚུལ་ལ་ལྷ་དབང་ཕྱུག་ཆེན་པོ་ནི། གངས་རི་ཆེན་པོ་ཏེ་སེ་ན་བཙུན་མོ་ཨུ་མ་དང་སྲས་ཚོགས་བདག་དང་གདོང་དྲུག་སོགས་འཁོར་གྱི་ཚོགས་སྟོང་གིས་བསྐོར་ཞིང་གནས་པར་སློབ་དཔོན་ཤེས་རབ་གོ་ཆས་བཤད་དོ། །དབང་ཕྱུག་གི་
ཡོན་ཏན་བརྒྱད་ནི། དབང་ཕྱུག་གིས་སེམས་ཅན་གྱི་འཇིག་རྟེན་སྐྱེ་འཇིག་བྱེད་པ་ཕྲ་བ་དང། སྣོད་ཀྱི་འཇིག་རྟེན་སྐྱེ་འཇིག་བྱེད་པ་ཡང་བ་དང། དེ་གཉིས་ཀ་སྐྱེ་འཇིག་བྱེད་པ་བདག་པོར་གྱུར་པ་དང། སེམས་ཅན་རྣམས་ལ་ཚར་གཅོད་རྗེས་འཛིན་གྱི་དབང་
ཡོད་པས་དབང་དུ་གྱུར་པ་དང། ཡིད་ཀྱིས་གང་བསམ་པར་ཕྱིན་པས་གར་ཡང་ཁྱབ་པ་དང། འབྱུང་པོ་ཀུན་གྱིས་མཆོད་པར་གྱུར་པ་དང། ཡོན་ཏན་གསུམ་ལ་འདོད་དགུར་དབང་བསྒྱུར་བས་འདོད་དགུར་ལྡན་པ་དང། ཐར་པ་དང་ལྷའི་ལུས་སོགས་གང་
འདོད་ཐོབ་པས་དགའ་མགུར་གནས་པ་སྟེ་འགྲེལ་བཤད་སྤྱན་རས་གཟིགས་བརྟུལ་ཞུགས་ལས་བཤད་དོ། །གྲུབ་མཐའི་འདོད་ཚུལ་ནི། སྣོད་བཅུད་ཀྱི་འཇིག་རྟེན་རྣམས་ཆོས་ཅན། དབང་ཕྱུག་གིས་བློ་སྔོན་དུ་བཏང་ནས་བྱས་པ་ཡིན་ཏེ། སྡོད་ཅིང་ལས་ལ་

[028A]༄༅། །འཇུག་བའི་ཕྱིར་སྟེའུ་བཞིན། དབྱིབས་ཀྱི་ཁྱད་པར་དང་ལྡན་པའི་ཕྱིར་བུམ་སོགས་བཞིན། དོན་བྱེད་ནུས་པའི་ཕྱིར་དགྲ་སྟ་བཞིན། དེས་ན་དབང་ཕྱུག་ནི་ཀུན་མཁྱེན་པ་ཡིན་ཏེ། སྣོད་བཅུད་ཐམས་ཅད་བྱེད་ཤེས་པའི་ཕྱིར་ཞེས་
ཟེར་རོ། །ལམ་ནི་བུམ་པ་ཅན་གྱི་རླུང་སྦྱོར་དང། དབང་ཕྱུག་གི་ལིངྒའི་རྩེ་ནས་དབང་བསྐུར་བ་དང། བུད་མེད་དང་སྦྱར་ནས་ཁམས་འཇག་པའི་བདེ་བ་རྣམས་ཡིན་པར་སྨྲ་ཞིང། ཐར་པ་ནི་ཁམས་འཛག་པའི་བདེ་བ་ལས་འཁྲིག་བདེའི་ཡེ་ཤེས་སྐྱེས་པ་ལ་འདོད་དོ། །
དུས་འཁོར་གྱི་སྐོར་ནས་དབང་ཕྱུག་པའི་འདོད་པ་མི་འདྲ་བ་ཞིག་བཤད་པ་ནི་འདིར་མ་བྲིས་ཏེ་གཞན་དུ་བལྟ་བར་བྱའོ། །གཉིས་པ་བྱེ་བྲག་པ་དང་རིག་པ་ཅན་པའི་འདོད་པ་བརྗོད་པ་ལ། འུག་པ་ལ་ལྷར་འཁྲུལ་ནས་ཚིག་དོན་དྲུག་རྙེད་པར་རློམ་པའི་དྲང་སྲོང་འུག་པ་དང་
གཞན་གྱིས་བོར་བའི་གཟེགས་མ་ཟ་ཞིང་བརྟུལ་ཞུགས་སྤྱོད་པའི་དྲང་སྲོང་གཟེགས་གཟན་གཉིས་ཀྱི་རྗེས་སུ་འབྲངས་པས་བྱེ་བྲག་པ་ལ་གཟེགས་གཟན་པ་དང་འུག་པ་པ་ཞེས་ཟེར་བ་དང། བྲམ་ཟེ་རྐང་མིག་ནི་རིག་པ་ཅན་པའི་སྟོན་པ་ཡིན་པར་རྒྱལ་ཚབ་ཐམས་ཅད་
མཁྱེན་པ་དང་མཁས་གྲུབ་སྨྲ་བའི་ཉི་མ་གཉིས་ཀས་བཤད་ལ། ཞི་བ་འཚོ་ཡབ་སྲས་ཀྱི་བཞེད་པར་ཡང་སྣང་ངོ། །དེས་ན་འདི་གཉིས་ལ་ཚིག་དོན་དྲུག་གི་སྦྱི་བྱེ་བྲག་གི་ཁྱད་པར་མང་དུ་སྨྲ་བས་བྱེ་བྲག་པ་དང། རྐང་མིག་གིས་བྱས་པའི་རིག་པའི་ལྟ་བའི་རྗེས་སུ་
འབྲངས་བས་ན་རིག་པ་ཅན་པ་ཞེས་གྲགས་སོ། །ཚད་མ་ནི་མངོན་རྗེས་ལུང་གི་ཚད་མ་གསམ་དུ་བྱེ་བྲག་པ་འདོད་ཅིང། རིག་པ་ཅན་པས་དེ་གསུམ་དང་དཔེ་ཉེར་འཇལ་གྱི་ཚད་མ་སྟེ་བཞིར་འདོད་དོ། །གཉིས་ཀས་ཀྱང་རྗེས་དཔག་ལ་རྒྱུ་ལས་འབྲས་བུ་དཔོག་

[028B] འབྲས་བུ་ལས་རྒྱུ་དཔོག་པའི་ལྷག་ལྡན་དང། ཆོས་གཅིག་མཐོང་བ་ལས་ཤིན་ཏུ་ལྐོག་གྱུར་གཞན་ཤེས་པ་སྤྱིར་མཐོང་ཅན་ཏེ་གསུམ་དང། དེ་དག་གི་རྟེན་དུ་གྱུར་པའི་རྟགས་ཡང་དག་གསུམ་དང། འབྲེལ་བ་མེད་པ། མ་ངེས་པ་
ཐེ་ཚོམ་ཅན་ཏེ་རྟགས་ལྟར་སྣང་གསུམ་དུ་འདོད་དོ། །རྟོག་གེའི་ཚིག་དོན་བཅུ་དྲུག་ནི། ཚད་མ་དང། གཞལ་བྱ་དང། ཐེ་ཚོམ་དང། དགོས་པ་དང། དཔེ་དང། གྲུབ་པའི་མཐའ་དང། ཡན་ལག་དང། རྟོག་གེ་དང། གཏན་ལ་ཕབ་པ་དང། རྩོད་པ་
དང། བརྗོད་པ་དང། སུན་ཅི་ཕྱིན་དུ་རྒོལ་བ་དང། གཏན་ཚིགས་ལྟར་སྣང་དང། ཚིག་ངོར་དང། ལྟག་ཆོད་དང། ཚར་བཅད་པའི་གནས་རྣམས་སོ། ཚིག་དོན་དྲུག་གི་འདོད་ཚུལ་ནི། འདི་གཉིས་ཀྱི་འདོད་པ་ཕལ་ཆེར་འདྲ་བས་ཐུན་མོང་དུ་བཤད་
པར་བྱ་སྟེ། རྫས་དང་ཡོན་ཏན་ལས་དང་སྤྱི། བྱེ་བྲག་འདུ་བ་རྣམ་པ་དྲུག། ཅེས་པ་ལྟར་དྲུག་ལས། རྫས་ཀྱི་མཚན་ཉིད་ནི་བྱ་བ་དང་ལྡན་པ། ཡོན་ཏན་དང་ལྡན་པ། འདུ་བའི་རྒྱུར་གྱུར་པ་སྟེ་གསུམ་མོ། །དབྱེ་བ་ནི་དགུ་སྟེ་ས་ཆུ་མེ་རླུང་ནམ་མཁའ་
དུས་ཕྱོགས་བདག་ཡིད་ཅེས་བྱ་བ་རྣམས་སོ། །ཅིའི་ཕྱིར་རྫས་ཞེས་བྱ་ཞེ་ན། བདག་ཉིད་རང་རྐྱ་བར་གྲུབ་ཅིང་ཆོས་གཞན་གྱི་རྟེན་བྱེད་པའི་ཕྱིར་རོ། །ནམ་མཁའ་ལ་སོགས་པ་ལྔ་ནི། རྟག་པ་དང་ཐམས་ཅད་དུ་སོང་བའི་རྫས་ཞེས་བྱ་ལ། ས་ལ་སོགས་པ་བཞི་
ནི་ཐམས་ཅད་དུ་སོང་བ་མ་ཡིན་པའི་རྫས་ཞེས་བྱ་ཞིང་དེ་བཞིའི་རྡུལ་ཕྲན་རྣམས་ནི་རྟག་པ་དང། རྡུལ་ཕྲན་གྱིས་བརྩམས་པའི་རིགས་པ་རྣམས་ནི་མི་རྟག་པར་འདོད་དེ། །དེ་ཡང་རིགས་པ་རྩོམ་ཚུལ་ནི་འབྱུང་བཞིའི་རྡུལ་ཕྲ་རབ་རིགས་མི་མཐུན་རྣམས་ཕན་ཚུན་

[029A]༄༅། །འཕྲད་པས་ལྡན་པ་ཙམ་བསྐྱེད་ཀྱི་རྫས་མི་བསྐྱེད་ལ། བུམ་པ་ལྟ་བུའི་ཡན་ལག་ཅན་གཅིག་ལ་འབྱུང་བཞི་རགས་པའི་རྫས་བཞི་ཡོད་ཅིང་དེའི་སའི་རྫས་ནི་སའི་རྡུལ་ཕྲ་རབ་ཁོ་ནས་བརྩམས་བ་སོགས་སུ་ཤེས་པར་བྱའོ། །རྡུལ་རིགས་
མཐུན་རྫས་ཐ་དད་ཕན་ཚུན་འཕྲད་པ་ལས་ལྡན་པ་ཞེས་བྱ་བའི་རྫས་དོན་གཞན་གཅིག་བསྐྱེད་ཅིང་དེ་ནི་འཕྲད་པ་ཞེས་བྱ་བའི་ཐ་སྙད་ཀྱི་རྒྱུར་འགྱུར་རོ། །ཡན་ལག་རྣམས་ཚོགས་པ་ལས་ཡན་ལག་ཅན་གྱི་རྫས་དོན་གཞན་བསྐྱེད་ཅིང་དེ་ནི་མངོན་སུམ་གྱི་ཡུལ་
ཡིན་པས་རགས་པ་ཞེས་བྱའོ། །བདག་ནི་ལུས་དབང་བློ་གསུམ་ལས་དོན་གཞན་དུ་གྱུར་བའི་རྫས། བློ་ལ་སོགས་པའི་ཡོན་ཏན་དེ་རྣམས་ཀྱི་རྟེན་དུ་གྱུར་ཅིང་ཡོན་ཏན་དེ་རྣམས་རང་ལ་འདུ་བའི་རྒྱུ་བྱེད་པ། སེམས་མ་ཡིན་པའི་ངོ་བོ།། མི་འཇིག་པ་ཐམས་ཅད་
དུ་ཁྱབ་པར་འདོད་ལ། །སྐྱེས་བུ་དང་གང་ཟག་ཀྱང་དེའི་རྣམ་གྲངས་སོ། །གཉིས་པ་ཡོན་ཏན་ལ་མཚན་ཉིད་ནི། རྫས་ལ་བརྟེན་པ། ཡོན་ཏན་གཞན་དང་མི་ལྡན་པ། འདུ་བའི་རྒྱུ་མི་བྱེད་པ། ལྟོས་པ་མེད་པའོ། །དབྱེ་བ་ནི་ཉི་ཤུ་རྩ་བཞི་སྟེ། རྐང་མིག་གི་མདོ་ལས། གཟུགས་
དང། རོ་དང། དྲི་དང། རེག་པ་རྣམས་དང། གྲངས་དང། ཚད་དང། སོ་སོ་བ་དང། ལྡན་པ་དང། རྣམ་པར་དབྱེ་བ་དང། གཞན་དང་གཞན་མ་ཡིན་པ་ཉིད་དང། བློ་རྣམས་དང། བདེ་བ་དང། སྡུག་བསྔལ་དག་དང། འདོད་པ་དང། སྡང་བ་
དག་དང། འབད་པ་ནི་ཡོན་ཏན་དག་གོ་ཞེས་འབྱུང་ཞིང། སློབ་དཔོན་ཀ་མ་ལ་ཤཱི་ལས། དང་གི་སྒྲ་ལས་ལྕི་བ་དང། སྣུམ་པ་དང། འདུས་བྱས་པ་དང། ཆོས་དང། ཆོས་མ་ཡིན་པ་དང། སྒྲ་རྣམས་གཟུང་ངོ། །ཞེས་གསུངས་ཤིང། སྐབས་

[029B] །དེ་ལས་གཟུགས་དྲི་རོ་རེག་བཞི་ནི་འབྱུང་བ་བཞིའི་ཡོན་ཏན་ནོ། །སྒྲ་ནི་ནམ་མཁའི་ཡོན་ཏན་ནོ། །གྲངས་ནས་གཞན་མ་ཡིན་པའི་བར་བདུན་ནི་དུས་དང་ཕྱོགས་ཀྱི་
ཡོན་ཏན་ནོ། །བློ་ནས་འབད་པའི་བར་དྲུག་དང། ཆོས་ཆོས་མིན་གཉིས། །འདུས་བྱས་དང་དགུ་ནི་བདག་གི་ཡོན་ཏན་ནོ། །ལྕི་སྣུམ་དྲོ་གཤེར་རྣམས་ནི་རིགས་པའི་རྫས་འགའ་ཞིག་གི་ཡོན་ཏན་ནོ། །དེ་ལ་གཟུགས་རོ་དྲི་རེག་ནི་རིམ་པ་བཞིན་མིག་ལྕེ་སྣ་
ལུས་ཀྱི་གཟུང་བྱ་སྟེ་ས་སོགས་ཀྱི་ཡོན་ཏན་ནོ། །གྲངས་ནི་གཅིག་ལ་སོགས་པའི་ཐ་སྙད་ཀྱི་རྒྱུར་གྱུར་པ་དང། ཚད་ནི་ཆེན་པོ་ལ་སོགས་པའི་ཐ་སྙད་ཀྱི་རྒྱུར་གྱུར་པ་དང། སོ་སོ་པ་ནི་གཉིས་ཆོས་རྣམས་ལ་ཡོད་པའི་སོ་སོ་བའི་ཐ་སྙད་ཀྱི་ཡུལ་དང། ལྡན་པ་
ནི་འཕྲད་པ་དང་བར་མེད་པར་བརྗོད་བའི་ཡུལ་དུ་གྱུར་པའོ། །རྣམ་དབྱེ་ནི་འཕྲད་བ་ཞིག་པའམ་ཕན་ཚུན་ཕྱེ་བར་འཛིན་པའི་ཤེས་པའི་སྣང་ཡུལ་དུ་གྱུར་པ་དང། གཞན་ནི་ལྷན་ཅིག་གནས་པའི་ཀ་བུམ་ལྟ་བུ་ལ་ཀ་བ་བུམ་པ་ལས་གཞན་དུ་འཛིན་པའི་ཤེས་
པའི་རྒྱུ་དང། གཞན་མ་ཡིན་པ་ཉིད་ནི་བུམ་པ་ཉིད་བུམ་པ་ལས་གཞན་མ་ཡིན་པར་འཛིན་པའི་ཤེས་པའི་རྒྱུ་དང། བློ་ནི་ཤེས་པ་དང། བདེ་བ་ནི་སིམ་པ་དང། སྡུག་བསྔལ་ནི་གདུང་བ་དང། འདོད་པ་ནི་ཆགས་པ་དང། སྡང་བ་ནི་ཞེ་སྡང་དང། འབད་
པ་ནི་རྩོལ་བ་སྟེ་བདེ་བ་མན་ཆད་འདི་དག་ཀྱང་བེམ་པོར་འདོད་དོ། །ལྕི་བ་ནི་ཐུར་དུ་འདྲེན་པའི་རྒྱུ་དང། གཤེར་བ་ནི་རླན་པའི་ངོ་བོའི་རྒྱུའི་ཡོན་ཏན་དང། དྲོ་བ་ནི་མེའི་ཡོན་ཏན་དང། སྣུམ་པ་ནི་མར་ལ་སོགས་པའི་ས་ཆུ་འཕྲད་པའི་རྫས་འགའ་ཞིག་གི་ཡོན་

[030A]༄༅། །ཏན་དང། འདུས་བྱས་པ་ནི་ཤུགས་དང་བག་ཆགས་དང་གནས་པ་འཇིག་པ་གསུམ་སྟེ། ཤུགས་ནི་དཔེར་ན་མདའ་འཕངས་པ་མི་ལྟུང་བར་བྱེད་པའི་རྒྱུ་ལྟ་བུ་དང། བག་ཆགས་ནི་རྒྱུ་ཤེས་པ་ལས་སྐྱེས་ཤིང་འབྲས་བུ་ཤེས་པ་
བསྐྱེད་པའི་ནུས་པའི་ངོ་བོར་གྱུར་པ་དང། གནས་པ་འཇིག་པ་ནི་ལུས་ཅན་གྱི་རྫས་ཀྱི་ཡོན་ཏན་གང་ཞིག་འབད་པས་གཞན་དུ་གནས་པར་བྱེད་ཀྱང་འབད་པ་བཏང་བ་ན་སྔ་མ་ཇི་ལྟ་བ་བཞིན་དུ་གནས་པར་བྱེད་པ་དང། ཆོས་ནི་ཁྲུས་དང་དབང་བསྐུར་བ་སོགས་མ་
མཐོང་བའི་འབྲས་བུ་བདེ་བ་སྟེར་བའི་ལས་དང། ཆོས་མ་ཡིན་པ་ནི་དེ་ལས་ལྡོག་པ་མ་མཐོང་བའི་འབྲས་བུ་སྡུག་བསྔལ་སྟེར་བའི་ལས་ཏེ། ཡོན་ཏན་དེ་དག་ཀྱང་ཡོན་ཏན་ཅན་ལས་དོན་གཞན་དུ་གྱུར་པའི་དངས་པོ་འབའ་ཞིག་ཏུ་འདོད་དོ། །གསུམ་པ་
ལས་ནི། འདེགས་པ་དང། འཇོག་པ་དང། བརྐྱང་བ་དང། བསྐུམ་པ་དང། འགྲོ་བ་སྟེ་ལྔའོ། །དེ་ཡང་འདེགས་པ་ལ་མཚོན་ན་སྟེང་ཕྱོགས་ཀྱི་ལྡན་པ་དང་འོག་ཕྱོགས་ཀྱི་རྣམ་དབྱེ་ལས་སྐྱེས་ཤིང། འོག་ནས་སྟེང་དུ་འདྲེན་པའི་བྱ་བ། འདེགས་བྱ་
འདེགས་བྱེད་གཉིས་ཀ་ལས་རྫས་ཐ་དད་དུ་གྱུར་པ་ཞིག་སྟེ་དེས་གཞན་ཡང་མཚོན་ནོ། །བཞི་པ་སྤྱི་ནི། གང་ལ་རང་ཉིད་རྗེས་སུ་འགྲོ་བའི་ཆོས་དེ་ལ་ཐུན་མོང་གི་སྒྲ་བློ་འཇུག་པའི་རྒྱུར་གྱུར་པ་སྟེ་དེ་ལ་ཡང་ཁྱབ་པའི་སྤྱི་དང་ཉི་ཚེ་བའི་སྦྱི་གཉིས་སོ། །དང་པོ་ནི་
ཡོད་པ་ཉིད་ཅེས་བྱ་བ་ལྟ་བུའོ། །གཉིས་པ་ནི་བ་ལང་ཉིད་དང་ཤིང་ཉིད་ཅེས་པ་ལྟ་བུ་སྟེ་དེ་ཡང་རྟག་པར་འདོད་དོ། །ལྔ་པ་བྱེ་བྲག་ནི། ཆོས་གང་གིས་རང་གི་རྟེན་དེ་གཞན་ལས་ཁྱད་པར་དུ་གོ་བར་བྱེད་པའི་ཆོས་དང། དྲུག་པ་འདུ་བ་ནི་ཡུལ་སོ་སོ་མ་ཡིན་པར་

[030B] རྟེན་རྫས་སོགས་དང་བརྟེན་པ་ཡོན་ཏན་གཉིས་ཕྲད་ཅིང་འབྲེལ་བའི་ཆར་གྱུར་པའི་ཆོས་རྟེན་དང་བརྟེན་པ་དེ་གཉིས་ཀ་
ལས་རྫས་ཐ་དད་དུ་གྱུར་པའོ། །གཞན་ཡང་ཡོན་ཏན་ལ་ཡོན་ཏན་གཉིས་པ་མེད། རྫས་ལས་གཞན་ལ་ཡོན་ཏན་མི་བརྟེན། སྤྱི་ལ་སྤྱི་གཉིས་པ་རྗེས་སུ་མི་འགྲོ། ལས་ནི་མི་རྟག་ བྱེ་བྲག་དང་འདུ་བ་ནི་རྟག་པར་འདོད་དེ། །ལུགས་འདིས་ཐར་པ་ཐོབ་
བྱེད་ཀྱི་ལམ་ནི། ཁྲུས་དང། དབང་བསྐུར་བ་དང། སྨྱུང་བར་གནས་པ་དང། བླ་མའི་ཁྱིམ་དུ་གནས་པས་ཚངས་པར་སྤྱད་པ་དནག། ནགས་སུ་གནས་པ་དང། མཆོད་སྦྱིན་དང། སྦྱིན་པ་ལ་སོགས་པ་ཡིན་ཞིང་ནམ་ཞིག་བླ་མའི་མན་ངན་ལས་རྣལ་
འབྱོར་བསྒོམས་ཏེ། བདག་དབང་སོགས་རྣམས་ལས་དོན་གཞན་དུ་ཤེས་ནས་བདག་གི་དེ་ཁོ་ན་ཉིད་མཐོང་ཞིང་ཚིག་གི་དོན་དྲུག་གི་རང་བཞིན་ཁོང་དུ་ཆུད་པ་ན། བདག་ནི་ཁྱབ་པའི་རང་བཞིན་ཡིན་ཡང་བྱེད་པ་མེད་པར་ཤེས་ཏེ། ཆས་དང་ཆོས་མ་ཡིན་
པའི་ལས་གང་ཡང་གསོག་པར་མི་བྱེད། ལས་གསར་པ་མ་བསགས་ཤིང་རྙིད་པ་ཟད་པས་སྔར་བླངས་པའི་ལུས་དང་དབང་པོ་དང་བློ་དང་བདེ་སྡུག་འདོད་སྡང་སོགས་བདག་དང་བྲལ་ཞིང། གསར་པའི་ལུས་དང་དྦགྣ་པོ་བླངས་པས། བུད་ཤིང་ཟད་པའི་
མེ་བཞིན་དུ་སྐྱེ་བའི་རྒྱུན་ཆད་དེ་བདག་འབའ་ཞིག་ཏུ་གནས་པར་གྱུར་པ་ན་ཐར་པ་ཐོབ་པ་ཡིན་ཞེས་ཟེར་རོ། །དེ་ལྟར་ན་སྤྱིར་མུ་སྟེགས་ཀྱི་གྲུབ་མཐའ་འདི་རྣམས་ལས་གྲངས་ཅན་པ་དང། བྱེ་བྲག་པ། ཞིང་

[031A]༄༅། །ཁྱད་པར་དུ་ཚད་མ་སྡེ་བདུན་སོགས་འཕགས་ཡུལ་གྱི་ཤིང་རྟ་ཆེན་པོའི་གཞུང་རྣམས་སུ་འདི་དག་གི་འདོད་པ་འགོག་པའི་རིགས་པ་མང་དུ་གསུངས་པ་རྣམས་ཀྱི་ཕྱོགས་སྔ་མ་ལེགས་པར་མ་ཤེས་ན། དེ་འགོག་པའི་རིགས་པའི་གནོད་པ་
འབབ་ཚུལ་ཀྱང་ཤེས་པར་དཀའ་བས་བདག་གིས་འདིར་ཅུང་ཟད་ཕྱེ་སྟེ་བཤད་པ་ཡིན་ཞིང། ད་དུང་ཞིག་པར་ཤེས་འདོད་ན་འཕགས་ཡུལ་མཁས་པའི་གཞུང་དང། རྗེ་བདག་ཉིད་ཆེན་པོའི་སྲས་ཀྱི་ཐུ་བོ་རྣམ་གཉིས་ཀྱིས་མཛད་པའི་རྣམ་འགྲེལ་ངེས་ཀྱི་
ཊཱིཀྐ་ཆེན་མོ་རྣམས་སུ་བལྟ་བར་བྱའོ། །གཉིས་པ་དེ་དགག་པ་ནི། ཁྱོད་ཀྱི་འཇིག་རྟེན་གྱི་གནས་ལུས་ལོངས་སྤྱོད་རྣམས་སྤྱིར་བློ་སྔོན་དུ་སོང་བ་ཙམ་དུ་སྒྲུབ་པ་ཡིན་ནམ། བློ་རྟག་པ་ཞིག་གིས་བྱས་པར་སྒྲུབ་པ་ཡིན་ནམ། །བྱེད་པ་པོ་དབང་ཕྱུག་སྔོན་དུ་
སོང་བ་ཉིད་དུ་སྒྲུབ་པ་ཡིན་གྲང། དང་པོ་ལྟར་ན་གྲུབ་པ་ལ་སྒྲུབ་པ་ཉིད་དུ་གྱུར་ཏེ། རང་རྒྱུ་སེམས་པའི་ལས་ལས་སྐྱེས་པར་སངས་རྒྱས་པས་གྲུབ་ཟིན་པའི་ཕྱིར། གཉིས་པ་ལྟར་ན་རྟགས་ཆོས་གཉིས་ལྡན་གྱི་དཔེ་མ་གྲུབ་སྟེ། བློ་རྟག་པ་ཡིན་པ་མི་སྲིད་པའི་
ཕྱིར། གསུམ་པ་ལྟར་ན་དབང་ཕྱུག་ཉིད་ཀྱིས་མ་ངེས་ཏེ། འདི་ལྟར་དབང་ཕྱུག་ཆོས་ཅན། བྱེད་པ་པོ་གཞན་སྔོན་དུ་སོང་བར་ཐལ། སྡོད་ཅིང་འཇུག་པའི་ཕྱིར། ཞེས་བྱ་བ་ལ་སོགས་པ་ཁྱོད་ལ་ཡང་མཚུངས་པའི་ཕྱིར། དེ་ལ་འདོད་ན། དབང་ཕྱུག་
རྟག་པ་མ་ཡིན་པར་ཐལ་ལོ། །དབང་ཕྱུག་བྱེད་པ་པོར་སྒྲུབ་པ་ལ་དབྱིབས་ཀྱི་དོན་རྟགས་སུ་མི་རུང་སྟེ། དབྱིབས་ཁྱད་པར་ཅན་ཡང་མི་རུང། དབྱིབས་ཙམ་ཡང་མི་རུང་བའི་ཕྱིར། དང་པོ་དེར་ཐལ། རང་བྱིན་གྱིས་རློབ་པའི་སྐྱེས་བུ་ཕན་བྱེད་དུ་ཡོད་མེད་ཀྱི་རྗེས་སུ་

[031B] གཉིས་པ་དེར་ཐལ། དེ་དག་གི་དབྱིབས་སྐྱེས་བུས་བྱས་པའི་དབྱིབས་དང་རྒྱུ་རིགས་ཐ་དད་པའི་དངོས་པོ་ལས་སྐྱེས་པར་རབ་ཏུ་གྲུབ་
པའི་ཕྱིར། དེས་ན་དབྱིབས་ཙམ་དུ་མཚུངས་པས་དེ་ལྟར་སྒྲུབ་མི་ནུས་ཏེ། སྐྱ་བོའི་རྫས་ལས་རང་ཡོད་པའི་གཞིར་མེ་དཔོག་པ་བཞིན་ནོ། །གཞན་དུ་ན་གྲོག་མཁར་ཡང་རྫ་མཁན་དེས་བྱས་པར་ཐལ། དེ་དང་རྫ་མཁན་གྱིས་བྱས་པའི་བུམ་པ་ལ་སོགས་པ་འཇིམ་པའི་
རྣམ་འགྱུར་འགའ་ཞིག་མཚུངས་པའི་ཕྱིར། དབང་ཕྱུག་ཆོས་ཅན། མྱུ་གུའི་རྒྱུ་དང་རྒྱུ་མ་ཡིན་པ་གཉིས་ཀ་ཡིན་པར་ཐལ། དབང་ཕྱུག་མྱུ་གུའི་རྒྱུ་ཡིན་པའི་རང་བཞིན་ལས་མ་འཕོས་བཞིན་དུ་སྐབས་ལ་ལར་དེའི་རྒྱུ་མ་ཡིན་པའི་རང་བཞིན་དུ་འདོད་པའི་ཕྱིར། ཁྱབ་
པ་མེད་ན་འབྲེལ་མེད་ཀྱི་སྡོང་དུམ་ཡང་རྨ་སོས་པ་ལ་སོགས་པའི་རྒྱུར་རྟོགས་རིགས་པར་ཐལ་ལོ། །ཞེས་པ་ནི་རིག་པའི་དབང་ཕྱུག་གིས། སྡོད་འཇུག་དབྱིབས་ཀྱི་ཁྱད་པར་དང། དོན་བྱེད་པ་ལ་སོགས་པ་དག་འདོད་པ་གྲུབ་པའམ་དཔེ་མ་གྲུབ། །ཡང་ན་ཐེ་ཚོམ་ཟ་
བ་ཡིན། །ཞེས་སོགས་ཀྱིས་བསྟན་པའི་རིགས་པའོ། །དབང་ཕྱུག་ཆོས་ཅན། ཀུན་ལམ་ཁྱབ་པར་ཐལ། ཆ་མེད་པའི་གཅིག་པུ་ཡིན་པའི་ཕྱིར། སྣོད་བཅུད་མཐའ་དག་ཆོས་ཅན། དུས་རྟག་ཏུ་སྐྱེ་བ་ཁོ་ནར་འགྱུར་བར་ཐལ། ཁྱོད་ཀྱི་རྒྱུ་དབང་ཕྱུག་རྟག་པ་
དུས་རྟག་ཏུ་གནས་པའི་ཕྱིར། དབང་ཕྱུག་ཆོས་ཅན། སྣོད་བཅུད་ཐམས་ཅད་དུས་རྟག་ཏུ་བསྐྱེད་པའམ་ཡང་ན་ནམ་ཡང་མི་བསྐྱེད་པ་ཉིད་ཡིན་པར་ཐལ། ཁྱོད་ཀྱི་རང་བཞིན་ནམ་ཡང་འགྱུར་བ་མེད་པའི་ཕྱིར། ཞེས་པ་རྣམས་ནི་གཞུང་ཆེན་མོ་ཕལ་ཆེ་བ་ལས་འབྱུང་ངོ།།

[032A]༄༅། །དབང་ཕྱུག་གི་ལུང་ལས་བཤད་པའི་དབང་བསྐུར་གྱི་ཆོ་ག་ཆོས་ཅན། །སྲིད་པ་ལས་གྲོལ་བའི་ལམ་མིན་ཏེ། ཁྱོད་ཀྱིས་སྲིད་པར་སྐྱེ་བའི་རྒྱུ་ཕུང་པོ་ལ་ཆགས་པའི་སྲེད་པ་སོགས་གང་ཡང་ཉམས་པ་མེད་པའི་ཕྱིར། གཞན་དུ་ན་
དབང་བསྐུར་ཐོབ་པའི་སྐྱེས་བུ་དེ་དག་ཆོས་ཅན། དབང་བསྐུར་ཐོབ་མ་ཐག་རང་རྒྱུད་ཀྱི་སེམས་པའི་དབང་གིས་མིག་སོགས་ཡུལ་ལ་འཇུག་པའི་བྱ་བ་རྣམས་རྒྱུན་འཆད་པར་འགྱུར་བར་ཐལ། དེ་ལྟར་བྱེད་པའི་སེམས་པའི་ནུས་པ་དབང་བསྐུར་གྱིས་བཅོམ་
པའི་ཕྱིར། ཅི་སྟེ་དབང་བསྐུར་ཐོབ་པ་རྣམས་ཤི་བའི་ཚེ་བློ་མེད་པའི་ཕྱིར་དེ་དག་རྒྱུན་འཆད་པར་འགྱུར་རོ་ཞེ་ན། དེ་འདྲའི་འཆི་ཁ་མའི་གང་ཟག་གི་རྒྱུད་ཀྱི་དྲི་མ་རྣམས་ཆོས་ཅན། རིགས་འདྲ་ཕྱི་མ་འཚམས་སྦྱོར་ཏེ། དེའི་དངོས་རྒྱུ་ནུས་པ་ཐོགས་མེད་ཚང་བའི་
ཕྱིར། བདག་རྟག་པར་སྨྲ་བ་ཁྱེད་རྣམས་ལ་བཅིང་གྲོལ་གང་ཡང་མི་འཐད་དེ། རྟག་པ་ནི་རང་བཞིན་འགྱུར་བ་མེད་པས་རྐྱེན་ལ་ལྟོས་པ་མེད་པའི་ཕྱིར། རྒྱུ་དང་འབྲས་བུའང་གཅིག་པར་འགྱུར་བར་ཐལ། བདག་རྟག་པ་དེ་ཉིད་ལས་གསོག་པ་པོ་དང་འབྲས་བུ་
མྱོང་བ་པོ་ཡིན་པའི་ཕྱིར། ཅི་སྟེ་རྒྱུ་འབྲས་དེ་དག་བདག་ལས་ཐ་དད་པས་སྐྱོན་མེད་དོ་ཞེ་ན། བདག་རྟག་པ་དེ་ཆོས་ཅན། རྒྱུ་འབྲས་དེ་དག་བྱེད་པ་པོ་དང་ཟ་བ་པོ་མ་ཡིན་པར་ཐལ། ཁྱོད་དེ་དག་ལས་བདག་ཉིད་འབྲེལ་བ་མེད་པའི་ཐ་དད་ཡིན་པའི་ཕྱིར། ཞེས་
པ་རྣམས་ནི་རྣམ་འགྲེལ་ལས། ལུང་ཙམ་གྱིས་ནི་གྲོལ་བར་ཡང། །སྨྲ་བ་ཡོངས་སུ་མགུ་བྱེད་མིན། །ཞེས་སོགས་ཀྱིས་བསྟན་པའི་རིགས་པའོ། །གསལ་བྱེད་དངོས་པོ་ལས་རྫས་ཐ་དད་པའི་རིགས་སོགས་ཡོད་པ་མི་འཐད་དེ་མངོན་སུམ་གྱི་ཚད་མས་མ་

[032B] རྗེས་དཔག་གི་རྟེན་དུ་གྱུར་བའི་རྟགས་ཡང་དག་མེད་པའི་ཕྱིར། ཕྱི་མ་དེར་ཐལ། དེ་སྒྲུབ་ཀྱི་མཐུན་དཔེ་མེད་པའི་ཕྱིར། གལ་ཏེ་དཔེ་མེད་པ་མ་གྲུབ་སྟེ། སྐྱེས་བུ་དབྱུག་པ་ཅན་ཞེས་པའི་སྒྲ་ནི་སྐྱེས་བུ་ལས་དོན་གཞན་དུ་གྱུར་བའི་
དབྱུག་པ་ཁོ་ན་རྒྱུར་གྱུར་བའི་ཕྱིར། ཞེ་ན། མི་འཐད་དེ། དབྱུག་པ་ཅན་ཞེས་པ་ནི་སྐྱེས་བུ་དང་དབྱུག་པའི་འབྲེལ་བ་ཀུན་རྫོབ་པ་ལས་ཐ་སྙད་འདོགས་པ་ཡིན་གྱི་དབྱུག་པ་ཁོ་ནའི་རྒྱུ་མཚན་གྱིས་མ་ཡིན་པའི་ཕྱིར། གཞན་དུ་ན་དབྱུག་པ་ཡིན་
གར་བ་ལ་ཡང་དབྱུག་པ་ཅན་དུ་ཤེས་པར་ཐལ་ལོ། །དུ་མ་ལ་སྒྲ་གཅིག་འཇུག་པ་རྒྱུ་མཚན་དོན་གཞན་གྱིས་ཁྱབ་པ་ཡང་མི་འཐད་དེ། ཚིག་གི་དོན་དྲུག་ལ་དངོས་པོ་ཞེས་པའི་སྒྲ་གཅིག་འཇུག་པ་ཡང་ཚིག་གི་དོན་དྲུག་ལས་གཞན་པའི་དངོས་པོ་ལ་བལྟོས་
པར་ཐལ་བར་འགྱུར་བའི་ཕྱིར། ཅི་སྟེ་དེ་ཡང་ཡོད་དོ་ཞེ་ན། ཚིག་གི་དོན་དྲུག་ལས་གཞན་པའི་ཤེས་བྱ་མེད་པར་སྨྲས་པ་མི་འཐད་པར་འགྱུར་རོ། །འདི་ནི་རྣམ་འགྲེལ་ལེའུ་གསུམ་པའི་རིགས་པའོ། །ལྔ་པ་གཅེར་བུ་པ་དགག་པ་ལ། འདོད་པ་བརྗོད་པ་དང་
དེ་དགག་པ་གཉིས། དང་པོ་ལ། སྟོན་པ་ནི་རྒྱལ་བ་དམ་པ་དང། དྲང་སྲོང་མཆོད་འོས་དང། ཁྱུ་མཆོག་དང། འཕེལ་བ་སོགས་སྟོན་པ་ཉིད་ཤུ་རྩ་ལྔ་ཡོད་པར་བཤད་དོ། །མིང་གི་རྣམ་གྲངས་ནི་གོས་མེད་པས་གཅེར་བུ་པ་དང། ཕྱོགས་ཀྱི་གོས་
ཅན་དང། ནམ་མཁའི་གོས་ཅན་དང། དཀའ་ཐུབ་ཀྱིས་སྡིག་པ་ཟད་པར་འདོད་པས་ཟད་པ་དང། རྒྱལ་བ་དམ་པའི་རྗེས་སུ་འབྲངས་པས་རྐྱལ་བ་པ། མཆོད་པས་སྟོན་པར་འཛིན་པས་མཆོད་འོས་པ། སྲོག་བདག་ཏུ་སྨྲ་བས་འཚོ་བ་པ། གཅེར་བུ་ལ་

[033A]༄༅། །ངོ་ཚར་མི་འཛིན་པས་འཛེམ་མེད་པ་དང་ཐལ་བ་པ། ཕྱོགས་སུ་ལྡོམ་བུ་བྱེད་པས་ཀུན་ཏུ་རྒྱུ་ཞེས་གྲགས་སོ། །ལུང་ནི་རྒྱས་བྱེད་སྐར་མའི་བསྟན་བཅོས་ལ་སོགས་པའོ། །འདོད་ཚུལ་ལ་འདས་འདོད་པའི་ཚིག་གི་དོན་དགུ་ནི། སྲོག་ཟག་པ་
སྡོམ་པ། ངེས་པར་རྒ་བ། འཆིང་བ། ལས། སྡིག་པ། བསོད་ནམས། ཐར་པ་རྣམས་སོ། །དུས་འཁོར་ལས་ནི། སྲོག་ལྡན། སྲོག་ལྡན་མ་ཡིན་པ། ཟག་པ། སྡོམ་པ། སྤང་བ། བཅིངས་པ། འཕར་བ། འགྲོ་བ། འོང་བ་སྟེ་དགུར་འདོད་པར་བཤད་ལ། དེ་ལས་སྔ་མ་
འཕགས་ཡུལ་གྱི་གཅེར་བུ་པ་དང་ཕྱི་མ་ཤམྦྷ་ལའི་གཅེར་བུ་པའི་ལུགས་སུ་མཁས་པ་དག་བཞེད་དོ། །རྫས་དང་རྣམ་གྲངས་ཀྱི་འདོད་ཚུལ་ནི་སྲོག་ལྟ་བུ་དེ་དག་ཕལ་ཆེར་གྱི་རྫས་དང་རྣམ་གྲངས་གཉིས་གཅིག་པ་དང་ཐ་དད་པའི་ཚུལ་ཡོད་དེ། དེ་གཉིས་ཡུལ་དུས་རང་
བཞིན་ཐ་མི་དད་པས་དེའི་སྒོ་ནས་རྫས་གཅིག་དང་གྲངས་དང་མིང་གི་རྣམ་གྲངས་ཐ་དད་པའི་སྒོ་ནས་རྣམ་གྲངས་ཐ་དད་པར་བཞག་པའི་ཕྱིར། དཔེར་ན་གཟུགས་ལ་སོགས་པ་དག་བུམ་པ་ལས་ཡུལ་དུས་རང་བཞིན་ཐ་མི་དད་པས་རྫས་གཅིག་ཡིན་ལ། བུམ་པ་ནི་གཅིག་
དང་གཟུགས་ལ་སོགས་པ་ནི་མང་པོ་ཡིན་པས་གྲངས་ཀྱིས་ཐ་དད་པར་འཇོག་པ་བཞིན་ནོ། །དེ་ཡང་རྫས་ནི་ནམ་ཡང་མི་འཇིག་པར་རྗེས་སུ་འགྲོ་བས་རྟག་པ་ཡིན་ལ། རྣམ་གྲངས་ནི་རྗེས་སུ་འགྲོ་བ་མེད་པའི་སྒོ་ནས་ལྡོག་པས་མི་རྟག་པའོ་ཞེས་ཟེར་རོ། །དེ་ལ་སྲོག་ནི། བདག་
ཡིན་ལ། དེ་ཡང་སྐྱེས་བུ་རྣམས་ཀྱི་ལུས་ཀྱི་ཚད་ཇི་ལྟ་བ་བཞིན་དུ་ཡོད་པ་ཤེས་པ་ཡིན་ལ། ངོ་བོ་རྟག་པས་དུས་ཐམས་ཅད་དུ་རྗེས་སུ་འགྲོ་བའམ་འཇུག་པ་ཅན་དང། རྣམ་གྲངས་མི་རྟག་པས་གནས་སྐབས་ལྡོག་པའི་མཚན་ཉིད་ཅན་ཡིན་ནོ། །ཞེས་སྨྲའོ། །གཞན་ཡང་

[033B] འདས་པ་དང་མ་འོངས་པ་དང་ད་ལྟར་བ་རྫས་སུ་ཡོད་པ་རྟག་པའོ། །རྫས་ནི་དྲུག་སྟེ། གྲོག་དང། གང་ཟག་དང། དུས་དང། ནམ་མཁའ་དང། བསོད་ནམས་དང། སྡིག་པའོ། །སྲོག་ཅན་གྱི་སྡེ་ནི་དགུ་སྟེ། དེ་ལས་དང། ཆུ་དང། ཤིང་དང། མེ་དང་
རླུང་དང། སྲིན་བུ་དང། གྲོག་མ་དང། བུང་བ་དང། མི་རྣམས་སོ། །དེ་ལས་སོགས་ལྔ་ནི་དབང་པོ་གཅིག་ལྡན་ཏེ། རེག་པའི་དབང་པོ་དང་ལྡན་པའི་ཕྱིར་རོ། །སྲིན་བུ་དང། བུང་བ་དང་ཉ་ལྕིབས་དང་སྲིན་བུ་པདྨ་ལ་སོགས་པ་ནི་དབང་པོ་གཉིས་ལྡན་ཏེ། རེག་པ་དང་རོའི་དབང་
པོ་དང་ལྡན་པའི་ཕྱིར་རོ། །གྲོག་མ་དང་སྲིན་གྱི་མེ་ལ་སོགས་པ་ནི་དབང་པོ་གསུམ་ལྡན་ཏེ། རེག་པ་དང་རོ་དང་སྣའི་དབང་པོ་དང་ལྡན་པའི་ཕྱིར། སྦྲང་བུ་མཆུ་རིང་ལ་སོགས་པ་ནི་དབང་པོ་བཞི་ལྡན་ཏེ། རེག་པ་རོ་སྣ་མིག་གི་དབང་པོ་དང་ལྡན་པའི་ཕྱིར་རོ། །མ་དང་རྐང་བཞི་པ་
དང་བྱ་ལ་སོགས་པ་ནི་དབང་པོ་ལྔ་སྟེ། རེག་པ་དང། རོ་དང་སྣ་དང་མིག་དང་རྣ་བའི་དབང་པོ་དང་ལྡན་པའི་ཕྱིར། ཞེས་ཟེར་རོ། །དུས་འཁོར་ནས་སྲོག་ཅན་གྱི་སྡེ་དྲུག་ཏུ་འདོད་པར་ཡང་བཤད་དོ། །ཟག་པ་ནི་དགེ་བ་དང་མི་དགེ་བའི་ལས་ཀྱིས་ཟག་པར་བྱེད་པའོ། །སྡོམ་
པ་ནི་ཟག་པ་འགོག་པ་ཉིད་དེ། ལས་གསར་དུ་མི་གསོག་པའི་ཕྱིར་རོ། །ངེས་པར་རྒ་བ་ནི་སྡོམ་པ་དེ་ཉིད་དང། ཟས་མི་ཟ་བ་དང། སྐོམ་མི་འཐུང་བ་དང། བསམ་གཏན་ལ་སོགས་པ་དཀའ་ཐུབ་དང་བཅས་པས་སྔོན་ཉེ་བར་བསགས་པའི་ལས་རྣམས་ཟད་པར་བྱེད་པའོ།།
འཆིང་བ་ནི་ཉེས་པར་སྨྲ་བ་དག་གིས་བརྟགས་པའི་ལོག་པར་ལྟ་བའོ། །ལས་ནི་ཕྱིས་མྱོང་བར་འགྱུར་བ་ལ་སོགས་པའོ། །སྡིག་པ་ནི་ཆོས་མ་ཡིན་པའོ། །བསོད་ནམས་ནི་ཆོས་སོ། །ཐར་བ་ནི་ལུས་གཅེར་བུ་དང་ངག་མི་སྨྲ་བ་ལ་སོགས་པའི་སྡོམ་པ་དང། མི་

[034A]༄༅། །འཚེ་བ་དང་བདེན་སྨྲ་སོགས་བརྟུལ་ཞུགས་དང། བློ་གྲོས་དང་ཐོས་པ་སོགས་ཡེ་ཤེས་དང། མེ་ལྔ་བསྟེན་པ་ལ་སོགས་པའི་དཀའ་ཐུབ་ཀྱི་སྤྱོད་པ་ལ་བརྟེན་ནས་ལས་ཐམས་ཅད་ཟད་པ་ན་འཇིག་རྟེན་ཐམས་ཅད་ཀྱི་སྟེང་ན་ཁམས་
གསུམ་ལས་འདས་པ་དབྱིབས་གདུགས་དཀར་པོ་གྱེན་ལ་བསླང་བ་ལྟ་བུ། ཁ་དོག་ཀུ་མུད་ཀྱི་མདོག་ཅན་དཀར་པོ། །ཆད་དཔག་ཚད་འབུམ་ཕྲག་ཞེ་ལྔ་ཡོད་པ་འཇིག་རྟེན་འདུས་པ་ཞེས་བྱ་བ་སྲོག་ཡོད་པས་དངོས་པོ་ཡིན་པ་འཁོར་བ་ལས་གྲོལ་བས་དངོས་པོ་
མེད་པ་ཡང་ཡིན་པ་དེར་འགྲོ་སྟེ། གནས་དེ་ལ་ནི་ཐར་པའི་འགྲོ་བ་ཞེས་བྱའོ། །དེ་ལྟར་ཡང་རྒྱལ་བ་དམ་པས། ཁ་བ་རྒྱ་སྤས་མེ་ཏོག་མདོག་བ་ཞོ་བ་མ་མུ་ཏིག་མདག་གདུགས་བཀན་བཟུང་བའི་དབྱིབས་འདྲ་བ། །ཐར་པ་ཡིན་པར་རྒྱལ་བས་བཤད། །ཅེས་སོ། །
དངོས་པོ་རྣམས་ཀྱི་རྒྱུ་འབྲས་ནི། རང་བཞིན་གཅིག་ཅིང་གནས་སྐབས་ཐ་དད་པས་འབྲས་བུ་ཐམས་ཅད་བདག་གཞན་གཉིས་ཀ་ལས་སྐྱེ་བ་ཡིན་ནོ། །ཞེས་ཟེར་རོ། །འདོད་པ་རྣམས་སྒྲུབ་བྱེད་ཀྱི་རིགས་པ་ནི། ལྗོན་ཤིང་ཆོས་ཅན། སེམས་ཡོད་དེ། མཐུན་པ་ལས་སྐྱེ་
པའི་ཕྱིར། དཔེར་ན་རྟ་ལས་རྟ་སྐྱེ་བ་བཞིན་དང། དུས་སུ་ལྡན་པ་ལས་སྐྱེ་བའི་ཕྱིར། དཔེར་ན་རྟ་སོགས་དཔྱིད་དུས་དང་ཁྱི་སོགས་སྟོན་ཀ་སྐྱེ་བ་བཞིན་དང། དགུན་དུས་གཉིད་ལག་ཅིང་དབྱར་དུས་སྨྱོ་བའི་ཕྱིར། རྐྱང་ལ་སོགས་པ་བཞིན། ཞེས་སོགས་ཟེར་ཞིང། འཇིག་རྟེན་ལ་
ཆོས་ཀུན་མཁྱེན་པ་མེད་དེ། གཅིག་གིས་ཀུན་མཁྱེན་པ་ཚད་མས་མ་གྲུབ་པའི་ཕྱིར་དང། སྟོན་པ་སངས་རྒྱས་ནི་ཀུན་མཁྱེན་མ་ཡིན་ཏེ། སྐར་མའི་བསྟན་བཅོས་སོགས་མ་བརྩམས་པའི་ཕྱིར་དང། དེ་ནས་བཤད་པ་སུན་འབྱིན་པའི་ཕྱིར་དང། དངོས་པོ་བཅུ་བཞི་ལུང་མ་བསྟན་

[034B] འཁོར་བའི་ཐོག་མའི་མཐའ་མ་ཤེས་པའི་ཕྱིར། ཞེས་སོགས་མང་དུ་སྨྲའོ། །དེ་དག་རྒྱས་པར་མངས་པས་དོགས་ནས་མ་བྲིས་ཏེ། རྟོག་གེ་འབར་བར་བལྟ་བར་བྱའོ། །གཉིས་པ་དེ་དགག་པ་ནི། རྒྱུ་འབྲས་རང་བཞིན་གཅིག་པ་མི་འཐད་དེ། དོན་ལ་འཇུག་པ་
འཆོལ་བར་ཐལ་བའི་ཕྱིར། གཞན་དུ་ན་ཞོ་འཐུང་བ་དོན་དུ་གཉེར་བས་རྔ་མོ་འཐུང་བ་ལ་འཇུག་པར་རིགས་ཏེ། རྒྱུ་དང་འབྲས་བུའི་རང་བཞིན་དབྱེར་མེད་པའི་ཕྱིར་རོ། །ཅི་སྟེ་ཞོ་ལ་རྔ་མོ་ལས་ཕུལ་དུ་གྱུར་པའི་ཁྱད་པར་ཡོད་པས་སྐྱོན་མེད་དོ་ཞེ་ན། འོ་མའི་རྣམ་འགྱུར་གྱི་
ཁྱད་པར་གང་ལ་ཡོད་པ་དེ་ཉིད་ཁོ་ན་ཞོ་ཡིན་དགོས་པས་འོ་མའི་རྣམ་འགྱུར་དེ་རྔ་མོ་ལ་མེད་པའི་ཕྱིར། རྔ་མོ་ནི་ཞོ་རྔ་གཉིས་ཀ་མིན་གྱི་ཞོ་ལས་གཞན་ཡིན་པར་ཐལ་ལོ། །འདོད་ན། རང་བཞིན་གཅིག་པ་ཉིད་ཉམས་སོ། །གཞན་ཡང་དངོས་པོ་རྣམས་ལ་སྒྲ་བློ་ཐ་དད་པ་འཇུག་
པར་མི་འགྱུར་བར་ཐལ། དངོས་པོ་ཐམས་ཅད་རང་དང་རང་མ་ཡིན་པ་ཀུན་གྱི་བདག་ཉིད་ཡིན་པའི་ཕྱིར། འདོད་ན། ཐ་དད་པ་དུ་མ་གཅིག་ཏུ་འདུས་པ་མ་སྲིད་པར་ཐལ་ལོ། །ཞེས་པ་ནི་རིག་པའི་དབང་ཕྱུག་གིས། ཐམས་ཅད་གཉིས་ཀའི་ངོ་བོ་ཉིད། །དེ་ཡི་ཁྱད་པར་བསལ་
བའི་ཕྱིར། །ཞོ་འཐུང་ཞེས་ནི་བསྐུལ་བ་ན། །ཅིའི་ཕྱིར་རྔ་མོ་ལ་མི་འཇུག་ཅེས་སོགས་ཀྱི་རིགས་པའི། །གཞན་ཡང་སྲོག་སོགས་མི་འཇིག་ཀྱང་འཇིག་པ་ཅན་ཡིན་པར་འདོད་ཅིང། བདག་དེའི་བདག་ཉིད་གང་ཡིན་པའི་རྫས་དེ་རྣམ་གྲངས་འབྲེལ་བར་འདོད་པ་མི་འཐད་པར་ཐལ་
སྔར་ཡོད་མ་དར་བའི་རང་གི་ངོ་བོ་དང་འབྲེལ་ན་ཡང་མི་འཐད། སྔར་གྱི་ངོ་བོ་དོར་བ་དང་འབྲེལ་ན་ཡང་མི་འཐད་པའི་ཕྱིར། དང་པོ་མ་གྲུབ་ན། བདག་གམ་སེམས་པ་ཅན་ཆོས་ཅན། འཇིག་པ་ཅན་མ་ཡིན་པར་ཐལ། སྔ་ཕྱིའི་གནས་སྐབས་ལ་ཁྱད་པར་འགྱུར་བ་མེད་པའི་ཕྱིར། ཕྱི་མ་མ་

[035A]༄༅། །གྲུབ་ན། དེ་རྟག་པ་མ་ཡིན་པར་ཐལ། སྔར་གྱི་རང་གི་ངོ་བོ་དོར་བའི་ཕྱིར། ཅི་སྟེ་རྫས་གཅིག་པས་སྐྱོན་མེད་བྱས་ན། དེ་གཉིས་ལ་འཇིག་མི་འཇིག་གི་ཁྱད་པར་མེད་པར་ཐལ། རང་བཞིན་ཆ་མེད་གཅིག་ཡིན་པའི་ཕྱིར། འདོད་ན་མཚན་ཉིད་ཐ་དད་པ་ཉམས་
སོ༑ ༑ཞེས་པ་ནི་ཚད་མའི་དེ་ཁོ་ན་ཉིད་བསྡུས་པ་ལས་བཤད་པའི་རིགས་པའོ། །ཤིང་རྣམས་ལ་དབང་པོ་ཡོད་པའི་སྒྲུབ་བྱེད་རྣམས་ཀྱང་མ་ངས་ཏེ། དབང་པོ་མེད་ཀྱང་ཡུལ་ལ་ཉེ་བར་དམིགས་པ་འཁྲུལ་པ་འབྱུང་བའི་ཕྱིར། དཔེར་ན་ཁབ་ལེན་གྱི་རྡོ་དང་ཉེ་བ་ལས་ལྕགས་
གཡོ་བ་བཞིན། ལྗོན་ཤིང་ཆོས་ཅན། སེམས་ལྡན་མ་ཡིན་ཏེ། སྐྱེ་གནས་བཞིས་མ་བསྡུས་པའི་ཕྱིར་དང། དཀྱིལ་དུ་བཅད་ཀྱང་བཟོད་པའི་ཕྱིར། ཕག་དུམ་བཞིན། དུས་སུ་སྐྱེ་བ་དང། ཕན་པ་དང། གནོད་པ་ལ་སོགས་པའི་རྟགས་ཀྱང་སེམས་ལྡན་དུ་བསྒྲུབ་པ་ལ་མ་
ངེས་པ་ཡིན་ཏེ། སེམས་དང་མི་ལྡན་ཡང་རིགས་མཐུན་པ་ལས་འབྲས་བུ་སྣ་ཚོགས་པ་མཐོང་བའི་ཕྱིར། གྲོག་མཁར་དང། བྱི་རུ་དང། གསེར་གྱི་མྱུ་གུ་ལ་སོགས་པ་བཞིན་ནོ། །ཞེས་པ་རྣམས་ནི་སློབ་དཔོན་ལེགས་ལྡན་གྱི་གཞུང་ལས་བྱུང་བའི་རིགས་པའོ། །ཀུན་མཁྱེན་ཀུན་
མཁྱེན་མ་ཡིན་པར་སྒྲུབ་པའི་རིགས་པ་རྣམས་ཀྱང་རིགས་པ་ལྟར་སྣང་འབའ་ཞིག་སྟེ། སྐར་རྩིས་ཀྱི་བསྟན་བཅོས་ལ་སོགས་པ་ནི་གྲོལ་བ་དོན་དུ་གཉེར་བ་རྣམས་ལ་དགོས་པའི་གཙོ་བོ་མ་ཡིན་པའི་ཕྱིར། ཐུན་མོང་གི་བསྟན་བཅོས་སུ་མ་གསུངས་པ་དང། ལུང་མ་བསྟན་གྱི་ལྟ་བ་
བཅུ་བཞི་མཁྱེན་ཀྱང་བསྟན་ན་དོན་མ་ཡིན་པ་ཆེན་པོ་བསྐྱེད་པར་དགོངས་ནས་མ་གསུངས་པ་དང། འཁོར་བ་ལ་ཐོག་མའི་མཐའ་མེད་པས་གནས་ཚུལ་ཇི་ལྟ་བ་བཞིན་དུ་མཁྱེན་ནས་གསུངས་པ་ཡིན་པ་སོགས་ཁྱོད་ཀྱིས་སྐྱོན་དུ་གང་སྨྲས་པ་ཐམས་ཅད་སྟོན་པ་སངས་རྒྱས་ཀྱིས་

[035B] །འདི་དག་
ཀྱང་རྒྱས་པར་དབུ་མ་སྙིང་པོ་རྩ་འགྲེལ་སོགས་སུ་བལྟ་བར་བྱའོ། །གསུམ་པ་དེ་དག་གི་དོན་བསྡུ་བ་ནི། དེ་ལྟར་མུ་སྟེགས་རྣམས་ཀྱིས་ཀུན་ཏུ་བརྟགས་པའི་རྟག་པ་དང་ཆད་པའི་མཐའ་ཐམས་ཅད་དངོས་པོ་སྟོབས་ཞུགས་ཀྱི་རིགས་པ་དྲི་མ་མེད་པ་དག་གིས་འགོག་པའི་ཚུལ་རྒྱལ་
བའི་གདུང་འཚོ་བ་ཤིང་རྟ་ཆེན་པ་དག་གི་གཞུང་ལས་མང་དུ་འབྱུང་བ་ནི་དགོས་པ་ཁྱད་པར་ཅན་དུ་མ་དང་ལྡན་ཏེ། སྙིང་ནས་གྲོལ་བ་དོན་དུ་གཉེར་བ་རྣམས་ཀྱིས་རང་གི་ལུགས་ཀྱི་བསྟན་པ་དང་སྟན་པ་སྐྱོན་མེད་པ་ལ་རིགས་པའི་ལམ་ནས་དྲངས་པའི་དད་པ་བཅས་མ་མ་ཡིན་
པ་བསྐྱེད་པར་བྱ་བའི་ཕྱིར་དང། འཁོར་བ་ལས་གྲོལ་བར་བྱེད་པའི་ལམ་ཡང་དག་པ་སྐྱེ་བའི་བགེགས་ཀྱི་གཙོ་བོ་སྡུག་བསྔལ་ལ་རྒྱུ་མེད་པར་འཛིན་པ་དང། རྒྱུ་ཡོད་ཀྱང་གཙོ་བོ་དང་དབང་ཕྱུག་ལ་སོགས་པ་མི་མཐུན་པའི་རྒྱུ་ལས་འབྱུང་བར་འཛིན་པ་དང། དོན་མ་ཡིན་པའི་
དཀའ་ཐུབ་དང་དབང་ཕྱུག་གིས་དབང་བསྐུར་བ་ལ་སགས་པ་ལམ་མ་ཡིན་པ་ལ་ལམ་དུ་འཛིན་པ་དང། ཐར་པ་མ་ཡིན་པ་ལ་ཐར་པར་འཛིན་པ་ལ་སོགས་པའི་ལོག་པར་རྟོག་པ་མཐའ་དག་དྲུངས་ནས་འབྱིན་པའི་ཕྱིར་དང། གཞན་ཡང་སྐྱེ་བ་གཞན་དག་ཏུ་རྒྱང་འཕེན་སོགས་ཀྱི་གྲུབ་
པའི་མཐའ་དང་གཞུང་ལུགས་ཐོས་པའི་སྟོབས་ཀྱིས་བག་ཆགས་བཞག་པ་རྣམས་ཀྱི་ས་བོན་ཉམས་སྨད་པར་བྱ་བའི་ཕྱིར་དང། སྐྱེ་བ་ཕྱི་མ་རྣམས་སུ་ཡང་ལག་པར་ལྟ་བ་མཐའ་དག་ལས་ལྡོག་པའི་ཕྱིར་དང། ཡང་དག་པའི་ལྟ་བ་མྱུར་བ་མྱུར་བར་སྐྱེ་བའི་བག་ཆགས་བརྟན་པོ་

[036A]༄༅། །བཞག་པར་བྱ་བའི་ཕྱིར་དུ་དགག་སྒྲུབ་ཀྱི་རྣམ་པར་བཞག་པ་དུ་མ་མཛད་པ་ཡིན་པའི་ཕྱིར་རོ། །དེས་ན་བདག་ལེགས་སུ་འདོད་པ་རྣམས་ཀྱིས་ཡང་དག་པའི་རིགས་པའི་གཞུང་ལུགས་ཆེན་མོ་རྣམས་ལ་བཤད་ཆོས་ཙམ་དང་ཕྱིའི་གོ་རྒྱ་གཅོད་པའི་
ཡན་ལག་ཙམ་ཡི་གྱི་སྒྲུབ་པ་ཉམས་ལེན་བྱེད་པ་ལ་མི་མཁོའོ་སྙམ་པའི་ལྟ་བ་ངན་པ་དང། གཞན་དང་གཤགས་བྱེད་པ་ཙམ་གྱི་ཕྱིར་དང། རྙེད་བཀུར་སོགས་འཐོབ་ཏུ་རེ་བའི་ཀུན་སློང་ངན་པ་མཐའ་དག་རྒྱང་རིང་དུ་བསྲིངས་ཏེ་གུས་སྦྱོར་དང་རྟག་སྦྱར་གྱི་བརྩོན་པས་ཐོས་པ་དང་
བསམ་པ་ལྷུར་ལེན་པ་གནོད་ཀྱི་དོན་པོ་ཡིན་ནོ། །དོན་གྱི་དབང་འདི་གཟིགས་ནས་བདག་ཅག་རྣམས་ཀྱི་འདྲེན་པ་དམ་པ་རྒྱལ་བའི་གདུང་འཚོབ་ཆེན་པོ་རྒྱལ་བ་གཉིས་པས། སྨྲ་བའི་ཁྱུ་མཆོག་འཕགས་པ་ཡབ་སྲས་དང། །ལོག་སྨྲ་ཚར་གཅོད་ཕྱོགས་གླང་གྲགས་
པ་ལས། །ལེགས་པར་འོངས་པའི་རིགས་ལམ་བདུད་རྩིའི་ཆུས། །བློ་མིག་དྲི་མ་ཡང་ཡང་མ་བཀྲུས་ན། །ཤིན་ཏུ་ཟབ་གནས་མཐོང་བ་སྨོས་ཅི་དགོས། །རགས་པའི་ལུང་དོན་ལ་ཡང་དཔྱོད་པ་ན། །ཕལ་ཆེར་ལོག་པར་རྟོག་པ་འཕེལ་འགྱུར་ཞིང། །གལ་ཏེ་ཡང་དག་དམ་བཅའ་
ཙམ་ཞིག་གི་ངེས་པ་རྙེད་ཀྱང་སྒྲུབ་དང་སུན་འབྱིན་གྱི། །ཚད་མའི་སྟོབས་ཀྱིས་ཐེ་ཚོམ་མ་ཆོད་ཕྱིར། །འདམ་ལ་བཏབ་པའི་ཕུར་པ་བཞིན་འགྱུར་བས། །ཡང་དག་བག་ཆགས་བརྟན་པོ་འཇོག་མི་ནུས། །ཞེས་དང། དེ་ཕྱིར་བློ་གྲོས་ཕྲ་ཞིང་མཛངས་པ་དང། །ཀུ་ཤའི་རྩེ་ལྟར་མ་གྱུར་
དེ་སྲིད་དུ། །ངོམས་མི་སླ་བར་རིགས་པའི་གཞུང་ལུགས་ལ། །མཁས་པའི་བཤེས་ལ་བརྟེན་ཏེ་ལེགས་པར་སྦྱངས། །ཞེས་གསུངས་པ་ཡིན་ནོ། །



﻿༄༅། །གྲུབ་པའི་མཐའི་རྣམ་པར་བཞག་པ་གསལ་བར་བཤད་པ་ཐུབ་བསྟན་ལྷུན་པོའི་མཛེས་རྒྱན་ཞེས་བྱ་བ་ལས་སྡེ་ཚན་གསུམ་པ་བཞུགས་སོ། །

[001A] །གཉིས་པ་གཙོ་བོར་ཆོས་ཀྱི་བདག་མེད་གཏན་ལ་དབབ་པའི་དབང་དུ་བྱས་ཏེ་ཐེག་ཆེན་གྲུབ་མཐའ་སྨྲ་བའི་ལུགས་བཤད་པ་ལ་གསུམ། སྤྱིའི་རྣམ་གཞག། སོ་སོའི་རྣམ་གཞག། སྔགས་ཀྱི་ཐེག་པའི་རྣམ་
གཞག་མདོ་ཙམ་དུ་བཤད་པའོ། །དང་པོ་ལ་སྤྱིར་ཐེག་པ་ཆེན་པོའི་བསྟན་པ་ནི་བཅོམ་ལྡན་འདས་མྱ་ངན་ལས་འདས་པའི་རྗེས་སུ་ཡང་ལྷ་དང་ཀླུའི་ཡུལ་དུ་ཤིན་ཏུ་དར་བ་དང། གླིང་གཞན་དག་ཏུའང་ཐེག་ཆེན་གྱི་བསྟན་པ་ཡོད་པར་
བཤད་མོད། འཛམ་བུ་གླིང་འདིར་ནི་ས་ལ་གནས་པའི་བྱང་ཆུབ་སེམས་དཔའ་དང་སྦས་པའི་བརྟུལ་ཞུགས་སྤྱོད་པ་མང་པོ་ཞིག་གིས་ཐེག་ཆེན་གྱི་ལམ་ཉམས་སུ་བསྟར་བ་དང། སྐལ་བ་དང་ལྡན་པ་རྣམས་ལ་འཆད་པ་སོགས་ཀྱིས་
ཐེག་ཆེན་གྱི་བསྟན་པ་འཛིན་པ་དང་སྤེལ་བ་ཅུང་ཟད་ཡོད་མོད་ཀྱང་ཕལ་ཆེ་བ་ནི་ཉན་ཐོས་སྡེ་གཉིས་ཀྱི་ལུགས་འཛིན་པ་དག་གིས་གང་བ་དང། ཚད་མའི་སྐྱེས་བུས་རྒྱལ་བའི་བཀའ་ལ་དྲང་ངེས་འབྱེད་པའི་ཤིང་རྟའི་སྲོལ་གསལ་བར་ཕྱེ་
བ་མེད་པས་ཐེག་པ་ཆེན་པོའི་བསྟན་པ་ཉམས་དམས་པ་ལྟ་བུར་གྱུར་པ་ན། སྟོན་པ་རང་ཉིད་ཀྱིས་ལུང་བསྟན་པ་ལྟར་རྒྱལ་བའི་བཀའི་དགོངས་པ་འགྲེལ་བ་ལ་ཚད་མར་གྱུར་པའི་ཤིང་རྟའི་སྲོལ་འབྱེད་ཆེན་པོ་མགོན་པོ་ཀླུ་སྒྲུབ་དང་འཕགས་

[002A] །པ་ཐོགས་མེད་གཉིས་ཀྱིས། བཅོམ་ལྡན་འདས་ཉིད་ཀྱི་བཀའ་ལ་བརྟེན་ནས་རྒྱལ་བའི་བཀའི་དྲང་བ་དང་ངེས་པའི་དོན་རྣམ་པར་འབྱེད་པའི་ཚུལ་ལུང་དང་རིགས་པ་དྲི་མ་མེད་པ་དག་གིས་རྒྱས་པར་
གཏན་ལ་ཕབ་སྟེ་བྱང་ཆུབ་ཀྱི་སེམས་དང་སྤྱོད་པ་ཕ་རོལ་ཏུ་ཕྱིན་པ་དྲུག་ལ་སོགས་པ་ལ་སློབ་པའི་རྒྱ་ཆེ་བའི་ལམ་གྱི་རིམ་པ་དང། ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་གཏན་ལ་འབེབས་པའི་ཟབ་མོའི་ལམ་གྱི་རིམ་པ་
ཉམས་སུ་ལེན་པའི་ཚུལ་ཡོངས་སུ་རྫོགས་པ་གསལ་བར་མཛད་པས། རྒྱལ་བའི་བསྟན་པ་རིན་པོ་ཆེ་ལ་ཞུགས་པའི་སྐལ་བ་དང་ལྡན་པ་རྣམས་ལ་བཀའ་དྲིན་འཁོར་མཐའ་མ་མཆིས་པར་གྱུར་ཅིང་དེ་ནས་བརྩམས་ཏེ་ཐེག་ཆེན་
གྱི་བསྟན་པ་ཡོངས་སུ་རྒྱས་པར་གྱུར་ཏོ། །རྗེ་བཙུན་དེ་གཉིས་ཀྱི་མདོ་གང་ལ་བརྟེན་ནས་གསུང་རབ་ཀྱི་དྲང་ངེས་ཇི་འདྲར་ཕྱེ་བ་ནི་འོག་ཏུ་འཆད་པར་འགྱུར་རོ། །དེའི་ཕྱིར་རྗེ་བདག་ཉིད་ཆེན་པོས། བདེ་གཤེགས་གསུང་རབ་ཚུལ་
གཉིས་ཤིང་རྟའི་སྲོལ། ལེགས་པར་ཕྱེ་བས་རྒྱལ་བའི་བསྟན་པ་མཆོག་ས་གསུམ་འགྲོ་ན་ཉི་ལྟར་གསལ་མཛད་པ། །ཀླུ་སྒྲུབ་ཐོགས་མེད་ཞབས་ལ་སྤྱི་བོས་འདུད། །ཅེས་གསུངས་སོ། །དྲང་ངེས་ཕྱེ་ཚུལ་ཡང་ཀླུ་སྒྲུབ་ཀྱིས་རིགས་

[002B]མདོ་ཀུན་ལས་བཏུས་དང། ཐོགས་མེད་ཀྱིས་ས་སྡེ་ལྔ། སྡོམ་རྣམ་གཉིས་སོགས་ལས་འབྱུང་བ་ལྟར་རྒྱལ་བའི་གསུང་རབ་རྣམས་ལས་གང་ཞིག་ནི་དྲང་བའི་དོན་ཡིན། གང་ཞིག་ནི་ངེས་པའི་དོན་ཡིན། དེ་དག་གི་དྲང་
ངེས་ཀྱི་ཁྱད་པར་ནི་འདི་ལྟ་བུ། ཁྱད་པར་ངེས་དྲང་ངེས་འབྱེད་པའི་རྒྱུ་མཚན་ནི་འདི་ལྟ་བུ་ཞེས་གསུང་རབ་སྤྱིའི་དགོངས་པ་འགྲེལ་ཆུལ་རྒྱས་པར་གཏན་ལ་ཕབ་པ་ལ་བྱ་ཡི་མདོ་གང་ཡང་རུང་བ་ཞིག་གི་དོན་བཀྲལ་བ་ཙམ་ལ་མི་བྱའོ། །དེའི་ཕྱིར་
བོད་སྔ་མ་དག་གིས་ཤིང་རྟའི་སྲོལ་འབྱེད་བཞིར་འདོད་པ་རྗེ་བདག་ཉིད་ཆེན་པོས་ལེགས་བཤད་གསེར་འཕྲེང་དུ་བཀག་པ་ལྟར་ཡིན་ལ། རང་རེའི་མཁས་པ་དག་གིས་རྗེ་བཙུན་བྱམས་པ་དང། ཀླུ་སྒྲུབ་ཐོགས་མེད་གཉིས་ཏེ་ཤིང་རྟའི་
སྲོལ་འབྱེད་གསུམ་དུ་འདོད་པ་ཡང་ལེགས་བཤད་གསེར་འཕྲེང་ལས། རྗེ་བཙུན་དང་ཀླུ་སྒྲུབ་ཞབས་གཉིས་ཀྱིས་ཤེར་ཕྱིན་འགྲེལ་ཚུལ་གཉིས་སུ་བྱུང་ངོ་ཞེས་བྱ་བར་ཡང་གནས་སོ་ཞེས་གསུངས་པའི་དོན་དུ་བསམས་པར་སྣང་ནའང་
གསུང་དེ་ནི་རྗེ་བཙུན་བྱམས་པས་མངོན་རྟོགས་རྒྱན་དུ་ཡུམ་གྱི་སྦས་དོན་མངོན་རྟོགས་ཀྱི་རིམ་པ་གཙོ་བོར་བཀྲལ་བ་དང། དཔལ་མགོན་ཀླུ་སྒྲུབ་ཀྱིས་རྩ་བ་ཤེས་རབ་སོགས་སུ་ཡུམ་གྱི་དངོས་བསྟན་སྟོང་ཉིད་ཀྱི་རིམ་པ་གཙོ་བོར་བཀྲལ་བས་
ཡུམ་དོན་གཙོ་བོར་འགྲེལ་ཚུལ་མི་འདྲ་བ་གཉིས་སུ་གནས་པར་གསུངས་པ་ཡིན་གྱི། དབུ་མ་པའི་ཤིང་རྟའི་སྲོལ་འབྱེད་ལ་གཉིས་སུ་བཞེད་པ་མིན་ནོ། །ལེགས་བཤད་སྙིང་པོ་ལས། མགོན་པོ་ཀླུ་སྒྲུབ་ཀྱིས་ངོ་བོ་ཉིད་མེད་པའི་ཚུལ་

[003A]༄༅ ། །དང༑ བདག་ཉིད་ཆེན་པོ་ཐོགས་མེད་ཀྱིས་རྣམ་བར་རིག་པ་ཙམ་གྱི་ཚུལ་གྱི་ཤིང་རྟ་ཆེན་པོའི་སྲོལ་གཉིས་ཕྱེ་ནས་ཞེས་གསུངས་པ་ལྟར། དབུ་མ་པའི་ཤིང་རྟའི་སྲོལ་འབྱེད་ཀླུ་སྒྲུབ་དང། སེམས་ཙམ་པའི་ཤིང་རྟའི་སྲོལ་
འབྱེད་ཐོགས་མེད་ཁོ་ནར་བྱེད་པ་རྗེ་བདག་ཉིད་ཆེན་པོའི་དགོངས་པ་ཡིན་ནོ། །རྗེའི་སྲས་ཀྱི་ཐུ་བོ་རྒྱལ་ཚབ་ཐམས་ཅད་མཁྱེན་པས་རྣམ་བཤད་སྙིང་པོའི་རྒྱན་དང། མཁས་གྲུབ་སྨྲ་བའི་ཉི་མས་ནི་སྟོང་ཐུན་སྐལ་བཟང་མིག་འབྱེད་དུ་ཡང་ཤིང་རྟའི་
སྲོལ་འབྱེད་ལ་ཀླུ་སྒྲུབ་དང་ཐོགས་མེད་གཉིས་ཁོ་ནར་ངེས་པའི་རྒྱུ་མཚན་མང་དུ་གསུངས་ཏེ། འདིར་ལུང་རྣམས་མངས་ཀྱིས་དོགས་ནས་མ་བྲིས་སོ། །གཞན་དུ་ན་རྗེ་བཙུན་བྱམས་པ་སེམས་ཙམ་པའི་ཤིང་རྟའི་སྲོལ་འབྱེད་དུ་ཡང་ཐལ་བར་
འགྱུར་ཏེ། མདོ་སྡེ་རྒྱན་དང་འབྱེད་རྣམ་གཉིས་སུ་སེམས་ཙམ་པ་དང་མཐུན་པའི་ལྟ་བ་བསྟན་པའི་ཕྱིར་རོ། །མངོན་རྟོགས་རྒྱན་ལྟ་བུ་ནི་དབུ་སེམས་ཀྱི་ཤིང་རྟ་ཆེན་པོ་རྣམས་ཀྱིས་རང་རང་གིས་གང་འདོད་པའི་ཕྱོགས་སུ་ལེགས་པར་བཀྲལ་འདུག་
པས། དེས་ཚུལ་གཞན་དུ་དྲང་དུ་མི་རུང་བའི་དབུ་མ་པའི་ཤིང་རྟའི་སྲོལ་ཕྱེ་བར་ག་ལ་རུང། གལ་ཏེ་དེ་ལྟ་ན་བཞི་བརྒྱ་པ་ཡང་གནས་བརྟན་ཆོས་སྐྱོང་གིས་སེམས་ཙམ་དུ་བཀྲལ་བ་དང། རིགས་ཚོགས་རྣམས་ཀྱང་སེམས་ཙམ་གྱི་ཕྱོགས་སུ་དྲངས་
པ་སྣང་བས་རིགས་ཚོགས་ཀྱང་དབུ་མ་པའི་ཤིང་རྟའི་སྲོལ་འབྱེད་པའི་བསྟན་བཅོས་མ་ཡིན་པར་འགྱུར་རམ་སྙམ་ན་མི་མཚུངས་ཏེ། མངོན་རྟོགས་རྒྱན་གྱི་དགོངས་དོན་མཐར་ཐུག་དབུ་མར་གནས་ཀྱང་བསྟན་ཚོད་ཀྱི་དོན་ཙམ་ལ་དབུ་སེམས་

[003B] དབུ་མ་རིགས་པའི་ཚོགས་རྣམས་ཀྱིས་རྣམ་པ་ཐམས་ཅད་དུ་དབུ་མ་པའི་ལུགས་གསལ་
བར་མཛད་ཀྱི་སེམས་ཙམ་པའི་ཕྱོགས་བསྟན་པ་མེད་པས་སེམས་ཙམ་གྱི་ཕྱོགས་སུ་བཀྲལ་བ་རྣམས་ཀྱིས་བསྟན་བཅོས་ཀྱི་དགོངས་པ་མ་རྟོགས་པར་འཇོག་དགོས་པའི་ཕྱིར། འོ་ན་མགོན་པོ་ཀླུ་སྒྲུབ་རང་ཉིད་ཀྱིས་མཛད་པའི་བསྟན་བཅོས་རྣམས་སུ་རྣམ་པར་རིག་པ་ཙམ་གྱི་
ལུགས་མི་འཐད་པའི་ཚུལ་དངོས་སུ་བསྟན་པ་ཆེར་མེད་པ་ཅི་ཡིན་སྙམ་ན། དེ་ནི་འཕགས་པ་ཐོགས་མེད་ཀྱིས་རྣམ་པར་རིག་པ་ཙམ་གྱི་ཤིང་རྟའི་སྲོལ་ཕྱེ་བ་ནི་མགོན་པོ་ཀླུ་སྒྲུབ་ཀྱིས་རིགས་ཚོགས་མཛད་པའི་རྗེས་ནས་བྱུང་བ་ཡིན་པས་རྩ་བར་ལུགས་དེ་འགོག་པའི་རིགས་པ་
དངོས་སུ་མ་བྱུང་བའི་རྒྱུ་མཚན་དེ་ཡིན་ལ། འོན་ཀྱང་རིགས་ཚོགས་ལས་བཤད་པའི་རིགས་པ་ཕལ་མོ་ཆེ་ཞིག་ནི་སེམས་ཙམ་པ་འགོག་པ་ལ་ཡང་སྦྱོར་བར་ཟླ་བའི་ཞབས་དང། ལེགས་ལྡན་འབྱེད་རྣམས་ཀྱིས་གསུངས་སོ། །དེ་ལྟར་ཡང་རྗེ་བདག་ཉིད་ཆེན་པོས། རྣལ་འབྱོར་སྤྱོད་
པ་པས་དངོས་པོ་བདེན་པར་སྨྲ་བའི་བསྟན་བཅོས་ཀྱི་རྣམ་གཞག་བྱས་པ་ནི་རྩ་བ་མཁན་པོའི་རྗེས་སུ་བྱུང་བས། འདིར་ཡང་རང་སྡེ་ཕྱོགས་སྔར་ལེན་པ་དོན་སྨྲ་གཉིས་ཕྱོགས་སྔར་མཛད་ལ་དེ་དག་ལ་ལུང་གིས་གནོད་པ་སྟོན་པ་ནའང་ཐེག་དམན་གྱི་སྡེ་སྣོད་ནས་འབྱུང་བ་ཉིད་
ཀྱིས་མཛད་དོ། །དེ་ལྟ་ནའང་འདི་དག་གི་འདོད་པ་བཀག་ན་རྣལ་འབྱོར་སྤྱོད་པ་པའི་དངོས་པོ་བདེན་པར་འདོད་པ་ཡང་ཁེགས་པར་འགྱུར་བས་འགོག་པའི་རིགས་པ་ནི་ཐུན་མོང་བ་ཁོ་ནའོ། །ཞེས་རྩ་ཤེའི་རྣམ་བཤད་ཆེན་མོར་གསུངས་སོ། །རྗེ་བཙུན་དམ་པ་འཇམ་དབྱངས་

[004A]༄༅ ། །བཞད་པའི་རྡོ་རྗེས་ཀྱང། ཕར་ཕྱིན་གྱི་ཡིག་ཆར་སྔོན་གྱི་མཁས་པའི་ཁས་ལེན་གྱི་རྟིང་སྣན་ཙམ་མཛད་ཀྱང་རང་གི་བཞེད་པ་ནི་ཤིང་རྟའི་སྲོལ་འབྱེད་གཉིས་སུ་ངེས་པ་ཡིན་པར་གྲུབ་མཐའི་རྣམ་གཞག་གི་བཤད་ལུགས་ལས་ཤེས་སོ། །
དབུ་སེམས་ཀྱི་ཤིང་རྟའི་སྲོལ་ཆེན་པོ་འདི་གཉིས་ལ་བདེན་པ་བཞི་དང་རྟེན་འབྲེལ་བཅུ་གཉིས་ལ་སོགས་པ་ཐེག་པ་དམན་པའི་ལམ་གྱི་རིམ་པའི་ཉམས་ལེན་དང། ཐེག་པ་ཆེན་པོའི་ལམ་གྱི་རིམ་པ་ལ་ཡང་སྤྱོད་པའི་རྟེན་སེམས་སྐྱེད་པ་དང། སྤྱོད་པ་ཕ་རོལ་
ཏུ་ཕྱིན་པ་དྲུག་ལ་སློབ་པ་དང། ལམ་ལྔ་ས་བཅུ་རིམ་གྱིས་བགྲོད་དགོས་པ་དང། འབྲས་བུའི་སྐབས་སུ་སྐུ་གསུམ་གྱི་རྣམ་གཞག་བྱེད་པ་དང། ལམ་གྱི་སྤང་བྱ་སྒྲིབ་པ་ལ་ཉོན་སྒྲིབ་ཤེས་སྒྲིབ་གཉིས་དང། དེའི་གཉེན་པོ་བདག་མེད་རྟོགས་པའི་ཤེས་རབ་
ལ་གང་ཟག་དང་ཆོས་ཀྱི་བདག་མེད་པ་རྟོགས་པའི་ཤེས་རབ་གཉིས་སུ་འཇོག་པ་སོགས་ཕལ་ཆེར་མཚུངས་ཤིང། བདག་མེད་པ་གཉིས་གཏན་ལ་འབེབས་ཚུལ་དང། དེས་སྒྲིབ་པ་སྤོང་ཚུལ་དང། ཐེག་པ་ཆེ་ཆུང་གི་ལམ་གྱི་རྟོགས་པ་སྐྱེ་ཚུལ་གྱི་རྣམ་
གཞག་ནི་འཆད་པར་འགྱུར་བ་ལྟར་མི་འདྲ་བ་ཤིན་ཏུ་མང་ངོ། །དེའི་ཕྱིར་ཆོས་ཀྱི་བདག་མེད་པ་དང། ས་བཅུའི་རྣམ་གཞག་དང། ལོངས་སྐུ་སོགས་ཐེག་ཆེན་གྱི་ལམ་འབྲས་ཡོངས་སུ་རྫོགས་པའི་རྣམ་གཞག་ཁས་ལེན་པ་དང་མི་ལེན་པའི་ཁྱད་པར་གྱིས་ཐེག་
པ་ཆེ་ཆུང་གི་གྲུབ་མཐའ་སྨྲ་བའི་ཐ་སྙད་བྱས་པ་ཡིན་གྱི། གང་དག་ཐེག་ཆེན་གྲུབ་མཐའ་སྨྲ་བ་དང་ཐེག་ཆེན་གང་ཟག་གཅིག་ཏུ་འདོད་པ་དག་གིས་ནི་རང་གི་དེ་ཉིད་གསལ་བར་བསྒྲགས་པ་ཡིན་ནོ། །འོ་ན་ཉན་ཐོས་སྡེ་གཉིས་ལ་ཐེག་ཆེན་གང་ཟག་ཡོད་

[004B] སྤྱིར་དེ་དག་གི་རྒྱུད་ལ་སངས་རྒྱས་ཐོབ་འདོད་ཀྱི་བློ་ཙམ་སྐྱེ་བའི་མཐའ་མ་བཀག་ཀྱང་རང་གི་གྲུབ་མཐའ་མ་དོར་བཞིན་དུ་བྱང་ཆུབ་ཀྱི་སེམས་མཚན་ཉིད་ཚང་བ་སྐྱེ་བ་ནི་གནས་མེད་དེ། འདི་ལྟར་ཐེག་ཆེན་སེམས་བསྐྱེད་མཚན་ཉིད་ཚང་བ་སྐྱེ་
བ་ལ་བྱང་ཆུབ་དོན་གཉེར་དང་གཞན་དོན་དོན་གཉེར་གྱི་བློ་གཉིས་སྐྱེ་དགོས་ལ། དོན་དུ་གཉེར་བྱའི་བྱང་ཆུབ་དེ་ལ་ཡང་ཐ་ན་རྣམ་རིག་པའི་ལུགས་ལྟར་གྱི་སྲིད་ཞིའི་མཐའ་གཉིས་བཀག་པའི་མི་གནས་པའི་མྱང་འདས་ཤིག་དགོས་པའི་ཕྱིར་དང། གཞན་དོན་མཐར་
ཐུག་གཟུགས་ཀྱི་སྐུ་གཉིས་ཀྱི་ནང་ནས་ཀྱང་ལོངས་སྤྱོད་རྫོགས་སྐུ་གཙོ་བོ་ཡིན་པའི་ཕྱིར་དང། ཁྱད་པར་དུ་གྲངས་མེད་གསུམ་གྱི་མགོ་རྩོམ་པའི་བྱང་ཆུབ་སེམས་དཔའ་ལ་ཐེག་བསྡུས་ལས། བཟང་དང་སྨོན་པའི་སྟོབས་ཅན་དང། །ཞེས་སོགས་གསུངས་པ་ལྟར་གྱི་
མཚན་ཉིད་ཚང་དགོས་པའི་ཕྱིར། འདི་དག་ཤིང་རྟ་ཆེན་པོ་གཉིས་ཀྱི་གཞུང་ལུགས་མང་པོ་ལས་གསལ་བར་བཤད་ཅིང་རྗེ་ཡབ་སྲས་ཀྱིས་ཀྱང་ལན་ཅིག་མ་ཡིན་པར་བཤད་མོད་འདིར་མངས་ཀྱིས་དོགས་ནས་མ་བྲིས་སོ། །དེས་ན་སློབ་དཔོན་བྱང་ཆུབ་བཟང་པོས་
མདོ་སྡེ་པ་ལ་བསྔོ་བ་དང། སྨོན་ལམ་དང་སྙིང་རྗེ་ཆེན་པོ་ཡོད་པས་ཐེག་ཆེན་པ་དང། བྱེ་བྲག་སྨྲ་བ་བསྐལ་པ་མང་པོར་ཞི་བའི་དབྱིངས་སུ་གནས་པས་ཐེག་དམན་པ་ཡིན་པར་བཤད་པ་དང། རྒྱ་གར་བ་གཞན་འགའ་ཞིག་གིས་ཀྱང་དེ་ལྟར་བཤད་མོད་ཤིང་
རྟ་ཆེན་པོ་རྣམས་ཀྱི་གཞུང་དང་འགའ་བས་འཐད་པར་མི་སེམས་སོ། །དེས་ན་གཞུང་ལུགས་ཆེན་མོ་རྣམས་ཀྱི་དོན་ལ་དཔྱོད་པའི་ཚེ། རྗེ་ཡབ་སྲས་ཀྱི་བཀའ་སོལ་ལྟར་ཤིང་ལྟ་ཆེན་པོ་རྣམས་ཀྱི་གཞུང་དང་མཐུན་པ་ཞིག་དགོས་ཀྱི། རྒྱ་གར་བ་གཅིག་གིས་བཤད་

[005A]༄༅ ། །པ་ཙམ་རྒྱུ་མཚན་དུ་བྱས་ཏེ་ལུང་མང་དུ་འདྲེན་པ་ཙམ་ལ་དགའ་བར་མི་བྱ་སྟེ། མཁས་པ་རྣམས་ཀྱི་ལུགས་ནི་གང་ཟག་ལ་མི་རྟོན་ཆོས་ལ་རྟོན་པ་ཡིན་པའི་ཕྱིར་རོ། དེ་ལྟར་ན་ཤིང་རྟའི་སྲོལ་འབྱེད་གཉིས་ཀྱིས་ཐེག་པ་ཆེན་པོ་བཀར་སྒྲུབ་
ཚུལ་ཇི་འདྲར་མཛད། རིགས་པ་ཅི་འདྲ་ཞིག་གི་སྒོ་ནས་དྲང་ངེས་ཕྱེ་བ་ཡིན་ཟེར་ན་བཤད་པར་བྱ་སྟེ། འདི་ལ་གཉིས། ཐེག་ཆེན་བཀར་སྒྲུབ་ཚུལ་དང། རིགས་པ་ཇི་ལྟ་བུའི་སྒོ་ནས་དྲང་ངེས་ཕྱེ་ཚུལ་ལོ། དང་པོ་ལ་གཉིས། ཉན་ཐོས་སྡེ་གཉིས་ཀྱིས་ཐེག་
ཆེན་བཀའ་མ་ཡིན་པར་སྨྲ་ཚུལ་དང། དེའི་ལན་བཤད་པའི་སྒོ་ནས་ཐེག་ཆེན་བཀར་སྒྲུབ་ཚུལ་ལོ། །དང་པོ་ནི། དོན་སྨྲ་སྡེ་གཉིས་ན་རེ། ཐེག་པ་ཆེན་པོའི་མདོ་རྣམས་ནི་བཀའ་མ་ཡིན་ཏེ། སྡེ་སྣོད་གསུམ་དུ་མ་བསྡུས་པའི་ཕྱིར། རིག་བྱེད་མཐའ་བའི་
ལྟ་བ་བཞིན་ནོ། །རིག་བྱེད་མཐའ་བ་རྣམས་ནི་གངྒཱའི་ཆུས་བཀྲུ་བ་དང། ཆུ་འཐུང་བ་དང། སྨྱུང་བར་གནས་པ་དང། གསང་སྔགས་བཟླས་པས་སྡིག་པ་འདག་པར་སྨྲ་སྟེ། ཐེག་པ་ཆེན་པོ་ལས་ཀྱང་དེ་བཞིན་དུ་བྱུང་བས་བཀའ་མ་ཡིན་ནོ། །ཆད་པར་ལྟ་བ་
རྣམས་བཞིན་དུ་རྒྱུ་དང་འབྲས་བུའི་ཆོས་ཐམས་ཅད་སྟོང་པ་ཉིད་དུ་སྨྲ་བའི་ཕྱིར་དང། སྡེ་པ་བཅོ་བརྒྱད་པོ་གང་གི་ཡང་ཁོངས་སུ་མ་གཏོགས་པའི་ཕྱིར་དང། སྡུད་པར་བྱེད་པ་པོ་དག་གིས་མ་བསྡུས་པའི་ཕྱིར་དང། ལོངས་སྤྱོད་རྫོགས་པའི་སྐུ་རྟག་པར་
སྨྲ་བས་འདུས་བྱས་ཐམས་ཅད་མི་རྟག་པར་སྨྲ་བ་དང་འགལ་བའི་ཕྱིར་དང། བདེ་གཤེགས་སྙིང་པོས་ཀུན་ལ་ཁྱབ་པ་དང་ལེན་པའི་རྣམ་པར་ཤེས་པ་སྟོན་པར་བྱེད་པས་བདག་མེད་པ་དང་འགལ་བའི་ཕྱིར་དང། སངས་རྒྱས་མྱ་ངན་ཡོངས་མི་འདའ་ཞེས་མྱ་

[005B] དགྲ་བཅོམ་པ་རྣམས་ལ་སྨོད་པའི་ཕྱིར་དང། ཁྱིམ་པ་ལ་ཕྱག་བྱ་བར་སྟོན་པའི་ཕྱིར་དང། དེ་བཞིན་གཤེགས་པ་ལས་ཀྱང་བྱང་ཆུབ་སེམས་དཔའ་ལ་བསྔགས་པ་བརྗོད་པའི་ཕྱིར་དང། ནམ་མཁའ་
མཛོད་ལ་སོགས་པའི་བྱང་ཆུབ་སེམས་དཔའི་སྨོན་ལམ་རྣམས་ཀྱང་ཚིག་ཙམ་ཡིན་པའི་ཕྱིར་དང། སངས་རྒྱས་ཤཱཀྱ་ཐུབ་པ་སྤྲུལ་པ་ཡིན་པར་སྨྲ་བས་བསྟན་པ་ཐམས་ཅད་ཀྱང་ལོག་པ་ཡིན་པའི་ཕྱིར་དང། རྟག་ཏུ་མཉམ་པར་བཞག་པ་ཡིན་ཞེས་སྨྲ་བ་དང་འགལ་
བའི་ཕྱིར་དང། ཐེག་པ་ཆེན་པོའི་མདོ་སྡེ་མང་པོ་ལས་འབྲས་བུ་མེད་པའི་བསྔགས་པ་སྟོན་པའི་ཕྱིར་དང། ཤིན་ཏུ་སྡིག་པ་ཆེན་པོ་ཡང་རྩ་བ་ནས་འབྱིན་པར་སྟན་པའི་ཕྱིར་དང། ཤིན་ཏུ་རྒྱས་པའི་མདོ་ལས་ཀྱང་ཆད་བར་ལྟ་བ་སྟོན་པའི་ཕྱིར་དང། ཀྲྀ་
ཀྲྀའི་རྨི་ལམ་གྱི་དབྱེ་བས་མ་བསྟན་པའི་ཕྱིར་དང། ཐེག་པ་ཆེན་པོའི་ལྟ་བ་ནི་མངན་སུམ་དང་གྲགས་པ་དང་འགལ་བའི་ཕྱིར་དང། མི་རྟག་སོགས་བཅུ་དྲུག་དེ་ཉིད་མ་ཡིན་ན་དེ་ཉིད་མེད་པར་འགྱུར་བའི་ཕྱིར། དེས་ན་ཐེག་པ་ཆེན་པོ་ནི་བཀའ་མ་ཡིན་ནོ་ཞེས་ཟེར་
རོ། །གཉིས་པ་ནི། འདིའི་ལན་ཤིན་ཏུ་རྒྱས་པར་ལེགས་ལྡན་འབྱེད་ཀྱིས་རྟོག་གེ་འབར་བ་ལས་གསུངས་ཏེ། དེའི་ཡང་སྙིང་པོ་བསྡུས་པ་ཙམ་ནི་བརྗོད་པར་བྱ་སྟེ། དབུ་མ་སྙིང་པོ་ལས། ཐེག་ཆེན་སངས་རྒྱས་གསུངས་ཡིན་ཏེ། །བདག་མེད་ལ་སོགས་སྟོན་
པ་དང། །དཀོན་མཆོག་གསུམ་གྱི་བདག་ཉིད་ཆེ། །སྟོན་ཕྱིར་སློབ་མའི་ཐེག་པ་བཞིན། །ཞེས་གསུངས་ལ། དེའི་དོན་ནི། ཐེག་པ་ཆེན་པོའི་ལམ་འབྲས་བུ་དང་བཅས་པ་སྟོན་པའི་མདོ་སྡེ་ཆོས་ཅན། སངས་རྒྱས་ཀྱིས་གསུངས་པ་ཡིན་ཏེ། བདག་མེད་པ་ལ་སོགས་པའི་ཕྱག་

[006A]༄༅། །རྒྱ་བཞི་རྒྱས་པར་སྟོན་པའི་ཕྱིར་དང། དཀོན་མཆོག་གསུམ་གྱི་ཆེ་བའི་བདག་ཉིད་རྒྱས་པར་སྟོན་པའི་ཕྱིར། དཔེར་ན་ཉན་ཐོས་ཀྱི་སྡེ་སྣོད་བཞིན་ནོ། །སྡེ་སྣོད་གསུམ་དུ་མ་བསྡུས་པ་ཡང་མ་གྲུབ་སྟེ། གང་ཐེག་པ་དམན་པའི་སྡེ་སྣོད་གསུམ་དུ་
ཡང་ཐེག་པ་ཆེན་པོའི་འདུལ་བ་ལ་སོགས་པ་རྒྱས་པར་བསྟན་པས་ན་མདོ་སྡེ་ལ་སོགས་པ་དང་ཐེག་པ་ཆེན་པོ་ནི་ཕན་ཚུན་བསྡུས་པ་ཡིན་པའི་ཕྱིར་རོ། །གཞན་ཡང་ཐེག་པ་ཆེན་པོའི་མདོ་སྡེ་ནི་བཀའ་ཡིན་ཏེ། ཆོས་ཀྱི་ཕྱག་རྒྱ་དང་མི་འགལ་པའི་ཕྱིར་དང། འཕགས་
པའི་བདེན་པ་བཞི་སྟོན་པའི་མདོ་སྡེ་ལ་ཡང་འཇུག་ཉོན་མོངས་པ་འདུལ་བ་ཡང་ཡང་དག་པར་མཐོང། རྟེན་ཅིང་འབྲེལ་པར་འབྱུང་བ་དང་ཡང་མི་འགལ་བའི་ཕྱིར། སྡེ་པ་བཅོ་བརྒྱད་པོ་ཡང་ནང་ཕན་ཚུན་
ལ༑ རང་གི་དབང་དུ་བྱས་ན་ཐེག་པ་ཆེན་པོ་ཉིད་ཀྱང་རང་གི་མདོ་སྡེ་ལ་ཡང་འཇུག་བྱང་ཆུབ་སེམས་དཔའི་བསླབ་པའི་གནས་བདུན་བརྒྱ་ལ་ཡང་སྣང། སྟོང་པ་ཉིད་དུ་བསྟན་པའི་ཆོས་ཉིད་དང་ཡང་མི་འགལ་བའི་ཕྱིར་དང། རྩ་བའི་སྡུད་པར་བྱེད་པ་པོ་ཡང་ཀུན་
ཏུ་བཟང་པོ་དང་བྱམས་པ་ལ་སོགས་པ་ཡིན་པའི་ཕྱིར། གཞན་ཡང་རྣམ་པ་གཅིག་ཏུ་ན་སྡེ་པ་བཅོ་བརྒྱད་ཀྱི་ནང་ཚན་དུ་གྱུར་པའི་དགེ་འདུན་ཕལ་ཆེན་སྡེ་པའི་སྡེ་སྣོད་ཀྱི་གཞི་ཆེན་པོ་ཞེས་བྱ་བ་དང། ཤར་གྱི་རི་བོའི་དང། ནུབ་ཀྱི་རི་བོའི་སྡེའི་ལུགས་དང་
བཟང་པོའི་ལམ་པས་འདོན་པའི་ཤིན་ཏུ་རྒྱས་པའི་སྡེ་སྣོད་དང། འཇིགས་མེད་རི་བོའི་སྡེ་སྣོད་ཁྲི་ཉིས་སྟོང་པ་སོགས་ལས་ཀྱང་ཐེག་པ་ཆེན་པོའི་ས་ལམ་གྱི་རྣམ་གཞག་བྱུང་བའི་ཕྱིར་ན་སྡེ་པ་བཅོ་བརྒྱད་ཀྱི་ཁོངས་སུ་མ་གཏོགས་པས་བཀའ་མ་ཡིན་པར་

[006B] །ལོངས་སྤྱོད་རྫོགས་སྐུ་རྟག་པར་སྨྲས་པ་ཡང་རྒྱུན་གྱི་དབང་དུ་བྱས་པ་དང། བདེར་གཤེགས་སྙིང་པོས་ཁྱབ་པར་སྨྲས་པ་ཡང་དེ་བཞིན་གཤེགས་པའི་ཡེ་ཤེས་ཀྱིས་ཤེས་བྱ་ཐམས་ཅད་ལ་ཁྱབ་པ་དང། ཆོས་ཉིད་སེམས་ཅན་ཐམས་ཅད་ཀྱི་
རྒྱུད་ལ་ཡོད་པའི་ཕྱིར་ཡིན་གྱི། །དབང་ཕྱུག་དང་བདག་རྟག་པ་ལྟ་བུ་མ་ཡིན་པའི་ཕྱིར་དང། ལེན་པའི་རྣམ་པར་ཤེས་པ་ཡང་འཁོར་བར་འཇུག་པ་དང་ལྡོག་པའི་རྒྱུར་གྱུར་པ་སྐད་ཅིག་མའི་རྒྱུན་གྱིས་འཇུག་པ་ཡིན་གྱི་རྣམ་པ་ཐམས་ཅད་པའི་རྟག་པ་མ་ཡིན་
པའི་ཕྱིར་དང། སངས་རྒྱས་འཕགས་པ་སེམས་ཅན་གྱི་ཁམས་མ་ལུས་པ་མཐར་ཐུག་པའི་སྨོན་ལམ་བཏབ་པས་གཏན་དུ་ཡོངས་སུ་མྱ་ངན་ལས་འདས་པ་མ་ཡིན་མོད་ཀྱང། རྣམ་པར་རྟོག་པ་སྤངས་པའི་མྱ་ངན་ལས་འདས་པ་ཁས་བླངས་པའི་ཕྱིར། མྱ་
ངན་ལས་འདས་པ་ཞི་བ་དང་འགལ་བ་མ་ཡིན་ནོ། །ཉན་ཐོས་ཆེན་པོ་རྣམས་ལུང་བསྟན་པ་ཡང་དེ་དག་ལས་དབང་པོ་ཤིན་ཏུ་རྣོ་བ་ཐེག་ཆེན་དུ་འཇུག་ཏུ་རུང་བའི་མ་ངེས་པའི་རིགས་ཅན་རྣམས་ལ་དགོངས་ཏེ་ལུང་བསྟན་པ་ཡིན་ལ། ཐེག་ཆེན་ལས་དགྲ་བཅོམ་པ་
རྣམས་ལ་སྨད་པ་ནི་འགའ་ཡང་མེད་དེ། འོན་ཀྱང་མདོ་འགའ་ཞིག་ལས་ཉན་ཐོས་དང་བྱང་ཆུབ་སེམས་དཔའི་ཁྱད་པར་ཡུངས་ཀར་དང་རི་རབ་ལ་སོགས་པའི་དཔེས་གསུངས་པ་ནི་ཐབས་དང་ཤེས་རབ་ཀྱི་ཁྱད་པར་གྱིས་རང་བཞིན་བརྗོད་པ་ཡིན་གྱི། །དམོད་
པ་མ་ཡིན་པའི་ཕྱིར། བྱང་ཆུབ་ཀྱི་སེམས་ལ་སོགས་པའི་ཡོན་ཏན་དང་ལྡན་པའི་ཁྱིམ་པ་རྣམས་ནི་རབ་ཏུ་བྱུང་བ་རྣམས་ཀྱིས་ཀྱང་ཕྱག་བྱ་བའི་འོས་ཡིན་པར་སྡེ་པ་བཅོ་བརྒྱད་ལ་གྲགས་པའི་གཞུང་ལས་ཀྱང་འབྱུང་པའི་ཕྱིར་དང། དེ་བཞིན་གཤེགས་པ་

[007A]༄༅། །ལས་བྱང་ཆུབ་སེམས་དཔའ་ལ་གུས་པར་བྱ་བ་ནི། རྒྱུའི་ཁྱད་པར་ལ་གཅེས་པར་བྱ་བའི་སླད་དུ་མདོ་དུ་མ་ལས་བཀའ་སྩལ་བའི་ཕྱིར་དང། ནམ་མཁའ་མཛོད་ལ་སོགས་པའི་སྨོན་ལམ་ཡང་རྐྱེན་ཡོངས་སུ་ཚང་བ་ན་འབྲས་བུ་དང་བཅས་
པ་ཁོ་ན་ཡིན་པའི་ཕྱིར། སྐྱོན་དེ་དག་གིས་བཀའ་མ་ཡིན་པར་བསྒྲུབ་མི་ནུས་སོ། །གཞན་ཡང་འཀྱ་ཐུབ་པ་ནི་སྤྲུལ་པ་ཁོ་ན་ཡིན་པར་རིགས་ཏེ། འོག་མིན་གྱི་རྟེན་ཅན་གྱི་ལོངས་སྤྱོད་རྫོགས་པའི་སྐུ་ལས་བྱུང་པའི་ཕྱིར། ལོངས་སྐུ་ལ་རྣམ་པར་རྟོག་པ་མི་མངའ་
ན་ཡང་སྤྲུལ་པའི་སྐུ་འབྱུང་བ་ནི་འགལ་བ་མེད་དེ། སྔོན་གྱི་སྨོན་ལམ་གྱི་མཐུ་ཡོངས་སུ་རྒྱས་པའི་ཕྱིར་དང། སངས་རྒྱས་ཀྱི་སྤྲུལ་པ་སྟོན་པར་ནི་ཁྱེད་ཅག་ལ་གྲངས་པའི་ལུང་ལས་ཀྱང་མང་དུ་བྱུང་བའི་ཕྱིར་རོ། གངྒཱའི་
སྡིག་པ་འདག་བྱེད་དུ་མི་འདོད་ཀྱང་ཀླུ་མ་དྲོས་པའི་སྨོན་ལམ་གྱི་མཐུ་དང། སྨྱུང་གནས་ལ་སོགས་པ་ནི་ལྷའི་སྔགས་སྒྲུབ་པའི་ཆེད་དང། གཟུངས་སྔགས་ནི་ཏིང་འཛིན་དང་ཤེས་རབ་ཁྱད་པར་ཅན་ལ་འདོད་བས་སྐྱོན་མེད་ལ། ངེས་པའི་ལས་ཀྱང་སྟོབས་བཞི་ཚང་
ན་འདག་པ་ནི་མདོ་དང་རིགས་པ་དུ་མས་འགྲུབ་པ་དང། ཐེག་པ་ཆེན་པོ་ལས་འབྲས་བུ་མང་དུ་བསྟན་པ་རྣམས་ལས་འགའ་ཞིག་ནི་མཐོང་བའི་ཆོས་དང། འགའ་ཞིག་ནི་གཞན་དུ་མྱོང་བར་འགྱུར་བ་ལ་དགོངས་ནས་གསུངས་པའི་ཕྱིར་འབྲས་བུ་མེད་པའི་བསྔགས་པ་
སྟོན་པ་མ་ཡིན་ལ། ཀྲྀ་ཀྲྀའི་རྨི་ལམ་གྱི་དབྱེ་བ་ནི་ཤཱཀྱ་ཐུབ་པའི་བསྟན་པ་ཁོ་ནའི་དབང་དུ་བྱས་པའི་ཕྱིར་དེར་མ་བསྟན་ཀྱང་ཐེག་པ་ཆེན་པོ་བཀའ་མ་ཡིན་པར་མི་འགྱུར་རོ། །དོན་དམ་པར་སྐྱེ་བ་མེད་པ་ལ་སོགས་པའི་ཆོས་ཀྱི་བདག་མེད་པའི་དེ་ཁོ་ན་

[007B] བདག་ཅག་གིས་ལུང་དང་རིགས་པ་དྲི་མ་མེད་པས་ཤིན་ཏུ་རྒྱས་པར་སྟོན་ནུས་པའི་ཕྱིར་ཁྱེད་ཅག་གིས་ཐེག་པ་ཆེན་པོ་བཀའ་མ་ཡིན་པར་སྨྲ་བ་ནི་སྙིང་པོ་མེད་པའི་བདུད་ཀྱི་ཚིག་ཁོ་ནའོ། །ཞེས་པ་རྣམས་རྟོག་གེ་འབར་བ་
ལས་ཤིན་ཏུ་རྒྱས་པར་བྱུང་བའི་དོན་ཅུང་ཟད་བསྡུས་པ་ཡིན་ལ། བློ་གྲོས་དང་ལྡན་པ་དག་གིས་རྒྱས་པར་ཤེས་འདོད་ན་དེར་ཞིབ་ཏུ་བལྟ་བར་བྱ་སྟེ་ངོ་མཚར་ །གཉིས་པ་རིགས་པ་ཇི་ལྟ་བུའི་སྒོ་ནས་དྲང་ངེས་འབྱེད་ཚུལ་ནི། དབུ་སེམས་ཀྱི་
ཤིང་རྟ་ཆེན་པོ་དག་གིས་ཐུབ་པའི་བཀའ་ལ་དྲང་ངེས་འབྱེད་པ་ནི་རྟོན་པ་བཞི་དང། རིགས་པ་བཞི་དང། དགོངས་པ་བཞི་དང། ལྡེ་མ་ །དེ་ལ་རྟོན་པ་བཞི་ནི་ཆོས་ལ་རྟོན་གྱི་གང་ཟག་ལ་མི་རྟོན། དོན་ལ་རྟོན་གྱི་ཚིག་འབྲུ་
ལ་མི་རྟོན། ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་ལ་མི་རྟོན། ཡེ་ཤེས་ལ་རྟོན་གྱི་རྣམ་ཤེས་ལ་མི་རྟོན་ཞེས་པ་བཞིའོ། །དེ་ལ་གང་ལ་རྟོན་པ་བཞི་ནི། ཆོས། དོན། ངེས་དོན། ཡེ་ཤེས་བཞི་ཡིན་ལ་འདིའི་ཆོས་ནི་མདོ་སྡེའི་རྒྱན་ལས། གཙུག་ལག་
བསྟན་པའི་ཆོས་དང་ནི། ཞེས་གསུངས་པས། འདིར་སངས་རྒྱས་ཀྱི་བཀའ་དང་དེའི་དགོངས་པ་འགྲེལ་བའི་བསྟན་བཅོས་ཀྱི་བརྗོད་བྱ་དང་རྗོད་བྱེད་གཉིས་ཀ་ལ་གཟུང་ངོ། །དོན་ནི། དེ་དོན་དགོངས་པ་ཅན་དང་ནི། ཞེས་གསུངས་པས་དེ་དག་གི་སྨྲས་ཟིན་ཚོད་
ཀྱི་དོན་དང། གང་ལ་བསམས་ཏེ་བསྟན་པའི་དགོངས་པའི་དོན་གཉིས་སོ། །ངས་པའི་དོན་ནི། ངས་དོན་ཚད་མ་ལྡན་པ་དང། ཞེས་གསུངས་པས་སེམས་ཙམ་པ་ལྟར་ན་སྒྲ་ཇི་བཞིན་ལ་ཚད་མས་གནོད་པ་མེད་པ་རྣམས་དང། དབུ་མ་པ་ལྟར་ན་དོན་དམ་པ་

[008A]༄༅། །བརྗོད་བྱའི་གཙོ་བོར་བྱས་བཞིག་དགོས་སོ། །ཡེ་ཤེས་ནི། དེ་ཡི་བརྗེད་མེད་ཐོབ་པའོ། །ཞེས་གསུངས་པས་འཕགས་པ་གསུམ་གྱི་མཉམ་གཞག་རྣམ་པར་མི་རྟོག་པའི་ཡེ་ཤེས་ལ་བྱའོ། །གང་ལ་མི་རྟོན་པ་བཞི་ནི། གང་ཟག་ཚིག་དྲང་དོན་
རྣམ་ཤེས་བཞིའོ། །དེ་ལ་གང་ཟག་ནི། སྤོང་དང་ཞེས་དངོས་བསྟན་ཆོས་སྤོང་པའི་གང་ཟག་ལ་གསུངས་པ་ནི་གང་ལ་མི་རྟོན་པའི་མཚན་གཞི་ཙམ་ཡིན་པས་འདིར་
པའི་བར་ཐམས་ཅད་གཟུང་ངོ། །ཚིག་ནི་ཇི་སྐད་བཤད་པ་དང། ཞེས་གསུངས་པས་བཀའ་དང་བསྟན་བཅོས་ཀྱི་རྗོད་བྱེད་མིང་ཚིག་ཡི་གེ་སྣ་ཚོགས་ལ་བྱའོ། །དྲང་དོན་ནི། ལོག་པར་ཡང་དག་ཤེས་པ་དང། །ཞེས་གསུངས་པས་སེམས་ཙམ་པ་ལྟར་ན་སྒྲ་ཇི་
བཞིན་པ་ལ་རིགས་པའི་གནོད་པ་འབབ་པ་དང། དབུ་མ་པ་ལྟར་ན་ཀུན་རྫབ་བདེན་པ་བརྗོད་བྱའི་གཙོ་བོར་བསྟན་པ་ལ་བྱའོ། །རྣམ་ཤེས་ནི། བརྗོད་དང་བཅས་པ་ཐོབ་པ་དག་ཅེས་གསུངས་པས་འདིའི་རྣམ་ཤེས་ལ་མིག་སོགས་དབང་ཤེས་དང་ཀུན་རྫོབ་པའི་རྣམ་པ་
ཅན་གྱི་ཡིད་ཤེས་ཀྱང་ཡོད་པར་གསུངས་པས་ན་སྐབས་ཐོབ་ཀྱིས་གནས་ལུགས་ལ་བློ་ཁ་མ་ཕྱོགས་པའི་ཤེས་པའམ་གནས་ལུགས་ལ་འཁྲུལ་པའི་ཤེས་པ་ལ་བྱས་ན་ལེགས་སོ། །ད་ནི་དེ་དག་ལ་རྟོན་མི་རྟན་གྱི་ཚུལ་བཤད་པར་བྱ་སྟེ། ས་སྡེ་ལས་གང་ཟག་དང་དུས་
དང་ཚད་མའི་སྒོ་ནས་གསུངས་ཚུལ་མང་དུ་ཡོད་ཀྱང་འདིར་ནི་ད་ལྟ་ནེ་བར་མཁོ་བའི་དབང་དུ་བྱས་ཏེ་དགོངས་པ་མདོ་ཙམ་བརྗོད་པར་བྱའོ། །དེ་ལ་རྟོན་མི་རྟོན་ནི་ཡིད་ཆེས་མི་ཆེས་ལ་བྱའོ། །གང་ཟག་ལ་མི་རྟོན་ཆོས་ལ་རྟོན་པ་ནི། འདི་ནི་སངས་རྒྱས་ཀྱིས་བཤད་པས་

[008B] འདི་ནི་སོ་སོ་སྐྱེ་བོས་བཤད་པས་བླང་བར་མི་བྱའོ་ཞེས་པ་ལྟ་བུ་ཆོས་ལ་རྟོག་དཔྱོད་མེད་པར་སྟོན་པ་པོའི་གང་ཟག་ཁོ་ན་རྒྱུ་མཚན་དུ་བྱས་ནས་བླང་དོར་བྱེད་པ་མ་ཡིན་གྱི། འདི་ནི་ཡང་དག་པའི་ལམ་བཤད་པས་བླང་པར་བྱ་ལ། འདི་ནི་ཡང་དག་པ་མ་
ཡིན་པའི་ལམ་བཤད་པས་བླང་པར་བྱ་བ་མ་ཡིན་པའོ་ཞེས་བསྟན་པའི་ཆོས་ལ་བརྟགས་ནས་ཡིད་རྟོན་པར་བྱེད་པ་སྟེ། བྱང་ས་ལས་བྱང་ཆུབ་སེམས་དཔའ་ནི་ནག་པོ་བསྟན་པ་དང་ཆེན་པོ་བསྟན་པ་ཡང་དག་པ་ཇི་ལྟ་བ་ཞིན་དུ་རབ་ཏུ་ཤེས་ཏེ་རབ་ཏུ་ཤེས་ནས་ཀྱང་
རིགས་པ་ལ་རྟོན་པར་བྱེད་པ་ཡིན་གྱི་གནས་བརྟན་ནམ་ཤེས་པའི་གང་ཟག་གམ་དེ་བཞིན་གཤེགས་པ་འམ་དགེ་འདུན་གྱིས་ཆོས་དེ་དག་བཤད་དོ་ཞེས་གང་ཟག་ལ་རྟོན་པ་མིན་ནོ། །ཞེས་གསུངས་སོ། །དེས་ན་ཆོས་ལ་འཐད་མི་འཐད་བཤད་རྒྱུ་གང་ཡང་མེད་པར་
འདི་ནི་དད་ཅག་གི་བླ་མས་བཤད་པ་ཡིན་པས་ཁས་ལེན་དགོས་ལ་འདི་ནི་གཞན་གྱི་བླ་མས་བཤད་ཡིན་པས་ཁས་ལེན་མི་རུང་ཞེས་གང་ཟག་ཁོ་ན་རྒྱུ་མཚན་དུ་སྨྲ་བ་དག་ལ་རྟན་པ་དང་པོའི་དོན་ཕྱིན་ཅི་ལོག་ཏུ་གྱུར་པར་ཤེས་པར་བྱའོ། །བཅོམ་ལྡན་འདས་ཀྱི་
གསུང་ནི་རྣམ་པ་ཐམས་ཅད་དུ་ཡིད་ཆེས་པའི་གནས་ཡིན་མོད་ཀྱང་སྔར་ལྟར་བཤད་པ་ནི་ཡིད་ཆེས་ཚུལ་བསྟན་པ་སྟེ། སངས་རྒྱས་ཡིན་པས་དེའི་བཀའ་ལ་ཡིད་ཆེས་དགོས་ཟེར་བ་མ་ཡིན་གྱི། ངེས་བསྟན་པའི་ཆོས་ཐར་འདོད་ལ་མི་བསླུ་བས་བཅོམ་ལྡན་འདས་
ཚད་མར་སྒྲུབ་དགོས་པའི་གནད་ཀྱིས་སོ། །དེས་ན་གོང་དུ་འདི་ནི་སངས་རྒྱས་ཀྱི་བཀའ་ཡིན་པས་བླང་བར་བྱ་ལ་ཞེས་སྨྲས་པ་ཡང་དཔེར་ན་སངས་རྒྱས་ཀྱི་བཀའ་ཡིན་ཀྱང་ས་ལམ་མཐོན་པོའི་དབང་དུ་བྱས་པའི་བླང་དོར་གྱི་གནས་སྟོན་པ་འགའ་ཞིག་དེ་ལྟ་ལས་དང་པོ་

[009A]༄༅། །པའི་གནས་སྐབས་སུ་ལག་ཏུ་བླང་མི་རུང་བ་རྣམས་ལ་ཁྱད་པར་དེ་ལྟ་བུ་མ་གོ་བར་སངས་རྒྱས་ཀྱི་གསུང་ཡིན་པ་ཙམ་འབའ་ཞིག་རྒྱུ་མཚན་དུ་བྱས་ནས་ལག་ཏུ་བླང་བ་ལྟ་བུ་ལ་བྱའོ། །ཚིག་ལ་མི་རྟོན་དོན་ལ་རྟོན་པ་ནི། གང་གིས་ཆོས་འཆོད་པ་
འམ་རྩོམ་པའམ་རྩོད་པ་ལ་ཡང་རུང་སྟེ། སྐད་དང་ཡི་གེ་དང་ཚིག་འབྲུ་ལེགས་པར་སྦྱར་བའམ་ལེགས་པར་མ་སྦྱར་བ་ཡང་རུང་སྟེ་དོན་ལེགས་པར་བཤད་པ་ནི་བླང་བར་བྱ་ལ། ཉེས་པར་བཤད་པ་ནི་སྐད་དང་ཡི་གེ་དང་ཚིགས་འབྲུ་ལེགས་པར་སྦྱར་བ་ཡང་རུང་སྟེ་
དོར་བར་བྱ་དགོས་པས་ཚིག་དོན་གཉིས་ཀྱི་ནང་ནས་དོན་ལ་རྟོན་པའོ། །འདིའི་ལེགས་པར་བཤད་པ་ནི་ལུང་དང་རིགས་པ་དང་མི་འགལ་བ་དང། མངོན་མཐོ་དང་ངེས་ལེགས་ཇི་ལྟར་རིགས་པར་སྒྲུབ་པའི་ཐབས་ཡང་དག་པ་བསྟན་པ་ཡིན་ལ། ཉེས་པར་བཤད་
པ་ནི་དེ་ལས་བཟློག་པའོ། །དེ་ཡང་བྱང་ཆུབ་སེམས་དཔའི་ས་ལས། དེ་ལ་བྱང་ཆུབ་སེམས་དཔའ་ནི་དོན་འདོད་པའི་ཕྱིར་གཞན་ལས་ཆོས་མཉན་པར་བྱེད་ཀྱི། ཚིག་འབྲུ་ལེགས་པར་སྦྱར་བ་འདོད་པའི་ཕྱིར་མ་ཡིན་ཏེ། དེ་དོན་འདོད་པའི་ཕྱིར་ཆོས་མཉན་གྱི་
ཚིག་འབྲུ་འདོད་པའི་ཕྱིར་མ་ཡིན་པས་ན་ཕལ་བའི་སྐད་ཀྱིས་ཆོས་སྟོན་ན་ཡང་བྱང་ཆུབ་སེམས་དཔའ་དོན་ལ་རྟོན་པ་ནི་གུས་པར་བྱས་ཏེ་མཉན་པར་བྱེད་དོ། །ཞེས་གསུངས་སོ། །རྗེ་བདག་ཉིད་ཆེན་པོས་ཀྱང་བྱང་སའི་ལུང་དེའི་དོན་བསྡུར་དེ་ལས་བཟློག་པའི་ཉེས་
པ་ངོས་གཟུང་བའི་སྐབས་སུ་ཚིག་མི་ལེགས་ན་དོན་ལེགས་ཀྱང་དེ་ལ་མི་གནས་ལ། ཚིག་ལེགས་ན་དོན་མི་ལེགས་ཀྱང་དེ་ལ་གནས་པ་ནི་ཉེས་བྱས་སུ་བཤད་པས་ན་དེ་ལས་བཟློག་པ་ནི་རྟོན་པ་གཉིས་པའི་དོན་དུ་ཤེས་པ་བྱའོ། །དྲང་དོན་ལ་མོ་རྟོན་ངེས་དོན་ལ་

[009B] དེ་བཞིན་གཤེགས་པའི་བཀའ་ལས་ཡོངས་སུ་མ་སྨིན་པའི་སྐྱེས་བུ་དྲང་བར་བྱ་བའི་དོན་དུ་གསུངས་པ་སྒྲ་ཇི་བཞིན་པ་ལ་རིགས་པའི་གནོད་པ་འབབ་པ་རྣམས་ནི་གདུལ་བྱ་དྲང་པའི་ཆེད་དུ་གསུངས་པར་ཤེས་ནས་དངོས་པོའི་དེ་ཁོ་ན་ཉིད་དོན་ཇི་ལྟ་བ་བཞིན་དུ་
སྟོན་པ་སྒྲ་ཇི་བཞིན་པ་ལ་རིགས་པའི་གནོད་པ་མི་འབབ་པ་རྣམས་ནི་ངེས་པའི་དོན་དུ་ཡིད་ཆེས་པར་བྱ་སྟེ། བྱང་ས་ལས། ཡང་བྱང་ཆུབ་སེམས་དཔའ་ནི། དེ་བཞིན་གཤེགས་པ་ལ་དད་པ་ཞེན་ཅིང། དགའ་བ་ཞེན་ཏེ། གསུང་ལ་གཅིག་ཏུ་ངེས་པ་མངོན་པར་
དགའ་བ་དང། དེ་བཞིན་གཤེགས་པའི་ངེས་པའི་དོན་གྱི་མདོ་སྡེ་ལ་རྟོན་གྱི། དྲང་པའི་དོན་ལ་ནི་མ་ཡིན་ཏེ། ངེས་པའི་དོན་གྱི་མདོ་སྡེ་ལ་རྟོན་ན། ཆོས་འདུལ་བ་འདི་ལས་མི་འཕྲོག་པར་འགྱུར་ཏེ། འདི་ལྟར་དྲང་བའི་དོན་གྱི་མདོ་སྡེ་ནི་སྒོ་སྣ་ཚོགས་ནས་ཞུགས་
པའི་དོན་གྱི་རྣམ་པར་དབྱེ་བ་མ་ངེ་པས་ཐེ་ཚོམ་སྐྱེད་པ་ཡིན་པའི་ཕྱིར་རོ། །ཞེས་གསུངས་སོ། །འདི་ནི་སྤྱིའི་དབང་དུ་བྱས་པ་ཡིན་གྱི་ཞིབ་ཏུ་ན་དབུ་སེམས་ཀྱི་ཤིང་རྟ་ཆེན་པོ་རྣམས་ཀྱི་དྲང་ངེས་ཀྱི་ཁྱད་པར་རྣམ་པར་བཞག་པ་མི་འདྲ་བའི་དབང་གིས་རྟོན་པ་གསུམ་པའི་ཞིབ་
ཆ་སོ་སོར་བྱེད་པ་ཡང་དེས་དཔགས་ཏེ་ཤེས་པར་བྱའོ། །རྣམ་ཤེས་ལ་མི་རྟོན་ཡེ་ཤེ་སླ་རྟོན་པ་ནི། ངེས་དོན་འཚོལ་བའི་སྐབས་སུ་སྐྱེ་བོ་ཕལ་པའི་མིག་ལ་སོགས་པའི་དབང་པོའི་ཤེས་པ་དང། དངོས་པོའི་གནས་ལུགས་ལ་འཁྲུལ་པའི་ཡིད་ཀྱི་ཤེས་པ་ལ་དེ་ལྟར་
སྣང་བ་ཙམ་ལ་ཡིད་ཆེས་པ་སྤངས་ནས། འཕགས་པ་རྣམས་ཀྱི་རྣམ་པར་མི་རྟོག་པའི་མཉམ་གཞག་ཡེ་ཤེས་སམ་དེའི་རྒྱུར་གྱུར་པའི་དེ་ཁོ་ན་ཉིད་དཔོག་པར་བྱེད་པའི་རིགས་ཤེས་ལ་རྟོན་པར་བྱེད་པ་འམ། ཡང་ན་ཐོས་བསམ་གྱིས་དོན་སྤྱི་ཙམ་རྣམ་པར་ཤེས་པ་ལ་

[010A]༄༅། །ཡིད་མི་རྟོན་པར་རྟོག་མེད་ཀྱི་ཤེས་པས་ལམ་མངོན་སུམ་དུ་རྟོགས་པ་ལ་སྙིང་པོ་དད་བཅས་པར་ཡིད་ཆེས་པ་སྟེ། དང་པོ་ནི་མདོ་ལས། མིག་དང་རྣ་བ་སྣ་ཡང་ཆེད་མ་མིན། ཞེས་སོགས་ཀྱིས་བཤད་པ་ལྟར་དང། ཕྱི་མ་ནི་བྱང་ས་ལས་
ཡང་བྱང་ཆུབ་སེམས་དཔའ་ནི་རྟོགས་པའི་ཡེ་ཤེས་ལ་སྙིང་པོར་ལྟ་བ་ཡིན་གྱི། ཐོས་པ་དང་བསམས་པས་ཆོས་དང་དོན་རྣམ་པར་ཤེས་པ་ཙམ་ལ་ནི་མ་ཡིན་ནོ། །ཞེས་པ་ལྟར་རོ། །མཁས་གྲུབ་ཐམས་ཅད་མཁྱེན་པས་ཀྱང་སོ་སོ་སྐྱེ་བོའི་ཤེས་པའི་སྣང་ཚུལ་འདི་
གནས་ལུགས་མ་ཡིན་གྱི། འཕགས་པའི་མི་རྟོག་ཡེ་ཤེས་ཀྱི་གཟིགས་ཚུལ་དེ་ཉིད་གནས་ལུགས་སུ་ཁས་ལེན་པ་ན་རྣམ་ཤེས་ལ་མི་རྟོན་ཡེ་ཤེས་ལ་རྟོན་པའི་དོན་ཡིན་ནོ་ཞེས་གསུངས་སོ། །སའི་དངོས་གཞི་ལས་ནི། སྲིད་རྩེ་མན་ཆད་ཀྱི་རྣམ་ཤེས་ཀྱི་རྟེན་
འབྲེལ་ཇི་ཙམ་ཐོབ་ཀྱང་ཡིད་མི་རྟན་ལ། འཕགས་པའི་བདེན་པ་བཞི་ཤེས་པའི་ཟག་མེད་ཀྱི་ཡེ་ཤེས་ལ་རྟན་པ་ནི་རྟོན་པ་བཞི་པའི་དོན་དུ་གསུངས་པ་ལྟར་ན་རྣམ་ཤེས་ནི་འཁོར་བས་བསྡུས་པའི་ཤེས་པ་དང། ཡི་ཤེས་ནི་རྣམ་བྱང་ཕྱོགས་ཀྱིས་བསྡུས་བའི་
ཤེས་པར་བྱེད་དགོས་པ་འདྲའོ། །འོན་ཀྱང་མདོ་དང་བྱང་ས་ལས་གསུངས་པ་ནི་བྱང་ཆུབ་སེམས་དཔའི་དབང་དུ་བྱས་པའི་རྟོན་པ་བཞི་པའི་རྣམ་གཞག་དད། སའི་དངོས་གཞི་ལས་གསུངས་པ་ནི་ཐེག་པ་དམན་པའི་གནས་སྐབས་ཀྱང་བསྡུ་བ་ལ་དགོངས་པ་ཡིན་
བྱས་ཀྱང་རུང་ངམ་སྙམ་སྟེ། བློ་གྲོས་དང་ལྡན་པ་རྣམས་ཀྱིས་དཔྱད་པར་བྱའོ། །དེ་ལྟར་ན། དང་པོ་ཐོག་མར་ཆོས་ཉན་པའི་དུས་སུ་གང་ཟག་ལ་མི་རྟོན་པར་ཡང་དག་པའི་ལམ་སྟོན་པའི་ཆོས་ནི་སུ་ལས་ཀྱང་རུང་སྟེ་མཉམ་དགོས་པ་དང། དེའི་ཚེ་ཡང་ཚིག་

[010B] དེ་ནས་བསམ་པའི་གནས་སྐབས་སུ་དོན་ལ་ཡང་གཉིས་སུ་ཕྱེ་བའི་ངེས་སོན་ལ་གཙོ་བོར་བྱེད་ཅིང་དྲང་དོན་ནི་དེ་རྟོགས་པའི་ཐབས་སམ་ཡན་ལག་ཏུ་ཤེས་
དགོས་པས་རྟོན་པ་གསུམ་པ་དང། སྒྲུབ་པ་ཉམས་ལེན་གྱི་དུས་སུ་ཐོས་བསམ་གྱིས་ཤེས་པ་ཙམ་ལ་ཆོག་མི་བྱེད་པར་བསྒོམ་བྱུང་གིས་མི་རྟོག་པའི་ཡི་ཤེས་རྒྱུད་ལ་སྐྱེ་བ་ལ་གཙོ་བོར་བྱེད་དགོས་པས་རྟོན་པས་རྟོན་པ་བཞི་པ་འཇོག་པར་འཕགས་པ་ཐོས་མེད་ཀྱིས་
བཤད་དོ། །རྟོན་པ་བཞི་པོ་དེས་རིམ་པ་བཞི་དུ་ཆོས་ཟབ་མོ་ལ་མོས་པ་དང། དགོངས་པ་ཟབ་མོ་ལ་སྤྱོད་པ་དང། ལུང་གི་དོན་ལ་ལོག་པར་མི་འཇུག་པ་དང། ཟག་མེད་ཡེ་ཤེས་ཐོབ་པ་བཞི་ལས་མི་ཉམས་པར་གསུངས་ཏེ། མདོ་སྡེ་རྒྱན་ལས། མོས་
དང་རྣམ་པར་སྤྱོད་པ་དང། གཞན་ལས་ཇི་བཞིན་ཐོས་པ་དང། །བརྗོད་པ་མེད་པའི་ཡེ་ཤེས་ལས། །བརྟན་རྣམས་ཉམས་པར་མི་འགྱུར་རོ། ཞེས་སོ། རྟན་པ་བཞིའི་རྣམ་གཞག་དེ་དག་ཤིན་ཏུ་གལ་ཆེ་བར་སྣང་ནའང་ཕྱིས་ཀྱི་མཁས་པ་གཞན་དག་གིས་གསལ་
བར་བཤད་པ་མི་སྣང་ལ། མཁས་ཤིང་གྲུབ་པའི་དབང་ཕྱུག་རྗེ་བཙུན་དམ་པ་འཇམ་དབྱངས་བཞེད་ དེའི་ཁུངས་སུ་གྱུར་པའི་བྱང་ས་མདོ་སྡེ་རྒྱས་རྩ་འགྲེལ་རྗེ་ཡབ་སྲས་ཀྱི་གསུང་རབ་སོགས་ལ་
དཔྱད་དེ་ཅུང་ཟད་གསལ་བར་བཤད་དོ། །རིགས་པ་བཞི་ནི། བལྟོས་བའི་རིགས་པ། །བྱ་བ་བྱེད་པའི་རིགས་པ། འཐད་པས་སྒྲུབ་པའི་རིགས་པ། ཆོས་ཉིད་ཀྱི་རིགས་པ་སྟེ་བཞིའི། འདུ་བྱེད་རྣམས་ཀྱི་འབྱུང་བ་རང་རང་གི་རྒྱུད་དང་རྐྱེན་ལ་བལྟོས་

[011A]༄༅། །པ་སྟེ། དེ་ཡང་ཀུན་རྫོབ་དང་དོན་དམ་དང་དེ་དག་གི་གཞི་རྣམས་སོ་སོའི་སྒོ་ནས་འཚོལ་བའོ། །གཉིས་པ་ནི། མེས་སྲེག་པའི་བྱ་བ་བྱེད་པ་སོགས་ཆོས་རྣམས་ཀྱིས་རང་རང་གི་བྱ་བ་བྱེད་པ་སྟེ། འདི་ཡང་བྱ་བྱེད་ཆོས་གསུམ་སོ་སོར་
འཚོལ་བའོ། །གསུམ་པ་ནི། ཚད་མ་གསུམ་དང་མི་འགལ་བར་དོན་སྒྲུབ་པ་སྟེ། འདི་ལ་མངོན་སུམ་དང་རྗེས་དཔག་དང་ལུང་གི་ཚད་མ་གསུམ་པོ་ཡོད་དམ་མེད་སྙམ་དུ་འཚོལ་བའོ། བཞི་པ་ནི། མེ་ཚ་བ་དང་ཆུ་རླན་པ་སོགས་ལ་དེ་དག་གི་ཆོས་ཉིད་དུ་
འཇིག་རྟེན་ན་གྲགས་པའི་ཆོས་ཉིད་དང། བསམ་གྱིས་མི་ཁྱབ་པའི་ཆོས་ཉིད་དང། གནས་པའི་ཆོས་ཉིད་ལ་མོས་པར་བྱེད་པ་སྟེ། རིགས་པ་འདི་བཞི་ལ་བརྟེན་ནས་ཀྱང་རྒྱལ་བའི་གསུང་རབ་ཀྱི་དོན་ལ་འཇུག་པའོ། །དགོངས་པ་ཅན་བཞི་ནི། སངས་རྒྱས་
ཐམས་ཅད་ཆོས་སྐུར་མཉམ་པ་ཉིད་ལ་དགོངས་ནས་དེའི་ཚེ་སངས་རྒྱས་རྣམ་གཟིགས་སུ་གྱུར་ཏོ་ཞེས་མཉམ་པ་ཉིད་ལ་དགོངས་པ་དང། ཆོས་ཐམས་ཅད་ངོ་བོ་ཉིད་མེད་ཅེས་པ་ལྟ་བུ་སྒྲ་ཇི་བཞིན་པ་མ་ཡིན་པའི་དོན་གཞན་ལ་དགོངས་པ་དང། བདེ་བ་ཅན་དུ་
སྐྱེ་བར་སྨོན་ལམ་བཏབ་པ་ཙམ་གྱིས་དེར་སྐྱེའོ་ཞེས་པ་ལྟ་བུ་དུས་གཞན་ལ་དགོངས་པ་དང། གང་ཟག་ཁ་ཅིག་ལ་བསྔགས་པའི་དགེ་བའི་རྩ་བ་འགའ་ཞིག་དེས་ཆོག་པར་འཛིན་པའི་གང་ཟག་ཁ་ཅིག་གི་ངར་སྨད་པ་ལྟ་བུ་གང་ཟག་གི་བསམ་པ་ལ་དགོངས་པ་
སྟེ༑ མདོ་སྡེ་རྒྱན་རྩ་འགྲེལ་ལས་བཤད་པ་ལྟར་རོ། །ལྡེམ་པོར་དགོངས་པ་བཞི་ནི། བསྟན་པ་ལ་གཞུག་པའི་དོན་དུ་གང་ཟག་གི་བདག་ཡོད་པར་གསུངས་པ་ལྟ་བུ་གཞུག་པ་ལ་ལྡེམ་པར་དགོངས་པ་དང། ངོ་བོ་ཉིད་གསུམ་ལ་དགོངས་ནས་ཆོས་ཐམས་

[011B] དམ་པའི་ཆོས་བརྙས་པ་ལ་སོགས་པའི་ཉེས་པ་བརྒྱད་འདུལ་བའི་ཕྱིར་དུ་ཐེག་ཆེན་གསུངས་པ་ལྟ་བུ་གཉེན་པོ་ལ་ལྡེམ་པོར་དགོངས་པ་དང། གྲགས་པའི་ཡི་གེ་ངན་པ་མ་གྲགས་པའི་དོན་
ཟབ་མོ་སྟོན་བྱེད་དུ་བསྒྱུར་བ། སྙིང་པོ་མེད་ལ་སྙིང་པོར་ཤེས་ཞེས་པ་ལྟ་བུ་ལ་སོགས་པ་ནི་བསྒྱུར་བ་ལ་ལྡེམ་པོར་དགོངས་པའོ། །དགོངས་ལྡེམ་དགོངས་གཉིས་མདོ་གཅིག་ལ་ཚང་བའང་ཡོད་པས་ཕན་ཚུན་འགལ་བ་ནི་མ་ཡིན་ནོ། །ལྡེམ་དགོངས་བཞི་ཡང་མདོ་
སྡེ་རྒྱན་ལ་སོགས་པ་ལས་བཤད་པ་ལྟར་ཏེ། གཉེན་པོ་ལ་ལྡེམ་པོར་དགོངས་པ་ནི་དགོངས་པ་ཅན་བཞི་ལ་བྱ་བར་རྒྱལ་ཚབ་རྗེས་ཕར་ཕྱིན་རྣམ་བཤད་དུ་གསུངས་སོ། །དོན་གཞན་ལ་དགོངས་པ་དང་མཚན་ཉིད་ལ་ལྡེམ་པོར་དགོངས་པ་གཉིས་ནི་སེམས་ཙམ་པ་ཁོ་ནའི་
འདོད་པ་ཡིན་པར་ལེགས་བཤད་གསེར་འཕྲེང་ལས་བཤད་དོ། །འདི་དག་གྲགས་ཆེ་བས་དེ་ཙམ་ལས་མ་སྤྲོས་སོ། །གཉིས་པ་སོ་སོར་བཤད་པ་ལ་རྣམ་པར་རིག་པ་ཙམ་དུ་སྨྲ་བའི་ལུགས་དང། ངོ་བོ་ཉིད་མེད་པར་སྨྲ་བའི་དབུ་མ་པའི་ལུགས་གཉིས། དང་པོ་ལ་
གང་ལ་བརྟེན་པའི་གཞུང་དང། དེ་ལས་བྱུང་བའི་གྲུབ་མཐའི་རྣམ་གཞག་གོ་དང་པོ་ནི། ཐེག་ཆེན་གྱི་ཤིང་རྟའི་སྲོལ་འབྱེད་པའི་ཐོག་མ་ནི་མགོན་པོ་ཀླུ་སྒྲུབ་ཡིན་ལ། རྗེ་བཙུན་དེ་ཉིད་བྱུང་བའི་དུས་དང་དེས་གཞུང་ཇི་ལྟར་མཛད་པ་སོགས་ནི་འོག་ཏུ་འཆད་པས་
འདིར་འཕགས་པ་ཐོགས་མེད་ཀྱི་བྱུང་བའི་ཚུལ་ཅུང་ཟད་བཤད་པར་བྱ་སྟེ། དེ་ཡང་སློབ་དཔོན་འདི་ཉིད་བྱུང་བའི་དུས་ནི་དགོངས་འགྲེལ་གྱི་འགྲེལ་ཆེན་དུ་སྟོན་པ་མྱ་ངན་ལས་འདས་ནས་ལོ་དགུ་བརྒྱ་ན་བྱུང་བར་བཤད་ལ། དེར་དྲངས་པའི་འཇམ་དཔལ་རྩ་རྒྱུད་

[012A]༄༅། །ཀྱི་ལུང་ལས། ང་ནི་མྱ་ངན་འདས་འོག་ཏུ། །ལོ་ནི་དགུ་བརྒྱ་ལོན་པ་ན། །ཞེས་འབྱུང་ངོ། །གཞུང་གཞན་དག་ལས་ལོ་དྲུག་བརྒྱ་ཞེས་ཀྱང་འབྱུང་ངོ། །སློབ་དཔོན་འདི་བཅོམ་ལྡན་འདས་ཀྱིས་ལུང་བསྟན་པ་ནི། འཇམ་དཔལ་རྩ་རྒྱུད་ལས་
ཐོགས་མེད་ཅེས་བྱའི་དགེ་སློང་ནི། །བསྟན་བཅོས་དེ་ནི་དོན་ལ་མཁས། །མདོ་སྡེ་ངེས་དོན་དྲང་བའི་དོན། །རྣམ་པ་མང་པོ་རབ་ཏུ་འབྱེད། །འཇིག་རྟེན་རིག་པ་སྟོན་བདག་ཉིད། །གཞུང་འབྱེད་དང་ཚུལ་ཅན་དུ་འགྱུར། དེ་ཡི་རིག་པ་གྲུབ་པ་ནི། །ས་ལའི་ཕོ་ཉ་མོ་ཞེས་བརྗོད། །
དེ་ཡི་སྔགས་ཀྱི་མཐུ་ཡིས་ནི། །བློ་ནི་བཟང་པོ་སྐྱེ་བར་འགྱུར། །བསྟན་པ་ཡུན་རིང་གནས་བྱའི་ཕྱིར། །མདོ་ཡི་དེ་ཉིད་དོན་སྡུད་བྱེད། །ལོ་ནི་བརྒྱ་དང་ལྔ་བཅུར་འཚོ། །དེ་ལུས་ཞིག་ནས་ལྷ་ཡུལ་འགྲོ་འཁོར་བ་རྣམས་སུ་འཁོར་བ་ན། །ཡུན་རིང་བདེ་བ་རྗེས་མྱོང་ནས། །
བདག་ཉིད་ཆེན་པོ་མཐར་གྱིས་ཏེ། །བྱང་ཆུབ་འཐོབ་པར་འགྱུར་བ་ཡིན། །ཞེས་གསུངས་པའོ། །བྱུང་བའི་ཚུལ་ནི་རྒྱ་གར་དུ་ཆོས་མངོན་པ་ལ་དགྲ་ལན་གསུམ་བྱུང་ནས་བསྟན་པ་ནུབ་པ་ན་བྲམ་ཟེ་མོ་གསལ་བའི་ཚུལ་ཁྲིམས་ཞེས་བྱ་བས་བསྟན་པའི་རྩ་བ་མངོན་པ་ནི་དགྲ་
ལན་གསུམ་གྱིས་ནུབ་པས། ད་འདི་དར་བར་བྱེད་པ་གཞན་ཡང་མི་སྣང། བདག་ཀྱང་བུད་མེད་དུ་སོང་བས་མི་ནུས་ཀྱི་ལུས་ལ་བུ་སྐྱེད་ལ་དར་བར་བྱེད་དུ་གཞུག་གོ་སྙམ་ཏེ་རྒྱལ་རིགས་དང་འདུས་པ་ལས་ཐོགས་མེད་དང། བྲམ་ཟེ་དང་འདུས་པ་ལས་
དབྱིག་གཉེན་བྱུང་ངོ། །དེ་ནས་བུ་རྣམས་ལ་བློ་རྣོ་བའི་ཆོ་ག་ཡང་བྱས་ཏེ་ཆེར་སྐྱེས་པའི་ཚེ་བུ་གཉིས་ན་རེ། ཕའི་ལས་གང་ཡིན་ཞུས་པས། མ་ན་རེ། ཁྱེད་དེའི་ཕྱིར་མ་སྐྱེད་ཀྱི་བློ་སྤྱོད་ཀྱིས་ལ་བསྟན་པ་དར་བར་གྱིས་ཤིག་གསུངས་པས། གཅུང་ནི་

[012B] །གཅེན་གྱིས་ནི་བྱམས་པ་བསྒྲུབས་ནས་བསྟན་པ་དར་བར་བྱའོ་སྙམ་སྟེ། རི་བྱ་རྐང་གི་ཕུག་ཏུ་བྱོན་ནས་ལོ་གསུམ་དུ་བསྒྲུབས་པས་མཚན་མ་ཅུང་ཟད་ཀྱང་མ་མཐོང་བས་སྐྱོ་སྟེ་ཕྱིར་ཐོན་པ་ན་རྒན་པོ་ཤིང་བལ་གྱི་འདབ་
མས་ལྕགས་ཀྱི་སྡོང་བུ་ལ་ཁབ་བྱེད་པ་མཐོང་ནས་དྲིས་པར། སྙིང་སྟོབས་ལྡན་པའི་སྐྱེས་བུ་ཡིས། །བསྒྲུབས་ན་མི་འགྲུབ་གང་ཡང་མེད། །དཀའ་ཡང་བརྣག་པ་མ་དོར་ན། །རི་བོ་རྣམས་ཀྱང་ཐལ་བར་རློག་ཅེས་ཟེར་བས་རྐྱེན་བྱས་ཏེ་ཕྱིར་ལོག་ནས། ཡང་
ལོ་གསུམ་བསྒྲུབས་ནས་ཐོན་པ་ན་ཆུ་ཐིགས་ཀྱིས་བྲག་ཟད་པ་མཐོང་ནས་བརྩོན་པའི་བློ་སྐྱེས་ཏེ་ཕྱིར་ལོག་ཡང་ལོ་གསུམ་བསྒྲུབས་ཏེ་ཐོན་པ་ན་བྱ་སྒྲོས་བྲག་ཟད་པ་མཐོང་ནས་སྔར་ལྟར་ཕྱིར་ལོག་ཡང་ལོ་གསུམ་བསྒྲུབས་པས་མཚན་མ་མ་བྱུང་བར་སྐྱོ་སྟེ་
ཐོན་ནས་ཕྱིན་པ་ན་ཁྱི་མོ་རོ་སྨད་འབུས་གཞིགས་པ་རོ་སྟོད་ཟུག་ཅིང་ཟ་བ་ཞིག་མཐོང་ནས་སྙིང་རྗེ་ལྷག་པར་སྐྱེས་ཏེ་རང་གི་ལུས་ལ་ཤ་བཅད་དེ་འབུ་བསལ་སྙམ་ནས་གསེར་གྱི་སྤུ་གྲི་གཡར་ཏེ་རང་གི་ལུས་ལས་ཤ་བཅད། ལག་པས་བླངས་ན་ཤི་ཡིས་དོགས་ཏེ་
སྤྱན་ཟུམ་ཏེ་ལྗགས་ཀྱིས་བླང་སྙམ་པ་དང་ཁྱི་མེད་པར་རྗེ་བཙུན་འོད་དང་བཅས་པ་མཐོང་ནས། བདག་གིས་དེ་ཙམ་བསྒྲུབས་ཀྱང་རྟགས་ཙམ་ཡང་མ་བྱུང་བ་རྗེ་བཙུན་ཐུགས་རྗེ་རེ་ཆུང་ཞེས་འཁངས་པས་རྗེ་བཙུན་གྱིས། ང་དང་པོ་ནས་ཡོད་དེ་ཁྱོད་རང་གི་སྒྲུབ་པས་
མ་མཐོང་ལ་ད་ལྟ་སྙིང་རྗེ་ཆེན་པོ་སྐྱེས་པས་སྒྲིབ་པ་དག་ནས་མཐོང་བ་ཡིན། ཞེས་གསུངས། དེ་ནས་ཐེག་ཆེན་དར་བར་ཞུ་འཚལ་ཞེས་ཞུས་པས། ངའི་ཆོས་གོས་ལ་འཇུས་ཤིག་གསུངས་ནས་དགའ་ལྡན་དུ་བྱོན་ཏེ་ལྷའི་གྲོ་སྐད་ཅིག་གམ་མི་ལོ་ལྔ་བཅུ་འམ་

[013A]༄༅། །ལྔ་བཅུ་རྩ་གསུམ་དུ་བཞུགས་པར་གྲགས་ལ། ས་སྡེའི་གནའ་མཚན་ལས་ཟླ་བ་དྲུག་ཅེས་འབྱུང་ངོ། །དེར་བྱམས་པ་ལས་ཡུམ་གྱི་མདོ་དང་བྱམས་ཆོས་སྡེ་ལྔ་སོགས་གསན་ནས་སླར་མི་ཡུལ་དུ་བྱོན་ནས་རྒྱལ་བའི་བསྟན་པ་རིན་
པོ་ཆེ་དར་བར་མཛད་དོ། །དེ་ལྟར་ཡང་སའི་སྟོད་འགྲེལ་ལས། འཇིག་རྟེན་ཀུན་ལ་ཕན་ཕྱིར་ཐོགས་མེད་ཅེས་བྱ་བ། །ཆོས་རྒྱུན་ཏིང་འཛིན་སྟོབས་ཀྱིས་དྲངས་པའི་བདུད་རྩིའི་རྒྱུན། །འཕགས་པ་མི་ཕམ་ཞལ་གྱི་བུམ་པ་ནས་བླུགས་པ། གསན་པའི་སྙིམ་
པས་གསོལ་བ་དེ་ལ་ཕྱག་འཚལ་ལོ། །ཞེས་པ་ལྟར་རོ། །སློབ་དཔོན་འདི་ནི་ས་གསུམ་པ་འོད་བྱེད་པ་བརྙེས་པར་འགྲེལ་བཤད་ཚིག་གསལ་སོགས་ལས་འབྱུང་ངོ། །དེ་ལ་བྱམས་ཆོས་སྡེ་ལྔ་ནི། མདོ་སྡེ་རྒྱན། མངོན་རྟོགས་རྒྱན། དབུས་མཐའ་རྣམ་འབྱེད་
ཆོས་དང་ཆོས་ཉིད་རྣམ་འབྱེད། རྒྱུད་བླ་མ་རྣམས་སོ། །འཕགས་པ་ཐོགས་མེད་ཀྱིས་མཛད་པའི་ས་སྡེ་ལྔ་ནི། སའི་དངོས་གཞི། གཞི་བསྡུ་བ། རྣམ་གྲངས་བསྡུ་བ། རྣམ་པར་བཤད་པའི་སྒོ་བསྡུ་བ། རྣམ་པར་གཏན་ལ་དབབ་པ་བསྡུ་བ་རྣམས་ཡིན་ལ་
ས་སྡེ་ཚང་བ་ལ་བམ་པོ་བརྒྱ་དང་སུམ་ཅུ་ཡོད་དོ། །དེའི་ནང་གི་སའི་དངོས་གཞི་ལ་ས་མང་པོ་བ་དང། ཉན་ས། བྱང་ས། སའི་གོ་རིམ་རྣམས་སུ་ཡོད་དོ། །སྡོམ་གཉིས་ནི། ཐེག་པ་ཐུན་མོང་གི་སྡོམ་མངོན་པ་ཀུན་ལས་བཏུས་དང། ཐེག་ཆེན་ཐུན་མོང་མ་
ཡིན་པའི་སྡོམ་ཐེག་བསྡུས་ཏེ་གཉིས་སོ། །དེའི་གཅུང་སློབ་དཔོན་དབྱིག་གཉེན་གྱིས་མཛད་པ་ལ་མདོ་སྡེ་རྒྱན་དང། འབྱེད་གཉིས་ཏེ་གསུམ་གྱི་འགྲེལ་པ་དང། རྣམ་བཤད་རིགས་པ། ལས་སྒྲུབ་པའི་རབ་བྱེད། ཕུང་པོ་ལྔའི་རབ་བྱེད། ཉི་ཤུ་བའི་རབ་བྱེད། སུམ་

[013B] །དེ་ལྟར་བྱམས་ཆོས་སྡེ་ལྔ། ས་སྡེ་ལྔ། སྡོམ་རྣམ་གཉིས། པྲ་ཀ་ར་ཎ་སྡེ་བརྒྱད་རྣམས་ལ་བྱམས་པ་དང་འབྲེལ་བའི་ཆོས་སྡེ་ཉི་ཤུ་ཞེས་གྲགས་སོ། །གཞན་ཡང་སློབ་དཔོན་དབྱིག་གཉེན་གྱིས་མཛད་པ་ལ་
རྟེན་འབྲེལ་མདོ་འགྲེལ། ས་ལུ་ལྗང་པའི་མདོ་འགྲེལ། ས་བཅུ་པའི་མདོ་འགྲེལ། ཐེག་བསྡུས་ཀྱི་འགྲེལ་པ། རྗེས་དྲན་གསུམ་གྱི་འགྲེལ་པ་ལ་སོགས་པ་མདོ་དང་བསྟན་བཅོས་ཀྱི་འགྲེལ་པ་མང་དུ་ཡོད་དོ། །གཞན་ཡང་སློབ་དཔོན་གཞན་ལ་ཕན་པ་ཞེས་
བྱ་བས་མདོ་སྡེ་རྒྱན་གྱི་ཚིགས་བཅད་དང་པོ་གཉིས་ཀྱི་བཤད་པ་མཛད་པ་དང། ཁ་ཆེ་ཛྙཱ་ན་ཤྲཱིའི་མདོ་སྡེ་རྒྱན་གྱི་དོན་བསྡུས་དང། སློབ་དཔོན་བློ་བརྟན་གྱི་མདོ་སྡེ་རྒྱན་གྱི་འགྲེལ་བཤད་ཆོན་མོ་དང། དབུས་མཐའ་རྣམ་འབྱེད་ཀྱི་འགྲེལ་བཤད་བཞི། ཕུང་པོ་
ལྔའི་རབ་བྱེད་ཀྱི་འགྲེལ་པ། །སུམ་ཅུ་པའི་འགྲེལ་པ། དགེ་བསྙེན་བཙུན་པ་ངོ་བོ་ཉིད་མེད་པའི་མདོ་སྡེ་རྒྱན་གྱི་བཤད་སྦྱར། དེའི་ཐེག་བསྡུས་བཤད་སྦྱར་གཉིས། ཡོན་ཏན་འོད་ཀྱི་ཕུང་པོ་ལྔའི་རབ་བྱེད་ཀྱི་འགྲེལ་པ། ཡོན་ཏན་འོད་དང་རྒྱ་མཚོ་སྤྲིན་གྱི་བྱང་
སའི་འགྲེལ་པ་གཉིས། རྒྱལ་བའི་སྲས་དང་ཡོན་ཏན་འོད་ཀྱི་ཚུལ་ཁྲིམས་ལེའུ་འགྲེལ་པ། ཐེག་བསྡུས་ཀྱི་བཤད་སྦྱར་དོན་གསང་རྣམ་པར་ཕྱེ་བ། སའི་སྟོང་འགྲེལ། དུལ་ལྷའི་ཉི་ཤུ་པའི་འགྲེལ་པ་དང། སུམ་ཅུ་པའི་འགྲེལ་བཤད། ཡོན་ཏན་བློ་
གྲོས་ཀྱི་རྣམ་བཤད་རིགས་པའི་འགྲེལ་བཤད། བློ་བཟང་ངང་ཚུལ་གྱི་ལས་སྒྲུབ་པའི་རབ་བྱེད་ཀྱི་འགྲེལ་པ། རིན་ཆེན་འབྱུང་གནས་ཞི་བའི་སེམས་ཙམ་རྒྱན་རྩ་འགྲེལ་རྣམས་ཀྱང་སེམས་ཙམ་གྱི་སྐོར་རོ། །གཞན་ཡང་ཀུན་མཁྱེན་དབྱིག་གཉེན་གྱི་སློབ་མ་

[014A]༄༅། །རང་ལས་མཁས་པ་བཞིའི་ནང་ཚན་སློབ་དཔོན་ཕྱོགས་གླང་གི་ཚད་མ་ཀུན་བཏུས་རྩ་འགྲེལ། དམིགས་བརྟག་རྩ་འགྲེལ། སློབ་དཔོན་ཆོས་གྲགས་ཀྱི་རྣམ་འགྲེལ། རྣམ་ངེས། རིགས་ཐིགས། གཏན་ཚིགས་ཐིགས་པ། རྒྱུད་
གཞན་སྒྲུབ་པ། འབྲེལ་པ་བརྟག་པ། རྩོད་པའི་རིགས་པ་སྟེ་ཚད་མ་སྡེ་བདུན་དང། དེ་དག་གི་འགྲེལ་པ་འགྲེལ་བཤད་དང་བཅས་པ་རྣམས་ཀྱང་ཕལ་ཆེར་སེམས་ཙམ་གྱི་སྐོར་རོ། །རྣམ་པར་རིག་པ་ཙམ་དུ་སྨྲ་བའི་སློབ་དཔོན་ནི་ཐོགས་མེད་སྐུ་
མཆད། གནས་བརྟན་ཆོས་སྐྱོང། བློ་བརྟེན། ཕྱོགས་གླང། ཆོས་གྲགས། གསེར་གླིང་པ། ཤནྟི་པ་སོགས་མང་དུ་ཡོད་ཅིང་འདི་དག་ལས་འགའ་ཞིག་ནི་སྐུ་ཚེའི་སྟོད་ལ་སེམས་ཙམ་དང་སྐུ་ཚེའི་སྨད་ལ་དབུ་མ་པར་གྱུར་པའང་ཡོད་ལ། འཕགས་
པ་ཐོགས་མེད་ལྟ་བུ་རང་ཉིད་དབུ་མ་ཐལ་འགྱུར་བར་གནས་ཀྱང་སེམས་ཙམ་དང་མཐུན་པར་དགོངས་འགྲེལ་གྱི་བསྟན་བཅོས་བརྩམས་པ་ཡང་སློབ་དཔོན་དེ་དག་གི་ནང་ན་མང་དུ་ཡོད་པས། དེ་ལ་དགོངས་ནས་རྗེ་བདག་ཉིད་ཆེན་པོས། དབྱིག་གཉེན་
ཕྱོགས་གླང་གི་གཞུང་རྩད་མེད་རྣམས་ནས་ནི་རྣམ་པར་རིག་པ་ཙམ་གྱི་ལུགས་སུ་བཀྲལ་མོད་ཀྱང་སློབ་དཔོན་དེ་དག་གི་བཞེད་པ་ཇི་ལྟར་ཡིན་པ་རྣམས་ནི་བདག་ཅག་འདྲ་བ་རྣམས་ཀྱིས་ཤིན་ཏུ་རྟོགས་པར་དཀའོ་ཞེས་འཇུག་པའི་རྣམ་བཤད་ཆེན་མོར་བཀའ་
སྩལ་ཏོ། །དེས་ན་སེམས་ཙམ་པའི་སློབ་དཔོན་ཡིན་ན་སེམས་ཙམ་པ་ཡིན་མི་དགོས་ཏེ། ཕལ་ཆེན་སྡེ་པའི་དགེ་སློང་ཡིན་ན་ཕལ་ཆེན་སྡེ་པ་ཡིན་མི་དགོས་པ་བཞིན་ནོ། །གཉིས་པ་དེ་ལས་བྱུང་བའི་གྲུབ་མཐའི་རྣམ་གཞག་ལ་མཚན་ཉིད། སྒྲ་བཤད། དབྱེ་བ། གྲུབ་

[014B] དང་པོ་ནི། ཕྱི་དོན་རིགས་པས་འགོག་ཅིང་རྣམ་ཤེས་བདེན་པར་སྨྲ་བའི་རང་སྡེ་ནི་སེམས་ཙམ་པའི་མཚན་ཉིད་དེ། འདི་ལ་རྣམ་རིག་པ་ཞེས་ཀྱང་ཟེར་ལ་རྣལ་འབྱོར་སྤྱོད་པ་བ་ཞེས་ཀྱང་ཟེར་རོ། །རྣམ་པར་རིག་པ་ཙམ་དུ་སྨྲ་ཚུལ་ནི་
ཤེས་བྱ་ཐམས་ཅད་ཤེས་པའི་བདག་ཉིད་དུ་སྨྲ་བ་སྟེ། ཁམས་གསུམ་པ་འདི་ནི་སེམས་ཙམ་མོ་ཞེས་པའི་ལུང་དང། རྣམ་པར་སྔོས་པ་ལ་སོགས་པའི་དོན་མེད་ཀྱང་མཉམ་པར་བཞག་པའི་ཤེས་པའི་དབང་གིས་མདུན་ན་འདུག་པ་ལྟ་བུར་གཟུགས་བརྙན་སྣང་བ་
བཞིན་དུ། ཕྱི་རོལ་གྱི་དོན་མེད་ཀྱང་དོན་དུ་སྣང་བའི་བག་ཆགས་བསྒོས་པའི་རྐྱེན་གྱིས་ཡུལ་དུ་སྣང་བའི་རྣམ་རིག་འབྱུང་བ་མི་འགལ་བའི་རིགས་པ་ལ་བརྟེན་པར་ཐེག་བསྡུས་ལས་གསུངས་ཏེ། དེ་ཉིད་ལས་གོང་གི་ལུང་དེ་དང་དགོངས་འགྲེལ་གྱི་ལུང་དེ་
དྲངས་པའི་མཇུག་ཐོགས་སུ་ལུང་དེས་རིགས་པ་ཡང་བསྟན་པ་ཡིན་ནོ། །འདི་ལྟར་སེམས་མཉམ་པར་བཞག་པ་ན་ཤེས་བྱའི་གཟུགས་བརྙན་རྣམ་པར་སྔོས་པ་ལ་སོགས་པ་གང་དང་གང་མཐོང་བ་དེ་ཉིད་སེམས་མཐོང་བ་སྟེ། རྣམ་པར་སྔོས་པ་ལ་སོགས་པ་
དོན་གཞན་མེད་དོ། །རིགས་པ་འདིས་བྱང་ཆུབ་སེམས་དཔའ་རྣམ་པར་རིག་པ་ཐམས་ཅད་ལ་རྣམ་པར་རིག་པ་ཙམ་ཉིད་དུ་རྗེས་སུ་དཔག་པར་བྱ་བར་འོས་སོ་ཞེས་གསུངས་སོ། །གཉིས་པ་སྒྲ་བཤད་པ་ནི། ཁམས་གསུམ་པ་ཐམས་ཅད་སེམས་ཙམ་གྱི་བདག་ཉིད་དུ་
སྨྲ་བས་ན་སེམས་ཙམ་པ་སོགས་ཏེ་ཤེས་པར་སླའོ། །གསུམ་པ་དབྱེ་བ་ནི། ས་སྡེ་སོགས་ཀྱི་རྗེས་འབྲངས་ལུང་གཙོ་བོར་སྨྲ་བ་ལུང་གི་རྗེས་འབྲངས་དང། ཚད་མའི་བསྟན་བཅོས་སྡེ་བདུན་མདོ་དང་བཅས་པ་ནས་བཤད་པ་ལྟར་གྱི་རིགས་པའི་རྗེས་འབྲངས་གཉིས་སུ་ཡོད་པ་ནི་

[015A]༄༅། །གྲགས་ཆེ་ལ། རྣམ་པའི་འདོད་ཚུལ་གྱི་སྒོ་ནས་དབྱེ་ན་རྣམ་བདེན་རྫུན་གཉིས་སུ་ཡོད་ཅིང། དེ་ཡང་ལུང་རིགས་ཀྱི་རྗེས་འབྲངས་རེ་རེ་ལའང་རྣམ་བདེན་རྫུན་གཉིས་གཉིས་ཀྱི་རྣམ་གཞག་ཡོད་པར་གཞུང་དུ་མ་ལས་བཤད་དོ། །རྣམ་བདེན་རྫུན་གྱི་
ནང་གསེས་ཀྱི་དབྱེ་བ་དང་འདོད་ཚུལ་ནི་འོག་ཏུ་འཆད་དོ། །བཞི་པ་གྲུབ་མཐའི་འདོད་ཚུལ་ལ་གཉིས། བཀའི་དྲང་ངེས་ཇི་ལྟར་ཕྱེ་བ་དང། དེ་ལ་བརྟེན་ནས་གྲུབ་པའི་མཐའ་རྣམ་པར་བཞག་ཚུལ་ལོ། །དང་པོ་ནི། འཕགས་པ་ཐོགས་མེད་ཀྱིས་དྲང་ངེས་འབྱེད་པའི་
ཤིང་རྟའི་སྲོལ་ཕྱེ་བ་ནི་མདོ་སྡེ་དགོངས་འགྲེལ་ལ་བརྟེན་པ་ཡིན་ཏེ། བསྡུ་བ་ལས། དོན་དམ་པ་མཚན་ཉིད་ལྔ་དང་ལྡན་པ་ཡང་དགོངས་འགྲེལ་ལས་འབྱུང་བ་བཞིན་ཤེས་པར་བྱའོ་ཞེས་དང། ཆོས་རྣམས་ཀྱི་མཚན་ཉིད་ནི་དགོངས་འགྲེལ་ལས་འབྱུང་བ་བཞིན་
བལྟ་བར་བྱའོ་ཞེས་དང། ཆོས་རྣམས་ཀྱི་ངོ་བོ་ཉིད་མེད་པ་ནི་དགོངས་འགྲེལ་ལས་འབྱུང་བ་བཞིན་བལྟ་བར་བྱའོ་ཞེས་པའི་ལུང་ཆན་པ་གསུམ་གྱི་དང་པོས་དོན་དམ་པའི་རྣམ་གཞག་དང། གཉིས་པས་མཚན་ཉིད་གསུམ་གྱི་རྣམ་གཞག་དང། གསུམ་པས་མདོ་སྡེ་
ལ་དྲང་ངེས་འབྱེད་པའི་ཚུལ་རྣམས་དགོངས་འགྲེལ་ལ་བརྟེན་པར་གསུངས་པའི་ཕྱིར་དང། རྣམ་ཤེས་ཚོགས་བརྒྱད་དང་མཐར་ཐུག་ཐེག་པ་གསུམ་དུ་བསྒྲུབས་པ་ཡང་མདོ་དགོངས་འགྲེལ་ལ་བརྟེན་ནས་བཤད་པའི་ཕྱིར་རོ། །དེ་ལྟ་ན་དགོངས་འགྲེལ་ལ་བརྟེན་
ནས་དྲང་ངེས་ཇི་ལྟར་ཕྱེ་བ་ཡིན་ཞེ་ན་འདི་ལ་མདོ་དགོད་པ་དང། དེའི་དོན་བཤད་པ་གཉིས། དང་པོ་ནི། སྤྱིར་དགོངས་འགྲེལ་གྱི་དོན་དམ་ཡང་དག་འཕགས་ཞུས་ཀྱི་ལེའུ་མདོ་སྡེ་ལ་འགལ་སྤོང་གི་དྲི་ལན་གྱི་སྐོར་རིལ་གྱིས་འདིའི་ཁུངས་ཡིན་མོད་ཀྱང་

[015B] བཅོམ་ལྡན་འདས་ཀྱིས་དང་པོར་ཡུལ་ཝ་ར་ཎཱ་སིར་དྲང་སྲོང་སྨྲ་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞིའི་
རྣམ་པ་བསྟན་པས། ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་ལྷར་གྱུར་པའམ། མིར་གྱུར་པ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་གཅིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་ཡང། བླ་ན་མཆིས་པ་སྐབས་
མཆིས་པ་དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས་སྐྱེ་བ་མ་མཆིས་པ་དང་འགག་པ་མ་མཆིས་པ་དང། གཟོད་མ་ནས་ཞི་བ་དང། རང་བཞིན་གྱིས་ཡོངས་སུ་མྱ་ངན་
ལས་འདས་པ་ཉིད་ལས་བརྩམས་ནས། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་
པ༑ སྐབས་མཆིས་པ། དྲང་པའི་དོན་རྩོད་པའི་གཞིའི་གནས་སུ་གྱུར་པ་ལགས་ཀྱི། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང། འགག་པ་མ་མཆིས་པ་དང། གཟོད་མ་ནས་ཞི་བ་དང། རང་
བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་པ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས་

[016A]༄༅། །ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་བ་མ་ལགས་སོ། །ཞེས་སོ། །གཉིས་པ་ལ་གཉིས། མདོའི་ཚིག་དོན་ཅུང་ཟད་བཤད་པ་དང། འཁོར་
ལོ་གསུམ་གྱི་དྲང་ངེས་ཕྱེ་ཚུལ་དངོས་སོ། །དང་པོ་ནི། འདི་ལ་མདོ་ཚིག་ཏུ་དང་པོར་ཞེས་པ་ནི་བྱ་རྒོད་ཕུང་པོའི་རིར་ཤེར་ཕྱིན་གྱི་མདོ་དང་ཡངས་པ་ཅན་དུ་འཁོར་ལོ་གསུམ་པ་བསྐོར་བ་ལ་བལྟོས་ཏེ་ཝ་ར་ཎཱ་སིར་བདེན་བཞིའི་ཆོས་འཁོར་བསྐོར་བ་འདི་དུས་ཐོག་
སྔ་བས་ན་འདིར་དངོས་སུ་བཤད་པའི་འཁོར་ལོ་གསུམ་བསྐོར་བའི་དུས་ཀྱི་རིམ་པ་སྟོན་པ་ཙམ་ཡིན་གྱི་སྤྱིར་དུས་དང་པོར་གསུངས་པའི་མདོ་ཐམས་ཅད་འདི་ནས་བཤད་པའི་འཁོར་ལོ་དང་པོར་སྒྲུབ་པ་དང་དེ་ཉིད་འཁོར་ལོ་དང་པོའི་འཇོག་བྱེད་དུ་སྟོན་པ་མིན་ནོ། །ཝ་ར་
ཎཱ་སི་སོགས་ནི་ཆོས་འཁོར་བསྐོར་བའི་གནས་སོ། །ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་ནི་གདུལ་བྱ་སྟེ། དེའི་ཆེད་དུ་བྱ་བའི་གདུལ་བྱའི་གཙོ་བོ་ནི་ཐེག་པ་དམན་པའི་རིགས་ཅན་ནོ། །འཕགས་པའི་བདེན་པ་བཞིའི་རྣམ་པ་བསྟན་པ་ནི་བརྗོད་བྱ་སྟེ། །
བདེན་པ་བཞི་ལས་བརྩམས་ཏེ་གསུངས་པའི་ཕྱིར་རོ། །ཆོས་ཀྱི་འཁོར་ལོ་ཞེས་པ་ནས་བསྐོར་ཏེ་ཞེས་པའི་བར་ནི་ཆོས་འཁོར་གྱི་བསྔགས་པའོ། །བླ་ན་མཆིས་པ་ནི་འདིའི་གོང་ན་ཁྱད་པར་ཅན་གྱི་ཆོས་འཁོར་ཡོད་པ་སྟེ། དེ་ཡང་ངེས་དོན་གྱི་མདོ་རྣམས་སོ། སྐབས་
ཡོད་པ་ནི་འདིའི་དངོས་བསྟན་སྒྲ་ཇི་བཞིན་པའི་དོན་ལ་རྒོལ་བ་གཞན་གྱིས་གླགས་འཚོལ་བའི་སྐབས་ཡོད་པའོ། །དྲང་བའི་དོན་ནི་འདིའི་དོན་གཞན་དུ་དྲང་དགོས་པའོ། །རྩོད་པའི་གཞིའི་གནས་སུ་གྱུར་པ་ནི་ཀུན་རྫོབ་དང་དོན་དམ་དུ་ཡོད་མེད་ཀྱི་ཁྱད་པར་གསལ་

[016B] །གཉིས་པའི་བཅོམ་ལྡན་འདས་ཀྱིས་ཞེས་པ་ནས་བརྩམས་ནས་ཞེས་པའི་བར་ནི་བརྗོད་བྱ་སྟོན་པ་སྟེ། ཡུམ་གྱི་མདོ་ལ་སོགས་པ་བརྗོད་བྱ་ངོ་བོ་ཉིད་མེད་པ་ལ་སོགས་ལས་བརྩམས་ཏེ་གསུངས་པའི་
ཕྱིར་རོ། །ཐེག་པ་ཞེས་སོགས་ནི་བསྐོར་ཡུལ་གྱི་གདུལ་བྱ་སྟེ། འདིའི་ཆེད་དུ་བྱ་བའི་གདུལ་བྱ་ནི་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་པའི་ཕྱིར་རོ། །སྟོང་པ་ཉིད་སྨོས་པའི་རྣམ་པ་ནི་ངོ་བོ་ཉིད་ཡོད་མེད་གསལ་བར་མ་ཕྱེ་བས་མི་མངོན་པའི་རྣམ་པས་གསུངས་
པའོ། །ལྷག་མ་ནི་སྔ་མ་ལྟར་རོ། །གསུམ་པའི་བཅོམ་ལྡན་འདས་ཞེས་པ་ནས་བརྩམས་ནས་ཞེས་པའི་བར་ནི་བརྗོད་བྱ་སྟོན་པ་སྟེ། འཁོར་ལོ་གསུམ་པ་ཡང་ངོ་བོ་ཉིད་མེད་པ་སོགས་ལས་བརྩམས་པ་ནི་བཀའ་བར་པ་དང་འདྲ་བའི་ཕྱིར་རོ། །ཐེག་པ་ཐམས་ཅད་ལ་ཡང་དག་
པར་ཞུགས་པ་ནི་བསྐོར་ཡུལ་གྱི་གདུལ་བྱ་སྟེ། འདིའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་ཡིན་པ་ནི་སྔ་མ་དང་འདྲ་ལ། ཐེག་པ་ཐམས་ཅད་ལ་ཞུགས་པའི་དོན་ནི་འཁོར་ལོ་དང་པོར་གང་ཟག་གི་བདག་མེད་ཙམ་དང་བར་པར་ཆོས་ཀྱི་བདག་མེད་བསྟན་པའི་ཐེག་
པ་ཆེ་ཆུང་གཉིས་ཀའི་མདོའི་དོན་ལེགས་པར་རྟོགས་པའི་ཆེད་དུ་ཐོས་བསམ་སོགས་ཀྱིས་ཞུགས་པའོ། །ལེགས་པར་རྣམ་པར་ཕྱེ་བ་ནི་གཟུགས་སོགས་ཀྱི་ཆོས་རྣམས་རེ་རེ་ལ་ཡང་མཚན་ཉིད་གསུམ་གསུམ་གྱི་རྣམ་གཞག་དང་ངོ་བོ་ཉིད་མེད་ཚུལ་གསུམ་གསུམ་གྱི་ཁྱད་
པར་གསལ་བར་ཕྱེ་བའོ། །བླ་ན་མ་མཆིས་པ་སོགས་ཀྱི་དོན་ནི་སྔ་མ་ལས་ལྡོག་པ་སྟེ། རྩོད་པའི་གཞིའི་གནས་སུ་གྱུར་པ་མ་ལགས་པ་ནི་ངོ་བོ་ཉིད་ཡོད་མེད་གསལ་བར་ཕྱེ་བས་མདོ་དེས་དེ་ལྟར་གཏན་ལ་ཕབ་པ་ཡིན་མིན་མཁས་པས་བརྟགས་ན་རྩོད་ས་མེད་པ་ལ་

[017A]༄༅། །བྱའོ། །དེ་ལྟར་ན་འདིར་བསྟན་པའི་དྲང་དོན་དུ་འདོད་རྒྱུའི་འཁོར་ལོ་དང་པོ་ནི་བདེན་པ་བཞི་ལས་བརྩམས་ནས་རང་གི་མཚན་ཉིད་ཡོད་པ་སོགས་སུ་གསུངས་པ་དང། བར་པ་ཡང་ཁྱད་པར་གསལ་བར་མ་ཕྱེ་བར་ངོ་བོ་ཉིད་མེད་པ་སོགས་སུ་
གསུངས་པ་དང། ངེས་དོན་དུ་འདོད་རྒྱུའི་འཁོར་ལོ་ཐ་མ་ནི་སྔར་བཤད་པ་ལྟར་ངོ་བོ་ཉིད་ཡོད་མེད་ཀྱི་ཁྱད་པར་གསལ་བར་ཕྱེ་ནས་བསྟན་པ་རྣམས་ཡིན་གྱི་ཡུལ་དུས་དེ་དག་ཏུ་གསུངས་པའི་མདོ་ཐམས་ཅད་ལ་བྱེད་པ་མིན་པར་རྗེ་ཐམས་ཅད་མཁྱེན་པས་ལེགས་
བཤད་སྙིང་པོར་གསལ་བར་གསུངས་སོ། །དེའི་རྒྱུ་མཚན་ཡང་འདིར་འཁོར་ལོ་རིམ་པ་གསུམ་གསུངས་པ་ནི་འཁོར་གྱི་འདུ་ཐེབས་དང་སྟོན་པའི་སྐུ་ཚེའི་ཚིགས་ལ་སོགས་པའི་སྒོ་ནས་འཇོག་པ་མིན་གྱི་བརྗོད་བྱའི་ངོས་ནས་འཇོག་པ་དང། བརྗོད་བྱ་ཡང་གང་
ཡིན་ལ་མི་བྱའི་བདག་མེད་པའི་དོན་གཏན་ལ་འབེབས་པའི་དབང་དུ་བྱས་པ་སྟེ། དེ་ཡང་འཁོར་ལོ་དང་པོས་གང་ཟག་གི་བདག་མེད་གསུངས་ཤིང་ཆོས་རྣམས་ལ་ཤེས་ཆེར་བདེན་ཡོད་མ་བཀག་པ་དང། བར་པས་གསལ་བར་མ་ཕྱེ་བར་ཆོས་ཐམས་ཅད་བདེན་
པར་གྲུབ་པ་བཀག་པ་དང། ཐ་མས་ངོ་བོ་ཉིད་གསུམ་ལ་བདེན་པར་ཡོད་མེད་གསལ་བར་ཕྱེ་ནས་བསྟན་པ་སྟེ་བདག་མེད་སྟོན་ཚུལ་མི་འདྲ་བ་སྐོར་གསུམ་བྱུང་བས་དེའི་དབང་དུ་མཛད་པའོ། །དེས་ན་དོན་དེ་དག་ལ་དགོངས་ནས་མཁས་གྲུབ་ཐམས་ཅད་མཁྱེན་
པས། དེའི་ཕྱིར་གསུང་རབ་ཡིན་པ་ལ་འཁོར་ལོ་གསུམ་གང་རུང་གི་མདོ་ཡིན་པས་མ་ཁྱབ་ཀྱི་གསུམ་དུ་ཕྱེ་བ་ནི་གཙོ་བོའི་དབང་དུ་བྱས་པའི་དབྱེ་བའོ། །ཞེས་གསུངས་པ་ཡིན་གྱི་སྤྱིར་བཀའ་ཐམས་ཅད་འཁོར་ལོ་གསུམ་དུ་འདུ་བ་ཙམ་ཞིག་ནི་སྟོང་ཐུན་གྱི་གསུང་

[017B] །དེས་ན་སྤྱིར་བཀའ་ཐམས་ཅད་འཁོར་ལོ་གསུམ་དུ་འདུ་བའི་དབང་དུ་བྱས་པའི་འཁོར་ལོ་དང་པོ་ལ་དགོངས་འགྲེལ་ལས་བཤད་པའི་འཁོར་ལོ་དང་པོས་མ་ཁྱབ་ཅིང། དེས་གཞན་གཉིས་ལའང་འདྲའོ། །དེ་ལྟར་ན་བཀའ་ཐམས་ཅད་འཁོར་ལོ་གསུམ་
དུ་འདུ་བའི་དབང་དུ་བྱས་པའི་འཁོར་ལོ་གསུམ་གྱི་རྣམ་གཞག་ནི་ཇི་ལྟར་ཡིན་ཞེ་ན། མཁས་གྲུབ་ཐམས་ཅད་མཁྱེན་པའི་རྒྱུད་སྡེ་སྤྱི་རྣམ་དུ་གསུངས་པ་ལྟར་གཙོ་བོར་གདུལ་བྱ་ཐེག་དམན་གྱི་རིགས་ཅན་རྗེས་སུ་གཟུང་བའི་ཆེད་དུ་གསུངས་པའི་མདོ་གང་ཞིག་བདེན་བཞིའི་
ཆོས་འཁོར་དངོས་སམ་དེ་དང་བརྗོད་བྱ་སྟོན་ཚུལ་ཕྱོགས་མཐུན་པའི་བཀའ་རྣམས་འཁོར་ལོ་དང་པོ་དང། གཙོ་བོར་ཐེག་པ་ཆེན་པོའི་རིགས་ཅན་རྗེས་སུ་གཟུང་བའི་ཆེད་དུ་གསུངས་པའི་མདོ་གང་ཞིག་མཚན་ཉིད་མེད་པའི་ཆོས་འཁོར་དངོས་སམ་དེ་དང་བརྗོད་བྱ་སྟོན་
ཚུལ་ཕྱོགས་མཐུན་པའི་བཀའ་རྣམས་འཁོར་ལོ་བར་པ་དང། གཙོ་བོར་ཐེག་པ་ཆེན་པོའི་རིགས་ཅན་རྗེས་སུ་གཟུང་བའི་ཆེད་དུ་གསུངས་པའི་མདོ་གང་ཞིག་ལེགས་ཕྱེའི་ཆོས་འཁོར་དངོས་སམ་དེ་དང་བརྗོད་བྱ་སྟོན་ཚུལ་ཕྱོགས་མཐུན་པའི་བཀའ་རྣམས་འཁོར་ལོ་
ཐ་མ་ཡིན་ལ། །འཁོར་ལོ་གསུམ་གྱི་འཇོག་བྱེད་ཀྱང་དེ་ཉིད་དོ། །དེས་ན་ལུང་སྡེ་བཞི་དང། དྲན་པ་ཉེར་གཞག་རྒྱ་ཆེར་རོལ་པ། ལས་བརྒྱ་པ་སོགས་འཁོར་ལོ་དང་པོའི་ཕྱོགས་མཐུན་དང། ཏིང་འཛིན་རྒྱལ་པོ། དཀོན་བརྩེགས། ཕལ་པོ་ཆེ་སོགས་འཁོར་ལོ་
བར་པའི་ཕྱོགས་མཐུན་དང། རྒྱན་སྟུག་པོ་བཀོད་པ་སོགས་འཁོར་ལོ་ཐ་མའི་ཕྱོགས་མཐུན་ཡིན་ལ། ལང་གཤེགས། ས་བཅུ་པ། བདེར་གཤེགས་སྙིང་པོའི་མདོ་སོགས་སེམས་ཙམ་པས་ཐ་མའི་ཕྱོགས་མཐུན་དང། དབུ་མ་པས་བར་པའི་ཕྱོགས་མཐུན་

[018A]༄༅། །དུ་བདོད་དོ། །དགོངས་འགྲེལ་ནས་བཤད་པའི་བཀའ་དང་པོའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་དང། ཕྱི་མ་གཉིས་ཀྱི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་ཡིན་པར་འདོད་པ་ལ་དབུ་སེམས་གཉིས་འདྲ་ནའང། དབུ་
མ་པས་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ནི་རེ་ཞིག་ཆོས་ཀྱི་བདག་མེད་ཕྲ་མོ་རྫོགས་པར་སྟོན་པའི་སྣོད་དུ་མི་རུང་བའི་ཐེག་ཆེན་གྱི་རིགས་ཅན་དང། བར་བའི་ཆེད་དུ་བྱ་བའི་གདུལ་བྱ་ནི་སྟོང་ཉིད་ཕྲ་མོ་སྟོན་པའི་སྣོད་དུ་རུང་བའི་ཐེག་ཆེན་གྱི་རིགས་ཅན་ཡིན་པས་
དེ་གཉིས་ལ་མཆོག་དམན་གྱི་ཁྱད་པར་ཡོད་པར་བཞེད་ལ། སེམས་ཙམ་པས་ནི་འཁོར་ལོ་ཐ་མ་གཉིས་ཀྱི་ཆེད་དུ་བྱ་བའི་གདུལ་བྱ་ནི་བདག་མེད་ཕྲ་མོ་སྟོན་པའི་སྣོད་དུ་རུང་བའི་ཐེག་ཆེན་གྱི་རིགས་ཅན་དབང་རྣོན་ཁོ་ནར་འདོད་དོ། །འོན་ཀྱང་ཐ་མའི་གདུལ་བྱ་ནི་བར་པ་
ལས་ཅུང་ཞིག་གསལ་བར་ཕྱེ་སྟེ་སྟོན་དགོས་པས་ནང་གསེས་ཀྱི་དབང་པོ་མཆོག་དམན་གྱི་ཁྱད་པར་ཡོད་པར་ཡང་མཁས་པ་དག་བཞེད་དོ། །གང་དག་སེམས་ཙམ་པའི་ལུགས་ལ་བཀའ་བར་པའི་ཆེད་དུ་བྱ་བའི་གདུལ་བྱ་ནི་ཐ་མའི་ཆེད་དུ་བྱ་བའི་གདུལ་བྱ་ལས་དབང་པོ་
རྟུལ་བ་ཞིག་ལ་འདོད་དོ་ཞེས་སྨྲ་བ་ནི་མི་འཐད་དེ། ལེགས་བཤད་སྙིང་པོ་ལས། དེའི་ཆེད་དུ་བྱ་བའི་གདུལ་བྱ་ནི་མདོ་དེའི་དོན་དགོངས་འགྲེལ་གྱིས་བཀྲལ་བ་བཞིན་དུ་རྟོགས་པ་ལ་བཞེད་པས་འཁོར་ལོ་ཕྱི་མ་གཉིས་ཀྱི་དགོངས་པ་ནི་གཅིག་ཡིན་ནོ། །ཞེས་
གསུངས་པའི་ཕྱིར་རོ། །ཡང་ལེགས་བཤད་སྙིང་པོ་ལས། ཤུགས་ལ་གནས་པའི་དོན་དེ་ཉིད་དུས་ཀྱི་རིམ་པའི་སྒོ་ནས་འཁོར་ལོ་གསུམ་དང་སྦྱར་བའི་དྲང་ངེས་སུ་འགྱུར་ཚུལ་དོན་དམ་ཡང་དག་འཕགས་ཀྱིས་སྟོན་པ་ལ་ཞུས་པ་ནི་ཞེས་གསུངས་པ་དང་དེའི་ཕྱིར་དུས་

[018B] ཞེས་གསུངས་པ་རྣམས་ཀྱི་དགོངས་པར་བསམས་ནས་འཁོར་ལོ་གསུམ་གྱི་
མཚན་ཉིད་འཇོག་པ་ན། སྟོན་པས་དུས་དང་པོར་གསུངས་པའི་མདོ་འཁོར་ལོ་དང་པོའི་མཚན་ཉིད། དེས་གཞན་གཉིས་ལའང་འདྲ་ཞེས་སྨྲས་ནས། ཡང་དེ་ལ་རིགས་པའི་གནོད་པ་འབབ་པར་དོགས་ནས་མདོ་ཡང་ཡིན། དུས་དང་པོར་གསུངས་པ་ཡང་ཡིན་ན་དུས་དང་
པོར་གསུངས་པའི་མདོ་ཡིན་པས་མ་ཁྱབ། ཅེས་སོགས་ཟེར་བ་ཡང་འཐད་པར་མི་སེམས་ཏེ། ལུང་ཆེན་པོ་དེ་གཉིས་ཀྱི་སྔ་མས་ནི་སྔར་དྲི་བ་དང་ལན་གྱི་མདོ་དེ་རྣམས་ཀྱིས་དྲང་ངེས་སུ་འགྲེལ་རྒྱུའི་མདོ་ཚན་གསུམ་ཡོད་པ་ཤུགས་ལ་བཤད་པ་དེ་འདིར་མཚན་གཞི་ངོས་
བཟུང་བའི་སྒོ་ནས་སྟོན་པ་ལ། དུས་དང་པོར་ཝ་ར་ཎཱ་སིར་གསུངས་པའི་བདེན་བཞིའི་ཆོས་འཁོར་དང། དེའི་འོག་ཏུ་བྱ་རྒོད་ཕུང་པོའི་རིར་གསུངས་པའི་མཚན་ཉིད་མེད་པའི་ཆོས་འཁོར་དང། དེའི་འོག་ཏུ་ཡངས་པ་ཅན་དུ་གསུངས་པའི་ལེགས་ཕྱེའི་ཆོས་འཁོར་གསུམ་དང་
སྦྱར་ནས་དྲང་ངེས་སུ་འགྱུར་ཚུལ་དོན་དམ་ཡང་དག་འཕགས་ཀྱིས་ཞུས་པར་གསུངས་པ་ཡིན་གྱི། དུས་ཀྱི་རིམ་པ་དང་སྦྱར་བ་དེ་འཁོར་ལོ་གསུམ་གྱི་འཇོག་བྱེད་དུ་གསུངས་པ་མ་ཡིན་པའི་ཕྱིར་དང། ལུང་ཆེན་གཉིས་པས་ཀྱང་དུས་དེར་གསུངས་པའི་མདོའི་ནང་ནས་
ཀྱང་བརྗོད་བྱ་རང་གི་མཚན་ཉིད་ཡོད་པ་སོགས་སུ་གསུངས་པའི་འཁོར་ལོ་དང་པོ་དྲང་དོན་ཡིན་གྱི་སྤྱིར་དུས་དང་པོར་གསུངས་ཚད་སྐབས་འདིར་བསྟན་པའི་འཁོར་ལོ་དང་པོ་མིན་ཞེས་གསུངས་པ་ཡིན་ལ། དེ་ལྟར་གསུང་དགོས་པའི་རྒྱུ་མཚན་ཡང་བོད་སྔ་མ་ཁ་ཅིག་

[019A]༄༅། །གིས་མདོ་འདི་ལ་བརྟེན་ནས་དུས་གསུམ་པར་གསུངས་པའི་མདོ་ཐམས་ཅད་ངེས་དོན་གྱི་མདོར་བསྒྲུབས་པ་དང། ཁ་ཅིག་གིས་མདོའི་བསྟན་དོན་དེ་ལྟར་ཡིན་སྙམ་ནས་མདོ་འདི་ལས་བཤད་པའི་དྲང་ངེས་ཀྱི་ཚུལ་ནི་སྒྲ་ཇི་བཞིན་པ་མ་
ཡིན་ནོ་ཞེས་སྨྲ་བ་དག་འགོག་པའི་ཕྱིར་དུ་གསུངས་པ་ཡིན་པར་ལུང་དེ་དག་གི་མཇུག་ཐོགས་སུ་དྲང་ངེས་རྣམ་འབྱེད་ན་གསལ་བར་ཡོད་པས། རྗེ་བླ་མས་དུས་དང་པོར་གསུངས་པའི་མདོ་ཡིན་ན་འཁོར་ལོ་དང་པོ་ཡིན་པས་ཁྱབ་པར་བཟུང་གིས་དོགས་ནས་ང་
འགོག་པའི་ཆེད་དུ་གསུངས་པའི་བཀའ་རྣམས་དུས་དང་པོར་གསུངས་པའི་མདོ་འཁོར་ལོ་དང་པོའི་འཇོག་བྱེད་ཡིན་པའི་སྒྲུབ་བྱེད་དུ་མ་འཛིན་ཞིག་ཡང་ལ་ལ་དུས་དང་པོ་ཞེས་པ་ནི་བདེན་བཞིའི་ཆོས་འཁོར་གསུངས་པའི་དུས་ཁྱད་པར་བ་ལ་བྱེད་པས་སྐྱོན་མེད་དོ་ཞེས་
ཟེར་བ་དང། ཁ་ཅིག་དུས་དང་པོ་ཞེས་པ་འཁོར་ལོ་དང་པོའི་བརྗོད་བྱ་ལ་བྱེད་དོ་ཞེས་ཟེར་བ་ཡང་ཤིན་ཏུ་ངོ་མཚར་ཏེ། དང་པོ་ལྟར་ན་འཁོར་ལོ་དང་པོ་གསུངས་པའི་དུས་སུ་གསུངས་པའི་མདོ་འཁོར་ལོ་དང་པོའི་འཇོག་བྱེད་དུ་འགྱུར་བས། དེ་ལྟར་ན་བུམ་པ་
གྲུབ་པའི་དུས་ཀྱི་བུམ་པ་དེ་བུམ་པའི་མཚན་ཉིད་དུ་སྨྲས་ན་ཅིས་འགོག་གཉིས་པ་ལྟར་ན་ཁོ་བོས་ཝ་ར་ཎཱ་སིར་གསུངས་པའི་མདོ་འཁོར་ལོ་དང་པོའི་མཚན་ཉིད། མདོ་ཡང་ཡིན་ཝ་ར་ཎཱ་སིར་གསུངས་པ་ཡང་ཡིན་ན་ཝ་ར་ཎཱ་སིར་གསུངས་པའི་མདོ་ཡིན་པས་
མ་ཁྱབ། ཝ་ར་ཎཱ་སི་ཞེས་པ་འཁོར་ལོ་དང་པོའི་བརྗོད་བྱ་ལ་བྱེད་དོ། །ཞེས་སྨྲས་ན་ཅིས་འགོག་མདོའི་བརྗོད་བྱ་ལ་ཝ་ར་ཎཱ་སིའི་མིང་གིས་འདོགས་པ་ཅལ་ཅོལ་ཡིན་པས་བཞད་གད་དོ་ཟེར་ན། མདོའི་བརྗོད་བྱ་ལ་དུས་དང་པོའི་མིང་གིས་འདོགས་པ་ཡང་བཞད་

[019B] །དེས་ན་མཚན་མཚོན་གྱི་རྣམ་གཞག་བྱེད་པ་ནི་ཆོས་དེའི་དོན་ལྡོག་ངོས་གཟུང་བའི་ཆེད་དུ་ཡིན་པས། མཚན་ཉིད་ཀྱི་རྣམ་གཞག་དེ་ལ་བརྟེན་ནས་དོན་གྱི་ངོ་བོ་དེ་ལེགས་པར་ཤེས་པ་ཞིག་དགོས་ཀྱི། ཉིན་རེའི་ཁས་ལེན་ཟིན་
པ་ཙམ་གྱི་ཐབས་ལ་སྙིང་པོ་ཅི་ཡང་མེད་དོ། །དེས་ན་རྗེ་བཙུན་དམ་པ་འཇམ་དབྱངས་བཞད་པའི་རྡོ་རྗེས་ཀྱང་དྲང་ངེས་རྣམ་འབྱེད་ཀྱི་མཐའ་དཔྱོད་དུ་མཁས་པ་སྔ་མའི་བཞེད་པ་དགོད་པ་ཙམ་མཛད་ཀྱང་ཡང་ན་ཞེས་རྒྱུད་སྡེ་སྤྱི་རྣམ་དང་མཐུན་པའི་འཁོར་ལོ་གསུམ་གྱི་མཚན་ཉིད་
འཇོག་ཚུལ་གཉིས་པ་ཞིག་གསུངས་པ་དེ་ཁོ་ན་རྗེ་བཙུན་དེ་ཉིད་ཀྱི་བཞེད་པར་སྣང་ངོ། །གཉིས་པ་དེ་ལ་བརྟེན་ནས་འཁོར་ལོ་གསུམ་གྱི་དྲང་ངེས་ཕྱེ་ཚུལ་དངོས་ལ། འཁོར་ལོ་དང་པོ་དྲང་དོན་དུ་འགྲེལ་ཚུལ་ནི། དགོངས་གཞི། དགོས་པ། དངོས་ལ་གནོད་བྱེད་གསུམ་
གྱིས་དྲང་དོན་དུ་འགྲེལ་བ་སྟེ། དང་པོ་ནི། རྣམ་པར་ཤེས་པ་དྲུག་གི་ཤེས་པ་སྔ་མ་སྔ་མས་རང་འདྲའི་ཤེས་པ་ཕྱི་མ་ཕྱི་མ་བསྐྱེད་པའི་ནུས་པ་རང་འགགས་པ་ན་ཀུན་གཞིའི་རྣམ་པར་ཤེས་པ་ལ་བསྒོས་ནས་བཞག་པའི་རིགས་མཐུན་པའི་བག་ཆགས་ཀྱི་དབང་གིས། རྣམ་
པར་ཤེས་པ་དྲུག་ལ་རང་ཡུལ་གཟུགས་སོགས་སྣང་བའི་རྣམ་རིག་འབྱུང་བ་ལ་དགོངས་ནས་ཕྱིའི་དོན་གྱིས་བསྡུས་པའི་སྐྱེ་མཆེད་དྲུག་ཡོད་པར་གསུངས་པ་སྟེ། ཉི་ཤུ་པ་ལས། རང་གི་ས་བོན་གང་ལས་སུ། །རྣམ་རིག་སྣང་བ་གང་འབྱུང་བ། །དེ་དང་དེ་ཡི་སྐྱེ་མཆེད་ནི། །
རྣམ་པ་གཉིས་སུ་ཐུབ་པས་གསུངས། །ཞེས་པའི་དོན་ནོ། །གཉིས་པ་དགོས་པ་ནི། ཆོས་ཀྱི་བདག་མེད་རེ་ཞིག་སྟོན་དུ་མི་རུང་བའི་གང་ཟག་ལ་གང་ཟག་གི་བདག་མེད་པ་རྟོགས་པའི་དོན་དུ་གསུངས་པ་སྟེ། དེ་ཡང་གཟུགས་སོགས་ཕྱིའི་སྐྱེ་མཆེད་དང་མིག་སོགས་ནང་གི་སྐྱེ་

[020A]༄༅། །མཆེད་ལ་བརྟེན་ནས་གཟུགས་བལྟ་བའི་རྣམ་པར་ཤེས་པ་འབྱུང་བར་བསྟན་པ་ལ་བརྟེན་ནས་ཡུལ་དབང་རྣམ་ཤེས་དེ་དག་ལས་དོན་གཞན་པའི་བལྟ་བ་པོ་དང་མཉན་པ་པོ་སོགས་ཀྱི་གང་ཟག་རྫས་སུ་ཡོད་པ་མེད་པར་རྟོགས་པའི་ཆེད་དུ་
བསྟན་པ་ཡིན་ཏེ། དཔེར་ན་ཆད་པར་ལྟ་བའི་རྒྱང་འཕེན་སོགས་རྗེས་སུ་གཟུང་བ་ལ། ལས་འབྲས་ཀྱི་རྟེན་གཞིའི་གང་ཟག་ཙམ་བསྟན་པའི་ཕྱིར་དུ། བར་དོའི་སྲིད་པ་ལ་དགོངས་ནས་བརྫུས་ཏེ་སྐྱེ་བའི་སེམས་ཅན་ཡོད་དོ་ཞེས་གསུངས་པ་ལྟ་བུ་སྟེ། ཉི་ཤུ་པ་ལས་
གཟུགས་སོགས་སྐྱེ་མཆེད་ཡོད་པར་ནི། དེ་འདུལ་བ་ཡི་སྐྱེ་བོ་ལ། །དགོས་པའི་དབང་གིས་སྟོན་པ་སྟེ། །བརྫུས་ཏེ་སྐྱེ་བའི་སེམས་ཅན་བཞིན། །ཞེས་པའི་དོན་ནོ། །གསུམ་པ་སྒྲ་ཇི་བཞིན་པ་ལ་གནོད་བྱེད་ནི། ཕྱི་དོན་འགོག་པའི་ལུང་དང་རིགས་པ་རྣམས་ཏེ་
འོག་ཏུ་རྒྱས་པར་འཆད་དོ། །འཁོར་ལོ་བར་པ་དྲང་དོན་དུ་འགྲེལ་ཚུལ་ལ་ཡང་དགོངས་གཞི། དགོས་པ། གནོད་བྱེད་གསུམ་ལས། དང་པོ་ནི། ཡུམ་འབུམ་པ་ལ་སོགས་པ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པའི་དགོངས་གཞི་ནི། མིང་དང་བརྡས་
བཞག་པ་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་པའི་ཕྱིར། ཀུན་བརྟགས་མཚན་ཉིད་ངོ་བོ་ཉིད་མེད་པ་དང། རྒྱུ་རྐྱེན་གཞན་ལ་རག་ལས་ནས་སྐྱེ་དགོས་ཀྱི་རང་གི་བདག་ཉིད་ལས་སྐྱེ་བ་མེད་པའི་ཕྱིར་གཞན་དབང་སྐྱེ་བ་ངོ་བོ་ཉིད་མེད་པ་དང། དོན་
དམ་པ་ཡང་ཡིན་ལ་བདག་ཉིས་ཀྱི་ངོ་བོར་མེད་པ་ཡང་ཡིན་པའི་ཕྱིར། ཡོངས་གྲུབ་དོན་དམ་པ་ངོ་བོ་ཉིད་མེད་པ་གསུམ་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ཡིན་པའི་ཕྱིར། སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། །ངོ་བོ་

[020B] །དགོངས་ནས་ཆོས་རྣམས་ཐམས་ཅད་ནི། །ངོ་བོ་ཉིད་མེད་བསྟན་པ་ཡིན། །ཞེས་དང། དགོངས་འགྲེལ་ལས་ཀྱང། མཚན་ཉིད་ངོ་བོ་ཉིད་མེད་པ་དང། སྐྱེ་བ་ངོ་བོ་ཉིད་མེད་པ་དང། དོན་དམ་པ་ངོ་བོ་ཉིད་མེད་པ་ལ་དགོངས་ནས་ངས་ཆོས་ཐམས་ཅད་ངོ་བོ་
ཉིད་མེད་པའོ། །ཞེས་བསྟན་ཏོ། །ཞེས་སོགས་ཀྱི་དོན་ནོ། །མདོ་སྡེ་རྒྱན་ལས་ནི། འདུས་བྱས་ཀྱི་མཚན་ཉིད་གསུམ་དང་བྱིས་པས་ཞེན་པ་ལྟར་གྱི་ངོ་བོ་ཉིད་མེད་པ་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པར་གསུངས་པར་བཤད་དེ། མདོ་སྡེ་རྒྱན་ལས། རང་དང་རང་
གི་མཚན་ཉིད་དུ། །མེད་ཕྱིར་རང་གི་ངོ་བོ་ལ། །མི་གནས་ཕྱིར་དང་འཛིན་བཞིན་དེ། །མེད་ཕྱིར་ངོ་བོ་ཉིད་མེད་འདོད། །ཅེས་སོ། །ཀུན་བཏུས་ལས་ནི་དེ་གཉིས་དང་ངོ་བོ་ཉིད་མེད་པ་གསུམ་ལ་དགོངས་ནས་ཤིན་ཏུ་རྒྱས་པ་ལས་ངོ་བོ་ཉིད་མེད་པར་གསུངས་པར་བཤད་དོ། །དེ་ལ་
འདུས་བྱས་ཀྱི་མཚན་ཉིད་གསུམ་ལ་དགོངས་ཚུལ་ནི། མྱུ་གུ་ལྟ་བུ་ལ་མཚོན་ན་མྱུ་གུ་མ་འོངས་པ་རང་གི་བདག་ཉིད་ལས་མི་སྐྱེ་བ་དང། མྱུ་གུ་ད་ལྟར་བ་རང་གྲུབ་པའི་དུས་གཉིས་པར་མི་སྡོད་པ་དང། མྱུ་གུ་འདས་པ་བསྐྱར་ནས་མྱུ་གུའི་བདག་ཉིད་དུ་མི་སྐྱེ་བ་གསུམ་
ལ་དགོངས་པའོ། །བྱིས་པས་ཞེན་པ་ལྟར་གྱི་ངོ་བོ་ཉིད་མེད་པ་ལ་དགོངས་ཚུལ་ནི། བྱིས་པས་གཙང་བདེ་རྟག་བདག་གམ་གཟུང་འཛིན་རྫས་གཞན་དུ་ཞེན་པ་ལྟར་མ་གྲུབ་པ་ལ་དགོངས་པའོ། །ཡུམ་གྱི་མདོ་ལས་མ་སྐྱེས་པ་མ་འགགས་པ་སོགས་སུ་གསུངས་པའི་དགོངས་
པ་ནི། ངོ་བོ་ཉིད་མེད་པ་དང་པོ་དང་ཐ་མ་ལ་དགོངས་པ་སྟེ། ཀུན་བརྟགས་ལ་སྐྱེ་འགག་ཡོད་ན་རང་གི་མཚན་ཉིད་ཀྱིས་གྲུབ་པར་འགྱུར་བས་སྐྱེ་འགག་མེད་པ་དང། སྐྱེ་འགག་དང་བྲལ་བ་ནི་འདུས་མ་བྱས་ཡིན་པས་ཀུན་ནས་ཉོན་མོངས་ཀྱི་ཆོས་སུ་མི་རུང་བའི་ཕྱིར་

[021A]༄༅། །གཟོད་མ་ནས་ཞི་བ་དང་རང་བཞིན་གྱིས་མྱ་ངན་ལས་འདས་པར་བསྟན་པའོ། །ཡོངས་གྲུབ་དོན་དམ་པ་ངོ་བོ་ཉིད་མེད་པ་ནི་ཆོས་བདག་མེད་པས་རབ་ཏུ་ཕྱེ་བ་ཙམ་ཡིན་པས་སྐྱེ་འགག་དང་བྲལ་བ་དང་ཀུན་ནས་ཉོན་མོངས་པ་ཐམས་ཅད་དང་བྲལ་བས་
གཟོད་མ་ནས་ཞི་བ་དང་རང་བཞིན་གྱིས་ཡོངས་སུ་མྱ་ངན་ལས་འདས་པར་བསྟན་པའོ། །ཀུན་ལས་བཏུས་ལས་ནི། མཚན་ཉིད་གསུམ་གའི་དབང་དུ་བྱས་ནས་མ་སྐྱེས་པ་སོགས་སུ་གསུངས་པར་བཤད་དེ། དེ་ཡང་ངོ་བོ་ཉིད་གསུམ་གྱི་རང་རང་གི་སྐབས་ཀྱི་ངོ་བོ་མེད་
རྒྱུ་དེའི་དབང་དུ་བྱས་ནས་ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་པ་དང་མ་འགགས་པ་སོགས་སུ་བཤད་དོ། །དཔལ་ཆོས་ཀྱི་གྲགས་པས་གཟུགས་སུ་རུང་བས་གཟུགས་མཚོན་པར་བྱེད་པའི་ཕྱིར། མཚོན་བྱ་ལས་སུ་བྱ་བ་གཟུང་བྱའི་ཕྱོགས་སུ་ཆད་པ་དང། མཚན་
ཉིད་ལས་སུ་བྱ་བ་དེ་འཇོག་བྱེད་འཛིན་པའི་ཕྱོགས་སུ་ཚུར་ཆད་པ་ལྟར་སྣང་བ་ལས་མ་གཏོགས་པའི་མཚན་ཉིད་ཀྱིས་མཚོན་བྱ་བློ་ཡུལ་དུ་མཚོན་མི་ཤེས་ལ། བློ་དེ་ལ་ནི་གཟུང་འཛིན་རྫས་ཐ་དད་དུ་སྣང་བས་ཁྱབ་པས་དེ་ལ་སྣང་བ་ལྟར་གྱི་རྫས་ཐ་དད་ཀྱིས་སྟོངས་
བས་ན་མཚན་ཉིད་བདེན་པ་པས་སྟོང་པ་ཞེས་བྱ་སྟེ། དེ་ལ་དགོངས་ནས་ཡུམ་གྱི་མདོ་ལས་མཚན་ཉིད་མེད་པ་དང་རང་བཞིན་མེད་པ་ཞེས་བྱ་བའི་ཐ་སྙད་གསུངས་པར་བཤད་དེ། རྣམ་འགྲེལ་ལས། གཟུང་དང་འཛིན་པའི་རྣམ་པ་ལས། །མཚན་ཉིད་གཞན་ནི་ཡོད་མ་
ཡིན༑ ༑དེས་ན་མཚན་ཉིད་སྟོང་པའི་ཕྱིར། །རང་བཞིན་མེད་པ་རབ་ཏུ་བཤད། །ཅེས་སོ། །གཞན་ཡང་ཕུང་ཁམས་སྐྱེ་མཆེད་མཚོན་པར་བྱེད་པའི་མཚན་ཉིད་དེ་དག་ཀྱང་བྱ་བྱེད་ཀྱི་ཁྱད་པར་ཅན་ཡིན་ལ། བྱ་བྱེད་དེའང་དེ་ཁོ་ན་ཉིད་དུ་མ་གྲུབ་པའི་ཕྱིར་རྒྱུ་མཚན་དེས་

[021B] རྣམ་འགྲེལ་ལས། ཕུང་པོ་ལ་སོགས་བྱེ་བྲག་གིས། །མཚན་ཉིད་ཐམས་ཅད་བྱེད་པ་ཡི། །ཁྱད་པར་ཅན་དེའང་དེ་ཉིད་མིན། །དེས་ཀྱང་དེ་དག་མཚན་ཉིད་བྲལ། །ཞེས་སོ། །འདི་ཉིད་རྣམ་རིག་པ་རང་གི་བཤད་པའི་
རྣམ་གྲངས་ཡིན་གྱི་མདོ་སྡེ་པ་ལ་སྦྱོར་རྒྱུ་མིན་པ་སོགས་ནི་བཤད་ཟིན་ཏོ། །གཉིས་པ་དགོས་པ་ནི། བསྡུ་བ་ལས། སྨྲས་པ། འདུལ་བའི་དབང་གིས་དེ་དང་དེར་ངོ་བོ་ཉིད་མེད་པ་གསུམ་ལ་དགོངས་ཏེ། ཞེས་སོགས་གསུངས་པ་ལ་བརྟེན་ནས་ཐལ་འགྱུར་བ་སོགས་ཁ་
དྲང་བའི་ཕྱིར་དུ་གསུངས་པར་བྱས་ན་རུང་ངམ་སྙམ་ཞེས་ཀྱང་མཁས་པ་དག་གསུང་མདོ་ཀྱང་འཐད་པའི་ཕྱོགས་ནི་འདི་ཡིན་ཏེ། བྱང་ཆུབ་སེམས་དཔའ་རྣམས་ཀྱི་རྣམ་གཡེང་གི་རྣམ་པར་རྟོག་པ་བཅུ་འགོག་པའི་ཆེད་དུ་སྒྲས་ཟིན་ལ་བདེན་པར་ཡོད་མེད་ཀྱི་ཁྱད་པར་གསལ་བར་
མ་ཕྱེ་བར་ཡུམ་གྱི་མདོ་ལས་འབྱུང་བ་ལྟར་བཀའ་སྩལ་བ་སྟེ། དོན་དེ་ཉིད་ཐེག་པ་ཆེན་པོ་བསྡུས་པ་ལས་ཤིན་ཏུ་རྒྱས་པར་གསུངས་ཏེ། དེ་ཉིད་ལས། དེ་ལ་ངོ་བོ་མེད་པར་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་བ། བྱང་ཆུབ་སེམས་དཔའ་ཉིད་དུ་ཡོད་
བཞིན་དུ་ཞེས་བྱ་བ་ལ་སོགས་པའོ། །དངོས་པོར་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། བྱང་ཆུབ་སེམས་དཔའ་ཡང་དག་པར་རྗེས་སུ་མི་མཐོང་ངོ་ཞེས་བྱ་བའོ། །སྒྲོ་འདོགས་པའི་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། བྱང་ཆུབ་སེམས་དཔའི་མིང་
ཡང་དག་པར་རྗེས་སུ་མི་མཐོང། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་རྗེས་སུ་མི་མཐོང། སྤྱོད་ཅེས་བྱ་བར་ཡང་དག་པར་རྗེས་སུ་མི་མཐོང། གཟུགས་ཡང་དག་པར་རྗེས་སུ་མི་མཐོང། ཚོར་བ་དང་འདུ་ཤེས་དང་འདུ་བྱེད་དང་རྣམ་པར་ཤེས་པའི་བར་དུ་ཡང་

[022A]༄༅། །དག་པར་རྗེས་སུ་མི་མཐོང་ངོ། །དེ་ཅིའི་ཕྱིར་ཞེ་ན། འདི་ལྟར་མིང་ནི་ངོ་བོ་ཉིད་ཀྱིས་སྟོང་ངོ་ཞེས་བྱ་བ་ལ་སོགས་པའོ། །སྐུར་བ་འདེབས་པའི་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། སྟོང་པ་ཉིད་ཀྱིས་ནི་མ་ཡིན་ནོ་ཞེས་བྱའོ། །གཅིག་
པ་ཉིད་དུ་རྣམ་པར་རྟོག་པའི་གཉན་པོའི་དོན་དུ་བཀའ་སྩལ་པ། གཟུགས་ཀྱི་སྟོང་པ་ཉིད་གང་ཡིན་པ་དེ་གཟུགས་མ་ཡིན་ནོ་ཞེས་བྱ་བ་ལ་སོགས་པའོ། །ཐ་དད་པ་ཉིད་དུ་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། གཟུགས་ནི་སྟོང་པ་ཉིད་ལས་གཞན་པ་ཡང་
མ་ཡིན་ཏེ། གཟུགས་ཉིད་སྟོང་པ་ཉིད་དོ། །སྟོང་པ་ཉིད་གཟུགས་སོ་ཞེས་བྱ་བའོ། །ངོ་བོ་ཉིད་དུ་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། རབ་འབྱོར་འདི་ལྟ་སྟེ། གཟུགས་ཞེས་བྱ་བ་འདི་ནི་མིང་ཙམ་ཞེས་བྱ་བ་ལ་སོགས་པའོ། །ཁྱད་པར་དུ་རྣམ་པར་
རྟོག་པའི་གཉེན་པོའི་དོན་དུ་བཀའ་སྩལ་པ། ངོ་བོ་ཉིད་ནི་མི་སྐྱེ་མི་འགག་ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན་ནོ་ཞེས་བྱ་བའོ། །མིང་ཇི་ལྟ་བ་བཞིན་དུ་དོན་དུ་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། མིང་བཅོས་མ་ལ་ཆོས་དེ་
དག་སོ་སོར་བརྟགས་ནས་མིང་གློ་བུར་གྱི་རྗེས་སུ་ཐ་སྙད་འདོགས་ཏེ། ཇི་ལྟ་ཇི་ལྟར་རྗེས་སུ་ཐ་སྙད་འདོགས་པ་དེ་ལྟ་དེ་ལྟར་མངོན་པར་ཞེན་ཏོ་ཞེས་བྱ་བའོ། །དོན་ཇི་ལྟ་བ་བཞིན་དུ་མིང་དུ་རྣམ་པར་རྟོག་པའི་གཉེན་པོའི་དོན་དུ་བཀའ་སྩལ་པ། བྱང་ཆུབ་སེམས་དཔའ་མིང་དེ་
དག་ཐམས་ཅད་ཡང་དག་པར་རྗེས་སུ་མི་མཐོང་ངོ། །ཡང་དག་པར་རྗེས་སུ་མི་མཐོང་བས་མངོན་པར་ཞེན་པ་མེད་དོ་ཞེས་བྱ་བ་སྟེ། དོན་ཇི་ལྟ་བ་བཞིན་དུ་ཞེས་བྱ་བར་དགོངས་པའོ། །གཟུགས་ལ་ཇི་ལྟ་བ་བཞིན་དུ་རྣམ་པར་ཤེས་པའི་བར་དུ་ཡང་སྦྱར་བར་བྱའོ། །རྣམ་

[022B] དེ་ལྟར་ན་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མཐའ་དག་ནི་མི་མཐུན་པའི་ཕྱོགས་དང་གཉེན་པོ་དང་བཅས་པར་རིག་པར་བྱའོ། །ཞེས་
གསུངས་པ་ལྟར་རོ། །དེས་ན་ཁ་ཅིག་གིས་བཀའ་དང་པ་སྒྲ་ཇི་བཞིན་པར་འཛིན་པའི་རྟག་ལྟ་དགག་པའི་ཆེད་དུ་འཁོར་ལོ་བར་པ་གསུངས་པར་སྨྲ་བ་ཡང་མི་འཐད་དོ། །གསུམ་པ་དངོས་ལ་གནོད་བྱེད་ནི། ཡུམ་གྱི་མདོ་ལ་སོགས་པ་ལས་ཆོས་ཐམས་ཅད་རང་བཞིན་མེད་
པར་གསུངས་པ་རྣམས་སྒྲ་ཇི་བཞིན་པར་བཟུང་ན་མཚན་ཉིད་གསུམ་ག་ལ་སྐུར་བ་འདེབས་པར་འགྱུར་ཏེ། གཟུགས་ལ་སོགས་པ་མེད་ན་ངོ་བོ་དང་ཁྱད་པར་དུ་འདོགས་པའི་གཞི་མེད་པར་འགྱུར་ལ། དེ་ལྟར་ན་གདགས་གཞི་མེད་པས་མིང་གི་འདགས་པ་ཡང་མེད་
པར་འགྱུར་པའི་ཕྱིར་དང། དེ་ལྟར་གཞན་དབང་དང་ཀུན་བརྟགས་གཉིས་ལ་སྐུར་པ་བཏབ་པས་ཆོས་རྣམས་ཀྱི་ཆོས་ཉིད་ཡོངས་གྲུབ་ལ་ཡང་སྐུར་པ་བཏབ་པར་འགྱུར་ཏེ། རྟེན་ཆོས་ཅན་གཞི་མ་གྲུབ་པའི་ཕྱིར་རོ། །དགོངས་འགྲེལ་ལས། དོན་དམ་ཡང་དག་འཕགས་
འདི་ལྟར་གཞན་གྱི་དབང་གི་མཚན་ཉིད་དང་ཡོངས་སུ་གྲུབ་པའི་མཚན་ཉིད་ཡོད་ན་ནི། ཀུན་བརྟགས་པའི་མཚན་ཉིད་ཀྱང་རབ་ཏུ་ཤེས་པར་འགྱུར་ན། དེ་ལ་གང་དག་གཞན་གྱི་དབང་གི་མཚན་ཉིད་དང། ཡོངས་སུ་གྲུབ་པའི་མཚན་ཉིད་ལ་མཚན་ཉིད་མེད་པར་མཐོང་
བ་དེ་དག་གིས་ནི། ཀུན་བརྟགས་པའི་མཚན་ཉིད་ལ་ཡང་སྐུར་པ་བཏབ་པ་ཡིན་པའི་ཕྱིར་ཏེ། ད་ལྟ་བས་ན་དེ་དག་ནི་མཚན་ཉིད་རྣམ་པ་གསུམ་ཆར་ལ་ཡང་སྐུར་པ་འདེབས་པ་ཞེས་བྱའོ། །ཞེས་གསུངས་སོ། །དེ་ལྟར་ན་ལུགས་འདིས་དགོངས་འགྲེལ་ལས་བཤད་པའི་

[023A]༄༅། །འཁོར་ལོ་དང་པོ་དང་བར་བ་གཉིས་དྲང་དོན་དང། ཐ་མ་ངེས་དོན་དུ་འགྲེལ་བ་ཡིན་ལ། སྔ་མ་གཉིས་དྲང་དོན་དུ་འགྲེལ་བ་ཙམ་དུ་འདྲ་ཡང་དྲང་དོན་དུ་འགྲེལ་ལུགས་མི་འདྲ་སྟེ། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ལ་གང་ལ་དགོངས་ཏེ་གསུངས་
པའི་དོན་མིག་གི་རྣམ་ཤེས་རྣམ་སྨིན་གྱི་བག་ཆགས་ཞེས་བྱ་བ་རང་གི་ས་བོན་སྨིན་པ་གང་ལས་འབྱུང་བའི་ས་བོན་དང་དོན་དུ་སྣང་བ་ཙམ་ལ་དགོངས་པ་དེ་ཉིད་དངོས་སུ་བསྟན་དུ་མི་རུང་བས་མདོའི་བརྗོད་བྱའི་དོན་ནི་ཕྱི་རོལ་དོན་གྱི་སྐྱེ་མཆེད་ཡོད་པ་ཉིད་ཡིན་ལ། དེ་
ཉིད་མདོའི་དོན་ཡིན་ཀྱང་དྲང་དོན་ཡིན་ཞེས་འགྲེལ་བའི་ཕྱིར་དང། ཤེར་ཕྱིན་གྱི་མདོ་ལ་སོགས་པའི་འཁོར་ལོ་བར་བ་ནི་རང་གི་ཆེད་དུ་བྱ་བའི་གདུལ་བྱ་ལ་གང་ལ་དགོངས་ནས་ངོ་བོ་ཉིད་མེད་པར་གསུངས་པའི་ངོ་བོ་ཉིད་མེད་ཚུལ་རྣམས་དངོས་སུ་བསྟན་དུ་རུང་བས། ངོ་
བོ་ཉིད་མེད་ཚུལ་གསུམ་གྱིས་ངོ་བོ་ཉིད་མེད་པ་མདོའི་བརྗོད་བྱའི་དོན་ཡིན་གྱི་ངོ་བོ་ཉིད་གསུམ་ལ་བདེན་པར་ཡོད་མེད་ཀྱི་ཁྱད་པར་མ་ཕྱེ་བར་ཆོས་ཐམས་ཅད་ངོ་བོ་ཉིད་མེད་པ་ཙམ་ཞིག་མདོའི་བརྗོད་བྱའི་དོན་མ་ཡིན་པའི་ཕྱིར་དང། དྲང་དོན་དུ་འགྲེལ་ལུགས་
ཡང་མདོའི་བརྗོད་བྱའི་དོན་དེ་ཉིད་དྲང་དོན་ཡིན་ཞེས་མི་འགྲེལ་གྱི་མདོ་དེ་དག་སྒྲ་ཇི་བཞིན་པར་གཟུང་དུ་མི་རུང་བའི་ཕྱིར་དོན་དེ་ཙམ་ཞིག་ཏུ་མ་ངེས་ཀྱི་ད་དུང་དེའི་དོན་བཤད་དགོས་པའི་སྒོ་ནས་དྲང་དོན་དུ་འཆད་པ་ཡིན་པའི་ཕྱིར་རོ། །མཐར་ཐུག་ཐེག་པ་གཅིག་ཏུ་
གསུངས་པའི་མདོ་དྲང་དོན་དུ་འཆད་ཚུལ་ནི་འོག་ཏུ་འཆད་དོ། །གཉིས་པ་དེ་ལས་བྱུང་བའི་གྲུབ་མཐའི་རྣམ་གཞག་ལ་གཞི་ལམ་འབྲས་བུའི་རྣམ་གཞག་གསུམ་ལས། དང་པོ་ལ། ཤེས་བྱ་ཡུལ་གྱི་རྣམ་གཞག་ཤེས་བྱེད་བློའི་རྣམ་གཞག་གཉིས། དང་པོ་

[023B] བདེན་པ་གཉིས་ཀྱི་རྣམ་གཞག་མཚན་ཉིད་གསུམ་གྱི་རྣམ་གཞག་ཞར་བྱུང་གཞན་བཤད་པ་དང་གསུམ། དང་པོ་ནི། བདེན་གཉིས་ཀྱི་དབྱེ་གཞི་ནི་ཤེས་བྱ་སྟེ། ཆོས་དང་ཆོས་ཉིད་རྣམ་འབྱེད་ལས། འདི་དག་ཐམས་ཅད་མདོར་བསྡུ་ན། རྣམ་པ་གཉིས་
སུ་ཤེས་བྱ་སྟེ། ཞེས་གསུངས་པས་སོ། །དབྱེ་བའི་ངོ་བོ་ནི། ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་སོ། །དེ་ལ་ཀུན་རྫོབ་བདེན་པའི་ངོ་བོ་ནི་ཀུན་ནས་ཉོན་མོངས་པ་སྐྱ་རུང་གི་དམིགས་པའི་ཆོས་ཐ་སྙད་པའོ། །མང་ན་གང་ལ་དམིགས་ནས་སྒྲིབ་བ་ཟད་པར་
འགྱུར་བའི་རྣམ་པར་དག་པའི་ལམ་གྱི་དམིགས་པ་མཐར་ཐུག་མ་ཡིན་པའི་ཆོས་སོ། །དེ་ལ་དང་པོ་ནི། བསྡུ་བ་ལས། ཀུན་ནས་ཉོན་མོངས་པ་ཀུན་ནས་སློང་བའི་ཕྱིར་དང་ཞེས་པའི་དགོངས་པ་སྟེ། དེའི་དོན་འཆད་པ་ན་རྗེ་བདག་ཉིད་ཆེན་པོས། རྣམ་པར་དག་པའི་
དམིགས་པ་ལ་དོན་དམ་དུ་བཤད་པའི་ཟླས་དྲངས་པ་ན་གང་ལ་དམིགས་པས་ཀུན་ནས་ཉོན་མོངས་ཀུན་ནས་སློང་བའི་དོན་གྱིས་ཀུན་རྫོབ་ཏུ་ཡོད་པར་བཞག་སྟེ། ཞེས་གསུངས་སོ། །དེས་གཉིས་པ་ཡང་ཤེས་སླའོ། །དོན་དམ་བདེན་པའི་ངོ་བོ་ནི། རྣམ་དག་ལམ་གྱི་
དམིགས་པ་མཐར་ཐུག་ཏུ་གྱུར་པའི་ཆོས་སོ། །ཀུན་རྫོབ་བདེན་པའི་སྒྲ་བཤད་ནི། བཏགས་པ་དང་ཤེས་པ་དང་བརྗོད་པའི་ཀུན་རྫོབ་གསུམ་གྱི་ངོར་རིམ་དེ་གསུམ་གྱི་དབང་གིས་བདེན་པས་ན་ཀུན་རྫོབ་བདེན་པའོ། །དོན་དམ་བདེན་པའི་སྒྲ་བཤད་ནི། འཕགས་པའི་
མཉམ་གཞག་ཡེ་ཤེས་ནི་དམ་པ་ཡིན་ལ་དེའི་དོན་ཡིན་པས་དོན་དམ་པ་དང། སྣང་ཚུལ་དང་གནས་ཚུལ་མཐུན་པས་བདེན་པའོ། །དེ་དག་ཀྱང་རྗེ་བདག་ཉིད་ཆེན་པོས། འཇིག་རྟེན་པའི་ཤེས་པ་འཕྲུལ་པའི་ཡུལ་དང་འཇིག་རྟེན་ལས་འདས་པའི་ཤེས་པའི་ཡུལ་

[024A]༄༅། །ལ་དགོངས་ནས་བདེན་པ་གཉིས་པོ་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གསུངས་སོ། །ཞེས་པ་དང། རྣམ་བཤད་རིགས་པ་ལས། ལས་དང་རྣམ་པར་སྨིན་པ་དག་ནི་ཀུན་རྫོབ་ཏུ་རྫས་སུ་ཡོད། དོན་དམ་པར་ནི་མེད་དེ། འཇིག་
རྟེན་པའི་ཤེས་པའི་ཡུལ་ཡིན་པའི་ཕྱིར་རོ། །ཞེས་དང། དམ་པ་ནི་ཡེ་ཤེས་འཇིག་རྟེན་ལས་འདས་པ་ཡིན་ཏེ། དེའི་དོན་ཡིན་པས་དོན་དམ་པའོ། །ཞེས་སོགས་ཀྱི་དོན་ནོ། །ཀུན་རྫོབ་བདེན་པའི་མཚན་གཞི་ནི། གཞན་དབང་དང་ཀུན་བརྟགས་ཀྱིས་བསྡུས་
པའི་ཆོས་རྣམས་སོ། །དོན་དམ་བདེན་པའི་མཚན་གཞི་ནི། བདག་མེད་པ་གཉིས་སོ། །གཉིས་པ་མཚན་ཉིད་གསུམ་གྱི་རྣམ་གཞག་ལ། ཀུན་བརྟགས་དང། གཞན་དབང་དང། ཡོངས་གྲུབ་ཀྱི་རྣམ་གཞག་གསུམ་ལས། དང་པོ་ནི། ཆོས་གང་ལ་སྒྲ་རྟོག་ཅི་
རིགས་ཀྱིས་སྒྲོ་བཏགས་པའི་ཆ་ནི་ཀུན་བརྟགས་ཀྱི་ངོ་བོ་སྟེ། ཐེག་བསྡུས་ལས། རྣམ་པ་གང་གིས་གཞན་གྱི་དབང་གི་ངོ་བོ་ཉིད་ལ་ཀུན་ཏུ་བརྟགས་པ་དེ་ནི་དེ་ལ་ཀུན་ཏུ་བརྟགས་པའི་ངོ་བོ་ཉིད་དོ། །ཞེས་གསུངས་པའི་དོན་ནོ། །ཀུན་བརྟགས་ཞེས་བརྗོད་པའི་རྒྱུ་
མཚན་ནི། ཇི་ལྟར་བཏགས་པ་ལྟར་རང་གི་མཚན་ཉིད་ཀྱིས་མེད་ལ་མིང་དང་བརྡས་བཏགས་པའི་ཆ་ཙམ་དུ་དམིགས་པས་ཀུན་བརྟགས་པ་ཞེས་བྱ་སྟེ། དེ་ཉིད་ལས། ཅིའི་ཕྱིར་ཀུན་བརྟགས་པ་ཞེས་བྱ་ཞེ་ན། ཡིད་ཀྱི་རྣམ་པར་རྟོག་པ་དབང་ཏུ་མེད་པའི་རྣམ་
པ་ཅན་གྱི་ཕྱིན་ཅི་ལོག་འབྱུང་བའི་རྒྱུ་མཚན་ཡིན་པས་ཀུན་བརྟགས་པའོ། །རང་གི་མཚན་ཉིད་མེད་ལ་ཀུན་ཏུ་རྟོག་པ་ཙམ་དུ་དམིགས་པས་ཀུན་བརྟགས་པ་ཞེས་བྱའོ། །ཞེས་སོ། །དེ་ལ་ཚིག་སྔ་མས་ནི་དམིགས་པ་དང་མཚན་མར་འཛིན་པ་དང་མངོན་པར་ཞེན་པ་སོགས་

[024B] །དབྱེ་བ་ནི། སྒྲོ་བཏགས་ཚུལ་གྱིས་དབྱེ་ན་འདི་ནི་གཟུགས་སོ་ཞེས་པ་ལྟ་བུ་ངོ་བོ་ལ་སྒྲོ་བཏགས་པ་དང། འདི་ནི་གཟུགས་ཀྱི་སྐྱེ་བའོ་ཞེས་པ་ལྟ་བུ་ཁྱད་པར་
ལ་སྒྲོ་བཏགས་པ་གཉིས་སོ། །ངོ་བོའི་སྒོ་ནས་དབྱེ་ན། རྣམ་གྲངས་ཀྱི་ཀུན་བརྟགས་དང། མཚན་ཉིད་ཡོངས་སུ་ཆད་པའི་ཀུན་བརྟགས་གཉིས། དང་པོ་ནི། ངོ་བོ་དང་ཁྱད་པར་གྱི་གཞིར་རང་མཚན་གྱིས་གྲུབ་པར་སྣང་ཡང་རང་གི་མཚན་ཉིད་ཀྱིས་མ་གྲུབ་པའི་ཀུན་རྫོབ་
འདུས་མ་བྱས་ཀྱི་ཆོས་རྣམས་སོ། །གཉིས་པ་ནི། བདག་གཉིས་ལྟ་བུ་ཡུལ་དུ་མ་གྲུབ་ཀྱང་རྟོག་པའི་དབང་གིས་ཡུལ་དུ་བཞག་པ་རྣམས་སོ། །ཀུན་བརྟགས་ཀྱི་དཔེ་ནི་དགོངས་འགྲེལ་ལས། འདི་ལྟ་སྟེ་དཔེར་ན་ནམ་མཁའི་མེ་ཏོག་ཇི་ལྟ་བ་དེ་ལྟ་བུར་མཚན་ཉིད་ངོ་
བོ་ཉིད་མེད་པ་ཉིད་བལྟ་བར་བྱའོ། །ཞེས་གསུངས་པ་སྟེ། ནམ་མཁའི་མེ་ཏོག་དང་འདྲ་བ་ནི་རྟོག་པས་བཏགས་པ་ཙམ་གྱི་དཔེ་ཡིན་གྱི་ཤེས་བྱ་ལ་མི་སྲིད་པའི་དཔེ་མ་ཡིན་ནོ། །གཉིས་པ་གཞན་དབང་ལ། རྒྱུ་རྐྱེན་ལས་བྱུང་བའི་དངོས་པོ་ནི་གཞན་དབང་གི་ངོ་བོ་
ཡིན་ལ། གཞན་གྱི་དབང་ཞེས་བརྗོད་པའི་རྒྱུ་མཚན་ནི་རང་རང་གི་བག་ཆགས་ཀྱི་ས་བོན་ལས་སྐྱེ་པའམ་རྒྱུ་རྐྱེན་ལས་སྐྱེས་པས་ན་གཞན་དབང་དང། སྐྱེས་ནས་ཀྱང་སྐད་ཅིག་ལས་ལྷག་པར་བདག་ཉིད་གནས་པའི་རང་དབང་མེད་པས་ན་གཞན་དབང་ཞེས་བྱ་སྟེ་
ཐེག་བསྡུས་ལས། ཇི་ལྟར་ན་གཞན་གྱི་དབང་ཡིན་ལ། ཅིའི་ཕྱིར་ན་གཞན་གྱི་དབང་ཞེས་བྱ་ཞེ་ན། རང་གི་བག་ཆགས་ཀྱི་ས་བོན་ལས་སྐྱེས་པ་ཡིན་པས་དེ་ལྟ་བས་ན་རྐྱེན་གྱི་གཞན་དབང་ཡིན་ནོ། །སྐྱེས་ནས་ཀྱང་སྐད་ཅིག་ལས་ལྷག་པར་བདག་ཉིད་

[025A]༄༅། །གནས་པར་མི་ནུས་པས་ན་གཞན་གྱི་དབང་ཞེས་བྱའོ། །ཞེས་སོ། །དེས་སྒྲ་བཤད་པ་ཡང་ཤེས་པར་བྱའོ། །དབྱེ་ན་དག་མ་དག་གི་གཞན་དབང་གཉིས། དང་པོ་ནི། འཕགས་པའི་མི་རྟོག་ཡེ་ཤེས་དང་དག་པའི་མཚན་དཔེ་སོགས་དང་
གཉིས་པ་ནི། མ་དག་པའི་སྣོད་ཀྱི་འཇིག་རྟེན་དང་དེའི་རྒྱུ་ལས་ཉོན་དང་ཟག་བཅས་ཀྱི་ཕུང་པོ་ལྔ་ལྟ་བུའོ། །དཔེ་ནི་དགོངས་འགྲེལ་ལས། འདི་ལྟ་སྟེ་དཔེར་ན་སྒྱུ་མ་བྱས་པ་ཇི་ལྟ་བ་དེ་ལྟ་བུར་ནི་སྐྱེ་བ་ངོ་བོ་ཉིད་མེད་པ་ཉིད་བལྟ་བར་བྱའོ། །ཞེས་པ་སྟེ། སྒྱུ་མ་
ལྟ་བུའི་དོན་ནི་རྡེའུ་ཤིང་བུ་ལ་སོགས་པ་སྒྱུ་མའི་སྔགས་ཀྱིས་བཏབ་པ་ན་རྟ་གླང་དུ་མ་གྲུབ་ཀྱང་རྟ་གླང་ལ་སོགས་པའི་གཟུགས་སུ་སྣང་བ་འབྱུང་བ་བཞིན་དུ་གཞན་དབང་གཟུང་འཛིན་རྒྱད་ཆད་དུ་མ་གྲུབ་ཀྱང་ཡང་དག་པ་མ་ཡིན་པའི་ཀུན་རྟོག་གི་དབང་གིས་གཟུང་
འཛིན་རྒྱང་ཆད་དུ་སྣང་བའོ། །འདི་ནི་མདོ་སྡེ་རྒྱན་ལས། ཇི་ལྟར་སྒྱུ་མ་དེ་བཞིན་དུ། །ཡང་དག་མ་ཡིན་ཀུན་རྟོག་ཡོད། །སྒྱུ་མའི་རྣམ་པ་ཇི་ལྟ་བར། །དེ་བཞིན་གཉིས་སུ་འཁྲུལ་པ་བརྗོད། །ཅེས་གསུངས་པ་ལྟར་ཏེ། སྒྱུ་མ་དང་འདྲ་བའི་འཆད་ཚུལ་གཞན་
ནི་འོག་ཏུ་འཆད་དོ། །གསུམ་པ་ཡོངས་གྲུབ་ནི། བདག་འཛིན་གཉིས་ཀྱིས་སྒྲོ་བཏགས་པ་ལྟར་དུ་གྲུབ་པས་སྟོངས་པའི་དེ་བཞིན་ཉིད་ནི་ཡོངས་གྲུབ་ཀྱི་ངོ་བོ་སྟེ། ཡང་ན་རྣམ་དག་ལམ་གྱི་དམིགས་པ་མཐར་ཐུག་ཏུ་གྱུར་པའི་དེ་བཞིན་ཉིད་དེ་ཡོངས་གྲུབ་ཀྱི་ངོ་
བོའོ། །ཡོངས་གྲུབ་ཅེས་བརྗོད་པའི་རྒྱུ་མཚན་ནི་རྣམ་པ་གཞན་དུ་མི་འགྱུར་བ་དང། རྣམ་དག་ལམ་གྱི་དམིགས་པ་ཡིན་པ་དང། དགེ་བའི་ཆོས་ཐམས་ཅད་ཀྱི་མཆོག་ཡིན་པས་ན་ཡོངས་གྲུབ་ཅེས་བྱ་སྟེ། ཐེག་བསྡུས་ལས། ཇི་ལྟར་ན་ཡོངས་སུ་གྲུབ་པ་

[025B] ཅིའི་ཕྱིར་ན་ཡོངས་སུ་གྲུབ་པ་ཞེས་བྱ་ཞེན། གཞན་དུ་མི་འགྱུར་བའི་ཕྱིར་ཡོངས་སུ་གྲུབ་པའོ། །རྣམ་པར་དག་པའི་དམིགས་པ་ཡིན་པ་དང། དགེ་བའི་ཆོས་ཐམས་ཅད་ཀྱི་མཆོག་ཡིན་པའི་ཕྱིར་མཆོག་གི་དོན་གྱིས་ཡོངས་སུ་གྲུབ་པ་ཞེས་བྱའོ། །
ཞེས་གསུངས་སོ། །དབྱེ་བ་ནི། གང་ཟག་གི་བདག་མེད་དང་ཆོས་ཀྱི་བདག་མེད་ཀྱི་དབང་དུ་བྱས་པའི་ཡོངས་གྲུབ་གཉིས་ཡོད་དེ། དབུས་མཐའ་ལས། རྣམ་དག་སྤྱོད་ཡུལ་རྣམ་གཉིས་ཏེ། ཞེས་པ་དང། དེའི་འགྲེལ་བར། རྣམ་པར་རྟོག་པའི་དེ་ཁོ་ན་ཉིད་
རྣམ་པ་གཉིས་ཏེ། ཉོན་མོངས་པའི་སྒྲིབ་པ་རྣམ་པར་དག་པའི་ཡེ་ཤེས་ཀྱི་སྤྱོད་ཡུལ་དང། ཤེས་བྱའི་སྒྲིབ་པ་རྣམ་པར་དག་པའི་ཡེ་ཤེས་ཀྱི་སྤྱོད་ཡུལ་ལོ། །ཞེས་གསུངས་པ་དང། རྗེ་བདག་ཉིད་ཆེན་པོས་ཀྱང། ཕུང་པོའི་གཞན་དབང་གང་ཟག་གི་བདག་
གི་ཀུན་བརྟགས་ཀྱིས་སྟོངས་པ་གང་ཟག་གི་བདག་མེད་ཀྱི་ཡོངས་གྲུབ་ཏུ་འཇོག་པའི་ངོ་བོ་ཉིད་གསུམ་གྱི་རྣམ་གཞག་དེ་ཙམ་ཞིག་ཐེག་དམན་གྱི་མདོའི་དོན་དུ་གོ་ནུས་ལ། ཞེས་གསུངས་སོ། །དཔེ་ནི། དགོངས་འགྲེལ་ལས། དོན་དམ་ཡང་དག་འཕགས། དེ་
ལ་འདི་ལྟ་སྟེ། དཔེར་ན་ནམ་མཁའ་ནི་གཟུགས་ཀྱི་ངོ་བོ་ཉིད་མེད་པ་ཙམ་གྱིས་རབ་ཏུ་ཕྱེ་བ་དང་ཐམས་ཅད་དུ་སོང་བ་ཇི་ལྟ་བ་དེ་ལྟ་བུར་ནི་དོན་དམ་པ་ངོ་བོ་ཉིད་མེད་པ་དེ་ལས་ཆོས་བདག་མེད་པས་རབ་ཏུ་ཕྱེ་བ་དང་ཐམས་ཅད་དུ་སོང་བ་ཞིག་བལྟ་བར་བྱས་ཏེ། ཞེས་སོ། །
འདིས་ནི་འགྱུར་མེད་ཡོངས་གྲུབ་དེ་ཉིད་དགག་བྱ་བཅད་ཙམ་གྱི་མེད་དགག་ཡིན་པ་དང་ཤེས་བྱ་ཐམས་ཅད་ལ་ཁྱབ་པའི་དཔེར་ནམ་མཁའ་ཐོགས་རེག་བཀག་ཙམ་ཡིན་པ་དང་ཐམས་ཅད་དུ་སོང་བ་གཉིས་བསྟན་པ་ཡིན་ནོ། །གསུམ་པ་ཞར་བྱུང་གཞན་བཤད་

[026A]༄༅། །པ་ལ། རྫས་བཏགས་ཀྱི་ཁྱད་པར་དང། རྣམ་གཞག་གཞན་རྒྱས་པར་མ་བཤད་པའི་རྒྱུ་མཚན་ནོ། །དང་པོ་ལ་གཉིས། དངོས་དང། དེ་ལ་དོགས་པ་གཅོད་པའོ། །དང་པོ་ནི། སྤྱིར་རྫས་བཏགས་ཀྱི་ཐ་སྙད་གཞུང་ཆེན་མོ་རྣམས་
ལས་བྱུང་བ་ནི་མང་དུ་ཡོད་དོ། སྤྱིར་ཡོད་པ་ཙམ་ལ་རྫས་ཡོད་དུ་བྱ་བ་ནི་གང་ཅི་ཡང་རུང་སྟེ་ཡོད་ན་ནི་ཐམས་ཅད་རྫས་སུ་ཡོད་པ་ཁོ་ནའོ་ཞེས་པ་ལྟ་བུ་སྟེ་འདིའི་བཟློག་ཕྱོགས་ཀྱི་བཏགས་ཡོད་ནི་བདག་གཉིས་ལྟ་བུ་ཀུན་རྟོག་གིས་ཡོད་པར་བཟུང་ཡང་ཡོང་བ་
མིན་པ་རྣམས་སོ། །དོན་བེད་ནུས་པའི་རྫས་ཡོད་ནི་དངོས་པོ་རྣམས་ཏེ། འདིའི་བཟློག་ཕྱོགས་ཀྱི་བཏགས་ཡོད་ནི་སྤྱི་མཚན་རྣམས་སོ། །བརྟན་པ་མི་འགྱུར་བའི་རྫས་ཡོད་ནི་འདུས་མ་བྱས་ཀྱི་ནམ་མཁའ་དང་སོ་སོར་བརྟགས་འགོག་དང་སོ་སོར་བརྟགས་
པ་མ་ཡིན་པའི་འགོག་པ་རྣམས་ཏེ། འདིའི་བཟློག་ཕྱོགས་ཀྱི་བཏགས་ཡོད་ནི་མི་རྟག་པ་རྣམས་སོ། །རང་རྐྱ་ཐུབ་པའི་རྫས་ཡོད་ནི་དབང་ཤེས་ཀྱི་གཟུང་བྱར་གྱུར་པའི་གཟུགས་དང་ཚུགས་ཐུབ་ཀྱི་ཤེས་པ་རྣམས་སོ། །འདིའི་བཟློག་ཕྱོགས་ཀྱི་བཏགས་ཡོད་ནི་
ལྡན་མིན་འདུ་བྱེད་དང་ཀུན་བརྟགས་ཀྱི་ཆོས་རྣམས་སོ། །དེ་ལྟར་ན་ཕྱི་མ་འདི་ནི་རྫས་བཏགས་མཚན་ཉིད་པ་དང་སྔ་མའི་རྫས་ཡོད་རྣམས་ནི་རྣམ་གྲངས་ཀྱི་རྫས་ཡོད་དོ། །ཕྱི་མའི་རྫས་ཡོད་ཀྱི་དོན་ནི། ཆོས་གང་ཞིག་རང་ཉིད་བློ་ཡུལ་དུ་འཆར་བ་རང་ལས་གཞན་
པའི་ཆོས་ཀྱི་རྣམ་པ་བྲོ་ཡུལ་དུ་འཆར་པ་ལ་ལྟོས་མི་དགོས་པར་རང་དབང་དུ་འཆར་བའི་ཚུགས་ཐུབ་བོ། །བཏགས་པར་ཡོད་པའི་དོན་ནི། ཆོས་གང་ཞིག་རང་ཉིད་བློ་ཡུལ་དུ་འཆར་བ་རང་ལས་གཞན་པའི་ཆོས་ཀྱི་རྣམ་པ་བློ་ཡུལ་དུ་འཆར་བ་ལ་ངེས་པར་

[026B] །དེ་དག་ཀྱང་རིམ་པ་ལྟར་བསྡུ་བ་ལས། གང་ཅི་ཡང་རུང་སྟེ་དེ་ལས་གཞན་བ་དག་ལ་མི་ལྟོས་ཤིང། དེ་ལས་གཞན་པ་དག་ལ་མི་བརྟེན་པར་རང་གི་མཚན་ཉིད་འདོགས་པར་བྱེད་པ་དེ་ནི་མདོར་ན་རྫས་སུ་ཡོད་པ་ཡིན་པར་རིག་པར་བྱའོ། །གང་ཅི་ཡང་
རུང་སྟེ་དེ་ལས་གཞན་པ་དག་ལ་བལྟོས་ཤིང། དེ་ལས་གཞན་པ་དག་ལ་བརྟེན་ནས་རང་གི་མཚན་ཉིད་འདོགས་པར་བྱེད་པ་དེ་ནི་མདོར་ན་བཏགས་པའི་ཡོད་པ་ཡིན་པར་རིག་པར་བྱའི་རྫས་སུ་ཡོད་པ་ནི་མ་ཡིན་ཏེ། ཞེས་གསུངས་པ་ལྟར་རོ། །གཉིས་པ་ནི། འདིའི་
རང་རྐྱ་ཐུབ་པའི་རྫས་ཡོད་དང་གང་ཟག་གི་བདག་མེད་ཀྱི་སྐབས་ཀྱི་རང་རྐྱ་ཐུབ་པའི་རྫས་ཡོད་གཉིས་དོན་མི་གཅིག་སྟེ། འདི་ལ་ནི་རང་གི་ངོ་བོ་བློ་ཡུལ་དུ་འཆར་བ་ཆོས་གཞན་གཟུང་བ་ལ་ལྟོས་མི་དགོས་པར་རང་དབང་དུ་འཆར་བ་ཙམ་ལ་བྱེད་ཅིང། ཅིག་ཤོས་
ནི་དབང་བསྒྱུར་བྱའི་ཕུང་པོ་རྣམས་ལ་མ་ལྟོས་པར་དེ་དག་ལ་དབང་སྒྱུར་བྱེད་རྗེ་བོ་ལྟ་བུར་རང་རྐྱ་བར་གྲུབ་པ་ཞིག་དགོས་པའི་ཕྱིར་ཞེས་མཁས་པ་དག་གསུང་ངོ། །གང་ཟག་གི་བདག་འགོག་པའི་རིགས་པ་ལ་བརྟེན་ནས་གང་ཟག་རྫས་སུ་ཡོང་པ་བཀག་པ་ན་གང་ཟག་བཏགས་
ཡོད་དུ་ངེས་པར་འགྱུར་བ་དང། དེའི་ཚེ་བཏགས་ཡོད་དུ་ངེས་ཚུལ་ཡང་དེ་འདྲའི་རང་རྐྱ་བར་མེད་པར་རིགས་པས་བསྒྲུབས་པའི་ཤུགས་ཀྱིས་གང་ཟག་ནི་ཚོགས་པ་དང་རྒྱུན་ལ་བཏགས་པ་ཙམ་དུ་རྟོགས་པར་འགྱུར་རོ། །དེ་ལྟ་བུའི་གང་ཟག་བཏགས་པ་ཙམ་ཡིན་ལུགས་
ཀྱང་གདགས་གཞི་ཕུང་པོ་དང་སྒྲ་རྟོག་སོགས་ལ་མ་ལྟོས་པར་གང་ཟག་གི་རང་ལྡོག་བློ་ཡུལ་དུ་འཆར་མི་ནུས་ཤིང། དེ་དག་ཤར་བ་ལ་བརྟེན་ནས་གང་ཟག་གི་རང་ལྡོག་བློ་ཡུལ་དུ་འཆར་དགོས་པ་ཉིད་གང་ཟག་བཏགས་པར་ཡོད་པའི་དོན་དུ་སོང་བས་གང་ཟག་བཏགས་

[027A]༄༅། །ཡོད་ཡིན་པའི་དོན་ནི་སྐབས་འདིའི་བཏགས་ཡོད་དང་དོན་གཅིག་ཏུ་ཡོད་དོ། །རྒྱུ་མཚན་དེའི་ཕྱིར་འགོག་རྒྱུའི་གང་ཟག་རྫས་ཡོད་ཀྱང་བཏགས་ཡོད་དེའི་བཟློག་ཕྱོགས་སུ་གྱུར་པའི་རྫས་ཡོད་ལ་བྱ་དགོས་པ་ནི་མཐའ་གཞན་འགོག་
པའི་རིགས་པས་གྲུབ་པས་འདིའི་རྫས་ཡོད་དང་གནད་གཅིག་གོ་འདིའི་བཏགས་ཡོད་ཀྱི་མཚན་གཞིར་གང་ཟག་བཤད་པ་དང། བསྡུ་བ་ལས་ཕུང་པོ་ལ་བརྟེན་ནས་བདག་གམ་སེམས་ཅན་དུ་བཏགས་པ་སྐབས་འདིའི་བཏགས་ཡོད་ཀྱི་དཔེར་གསུངས་པ་དང་
རྣམ་བཤད་དགོངས་པ་རབ་གསལ་ལས། དེ་ཡང་ལུགས་དེ་དག་གིས་ཉན་རང་གིས་གང་ཟག་རྫས་ཡོད་དུ་མེད་པར་རྟོགས་པར་འདོད་ཀྱང་རྣམ་ཤེས་གཉིས་པོ་རྫས་ཡོད་དུ་མེད་པར་རྟོགས་པར་མི་འདོད་པས་གང་ཟག་རང་རྐྱ་ཐུབ་པའི་རྫས་སུ་མེད་པར་སྨྲ་བ་ནི་གང་
ཟག་གི་རང་གི་ལྡོག་པ་ནས་འདོད་པ་ཡིན་གྱི་གང་ཟག་གི་མཚན་གཞི་རྣམ་ཤེས་ལ་དེ་ལྟར་འདོད་པ་མིན་ནོ་ཞེས་གསུངས་པ་རྣམས་གུང་བསྒྲིགས་ན་སྐབས་འདིའི་རྫས་ཡོད་དང་གང་ཟག་རང་རྐྱ་ཐུབ་པའི་རྫས་ཡོད་གཉིས་དོན་གཅིག་པར་སྣང་ངོ། །གཞན་དུ་ན་
ལུང་ཕྱི་མས་དེ་གཉིས་ཀྱི་རྫས་ཡོད་ཀྱི་ཁྱད་པར་མི་འདྲ་ཚུལ་གསུང་བར་རིགས་ཀྱི་རྣམ་ཤེས་དང་གང་ཟག་གཉིས་ལ་རྫས་ཡོད་འདོད་མི་འདོད་ཀྱི་ཁྱད་པར་འབྱེད་པ་ཙམ་ཞིག་གསུང་བར་མི་རིགས་སོ། །རྗེ་བདག་ཉིད་ཆེན་པོས། །གང་ཟག་ཙམ་དགག་པར་བྱ་བ་མ་
ཡིན་ན་ཁྱད་པར་གང་དང་བཅས་པ་ཡིན་སྙམ་ན་མདོ་སྡེ་མང་པོར་གང་ཟག་བདེན་པར་འགོག་ཅེས་པ་དང། གཞི་བསྡུ་བར་དོན་དམ་པ་དང། རྣམ་པར་གཏན་ལ་དབབ་པ་བསྡུ་བ་དང། མདོ་རྒྱན་དང་མཛོད་འགྲེལ་རྣམས་སུ་རྫས་ཡོད་འགོག་ཅེས་པ་ཀུན་དོན་

[027B] ཆོས་གང་ཞིག་བློ་ཡུལ་དུ་འཆར་བ་རང་དང་མཚན་ཉིད་མི་མཐུན་བའི་གཞི་གཞན་གྱི་རྣམ་པ་ཤར་བ་ལ་ངེས་པར་བལྟོས་པ་ནི་བཏགས་པར་ཡོད་པ་དང། དེ་ལྟ་བུ་ལ་མི་ལྟོས་པར་རང་དབང་དུ་འཆར་བ་ནི་རྫས་སུ་ཡོད་པ་ཞེས་
བྱའོ་ཞེས་གང་ཟག་གི་བདག་འགོག་པའི་རིགས་པའི་སྐབས་སུ་རང་རྐྱ་ཐུབ་པའི་རྫས་ཡོད་ངོས་འཛིན་ལུགས་བསྡུ་བ་ལས་འབྱུང་བ་ཇི་ལྟ་བ་བཞིན་གསུངས་འདུག་གོ་དེར་མ་ཟད་མུ་སྟེགས་པས་བདག་རྫས་ཡོད་སྒྲུབ་པའི་རིགས་པ་འགོག་ཆུལ་སྡེ་བདུན་ལས་བཤད་
པའི་རིགས་པའི་འགྲོས་ཀྱིས་ཀྱང་ཤེས་པར་ནུས་མོད་འདིར་མ་སྤྲོས་སོ། །དེ་ན་འདི་དཔྱད་པར་བྱ་སྟེ། བསྡུ་བ་ལས་གང་ཅི་ཡང་རུང་སྟེ་ཞེས་སོགས་ཀྱིས་བཤད་པའི་རྫས་ཡོད་འདི་རང་རྐྱ་ཐུབ་པའི་རྫས་ཡོད་དང་དོན་མི་གཅིག་པར་སྨྲ་བ་རྣམས་ཀྱི་དོགས་པའི་གཞི་ནི་
དེ་གཉིས་དོན་གཅིག་པར་འདོད་ན་རྣམ་ཤེས་རང་རྐྱ་ཐུབ་པའི་རྫས་ཡོད་དུ་འགྱུར་ལ། དེ་ལྟ་ན་ཡོད་ན་གང་ཟག་གི་བདག་མེད་ཡིན་པའི་ཁྱབ་པ་དང་འགལ་བར་འགྱུར་རོ་སྙམ་པ་འདི་ཁོ་ན་ཡིན་པར་འདུག་པས། དེ་ལ་འདི་འདྲི་བར་བྱ་སྟེ། ཡོད་ན་གང་ཟག་གི་བདག་
མེད་ཡིན་པས་ཁྱབ་པའི་དོན་ཅི་ཞིག་ཡིན། གང་ཟག་གི་བདག་མེད་རྟོགས་པའི་རྣལ་འབྱོར་པས་ཆོས་ཐམས་ཅད་གང་ཟག་གི་བདག་མེད་དུ་སྒོམ་ཚུལ་ཇི་ལྟར་ཡིན། སྟོན་པས་ཆོས་ཐམས་ཅད་བདག་མེད་དོ་ཞེས་གསུངས་པའི་ལུང་གི་དོན་ཡང་ཇི་ལྟར་བྱེད་བརྗོད་པར་
གྱིས་ཤིག་དེ་ལ་ཁོ་ན་རེ། ཡོད་ན་ནི་གང་ཟག་གི་བདག་མེད་པས་ཁྱབ་སྟེ། གང་ཟག་གི་བདག་ནི་རྣམ་པ་ཐམས་ཅད་དུ་འཐད་པས་མ་གྲུབ་པའི་ཕྱིར། དཔེར་ན་མོ་གཤམ་གྱི་བུ་ཚད་མས་མ་གྲུབ་པའི་རྒྱུ་མཚན་གྱིས། ཡོད་ན་མོ་གཤམ་གྱི་བུ་མེད་དགོས་པ་

[028A]༄༅། །བཞིན། དེས་ན་གང་ཟག་གི་བདག་མེད་པར་རྟོགས་པའི་རྣལ་འབྱོར་པས་ཆོས་ཐམས་ཅད་ཀྱང་རང་རྐྱ་ཐུབ་པའི་རྫས་སུ་ཡོད་པས་སྟོངས་པར་རྟོགས་པ་དང། བཅོམ་ལྡན་འདས་ཀྱིས་ཀྱང་དེ་ལ་དགོངས་ནས་ཆོས་ཐམས་ཅད་བདག་མེད་དོ་
ཞེས་གསུངས་སོ། །ཞེས་ཟེར་ན་བརྗོད་པར་བྱ་སྟེ། གང་ཟག་གི་བདག་ནི་རི་བོང་གི་རྭ་ལྟར་མེད་པར་སྨྲ་བ་ནི་ཤིན་ཏུ་ལེགས་པར་སྨྲས་པ་ལགས་མོད། ཆོས་ཐམས་ཅད་བདག་གིས་སྟོངས་པའི་ཚུལ་སྨྲས་པ་ལ་ད་དུང་འདྲི་བར་བྱ་སྟེ། གང་ཟག་གི་བདག་གིས་
སྟོང་ཚུལ་འདི་ནི་གོང་དུ་བཤད་པ་ལྟར་གང་ཟག་རྫས་སུ་སྨྲ་བའི་སྡེ་ལྔ་མ་གཏོགས་པའི་རང་སྡེ་བྱེ་བྲག་སྨྲ་བ་ནས་དབུ་མ་རང་རྒྱུད་པའི་བར་ཐམས་ཅད་ཀྱིས་གང་ཟག་གི་བདག་མེད་ཕྲ་མོར་བཞེད་པར་འདུག་པས། དེ་ལ་རེ་ཞིག་དབུ་མ་པའི་དབང་དུ་བྱས་ནས་མི་
སྨྲ་ཡི༑ ༑དོན་སྨྲ་གཉིས་ཀྱིས་འདོད་པའི་རྡུལ་ཆ་མེད་དང་རྣམ་རིག་པས་འདོད་པའི་གཟུང་འཛིན་གྱི་གཉིས་སྣང་དང་བྲལ་བའི་རང་རིག་དང་དུས་མཐའི་སྐད་ཅིག་མར་གྱུར་པའི་ཤེས་པ་རྣམས་རང་རྐྱ་ཐུབ་པའི་རྫས་ཡོད་ཀྱིས་སྟོངས་པར་གཏན་ལ་འབེབས་ཚུལ་
ཇི་ལྟར་བྱེད། ཅི་སྟེ་གཅིག་དུ་བྲལ་གྱི་གཏན་ཚིགས་ཀྱིས་བྱེད་དོ་ཞེ་ན། དེ་ལ་གཏན་ཚིགས་འགོད་ཚུལ་ཇི་ལྟར་བྱེད། རྡུལ་ཆ་མེད་ཆོས་ཅན། རང་རྐྱ་བར་མེད་དེ། བདེན་པའི་གཅིག་དང་དུ་མ་གང་རུང་དང་བྲལ་བའི་ཕྱིར་ཟེར་རམ། རང་གི་ཆ་དང་གཅིག་
དང་དུ་མ་གང་རུང་དང་བྲལ་བའི་ཕྱིར་ཟེར་རམ། རིགས་པ་རྩོམ་བྱེད་ཀྱི་རྡུལ་ཕྲ་རབ་གཉིས་པ་དང་གཅིག་དང་དུ་མར་མེད་པའི་ཕྱིར་ཟེར་རམ། རགས་པ་དང་དེ་ལྟར་མ་གྲུབ་པའི་ཕྱིར་ཟེར། དེ་དག་གང་འགོད་ཀྱང་ཕྱོགས་ཀྱི་ཆོས་དང་རྗེས་སུ་འགྲོ་ལྡོག་གི་ཁྱབ་པ་མཐུན་

[028B]དེ་བཞིན་དུ་རྣམ་རིག་པའི་ལུགས་ཀྱི་རང་རིག་སོགས་ལའང་སྦྱར་བར་བྱའོ། །གཞན་ཡང་ཀ་བ་དང་བུམ་པ་སོགས་རང་རྐྱ་ཐུབ་པའི་རྫས་ཡོད་ཀྱིས་སྟོངས་པ་ལ་གང་ཟག་གི་བདག་མེད་ཀྱི་ཐ་སྙད་བྱེད་པའི་དོན་ཅི་ཡིན་
དེ་ལ་གང་ཟག་གི་བདག་མེད་པའི་ཕྱིར་རོ་ཟེར་ན། མེད་པར་མཚུངས་པ་ལ་སྟོན་པས་ཆོས་ཐམས་ཅད་བདག་མེད་དོ་ཞེས་གསུངས་ཀྱི་ཆོས་ཐམས་ཅད་རི་བོང་གི་རྭ་མེད་དོ་ཞེས་ཅིའི་ཕྱིར་མ་གསུངས། ལོག་རྟོག་ལྡོག་པའི་དགོས་པ་ཡོད་པའི་ཕྱིར་རོ་ཟེར་ན་
བུམ་པ་གང་ཟག་གི་བདག་ཏུ་འཛིན་པའི་ལོག་རྟོག་དེ་ཇི་ལྟ་བུ་ཞིག་ཡིན། རང་རྐྱ་ཐུབ་པའི་རྫས་ཡོད་དུ་བཟུང་བའི་ཕྱིར་རོ་ཟེར་ན། དེ་ཡང་ཇི་ལྟར་དུ་བཟུང་བ་སྨྲོས་ཤིག་གཞན་ཡང་རང་སྡེ་དེ་དག་གིས་ཉན་ཐོས་འཕགས་པ་ལ་གང་ཟག་གི་བདག་མེད་སྒོམ་
ཚུལ་འདི་ལས་ལྷག་པ་སྒོམ་རྒྱུ་མེད་པར་འདོད་ཅིང། ལམ་འདིས་ཉོན་སྒྲིབ་རྩད་ནས་འབྱིན་པར་འདོད་ན། འཕགས་པ་དེ་དག་གིས་མཉམ་གཞག་དང་རྗེས་ཐོབ་ཏུ་བདག་མེད་སྒོམ་ཚུལ་ཇི་ལྟར་བྱེད། གང་ཟག་རང་རྐྱ་བ་ཆོས་ཅན། བདེན་པར་མེད་དེ། ཕུང་
པོ་དང་བདེན་པའི་གཅིག་དང་དུ་མ་གང་རུང་དུ་མ་གྲུབ་པའི་ཕྱིར། ཞེས་པའི་ཚིག་གསུམ་པོ་འདི་ཙམ་ཞིག་ཡིན་ནམ། རིགས་པའི་རྣམ་གྲངས་མང་པོ་ཞིག་གིས་གཏན་ལ་འབེབས་པ་ཡིན། རྗེས་ཐོབ་ཏུ་འང་གང་ཟག་གི་བདག་མེད་ངེས་ཡིན་པས་གཞི་
གྲུབ་ན་གང་ཟག་གི་བདག་མེད་ཡིན་པས་ཁྱབ་བོ། །ཞེས་པའི་མུ་ཐུག་འདི་ག་བསྒོམ་པ་ཡིན་ནམ། ཆོས་ཐམས་ཅད་བདག་མེད་དུ་བལྟ་ཚུལ་ཁྱད་པར་བ་ཞིག་བྱེད་སྨྲོས་ཤིག་འདི་ཉིད་མཉམ་གཞག་དང་རྗེས་ཐོབ་ཏུ་བསྒོམས་པས་ཉོན་མོངས་པའི་སྒྲིབ་

[029A]༄༅། །པའི་གཉེན་པོ་བྱེད་ལུགས་ཇི་ལྟར་ཡིན་པའང་བརྗོད་པར་གྱིས་ཤིག་དཔལ་ཆོས་ཀྱི་གྲགས་པས་སྡུག་བསྔལ་གྱི་བདེན་པའི་རྣམ་པ་གཞན་བསྒོམ་པ་རྣམས་བདག་མེད་པའི་རྣམ་པ་སྤྱོད་བྱེད་ཀྱི་ཐབས་སུ་གསུངས་འདུག་པས་དེར་འགྱུར་
ཚུལ་ཡང་ཇི་ལྟར་ཡིན། འདི་དག་ལེགས་པར་མ་གོ་ན་ནི་ཐམས་ཅད་མཁྱེན་པའི་ལམ་ལྟ་ཞོག་གི་ཐར་པ་ཙམ་ཡང་འཐོབ་པའི་ཐབས་ཤེས་པའི་གནས་མེད་ལ། ནང་པ་སངས་རྒྱས་པའི་ཁྱད་ཆོས་ཕྱག་རྒྱ་བཞིའི་དོན་ཙམ་ལ་ཡང་ངེས་ཤེས་སྐྱེ་བའི་སྐབས་
མེད་ན་ཚེས་ཤིན་ཏུ་ཟབ་པའི་དབུ་མ་ཐལ་འགྱུར་བའི་ལྟ་བ་ཤེས་པའི་གོ་སྐབས་ག་ལ་ཡོད། འདི་དག་ལེགས་པར་ཁོང་དུ་མ་ཆུད་པའི་དབང་གིས་མཁས་པར་གྲགས་པ་ལོ་ཙྪ་བ་ཤེས་རབ་རིན་ཆེན་གྱིས་ཀྱང། རྫས་ཡོད་བདག་སྨྲ་གནས་མ་བུར་དེས་དང་
རྣམ་ཤེས་བདག་སྨྲའི་དབུ་སེམས་ཡོད་པ་འགལ། ཞེས་དང། གོ་བོ་བསོད་ནམས་སེང་གེ་དང་པཎ་ཆེན་ཤཱཀྱ་མཆོག་ལྡན་གྱིས་ཀྱང་རྗེ་ཐམས་ཅད་མཁྱེན་པ་འགོག་པའི་ལུགས་སུ་བྱས་ནས་ལྟག་ཆོད་མང་དུ་བྲིས་གདའ་མོད། ཁོ་བོ་ནི་དེ་དག་ལ་དོ་
གལ་ཆུང་པས་དེ་དག་འགོག་པའི་ངལ་བ་འདིར་མི་བྱ་ཡི་རང་རེ་རྗེ་བདག་ཉིད་ཆེན་པོའི་བསྟན་པ་སྐྱོན་མེད་པ་ལ་ཞུགས་ཤིང་བཀའ་དྲིན་འཁོར་མཐའ་མེད་པའི་རྗེ་རིན་པོ་ཆེ་དེ་ཉིད་ཀྱི་དགོངས་པ་འཚོལ་བ་ལྷུར་ལེན་པའི་གང་ཟག་རྣམས་ཀྱིས་ནི། སྤྱིར་རྗེ་ཡབ་སྲས་
ཀྱི་དགོངས་པ་ལྟར་ཚིག་སྤྱི་ཙམ་དུ་མ་ལུས་པའི་ཐོས་བསམ་དང་གཞུང་ལུགས་གདམས་པར་ཤར་བའི་ཉམས་ལེན་དང་ཐབས་ཤེས་ཟུང་དུ་འབྲེལ་བའི་སྤྱོད་པ་མ་ནོར་བ་ཞིག་དགོས་པར་སྣང་ཞིང། དེ་ལ་ཡང་གནས་འདི་དག་གལ་ཆེ་བར་མཐོང་ནས་གོང་

[029B] གང་དང་ཡང་མི་མཐུན་པའི་རང་ལུགས་ཟུར་པ་ཞིག་གི་རྣམ་གཞག་བྱེད་སྙམ་པ་དང། དེ་ལ་བརྟེན་ནས་གཞན་ལས་ཁྱད་ཐོན་པ་ཞིག་ཨེ་ཡོང་སྙམ་པའི་རེ་བས་ཀུན་ནས་བསླང་བ་མི་ལེགས་
སོ༑ ༑འོ་ན་ཁྱོད་རང་གི་ལུགས་ལ་ཇི་ལྟར་ཡིན་བརྗོད་པར་གྱིས་ཤིག་ཅེ་ན། སྤྱིར་འདི་དག་ཤེས་པ་ལ་བདག་འཛིན་ལྷན་སྐྱེས་ཀྱིས་ཇི་ལྟར་བཟུང་བའི་ཚུལ་དང་ཀུན་བརྟགས་ཀྱིས་ཇི་ལྟར་སྒྲོ་བཏགས་པའི་ཚུལ་དང་དེ་གཉིས་ལས་ཀྱང་སྔ་མ་གཙོ་བོ་ཡིན་པ་དང་
ཕྱི་མ་འགོག་པའི་རིགས་པ་རྣམས་སྔ་མ་འགོག་པའི་ཡན་ལག་ཏུ་འགྱུར་ཚུལ་དང། བདག་མེད་གཏན་ལ་འབེབས་པའི་དུས་སུ་ཡང་གཅིག་དུ་བྲལ་གྱི་སྦྱོར་བའི་ཚིག་གསུམ་པོ་དེ་ཙམ་མ་ཡིན་པའི་རིགས་པ་རྒྱ་བསྐྱེད་ནས་བསྒོམ་པའི་ཚུལ་དང། རིགས་པ་དེ་
དག་གི་གནད་འགག་ཀྱང་གཅིག་དུ་བྲལ་གྱི་གཏན་ཚིགས་ཉིད་ལ་འདུ་ཚུལ་དང། རྗེས་ཐོབ་ཀྱི་གནས་སྐབས་སུའང་སྤྱིར་ཆོས་ཐམས་ཅད་དང་ཁྱད་པར་རང་རྒྱུད་ཀྱིས་བསྡུས་པའི་ཕུང་ཁམས་སྐྱེ་མཆེད་ཀྱི་སྟེང་གི་བདག་མེད་པའི་རྣམ་པ་ལ་བློ་གོམས་པར་བྱེད་ཚུལ་
དང༑ དེ་དག་ལ་བརྟེན་ནས་སྒྲིབ་པ་རིམ་གྱིས་སྦྱོང་ཚུལ་སོགས་ཀྱི་རྣམ་གཞག་རྣམས། ཁོ་འདི་ཟེར་ན་ང་འདི་ཟེར་གྱི་གཤགས་འགྱེད་པ་ཙམ་གྱི་ཕྱིར་མ་ཡིན་པར་བློ་ཁ་ནང་དུ་ཕྱོགས་ནས་གཏན་ལ་འབེབས་པའི་རྣམ་གཞག་རྣམས་ལེགས་པར་ཤེས་དགོས་ཏེ་
ཐེག་དམན་དུ་མ་ཟད་ཐེག་ཆེན་པ་རྣམས་ཀྱིས་ཀྱང་ཚོགས་སྦྱོར་གྱི་གནས་སྐབས་སུ་གཞི་ཤེས་ཀྱི་རྣམ་པ་གཙོ་བོར་བསྒོམ་དགོས་པར་རྒྱན་འགྲེལ་པ་དང་བཅས་པ་ནས་བཤད་པའི་ཕྱིར་དང། བདག་མེད་རགས་པ་རྟོགས་པ་ཉིད་བདག་མེད་ཕྲ་མོ་རྟོགས་པའི་ཐབས་

[030A]༄༅། །ཀྱི་མཆོག་ཡིན་པའི་ཕྱིར་རོ། །འོན་ཀྱང་དེ་དག་གི་རྣམ་གཞག་རྒྱས་པར་ནི་ཤིང་རྟ་ཆེན་པོ་རྣམས་དང་རྗེ་ཡབ་སྲས་ཀྱི་གསུང་རབ་ལ་བརྟེན་ནས་ཁོ་བོ་ཅག་གིས་བཤད་པར་སྤོབས་མོད་ཀྱི་འདིར་ནི་ཚིག་གི་ཚོགས་ཧ་ཅང་མེད་པར་
འགྱུར་པ་དང། སྐབས་སུ་མ་བབས་པས་སྤྲོ་བར་མི་བྱེད་ལ་སྐབས་སུ་བབས་པའི་རྣམ་གཞག་མདོར་བསྡུས་ཤིག་བརྗོད་པར་བྱའོ། །དེ་ལ་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་ཚུལ་ནི་ང་ཞེས་འཛིན་པའི་གཞིའི་བདག་འདི་རང་ལས་གཞན་ཕུང་
པོ་རྣམས་ལ་རག་མ་ལས་ཤིང་མ་བརྟེན་པའི་ཚུལ་གྱིས་དེ་དག་ལ་དབང་སྒྱུར་བྱེད་ལྟ་བུའི་རང་རྐྱ་བར་འཛིན་པ་སྟེ། དེ་ལ་དགོངས་ནས་རྗེ་ཡབ་སྲས་ཀྱིས་རྗེ་ཁོལ་ལྟར་འཛིན་པ་ཞེས་ཀྱང་གསུངས་སོ། །དེས་ན་སྤྱིར་གདགས་གཞི་ཕུང་པོ་བཟུང་བ་ལ་མ་
བརྟན་པར་གང་ཟག་འཛིན་མི་ནུས་པ་ཡིན་ཀྱང་བདག་ཏུ་འཛིན་པས་རྒྱུད་བསླད་པ་རྣམས་ཀྱིས་ནི་དེ་ལྟར་མི་ཤེས་པར་བདག་བཟུང་བ་ལ་བརྟེན་ནས་ཕུང་པོ་འཛིན་དགོས་པ་ལྟ་བུ་ཞིག་འཆར་ཏེ། །ངའི་གཟུགས་ངའི་ཚོར་བ་ཞེས་སོགས་ཕུང་པོ་རྣམས་བདག་དེའི་
དབང་བྱར་འཛིན་པའི་ཕྱིར་དང། བདག་ཡོད་པ་ལ་བརྟེན་ནས་ངའི་ །དེས་ན་བདག་རྫས་སུ་ཡོད་པའི་འཛིན་ཚུལ་ནི་རང་ལས་གཞན་པ་དག་ལ་མི་ལྟོས་ཤིང། རང་ལས་གཞན་པ་དག་ལ་མི་
བརྟེན་པར་རང་གི་མཚན་ཉིད་འདོགས་པར་བྱེད་པའི་རྫས་ཡོང་དུ་འཛིན་ཚུལ་ཁོ་ན་ཡིན་ཞིང་རྒྱུ་མཚན་དེའི་ཕྱིར་གོང་དུ་དྲངས་པ་ལྟར་རྗེ་བདག་ཉིད་ཆེན་པོས་བསྡུ་བ་ལས་བཤད་པའི་རྫས་ཡོད་དང་སྐབས་འདིའི་རྫས་ཡོད་དོན་གཅིག་པར་གསུངས་པ་ཡིན་ནོ། །

[030B] །བདག་མེད་གཏན་ལ་འབེབས་པའི་དུས་སུ་ནི། ཕུང་པོར་བཏགས་པ་ཙམ་ལས་མ་གཏོགས་པའི་བདག་དེ་ཡོད་
པར་སྒྲུབ་པའི་སྒྲུབ་བྱེད་ཀྱི་གཙོ་བོ། །སེམས་ཅན་ནོ་སྙམ་པའི་བློ་ཆོས་ཅན། དོན་ཇི་ལྟ་བ་བཞིན་དུ་འཇུག་པ་ཡིན་ནོ། བློ་སྔོན་དུ་མ་བཏང་བར་དངོས་པོ་མཐོང་ན་འཇུག་པའི་བློ་ཡིན་པའི་ཕྱིར་རོ། །དཔེར་ན་སྔོ་འཛིན་བཞིན། ཞེས་པ་འདི་ཉིད་འགོག་པའི་རིགས་
པ་རྩལ་དུ་བཏོན་ནས་གཏན་ལ་འབེབས་པ་དང། ཡང་དེ་འདྲའི་བདག་དེ་ཕུང་པ་ལ་བཏགས་པ་ཡིན་ནམ། ཕུང་པོ་ལ་གནས་པ་ཡིན་ནམ། ཕུང་པོ་ལས་གཞན་ཡིན་ནམ། ཕུང་པོ་གཏན་མེད་ཡིན་སྙམ་དུ་མཐའ་བཞིར་བརྟགས་ནས་རིགས་པས་འགོག་དགོས་
ཤིང༑ བརྟགས་པ་དེའི་ནང་དུ་ནི་རྟག་མི་རྟག་གཅིག་ཐ་དད་ལ་སོགས་པའི་མཐའ་གཞན་འགག་པའི་རིགས་པ་མང་པོ་ཞིག་བྱེད་དགོས་པར་ཐོགས་མེད་དབྱིག་གཉེན་ཕྱོགས་གླང་ཆོས་གྲགས་སོགས་ཀྱི་གཞུང་ལས་འབྱུང་ངོ། །དེ་ལྟར་བརྟགས་པའི་མཐར་དགག་
བྱ་བཀག་ཤུལ་དུ་བདག་ཇི་འདྲ་ཞིག་ལུས་བརྟགས་པ་ན་བདག་གམ་གང་ཟག་གཅིག་ནི་ངེས་པར་ཡོད་དགོས་ཏེ། གཞན་དུ་ན་འཆིང་གྲོལ་གྱི་རྣམ་གཞག་མི་འཐད་པར་འགྱུར་བའི་ཕྱིར་རོ། །དེ་ཡང་ཕུང་པོ་ལས་དོན་གཞན་དང་རང་རྐྱ་བའི་རྫས་སུ་གྲུབ་པ་ནི་བཀག་
ཟིན་པས། གདོན་མི་ཟ་བར་ཕུང་པོ་ལ་བལྟོས་ཤིང་ཕུང་པོ་ལ་བརྟན་ནས་བཏགས་པའི་བཏགས་ཡོད་དུ་འགྲུབ་དགོས་ཏེ། གྲུབ་ཚུལ་དེ་གཉིས་གང་རུང་ལས་མི་འངའ་བའི་ཕྱིར་རོ། །དེས་ན་གྲུབ་མཐའ་འདི་དག་གིས་གང་ཟག་བཏགས་ཡོད་དུ་འདོད་པའི་དོན་

[031A]༄༅། །ནི་དེ་ལྟར་ཡིན་ལ། བཏགས་པ་ཙམ་གྱི་ཙམ་སྒྲས་ཀྱང་ཕུང་པོ་དེ་དག་ལས་དོན་གཞན་པའི་རྫས་ཡོད་གཅོད་ཀྱི་བདེན་གྲུབ་དང་རང་གི་མཚན་ཉིད་ཀྱིས་གྲུབ་པ་སོགས་གང་ཡང་མི་གཅོད་པར་འདོད་དོ། །རྗེས་ཐོབ་ཀྱི་ཆོས་ཐམས་ཅད་བདག་མེད་པར་
བལྟ་ཚུལ་ནི་ཀུན་ལས་བཏུས་ལས། སྟོང་པའི་མཚན་ཉིད་གང་ཞེ་ན་གང་ལ་གང་མེད་པ་དེ་ནི་དེས་སྟོང་པ་ཡང་དག་པར་རྗེས་སུ་མཐོང་སྟེ། དེ་ལས་ལྷག་མ་གང་ཡིན་པ་དེ་ནི་འདིར་ཡོད་པའོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །ཞེས་པ་དང། བདག་
མེད་པའི་མཚན་ཉིད་ནི་ཇི་ལྟར་བདག་ཏུ་སྨྲ་བ་རྣམས་ཀྱིས་བདག་ཏུ་བཏགས་པའི་མཚན་ཉིད་དེས་ཕུང་པོ་དང་ཁམས་དང་སྐྱེ་མཆེད་རྣམས་ནི་བདག་གི་མཚན་ཉིད་ཀྱིས་བདག་མེད་པའོ། །འདི་ལ་དགོངས་ནས་བཅོམ་ལྡན་འདས་ཀྱིས་ཆོས་ཐམས་ཅད་བདག་མེད་པའོ་
ཞེས་གསུངས་སོ། །བཅོམ་ལྡན་འདས་ཀྱིས་འདི་དག་ཐམས་ཅད་ནི་ང་ཡི་བ་མ་ཡིན་པའོ། །འདི་ནི་ངའི་མ་ཡིན་པའོ། །འདི་ནི་ངའི་བདག་མ་ཡིན་པ་སྟེ་ཞེས་བྱ་བར་དགོངས་ནས་གསུངས་པ་སྟེ། དེ་ནི་དེ་བཞིན་ནོ་ཞེས་ཡང་དག་པའི་ཤེས་རབ་ཀྱིས་ཡང་དག་པ་ཇི་
ལྟ་བ་བཞིན་བལྟ་བར་བྱའོ། །ཞེས་གསུངས་པ་འདིའི་དོན་ཅི་ཞེ་ན། ཕྱིའི་དངོས་པོ་འདི་བདག་གི་མ་ཡིན་པའོ། །ནང་གི་དངོས་པོ་འདི་ནི་ངའི་མ་ཡིན་པའོ། །འདི་ནི་ངའི་བདག་མ་ཡིན་པ་ཞེས་བྱ་བར་དགོངས་ནས་གསུངས་པ་སྟེ། འདི་ལྟར་ཕྱིའི་དངོས་པོ་རྣམས་ནི་
བདག་གི་བ་རྣམས་དང། ནང་ལ་ནི་བདག་དང་བདག་གིར་རྣམ་པར་བཀག་གོ། ཞེས་གསུངས་པ་རྣམས་ཀྱི་དོན་ལེགས་པར་ཤེས་དགོས་ཏེ། དེ་ཡང་ལུང་སྔ་མའི་དོན་ནི། དགག་བྱ་བཀག་པས་དགག་བྱ་དེས་སྟོང་ཚུལ་དང། བཀག་ཤུལ་དུ་ཆོས་དེ་དག་ཡོད་ཚུལ་

[031B] ལུང་ཚན་གཉིས་པས་ནི། ཕུང་སོགས་ལ་བདག་གི་མཚན་ཉིད་ཀྱིས་བདག་མེད་པར་བལྟ་ཚུལ་དང། ཆོས་ཐམས་ཅད་བདག་མེད་པར་གསུངས་པའི་ལུང་དོན་སྒོམ་ཚུལ་བསྟན་པའོ། །དེས་ནི་འདིར་འགྱུར་ཏེ། ཕུང་སོགས་ཀྱི་སྟེང་དུ་རྫས་ཡོད་ཀྱི་
བདག་བཀག་པ་ལ་བརྟེན་ནས་ཕུང་སོགས་དེ་དག་རྫས་ཡོད་ཀྱི་བདག་དེའི་ལོངས་སྤྱོད་བྱ་ཡིན་པས་སྟོངས་པར་འགྱུར་ལ། དེ་ལྟར་ན་ཕུང་སོགས་གདགས་གཞིར་བྱས་ནས་རྫས་ཡོད་ཀྱི་བདག་ཡོད་བ་དང། དེ་དག་དེའི་བདག་གི་བར་འཛིན་པ་ཁེགས་པར་འགྱུར་བས་ཕུང་
སོགས་ཆོས་ཙམ་དུ་ལུས་པར་འགྱུར་རོ། །དེ་ལྟར་རང་གི་ཕུང་སོགས་ཇི་ལྟ་བ་དེ་བཞིན་དུ་ཕྱིའི་སྣོད་བཅུད་ཀྱི་འཇིག་རྟེན་རྣམས་ཀྱང་ལས་དང་ཉོན་མོངས་པའི་དབང་གིས་བསྐྱེད་ཅིང་ལས་དང་ཉོན་མོངས་དེ་དག་འདུ་བྱ་བ་པོའི་གང་ཟག་རྫས་ཡོད་ཀྱང་མེད་པས་དེ་དག་ཀྱང་དེས་
སྟོངས་ཤིང་ཆོས་ཙམ་དུ་ལྷག་མར་ལུས་པ་དང། དེ་བཞིན་དུ་དག་པའི་ཞིང་དང་བཅུད་སོགས་ཀྱི་རྒྱུར་གྱུར་པའི་ཐུགས་རྗེ་དང་སྨོན་ལམ་གྱི་ནུས་པ་ཡོངས་སུ་རྫོགས་པའི་སངས་རྒྱས་འཕགས་པ་ཡང་རང་རྐྱང་བའི་རྫས་སུ་མེད་པས་དེ་དག་ཀྱང་ཆོས་ཙམ་དུ་ལུས་པ་དང། འགོག་
པ་དང་དེ་བཞིན་ཉིད་ལ་སོགས་པ་འཐོབ་པ་དང་མངོན་དུ་བྱ་བ་དང་ཤེས་པར་བྱ་བའི་ཆོས་རྣམས་ཀྱང་འཐོབ་པ་པོ་ལ་སོགས་པའི་གང་ཟག་རང་རྐྱ་བ་མེད་པས་དེ་དག་ཀྱང་ཆོས་ཙམ་དུ་འགྱུར་རོ། །ཙམ་གྱི་སྒྲས་འཐོབ་པ་པོ་དང་ཤེས་པ་པོ་ལ་སོགས་པའི་གང་ཟག་རྫས་ཡོད་གཅོད་
དོ༑ ༑དོན་དེ་ལ་དགོངས་ནས་འཕགས་པ་ཐོགས་མེད་ཀྱིས། ཕྱིའི་དངོས་པོ་ལ་བདག་གི་བ་འགོག་པ་དང། ནང་གི་དངོས་པོ་ལ་བདག་དང་བདག་གི་བ་འགོག་པ་གཉིས་ཀ་གསུངས་པ་ཡིན་ནོ། །དེ་ལྟར་ན་དེ་ལྟ་བུའི་གང་ཟག་རང་རྐྱ་བ་མེད་པས་དེ་ཡོད་པར་བཟུང་ནས་བདག་

[032A]༄༅། །གི་བདེ་བ་སྒྲུབ་པའི་ཆེད་དུ་ཆགས་པ་དང་སྡང་བ་ལ་སོགས་པའི་ཉེས་པར་སྤྱོད་པའི་ཚོགས་དོན་མེད་པར་མཐོང་ནས་དེ་དག་ལས་ལྡོག་པར་འགྱུར་རོ། །དོན་འདི་ནི་རྣམ་འགྲེལ་ལས། བདེན་པ་བཞི་ལ་བརྟན་པ་དང། །བདེ་དང་ང་དང་ངའི་ཞེས་སོགས་
ཡང་དག་མིན་པ་རྣམ་བཅུ་དྲུག་སྒྲོ་བཏགས་ནས་ནི་ཡོངས་སུ་སྲེད། །དེ་ཉིད་ལ་ནི་དེ་འགལ་དོན། །དེ་ཉིད་རྣམ་པ་རྗེས་རྟོགས་ཅན། ལེགས་བསྒོམས་ཡང་དག་ལྟ་བ་ཡིས། །སྲེད་པ་རྗེས་འབྲང་བཅས་འཇོམས་བྱེད། །ཅེས་དང། སྟོང་ཉིད་ལྟ་བས་གྲོལ་འགྱུར་གྱི། །བསྒོམ་
པ་ལྷག་མ་དེ་དོན་ཡིན། །ཞེས་གསུངས་པ་རྣམས་ཀྱི་དོན་ཡིན་ཞིང། དེར་མ་ཟད་མངོན་རྟོགས་རྒྱན་གྱི་གཞི་ཤེས་ཀྱི་རྣམ་པ་བཤད་པའི་ལམ་བདེན་གྱི་རྣམ་པའི་སྐབས་སུ་ཡང་འགྲེལ་པ་རྣམས་སུ་ཤེས་པ་པོའི་གང་ཟག་གི་བདག་མེད་པ་དང། བྱེད་པ་པོའི་གང་ཟག་
གི་བདག་མེད་པ་དང། འཕོ་བ་པོའི་གང་ཟག་གི་བདག་མེད་པ་དང། འདུལ་བ་པོའི་གང་ཟག་གི་བདག་མེད་པར་རྟོགས་པ་རྣམས་ལམ་བདེན་གྱི་རྣམ་པ་བཞིའི་མཚན་ཉིད་དུ་བཤད་པ་ཡིན་ནོ། །གང་དག་ཤེས་པ་རང་རྐྱ་ཐུབ་པའི་རྫས་སུ་མེད་པ་ཤེས་པའི་བདག་མེད་པའི་
དོན་དུ་འདོད་པ་རྣམས་ནི་དངོས་སྨྲ་བ་མན་ཆད་ཀྱིས་བཏགས་ཡོད་ཀྱི་དངོས་པོ་རྣམས་ཀྱི་གདགས་གཞིར་རང་རྐྱ་ཐུབ་པའི་རྫས་ཡོད་རེ་དགོས་པར་འདོད་པ་མ་ཤེས་པས་ལན་ནོ། །ཅི་དེ་དགོས་པ་གང་ལས་ཤེས་སྙམ་ན། དབུ་མ་འཇུག་པ་ལས། ཇི་ལྟར་ཁྱོད་ཀྱི་ཚོགས་པ་
ཅང་མེད་པས། ཞེས་སོགས་ཀྱི་རིགས་པས་དངོས་སྨྲ་བ་འགོག་པའི་སྐབས་སུ་རྗེ་བདག་ཉིད་ཆེན་པོས། ཕ་རོལ་པོས་བཏགས་ཡོད་ཀྱི་དངོས་པོ་རྣམས་རང་རྐྱ་ཐུབ་པའི་རྫས་ཡོད་རེ་གདགས་གཞིར་ཡོད་པ་ལ་བརྟེན་ནས་འདོགས་པར་ཁས་ལེན་ཞིང་ཞེས་གསུངས་

[032B] །དེ་ལྟར་གསུངས་པའི་དོན་ནི་དངོས་སྨྲ་བ་རྣམས་ཀྱི་བཏགས་ཡོད་དུ་འཇོག་པའི་དངོས་པོ་རྣམས། བཏགས་ཡོད་དུ་འཇོག་པ་ཡང་རིགས་པས་མཐར་གཏུགས་ན་ངེས་པར་རྫས་ཡོད་ཀྱི་ཆོས་རེ་ལ་བལྟོས་ནས་འཇོག་དགོས་པར་འདོད་པ་ཉིད་ཡིན་ནོ། །དེར་མ་
ཟད་བྱེ་མདོ་གཉིས་ཀྱིས་ཆོས་ཐམས་ཅད་རང་རང་གི་རང་རྐྱ་ཐུབ་པའི་རྫས་ཡོད་ཀྱིས་སྟོངས་པར་ཁས་ལེན་ན་དེ་ཐམས་ཅད་ལ་གང་ཟག་གི་བདག་མེད་ཀྱི་ཐ་སྙད་བྱ་ཅི་དགོས། དེ་ལ་ཆོས་ཀྱི་བདག་མེད་ཀྱི་ཐ་སྙད་ཅིའི་ཕྱིར་བཏགས་མི་མཆོག། སེམས་ཙམ་པས་ཀྱང་ཆོས་ཀྱི་
བདག་མེད་ཁས་ལེན་མོད་ཀྱང་སྟོངས་ཚུལ་འདི་ཡི་སྒོ་ནས་མི་འཇིག་པར་གཟུང་འཛིན་རྫས་གཞན་གྱིས་སྟོངས་པ་སོགས་ཕུང་སོགས་ཁོ་རང་གི་སྟང་ནས་སྟོང་ཚུལ་ཁྱད་པར་བ་ཞིག་ལ་ཆོས་ཀྱི་བདག་མེད་དུ་འཇོག་པའི་རྒྱུ་མཚན་གྱིས་ཀྱང་ཤེས་པར་འགྱུར་མོད། གཞན་ཡང་
ཆོས་ཐམས་ཅད་ཀྱི་སྟེང་དུ་རང་རང་གི་རང་རྐྱ་ཐུབ་པའི་རྫས་ཡོད་ཀྱིས་སྟོངས་པར་གཏན་ལ་འབེབས་ཚུལ་གཅིག་དུ་བྲལ་གྱི་རིགས་པས་གཏན་ལ་འབེབས་པའི་རྣམ་གཞག་མངོན་པ་གོང་འོག་ས་སྡེ་ལྔ་ཚད་མ་སྡེ་རྗེས་འབྲངས་དང་བཅས་པ་སོགས་བྱེ་མདོ་སེམས་ཙམ་པའི་
གཞུང་ལུགས་གང་ནས་བཤད་པ་སྟོན་ཅིག། སེམས་ཙམ་པས་ཕྱི་རོལ་གྱི་དོན་འགོག་པ་དང་གཟུང་འཛིན་རིག་གསུམ་གྱི་རྫས་ཐ་དད་ཀྱི་ཆ་འགོག་པ་ལ་གཅིག་དུ་བྲལ་གྱི་རིགས་པ་གསུངས་པ་ཡོད་ཀྱང་ཤེས་པ་རང་གི་ངོ་བོ་གཅིག་དུ་བྲལ་གྱི་རིགས་པས་བདག་མེད་དུ་
གཏན་ལ་འབེབས་ཚུལ་གང་དུ་ཡང་མ་གསུངས་སོ། །དེར་མ་ཟད་དེ་ལྟར་འདོད་ཕྱིན་ཆད་འདི་དག་གི་ལུགས་ལ་འགལ་བ་དང་མ་གྲུབ་པ་དང་མ་ངེས་བ་དུ་མ་ཞིག་རང་ལུགས་སུ་ཁས་ལེན་དགོས་པར་འགྱུར་མོད། འདིར་ནི་རགས་པ་ཙམ་ཞིག་སྨྲས་པ་ཡིན་གྱི་ཞིག་ཏུ་བརྗོད་

[033A]༄༅། །ན་མཐའ་ཡས་སོ། །ཡང་ཁ་ཅིག་རང་རྐྱ་འཛིན་ཐུབ་པའི་རྫས་ཡོད་དང་རང་རྐྱ་ཐུབ་པའི་རྫས་ཡོད་གཉིས་ཀྱི་ཞིབ་ཆ་འབྱེད་པ་ཡང་རྒྱ་གཞུང་ཚད་ཐུབ་རྣམས་དང། རྗེ་ཡབ་སྲས་ཀྱི་གསུང་གང་ལས་ཀྱང་མི་འབྱུང་བས་འཐང་རྒྱུ་ཞིག་མི་འདུག་སྙམ་པ་ལགས་
ཤིང༑ སྔར་བཤད་པ་ཉིད་ཆེན་པོ་རྣམས་ཀྱི་དགོངས་པ་དང་མཐུན་པར་སྣང་ངོ། །གཉིས་པ་ནི་ལུགས་འདིའི་མཚན་ཉིད་གསུམ་དང་བདེན་པ་གཉིས་ཀྱི་རྣམ་པར་བཞག་པ་ལ་བརྟན་ནས་ཕུང་ཁམས་སྐྱེ་མཆེད་རྣམས་ཀྱི་དབྱེ་ཚུལ་དང་ངོ་བོ་སོགས་ཀྱི་རྣམ་གཞག་བྱེད་ཚུལ་བྱེ་མདོ་
གཉིས་དང་དབུ་མ་པ་རྣམས་དང་མི་འདྲ་བ་ཤིན་ཏུ་མང་ཞིང། མངོན་པ་ཀུན་བཏུས་དང་ས་སྡེའི་བཤད་ཚུལ་ལ་ཡང་མི་འདྲ་བའི་ཁྱད་པར་ཕྲ་མོ་མང་དུ་སྣང་ལ། སྣོད་བཅུད་ཀྱི་འཇིག་རྟེན་གྱི་ཁམས་ཀྱི་རྣམ་པར་བཞག་པ་ལ་ཡང་མི་འདྲ་བའི་ཁྱད་པར་དུ་མ་ཞིག་ཡོད་མེད་
ཡི་གེ་ཉུང་དུས་ནི་མཐའ་ཆོད་པར་བཤད་མི་ནུས་ལ་རྒྱས་པར་བཀོད་ན་ནི་ཡི་གེའི་ཁུར་ཧ་ཅང་མངས་པར་འགྱུར་བས་འདིར་མ་བྲིས་ལ། གང་དག་གྲུབ་པའི་མཐའི་རྣམ་པར་བཞག་པ་མཐའ་དག་པ་ཤེས་པར་འདོད་པ་རྣམས་ཀྱིས་ནི་གཞུང་དེ་དག་ཏུ་བལྟ་དགོས་ཀྱི་གཞུང་
གི་ཆ་ཤེས་རེ་ཁོལ་དུ་ཕྱུང་བ་ལ་ཚིག་གི་སྤྲོས་པ་ཉག་ཉོག་རེ་བྲིས་པའི་ཐོལ་འཕྲེང་ཙམ་གྱིས་གར་ཡང་མི་ཕྱིན་ནོ། །རྗེ་བདག་ཉིད་ཆེན་པོས་ཀྱང། འཛམ་གླིང་རྒྱན་དྲུག་མཆོག་གཉིས་ཞེས་གྲགས་པའི། །གཞུང་ལ་ཕྱོགས་རེ་བ་དང་རགས་པ་རས། །ཚིམས་པར་མ་བྱས་ཀུན་
ལ་ཞིབ་ཏུ་སྦྱངས། །ཞེས་རང་ཉིད་ཀྱི་རྣམ་པར་ཐར་པ་རྗེས་འཇུག་རྣམས་ལ་ཐུགས་བརྩེ་བས་གདམས་པ་དང། གཞན་ཡང་སྔོན་རབས་ཀྱི་མཁས་པ་སྐད་གཉིས་སྨྲ་བའི་དབང་པོ་རྣམས་དང། ས་སྐྱ་པཎྜི་ཏ་བུ་སྟོན་ཐམས་ཅད་མཁྱེན་པ་རྡོག་ལོ་ཆེན་པོ་ཡབ་སྲས་སོགས་

[033B] །གཉིས་པ་ཤེས་བྱེད་བློའི་རྣམ་གཞག་ལ་གསུམ། སྤྱིར་བློའི་རྣམ་
གཞག་དང། རྣམ་ཤེས་གྲངས་མང་ཉུང་འདོད་ཚུལ་དང། རྣམ་བདེན་རྫུན་གྱི་ཁྱད་པར་བཤད་པའོ། །དང་པོ་ལ་གཉིས། དངོས་དང། ཚང་འབྲས་ཀྱི་རྣམ་གཞག་བཤད་པའོ། །དང་པོ་ནི། གསལ་ཞིང་རིག་པ་ཙམ་ཤེས་པའི་མཚན་ཉིད་དོ། །དེ་ལ་དབྱེ་ན་རྟོགས་
པའི་བློ་དང་མ་རྟོགས་པའི་བློ་གཉིས་སུ་ཡོད་དེ། བློ་དེས་ཆོས་དེ་ལ་སྒྲོ་འདོགས་གཅོད་པའི་ངེས་ཤེས་འདྲེན་ནུས་པ་དང་མི་ནུས་པ་གཉིས་སུ་ཡོད་པའི་ཕྱིར། ཡང་ན་རང་ཡུལ་བདེན་པ་ལ་མཐའ་གཅིག་ཏུ་གསར་དུ་ཞེན་པའི་བློ་གང་ཞིག། མངོན་རྗེས་གང་རུང་མ་ཡིན་
པའི་ཡིད་དཔྱོད་ཀྱི་བློ་དང། འཇུག་ཡུལ་རང་མཚན་གསལ་བར་སྣང་ཡང་རང་ཡུལ་མ་ངེས་པའི་སྣང་ལ་མ་ངེས་གྱི་བློ་དང། རང་ཡུལ་རྟོགས་ཟིན་བྱེད་པ་མཉམ་པ་ལ་བསྣན་ནས་འཛིན་པའི་བཅད་ཤེས་དང། རང་གི་ཞེན་ཡུལ་མེད་པའི་ལོག་ཤེས་དང། རང་
ཡུལ་ལ་རྩེ་གཉིས་པའི་བློ་ཐེ་ཚོམ་དང། མངོན་སུམ་དང། རྗེས་དཔག་སྟེ་བདུན་དུ་དབྱེ་བ་དང། ཡང་ན་ཚད་མ་དང་ཚད་མིན་གྱི་བློ་གཉིས་སུ་དབྱེ་བ་སོགས་ནི་འདི་དག་ཐམས་ཅད་ཀྱིས་འདོད་ལ། ཚད་མ་ལ་མངོན་རྗེས་གཉིས་སུ་གྲངས་ངེས་པ་དང། མངོན་སུམ་
ཚད་མ་ལ་རྟོག་པ་དང་བྲལ་ཞིང་བག་ཆགས་བརྟན་བྱུང་གི་ཤེས་པ་ཞིག་དགོས་ནའང་མདོ་སྡེ་པའི་འདོད་པ་ལྟར་མ་འཁྲུལ་བ་མི་དགོས་པ་སོགས་ཀྱང་སེམས་ཙམ་པའི་གྲུབ་མཐའ་ཕལ་མོ་ཆེའི་འདོད་ཚུལ་ཡིན་ལ། རིགས་པའི་རྗེས་འབྲང་གི་སེམས་ཙམ་པས་མངོན་

[034A]༄༅། །སུམ་ལ་དབང་ཡིད་རང་རིག་རྣལ་འབྱོར་མངོན་སུམ་བཞི་འདོད་དོ། །ལུང་གི་རྗེས་འབྲང་གི་སེམས་ཙམ་པས་གཞན་གསུམ་འདོད་ཀྱང་རང་རིག་འདོད་མི་འདོད་མི་འདོད་ནི་གསལ་བར་མ་བཤད་ལ། རྗེ་བཙུན་དམ་པ་འཇམ་དབྱངས་བཞད་པའི་རྡོ་རྗེས་ས་
སྡེའི་རྗེས་འབྲང་གི་སེམས་ཙམ་པས་རང་རིག་མི་འདོད་དེ། ས་སྡེ་ལྔ་ནས་མ་བཤད་པའི་ཕྱིར་ཞེས་གསུངས་སོ། །དེ་ལྟ་ནའང་ལུང་གི་རྗེས་འབྲང་གི་སེམས་ཙམ་པ་ལ་རང་རིག་མི་འདོད་པས་ཁྱབ་པ་ནི་རྗེ་བཙུན་དེ་ཉིད་ཀྱི་ཞལ་གྱིས་མི་བཞེས་ཏེ། དེ་ཉིད་ཀྱིས་
ཀུན་གཞི་དང་རང་རིག་གཉིས་ཀ་འདོད་པའི་སེམས་ཙམ་པ་ཡོད་པར་བཤད་པའི་ཕྱིར་ཏེ། གྲུབ་མཐའ་ཆེན་མོར་རྣམ་བདེན་པའི་ཐད་དུ་ཀུན་གཞིའི་ངོ་བོ་རང་རིག་གི་མྱོང་བྱ་ཙམ་དེའི་སྟོབས་ལས་བྱུང་བས་རྟོག་པས་དེ་དག་གཟུང་འཛིན་དུ་སྒྲོ་འདོགས་ཀྱང་དེས་སྒྲོ་
བཏགས་པ་ལྟར་གྱི་གཉིས་ནི་རྫུན་ཡིན་ལ། གཉིས་མ་ཡིན་པ་ནི་རྫུན་མ་ཡིན་པའི་ཕྱིར་རོ། ཞེས་གསུངས་པའི་ཕྱིར་རོ། །རྟོག་གེ་འབར་བ་ལས། ཐེག་པ་ཆེན་པོ་པ་ཉིད་ཀྱི་སློབ་དཔོན་ཐོགས་མེད་དབྱིག་གཉེན་ལ་སོགས་པ་གཞན་དག་ནི་ཞེས་དེ་གཉིས་ཀྱི་
འདོད་པ་བརྗོད་པའི་སྐབས་སུ་ཐེག་བསྡུས་ལས་བཤད་པའི་མཚན་ཉིད་གསུམ་གྱི་རྣམ་གཞག་དང་ཀུན་གཞི་དང་ཉོན་ཡིད་འདོད་ཚུལ་སོགས་བཤད་ནས་དེའི་མཇུག་ཏུ་སེམས་དེ་ཉིད་རྣལ་འབྱོར་པ་དེ་ལ་རང་དུ་སྣང་བ་འཛིན་པའི་རྣམ་པ་དང་ཡུལ་དུ་སྣང་བ་གཟུང་
བའི་རྣམ་པར་ཡོངས་སུ་གྱུར་ཅིང་སྣང་བ་སྟེ། ཕྱི་རོལ་གྱི་དོན་མེད་པས་སེམས་ཙམ་དུ་དམིགས་པ་ལ་བརྟེན་ནས་ཡུལ་མི་དམིགས་པར་རབ་ཏུ་སྐྱེ་ལ། གཟུང་བ་མེད་ན་འཛིན་པ་དག་ཀྱང་མེད་པས་གཟུང་བ་མི་དམིགས་པ་ལ་བརྟེན་ནས་འཛིན་པའི་རྣམ་པར་

[034B] ཇི་སྲིད་ཀུན་གཞི་རྣམ་པར་ཤེས་པ་རང་གི་སེམས་ཀྱི་ཆོས་ཉིད་རྣམ་པར་རིག་པ་ཞེས་བྱ་བ་ཉིད་ལ་མི་གནས་ཤིང་ཞེས་ཀུན་གཞི་དང་རང་རིག་གཉིས་ཀ་འདོད་པའི་ལུགས་བཤད་ཅིང། དེ་ཉིད་འགོག་
པའི་སྐབས་སུ། ཡུལ་དུ་སྣང་བ་མ་གཏོགས་པར། སེམས་ཉིད་ཇི་འདྲ་བ་ཞིག་སྣང། །ཞེས་སོགས་རང་རིག་འགོག་པའི་རིགས་པ་རྣམས་གསུངས་སོ། །དབུ་མ་ལ་འཇུག་པ་ལས་ཀྱང། རྣལ་འབྱོར་པ་ཡིས་བླ་མའི་མན་ངག་ལས། ཞེས་པ་ནས། བློ་ཡང་མེད་
ཅེས་དོན་འདི་ཤེས་པར་གྱིས། །ཞེས་པའི་བར་གྱིས་རྣམ་པར་རིག་པ་ཙམ་དུ་སྒྲུབ་པའི་ལུགས་ཐེག་བསྡུས་ལས་འབྱུང་བ་རྣམས་ཇི་ལྟ་བ་བཞིན་འགོག་པར་མཛད་ལ། དེའི་མཇུག་ཐོགས་སུ། གལ་ཏེ་གཟུང་མེད་འཛིན་པ་ཉིད་བྲལ་ཞིང། ཞེས་སོགས་གཞན་དབང་
གི་སྒྲུབ་བྱེད་རང་རིག་འགོག་པའི་རིགས་པ་གསུངས་པའི་སྔ་ཕྱིའི་འབྲེལ་ལ་དཔགས་ན་ཡང་ཐོགས་མེད་སོགས་ཀྱི་རྗེས་སུ་འབྲང་བའི་རང་རིག་དང་ཀུན་གཞི་གཉིས་ཀ་འདོད་མཁན་གྱི་སེམས་ཙམ་པ་ཞིག་ཡོད་པར་སྣང་ངོ། །འོན་ཀྱང་འཇུག་པའི་རང་རིག་འགོག་པའི་
གསུང་དེ་དག་གིས་རིགས་པའི་རྗེས་འབྲང་གི་སེམས་ཙམ་པ་ཡང་མི་འགོག་པ་མིན་ནོ། །གཞན་ཡང་ཚད་མར་གྱུར་པའི་ཤེས་པ་རྣམས་ཡུལ་དེ་ལ་མི་སླུ་བར་རང་རིག་གིས་འགྲུབ་དགོས་པ་ནི་སེམས་ཙམ་པའི་གྲུབ་པའི་མཐའ་ཡིན་ཏེ། ཤེས་པ་དེ་ཡུལ་ལ་མི་
སླུ་བར་བསྒྲུབ་པ་ལ་རང་དང་བདག་ཉིད་གཅིག་པ་དང་བདག་ཉིད་ཐ་དད་པའི་ཤེས་པ་གང་རུང་ཞིག་གིས་འགྲུབ་དགོས་ལ། དོན་གཞན་གྱིས་གྲུབ་ན་ནི་ཐུག་མེད་དུ་འགྱུར་བས་བདག་ཉིད་གཅིག་པའི་ཤེས་པས་གྲུབ་པ་ལས་འོས་མེད་པའི་ཕྱིར། དེས་ན་གཞན་དབང་

[035A]༄༅། །གི་གཙོ་བོ་ཤེས་པ་བདེན་གྲུབ་སྒྲུབ་བྱེད་ཀྱི་གཙོ་བོ་ནི་རང་རིག་སྒྲུབ་བྱེད་གྱི་རིགས་པ་ཡིན་པ་དང། གཟུགས་རང་འཛིན་ཤེས་པ་དང་བདག་ཉིད་ཐ་དད་པས་སྟོང་པར་བསྒྲུབ་པ་ལ་ཡང་རང་རིག་པའི་ཤེས་པས་ཡུལ་འཛིན་པའི་ཚུལ་དེ་ཉིད་མེད་དུ་
མི་རུང་བས་ལུང་གི་རྗེས་འབྲང་ཕལ་ཆེ་བས་ཀྱང་རང་རིག་བཞེད་དགོས་སམ་སྙམ་མོ། །སའི་དངོས་གཞི་ལས་དབང་པོ་གཟུགས་ཅན་གྱི་མངོན་སུམ་དང་ཡིད་ཀྱིས་མྱོང་བའི་མངོན་སུམ་དང་འཇིག་རྟེན་པའི་མངོན་སུམ་དང་དག་པའི་མངོན་སུམ་དང་བཞིར་བཤད་པའི་
འཇིག་རྟེན་པའི་མངོན་སུམ་ཡང་གང་ལ་བྱད་བརྟག་པར་བྱའོ། །འདི་བའི་ལུགས་ཀྱི་དབང་མངོན་གྱི་རྐྱེན་གསུམ་ནི་ཕྱོགས་གླང་གི་དམིགས་བརྟག་ལས། གཅིག་ཆའང་མི་འཁྲུལ་ཕྱིར་ན་རྐྱེན། ཞེས་དང། ཡང་ན། ནུས་པ་འཇོག་བྱེད་རིམ་གྱིས་ཡིན་
ཞེས་སྣང་བའི་དམིགས་རྐྱེན་དང། ནུས་པ་འཇོག་པའི་དམིགས་རྐྱེན་གཉིས་བཤད་དེ། དེ་ལ་སྔ་མ་ནི་སྔོ་འཛིན་དབང་ཤེས་ལ་དངོས་སུ་སྣང་བའི་སྔོན་པོ་སྟེ། དེ་ལ་དམིགས་ནས་རྗེས་སུ་འགྲོ་ལྡོག་མི་འཁྲུལ་བའི་ཕྱིར་དམིགས་རྐྱེན་དུ་བཏགས་པ་ཡིན་གྱི། དེའི་
དམིགས་པ་ཡིན་ཡང་རྐྱེན་མིན་ནོ། །ཕྱི་མ་ནི་སྔོ་འཛིན་དབང་ཤེས་དེའི་དེ་མ་ཐག་རྐྱེན་གྱི་སྟེང་ན་ཡོད་པའི་སྔོན་པོའི་རྣམ་ལྡན་དུ་བསྐྱེད་པའི་ལག་རྗེས་འཇོག་བྱེད་དོ། །དེ་ལྟར་ན་དེ་མ་ཐག་རྐྱེན་དང་གཅིག་ཏུ་མི་འགྱུར་རམ་སྙམ་ན་མྱོང་བའི་ཚེ་ལག་རྗེས་འཇོག་པ་དང་ཡུལ་
གྱི་རྣམ་པའི་ཚེ་ལག་རྗེས་འཇོག་པའི་ཁྱད་པར་ཡོད་བས་དེ་གཉིས་ངོ་བོ་གཅིག་ལ་ལྡོག་པ་ཐ་དད་དོ། །བདག་རྐྱེན་ནི་དབང་པོ་གཟུགས་ཅན་པའོ། །ཡིད་ཀྱི་མངོན་སུམ་ནི་རང་གི་དེ་མ་ཐག་རྐྱེན་དབང་པོའི་མངོན་སུམ་དང། དེའི་སྟེང་གི་ཡུལ་འཛིན་ནུས་སུ་བསྐྱེད་པའི་

[035B] རང་གི་དེ་མ་ཐག་རྐྱེན་གྱི་གཟུང་དོན་གྱི་རིགས་འདྲ་སྐད་ཅིག་གཉིས་པ་དམིགས་རྐྱེན་དུ་ཡོད་པ་ལས་སྐྱེ་བ་ཡིན་ལ། དེ་ཡང་དཔྱད་པ་གསུམ་གྱིས་དག་པའི་ལུང་ལ་བརྟེན་ནས་རྟོགས་པར་བྱ་བ་ཡིན་གྱི་སོ་སོ་སྐྱེ་བོའི་དངོས་སྟོབས་ཀྱི་ཚད་མས་རྟོགས་
པར་བྱ་བ་ནི་མ་ཡིན་ནོ་ཞེས་པཎ་ཆེན་ཆོས་མཆོག་བཞེད་ལ། རྒྱལ་ཚབ་ཐམས་ཅད་མཁྱེན་པས་ཀྱང་སེམས་ཙམ་པའི་སྐབས་སུ་འདི་དང་མཐུན་པར་བཞེད་ཅིང་དབུ་མ་སྣང་བའི་རྣམ་རིག་པའི་སྐབས་དང་ཡང་མཐུན་པ་འདྲ་ཞིག་སྣང་ངོ། །མཁས་གྲུབ་ཐམས་ཅད་མཁྱེན་
པས་ཅུང་ཟད་མི་འདྲ་བར་གསུངས་ཏེ་འདིར་མ་སྤྲོས་སོ། །རང་རིག་ནི་རང་གི་གཟུང་ཡུལ་རང་མཚན་ལ་བལྟོས་ཏེ་གཉིས་སྣང་ནུབ་པའི་ཤེས་པ་ཡིན་ནོ། །དེ་ལ་རྣམ་འགྲེལ་གྱི་རང་འགྲེལ་དུ། འདོད་ཆགས་དང་ཞེ་སྡང་དང་གཏི་མུག་དང་བདེ་བ་དང་སྡུག་བསྔལ་བ་ལ་
སོགས་པ་ནི་དབང་པོ་ལ་མི་ལྟོས་པའི་ཕྱིར། རང་རིག་པའི་མངོན་སུམ་མོ་ཞེས་གསུངས་སོ། །དེའི་དོན་ནི་ཆགས་སོགས་རང་རིག་མངོན་སུམ་དུ་བཤད་པ་མ་ཡིན་ཏེ། ཆགས་སོགས་རྟོག་པ་ཡིན་པའི་ཕྱིར། ཆགས་སོགས་རང་གི་ངོ་བོ་ལ་རང་རིག་ཏུ་འཆད་པ་
ཡང་མ་ཡིན་ཏེ། དེ་ལྟ་ན་ཤེས་པ་ཐམས་ཅད་རང་གི་ངོ་བོ་ལ་རང་རིག་མངོན་སུམ་དུ་འགྱུར་ལ། དེ་ཡང་འདོད་ན་ཁ་ཕྱིར་བལྟས་ཀྱི་ཤེས་པ་ཐམས་ཅད་ཁ་ནང་བལྟས་ཀྱི་ཤེས་པར་ཐལ་བར་འགྱུར་རོ། །དེས་ན་སློབ་དཔོན་རྒྱལ་དབང་བློས། འདོད་ཆགས་ལ་
སོགས་པ་རྣམས་ལ་ཡང་རང་རིག་པའོ། །ཞེས་པ་སྟེ་རང་ཉིད་ལ་རིག་པ་ནི་རང་རིག་གོ་འདིས་རིག་པར་བྱ་བས་ན་རིག་པ་སྟེ། འཛིན་པའི་རྣམ་པར་ཡང་དག་པར་བཤད་པ་ཉམས་སུ་མྱོང་བའི་རང་བཞིན་ཉིད་དོ། །ཞེས་ཆགས་སོགས་རང་རིག་གི་རིག་བྱར་བཤད་པ་དང་

[036A]༄༅། །འཛིན་རྣམ་ཉིད་རིག་བྱེད་དུ་བཤད་པས་ན་ཤེས་པ་ཐམས་ཅད་ཀྱི་སྟེང་དུ་ཁ་ནང་ལྟའི་འཛིན་རྣམ་ཡན་གར་བ་ཡོད་པ་དེ་ཉིད་རང་རིག་མངོན་སུམ་ཡིན་ཅིང། ཤེས་པ་དེ་དག་ཀྱང་དེ་ལ་མངོན་སུམ་དུ་སྣང་བ་ནི་རང་འགྲེལ་གྱི་ལུང་དེའི་དོན་དང་
དབང་པོ་ལ་མི་ལྟོས་པའི་དོན་ཡང་དབང་ཤེས་ཀྱི་རང་རིག་ནི་དབང་པོ་གཟུགས་ཅན་པའི་ཐུན་མོང་མ་ཡིན་པའི་ལག་རྗེས་མ་ཡིན་གྱི་དེ་མ་ཐག་རྐྱེན་གྱི་ལག་རྗེས་ཡིན་པའི་དོན་ནོ། །རྣམ་འགྲེལ་ལས། དེ་ཕྱིར་དེ་ལ་ཀུན་མངོན་སུམ། །ཞེས་སོགས་གསུངས་པའི་
དོན་ཡང་དེ་ལྟར་ཤེས་པར་བྱའོ། །རྣལ་འབྱོར་མངོན་སུམ་ནི་ཞི་ལྷག་ཟུང་འབྲེལ་གྱི་ཏིང་ངེ་འཛིན་གོམས་པའི་སྟོབས་ཀྱིས་སྐྱེས་པའི་ཡང་དག་པའི་དོན་ལ་རྟོག་བྲལ་མ་འཁྲུལ་བའི་ཤེས་པའོ། །ཡིད་མངོན། རང་རིག་མངོན་སུམ། རྣལ་འབྱོར་མངོན་
སུམ་རྣམས་སྒྲུབ་པའི་རིགས་པ་ནི་ཤིན་ཏུ་གལ་ཆེ་བར་ཡོད་ཀྱང་འདིར་མངས་ཀྱིས་དོགས་པས་རེ་ཞིག་བཞག་གོ་རྗེས་དཔག་ནི། རྗེས་དཔག་གི་སྒྲས་བརྗོད་པར་རིགས་པ་ནི་གཉིས་ཏེ། རང་དོན་རྗེས་དཔག་དང། གཞན་དོན་རྗེས་དཔག་གཉིས་སོ། །
རང་དོན་རྗེས་དཔག་གི་མཚན་ཉིད་ནི་ཚུལ་གསུམ་པའི་རྟགས་ལས་ལྐོག་གྱུར་གྱི་དོན་གསར་དུ་མཐོང་བའི་ཤེས་པའོ། །ཕྱོགས་ཀྱི་གླང་པོས། རྗེས་དཔག་རྣམ་གཉིས་རང་དོན་ནི། ཚུལ་གསུམ་རྟགས་ལས་དོན་མཐོང་ཡིན། ཞེས་སོ། །གཞན་དོན་རྗེས་
དཔག་གི་མཚན་ཉིད་ནི་རྒོལ་བ་རང་གིས་ཚད་མས་མཐོང་བའི་ཚུལ་གསུམ་གྱི་དོན་ལྷག་ཆད་དང་བྲལ་བར་རབ་ཏུ་གསལ་བར་བྱེད་པའི་ཡན་ལག་གཉིས་ལྡན་གྱི་ངག་མཚན་ཉིད་པའོ། །ཕྱོགས་ཀྱི་གླང་པོས། གཞན་དོན་རྗེས་སུ་དཔག་པ་ནི། རང་གིས་

[036B] ཅེས་པའོ། །དེ་ལ་རང་གིས་མཐོང་བ་དང་དོན་དང་རབ་གསལ་བྱེད་ཅེས་པ་གསུམ་གྱིས་རིམ་པ་བཞིན་དུ་རང་གིས་ཚད་མས་མ་གྲུབ་པར་ཕྱིར་རྒོལ་གྱི་ཁས་བླངས་ཙམ་གྱིས་རྟགས་ཀྱི་ཚུལ་གྲུབ་པར་འདོད་པ་དང། ལུང་ཙམ་གྱིས་བཞག་པ་
རྟགས་སུ་སྨྲ་བ་དང། ངག་ལྷག་ཆད་ཅན་དུ་བརྗོད་པ་རྣམས་སེལ་བ་སྟེ། རིམ་པ་བཞིན་དུ་བློ་སྐྱོན་དང་དོན་སྐྱོན་དང་སྒྲ་སྐྱོན་རྣམས་སེལ་བའོ། །རྗེས་དཔག་གཉིས་ཀྱི་དབྱེ་བ་རྣམས་ནི་འདིར་མ་སྤྲོས་སོ། །གཉིས་པ་ཚད་འབྲས་ཀྱི་རྣམ་གཞག་ལ། ཚད་མ་དང་འབྲས་བུ་
ཞེས་བྱ་བ་འདི་ཅི་ཞིག་ཅེ་ན། ཚད་མ་ནི་གོང་དུ་བཤད་ཟིན་པ་ལྟར་ཡིན་ལ། འབྲས་བུ་ནི་གཉིས་ཏེ། ཆོད་པའི་འབྲས་བུ་དང་མ་ཆོད་པའི་འབྲས་བུའོ། །དེ་ལ་ཆོད་པའི་འབྲས་བུ་ནི། ཚད་མའི་འབྲས་བུ་བྱེད་པ་གཞན་གྱིས་བར་ཆོད་པ་སྟེ། དེ་ཡང་ཚད་མ་ལ་བརྟེན་
ནས་བླང་དོར་གྱི་དོན་ལ་ཕྱིན་ཅི་མ་ལོག་པར་ཞུགས་པས་མི་འདོད་པའི་དོན་སྤངས་ནས་འདོད་པའི་དོན་ཐོབ་པའོ། །འདོད་པའི་དོན་ཡང་མངོན་མཐོ་ངེས་ལེགས་གཉིས་ཡིན་ལ་དེ་ལས་ཀྱང་ཕྱི་མ་གཙོ་བོ་ཡིན་པ་དང། དེ་དག་སྒྲུབ་བྱེད་ཀྱི་ཐབས་དང་བཅས་པ་ནི་དཔལ་ཆོས་
ཀྱི་གྲགས་པས་རྣམ་འགྲེལ་ལེའུ་གཉིས་པར་རྒྱས་པར་གཏན་ལ་ཕབ་པ་ཡིན་ནོ། །མངོན་མཐོ་ངེས་ལེགས་ཀྱི་འབྲས་བུ་དེ་ནི་ཚད་མའི་སྟོབས་ལས་སྐྱེས་པ་ཡིན་པས་ཚད་མའི་སྐྱེ་འབྲས་ཡིན་པར་རིག་པར་བྱའོ། །དེ་ལྟ་བུའི་ཆོད་པའི་འབྲས་བུ་འགྲུབ་པ་ལ་ཡང་མ་ཆོད་པའི་
འབྲས་བུ་སྔོན་དུ་འགྲོ་དགོས་ལ་དེ་ནི་བྱེད་པ་གཞན་གྱིས་བར་མ་ཆོད་པའི་ཚད་མའི་འབྲས་བུའོ། །དེ་ཡང་གཉིས་ཏེ་རང་ལས་དོན་གཞན་དུ་གྱུར་པ་དང་རང་གི་བདག་ཉིད་དུ་གྱུར་པའོ། །དང་པོ་ནི། ཚད་མས་དངོས་སུ་དྲངས་པའི་ངེས་ཤེས་ལྟ་བུ་སྟེ། དེ་ཡང་ཚད་མས་

[037A]༄༅། །དངོས་སུ་བསྐྱེད་པའི་འབྲས་བུ་ཡིན་པའི་ཕྱིར་མ་ཆོད་པའི་འབྲས་བུ་ཞེས་བྱའོ། །གཉིས་པ་ནི། ཚད་མ་རང་ཉིད་ཀྱིས་འཇལ་བྱ་རྟོགས་པའི་ཆ་ལྟ་བུ་སྟེ། དེ་ནི་ཚད་མ་རང་གི་བདག་ཉིད་དུ་གྱུར་བས་བྱེད་པ་གཞན་གྱིས་བར་མ་ཆོད་པའི་ཕྱིར་དང་
ཚད་མས་རྣམ་པར་བཞག་བྱའི་འབྲས་བུ་ཡིན་པའི་ཕྱིར་རོ། །དེས་ན་འདི་ནི་ཚད་མས་བསྐྱེད་པའི་འབྲས་བུ་མ་ཡིན་ཀྱང་རྣམ་པར་བཞག་བྱའི་འབྲས་བུ་ཡིན་པས་ན་འབྲས་བུ་ཞེས་བཤད་པ་སྟེ། ཡུལ་གྱི་རྣམ་པ་ཐ་དད་པས། བློ་ཡི་རྟོགས་པ་ཐ་དད་ཕྱིར། ཞེས་གསུངས་
པས་སོ། །དེ་ལ་མངོན་སུམ་གྱི་དབང་དུ་བྱས་པའི་ཚད་འབྲས་དང། རྗེས་དཔག་གི་དབང་དུ་བྱས་པའི་ཚད་འབྲས་གཉིས་ལས་དང་པོ་ལ་སྡེ་བདུན་མདོ་དང་བཅས་པ་ལས་ཚད་འབྲས་ཀྱི་རྣམ་གཞག་གསུམ་གསུངས་པར་གྲགས་ལ། དེ་ཡང་འབྲས་རྟོགས་དང་པོ་ནི་
ཚད་མ་མེད་ལས། བྱ་དང་བཅས་པ་རྟགས་པའི་ཕྱིར། །འབྲས་བུ་ཉིད་དུ་ཡོད་ཚད་མ། །ཚད་མ་ཉིད་དུ་འདོགས་པ་སྟེ། །བྱ་བ་མེད་པའང་མ་ཡིན་ན། །ཞེས་པས་བསྟན་ལ། དེའི་དགོངས་པ་འགྲེལ་བའི་ཕྱིར་ཚད་མ་རྣམ་འགྲེལ་ལས། བྱ་བ་སྒྲུབ་པར་བྱེད་ཅེས་ཏེ། །
ཞེས་སོགས་ཀྱིས་བྱ་བྱེད་སྤྱིའི་རྣམ་གཞག་དང། དེ་ལ་ཉམས་མྱོང་ཙམ་དུ་ནི་ཞེས་སོགས་ཀྱིས་འབྲས་རྟོགས་དང་པོའི་རྣམ་གཞག་རྒྱས་པར་བཤད་ལ། དེ་ཡང་ཚད་མའི་བྱེད་པ་འཇུག་པའི་ཡུལ་ནི་སྔོན་པོ་ལྟ་བུའོ། །དེ་ལ་ཚད་མས་བྱ་བ་བྱེད་ཚུལ་ནི་ཡུལ་དེའི་
རྣམ་པ་ཤར་བའི་སྒོ་ནས་དེ་ལ་གསར་དུ་མི་སླུ་བའོ། །འབྲས་བུ་ནི་ཡུལ་རྟོགས་པའི་ཚད་མའོ། །དེས་ན་སྔོ་འཛིན་དབང་པོའི་མངོན་སུམ་ལ་སྔོན་པོ་དང་གྲུབ་བདེ་རྫས་གཅིག་གི་ཆོས་ཀུན་གྱི་རྣམ་པ་ཤར་ཡང་དེ་དག་རྟོགས་པར་འཇོག་པ་མ་ཡིན་ནོ། །འོ་ན་

[037B] གཟུང་དོན་གང་གི་རྣམ་པ་ཤར་བའི་གཟུང་རྣམ་དེ་ཉིད་ལ་འཛིན་རྣམ་གྱིས་ངེས་པ་གསར་དུ་འདྲེན་ནུས་པའི་གཟུང་དོན་གྱི་ཆ་དེ་ཉིད་ཁོ་ན་ལ་དབང་མངོན་གྱིས་གསར་དུ་རྟོགས་པ་ཞེས་བྱ་བའི་ཐ་སྙད་བྱའོ། །དེས་ན་དེ་ལ་ཕྲ་བའི་མི་རྟག་པའི་རྣམ་པ་ཤར་
ཡང་དེ་རྟོགས་པར་བཞག་མི་ནུས་སོ། །དེ་ལྟར་ན་འབྲས་རྟོགས་དང་པོ་ནི། སྔོན་པོ་གཞལ་བྱ། སྔོན་པོའི་རྣམ་པ་ཤར་བའི་སྒོ་ནས་དེ་ལ་གསར་དུ་མི་སླུ་བའི་ཤེས་པ་ཚད་མ། སྔོན་པོ་རྟོགས་པ་འབྲས་བུའོ། །འབྲས་རྟོགས་དང་པོའི་རྣམ་གཞག་འདི་ནི་གཙོ་བོར་
མདོ་སྡེ་པའི་དབང་དུ་བྱས་པའི་ཚད་འབྲས་ཀྱི་རྣམ་གཞག་ཡིན་ཅིང་སེམས་ཙམ་པས་ཀྱང་མི་འདོད་པ་མིན་ནོ། །མདོ་སྡེ་པས་དབང་ཤེས་ལ་ཤར་བའི་སྔོན་པོའི་རྣམ་པ་ནི་དོན་གྱིས་གཏད་པའི་རྣམ་པར་འདོད་ལ། སེམས་ཙམ་པས་དོན་དུ་སྣང་བའི་བག་ཆགས་ལས་སྐྱེས་
པར་འདོད་དོ། །འབྲས་རྟོགས་གཉིས་པ་ནི། མདོ་ལས། ཡང་ན་རང་རིག་འབྲས་བུ་ཡིན། །དེ་ཡི་ངོ་བོ་ལས་དོན་ངེས། །ཡུལ་གྱི་སྣང་བ་ཉིད་དེ་འདིའི། །ཚད་མ་དེ་ཡིས་འཇལ་བར་བྱེད། །ཅེས་པས་བསྟན་ལ། དེའི་དོན་འགྲེལ་བར་རྣམ་འགྲེལ་ལས། དོན་རིག་གང་
ཡིན་སོ་སོར་རིག་མངོན་སུམ་གང་ཡིན་འདི་ཉིད་དོ། །ཞེས་པ་ནས། དོན་རིག་པར་ནི་འགྱུར་བ་མིན། །ཞེས་པའི་བར་གྱིས་འཆད་ལ། འདི་ཡང་གཟུང་རྣམ། འཛིན་རྣམ་གཉིས་ལས་སྔ་མ་སིམ་གདུང་གི་ངོ་བོར་འཛིན་རྣམ་གྱིས་མྱོང་བའི་དབང་གིས་ཡུལ་འདོད་
མི་འདོད་དུ་འཇོག་པས་ན་རང་རིག་ནི་འབྲས་བུར་འཇོག་དགོས་ཏེ། དེའི་དབང་གིས་བཞག་པ་ལ་མ་ལྟོས་པར་དོན་གྱི་ངེས་ནས་འདོད་མི་འདོད་དུ་གྲུབ་ན་དགྲ་གཉེན་གང་གིས་བལྟས་ཀྱང་འདོད་པ་ཁོ་ནའམ་མི་འདོད་པ་ཁོ་ནར་སྣང་བར་ཐལ་བར་འགྱུར་བའི་ཕྱིར་རོ། །དེས་

[038A]༄༅། །ན་གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་ནི་མདོ་སེམས་གཉིས་ཀས་ཁས་ལེན་ཀྱང་འབྲས་རྟོགས་གཉིས་པའི་གཞུང་དེ་དག་གིས་སེམས་ཙམ་པའི་ལུགས་གཙོ་བོར་གཏན་
ལ་འབེབས་པས་རང་ལུགས་ཀྱི་ཐུན་མོང་མ་ཡིན་པའི་ཚད་འབྲས་ནི་འདི་ལྟར་བྱ་སྟེ། རང་གི་བདག་ཉིད་དུ་གྱུར་པའི་སྔོན་པོའི་རྣམ་པ་གཞལ་བྱ། དེ་ལ་གསར་དུ་མི་སླུ་བའི་ཤེས་པ་ཚད་མ། རང་གི་བདག་ཉིད་དུ་གྱུར་བའི་སྔོན་པོ་དངོས་སུ་རྟོགས་པ་
འབྲས་བུ་ནི་གཞན་རིག་གི་ཆད་འབྲས་སོ། །ཚད་མ་མེད་ལས། གང་ཚེ་སྣང་བ་དེ་གཞལ་བྱ། ཚད་མ་དང་དེའི་འབྲས་བུ་ནི། འཛིན་རྣམ་རིག་པ་དེ་ཡི་ཕྱིར། དེ་གསུམ་ཐ་དད་དུ་མ་བྱས། ཞེས་པས་བསྟན་པའི་རང་རིག་གི་ཚད་འབྲས་ནི་རང་གི་བདག་ཉིད་དུ་
གྱུར་བའི་གཞལ་བྱ་རིག་པའི་གཟུང་རྣམ་གཞལ་བྱ། དེ་ལ་སྒྲོ་འདོགས་གསར་དུ་གཅོད་པའི་འཛིན་རྣམ་ཚད་མ། རང་རིག་པའི་ཚད་མ་འབྲས་བུའོ། །འབྲས་རྟོགས་གསུམ་པ་ནི་རྣམ་འགྲེལ་ལས། ཕྱི་རོལ་དོན་ནི་ཡོད་ན་ཡང། །ཞེས་པ་ནས། དེ་འདྲ་ངས་
ཀྱང་མི་ཤེས་སོ། །ཞེས་པའི་བར་གྱིས་བསྟན་ལ། དེ་ཡང་མདོ་སྡེ་པས་ཕྱི་རོལ་དོན་དུ་འདད་པའི་སྔོན་པོ་གཞལ་བྱར་བྱས་པའི་ཆ་ན་ཡང་རང་གི་བདག་ཉིད་དུ་གྱུར་པའི་སྔོན་པོ་རིག་པ་འབྲས་བུར་བཞག་དགོས་སོ། །ཞེས་བསྟན་པའི་ཆེད་དུ་ཡིན་ནོ། །ངེས་ན་
འབྲས་རྟགས་གསུམ་པའི་གཞུང་དེ་དག་གིས། རང་ལུགས་ཀྱི་ཚད་འབྲས་འཐད་ལྡན་དུ་བསྒྲུབས་པ་ཡིན་གྱི་སྔ་མ་གཉིས་ལས་རྣམ་གཞག་ལེགས་པར་གྱུར་པའི་ཚད་འབྲས་གཞལ་གསུམ་གྱི་རྣམ་གཞག་ཕྲུགས་གསུམ་པ་ཞིག་སྟོན་པ་མིན་ཞེས་མཁས་

[038B] རྒྱལ་ཚབ་ཐམས་ཅད་མཁྱེན་པས་ནི་མདོ་སྡེ་པས་ཕྱི་རོལ་དོན་དུ་འདོད་པའི་གཟུགས་གཞལ་བྱ། དེ་ལ་རང་ཡུལ་གྱི་རྣམ་པ་ཤར་བའི་སྒོ་ནས་གསར་དུ་མི་སླུ་བའི་ཤེས་པ་ཚད་མ། རང་གི་བདག་ཉིད་དུ་གྱུར་པའི་སྔོན་པོ་
དངོས་སུ་རྟགས་པའི་ཚད་མ་འབྲས་བུ་ཞེས་པའི་ཆད་འབྲས་ཀྱི་རྣམ་གཞག་ཅིག་གཞུང་གི་ཤུགས་ལ་ཐོན་པར་བཞེད་དོ། །དེ་ལྟར་བཞེད་པ་ཡང་མདོ་སྡེ་པ་ལ་ཁས་བླངས་ནང་འགལ་སྟོན་པའི་ཆེད་ཡིན་པར་རྣམ་ངེས་ཊཱིཀ་ཆེན་དུ་གསུངས་སོ། །འབྲས་རྟོགས་གསུམ་
གྱི་རྣམ་གཞག་འདི་དག་ཤིན་ཏུ་གལ་ཆེ་བའི་གནས་ཡིན་ཅིང་གཞུང་གི་གཅོད་མཚམས་སོགས་ཀྱང་མི་འདྲ་བ་མང་དུ་སྣང་བས་རྒྱ་ཆེར་བཤད་དགོས་ཀྱང་མངས་ཀྱིས་དོགས་པས་འདིར་དེ་ཙམ་ལས་མ་སྤྲོས་སོ། །གཉིས་པ་རྣམ་ཤེས་གྲངས་མང་ཉུང་འདོད་ཚུལ་ལ་
སྤྱིར་དངོས་པོར་སྨྲ་བའི་གྲུབ་མཐའ་སྨྲ་བ་རྣམས་ལ་རྣམ་ཤེས་ཚོགས་གཅིག་ཏུ་འདོད་པ་དང་གཉིས་སུ་འདོད་པ་དང་དྲུག་ཏུ་འདོད་པ་དང་བདུན་དུ་འདོད་པ་དང་བརྒྱད་དུ་འདོད་པ་དང་དགུར་འདོད་པ་དྲུག་ཡོད་པར་བཤད་དོ། །དང་པོ་ལ་ཀུན་གཞི་རྣམ་ཤེས་ཁོ་ནར་འདོད་པ་དང་
ཡིད་ཀྱི་རྣམ་ཤེས་ཁོ་ནར་འདོད་པ་གཉིས་ཡོད་པར་བཤད་ལ་རྩ་བའི་གྲུབ་མཐའ་ནི་བྱང་སེམས་གཅིག་པུར་སྨྲ་བ་ཞེས་བྱ་བས་འདོད་པས་སྦྱར་བར་བཤད་དེ། དེ་ཡང་རྣམ་ཤེས་གཅིག་ཉིད་རྟེན་དབང་པོ་སོ་སོ་ལ་བརྟེན་ནས་ཡུལ་སོ་སོ་ལ་རྒྱུ་བས་རྣམ་ཤེས་སོ་སོའི་
མིང་ཐོབ་པ་ཡིན་ཏེ། དཔེར་ན་ཁང་པ་བུག་པ་མང་པོ་ཡོད་ས་རུ་མར་མེ་གཅིག་བཏེག་པ་བཞིན་ནོ། །ཤེས་པ་དེའི་ཆ་གཅིག་ནི་དོན་དུ་སྣང་ཞིང་རིག་མོད་ཀྱང་ཞེན་ཅིང་རྟོག་པ་མེད་དོ། །ཆ་གཅིག་ནི་དོན་དུ་སྣང་བ་ལ་ཞེན་ཅིང་རྟོག་པས་ན་ཤེས་པ་ལ་རྟོག་མེད་

[039A]༄༅། །ཁོ་ནར་འགྱུར་བའི་སྐྱོན་མེད་ཅེས་ཟེར་ཞིང་རྣམ་པར་ཤེས་པ་དྲུག་ནི་ཡིད་ཀྱི་སྐྱེ་མཆེད་དོ་ཞེས་པའི་ལུང་འདྲེན་པར་བྱེད་དོ། །གཉིས་སུ་འདོད་པ་ནི་ཉོན་ཡིད་དང་འཇུག་ཤེས་གཉིས་ལ་འདོད་པར་ཁ་ཆེ་ལ་ཀྵིཾ་གྱིས་བཤད་དོ། །བདུན་དུ་འདོད་པ་ནི་ཚོགས་
དྲུག་དང་ལེན་པའི་རྣམ་ཤེས་ལ་འདོད་དོ་ཞེས་ཀྱང་དེས་བཤད་དོ། །དགུར་འདོད་པ་ནི་སློབ་དཔོན་ཡང་དག་བདེན་པས་འདོད་པར་བཤད་དེ། ཚོགས་དྲུག་དང་ལེན་པའི་རྣམ་པར་ཤེས་པ་དང་ཀུན་གཞི་དང་དྲི་མ་མེད་པའི་རྣམ་ཤེས་ཏེ་དགུ་ཚོགས་དྲུག་ཏུ་འདོད་པ་
ནི་སྡེ་བདུན་གྱི་རྗེས་འབྲང་གི་སེམས་ཙམ་པ་དང། བརྒྱད་དུ་འདོད་པ་ནི་ས་སྡེ་སོགས་ལས་འབྱུང་བ་ལྟར་གྱི་ལུང་གི་རྗེས་འབྲང་གི་སེམས་ཙམ་པའོ། །དེ་ལྟ་ནའང་གཞན་རྣམས་ཀྱི་གཞུང་རྒྱས་པ་བོད་དུ་མ་འགྱུར་བ་དང་གྲགས་ཆུང་བས་འདིར་མི་སྤྲོ་ལ། ཚོགས་
དྲུག་ཏུ་འདོད་པའང་ཤེས་པར་སླ་བས་འདིར་ནི་རྣམ་ཤེས་ཚོགས་བརྒྱད་ཀྱི་ཀུན་གཞི་དང་ཉོན་ཡིད་འདོད་ཚུལ་ཅུང་ཟད་བརྗོད་པར་བྱའོ། །དེ་ལ་ཀུན་གཞི་ནི་རྟེན་དུ་གྱུར་པ་རྣམ་སྨིན་གྱི་ཀུན་གཞི་དང་བརྟེན་པ་ས་བོན་གྱི་ཀུན་གཞིའི་མཚན་ཉིད་གཉིས་ལས། དང་པོ་ལ་
དམིགས་པ། རྣམ་པ། ངོ་བོ་གྲོགས་ཏེ་བཞིའོ། །དང་པོ་ནི་གཟུགས་སོགས་དོན་ལྔ་དང་དབང་པོ་ལྔའི་སེམས་ཅན་དང་བདག་དང་ཆོས་ཀུན་བཏགས་པའི་ངོ་བོ་ཉིད་ལ་མངོན་པར་ཞེན་པའི་བག་ཆགས་ལ་དམིགས་པའོ། །གཉིས་པ་ནི་སྣོད་བཅུད་དེ་དག་སྣང་ཡང་
རང་གིས་ཀྱང་ངེས་པ་འདྲེན་མི་ནུས་པའོ། །གསུམ་པ་ནི་མ་བསྒྲིབས་ལུང་མ་བསྟན་ནོ། །བཞི་པ་ནི་སེམས་བྱུང་ཀུན་འགྲོ་ལྔ་དང་མཚུངས་པར་ལྡན་པའོ། །དེ་སྐད་དུ་ཡང་སུམ་ཅུ་པ་ལས། དེ་ནི་ལེན་པ་དག་དང་གནས། །རྣམ་པར་རིག་པ་མི་རིག་པ། །རྟག་ཏུ་རེག་དང་

[039B] །རིག་དང་འདུ་ཤེས་སེམས་པར་ལྡན། །དེ་ལ་ཚོར་བ་བཏང་སྙོམས་ཏེ། །དེ་ནི་མ་བསྒྲིབས་ལུང་མ་བསྟན། །ཞེས་སོ། །དེ་ཡང་དགེ་བ་དང་མི་དགེ་བ་ལ་སོགས་པ་ཐམས་ཅད་ཀྱི་ས་བོན་འཛིན་ཅིང་དུས་ཀུན་ཏུ་རྒྱུན་མི་ཆད་པ་ཞིག་ཡིན་ཅིང་ཐེག་དམན་པའི་ལྷག་
མེད་ཀྱི་མྱང་འདས་དང་ཐེག་ཆེན་གྱི་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་འཇུག་པའོ། །བརྟེན་པ་ས་བོན་གྱི་ཀུན་གཞི་ནི་སྒོ་བྱེད་རྣམ་ཤེས་ཚོགས་བདུན་གྱིས་བསྒོ་གཞི་ལ་རང་ཉིད་འགག་པ་ལ་མངོན་དུ་ཕྱོགས་པའི་ཚེ་དགེ་མི་དགེ་ལུང་མ་བསྟན་གསུམ་གྱི་ས་བོན་བཞག་
པའི་ནུས་པ་ཞིག་གོ་བསྒོ་གཞི་ནི་གློག་ལྟ་བུའི་མི་བརྟན་པ་མ་ཡིན་པའི་རྒྱུན་ཆགས་པ། དགེ་མི་དགེའི་སེམས་ཧ་ཅང་གསལ་བ་དང་མི་གསལ་བ་མེད་པས་ལུང་དུ་མ་བསྟན་པ། མི་རྟག་པ་ཡིན་པས་བསྒོ་བར་ནུས་པ། སྒོ་བྱེད་དང་བསྒོ་བཞི་སྐྱེ་འགག་དུས་གཅིག་ཏུ་
བྱེད་པའི་འབྲེལ་པ་དང་ལྡན་པ། རྣམ་གྲངས་ཀྱིས་མ་ཡིན་པར་མཐའ་གཅིག་ཏུ་རྟེན་དུ་གྱུར་པ་སྟེ་ཁྱད་པར་ལྔ་ལྡན་ནོ། །བག་ཆགས་ལ་དབྱེ་ན་དྲུག་སྟེ། ནས་ལ་སོགས་པ་ཕྱིའི་ས་བོན་དང། །ནང་ཀུན་གཞིའི་ས་བོན་དང། ལུང་དུ་མ་བསྟན་པ་ཀུན་ནས་ཉོན་མོངས་
དང་རྣམ་བྱང་གི་མི་གསལ་བ་གཉིས་དང། ཕྱི་ཀུན་རྫོབ་པའི་ས་བོན་དང། ནང་དོན་དམ་པའི་ས་བོན་ཏེ་དྲུག་གོ་དེ་ལྟར་ཡང་ཐེག་བསྡུས་ལས། ཕྱི་དང་ནང་དང་མི་གསལ་བ། །གཉིས་དང་ཀུན་རྫོབ་ཉིད་དང་ནི། །དམ་པའི་དོན་ཏེ་དེ་དག་ཀུན། །ས་བོན་རྣམ་པ་
དྲུག་ཏུ་འདོད། །བརྟན་ལུང་མ་བསྟན་བསྒོ་བྱ་བ། །སྒོ་བར་བྱེད་དང་འབྲེལ་བ་དང། །སྒོ་བྱེད་དེ་ལས་གཞན་དུ་མིན། །དེ་ནི་བག་ཆགས་མཚན་ཉིད་དོ། །ཞེས་སོ། །ཡང་ན་མངོན་པར་བརྗོད་པའི་བག་ཆགས་དང། བདག་ཏུ་བལྟ་བའི་བག་ཆགས་དང། སྲིད་པའི་

[040A]༄༅། །ཡན་ལག་གི་བག་ཆགས་སོ། །དེའི་དང་པོ་ནི། ཀུན་གཞིའི་སྟེང་གི་ས་བོན་ཆོས་ཐམས་ཅད་མིང་དང་མཚན་མའི་རྣམ་པར་འབྱུང་བ་ཞིག་སྟེ། མདོར་ན་ཐ་སྙད་སྣ་ཚོགས་འདོགས་པའི་ཡིད་ཤེས་ཀྱི་རྒྱུའི་རྐྱེན་ནོ། །འདི་ལ་མངོན་བརྗོད་ཀྱི་
བག་ཆགས་ཟེར་བའི་རྒྱུ་མཚན་ནི་མིག་མིག་ཅེས་དང་གཟུགས་གཟུགས་ཞེས་སོགས་བརྗོད་པའི་རྣམ་པ་ཅན་གྱི་ཡིད་ཤེས་ཀྱིས་བཞག་པའི་ས་བོན་ཡིན་པས་སོ། །འདི་ལ་སྤྲོས་པའི་བག་ཆགས་ཞེས་ཀྱང་ཟེར་ཏེ། ཡིད་ཤེས་ཡུལ་ལ་འཕྲོ་བའི་ས་བོན་ཡིན་
པའི་ཕྱིར་རོ། །བག་ཆགས་གཉིས་པ་ནི་ཉེན་ཡིད་མཚུངས་ལྡན་དང་བཅས་པས་བཞག་པ་སྟེ། བདག་དང་གཞན་དུ་སྣང་བའི་རྣམ་རིག་འབྱུང་བའི་ས་བོན་ནོ། །འདི་ལ་འཇིག་ཚོགས་ལ་ལྟ་བའི་བག་ཆགས་ཞེས་ཀྱང་ཟེར་རོ། །བག་ཆགས་གསུམ་པ་ནི་འཇུག་
ཤེས་དགེ་བའམ་མི་དགེ་བས་བཞག་པ་སྟེ། སྲིད་པ་བདེ་འྒྲོའམ་ངན་འགྲོ་སྐྱེ་བ་དང་འཆི་བའི་རྣམ་པར་རིག་པའོ། །འདི་ལ་རྨི་ལམ་གྱི་བག་ཆགས་ཞེས་ཀྱང་ཟེར་རོ། །ཡང་ན་ཐུན་མོང་བ་སྣོད་ཀྱི་འཇིག་རྟེན་འགྲུབ་པའི་ས་བོན་དང་ཐུན་མོང་མ་ཡིན་པ་བཅུད་
ཀྱི་འཇིག་རྟེན་འགྲུབ་པའི་ས་བོན་གཉིས་ཏེ། དེ་གཉིས་ལ་རིམ་པ་བཞིན་ཚོར་བ་མེད་པའི་ས་བོན་དང་ཚོར་བ་དང་བཅས་པའི་ས་བོན་ཞེས་ཀྱང་ཟེར་རོ། །ཡང་ན་བཞི་སྟེ། ཉོན་མོངས་པའི་ས་བོན་ནི་གནས་ངན་ལེན་གྱི་ས་བོན་དང། འཇིག་རྟེན་པའི་ཆོས་
དགེ་བ་རྣམས་ཀྱི་ས་བོན་ནི་ཤིན་ཏུ་སྦྱངས་པའི་ས་བོན་དང། དགེ་མི་དགེའི་ས་བོན་ཕྱུང་ཟིན་པ་ནི་སྤྱད་ཟིན་པའི་ས་བོན་དང། མངོན་པར་བརྗོད་པའི་བག་ཆགས་ནི་སྤྱད་མ་ཟིན་པའི་ས་བོན་ནོ། །འདི་པའི་ལུགས་ལ་ཀུན་གཞི་རྣམ་ཤེས་རྫས་ཡོད་ཡིན་ཀྱང་

[040B] ས་བོན་དང་ནུས་པ་དང་བག་ཆགས་ཞེས་བྱ་བ་ནི་དོན་གཅིག་གོ་དེ་ཡང་གཟུགས་དང་ཤེས་པ་མིན་ལ་འདུས་བྱས་ཡིན་པས་ལྡན་མིན་འདུ་བྱེད་དོ། །ཀུན་གཞི་ས་བོན་གྱི་ཆ་དེ་ལ་ཀུན་གཞི་ཞེས་བརྗོད་པའི་རྒྱུ་མཚན་ནི། སྐྱེ་
བ་ཅན་ཀུན་ནས་ཉོན་མོངས་པའི་ཆོས་ཐམས་ཅད་རྒྱུ་དང་འབྲས་བུའི་ངོ་བོར་སྦྱོར་བའི་ཕྱིར་ན་དེ་སྐད་ཅེས་བྱའོ། །ཀུན་གཞི་རྣམ་སྨིན་གྱི་ཆ་ནི་འགྲོ་བ་ལྔའི་སེམས་ཅན་ཀུན་འདིར་ཉོན་ཡིད་ཀྱིས་བདག་ཏུ་སྦྱོར་བའི་ཕྱིར་ཀུན་གཞི་ཞེས་བྱའོ། །གཉིས་པ་ཉོན་ཡིད་ཀྱི་མཚན་ཉིད་
ནི༑ དམིགས་པ་ནི་ཀུན་གཞི་རྣམ་སྨིན་གྱི་ཆའོ། །རྣམ་པ་ནི་ང་དང་ང་ཡིའོ་སྙམ་པའི་རློམ་སེམས་པའོ། །ངོ་བོ་ནི་བསྒྲིབས་ལ་ལུང་དུ་མ་བསྟན་པའོ། །འཁོར་ནི་ཀུན་འགྲོ་ལྔ་དང། འདོད་ཆགས། མ་རིག་པ། ང་རྒྱལ། བདག་ལྟ་སྟེ་བཞིའོ། །དེ་ལྟར་ཡང་སུམ་ཅུ་པ་ལས་
དེ་ལ་གནས་པར་བ་འབྱུང་ཞིང། །དེ་ལ་དམིགས་པ་ཡིད་ཅེས་བྱ། །རྣམ་སེམས་དར་སེམས་བདག་ཉིད་ཅན། །བསྒྲིབས་ལ་ལུང་དུ་མ་བསྟན་པའི། །ཉོན་མོངས་བཞི་དང་རྟག་ཏུ་འགྲོགས། །ཞེས་ས། །ལྡོག་པའི་དུས་ནི་འགོག་པའི་སྙོམས་འཇུག་གི་དུས་དང་འཕགས་པའི་
མཉམ་གཞག་གི་དུས་ནི་རེས་འགའ་བའི་ལྡོག་དུས་སོ། །དབང་ཐོས་པའི་སེམས་དཔའ་ཡན་ཆད་དང་ཉན་རང་དགྲ་བཅོམ་པ་རྣམས་ནི་གཏན་དུ་ལྡོག་པའི་དུས་སོ། །ཞེས་ཀུན་གཞིའི་དཀའ་འགྲེལ་དུ་བཤད་ད། །ལུགས་འདིས་ཀུན་གཞི་དང་ཉོན་ཡིད་སྒྲུབ་བྱེད་ནི་ལུང་
རིགས་གཉིས་ལས། དང་པོ་ནི། མདོ་ལས། ཐོག་མ་མེད་པའི་དུས་ཀྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །དེ་ཡོད་པས་ན་འགྲོ་ཀུན་དང། །མྱ་ངན་འདས་པའང་ཐོབ་པར་འགྱུར། །ཞེས་དང། དགོངས་འགྲེལ་ལས། ལེན་པའི་རྣམ་པར་ཤེས་པ་

[041A]༄༅། །ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་བཞིན་འབབ། །བདག་ཏུ་རྟོག་པར་གྱུར་ན་མི་རུང་ཞེས། །འདི་ནི་བྱིས་པ་རྣམས་ལ་ངས་མ་བསྟན། ཞེས་སོགས་ཀྱིས་ཀུན་གཞི་དང། དགོངས་འགྲེལ་ལས། རེས་འགའ་ནི་ཀུན་གཞི་རྣམ་པར་ཤེས་པ་འདི་རྣམ་པར་
ཤེས་པ་གཅིག་དང་ལྷན་ཅིག་ཏུ་འཇུག་སྟེ་ཡིད་དང་ངོ། །རེས་འགའ་ནི་གཉིས་དང་སྟེ་ཡིད་དང་ཡིད་ཀྱི་རྣམ་པར་ཤེས་པ་དང་ངོ། །རེས་འགའ་ནི་འཇུག་པའི་རྣམ་པར་ཤེས་པ་བདུན་ག་དང་ལྷན་ཅིག་འཇུག་སྟེ། ཞེས་དང། གསེར་འོད་དམ་པ་ལས། ཀུན་གཞི་ལ་
གནས་པའི་ཡིད་སྦྱངས་པས་ལོངས་སྤྱོད་རྫོགས་པའི་སྐུ་འཐོབ་བོ། །ཞེས་དང། ལངྐར་གཤེགས་པ་ལས། སེམས་ནི་ཀུན་གཞིའི་རྣམ་ཤེས་ཏེ། །ངར་སེམས་པ་ནི་ཡིད་ཡིན་ནོ། །ཡུལ་ལས་རྣམ་པར་རིག་པ་གང། །ད་ནི་འཇུག་པའི་རྣམ་ཤེས་འདོད། །ཅེས་པ་རྣམས་
ནི་ཀུན་གཞི་དང་ཉོན་ཡིད་གཉིས་ཀ་སྒྲུབ་བྱེད་ཀྱི་ལུང་ངོ། །གཉིས་པ་ལ་ཀུན་གཞི་སྒྲུབ་བྱེད་ཀྱི་རིགས་པ་ནི། འདི་པའི་གཞུང་ཐེག་བསྡུས་ལ་སོགས་པར་མང་དུ་གསུངས་ཀྱང་ཀུན་བཏུས་ཀྱི་འགྲེལ་པར། བརྒྱད་དུ་བསྡུས་པ་ནི་འདི་ལྟར། ཀུན་གཞིའི་རྣམ་པར་ཤེས་
པ་མེད་ན་ལུས་ཉེ་བར་ལེན་པ་མི་སྲིད་པ་དང། གཟོད་མ་ནས་འབྱུང་བ་མི་སྲིད་པ་དང། གསལ་བར་འབྱུང་བ་མི་སྲིད་པ་དང། ས་བོན་ཉིད་མི་སྲིད་པ་དང། ལས་མི་སྲིད་པ་དང། ལུས་ཀྱི་མྱོང་བ་མི་སྲིད་པ་དང། སེམས་མེད་པའི་སྙོམས་པར་འཇུག་པ་མི་སྲིད་
པ་དང། རྣམ་པར་ཤེས་པ་འཆི་འཕོ་བ་མི་སྲིད་པའི་ཕྱིར་རོ། །ཞེས་པའོ། །ཉོན་ཡིད་སྒྲུབ་བྱེད་ཀྱི་རིགས་པ་ནི་དྲུག་སྟེ། ཉོན་ཡིད་མེད་ན། མ་འདྲེས་པའི་མ་རིག་པ་མེད་པར་འགྱུར་བ་དང། རྣམ་པར་ཤེས་པའི་ཚོགས་ལྔ་པོ་དག་དང་འདྲ་བ་མེད་པར་འགྱུར་

[041B] སྙོམས་འཇུག་གཉིས་ཀྱི་ངོ་བོ་བྱེ་བྲག་མེད་པར་འགྱུར་བ་དང། བདག་དང་ངར་སེམས་པའི་ཕྱིར་ཡོད་དོ་ཞེས་པའི་ངེས་ཚིག་འདི་རྣམ་ཤེས་གང་ལ་ཡང་མི་གནས་པར་འགྱུར་བ་དང། ངར་འཛིན་རྣམ་པ་ཀུན་ཏུ་འབྱུང་བ་མི་འཐད་པར་འགྱུར་བ་དང། འདུ་
ཤེས་མེད་པར་སྐྱེས་པ་རྣམས་ངར་འཛིན་མེད་པའི་སྐྱོན་དུ་འགྱུར་བ་སྟེ་དྲུག་གོ་ཀུན་གཞི་ཉོན་ཡིད་ཀྱི་སྐོར་འདི་དག་ལ་གོ་བ་ལེགས་པར་ཆགས་ན་སེམས་ཙམ་པའི་གྲུབ་མཐའི་གནད་འགག་དུ་མ་ཞིག་ལ་མཁས་པར་འགྱུར་བས་ཤིན་ཏུ་གལ་ཆེའོ། །འདིར་ནི་མངས་
ཀྱི་དོགས་པས་རྒྱས་པར་མ་བྲིས་ཏེ་ཐེག་བསྡུས་རྩ་འགྲེལ་དང་རྗེ་བདག་ཉིད་ཆེན་པོའི་གསུང་ལས་ཤེས་པར་བྱའོ། །གསུམ་པ་རྣམ་བདེན་རྫུན་གྱི་ཁྱད་པར་བཤད་པ་ལ། དངོས་དང་དེའི་དབྱེ་བ་བཤད་པའོ། །དང་པོ་ནི། སློབ་དཔོན་བྱང་ཆུབ་བཟང་པོས་ཐོགས་མེད་
ཡབ་སྲས་རྣམ་རྫུན་པ་དང་ཕྱོགས་གླང་ཡབ་སྲས་རྣམ་བདེན་པར་བཤད་མོད། འོན་ཀྱང་སྡེ་བདུན་མདོ་དང་བཅས་པའི་དགོངས་པ་ནི་རྣམ་བདེན་པ་ཡིན་པར་མ་ངེས་ཏེ། ལྷ་དབང་བློ་དང་ཤཱཀྱ་བློས་རྣམ་འགྲེལ་གྱི་དགོངས་པ་རྣམ་བདེན་དུ་བཀྲལ་ཞིང། ཤེས་རབ་
འབྱུང་གནས་སྤས་པས་རྣམ་རྫུན་དྲི་མེད། སློབ་དཔོན་ཆོས་མཆོག་གིས་རྣམ་རྫུན་དྲི་བཅས་སུ་བཀྲལ་བའི་ཕྱིར་རོ། །ཐོགས་མེད་ཡབ་སྲས་ཀྱི་དགོངས་པ་ཡང་རྣམ་རྫུན་དུ་མ་ངེས་ཏེ། རྟོག་གེ་འབར་བར་དེ་དག་གི་བཞེད་པ་འགོག་སྐབས་རྣམ་བདེན་པའི་འདོད་པ་བཤད་
པའི་ཕྱིར་རོ། །དེས་ན་ལུང་རིགས་རྗེས་འབྲང་གཉིས་ཀ་རེ་རེའི་གཞུང་ནའང་རྣམ་བདེན་རྫུན་གཉིས་གཉིས་ཀྱི་རྣམ་གཞག་འོང་བ་རྗེ་ཡབ་སྲས་སོགས་རྒྱ་བོད་ཀྱི་མཁས་པ་ཀུན་འདོད་པས་འདི་གཉིས་སོ་སོར་ཁྱབ་མཉམ་བྱས་ནས་སྦྱར་བར་ནམ་ཡང་མི་བྱའོ། །ཞེས་རྗེ་བཙུན་དམ་

[042A]༄༅། །པ་འཇམ་དབྱངས་བཞད་པའི་རྡོ་རྗེས་གསུངས་བ་ཤིན་ཏུ་ལེགས་པས་ཁོ་བོ་ཅག་ཀྱང་དེ་ཁོ་ན་ལྟར་འདོད་དོ། །རྣམ་བདེན་རྫུན་གྱི་ཁྱད་པར་དངོས་ནི་སྔོན་གྱི་ཁ་ཅིག་གིས་སྔོ་སེར་སོགས་འདོད་པ་དང་མི་འདོད་པའི་ཁྱད་པར་ཡིན་པར་བཤད་པ་དང། ཁ་
ཅིག་སྔོ་སེར་སོགས་རྟོག་པས་བཏགས་པ་ཙམ་མིན་པའི་ཡོད་པར་ཁས་ལེན་པ་དང་མི་ལེན་པའི་ཁྱད་པར་ཡིན་པར་འདོད་པ་ནི་མི་འཐད་དེ། དངོས་པོ་ལ་ཤེས་པས་ཁྱབ་པར་འདོད་པའི་སེམས་ཙམ་པ་གཞི་མ་གྲུབ་པའི་ཕྱིར་དང། སྔོ་སེར་སོགས་དངོས་པོར་ཁས་
བླངས་ནས་དེ་དག་རྟོག་པས་བཏགས་ཙམ་དུ་སྨྲ་བའི་དངོས་སྨྲ་བའི་མཁས་པ་སུ་ཡང་མེད་པའི་ཕྱིར་རོ། །རྣམ་རྫུན་པས་དབང་ཤེས་ཀྱི་གཟུང་རྣམ་སྒྲོ་བཏགས་སུ་ཁས་ལེན་པར་སྨྲ་བ་ཡང་མི་འཐད་དེ། དེ་ལྟར་ན་དབང་པོའི་རྣམ་པར་ཤེས་པ་གཟུང་རྣམ་མ་
ཡིན་པར་འགྱུར་བས་འཛིན་རྣམ་དུ་ཐལ་བ་དང། དེ་ཡང་གཉིས་སྣང་དང་བྲལ་བར་ཐལ་བ་དང། ཁ་ཕྱིར་ཕྱོགས་པའི་ཤེས་པ་མ་ཡིན་པར་ཐལ་བ་དང། ཁ་ཕྱིར་ལྟ་ཡིན་ན་རྟོག་པ་ཡིན་པས་ཁྱབ་པར་ཐལ་བ་སོགས་རིགས་པའི་གནོད་པ་དུ་མ་
འབབ་པའི་ཕྱིར་རོ། །འདི་དག་རྗེ་ཡབ་སྲས་ཀྱིས་ལེགས་པར་བཀག་ཟིན་པས་ཤི་ཟིན་པའི་རོ་ལ་མཚོན་བསྣུན་པའི་དལ་བ་འདིར་མི་བྱའོ། །དེ་ལྟ་ན་ཡང་ད་དུང་ལོ་ཙཚ་བ་ཤེས་རབ་རིན་ཆེན་སོགས་ཀྱིས་རྣམ་བདེན་པས་སྔོ་སེར་སོགས་མཐའ་དག་ཤེས་པར་འདོད་
ཟེར་བ་ནི་རང་གི་དེ་ཉིད་བསྟན་པར་ཟད་དེ། རྣམ་བདེན་པའི་ལུགས་ལ་ཕུང་པོ་ལྔའི་རྣམ་གཞག་མི་འཐད་པར་ཐལ་བ་དང། སངས་རྒྱས་ཀྱི་གཟུགས་ཀྱི་སྐུ་མཐོང་བ་པོའི་སེམས་ཅན་གྱི་མིག་གི་ཤེས་པ་སངས་རྒྱས་ཀྱི་གཟུགས་སྐུར་ཐལ་བའམ། ཡང་ན་

[042B] དཔག་ཚད་དང་རྒྱང་གྲགས་སོགས་ཀྱི་ཚད་དང་ལྡན་པའི་ཤེས་པ་ཡོད་པར་ཐལ་བ་དང། ཤེས་པ་ཟ་ཞིང་ཤེས་པ་འཐུང་བ་དང། རྟུག་པ་དང་གཅིན་ཡིན་པའི་ཤེས་པ་ཡོད་པར་ཐལ་བ་སོགས་ཤིན་ཏུ་ངོ་ཚ་བའི་གནས་
ཡིན་པའི་ཕྱིར། དེས་ན་ད་ལྟར་འདོད་པའི་དངོས་པོར་སྨྲ་བའི་མཁས་པ་ག་ལ་སྲིད་དེ། དེ་དག་ནི་རིགས་པ་ཤེས་པའི་མཁས་པ་ཡིན་པའི་ཕྱིར་རོ། །འོན་ཀྱང་མཁས་པ་དག་གིས་རིགས་པ་དྲི་མ་མེད་པས་སྨྲ་བ་ངན་པ་དེ་ཕྱེ་མར་བཏགས་ཟིན་པས་བཏགས་ཟིན་འཐག་པའི་
སྦྱོར་བ་འདིར་མི་བྱའོ། །ད་ནི་རང་གི་ལུགས་བཤད་པར་བྱ་སྟེ། དེ་ཡང་རྣམ་བདེན་རྫུན་རྩོད་པའི་གཞི་ནི་དབང་ཤེས་ལ་སྡོ་སེར་དཀར་དམར་སོགས་རགས་པའམ་དུ་མ་བསགས་པའི་རྣམ་པར་སྣང་བ་དང། ཁ་དོག་ཐ་དད་པའི་རྣམ་པར་སྣང་བ་དང། ཆ་དུ་མ་འདུས་པའི་གོ་
ས་གནོན་པའི་ཚུལ་དུ་སྣང་བ་རྣམས་ཡིན་པར་རྒྱལ་ཚབ་ཐམས་ཅད་མཁྱེན་པས་བཤད་ལ། དེ་ཡང་ཀ་བུམ་སོགས་དབང་ཤེས་ལ་སྣང་བའི་ཚེ་དེ་དག་ལིང་ལིང་པོར་སྣང་ཞིང་སྡོ་སེར་སོགས་ཀྱི་ཁ་དོག་ཏུ་སྣང་བའི་ཚེ་ཡང་མཁྲང་ཐེང་ངེ་བར་སྣང་བ་ལ་བྱའམ་སྙམ་མོ། །
དེའི་རྒྱུ་མཚན་ཡང་པཎ་ཆེན་ཆོས་མཆོག་གིས་རྣམ་བདེན་པ་འགོག་པ་ན་ལུས་ཅན་ཞེས་བྱ་བ་རྭ་ཟིང་ངེ་བ་མེད་ཀྱི། འོན་ཀྱང་ཚད་ཆུང་ངུ་མང་པོ་རྣམས་ཕན་ཚུན་གྱི་རང་བཞིན་གྱི་ཡུལ་ཡོངས་སུ་སྤངས་ནས་བསྐྱེད་པའི་ཕྱིར་ཡུལ་རྒྱས་པ་དང་ལྡན་པ་ནི་ལུས་ཅན་ཡིན་
ལ༑ ཞེས་གསུངས་པའི་རྭ་ཟིང་ངེ་བ་མེད་ཀྱི་ཞེས་པ་དང་ཡུལ་རྒྱས་པ་དང་ལྡན་པ་ཞེས་པའི་ཚིག་གི་རྣམ་བཅད་ཡོངས་གཅོད་ཀྱི་ནུས་པ་ལས་ཤེས་པར་འགྱུར་རོ། །དེས་ན་འདིའི་རགས་པར་སྣང་བ་ཞེས་པའི་དོན་ཡང་དེ་ལྟར་ཤེས་པར་བྱ་ཡི་རགས་པ་ཞེས་པའི་ཚིག་ཙམ་

[043A]༄༅། །ལ་འཁྲུལ་ནས་རྡུལ་དུ་སྣང་བ་དང་བེམ་པོར་སྣང་བ་ལ་འདོད་པར་མི་བྱའོ། །ལིང་ལིང་པོ་དང་མཁྱད་ཐེང་ངེ་ཞེས་པ་ཡང་དབུ་མ་པས་བདེན་གྲུབ་ལ་དེ་འདྲའི་ཐ་སྙད་སྦྱར་བ་དང་འདི་མི་གཅིག་སྟེ། འདི་ནི་དབང་ཤེས་ལ་སྣང་བའི་རིགས་སྣང་གི་ཚུལ་
ཡིན་ལ་ཅིག་ཤོས་ནི་གཙོ་བོར་རྟོག་པའི་འཛིན་སྟངས་ཀྱི་ཚུལ་ལ་བྱེད་དགོས་པའི་ཕྱིར་རོ། །བདེན་རྫུན་གྱི་ཁྱད་པར་ནི་སེམས་ཙམ་རྣམ་བདེན་པས་དབང་པོའི་མངོན་སུམ་ལ་གཟུང་འཛིན་རྒྱང་ཆད་དུ་སྣང་བ་དང། སྔོ་སོགས་ཕྱི་རོལ་དོན་དུ་སྣང་བ་དང། མིང་དང་ཐ་སྙད་ཀྱི་
གཞིར་རང་མཚན་གྱིས་སྣང་བའི་ཆ་ལམ་རིག་པའི་བསླད་པ་ཞུགས་ཀྱང་སྔོ་སོགས་དེ་ལྟ་བུའི་རིགས་པར་སྣང་བའི་ཆ་ལ་མ་རིག་པའི་བསླད་པ་ཅུང་ཟད་ཀྱང་མ་ཞུགས་པར་འདོད་དོ། །རྣམ་རྫུན་པ་རྣམས་ནི་སོ་སོ་སྐྱེ་བོའི་རྒྱུད་ལ་རང་རིག་མངོན་སུམ་མ་གཏོགས་མ་རིག་པས་མ་
བསླད་པའི་མངོན་སུམ་གྱི་ཤེས་པ་མེད་པས་སྔོ་སོགས་དེ་ལྟ་བུའི་རགས་པར་སྣང་བའི་ཆ་ལ་ཡང་འཁྲུལ་པའི་བསླད་པ་ཞུགས་པར་བཞེད་དོ། །དེས་ན་རྣམ་བདེན་པས་དེ་ལྟ་བུའི་རིགས་པའི་རྣམ་པར་སྣང་བ་ཡང་ཤེས་པ་ཉིད་ཀྱི་རྫས་ཡིན་པས་མ་འཁྲུལ་པར་འདོད་ལ་
རྣམ་རྫུན་པས་རིགས་པ་གསལ་བར་སྣང་བ་ཤེས་པའི་རྫས་ཡིན་ཀྱང་དེ་ལྟ་བུའི་རགས་པར་སྣང་བའི་ཆ་ནི་མ་རིག་པས་བསླད་པའི་དབང་གིས་སྣང་བའི་འཁྲུལ་པ་འབའ་ཞིག་ཏུ་འདོད་དོ། །དེ་ལ་དགོངས་ནས་རྣམ་བདེན་པ་ལ་རྣམ་པ་དངོས་པོར་འདོད་པ་དང་རྣམ་རྫུན་པ་ལ་རྣམ་པ་
དངོས་པོར་མེད་པར་འདོད་པ་ཞེས་པའི་ཐ་སྙད་རྒྱ་བོད་ཀྱི་མཁས་པ་རྣམས་ཀྱིས་བཤད་དོ། །སློབ་དཔོན་དཔའ་བོས། ཁ་ཅིག་ཤེས་རབ་རྩལ་གྱིས་ནི། །གཟུང་བ་སྟོང་པར་རྟོགས་པ་ལ། །འཛིན་པ་རྫས་སུ་གྲུབ་པར་བལྟ། །ཞེས་རྣམ་བདེན་པ་དང། ཁ་ཅིག་རྣམ་པར་འཁྲུལ་

[043B] ༑དཔེར་ན་མཁའ་གཟུགས་མཐོང་བ་བཞིན། །ཞེས་རྣམ་རྫུན་པའི་གྲུབ་མཐའ་བཤད་ཅིང། ལུང་ཕྱི་མའི་དཔེ་ཁ་ཅིག་ཏུ་རྣམ་པར་འཁྲུལ་བ་ཞེས་ལས་ཀྱི་སྒྲ་སྦྱར་བ་ལ་ནུས་པ་འདོན་ལུགས་ཤིག་དགོས་སོ། །རྟོག་གེ་འབར་བ་ལས་ཀྱང་རྣམ་བདེན་པའི་
འདོད་པ་འཆད་པ་ན། དེའི་རྣམ་པ་སྣ་ཚོགས་སྣང་བ་དེ་ཡང་གང་ཞེ་ན། རྣམ་པར་ཤེས་པ་ཡུལ་གྱི་རྣམ་པར་འགྱུར་བ་གང་ཡིན་པའོ། །ཞེས་གསུངས་སོ། །ལམ་རིམ་ཆེན་མོར་སྔོ་སེར་སོགས་ཤེས་པའི་རྫས་སུ་འདོད་པ་རྣམ་བདེན་པར་བཤད་དོ། །རྣམ་རྫུན་པས་
རྣམ་བདེན་པ་འགོག་པའི་རིགས་པ་ནི། སོ་སོ་སྐྱེ་བོའི་དབང་པོའི་མངོན་སུམ་ལ་སྔོན་པོ་ལ་སོགས་པ་རགས་པར་སྣང་བ་འདི་ཆོས་ཅན། ཁྱོད་དོན་དམ་བདེན་པ་ཡིན་པར་ཐལ། ཁྱོད་རང་རིག་མངོན་སུམ་གྱི་གཟུང་ཡུལ་མ་ཡིན་པ་གང་ཞིག་ཁྱོད་འཇལ་བར་
བྱེད་པའི་སོ་སོ་སྐྱེ་བོའི་རྒྱུད་ཀྱི་མངོན་སུམ་ཡོད། དེ་ལ་མ་རིག་པས་ཅུང་ཟད་ཀྱང་མ་བསླད་པའི་ཕྱིར། འདོད་ན། དེ་ཆོས་ཅན། དོན་དམ་བདེན་པ་མ་ཡིན་ཏེ། དོན་དམ་པའི་བདེན་པ་གཅིག་དང་དུ་མ་གང་རུང་དུ་མ་གྲུབ་པའི་ཕྱིར། དཔེར་ན་གཟུགས་བརྙན་བཞིན་
ཞེས་པའོ། །སློབ་དཔོན་ཆོས་མཆོག་གིས་རགས་སྣང་བདེན་པར་གྲུབ་པ་བྱེ་བྲག་པས་འདོད་པའི་ཡན་ལག་ཅན་གྱི་རྫས་དང་མཚུངས་པར་བཤད་དོ། །བཤད་མ་ཐག་པའི་རྣམ་བདེན་རྫུན་གྱི་རྣམ་གཞག་འདི་ནི་རྗེ་བདག་ཉིད་ཆེན་པོའི་དགོངས་པ་དྲི་མ་མེད་པ་ཡིན་པར་སྲས་
ཀྱི་ཐུ་བོ་རྒྱལ་ཚབ་ཐམས་ཅད་མཁྱེན་པས་ཚད་མ་རྣམ་ངེས་ཀྱི་རྣམ་བཤད་ཆེན་མོར་གསུངས་སོ། །གཉིས་པ་དབྱེ་བ་ནི། རྣམ་བདེན་པ་ལ་སྒོ་ང་ཕྱེད་ཚལ་བ་དང། གཟུང་འཛིན་གྲངས་མཉམ་པ་དང། སྣ་ཚོགས་གཉིས་མེད་པ་སྟེ་གསུམ་དུ་ཡོད་ལ། དེ་དག་གི་འདོད་

[044A]༄༅། །ཚུལ་ནི་ཕྱི་དོན་མི་འདོད་པ་མ་གཏོགས་མདོ་སྡེ་པའི་སྐབས་དང་འདྲའོ། །རྣམ་རྫུན་པ་ལ་དྲི་བཅས་དྲི་མེད་གཉིས་སོ། །འདི་གཉིས་ཀྱི་ཁྱད་པར་ནི་ཀུན་རྫོབ་ཀྱི་སྣང་བ་མཐའ་དག་མ་རིག་པའི་བག་ཆགས་ཀྱི་དབང་གིས་སྣང་བ་ཡིན་པས། དེ་ལོག་ན་
ལྡོག་པའི་ཕྱིར་སངས་རྒྱས་ལ་རྫུན་སྣང་མེད་པར་འདོད་པ་དྲི་མེད་པ་དང། ཀུན་རྫོབ་ཀྱི་སྣང་བ་ནི་མ་རིག་པ་དང་འབྲེལ་བ་གང་ཡང་མེད་པས། དེ་ལོག་ཀྱང་མི་ལྡོག་པའི་ཕྱིར་སངས་རྒྱས་ལ་ཡང་རྫུན་སྣང་ཡོད་པར་འདོད་པ་དྲི་བཅས་པ་ཡིན་ནོ་ཞེས་པའི་བཤད་ཚུལ་
གཅིག་དང། ཡང་རྣམ་མཁྱེན་ལ་ཐམས་ཅད་སྣང་མི་སྣང་ལ་ཁྱད་པར་མེད་ཀྱང་ཚུལ་དེ་མང་དུ་བསྒྲུབ་མི་བསྒྲུབ་ཀྱིས་དྲི་བཅས་དྲི་མེད་དུ་བཞག་པ་སྟེ། དཔེར་ན་ཉན་རང་རིགས་ངེས་ཀྱིས་ཆོས་ཀྱི་བདག་མེད་མ་རྟོགས་པར་མཐུན་ཡང་དེ་ལྟར་བཤད་པ་མང་མི་མང་གིས་
ཆོས་ཀྱི་བདག་མེད་རྟོགས་པ་ཡོད་པ་དང་མེད་པར་འདོད་པའི་རང་རྒྱུད་པ་གཉིས་སུ་གྲགས་པ་བཞིན་ནོ། །ཞེས་པའི་བཤད་ཚུལ་གཅིག་དང། ཡང་སེམས་ཀྱི་ངོ་བོ་ལ་གཉིས་སྣང་གི་དྲི་མས་བསླད་པར་འདོད་པ་དྲི་བཅས་དང། དྲི་མ་གློ་བུར་བ་ཡིན་པས་སེམས་ཀྱི་ངོ་བོ་ལ་
ཅུང་ཟད་ཀྱང་མ་བསླད་པར་འདོད་པ་དྲི་མེད་པ་ཡིན་ནོ་ཞེས་པའི་བཤད་ཚུལ་གསུམ་བྱུང་བའི་སྔ་མ་གཉིས་གྲགས་ཆེ་ཞིང་ལུགས་གསུམ་གིས་ས་སྡེ་དང་ཚད་མ་སྡེ་བདུན་ཛེ་ཏ་རི་སོགས་ཀྱི་ལུང་མང་དུ་འདྲེན་ནོ། །མཁས་གྲུབ་ཐམས་ཅད་མཁྱེན་པས་སྡེ་བདུན་ཡིད་ཀྱི་
མུན་སེལ་དུ་ལུགས་སྔ་མ་ཕྱོགས་ཙམ་བཤད་དོ། །རྣམ་རྫུན་གཉིས་ཀྱི་ཁྱད་པར་འདི་དག་རྗེ་ཡབ་སྲས་ཀྱིས་རྒྱས་པར་གཏན་ལ་ཕབ་པ་མི་སྣང་ཞིང། ཁྱད་པར་དུ་སེམས་ཀྱི་ངོ་བོ་ལ་གཉིས་སྣང་གི་དྲི་མས་བསླད་པར་འདོད་པ་ཡང་རྣམ་རྫུན་དྲི་བཅས་ཀྱི་ལུགས་སུ་འཐད་དཀའ་

[044B]སངས་རྒྱས་ལ་གཉིས་སྣང་ཡོད་པའི་དོན་རྒྱུད་གཞན་སྒྲུབ་པའི་འགྲེལ་པར་དུལ་བ་ལྷས། ཡེ་ཤེས་དེ་ནི་གཟུང་འཛིན་དང་བཅས་ཀྱང་དེ་ཉིད་ཀྱིས་ལོག་པ་ཉིད་དུ་གཟིགས་པའི་ཕྱིར། ཞེས་པ་ལྟ་བུའི་དོན་དུ་བསམས་ནས་གཟུང་འཛིན་གྱི་གཉིས་སྣང་ཡོད་པ་དང་
མེད་པ་ལ་བྱེད་པར་འདོད་པ་ནི། སྤྱིར་སངས་རྒྱས་ཀྱི་ས་ན་ཡུལ་ཡུལ་ཅན་གྱི་སྣང་བ་གཏན་མེད་པར་སྨྲ་ན་མི་འཐད་པ་རྟོགས་སླ་ཞིང། གཟུང་འཛིན་རྒྱང་ཆད་དུ་སྣང་བ་སངས་རྒྱས་ཀྱི་ས་ན་ཡོད་པར་སྨྲ་ན་ལུགས་འདི་ལ་ཤིན་ཏུ་འགལ་ལོ། །དེས་ན་ལུགས་བར་པ་ལ་ཡང་
ཅུང་ཟད་བཤད་དུ་ཡོད་མོད་ཀྱང་མཐའ་ཆོད་པ་ཞིག་དཀའ་བར་སྣང་ངོ། །འདི་དག་ལས་བརྩམས་ཏེ་བརྗོད་པར་བྱ་བ་མཆོག་ཏུ་མང་མོད་ཀྱི་རེ་ཞིག་བཞག་གོ་རྣམ་བདེན་རྫུན་གཉིས་ལས་རྣམ་རྫུན་གྲུབ་མཐའ་བརླིང་བར་རྒྱལ་ཚབ་ཐམས་ཅད་མཁྱེན་པ་བཞེད་ཅིང་མཁས་གྲུབ་
ཐམས་ཅད་མཁྱེན་པས་རྣམ་བདེན་སྣ་ཚོགས་གཉིས་མེད་གྲུབ་མཐའ་བརླིང་བར་བཤད་དོ། །དེ་གཉིས་ཀས་ཀྱང་རང་རང་གི་བཤད་ཚུལ་དེ་རྗེ་བདག་ཉིད་ཆེན་པོའི་དགོངས་པ་ཡིན་པར་གསུངས་འདུག་པས། སྤྱིར་རྨད་དུ་བྱུང་བའི་སེམས་དཔའ་ཆེན་པོ་དེ་དག་གི་དགོངས་
པ་ཇི་ལྟར་ཡིན་པ་བདག་ལྟ་བུས་ཇི་ལྟར་ཤེས་ནུས། འོན་ཀྱང་སྡེ་བདུན་གྱི་སྐོར་ལ་རྒྱལ་ཚབ་ཐམས་ཅད་མཁྱེན་པས་པཎ་ཆེན་ཆོས་མཆོག་གི་འགྲེལ་པ་གཙོ་བོར་མཛད་པ་དང། མཁས་གྲུབ་སྨྲ་བའི་ཉི་མས་ལྷ་དབང་བློའི་འགྲེལ་པ་གཙོ་བོར་མཛད་པར་འདུག་པས་རྗེ་
བདག་ཉིད་ཆེན་པོས་རྣམ་འགྲེལ་གྱི་བཤད་པ་གནང་བའི་ཚེ་འགྲེལ་པ་སོ་སོའི་ལུགས་ལ་བརྟེན་པའི་འཆད་ཚུལ་ཞིག་གི་ཁྱད་པར་བྱུང་བ་ཡིན་ནམ་སྙམ་མོ། །གཉིས་པ་ལམ་ལ་གཉིས་ལས། ཐེག་དམན་གྱི་ལམ་ལ་ཉན་ཐོས་དང་རང་རྒྱལ་གྱི་ལམ་གཉིས། དང་པོ་ལ་

[045A]༄༅། །རིགས་ནི་ཀུན་གཞིའི་སྟེང་གི་ཉན་ཐོས་ཀྱི་འབྲས་བུ་བསྐྱེད་པའི་ནུས་པ་ཞིག་ཡིན་ལ། དེ་ཡང་ནང་གི་སྐྱེ་མཆེད་དྲུག་གི་ཁྱད་པར་ཉན་ཐོས་ཀྱི་ཆོས་གནས་པ་དང་འཕེལ་བར་བྱེད་རུང་བ། ཐོག་མ་མེད་པ་ནས་རྒྱུན་མ་ཆད་པ་ཞིག་གོ་རིགས་
ཀྱི་རྟགས་ནི་ལུས་སོགས་ལ་ཆགས་ཞེན་ཆུང་བ། འཁོར་བ་ལ་སྐྱོ་ཤས་ཆེ་བ། བག་ཡོད་པ་སོགས་ཀྱིས་སྡིག་པ་ལ་འཛེམ་པ། བདེན་པ་བཞིའི་འཇུག་ལྡོག་སོགས་ཐོས་པ་དང་སེམས་པ་ན་ལུས་ཀྱི་བ་སྤུ་ལྡང་བ། ཐར་པ་ཁོ་ནའི་ཆེད་དུ་ཚུལ་ཁྲིམས་ལེན་ཅིང་
ལུས་སྲོག་ལ་བབ་ཀྱང་བསླབ་པ་མི་གཏོང་བ། དགེ་རྩ་གང་བྱས་འཁོར་བ་ལས་གྲོལ་བའི་ཕྱིར་བསྡེ་བསྟེ་དྲུག་གོ་རིགས་ལ་གནས་པའི་གང་ཟག་ནི་དབང་པོ་རྟུལ་འབྲིང་རྣོ་གསུམ་ཡོད་པར་བཤད་དོ། །ལམ་དངོས་ནི་ཆད་དུ་བྱ་བ་བདག་ཉིད་གཅིག་པུ་ཐོབ་བྱ་
འཁོར་བའི་སྡུག་བསྔལ་མཐའ་དག་སྤངས་པའི་ཐར་པ་འདོད་པའི་བསམ་པས་ཀུན་ནས་བསླང་སྟེ་ལྷག་པའི་ཚུལ་ཁྲིམས་དང་ལྷག་པའི་ཏིང་ངེ་འཛིན་དང་ལྷག་པའི་ཤེས་རབ་ཀྱི་བསླབ་པ་ལ་སློབ་པར་བྱེད་དོ། །དེ་ལ་ཚུལ་ཁྲིམས་ནི་སོ་སོར་ཐར་པ་རིགས་བརྒྱད་གང་
ཡང་རུང་བའོ། །ཏིང་ངེ་འཛིན་ནི་སེམས་གནས་པའི་ཐབས་དགུ་དང་ཡིད་ལ་བྱེད་པ་བཞི་ལ་སོགས་པས་བསྒྲུབས་པའི་ལུས་དང་སེམས་ཤིན་ཏུ་སྦྱངས་པ་དང་བཅས་པའི་སེམས་རྩེ་གཅིག་པའི་ཏིང་ངེ་འཛིན་ཞི་གནས་ཀྱི་ཕྱོགས་ཀྱིས་བསྡུས་པའོ། །ཤེས་རབ་ནི་ཏིང་ངེ་འཛིན་
ལ་བརྟེན་ནས་སོ་སོར་རྟོག་པའི་ཤེས་རབ་ཀྱིས་ཡང་དང་ཡང་དུ་དཔྱད་ཅིང་བསྒོམས་པའི་སྟོབས་ཀྱིས་དྲངས་པའི་ཤིན་སྦྱངས་དང་བཅས་པའི་ཤེས་རབ་དགེ་བ་ལྷག་མཐོང་གི་ཕྱོགས་ཀྱིས་བསྡུས་པའོ། །དེ་ལ་ཡང་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་

[045B] དེ་ཡང་བདེན་པ་བཞི་རྣམ་པ་བཅུ་དྲུག་གི་སྒོ་ནས་བསྒོམ་པའོ། །དེ་ལ་ཡང་གྲོལ་བྱེད་ཀྱི་ལམ་དངོས་ནི་གང་ཟག་གི་བདག་མེད་རྟོགས་པའི་ཤེས་རབ་ཡིན་ལ་ལྷག་མ་རྣམས་ནི་དེ་སྤྱོད་བྱེད་ཀྱི་ཡན་ལག་གོ་དེའི་ཚུལ་ནི་སྔར་ཡང་བརྗོད་
ཟིན་པ་དང་གཞན་དུ་ཡང་རྒྱས་པས་རྟོགས་པར་སླ་བས་འདིར་མ་སྤྲོས་སོ། །ཞུགས་པ་དང་གནས་པའི་སྐྱེས་བུ་ཆེན་པོ་བརྒྱད་ལ་སོགས་པ་ཡང་གཞན་ལས་ཤེས་པར་བྱའོ། །རང་རྒྱལ་གྱི་ལམ་ལ་རིགས་ཀྱི་ངོ་བོ་ནི་ཉན་ཐོས་ཀྱི་སྐབས་དང་འདྲ་ལ། ཁྱད་པར་ནི་རང་རྒྱལ་བའི་
བྱང་ཆུབ་འགྲུབ་པའི་ནུས་པའོ། །རིགས་ཀྱི་རྟགས་ནི་ཉོན་མོངས་ཆུང་ཞིང་འདུ་འཛི་ལ་མི་དགའ་བ་དང། སྙིང་རྗེ་དམན་ཞིང་སྙིང་ལས་ཆུང་ངུར་འཇུག་པ་དང། ང་རྒྱལ་ཆེ་ཞིང་རང་བཞིན་གྱི་དབང་པོ་འབྲིང་ཡིན་པའོ། །དེ་ལ་ཡང་རང་སངས་རྒྱས་ཀྱི་ཆོས་ཉིད་ངེས་པ་ལ་
གནས་པའི་རིགས་ཅན་ནི་བསེ་རུ་ལྟ་བུའི་རིགས་ཅན་ནོ། །མ་ངེས་པ་ལ་གནས་པ་ནི་ཚོགས་ཤིང་སྤྱོད་པ་གཉིས་ཀྱི་རིགས་ཅན་ནོ། །ལམ་གྱི་ངོ་བོ་ནི་ཉན་ཐོས་དང་འདྲ་ལ། འདིའི་རིགས་ཅན་གྱིས་མཁས་པར་བྱ་བའི་གནས་དྲུག་ནི་ཕུང་པོ་དང། སྐྱེ་མཆེད་དང། ཁམས་དང། རྟེན་
ཅིང་འབྲེལ་བར་འབྱུང་བ་དང། གནས་དང་གནས་མ་ཡིན་པ་དང། བདེན་པ་རྣམས་སོ། །བསེ་རུ་ལྟ་བུ་ནི། རང་སངས་རྒྱས་ཀྱི་ཐར་པ་ཆ་མཐུན་གྱི་ལམ་ལ་གནས་ནས་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱེད་པ་དང། རང་གི་བྱང་ཆུབ་ཏུ་རྒྱུད་སྨིན་པར་
བྱེད་ཅིང་མཁས་བྱའི་གནས་དྲུག་ལ་མཁས་པར་བྱས་ནས་ཚེ་འཕོས་པའི་ཕྱི་མ་དེ་ཉིད་ལ་སྦྱོར་ལམ་ནས་མི་སློབ་ལམ་གྱི་བར་རྟེན་གཅིག་ལ་བསྐྱེད་དོ། །འོན་ཀྱང་བྱེ་བྲག་སྨྲ་བའི་ལུགས་ལྟར་ངེས་པར་སྟན་ཐོག་གཅིག་ལ་བསྐྱེད་པར་མི་བཞེད་དོ། །ཚོགས་སྤྱོད་པ་ཆུང་

[046A]༄༅། །དུ་ནི་སངས་རྒྱས་འབྱུང་བ་མཉེས་པར་བྱས་ཏེ་སྐྱེས་བུ་དམ་པ་ལ་བརྟེན་པ་དང། དམ་པའི་ཆོས་མཉན་པ་དང། ཚུལ་བཞིན་ཡིད་ལ་བྱས་པས་སྦྱོར་ལམ་བཟོད་པ་ཚུན་ཆད་སྐྱེད་ནའང་ཆོས་མངོན་པར་རྟོགས་པ་དང་འབྲས་བུ་འཐོབ་མི་ནས་
པས་ཚེ་ཕྱི་མ་ལ་དེ་གཉིས་འཐོབ་པའི་ཆེད་དུ་གནས་དྲུག་ལ་མཁས་པར་བྱེད་པའོ། །དེས་ཚེ་ཕྱི་མ་ལ་བདེན་པ་མངོན་པར་རྟོགས་པ་ནས་དགྲ་བཅོམ་པའི་བར་མངོན་དུ་བྱེད་དོ། །ཚེགས་སྤྱོད་པ་འབྲིང་ནི་གཞན་རྣམས་དེ་དང་འདྲ་ཞིང་ཚེ་དེ་ལ་བདེན་པའི་ཆོས་མངོན་པར་
རྟོགས་པར་བྱད་ཅིང་དགེ་སྦྱོང་གི་འབྲས་བུ་ཐོབ་ལ་དགྲ་བཅོམ་པ་ནི་འཐོབ་པར་མི་ནུས་པ་ནི་ཁྱད་པར་རོ། །དེས་ཚེ་ཕྱི་མ་ལ་འབྲས་བུ་ལྷག་མ་ནས་དགྲ་བཅོམ་པའི་བར་མངོན་དུ་བྱེད་དོ། །འདི་གསུམ་ག་ཡང་ཐུགས་ཀྱི་གནས་པ་ནི་འདྲ་སྟེ། གསུམ་གའང་ཆོས་ཟབ་མོ་
ལ་མོས་པ་དང། རྟེན་འབྲེལ་ཟབ་མོ་ལ་སོ་སོར་རྟོག་པ་ལྷུར་ལེན་པ་དང། གང་ཟག་གི་བདག་མེད་ཀྱི་དབང་དུ་བྱས་པའི་རྣམ་པར་ཐར་པའི་སྒོ་གསུམ་ཡིད་ལ་བྱེད་པས་གནས་པའོ། །ལུས་ཀྱི་གནས་པ་ལ་བསེ་རུ་ལྟ་བུ་ནི་གཅིག་པུར་དགའ་ཞིང་གཅིག་པུར་
གནས་པ་དང། གཞན་གཉིས་ནི་ཚོགས་པ་དང་ལྷན་ཅིག་ཏུ་སྤྱོད་ཅིང་གནས་པའོ། །ཆོས་སྟོན་ཚུལ་ནི་དེ་དག་གྲོང་ངམ་གྲོང་རྡལ་གང་དུ་གནས་ཀྱང་ལུས་ཤིན་ཏུ་བསྲུང་ཞིང་དབང་པོ་ཤིན་ཏུ་བསྡམས་པ་དང། དྲན་པ་ཤིན་ཏུ་གནས་པས་བསོད་སྙམས་སོགས་
ལ་འཇུག་ཅིང། སྙིང་བརྩེ་བ་ལ་ཡང་ལུས་ཀྱི་བརྡས་ཆོས་སྟོན་པར་མཛད་ཀྱི་ངག་གིས་ནི་མ་ཡིན་ནོ། །མ་དད་པ་རྣམས་ལ་ཡང་ལུས་ཀྱི་རྫུ་འཕྲུལ་དུ་མ་བསྟན་ནས་དད་པར་བྱེད་དེ། །མངོན་པ་འོག་མའི་ལུགས་ལ་ཆགས་སྤྱོད་པ་གཉིས་ལ་ཉན་ཐོས་ཀྱི་ལམ་སྔོན་དུ་སོང་

[046B] །བསེ་རུ་ལྟ་བུ་ལ་ངེས་པར་བསྐལ་ཆེན་བརྒྱར་ཚོགས་བསག་དགོས་ལ་གཞན་གཉིས་ལ་ངེས་པ་མེད་དོ། །འདི་དག་ཀྱང་ས་སྡེ་ནས་བཤད་པ་ལྟར་ཡིན་ཅིང་ལུང་ཁུངས་སོགས་མངས་པས་འཇིགས་ནས་མ་བྲིས་
སོ༑ ༑འདི་པའི་ལུགས་ལ་སྤྱིར་རིགས་ལ་ཐེག་པ་གསུམ་གྱི་ངེས་པའི་རིགས་གསུམ་དང། ཐེག་པ་གསུམ་གང་དུ་འཇུག་ཀྱང་རྐྱེན་གཞན་ཁོ་ན་ལ་རག་ལས་ཤིང། ཐེག་པ་དེར་ཞུགས་ཀྱང་སློབ་དཔོན་དང་གྲོགས་ལ་སོགས་པའི་རྐྱེན་གྱིས་ཐེག་པ་གཞན་དུ་བསྒྱུར་བ་ཐུབ་
པའི་མ་ངེས་པའི་རིགས་དང་རིགས་ཆད་དེ་ལྔ་ཡོད་པར་བཤད་ལ། ཕྱི་མ་ལ་ཡང་གནས་སྐབས་ཀྱི་རིགས་མེད་དང། གཏན་ནས་ཡོངས་སུ་མྱ་ངན་ལས་མི་འདའ་བའི་ཆོས་ཅན་གཉིས་ཡོད་པར་འདོད་དོ། །རིགས་པའི་རྗེས་འབྲང་གི་སེམས་ཙམ་པས་ནི་མཐར་ཐུག་ཐེག་
པ་གསུམ་དུ་ངེས་པར་མི་འདོད་པས་འདི་དང་མི་འདྲའོ། །གཉིས་པ་ཐེག་པ་ཆེན་པོའི་ལམ་གྱི་རྣམ་གཞག་ལ་གཉིས། རིགས་དང། ལམ་གྱི་རྣམ་གཞག་དངོས་སོ། །དང་པོ་ནི་གཉིས་ཏེ། རང་བཞིན་གྱིས་གནས་པའི་རིགས་དང་ཡང་དག་པར་བསྒྲུབས་པའི་རིགས་སོ། །དང་པོ་ནི་
ཀུན་གཞིའི་སྟེང་གི་ཡང་དག་པར་རྫོགས་པའི་བྱང་ཆུབ་བསྐྱེད་པའི་ནུས་པ་ཞིག་ཡིན་ལ། དེ་ཡང་ནང་གི་སྐྱེ་མཆེད་དྲུག་གི་ཁྱད་པར་ཐོག་མ་མེད་པའི་དུས་ནས་བརྒྱུད་དེ་འོངས་པ་ཆོས་ཉིད་ཀྱིས་ཐོབ་པ་ཞིག་གོ་གཉིས་པ་ནི་རིགས་དེ་ཉིད་ཐེག་པ་ཆེན་པོའི་ཆོས་ཐོས་པ་དང་
བསམ་པ་ལ་སོགས་པའི་དགེ་བའི་རྩ་བ་གོམས་པར་བྱས་པ་ལས་རྒྱས་པར་གྱུར་པའི་རིགས་སོ། །ཐེག་ཆེན་གྱི་རིགས་ནི་ཐེག་དམན་གྱི་རིགས་ལས་ཁྱད་པར་བཞིས་ཁྱད་པར་དུ་འཕགས་པ་སྟེ། དབང་པོ་ཤིན་ཏུ་རྣོ་བ་དང། གཞན་ལ་ཕན་པར་བྱ་བའི་ཕྱིར་ཞུགས་པ་དང། རིག་

[047A]༄༅། །པའི་གནས་ལྔ་ལ་སོགས་པ་བསླབ་པར་བྱ་བའི་གནས་མཐའ་དག་ལ་མཁས་པར་བྱེད་པ་དང། བྱང་ཆུབ་ཆེན་པོའི་འབྲས་བུ་འཐོབ་པར་བྱེད་པའོ། །རིགས་ཀྱི་རྟགས་ནི་རང་བཞིན་གྱིས་སྙིང་རྗེ་ཤིན་ཏུ་ཆེ་བ་དང། ཐེག་པ་ཆེན་པོ་ལ་མོས་པ་དང། ཆོས་
ལ་དཀའ་སྤྱད་ལྷག་པར་བཟོད་པ་དང། ཕ་རོལ་ཏུ་ཕྱིན་པ་དྲུག་གི་དགེ་བ་ཡང་དག་པར་སྤྱོད་པ་སྟེ་བཞིའོ། །རིགས་ཀྱི་ཕན་ཡོན་ནི་ངན་སོང་དུ་ལྟུང་བར་དཀའ་ཞིང་ལྟུང་ན་ཡང་དར་ཚོར་བ་དྲག་པོ་མི་མྱོང་ཞིང་དེ་ལས་མྱུར་དུ་ཐར་བ་དང། དེས་སྐྱོ་བ་བསྐྱེད་བའི་རྐྱེན་གྱིས་སེམས་
ཅན་ལ་ལྷག་པར་སྙང་བ་རྩེ་བ་དང། དེས་ཀྱང་སེམས་ཅན་སྨིན་པར་བྱེད་པའི་ཆེད་དུ་རྩོལ་བར་བྱེད་པ་སོགས་སོ། །འདི་དག་ཀྱང་བྱང་ས་དང་མདོ་སྡེ་རྒྱན་ལས་འབྱུང་བ་ལྟར་བྲིས་པའོ། །གཉིས་པ་ལམ་གྱི་རྣམ་གཞག་དངོས་ལ་གཉིས་ལས། རྒྱ་ཆེན་སྤྱོད་པའི་ལམ་གྱི་
རིམ་པ་ནི་བསམ་པ་བྱམས་སྙིང་རྗེ་བྱང་ཆུབ་ཀྱི་སེམས་དང། སྤྱོད་པ་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞི་ལ་སློབ་པ་སོགས་ཏེ། རྒྱ་ཆེ་བའི་ལམ་གྱི་ངོ་བོ་ལ་ཤིང་རྟ་ཆེན་པོའི་སྲོལ་གཉིས་མི་མཐུན་པ་མེད་དོ། །གཉིས་པ་ཟབ་མོ་ལྟ་བའི་ལམ་གྱི་
རིམ་པ་ལ། ཆོས་ཀྱི་བདག་མེད་གཏན་ལ་འབེབས་ཚུལ་དང་དེ་བསྒོམས་པ་ལ་བརྟེན་ནས་ལམ་བགྲོད་ཚུལ་གཉིས། དང་པོ་ལ་གསུམ། མཐའ་གཉིས་སྤོང་ཚུལ་སྤྱིར་བསྟན་པ། སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ། དེས་རྣམ་རིག་ཙམ་གྱི་དེ་ཁོ་ན་ཉིད་ལ་
འཇུག་ཚུལ་ལོ། །དང་པོ་ལ། མཐའ་གཉིས་ངོས་བཟུང་བ་དང། དེ་སྤོང་ཚུལ་ལོ། །དང་པོ་ལ་གཉིས་ལས་སྒྲོ་འདོགས་ཀྱི་མཐར་འཛིན་ཚུལ་ནི། གཟུགས་སོགས་ཀྱི་ཆོས་རྣམས་ངོ་བོ་དང་ཁྱད་པར་དུ་ཀུན་བརྟགས་པའི་ངོ་བོ་ཉིད་དེར་རང་གི་གནས་ཚོད་ཀྱི་དབང་གིས་

[047B] །དེ་ནི་སྒྲོ་འདོགས་ཡིན་ལ་དེའི་ཞེན་ཡུལ་ནི་སྒྲོ་འདོགས་ཀྱི་མཐའོ། །དེ་ཡང་བྱང་ས་ལས། གཟུགས་ལ་སོགས་པའི་ཆོས་རྣམས་དང་གཟུགས་ལ་སོགས་པའི་དངོས་པོ་ལ་འདོགས་པའི་ཚིག་གི་ངོ་བོ་ཉིད་ཀྱི་རང་གི་མཚན་ཉིད་ཡོད་པ་མ་ཡིན་པ་ལ་སྒྲོ་
བཏགས་ནས་མངོན་པར་ཞེན་པ་གང་ཡིན་པ་དང། ཞེས་སོ། །སྐུར་འདེབས་ཀྱི་མཐར་འཛིན་ཚུལ་ནི། གཞན་དབང་དང་ཡོངས་གྲུབ་ཀྱི་ཆོས་རྣམས་རང་གི་མཚན་ཉིད་ཀྱིས་མ་གྲུབ་པར་འཛིན་པ་སྟེ་དེའི་ཞེན་ཡུལ་ནི་སྐུར་འདབས་ཀྱི་མཐའོ། །དེ་ལྟར་ཡང་བྱང་ས་ལས་
བཏགས་པའི་ཚིག་གི་མཚན་མའི་གཞི་བཏགས་པའི་ཚིག་གི་མཚན་མའི་རྟན་དུ་གྱུར་པ་བརྗོད་དུ་མེད་པའི་བདག་ཉིད་ཀྱིས་དེན་དམ་པར་ཡོད་པ་ཡང་དག་པའི་དངོས་པོ་ལ་ཐམས་ཅད་ཀྱིས་ཐམས་ཅད་དུ་མེད་དོ་ཞེས་སྐུར་པ་འདེབས་ཤིང་ཆུད་གཟོན་པར་བྱེད་པ་གང་ཡིན་པ་
འདི་གཉིས་ནི་ཆོས་འདུལ་བ་འདི་ལས་རབ་ཏུ་ཉམས་པར་རིག་པར་བྱའོ། །ཞེས་གསུངས་སོ། །ལུང་ཕྱི་མའི་དངོས་བསྟན་ལ་སྐུར་པ་འདེབས་པའི་གཞིར་གཞན་དབང་ལས་མ་བཤད་ཀྱང་ཡོངས་གྲུབ་ཀྱང་སྐུར་པ་འདེབས་པའི་གཞི་ཡིན་ཏེ། བྱེད་ས་ལས་གཟུགས་ལ་སོགས་
པའི་ཆོས་རྣམས་ཀྱི་དངོས་པོ་ཙམ་ལ་སྐུར་བ་འདེབས་པ་ལ་ནི་དེ་ཁོ་ན་ཡང་མེད་ལ། ཞེས་གསུངས་པའི་ཕྱིར་རོ། །དེ་ཡང་སྤྱིར་གཞན་དབང་དང་ཡོངས་གྲུབ་ཐ་སྙད་དུ་ཡང་མེད་དོ་ཞེས་བཟུང་ན་སྐུར་འདེབས་སུ་འགྱུར་མོད་ཀྱང། སྐབས་འདིར་བསྟན་པའི་སྐུར་པ་
འདེབས་ཚུལ་ནི་ཐ་སྙད་དུ་མེད་དོ་ཞེས་པ་དང་སྤྱིར་མེད་དོ་ཞེས་པ་ཙམ་མིན་གྱི། རང་གི་མཚན་ཉིད་ཀྱིས་སམ་རང་ངོས་ནས་སམ་དོན་དམ་པར་མེད་པར་འཛིན་པའོ། །གཉིས་པ་དེ་སྤོང་ཚུལ་ལ་སྒྲོ་འདོགས་ཀྱི་མཐའ་འགོག་ཚུལ་ནི་འོག་ཏུ་འཆད་པས་འདིར་སྐུར་

[048A]༄༅། །འདེབས་ཀྱི་མཐའ་འགོག་ཚུལ་བརྗོད་པར་བྱའོ། །དེ་ལ་འདིར་སྐུར་འདེབས་འགོག་པའི་ཕྱོགས་སྔ་ཁས་ལེན་མཁན་ནི་གཞན་སྡེ་མ་ཡིན་ཏེ། །གཞན་སྡེ་རྟག་པར་སྨྲ་བ་ལ་དོགས་པ་མེད་ལ་ཆང་སྨྲ་རྒྱང་འཕེན་པས་ཀྱང་གཟུགས་རང་གི་གནས་
ཚེད་ཀྱི་དབང་གིས་གྲུབ་པར་འདོད་པའི་ཕྱིར། དོན་སྒྲ་གཉིས་ཀྱང་མ་ཡིན་ཏེ། དེ་གཉིས་ཀྱིས་གཟུགས་སོགས་བདེན་པར་གྲུབ་པར་འདོད་པའི་ཕྱིར། དེས་ན་ཐེག་ཆེན་གྲུབ་མཐའ་སྨྲ་བ་ཡིན་ཏེ། བསྡུ་བ་ལས་ཐེག་པ་ཆེན་པོ་བ་ལ་ལ་རང་གིས་ཉེས་པར་བཟུང་བ་
འདི་སྐད་ཅས། ཀུན་རྫོབ་ཏུ་ནི་ཐམས་ཅད་ཡོད་ལ་དོན་དམ་པར་ནི་ཐམས་ཅད་མེད་དོ་ཞེས་ཟེར་རོ། །ཞེས་གསུངས་པའི་ཕྱིར་རོ། །དེས་ན་ངོ་བོ་ཉིད་མེད་པར་སྨྲ་བ་དབུ་མ་པ་རྣམས་སོ། །དེ་འགོག་ཚུལ་ནི། གཟུགས་ལ་སོགས་པའི་དངོས་པོ་རྣམས་ཆོས་ཅན་
བཏགས་པ་ཙམ་དུ་ཡང་མེད་པར་ཐལ། འདོགས་པའི་གཞི་གཟུགས་སོགས་ཀྱི་རང་གི་ངོ་བོ་མེད་པའི་ཕྱིར། རྟགས་གྲུབ་སྟེ། གཟུགས་སོགས་རང་གི་མཚན་ཉིད་ཀྱིས་མ་གྲུབ་པའི་ཕྱིར། གོང་གི་ཁྱབ་པ་ཡོད་དོ། དཔེར་ན་གཟུགས་ལ་སོགས་པའི་ཕུང་པོ་རྣམས་
ཡོད་ན་གང་ཟག་ཏུ་གདགས་སུ་རུང་གི་དེ་མེད་ན་གང་ཟག་ཏུ་གདགས་སུ་མེད་པ་བཞིན་ཡིན་པའི་ཕྱིར། ཞེས་པ་སྟེ། བྱང་ས་ལས། འདི་ལྟ་སྟེ་དཔེར་ན་གཟུགས་ལ་སོགས་པའི་ཕུང་པོ་རྣམས་ཡོད་ན་གང་ཟག་གདགས་སུ་རུང་གི་མེད་དུ་ཟིན་ན་དངོས་པོ་མེད་
པ་ལ་གང་ཟག་གདགས་སུ་མེད་དོ། །དེ་བཞིན་དུ་གཟུགས་ལ་སོགས་པའི་ཆོས་རྣམས་ཀྱི་དངོས་པོ་ཙམ་ཡོད་ན་གཟུགས་ལ་སོགས་པའི་ཆོས་འདོགས་པའི་ཚིག་ཉེ་བར་གདགས་སུ་རུང་གི་མེད་དུ་ཟིན་ན་དངོས་པོ་མེད་པ་ལ་གདགས་པའི་ཚིག་གིས་ཉེ་བར་

[048B] །ཞེས་གསུངས་སོ། །གཞན་ཡང། འདོགས་པའི་གཞི་མེད་ན་བཏགས་པ་ཡང་མེད་ལ། དེ་མེད་ན་དེས་བཏགས་ལ་ལྟར་གྲུབ་པས་སྟོངས་པའི་དེ་ཁོ་ན་ཉིད་ཀྱང་མེད་དགོས་པས་མཚན་ཉིད་གསུམ་ག་ལ་སྐུར་བ་བཏབ་པར་འགྱུར་རོ། །དེ་ལྟར་ཡང་དེ་
ཉིད་ལས། དེ་དག་གི་ལྟར་ན་འདོགས་པའི་གཞིའི་དངོས་པོ་ཙམ་ཡང་མེད་པས་འདོགས་པ་དེ་ཉིད་ཀྱང་ཐམས་ཅད་ཀྱི་ཐམས་ཅད་དུ་མེད་པར་འགྱུར་ན་གདགས་པ་ཙམ་གྱི་དེ་ཁོ་ན་ལྟ་ཡོད་པར་ག་ལ་འགྱུར་ཏེ། དེ་བས་ན་རྣམ་གྲངས་ངེས་ན་དེ་དག་གིས་ནི་དེ་ཁོ་ན་དང་
བཏགས་པ་དེ་གཉིས་ཀ་ལ་ཡང་སྐུར་བ་བཏབ་པར་འགྱུར་ཏེ། ཞེས་གསུངས་སོ། །དེས་ན་དེ་ནི་མེད་པར་ལྟ་བ་དང་སྟོང་པ་ཉིད་ལ་ལོག་པར་ཞུགས་པ་ཡིན་ཏེ། གཞན་དབང་དང་ཀུན་བརྟགས་གཉིས་ཀ་ལ་སྐུར་པ་བཏབ་པའི་ཕྱིར་དང། །དེ་ཡོངས་གྲུབ་ལ་ཡང་
སྐུར་བ་བཏབ་པའི་ཕྱིར་རོ། །དེ་ཉིད་ལས་བཏགས་པ་དང་དེ་ཁོ་ན་ལ་སྐུར་པ་བཏབ་པས་ན་མེད་པར་ལྟ་བའི་གཙོ་བོ་ཡིན་པར་རིག་པར་བྱའོ་ཞེས་དང། ཇི་ལྟར་ན་སྟོང་པ་ཉིད་ལ་ལོག་པར་ཟིན་པ་ཡིན་ཞེ་ན་དགེ་སྦྱོང་ངམ་བྲམ་ཟེ་གང་ལ་ལ་གང་གིས་སྟོངས་པ་དེ་ཡང་
མི་འདོང་ལ་གང་གས་གང་སྟོངས་པ་དེ་ཡང་མི་འདོད་པ་འདི་ལྟ་བུ་འདི་ནི་སྟོང་པ་ཉིད་ལ་ལོག་པར་ཟིན་པ་ཞེས་བྱའོ། །ཞེས་གསུངས་སོ། །གཞན་ཡང་བསྡུ་པ་ལས། དེ་ལ་འདི་སྐད་ཅེས་ཚེ་དང་ལྡན་པ་དོན་དམ་པ་ནི་གང་ཡིན་ཀུན་རྫོབ་ནི་གང་ཡིན་ཞེས་བརྗོད་
པར་བྱའོ། །ཞེས་ལུགས་འདིས་དབུ་མ་པ་ལ་དོན་དམ་གང་ཡིན་དྲིས་པ་ནི་དོན་དམ་བདེན་པ་གང་ཡིན་དྲིས་པའོ། །ཀུན་རྫོབ་གང་ཡིན་དྲིས་པ་ནི་ཀུན་རྫོབ་བདེན་པ་ཞེས་པ་གང་གི་ངོར་བདེན་པར་འཇོག་པའི་ཀུན་རྫོབ་གང་ཡིན་དྲིས་པའོ། །དེའི་ལན་ནི་དེ་ཉིད་

[049A]༄༅། །ལས། དེ་སྐད་དྲིས་པ་ན། གལ་ཏ་འདི་སྐད་ཅེས། ཆོས་ཐམས་ཅད་ཀྱི་ངོ་བོ་ཉིད་མེད་པ་གང་ཡིན་པ་དེ་ནི་དོན་དམ་པ་ཡིན་ལ། ངོ་བོ་ཉིད་མེད་པའི་ཆོས་དེ་དག་ལ་ངོ་བོ་ཉིད་དུ་དམིགས་པ་གང་ཡིན་པ་དེ་ནི་ཀུན་རྫོབ་ཡིན་ནོ། །དེ་ཅིའི་ཕྱིར་ཞེ་
ན་འདི་ལྟར་དེ་ནི་ཡོད་པ་མ་ཡིན་པ་དག་ལ་ཀུན་རྫོབ་ཏུ་བྱེད་པ་དང་འདོགས་པ་དང་མངོན་པར་བརྗོད་པ་དང་ཐ་སྙད་དུ་བྱེད་པའི་ཕྱིར་རོ་ཞེས་ལན་འདེབས་པར་གྱུར་ན་ཞེས་གསུངས་སོ། །དེའི་དོན་ནི། དབུ་མ་པས་དོན་དམ་བདེན་པ་ནི་ཆོས་ཐམས་ཅད་ངོ་བོ་ཉིད་དམ་རང་
གི་མཚན་ཉིད་ཀྱིས་གྲུབ་པས་སྟོངས་པ་ལ་འདོད་ལ། གང་གི་ངོར་བདེན་པར་འཇོག་པའི་ཀུན་རྫོབ་ནི་ཆོས་ཐམས་ཅད་རང་གི་མཚན་ཉིད་ཀྱིས་སམ་བདེན་པར་མ་གྲུབ་པ་ལ་དེ་ལྟར་གྲུབ་པར་འཛིན་པ་ལ་འདོད་དོ། །དེའི་རྒྱུ་མཚན་ནི་དེ་ལྟ་བུའི་བློ་ཀུན་རྫོབ་པའི་དབང་
གིས་ཆོས་ཐམས་ཅད་ཡང་དག་པར་མ་གྲུབ་པ་ལ་ཡང་དག་པར་གྲུབ་པར་བཟུང་ནས་མངོན་པར་བརྗོད་པ་ལ་སོགས་པའི་ཐ་སྙད་བྱེད་པའི་ཕྱིར་ཞེས་པའོ། །དེ་ལ་ལུགས་འདིས་ཐོག་མར་ཀུན་རྫོབ་ཀྱི་ངོས་འཛིན་ལ་བརྟག་པར་བྱེད་དེ། དབུ་མ་པ་ཁྱོད་ཀྱིས་གང་གི་
ངོར་བདེན་པར་འཇོག་པའི་བློ་ཀུན་རྫོབ་པར་འདོད་པ་དེ་རང་གི་རིགས་འདྲ་སྔ་མའི་རྒྱུས་བསྐྱེད་པ་ཡིན་ནམ་འོན་ཏེ་རྟོག་པས་བཏགས་པ་ཙམ་ཞིག་ཡིན་ཞེས་འདྲི་བ་ནི། དེ་ཉིད་ལས། དེ་ལ་འདི་སྐད་ཅེས་བརྗོད་པར་བྱ་སྟེ། ངོ་བོ་ཉིད་དུ་དམིགས་པ་དེ་མངོན་པར་བརྗོད་པ་དང་ཀུན་
རྫོབ་ཀྱི་རྒྱུ་ལས་བྱུང་བ་ཡིན་པར་འདོད་དམ། འོན་ཏེ་མངོན་པར་བརྗོད་པ་དང་ཀུན་རྫོབ་ཙམ་ཞིག་ཡིན་པར་འདོད། ཅེས་པའོ། །དེ་ལ་དབུ་མ་པ་ན་རེ། རང་གི་རིགས་འདྲ་སྔ་མའི་རྒྱུས་བསྐྱེད་པ་ཡིན་ནོ་ཞེས་ཟེར་ན་མི་འཐད་དེ། དེ་འདྲའི་བློ་ཀུན་རྫོབ་པ་ཆོས་ཅན་

[049B] རང་གི་རྒྱུས་བསྐྱེད་པའི་ཕྱིར། ཞེས་འགོག་ལ། གཞན་དབང་སེམས་སེམས་བྱུང་རྣམས་རང་གི་རྒྱུ་རྐྱེན་ལ་བརྟེན་ནས་སྐྱེས་པ་དེ་རང་མཚན་གྱིས་གྲུབ་པའི་སྐྱེ་བ་ཡིན་པས། དོན་དམ་པའི་སྐྱེ་བར་འགྱུར་རོ་སྙམ་དུ་ལུགས་
འདིས་བསམ་པ་སྟེ། རྣམ་འགྲེལ་ལས། ས་བོན་སོགས་ནི་མྱུག་སོགས་ལ། ནུས་མཐོང་གལ་ཏེ་དེ་ཀུན་རྫོབ། །ཅེས་སོགས་དང་གནད་གཅིག་གོ་དེ་ཡང་དེ་ཉིད་ལས། གལ་ཏེ་མངོན་པར་བརྗོད་པ་དང་ཀུན་རྫོབ་ཀྱི་རྒྱུ་ལས་བྱུང་བ་ཡིན་ན་ནི། དེས་ན་མངོན་པར་
བརྗོད་པ་དང་ཀུན་རྫོབ་ཀྱི་རྒྱུ་ལས་བྱུང་བ་ཡིན་པས་ཡོད་པ་མ་ཡིན་ནོ་ཞེས་བྱར་མི་རུང་ངོ། །ཞེས་གསུངས་སོ། །འདིར་ལེགས་བཤད་སྙིང་པོ་ལས་ཀུན་རྫོབ་དེ་ནང་གི་མངོན་པར་བརྗོད་པར་ཡང་འགྱུར་ལ། ཞེས་གསུངས་པའི་དོན་ནི། བློ་ཀུན་རྫོབ་པ་དེ་འདི་ནི་
འདིའོ་སྙམ་དུ་འཛིན་པའི་རྟོག་པར་འགྱུར་ལ་དེའི་ཚེ་རྟོག་པ་དེ་རང་གི་རིགས་འདྲ་སྔ་མས་བསྐྱེད་དམ་མ་བསྐྱེད་ཅེས་བརྟག་པ་བྱེད་པ་ལ་དགོངས་པའོ། །གལ་ཏེ་དབུ་མ་པ་ན་རེ། ཀུན་རྫོབ་དེ་རྟོག་པས་བཏགས་པ་ཙམ་ཞིག་ཡིན་ནོ་ཞེ་ན་དེ་ཡང་མི་འཐད་དེ། གང་ལ་འདི་ནི་ཀུན་རྫོབ་
བོ་ཞེས་འདོགས་པར་བྱེད་པའི་གཞི་གཞན་དབང་མེད་པའི་ཕྱིར་ཏེ། གཞན་དབང་ཡོད་ན་རང་གི་མཚན་ཉིད་ཀྱིས་ཡོད་དགོས་པའི་ཕྱིར། དེ་ཡང་ལུགས་འདིས་ཀུན་བརྟགས་རང་གི་མཚན་ཉིད་ཀྱིས་མ་གྲུབ་ན་མེད་དགོས་པར་མི་འདོད་ཀྱང་ངོ་བོ་ཉིད་གཞན་གཉིས་ནི་རང་གི་
མཚན་ཉིད་ཀྱིས་མ་གྲུབ་ན་མེད་དགོས་པར་འདོད་པའི་གནད་ཀྱིས་ཡིན་ནོ། །དེ་ཡང་དེ་ཉིད་ལས། གལ་ཏེ་མངོན་པར་བརྗོད་པ་དང་ཀུན་རྫོབ་ཙམ་ཞིག་ཡིན་ན་ནི་དེས་ན་གཞི་མེད་པར་མངོན་པར་བརྗོད་པ་དང་ཀུན་རྫོབ་ཅེས་བྱར་མི་རུང་ངོ། །ཞེས་སོ། །དོན་དམ་པའི་ངོས་འཛིན་

[050A]༄༅། །འགོག་པ་ནི། དབུ་མ་པ་ཁྱོད་ཀྱིས་གཞན་དབང་རང་གི་མཚན་ཉིད་ཀྱིས་གྲུབ་པས་སྟོངས་པ་དོན་དམ་པའོ་ཞེས་བརྗོད་པ་མི་རིགས་ཏེ། དེ་ལ་ནི་གཞན་དབང་ལ་རང་མཚན་དམིགས་པའི་ཚད་མས་གནོད་པའི་ཕྱིར། དེ་ཉིད་ལས། དེ་ལ་འདི་
སྐད་ཅེས་ཚེ་དང་ལྡན་པ་ཅིའི་ཕྱིར་ན་གང་དམིགས་པ་དེ་མེད་པ་ཡིན་ཞེས་ཀྱང་བརྗོད་པར་བྱའོ། །ཞེས་སོ། །དེ་ལ་དབུ་མ་པ་ན་རེ། དེ་ལྟར་དམིགས་པའི་བློས་མི་གནོད་དེ། བློ་དེ་ཉིད་འཁྲུལ་པ་ཡིན་པའི་ཕྱིར་རོ་ཞེ་ན། འོ་ན་བློ་འཁྲུལ་པ་དེ་རང་གི་མཚན་ཉིད་ཀྱིས་ཡོད་དམ་
མེད། ཡོད་ན་གཞན་དབང་རང་གི་མཚན་ཉིད་ཀྱིས་མེད་པ་དོན་དམ་དུ་མི་རུང་བར་ཐལ། བློ་འཁྲུལ་པ་རང་མཚན་གྱིས་ཡོད་པའི་ཕྱིར། དེ་རང་མཚན་གྱིས་མེད་ན། བློ་འཁྲུལ་པས་རང་མཚན་དུ་དམིགས་ཀྱང་རང་གི་མཚན་ཉིད་ཀྱིས་མེད་པ་དེ་གནས་ལུགས་མ་ཡིན་
པར་ཐལ། རང་མཚན་དུ་དམིགས་པ་ཉིད་རང་གི་མཚན་ཉིད་ཀྱིས་མེད་པའི་ཕྱིར། འདི་ཡང་བློ་འཁྲུལ་པ་ཉིད་རང་མཚན་གྱིས་མེད་ན་མེད་དགོས་པའི་གནད་ཀྱིས་སོ། དེ་ལྟར་ཡང་དེ་ཉིད་ལས། དེ་སྐད་ཅེས་དྲིས་པ་ན་གལ་ཏེ་དེ་འདི་སྐད་ཅེས་ཕྱིན་ཅི་ལོག་གི་དངོས་པོ་ཡིན་
པའི་ཕྱིར་རོ་ཞེས་ལན་འདེབས་པར་གྱུར་ན། དེ་ལ་འདི་སྐད་ཅེས་བརྗོད་པར་བྱ་སྟེ་ཕྱིན་ཅི་ལོག་དེ་ཡོད་པར་འདོད་དམ་འོན་ཏེ་མེད་པར་འདོད། གལ་ཏེ་ཡོད་ན་ནི་དས་ན་ཆོས་ཐམས་ཅད་ཀྱི་ངོ་བོ་ཉིད་མེད་པ་ཉིད་ནི་དོན་དམ་པའོ་ཞེས་བྱར་མི་རུང་ངོ། གལ་ཏེ་མེད་ན་ནི་དས་ན་ཕྱིན་
ཅི་ལོག་གི་དངོས་པོ་ཡིན་པའི་ཕྱིར་གང་དམིགས་པ་དེ་ངོ་བོ་ཉིད་མེད་དོ་ཞེས་བྱར་མི་རུང་ངོ། །ཞེས་གསུངས་སོ། །ད་ནི་འདི་དཔྱད་པར་བྱ་སྟེ། གལ་ཏེ་ཁ་ཅིག་ན་རེ། སེམས་ཙམ་པས་གཞན་དབང་དོན་དམ་པར་གྲུབ་པར་འདོད་པ་མི་འཐད་དེ། མདོ་དགོངས་འགྲེལ་ལས་

[050B] དམ་པའི་དོན་ནི་གཅིག་པུའོ། །ཞེས་པ་རྩ་འགྲལ་གྱིས་ཡོངས་གྲུབ་ཁོ་ན་དོན་དམ་བདེན་པར་གསུངས་པ་དང། མདོ་སྡེ་རྒྱན་ལས་དོན་
དམ་བདེན་པ་མཚན་ཉིད་ལྔ་ལྡན་དུ་གསུངས་པའི་སྐབས་སུ་སྐྱེ་འཇིག་མེད་པར་བཤད་ཅིང། དེའི་འགྲེལ་པར་ཀུན་བརྟགས་དང་གཞན་དབང་མཚན་ཉིད་ཀྱིས་ཡོད་པ་མིན་ལ་ཡོངས་གྲུབ་མཚན་ཉིད་ཀྱིས་མེད་པ་མིན་པར་བཤད་པའི་ཕྱིར་དང། འདི་དག་སེམས་ཙམ་པའི་རང་
གཞུང་མཐར་ཐུག་ཡིན་པའི་ཕྱིར་ཞེས་ཟེར་ན་སྐྱོན་མེད་དེ། སྔར་གཞན་དབང་ཡོངས་གྲུབ་གཉིས་དོན་དམ་པར་ཡོད་པར་བཤད་པ་དང། གཞུང་དེ་དག་གིས་གཞན་དབང་དོན་དམ་པར་མེད་པར་བཤད་པ་གཉིས་དོན་དམ་པའི་མིང་འདྲ་ཡང་དོན་མི་གཅིག་པའི་ཕྱིར། དེ་
ཡང་ཡིན་ཏེ། གཞན་དབང་ཡོངས་གྲུབ་གཉིས་དོན་དམ་དུ་ཡོད་པར་བཤད་པ་ནི་ཐ་སྙད་ཀྱི་དབང་གིས་བཞག་པ་ཙམ་མིན་པའི་རང་གི་མཚན་ཉིད་ཀྱིས་ཡོད་པ་ལ་དོན་དམ་པར་ཡོད་པར་གཞག་པ་དེ་ཡིན་ལ། ལུང་དེ་རྣམས་ཀྱིས་གཞན་དབང་དོན་དམ་པར་མེད་ཅིང་
ཡོངས་གྲུབ་ཁོ་ན་དོན་དམ་པར་ཡོད་པར་གསུངས་པ་ནི་དམ་པ་ཟག་མེད་ཀྱི་མཉམ་གཞག་ཡེ་ཤེས་ལ་བྱས་ནས་དེའི་ཡུལ་ཡིན་པས་ན་དོན་དམ་པ་ཞེས་བཞག་པའི་དོན་དམ་པ་དེ་ཡིན་པའི་ཕྱིར་རོ། །ཕྱི་མ་འདི་དང་རྣམ་དག་ལམ་གྱི་དམིགས་པ་མཐར་ཐུག་ལ་དོན་དམ་དུ་བྱེད་
པ་གཉིས་ཀྱང་དོན་གཅིག་གོ་འདིའི་སྒྲུབ་བྱེད་རྒྱས་པར་མ་བྲིས་ཏེ་གྲགས་ཆེའོ། །ལེགས་བཤད་སྙིང་པོ་ལས། ལུགས་འདིས་ཡེ་ཤེས་དེ་རང་རིག་ཏུ་བཞེད་པས་ཡེ་ཤེས་ཀྱང་ཡུལ་དུ་འགྱུར་རོ་སྙམ་ན། ཡུལ་གང་ལ་བལྟོས་ནས་དེ་ཁོ་ན་ཉིད་ཀྱི་དོན་རྟོགས་པའི་ཡུལ་དེ་ལ་

[051A]༄༅། །དགོངས་པས་སྐྱོན་མེད་དོ། །ཞེས་གསུངས་པ་འདིའི་དོན་ཇི་ལྟར་ཡིན་སྙམ་ན། འདི་ལ་བརྟགས་པའི་མཐའ་དགག་གནས་པའི་དོན་བཞག་དེ་ལ་རྩོད་པ་སྤང་བ་གསུམ། དང་པོ་ནི། དེ་ལ་ཁ་ཅིག་ནི། སེམས་ཙམ་པའི་ལུགས་ལ་འཕགས་པའི་
མཉམ་གཞག་ཡེ་ཤེས་དེ་ཉིད་རང་རིག་ཡིན་ལ། དེ་ལྟར་ན་ཡེ་ཤེས་རང་ཉིད་ཀྱིས་རང་ཉིད་རྟོགས་པས་ཡེ་ཤེས་ཉིད་རྣམ་དག་ལམ་གྱི་དམིགས་པ་མཐར་ཐུག་ཏུ་ཐལ་ལོ་ཞེས་པའི་ཕྱོགས་སྔ་མའི་འདོད་པ་བསུ་བ་ཡིན་ཞེས་ཟེར་བ་མི་འཐད་དེ། དེ་ལྟར་ན་ཕྱོགས་སྔ་སྨྲ་
བ་པོ་དེ་ལ་ཡེ་ཤེས་རང་ཉིད་རང་ཉིད་ལ་རང་རིག་ཡིན་ན་དབང་ཤེས་ཐམས་ཅད་ཀྱང་རང་ཉིད་ལ་རང་རིག་ཡིན་དགོས། དེ་ལྟར་ན་ཁ་ཕྱིར་བལྟའི་ཤེས་པ་ཐམས་ཅད་ཁ་ནང་བལྟའི་ཤེས་པ་ཡིན་པར་འགྱུར་བ་སོགས་རིགས་པའི་གནོད་པ་མཐའ་ཡས་པ་ཞིག་ཡོད་
བཞིན་དུ་རྗེ་བདག་ཉིད་ཆེན་པོས་དེ་དག་གང་ཡང་མི་གསུང་བར་དེ་ཁོ་ན་ཉིད་རྟོགས་པའི་ཡུལ་དེ་ལ་དགོངས་པས་སྐྱོན་མེད་དོ་ཞེས་པ་ཙམ་ཞིག་ཅིའི་ཕྱིར་གསུངས། དེར་མ་ཟད་ལན་དེ་ཡང་མི་འཐད་པར་འགྱུར་ཏེ། ཕ་རོལ་པོས་ཟག་མེད་ཡེ་ཤེས་ཟག་མེད་
ཡེ་ཤེས་ཀྱི་ཡུལ་ཡིན་ཏེ། ཁོ་ཁོ་རང་ལ་རང་རིག་ཡིན་པའི་ཕྱིར། ཞེས་སྨྲས་པའི་ལན་དུ། ཟག་མེད་ཡེ་ཤེས་རྣམ་དག་ལམ་གྱི་དམིགས་པ་མཐར་ཐུག་ཏུ་མ་བཞག་པ་ནི་ཡེ་ཤེས་ཀྱིས་དེ་ཁོ་ན་ཉིད་རྟགས་པའི་ཡུལ་དེ་ལ་དགོངས་པས་སྐྱོན་མེད་དོ་ཞེས་པ་ཙམ་
ཞིག་སྨྲས་པས་ཡེ་ཤེས་རང་ཉིད་རང་རིག་ཡིན་པ་ལ་གནོད་པ་ཅི་ཡང་མེད་ཅིང་དགོས་པ་དང་ནུས་པ་གཞན་ཡང་ཅི་ཡང་མེད་པའི་ཕྱིར་རོ། །ཡང་ཁ་ཅིག་གསུང་དེའི་དོན་ནི། ཕྱོགས་སྔ་མས་མཉམ་གཞག་ཡེ་ཤེས་རང་ཉིད་ཀྱིས་རང་ཉིད་འཇལ་བར་ཐལ་

[051B] དེས་ན་མཉམ་གཞག་ཡེ་ཤེས་རང་ཉིད་རང་ཉིད་ཀྱི་ཡུལ་ཡིན་ནོ་ཞེས་སྨྲས་པ་ལ། རྗེ་བདག་ཉིད་ཆེན་པོས་མཉམ་གཞག་ཡེ་ཤེས་དེ་སོ་སོ་རང་རིག་པའི་ཡེ་ཤེས་ཡིན་ཀྱང། རང་ཉིད་འཇལ་
མི་དགོས་ཏེ་རང་ཉིད་ཀྱི་ཡུལ་ཆོས་ཉིད་འཇལ་ཚུལ་ལ་བལྟོས་ནས་སོ་སོ་རང་རིག་པའི་ཡེ་ཤེས་སུ་འཇོག་པ་ཡིན་པའི་ཕྱིར། ཞེས་པའི་ལན་སྟོན་པ་ཡིན་ནོ་ཞེས་ཟེར་བ་ཡང། སྔ་མ་ལས་ཅུང་ཟད་དྲག་ཀྱང་ད་དུང་རྗེའི་དགོངས་པར་མ་སོན་ཏེ། སོ་སོ་རང་རིག་པའི་ཡེ་
ཤེས་ཞེས་པའི་དོན་རང་ཉིད་ཀྱིས་རང་ཉིད་འཇལ་བ་ལ་འདོད་པའི་གྲུབ་མཐའ་སྨྲ་བ་སུ་ཡང་མེད་ཅིང། སེམས་ཙམ་པས་དེའི་དོན་དེ་ལྟར་དུ་འདོད་དོ་ཞེས་ཟེར་བའི་རྒྱ་བོད་ཀྱི་མཁས་པ་སུ་ཡང་མེད་པའི་ཕྱིར། གཞན་ཡང་སོ་སོ་རང་རིག་པའི་ཡེ་ཤེས་ཞེས་པའི་ཚིག་ཙམ་
གྱིས་རང་རིག་ཏུ་འདོད་དགོས་པའི་དོགས་པ་ཁོང་སློང་ཙམ་བྱེད་པར་འདོད་ན་ཡང་མི་འཐད་དེ། དེ་འདྲའི་དོགས་པ་བློ་ལྡན་ལ་སྐྱེ་བའི་གནས་མེད་པའི་ཕྱིར་དང། གལ་ཏེ་སྐྱེས་ན་ཡང་ལུགས་འདིས་ཞེས་སེམས་ཙམ་པ་དམིགས་ཀྱིས་བཀར་ནས་བྱེད་མི་དགོས་པའི་ཕྱིར་
ཏེ༑ སོ་སོ་རང་རིག་པའི་ཡེ་ཤེས་ཞེས་པ་ཙམ་ཞིག་གྲུབ་མཐའ་སྨྲ་བ་ཐམས་ཅད་ཀྱིས་འདོད་པའི་ཕྱིར། གལ་ཏེ་ཕྱོགས་སྔ་དེ་ལྟར་ཡིན་ཀྱང་རྗེ་ཐམས་ཅད་མཁྱེན་པས་དེའི་ལན་དུ་སོ་སོ་རང་རིག་གི་དོན་དེ་ལྟར་མིན་པའི་རྒྱུ་མཚན་བཤད་པར་རིགས་ཀྱི། ཡུལ་གང་
ལ་བལྟོས་ནས་དེ་ཁོ་ན་ཉིད་ཀྱི་དོན་རྟོགས་པའི་ཡུལ་དེ་ལ་དགོངས་ཞེས་ཡུལ་སྤྱི་དང་བྱེ་བྲག་གི་ཁྱད་པར་འབྱེད་དོན་མེད་པའི་ཕྱིར། སོ་སོ་རང་རིག་ཅེས་པའི་ཚིག་གཞུང་ན་མེད་ཅིང་སྣོན་དགོས་པའི་སྒྲུབ་བྱེད་ཀྱང་མེད་དོ། །གཞན་ཡང་གྲུབ་མཐའ་ལ་སྦྱངས་པ་ཞན་པའི་བློ་

[052A]༄༅། །དམན་པ་རྣམས་ལའང་མི་འཆར་བའི་དགོས་པ་དེ་འདྲ་སེལ་བའི་རྣམ་གཞག་རྗེ་བདག་ཉིད་ཆེན་པོས་སྐབས་འདིར་ག་ལ་མཛད་སྙམ་དུ་སེམས་སོ། །གཉིས་པ་རང་གི་ལུགས་བཞག་པ་ནི། རྗེ་བདག་ཉིད་ཆེན་པོའི་གསུང་འདི་སྐབས་འདིར་གནད་ཆེ་
བར་ཡོད་པས་བཤད་པར་བྱ་སྟེ། དེ་ལ་གཉིས། དོགས་པ་སྐྱེ་ལུགས་དང་དེའི་ལན་བཤད་པའོ། །དང་པོ་ནི། དབུ་མ་སྣང་བ་ལས། སེམས་ཙམ་པའི་འདོད་པ་བརྗོད་པའི་སྐབས་སུ་འདི་ལྟར་གསུངས་ཏེ། དེ་བཞིན་དུ་འཕགས་པ་དགོངས་པ་ངེས་པར་འགྲེལ་བ་དང་
ལངྐར་གཤེགས་པ་དང། སྟུག་པོ་བཀོད་པ་ལ་སོགས་པ་ལས་ཆོས་ཐམས་ཅད་སེམས་ཙམ་གྱི་ལུས་ཉིད་དུ་བསྟན་པའི་ཕྱིར་སེམས་ཁོ་ན་དོན་དམ་པར་ཡོད་ཀྱི་གཞན་ནི་མ་ཡིན་ནོ་ཞེས་བསྟན་པར་འགྱུར་རོ། །དེའི་ཕྱིར་ཆོས་ཐམས་ཅད་ངོ་བོ་ཉིད་མེད་པ་ཉིད་འགྲུབ་པར་མི་
འགྱུར་རོ་ཞེས་དང། དཀོན་མཆོག་བརྩེགས་པའི་ལུང་གི་མཇུག་ཏུ་འདིས་ནི་འཕགས་པ་རྣམས་ཀྱིས་སོ་སོ་རང་གིས་རིག་པར་བྱ་བ་དོན་དམ་པའི་དངོས་པོ་གདོན་མི་ཟ་བར་ཡོད་དོ། །གཞན་དུ་ན་འཕགས་པ་དགོངས་པ་ངེས་པར་འགྲེལ་བ་ལས་བརྗོད་པ་ནི་དངོས་པོ་མེད་པ་
ཅན་མ་ཡིན་ནོ། །དངོས་པོ་དེ་ཡང་གང་ཞེ་ན། གང་འཕགས་པའི་ཡེ་ཤེས་དང། གང་འཕགས་པའི་གཟིགས་པས་བརྗོད་པ་མེད་པ་ཉིད་དུ་མངོན་པར་རྫོགས་པར་སངས་རྒྱས་པ་སྟེ། བརྗོད་དུ་མེད་པའི་ཆོས་ཉིད་དེ་ཁོ་ན་མངོན་པར་རྫོགས་པར་འཆང་རྒྱ་བར་བྱ་བའི་ཕྱིར་
འདུས་བྱས་ཞེས་བྱ་བ་དང། དེ་བཞིན་དུ་འདུས་མ་བྱས་ཞེས་བྱ་བར་ཐ་སྙད་གདགས་སོ་ཞེས་གསུངས་པ་གང་ཡིན་པ་འདི་དང་འགལ་བར་འགྱུར་རོ། །ཞེས་གསུངས་སོ། །དེ་ལ་སྤྱིར་སེམས་ཙམ་པས་གཟུང་བ་ཕྱི་རོལ་གྱི་དོན་རིགས་པས་བཀག་པ་ལ་རྟེན་ནས་གཟུང་

[052B] དེ་ལྟ་བུའི་མྱོང་རིག་གི་ཤེས་པ་ཙམ་དེ་ཉིད་རྫས་སུ་གྲུབ་པ་ནི་དོན་དམ་དཔྱོད་བྱེད་དང་ཐ་སྙད་དཔྱོད་བྱེད་ཀྱི་ཚད་མ་གང་གིས་ཀྱང་ཁེགས་པར་མི་འདད་དོ། །དེས་ན་
འཕགས་པའི་མཉམ་གཞག་ཟག་མེད་ཡེ་ཤེས་ཀྱིས་ཆོས་ཉིད་མེད་དགག་ཡུལ་དུ་བྱས་པ་ན། ཡེ་ཤེས་དེ་ཉིད་ཀྱིས་ཆོས་ཉིད་རྟོགས་པའི་ཤུགས་ལ་ཆོས་གཞན་གང་ཡང་རྟོགས་པར་མི་འདོད་མོད། འོན་ཀྱང་གནས་སྐབས་དེ་ཉིད་ན་མཉམ་གཞག་ཡེ་ཤེས་དེ་ཉིད་
མྱོང་བྱེད་ཀྱི་རང་རིག་མངོན་སུམ་ཚད་མ་ནི་ཡང་དགོས་ཏེ་གཞན་དུ་ན་འཕགས་པའི་མཉམ་གཞག་ཡེ་ཤེས་དེ་ཉིད་ཚད་མར་མི་འགྲུབ་པའི་ཕྱིར་དང། རྗེས་ཀྱི་དྲན་ཤེས་ཀྱིས་ཀྱང་ངས་དེའི་ཆེ་ཆོས་ཉིད་མངོན་སུམ་དུ་རྟོགས་སོ་ཞེས་པའི་དྲན་པ་མི་སྐྱེ་བར་འགྱུར་ཏེ། ཚུལ་
འདི་ནི་རང་རིག་སྒྲུབ་བྱེད་ཀྱི་རིགས་པ་ལས་ཤེས་ནུས་སོ། །གཞན་དུ་ན་དབང་པོའི་མངོན་སུམ་ཚད་མ་ལ་ཡང་རང་མྱོང་བྱེད་ཀྱི་རང་རིག་མེད་པར་ཁས་བླངས་ན་སེམས་ཙམ་པས་རིགས་པས་འགོག་པར་མི་ནུས་ཏེ། རྒྱུ་མཚན་ཀུན་ནས་མཚུངས་པའི་ཕྱིར་རོ། །དེ་ལྟར་ན་དེའི་
ཚེ་རང་རིག་ཡོད་པར་འགྲུབ་ལ། རང་རིག་དེ་ནི་གཉིས་སྣང་གི་བསླད་པ་ཅུང་ཟད་ཀྱང་མ་ཞུགས་པའི་ཤེས་པ་ཡིན་ཏེ། སྤྱིར་སེམས་ཙམ་པའི་ལུགས་ལ་སོ་སོ་སྐྱེ་བོའི་རྒྱུད་ཀྱི་རང་རིག་གང་ལ་ཡང་འཁྲུལ་བའི་བསླད་པ་མ་ཞུགས་པར་འདོད་ན་མ་རིག་པའི་དངོས་ཀྱི་
གཉེན་པོ་ཟག་མེད་ཀྱི་ཡེ་ཤེས་དངོས་སུ་མྱོང་བྱེད་དུ་སྐྱེས་པའི་རང་རིག་པ་ལ་ལྟ་སྨོས་ཀྱང་ཅི་དགོས། དེས་ན་དེ་ལྟ་བུའི་རང་རིག་པ་ཙམ་ནི་ལུགས་འདིའི་དོན་དམ་དཔྱོད་བྱེད་ཀྱི་རིགས་པ་གང་གིས་ཀྱང་ཁེགས་པར་མི་འགྱུར་ཏེ། གཟུང་འཛིན་རྫས་གཞན་འགོག་

[053A]༄༅། །བའི་རིགས་པ་དང་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་རང་གི་མཚན་ཉིད་ཀྱིས་གྲུབ་པ་འགོག་པའི་རིགས་པ་གང་གིས་ཀྱང་མི་ཁེགས་པའི་ཕྱིར་རོ། །དེའི་ཕྱིར་སློབ་དཔོན་ཤཱཀྱ་བློས་བྱང་སེམས་ཆོས་བདག་མེད་དུ་མཁྱེན་པས་
ནི་གཉིས་ཀྱིས་སྟོངས་བའི་རང་རིག་པ་ཁོ་ན་མཁྱེན་ཏོ། །ཞེས་གསུངས་སོ། །མཁས་གྲུབ་ཐམས་ཅད་མཁྱེན་པས་ཀྱང་ཕྱི་རོལ་ཏུ་ཕྱོགས་པའི་གཉིས་སྣང་གཏན་མེད་པར་གྱུར་ནས་ནང་གཉིས་མེད་ཀྱི་ཤེས་པ་མྱོང་རིག་གི་ཆ་ཇི་ལྟ་བ་བཞིན་མངོན་དུ་གྱུར་པའི་
སྟོབས་ཀྱིས་ཤུགས་ལ་ཤེས་པ་གཟུང་འཛིན་གཉིས་སུ་བདེན་པས་སྟོང་བར་རྟོགས་ཏེ། དེ་འདྲའི་བདེན་འཛིན་གྱི་ས་བོན་འཇོམས་ནུས་པར་གྱུར་པ་ན་འཕགས་པའི་ཡེ་ཤེས་མངོན་སུམ་དུ་ཤེས་པ་ཞེས་བྱའོ། །ཞེས་གསུངས་སོ། །ལུང་འདི་དག་ལ་གོ་རྒྱུ་ཕྲ་མོ་ཞིག་
ཡོད་འདུག་གོ་གང་དུ་དྲངས་པའི་དབུ་མ་སྣང་བའི་ལུང་གིས་ཆོས་ཐམས་ཅད་སེམས་ཙམ་གྱི་ལུས་ཉིད་དུ་བསྟན་པའི་ཕྱིར་སེམས་ཁོ་ན་དོན་དམ་པར་ཡོད་ཀྱི་ཞེས་པ་དང། དངོས་པོ་དེ་ཡང་གང་ཞེས་ན་གང་འཕགས་པའི་ཡེ་ཤེས་དང་འཕགས་པའི་གཟིགས་པས་
བརྗོད་དུ་མེད་པ་ཉིད་དུ་ཞེས་པ་ནས་འདུས་བྱས་ཞེས་བྱ་བ་དང། དེ་བཞིན་དུ་འདུས་མ་བྱས་ཞེས་བྱ་བར་མིང་དུ་བཏགས་སོ་ཞེས་གསུངས་པས་ཀྱང་ཟག་མེད་ཀྱི་ཤེས་པའི་དངོས་ཡུལ་དུ་གྱུར་པའི་ཤེས་པ་དངོས་པོ་གཅིག་ཡོད་པར་བསྟན་ཏོ། །གལ་ཏེ་དེའི་སྐབས་ཀྱི་
འཕགས་པའི་ཡེ་ཤེས་དང་ཞེས་པའི་ཚིག་དེ་དེའི་མཇུག་གི་འཕགས་པའི་གཟིགས་པས་ཞེས་བའི་ཚིག་དང་འབྲེལ་དགོས་པས་ཡེ་ཤེས་ཀྱི་རྙེད་དོན་ཡོངས་གྲུབ་ལ་བྱ་ཡི། རང་རིག་གི་དངོས་ཡུལ་ཡེ་ཤེས་ལ་མི་བྱའོ་སྙམ་ན་དེ་ནི་མི་འཐད་དེ། དེ་ལྟར་ན་ལུང་དེའི་

[053B] གཞན་དུ་ན་དངོས་སྨྲ་བའི་འདོད་པ་དེ་འགོག་པའི་ཐད་ཀྱི་དབུ་མ་སྣང་བ་ལས་འདི་ལྟར། འདིར་ཆོས་ཀྱི་དབྱིངས་འཕགས་
པའི་ཡེ་ཤེས་ཀྱི་སྤྱོད་ཡུལ་ཆོས་ཐམས་ཅད་བདག་མེད་པའི་མཚན་ཉིད་ཁོ་ན་དངོས་པོའི་སྒྲར་བརྗོད་པར་བཞེད་དེ། དངོས་པོ་ལ་མངོན་པར་ཞེན་པ་རྣམས་ཀྱི་སྐྲག་པའི་གནས་ཡོངས་སུ་སྤངས་པའི་དོན་དུ་དེ་ལྟར་བསྟན་པའི་ཕྱིར་རོ་ཞེས་ལུང་དེའི་དོན་སེམས་ཙམ་པའི་འདོད་པ་
ལྟར་རང་རིག་པའི་ཤེས་པ་ལ་འདུས་བྱས་ཀྱི་སྒྲས་བསྟན་པ་མ་ཡིན་གྱི། ཆོས་ཉིད་ཁོ་ན་ལ་འདུས་བྱས་ཀྱི་སྒྲས་བརྗོད་པ་ཡིན་ནོ་ཞེས་རྒྱུ་མཚན་དང་བཅས་པ་གསུངས་པ་མི་འཐད་པར་འགྱུར་ཏེ། སེམས་ཙམ་པ་རང་ཉིད་ཀྱིས་དེའི་དོན་ཆོས་ཉིད་ཁོ་ན་ལ་འདོད་པའི་ཕྱིར་རོ། །
ཡང་སེམས་ཙམ་པས་དེའི་ལན་དུ་ཆོས་ཉིད་ཁོ་ན་ལ་འདུས་བྱས་ཀྱི་སྒྲས་བརྗོད་པ་མི་འཐད་དོ་ཞེས་སྨྲ་བ་འགོག་པའི་ཆེད་དུ་དབུ་མ་སྣང་བ་ལས། དེ་ཁོ་ན་ཉིད་འདི་ཡང་རྣམ་པ་ཐམས་ཅད་དུ་བརྗོད་པར་བྱ་བ་མ་ཡིན་ཡང་ཐ་སྙད་ཀྱི་དབང་གིས་འདུས་བྱས་མ་ལུས་པའི་ཆོས་ཉིད་
ཡིན་པའི་ཕྱིར་འདུས་བྱས་ཞེས་བྱ་བར་ཡང་ཐ་སྙད་དུ་བཏགས་ལ་ཞེས་གསུངས་པ་ཡང་མི་འཐད་པར་འགྱུར་ཏེ། སེམས་ཙམ་པས་ལུང་དེའི་ཟུར་གྱི་འདུས་བྱས་ཞེས་པ་དེ་ཆོས་ཉིད་ཁོ་ན་ལ་འདོད་ན་གསུང་དེ་དག་གྲུབ་པ་ལ་བསྒྲུབ་པ་ཉིད་དུ་འགྱུར་བའི་ཕྱིར་རོ། །དེའི་ཕྱིར་འདི་
དག་ནི་དོགས་པ་སྐྱེ་བའི་གཞི་ཡིན་ནོ། །དེ་དག་ལས་བརྩམས་ཏེ་དོགས་པ་སྐྱེ་ལུགས་ནི། དེ་ལྟར་སེམས་ཙམ་པའི་ལུགས་ལ་ཡེ་ཤེས་དེ་འཇལ་བའི་རང་རིག་ཚད་མ་ནི་ཡོད་ཅིང། དེའི་ཡུལ་ཡང་ཡེ་ཤེས་ཉིད་ཡིན་དགོས་ལ་རང་རིག་དེ་ཡང་ཟག་པ་མེད་པའི་ཤེས་པ་

[054A]༄༅། །ཡིན་པས་སྐབས་འདིའི་དོན་དམ་པའི་འཇོག་ཚུལ་གཉིས་ལས། དམ་པ་ནི་ཟག་མེད་ཀྱི་མཉམ་གཞག་ཡེ་ཤེས་ལ་བྱས་ནས་དེའི་ཡུལ་ཡིན་པས་དོན་དམ་པ་ཞེས་བཞག་པའི་དོན་དམ་པ་ལ་འགྱུར་མེད་ཡོངས་གྲུབ་ཁོ་ནས་མ་ཁྱབ་བོ་སྙམ་པ་དང་
ཟག་མེད་ཡེ་ཤེས་ཉིད་ཀྱང་རྣམ་དག་ལམ་གྱི་དམིགས་པ་མཐར་ཐུག་ཏུ་འགྱུར་རོ་སྙམ་པའི་དོགས་པ་སྐྱེ་བའོ། །གཉིས་པ་དེའི་ལན་བཤད་པ་ལ་སྤྱིར་ཟག་མེད་ཀྱི་ཤེས་པ་ཞིག་གི་ཡུལ་ཡིན་པ་ཙམ་གྱིས་འཇོག་ཚུལ་གཉིས་པའི་དབང་དུ་བྱས་བའི་དོན་དམ་པར་འཇོག་
ན་བདེན་མོད་ཀྱང། འདིར་ནི་དེ་ཙམ་གྱིས་མི་འཇོག་པས་སྐྱོན་མེད་དོ། །འོ་ན་ཇི་ལྟར་འཇོག་སྙམ་ན་འཇོག་ཚུལ་གཉིས་པའི་དབང་དུ་བྱས་པའི་དོན་དམ་དུ་འཇོག་པ་ལ་ཡུལ་ཅན་ཟག་མེད་ཀྱི་ཤེས་པ་དེ་ཡུལ་དེ་ལ་དོན་དམ་དཔྱོད་བྱེད་ཀྱི་ཚད་མ་ཡིན་པ་དང། ཡུལ་དེ་ཟག་མེད་
ཀྱི་ཤེས་པ་དེས་དཔྱད་ །དེ་ནི་དགག་བྱ་རྣམ་པར་བཅད་ཙམ་གྱི་མེད་དགག་འགྱུར་མེད་ཡོངས་གྲུབ་ཁོ་ན་ལ་རུང་གི་ཡུལ་ཅན་ཟག་མེད་ཀྱི་ཤེས་པ་ལ་མི་རུང་སྟེ། ཟག་མེད་ཀྱི་ཤེས་པ་དེ་མྱོང་བྱེད་
རང་རིག་གིས་གྲུབ་པ་ནི་སྤྱིར་ཤེས་པ་ཡིན་ན་རང་མྱོང་བྱེད་རྫས་གཞན་ལ་མ་ལྟོས་པར་རང་དང་བདག་ཉིད་གཅིག་པའི་འཛིན་རྣམ་གྱིས་གྲུབ་དགོས་པ་དང། འཛིན་རྣམ་ཡང་ཁ་ནང་བ་ལྟ་
གིས་གཉིས་སྣང་ནུབ་པའི་ཚུལ་གྱིས་རྟོགས་པ་ཡིན་གྱི། རང་རིག་གིས་ཟག་མེད་ཀྱི་ཤེས་པ་དེ་ཉིད་ཡུལ་གྱི་གནས་ལུགས་སུ་གྲུབ་མ་གྲུབ་དཔྱད་ །རྒྱུ་མཚན་དེས་ན་ཡེ་ཤེས་དེ་རྣམ་དག་ལམ་གྱི་དམིགས་པ་མཐར་

[054B] །གཞན་དུ་ན་སོ་སོ་སྐྱེ་བོའི་རྒྱུད་ཀྱི་དབང་ཤེས་རྣམས་ཀྱང་འཇོག་ཚུལ་གཉིས་པའི་དོན་དམ་དུ་ཡོད་པ་བཟློག་ཏུ་མེད་པར་འགྱུར་ཏེ། དེ་རྣམས་མྱོང་བྱེད་ཀྱི་རང་རིག་ཡོད་ལ་རང་རིག་གི་འཛིན་ཚུལ་དེ་ལ་ཡང་འཁྲུལ་བའི་བསླད་པ་མ་ཞུགས་
ཤིང་དེས་ །མདོར་བསྡུ་ན། སེམས་ཙམ་པའི་སྐབས་འདིར་ཡང་ཡོངས་གྲུབ་དེ་ཁོ་ན་ཉིད་རྟོགས་པ་ནི་གཟུང་འཛིན་རྫས་ཐ་དད་རྣམ་པར་བཅད་པ་ལྟ་བུའི་དགག་བྱ་བཀག་པའི་ཚུལ་དུ་རྟོགས་
དགོས་ཀྱི། གཟུང་འཛིན་རྫས་གཞན་དུ་མ་བཟུང་བ་ཙམ་དང་ཡུལ་ལ་ལོག་པར་མ་ཞུགས་པ་ཙམ་ལ་མི་བྱའོ། །ཞེས་པ་སྟེ། རྗེ་ཐམས་ཅད་མཁྱེན་པས་ཡུལ་གང་ལ་བལྟོས་ནས་དེ་ཁོ་ན་ཉིད་རྟོགས་པའི་ཡུལ་དེ་ལ་དགོངས་པས་སྐྱོན་མེད་དོ། །ཞེས་པའི་དོན་དཔྱིས་
ཕྱིན་པར་བཤད་པ་ཡིན་ནོ། །ཚུལ་འདིས་རྩ་ཤེའི་ཊཱིཀ་ཆེན་རིགས་པའི་རྒྱ་མཚོ་ལས། འདི་ལ་དབུ་མ་བ་ཐ་སྙད་དུ་རང་རིག་ཁས་ལེན་པས་ནི་རང་བཞིན་མེད་པ་ཚད་མས་དམིགས་པ་དེ་དམིགས་བྱེད་ཉམས་སུ་མྱོང་བའི་རང་རིག་གིས་ཤུགས་ལ་འགྲུབ་པར་བཞེད་
ཀྱང༑ རང་རིག་ཐ་སྙད་པའི་ཚད་མར་བཞེད་པས་རིགས་ཤེས་ཀྱིས་གྲུབ་པ་མིན་ནོ། །ཞེས་གསུངས་པའི་དོན་ཡང་ཤེས་དགོས་པ་ཡོད་དོ། །གསུམ་པ་དེ་ལ་རྩོད་པ་སྤོང་བ་ནི། གལ་ཏེ་ཁ་ཅིག་ན་རེ། དེ་ལྟར་ན་འགྱུར་མེད་ཡོངས་གྲུབ་དེ་མ་ཡིན་དགག་ཏུ་ཐལ་ཏེ་
མཉམ་གཞག་ཟག་མེད་ཀྱི་ཤེས་པས་ཁྱོད་རྟོགས་པའི་ཤུགས་ལ་ཤེས་པ་རང་ཉིད་ཀྱང་རྟོགས་པའི་ཕྱིར་ཟེར་ན། རྟགས་མ་གྲུབ་སྟེ། མཉམ་གཞག་ཟག་མེད་ཡེ་ཤེས་ཀྱིས་ཡེ་ཤེས་རང་ཉིད་དངོས་སུ་རྟགས་པར་ཁས་མི་ལེན་པའི་ཕྱིར་རོ། །ཁོ་ན་རེ། དེ་ལྟར་ན་རང་

[055A]༄༅། །རིག་གི་ཤེས་པས་ཀྱང་ཟག་མེད་ཀྱི་ཤེས་བ་མི་འགྲུབ་བར་འགྱུར་རོ་ཞེ་ན། མ་ཡིན་ཏེ། རང་རིག་གིས་ཡུལ་ཅན་ཟག་མེད་ཀྱི་ཤེས་པ་གྲུབ་ཀྱང་ཡུལ་ཆོས་ཉིད་གྲུབ་མི་དགོས་པའི་ཕྱིར། གཞན་དུ་ན་སྔོ་འཛིན་མིག་ཤེས་མྱོང་བྱེད་རང་རིག་
གིས་ཀྱང་སྔོན་པོ་མཐོང་བར་ཐལ་ལོ། །གཞན་ཡང་ཁོ་ན་རེ། སྐབས་འདིར་རང་རིག་ལ་དོགས་གཅོད་བྱེད་པ་མི་འཐད་དེ། ལུང་གི་རྗེས་འབྲང་གི་སེམས་ཙམ་པས་རང་རིག་ཁས་མི་ལེན་པའི་ཕྱིར་ཟེར་ན། ལུང་གི་རྗེས་འབྲང་ཐམས་ཅད་ཀྱིས་རང་རིག་ཁས་མི་ལེན་པ་མ་
ཡིན་ཞིང། ས་སྡེའི་རྗེས་འབྲང་གི་སེམས་ཙམ་པ་འགའ་ཞིག་གིས་རང་རིག་མི་འདོད་པའི་དབང་དུ་བྱས་ཀྱང་སྐབས་འདིར་རང་རིག་གི་དོགས་པ་དཔྱད་པ་ལ་སྐྱོན་མེད་དེ། སེམས་ཙམ་པ་སྤྱིའི་ལུགས་འཆད་པའི་སྐབས་ཡིན་པའི་ཕྱིར་རོ། །ཡང་ཁོ་ན་རེ། ཁྱོད་ཀྱི་འདོད་
པ་དེ་མི་འཐད་དེ་རང་རིག་འདོད་པའི་དབང་དུ་བྱས་ཀྱང་མཉམ་གཞག་གི་གནས་སྐབས་དེར་ཟག་མེད་ཡེ་ཤེས་དེ་རང་ཉིད་འཇལ་བྱེད་རང་རིག་གི་ཡུལ་དུ་མི་འགྱུར་བའི་ཕྱིར། དེ་ལྟར་ཡང་ཐེག་བསྡུས་ལས། དེ་ཕྱིར་འཛིན་པ་མེད་རྟོགས་བྱོས། དེས་ན་དམིགས་པ་མེད་
པར་རེག་ཅེས་དང། གང་གི་འོག་ཏུ་རྣམ་པར་རིག་པ་ཙམ་གྱི་འདུ་ཤེས་རྣམ་པར་འཇིག་པ་དེ་ནི་དེ་མ་ཐག་པའི་ཏིང་ངེ་འཛིན་དེ་འཇིག་རྟེན་པའི་ཆོས་ཀྱི་མཆོག་གི་གནས་སུ་བལྟའོ། །ཞེས་དང། སེམས་ལས་གཞན་མེད་པར་ནི་བློས་རྟོགས་ནས། དེ་ཕྱིར་སེམས་ཀྱང་
མེད་པ་ཉིད་དུ་རྟོགས། །ཞེས་སོགས་ཀྱིས་མཉམ་གཞག་ལ་སེམས་སྣང་མེད་པར་བཤད་པའི་ཕྱིར་ཞེ་ན། སྐྱོན་མེད་དེ། དེ་དག་ནི་དེ་ཁོ་ན་ཉིད་ལ་མཉམ་པར་བཞག་པའི་ངོ་ན་སྣང་བའི་མཚན་མ་མེད་པར་བཤད་པ་ཡིན་གྱི། སྤྱིར་དེའི་གནས་སྐབས་སུ་སེམས་མྱོང་བ་ཙམ་ཞིག་

[055B] འདི་དག་ལ་བརྟེན་ནས་གྲུབ་མཐའ་འོག་མས་སྤྲོས་མེད་དུ་འདོད་པའི་མཉམ་གཞག་རྣམས་ཀྱང་གྲུབ་མཐའ་གོང་མའི་ལུགས་ལ་སྤོས་བཅས་སུ་འགྱུར་བ་དང། དེ་ལྟ་ནའང་རང་ལུགས་ལ་དེ་ཙམ་གྱིས་སྤྲོས་བཅས་སུ་མི་འགྱུར་བའི་རྒྱུ་མཚན་
སོགས་ད་དུང་བརྗོད་པར་བྱ་བ་མང་དུ་ཡོད་དོ། །དེ་ལྟར་ན་རྗེ་ཐམས་ཅད་མཁྱེན་པའི་གསུང་དེ་དག་གི་དོན་འཆད་པ་པོ་སྔ་མ་རྣམས་ཀྱིས་བཤད་པ་རྣམས་གནད་དུ་སོང་བ་དཀོན་པར་འདུག་ཅིང་གསུང་དེའི་དོན་ནི་དབུ་མ་སྣང་བ་དང་རྟོག་གེ་འབར་བ་སོགས་ཀྱི་དབུ་སེམས་རྩོད་
ཚུལ་གྱི་སྐོར་དང། སེམས་ཙམ་པའི་རང་རིག་སྒྲུབ་པའི་རིགས་པ་རྣམ་འགྲ་ལ་ངེས་སོགས་ནས་འབྱུང་བ་རྣམས་ལ་ལེགས་པར་དཔྱད་ནས་ཤས་དགོས་པར་སྣང་ངོ། །སྔ་མ་འགའ་ཞིག་གིས་གཞུང་དེ་དག་མ་མཐོང་བ་དང་ལ་ལས་མཐོང་ཡང་ཕྱོགས་སྔ་མ་དང་དེ་འགོག་པའི་
རིགས་པ་མ་ཕྱེད་པར་གཅིག་ཏུ་བཟུང་ནས་ནོར་བར་བཤད་པའང་འདུག་མེད། ཁོ་བོས་ནི་རང་གིས་ཇི་ལྟར་དཔོགས་ཚོད་སྨྲས་པ་ཡིན་ལགས་ཤིང། དེ་ཡང་ཇི་སྐད་དུ་རྒྱལ་བའི་སྲས་པོ་གྲགས་པའི་བཤེས་གཉེན་གྱིས། དོན་དཀའ་བ་ལ་བདག་འདྲའི་བློ། །འཁྲུལ་མི་
སྲིད་པ་མ་ཡིན་པས། །ཅི་སྟེ་མིན་ན་གཞན་དུ་གྱིས། །ཞེས་གསུངས་པ་ལྟར་ཡིན་པས་སྙིང་ཁམ་ཆུང་ལ་གཟུ་བོར་གནས་ཤིང་བློ་གྲོས་ཆེ་བ་རྣམས་ཀྱིས་དཔྱད་བར་མཛོད་ཅིག་གཉིས་པ་སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ་ལ། དགག་བྱ་སྒྲོ་འདོགས་ངོས་བཟུང་
བ་དང། དེ་ཇི་ལྟར་འགོག་པའི་ཚུལ་ལོ། །དང་པོ་ལ། སྤྱིར་རིགས་པའི་དགག་བྱ་ལ་སྐུར་འདེབས་སྒྲོ་འདོགས་གཉིས་དང། སྒྲོ་འདོགས་ལ་ཡང་ཀུན་བརྟགས་ལྷན་སྐྱེས་གཉིས་དང། ལྷན་སྐྱེས་ལ་ཡང་གང་ཟག་དང་ཆོས་ཀྱི་བདག་ཏུ་འཛིན་པ་གཉིས་དང། ཕྱི་མ་ལ་ཡང་

[056A]༄༅། །གཉིས་ཡོད་པའི་གཟུང་འཛིན་རྫས་གཞན་དུ་འཛིན་པ་ནི་འཆད་པར་འགྱུར་ལ། ཀུན་བརྟགས་རང་གི་མཚན་ཉིད་ཀྱིས་གྲུབ་པར་འཛིན་པ་ཆོས་ཀྱི་བདག་འཛིན་དུ་འགྱུར་ཚུལ་ནི་འདི་ཡིན་ཏེ། ཕུང་པོ་ལ་སོགས་པ་ལ་འདི་གཟུགས་
སོ་ཞེས་ངོ་བོ་དང། འདི་གཟུགས་ཀྱི་སྐྱེ་བའོ་ཞེས་སོགས་ཁྱད་པར་དུ་མིང་དང་བརྡར་བཏགས་པའི་ངོ་བོ་ཙམ་ཞིག་ཏུ་ཕུང་པོ་ལ་སོགས་པ་གྲུབ་མོད། འོན་ཀྱང་ཕུང་སོགས་ངོ་བོ་དེར་རང་གི་མཚན་ཉིད་དམ་རང་གི་གནས་ཚོད་ཀྱི་དབང་གིས་གྲུབ་པ་ནི་སྒྲོ་འདོགས་
ཀྱི་མཐའ་ཡིན་ལ། དེ་ལྟར་འཛིན་པ་ནི་སྐབས་འདིའི་ཆོས་ཀྱི་བདག་འཛིན་དུ་གྱུར་པའི་སྒྲོ་འདོགས་སོ། །ད་ནི་ལེགས་བཤད་སྙིང་པོ་ལས་ཕ་རོལ་གྱི་རྩོད་པ་སྤོང་བའི་ཚུལ་གྱིས་རྒྱས་པར་གསུངས་པའི་དོན་གྱི་གནད་འགག་མདོ་ཙམ་ཞིག་འདིར་བརྗོད་པར་
བྱ་སྟེ། དེ་ཡང་ཁོ་ན་རེ། ཁྱོད་ཀྱིས་གཟུགས་སོགས་ངོ་བོ་དང་ཁྱད་པར་དུ་འདོགས་པའི་གཞིར་རང་མཚན་གྱིས་གྲུབ་པ་སྐབས་འདིའི་དགག་བྱ་སྒྲོ་འདོགས་སུ་འདོད་པ་མི་འཐད་དེ་ཚུལ་དེ་སྒྲ་དང་རྟོག་པའི་དངོས་ཡུལ་གྱི་རང་ལྡོག་ལ་འདོད་ནའང་མི་འཐད་
དེའི་གཞི་ལྡོག་ཏུ་གྱུར་པའི་ཕུང་སོགས་ལ་འདོད་ནའང་མི་འཐད་པའི་ཕྱིར། དང་པོ་གྲུབ་སྟེ། སྒྲ་དང་བརྗོད་བྱའི་དངོས་ཡུལ་རང་མཚན་གྱིས་གྲུབ་པ་ལ་བྱེད་ན་དེ་ནི་མདོ་སྡེ་པས་ཀྱང་སྒྲོ་བཏགས་སུ་རྟོགས་ཟིན་པའི་ཕྱིར་ཏེ། མདོ་སྡེ་པས་རྟོག་པའི་དངོས་ཡུལ་
དུ་འདོད་པའི་གཟུགས་སོགས་ཀྱི་དོན་སྤྱི་དངོས་མེད་དུ་འདོད་པའི་ཕྱིར་རོ། །དེས་ན་དེ་ཙམ་གྱིས་སྟོངས་པར་བསྒྲུབ་པ་ནི་ཆོས་ཀྱི་བདག་མེད་དུ་འདོད་པ་ཤིན་ཏུ་མི་རིགས་སོ། །རྩ་བའི་རྟགས་གཉིས་པ་གྲུབ་སྟེ། དེའི་གཞི་ལྡོག་ཏུ་གྱུར་པ་ཕུང་སོགས་རང་གི་མཚན་

[056B] འདིའི་ལན་འཆད་པ་ལ་རྗེ་ཐམས་ཅད་མཁྱེན་པས་སྐབས་འདིར་འཆད་པའི་ཆོས་ཀྱི་བདག་མེད་ནི་ཉན་ཐོས་
སྡེ་པ་ལ་གྲུབ་ཟིན་པ་མིན་ཞིང། དེར་མ་ཟད་དེའི་བཟློག་ཕྱོགས་ཀྱི་ཆོས་བདག་ཏུ་འཛིན་ཚུལ་ཡང་ཉན་ཐོས་སྡེ་གཉིས་ཀྱིས་འཐད་ལྡན་དུ་སྨྲ་བར་གསུངས་ཤིང། སྒྲོ་འདོགས་ངོས་འཛིན་ཚུལ་བསྡུ་བ་ལས། དེ་ལ་བྱིས་པ་རྣམས་ནི་བརྗོད་པར་བྱ་བའི་དངོས་པོ་
ལ་རྒྱུ་ལྔས་མིང་ཇི་ལྟ་བ་དང་བརྗོད་པ་ཇི་ལྟ་བ་བཞིན་དུ་ངོ་བོ་ཉིད་དུ་མངོན་པར་ཞེན་པར་རིག་པར་བྱ་སྟེ། ཞེས་སོགས་ཀྱི་དོན་བཤད་པའི་སྒོ་ནས་འཆད་པར་མཛད་དོ། །འོན་ཀྱང་རྗེ་བླ་མའི་གསུང་རབ་ནི་ཤིན་ཏུ་བརླིང་བས་ཕལ་མོ་ཆེ་ཞིག་ལ་ཅི་ཡིན་གཏོལ་མ་བྱུང་སྣང་
ངོ། །དེའི་ཕྱིར་རྗེའི་སྲས་ཀྱི་ཐུ་བོ་མཁས་གྲུབ་སྨྲ་བའི་ཉི་མས་སྟོང་ཐུན་སྐལ་བཟང་མིག་འབྱེད་དུ་ཐེག་བསྡུས་ལས་གསུངས་པའི་མངོན་པར་བརྗོད་པའི་བག་ཆགས་ཀྱི་དབང་གིས་ཡུལ་སྣང་བའི་རྣམ་རིག་དང། བདག་ཏུ་ལྟ་བའི་བག་ཆགས་ཀྱི་དབང་གིས་སྣང་བའི་རྣམ་རིག་
དང། སྲིད་པའི་ཡན་ལག་གི་བག་ཆགས་ཀྱི་དབང་གིས་སྣང་བའི་རྣམ་རིག་གསུམ་ལས། དང་པོ་མངོན་བརྗོད་ཀྱི་བག་ཆགས་ཀྱི་དབང་གིས་སྣང་བའི་སྣང་ཚུལ་ནི་མིག་ཤེས་སོགས་ལ་རང་གི་ཡུལ་གཟུགས་སོགས་སྣང་བ་ལའང་སྣང་ཚུལ་དེ་ཡོད་ལུགས་དང། དེས་
མདོ་སྡེ་པའི་ལུགས་དང་མི་འདྲ་ཚུལ་གསལ་བར་ཕྱེ་ནས་རྗེའི་དགོངས་པ་ཇི་ལྟ་བ་བཞིན་དུ་འཆད་པར་མཛད་དོ། །དེ་ལྟ་ན་ཡང་ད་དུང་གཞུང་ཆེན་མོའི་དགོངས་པ་འཚོལ་བ་ན་བྱིས་པ་ཤེད་མ་བྱེ་བའི་བློ་གྲོས་ཀྱི་ངང་ཚུལ་ལས་ཅུང་ཟད་ཀྱང་མ་འཕགས་ནའང་འཆད་རྩོད་རྩོམ་པའི་

[057A]༄༅། །ཁུར་འཛིན་པ་དག་ལ་ཡབ་སྲས་གཉིས་ཀའི་གསུང་རབ་རྣམས་རྡོ་རྗེའི་ཚིག་ལྟར་གྱུར་པས་དགོངས་པ་ཇི་ལྟ་བ་བཞིན་དུ་འཆད་ཤེས་པ་སྲིད་མཐའ་ཙམ་དུ་སྣང་ངོ། །ད་ནི་ཁོ་བོས་རང་གིས་ཇི་ལྟར་ངེས་པའི་ཚུལ་ཅུང་ཟད་བརྗོད་པར་
བྱ་སྟེ༑ དེ་ཡང་རྗེ་བདག་ཉིད་ཆེན་པོའི་གསུང་དེ་དག་གི་དོན་རྟོགས་པ་ལ་ཤིན་ཏུ་གལ་ཆེ་བའི་གནས་ནི་འདི་ཡིན་ཏེ། མདོ་སྡེ་པས་སྣང་ཡུལ་ལ་མ་འཁྲུལ་བར་འདོད་པའི་དབང་ཤས་ལ་གཟུགས་སོགས་ངོ་བོ་དང་ཁྱད་པར་གྱི་གཞིར་རང་མཚན་གྱིས་གྲུབ་
པར་སྣང་བ་ཡོད་ཅིང་མདོ་སྡེ་པ་རང་གིས་ཚུལ་དེ་མ་འཁྲུལ་བར་འདོད་ལ། འདི་པའི་ལུགས་ལ་སྣང་ཚུལ་དེ་ཉིད་འཁྲུལ་བ་ཡིན་ཞིང་རྗེས་ཀྱི་རྟོག་པས་སྣང་ཚུལ་དེ་ལྟར་དུ་གྲུབ་པར་ཞེན་པ་ནི་སྐབས་འདིའི་འགོག་རྒྱུའི་སྒྲོ་འདོགས་དང་ཆོས་ཀྱི་བདག་འཛིན་ཡིན་
པ་དང། དབང་ཤེས་ལ་དེ་ལྟར་སྣང་ཚུལ་ཡང་བློ་ཡུལ་དུ་འཆར་དཀའ་བས་ཐོག་མར་སྣང་ཚུལ་དེ་ངོས་ཟིན་དགོས་པར་མཁས་གྲུབ་ཐམས་ཅད་མཁྱེན་པས་གསུངས་པ་འདི་ཁོ་ན་ཡིན་ནོ། །དེའི་སྣང་ཚུལ་ནི་འདི་ཡིན་ཏེ། དེ་ལྟ་རང་ཅག་གིས་བུམ་པ་ལྟ་བུ་
ལ་ཡིད་གཏད་པའི་ཚུལ་གྱིས་བལྟས་པའི་ཚེ་མིག་ཤེས་ལ་བུམ་པ་ལྟོ་ལྡིར་བར་སྣང་བར་མ་ཟད་ལྟོ་ལྡིར་བ་དེ་བུམ་པ་ཞེས་པའི་ཐ་སྙད་འདོགས་པའི་གཞི་ཡིན་པར་ཡང་སྣང་ཞིང། དེ་ཡང་ཕར་མིང་བརྡས་བཞག་པ་ཙམ་མ་ཡིན་པར་ལྟོ་ལྡིར་བ་རང་གི་གནས་
ཚོད་ཀྱི་དབང་གིས་བུམ་པ་ཞེས་པའི་བརྡ་འཇུག་པའི་གཞིར་གྲུབ་པ་བཞིན་དུ་སྣང་ངོ། །དེ་ལྟར་སྣང་བ་ཅིས་ངེས་ཤེ་ན། དབང་ཤེས་ཀྱི་སྣང་ཚུལ་དེ་ལ་ཞེན་ནས་རྗེས་ཀྱི་རྟོག་པས་འདི་བུམ་པའོ་ཞེས་ཐ་སྙད་བྱེད་ཅིང་རྟོག་པ་དེ་ཡང་དབང་ཤེས་དེས་བར་དུ་ཤེས་

[057B] རྒྱུ་མཚན་དེས་ན་གཞན་གྱིས་བུམ་པའོ་ཞེས་བརྗོད་པའི་དོན་གྱི་ངོ་བོ་གང་ཡིན་དྲིས་པ་ན། སྣང་ཚུལ་དང་ཞེན་ཚུལ་དེ་ཁོ་ནའི་དབང་གིས་དེའི་དོན་གྱི་ངོ་བོ་ནི་ལྟོ་ལྡིར་བ་ཡིན་ནོ་ཞེས་ཟེར་གྱི་ལྟོ་ལྡིར་བ་
ལ་བུམ་པའོ། །ཞེས་མིང་དུ་བཏགས་པ་ཙམ་ཞིག་བུམ་པའོ་ཞེས་སྨྲ་རྒྱུ་མེད་དོ། །དེ་ནི་ལེགས་བཤད་སྙིང་པོ་ལས། གཟུགས་ཞེས་བརྗོད་པའི་དོན་དེའི་ངོ་བོ་ཉིད་གཟུགས་ཡིན་ཞེས་སྨྲ་ཡི་གཟུགས་ཞེས་པའི་མིང་དུ་བཏགས་པ་ཙམ་ཞིག་གཟུགས་ཞེས་བརྗོད་པའི་དོན་
དེའི་ངོ་བོ་ཉིད་ཡིན་ནོ་ཞེས་སྨྲ་རྒྱུ་མེད་དོ། །དེའི་ཕྱིར་གཟུགས་ཞེས་ཐ་སྙད་བཏགས་པའི་ཚེ་སྔོན་པོ་གཟུགས་ཀྱི་ཐ་སྙད་འདོགས་པའི་གཞི་ཡིན་པ་དེ་ཇི་ལྟར་སྣང་བལྟས་པ་ན་མིང་དང་བརྡས་བཞག་པ་མིན་པར་རང་གི་གནས་ལུགས་ཀྱི་དབང་གིས་གྲུབ་པ་བཞིན་དུ་སྣང་ངོ། །
སྔོན་པོ་དེ་ཇི་ལྟར་སྣང་བ་བཞིན་དུ་གྲུབ་པར་འཛིན་པ་ནི་སྔོན་པོ་ལ་གཟུགས་སོ་ཞེས་མིང་དུ་བཏགས་པ་ལ་རང་གི་མཚན་ཉིད་ཀྱིས་གྲུབ་པར་འཛིན་པའི་སྒྲོ་འདོགས་ཡིན་ལ་ཞེས་པའི་དོན་ཡིན་ནོ། །མདོ་སྡེ་པས་སྣང་ཚུལ་དེ་འཐད་ལྡན་དུ་ཁས་ལེན་པའི་རྒྱུ་མཚན་ནི། གཟུགས་
སོགས་ཕྱི་རོལ་དོན་ཡིན་པས་ཤེས་པ་དང་བདག་ཉིད་ཐ་དད་པའི་ཚུལ་གྱིས་བདེན་པར་གྲུབ་ལ། དེའི་ཕྱིར་དབང་ཤེས་གནོད་མེད་ལ་དེ་དག་སྣང་བའི་ཚེ་ཡང་རང་གི་གནས་ཚུལ་ཇི་ལྟར་ཡིན་པ་དེ་བཞིན་དུ་སྣང་དགོས་པས་མིང་གི་ཐ་སྙད་ཀྱི་གཞིའི་སྣང་ཚུལ་དེ་ཡང་རང་
གི་གནས་ཚོད་ཀྱི་དབང་གིས་སྣང་དགོས་ཏེ། ཕྱི་རོལ་དོན་གྱིས་གཏད་པའི་སྣང་ཚུལ་ཡིན་པའི་ཕྱིར་རོ། །དེས་ན་སྣང་ཚུལ་དེ་མ་འཁྲུལ་བར་མ་ཟད་དེའི་རྗེས་ཀྱི་རྟོག་པས་སྣང་ཚུལ་དེ་ལྟར་དུ་ཞེན་པ་ཡང་ཞེན་ཚུལ་ཕྱིན་ཅི་མ་ལོག་པ་ཡིན་ནོ། །དེ་ལྟ་ནའང་རྟོག་པ་དེའི་དངོས་

[058A]༄༅། །ཡུལ་བུམ་པའི་སྒྲ་དོན་ནི་རང་མཚན་གྱིས་མ་གྲུབ་ཅིང་སྒྲོ་བཏགས་ཁོ་ནའོ་ཞེས་འདོད་དོ། །ལུགས་འདིས་ནི་གཟུགས་སོགས་ཕྱི་རོལ་དོན་དུ་མ་གྲུབ་པས་ཕྱི་རོལ་དོན་སྣང་གི་བག་ཆགས་ཀྱི་དབང་གིས་དོན་དུ་སྣང་བའི་རྣམ་པར་
རིག་པ་སྐྱེ་ཞིང། དེ་ལ་ནི་ཐོག་མ་མེད་པ་ནས་འདི་སྔོན་པོའོ་འདི་སྔོན་པོའི་སྐྱེ་བའོ་ཞེས་སོགས་ཡང་དང་ཡང་དུ་མངོན་པར་བརྗོད་པའི་བག་ཆགས་ཀྱི་དབང་གིས་དེ་ལྟ་བུའི་ཐ་སྙད་ཀྱི་གཞིར་སྣང་བ་འབྱུང་ངོ། །དེ་ལྟར་སྣང་བའི་གཟུགས་དེ་ནི་ནང་ཤེས་
པའི་བདག་ཉིད་ཙམ་ཡིན་གྱི་དེ་དང་གཏན་ནས་འབྲེལ་བ་མེད་པའི་ཕྱི་རོལ་གྱི་དོན་མ་ཡིན་པའི་ཕྱིར་དང། དེ་ཉིད་མིང་གི་ཐ་སྙད་ཀྱི་གཞིར་སྣང་བ་ཡང་ནང་གི་མངོན་པར་བརྗོད་པའི་བག་ཆགས་ཀྱི་དབང་གིས་སྣང་བ་ཡིན་པའི་ཕྱིར། སྣང་ཚུལ་དེ་མིང་
བརྡས་བཞག་པ་ལ་མ་ལྟོས་པའི་ཡུལ་རང་གི་གནས་ཚོད་ཀྱི་དབང་གིས་སྣང་བའི་སྣང་ཚུལ་དུ་མི་རིགས་སོ། །དེ་ལས་གཞན་དུ་ན་གཟུགས་དེ་འདྲའི་ཐ་སྙད་ཀྱི་གཞི་ཡིན་པ་ཡང་ཤེས་པ་ལ་གཏན་མ་ལྟོས་པར་འགྱུར་ཞིང་དེ་ལྟར་ན་གཟུགས་དེ་ཤེས་པ་དང་
རྫས་ཐ་དད་དུ་འགྱུར་ལ་དེ་ནི་རིགས་པ་དུ་མས་ཁགས་པས་མི་འཐད་དོ། །ཞེས་བཞེད་དོ། དེ་དག་ནི་ལེགས་བཤད་སྙིང་པོ་ལས། འདིའི་བཟློག་ཕྱོགས་ཀྱི་སྒྲོ་འདོགས་ངོ་བོ་དང་ཁྱད་པར་དུ་མིང་གིས་བཏགས་པ་དེར་གཟུགས་སོགས་རང་གི་མཚན་ཉིད་
ཀྱིས་གྲུབ་པར་འཛིན་པའི་གྲུབ་མཐའི་ཁས་ལེན་ཡང་ཉན་ཐོས་སྡེ་པ་ལ་ཡོད་དོ་ཞེས་པ་དང། དེ་འདྲ་བའི་འཛིན་སྟངས་དེ་འཐད་ལྡན་དུ་དོན་སྨྲ་སྡེ་གཉིས་ཀྱིས་ཀྱང་འདོད་པས་སྒྲའི་བརྗོད་བྱའི་རང་ལྡོག་རྟོག་བཏགས་ཡིན་ཀྱང་དེའི་གཞི་ལྡོག་ཏུ་རང་མཚན་

[058B] །དེས་ན་མདོ་སེམས་གཉིས་ཀྱི་འདོད་ཚུལ་མི་འདྲ་བ་འདི་ཡང་གཟུགས་སོགས་རང་འཛིན་ཤེས་པ་དང་རྫས་ཐ་དད་ཡིན་མིན་ཁོ་ན་ལ་ཐུག་གོ། འཆད་ཚུལ་དེ་ལྟར་ཤེས་ན་སྟོང་ཚུལ་འདིས་རྣམ་
པར་རིག་པ་ཙམ་ལ་འཇུག་པའི་ཚུལ་ཡང་ཤེས་པར་སླ་ཞིང་སྒྲོ་འདོགས་འདི་འགོག་པའི་རིགས་པ་ཐེག་བསྡུས་ན་གསུངས་པ་རྣམས་ཀྱིས་ཀྱང་འགོག་ཚུལ་ཤེས་སླའོ། །དེའི་ཕྱིར་མཁས་གྲུབ་ཐམས་ཅད་མཁྱེན་པས། སྐབས་འདིར་བག་ཆགས་བརྟན་བྱུང་གི་
དབང་ཤེས་གཅིག་གི་སྣང་བ་ལ་ཡང་སྣང་ཚུལ་ལྟར་གྱི་དོན་རང་མཚན་གྱིས་གྲུབ་པའི་གཞན་དབང་ཡིན་པ་དང། མིང་བརྡས་བཞག་ཙམ་གྱི་ཀུན་བརྟགས་སུ་ཡོད་པ་དང། མིང་དང་བརྡས་ཀྱང་ཡོད་པར་བཞག་མི་ནུས་པའི་རྟོག་བཏགས་འབའ་ཞིག་པ་གསུམ་
གསུམ་གྱི་ཆ་ཡོད་པར་བཤད་པ་དང། ཐོགས་མེད་སྐུ་མཆེད་ཀྱིས་རིགས་མཐུན་པའི་བག་ཆགས་རྐྱེན་བཞིའི་ནང་ནས་རྒྱུའི་རྐྱེན་དུ་བཞེད་པར་བཤད་པ་རྣམས་རྗེ་བདག་ཉིད་ཆེན་པོའི་དགོངས་པ་དཔྱིས་ཕྱིན་པར་བཤད་པའི་ལེགས་བཤད་བླ་ན་མེད་པར་སྣང་
མོད༑ གཞུང་གི་ཚིག་ཟློས་པ་ཙམ་ལ་གཙོ་བོར་བྱེད་པའི་གང་ཟག་རྣམས་ཀྱིས་གཞུང་འདོན་པ་ལན་བརྒྱ་སྟོང་དུ་བྱས་ཀྱང་ལེགས་པར་བཤད་པ་ལ་ལེགས་བཤད་དུ་ངེས་པའི་ཚད་མ་སྐྱེ་དཀའ་བར་སྣང་ངོ། །གཉིས་པ་དེ་འགོག་པའི་ཚུལ་བཤད་པ་ལ། བྱང་
ས་དང་ཐེག་བསྔས་ལས་གསུངས་པའི་རིགས་པའི་གནད་གཅིག་པས་འདི་ལྟར་ཡིན་ཏེ། ཐེག་བསྔས་ལས། མིང་གི་སྔ་རོལ་བློ་མེད་ཕྱིར། མང་བའི་ཕྱིར་དང་མ་འདྲེས་ཕྱིར། དེ་ཡི་བདག་ཉིད་བདག་མང་དང། །བདག་འདྲེས་འགལ་བས་འགྲུབ་པར་འགྱུར། ཞེས་

[059A]༄༅། །གསུངས་སོ། །དེ་ལ་རིགས་པ་གསུམ་ལས་དང་པོ་ནི། ལྟོ་ལྡིར་བ་ཆོས་ཅན། བུམ་པའི་ཐ་སྙད་ཀྱི་གཞིར་འཇོག་པ་བརྡ་ལ་གཏན་མི་ལྟོས་པར་ཐལ། ཁྱོད་དེ་འདྲའི་ཐ་སྙད་ཀྱི་གཞི་ཡིན་པ་དེ་རང་གི་གནས་ལུགས་ཀྱི་དབང་གིས་གྲུབ་
པའི་ཕྱིར། འདོད་ན། ཁྱོད་ལ་བུམ་པའོ་སྙམ་པའི་བློ་སྐྱེ་བ་བརྡ་ལ་མི་ལྟོས་པར་སྐྱེ་བར་ཐལ། འདོད་པའི་ཕྱིར། འདོད་ན། བུམ་པའི་མིང་མ་བཏགས་པའི་སྔ་རོལ་ཏུའང་ལྟོ་ལྡིར་བ་མཐོང་བ་ཙམ་ནས་འདི་བུམ་པའོ་སྙམ་པའི་བློ་སྐྱེ་བར་ཐལ་ལོ། །རིགས་
པ་གཉིས་པ་ནི། སྐྱེས་བུ་གཅིག་ལ་དབང་པོ་དང་བརྒྱ་བྱིན་དང་གྲོང་འཇོམས་ལ་སོགས་པའི་མིང་དུ་མ་འཇུག་པ་དེ་ལ། མིང་དེ་དག་སྐྱེས་བུ་དེ་ལ་དངོས་པོའི་གནས་ཚོད་ཀྱི་དབང་གིས་འཇུག་པར་ཐལ། སྐྱེས་བུ་དེ་མིང་དེ་དག་གི་འཇུག་གཞིར་རང་གི་མཚན་ཉིད་
ཀྱིས་གྲུབ་པའི་ཕྱིར། འདོད་ན། སྐྱེས་བུ་གཅིག་པུ་དེ། མིང་དུ་མ་བཞིན་དུ་དོན་ཡང་དུ་མར་གནས་པར་ཐལ་ལོ། །རིགས་པ་གསུམ་པ་ནི། སྐྱེས་བུ་གཉིས་ལ་ཉེར་སྤས་ཞེས་པའི་མིང་གཅིག་ཐུན་མོང་དུ་འཇུག་པའི་ཚེ། དེ་གཉིས་ལ་མིང་དེ་དངོས་དབང་གིས་
འཇུག་པར་ཐལ། སྐྱེས་བུ་དེ་གཉིས་མིང་གཅིག་གི་འཇུག་གཞིར་རང་གི་གནས་ཚོད་ཀྱི་དབང་གིས་གྲུབ་པའི་ཕྱིར། འདོད་ན། དེ་གཉིས་མིང་གཅིག་པ་ལྟར་དེ་གང་ལ་འཇུག་པའི་དོན་ཡང་གཅིག་ཏུ་ཐལ་ལོ། །འདོད་ན། སྐྱེས་བུ་དེ་གཉིས་རྒྱུད་གཅིག་ཏུ་འདྲེས་
པར་ཐལ་ལོ། །རིགས་པ་འདི་གསུམ་གིས་ཀྱང་སྒྲུབ་བྱེད་འཕེན་པས། སྐྱོན་དེ་དག་གི་ཕྱིར་ན་དངོས་པོ་རྣམས་རང་ཞེས་བརྗོད་པའི་ཐ་སྙད་ཀྱི་འཇུག་གཞིར་རང་གི་མཚན་ཉིད་ཀྱིས་མ་གྲུབ་བོ། །བྱང་ས་ལས། ལྟོ་ལྡིར་བ་སྔར་ཡོད་ལ་བུམ་པའི་མིང་ཕྱིས་འདོགས་ན་

[059B] གལ་ཏེ་མ་བཏགས་པའི་ཚེ་ཡང་ངོ་བོ་ཡོད་པ་ལ་ཕྱིས་འདོགས་ན། མིང་མ་བཏགས་པའི་སྔ་རུལ་ཏུ་ཡང་འདི་བུམ་པའོ་སྙམ་པའི་བློ་སྐྱེ་བར་འགྱུར་རོ། །ཞེས་བཀག་གོ། གསུམ་པ་དེས་རྣམ་རིག་
ཙམ་ཀྱི་དེ་ཁོ་ན་ཉིད་ལ་འཇུག་ཚུལ་ལ་དངོས་དང། གཟུང་འཛིན་རྫས་གཞན་འགོག་པའི་རིགས་པ་བྱེ་བྲག་ཏུ་བཤད་པའོ། །དང་པོ་ནི། དེ་ལ་བཤད་མ་ཐག་པའི་སྟོང་ཚུལ་འདིའི་སྒོ་ནས་གཟུང་འཛིན་རྫས་གཞན་གྱིས་སྟོངས་པའི་རྣམ་རིག་ལ་འཇུག་པར་ཐེག་བསྡུས་དང་
བྱང་ས་ལས་བཤད་ཅིང་རྗེ་ཡབ་སྲས་ཀྱིས་ཀྱང་གསུངས་སོ། །དེ་ལ་བརྟེན་ནས་རང་རེའི་མཁས་པ་ཁ་ཅིག་གིས་ནི་གཟུགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་སྟོངས་པའི་ཆོས་ཀྱི་བདག་མེད་དང། གཟུགས་རང་འཛིན་ཚད་མ་དང་རྫས་ཐ་
དད་ཀྱིས་སྟོངས་པའི་ཆོས་ཀྱི་བདག་མེད་གཉིས་ལས་སྔ་མ་རགས་ཤིང་ཕྱི་མ་ཕྲ་བར་བཞེད་དོ། །ཁ་ཅིག་ནི་དེ་གཉིས་ཀའང་ཆོས་ཀྱི་བདག་མེད་ཕྲ་མོ་ཡིན་པས་ཕྲ་རགས་ཀྱི་ཁྱད་པར་མེད་ཀྱང་རྟགས་དཀའ་སླའི་ཁྱད་པར་ཡོད་པར་བཞེད་དོ། །དེ་ལ་གཉིས་ཀའང་ཆོས་ཀྱི་
བདག་མེད་ཕྲ་མོ་ཡིན་པ་དང་འགྱུར་མེད་ཡོངས་གྲུབ་ཡིན་པ་ནི་ཤིང་རྟ་ཆེན་པོ་རྣམས་དང་རྗེའི་དགོངས་པ་ཡིན་པར་སྣང་ངོ། །ནང་གསས་ཀྱི་རྟོགས་དཀའ་སླའི་ཁྱད་པར་ནི་ཡོད་པར་མངོན་ཏེ། ཐེག་བསྡུས་ལས། ངོ་བོ་དང་ཁྱད་པར་དུ་བཅས་པ་དོན་གྱི་མཚན་ཉིད་དུ་
མི་དམིགས་པ་ན་ཡོངས་སུ་འཚོལ་བ་བཞི་དང། ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་བཞི་པོ་དག་གིས་ཡི་གེ་དང་དོན་སྣང་བའི་ཡིད་ཀྱི་རྣམ་པར་རྟོག་པ་དེ་དག་ལ་རྣམ་པར་རིག་པ་ཙམ་ཉིད་དུ་འཇུག་གོ། ཞེས་སྔ་མའི་ཁྱད་པར་ངེས་པའི་རྗེས་སུ་རིགས་པས་

[060A]༄༅། །དཔྱད་ནས་ཕྱི་མ་ལ་འཇུག་པར་གསུངས་པའི་ཕྱིར་རོ། །རྣམ་པར་རིག་པ་ཙམ་དུ་འཇུག་ཚུལ་ནི་འདི་ཡིན་ཏེ། དེ་ལྟར་སྔར་བཤད་པའི་རིགས་པ་གསུམ་གྱིས་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་མིང་གི་ཐ་སྙད་ཀྱི་གནས་དང་
རྟོག་པའི་ཞེན་གཞི་ཡིན་པ་དེ་རང་མཚན་གྱིས་གྲུབ་པ་ཁེགས་པ་ན་རྗོད་བྱེད་ཀྱི་མིང་དང། བརྗོད་བྱའི་དོན་དང། མིང་དོན་འབྲེལ་བ་ལ་བརྟེན་ནས་བརྗོད་བྱའི་དོན་གྱི་ངོ་བོ་དང་ཁྱད་པར་དུ་དོན་དེ་དང་དེའི་གནས་ཚུལ་གྱི་ངོས་ནས་གྲུབ་པ་ལྟ་བུའི་སྣང་ནས་ཞེན་པའི་ཡིད་ཀྱི་
རྟོག་པ་ནི་དེ་ལྟར་འཛིན་པའི་འཛིན་སྟངས་ལ་འཁྲུལ་བ་ཡིན་ཏེ། ཇི་ལྟར་སྣང་བ་ལྟར་གྱི་ཞེན་པའི་དོན་མེད་པའི་ཕྱིར་རོ། །དེ་ལྟར་རྟོགས་པས་ནང་ཤེས་པའི་ཞེན་སྟངས་ལ་གཟུགས་སོགས་ཕྱི་རོལ་གྱི་རྣམ་པར་རྒྱང་ཆད་དུ་ཡོད་པ་དེ་འཁྲུལ་བར་ཁོང་དུ་ཆུད་པས་སྤོན་
པོ་ལ་སོགས་པ་ནི་ནང་ཤེས་པའི་སྣང་ཆ་འབའ་ཞིག་ཡིན་གྱི། དེ་ལས་དོན་གཞན་དུ་གྲུབ་པ་མེད་དོ་སྙམ་དུ་གཟུང་འཛིན་གཉིས་མེད་ཀྱི་རྣམ་པར་རིག་པ་ཙམ་ལ་འཇུག་པའོ། །དེ་ལ་འཚོལ་བ་བཞི་དང་ཤེས་པ་བཞིའི་སྒོ་ནས་འཇུག་པར་ཐེག་བསྡུས་ལས་གསུངས་
པའི་མིང་འཚོལ་བ་ནི། མིང་ནི་བཏགས་པ་ཙམ་ཡིན་གྱི་ཡུལ་དེའི་གནས་ལུགས་ཀྱི་དབང་གིས་བཏགས་པ་མ་ཡིན་ཏེ། དེས་ན་མིང་ནི་གློ་བུར་བ་ཞེས་འཚོལ་བའོ། །བྱང་ས་ལས། དེ་ལ་མིང་ཡོངས་སུ་འཚོལ་བ་ནི། བྱང་ཆུབ་སེམས་དཔའ་གང་
མིང་ལ་མིང་ཙམ་དུ་བལྟ་བའོ། །ཞེས་དང། ཐེག་བསྡུས་ལས། དེ་ལ་ཡི་གེའི་མིང་དེ་ཡང་ཡིད་ཀྱི་རྟག་པ་ཙམ་དུ་ཟད་པར་ཡང་དག་པར་རྟོག་གོ། ཞེས་སོ། །དོན་ཡོངས་སུ་འཚོལ་བ་ནི། དོན་དེ་མིང་དེའི་འཇུག་གཞིར་གདོང་མ་ནས་སམ་གནས་ལུགས་ཀྱི་

[060B] དེ་ཡང་དེའི་འཇུག་གཞིར་གྱུར་ཚུལ་གློ་བུར་བ་ཡིན་པ་ནི་སྔར་དང་འདྲའོ། །བྱང་ས་ལས། དེ་དེ་བཞིན་དུ་དངོས་པོ་ཙམ་དུ་བལྟ་བ་ནི་དངོས་པོ་ཡོངས་སུ་འཚོལ་བའོ། །ཞེས་དང། ཐེག་བསྡུས་ལས། ཡི་གེ་ལ་
བརྟེན་པའི་དོན་དེ་ཡང་ཡིད་ཀྱི་བརྗོད་པ་ཙམ་དུ་ཟད་པ་ཉིད་དུ་ཡང་དག་པར་རྟོག་གོ། ཞེས་སོ། །ངོ་བོ་ཉིད་དུ་འདོགས་པ་འཚོལ་བ་ནི། བརྗོད་བྱའི་དོན་དང་རྗོད་བྱེད་ཀྱི་མིང་སོགས་ཕན་ཚུན་འབྲེལ་པ་ལ་བརྟེན་ནས་བརྗོད་བྱ་རྗོད་བྱེད་ཀྱི་ཆར་འབྲེལ་བ་ཡང་དངོས་དབང་གིས་
གནས་མི་གནས་འཚོལ་བ་སྟེ། དེ་ལྟར་བཙལ་བ་ན་མིང་དེའི་བརྗོད་པར་བྱ་བའི་ངོ་བོ་ཉིད་དུ་གནས་ཚེད་ཀྱི་དབང་གིས་མ་གྲུབ་པར་བཏགས་པ་ཙམ་དུ་རྟོགས་པའོ། །བྱང་ས་ལས། ངོ་བོ་ཉིད་དུ་བཏགས་པ་ལ་ངོ་བོ་ཉིད་དུ་བཏགས་པ་ཙམ་དུ་བལྟ་བ་ནི་ངོ་བོ་ཉིད་དུ་བཏགས་
པ་ཡོངས་སུ་འཚོལ་བའོ། །ཞེས་སོ། །ཁྱད་པར་དུ་འདོགས་པ་འཚོལ་བ་ནི། བརྗོད་བྱ་རྗོད་བྱེད་ཕན་ཚུན་འབྲེལ་པ་ལ་བརྟེན་ནས་དོན་དེ་རང་གི་ཁྱད་པར་འདོགས་པའི་གཞིར་རང་གི་གནས་ཚོད་ཀྱི་དབང་གིས་གྲུབ་མ་གྲུབ་འཚོལ་བ་སྟེ། དེ་ལྟར་བཙལ་བས་དེ་ཡང་
གནས་ཚོད་ཀྱིས་མ་གྲུབ་པར་བཏགས་པ་ཙམ་དུ་བལྟ་བའོ། །བྱང་ས་ལས། བྱེ་བྲག་ཏུ་བཏགས་པ་ལ་བྱེ་བྲག་ཏུ་བཏགས་པ་ཙམ་དུ་བལྟ་བ་ནི་བྱེ་བྲག་ཏུ་བཏགས་པ་ཙམ་དུ་འཚོལ་བ་སྟེ། ཞེས་སོ། །ཐེག་བསྡུས་ལས། མིང་དེ་ཡང་ངོ་བོ་ཉིད་དང་ཁྱད་པར་དུ་བཏགས་
པར་ཟད་པ་ཙམ་དུ་ཡང་དག་པར་རྟོག་གོ། ཞེས་པ་འདིས་འཚོལ་བ་ཕྱི་མ་གཉིས་མཉམ་དུ་བསྟན་ཏོ། །དེ་ལྟར་འཚོལ་བ་བཞིས་ནི་མིང་དང། དོན་དེའི་བརྗོད་གཞི་ཡིན་པ་དང། མིང་དོན་གྱི་འབྲེལ་པ་ལ་བརྟེན་ནས་ངོ་བོ་ཉིད་དུ་བཏགས་པ་དང། བྱེ་བྲག་ཏུ་བྟྒྶ་པ་

[061A]༄༅། །རྣམས་དོན་གྱི་གནས་ཚོད་ཀྱི་དབང་གིས་གྲུབ་མ་གྲུབ་འཚོལ་བ་ཡིན་ཞིང། ཤེས་པ་བཞིས་ནི་དེ་ལྟར་རིགས་པས་ལེགས་པར་བཙལ་བ་ལ་བརྟེན་ནས་དེ་བཞི་གནས་ཚོད་ཀྱི་དབང་གིས་མ་གྲུབ་པས་ན་བཏགས་པ་ཙམ་དུ་ཡོངས་སུ་ཤེས་
པ་སྟེ༑ འདིའི་ཤེས་ཚུལ་ལ་ཚོགས་སྦྱོར་གྱི་གནས་སྐབས་སུ་དོན་སྤྱིའི་སྒོ་ནས་ཤེས་པ་དང་འཕེབས་པའི་གནས་སྐབས་སུ་མངོན་སུམ་དུ་ཤེས་པ་གཉིས་ཀ་ཡོད་དོ། །དེ་ཡང་བྱང་ས་ལས། ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་བཞི་པོ་དག་
གང་ཞེ་ན། མིང་འཚོལ་བར་གྱུར་བ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་དང་ཞེས་སོགས་ལྷག་མ་གསུམ་ལ་ཡང་དེ་ལྟར་སྦྱར་བ་དང། ཐེག་བསྡུས་ལས། དེའི་ཕྱིར་ཡིད་ཀྱི་བརྗོད་པ་ཙམ་དུ་ཟད་པ་ཉིད་དུ་དམིགས་ཤིང་ཞེས་པས་མིང་འཚོལ་
བ་ཡོངས་སུ་ཤེས་པ་དང། མིང་དང་བཅས་པའི་དོན་ངོ་བོ་ཉིད་དང་ཁྱད་པར་དུ་བཏགས་པ་དང་བཅས་ཤིང་ཞེས་པས་དོན་འཚོལ་བ་ཡོངས་སུ་ཤེས་པ་དང། ངོ་བོ་ཉིད་དང་ཁྱད་པར་དུ་བཅས་པ་དོན་གྱི་མཚན་ཉིད་དུ་མི་དམིགས་པ་ན་ཞེས་པས་ངོ་བོ་ཉིད་དུ་
བཏགས་པ་ཡོངས་སུ་ཤེས་པ་དང་ཁྱད་པར་དུ་བཏགས་པ་ཡོངས་སུ་ཤེས་པ་གཉིས་བསྟན་ཏོ། །དེ་ལྟར་ན་འཚོལ་བ་བཞི་ནི་ལམ་མ་ཞུགས་ནའང་ཡོད་ལ་ཤེས་པ་བཞི་ནི་ཆོས་ཀྱི་བདག་མེད་ལ་ངེས་ཤེས་ཅུང་ཟད་རྙེད་པ་ནས་འཇོག་དགོས་ཀྱི། ཤེས་པ་
བཞི་སོ་སྐྱེའི་ས་ན་མེད་པར་འདོད་པ་ནི་མི་འཐད་དེ། སྟོང་ཉིད་རྟོགས་པའི་ལྷག་མཐོང་ཐོག་མར་བསྒོམ་པ་ལ་ཤེས་པ་བཞི་ཡོད་པར་གསུངས་པའི་ཕྱིར་དང། ཤེས་པ་བཞིའི་སྒོ་ནས་རྣམ་པར་རིག་པ་ཙམ་དུ་འཇུག་པར་གསུངས་པའི་ཕྱིར་རོ། །བྱང་

[061B] ཤེས་པ་བཞི་ལ་མིང་ནི་གཟུགས་ཞེས་བྱ་བའི་འདུ་ཤེས་དང་ལྟ་བ་དང་ཉེ་བར་འདོགས་པའི་དོན་དུ་བཞག་པ་ཡིན་གྱི། གཟུགས་ཀྱི་གནས་ཚོད་ཀྱིས་བཞག་པ་མིན་པར་ཤེས་པ་དང། དོན་ནི་གཟུགས་ལ་སོགས་པའི་མིང་དེས་བཏགས་པའི་
ངོ་བོར་གནས་ཚོད་ཀྱིས་མ་གྲུབ་པས་དོན་གྱི་ངོ་བོ་ནི་སྒྲ་རྟོག་གི་བརྗོད་པ་ཐམས་ཅད་དང་མ་འདྲེས་ཤིང་སྒྲ་རྟོག་གིས་བརྗོད་དུ་མེད་པའི་དངོས་པོར་ཤེས་པ་དང། ངོ་བོ་ཉིད་ནི་གཟུགས་ལ་སོགས་བར་བཏགས་པའི་ངོ་བོར་ངོ་བོ་ཉིད་ཀྱིས་མ་གྲུབ་ཀྱང་དེའི་ངོ་བོ་ཉིད་
དུ་སྣང་བར་ཤེས་ཏེ། སྤྲུལ་པ་དང་གཟུགས་བརྙན་ལྟ་བུར་མཐོང་བ་དང། བྱེ་བྲག་ནི་གཟུགས་ཀྱི་སྐྱེ་བ་ལ་སོགས་པ་སོ་སོར་བཏགས་པའི་ཆར་རང་མཚན་གྱིས་མ་གྲུབ་པས་རང་གི་ངོ་བོ་ནི་ཐ་དད་པའི་ཆར་བརྗོད་དུ་མེད་པའི་གཉིས་སུ་མེད་པའི་ངོ་བོར་ཤེས་
པ་ལ་གསུངས་ཤིང། དེ་ལྟར་ཤེས་པ་ལ་བརྟེན་ནས་ལོག་པར་རྟོག་པ་རྣམ་པ་བརྒྱད་ལྡོག་པ་དང་དེས་སྤྲོས་པ་མ་ལུས་པ་ལྡོག་ཚུལ་རྒྱས་པར་གསུངས་ཏེ་དེ་དག་ལེགས་པར་ཤེས་ན་ལུགས་འདིའི་གྲུབ་མཐའི་གནད་རྟོགས་པ་ལ་ཤིན་ཏུ་ཕན་ཆེ་བར་སྣང་མོད་ལུང་
གི་ཚིག་རྣམས་མངས་ཀྱིས་དོགས་ནས་མ་བྲིས་སོ། །གལ་ཏེ་ཁོ་ན་རེ། བཤད་མ་ཐག་པ་འདིས་ཡིད་ཤེས་རྟོག་པ་ལ་བརྟེན་པའི་གཟུང་འཛིན་ཁེགས་མོད་ཀྱང་བག་ཆགས་བརྟན་བྱུང་གི་དབང་ཤེས་ལ་བལྟོས་པའི་གཟུང་འཛིན་མི་ཁེགས་པས་རྣམ་རིག་ཙམ་ལ་
འཇུག་པ་མི་འཐད་དོ་སྙམ་ན། སྐྱོན་མེད་དེ། སྔར་བཤད་པའི་རིགས་པ་རྣམས་ཀྱིས་སྔོན་པོ་གཟུང་བ་དོན་གཞན་དུ་འཛིན་པའི་རྟོག་པའི་ཞེན་གཞི་ཡིན་པ་རང་མཚན་གྱིས་ཡོད་པ་ཁེགས་པར་འགྱུར་ལ། དེ་ཁེགས་པ་ན་སྔོན་པོ་ཞེན་གཞི་ཡིན་པ་སྣང་བའི་སྔོ་འཛིན་

[062A]༄༅། །དབང་ཤེས་དེ་སྣང་ཡུལ་ལ་འཁྲུལ་བར་འགྲུབ་སྟེ། སྔོ་འཛིན་དབང་ཤེས་ལ་སྔོན་པོ་ཞེན་གཞི་ཡིན་པ་སྣང་བའི་ཕྱིར་རོ། །དེ་ལྟར་སྔོ་འཛིན་དབང་ཤེས་དེ་འཁྲུལ་བར་གྲུབ་པ་ན་སྔོན་པོ་དེ་
ཤེས་པ་དང་འབྲེལ་མེད་པའི་ཕྱི་རོལ་ཏུ་གྲུབ་བ་ཁེགས་ལ། དེ་ཁེགས་པ་ན་སྔོན་པོ་དེ་རང་འཛིན་པའི་ཤེས་པའི་སྣང་ཆ་ཙམ་དུ་གྲུབ་ཅིང། དེ་ལྟར་ན་སྔོན་པོ་སྔོ་འཛིན་ཤེས་པ་ལས་རྫས་ཐ་དད་ཡིན་པ་ཁེགས་པར་འགྱུར་བའི་ཕྱིར་རོ། །འདི་ཡང་དབང་ཤེས་ལ་སྔོན་
པོ་མིང་གི་ཐ་སྙད་ཀྱི་གཞིར་གནས་ཚོད་ཀྱི་དབང་གིས་སྣང་བའི་སྣང་ཚུལ་ཡོད་པ་ལེགས་པར་ངེས་པ་ལ་རག་ལས་ཤིང། དེ་དག་ཀྱང་གོང་དུ་ལུགས་འདིའི་སྒྲོ་འདོགས་ཀྱི་མཐར་འཛིན་ཚུལ་བཤད་པའི་སྐབས་སུ་བརྗོད་ཟིན་པ་ལྟར་ཤེས་དགོས་སོ། །འོ་ན་རྣམ་ཤེས་
ཉམས་སུ་མྱོང་བའི་རང་རིག་ལ་རྣམ་ཤེས་རྟོག་པའི་ཞེན་གཞི་ཡིན་པ་སྣང་ངམ་མི་སྣང་ཞེ་ན། དེ་ནི་མི་སྣང་སྟེ། ཡུལ་དེ་རྟོག་པའི་ཞེན་གཞི་ཡིན་པ་སྣང་བ་ནི་གཉིས་སྣང་ཅན་གྱི་བློ་ལ་ཡིན་གྱི་རང་རིག་ལྟ་བུའི་གཉིས་སྣང་ནུབ་པའི་བློ་ལ་འཆར་དུ་མི་རུང་བའི་ཕྱིར་
རོ༑ ༑གཉིས་པ་གཟུང་འཛིན་རྫས་གཞན་འགོག་པའི་རིགས་པ་བྱེ་བྲག་ཏུ་བཤད་པ་ལ། ཐེག་བསྡུས་ལས་གསུངས་པ་ནི། མི་སྡུག་པ་བསྒོམ་པའི་རྣལ་འབྱོར་པས་ཤེས་བྱའི་གཟུགས་བརྙན་རྣམ་པར་སྔོས་པ་ལ་སོགས་པ་དོན་དུ་མ་གྲུབ་ཀྱང་དེ་ལྟ་བུ་མཐོང་
བའི་སེམས་འབྱུང་བ་མི་འགལ་བ་བཞིན་དུ། འདིར་ཡང་ཕྱི་རོལ་གྱི་དོན་མ་གྲུབ་ཀྱང་མ་རིག་པའི་བག་ཆགས་ཀྱི་དབང་གིས་དོན་དུ་སྣང་བའི་རྣམ་པར་རིག་པ་འབྱུང་བ་མི་འགལ་བར་གསུངས་ཏེ། དེ་ཉིད་ལས། འདི་ལྟར་སེམས་མཉམ་པར་བཞག་པ་ན་ཤེས་

[062B] རྣམ་པར་སྔོས་པ་ལ་སོགས་པ་དོན་གཞན་མེད་དོ། །རིགས་པ་འདིས་བྱང་ཆུབ་སེམས་དཔའ་རྣམ་པར་རིག་པ་ཐམས་ཅད་ལ་རྣམ་པར་རིག་པ་ཙམ་ཉིད་
རྗེས་སུ་དཔག་པར་བྱ་བར་འོས་སོ། །ཞེས་གསུངས་སོ། །གཞན་ཡང་བརླན་གཤེར་ཕོར་གང་ལ་ཡི་དྭགས་ཀྱིས་རྣམ་ཁྲག་དང། དེ་ལ་གནས་པའི་དུད་འགྲོས་གནས་དང། མིས་ཆུ་དང་ལྷས་བདུད་རྩིར་མཐོང་བ་ལྟ་བུ་དངོས་པོ་གཅིག་ལ་སྣང་ཚུལ་ཐ་དད་པ་
དུ་མ་འབྱུང་བ་ཡང་ཕྱི་རོལ་དོན་གྱི་གནས་ཚུལ་དུ་གྲུབ་ན་འགལ་བ་ཁོ་ནར་འགྱུར་བས་རྣམ་པར་རིག་པ་ཙམ་དུ་འཐད་དོ། །ཞེས་བཞེད་དེ། དེ་ཉིད་ལས། ཡི་དྭགས་དུད་འགྲོ་མི་རྣམས་དང། ལྷ་རྣམས་ཇི་ལྟར་རིགས་རིགས་སུ། དངོས་གཅིག་ཡིད་ནི་ཐ་དད་པས་
དོན་མ་གྲུབ་པར་འདོད་པ་ཡིན། ཞེས་སོ། །གཞན་ཡང་ཕྱི་རོལ་གྱི་དོན་གྲུབ་ན་དེ་ཉིད་ཀྱི་གནས་ལུགས་སུ་གྲུབ་དགོས་པས་གནས་ལུགས་རྟོགས་པའི་འཕགས་པའི་ཟག་མེད་ཡེ་ཤེས་ཀྱང་རྟོག་བཅས་སུ་ཐལ་བ་དང། སོ་སོ་སྐྱེ་བོ་རྣམས་ཀྱིས་གནས་ལུགས་མངོན་སུམ་
དུ་མཐོང་བར་འགྱུར་བས་དེ་དག་ལ་གནས་ལུགས་སྒྲིབ་བྱེད་ཀྱི་མ་རིག་པ་མེད་པར་ཐལ་བ་དང། དེ་ལྟར་ན་དེ་དང་བྲལ་བའི་ཐར་པ་དང་ཐམས་ཅད་མཁྱེན་པ་ཡང་མེད་པར་ཐལ་ལོ་ཞེས་བཞེད་དེ། དེ་ལ་དམིགས་པ་བརྟན་པའི་ཕྱིར། དོན་ནི་དོན་དུ་གྲུབ་ན་ནི། ཡེ་ཤེས་
རྟོག་པ་མེད་མི་འགྱུར། དེ་མེད་དེས་ན་སངས་རྒྱས་ཉིད། །འཐོབ་པར་འཐད་པ་མ་ཡིན་ནོ། །ཞེས་སོ། །དེས་ན་དོན་མེད་ཀྱང་ཡུལ་དུ་ཇི་ལྟར་དམིགས་སྙམ་པ་བཟློག་པའི་ཕྱིར་སྒྱུ་མ་དང། སེམས་སེམས་བྱུང་ཇི་ལྟར་སྐྱེ་སྙམ་པ་བཟློག་པའི་ཕྱིར་སྨིག་རྒྱུ་དང། ཡིད་དུ་འོང་མི་

[063A]༄༅། །འོང་ལ་ཇི་ལྟར་སྦྱོང་སྙམ་པ་བཟློག་པའི་ཕྱིར་རྨི་ལམ་དང། ལས་དགེ་སྡིག་ལས་འབྲས་བུ་ཇི་ལྟར་འབྱུང་སྙམ་པ་བཟློག་པའི་ཕྱིར་གཟུགས་བརྙན་དང། རྣམ་པར་ཤེས་པ་སྣ་ཚོགས་ཇི་ལྟར་སྐྱེ་སྙམ་པ་བཟློག་པའི་ཕྱིར་མིག་ཡོང་དང། མིང་ཚིག་གི་བརྗོད་པ་སྣ་ཚོགས་ཇི་ལྟར་
འབྱུང་སྙམ་པ་བཟློག་པའི་ཕྱིར་བྲག་ཆ་དང། ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་ཇི་ལྟར་འབྱུང་སྙམ་པ་བཟློག་པའི་ཕྱིར་ཆུ་ཟླ་དང། བྱང་ཆུབ་སེམས་དཔའ་འགྲོ་བའི་དོན་དུ་བསམས་བཞིན་དུ་ཇི་ལྟར་སྐྱེ་སྙམ་པ་བཟློག་པའི་ཕྱིར་དུ་སྤྲུལ་པ་ལྟ་བུ་སྟེ་བཅོམ་ལྡན་འདས་
ཀྱིས་སྒྱུ་མའི་དཔེ་བརྒྱད་ཀྱི་སྒོ་ནས་གཞན་དབང་གི་དངོས་པོ་ཡོངས་སུ་བསྟན་པའི་དགོངས་པ་ནི་དེ་ལྟར་ཡིན་ནོ་ཞེས་ཐེག་བསྡུས་སུ་བཤད་དོ། །དབྱིག་གཉེན་གྱིས་ཉི་ཤུ་པར་བཤད་པའི་རིགས་པ་ནི་དེ་ཉིད་ལས། འདི་ལྟར་རྡུལ་ཕྲན་མི་འགྲུབ་ཕྱིར། དྲུག་གིས་ཅིག་ཅར་སྦྱར་བ་ན། །
ཕྲ་རབ་རྡུལ་ཆ་དྲུག་ཏུ་འགྱུར། དྲུག་པོ་དག་ཀྱང་གོ་གཅིག་ན། །གོང་པུའང་རྡུལ་ཕྲན་ཙམ་དུ་འགྱུར། ཞེས་སོགས་ཏེ། འདི་གྲགས་ཆེ་བས་འདིར་མ་སྔོས་སོ། །ཆོས་ཀྱི་གྲགས་པས་གཟུངས་འཛིན་གྱི་མཚན་ཉིད་སྐྱེས་ལ་འདྲ་བ་འགོག་པའི་རིགས་པ་གསུངས་
པ་ནི༑ སྤྱིར་རྣམ་འགྲལ་ངེས་ལས་ཕྱི་དོན་འགོག་པའི་རིགས་པ་མང་དུ་གསུངས་མོད་ཀྱང་ལེགས་བཤད་སྙིང་པོ་ལས་སྐྱེས་ལ་འདྲ་བ་འགོག་པའི་རིགས་པ་ཞེས་གསུངས་པ་ནི་འདི་ཡིན་ཏེ། མདོ་སྡེ་པ་ལ་ཁྱོད་ཀྱིས་ཕྱིར་རོལ་གྱི་དོན་རིག་པར་འདོད་པའི་
དོན་རིག་མངོན་སུམ་དེ་གང་ཡིན་ཞེས་དྲིས་པ་ལ། མདོ་སྡེ་པ་ན་རེ། སྔོ་སེར་སོགས་སོ་སོར་རིག་པའི་མངོན་སུམ་གང་ཡིན་པ་འདི་ཉིད་དོ་ཞེས་ཟེར་རོ། །དེ་ལ་འདི་པ་ན་རེ། མངོན་སུམ་དེ་རྒྱུ་མཚན་གང་གིས་ཕྱི་རོལ་གྱི་དོན་རིག་པར་འཇོག་པ་ཡིན་ཞེས་དྲིས་

[063B] ཁོ་ན་རེ། མངོན་སུམ་ད་ཕྱི་རོལ་གྱི་དོན་སྔོ་སེར་སོགས་ལས་སྐྱེས་ཤིང་དེ་དང་འདྲ་བས་ན་ཕྱི་རོལ་དོན་གྱི་སྔོ་སེར་སོགས་རྟོགས་པར་འཇོག་པ་ཡིན་ནོ་ཞེན། དེ་ནི་འཇོག་བྱེད་འཁྲུལ་པ་ཡིན་ཏེ། དེ་ལྟར་ན་ཟླ་བ་གཉིས་སྣང་གི་དབང་ཤེས་ཀྱིས་ཀྱང་ཟླ་བ་
གཉིས་རྟོགས་བར་ཐལ། ཟླ་གཉིས་དང་འདྲ་བར་སྐྱས་བའི་ཕྱིར་རོ། །ཞེས་འཆད་པར་རྣམ་འགྲེལ་ལས། དོན་རིག་གང་ཡིན་སོ་སོར་རིག། མངོན་སུམ་གང་ཡིན་འདི་ཉིད་དོ། །དེ་ནི་གང་གིས་དོན་རིག་ཡིན། །དེ་འདྲ་ལས་ཡིན་འཁྲུལ་བར་འགྱུར། ཞེས་སོ། །
རྣམ་ངས་ལས་ནི། སྔོན་པོའི་རྣམ་པ་ཤར་བར་མཚུངས་པའི་དབང་ཤེས་སྐད་ཅིག་གཉིས་པ་ཆོས་ཅན། རང་གི་དེ་མ་ཐག་རྐྱེན་སྔོར་སྣང་དབང་ཤས་སྐད་ཅིག་དང་པོ་གཟུང་ཡུལ་དུ་བྱེད་པར་ཐལ། དེ་ལས་སྐྱེས་ཤིང་དེ་དང་འདྲ་བའི་ཕྱིར། འདོད་ན། བློ་ཕྱི་མ་
ཕྱི་རོལ་གྱི་དོན་ལ་མི་འཕོ་བར་ཐལ་ལོ། །ཞེས་སོགས་ཀྱི་རིགས་པས་བཀག་གོ། གཞན་ཡང་དབང་ཤེས་ཕྱི་རོལ་གྱི་དོན་དང་འདྲ་བ་མི་འཐད་དེ། རྡུལ་ཕྲ་རབ་དང་འདྲ་བའང་མི་འཐད། རགས་པ་དང་འདྲ་བའང་མི་འཐད་པའི་ཕྱིར། དང་པོ་གྲུབ་སྟེ། རྡུལ་ཕྲ་
རབ་ལ་རགས་པར་སྣང་བའི་བློ་མ་འཁྲུལ་བ་དེ་འདྲར་བསྐྱེད་པའི་ནུས་པ་མེད་པའི་ཕྱིར། ཕྱི་མ་ལྟར་ན་རགས་པ་ཆ་མེད་དང་འདྲ་པ་ནི་མི་སྲིད་ལ། རགས་པ་ཆ་བཅས་དང་འདྲའོ་ཞེ་ན་ཡང་མི་འཐད་དེ། རྡུལ་ཕྲན་ཆ་མེད་མི་སྲིད་པས་ད་བསགས་པའི་རགས་པ་
ཡང་མི་སྲིད་པའི་ཕྱིར། དང་ད་མངོན་དེ་ནི་ཆོས་ཅན། ཕྱི་རོལ་དོན་གྱི་དངོས་པོས་བཞག་པ་མ་ཡིན་ཏེ། དོན་ཕྲ་རགས་གང་གིས་ཀྱང་མ་བཞག་པ་དེའི་ཕྱིར། ཕྱི་རོལ་དོན་དང་འདྲ་བ་ཡིན་དུ་ཆུག་ན་ཡང་དེས་གཟུང་བ་མྱོང་བའི་ངོ་བོར་སྒྲུབ་མི་ནུས་ཏེ། སྒྲུབ་

[064A]༄༅། །བྱེད་འཁྲུལ་པ་ཅན་ཡིན་པར་བཤད་ཟིན་པའི་ཕྱིར། གལ་ཏེ་འདྲ་བ་ཙམ་ཡིན་ན་སྐྱོན་དེ་འབྱུང་ཡང་དེ་དང་འདྲ་བ་དང་དེ་ལས་སྐྱེས་པ་གཉིས་ཀ་དགོས་པས་སྐྱོན་མེད་དོ་ཞེ་ན། དེ་ཡང་མི་འཐད་དེ། མཚུངས་པ་དེ་མ་ཐག་རྐྱེན་སྔོ་
འཛིན་སྔ་མ་གཟུང་དོན་དུ་བྱེད་པར་ཐལ་བར་འགྱུར་བའི་ཕྱིར། གལ་ཏེ་ངེས་ཤེས་འདྲེན་ཚུལ་མི་མཚུངས་པས་སྐྱོན་མེད་དོ་ཞེ་ན། དེ་ཡང་མི་འཐད་དེ། ངེས་ཤེས་འདྲེན་ཚུལ་གང་གིས་དེ་དེའི་སྒྲུབ་བྱེད་ཡིན་པར་འདོད་པའི་སྒྲ་སྣང་བ་དང་གཟུགས་མཐོང་བའི་
དབང་ཤེས་དེ་དག་གི་ཡུལ་དུ་ཉེ་བ་གཟུགས་སྒྲ་སོགས་རྗེས་ཀྱི་ངེས་ཤེས་ལ་ཤེས་པ་ལས་ཕྱི་རོལ་ཏུ་གྲུབ་པ་ལྟར་སྣང་བ་དེ་འཐད་མི་འཐད་དཔྱད་པར་བྱ་བ་ཡིན་པའི་ཕྱིར་དང། མི་འཐད་པར་ཡང་རིགས་པས་གྲུབ་པའི་ཕྱིར་རོ། །ཞེས་པ་སྟེ། རྣམ་འགྲེལ་
ལས༑ འོན་ཏ་འདི་མྱོང་དེ་གང་ལས། འདི་ནི་དེ་ཉིད་རྣམ་དཔྱོད་ཡིན། རྡུལ་ཕྲན་དེ་དག་གང་གིས་ན། །རགས་པར་སྣང་བ་དེ་འདྲར་བྱེད། དེ་ཕྱིར་དེ་ནི་དོན་དངོས་མིན། །ཡིན་ཡང་འཁྲུལ་པ་ཅན་ཡིན་པས། །དེ་མྱོང་བ་ཡི་ངོ་བོ་ཉིད། །སྒྲུབ་བར་བྱེད་པར་
ནུས་མ་ཡིན། །དེ་འདྲ་བ་དང་དེ་ལས་བྱུང། །གལ་ཏེ་མྱོང་བའི་མཚན་ཉིད་ཡིན། དོན་མཚུངས་ཅན་གྱི་རྣམ་པར་ཤེས། །མཚུངས་པ་དེ་མ་ཐག་མྱོང་འགྱུར། །འདི་མཐོང་འདི་ཐོས་ཞེས་བྱ་བར། །གང་ལ་བློ་ནི་ངེས་པ་དེ། །དེས་མྱོང་ཡིན་ན་གང་གིས་དེ། །དེ་ཡི་སྒྲུབ་
བྱེད་ཡིན་འདོད་པ། །སྣང་དང་མཐོང་བ་དེ་དག་གི། ཉེ་བ་དེ་ཉིད་དཔྱད་བྱ་ཡིན། །ཞེས་དང། སློབ་དཔོན་ཕྱོགས་ཀྱི་གླང་པོས། རྡུལ་འདུས་པ་ཕྲ་རབ་གཟུང་དོན་ཡིན་པ་འགོག་པ་ནི་ཚད་མ་མདོ་ལས། རྩོད་སྒྲུབ་མཁན་པོ་འགོག་པའི་སྐབས་སུ་གསུངས་པའི་རིགས་པ་

[064B] དེ་ཡང་དེ་ཉིད་ལས། གང་ཞིག་སྣང་བ་དེ་ལས་མིན། །ལྔ་པོ་བསགས་ལས་དམིགས་པའི་ཕྱིར། །གང་ལས་དེ་ནི་དོན་དམ་པ། །དེ་ལ་ཐ་སྙད་དུ་མ་བྱས། ཞེས་སོགས་ཏེ། འདིར་མངས་ཀྱིས་དོགས་ནས་མ་སྤྲོས་སོ། །ད་ནི་རྣམ་རིག་པ་རྣམས་ཀྱིས་
གཟུང་འཛིན་རྫས་གཞན་འགོག་པའི་རིགས་པ་རྣམས་ཀྱི་གཙོ་བོ་ལྷན་ཅིག་དམིགས་དེས་ཀྱི་རྟགས་ཀྱི་རྣམ་གཞག་ཅུང་ཟད་བཤད་པར་བྱ་སྟེ། དེ་ལ་གཉིས། རྟགས་ཀྱི་རྣམ་གཞག་དངོས་དང། དེ་ལས་འཕྲོས་པའི་དོན་ཅུང་ཟད་བཤད་པའོ། །དང་པོ་ལ་རྟགས་དགོད་པ་ནི་
གང་ཞིག་གང་དང་ལྷན་ཅིག་དམིགས་ངེས་ཡིན་པ་དེ་ནི་དེ་དང་རྫས་གཞན་མ་ཡིན་ཏེ་སྒྲ་དང་མཉན་བྱ་བཞིན། སྔོ་འཛིན་མིག་ཤེས་ཀྱང་ལྷན་ཅིག་དམིགས་ངེས་ཡིན་ནོ། །ཞེས་བྱའོ། །དེ་ལ་ཆོས་ཅན་ནི། མིག་ཆེས་ལ་སྣང་བའི་སྔོན་པོ་ཡིན་ཏེ། གཟུགས་སྒྲ་ལ་
སོགས་པའི་ཡུལ་ལྔ་པོ་ཉིད་དོན་སྨྲ་བ་དང་རྣམ་རིག་པ་གཉིས་ཀས་རང་འཛིན་ཆུར་མཐོང་དབང་ཤེས་ལས་ཕྱི་རོལ་ཏུ་གྲུབ་མ་གྲུབ་རྩོད་པའི་གཞི་ཡིན་པའི་ཕྱིར་རོ། །བསྒྲུབ་བྱའི་ཆོས་ནི་རང་འཛིན་ཤེས་པ་དང་རྫས་གཞན་མ་ཡིན་པ་ཙམ་མོ། །དེ་ལ་ཁ་ཅིག་ནི་རྫས་
གཞན་བཀག་པ་ཙམ་ཡིན་གྱི་རྫས་གཅིག་ཏུ་སྒྲུབ་པ་མ་ཡིན་ཏེ། གཞན་དུ་ན་བུམ་འཛིན་རྟོག་པ་དང་བུམ་འཛིན་རྟོག་པ་ལ་བུམ་པར་སྣང་བ་ཆོས་ཅན། རྫས་གཅིག་ཡིན་པར་ཐལ། ལྷན་ཅིག་དམིགས་ངེས་ཡིན་པའི་ཕྱིར། ཞེས་གསུངས་སོ། །དེ་ལ་བུམ་པའི་
དན་སྤྱི་ནི་རྫས་སུ་མ་གྲུབ་པས་རང་འཛིན་རྟོག་པ་དང་རྫས་གཅིག་ཏུ་མི་འགྲུབ་པ་ནི་བདེན་མོད་ཀྱང་སྔོན་པ་དང་སྔོ་འཛིན་ཤེས་པ་གཉིས་ཀ་རྫེས་སུ་གྲུབ་པས་དེ་གཉིས་རྫས་གཅིག་ཏུ་སྒྲུབ་པ་ལ་སྐྱོན་མེད་དེ། དེའི་རྒྱུ་མཚན་ནི། སྔོན་པོ་དང་སྔོ་འཛིན་ཤེས་པ་གཉིས་

[065A]༄༅། །ཆོས་ཅན། རྫས་གཞན་ཡིན་པ་ཁེགས་ན་རྫས་གཅིག་ཏུ་གྲུབ་དགོས་པར་ཐལ། སྔོན་པོ་དང་འཛིན་ཤེས་པ་གཉིས་རྫས་སུ་གྲུབ་པ་གང་ཞིག། རྫས་གཅིག་དང་ཐ་དད་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། མ་ཁྱབ་ན་
གཅིག་དང་ཐ་དད་ཕན་ཚུན་སྤངས་པའི་དངོས་འགལ་ཡིན་པའི་རྒྱུ་མཚན་གྱིས་གཞི་གྲུབ་ན་ཁྱོད་གཅིག་ཡིན་པ་རྣམ་པར་བཅད་ན་གཅིག་ཡིན་པ་ཡོངས་སུ་གཅོད་མི་དགོས་པར་
ཐལ་ལོ། །འདོད་ན། བདེན་པའི་གཅིག་དང་དུ་མ་དང་བྲལ་བའི་རྟགས་ཀྱིས་གང་ཟག་བདག་མེད་དུ་སྒྲུབ་བ་སོགས་གཅིག་དུ་བྲལ་གྱི་གཏན་ཚིགས་ཐམས་ཅད་མ་ངེས་པའི་རྟགས་ཡིན་པར་ཐལ་ལོ། །ཡང་ཁོ་ན་རེ། དེ་བདེན་མོད་ཀྱང་རྫས་ཐ་དད་བཀག་
ཙམ་བསྒྲུབ་བྱའི་ཆོས་སུ་བྱེད་ཀྱི་རྫས་གཅིག་པ་བསྒྲུབ་བྱའི་ཆོས་སུ་མི་བྱེད་དེ། དགག་བྱ་རྣམ་པར་བཅད་ཙམ་གྱི་མེད་དགག་བསྒྲུབ་བྱའི་ཆོས་སུ་བྱེད་དགོས་པའི་ཕྱིར་ཏེ། དོན་དམ་པའི་ཚུལ་གཏན་ལ་འབེབས་པའི་རྟགས་ཀྱི་སྒྲུབ་ཚུལ་ཡིན་པའི་ཕྱིར་
རོ༑ ༑ཞེས་ཟེར་ན། འདི་ནི་དཔྱད་གཞི་ཤིན་ཏུ་ཆེ་ཞིང་ཏུ་ཆེ་ཞིང་རྒྱལ་ཚབ་ཐམས་ཅད་མཁྱེན་པས་རྣམ་ངེས་ཊཱིཀ་ཆེན་དུ་ཡང་ལྷན་ཅིག་དམིགས་ངེས་ཀྱི་རྟགས་ཀྱི་སྒྲུབ་ཆོས་མེད་དགག་ཡིན་པའི་ཚུལ་བཀའ་སྩལ་ལ། མཁས་གྲུབ་སྨྲ་བའི་ཉི་མས་ནི་རྫས་གཅིག་ཏུ་
སྒྲུབ་པར་བྱས་ཀྱང་མི་འཐད་པ་མེད་པར་གསུངས་སོ། །དེ་ལ་འདི་དཔྱད་པར་བྱ་སྟེ། །སྤྱིར་དབུ་མ་ཐལ་རང་གཉིས་ཀྱིས་བདག་མེད་གཏན་ལ་འབེབས་པའི་གཏན་ཚིགས་ཀྱི་བསྒྲུབ་བྱའི་ཆོས་སུ་མེད་དགག་ཁོ་ན་འཛིན་གྱི་མ་ཡིན་དགག་དང་སྒྲུབ་པ་མི་འཛིན་པ་ནི་

[065B] རྗེ་ཡབ་སྲས་ཀྱིས་ཀྱང་ཚུལ་དེ་ནི་དབུ་མ་པ་རྣམས་ཀྱི་རྐང་ཚུགས་པའི་གྲུབ་མཐའ་ཡིན་པར་རྩ་ཤེ་དང་འཇུག་པའི་རྣམ་བཤད་དང་ལེགས་བཤད་སྙིང་པོ་རྣམ་བཤད་སྙིང་པོའི་རྒྱན་སྟོང་ཐུན་སྐལ་བཟང་
མིག་འབྱེད་སོགས་སུ་ལན་དུ་མར་གསུངས་སོ། །དེར་མ་ཟད་ལེགས་ལྡན་འབྱེད་ཀྱིས་ཀྱང་སངས་རྒྱས་བསྐྱངས་ལ་རང་གི་གྲུབ་པའི་མཐའ་དང་འགལ་བར་འགྱུར་རོ་ཞེས་མེད་དགག་བསྒྲུབ་བྱར་བྱེད་པའི་གྲུབ་མཐའ་དང་འགལ་ལོ་ཞེས་སྐྱོན་བཟུང་བས་ཀྱང་ཤེས་
སོ༑ ༑འོན་ཀྱང་སེམས་ཙམ་པའི་ལུགས་ལ་བདག་མེད་སྒྲུབ་པའི་རྟགས་ཀྱི་བསྒྲུབ་བྱར་མེད་དགག་ཁོ་ན་འཛིན་དགོས་ཞེས་སེམས་ཙམ་པ་རང་གི་གཞུང་ལུགས་གང་ལས་ཀྱང་བཤད་པ་མ་མཐོང་ཞིང། རྗེ་ཡབ་སྲས་ཀྱིས་ཀྱང་སེམས་ཙམ་པའི་ལུགས་ལ་དེ་ལྟར་
དགོས་པར་གསུངས་པ་མི་སྣང་ངོ། །དེར་མ་ཟད་ཐེག་བསྡུས་དང་བྱང་ས་དང་རྣམ་པར་གཏན་ལ་དབབ་པ་བསྡུ་བ་དང་ཉི་ཤུ་པ་དང་སུམ་ཅུ་པ་སོགས་ལས་རྣམ་པར་རིག་པ་ཙམ་དུ་སྒྲུབ་པའི་རིགས་པའི་ཚུལ་གསུངས་པ་ཕལ་མོ་ཆེ་ཞིག་ནི་རྣམ་པར་རིག་པ་
ཙམ་ཉིད་བསྒྲུབ་བྱའི་ཆོས་སུ་མཛད་དོ། །ཚད་མ་མདོ་དང་རྣམ་འགྲེལ་ངེས་གཉིས་དང་དེ་དག་གི་འགྲེལ་བ་འགྲེལ་བཤད་དང་བཅས་པ་རྣམས་ལས་གཟུགས་སོགས་རང་ཤེས་པའི་རྫས་སུ་སྒྲུབ་པའི་རིགས་པ་དང། བློ་ཚུལ་གཉིས་ཀྱི་རྣམ་གཞག་
འཐད་པར་སྒྲུབ་པའི་རིགས་པ་དང། རྣམ་རིག་པ་རང་ལུགས་ཀྱི་དབང་ཤེས་ཀྱི་དམིགས་རྐྱེན་འཐད་པར་སྒྲུབ་པའི་རིགས་པ་མང་དུ་གསུངས་པ་ཕལ་མོ་ཆེས་མ་ཡིན་དགག་དང་སྒྲུབ་པ་བསྒྲུབ་བྱའི་ཆོས་སུ་མཛད་ཅིང། དེ་ཡང་ཆོས་ཀྱི་བདག་མེད་སྒྲུབ་པའི་རིགས་

[066A]༄༅། །པར་གསུངས་བས་ན་ལུགས་འདིར་བདག་མེད་སྒྲུབ་པའི་རྟགས་ཀྱི་བསྒྲུབ་བྱ་ལ་མེད་དགག་ཁོ་ན་འཛིན་དགོས་པས་མ་ཁྱབ་པོ་ཞེས་ཁོ་བོ་ཅག་མགྲིན་པ་བསལ་ནས་འཆད་དོ། །གལ་ཏེ་ཁོ་ན་རེ། ཁྱོད་ཀྱིས་རྫས་གཅིག་དང་ཐ་
དད་དངོས་འགལ་ཡིན་པའི་རྒྱུ་མཚན་གྱིས་ཐ་དད་བཀག་ན་གཅིག་ཏུ་འགྲུབ་དགོས་པས་རྫས་གཅིག་ཏུ་བསྒྲུབས་ཀྱང་རུང་ཞེས་སྨྲ་བ་མི་འཐད་དེ། དེ་ལྟར་ན་དབུ་མ་པའི་ལུགས་ལ་མྱུ་གུ་བདེན་མེད་རྟགས་ཀྱི་བསྒྲུབ་བྱར་བྱེད་པའི་ཚེ་མྱུ་གུ་ཐ་སྙད་དུ་ཡོད་པ་
ཡང་རྟགས་ཀྱི་བསྒྲུབ་བྱར་འགྱུར་ཏེ། ཡོད་པ་གང་ཞིག་ལ་བདེན་པར་མ་གྲུབ་ན་ཐ་སྙད་དུ་གྲུབ་དགོས་པའི་ཕྱིར་རོ། །ཞེས་ཟེར་ན། འདི་ནི་མི་མཚུངས་ཏེ། དབུ་མ་པའི་ལུགས་ལ་དོན་དམ་དཔྱོད་པའི་རིགས་ཤེས་ཀྱིས་མྱུ་གུ་བདེན་པར་ཡོད་མེད་བཙལ་བ་
ཡིན་གྱི་ཐ་སྙད་དུ་ཡོད་མེད་བཙལ་བ་མིན་ལ། དེའི་རྒྱུ་མཚན་གྱིས་བདེན་པ་རྣམ་པར་བཅད་ཙམ་བསྒྲུབ་བྱར་བྱེད་ཀྱི་ཐ་སྙད་དུ་ཡོད་པ་དང་བདེན་མེད་ཡོད་པ་གང་ཡང་བསྒྲུབ་བྱར་མི་བྱེད་ལ། བདེན་པར་ཡོད་མེད་གཉིས་ནི་དངོས་འགལ་ཡིན་པས་གཅིག་ལོག་
ན་ཅིག་ཤོས་སུ་འགྱུར་དགོས་པ་རྩོད་བཟློག་རྩ་འགྲེལ་སོགས་དབུ་མའི་གཞུང་ལུགས་དུ་མ་ལས་བཤད་པའི་ཕྱིར་རོ། །གལ་ཏེ་ལུགས་འདི་ལ་ཡང་རྫས་ཐ་དད་ཡིན་མིན་བཙལ་བ་ཡིན་གྱི་རྫས་གཅིག་ཡིན་མིན་འཚོལ་བ་མིན་པས་དེ་དང་མཚུངས་སོ་ཞེ་ན་
འདི་ནི་གནས་མ་ཡིན་པའི་ལོག་རྟོག་སྟེ། སེམས་ཙམ་པའི་གྲུབ་པའི་མཐའ་དང་འགལ། རིགས་པའི་རྣམ་གཞག་དང་འགལ། རང་གི་ཁས་བླངས་དང་འགལ་བའི་ཕྱིར་རོ། །དང་པོ་གྲུབ་སྟེ། སེམས་ཙམ་པའི་གྲུབ་པའི་མཐའ་ནི་གཟུགས་སྒྲ་ལ་སོགས་པའི་

[066B] ཀུན་བརྟགས་རང་གི་མཚན་ཉིད་ཀྱིས་གྲུབ་པས་སྟོངས་པ་དང། གཟུགས་ཕྱི་རོལ་དོན་གྱིས་སྟོངས་པར་སྒྲུབ་པའི་
རིགས་པ་རྣམས་ཀྱང་རྣམ་རིག་ཙམ་གྱི་དེ་ཁོ་ན་ཉིད་ལ་འཇུག་པའི་ཐབས་སུ་གསུངས་པའི་ཕྱིར་དང། རྣམ་རིག་ཙམ་གྱི་དེ་ཁོ་ན་ཉིད་དེ་ནི་བྱང་ཆུབ་སེམས་དཔའ་རྣམས་ཀྱིས་བསྒོམ་པར་བྱ་བའི་དེ་ཁོ་ན་ཉིད་མཐར་ཐུག་ཏུ་བཞེད་པའི་ཕྱིར་དང། དེ་ཡང་
གཟུགས་སོགས་ཤེས་པ་དང་བདག་ཉིད་གཅིག་པ་ཁོ་ན་ལ་བཞེད་པའི་ཕྱིར་རོ། །རྩ་བའི་རྟགས་གཉིས་པ་གྲུབ་སྟེ། རྣམ་རིག་པས་གཟུགས་སོགས་ཤེས་པ་ལས་རྫས་ཐ་དད་དུ་ཡོད་མེད་བཙལ་བའི་རིགས་པ་དེས་གཟུགས་སོགས་ཤེས་པའི་བདག་
ཉིད་དུ་རྟོགས་པར་འགྱུར་རམ་མི་འགྱུར། མི་འགྱུར་ན་ཚུལ་དེས་རྣམ་རིག་ཙམ་ལ་འཇུག་པ་མི་འཐད་པར་འགྱུར་རོ། །རྟོགས་པར་འགྱུར་ན་ནི་དེ་ལྟར་བཙལ་བའི་རིགས་པ་དེས་རྟོགས་པ་ཡིན་ནམ། རིགས་པ་གཞན་ཞིག་གིས་རྟོགས། དང་པོ་ལྟར་ན་
དོན་དམ་དཔྱོད་པའི་རིགས་པས་གཟུགས་སོགས་ཤེས་པའི་བདག་ཉིད་དུ་མ་རྙེད་བ་འགལ་ལོ། །གཉིས་པ་ལྟར་ན་གཟུགས་སོགས་ཤེས་པ་དང་རྫས་གཅིག་ཡིན་པར་རྟོགས་པའི་ཤེས་པ་དེ་དོན་དམ་དཔྱོད་བྱེད་མ་ཡིན་པར་འགྱུར་བས་གདོན་མི་ཟ་བར་ཐ་སྙད་དཔྱོད་བྱེད་
ཡིན་པར་འགྱུར་ལ། དེ་ལྟ་ན་དོན་དམ་དཔྱོད་བྱེད་ཀྱི་ཆད་མས་དེ་ཁོ་ན་ཉིད་མ་རྙེད་ལ་ཐ་སྙད་དཔྱོད་བྱེད་ཀྱི་ཚད་མས་རྣམ་རིག་ཙམ་གྱི་དེ་ཁོ་ན་ཉིད་རྙེད་པར་སྨྲ་བའི་སེམས་ཙམ་པའི་པཎྜི་ཏ་དེ་ཤིན་ཏུ་ཡ་མཚན་པ་ཞིག་གོ། གཞན་ཡང་གཟུགས་ཤེས་པ་དང་རྫས་ཐ་དད་

[067A]༄༅། །དུ་ཡོད་དམ་མེད་ཅེས་བརྟག་ཅིང་རྫས་གཅིག་ཡིན་མིན་མི་རྟག་པར་འདོད་པའི་རིགས་པ་དེ་གཟུགས་ཀྱི་གནས་ལུགས་ལ་མཐའ་ཆོད་པར་དཔྱོད་པའི་རིགས་པ་ཡིན་ནམ་མིན། ཡིན་ན་ནི་ཁོ་བོས་ཀྱང་གང་ཟག་གི་གནས་ལུགས་ལ་དཔྱོད་
པའི་རིགས་པས་གང་ཟག་རང་རྐྱ་བ་དེ་ཕུང་པོ་དང་བདེན་པའི་ཐ་དད་དུ་ཡོད་མེད་དཔྱོད་ཀྱི། ཕུང་པོ་དང་བདེན་པའི་གཅིག་ཏུ་ཡོད་མེད་མ་དཔྱད་ཀྱང་གང་ཟག་གི་གནས་ལུགས་མཐའ་ཆོད་པར་དཔྱོད་པའི་རིགས་པ་ཡིན་ནོ་ཞེས་སྨྲ་ཡི་གནོད་བྱེད་སྟོན་ཅིག་གལ་ཏེ་
མཐའ་ཆོད་པའི་རིགས་པ་མིན་ཡང་གནས་ལུགས་དཔྱོད་པའི་རིགས་པ་མཆོག་ཡིན་ནོ་ཟེར་ན། སྨྲས་པ་ཙམ་གྱིས་མཚང་རྫོགས་པའི་གཏམ་དེ་ལྟ་བུ་སྨྲ་བ་དང་ཁོ་བོ་ཅག་རྩོད་པར་མི་བཟོད་དོ། །རྩ་བའི་རྟགས་གསུམ་པ་གྲུབ་སྟེ། སྔོན་པོ་ཆོས་ཅན། ཁྱོད་སྔོ་
འཛིན་ཤེས་པ་དང་རྫས་གཅིག་ཡིན་པར་ཐལ། ཁྱོད་སྔོ་འཛིན་ཤེས་པ་དང་རྫས་ཐ་དད་རིགས་པས་ཁེགས་པ་གང་ཞིག་རྫས་སུ་གྲུབ་པའི་ཕྱིར། ཞེས་པའི་རིགས་པ་འདིས་དོན་སྨྲ་སྡེ་གཉིས་ལ་སེམས་ཙམ་པ་རང་ལུགས་ཀྱི་ཚད་འབྲས་ཀྱི་རྣམ་གཞག་ཁས་
ལེན་དུ་འཇུག་ནུས་སམ་མི་ནུས། ནུས་ན་ནི་རྫས་ཐ་དད་འགོག་པའི་རིགས་པས་རྫས་གཅིག་ཏུ་འགྲུབ་པར་ཁས་ལེན་དགོས་པས་རྫས་ཐ་དད་བཀག་པ་ཡིན་གྱི་རྫས་གཅིག་ཏུ་བསྒྲུབས་པ་མིན་ནོ་ཞེས་ཟེར་བའི་ཁས་ལེན་ལ་སྙིང་པོ་མེད་པར་གསལ་བར་བྱས་སོ། །
གལ་ཏེ་མི་ནུས་ན་ནི་རྣམ་འགྲེལ་ངེས་ལས་ལྷན་ཅིག་དམིགས་ངེས་ཀྱི་རྟགས་འདི་ཅིའི་ཕྱིར་གསུངས་པའི་དགོས་པའི་གཙོ་བོ་དོན་མེད་པར་འགྱུར་བས་དེ་ལས་ཐ་ཆད་པའི་སྨྲ་བ་ཅི་ཞིག་བཙལ་བར་བྱ། རང་གིས་ཀྱང་ལྷན་ཅིག་དམིགས་ངེས་ཀྱི་རྟགས་ཀྱིས་སྔོ་སོགས་

[067B] །གལ་ཏེ་ཁོ་ན་རེ། རྒྱལ་ཚབ་ཐམས་ཅད་མཁྱེན་པས་སེམས་ཙམ་པའི་ལུགས་ལ་བདག་མེད་སྒྲུབ་པའི་རྟགས་ཀྱི་བསྒྲུབ་བྱ་ལ་མེད་དགག་ཁོ་ན་འཛིན་པས་ཁྱབ་པར་བཞེད་དེ། ལྷན་
ཅིག་དམིགས་ངེས་ཀྱི་རྟགས་ཀྱི་བསྒྲུབ་བྱ་ལ་མེད་དགག་འཛིན་པའི་ཕྱིར། ཞེས་ཟེར་ན་ལྷན་ཅིག་དམིགས་ངེས་ཀྱི་རྟགས་ཀྱི་བསྒྲུབ་བྱ་ལ་དེ་ལྟར་གསུངས་ཀྱང་སྤྱིར་སེམས་ཙམ་པའི་ལུགས་ལ་དེ་ལྟར་དགོས་སོ་ཞེས་རྒྱལ་ཚབ་ཐམས་ཅད་མཁྱེན་པས་གང་དུ་ཡང་མ་
གསུངས་སོ། །ད་ནི་རྟགས་ཀྱི་དོན་བཤད་པར་བྱ་སྟེ། དེ་ལ་པཎ་ཆེན་ཆོས་མཆོག་གིས་བཤད་པ་ལྟར་ལྷན་ཅིག་པ་ནི་དུས་གཅིག་པ། དམིགས་པ་ནི་ཚད་མས་དམིགས་པ། ཁྱབ་པ་ནི་ངེས་པ་སྟེ། མདོར་ན་དུས་གཅིག་ཏུ་རྟོགས་པས་ཁྱབ་པའོ། །དེའི་
དོན་ཡང་འདི་ལྟར་ཡིན་ཏེ། རྒྱལ་ཚབ་ཐམས་ཅད་མཁྱེན་པས་སྔོན་པོ་རྟོགས་ན་སྔོ་འཛིན་རྟོགས་པ་དང་གྲུབ་བདེ་རྫས་གཅིག་ལ་སྔོ་འཛིན་རྟོགས་ན་སྔོན་པོ་རྟོགས་པ་དང་གྲུབ་བདེ་རྫས་གཅིག་ཏུ་སྐྱེས་པ་ངེས་པར་དེའི་རིགས་ལ་གནས་པས་ཁྱབ་པའི་དོན་ཡིན་ནོ་ཞེས་
གསུངས་ཤིང། མདོར་ན་ཕན་ཚུན་གཅིག་དམིགས་བྱེད་ཀྱི་ངོ་བོར་སྐྱེས་ན་ཅིག་ཤོས་ཀྱང་དམིགས་བྱེད་ཀྱི་ངོ་བོར་སྐྱེས་པས་ཁྱབ་པ་ལ་བཞེད་དོ། །མཁས་གྲུབ་སྨྲ་བའི་ཉི་མས་ནི་ཕན་ཚུན་གཅིག་ཚད་མས་དམིགས་པའི་དུས་དེའི་ཚེ་ཅིག་ཤོས་ཀྱང་ཚད་མས་
དམིགས་པས་ཁྱབ་པ་སྟེ། དཔེར་ན་སྔོན་པོ་སྔོ་འཛིན་མངོན་སུམ་ཚད་མས་ནམ་དམིགས་པ་དང་དུས་མཉམ་དུ་སྔོ་འཛིན་མངོན་སུམ་ཡང་རང་མྱོང་བའི་རང་རིག་མངོན་སུམ་གྱིས་དམིགས་པས་ཁྱབ་ལ། སྔོ་འཛིན་མངོན་སུམ་ཚད་མ་རང་རིག་གིས་དམིགས་པའི་

[068A]༄༅། །ཚེ་སྔོན་པོ་ཡང་སྔ་འཛིན་ཚད་མས་དམིགས་པས་ཁྱབ་པ་ལྟ་བུའོ་ཞེས་བཞེད་དེ། འབྲུ་སྣོན་ལུགས་ཅུང་ཟད་མི་འདྲ་ཡང་གཉིས་ཀའི་དགོངས་པ་ནི་གཅིག་ཏུ་སྣང་ངོ། །ཤེས་པ་གཅིག་གིས་སྔོན་པོ་དང་སྔོ་འཛིན་གཉིས་ཀ་མྱོང་བ་
ནི་དེ་དག་སུས་ཀྱང་མི་བཞེད་པར་མ་ཟད་འགོག་པར་མཛད་དོ། །གཉིས་པ་དེ་ལས་འཕྲོས་པའི་དོན་ཅུང་ཟད་བཤད་པ་ནི། ད་ནི་འདི་དཔྱད་པར་བྱ་སྟེ། ཅི་སེམས་ཙམ་པས་གཟུགས་རང་འཛིན་ཤེས་པ་དང་བདག་ཉིད་གཅིག་ཏུ་འདོད་པའི་དོན་ཅི་ཡིན། ལྷས་
སྦྱིན་དང་མཆོད་སྦྱིན་གཉིས་ཀྱིས་བུམ་པ་ལྟ་བུ་ཞིག་ལ་ཐུན་མོང་དུ་བལྟས་པའི་ཚེ་བལྟ་བྱ་ཐུན་མོང་བའི་བུམ་པ་དེ་བལྟ་བ་པོ་གཉིས་ཀའི་མིག་ཤེས་དང་རྫས་གཅིག་ཡིན་ནམ། རེ་རེ་བའི་མིག་ཤེས་དང་རྫས་གཅིག་ཡིན། དང་པོ་ལྟར་ན་མིག་ཤེས་
གཉིས་ཀྱང་ཕན་ཚུན་རྫས་གཅིག་ཏུ་འགྱུར་ལ། ཕྱི་མ་ལྟར་ན་ལྷས་སྤྱིན་གྱི་མིག་ཤེས་དང་རྫས་གཅིག་ཏུ་གྱུར་བའི་བུམ་པ་དེ་མཆེད་སྦྱིན་གྱི་མིག་ཤེས་དང་རྫས་ཐ་དད་དུ་འགྱུར་ལ། དེ་ལྟར་ན་དེ་མཆོད་སྦྱིན་གྱིས་མ་མཐོང་པར་འགྱུར་ཞིང་དེ་བཞིན་དུ་ཅིག་
ཤོས་ལ་ཡང་མཚུངས་པས་གཅིག་གིས་མཐོང་བ་ཅིག་ཤོས་ཀྱིས་མི་མཐོང་ན་བུམ་པ་དེ་བལྟ་བྱ་ཐུན་མོང་བ་ཡིན་པར་འགལ་ལོ། །གཞན་ཡང་ལྷས་སྦྱིན་གྱི་རྒྱུད་ཀྱི་མཆོད་སྦྱིན་གྱི་ཤེས་པ་རྟོགས་པའི་ཚད་མའི་གཟུང་བྱར་གྱུར་པའི་མཆོད་སྦྱིན་གྱི་ཤེས་པ་དེ་
ཚད་མ་དེ་དང་རྫས་གཅིག་ཡིན་ནམ་ཐ་དད་ཡིན། དང་པོ་ལྟར་ན་དེ་གཉིས་རྒྱུད་གཅིག་ཏུ་ཐལ་ལོ། །གཉིས་པ་ལྟར་ན་ཚད་མ་ངེས་དེ་འཇལ་བའི་ཚུལ་དེ་ལ་སེམས་ཙམ་པ་རང་ལུགས་ཀྱི་ཐུན་མོང་མ་ཡིན་པའི་གཞན་རིག་གི་ཚད་འབྲས་ཀྱི་རྣམ་གཞག་མི་འཐད་པར་

[068B] དེ་ལ་ནི་རང་གི་བདག་ཉིད་དུ་གྱུར་པའི་ཡུལ་རིག་པ་འབྲས་བུར་འཇོག་དགོས་པའི་ཕྱིར་རོ། །གཞན་ཡང་སྡུག་བསྔལ་གྱི་བདེན་པས་བསྡུས་པའི་སྣོད་བཅུད་འདི་དག་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་གཟིགས་པའི་ཚེ་རིག་བྱ་རིག་བྱེད་རྫས་གཅིག་
ན་སངས་རྒྱས་ཀྱི་མཁྱེན་པ་དང་རྫས་གཅིག་ཏུ་གྱུར་པའི་སྡུག་བདེན་ཡོད་པར་ཐལ་བར་འགྱུར་རོ་ཞེ་ན། དོགས་པ་དང་པོའི་ལན་ལ་ཁ་ཅིག་ན་རེ། གཅིག་ལ་སྣང་བ་ དཔེར་ན་ལྷས་སྦྱིན་
དང་མཆོད་སྦྱིན་གཉིས་ལ་ཟླ་གཉིས་སྣང་བའི་ཚེ་གཅིག་ལ་སྣང་བའི་ཟླ་གཉིས་ཅིག་ཤོས་ལ་མི་སྣང་ཡང་གཉིས་ཀ་ལ་ཟླ་གཉིས་སྣང་བར་མཚུངས་པའི་ཕྱིར་དང། སྐྱེས་བུ་གཅིག་ལ་དགྲ་གཉེན་གཉིས་ཀྱིས་བལྟས་པའི་ཚེ་ཡིད་དུ་འོང་མི་འོང་གི་སྣང་ཚུལ་
མི་མཐུན་ཡང་སྐྱེས་བུ་གཅིག་ལ་བལྟས་པར་མཚུངས་པའི་ཕྱིར་རོ། །ཞེས་གསུངས་སོ། །དེ་ལ་ཟླ་གཉིས་ནི་དབང་ཤེས་འཁྲུལ་པའི་སྣང་བ་ཕྱིན་ཅི་ལོག་ཡིན་པས་མི་མཚུངས་ལ། ཕྱི་མ་ནི་བསྒྲུབ་བྱ་དང་མཚུངས་ཏེ། གཅིག་ལ་ཡིད་དུ་འོང་བའི་རྣམ་པར་
ཤར་བ་དེ་གཅིག་ཤོས་ལ་ཡིད་དུ་མི་འོང་བའི་རྣམ་པར་ཤར་བ་མིན་ན་སྐྱེས་བུ་གཅིག་ལ་བལྟས་པ་འགལ་བའི་ཕྱིར་རོ་སྙམ་པའི་དོགས་པ་ད་དུང་མི་ཆོད་པའི་ཕྱིར་རོ། །དོགས་པ་གཉིས་པའི་ལན་ལ་ཡང་ཁ་ཅིག་ན་རེ། བལྟ་བྱར་གྱུར་པའི་གང་ཟག་
གཞན་རྒྱུད་ཀྱི་ཤེས་པ་དེ་རང་རྟོགས་པ་པོའི་གང་ཟག་གི་ཤེས་པ་དང་རྒྱུད་ཐ་དད་ཡིན་པས་སྐྱོན་མེད་དོ་ཟེར་བ་ནི་ལན་མ་ཡིན་པ་ཉིད་དེ། དེ་ལྟར་ན་སྒྲ་རྟག་གམ་མི་རྟག་ཐེ་ཚོམ་ཟ་བའི་རྒོལ་བའི་ངོར་སྒྲ་མི་རྟག་ཅེས་བརྗོད་པའི་ཕྱོགས་ཚིག་ཀྱང་སྒྲ་མི་རྟག་པར་སྒྲུབ་པའི་

[069A]༄༅། །སྒྲུབ་བྱེད་ཡང་དག་ཏུ་འགྱུར་བའི་ཕྱིར་རོ། །ཡང་ཁ་ཅིག་དེ་གཉིས་རྫས་གཅིག་ཀྱང་རྒྱུད་གཅིག་ཏུ་འགྱུར་བའི་སྐྱོན་མེད་དེ། རྫས་གཅིག་པ་ནི་གཞན་རྒྱུད་ཀྱི་ཤེས་པ་སྣང་བ་དང་དེ་འཛིན་པའི་ཤེས་པ་གཉིས་ཡིན་ལ། རྒྱུད་
ཐ་དད་པ་ནི་གཏན་ནས་འབྲེལ་པ་མེད་པའི་བདག་ཉིད་ཐ་དད་པའི་ཤས་རྒྱུད་ཀྱི་དབང་དུ་བྱས་པ་ཡིན་པའི་ཕྱིར་རོ། །ཞེས་ཟེར་བས་ཀྱང་དོགས་པ་མི་ཆོད་དེ། གཏན་ནས་འབྲེལ་པ་མེད་པའི་ཤེས་རྒྱུད་ཐ་དད་པ་ཉིད་ཀྱིས་མ་ངེས་པའི་ཕྱིར་རོ། །དོགས་པ་གསུམ་
པའི་ལན་ལ་ཁ་ཅིག་ན་རེ། སྔོན་པོ་དང་ཀུན་མཁྱེན་ཡེ་ཤེས་གཉིས་ཆོས་ཅན། རྫས་གཅིག་མ་ཡིན་ཏེ། ལྷན་ཅིག་དམིགས་ངེས་མ་ཡིན་པའི་ཕྱིར་ཞེས་པ་ཉིད་ལན་ཡིན་ཏེ། འདི་ནི་པཎ་ཆེན་ཆོས་མཆོག་གི་བཞེད་པ་ཡིན་ནོ། །ཞེས་ཟེར་ཞིང། ལྷན་
ཅིག་དམིགས་ངེས་མ་ཡིན་པའི་དོན་ཡང་ཀུན་མཁྱེན་མ་དམིགས་ཀྱང། སྔོན་པོ་དམིགས་པ་དུ་མ་ཡོད་པའི་ཕྱིར་རོ་ཞེས་ཟེར་རོ། །དེ་ལ་ཡང་འདི་འདྲི་བར་བྱ་སྟེ། ལྷས་སྦྱིན་ལྟ་བུ་ཞིག་གིས་བློ་ཁ་ནང་དུ་ཕྱོགས་ནས་ཆོས་ཀྱི་བདག་མེད་གཏན་ལ་འབེབས་
པའི་ཚེ་ལྷན་ཅིག་དམིགས་ངེས་ཀྱི་རྟགས་ལ་བརྟེན་ནས་སྔོན་པོ་དང་སྔོ་འཛིན་ཤེས་པ་རྫས་གཞན་དུ་མེད་པར་རྟོགས་དགོས་པར་རང་རེ་ཀུན་མཐུན་མོད། དེ་ལྟར་ན་སྔོན་པོ་དེ་ལྷས་སྦྱིན་རང་རྒྱུད་ཀྱི་སྡེ་འཛིན་ཤེས་པ་དང་རྫས་ཐ་དད་འགོག་པ་ཡིན་ནམ་
གཞན་རྒྱུད་ཀྱི་སྔོ་འཛིན་ཤེས་པ་དང་རྫས་ཐ་དད་འགོག་པ་ཡིན་ནམ། གང་གིའང་རྒྱུད་དང་མ་འབྲེལ་བའི་ཤེས་པ་ཞིག་དང་རྫས་ཐ་དད་འགོག་པ་གང་ཡིན། དང་པོ་ལྟར་ན་སྔོན་པོ་ཆོས་ཅན། ལྷས་སྦྱིན་གྱི་རྒྱུད་ཀྱི་སྔོ་འཛིན་ཤེས་པ་དང་ལྷན་ཅིག་དམིགས་ངེས་

[069B] སྔོན་པོ་དམིགས་ཀྱང་ལྷས་སྦྱིན་གྱི་རྒྱུད་ཀྱི་སྔོ་འཛིན་ཤེས་པ་མ་དམིགས་པ་དུ་མ་ཡོད་པའི་ཕྱིར་རོ། །གཉིས་པ་ལྟར་ན་ཡང་ལྷན་ཅིག་དམིགས་ངེས་མ་ཡིན་པའི་ཚུལ་དེ་དང་འདྲའོ། །གསུམ་པ་ལྟར་ན་ཡང་མི་འཐད་དེ། སུ་གང་གིའང་རྒྱུད་
དང་མ་འབྲེལ་བའི་ཤེས་པ་དང་སྔོན་པོ་གཉིས་ལྷན་ཅིག་དམིགས་ངེས་ཡིན་པ་མི་སྲིད་པའི་ཕྱིར། འོན་ཏེ་རང་ཉིད་ཀྱི་སྔོ་འཛིན་ཤེས་པ་ལ་ཕྱི་རོལ་དོན་དུ་སྣང་བའི་སྔོན་པོ་ཉིད་གཞིར་བྱས་ནས་དེ་ཤེས་པ་དེ་ཉིད་དང་རྫས་གཅིག་ཏུ་བསྒྲུབས་པ་ཡིན་ནོ་ཞེ་
ན༑ འདི་ནི་བདེན་མོད་ཀྱང་དེ་ལྟར་ན་ཀུན་མཁྱེན་ཡེ་ཤེས་ལ་ཕྱི་རོལ་དོན་དུ་སྣང་བ་མེད་ཀྱང་སྔོན་པོ་འཛིན་པའི་ཀུན་མཁྱེན་ཡེ་ཤེས་ལ་སྣང་བའི་སྔོན་པོ་ནི་ཡོད་དགོས་ལ། དེ་ཉིད་གཞིར་བྱས་པའི་ཚེ་དེ་རང་འཛིན་པའི་ཀུན་མཁྱེན་ཡེ་ཤེས་དང་ལྷན་ཅིག་
དམིགས་ངེས་ཅིའི་ཕྱིར་མ་ཡིན་ཏེ། སྔོན་པོ་འཛིན་པའི་ཀུན་མཁྱེན་ཡེ་ཤེས་ཀྱིས་རང་གི་དངོས་ཡུལ་དུ་གྱུར་པའི་སྔོན་པོ་དམིགས་པ་དང་དུས་མཉམ་དུ་རང་མྱོང་བའི་རང་རིག་མངོན་སུམ་གྱིས་རང་ཉིད་མྱོང་བས་ཁྱབ་པའི་ཕྱིར་རོ། །དེས་ན་ཕྱོགས་སྔ་སྨྲ་བའི་
འཆད་ཚུལ་དེ་ཙམ་ནི་པཎ་ཆེན་ཆོས་མཆོག་གི་དགོངས་པ་དཔྱིས་ཕྱིན་པར་ལོན་པའི་བཤད་པ་མ་ཡིན་ནམ་སྙམ་མོ། །ལ་ལ་དག་སྔོན་པོ་སྔོ་འཛིན་ཤེས་པ་སྤྱི་ཙམ་ །ཞེས་ཟེར་བ་ཡང་ཉི་མ་འཕུལ་
ཐབས་སུ་མངོན་ནོ། །ད་ནི་དོགས་པ་དེ་དག་གི་ལན་ཇི་ལྟར་བྱེད་བརྗོད་པར་བྱ་དགོས་སོ་ཟེར་ན། དོན་དེ་དག་ནི་སྐྱེ་བོ་མཁས་པ་བློ་གྲོས་ཀྱི་ནོར་དང་ལྡན་པ་དག་ལ་ཚེས་དཀའ་བའི་གནས་མ་ཡིན་པར་ཡང་སྲིད་མེད། ཁོ་བོ་ནི་སྐྱེས་པ་དང་སྦྱངས་པས་ཐོབ་པའི་བློ་གྲོས་

[070A]༄༅། །ཀྱི་རྩལ་ནི་དམན། ཆེ་གེ་མོ་ཞིག་གིས་འདི་ལྟར་བཤད་དོ་ཞེས་པའི་ཚིག་ཙམ་གྱི་གཡམ་ལ་རྒྱུག་པར་ནི་མི་སྤོབས། གཞན་དང་གཞན་དག་གིས་བཤད་པ་ཕལ་མོ་ཆེ་ཞིག་ལ་ངེས་ཤེས་ནི་མ་འདྲོངས། དོན་ཇི་ལྟ་བ་བཞིན་མ་ཕིགས་
ཀྱང་གཏམ་ཤིན་ཏུ་འདྲེད་པ་དག་གིས་གཞུང་དོན་འཆད་པའི་གཡོ་ཐབས་ལྷུར་ལེན་པའི་སྙིང་ཁམས་ཆུང་བས་བློ་གསལ་རྣམས་ཀྱི་ཐེ་ཚོམ་སེལ་ཞིང་མཁས་པ་རྣམས་ལ་དགའ་བ་བསྐྱེད་པའི་ལེགས་བཤད་ཀྱི་གཏམ་བགྱིད་པར་ནུས་པའི་བགོ་སྐལ་ཤིན་ཏུ་ཞན་
ཞིང་ལས་སུ་བགྱི་བའི་འོས་སུ་མ་གྱུར་མོད། འོན་ཀྱང་རང་དང་སྐལ་བ་མཉམ་པའི་སྐྱེ་བོ་དག་ལ་དོགས་སློང་གི་ཚུལ་དུ་བརྗོད་པ་ཡིན་ཅིང། འདི་དག་གི་ལན་ཡང་དཔལ་ཆོས་ཀྱི་གྲགས་པས་རྒྱུད་གཞན་སྒྲུབ་པ་ཞེས་བྱ་བའི་རབ་ཏུ་བྱེད་པར་མདོ་སྡེ་པས་གཟུང་
འཛིན་རྫས་གཞན་མ་ཡིན་ན་རྒྱུད་ཐ་དད་པའི་གང་ཟག་མེད་དོ་ཞེས་རྒོལ་བའི་ལན་ཏུ་འདི་ལྟར་གསུངས་ཏེ། རང་ལུས་བློ་སྔོན་འགྲོ་བ་ཡི། །བྱ་བ་མཐོང་ནས་གཞན་ལ་དེ། །འཛིན་ཕྱིར་གལ་ཏེ་བློ་ཤེས་འགྱུར། །སེམས་ཙམ་ལ་ཡང་ཚུལ་འདི་མཚུངས། །ཞེས་ལུས་
དང་ངག་གི་རྣམ་པར་རིག་བྱེད་དུ་སྣང་བའི་བློ་ཡོད་པའི་རྟགས་ལས་ཕ་རོལ་པོའི་རྒྱུད་ལ་སེམས་ཡོད་པ་རྟོགས་པའི་རྗེས་དཔག་གིས་འགྲུབ་ཚུལ་དང། ཡང་མདོ་སྡེ་པས། གཞན་སེམས་ཤེས་པའི་མངོན་ཤེས་ལ་བརྟེན་ནས་རྒོལ་བའི་ལན་དུ། དེ་ཉིད་ལས། གནས་
མ་གྱུར་པའི་ཕྱིར་རྣལ་འབྱོར་པ་གཟུང་བ་འཛིན་པའི་རྣམ་པར་རྟོག་པ་མ་སྤངས་པ་རྣམས་ཀྱིས་གཞན་གྱི་སེམས་ཤེས་པ་ཡང་ཐ་སྙད་ལ་མི་བསླུ་བ་ཉིད་ཀྱིས་གཟུགས་ལ་སོགས་པ་མཐོང་བ་བཞིན་དུ་ཚད་མ་ཉིད་ཡིན་ནོ། །རྣལ་འབྱོར་གྱི་སྟོབས་ཀྱིས་ནི་དེ་དག་ལ་ཤེས་པ་

[070B] ལས་དང་ལྷ་ལ་སོགས་པའི་བྱིན་གྱིས་བརླབས་ཀྱི་སྟོབས་ཀྱིས་རྨི་ལམ་བདེན་པ་མཐོང་བ་བཞིན་ནོ། །དེ་དག་ལ་ཡང་གཞན་གྱི་སེམས་ཀྱི་ཡུལ་ཅན་ཤེས་པ་འབྱུང་བ་
ནི་མ་ཡིན་ཏེ། དེ་དག་ཀྱང་རང་གི་སེམས་སྣང་བ་དེ་དང་རྣམ་པ་མཚུངས་པ་ཁོ་ན་ཤེས་པ་ལས་གཞན་གྱི་སེམས་ཤེས་པ་ཞེས་བྱ་བར་ངེས་པར་བཟུང་ནས་ཐ་སྙད་འདོགས་སོ། །མངོན་སུམ་འདི་རྣམ་པའི་རྗེས་སུ་བྱེད་པ་གསལ་བར་སྣང་བའི་ཕྱིར་དང་མི་བསླུ་བའི་
ཕྱིར་ཚད་མ་ཞེས་བྱ་བར་འདོད་དོ། །ཞེས་གསུངས་ཤིང། ཡང་མདོ་སྡེ་པས། ཀུན་མཁྱེན་ཡེ་ཤེས་ཀྱིས་གཞན་སེམས་མཁྱེན་པ་ལ་བརྟེན་ནས་དོགས་པ་བསླང་བའི་ལན་དུ་དེ་ཉིད་ལས། བཅོམ་ལྡན་འདས་ཀྱིས་དོན་ཐམས་ཅད་ཐུགས་སུ་ཆུད་པ་ནི་
བསམ་གྱིས་མི་ཁྱབ་སྟེ། རྣམ་པ་ཐམས་ཅད་དུ་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ། །ཞེས་གསུངས་སོ། །ལུང་དེ་དག་གི་དོན་ལེགས་པར་ཤེས་ན་སྔར་གྱི་དོགས་པ་རྣམས་བདེ་བླག་ཏུ་སེལ་བར་ནུས་སོ། །དེ་ཡང་རྒྱུད་གཞན་སྒྲུབ་པའི་འགྲེལ་
བཤད་སློབ་དཔོན་དུལ་བ་ལྷས་མཛད་པ་ན་ཤིན་ཏུ་གསལ་བར་ཡོད་ཅིང། གཞན་ཡང་སྡེ་བདུན་ཕྱོགས་ཀྱི་གཞུང་ཁ་ཤེས་ལས་འབྱུང་བ་དང་བསྟུན་ན་ཤེས་པར་སླ་མོད་འདིར་ནི་ཚིག་མངས་སུ་དོགས་ནས་རྒྱས་པར་མི་སྤྲོ་ལ། མདོར་བསྡུས་པ་ཙམ་བཤད་
ན༑ དེ་ལ་རྗེས་དཔག་གིས་གཞན་གྱི་སེམས་འཛིན་པ་ནི་རྟགས་ལ་བརྟེན་ནས་ཡིན་ཅིང་དེ་ཡང་དོན་སྤྱི་འཛིན་པ་ཡིན་གྱི་ཡུལ་རང་མཚན་པ་དངོས་སུ་སྣང་བའི་སྒོ་ནས་འཛིན་པ་མ་ཡིན་མོད། འོན་ཀྱང་དེ་ལ་ཚད་མར་འགྱུར་བ་ནི་མི་འགལ་ཏེ། བྱས་པའི་རྟགས་ལ་

[071A]༄༅། །བརྟེན་ནས་སྒྲ་མི་རྟག་པར་རྟོགས་པའི་རྗེས་དཔག་བཞིན་ནོ། །དེས་ན་འདི་ནི་ལྐོག་ཏུ་གྱུར་པའི་ཡུལ་བརྒྱུད་ནས་འཛིན་པས་ན་རང་གི་ངོ་བོ་དངོས་སུ་མི་འཛིན་ཡང་ཚད་མར་གྱུར་པ་ཤེས་སླ་ཞིང། དེས་རིག་བྱ་ཕ་རོལ་གྱི་ཤེས་
པ་དང་རང་གི་སེམས་གཉིས་རྫས་གཅིག་པ་མི་དགོས་ །འོན་ཀྱང་ཚུལ་དེ་སྒྲུབ་པའི་རིགས་པ་བསྟན་བཅོས་དེར་མང་དུ་གསུངས་པ་རྣམས་ནི་ཕྲ་ལ་དོན་ཆེ་བར་སྣང་བས་དེའི་འགྲེལ་པ་སོགས་ལས་ཤེས་པར་བྱའོ། །གཞན་
སེམས་ཤེས་པའི་མངོན་ཤེས་ལ་ནི་མདོ་སྡེ་པའི་དོགས་པ་སྐྱེ་ལུགས་ནི། དེ་མངོན་སུམ་ཚད་མ་ཡིན་པས་ཡུལ་གྱི་རང་གི་ངོ་བོ་མངོན་སུམ་དུ་འཛིན་དགོས་ལ། དེ་ལྟར་ན་གཟུང་བྱ་ཕ་རོལ་གྱི་སེམས་རང་གི་ཤེས་པ་དང་རྫས་གཅིག་པ་ནི་མི་རུང་བས་ངེས་པར་
གཟུང་བ་དོན་གཞན་དུ་འགྱུར་རོ། །གལ་ཏེ་ཡུལ་གྱི་རང་གི་ངོ་བོ་མངོན་སུམ་དུ་མི་འཛིན་ན་དེ་མངོན་སུམ་ཚད་མ་མ་ཡིན་པར་འགྱུར་རོ་ཞེས་པ་སྟེ། རིག་པའི་དབང་ཕྱུག་གིས། གལ་ཏེ་གཞན་གྱི་སེམས་ཀྱི་རང་གི་ངོ་བོ་མངོན་སུམ་དུ་ཤེས་པར་འགྱུར་ན་ནི་དེའི་གཟུང་
བ་དོན་གཞན་ཡིན་པར་འགྱུར་རོ། །མི་ཤེས་ན་ནི་དེ་དག་ཇི་ལྟར་མངོན་སུམ་དུ་ཤེས་པ་ཡིན། ཇི་ལྟར་མངོན་སུམ་གྱིས་དོན་གྱི་རང་གི་ངོ་བོ་མི་འཛིན་པར་ཡང་འགྱུར། འོན་ཏེ་མི་འཛིན་ན་ནི་ཇི་ལྟར་ཚད་མ་ཡིན་ཞེན་ཞེས་ཕྱོགས་སྔ་མའི་འདོད་པ་བསུ་བར་མཛད་དོ། །
དེའི་ལན་ནི་སེམས་ཅན་གྱི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཀྱིས་ནི་གཞན་གྱི་སེམས་ཀྱི་རང་གི་ངོ་བོ་མི་འཛིན་ཡང་གཞན་གྱི་སེམས་ཀྱི་ཐ་སྙད་ལ་མི་བསླུ་བའི་ཕྱིར་ཚད་མ་ཡིན་ནོ། །དཔེར་ན་བདག་ཉིད་དང་འབྲེལ་བའི་གཟུགས་ལ་སོགས་པ་མཐོང་བ་

[071B] །གལ་ཏེ་དེ་ལྟར་ན་དེ་མངོན་སུམ་དུ་མི་འགྱུར་ཏེ། གཞན་གྱི་སེམས་ཀྱི་རང་གི་ངོ་བོ་དངོས་སུ་སྣང་བ་མེད་པའི་ཕྱིར་རོ་སྙམ་ན། དེའི་ལན་དུ་གཞན་སེམས་ཤེས་
པའི་མངོན་ཤེས་དེས་གཞན་གྱི་སེམས་རྗེན་ཆེར་དུ་བཟུང་བ་མིན་ཡང་ཞི་ལྷག་ཟུང་འབྲེལ་གྱི་རྣལ་འབྱོར་གྱི་སྟོབས་ཀྱིས་དེའི་ཁྱད་པར་ཇི་ལྟ་བའི་རྣམ་པ་ནི་གསལ་བར་སྣང་བ་ཡིན་ཏེ། དེའི་ཕྱིར་མངོན་སུམ་མ་ཡིན་པར་མི་འགྱུར་རོ། །དཔེར་ན་རང་གི་ལས་
ཀྱི་སྟོབས་དང་ལྷ་ལ་སོགས་པའི་བྱིན་རླབས་ཀྱིས་འདས་པ་དང་མ་འོངས་པའི་དོན་འགའ་ཞིག་རྨི་ལམ་ན་ཇི་ལྟ་བ་བཞིན་གསལ་བར་མཐོང་བ་རྣམས་ཡུལ་དེ་རྗེན་ཆེར་དུ་བཟུང་བ་མ་ཡིན་ཀྱང་ཡུལ་དེ་ལ་མི་འཁྲུལ་བ་དང་དེའི་རྣམ་པ་གསལ་བར་འབྱུང་བ་མི་འགལ་
བ་བཞིན་ནོ། །ཞེས་འཆད་པ་ལ་རྣལ་འབྱོར་གྱི་སྟོབས་ཀྱིས་ཞེས་པ་ནས་རྨི་ལམ་བདེན་པ་མཐོང་བ་བཞིན་ནོ་ཞེས་པའི་བར་གསུངས་སོ། །གལ་ཏེ་རྣལ་འབྱོར་པ་དེས་གཞན་གྱི་སེམས་དངོས་སུ་མི་འཛིན་ན་ཇི་ལྟར་ན་དེའི་རྣམ་པ་གསལ་བ་ཅན་དུ་འགྱུར་ཞེ་ན། སྐྱོན་
མེད་དེ། རྣལ་འབྱོར་པ་དེས་བསྒོམས་པའི་སྟོབས་ཀྱིས་རང་གི་སེམས་ཀྱི་སྣང་བ་ཕ་རོལ་གྱི་སེམས་དེའི་རྣམ་པ་དང་ཇི་ལྟ་བ་བཞིན་མཚུངས་པའི་ངོ་བོ་ཉིད་དུ་སྐྱེ་བར་འགྱུར་ལ། རྣམ་པ་དེ་ནི་དེ་ལ་གསལ་བར་སྣང་བའི་ཕྱིར་མངོན་སུམ་དང་དེ་ལྟ་བུའི་བློ་དེ་ནི་ཕ་རོལ་
གྱི་སེམས་ཀྱི་ཁྱད་པར་ལ་ཅུང་ཟད་ཀྱང་མི་འཁྲུལ་བའི་ཕྱིར་ཚད་མ་ཞེས་བྱ་སྟེ། རྒྱུ་མཚན་དེའི་ཕྱིར་དེ་ལ་མངོན་སུམ་ཚད་མའི་ཐ་སྙད་ངན་དང་མཐུན་པར་འགྱུར་རོ། །ཞེས་འཆད་པ་ལ་དེ་དག་ལ་ཡང་གཞན་གྱི་སེམས་ཞེས་པ་ནས་ཚད་མ་ཞེས་བྱ་བར་འདོད་དོ་ཞེས་

[072A]༄༅། །པའི་བར་གསུངས་སོ། །ཀུན་མཁྱེན་ཡེ་ཤེས་ཀྱི་གཟིགས་ཚུལ་ལ་བརྒལ་བའི་ལན་དུ་བསམ་གྱིས་མི་ཁྱབ་པར་གསུངས་པ་ཡང་དེའི་གནས་ཚུལ་ཇི་ལྟ་བ་བཞིན་སོ་སོ་སྐྱེ་བོ་རྣམས་ཀྱིས་མངོན་སུམ་དུ་མི་ཤེས་པར་དགོངས་
པ་སྟེ༑ སྒྲ་རྟོག་གི་ཡུལ་མ་ཡིན་པའི་ཕྱིར་ཞེས་གསུངས་པས་ཤེས་སོ། །འགྲེལ་པས་དེའི་དོན་བཤད་པ་ལྟར་ན་སངས་རྒྱས་འཕགས་པའི་ཐུགས་རྒྱུད་ཀྱི་ཇི་སྙེད་པ་མཁྱེན་པའི་ཡེ་ཤེས་ལ་དངོས་པོ་ཕྲ་བ་དང་བསྒྲིབ་པ་དང་བསྐལ་བ་རྣམས་གཉིས་སུ་སྣང་
པའི་ཚུལ་གྱིས་གཟིགས་ཀྱང་ཡེ་ཤེས་དེ་ཉིད་ཀྱིས་ཡུལ་ཡུལ་ཅན་རྒྱང་ཆད་དུ་མེད་པར་རྟགས་པས་ཕྱིན་ཅི་མ་ལོག་པར་འཇོག་པར་གསུངས་སོ། །དེ་ལྟར་ན་སངས་རྒྱས་ཀྱིས་ཡུལ་དེ་དང་དེ་དག་གཟིགས་པ་ཡང་དེ་དང་དེའི་རྣམ་པ་ཅན་དུ་སྣང་བ་གསལ་བར་
ཡོད་པ་དང་དེ་ཡང་དེ་ལ་མི་བསླུ་བ་ཉིད་ལ་བྱ་དགོས་ཤིང། སངས་རྒྱས་ལ་གཟུགས་སོགས་སྣང་བ་ཡང་ཕྱི་རོལ་དོན་སྣང་གི་བག་ཆགས་སད་པའི་དབང་གིས་སྣང་བ་མ་ཡིན་གྱི། དངོས་པོའི་གནས་ལུགས་ལ་འཁྲུལ་པའི་དྲི་མ་ཟད་པར་སྤངས་པའི་ཡེ་ཤེས་
ཀྱི་ཚོགས་མཐར་ཕྱིན་པ་དང། འགྲོ་བ་ཐམས་ཅད་ཀྱི་དོན་མཇད་པའི་སྨོན་ལམ་དང། བྱང་ཆུབ་ཀྱི་ཐུགས་སོགས་ཐབས་ཀྱི་ཆ་མཐར་ཕྱིན་པའི་དབང་གིས་སྣང་བ་ཡིན་ནོ་ཞེས་ཤེས་པར་བྱའོ། །འདིའི་འགྲེལ་པ་ལས་མེ་ལོང་ལྟ་བུའི་ཡེ་ཤེས་ནི་ཇི་ལྟ་བ་གཟིགས་
པའི་ཡེ་ཤེས་དང། སོ་སོར་རྟོག་པའི་ཡེ་ཤེས་ནི་གཟུང་འཛིན་གཉིས་སུ་སྣང་བའི་ཚུལ་གྱིས་མཁྱེན་པའི་ཡེ་ཤེས་དང། མཉམ་པ་ཉིད་ཀྱི་ཡེ་ཤེས་ནི་རང་རིག་དང། བྱ་བ་སྒྲུབ་པའི་ཡེ་ཤེས་ནི་རང་དང་སྤྱིའི་མཚན་ཉིད་ཀྱི་ཡུལ་ཅན་དུ་བཤད་དེ། །དེ་ལྟར་ན་

[072B] མཆོད་སྦྱིན་གཉིས་ཀྱིས་བལྟ་བྱ་ཐུན་མོང་བའི་བུམ་པ་གཅིག་ལ་བལྟས་པའི་ཚེ་གཅིག་ལ་སྣང་བའི་ཆ་ཅིག་ཤོས་ལ་མི་སྣང་ཡང་བུམ་པ་ཙམ་བལྟ་བྱ་ཐུན་མོང་བར་འཇོག་པ་མི་འགལ་ཏེ། དཔེར་ན་ལྷས་སྦྱིན་དང་མཆོད་སྦྱིན་གཉིས་ཀྱིས་
སྒྲ་མི་རྟག་ཅེས་བརྗོད་པའི་ཚེ་ལྷས་སྦྱིན་གྱིས་བརྗོད་པའི་ཆ་དེ་མཆོད་སྦྱིན་གྱིས་བརྗོད་པ་མིན་ཡང་སྒྲ་མི་རྟག་ཅེས་པའི་ཚིག་ཙམ་དེ་གཉིས་ཀའི་ཐུན་མོང་གི་བརྗོད་པར་འཇོག་པ་མི་འགལ་ཞིང། དེ་གཉིས་སོ་སོ་ནས་བརྗོད་པའི་ཚིག་དེ་དག་ལས་དོན་གཞན་དུ་
གྱུར་པའི་དེ་གཉིས་ཀྱི་བརྗོད་པ་ཐུན་མོང་པའི་སྒྲ་མི་རྟག་ཅེས་པའི་ཚིག་ཀྱང་མེད་པ་བཞིན་ནོ། །དེས་ན་ལྷས་སྦྱིན་དང་མཆོད་སྦྱིན་གཉིས་རང་རང་གི་མིག་ཤེས་ལ་སྣང་བའི་བུམ་པ་ནི་རང་རང་གི་མིག་ཤེས་དེ་དང་རྫས་གཅིག་མོད་ཀྱང་མིག་ཤེས་གཉིས་རྫས་གཅིག་ག་ལ་
དགོས། གཞན་རྒྱུད་ཀྱི་ཤེས་པ་འཛིན་པའི་ཚད་མ་ལ་ཡང་རྗེས་དཔག་ལ་ནི་ཤེས་པའི་དོན་སྤྱི་སྣང་བ་ཡིན་པས་ཚད་མ་དང་རྫས་གཅིག་གི་དགོས་པ་མི་དགོས་ལ། གཞན་སེམས་ཤེས་པའི་མངོན་ཤེས་ལ་ཡང་དངོས་སུ་གསལ་བར་སྣང་བ་ནི་ཞི་ལྷག་ཟུང་
འབྲེལ་གྱི་རྣལ་འབྱོར་གྱི་སྟོབས་ཀྱིས་རང་གི་སེམས་ཕ་རོལ་གྱི་ཤེས་པའི་རྣམ་པ་ཅན་དུ་སྐྱེས་པ་ཉིད་ཡིན་ལ། དེ་ནི་ཚད་མ་དེ་དང་རྫས་ཐ་དད་མ་ཡིན་ཞིང་དེ་དངོས་སུ་སྣང་བ་ལ་བརྟེན་ནས་ཕ་རོལ་གྱི་སེམས་ཇི་ལྟ་བ་བཞིན་དུ་ཤེས་པར་འགྱུར་བས་དེ་ལྟ་བུའི་ཤེས་
པ་དེ་ཚད་མ་ཡིན་ཅིང་ཤེས་པ་དེའི་ངོ་ན་ཕ་རོལ་གྱི་སེམས་ཀྱི་སྒྲ་དོན་དང་ཕ་རོལ་གྱི་སེམས་གཉིས་གཅིག་ཏུ་འདྲེས་པའི་སྣང་ཚུལ་ཡང་མེད་པས་མངོན་སུམ་ཡང་ཡིན་ནོ། །དམྱལ་པའི་མེ་རྟོགས་པའི་ཀུན་མཁྱེན་ཡེ་ཤེས་ཀྱིས་དམྱལ་བའི་མེ་གཟིགས་ཚུལ་ཡང་དམྱལ་

[073A]༄༅། །པ་པའི་རང་གི་མྱོང་བྱར་གྱུར་པའི་མེར་སྣང་དང་རིག་བྱ་རིག་བྱེད་རྫས་གཅིག་ཏུ་གྱུར་པའི་ཤེས་པ་ཡུལ་དང་བཅས་པའི་རྣམ་པ་ཀུན་མཁྱེན་ཡེ་ཤེས་ལ་གསལ་བར་སྣང་ཞིང་དེ་ལྟ་བུའི་གཟུང་བའི་རྣམ་པ་དེ་ཡང་ཀུན་མཁྱེན་ཡེ་ཤེས་དང་
བདག་ཉིད་གཅིག་པ་ཡིན་ནོ། །ཀུན་མཁྱེན་ཡེ་ཤེས་ལ་དེ་ལྟ་བུའི་རྣམ་པ་འཆར་བ་ཡང་སེམས་ཅན་ལ་དེ་ལྟ་བུའི་སྣང་བ་ཡོད་པ་ལ་ལྟོས་དགོས་པ་དང། སངས་རྒྱས་འཕགས་པ་རང་ཉིད་ཀྱིས་ཚོགས་གཉིས་མཐར་ཕྱིན་པའི་དབང་གིས་གཟིགས་པ་ཁོ་ན་ཡིན་
ནོ༑ ༑ཡེ་ཤེས་དེ་ནི་དམྱལ་བའི་མེ་ལ་མངོན་སུམ་ཚད་མ་ཡིན་ཚུལ་གཞན་སེམས་ཤེས་པའི་མངོན་ཤེས་ཀྱི་སྐབས་སུ་བཤད་པ་དང་འདྲ་ལ། རྒྱུ་མཚན་དེ་དག་གི་ཕྱིར་ཀུན་མཁྱེན་ཡེ་ཤེས་ཀྱིས་དམྱལ་བའི་མེ་མངོན་སུམ་དུ་གཟིགས་ཀྱང་སྤྱིར་དམྱལ་
བའི་མེ་དེ་སངས་རྒྱས་ཀྱི་མཁྱེན་པ་དང་རྫས་གཅིག་ཡིན་མི་དགོས་སོ། །འདིས་པཎ་ཆེན་ཆོས་མཆོག་གི་འགྲེལ་པའི་དགོངས་པ་ཡང་ཤེས་པར་སླའོ། །འདི་དག་ནི་མདོ་ཙམ་ཡིན་གྱི་ད་དུང་འདི་དག་ལ་བརྟེན་ནས་སེམས་ཙམ་པ་རང་ལུགས་ཀྱི་ཐུན་མོང་མ་
ཡིན་པའི་རྣམ་གཞག་དུ་མ་ཞིག་དང། དེ་ལ་དབུ་མ་པ་དག་གིས་འགལ་བ་བརྗོད་ཚུལ་ཐུན་མོང་མ་ཡིན་པ་དུ་མ་ཞིག་ཡོད་ཅིང། ཤིང་རྟ་ཆེན་པོ་རྣམས་དང་རྗེ་ཡབ་སྲས་ཀྱི་གསུང་རབ་ལ་བརྟེན་ནས་དེ་ལྟའི་གཞུང་ལུགས་པ་དག་གི་རྣ་བར་མ་གྲགས་པའི་རྣམ་
གཞག་དུ་མ་ཞིག་བཤད་དུ་ཡོད་མོད། འོན་ཀྱང་ཧ་ཅང་གཏམ་གསར་པ་མངས་དྲགས་ན་ར་པོ་དཀར་པོ་ལུག་ཁྱུར་མི་ཚུད་པའི་དཔེ་ལྟར་རང་ཉིད་སྟོན་ཆེན་གྱི་གྲལ་ནས་བུད་ཀྱིས་དོགས་པས་དེ་ཙམ་ལས་མ་སྤྲོས་སོ། །གཉིས་པ་དེ་ལ་བརྟེན་ནས་ལམ་བགྲོད་ཚུལ་གྱི་

[073B] བྱང་ཆུབ་སེམས་དཔའ་རྣམས་ཀྱིས་མཉམ་གཞག་གི་གནས་སྐབས་སུ་བདག་མེད་པའི་དོན་བསྒོམ་པ་དང། རྗས་ཐོབ་ཀྱི་གནས་སྐབས་སུ་སྤྱོད་པ་ཕ་རོལ་དུ་ཕྱིན་པ་དྲུག་ལ་སློབ་པ་དང། དེ་ཡང་ཐབས་ཤེས་ཡ་མ་བྲལ་བའི་
སྒོ་ནས་མཉམ་རྗེས་གཉིས་ཀ་ལ་སློབ་དགོས་པ་རྣམས་ནི་ལུགས་འདི་ལ་ཡང་འདྲ་བར་ཐེག་པ་ཆེན་པོ་བསྡུས་པ་དང་བྱང་ཆུབ་སེམས་དཔའི་ས་ལས་བཤད་དོ། །ཆོས་བདག་མེད་པའི་དོན་ལ་ཞི་གནས་དང་ལྷག་མཐོང་གིས་རྣལ་འབྱོར་དུ་བྱ་བའི་ཚུལ་རྒྱས་
པར་ནི་ལུགས་འདིའི་རྗེས་སུ་འབྲངས་པའི་མཁས་གྲུབ་ཆེན་པོ་ཤན་ཏི་པས་ཤེར་ཕྱིན་མན་ངག་ཏུ་གསལ་བར་མཛད་དོ། །འཚོལ་བ་བཞི་དང་ཤེས་པ་བཞིས་བདག་མེད་གཏན་ལ་འབེབས་པའི་ཐོས་བྱུང་དང་བསམ་བྱུང་གཙོ་བོར་གྱུར་པ་ནི་ཚོགས་ལམ་དང་
བསྒོམ་བྱུང་གི་ཤེས་པ་གཙོ་བོར་གྱུར་པས་དེ་ཁོ་ན་ཉིད་དོན་སྤྱིའི་ཚུལ་གྱིས་ཡིད་ལ་བྱེད་པ་ནི་སྦྱོར་ལམ་ཡིན་ལ། དེ་ལ་ཡང་མཉམ་གཞག་གི་གནས་སྐབས་སུ་གཉིས་སྣང་རིམ་གྱིས་ཆུང་དུ་སོང་བའི་ཆ་ནས་དྲོད་སོགས་བཞིར་བཞག་སྟེ། དེ་བཞི་ལ་རིམ་པ་བཞིན་སྣང་བ་
ཐོབ་པའི་ཏིང་ངེ་འཛིན་དང། སྣང་བ་མཆེད་པའི་ཏིང་ངེ་འཛིན་དང། རྗེས་སུ་སོང་བའི་ཏིང་ངེ་འཛིན་དང། དེ་མ་ཐག་པའི་ཏིང་ངེ་འཛིན་ཞེས་པའི་ཐ་སྙད་ཀྱང་ཐེག་བསྡུས་ལས་བཤད་དོ། །ས་བཅུར་ཆོས་དབྱིངས་རྟོགས་ཚུལ་གྱི་ཁྱད་པར་ཡང་ས་དང་པོ་ལ་རྒྱུད་ཐམས་ཅད་ལ་ཁྱད་པར་
མེད་པར་ཀུན་ཏུ་འགོ་བའི་དོན་དུ་དང། གཉིས་པ་ལ་སྒྲིབ་པ་སྤང་རུང་དུ་རྟོགས་པས་མཆོག་གི་དོན་དུ་དང། གསུམ་པ་ལ་ཐོས་པ་འཚོལ་བ་ནི་རྒྱུ་མཐུན་པའི་དོན་གྱི་མཆོག་ཏུ་དང། བཞི་པ་ལ་ཆོས་ལ་སྲེད་པ་ལོག་པས་ཡོངས་སུ་འཛིན་པ་མེད་པའི་དོན་དུ་

[074A]༄༅། །དང། ལྔ་པ་ལ་བདག་གཞན་མཉམ་པ་ཉིད་དུ་རྟོགས་པས་རྒྱུད་ཐ་དད་པ་མེད་པའི་དོན་དུ་དང། དྲུག་པ་ལ་རྟེན་འབྲེལ་གྱིས་ཆོས་ཉིད་ལ་ཀུན་བྱང་གང་ཡང་མ་གྲུབ་པས་ཀུན་ནས་ཉོན་མོངས་པ་དང་རྣམ་པར་བྱང་བ་མེད་པའི་དོན་དུ་
དང༑ བདུན་པ་ལ་མདོ་ལ་སོགས་པའི་མཚན་མ་མི་འབྱུང་པས་ཆོས་ཀྱི་དབྱིངས་སྣ་ཚོགས་ཐ་དད་མེད་པའི་དོན་དུ་དང། བརྒྱད་པ་ལ་མི་སྐྱེ་བའི་ཆོས་ལ་བཟོད་པ་ཐོབ་པས་བྲི་འཕེལ་མེད་པའི་དོན་དུ་དང། ཉོན་ཡིད་གནས་གྱུར་པས་མཚན་མ་མེད་པ་ལ་
དབང་པའི་གནས་ཀྱི་དོན་དང་སྒོ་ལྔའི་ཤེས་པ་ཡུལ་དང་བཅས་པ་གནས་གྱུར་པས་ཞིང་ལ་དབང་པའི་གནས་ཀྱི་དོན་དང། དགུ་པ་ལ་སོ་སོ་ཡང་དག་པའི་རིག་པ་བཞི་ཐོབ་པས་ཡེ་ཤེས་ལ་དབང་བའི་གནས་ཀྱི་དོན་དང། བཅུ་པ་ལ་ཇི་ལྟར་བཞེད་པ་བཞིན་
སྤྲུལ་ནས་སེམས་ཅན་གྱི་དོན་བྱེད་པས་ལས་ལ་དབང་བའི་དོན་དང། གཟུངས་དང་ཏིང་ངེ་འཛིན་གྱི་སྒོ་ལ་དབང་བའི་གནས་ཀྱི་དོན་དུ་ཆོས་ཉིད་བསྒོམ་པར་དབུས་མཐའ་རྣམ་འབྱད་དང་ཐེག་བསྡུས་ལས་བཤད་དོ། །མདོ་དགོངས་འགྲེལ་ལས། ས་བཅུ་པོ་རེ་རེ་
ལ་ཀུན་ཏུ་རྨོངས་པ་གཉིས་གཉིས་དང་གནས་ངན་ལན་མི་མཐུན་ཕྱོགས་རེ་རེ་བཤད་པ་ཡང་ས་དང་པོ་ལ་གང་ཟག་དང་ཆོས་ལ་མངོན་ཞེན་དང་ངན་སོང་བའི་ཉོན་མོངས་པ་དང། གཉིས་པ་ལ་ལྟུང་བ་ཕྲ་མོའི་འཁྲུལ་པ་དང། ལས་ཀྱི་རྣམ་པ་སྣ་ཚོགས་ལ་
དང༑ གསུམ་པ་ལ་འདོད་ཆགས་ཀྱི་དང་ཐོས་པའི་གཟུངས་ཡོངས་སུ་རྫོགས་པ་ལ་དང། བཞི་པ་ལ་སྙོམས་འཇུག་ལ་སྲིད་པ་དང་ཆོས་ལ་སྲིད་པ་དང། ལྔ་པ་ལ་འཁོར་བ་ལ་གཅིག་ཏུ་མི་ཕྱོགས་ཤིང་མངོན་དུ་ཕྱོགས་པ་ཡིད་ལ་བྱེད་པ་དང་

[074B] དྲུག་པ་ལ་འདུ་བྱེད་ཀྱི་འཇུག་པ་མངོན་སུམ་དུ་བྱ་བ་ལ་དང་མཚན་མ་མང་པོ་འབྱུང་བ་དང། བདུན་པ་ལ་མཚན་མ་ཕྲ་མོ་འབྱུང་བ་དང། མཚན་མེད་ཡིད་ལ་བྱེད་པས་ཐབས་དང་
བརྒྱད་པ་ལ་མཚན་མེད་ལ་རྩོལ་བ་དང་མཚན་མ་རྣམས་ལ་མི་དབང་བ་དང། དགུ་པ་ལ་ཆོས་བསྟན་པ་དང་ཆོས་ཀྱི་ཚིག་དང་ཡི་གེ་དཔག་ཏུ་མེད་པ་དང་གོང་ནས་གོང་དུ་ཤེས་རབ་དང་སྤོབས་པ་ལ་གཟུངས་ཀྱི་དབང་ལ་དང། སྤོབས་པའི་དབང་
ལ་དང། བཅུ་པ་ལ་མངོན་ཤེས་ཆེན་པོ་ལ་དང། གསང་བ་ཕྲ་མོ་ལ་འཇུག་པ་ལ་དང། བཅུ་གཅིག་པ་ལ་ཤེས་བྱ་ཐམས་ཅད་ལ་ཆགས་པ་ཤིན་ཏུ་ཕྲ་མོ་དང་ཐོགས་པ་ཤིན་ཏུ་རྨོངས་པ་གཉིས་སོ། །འདིའི་བཅུ་གཅིག་པ་ནི་སངས་རྒྱས་ཀྱི་སར་གསུངས་ཏེ། ས་
བཅུ་པའི་ཁྱད་པར་གྱི་ལམ་ལ་དགོངས་སམ་བརྟག་གོ་ཁ་ཅིག་འདི་དག་དབུ་མ་ཐལ་འགྱུར་བའི་ལུགས་ལ་ཡང་སྦྱོར་བ་ནི་མི་འཐད་དེ། མདོ་སྡེ་དགོངས་འགྲེལ་ལས་བཤད་པའི་རྣམ་གཞག་ཐམས་ཅད་ཐལ་འགྱུར་བའི་ལུགས་སུ་སྨྲ་ན་ནི་ཧ་ཅང་ཐལ་ལ། དེ་
ལས་བཤད་པའི་སྤང་གཉེན་གྱི་རྣམ་གཞག་འདི་ཁོ་ན་ཐལ་འགྱུར་བས་ཁས་ལེན་དགོས་པ་ལ་ཡང་སྒྲུབ་བྱེད་མེད་པའི་ཕྱིར་དང། འདིར་བཤད་པའི་ཤེས་སྒྲིབ་ཕལ་ཆེར་ཐལ་འགྱུར་བས་ཉོན་སྒྲིབ་ཏུ་འདོད་དགོས་པའི་ཕྱིར་དང། འཕགས་ཡུལ་གྱི་དབུ་མ་ཐལ་འགྱུར་
པའི་མཁས་པ་རྣམས་དང་རྗེ་ཡབ་སྲས་སོགས་སུས་ཀྱང་འདི་དག་ཐལ་འགྱུར་བའི་ལུགས་སུ་སྦྱོར་བར་མ་བཤད་པའི་ཕྱིར་རོ། །མདོ་སྡེ་རྒྱན་དང་བྱང་ས་ལས་ཕར་ཕྱིན་དྲུག་གི་ཉམས་ལེན་གྱི་སྐོར་མང་དུ་བཤད་པ་རྣམས་ལས་བདག་མེད་གཏན་ལ་འབེབས་ཚུལ་དང་

[075A]༄༅། །སྤང་བྱ་སྒྲིབ་པའི་རྣམ་གཞག་དང། དེ་ལམ་གང་དུ་སྤོང་ཚུལ་སོགས་ཀྱི་ཁྱད་པར་འགའ་ཞིག་མ་གཏོགས་དབུ་མ་པས་ཀྱང་ཁས་བླང་བར་བྱ་བ་ཁོ་ན་ཡིན་པས་རྗེ་བདག་ཉིད་ཆེན་པོས་ཀྱང་བྱང་ཆུབ་ལམ་རིམ་ཆེན་མོར་སྤྱོད་པ་སྤྱི་བསླབ་ཀྱི་
སྐོར་བྱང་ས་ལས་འབྱུང་བ་གཞིར་བྱས་ནས་འཆད་པར་མཛད་དོ། །མདོ་སྡེ་རྒྱན་དང་བྱང་ས་གཉིས་དོན་གྱིས་རྩ་འགྲེལ་ལྟ་བུར་ཡོད་ཅིང་ལམ་ཉམས་ལེན་གྱི་རིམ་པ་ཤིན་ཏུ་རྒྱས་པས་བཀའ་གདམས་གོང་མ་རྣམས་ཀྱིས་ཀྱང་ས་རྒྱན་གཉིས་ཞེས་གཅིག་ས་ཆེ་བར་
མཛད་ལ། རྗེ་བླ་མས་ཀྱང། དེ་ནས་བྱང་ས་མདོ་སྡེ་རྒྱན་གཉིས་པོ། །ལེགས་པར་སྦྱར་ཏེ་ཚུལ་བཞིན་རབ་འབད་པས། །མི་ཕམ་ཆོས་རྗེའི་གཞུང་དང་རྗེས་འབྲང་གི་གཞུང་ཀུན་ཉམས་སུ་ལེན་པའི་གདམས་པར་ཤར། །ཞེས་རང་གི་རྟོགས་པ་བརྗོད་པར་
རྗེས་འཇུག་རྣམས་ལ་ཐུགས་བརྩེ་བ་ཆེན་པོས་གདམས་པར་མཛད་མདོ། དེང་སང་ནི་འཆད་ཉན་པ་རྣམས་ཀྱང་གཞུང་དེ་དག་ལམ་ཉམས་ལེན་གྱི་རིམ་པ་སྟོན་པའི་གདམས་ངག་ཏུ་ཤས་པ་ལྟ་ཞོག་གི་ཕྱིའི་ཤེས་རྒྱ་གཅོད་པའི་ཕྱིར་དུའང་བལྟ་རྟོག་བྱེད་པ་དཀོན་
པར་སྣང་ཞིང། སྤོང་བ་པ་རྣམས་ཀྱིས་ཀྱང་བེའུ་བུམ་ལག་མཐིལ་ཙམ་རེ་ལ་དབུ་སྔས་སུ་བྱེད་པ་མ་གཏོགས་གཞུང་དེ་དག་ལ་ཉམས་ལེན་མཛད་པའི་སྤྲོས་པ་རིང་དུ་འདོར་བ་ནི་བསྟན་པའི་ཐ་མ་ལ་བབས་པའི་རང་རྟགས་སུ་མངོན་ནོ། །རབ་ཏུ་དགའ་བ་ལ་སོགས་
པ་ས་བཅུའི་སྒྲ་བཤད་ཀྱང་དབུ་སེམས་མི་མཐུན་པའི་རྣམ་གཞག་བཤད་དུ་ཡོད་མོད་འདིར་མ་སྤྲོས་སོ། །གསུམ་པ་འབྲས་བུའི་རྣམ་གཞག་ནི། ལུང་གི་རྗེས་འབྲང་གི་སེམས་ཙམ་པས་ནི་མཐར་ཐུག་ཐེག་པ་གསུམ་དུ་བཞེད་དེ། དེས་མཐར་ཐུག་ཐེག་

[075B] །དེའི་ཚུལ་ནི་ལུང་གི་རྗེས་འབྲང་ན་རེ། མཐར་ཐུག་ཐེག་པ་གཅིག་ཏུ་མི་འཐད་དེ། །སེམས་ཅན་རྣམས་ཀྱི་སེམས་དང་སྤྱོད་པ་མི་འདྲ་བར་དུ་མ་ཡོད་པའི་ཕྱིར། དེ་ཡང་ཡིན་ཏེ། སེམས་ཅན་ཁ་ཅིག་རང་ཁོ་
ནའི་བདེ་བ་ལ་ཆགས་པ་དང། ཁ་ཅིག་རྒྱུ་མེད་པར་གཞན་སྡུག་བསྔལ་བ་ལ་དགའ་བ་དང། ཁ་ཅིག་རང་བདེ་བར་འདོད་ཅིང་ཕ་རོལ་པོ་ལ་གནོད་པ་ལས་ལྡོག་པ་དང། ཁ་ཅིག་རང་ཉིད་ཀྱང་འཁོར་བའི་བདེ་བ་ཙམ་ཁོ་ན་འདོད་པ་དང། ཁ་ཅིག་རང་སྲིད་པ་ལས་
ཐར་པ་ཁོ་ན་འདོད་པ་དང། གཞན་དག་ཕ་རོལ་པོ་ཁོ་ན་སྒྲོལ་བར་སེམས་ཤིང་རྫོགས་པའི་བྱང་ཆུབ་ཀྱི་རྒྱུ་སྒྲུབ་པའོ། །དེ་ལྟར་སྤྱོད་པ་དང་བསམ་པ་མི་འདྲ་བ་དེ་དག་ནི་རང་རང་གི་དང་པ་དང་འདོད་པའི་བྱེ་བྲག་ལས་བྱུང་བ་ཡིན་ལ། དད་པ་དང་འདོད་པའི་བྱེ་བྲག་དེ་དག་
ཀྱང་རིགས་ཐ་དད་པའི་དབང་གིས་བྱུང་བ་ཡིན་ཏེ། དེའི་ཕྱིར་སེམས་ཅན་གྱི་རིགས་ནི་སྣ་ཚོགས་པ་ཉིད་དུ་ངེས་སོ། །དེ་ལྟར་ན་རྒྱུའི་གནས་སྐབས་སུ་རིགས་ཐ་དད་པ་སྣ་ཚོགས་ཡིན་ན་འབྲས་བུའི་གནས་སྐབས་སུ་ཐམས་ཅད་ཐེག་པ་གཅིག་ཁོ་ནར་འགྱུར་བ་ནི་མ་
ཡིན་ཏེ། འབྲས་བུའི་བྱེ་བྲག་ནི་རྒྱུའི་བྱེ་བྲག་གིས་བྱས་པ་ཡིན་པའི་ཕྱིར་རོ། །འདི་དག་ནི་ཐེག་པ་གསུམ་དུ་སྒྲུབ་པའི་རིགས་པ་ཡིན་ནོ། །ལུང་ནི་ཁམས་ཀྱི་ཚོགས་ཀྱི་མདོ་ལས། སེམས་ཅན་གྱི་ཁམས་སྣ་ཚོགས་པ་བསྟན་པ་དང། འཕགས་པ་ལང་ཀར་གཤེགས་པ་
ལས་མངོན་པར་རྟོགས་པའི་རིགས་ལྔ་བསྟན་པ་དང། འཕགས་པ་བློ་གྲོས་མི་ཟད་པ་ལས་ངེས་པར་འབྱིན་པའི་ཐེག་པ་གསུམ་དུ་བསྟན་པ་དང། འཕགས་པ་དགོངས་པ་གནེས་པར་འགྲེལ་བ་ལས་ཉན་ཐོས་ཞི་བ་བགྲོད་པ་གཅིག་པུ་བ་ཐེག་ཆེན་དུ་ལྡོག་མི་སྲིད་པར་

[076A]༄༅། །བསྟན་པ་རྣམས་ཡིན་ཏེ། མདོ་ལུང་རྣམས་མང་བས་འཇིགས་ནས་མ་བྲིས་སོ། །འཕགས་པ་ཐོགས་མེད་ཀྱི་བསྡུ་བ་ལས། ཉན་ཐོས་བྱང་ཆུབ་ཏུ་ཡོངས་སུ་འགྱུར་བ་རྣམས་ཐེག་ཆེན་དུ་འཇུག་ཚུལ་ནི་ལྷག་བཅས་མྱང་འདས་
ཐོབ་ཅིང་ལྷག་མེད་མ་ཐོབ་པའི་མཚམས་ནས་འཇུག་པ་ཡིན་ཅིང། དེ་ཡང་སངས་རྒྱས་བྱང་སེམས་ཀྱིས་བསྐུལ་བ་ལ་བརྟེན་ནས་རྫུལ་འཕྲུལ་གྱི་མཐུས་རང་གི་ཚེ་བསྲིངས་ནས་བྱང་ཆུབ་སྒྲུབ་ལ། རང་གི་ལུས་མྱ་ངན་ལས་མི་འདའ་བར་བྱིན་གྱིས་རློབ་ཅིང་
སྤྲུལ་པའི་ལུས་ཀྱིས་གཞན་ངོར་ལྷག་མེད་དུ་འདའ་ཚུལ་བསྟན་ནས་ལུས་སྔ་མ་ལྷ་རྣམས་ཀྱིས་ཀྱང་མི་མཐོང་བར་བྱས་ནས་དབོན་པར་གནས་ཏེ་ཚོགས་ཡོངས་སུ་རྫོགས་པར་བྱེད་དོ། །ཉན་ཐོས་ལྷག་མེད་དགྲ་བཅོམ་ཐོབ་པ་རྣམས་ནི་འདུས་མ་བྱས་ཀྱི་དབྱིངས་དྲི་མ་
མེད་པ་འབའ་ཞིག་ལུས་ལ། དེ་ནི་སྒྲིབ་པ་མ་ལུས་པ་ལོག་པར་དེ་བཞིན་གཤེགས་པ་དང་ཁྱད་པར་མེད་ཀྱང་སྔོན་སྨོན་ལམ་མ་བཏབ་པ་དང་ལྡང་བའི་བསམ་པ་མེད་པར་མྱ་ངན་ལས་འདས་པས་དེ་བཞིན་གཤེགས་པའི་མཛད་པ་མི་མཛད་པར་བཤད་དོ། །འོ་ན་
པདྨ་དཀར་པོའི་མདོ་ལ་སོགས་པ་ལས་ཐེག་པ་གཅིག་ཁོ་ནར་གསུངས་པ་ཇི་ལྟར་དྲང་ཞེ་ན། དེ་ནི་དགོངས་གཞི་བདུན་ལ་དགོངས་ནས་གསུངས་པ་ཡིན་ཏེ། བགྲོད་བྱའི་ཐེག་པ་གསུམ་གྱི་ཆོས་དབྱིངས་ནམ་མཁའ་ལྟར་ཐ་དད་མེད་པ་དང། བགྲོད་པ་པོའི་
ཐེག་པ་གང་ཟག་གསུམ་བདག་མེད་པར་མཚུངས་པ་དང། གང་གི་ཆེད་དུ་བགྲོད་པའི་རྣམ་གྲོལ་རྣམས་མཚུངས་པ་དང། ཉན་ཐོས་རིགས་མ་ངེས་པ་རྣམས་ཐེག་ཆེན་དུ་ཞུགས་ནས་འཚང་རྒྱ་བར་འགྱུར་བས་རིགས་ཐ་དད་པ་གཉིས་ཀྱང་ལམ་གཅིག་ཏུ་ཞུགས་པ་

[076B] ཉན་ཐོས་སུ་རིགས་ངེས་པ་ཁ་ཅིག་བྱང་སེམས་ཀྱི་སྤྱད་པ་སྤྱོད་པ་ན་དེ་བཏང་ནས་ཉན་ཐོས་ཀྱི་ཐེག་པར་ཞུགས་ཏེ་དེའི་མྱང་འདས་ཐོབ་པ་ན་བཅོམ་ལྡན་འདས་ཀྱིས་བདག་གིས་སྔོན་བྱང་སེམས་ཀྱི་སྤྱོད་པ་སྤྱད་པས་སངས་རྒྱས་སོ་ཞེས་དགོངས་པ་
བཞིན་དུ་དེ་ལ་ཡང་སངས་རྒྱས་ཀྱི་མཐུས་བདག་སྔོན་བྱང་ཆུབ་སེམས་དཔའི་སྤྱོད་པ་སྤྱོད་པས་འཚང་རྒྱ་བར་འགྱུར་རོ་སྙམ་པའི་བསམ་པ་མཚུངས་པ་ཐང་གཅིག་ཙམ་རྙེད་པ་དང། བཅོམ་ལྡན་འདས་ཉིད་ཀྱིས་གདུལ་བྱའི་དོན་དུ་ཉན་ཐོས་ལ་སོགས་པའི་ཐེག་པས་མྱ་
ངན་ལས་འདའ་ཚུལ་ལན་དུ་མར་བསྟན་པ་དང། ཐེག་པ་ཆེན་པོ་ལས་ཆོས་ཁྱད་པར་དུ་འཕགས་པའི་ཐེག་པ་མེད་པ་སྟེ་བདུན་པོ་དེ་ལ་དགོངས་ནས་མཐར་ཐུག་ཐེག་པ་གཅིག་ཏུ་བསྟན་ཏོ། །དགོངས་པ་ནི་ཉན་ཐོས་ཀྱི་རིགས་ཅན་མ་ངེས་པ་ཁ་ཅིག་ཐེག་པ་ཆེན་པོ་
ལ་ཀུན་ཏུ་དྲང་བའི་ཕྱིར་དང། བྱང་ཆུབ་སེམས་དཔའ་མ་ངེས་པའི་རིགས་ཅན་རྣམས་ཐེག་པ་ཆེན་པོ་ལ་ཡང་དག་པར་གཟུང་པའི་ཕྱིར་ཐེག་པ་གཅིག་ཏུ་གསུངས་པ་ཡིན་ནོ། །དངོས་ལ་གནོད་བྱེད་ནི་གོང་གི་ལུང་རིགས་དེ་རྣམས་སོ། །དེ་ལྟར་
ཡང་མདོ་སྡེ་རྒྱན་ལས། ཆོས་དང་བདག་མེད་གྲོལ་བ་རྣམས། །མཚུངས་ཕྱིར་རིགས་ནི་ཐ་དད་ཕྱིར། །བསམ་གཉིས་ཐོབ་ཕྱིར་སྤྲུལ་པའི་ཕྱིར། །མཐར་ཐུག་ཕྱིར་ན་ཐེག་གཅིག་ཉིད། །ཅེས་དང། ཁ་ཅིག་དག་ནི་དྲང་ཕྱིར་དང། །
གཞན་དག་རྗེས་སུ་བཟུང་བའི་ཕྱིར། །རྫོགས་པའི་སངས་རྒྱས་རྣམས་ཀྱིས་ནི། །མ་ངེས་རྣམས་ལ་ཐེག་གཅིག་བསྟན། །ཞེས་སོ། །རྒྱས་པར་ནི་མདོ་སྡེ་རྒྱན་གྱི་འགྲེལ་བ་དང་ཐེག་བསྡུས་དང་ས་སྡེ་དང་དབུ་མ་སྣང་བའི་སེམས་ཙམ་པའི་

[077A]༄༅། །སྐབས་རྣམས་སུ་བལྟའོ། །རིགས་པའི་རྗེས་འབྲང་གི་སེམས་ཙམ་པ་རྣམས་ནི་དྲི་མ་རྣམས་ནི་རྒྱུ་ཡོད་པས་ན་རྟག་པ་མ་ཡིན་པའི་ཕྱིར་དང། རྒྱུའི་གཉེན་པོ་གོམས་པས་ཟད་པར་འགྱུར་བའི་ཕྱིར་
དང༑ རྒྱུའི་རང་བཞིན་ཤེས་པ་ཡོད་པའི་ཕྱིར་དང། དེ་ཡོད་པས་དེའི་གཉེན་པོ་ཤེས་པ་ཡང་ཡོད་པར་གྲུབ་པའི་ཕྱིར་ཞེས་སོགས་ཀྱི་རིགས་པའི་སྒོ་ནས་མཐར་ཐུག་ཐེག་པ་གཅིག་ཏུ་གྲུབ་པར་བཞེད་དེ། རྣམ་འགྲེལ་ལས་
རྒྱུ་ཡོད་ཕྱིར་དང་རྒྱུ་ཡི་ནི། །གཉེན་པོ་གོམས་པས་ཟད་ཕྱིར་དང། །རྒྱུ་ཡི་རང་བཞིན་ཤེས་པའི་ཕྱིར། །དེ་ཤེས་པ་ནི་གྲུབ་པ་ཡིན། །ཞེས་སོགས་ཀྱིས་གསུངས་པ་ལྟར་རོ། །སངས་རྒྱས་ཀྱི་སྐུའི་རྣམ་གཞག་ནི། །ཆོས་གཟུགས་
ཀྱི་སྐུ་གཉིས་དང། ཆོས་ལོངས་སྤྲུལ་པའི་སྐུ་གསུམ་དུ་འདོད་པ་སོགས་དབུ་མ་པ་དང་འདྲའོ། །ཡེ་ཤེས་ལྔ་ལ་ཆོས་དབྱིངས་ཡེ་ཤེས་ནི་ངོ་བོ་ཉིད་སྐུ་ལ་འདོད་ཅིང་མ་ལོང་ཡེ་ཤེས་སོགས་གཞན་བཞི་ལ་ཡེ་ཤེས་ཀྱི་སྐུ་ཞེས་
བཤད་དོ། །བཙུན་པ་ཟླ་བས་ནི་ཀུན་གཞི་གནས་གྱུར་པ་ཆོས་སྐུ་དང། ཉོན་ཡིད་གནས་གྱུར་པ་ལོངས་སྐུ་དང། སྒོ་ལྔའི་དབང་ཤེས་གནས་གྱུར་པ་སྤྲུལ་སྐུ་ལ་བཞེད་ལ། དེ་ཡང་མེ་ལོང་ཡེ་ཤེས་དང་ཆོས་
དབྱིངས་ཡེ་ཤེས་གཉིས་ཆོས་སྐུ་དང། མཉམ་ཉིད་ཡེ་ཤེས་དང་སོར་རྟོག་ཡེ་ཤེས་གཉིས་ལོངས་སྐུ་དང། བྱ་སྒྲུབ་ཡེ་ཤེས་སྤྲུལ་སྐུར་བཤད་དོ། །ཐེག་བསྡུས་ལས་ནི། ངོ་བོ་ཉིད་སྐུ་ནི་དེ་བཞིན་གཤེགས་པ་རྣམས་

[077B] སངས་རྒྱས་ཀྱི་འཁོར་གྱི་དཀྱིལ་འཁོར་ཚད་མེད་པས་རབ་ཏུ་ཕྱེ་བ་དང་ཆོས་ཀྱི་སྐུ་ལ་བརྟེན་པ་ནི་ལོངས་སྐུ་དང། ཆོས་ཀྱི་སྐུ་ལ་བརྟེན་ནས་མཛད་པ་བཅུ་གཉིས་བསྟན་པ་ན་སྤྲུལ་པའི་སྐུར་བཤད་དོ། །
དེ་བཞིན་གཤེགས་པའི་ཡོན་ཏན་ལ་བྱང་ཆུབ་སེམས་དཔའི་ས་ལས། སངས་རྒྱས་ཀྱི་ཆོས་མ་འདྲེས་པ་བརྒྱ་དང་བཞི་བཅུར་བསྡུས་ནས་བཤད་དེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང། དཔེ་བྱད་བཟང་པོ་
བརྒྱད་ཅུ་དང། ཡོངས་སུ་དག་པ་བཞི་དང། མི་འཇིགས་པ་བཞི་དང། དྲན་པ་ཉེར་གཞག་གསུམ་དང། སྲུང་བ་མེད་པ་གསུམ་དང། ཐུགས་རྗེ་ཆེན་པོ་དང། བསྙེལ་བ་མི་མངའ་བའི་ཆོས་ཉིད་དང། བག་ཆགས་
ཡང་དག་པར་བཅོམ་པ་དང། རྣམ་པ་ཐམས་ཅད་དང། མཆོག་གི་ཡེ་ཤེས་སོ། ཡང་དག་པར་རྫོགས་པའི་བྱང་ཆུབ་ནི་མཚན་སོ་གཉིས་ཀྱིས་བརྒྱན་པས་སྐུ་དམ་པ་དང། བདག་གཞན་མཐའ་དག་ལ་ཕན་པ་དང་ཐུགས་
བརྩེ་བ་དང་ལྷ་དང་མི་རྣམས་ཀྱི་དོན་དང་ཕན་པ་དང་བདེ་བའི་ཕྱིར་ཞུགས་པས་སྒྲུབ་པ་དམ་པ་དང། གོང་ན་མེད་པའི་ཚུལ་ཁྲིམས་དང་ལྟ་བ་དང་ཆོ་ག་དང་འཚོ་བ་ཕུན་སུམ་ཚོགས་པ་བཞི་དང་ལྡན་པས་ཕུན་སུམ་ཚོགས་པ་དམ་པ་
དང༑ སོ་སོ་ཡང་དག་པར་རིག་པ་བཞི་གོང་ན་མེད་པ་དང་ལྡན་པས་ཡེ་ཤེས་དམ་པ་དང། མངོན་པར་ཤེས་པ་དྲུག་གོང་ན་མེད་པ་དང་ལྡན་པས་མཐུ་དམ་པ་དང། སྒྲིབ་པ་གཉིས་བག་ཆགས་དང་བཅས་པ་སྤངས་པས་གྲངས་

[078A]༄༅། །བ་དམ་པ་དང། གོང་ན་མེད་པའི་འཕགས་པའི་གནས་པ་དང་ལྷ་དང་ཚངས་པའི་གནས་པས་གནས་པས་ན་གནས་པ་དམ་པ་སྟེ་དམ་པ་བདུན་དང་ལྡན་པར་འཕགས་པ་ཐོགས་མེད་ཀྱིས་བཤད་དོ། །འདི་དག་ཀྱང་མདོ་ཙམ་
སྟེ་རྒྱས་པར་ཤིང་རྟ་ཆེན་པོ་རྣམས་ཀྱི་གཞུང་ལས་ཤེས་པར་བྱའོ། །འདིར་སྨྲས་པ། འགྲོ་བའི་འདྲེན་པ་ཐུབ་པའི་དབང་པོ་ཡིས། །གང་གིས་རང་གི་དགོངས་པ་ཇི་བཞིན་དུ། །འགྲེལ་བར་ལུང་བསྟན་འཕགས་པ་ཐོགས་མེད་ཀྱིས། །རྣམ་
རིག་ཙམ་གྱི་ཤིང་རྟའི་སྲོལ་ཆེན་ཕྱེ། །དེས་ནི་འཕགས་ཡུལ་མཁས་པ་དུ་མ་ཡིས། །རྒྱལ་བའི་དགོངས་དོན་ཟབ་མོའི་ཡིད་བཞིན་ནོར། །ལེགས་པར་བླངས་ཏེ་འཆད་རྩོད་རྩོམ་གསུམ་གྱིས། །ཐུབ་བསྟན་ཉིན་མོངས་བཞིན་དུ་གསལ་བར་མཛད་
གང་ཚེ་གངས་རིའི་ལྗོངས་སུ་ཐུབ་པའི་ལུགས། །སྒྲ་སྒྱུར་ཆེན་པོ་རྣམས་ཀྱིས་གདན་དྲངས་པ། །དེ་ཚེ་གངས་ཅན་སྐལ་ལྡན་སྐྱེ་བོའི་ཚོགས། །ལུགས་འདི་འཛིན་ཅིང་སྤེལ་བའི་དགའ་བ་བཟུང། །རྒྱལ་བའི་དམ་ཆོས་འཛིན་པའི་
སྨོན་ལམ་མཐུ། །ཡོངས་སུ་རྫོགས་པའི་འཇམ་དཔལ་སྙིང་པོ་ཡིས། །ཤིང་རྟ་ཆེན་པོའི་གཞུང་ལུགས་མ་ལུས་པ། །མ་ནོར་གསལ་བར་སྟོན་པའི་བཀའ་དྲིན་མཛད། །ད་ནི་དུས་ཀྱི་འགྱུར་བའི་མཐུ་བརྟས་པས། །སྐྱེ་བོ་ཕལ་
ཆེར་བློ་གྲོས་ནུས་པ་ཞན། །དོན་གཉེར་ལྡན་པའང་ཕྱོགས་ལྷུང་དབང་གྱུར་པས། །ལུགས་བཟང་འདི་དག་ནུབ་ལ་མངོན་པར་ཕྱོགས། །འགའ་ཞིག་ཕོ་ཚོད་ངག་གིས་གཞན་དག་འདྲིད། །ལ་ལ་རྨོངས་ཞེན་ཁོ་ནས་གནད་དོན་སྒྲིབ། །གཞན་

[078B] །དབུ་སེམས་ཁྱད་པར་མ་ཕྱེད་ཕན་ཚུན་བསྲེས། །ཁ་ཅིག་བློ་གྲོས་དམན་པས་གཞུང་ཆེན་པོའི། །རང་ལུགས་ཕྱོགས་སྔའི་ཁྱད་པར་མ་ཕྱེད་ཅིང། །ཕལ་ཆེར་ཅི་ཡིན་རང་ལ་གཏོལ་མེད་ཀྱང། །
ཟེར་སྒྲོས་ཁ་ཏོན་བྱང་ལ་སྙིང་པོར་འཛིན། །དེ་ལྟར་མཁས་གྲུབ་བྱེ་བའི་གཤེགས་བཤུལ་འདི། །ཚོང་འདུས་འོ་མ་བཞིན་དུ་བསླང་གྱུར་ཀྱང། །དམ་པ་ཕལ་ཆེར་སྒྲུབ་པ་ཁོ་ནར་གཞོལ། །ཁ་ཅིག་ཤེས་ཀྱང་གཞན་གྱིས་སྨད་ཀྱིས་
དོགས། །ལ་ལས་དཔྱོད་གནས་མིན་པར་བཏང་སྙོམས་འཇོག་དེ་ཕྱིར་ཕྲ་བའི་གནས་རྣམས་ཇི་བཞིན་དུ། །མ་འདྲེས་གསལ་བར་སྟོན་པའི་ལེགས་བཤད་ནི། །དེང་དུས་ཇི་བཞིན་སྒྲོག་པའི་སྐབས་མ་མཆིས། །ཁོ་བོ་བློ་དང་བརྩོན་
པ་ཤིན་ཏུ་དམན། །བསྟན་བཅོས་རྩོམ་པའི་རྒྱུ་ཚོགས་ཅི་ཡང་མེད། །བདག་འདྲའི་བཤད་པས་སྐྱེ་བོ་གཞན་དག་ལ། །ཕན་དུ་རེ་བའི་བསམ་པའང་མ་མཆིས་མོད། །འོན་ཀྱང་ཤིང་རྟ་ཆེན་པོའི་གཞུང་ལུགས་ལ། །རང་བློ་གོམས་པའི་
བག་ཆགས་མཐུ་རྟས་ཕྱིར། །མི་ཕམ་མགོན་པོ་ཐོགས་མེད་དབྱིག་གཉེན་དང། །ཕྱོགས་གླང་ཆོས་གྲགས་བློ་བརྟན་དུ་ལ་ལྷ་སོགས། །རྗེས་འབྲངས་བཅས་པའི་རྣམ་རིག་གཞུང་མང་དང། །བློ་བཟང་རྒྱལ་བའི་དབང་པོ་སྲས་བཅས་ཀྱི། །ལེགས་
བཤད་ཡན་ལག་བརྒྱད་ལྡན་མ་དྲོས་མཚོར། །ཡང་ཡང་སེམས་པའི་རིགས་པའི་གྲུར་ཞུགས་ནས། །རྟག་དང་གུས་སྦྱོར་བརྩོན་པའི་སྐྱ་བ་ཡིས། །བསྐྱོད་པར་བྱས་ལས་གཞུང་དོན་ཡིད་བཞིན་ནོར། །རང་འདོད་རེ་བ་སྐོང་བའི་ལྷུན་སྟུག་

[079A]༄༅། །འཕྲེང། །སྟེས་ཀྱིས་སྐལ་བར་ཐོབ་སྙམ་སྤྲོ་བ་འཕེལ། །ཅི་སྟེ་སྐལ་བ་མཉམ་པའི་བློ་གསལ་དག་ཆོས་ལ་རྟོན་པའི་བློ་ཡིས་ལེགས་བཤད་འདིར། །དགའ་བས་འཇུག་པར་འགྱུར་བའི་སྐབས་
མཆིས་ན། །དེས་ཀྱང་རངས་པའི་གནས་དག་ཐོབ་བམ་སྙམ། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།།



﻿༄༅། །གྲུབ་པའི་མཐའི་རྣམ་པར་བཞག་པ་གསལ་བར་བཤད་པ་ཐུབ་བསྟན་ལྷུན་པོའི་མཛེས་རྒྱན་ཞེས་བྱ་བ་ལས་སྡེ་ཚན་བཞི་པ་བཞུགས་སོ། །

[001A]༄༅། །གཉིས་པ་ངོ་བོ་ཉིད་མེད་པར་སྨྲ་བ་དབུ་མ་པའི་ལུགས་ལ་གཉིས། གང་ལ་བརྟེན་པའི་གཞུང་དང། དེ་ལས་བྱུང་བའི་གྲུབ་མཐའི་རྣམ་གཞག་གོ་དང་པོ་ལ། སྔར་བཤད་པ་ལྟར་ཐེག་པ་ཆེན་པོ་
སྤྱིའི་ཤིང་རྟའི་སྲོལ་འབྱེད་ནི་མགོན་པོ་ཀླུ་སྒྲུབ་ཡིན་ལ། དེ་ཡང་འཕགས་པ་ལངྐར་གཤེགས་པ་ལས། །སོ་སོ་རང་རིག་ཐེག་པ་ནི། །རྟོག་གེ་པ་ཡི་སྤྱོད་ཡུལ་མིན། །མགོན་པོ་འདས་པའི་འོག་ཏུ་ནི། །འཛིན་པར་སུ་
འགྱུར་བཤད་དུ་གསོལ། ཞེས་མཉམ་གཞག་སོ་སོ་རང་གིས་རིག་པའི་ཡེ་ཤེས་ཀྱི་ཡུལ་སྒྲ་རྟོག་གི་སྤྲོས་པ་ཞི་བའི་ཐེག་པ་དེ་ཉིད་ཤིན་ཏུ་ཟབ་པས་ན་སྟོན་པ་མྱ་ངན་ལས་འདས་པའི་འོག་ཏུ་སུ་ཞིག་གིས་འཛིན་པར་
འགྱུར་ཞེས་ཞུས་པའི་ལན་དུ་སྟོན་པས། བདེར་གཤེགས་མྱ་ངན་འདས་པའི་འོག་ཚུལ་རྣམས་འཛིན་པར་འགྱུར་བ་དེ། །དུས་དག་འདས་ནས་འབྱུང་བ་ནི། །བློ་གྲོས་ཆེན་པོ་ཁྱོད་ཤེས་བྱོས། །ལྷོ་
ཕྱོགས་བེ་དའི་ཡུལ་དུ་ནི། དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་འབོད་པ་སྟེ། །ཡོད་དང་མེད་པའི་ཕྱོགས་འཇིག་པ། །ང་ཡི་ཐེག་པ་འཇིག་རྟེན་དུ། །བླ་མེད་ཐེག་ཆེན་རབ་བཤད་ནས། །རབ་ཏུ་

[002A]དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། །ཞེས་ངེས་པའི་དོན་གྱི་ཐེག་པ་ཡོད་མེད་ཀྱི་མཐའ་གཉིས་དང་བྲལ་བ་ནི་སློབ་དཔོན་འདི་ཉིད་ཀྱིས་ཚུལ་བཞིན་དུ་འགྲེལ་བར་གསལ་བར་ལུང་
བསྟན་ཏོ། །དེ་བཞིན་དུ་སྤྲིན་ཆེན་པོ་སྟོང་ཕྲག་བཅུ་གཉིས་པ་དང། བྱ་བའི་རྒྱུད་འཇམ་དཔལ་རྩ་བའི་རྟོག་པ་དང། རྔ་བོ་ཆེའི་མདོ་རྣམས་ལས་ཀྱང་ལུང་བསྟན་ལ། དེ་ཡང་མདོ་འགའ་ཞིག་ཏུ་སློབ་དཔོན་འདིས་དང་
པོ་པར་བཤད་པ་དང། ཁ་ཅིག་ཏུ་ས་བདུན་པ་པར་བཤད་པ་དང། དཔལ་ལྡན་ཟླ་བས་འགྲེལ་བ་སྒྲོན་གསལ་ལས་སློབ་དཔོན་འདི་སྔགས་ཀྱི་ལམ་གྱིས་སྐུ་ཚེ་དེ་ཉིད་ལ་རྡོ་རྗེ་འཆང་གི་གོ་འཕང་མངོན་དུ་མཛད་པར་གསུངས་
པ་དང། སྤྲིན་ཆེན་དང་རྔ་བོ་ཆེ་ལས་མ་འོངས་པར་ཡེ་ཤེས་འབྱུང་གནས་འོད་ཅེས་བྱ་བའི་རྒྱལ་བར་འགྱུར་བ་སོགས་བཤད་ཚུལ་མི་མཐུན་པ་མང་ཡང་མི་འགལ་ཏེ། དཔེར་ན་བདག་ཅག་གི་སྟོན་པ་འདི་ཉིད་ཀྱི་ཐུགས་
བསྐྱེད་པའི་དུས་ཚིགས་དང་འཚང་རྒྱ་ཚུལ་སོགས་ལ་མི་འདྲ་བའི་རྣམ་གཞག་དུ་མ་ཞིག་མདོ་ལས་འབྱུང་བ་བཞིན་སྣང་ཚོང་དང་གནས་ཚོད་ཐུན་མོང་དང་ཐུན་མོང་མ་ཡིན་པའི་དབང་དུ་བྱས་པ་ཡིན་པའི་ཕྱིར་རོ། །ཞེས་རྗེ་

[002B] །སློབ་དཔོན་འདི་ནི་སངས་རྒྱས་འདས་ནས་ལོ་བཞི་བརྒྱ་ལོན་པ་ན་ལྷོ་ཕྱོགས་བེ་ད་དཧའི་ཡུལ་དུ་བྲམ་ཟེ་ཕུན་སུམ་ཚོགས་པ་ཞིག་ལ་བུ་མེད་པ་ལ་རྨི་ལམ་དུ་བྲམ་ཟེ་བརྒྱ་ལ་ཆོས་སྟོན་དྲངས་ན་བུ་རྙེད་པར་
འགྱུར་རོ་ཞེས་ལྷས་ལུང་བསྟན་ཏོ། །དེས་དེ་ལྟར་བྱས་ཏེ་གསོལ་བ་བཏབ་པས་ཟླ་བ་ངོ་བཅུ་ན་ཁྱེའུ་ཞིག་བཙས་ཏེ་མཚན་མཁན་ལ་བསྟན་པས་མཚན་མཁན་ན་རེ། མཚན་བཟང་མོད་ཀྱི་ཞག་བདུན་གྱི་ཚེ་ལས་མེད་དོ་ཞེས་ཟེར་
རོ༑ ༑དེ་ལ་ཅི་ཕན་དྲིས་པས་བྲམ་ཟེ་བརྒྱ་ལ་ཆོས་སྟོན་དྲངས་ན་ཟླ་བ་བདུན་དང་དགེ་སློང་བརྒྱ་ལ་ཆོས་སྟོན་དྲངས་ན་ལོ་བདུན་ཐུབ། དེ་ནས་ཐབས་མེད་ཟེར་རོ། །དེ་ནས་དེ་བཞིན་བྱས་ཏེ་ལོ་བདུན་དུ་ཉེ་བ་ན་བུའི་རོ་ཕ་མས་མཐོང་བ་
མེ་བཟོད་པས་གཡོག་དང་བཅས་ཏེ་འཁྱམ་དུ་བཏང་ངོ། །དེ་ནས་རིམ་གྱིས་སོང་སོང་སྟེ་དཔལ་ནཱ་ལེནྡྲའི་སྒོ་དྲུང་དུ་སླེབ་པ་ན་སྙན་དངགས་ཀྱི་རིག་བྱེད་དག་བསྒྲགས་པས་དེར་བྲམ་ཟེ་ཆེན་པོ་ས་ར་ཧ་བཞུགས་པས་གསན་ནས། ནང་
དུ་འཁྲིད་ནས་ཇི་ལྟར་གྱུར་པའི་རྒྱུ་མཚན་བཤད་པས་སློབ་དཔོན་ན་རེ། རབ་ཏུ་འབྱུང་ནུས་ན་ཐབས་ཡོད་གསུངས་པས་རབ་ཏུ་འབྱུང། མགོན་པོ་ཚེ་དཔག་མེད་ཀྱི་སྒོ་ནས་གདམས་པ་གནང་བས་ཉམས་སུ་བླངས་ཏེ་འཆི་བདག་ལས་
ཐར་བར་གྱུར་ཏོ། །དེར་སློབ་དཔོན་དེ་ཉིད་ལས་སྔགས་ཀྱི་གདམས་པ་མང་དུ་གསན། ནཱ་ལེནྡྲའི་མཁན་པོ་སྒྲ་གཅན་འཛིན་བཟང་པོ་ལས་བསྙེན་པར་རྫོགས་ཏེ་དགེ་སློང་དཔལ་ལྡན་ཞེས་གྲགས་སོ། །འདི་ནི་བུ་སྟོན་ཆོས་འབྱུང་

[003A]༄༅། །དུ་བཤད་པ་བཞིན་ཡིན་ལ་མཁས་པ་འགའ་ཞིག་གི་གསུང་ལས་མཁན་པོའི་མཚན་འདི་དང་མི་འདྲ་བར་བྱུང་ངོ། །དེ་ནས་ནཱ་ལེནྡྲའི་དགེ་འདུན་གྱི་ཞལ་ཏ་བ་མཛད་དེ་གསེར་འགྱུར་བྱས་ནས་དགེ་
འདུན་གྱི་གདུགས་ཚོད་སྦྱར་རོ། །རེ་ཞིག་ན་དགེ་སློང་བདེ་བྱེད་ཅེས་བྱ་བས་རིག་པའི་རྒྱན་ཞེས་བྱ་བའི་གཞུང་འབུམ་ཕྲག་བཅུ་གཉིས་པ་བྱས་ནས་ཐམས་ཅད་སུན་ཕྱུང་བ་སློབ་དཔོན་འདིས་ཚར་བཅད། ཆོས་གསུང་བའི་ཆེ་
བྱིས་པ་གཉིས་ཆོས་མཉན་དུ་འོངས་ཤིང་ས་འོག་ཏུ་འགྲོ་བ་གཟིགས་པས་སུ་ཡིན་དྲིས་པ་ན་ཀླུ་ཡིན་ཟེར། དེར་སློབ་དཔོན་གྱིས་གནོད་སྦྱིན་གྱི་འདམ་ཁྱེར་ལ་ཤོག་གསུངས་པས་དེ་གཉིས་ཀྱིས་གཏམ་དེ་ཀླུའི་རྒྱལ་པོ་ལ་སྦྲན་
ཀླུའི་རྒྱལ་པོ་ན་རེ་སློབ་དཔོན་སྤྱན་འདྲོངས་ན་འབུལ་ཞེས་ཟེར་བས་དོན་དུ་འགྱུར་བར་མཁྱེན་ནས་ཀླུ་ཡུལ་དུ་བྱོན། ཀླུ་མང་པོ་ལ་ཆོས་བསྟན་ཅིང་ཀླུའི་འདམ་མང་པོ་དང་ཤེར་ཕྱིན་འབུམ་པ་སོགས་མིའི་ཡུལ་དུ་སྤྱན་དྲངས་པས་ཀླུ་སྒྲུབ་
ཏུ་གྲགས། །དེ་ནས་ལི་ཁ་ར་ཤིང་འཕེལ་དང། པ་ཊ་བེ་སར་སོགས་ཡུལ་མང་པོར་སྐྱེ་བོ་མང་པོ་ལ་ཕན་བཏགས། །བྱང་གི་སྒྲ་མི་སྙན་དུ་ཡང་བྱོན་པ་སོགས་རྫུ་འཕྲུལ་དང་ཆོས་སྟོན་པ་སོགས་ཀྱིས་འགྲོ་བའི་དོན་དཔག་ཏུ་
མེད་པ་མཛད། གཞན་ཡང་མཆོད་རྟེན་དང་ལྷ་ཁང་མང་པོ་བཞེང་བ་དང་རྡོ་རྗེ་གདན་ལ་རྡོ་རྗེའི་དྲ་མིག་གི་ར་བས་བསྐོར་བ་དང། དཔལ་ལྡན་འབྲས་སྤུངས་ཀྱི་མཆོད་རྟེན་གྱི་བཀོད་པ་ཡང་བཞེང་བ་སོགས་མཛད་པ་ཕྱག་རྗེས་ཀྱིས་

[003B] ཁྱད་པར་ཐེག་པ་ཆེན་པོའི་བསྟན་པ་ནུབ་པ་གཞི་ནས་བསོས་ཤིང་རྒྱལ་བའི་བསྟན་པ་ལ་རྒྱལ་བ་ཉིད་དང་མཚུངས་པར་བཀའ་དྲིན་གྱིས་ཁྱབ་པར་མཛད་དོ། །རྒྱ་གར་ནས་བསྒྱུར་བའི་རྒྱ་ནག་གི་ལོ་རྒྱུས་
འགའ་ཞིག་ཏུ་མདོ་སྡེ་ཕལ་པོ་ཆེ་ཡང་སློབ་དཔོན་འདིས་ཀླུ་ཡུལ་ནས་སྤྱན་དྲངས་པར་བཤད་ལ། རྒྱ་གར་གྱི་གཞུང་དང་བོད་ཀྱི་བསྟན་བཅོས་རྙིང་པ་རྣམས་སུ་ཡང་ཤེར་ཕྱིན་འབུམ་པ་ལ་སོགས་པ་ཞེས་འབྱུང་བས་སློབ་དཔོན་འདིས་ཀླུ་ཡུལ་ནས་སྤྱན་དྲངས་པའི་
ཐེག་ཆེན་གྱི་མདོ་སྡེ་ནི་ཤེར་ཕྱིན་ཕྱོགས་ཀྱི་མདོ་ཁོ་ན་མིན་པར་གསལ་ལོ། །མིའི་ཡུལ་དུ་སྐུ་ཚེ་ཇི་ཙམ་བཞུགས་པ་ལ་ཡང་བཤད་ཚུལ་མི་མཐུན་པ་མང་ནའང་ལོ་དྲུག་བརྒྱར་བཞུགས་པ་ནི་ལུང་བསྟན་གྱི་མདོ་དང་མཐུན་ཞིང། བུ་སྟོན་ཐམས་ཅད་མཁྱེན་པ་དང་
རྗེ་ཐམས་ཅད་མཁྱེན་པས་ཀྱང་འཐད་ཕྱོགས་སུ་མཛད་དོ། །སློབ་དཔོན་ཆེན་པོ་འདིས་ཆོས་སྒྲ་ཆེན་པོ་ལན་གསུམ་དུ་བསྒྲགས་པར་བཤད་ཅིང་ཆོས་སྒྲ་ཆེན་པོ་གསུམ་གང་ཡིན་གསལ་བར་བཤད་པ་སྔོན་གྱི་གཞུང་ལུགས་རྣམས་དང་རྗེ་ཡབ་སྲས་ཀྱི་གསུང་ལས་
མི་འབྱུང་ངོ། །ཕྱོགས་གཞན་གྱི་མཁས་པ་ཁ་ཅིག་གིས་ཆོས་སྒྲ་དང་པོ་ནི་དགེ་སློང་བདེ་བྱེད་ལ་སོགས་པའི་ཉན་ཐོས་སྡེ་པ་ཁ་ཅིག་ཚར་བཅད་པ་དང། ཆོས་སྒྲ་གཉིས་པ་ནི་དབུ་མ་རིགས་ཚོགས་དྲུག་ལ་སོགས་པའི་ཟབ་མོ་སྟོང་པ་ཉིད་སྟོན་པའི་བསྟན་
བཅོས་བརྩམས་པ་དང། ཆོས་སྒྲ་གསུམ་པ་ནི་རྔ་བོ་ཆེ་ལ་སོགས་པའི་མདོ་ལ་བརྟེན་ནས་བདེར་གཤེགས་སྙིང་པོ་ཁམས་ཆོས་དབྱིངས་རྟག་པ་སེམས་ཅན་ཐམས་ཅད་ལ་ཁྱབ་པར་སྟོན་པའི་ཆོས་དབྱིངས་བསྟོད་པ་སོགས་བརྩམས་པ་ལ་བྱེད་པར་བཤད་ཅིང་

[004A]༄༅། །དེ་ཡང་སྤྲིན་ཆེན་དང་རྔ་བོ་ཆེའི་མདོའི་ཚིག་ཟིན་འགའ་ཞིག་ལ་བརྟེན་པར་སྣང་ངོ། །རྗེ་བཙུན་དམ་པ་འཇམ་དབྱངས་བཞད་པའི་རྡོ་རྗེས་ཀྱང་ཚུལ་འདི་འཐད་ཕྱོགས་སུ་མཛད་ནས། །ཆོས་སྒྲ་ཕྱི་མ་གཉིས་བརྗོད་བྱ་འཁོར་ལོ་བར་པ་དང་
མཐུན་ཀྱང་ཆོས་སྒྲ་གསུམ་པས་སངས་རྒྱས་ལ་རྒྱུན་གྱི་རྟག་པ་དང་ངེས་དོན་ལ་མྱ་ངན་ལས་མི་འདའ་ཚུལ་རྒྱས་པར་སྟོན་པས་ཆོས་སྒྲ་གཉིས་པ་ལས་ཟུར་དུ་བྱས་སོ། །ཞེས་བཤད་དོ། །བདག་ཉིད་ཆེན་པོ་འདིས་རིག་པའི་གནས་ཐུན་མོང་བ་དང་ཐུན་མོང་མ་
ཡིན་པ་སྟོན་པའི་བསྟན་བཅོས་མང་དུ་མཛད་ཅིང། གསོ་བ་རིག་པའི་བསྟན་བཅོས་སྦྱོར་བ་བརྒྱ་བ་ལ་སོགས་པ་དང། ལུགས་ཀྱི་བསྟན་བཅོས་སྐྱེ་བོ་གསོ་ཐིགས་དང་ཤེས་རབ་བརྒྱ་པ། གཞན་ཡང་རྟེན་འབྲེལ་གྱི་རྩིས། སྤོས་སྦྱོར། གསེར་འགྱུར་གྱི་གདམས་
པ་སོགས་བོད་དུ་འགྱུར་སྣང་ངོ། །ནང་རིག་པ་ལ་ས་ལུ་ལྗང་པའི་མེད་དང་རྟེན་ཅིང་འབྲེལ་པར་འབྱུང་བའི་མདོ་སོགས་མདོའི་འགྲེལ་པ་ཡང་དུ་མ་ཞིག་སྣང་ཞིང། ཁྱད་པར་དུ་ཟབ་མོ་དབུ་མའི་ལམ་ངེས་པའི་དོན་མཐར་ཐུག་པ་ལུང་གིས་བསྒྲུབ་པ་ལ་མདོ་ཀུན་
ལས་བཏུས་པ་དང། རིགས་པས་བསྒྲུབ་པ་ལ་རྩ་བ་ཤེས་རབ། སྟོང་ཉིད་བདུན་ཅུ་པ། རྩོད་པ་བཟློག་པ། རིགས་པ་དྲུག་ཅུ་པ། ཞིབ་མོ་རྣམ་འཐག་རིན་ཆེན་འཕྲེང་བ་སྟེ་དྲུག་གོ་རྩ་ཤེས་ལ་རྒྱ་གར་ན་འགྲེལ་པ་བརྒྱད་ཡོད་པར་གྲགས་ཀྱང་
བོད་དུ་འགྱུར་བ་ནི་ག་ལས་འཇིགས་མེད། སངས་རྒྱས་བསྐྱངས་ཀྱི་འགྲེལ་པ། ལེགས་ལྡན་འབྱེད་ཀྱི་འགྲེལ་པ་ཤེས་རབ་སྒྲོན་མེ། ཟླ་བའི་ཞབས་ཀྱི་འགྲལ་པ་ཚིག་གསལ་བཞི་དང། ཤེས་རབ་སྒྲོན་མེའི་འགྲེལ་བཤད་སྤྱན་རས་

[004B] །ག་ལས་འཇིགས་མེད་རང་འགྲེལ་དུ་འདོད་པ་ནི་མི་འཐད་པར་རྗེ་བདག་ཉིད་ཆེན་པོས་བཞེད་དོ། །སྟོང་ཉིད་བདུན་ཅུ་པ་དང་རྩོད་བཟློག་དང་ཞིབ་མོ་རྣམ་འཐག་གསུམ་ལ་རང་འགྲེལ་ཡོད་ཅིང། རིགས་
པ་དྲུག་ཅུ་པའི་འགྲེལ་པ་ཟླ་བའི་ཞབས་ཀྱིས་མཛད་པ་དང། སྟོང་ཉིད་བདུན་ཅུ་པའི་འགྲེལ་པ་པཎྜི་ཏ་གཞན་ལ་ཕན་པ་བཟང་པོས་མཛད་པ་ཡོད་དོ། །གཞན་ཡང་སློབ་དཔོན་ཆེན་པོ་འདིས་མཛད་པའི་བྱང་ཆུབ་སེམས་འགྲེལ་ནི་སྔ་མ་མང་པོས་ཕར་
ཕྱིན་གྱི་གདམས་ངག་ཏུ་འདོད་ཀྱང་རྗེ་ཡབ་སྲས་ཀྱིས་གསང་བ་འདུས་པའི་གཞུང་གི་ལེ་ལག་ཏུ་བཞེད་དོ། །རིམ་པ་ལྔ་པ་ལ་སོགས་པ་གསང་སྔགས་ཀྱི་གཞུང་ཡང་མང་མོད་ཀྱི་འདིར་མ་སྤྲོས་སོ། །བདག་ཉིད་ཆེན་པོ་འདིའི་རྗེས་འབྲངས་ལ་སློབ་དཔོན་
འཕགས་པ་ལྷས་ནི་དབུ་མའི་སྐོར་ལ་ཡེ་ཤེས་སྙིང་པོ་ཀུན་བཏུས། འཁྲུལ་པ་བཟློག་པའི་གཏན་ཚིགས་སྒྲུབ་པ། དབུ་མ་ལག་པའི་ཚད་སོགས་ཐོར་བུ་འྒ་ཡང་ཡོད་མོད་ཀྱི་བརྗོད་བྱ་ཡོངས་སུ་རྫོགས་པ་ནི་རྣལ་འབྱོར་སྤྱོད་པ་བཞི་བརྒྱ་པ་ཡིན་ལ། འདི་
ལ་ཟླ་བའི་ཞབས་ཀྱི་འགྲེལ་པ་ཡང་ཡོད་དོ། །སངས་རྒྱས་བསྐྱངས་ཀྱི་རྩ་ཤེའི་འགྲེལ་པ་ནི་བཤད་ཟིན་ལ། བསྟན་བཅོས་མང་དུ་མཛད་པར་གྲགས་ནའང་གཞན་རྣམས་ནི་བོད་དུ་མ་འགྱུར་སྣང་ངོ། །ལེགས་ལྡན་འབྱེད་ཀྱིས་རང་རྐང་དུ་བརྩམས་པ་ནི་དབུ་མ་སྙིང་
པོ་དང་དེའི་རང་འགྲེལ་རྟོག་གེ་འབར་བ་གཉིས་ཏེ། འདི་ལས་ཕྱི་པ་དང་ནང་པའི་གྲུབ་མཐའི་ཁྱད་པར་དུ་མ་ཞིག་འབྱུང་ཞིང་དབུ་མ་པའི་ལྟ་སྒོམ་སྤྱོད་པའི་གནད་འགག་རྒྱས་པར་འབྱུང་བས་མཉམ་མེད་ཇོ་བོ་ཆེན་པོས་ཀྱང་རྒྱ་གར་དང་བོད་དུ་རྟོག་གེ་འབར་བའི་

[005A]༄༅། །བཤད་པ་ལན་དུ་མར་མཛད་འདུག་གོ་དབུ་མ་རིན་ཆེན་སྒྲོན་མ་ནི་ལེགས་ལྡན་ཆུང་བར་གྲགས་པས་མཛད་པ་ཡིན་གྱི་སློབ་དཔོན་འདིས་མཛད་པ་མིན་ནོ། །སློབ་དཔོན་ཆེན་པོ་ཟླ་བ་གྲགས་པས་ནི་རང་རྐང་དུ་བརྩམས་པ་
དབུ་མ་ལ་འཇུག་པ་རང་འགྲེལ་དང་བཅས་པ་སྟེ་ལེགས་བཤད་ཕུལ་དུ་བྱུང་བར་གྲགས་ཆེའོ། །སློབ་དཔོན་ཡེ་ཤེས་སྙིང་པོས་བདེན་གཉིས་རང་འགྲེལ་དང་བཅས་པ་མཛད་ཅིང་འདིའི་འགྲེལ་བཤད་ཞི་བ་འཚོས་མཛད་པར་གྲགས་པ་ནི་ཁ་གཡར་རོ། །
སློབ་དཔོན་ཞི་བ་འཚོས་དབུ་མ་རྒྱན་རང་འགྲེལ་དང་བཅས་པ་མཛད། འདི་ལ་རང་འགྲེལ་དུ་གྲགས་པ་ནི་ཚིགས་བཅད་ལྷུག་གཉིས་སྤེལ་མར་བྱས་པའི་དབུ་མ་རྒྱན་གྱི་བསྟན་བཅོས་དངོས་ཡིན་ལ། རྩ་བར་གྲགས་པ་ནི་དེའི་ནང་གི་ཚིགས་བཅད་ལོགས་སུ་བཀོལ་
བ་ཡིན་གྱི་རྩ་བ་སྔོན་དུ་མཛད་ནས་འགྲེལ་པས་ཕྱིས་བཀྲལ་བའི་བསྟན་བཅོས་གཉིས་མ་ཡིན་ནོ། །ཞེས་རྗེ་ཐམས་ཅད་མཁྱེན་པས་གསུངས་སོ། །འདིའི་དཀའ་འགྲེལ་ཀ་མ་ལ་ཤཱི་ལས་མཛད་པར་གྲགས་པ་ནི་རྫུན་མ་ཡིན་པར་མཁས་གྲུབ་རྗེས་གསུངས་སོ། །
དཀའ་འགྲེལ་འདི་ལ་མི་འཐད་པའི་ཆ་འགའ་ཞིག་ཡོད་ཀྱང་སློབ་དཔོན་ཆོས་ཀྱི་བཤེས་གཉེན་གྱིས་སློབ་དཔོན་ཀ་མ་ལ་ཤཱི་ལའི་ཡིན་པར་བཞེད་པས་སློབ་དཔོན་ཐུགས་མ་རྫོགས་པའི་སྐབས་ཤིག་ཏུ་མཛད་པ་ཡིན་ནམ་བརྟག་པར་བྱའོ་ཞེས་རྗེ་རིན་པོ་
ཆེའི་དབུ་མ་རྒྱན་གྱི་ཟིན་བྲིས་ལས་གསུངས་སོ། །དབུ་མ་རྒྱན་གྱི་འགྲེལ་བཤད་སློབ་དཔོན་ཆོས་ཀྱི་བཤེས་གཉེན་གྱིས་མཛད་པ་ཡོད་དོ། །སློབ་དཔོན་ཀ་མ་ལ་ཤཱི་ལས་དབུ་མ་སྣང་བ་མཛད་ཅིང་འདི་ལས་དབུ་སེམས་ཀྱི་ཤིང་རྟ་ཆེན་པོ་རྣམས་ཀྱི་ཐུན་མོང་

[005B] རིགས་པའི་གནད་ཤིན་ཏུ་ཕྲ་ཞིང་རྗེ་བདག་ཉིད་ཆེན་པོས་ཀྱང་ཐུགས་གཙིགས་ཆེ་བར་མཛད་དོ། །དབུ་མ་རྒྱན་དང་དབུ་མ་བདེན་གཉིས་དང་དབུ་མ་སྣང་བ་གསུམ་ལ་རང་རྒྱུད་ཤར་གསུམ་
དུ་གྲག་གོ་གཞན་ཡང་སློབ་དཔོན་འདི་དག་གིས་མཛད་པའི་སྔགས་ཀྱི་བསྟན་བཅོས་རྣམས་སུ་ཡང་ལྟ་བ་གཏན་ལ་འབེབས་པའི་རིགས་པ་ཐོར་བུ་ཐོར་བུ་བཤད་པ་དུ་མ་ཡོད་ཀྱང་འདིར་མ་སྨོས་སོ། །སློབ་དཔོན་ཆེན་པོ་ཞི་བ་ལྷའི་བསླབ་བཏུས་དང་སྤྱོད་
འཇུག་གཉིས་ཀྱང་དབུ་མ་པའི་གཞུང་ཁྱད་པར་དུ་འཕགས་པའོ། །སློབ་དཔོན་དཔའ་བོ་དང། ཀླུའི་བྱང་ཆུབ་དང། འཕགས་པ་གྲོལ་སྡེ་དང། སེང་གེ་བཟང་པོ་དང། སངས་རྒྱས་ཡེ་ཤེས་ཞབས་དང། ཨ་བྷ་ཡ་ཀ་ར་རྣམས་ཀྱི་གཞུང་ལུགས་རྣམས་
ཀྱང་དབུ་མ་པའི་ཕྱོགས་སུ་འདུའོ། །གྲུབ་པའི་དབང་ཕྱུག་ལའུ་ཧི་པ། དྲིལ་བུ་པ། ནག་པོ་སྤྱོད་པ། ནཱ་རོ་པ། མངའ་བདག་མཻ་ཏྲི་པ་ལ་སོགས་པ་གྲུབ་པའི་སྐྱེ་བོ་ཕལ་མོ་ཆེ་ཡང་སློབ་དཔོན་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་པ་ཁོ་ན་ཡིན་ནོ། །འདི་དག་ཐལ་
རང་གང་ཡིན་པ་ནི་འོག་ཏུ་ཅུང་ཟད་འཆད་དོ། །འདི་དག་མདོ་ཙམ་སྟེ་མཐའ་དག་པར་ནི་གཞན་ལས་ཤེས་པར་བྱའོ། །གཉིས་པ་དེ་ལས་བྱུང་བའི་གྲུབ་མཐའི་རྣམ་གཞག་བཤད་པ་ལ་སྒྲ་བཤད། དབྱེ་བ། མཚན་ཉིད། འདོད་ཚུལ་བཞི་ལས། དང་པོ་ནི་
སློབ་དཔོན་ལེགས་ལྡན་གྱིས། །མཐའ་གཉིས་རྣམ་པར་སྤངས་པའི་དབུས་དང་འདྲ་བས་ན་དབུ་མ་སྟེ། དབུས་ཉིད་དབུ་མའོ་ཞེས་རང་གི་དོན་དེ་ལ་ཕན་པ་བརྗོད་པའོ་ཞེས་གསུངས་པ་ལྟར། ཡོད་པ་དང་མེད་པའི་མཐའ་གཉིས་སྤངས་པའི་དབུས་ནི་དབུ་མ་དང། དེ་

[006A]༄༅། །རྗོད་པར་བྱེད་པའི་དོན་གྱིས་ན་དབུ་མའི་བསྟན་བཅོས་དང། དབུ་མའི་གྲུབ་མཐའ་དང། དབུ་མའི་གྲུབ་མཐའ་སྨྲ་བ་པོའི་གང་ཟག་རྣམས་ལ་ཡང་དབུ་མ་ཞེས་པའི་མིང་འཐོབ་སྟེ། སློབ་དཔོན་དེ་ཉིད་ཀྱིས་དབུ་མའི་ལམ་དུ་སྟོན་པར་བྱེད་
ཅིང་སྒྲོག་པར་བྱེད་པས་ན་ཀ་ཞེས་བྱ་སྟེ། སྐད་ཀྱི་བྱིངས་ཀྱི་སྒྲ་ལ་བསྟན་བཅོས་བྱ་བ་འམ་དབུ་མ་ཞེས་བྱ་བའི་མིང་གང་ལ་ཡོད་པ་དེ་ནི་དབུ་མ་སྟེ། ཡང་ན་ཀ་ཞེས་བྱ་བའི་མིང་གིས་བརྗོད་པ་ཡིན་པས་དབུ་མ་ཞེས་བྱ་བ་སྟེ། དབུ་མའི་གྲུབ་པའི་མཐའོ། །
ཞེས་གསུངས་སོ། །གཉིས་པ་དབྱེ་བ་ལ་གཉིས། དངོས་དང། ཞར་ལ་བྱུང་བའི་རྣམ་གཞག་གོ། དང་པོ་ནི། ཀླུའི་ཞབས་ཀྱི་སློབ་མ་རྣམས་ཀྱི་ནང་ནས་འཕགས་པ་ལྷ་ནི་སངས་རྒྱས་བསྐྱངས་ལ་སོགས་པ་གཞན་རྣམས་ཀྱིས་ཀྱང་སླེབ་དཔོན་ཉིད་དང་འདྲ་
བར་ཚད་མར་འཛིན་པས་ཡབ་སྲས་དེ་གཉིས་ལ་གཞུང་ཕྱི་མོའི་དབུ་མ་པ་དང་གཞན་རྣམས་ལ་ཕྱོགས་འཛིན་པའི་དབུ་མ་པ་ཞེས་སྔ་མ་རྣམས་ཀྱིས་ཐ་སྙད་མཛད་དེ། རྗེ་ཡབ་སྲས་ཀྱིས་ཀྱང་འཐད་པར་བཞེད་དོ། །དེ་ལ་ཕྱི་མོ་བ་དང་ཕྱོགས་འཛིན་པའི་ཐ་སྙད་བྱེད་
པའི་རྒྱུ་མཚན་ནི་ཡབ་སྲས་གཉིས་ཀྱི་དགོངས་པ་མཐར་ཐུག་ཐལ་འགྱུར་བའི་ལུགས་སུ་གནས་ཀྱང་གཞུང་གི་བསྟན་ཚོད་ལ་ཐ་སྙད་དུ་དངོས་པོ་ལ་རང་མཚན་ཞལ་གྱིས་བཞེས་མི་བཞེས་དང། ཕྱི་རོལ་གྱི་དོན་ཞལ་གྱིས་བཞེས་མི་བཞེས་དང། གཞན་གྲགས་
ཙམ་གྱི་སྒོ་ནས་ཕྱིར་རྒོལ་ལ་རྗེས་དཔག་བསྐྱེད་དུ་རུང་མི་རུང་སོགས་ཀྱི་རྣམ་གཞག་གསལ་བར་ཕྱེ་བ་མེད་པས་ཐལ་རང་གི་ཕྱོགས་གཉིས་ཀའི་སྤྱི་ལ་བཞུགས་པས་ན་ཕྱི་མོ་ཞེས་ཟེར་རོ། །བྱང་ཆུབ་སེམས་འགྲེལ་ལས། སེམས་ཙམ་འགོག་ཚུལ་ཅུང་

[006B] །སློབ་དཔོན་ཆེན་པོ་སངས་རྒྱས་བསྐྱངས་ཀྱིས་རྩ་ཤེའི་འགྲེལ་པ་བུདྡྷ་པཱ་ལི་ཏར་རྩ་བར་བཤད་པའི་རིགས་པ་རྣམས་ཀྱི་དོན་ཐལ་འགྱུར་མང་པོ་མཛད་ནས་བཀྲལ་ཞིང་རང་རྒྱུད་
ཀྱི་གཏན་ཚིགས་མ་བཤད་དོ། །དེའི་རྗེས་སུ་སློབ་དཔོན་ལེགས་ལྡན་གྱིས་སངས་རྒྱས་བསྐྱངས་ཀྱི་འགྲལ་པ་ལ་སྐྱོན་མང་དུ་བཟུང་ནས་རང་རྒྱུད་ཀྱི་གཏན་ཚིགས་འགོད་དགོས་པའི་རྒྱུ་མཚན་མང་དུ་བཤད་དེ། རང་རྒྱུད་དུ་འགྲེལ་བའི་ཤིང་རྟའི་སྲོལ་འབྱེད་
པར་མཛད་དོ། །དེའི་འོག་ཏུ་དཔལ་ལྡན་ཟླ་བ་གྲགས་པས་ནི་སངས་རྒྱས་བསྐྱངས་ལ་སྐྱོན་དེ་རྣམས་མི་འཇུག་པ་དང་རང་རྒྱུད་ཀྱི་གཏན་ཚིགས་ཁས་ལེན་པ་ལ་གནོད་བྱེད་དང་ཁས་ལེན་མི་རིགས་པ་ལ་སྒྲུབ་བྱེད་མང་དུ་བསྟན་ནས་འཕགས་པའི་
དགོངས་པ་དབུ་མ་ཐལ་འགྱུར་དུ་འགྲེལ་བའི་ཤིང་རྟའི་སྲོལ་འབྱེད་པར་མཛད་དོ། །དེའི་ཕྱིར་འདི་རྣམས་ལ་ཕྱགས་འཛིན་པའི་དབུ་མ་པ་ཞེས་གྲག་གོ་དེ་ལྟར་ན་སྟོང་ཐུན་ཆེན་མོ་ལས་དེའི་རྗེས་སུ་སློབ་དཔོན་སངས་རྒྱས་བསྐྱངས་ཀྱིས་རྩ་ཤེའི་
འགྲེལ་པ་མཛད་ནས་འཕགས་པ་ཡབ་སྲས་ཀྱི་དགོངས་པ་ཐལ་འགྱུར་དུ་བཀྲལ་ཞིང་ཞེས་གསུངས་པའི་དོན་དུ་བསམས་ནས་སངས་རྒྱས་བསྐྱངས་ཐལ་འགྱུར་བའི་ཤིང་རྟའི་སྲོལ་འབྱེད་དུ་རང་རེའི་མཁས་པ་ཁ་ཅིག་བཞེད་མོད། དེ་ནི་རྗེ་བདག་ཉིད་ཆེན་པོའི་
དགོངས་པར་མ་སོན་ཏེ། སངས་རྒྱས་བསྐྱངས་ཀྱིས་རང་རྒྱུད་ཀྱི་གཏན་ཚིགས་མ་བཤད་པར་ཐལ་འགྱུར་ཙམ་གྱི་སྒོ་ནས་གཞུང་དོན་འགྲེལ་བར་མཛད་མེད་ཀྱང་དེ་ཙམ་གྱིས་ཐལ་འགྱུར་བའི་ཤིང་རྟའི་སྲོལ་འབྱེད་དུ་མི་རུང་བའི་ཕྱིར། དེ་ཡང་ཡིན་ཏེ། ལུགས་དེ་

[007A]༄༅། །དང་དེའི་ཤིང་རྟའི་སྲོལ་འབྱེད་དུ་འཇོག་པ་ལ་ལུགས་དེ་འཐད་པའི་སྒྲུབ་བྱེད་དེ་དང་དེ་ལས་གཞན་དུ་དྲང་དུ་མི་རུང་བའི་རྒྱུ་མཚན་གསལ་བར་གཏན་ལ་ཕབ་པ་ཅིག་དགོས་པའི་ཕྱིར། སྤྱིར་གྱི་ཤིང་རྟའི་སྲོལ་འབྱེད་ངོས་
འཛིན་པའི་སྐབས་སུ་ལེགས་བཤད་སྙིང་པོ་ལས། དེ་ཡང་ངེས་དོན་གྱི་གསུང་རབ་ཀྱི་དོན་གཞན་དུ་འདྲེན་པ་ལ་གནོད་བྱེད་དང། གཞན་དུ་དྲང་དུ་མི་རུང་བར་དོན་དེར་ངེས་པའི་སྒྲུབ་བྱེད་ཀྱི་རིགས་པས་ལེགས་པར་གཏན་ལ་ཕབ་པ་ཅིག་གི་རྗེས་སུ་
འབྲངས་ནས་དགོངས་པ་འཚོལ་དགོས་པས་ཞེས་གསུངས་པའི་ཕྱིར་དང་ཚུལ་ད་འདིར་ཡང་འདྲ་བའི་ཕྱིར་རོ། །དེ་བཞིན་དུ་རྣམ་བཤད་སྙིང་པོའི་རྒྱན་དང་སྟོང་ཐུན་ཆེན་མོ་ལས་ཀྱང་ཤིང་རྟའི་སྲོལ་འབྱེད་ཀྱི་དོན་དེ་ལྟར་བཤད་དེ་མངས་ཀྱིས་དོགས་
ནས་མ་བྲིས་སོ། །དེ་ལྟར་ཤིང་རྟའི་སྲོལ་འབྱད་ཀྱི་དོན་ངོས་ཟིན་ན་རྗེ་བཙུན་བྱམས་པ་དབུ་མ་པའི་ཤིང་རྟའི་སྲོལ་འབྱེད་དུ་མི་འཇོག་པ་དང། མགོན་པོ་ཀླུ་སྒྲུབ་ཁོ་ན་དབུ་མ་པའི་ཤིང་རྟའི་སྲོལ་འབྱེད་ཡིན་པ་ཡང་ཤེས་པར་སླའོ། །གཞན་ཡང་སངས་རྒྱས་
བསྐྱངས་ཀྱིས་ཐལ་འགྱུར་བའི་ཤིང་རྟའི་སྲོལ་ཕྱེ་བ་ཡིན་ན་ལེགས་ལྡན་འབྱེད་ཀྱིས་རང་ཉིད་དང་སངས་རྒྱས་བསྐྱངས་གཉིས་རང་རྒྱུད་པ་ཡིན་པ་ལ་ཁྱད་པར་མེད་པར་བཞེད་པའི་རྒྱུ་མཚན་ཅི་ཡང་མེད་པར་འགྱུར་རོ། །ལེགས་ལྡན་གྱིས་དེ་ལྟར་བཞེད་པར་ཅིས་མངོན་
ཞེ་ན། འདི་ནི་རྗེ་བདག་ཉིད་ཆེན་པོས་གསལ་བར་བཤད་དེ། ལེགས་བཤད་སྙིང་པོ་ལས་ལེགས་ལྡན་ལ་ཡང་སངས་རྒྱས་བསྐྱངས་དང་རང་ཉིད་རང་རྒྱུད་ཁས་ལན་མི་ལེན་མི་མཐུན་སྙམ་པ་མི་འདུག་གི་རང་རྒྱུད་ཁས་ལན་པ་འོས་མང་དུ་བྱས་པའི་ལུགས་

[007B] །དེའི་གནད་ཀྱིས་ཀྱང་རང་ཉིད་དང་སངས་རྒྱས་བསྐྱངས་གཉིས་ལ་ཆོས་དང་གང་ཟག་ལ་རང་བཞིན་འགོག་པའི་དགག་བྱ་ལ་ཡང་ཁྱད་པར་ཡོད་པར་མི་བཞེད་དོ། །ཞེས་གསུངས་པའི་ཕྱིར། དེས་ན་ཐལ་འགྱུར་པའི་ཤིང་རྟའི་སྲོལ་འབྱེད་པ་པོ་དེ་
རང་རྒྱུད་པ་ཡིན་ན། །ཞེས་སློབ་དཔོན་ལེགས་ལྡན་འབྱེད་ཀྱིས་བཞེད་ད་ཞེས་སྨྲ་བ་ལས་འབྲེལ་མེད་པ་ཅི་ཞིག་སྨྲར་ཡོད། ཐལ་འགྱུར་བའི་སྲོལ་འབྱེད་ཟླ་བའི་ཞབས་ཡིན་པ་ནི་རྗེ་བདག་ཉིད་ཆེན་པོས། ཚིག་གསལ་ལས་སངས་རྒྱས་བསྐྱངས་རང་རྒྱུད་མི་བཞེད་པ་
དང་དབུ་མ་པས་རང་རྒྱུད་བྱ་མི་རིགས་པའི་སྒྲུབ་བྱེད་དང་བཟློག་ཕྱོགས་ལ་གནོད་བྱེད་མང་དུ་བསྟན་ནས་ཤིང་རྟའི་སྲོལ་ཕྱེ་ལ་ཞེས་པས་གསལ་བར་གསུངས་སོ། །དེ་ལ་ཡང་ཁ་ཅག་ལུང་དེའི་དོན་གནོད་བྱེད་སྟོན་མཁན་ཟླ་གྲགས་ཡིན་ལ་སྲོལ་འབྱེད་མཁན་
སངས་རྒྱས་བསྐྱངས་ཡིན་པར་བཤད་པ་ཡིན་ནོ། །ཞེས་ཟེར་བ་ནི་ཆོས་འབྲལ་མེད་པར་བློ་གྲོས་དང་ལྡན་ན་གོ་བར་སླའོ། །འོན་སྟོང་ཐུན་ལས་སངས་རྒྱས་བསྐྱངས་ཀྱིས་རྩ་ཤེའི་འགྲེལ་པ་མཛད་ནས་འཕགས་པའི་དགོངས་པ་ཐལ་འགྱུར་དུ་བཀྲལ་བར་གསུངས་པའི་དོན་ཅི་
ཡིན་ཞེ་ན། དེ་ནི་སྔར་བཤད་པ་ལྟར་གཞུང་གི་དོན་འཆད་པ་ན་རང་རྒྱུད་ཀྱི་གཏན་ཚིགས་མ་བཤད་པར་ཐལ་འགྱུར་ཙམ་གྱི་སྒོ་ནས་གཞུང་དོན་བཀྲལ་བ་ལ་བྱ་ཡི་ཐལ་འགྱུར་བའི་ཤིང་རྟའི་སྲོལ་འབྱེད་དུ་བཤད་པ་མིན་ནོ། །འཕགས་པ་ཀླུ་སྒྲུབ་ཀྱི་སྔོན་དུ་དབུ་མའི་
ལྟ་བ་འཛིན་པའི་རྒྱལ་པོ་ཨིནྡ་བཧུ་ཏི་དང་བྲམ་ཟེ་ཆེན་པོ་ས་ར་ཧ་ལ་སོགས་པ་བྱོན་ཞིང་དེ་དག་གིས་ལྟ་བ་མཐར་ཐུག་སྟོན་པའི་གཞུང་མཛད་ནའང་དབུ་མ་པའི་ཤིང་རྟའི་སྲོལ་འབྱེད་དུ་མི་འཇོག་པ་དང། ལེགས་ལྡན་འབྱད་ཀྱི་སྔོན་དུ་མདོ་སྡེ་སྤྱོད་པའི་དབུ་མ་རང་

[008A]༄༅། །རྒྱུད་པའི་ལྟ་བ་འཛིན་པའི་སློབ་དཔོན་དེ་བ་ཤྲ་མ་དང། སློབ་དཔོན་ཞི་བ་འཚོའི་སྔོན་དུ་འཕགས་པ་གྲོལ་སྡེ་ལ་སོགས་པའི་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལྟ་བ་འཛིན་པའི་སློབ་དཔོན་བྱོན་ཞིང་དེ་དག་གིས་གཞུང་མཛད་ནའང་
དེ་དག་ལུགས་དེ་དང་དེའི་ཤིང་རྟའི་སྲོལ་འབྱེད་དུ་མི་འཇོག་པའི་རྒྱུ་མཚན་ཅི་ཡིན་ལེགས་པར་སོམས་ཤིག་མཁས་གྲུབ་ཆེན་པོ་འཇམ་དབྱངས་བཞད་པས་ཀྱང་སྔ་མ་རྣམས་ཀྱི་གསུང་དང་བསྟུན་པའི་བཤད་པ་ཕྱོགས་གཞན་དུ་མཛད་མོད་ཀྱང་རང་གི་དགོངས་
པ་ནི་ཟླ་བ་གྲགས་པ་ཉིད་ཐལ་འགྱུར་བའི་ཤིང་རྟའི་སྲོལ་འབྱེད་དུ་བཞེད་པར་ངེས་ཏེ། །གྲུབ་མཐའི་རྩ་བར། ཟླ་བས་ལེགས་བཀག་ཐུན་མོང་མིན་པར་བསྒྲུབས། ཞེས་དང། འགྲེལ་པས་ཀྱང། ཐལ་འགྱུར་བའི་ཐུན་མོང་མ་ཡིན་པའི་ལུགས་དཔལ་ལྡན་
ཟླ་བ་ཁོ་ནས་གསལ་བར་ཕྱེ་བར་བཤད་པའི་ཕྱིར་རོ། །དཔལ་ལྡན་དཔའ་བོ་དང། ཀླུའི་བྱང་ཆུབ་སོགས་ཀྱང་དབུ་མ་ཐལ་འགྱུར་བར་གསལ་ཏེ། དཔའ་བོའི་དོན་དམ་བྱང་ཆུབ་ཀྱི་སེམས་བསྒོམ་པ་དང། ཀླུ་བྱང་གི་རྣམ་གཞག་རིམ་པ་སོགས་ཀྱིས་ཤེས་
སོ། །རྒྱལ་སྲས་ཆེན་པོ་ཞི་བ་ལྷ་ནི་ཟླ་བའི་ཞབས་དང་མཐུན་པར་རྗེ་བདག་ཉིད་ཆེན་པོས་བཞེད་དོ། །མཉམ་མེད་ཇོ་བོ་ཆེན་པོ་ཡང་དབུ་མ་ཐལ་འགྱུར་བ་ཡིན་པར་ལམ་སྒྲོན་རྩ་འགྲེལ། དབུ་མའི་མན་ངག་རྩ་འགྲེལ་སོགས་ཀྱིས་ཤེས་ཤིང་རྗེ་ཡབ་
སྲས་ཀྱིས་ལན་ཅིག་མ་ཡིན་པར་བཤད་དོ། །དེས་ན་དབུ་མ་པའི་དབྱེ་བ་ནི་ཐ་སྙད་འདོད་ཚུལ་གྱི་དབང་དུ་བྱས་ན་ཕྱི་རོལ་གྱི་དོན་འདོད་པ་དང་མི་འདོད་པ་གཉིས་སུ་ངེས་ཏེ། དེའི་སྔ་མ་ནི་ལེགས་ལྡན་འབྱེད་དང་ཟླ་བའི་ཞབས་རྗེས་འབྲངས་དང་བཅས་པའོ། །ཕྱི་མ་

[008B] །དོན་དམ་པ་སྟོང་པ་ཉིད་ངེས་པའི་ལྟ་བ་རྒྱུད་ལ་སྐྱེད་ཚུལ་གྱི་སྒོ་ནས་ཕྱེ་ན་རང་རྒྱུད་པ་དང་ཐལ་འགྱུར་བ་གཉིས་སུ་ངེས་སོ། །རང་རྒྱུད་པ་ལ་མདོ་སྡེ་སྤྱོད་པའི་དབུ་མ་རང་རྒྱུད་པ་དང་རྣལ་འབྱོར་སྤྱོད་པའི་དབུ་མ་རང་རྒྱུད་པ་
གཉིས་སུ་ཡོད་དེ། །དེའི་སྔ་མ་ནི་ལེགས་ལྡན་ཡབ་སྲས་དང་ཕྱི་མ་ནི་ཞི་འཚོ་ཡབ་སྲས་སོ། །ཐལ་རང་གཉིས་ཀྱི་ཁྱད་པར་ནི་འོག་ཏུ་འཆད་པར་འགྱུར་རོ། །བོད་ཀྱི་མཁས་པ་སྔ་མ་དག་གིས་སྣང་སྟོང་གཉིས་ཚོགས་དོན་དམ་
བདེན་པར་འདོད་པ་སྒྱུ་མ་རིགས་གྲུབ་པ་དང། སྣང་བ་ལ་སྤྲོས་པ་རྣམ་པར་བཅད་པ་ཙམ་དོན་དམ་བདེན་པར་འདོད་པ་རབ་ཏུ་མི་གནས་པར་སྨྲ་བ་སྟེ་དབུ་མ་པ་གཉིས་སོ་ཞེས་ཐ་སྙད་བྱེད་པ་ལ་རྔོག་ལོ་ཆེན་པོ་བློ་ལྡན་ཤེས་རབ་ཀྱི་སྤྲིང་ཡིག་བདུད་རྩིའི་ཐིགས་པ་
ལས་དོན་དམ་འདོད་ཚུལ་གྱི་སྒོ་ནས་གཉིས་སུ་བཞག་པ་ནི་རྨོངས་པ་ངོ་མཚར་སྐྱེད་པའི་རྣམ་གཞག་གོ། ཞེས་འགོག་པར་མཛད་དོ། །རྗེ་བདག་ཉིད་ཆེན་པོས་ཀྱང་རྔོག་ལོ་ཆེན་པོའི་གསུང་དེ་ཤིན་ཏུ་ལེགས་ཏེ། རིགས་ཤེས་རྗེས་དཔག་གིས་གཞལ་བའི་དོན་
ཙམ་དོན་དམ་བདེན་པར་འདོད་པའི་དབུ་མ་པ་སུ་ཡང་མེད་པའི་ཕྱིར་རོ། །ཞེས་གསུངས་སོ། །འོན་ཀྱང་རྗེ་བདག་ཉིད་ཆེན་པོས་སྒྱུ་མ་རིགས་གྲུབ་པའི་དོན་དེ་ལྟར་འདོད་པ་མི་འཐད་པར་བཤད་པ་ཡིན་གྱི་སྤྱིར་དབུ་མ་པ་ལ་སྒྱུ་མ་རིགས་གྲུབ་པ་དང་རབ་ཏུ་མི་
གནས་པའི་ཐ་སྙད་ཙམ་མི་འཐད་པར་བཞེད་པ་མ་ཡིན་ཏེ། དེ་འདྲའི་ཐ་སྙད་ཙམ་ནི་སློབ་དཔོན་དཔའ་བོས་དོན་དམ་བྱང་ཆུབ་ཀྱི་སེམས་བསྒོམ་པའི་ཡི་གེ་ལས་གསལ་བར་བཤད་པའི་ཕྱིར། ཞེས་མཁས་གྲུབ་ཆེན་པོ་ནོར་བཟང་རྒྱ་མཚོས་གསུངས་པ་ནི་ལེགས་

[009A]༄༅། །སམ་སྙམ་སྟེ། འདི་དག་གི་རྒྱུ་མཚན་བཤད་པར་བྱ་བ་མང་དུ་ཡོད་ཀྱང་རེ་ཞིག་བཞག་གོ་གཉིས་པ་ཞར་ལ་བྱུང་བའི་རྣམ་གཞག་བཤད་པ་ནི། འདིར་ཁ་ཅིག་ན་རེ། འོ་ན་དབུ་སེམས་ཀྱི་ཤིང་རྟའི་སྲོལ་ཆེན་པོ་འདི་དག་གངས་
ཅན་གྱི་ལྗོངས་སུ་ཡང་དབྱེ་བ་སྔར་བཤད་པ་འདི་ཙམ་དུ་ཟད་དམ་འོན་ཏེ་འདི་དག་ལས་གཞན་དབྱེ་བའི་རྣམ་གཞག་མང་དུ་ཡོད། དང་པོ་ལྟར་ན་མི་འཐད་དེ། གངས་རིའི་ལྗོངས་སུ་གྲུབ་པའི་མཐའི་ཐ་སྙད་འདིར་མ་བཤད་པ་མང་དུ་ཡོད་པའི་ཕྱིར་རོ། །གཉིས་
པ་ལྟར་ན་ཡང་མི་འཐད་དེ། འདི་དག་ལས་ཚུལ་གཞན་དུ་འཆད་ན་ཐེག་པ་ཆེན་པོའི་གྲུབ་མཐའ་སྨྲ་བར་མི་རུང་ལ་ཚུལ་གཞན་མ་ཡིན་ན་ནི་གྲུབ་མཐའི་ཐ་སྙད་གཞན་དུ་སྨྲ་བ་དོན་མེད་པའི་ཕྱིར་རོ་ཟེར་ན། འདི་ལ་ཅུང་ཟད་བརྗོད་པར་བྱ་སྟེ། དེ་ཡང་བོད་
ཀྱི་གྲུབ་པའི་མཐའ་ཐ་སྙད་མི་འདྲ་བ་མང་དུ་ཡོད་པ་རྣམས་ནི་བྱེ་བྲག་སྨྲ་བའི་སྡེ་པ་བཅོ་བརྒྱད་ལྟར་ཡུལ་གྱི་མིང་དང་སློབ་དཔོན་གྱི་མིང་ལས་བཏགས་པ་ཡང་སྣང་ལ། ཁ་ཅིག་ནི་རྒྱ་གར་གྱི་པཎ་གྲུབ་རེ་ལས་གདམས་པ་སྣ་རེ་ཞུས་ཤིང་དེ་ཉིད་གཙོ་བོར་
ཉམས་སུ་ལེན་པ་ལ་གདམས་པ་དེའི་མིང་གིས་གྲུབ་མཐའ་ཟུར་པར་བཏགས་པ་ཡང་སྣང་བས་འཕགས་ཡུལ་གྱི་ཐེག་ཆེན་གྲུབ་མཐའ་སྨྲ་བ་ལྟར་ལྟ་བ་ཁོ་ནའི་སྒོ་ནས་གྲུབ་མཐའི་མིང་བཏགས་པའི་ངེས་པ་མི་སྣང་ངོ། །དེ་ཡང་དཔེར་བརྗོད་ན་ཡུལ་གྱི་སྒོ་
ནས་མིང་བཏགས་པ་ས་སྐྱ་པ་འབྲི་གུང་པ་ཞེས་པ་ལྟ་བུ་ཤིན་ཏུ་མང་ཞིང། སློབ་དཔོན་གྱི་སྒོ་ནས་མིང་བཏགས་པ་ཀརྨ་པ་ཞེས་པ་ལྟ་བུ་དང། གདམས་པའི་སྒོ་ནས་མིང་བཏགས་པ་རྫོགས་ཆེན་པ་ཕྱག་ཆེན་པ་ཞེས་པ་ལྟ་བུའོ། །འོན་ཀྱང་འདིར་ནི་ལྟ་བ་

[009B] བོད་དུ་བསྟན་པ་སྔ་དར་གྱི་དུས་སུ་རྒྱལ་བའི་རིང་ལུགས་ཡོངས་སུ་རྫོགས་པའི་བཤད་སྒྲུབ་ཆེས་ཆེར་དར་བ་ནི་ལྷ་བཙན་པོ་ཁྲི་སྲོང་ལྡེ་བཙན་གྱི་དུས་ཡིན་པར་འདུག་ལ་དེའི་ཚེ་ཡང་སློབ་དཔོན་
ཆེན་པོ་པདྨ་འབྱུང་གནས་དང། སྔགས་འཆང་དྷརྨ་ཀི་རྟི་དང། བི་མ་ལ་མི་ཏྲ་དང། སངས་རྒྱས་གསང་བ་ལ་སོགས་པ་རྒྱ་གར་བའི་པཎ་གྲུབ་དུ་མ་ཞིག་བྱོན་ཀྱང་དམ་པའི་ཆོས་འདུལ་བ་ནས་བཟུང་སྟེ་དབུ་མའི་བར་གྱི་བཤད་པའི་ཁུར་བསྣམས་ཏེ་འཆད་
ཉན་དར་བར་མཛད་པ་པོ་ནི་སློབ་དཔོན་ཆེན་པོ་ཞི་བ་འཚོ་ཡིན་པར་སྔོན་གྱི་ཡི་གེ་རྙིང་པ་དག་ལས་གསལ་བར་སྣང་ངོ། །སློབ་དཔོན་ཆེན་པོ་པདྨ་འབྱུང་གནས་ཀྱིས་བོད་ཀྱི་ལྷ་སྲིན་རྣམས་དམ་ལ་བཏགས་ཤིང་རྒྱལ་པོ་ཡབ་སྲས་སོགས་སློབ་མ་ཉུང་འདུས་ལ་
གསང་སྔགས་ཀྱི་དབང་དང་གདམས་པ་གནང་ཞིང་དྷརྨ་ཀི་རྟིས་ཀྱང་ཡོ་ག་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་བ་སོགས་མཛད་སྣང་ངོ། །འོན་ཀྱང་དེ་དག་གིས་མཚན་ཉིད་ཀྱི་གཞུང་ཆེན་མོའི་བཤད་པ་སོགས་མཛད་པའི་གཏམ་མི་སྣང་ལ་སྔགས་ཕྱོགས་
ཀྱང་དེ་དུས་བཀའ་ཤིན་ཏུ་དམ་པར་འདུག་པས་ཁྱབ་གདལ་ཆེ་བར་མ་མཛད་སྣང་ངོ། །ལྟ་སྤྱོད་ཀྱང་ལྷ་བཙན་པོའི་བཀའ་ལུང་གིས་ལྟ་བ་དང་སྤྱོད་པ་ནི་མཁན་པོ་བོ་དཧི་སཏའི་ལུགས་བཞིན་དུ་གྱིས་ཤིག་ཅེས་ཁྲིམས་བསྒྲགས་པར་བཤད་སྣང་ངོ། །དེ་ལྟར་
ན་མཁན་ཆེན་ཞི་བ་འཚོ་ནི་འཕགས་པ་ཀླུའི་རྗེས་འབྲངས་ཀྱི་ཤིང་རྟ་ཆེན་པོ་རྩོད་མེད་ཡིན་པས་དེ་དུས་ཀྱི་ལྟ་བ་ནི་ཀླུ་སྒྲུབ་ལུགས་ཀྱི་ལྟ་བ་ལས་མ་འདས་སོ། །མཁན་སློབ་གཉིས་ཀའི་སློབ་མ་ལོ་ཙཚ་བ་ཆེན་པོ་ཡེ་ཤེས་སྡེའི་ལྟ་བའི་བརྗོད་བྱང་ལས་ཀྱང་ཀླུ་སྒྲུབ་

[010A]༄༅། །ལུགས་གཙོ་བོར་མཛད་ཅིང་དེ་ལས་ཀྱང་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་ཇི་ལྟ་བ་བཞིན་བྱས་སྣང་ངོ། །དེ་རྗེས་སློབ་དཔོན་ཕྱིར་ལོག་ཅིང་མཁན་ཆེན་འདས་པའི་རྗེས་སུ་རྒྱའི་མཁན་པོ་ཧྭ་ཤང་མ་ཧཱ་ཡ་ན་ཞེས་
བྱ་བས་ཅི་ཡང་ཡིད་ལ་མི་བྱེད་པའི་ལྟ་བ་གཙོ་བོར་སྟོན་པའི་བསྟན་བཅོས་མང་དུ་བརྩམས་ནས་རང་གི་ལུགས་སྤེལ་བས་རྒྱལ་པོའི་བཙུན་མོ་འབྲོ་བཟའ་བྱང་ཆུབ་ལ་སོགས་པ་བོད་ཀྱི་མི་མང་པོ་ཞིག་དེའི་ཆོས་ལུགས་ལ་ཞུགས་པར་གྱུར་ཏོ། །དེ་ནས་ལྟ་
བཙན་པོས་ཐབས་ཀྱི་ཆ་ལ་སྐུར་པ་འདེབས་པའི་ལུགས་དེ་སྔར་གྱི་མཁན་པོའི་ལུགས་དང་མ་མཐུན་ཞིང་བོད་མང་པོ་དགེ་སྦྱོར་ལ་གཡེལ་བའི་རྐྱེན་གྱིས་ཆོས་ལུགས་རྣམ་དག་མིན་པར་གཟིགས་ནས་མཁན་པོའི་བཀའ་ཆེམས་ལྟར་སློབ་དཔོན་ཆེན་པོ་ཀ་མ་པ་ཤཱི་
ལ་སྤྱན་དྲངས་སོ། །སློབ་དཔོན་ཆེན་པོ་དེས་རྒྱའི་མཁན་པོ་ལུང་དང་རིགས་པའི་སྒོ་ནས་ལེགས་པར་ཚར་བཅད། དབུ་མའི་སྒོམ་རིམ་གསུམ་ལ་སོགས་པ་སོ་སོར་རྟོག་པའི་ཤེས་རབ་ལ་བསྔགས་པའི་བསྟན་བཅོས་མང་དུ་བརྩམས་ཏེ་འཆད་ཉན་གྱི་
ལུགས་དྲི་མ་མེད་པ་ངར་ དེའི་ཚེ་ཡང་རྒྱལ་པོས་ད་ཕྱིན་ཆད་ལྟ་བ་སློབ་དཔོན་ཀླུ་སྒྲུབ་ཀྱི་ལུགས་ལྟར་བྱ་དགོས་ཤིང་ཧྭ་ཤང་གི་ལུགས་ལྟར་བྱེད་པ་ལ་ཆད་པས་གཅོད་དོ་ཞེས་དྲིལ་བསྒྲགས་པར་སྣང་ངོ། །དེའི་ཕྱིར་བསྟན་པ་སྔ་དར་
ལ་སེམས་ཙམ་པའི་ལུགས་འཛིན་པའི་པཎྜི་ཏ་འགའ་ཞིག་ཀྱང་བྱོན་མོད་ཀྱང་གཙོ་བོ་ནི་ཞི་བ་འཚོ་དང་ཀ་མ་ལ་ཤཱི་ལའི་ལུགས་ཡིན་པས་དབུ་མ་རང་རྒྱུད་པའི་ལྟ་བ་ཉིད་དར་སོ་ཤིན་ཏུ་ཆེ་བར་སྣང་ངོ། །བསྟན་པ་ཕྱི་དར་ལ་ལོ་ཆེན་རིན་ཆེན་བཟང་

[010B] སྔགས་མཚན་ཉིད་ཀྱི་ཆོས་སྐོར་མང་དུ་སྦྱངས། བཀའ་བསྟན་བཅོས་ཀྱི་འགྱུར་མང་དུ་མཛད་དེ་འཆད་ཉན་གྱིས་གཏན་ལ་ཕབ་ཅིང་ལྟ་བ་ནི་རབ་ཏུ་མི་གནས་པའི་དབུ་མ་ཡིན་པར་བཤད་དོ། །ལོ་ཆེན་འདིས་ཀླུ་སྐར་རྒྱལ་བཏུལ། སྔགས་
ཀྱི་ལོག་སྤྱོད་པ་རྣམས་ཚར་བཅད་དེ་བསྟན་པ་རྣམ་པར་དག་པས་ཁ་བ་རི་པ་རྣམས་ལ་སྐུ་དྲིན་གྱིས་ཁྱབ་པར་མཛད་དོ། །ལྷ་བླ་མ་ཡེ་ཤེས་འོད་དང་བྱང་ཆུབ་འོད་ཀྱིས་བོད་ཀྱི་སྔགས་པ་རྩིང་ཆོས་པ་རྣམས་ཀྱིས་བསྟན་པ་དྲི་མ་ཅན་དུ་བྱས་པ་མ་བཟོད་པར་དཔལ་
མཉམ་མེད་ཇོ་བོ་ཆེན་པོ་དའི་པཾ་ཀ་ར་ཤྲཱི་ཛྙཱ་ན་སྤྱན་དྲངས། བསྟན་པའི་དག་ཐེར་མཛད་ཕར་གསོལ་བ་བཏབ་པས་བྱང་ཆུབ་ལམ་གྱི་སྒྲོན་མ་ལ་སོགས་པ་མཛད་དེ། རྒྱལ་བའི་བསྟན་པ་རིན་པོ་ཆེ་ལ་རྒྱལ་བ་ཉིད་དང་མཚུངས་པའི་བཀའ་དྲིན་གྱིས་ཁྱབ་པར་མཛད་
ངོ༑ ༑མཉམ་མེད་ཇོ་བོ་ཆེན་པོ་འདི་ནི་ལྟ་བ་དབུ་མ་ཐལ་འགྱུར་བའི་ལུགས་ལ་གཙོ་བོར་མཛད་དེ། སྟོང་ཉིད་གང་གིས་རྟོགས་ཞེ་ན། །དེ་བཞིན་གཤེགས་པས་ལུང་བསྟན་ཅིང། །ཆོས་ཉིད་བདེན་པ་གཟིགས་པ་ཡི། །ཀླུ་སྒྲུབ་སློབ་མ་ཟླ་གྲགས་ཡིན། །
དེ་ལས་བརྒྱུད་པའི་མན་ངག་གིས། །ཆོས་ཉིད་བདེན་པ་རྟོགས་པར་འགྱུར། །ཞེས་ཟླ་བ་གྲགས་པའི་ལུགས་གཙོ་བོར་མཛད་དོ། །ཇོ་བོ་རྗེ་བོད་དུ་ཕེབས་ནས་བོད་སྟོན་རྣམས་ཀྱིས་རང་རང་གི་ལྟ་བའི་རྟོགས་པ་ཕུལ་བ་ལ་ཇོ་བོ་ཐུགས་མ་དགྱེས་ནས་ལྟ་བ་ཇི་ལྟར་
བྱུང་ཡང་རུང། །བྱང་ཆུབ་ཀྱི་སེམས་སྒོམས་ཤིག་བྱ་བ་གསུངས་སྐད། ཕྱིས་སུ་འབྲོམ་སྟོན་པས་སློབ་དཔོན་ཟླ་གྲགས་ལུགས་ཀྱི་རྟོགས་པ་ཕུལ་བས་ཇོ་བོ་ཐུགས་དགྱེས་ནས་ཕྱག་ཐུགས་ཀར་ཐལ་མོ་སྦྱར། ངོ་མཚར་ཆེ། ད་ལྟ་རྒྱ་གར་ཤར་ཕྱོགས་ན་ལྟ་བ་

[011A]༄༅། །འདི་ཁོ་ན་འཛིན་ཞེས་གསུངས་སོ། །དེ་ལྟར་ན་ཇོ་བོ་ཆེན་པོ་ལས་བརྒྱུད་པའི་བཀའ་གདམས་པ་ཞེས་རྣམ་ཐར་གཅིང་མའི་མཐར་ཐུག་པ་རྣམས་ཀྱི་ནང་ནས་དགེ་བའི་བཤེས་གཉེན་པོ་ཏོ་བ་སོགས་སྐུ་མཆེད་གསུམ་དུ་གྲགས་པ་རྣམས་ཀྱི་ལམ་
རིམ་དང་གསུང་སྒྲོས་སུ་དབུ་མའི་ལྟ་བ་ཟླ་གྲགས་ལུགས་དང་མཐུན་ཤས་ཆེ་བར་འབྱུང་ངོ། །རྔོག་ལེ་ཆེན་པོ་ཡབ་སྲས་ནི་ལེགས་ལྡན་འབྱེད་དང་ཟླ་བའི་ཞབས་སོགས་ཀྱི་གཞུང་ཁུངས་སུ་དྲངས་པ་མང་དུ་སྣང་ནའང་ལྟ་བ་སྐྱོང་ཚུལ་ཞི་འཚོ་ཡབ་སྲས་དང་མཐུན་ཤས་ཆེ་བར་
སྣང་ངོ། །གསེར་གླིང་པ་ལས་བརྒྱུད་པའི་བློ་སྦྱོང་འགའ་ཞིག་གི་ལྟ་བའི་འགྲོས་ནི་སེམས་ཙམ་རྣམ་རྫུན་པའི་ལུགས་དང་མཐུན་པར་སྣང་ངོ། །འོན་ཀྱང་རྗེས་འབྲངས་ཕལ་མོ་ཆེས་རྒྱ་གཞུང་དེ་དག་གི་དོན་མ་འདྲེས་པར་འཆད་ཤེས་པ་དཀོན་པར་བྱུང་འདུག་གོ་ཇོ་མོ་
ནང་པར་གྲགས་པའི་ལྟ་བའི་ཁུངས་གཏུག་ས་ནི་གངས་ཏེ་སེའི་འགྲམ་དུ་སྐྱེས་པའི་གྲུབ་ཆེན་ཡུ་མོ་ཞེས་བྱ་བ་ཏིང་ངེ་འཛིན་དང་མངོན་ཤེས་ཐར་ཐོར་ཡོད་པ་ཞིག་བྱུང་འདུག་པ་དེ་ཡིན་པར་གྲགས་ཤིང་དེས་དུས་ཀྱི་འཁོར་ལོའི་ཡིག་ཆ་འགའ་ཞིག་ཀྱང་བྱས་སོ། །
ལུགས་དེ་རྒྱས་པར་བྱེད་པ་པོ་ནི་ཀུན་མཁྱེན་དོལ་པོ་བར་ཤེས་རབ་རྒྱལ་མཚན་ཡིན་པར་འདུག་ཅིང་ཇོ་ནང་ཀུན་དགའ་གྲོལ་མཆོག་སོགས་ཕྱིས་སུ་ཡང་བརྒྱུད་འཛིན་མང་ཙམ་བྱུང་འདུག་གོ་དེའི་ལུགས་ཀྱི་ལྟ་བ་ནི་དོན་དམ་བདེན་པ་གྲུབ་པ་རང་དབང་བའི་རྟག་
པ་ཡིན་པར་འདོད་ཅིང་སེམས་ཅན་ཐམས་ཅད་ཀྱི་རྒྱུད་ལ་ཁམས་བདེར་གཤེགས་སྙིང་པོ་རྟག་བརྟན་ཐེར་ཟུག་མཚན་སུམ་ཅུ་རྩ་གཉིས་ཀྱིས་མཚན་པ་རང་ཆས་སུ་ཡོད་པ་ཞིག་ཏུ་འདོད་དོ། །འདི་ནི་དབུ་སེམས་ཀྱི་ཤིང་རྟ་ཆེན་པོ་མཐའ་དག་གི་ལུགས་

[011B] །ཡར་འབྲོག་པ་རིན་ཆེན་ཏོག་རྗེ་རེད་མདའ་བ། རྗེ་བདག་ཉིད་ཆེན་པོ་ཡབ་སྲས་སོགས་གང་ཅན་གྱི་མཁས་པའི་ཡང་རྩེ་རྣམས་ཀྱིས་ལུང་རིགས་བརྒྱ་ཕྲག་གིས་འགོག་པར་མཛད་དོ། །རྩོད་དུས་ཀྱི་ཀུན་མཁྱེན་ཆེན་པོ་བུ་
སྟེན་ཐམས་ཅད་མཁྱེན་པ་ནི་གྲུབ་པའི་མཐའ་མཐའ་དག་ལ་སྦྱངས་པའི་མཁས་པ་འགྲན་ཟླ་མེད་པ་ཡིན་འདུག་ཅིང་རང་ལུགས་ཀྱི་ལྟ་བའི་བཤད་པ་ནི་བཀའ་གདམས་པ་དང་མཐུན་ཤས་ཆེ་ཞིང་ཟླ་བའི་གཞུང་ལ་གཙོ་བོར་མཛད་དོ། །གཞན་ཡང་སྔོན་གྱི་དུས་སུ་
ལོ་ཙྶ་བ་ཆེན་པོ་བ་ཚབ་ཉི་མ་གྲགས་ཀྱིས་ཀྱང་ཁ་ཆེའི་ཡུལ་དུ་ལོ་ཉི་ཤུ་རྩ་གསུམ་སྦྱངས་ཏེ་པཎྜི་ཏ་གསེར་གྱི་ག་ཆ་ཞེས་བྱ་བ་སྤྱན་དྲངས། དབུ་མའི་བསྟན་བཅོས་མང་དུ་བསྒྱུར་ཞིང་འཆད་ཉན་མཛད། ཕ་ཚབ་བུ་བཞིར་གྲགས་པ་སོགས་སློབ་མ་མང་དུ་
བྱོན༑ བོད་དུ་སློབ་དཔོན་ཟླ་བ་གྲགས་པའི་ལུགས་ཀྱི་དབུ་མའི་བཤད་པ་ནི་འདི་ལས་མང་དུ་འཕེལ་སྣང་ངོ། །འགོས་རིན་པོ་ཆེ་ཁུག་པ་ལྷས་བཙས་ནི་རྒྱ་གར་དུ་ལན་བཅུ་གཉིས་བྱོན། པཎ་གྲུབ་བདུན་ཅུ་དོན་གཉིས་ལ་གཏུགས། རྒྱུད་ཀྱི་བཤད་
པ་ཡང་མང་དུ་མཛད་སྣང་ཞིང་ལྟ་བ་ཡང་དབུ་མའི་ལུགས་ལ་གཙོ་བོར་མཛད་དེ། དེའི་གསུང་རབ་རྣམས་ལས་ཐལ་རང་གང་ཡིན་བརྟག་དཀའ་བར་སྣང་ངོ། །ལོ་ཙྪ་བ་ཁེ་གད་འཁོར་ལོ་གྲགས་ལ་སོགས་པ་ལོ་ཆེན་མང་པོ་ཞིག་ནི་པཎ་ཆེན་ཨ་བྷ་ཡའི་
སློབ་མར་སྣང་བས་ལྟ་བ་ཡང་དེ་ལ་བརྟེན་ནམ་སྙམ་སྟེ་གསལ་བར་བཤད་པ་མི་སྣང་ངོ། །དེ་བཞིན་དུ་རྭ་འབྲོ་གཉན་གསུམ་སོགས་ལོ་ཆེན་ཕལ་མོ་ཆེ་ཡང་རང་ཉིད་དབུ་མ་པར་ཞལ་གྱིས་བཞེས་པ་ཁོ་ནར་སྣང་ཞིང་ཐལ་རང་གང་ཡིན་སོགས་བརྟག་

[012A]༄༅། །དཀའ་བར་སྣང་ངོ། འབྲོག་མི་འཀྱ་ཡེ་ཤེས་ཀྱིས་རྒྱ་གར་དུ་བྱོན། སློབ་དཔོན་བིརྭའི་སློབ་མ་ཌོམ་བི་ཧེ་རུ་ཀའི་བརྒྱུད་འཛིན་སློབ་དཔོན་མི་ཐུབ་ཟླ་བ་ཞེས་བྱ་བའི་དངོས་ཀྱི་སློབ་མ་སློབ་དཔོན་དཔའ་བོ་རྡོ་རྗེ་ལས་ཀྱི་རྡོ་རྗེ་རྒྱུད་
གསུམ་ཡན་ལག་དང་བཅས་པ་ལ་སོགས་པ་གསན། རྒྱ་གར་དུ་ལོ་བཅུ་གཉིས་བཞུགས། བོད་དུ་ཕེབས་ནས་སྔགས་དར་བར་མཛད། ཕྱིས་པཎྜི་ཏ་ག་ཡ་དྟ་ར་ལ་གཏུགས་ཏེ་མ་རྒྱུད་སྐེར་ལ་སྦྱངས་པར་སྣང་ཞིང། ས་སྐྱ་པའི་ཆོས་སྐོར་རྣམས་ཀྱང་འདི་ནས་
བརྒྱུད་པ་མང་བར་སྣང་ངོ། །ལམ་འབྲས་པ་རང་ལུགས་ཀྱི་ལྟ་བ་རྣམས་ཀྱང་དབུ་མ་པ་ཆེན་པོ་ཡིན་པར་བཤད་འདུག་ལ། ལྟ་བའི་ངོ་སྤྲོད་ཚུལ་ལུགས་གཞན་དང་ཅུང་མི་འདྲ་པར་སྣང་སྟེ། སྔགས་ཀྱི་གདམས་ངག་དང་འབྲེལ་བའི་ངོ་སྤྲོད་ཚུལ་དུ་སྣང་
ཞིང། །གསལ་སྟོང་ཟུང་འཇུག་གི་ལྟ་བར་གྲགས་སོ། །འོན་ཀྱང་གྲུབ་ཆེན་བརྭ་པའི་དགོངས་པ་ཡིན་ཕྱིན་ཐལ་འགྱུར་བ་ལས་མ་འདས་མོད། །རྗེས་འབྲངས་རྣམས་ཀྱིས་བཤད་ཚུལ་ཁ་མཐའ་གཅིག་ཏུ་མ་ངེས་སོ། །གནས་ལྔ་རིག་པའི་པཎྜི་ཏ་ཆེན་
པོ་འཇམ་དབྱངས་ཀུན་འགའ་རྒྱལ་མཚན་བས་ཀྱང་སྔགས་ཕྱོགས་ཀྱི་ལྟ་བ་དོ་ཁོ་ནར་སྣང་ཞིང། མདོ་ཕྱོགས་ཀྱི་ལྟ་བའི་བཤད་པ་རྣམས་ནི་རབ་ཏུ་མི་གནས་པའི་དབུ་མ་པ་ལ་བསྔགས་པ་ཆེ་བར་འདུག་གོ་ཕྱིས་ཀྱི་ས་སྐྱ་པའི་ལས་ཆེན་པ་མཛད་པའི་
རྗེ་བཙུན་ཆེན་པོ་རེད་མདའ་བ་ནི་ཟླ་བའི་ཞབས་ཀྱི་ལུགས་ལ་ངེས་ཤེས་མཆོག་ཏུ་རྙེད་ཅེད་དབུ་མ་འཇུག་པའི་འགྲེལ་པ་དང་ལྟ་བའི་སྐོར་གྱི་འཁྲིད་ཡིག་མཛད་པ་རྣམས་ཀྱང་རྗེ་བདག་ཉིད་ཆེན་པོའི་གསུང་དང་གནད་ཤིན་ཏུ་མཐུན་པར་ཡོད་དོ། །

[012B] སྤྱིར་དམ་པ་སངས་རྒྱས་འདི་མགོན་པོ་ཀླུ་སྒྲུབ་ཀྱི་དངོས་སློབ་ཏུ་གྲགས་ལ། གདམས་པ་དེ་སྐོར་གྱི་ལོ་རྒྱུས་སུ་དམ་པས་གྲུབ་ཐོབ་ཕོ་མོ་བརྒྱད་ཅུ་བསྟེན་ནས་ཆོས་
གསན་པར་བཤད་ཅིང། བླ་མ་དེ་དག་གི་གྲངས་འདྲེན་པའི་ཚེ་སློབ་དཔོན་ཀླུ་སྒྲུབ་ནས་བཟུང་སྟེ་ཕྱིས་ཀྱི་ནཱ་རོ་མཻ་ཏྲིའི་སློབ་མ་རྣམས་ཀྱང་འདྲེན་པར་བྱེད་དོ། །ཆོས་འབྱུང་རྩོམ་པའི་མཁས་པ་གྲགས་ཆེ་བ་འགས་ཀྱང་ལོ་རྒྱུས་སྔ་མ་ཇི་ལྟ་བ་བཞིན་བགྲངས་འདུག་
ཀྱང་ངེས་པ་འཐོབ་དཀའ་བར་སྣང་ངོ། །ཁ་ཅིག་ནི་དམ་པ་དང་ཁ་ཆེ་པཎ་ཆེན་འཀྱ་ཤྲཱི་གཉིས་གཅིག་པར་ཡང་འཆད་དེ། རྒྱུ་མཚན་ཡང་དག་མ་མཐོང་ངོ། །གང་ལྟར་མགོན་པོ་ཀླུ་སྒྲུབ་ཀྱི་དངོས་སློབ་ཡིན་པ་ནི་རྒྱ་ནག་གི་ལོ་རྒྱུས་འགའ་ཞིག་དང་ཡང་མཐུན་པར་
སྣང་བས་བདེན་པ་འདྲའོ། །ཞི་བྱེད་ལུགས་ཀྱི་ལྟ་བའི་ཁུངས་ནི་ཤེར་ཕྱོགས་ཀྱི་མདོ་ལ་གཏུགས་པར་འདུག་ཅིང་གདམས་ངག་གི་ཡི་གེ་རྣམས་སུ་ཀླུ་སྒྲུབ་ལ་ཚད་མར་འཛིན་པ་དང། མ་ཅིག་ལབ་སྒྲོན་གྱི་གསུང་རྣམས་ཀྱང་ཐལ་འགྱུར་བའི་ཕྱོགས་དང་མཐུན་
ཚབས་ཤིན་ཏུ་ཆེའོ། །འོན་ཀྱང་བར་སྐབས་སུ་གདམས་ངག་འཛིན་པ་རྣམས་ཀྱིས་ཉ་དང་ཉུང་མ་མང་དུ་བསྲེས་སྣང་ངོ། །གངས་རིའི་ཁྲོད་ཀྱི་སྒྲུབ་རྒྱུད་ཀྱི་བསྟན་འཛིན་ཆེན་པོ་ལྷོ་བྲག་མར་པོ་ཆོས་ཀྱི་བློ་གྲོས་ནི་རྒྱ་གར་དུ་ལན་གསུམ་བལ་པོར་ལན་བཞི་བྱོན། པཎ་
ཆེན་ནཱ་རོ་པ་དང། མངའ་བདག་མཻ་ཏྲི་པ། དཔལ་ཡེ་ཤེས་སྙིང་པོ། གྲུབ་ཆེན་ཞི་བ་བཟང་པོ་ལ་སོགས་པ་མཁས་གྲུབ་ཀྱི་བླ་མ་བརྒྱ་རྩ་བརྒྱད་ལ་གཏུགས། དཔལ་གསང་བ་འདུས་པ་ལ་སོགས་པའི་རྣལ་འབྱོར་ཕ་མའི་རྒྱུད་ཕལ་མོ་ཆེའི་རྒྱུད་ཀྱི་བཤད་པ་གདམས་

[013A]༄༅། །དག་ལག་ལེན་དང་བཅས་པ་ཞིབ་ཏུ་སྦྱངས། བོད་དུ་བྱོན་ཏེ་བཀའ་བབས་ཀྱི་སློབ་མ་བཞི་ལ་སོགས་པའི་བརྒྱུད་འཇིན་མང་དུ་བྱུང་ཞིང། གསང་སྔགས་ཀྱི་འཕྲིན་ལས་ཁྱབ་གདལ་ཤིན་ཏུ་ཆེ་བས་ད་ལྟའི་བར་དུའང་གདམས་ངག་གི་
བརྒྱུད་པ་མང་དུ་འཕེལ་བར་འདུག་གོ། །རྗེ་འདི་ཉིད་ཀྱི་ལྟ་བ་ནི་པཎ་གྲུབ་ཀྱི་བླ་མ་མང་པོ་ལས་གསན་པས་དབུ་སེམས་ཀྱི་གདམས་པའི་རྒྱུན་དུ་མ་ཞིག་ཡོད་པར་སྣང་མོད་ཀྱང་གཙོ་བོ་ནི་རྗེ་རང་ཉིད་ཀྱི་གསུང་མགུར་དུ། ལྟ་བའི་སྒྲོ་འདོགས་ཆོད་པའི་བླ་མ་ནི་མཻ་ཏྲི་པ་
ཉིད་ཡིན་པར་གསུངས་ཤིང། ལྟ་སྒོམ་སྤྱོད་པ་དང་རྒྱུད་ཀྱི་བཤད་པ་གང་གི་སྐབས་སུ་ཡང་ནཱ་རོ་མཻ་ཏྲི་གཉིས་ལ་གཙོ་བོར་མཛད་དོ། །དེ་ལ་མངའ་བདག་མཻ་ཏྲི་པ་ནི་དབུ་མ་པ་ཡིན་པར་མ་ཟད་དཔལ་ལྡན་ཟླ་བའི་ལུགས་ཁོ་ན་གཙོ་བོར་མཛད་པ་ཞིག་སྟེ། དེ་
ཉིད་ཀྱིས་འཚོ་བའི་དེ་ཁོ་ན་ཉིད་བཅུ་པ་ལས། རྣམ་བཅས་མ་ཡིན་རྣམ་མེད་མིན། བླ་མའི་ངག་གིས་མ་བརྒྱན་པའི། །དབུ་མའང་འབྲིང་པོ་ཙམ་ཡིན་ནོ། །ཞེས་སེམས་ཙམ་རྣམ་བདེན་རྫུན་གཉིས་ཀས་དེ་ཁོ་ན་ཉིད་ཀྱི་དོན་རྟོགས་པ་མིན་པ་དང། དབུ་
མ་པ་ལའང་བླ་མའི་མན་ངག་གིས་མ་བརྒྱན་པའི་དབུ་མ་པ་ནི་དབུ་མ་འབྲིང་པོ་ཡིན་པར་གསུངས་ལ། བླ་མའི་གདམས་ངག་ནི་དཔལ་ལྡན་ཟླ་བའི་ཞབས་ཀྱི་གདམས་ངག་ཁོ་ན་ཡིན་པར་དེ་ཉིད་ཀྱི་དངོས་ཀྱི་སློབ་མ་པཎྜི་ཏ་ལྷན་ཅིག་སྐྱེས་པའི་རྡོ་རྗེའི་འགྲེལ་
པ་ལས་བཤད་དོ། །པཎ་ཆེན་ནཱ་རོ་པ་ཡང་དཔལ་ལྡན་ཟླ་བའི་ལུགས་ཁོ་ན་འཛིན་པ་སྟེ། དེ་ཉིད་ཀྱི་རྒྱུད་ཕྱི་མའི་འགྲེལ་བར། ཕྱི་མའི་རྒྱུད་ཀྱི་འགྲེལ་པ་འདི། །སྒྲོན་མ་གསལ་བའི་རྗེས་འབྲངས་ནས། །ཀླུ་སྒྲུབ་མན་ངག་བཤད་པ་ཡིན། ཞེས་དང་

[013B] །ཀླུ་ཡི་བྱང་ཆུབ་ཤཱཀྱའི་བཤེས། །ཟླ་བ་གྲགས་པ་ལ་སོགས་པའི། །མན་ངག་རིམ་པ་ལ་བརྟེན་ནས། །ཞེས་གསུངས་པའི་ཕྱིར་དང་ལྟ་བའི་བཤད་པ་ཡང་དེ་ཁོ་ན་ལྟར་སྣང་བའི་ཕྱིར་རོ། །དེའི་ཕྱིར་སྔོན་དང་ཕྱིས་ཀྱི་རྟོག་
གེ་པ་ཁ་ཅིག་མཻ་ཏྲི་པ་སེམས་ཙམ་པ་ཡིན་ཏེ་ཤཱནྟི་པའི་སློབ་མ་ཡིན་པའི་ཕྱིར། ཞེས་ཟེར་བ་ནི་འཕོངས་ཕྱིས་པའི་རྔོ་དང་མཚུངས་པས་དོར་བར་བྱ་བ་ཁོ་ནའོ། །དེ་ལྟར་ན་གྲུབ་དབང་མར་པའི་ལྟ་བ་ནི་དབུ་མ་པ་ཆེན་པོ་ཐལ་འགྱུར་བའི་ལྟ་བ་ཡིན་པར་གདོན་མི་ཟའོ།།
འོན་ཀྱང་མར་པ་ནས་བརྒྱུད་པའི་གདམས་ངག་རྣམས་སུ་སེམས་ཙམ་ལུགས་དང་མཐུན་པའི་བརྡའ་སྤྲོད་ལུགས་ཀྱང་མཛད་མོད། དེ་ནི་སྔར་བཤད་པ་ལྟར་རྗེ་མར་པ་ལ་བླ་མ་པཎ་གྲུབ་ཀྱང་མང་ཞིང་དེ་ནས་བརྒྱུད་པའི་གདམས་པ་ཡང་མང་བར་འདུག་པས་བླ་མ་
མར་པ་ནས་བརྒྱུད་པའི་ལྟ་བའི་གདམས་པ་ཡིན་ཚད་དབུ་མ་པའི་ལུགས་ཡིན་མི་དགོས་སོ། །རྗེ་བཙུན་མི་ལ་རས་པའི་མགུར་འབུམ་དུ་ཡང་ཚེ་རིང་མ་ལ་གདམས་པ་སོགས་ལས་འབྱང་བའི་ལྟ་བའི་གསུང་རིགས་ནི་ཐལ་འགྱུར་བའི་ལྟ་བ་དང་མཐུན་པར་འདུག་
ཅིང། རྗེ་བདག་ཉིད་ཆེན་པོས་ཀྱང་མགུར་དེའི་དོན་དབུ་མ་པ་དང་མཐུན་པར་གསུངས་སོ། །ཡང་གསུང་མགུར་འགའ་ཞིག་ཏུ་རྣལ་འབྱོར་བཞིའི་ངོ་སྤྲོད་མཛད་འདུག་ཅིང་དེ་དག་ལ་ཡང་དབུ་སེམས་ཀྱི་ལྟ་བའི་བཤད་ལུགས་ཅི་རིགས་པར་ཡོད་དོ། །དེ་དག་ཀྱང་
བསྟན་པ་སྤྱིའི་རྣམ་གཞག་གི་བསྟན་བཅོས་རྩོམ་པ་མིན་ཕྱིན་ཐད་ཀའི་ཞུ་བ་པོ་དེའི་བློ་ངོ་དང་འཚམ་པའི་ལྟ་སྒོམ་སྤྱོད་པ་རེ་གསུང་བ་མ་གཏོགས་གྲུབ་ཆེན་དེ་དག་གིས་ཤེས་ཚད་མཐའ་དག་མི་དེ་ལ་བཤད་དགོས་དོན་མེད་པ་དབང་པོ་རྟུལ་པོས་ཀྱང་

[014A]༄༅། །ཤེས་ནུས་སོ། །རྣལ་འབྱོར་བཞིའི་ཐ་སྙད་ནི་སློབ་དཔོན་ཤཱནྟི་པས་སེམས་ཙམ་རྒྱན་དུ་བཤད་མོད་བཀའ་རྒྱུད་པའི་རྣལ་འབྱོར་བཞི་ལ་སེམས་ཙམ་པའི་ལུགས་ཀྱི་ངེས་པ་མི་སྣང་ངོ། །ཕྱག་རྒྱ་ཆེན་པོ་ཞེས་བྱ་བའི་གདམས་ངག་གི་མིང་
འདོགས་གྲགས་ཆེ་བར་མཛད་པ་པོ་ནི་མཉམ་མེད་སྒམ་པོ་པ་ཡིན་ལ། །དེ་ཉིད་ཀྱི་གསུང་ལས་ལྟ་བའི་ངོ་སྤྲོད་ལ་ཕར་ཕྱིན་ཐག་པའི་ལུགས་དང་སྔགས་ཀྱི་ལུགས་གཉིས་འབྱུང་ཞིང་དེ་གཉིས་ཀ་ལའང་ཕྱག་རྒྱ་ཆེན་པོའི་གདམས་ངག་གི་མིང་འདོགས་པར་
མཛད་དོ། །ཕར་ཕྱིན་ཐེག་པའི་ལུགས་ལ་སྟོང་ཉིད་ལ་ཕྱག་རྒྱ་ཆེན་པོར་གསུངས་པ་ཡོད་ཚུལ་སོགས་མདོ་ལུང་མང་དུ་དྲངས་ནས་བསྒྲུབས་པའི་བསྟན་བཅོས་ཀྱང་མཛད་སྣང་ངོ། །ཕག་མོ་གྲུ་པ་རྡོ་རྗེ་རྒྱལ་པོ་དང། འབྲི་གུང་སྐྱུར་རིན་པོ་ཆེ་གཉིས་ཀྱང་དེའི་
རྗེས་སུ་འབྲངས་པར་སྣང་ཞིང་འདི་དག་ཀྱང་སྣང་ཕྱོགས་རྟེན་འབྲེལ་ལ་གཙིགས་ཆེ་བར་མཛད་ཅིང་སོ་སོར་རྟོག་པའི་ཤེས་རབ་ཀྱི་དཔྱོད་པ་མི་འདོར་བའི་ལུགས་སུ་སྣང་ངོ། །འོན་ཀྱང་འདི་དག་གི་བཀའ་འབུམ་རྣམས་སུ་སློབ་མ་མཁས་པ་དང་མི་མཁས་པ་
དུ་མ་ཟིན་བྲིས་ཉག་ནོག་མང་པོ་བཅུག་འདུག་པ་ལ་ཡིད་བརྟན་མི་སྣང་ནོ། །དཀར་པོ་ཆིག་ཐུབ་ཅེས་པའི་མིང་ནི་ཞང་ཚལ་པ་ཡིན་ཆད་དུ་དར་རྒྱས་ཆེ་རྒྱུ་མེད་ཅིང་ཞང་ཚལ་པས་དཀར་པོ་ཆིབ་ཐུབ་ལ་གཙོ་བོར་བྱས་པའི་བསྟན་བཅོས་ཀྱང་མཛད་དོ། །
འཇམ་མགོན་ས་སྐྱ་པཎ་ཆེན་གྱིས་དགག་པ་མཛད་ཡུལ་གྱི་གཙོ་བོ་ཡང་འདི་ཡིན་པར་སྣང་ངོ། །ཕྱིས་ཀྱི་རང་བཞིན་མང་པོས་ཀྱང་འདི་ཕྱོགས་ལ་དགག་པ་མང་དུ་མཛད་པ་འདུག་ལ། ཞལ་ཚལ་པ་རང་གི་བཞེད་པ་ལ་ཅི་ཡང་ཡིང་ལ་མི་བྱེད་པའི་

[014B] །དེ་ལྟར་ན་བདག་གིས་གོང་དུ་བཤད་པ་འདི་རྣམས་ཀྱང་རང་རང་གི་གྲུབ་མཐའི་ཁུངས་གཏུགས་གང་ཡིན་རྣམས་བརྩད་བཅད་ནས་བྲིས་པ་ཡིན་གྱི། སྤྱིར་བོད་ཀྱི་ལོ་ཙྪ་བ་རྒྱ་གར་གྱི་
མཁས་པ་རྩོད་མེད་ལ་གཏུགས་པ་རྣམས་ཀྱིས་ཀྱང་མཁས་པ་དེ་དང་དེའི་ལྟ་བའི་བཞེད་པ་བརྩད་བཅད་པའི་ངེས་པ་མི་སྣང་ལ། བརྩད་བཅད་ཀྱང་པཎ་གྲུབ་དེ་དག་གིས་དྲི་བ་པོའི་བློ་ངོར་འཚམ་པའི་ལྟ་སྒོམ་གྱི་གནོད་ཅིག་སྟོན་པ་མ་གཏོགས་རང་གིས་མཁྱེན་ཚད་དེ་ལ་
བཤད་པའི་ངེས་པ་མི་འདུག་སྟེ། ཚུལ་འདི་ནི་ཐེག་པ་ཆེན་པོའི་བཤེས་གཉེན་བཟང་པོ་དག་གི་ངང་ཚུལ་ཡིན་གྱི། ཤ་སྐམ་ཁོག་པ་རེའི་ཡོན་ལ་རང་གིས་ཤེས་ཚད་རྣ་བ་སུན་སུན་དུ་སྨྲ་བའི་ད་ལྟའི་འཆད་པ་པོ་རྣམས་དང་མི་འདྲའོ། །དེའི་ཕྱིར་ཇོ་ནང་ལུགས་དང་
ཕྱིས་ཀྱི་སྟག་ཚང་ལོ་ཙྪ་པ་ཤེས་རབ་རིན་ཆེན་གྱི་ལྟ་བའི་ལུགས་གཉིས་མ་གཏོགས་སྔོན་གྱི་མཁས་གྲུབ་ཕལ་མོ་ཆེའི་ལྟ་བའི་གདམས་པ་རྣམས་ལ་ཁུངས་གཏུགས་རྒྱ་གར་གྱི་པཎ་གྲུབ་རེ་ཡོད་པར་འདུག་མོད། དེ་དག་གི་སྲོལ་འཛིན་པ་རྣམས་ལས་ཁ་ཅིག་ནི་མྱོང་
བ་ཐོན་ཐུན་ཡོད་ཀྱང་རིགས་པ་མི་ཤེས་པ་དང། འགའ་ཞིག་ནི་ཅུང་ཟད་སྦྱངས་ཀྱང་གྲུབ་མཐའི་ཁྱད་པར་མ་ཕྱེད་པ་དང། ལ་ལ་ནི་ཟེར་སྒྲོས་སྔ་མ་སྐྱོར་འདོད་ཀྱང་ཚིག་རིས་ཙམ་ཡང་སྐྱོར་མ་ཤེས་པ་དང། ཕལ་མོ་ཆེ་ནི་གདམས་པ་མཐོང་ཚད་རང་ལུགས་ཀྱི་
གདམས་པར་བསྲེ་བ་སོགས་བརྗོད་པར་དཀའ་བའི་ངང་ཚུལ་མང་དུ་སྣང་ངོ། །ཇོ་ནང་པའི་ལྟ་བ་ནི་རང་མལ་ནས་གློ་བུར་དུ་བརྡལ་བའི་ལྟ་བ་ཞིག་ཡིན་པར་འདུག་ཅིང་མཁས་གྲུབ་ཀྱི་ཁུངས་གཏུགས་ཅི་ཡང་མེད་དོ། །སྟག་ཚང་བསམ་དཔྱད་པ་དང་ཅུང་ཟད་

[015A]༄༅། །དཔྱད་པ་དང་ཤིན་ཏུ་དཔྱད་པའི་གནས་སྐབས་གསུམ་དུ་ཕྱེ་ནས་གནས་སྐབས་ཕྱི་མ་ཕྱི་མས་སྔ་མ་སྔ་མ་འགོག་པའི་ལྟ་བ་ཞིག་བཤད་པ་ནི་ངོ་མཚར་ཏེ། རང་གི་གྲུབ་མཐའ་ལ་རྒོལ་བ་གཞན་གྱིས་འགལ་བ་སྒྲིག་མི་
དགོས་པར་རང་ཉིད་ཀྱིས་བཞག་པའི་བདེན་གཉིས་ཀྱི་རྣམ་གཞག་རང་ཉིད་ཀྱིས་བཤིག་པར་སྣང་བའི་ཕྱིར་རོ། །ངང་ཚུལ་འདི་ལྟར་གྱུར་ཀྱང་རྩོད་མེད་ཀྱི་ཤིང་རྟ་ཆེན་པོ་གཞན་ལ་འགལ་བ་བསྒྲིག་པའི་ངལ་བ་བསྟེན་པ་ནི་དམ་པ་དག་གིས་མཆོག་ཏུ་
སྙིང་བརྩེ་བའི་ཡུལ་ཁོ་ནའོ། །གཞན་ཡང་ཞང་ཐང་སག་པ་ལ་སོགས་པ་སྔོན་གྱི་དབུ་མ་པར་ཁས་འཆེས་པ་དག་གིས་ཀྱང་ལྟ་བའི་གནད་ལ་ནོར་པ་མང་དུ་ཡོད་པ་རྣམས་ནི་རྗེ་ཡབ་སྲས་ཀྱི་གསུང་རབ་རྒྱ་མཚོ་ལྟ་བུ་ལས་ཤེས་པར་བྱའོ། །ཕྱག་རྒྱ་
ཆེན་པོ་ཨ་མ་ན་སི་བ་དང། །སེམས་ཕྱོགས་པར་ཁས་འཆེས་པ་མང་པོ་ཞིག་ནི་ཐབས་ཀྱི་ཆ་ལ་སྐུར་པ་འདེབས་པའི་རྒྱའི་མཁན་པོ་ཧྭ་ཤང་གི་རིང་ལུགས་ཁོ་ན་ཡིན་ཏེ། དེ་ཡང་རྣམ་པ་ཀུན་ཏུ་ཐབས་ཕྱོགས་ལ་སྐུར་པ་འདེབས་པ་དང། སྤྱོད་ཕྱོགས་
དགོས་ཀྱང་ལྟ་བ་འཚོལ་བའི་ཚེ་སོ་སོར་རྟོག་པའི་དཔྱོད་པ་འདོར་བ་དང། ཐོག་མར་འཚོལ་བའི་ཚེ་ཤེས་རབ་ཀྱིས་དཔྱོད་དགོས་ཀྱང་དངོས་གཞི་སྐྱོང་བའི་ཚེ་དཔྱོད་པ་འདོར་བ་སོགས་མང་དུ་སྣང་སྟེ། དེ་ཐམས་ཅད་ཧྭ་ཤང་གི་ལུགས་ལས་མ་འདས་པ་ཁོ་
ན་ཡིན་ནོ། །ལྟ་བ་ལོག་པ་འདི་དག་དར་ཆེས་པས་སྔར་བཤད་པའི་ལུགས་དེ་དག་གི་ནང་ནའང་འདི་དག་ཅི་རིགས་པར་བསྲེས་པ་བྱུང་སྣང་ངོ། །དེ་ལྟར་བདག་གིས་གངས་རིའི་ལྗོངས་ཀྱི་ལྟ་བའི་ཁྱད་པར་མདོ་ཙམ་བརྗོད་པ་འདི་ནི་གཞན་ལས་ཁྱད་ཐོན་པ་དང་

[015B] ཕྱོགས་ལྷུང་དང་གྲགས་འདོད་ཀྱིས་ཀུན་ནས་བསླང་བ་མ་ཡིན་གྱི། མཁས་པ་དང་མི་མཁས་པ་དུ་མས་སྐུར་བར་བྱ་བའི་གནས་མ་ཡིན་པ་ལ་སྐུར་བ་དང་ལུགས་མི་མཐུན་པ་དུ་མའི་ཐ་སྙད་ཐམས་ཅད་གཅིག་ཏུ་བསྲེས་པ་དག་གིས་དྲི་མ་མེད་པའི་
གཞུང་དྲི་མ་དང་བཅས་པར་བྱེད་པ་རྣམས་ལ་ཕན་པ་བསམ་པ་དང། ཁྱད་པར་དུ་རྗེ་བླ་མ་ཡབ་སྲས་ཀྱིས་ཤིང་རྟ་ཆེན་པོ་རྣམས་ཀྱི་ལུགས་འཁྲུལ་པའི་དྲི་མ་མཐའ་དག་དང་བྲལ་བ་མ་འདྲེས་པར་ཕྱེ་བ་འདི་ལ་རིགས་པའི་ལམ་ནས་དྲངས་པའི་དད་པ་བཅོས་མ་མ་
ཡིན་པ་དང་ལྡན་པ་རྣམས་ལ་ཡིད་དགའ་བ་ཆེས་ཆེར་བསྐྱེད་པར་བྱེད་པ་དང། བག་ཆགས་བཟང་པོ་ཅན་རྣམས་ལ་དྲི་མ་མེད་པའི་ལམ་མཆོག་ཏུ་གྱུར་པ་ནི་རྗེ་རྒྱལ་བ་གཉིས་པའི་རིང་ལུགས་འདི་ཉི་ཡིན་ནོ་ཞེས་མཚོན་པར་བྱ་བའི་ཕྱིར་དུ་སྨྲས་པ་ལ་ལགས་སོ། །གཞན་
དུ་ན་ལེགས་པར་བཤད་པའི་གསེར་གྱི་ཞུན་མ་དང་ལོག་པར་བཤད་པའི་མཆིང་བུའི་གོང་བུ་གཉིས་མཉམ་པ་ཉིད་དུ་རྟོགས་པའི་ཆགས་བྲལ་གྱི་གོ་འཕང་མངོན་དུ་བྱས་པའི་འགྲོ་བ་འདི་དག་གི་རྣ་བར་ལུང་དང་རིགས་པའི་གཏམ་ཟབ་མོ་རྒྱ་ཆེར་བགྱིས་པ་ལ་བློ་གྲོས་དང་ལྡན་
པའི་མཁས་པ་སུ་ཞིག་མཆོག་ཏུ་དགའ་བ་ཡོངས་དུ་འཛིན་པར་འགྱུར། ད་ནི་འདི་བརྗོད་པར་བྱ་སྟེ་སྔོན་ལན་ཅིག་མ་ཡིན་པར་རྒྱལ་བ་རྣམས་ཀྱི་སྤྱན་སྔར་རྒྱལ་བའི་དམ་ཆོས་འཛིན་པའི་སྨོན་ལམ་གྱི་མཐུ་ཡོངས་སུ་བརྟས་པར་བྱས་པས་བསྟན་པའི་སྙིང་པོ་ཡོད་མེད་ཀྱི་
མཁའ་ཐམས་ཅད་དང་བྲལ་བ་ཟབ་མོ་དབུ་མའི་ལམ་རྟེན་ཅིང་འབྲེལ་པར་འབྱུང་བའི་རིགས་ཚུལ་སེང་གེའི་ང་རོ་ཆེན་པོ་ཡོངས་སུ་སྒྲོགས་པར་མཛད་པས་དུས་ཀྱི་མཐར་ཡང་རྒྱལ་བའི་བསྟན་པ་སྐྱོན་དང་བྲལ་བས་ནོར་འཛིན་གྱི་ཁྱོན་མ་ལུས་པ་ཡོངས་སུ་འགེང་བ་
[016A]༄༅། །བྱེད་པ་པོ་ནི་རང་ཅག་རྣམས་ཀྱི་འདྲེན་པ་དམ་པ་མཚན་བརྗོད་པར་དཀའ་བ་རྗེ་བཙུན་ཐམས་ཅད་མཁྱེན་པ་བློ་བཟང་གྲགས་པའི་དཔལ་ཞེས་སྙན་པའི་བ་དན་འཇིག་རྟེན་གསུམ་དུ་རྣམ་པར་གཡོ་བ་དེ་ཉིད་ཡིན་ལ། རྗེ་བཙུན་དེ་ཉིད་ཤིང་
རྟ་ཆེན་པོ་གང་གི་རྗེས་སུ་འབྲངས་པ་ནི་མགོན་པོ་ཉིད་ཀྱི་གསུང་ལས་འདི་ལྟར་འབྱུང་སྟེ། ཁྱོད་ཀྱི་བླ་མེད་ཐེག་པའི་ཚུལ། །ཡོད་དང་མེད་པའི་མཐའ་སྤངས་ཏེ། །ཇི་བཞིན་འགྲེལ་བར་ལུང་བསྟན་པ། །ཀླུ་སྒྲུབ་གཞུང་ལུགས་ཀུནྡའི་ཚལ། །དྲི་མེད་མཁྱེན་པའི་
དཀྱིལ་འཁོར་རྒྱས། །གསུང་རབ་མཁའ་ལ་ཐོགས་མེད་རྒྱུ། །མཐར་འཛིན་སྙིང་གི་མུན་པ་སེལ། །ལོག་སྨྲའི་རྒྱུ་སྐར་ཟིལ་གནོན་པ། །དཔལ་ལྡན་ཟླ་བའི་ལེགས་བཤད་ཀྱི། །འོད་དཀར་འཕྲེང་བས་གསལ་བྱས་པ། །བླ་མའི་དྲིན་གྱིས་མཐོང་བའི་ཚེ། །
བདག་གི་ཡིད་ནི་ངལ་གསོ་ཐོབ། །ཅེས་གསུངས་པ་ལྟར་དཔལ་མགོན་འཕགས་པ་ཀླུ་སྒྲུབ་དང་དཔལ་ལྡན་ཟླ་བའི་ལུགས་སྲོལ་ཉིད་མཆོག་ཏུ་གཟིགས་ཤིང་དེ་ཉིད་ཀྱིས་སྐལ་བ་དང་ལྡན་པ་རྣམས་ལ་ཕྱིན་ཅི་མ་ལོག་པའི་ལམ་གསལ་བར་མཛད་དོ། །དེ་ཉིད་ཀྱི་ཕྱིར་ན་
རྗེ་བདག་ཉིད་ཆེན་པོ་འདི་ཉིད་ལ་ཐུན་མོང་དང་ཐུན་མོང་མ་ཡིན་པའི་རྣམ་པར་ཐར་པ་བསམ་གྱིས་མི་ཁྱབ་པ་ཞིག་མཆིས་ཀྱང། དེ་ཐམས་ཅད་ཀྱི་ནང་ནས་གཙོ་པོར་གྱུར་བ་ནི་རྒྱལ་བའི་མདོ་སྔགས་ཀྱི་གསུང་རབ་མཐའ་དག་གི་དགོངས་པའི་དོན་ཤིང་རྟ་ཆེན་པོ་
རྣམས་ཀྱིས་ཚུལ་ཇི་ལྟར་ཕྱེ་བ་རྣམས་སོ་སོར་མ་འདྲེས་པར་ལུང་དང་རིགས་པ་དྲི་མ་མེད་པའི་སྒོ་ནས་འཁྲུལ་པའི་ཆ་ཤས་ཕྲ་མོ་ཙམ་ཡང་མེད་པར་རང་གིས་ངེས་ཤིང་གཞན་དག་ལ་འདོམས་པར་མཛད་པས་ཐུབ་པའི་བསྟན་པ་རིན་པོ་ཆེ་ཡོངས་སུ་རྫོགས་པའི་བཀའ་

[016B] །དེས་ན་རྗེ་བཙུན་འདི་ཉིད་ཀྱིས་འདུལ་བའི་ཕྱག་ལེན་ཕྲ་མོ་ཡན་ཆད་ནས་གྲུབ་པའི་མཐའ་ཆེན་པོ་རྣམས་ཀྱི་བར་དང། སྡགས་ཀྱི་འང་དཀྱིལ་འཁོར་
གྱི་ཆོ་ག་དང་ལག་ལེན་ཕྲ་མོ་ཡན་ཆད་ནས་རྒྱུད་ཀྱི་འགྲེལ་པ་ཆེན་མོ་རྣམས་ཀྱི་བར་མཐའ་དག་གང་ལའང་རུང་སྟེ་བླ་ཆོས་དང་རང་བཟོའི་ཉེས་པས་ནམ་ཡང་མ་གོས་པར་རང་རང་གི་སྲོལ་འབྱེད་པ་པོའི་པཎ་གྲུབ་རྣམས་ཀྱི་དགོངས་པ་ལ་གཏུགས་ཤིང་དེ་ཡང་རྒྱལ་
བའི་བཀའ་དང་ལེགས་པར་གཏུགས་ཏེ་གནད་ཕྲ་མོ་རེ་ལའང་ལུང་རིགས་དུ་མས་དཔྱད་དེ་ངེས་པ་སྟེར་བར་མཛད་པ་དང། ཚུལ་དེས་བསྟན་པ་ཐམས་ཅད་འགལ་བ་མེད་པར་གཅིག་གྲོགས་སུ་གཅིག་འགྱུར་བའི་ཚུལ་གྱིས་གང་ཟག་གཅིག་འཚང་རྒྱ་བའི་ཆ་རྐྱེན་དུ་བསྒྲིག་
པར་མཛད་པས་བཤད་སྒྲུབ་ཀྱི་བསྟན་པ་གཉིས་ཆར་འཛིན་ཅིང་སྤེལ་བར་མཛད་པའི་རྣམ་པར་ཐར་པ་འདི་ལྟ་བུ་ནི་སྔོན་བྱོན་པའི་གངས་ཅན་གྱི་མཁས་གྲུབ་སུ་ལའང་མེད་པར་མ་ཟད་རྒྱ་གར་འཕགས་པའི་ཡུལ་གྱི་འཕགས་པ་ཀླུ་སྒྲུབ་ལྟ་བུ་ལའང་འདི་བས་ལྷག་
པ་ཡོང་ཐབས་མེད་པར་རིགས་པའི་ཚུལ་དྲི་མ་མེད་པས་འགྲུབ་པ་ཡིན་ནོ། །དེའི་ཕྱིར་ཆེ་གེ་མོ་དང་ཆེ་གེ་མོ་ཞིག་གིས་ལུང་བསྟན་པའི་སྐྱེས་བུ་ཡིན་ནོ་ཞེས་གཞན་གྱི་ལུང་བསྟན་ཙམ་ལ་སྐྱབས་འཆའ་བའི་རྣམ་པར་ཐར་པ་དང་འདྲ་བའི་གོ་སྐབས་ག་ལ་ཡོད། ཡི་དམ་
གྱི་ལྷ་དུ་མའི་ཞལ་གཟིགས་པ་དང། ཏིང་ངེ་འཛིན་དང་མངོན་པར་ཤེས་པ་དུ་མ་བརྙེས་པ་སོགས་ལས་ཀྱང་བཤད་མ་ཐག་པའི་རྣམ་པར་ཐར་པ་ཉིད་གཙོ་བོ་ཡིན་ནོ། །རྗེ་བླ་མ་རང་ཉིད་ཀྱིས། དང་པོར་རྒྱ་ཆེན་ཐོས་པ་མང་དུ་བཙལ། །བར་དུ་གཞུང་ལུགས་ཐམས་

[017A]༄༅། །ཅད་གདམས་པར་ཤར། ཐ་མར་ཉིན་མཚན་ཀུན་ཏུ་ཉམས་སུ་བླངས། །ཀུན་ཀྱང་བསྟན་པ་རྒྱས་པའི་ཆེད་དུ་བསྔོས། །ཞེས་ཐོག་མ་ཁོ་ནར་རྒྱལ་བའི་བཀའ་དང་དེའི་དགོངས་པ་འགྲེལ་བའི་ཤིང་རྟ་ཆེན་པོ་རྣམས་ཀྱི་གཞུང་ལུགས་མཐའ་
དག་ལ་འོལ་སྤྱི་ཙམ་དང་ཕྱོགས་རེ་ཙམ་མ་ཡིན་པར་ཞིབ་ཏུ་ཐོས་པ་རྒྱ་ཆེན་པོ་བཙལ་བའི་ཚུལ་དང། དེ་ལ་བརྟེན་ནས་འདུལ་བ་ཀ་རི་ཀ་ནས་དཔལ་ལྡན་འདུས་པའི་བར་གྱི་མདོ་དང་བསྟན་བཅོས་མཐའ་དག་གང་ཟག་གཅིག་འཚང་རྒྱ་བའི་ལམ་གྱི་གཙོ་བོ་དང་ཡན་ལག་
ཅི་རིགས་པར་འདུ་བའི་ཚུལ་གྱིས་གཞུང་ལུགས་ཐམས་ཅད་གདམས་པར་ཤར་བ་དང། དེ་ལྟར་ཤར་བའི་ལམ་གྱི་ལུས་ཡོངས་སུ་རྫོགས་པ་ལ་དུས་རྟག་ཏུ་སྒྲུབ་པ་ལྷུར་ལེན་པའི་ཚུལ་གྱིས་ཐུགས་ཉམས་སུ་བཞེས་པ་ལ་བརྟེན་ནས་ལམ་གྱི་གནང་ལ་རིགས་པ་དྲི་མ་
མེད་པའི་སྒོ་ནས་མྱོང་སྟོབས་ཀྱིས་ངེས་པ་དྲངས་པས་མི་འཕྱུགས་པའི་གཟེར་ཐེབས་པའི་འབྲས་རྟགས་ཡང་དག་པ་ནི་བསྟན་པ་ཐམས་ཅད་འགལ་མེད་དུ་འཁྱེར་ཤེས་པའི་མཛད་པ་སྤྱི་དང། ཁྱད་པར་དུ་རྗེ་ཉིད་ཀྱི་མདོ་སྔགས་ཀྱི་གསུང་རབ་འདི་དག་ཡིན་ཏེ། འདི་དག་ལ་
ཅི་ཙམ་བརྟགས་ཀྱང་མ་འབྲེལ་བ་དང་ཟློས་པ་དང་འགལ་བ་དང་ཚད་ཐུབ་ཀྱི་གཞུང་ལས་ཕྱི་རོལ་ཏུ་གྱུར་པའི་ཀླན་ཀ་འགྱུར་བའི་གནས་རྡུལ་ཙམ་ཡང་མེད་པར་མངོན་སུམ་གྱིས་གྲུབ་པའི་ཕྱིར་རོ། །དེའི་ཕྱིར། གཞུང་ལུགས་མང་ཐོས་རིགས་པའི་ལམ་དུའང། །ངལ་
བ་མང་བསྟེན་མངོན་པར་རྟོགས་པ་ཡི། །ཡོན་ཏན་ཚོགས་ཀྱིས་མི་དམན་དུ་མས་ཀྱང། །འབད་ཀྱང་རྟོགས་པར་མ་གྱུར་གནས་དེ་ནི། །འཇམ་མགོན་བླ་མའི་དྲིན་གྱིས་ལེགས་མཐོང་ནས། །ཤིན་ཏུ་བརྩེ་བའི་བསམས་པས་བདག་གིས་བཤད། །ཅེས་

[017B] །གསུམ་པ་མཚན་ཉིད་ནི། ཆོས་ཐམས་ཅད་ལ་དོན་དམ་པར་གྲུབ་པའི་ཡོད་མཐའ་དང། ཐ་སྙད་དུ་ཡང་མེད་པའི་ཆད་མཐའ་ལེགས་པར་འགོག་ཅིང་བདེན་མེད་དུ་གྲུབ་པར་ཞལ་གྱིས་བཞེས་པའི་རང་སྡེ་ནི་དབུ་མ་པའོ། །
དེ་ལ་ཡང་མཐའ་ནི། རྩ་ཤེས་ལས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་དང་མེད་པ་ལ། །མཁས་པས་གནས་པར་མི་བྱའོ། །ཞེས་གསུངས་པ་ལྟར་ཡོད་མཐའ་དང་མེད་མཐའ་གཉིས་ཡོད་ལ། ཡོད་མཐའ་དང་རྟག་མཐའ་
དང་སྒྲོ་འདོགས་ཀྱི་མཐའ་དོན་གཅིག་ཅིང། མེད་མཐའ་དང་ཆད་མཐའ་དང་སྐུར་འདེབས་ཀྱི་མཐའ་རྣམས་དོན་གཅིག་གོ་མཐའ་དང་མཐར་འཛིན་མི་གཅིག་སྟེ། །མཐའ་ལ་མེད་པ་ཞིག་དགོས་ལ་མཐར་འཛིན་ནི་ཡོད་པ་ཞིག་དགོས་སོ། །དེ་ལ་གཞན་སྡེ་རྣམས་གང་
ཟག་དང་ཆོས་གང་ལ་ཡང་རྒྱུ་དང་རྐྱེན་ལ་བརྟེན་ནས་འབྱུང་བའི་རྐྱེན་ཉིད་འདི་པ་ཙམ་གྱི་རྟེན་འབྲེལ་ནམ་ཡང་ཁས་མི་ལེན་ཅིང་དེ་དག་བདེན་པར་གྲུབ་པ་འབའ་ཞིག་ཏུ་འདོད་པ་ནི་རྟག་ཆད་ཀྱི་ལྟ་བའི་གཡང་དུ་ལྷུང་བར་རང་སྡེ་མཐའ་དག་གིས་འདོད་དོ། །རང་སྡེ་
ཉན་ཐོས་སྡེ་གཉིས་ནི་རྒྱུ་རྐྱེན་ལ་བརྟེན་ནས་འབྱུང་བའི་འདུས་བྱས་ཀྱི་རྟེན་འབྲེལ་ཁས་ལེན་ཅིང་དེས་རྟག་ཆད་ཀྱི་མཐའ་སྤོང་བར་འདོད་དེ། བྱེད་པ་པོ་རང་བཞིན་མི་འགྱུར་བ་ལ་སོགས་པའི་རྟག་པའི་མཐའ་འགོག་ཅིང་རྒྱུ་འབྲས་དང་བདེན་བཞི་ལ་སོགས་པ་གཏན་མི་
འཐད་པར་འདོད་པའི་ཆད་པའི་མཐའ་འགོག་པའོ། །རྣམ་པར་རིག་པ་ཙམ་དུ་སྨྲ་བས་གཟུང་འཛིན་གཉིས་སུ་མེད་པའི་དེ་ཁོ་ན་ཉིད་གཏན་ལ་ཕབ་ནས་ཀུན་བརྟགས་བདེན་པར་གྲུབ་པ་ལ་སོགས་པ་རྟག་པའི་མཐའ་སྤོང་ཞིང། ངོ་བ་ཉིད་གཞན་གཉིས་ཡེ་མེད་

[018A]༄༅། །དུ་འདོད་པའི་ཆད་མཐའ་སྤོང་བར་འདོད་དེ་གོང་དུ་བཤད་ཟིན་ཏོ། །མཁས་པ་དབུ་མ་པ་རྣམས་ན། རྟེན་ཅིང་འབྲེལ་པར་འབྱུང་བའི་དོན་ཉིད་བདེན་པས་སྟོངས་པའི་དོན་ཅན་དུ་བཞེད་ཅིང་བདེན་པས་སྟོངས་པའི་དོན་ཡང་རྟེན་ཅིང་འབྲེལ་
པར་འབྱུང་བའི་དོན་ཅན་ཉིད་ཡིན་གྱི། དོན་བྱེད་པའི་ནུས་པས་སྟོང་བའི་དངོས་པོ་མེད་པའི་དོན་ནི་མ་ཡིན་ནོ་ཞེས་བཞད་པས་མཐའ་གཉིས་འགག་པ་ལ་རྒྱུ་མཚན་སོ་སོ་བ་གཉིས་མི་དགོས་ཤིང་གང་ལ་བདེན་པའི་རང་བཞིན་བཀག་པའི་གཞི་དེ་ཉིད་ལ་རྣམ་པར་
བཞག་པ་ཐམས་ཅད་འཐད་པས་རྟེན་ཅིང་འབྲེལ་པར་འབྱུང་བའི་གཏན་ཚིགས་ཉིད་ཀྱིས་རྟག་ཆད་ཀྱི་མཐའ་གཉིས་ཀ་འགོག་པར་མཛད་དོ། །དེའི་ཕྱིར་རང་སྡེ་སེམས་ཙམ་པ་མན་ཆད་ཀྱིས་དངོས་པོ་ལ་བདེན་པའི་རང་བཞིན་ཡོད་པར་འདོད་པས་ན་དངོས་པོ་དེ་རྟག་
པར་མི་སྨྲ་ཡང་རྟག་ལྟར་འགྱུར་ལ། དུས་སྔ་མར་བདེན་པར་ཡོད་པ་ཞིག་དུས་གཉིས་པར་ཞིག་པར་འདོད་ན་དེའི་རྒྱུན་ཆད་པར་ཁས་མི་ལེན་ཀྱང་ཆད་ལྟར་འགྱུར་པས་དངོས་པོ་ལ་བདེན་པའི་རང་བཞིན་འདོད་ཕྱིན་ཆད་རྟག་ཆད་ཀྱི་ལྟ་བ་ལས་མི་འདའོ། །ཁྱད་པར་
དུ་རྣལ་འབྱོར་སྤྱོད་པ་པ་དག་གཞན་དབང་སེམས་དང་སེམས་བྱུང་ཙམ་ཞིག་བདེན་པར་གྲུབ་པས་མེད་ལྟ་སྤོང་ཞིང། གཞན་དབང་ལ་ཀུན་བརྟགས་པ་མེད་པས་རྟག་ལྟ་སྤོང་བར་འདོད་པ་ནི་ཕྱི་རོལ་ལ་བལྟོས་པའི་གཟུང་འཛིན་ཐ་སྙད་དུ་ཡོད་པ་ལ་སྐུར་བ་བཏབ་ཅིང་གཞན་
དབང་བདེན་པར་མེད་པ་ལ་སྒྲོ་བཏགས་པས་རྟག་ཆད་གཉིས་ཀའི་མཐར་ལྟུང་བས་དབུ་མ་པའི་ལྟ་བ་ཁོ་ན་ལ་ཡོད་མེད་ཀྱི་མཐར་མ་ལྷུང་བ་དང་རྟག་ཆད་ཀྱི་སྐྱོན་དང་བྲལ་བ་ཡོད་ཀྱི་གཞན་ལ་ནི་མ་ཡིན་ནོ། །ཚུལ་དེ་ནི་དཔལ་ལྡན་ཟླ་བའི་ཚིག་གསལ་ལས། གང་ཞིག་

[018B] གཞན་གྱི་དབང་གི་དངོས་པོ་ཀུན་ནས་ཉོན་མོངས་པ་དང་རྣམ་པར་བྱང་བའི་རྒྱུར་གྱུར་པ་ཙམ་ཞིག་ཡོད་པས་མེད་
པར་ལྟ་བ་ཉིད་སྤོང་བར་འགྱུར་བ་དེའི་ལྟར་ན་ཀུན་ཏུ་བརྟགས་པ་ཉིད་ཡོད་པ་མ་ཡིན་པའི་ཕྱིར་དང། གཞན་གྱི་དབང་ཡོད་པའི་ཕྱིར་ཡོད་པ་ཉིད་དང་མེད་པ་ཉིད་དུ་ལྟ་བ་གཉིས་ཀར་ཡང་འགྱུར་བས་མཐའ་གཉིས་སྡོང་བར་ག་ལ་འགྱུར། ཞེས་དང། དེའི་ཕྱིར་
དེ་ལྟར་དབུ་མ་པའི་ལྟ་བ་ཁོ་ན་ཡོད་པ་དང་མེད་པ་ཉིད་དུ་ལྟ་བར་ཐལ་བ་མེད་པ་ཡིན་གྱི་རྣམ་པར་ཤེས་པར་སྨྲ་བའི་ལྟ་བ་ལ་སོགས་པ་དག་ལ་ནི་མ་ཡིན་ནོ་ཞེས་ཤེས་པར་བྱའོ། །ཞེས་གསུངས་སོ། །མགོན་པོ་ཀླུ་སྒྲུབ་ཀྱིས། གང་ཟག་ཕུང་པོར་སྨྲ་བ་ཡི། །འཇིག་
རྟེན་གྲངས་ཅན་འུག་ཕྲུག་དང། །གོས་མེད་བཅས་ལ་གལ་ཏེ་ཞིག་ཡོད་མེད་འདས་པ་སྨྲ་ན་དྲས། །དེ་ཕྱིར་སངས་རྒྱས་རྣམས་ཀྱི་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་ཞེས་བསྟན་པ། །ཆོས་ཀྱི་ཁུད་པ་ཡིན་ཞེས་གྱིས། །ཞེས་གསུངས་སོ། །
དེའི་ཕྱིར་རྟག་ཆད་ཀྱི་ལྟ་བ་དང་བྲལ་བར་འདོད་ན་གང་ཟག་དང་ཆོས་རྣམས་བརྟེན་ནས་འབྱུང་བ་ཆུ་ཟླ་བཞིན་དུ་བདེན་པས་སྟོངས་པའི་དོན་ཅན་དུ་ཁས་བླངས་པར་བྱའོ་ཞེས་བཞེད་དེ། རིགས་པ་དྲུག་ཅུ་པ་ལས། གང་དག་བརྟེན་ནས་དངོས་པོ་རྣམས། །ཆུ་ཡི་ཟླ་བ་ལྟ་
བུར་ནི། །ཡང་དག་མ་ཡིན་ལག་མིན་པར། །འདོད་པ་དེ་དག་ལྟས་མི་འཕྲོགས། །ཞེས་གསུངས་སོ། །འོ་ན་ཏིང་ངེ་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། །གཙང་དང་མི་གཙང་དེ་ཡང་མཐའ་ཡིན་ཏེ། །དེ་ཕྱིར་གཉིས་ཀའི་

[019A]༄༅། །མཐའ་ནི་རྣམ་སྤངས་ནས། །མཁས་པས་དབུས་ལའང་གནས་པར་ཡོངས་མི་བྱེད། ཅེས་དང། རྗེ་བཙུན་བྱམས་པས། ཚུ་རོལ་ཕ་རོལ་མཐའ་ལ་མིན། །དེ་དག་བར་ནའང་མི་གནས་པ། །དུས་རྣམས་མཉམ་པ་ཉིད་ཤེས་
ཕྱིར། །ཤེས་རབ་ཕ་རོལ་ཕྱིན་པར་འདོད། ཅེས་མཐའ་གཉིས་སྤངས་པའི་དབུས་ལའང་གནས་པ་བཀག་པ་མ་ཡིན་ནམ་སྙམ་དུ་དོགས་ན། ལོག་པར་རྟོག་པ་འདིའི་དབང་གིས་དབུ་མ་པའི་ལུགས་ལ་ཁས་ལེན་མེད་པ་སོགས་ནོར་བར་སྨྲ་བ་མང་དུ་
བྱུང་བ་ཡན་པས་བརྗོད་པར་བྱ་སྟེ། ལུང་དེ་དག་གིས་ནི་དངོས་པོར་སྨྲ་བ་རྣམས་ལྟར་མཐའ་ཉི་ཚེ་བ་ཞིག་བཀག་ནས་དེ་དང་བྲལ་བའི་དབུས་བདེན་པར་བཟུང་ནས་མི་གནས་ཞེས་སྟོན་པ་ཡིན་གྱི། མཐའ་དང་བྲལ་བའི་དབུས་མེད་པར་སྟོན་པ་ག་ལ་ཡན། རྣམ་
བཤད་རིགས་པ་ལས། མཐའ་ནི་ཟད་དང་མཇུག་ཆ་དང། །ཉེ་དང་ཕྱོགས་དང་སྨད་པ་ལའོ། །ཞེས་གསུངས་པ་ལྟར་དོན་མང་པོ་ཞིག་ལ་འཇུག་ཀྱང་སྐབས་འདིའི་མཐའ་ནི། སློབ་དཔོན་ཀ་མ་ལ་ཤཱི་ལས། །གལ་ཏེ་དབུ་མ་ལ་སེམས་ཀྱི་རང་གི་ངོ་བོའི་
བདག་ཉིད་ཀྱི་དངོས་པོ་དོན་དམ་པ་པ་ཅི་ཡང་རུང་བ་ཞིག་ཡོད་པར་གྱུར་ན་ནི་དེའི་ཚེ་དེ་ལ་དེ་ཡོད་པས་རྟག་གོ་ཞེ་འམ་མི་རྟག་གོ་ཞེས་བྱ་བར་མངོན་པར་ཞེན་པ་ཡང་ཇི་ལྟར་མཐར་འགྱུར་ཏེ་དངོས་པོའི་དེ་ཁོ་ན་ཉིད་ཇི་ལྟ་བ་བཞིན་གྱི་རྗེས་སུ་སོང་ཞིང་ཚུལ་བཞིན་
ཡིད་ལ་བྱེད་པ་ཉིད་ནི་ལྟུང་བའི་གནས་སོ་ཞེས་བྱ་བར་རིགས་པ་མ་ཡིན་ནོ། །ཞེས་གསུངས་པ་བཞིན་ནོ། །དེས་ན་འདའ་མཐའ་མ་ལྟུང་བའི་གནས་ཡིན་ཏེ། འཇིག་རྟེན་ན་བྲག་གཡང་ལ་མཐའ་དང། ད་ལ་ལྷུང་བ་ལ་མཐའ་ལ་ལྷུང་ཞེས་སྨྲ་བ་བཞིན་ནོ།།

[019B] དེའི་ཕྱིར་དོན་དམ་པར་མེད་ཅེས་པ་མེད་པའི་མཐར་འཛིན་པ་མ་ཡིན་ལ། དེ་ལྟར་མ་ཡིན་ཞེས་འགོག་པ་ཡང་མེད་མཐའ་འགོག་པ་མ་ཡིན་མོད། དགག་བྱ་བཀའ་
བའི་མེད་པ་ཡང་དག་པར་ཡོད་དོ་ཞེས་འཛིན་ན་དངོས་པོ་མེད་པའི་མཐར་ལྟུང་བས་དེ་འགོག་པ་ཡང་མེད་མཐའ་འགོག་པ་ཡིན་ནོ། །དེའི་ཕྱིར་དེ་ནི་སྒྲོ་འདོགས་ཀྱི་མེད་མཐའ་ཡིན་ལ་ལས་འབྲས་སོགས་ཐ་སྙད་དུ་མེད་པ་སྐུར་འདེབས་ཀྱི་མེད་མཐའ་ཡིན་ནོ། །
ཆོས་རྣམས་དོན་དམ་པར་འཛིན་པའི་ཡུལ་ཡུལ་ཅན་ནི་སྒྲོ་འདོགས་ཀྱི་མཐའ་དང་དེའི་མཐར་འཛིན་ཡིན་ནོ། །རང་ཉིད་དབུ་མ་པར་ཁས་འཆེས་པ་ལ་འདི་དག་ཤེས་དགོས་པས་ཅུང་ཟད་བཤད་ལ་ཞིབ་པར་རྗེ་ཐམས་ཅད་མཁྱེན་པའི་གསུང་ལས་ཤེས་པར་བྱའོ། །
དེས་ན་བཅོས་ལྡན་འདས་ཀྱིས་དབུ་མའི་ལམ་ཟབ་མོ་རེ་ཞིག་རྟོགས་པར་མི་ནུས་པའི་གདུལ་བྱ་རྣམས་དྲང་བར་བྱ་བའི་ཕྱིར་དུ། ལ་ལར་གང་ཟག་གི་བདག་ཡོད་པར་བསྟན་པ་དང། འགའ་ཞིག་ཏུ་གང་ཟག་གི་བདག་ནི་མེད་ཀྱི་གཟུང་འཛིན་གཉིས་ཡོད་
པ་ལས་བརྩམས་ནས་བསྟན་པ་དང། ཐེག་ཆེན་གྱི་རིགས་ཅན་འགའ་ཞིག་ལ་གཟུང་འཛིན་གཉིས་མེད་ཀྱི་གཉིས་སྟོང་ཡོད་པར་གསུངས་ལ། དབང་པོ་སྨིན་པའི་བློ་རབ་ཏུ་གྱུར་པ་ལ་ནི་མཐའ་གཉིས་སྤངས་པའི་དབུ་མའི་ལམ་སྟོང་ཉིད་སྙིང་རྗེའི་སྙིང་པོ་ཅན་
སྟོན་པར་མཛད་དེ། རིན་ཆེན་འཕྲེང་བ་ལས། བརྡའ་སྤྲོད་པ་དག་ཇི་ལྟ་བུར། ཞེས་སོགས་དང། འཕགས་པ་ལྷས། ཡོད་དང་མེད་དང་ཡོད་མེད་དང། །གཉིས་ཀ་མིན་ཞེས་ཀྱང་བསྟན་ཏེ། །ནད་ཀྱི་དབང་གིས་ཐམས་ཅད་ནི། །སྨན་ཞེས་བྱ་བར་འགྱུར་མིན་ནས་

[020A]༄༅། །ཞེས་དང། བསོད་ནམས་མིན་པ་དང་པོར་བཟློག་བར་དུ་བདག་ནི་བཟློག་པ་དང། །ཐ་མར་ལྟ་ཞིག་ཀུན་བཟློག་པ། །གང་གིས་ཤེས་དེ་མཁས་པ་ཡིན། ཞེས་གསུངས་སོ། །དེས་ན་དབུ་མའི་ལྟ་བ་ཞེས་བྱ་བ་ནི་འདུས་བྱས་དང་འདུས་མ་བྱས་
ཀྱི་ཆོས་ཐམས་ཅད་ལ་བདེན་པར་གྲུབ་པའི་རང་བཞིན་རྡུལ་ཙམ་ཡང་མེད་པ་དང། དེ་ཉིད་ལ་བསྐྱེད་བྱ་སྐྱེད་བྱེད་དང་དགག་སྒྲུབ་སོགས་འཁོར་འདས་ཀྱི་རྣམ་གཞག་ཐམས་ཅད་ཁས་བླངས་པས་ཆོག་པ་གཉིས་ཚོགས་ཤིག་དགོས་པ་ཡིན་ཏེ། བོད་ཀྱི་
ལུགས་མང་པོ་དག་གི་ལྟ་བ་རྣམས་དབུ་མའི་ལྟ་བ་ཡིན་མིན་དཔྱོད་པར་འདོད་ན་འདི་ཉིད་ཁོ་ནའི་སྒོ་ནས་དཔྱད་པར་བྱའོ། །ཚུལ་འདི་ནི་འཕགས་ཡུལ་གྱི་དབུ་མ་ཐལ་རང་གཉིས་ཀའི་རྐང་ཚུགས་པའི་གྲུབ་པའི་མཐའ་ཡིན་ནོ། །འཕགས་པ་ཀླུས། རྟེན་ཅིང་
འབྲལ་པར་འབྱུང་བ་གང། །དེ་ནི་སྟོང་པ་ཉིད་དུ་བཤད། དེ་ནི་བརྟེན་ནས་གདགས་པ་སྟེ། དེ་ཉིད་དབུ་མའི་ལམ་ཡིན་ནོ། །གང་ཕྱིར་རྟེན་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །དེ་ཕྱིར་སྟོང་པ་མ་ཡིན་པའི། །ཆོས་འགའ་ཡོད་པ་མ་
ཡིན་ནོ། །ཞེས་གསུངས་སོ། །ཐ་སྙད་དུ་རང་མཚན་ཞལ་གྱིས་བཞེས་པའི་དབུ་མ་པ་རྣམས་ཀྱིས་ཀྱང་བདེན་པར་གྲུབ་པ་རྣམ་པ་ཐམས་ཅད་དུ་ཞལ་གྱིས་མི་བཞེས་པས་སྔར་བཤད་པའི་རྟེན་འབྱུང་དང་སྟོང་ཉིད་དོན་གཅིག་པ་ནི་དེ་ཁོ་ན་ལྟར་འཆད་དེ། ཤེས་
རབ་སྒྲོན་མེ་ལས། རྟེན་ཅིང་འབྲེལ་པར་འབྱུང་བ་ཞེས་བྱ་བ་སྟོང་པ་ཉིད་གང་ཡིན་པ་དེ་ནི་བརྟེན་ནས་གདགས་པ་སྟེ། འཇིག་རྟེན་པ་དང་འཇིག་རྟེན་ལས་འདས་པའི་ཐ་སྙད་འདོད་པས་ཉེ་བར་ལེན་པ་དག་ལ་བརྟེན་ནས་གདགས་པ་ཡིན་ནོ། །དེ་ཉིད་དབུ་མའི་ལམ་

[020B] དབུ་མ་ནི་སྐྱེ་བ་དང་སྐྱེ་བ་མེད་པ་དང་ཡོད་པ་དང་མེད་པའི་མཐའ་གཉིས་སྤངས་པའི་ཕྱིར། ཞེས་གསུངས་སོ། །དེ་ལྟར་གཞིའི་ལྟ་བ་གཏན་ལ་འབེབས་ཚུལ་ཕྱིན་ཅི་མ་ལོག་པ་འདི་ལ་ངེས་པ་རྙེད་ན་ལམ་གྱི་གནས་སྐབས་སུ་ཐབས་ཤེས་ཡ་མ་བྲལ་པའི་གནད་མི་
འཕྱུགས་པ་བདེ་བླག་ཏུ་འོང་ཞིང། དེས་ནི་འབྲས་བུ་སྐུ་གཉིས་ཀྱི་རྒྱུ་ཕྱིན་ཅི་མ་ལོག་པ་རྒྱུད་ལ་བསྐྱེད་ནུས་པས་དབུ་མའི་ལྟ་བ་འདི་ནི་ཐེག་པ་ཆེན་པོའི་གཞི་ལམ་འབྲས་བུའི་གནས་སྐབས་ཐམས་ཅད་དུ་ཤིན་ཏུ་གལ་ཆེ་བ་ལ་ངེས་པ་བཙལ་དགོས་སོ། །ད་ནི་འདི་དཔྱད་
པར་བྱ་སྟེ། ཅི་དབུ་མ་པར་འཇོག་པ་ལ་རང་གི་ལྟ་བ་དེ་ཉིད་མཐའ་ཐམས་ཅད་དང་བྲལ་བའི་རྟེན་འབྱུང་ཕྲ་མོའི་དོན་རྟོགས་པ་ཞིག་དགོས་ན་ནི་དབུ་མ་རང་རྒྱུད་པ་དབུ་མ་པར་མི་རུང་སྟེ། རང་རྒྱུད་པས་ཆོས་དང་གང་ཟག་གི་བཏགས་དོན་རིགས་པས་བཙལ་ནས་གདགས་
གཞི་ཁྱད་པར་བ་རེ་དེ་དང་དེར་འཇོག་པའི་ཕྱིར་ན་རང་མཚན་གྱི་མཐའ་ཕྲ་མོ་མ་ཁེགས་པའི་ཕྱིར་རོ། །ཅི་སྟེ་དངོས་པོ་ལ་མཐའ་ཐམས་ཅད་བཀག་པ་མིན་ཀྱང་རང་ངོར་མཐའ་ཐམས་ཅད་ཁེགས་པའི་དབུ་མ་པར་འདོད་པས་དབུ་མ་པར་འཇོག་ན་དངོས་སྨྲ་བ་ཡང་དབུ་མ་པར་ཐལ་ཏེ་
དེས་མཐའ་གཉིས་བཀག་པའི་སྒོ་ནས་རང་གི་ལྟ་བ་དབུ་མའི་ལམ་དུ་འདོད་པའི་ཕྱིར་རོ། །ཞེས་ཟེར་ན། བཤད་པར་བྱ་སྟེ། སྤྱིར་ཆོས་དེ་དེ་ལྟར་མི་གནས་ཀྱང་གྲུབ་མཐའི་དབང་གིས་དགག་བྱ་བཀག་པའི་སྟོང་ཚུལ་ཞིག་ཆོས་དེ་དང་དེའི་གནས་ལུགས་སུ་འཇོག་པ་ནི་བློས་
བྱས་ཀྱི་སྟོང་པ་ཡིན་པས་དབུ་མའི་དོན་མེད་ལ། ཆོས་དེ་དགག་བྱ་དེས་སྟོང་པར་གཏན་ལ་ཕབ་པ་ལྟར་ཆོས་དེ་གནས་ཀྱང་སྟོང་ཚུལ་དེས་ཆོས་ཅན་དངོས་པོ་མཐའ་དག་ལ་ཁྱབ་པ་མིན་པ་ནི་ཉི་ཚེ་བའི་སྟོང་པ་ཡིན་པས་ཆོས་དབྱིངས་དེ་བཞིན་ཉིད་དུ་མི་རུང་ངོ། །དེ་ལ་དངོས་

[021A]༄༅། །པོར་སྨྲ་བའི་ལུགས་ཀྱི་གཟུགས་རང་འཛིན་ཤེས་པ་ལས་རྒྱད་ཆད་དུ་གྲུབ་པས་སྟོང་པའི་མངར་འཛིན་པའི་རྟོག་པའི་ཞེན་གཞར་གནས་ཚོད་ཀྱིས་གྲུབ་པས་སྟང་བ་ལྟ་བུ་ནི་སྟོང་ཚུལ་ངེས་ཆོས་ཅན་གྱི་དངོས་པོ་མཐའ་དག་ལ་ཁྱབ་པ་མ་ཡིན་ཞིང་
རྒྱུ་མཚན་དེས་ན། སྟོང་ཚུལ་དེས་ཆོས་ཐམས་ཅད་ཀྱི་སྟེང་གི་རྟེན་འབྱུང་དང། སྟོང་བ་དོན་གཅིག་ཏུ་རྟགས་པར་མ་ནུས་ཤིང་སྟང་ཚུལ་དེ་ན་ཆོས་ཐམས་ཅད་ལ་ཁྱབ་པའི་སྟོང་པ་ཡང་མ་ཡིན་ནོ། །དེའི་ཕྱིར་ཆོས་ཐམས་ཅད་ཀྱི་མཐའ་གཉིས་འཇོག་ཚུལ་དང་སྣང་སྟོང་གྲོགས་
སུ་འགྱུར་ཚུལ་ལེགས་པར་འཇོག་མི་ཤེས་སོ། །དབུ་མ་རང་རྒྱུད་པ་རྣམས་ཀྱིས་ཐ་སྙད་དུ་རང་མཚན་བཀག་ན་གཞི་ང་ཐ་སྙད་དུ་ཡོད་པར་འཇོག་མ་ནུས་པས་རང་མཚན་ཁས་བླངས་ཀྱང་ཆོས་ཐམས་ཅད་ལ་བློ་གནད་མང་ལ་མ་ལྟོས་པའི་སྡོད་ལུགས་ཀྱི་གྲུབ་ཚུལ་མི་བཞེད་ཅོད་རིགས་
པའི་རྣམ་གྲངས་དུ་མས་འགག་པར་མཛད་དོ། །དེ་ལྟར་བཀག་པའི་སྟོང་ཚུལ་དེ་ནི་དོན་ལ་མ་གནས་པ་མ་ཡིན་པས་བླས་བྱས་ཀྱང་མ་ཡིན་ཞིང། འདུས་བྱས་དང་འདུས་མ་བྱས་ཀྱི་དངོས་པོ་ཐམས་ཅད་ལ་ཁྱབ་པས་ཉི་ཚེ་བའི་སྟོང་པ་ཡང་མ་ཡིན་ནོ། །དེའི་
ཕྱིར་དེ་ལྟར་བཀག་པའི་སྟོང་ཚུལ་དེ་ཉིད་རྟེན་ཅིང་འབྲེལ་པར་འབྱུང་བ་དང། དོན་གཅིག་ཏུ་ཡང་རྟོགས་པར་ནུས་པས་གཞི་ཐམས་ཅད་ཀྱི་སྟེང་དུ་མཐའ་གཉིས་སྤང་ཚུལ་སེམས་ཙམ་པ་ལས་ཆེས་ཤིན་ཏུ་ཕྲའོ། །དེས་ན་དབུ་མ་རང་རྒྱུད་པ་རྣམས་ལ་དབུ་
མ་པ་ཞེས་བརྗོད་དུ་རུང་ཞིང་སེམས་ཙམ་པ་ལ་དབུ་མ་པའི་སྒྲ་འཇུག་ཏུ་མེད་དེ། །རྗེ་བདག་ཉིད་ཆེན་པོས་མཁས་པ་དེ་དག་ཀྱང་ཆོས་བདེན་པར་ཡོད་པའི་གྲུབ་མཐའ་རིགས་པའི་སྒོ་དུ་མས་འགག་ཅིང་བདེན་མེད་དུ་ལེགས་པར་ཞལ་གྱིས་བཞེས་པས་དབུ་མ་པ་

[021B] །ཞེས་གསུངས་པའི་དོན་ནི་དེ་ལྟར་དུ་ཤེས་པར་བྱའོ། །སྤྱན་རས་གཟིགས་བརྟུལ་ཞུགས་ཀྱིས་ཀྱང། ཐ་སྙད་དུ་ཕྱི་ནང་གི་རྟེན་འབྲེལ་སྒྱུ་མ་ཙམ་དུ་བྱ་བ་བྱེད་ནུས་སུ་ཡོད་ཅིང་དོན་དམ་པར་ངོ་བོ་ཉིད་མེད་པར་ཤེས་པ་ནི་འཕགས་པ་ཡང་སྲས་དང་
ལེགས་ལྡན་འབྱད་དང་སངས་རྒྱས་བསྐྱངས་ལ་སོགས་པ་དབུ་མའི་ལམ་སྨྲ་བ་རྣམས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་བསྟན་པའོ། །ཞེས་གསུངས་སོ། །འོན་ཀྱང་བརྟེན་ནས་འབྱུང་བའི་དོན་ཤིན་ཏུ་ཕྲ་བ་རྟོགས་པ་ནི་དབུ་མ་ཐལ་འགྱུར་པ་ཁོ་ནའོ། །
བཞི་པ་གྲུབ་མཐའི་འདོད་ཚུལ་ལ་གཉིས། ཀླུ་སྒྲུབ་ཡབ་སྲས་ཀྱིས་མདོའི་དྲང་ངེས་ཕྱེ་ཚུལ་དང། གྲུབ་མཐའི་འདོད་ཚུལ་བཤད་པ་དངོས་སོ། །དང་པོ་ལ་གཉིས། མདོ་ནས་ཇི་ལྟར་གསུངས་པ་དགོད་པ་དང། དེའི་དོན་བཤད་པའོ། །དང་པོ་ནི། མགོན་པོ་ཀླུ་སྒྲུབ་ཀྱིས་
མདོ་གང་ལ་བརྟེན་ནས་གསུང་རབ་ཀྱི་དྲང་ངེས་ཕྱེ་བའི་མདོའི་ཁུངས་དངོས་སུ་སྨོས་པ་འཕགས་པ་རང་ཉིད་ཀྱི་རིགས་ཚོགས་དང་མདོ་བཏུས་སོགས་སུ་མ་བྱུང་ཡང་མདོའི་དོན་བཤད་ཚུལ་ལས་དོན་གྱིས་བཤད་པ་ཡོད་ལ། དཔལ་ལྡན་ཟླ་བས་ཚིག་གསལ་ལས་བློ་གྲོས་
མི་ཟད་པས་བསྟན་པའི་མདོ་དྲངས་ནས་བསྲུངས་ཤིང། སྤྱན་རས་གཟིགས་བརྟུལ་ཞུགས་ཀྱིས་ཀྱང་ཤེས་རབ་སྒྲོན་མེའི་འགྲེལ་བཤད་དུ་དེ་ལྟར་བཤད་ལ། སློབ་དཔོན་ཀ་མ་ལ་ཤཱི་ལས་དབུ་མ་སྣང་བར་ཡང་མདོ་དེ་ཉིད་དྲང་ངས་འབྱེད་པའི་ཁུངས་སུ་མཛད་
དོ། །དེས་ན་བློ་གྲོས་མི་ཟད་པའི་མདོ་ཉིད་དྲང་ངེས་འབྱེད་པའི་ཁུངས་ཡིན་ལ་དེ་ལས་གསུངས་ཚུལ་ནི་མདོ་དེ་ཉིད་ལས། ངེས་པའི་དོན་གྱི་མདོ་སྡེ་ནི་གང། དྲང་བའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་དག་ཀུན་རྫོབ་སྒྲུབ་པ་བསྟན་པ་དེ་དག་ནི་དྲང་པའི་དོན་

[022A]༄༅། །ཞེས་བྱའོ། །མདོ་སྡེ་གང་དག་དོན་དམ་པ་སྒྲུབ་པ་བསྟན་པ་དེ་དག་ནི་ངེས་པའི་དོན་ཞེས་བྱའོ། །མདོ་སྡེ་གང་དག་ཚིག་དང་ཡེ་གེ་སྣ་ཚོགས་པ་བསྟན་པ་དེ་དག་ནི་དྲང་བའི་དོན་ཞེས་བྱའོ། །མདོ་སྡེ་གང་དག་ཟབ་མོ་བལྟ་དཀའ་བ་རྟོགས་པར་
དཀའ་བ་བསྟན་པ་དེ་དང། ནི་ངེས་པའི་དོན་ཞེས་བྱའོ། །མདོ་སྡེ་གང་དག་བདག་དང་སེམས་ཅན་དང་སྲོག་དང་གསོ་བ་དང་སྐྱེས་བུ་དང་གང་ཟག་དང་ཤེད་ལས་སྐྱེས་དང་ཤེད་བུ་དང་བྱེད་པ་པོ་དང་ཚོར་བ་པོ་སྐད་སྣ་ཚོགས་ཀྱིས་བཤད་པར་བྱ་བ་བདག་པོ་མེད་པ་ལ་
བདག་པོ་ལྟ་བུར་བསྟན་པ་དེ་དག་ནི་དྲང་པའི་དོན་ཞེས་བྱའོ། །མདོ་སྡེ་གང་དག་དངོས་པོ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་དང་མངོན་པར་འདུ་བྱེད་པ་མེད་པ་དང་སྐྱེ་བ་མེད་པ་དང་མ་སྐྱེས་པ་དང་སེམས་ཅན་མེད་པ་དང་སྲོག་མེད་པ་དང་གང་
ཟག་མེད་པ་དང་བདག་པོ་མེད་པ་རྣམ་པར་ཐར་པའི་སྒོ་སྟོན་པ་དེ་དག་ནི་ངེས་པའི་དོན་ཞེས་བྱ་སྟེ། འདི་ནི་ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་གྱི་མདོ་སྡེ་ལ་མི་རྟོན་པ་ཞེས་བྱའོ། །ཞེས་གསུངས་པའོ། །གཉིས་པ་སློབ་དཔོན་གྱིས་དྲང་ངེས་
འབྱེད་པའི་དགོས་པ་ནི། བཅོམ་ལྡན་འདས་ཀྱིས་ཡོད་པ་དང་མེད་པ་དང་བདེན་པ་དང་རྫུན་པ་སོགས་རྣམ་གྲངས་དུ་མའི་སྒོ་ནས་ཆོས་བསྟན་པ་ལས་གང་ཞིག་ནི་བདེན་པའི་དོན་ཅན་ཡིན། གང་ཞིག་ནི་རྫུན་པའི་དོན་ཅན་ཡིན་ཞེས་བློ་ཐེ་ཚོམ་དུ་གྱུར་པ་རྣམས་
དང༑ ཡང་གང་དག་རང་ཉིད་བློ་གྲོས་དམན་པས་དྲང་བའི་དོན་ལ་ངེས་པའི་དོན་ཅན་དུ་འཁྲུལ་བ་དང། དེ་བཞིན་དུ་ངེས་པའི་དོན་ལ་ཅིག་ཤོས་སུ་འཁྲུལ་པའི་ལོག་པར་རྟོག་པ་ཅན་རྣམས་ལ་དྲང་ངེས་ཀྱི་ཁྱད་པར་གསལ་བར་ཕྱེ་ནས་དེ་དག་གི་དོན་མཛད་

[022B] དཔལ་ལྡན་ཟླ་བས། འདིར་དེ་ཁོ་ནའི་དོན་ཅན་གྱི་བསྟན་པ་ནི་གང་ཞིག་ཡིན། དགོངས་པ་ཅན་ནི་འདིར་གང་ཞིག་ཡིན་སྙམ་དུ་གང་ཞིག་ཐེ་ཚོམ་དུ་གྱུར་པ་དང། གང་ཞིག་བློ་ཞན་པ་ཉིད་ཀྱིས་དྲང་བའི་དོན་གྱི་བསྟན་པ་ལ་ངེས་པའི་དོན་
དུ་རྟོག་པ་དེ་གཉིས་ཀའི་ཐེ་ཚོམ་དང། ལོག་པའི་ཤེས་པ་དག་རིགས་པ་དང་ལུང་གཉིས་ཀྱི་སྒོ་ནས་བསལ་བར་བྱ་བའི་ཕྱིར་སློབ་དཔོན་གྱི་འདི་བརྩམས་སོ་ཞེས་གསུངས་སོ། །དྲང་ངེས་ཇི་ལྟར་ཕྱེ་ཚུལ་ནི། ངེས་པའི་དོན་གྱི་མདོ་སྡེ་རྣམས་ཀྱི་དོན་ཇི་ལྟར་
གནས་པ་ལས་རྣམ་པ་གཞན་དུ་འདྲེན་པའི་དོགས་པའི་གནས་མཐའ་ཡས་པ་བཀོད་ནས་རིགས་པས་ལེགས་པར་སུན་ཕྱུང་སྟེ་རྣམ་པར་དག་པའི་ལམ་ལ་རིགས་པ་མང་པོའི་སྒོ་ནས་ངེས་པ་བླ་ན་མེད་པ་སྟེར་བ་དང། བཅོམ་ལྡན་འདས་ཀྱི་བཀའ་ཉིད་དབང་དུ་བྱས་ཏེ་
ལུང་གི་སྒོ་ནས་ཀྱང་དོན་དེ་བསྒྲུབས་པར་མཛད་པའོ། །དེ་ལྟར་ཡང་དཔལ་ལྡན་ཟླ་བས་ལུང་དེའི་མཇུག་ཐོགས་སུ། དེ་ལ་བདག་ལས་མ་ཡིན་ཞེས་བྱ་བ་ལ་སོགས་པས་ནི་རིགས་པ་གསུངས་པ་ཡིན་ནོ། །བཅོམ་ལྡན་འདས་ཀྱིས་ཆོས་གང་ཞིག་ཅེས་བྱ་བ་ལ་སོགས་
པ་ནི་ལུང་གསུངས་པ་ཡིན་ནོ། །ཞེས་སོ། །བློ་གྲོས་མི་ཟད་པའི་མདོའི་དོན་དངོས་ནི། མདོ་སྡེ་གང་དག་ཀུན་རྫོབ་སྒྲུབ་པ་བསྟན་པ་ཞེས་སོགས་རྐང་པ་གཉིས་ཀྱིས་མདོའི་དྲང་ངེས་ཀྱི་ཁྱད་པར་ཡུལ་དང་དུས་ལ་སོགས་པའི་སྒོ་ནས་མི་འཇོག་པར་བརྗོད་བྱའི་སྒོ་ནས་འབྱེད་
པ་དང། དེ་ཡང་ཀུན་རྫོབ་གཙོ་བོར་སྟོན་པའི་མདོ་དྲང་དོན་དང། དོན་དམ་གཙོ་བོར་སྟོན་པའི་མདོ་ངེས་དོན་དུ་འཇོག་ཚུལ་མདོར་བསྟན་པའོ། །དེ་ནས་མདོ་སྡེ་གང་དག་ཚིག་དང་ཡི་གེ་ཞེས་སོགས་རྐང་པ་གཉིས་ཀྱི་ཀུན་རྫོབ་སྟོན་པའི་མདོ་དང་དོན་དམ་སྟོན་པའི་མདོ་གཉིས་

[023A]༄༅། །ངོས་བཟུང་བ་སྟེ། དེ་ཡང་ཚིག་དང་ཡི་གེ་མི་འདྲ་བ་སྣ་ཚོགས་པས་དོན་མི་འདྲ་བ་སྣ་ཚོགས་པ་སྟོན་པ་ནི་སྔ་མ་དང། རྟོགས་དཀའ་བའི་དོན་སྤྲོས་པ་རྣམ་པར་བཅད་པའི་རོ་གཅིག་པར་སྟོན་པ་ནི་ཕྱི་མར་བཞག་གོ་དེ་ནས་མདོ་སྡེ་གང་
དག་བདག་དང་སེམས་ཅན་དང་ཞེས་སོགས་རྐང་པ་ཐ་མ་གཉིས་ཀྱིས་ནི་སྟོན་ལུགས་ཇི་འདྲ་བ་ཞིག་གིས་ཀུན་རྫོབ་བསྟན་པར་འགྲོ་བའི་ཀུན་རྫོབ་སྟོན་ལུགས་དང། སྟོན་ལུགས་ཇི་འདྲ་བ་ཞིག་གིས་དོན་དམ་བསྟན་པར་འགྲོ་བའི་དོན་དམ་སྟོན་ལུགས་གཉིས་
སྟོན་པའོ། །དེ་ཡང་བདག་དང་ཞེས་པ་ནས་བདག་པོ་ལྟ་བུ་ཞེས་པའི་བར་གྱིས་ནི་སྒྲས་ཟིན་ལ་གང་ཟག་གི་རྣམ་གྲངས་ཁོ་ན་བྱུང་ཡང་དོན་ནི་གང་ཟག་ཁོ་ན་ལ་མི་བྱ་ཡི། བྱེད་པ་པོ་དེ་དང་འབྲེལ་བའི་ལས་སུ་བྱ་བ་དང་བྱེད་པའི་དངོས་པོ་ཡོད་པར་སྟོན་པ་མཐའ་དག་
ལ་བྱ་དགོས་ཏེ། དཔེར་ན་རྩ་ཤེའི་འགྲོ་འོང་བརྟག་པའི་རབ་བྱེད་རྣམས་ཀྱིས་ཀྱང་འཇིག་རྟེན་ཕ་རོལ་ནས་འདིར་འོང་བ་དང་འདི་ནས་ཕ་རོལ་ཏུ་འགྲོ་བ་པོ་ཡོད་ན་གང་ཟག་བདེན་པ་ཡོད་དགོས་པ་དང། དགེ་མི་དགེའི་ལས་བྱེད་པ་པོ་
ཡོད་ན་གང་ཟག་བདེན་པ་ཡོད་དགོས་པར་དོགས་པའི་མཐའ་འགོག་པས་བྱེད་པ་པོ་དང་ལས་གཉིས་ཀ་བསྟན་ཀྱང་གང་ཟག་གི་བདག་མེད་པ་གཙོ་བོར་གཏན་ལ་ཕབ་པའི་རབ་བྱེད་དུ་བྱེད་དགོས་པ་ལྟར་ཏེ། དེས་ན་འདིས་ཀྱང་ཆོས་དང་གང་ཟག་གཉིས་ཀ་
སྟོན་པའི་ཆ་སོ་སོར་བྱེད་དགོས་སོ། །ཚིག་རྐང་གཉིས་པའི་སྟོང་པ་ཉིད་དང་ཞེས་པ་ནས་མ་སྐྱེས་པ་ཞེས་པའི་བར་གྱིས་ནི་ཆོས་ཀྱི་བདག་མེད་ཚུལ་གཙོ་བོར་བསྟན་ལ། སེམས་ཅན་མེད་པ་ཞེས་པ་ནས་བདག་པོ་མེད་པ་ཞེས་པའི་བར་གྱིས་ནི་གང་ཟག་ལ་བདག་མེད་

[023B] །ཏིང་ངེ་འཛིན་རྒྱལ་པོ་ལས་ཀྱང། སྟོང་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་སེམས་ཅན་གང་ཟག་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །
ཞེས་གསུངས་སོ། །དེ་ལ་དྲང་དོན་དུ་འགྲོ་ལུགས་ལ་དྲང་བ་ནི་གདུལ་བྱ་ཁ་དྲང་བའི་ཕྱིར་དུ་བསྟན་པ་ཙམ་ལ་མི་བྱ་ཡི། མདོ་དེའི་དོན་ཇི་ལྟར་བསྟན་པ་ལྟར་གཟུང་དུ་མི་རུང་བར་ད་དུང་དེའི་དགོངས་པ་བཤད་ནས་དོན་གཞན་དུ་དྲང་དགོས་པའམ་ཡང་ན་སྒྲ་ཇི་
བཞིན་པར་བཟུང་བས་ཆོག་ཀྱང་དེ་ཙམ་ཞིག་དེ་དག་གི་ཡིན་ལུགས་དེ་ཁོ་ན་ཉིད་མ་ཡིན་པས་ད་དུང་དེའི་དེ་ཁོ་ན་ཉིད་དེ་ལས་གཞན་དུ་བཙལ་དགོས་པས་ན་དྲང་བའི་དོན་ཏེ། དོན་དྲང་དགོས་པའོ། །དེའི་དང་པོ་ནི། ཕ་དང་མ་ནི་གསང་བྱ་ཞིང། ཞེས་པ་ལྟ་བུ་
སྟེ༑ ཕ་མ་གསད་པར་གསུངས་པའི་དངོས་ཟིན་གྱི་དོན་ཇི་ལྟ་བ་བཞིན་དུ་གཟུང་དུ་མི་རུང་བས་དེ་ལས་གཞན་དུ་ལས་ཀྱི་སྲིད་པ་དང་སྲེད་པ་ལ་དྲང་དགོས་པའོ། །དེ་ལྟར་དྲང་བ་དེ་ཡང་ད་དུང་འཇོག་ཚུལ་ཕྱི་མའི་དྲང་དོན་དུ་ཡོད་དོ། །གཉིས་པ་ནི། སྦྱིན་པ་བཏང་བ་
ལས་ལོངས་སྤྱོད་འབྱུང་བར་སྟོན་པ་ལྟ་བུ་སྟེ། དེའི་དོན་སྒྲ་ཇི་བཞིན་པར་བཟུང་བས་ཆོག་མོད་ཀྱང་སྦྱིན་པས་ལོངས་སྤྱོད་རྒྱ་ཆེན་པོ་བསྐྱེད་པ་དེ་དེའི་ཡིན་ལུགས་ཡིན་གྱི་དེ་མ་ཡིན་པའི་སྦྱིན་པའི་ཡིན་ལུགས་མེད་དོ་ཞེས་སྨྲ་བ་ལ། སྦྱིན་པའི་ཡིན་ལུགས་ནི་དེ་ཙམ་མ་
ཡིན་གྱི་དེ་ལས་གཞན་དུ་དེའི་དེ་ཁོ་ན་ཉིད་འཚོལ་དགོས་སོ་ཞེས་འཆད་པ་ལྟ་བུའོ། །ངེས་པའི་དོན་ནི་ཆོས་དང་གང་ཟག་ལ་བདག་དང་སྐྱེ་བ་སོགས་སྤྲོས་པ་རྣམ་པར་བཅད་པའི་ཚུལ་གྱིས་སྟོན་པ་ཡིན་ལ། དེ་ལ་ནི་དངོས་བསྟན་གྱི་དོན་དེ་ཉིད་གནས་ལུགས་མཐར་

[024A]༄༅། །ཐུག་ཡིན་པས་དེ་ཕན་ཆད་དུ་དྲང་དུ་མེད་པ་དང། དེ་ལས་གཞན་དུ་གང་ཟག་གཞན་གྱིས་དྲང་དུ་མི་རུང་བ་དང། དེ་ལ་སྒྲུབ་བྱེད་ཚད་མ་དང་ཡང་ལྡན་པས་ན་ངེས་པའི་དོན་ཏེ། དོན་ངེས་པའོ། །ས་བོན་ལས་མྱུ་གུ་སྐྱེ་བར་གསུངས་པ་ལྟ་བུ་ལ་
སྒྲུབ་བྱེད་ཚད་མ་ཡོད་ཀྱང་དོན་དམ་པའི་དབང་དུ་མཛད་པ་མིན་པས་དྲང་དོན་ཏེ། ཀ་མ་ལ་ཤཱི་ལས་ངེས་པའི་དོན་ཡང་གང་ལ་བྱ་ཞེ་ན། ཚད་མ་དང་བཅས་པ་དང་དོན་དམ་པའི་དབང་དུ་མཛད་ནས་བཤད་པ་གང་ཡིན་པ་སྟེ། དེ་ནི་དེ་ལས་ལོགས་ཤིག་ཏུ་གཞན་གྱིས་
གང་དུའང་དྲང་བར་མི་ནུས་པའི་ཕྱིར། ཞེས་ངེས་དོན་ལ་སྒྲུབ་བྱེད་ཚད་མ་དང་ལྡན་པ་དང་དོན་དམ་པ་སྟོན་པ་གཉིས་ཚོགས་དགོས་པར་གསུངས་སོ། །ཇི་ལྟར་བསྟན་པ་ལྟར་གྱི་དོན་ཡོད་མེད་ཙམ་ལ་དྲང་ངེས་སུ་བྱེད་ན་ཚད་མ་དང་བཅས་པ་གཅིག་པུས་ཆོག་གི་དོན་
དམ་པའི་དབང་དུ་མཛད་པ་ཞེས་པའི་ཁྱད་པར་སྦྱར་མི་དགོས་སོ། །དེས་ན་ཤིང་རྟ་ཆེན་པོ་རྣམས་ཀྱི་གསུང་གི་ཟུར་རེ་རེ་ལ་ཡང་ནུས་པ་འདོན་ལུགས་ཁྱད་པར་བ་རེ་ཡོད་པ་ཞིབ་ཏུ་ཕྱེད་དགོས་སོ། །དྲང་ངེས་སུ་འཇོག་པ་ལ་ཡང་རྗོད་བྱེད་ཀྱི་སྒོ་ནས་ཕྱེ་ན་གསུང་
རབ་འདིའི་དོན་གཞན་དུ་དྲང་དགོས་མི་དགོས་ལ་འཇོག་དགོས་པའི་ཕྱིར་གསུང་རབ་ཉིད་དྲང་ངེས་ཀྱི་མཚན་གཞིར་གཟུང་དགོས་ཏེ། དབུ་མ་སྣང་བ་ལས། དེ་ལྟ་བས་ན་དོན་དམ་པ་བརྗོད་པ་ཁོ་ན་ངེས་པའི་དོན་ཡིན་ལ་བཟློག་པ་ནི་དྲང་བའི་དོན་ཡིན་ནོ་ཞེས་བྱ་
བར་ཁོང་དུ་ཆུད་པར་བྱའོ། །ཞེས་དང། སྐྱེ་བ་མེད་པ་ལ་སོགས་པ་ཡང་འཕགས་པ་བློ་གྲོས་མི་ཟད་པས་བསྟན་པ་ལས་ངེས་པའི་དོན་ནོ་ཞེས་བསྟན་ཏེ། ཞེས་གསུངས་སོ། །བརྗོད་བྱའི་དབང་དུ་བྱས་ནས་དྲང་ངེས་འབྱེད་ན་གཞན་དུ་དྲང་དགོས་མི་དགོས་

[024B] འཕགས་པ་སངས་རྒྱས་ཐམས་ཅད་ཀྱི་ཡུལ་ལ་འཇུག་པ་ཡེ་ཤེས་སྣང་བའི་རྒྱན་གྱི་མདོ་ལས། ངེས་པའི་དོན་གང་ཡིན་པ་དེ་ནི་
དོན་དམ་པའོ། །ཞེས་དང། སྔར་དྲངས་པའི་ཏིང་ངེ་འཛིན་གྱི་རྒྱལ་པོའི་མདོའི་ལུང་གིས་ཀྱང་འགྲུབ་བོ། །དེ་ཡང་སྒོམ་རིམ་པར་པ་ལས། བཅོམ་ལྡན་འདས་ཀྱི་བཀའ་ཐམས་ཅད་ནི་ལེགས་པར་གསུངས་པ་སྟེ། མངོན་སུམ་དུའམ་བརྒྱུད་པས་དེ་ཁོ་ན་མངོན་
དུ་གསལ་བར་བྱེད་པ་དང་དེ་ཁོ་ན་ལ་གཞོལ་བ་ཉིད་དོ། །ཞེས་གསུངས་པ་ལྟར་རྒྱལ་བས་ཆོས་ཇི་སྙེད་ཅིག་གསུངས་པ་རྣམས་ཐར་པ་འཐོབ་པའི་ཆེད་དུ་ཡིན་ལ། ཀུན་རྫོབ་ཀྱི་བདེན་པ་ཙམ་གོམས་པ་ལས་དེ་ཐོབ་མི་ནུས་ཤིང། དེ་ལས་གཞན་དུ་དྲངས་ཏེ་དེ་ཁོ་ན་
ཉིད་བཅལ་ནས་སྒོམ་པའི་སྟོབས་ཀྱིས་ཐར་པ་འཐོབ་དགོས་པ་ཉིད་ཤེས་པ་ལ་རག་ལས་སོ། །ཡུམ་གྱི་མདོ་ལས་གཟུགས་མེད། གཟུགས་ཀྱི་སྐྱེ་བ་མེད། ཅེས་སོགས་གསུངས་པ་ངེས་དོན་གྱི་མདོ་མ་ཡིན་པར་འགྱུར་ཏེ། སྒྲ་ཇི་བཞིན་དུ་གཟུང་དུ་མི་རུང་བའི་
ཕྱིར་རོ་སྙམ་ན། དེ་དག་སྒྲ་བཞིན་པ་མ་ཡིན་པའི་མདོ་མ་ཡིན་ཏེ། ཡུམ་རྒྱས་པ་ཉིད་ལས། དེ་ཡང་འཇིག་རྟེན་གྱི་ཐ་སྙད་དུ་ཡིན་གྱི་དོན་དམ་པར་ནི་མ་ཡིན་ནོ། །ཞེས་དགག་བྱའི་ཁྱད་པར་སྦྱར་ནས་གསུངས་པའི་ཕྱིར་དང་དེ་ལྟར་སྐབས་གཅིག་ཏུ་དགག་བྱའི་
ཁྱད་པར་སྦྱར་ཕྱིན་གཞུང་དེའི་བར་སྐབས་སུ་དགག་བྱའི་ཁྱད་པར་མ་སྦྱར་བའི་ཚིག་བྱུང་བ་ལའང་དོན་གྱིས་སྦྱར་ཟིན་པ་ཡིན་པས་སྐབས་དེར་དངོས་སུ་མ་སྨོས་ཀྱང་དེ་སྒྲ་ཇི་བཞིན་པ་མ་ཡིན་པར་མི་འགྱུར་རོ། །འདི་ལ་རང་རྒྱུད་པ་ལྟར་ན་ཤེར་ཕྱིན་འབུམ་པ་ལྟ་བུ་

[025A]༄༅། །མདོ་དེའི་ནང་དུ་དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བའི་ཚིག་བྱུང་བ་རྣམས་སྒྲ་ཇི་བཞིན་པའི་ངེས་དོན་དང། ཤེས་རབ་སྙིང་པོ་ལྟ་བུ་མདོ་དེའི་ནང་དུ་དགག་བྱ་ལ་བདེན་པའི་ཁྱད་པར་གསལ་བར་སྦྱར་བའི་ཚིག་མེད་པ་རྣམས་
ནི་སྒྲ་ཇི་བཞིན་པར་བཟུང་དུ་མི་རུང་བས་གཞན་དུ་དྲང་དགོས་པའི་དྲང་དོན་དུ་བཞེད་པས། མདོ་སྡེ་དགོངས་འགྲེལ་གྱིས་འཁོར་ལོ་བར་པ་དྲང་དོན་དུ་གསུངས་པ་ན་འཁོར་ལོ་བར་པ་ཐམས་ཅད་ལ་ཟེར་རྒྱུ་མིན་ཞེས་བཞེད་དོ། །ཐལ་འགྱུར་བས་ཤེས་རབ་
སྙིང་པོ་ལ་སོགས་པ་དགག་བྱ་ལ་དོན་དམ་གྱི་ཁྱད་པར་དངོས་སུ་མ་སྦྱར་བའི་འཁོར་ལོ་བར་བའི་མདོ་རྣམས་ཀྱང་ཡུམ་འབུམ་པ་ལྟ་བུའི་དོན་དམ་གྱི་ཁྱད་པར་གསལ་བར་སྦྱར་བའི་མདོ་སྡེ་དང་རིགས་མཐུན་པས་དེ་དག་ལའང་དགག་བྱའི་ཁྱད་པར་དོན་གྱིས་
སྦྱར་བ་ཡིན་པས་སྒྲ་ཇི་བཞིན་པའི་ངེས་དོན་ཁོ་ནར་བཞེད་དོ། །གཟུགས་མེད། སྒྲ་མེད་ཅེས་པ་ལ་སོགས་པའི་མདོ་ཚིག་གས་གཟུགས་སྒྲ་སོགས་ཡེ་མེད་དུ་བསྟན་པ་ནི་སྒྲས་ཟན་ལའང་བྱ་མི་རུང་བས། གཟུགས་མེད་ཅེས་པའི་མདོ་ཚིག་དེ་གཟུགས་མེད་
པར་བསྟན་པའི་མདོ་ཚིག་མིན་དགོས་སོ། །དེ་ལྟར་བྱས་ན་མགོན་པོ་ཀླུ་སྒྲུབ་ཀྱིས་ཕྱི་ནང་གི་རྒྱུ་འབྲས་རྣམས་ལ་བདེན་པའི་རང་བཞིན་ཡོང་པ་ལ་རྒྱུ་རྐྱེན་ལ་བལྟོས་པར་འགལ་བ་ལ་སོགས་པའི་གནོད་བྱེད་མང་དུ་བསྟན་ཅིང། བདེན་པའི་རང་བཞིན་མེད་
པ་ལ་འཆིང་གྲོལ་གྱི་རྣམ་གཞག་ཐམས་ཅད་འཐད་པར་སྒྲུབ་བྱེད་དུ་མས་བསྒྲུབས་པ་ནི་ཡུམ་གྱི་མདོ་ལ་སོགས་པའི་དེ་ཁོ་ན་ཉིད་སྟོན་པའི་མདོ་རྣམས་ངེས་པའི་དོན་དུ་བསྒྲུབས་པ་དང། དེ་དག་དང་མི་མཐུན་པར་སྟོན་པའི་མདོ་རྣམས་དྲང་བའི་དོན་དུ་བསྒྲུབས་པ་

[025B] དྲང་ངེས་འབྱེད་ཚུལ་དེ་ཡང་བློ་གྲོས་མི་ཟད་པའི་མདོ་ལ་བརྟེན་པར་ཀླུ་སྒྲུབ་རང་ཉིད་ཀྱིས་བཤད་པའི་ཚུལ་ཡང་དེས་ཤེས་པར་འགྱུར་རོ། །
འོ་ན་མདོ་སྡེ་དགོངས་འགྲེལ་ལས། གཞན་དབང་བདེན་པར་མེད་པར་མཐོང་ན་མཚན་ཉིད་གསུམ་ག་ལ་སྐུར་འདེབས་གྱི་ལྟ་བ་སྐྱེ་བར་གསུངས་པ་ཇི་ལྟར་དྲང་སྙམ་ན། དེ་ནི་ཐེག་པ་ཆེན་པོའི་རིགས་ཅན་ཡིན་ཀྱང་དེ་ཁོ་ན་ཉིད་རྟོགས་པའི་བློ་མཆོག་དང་མི་ལྡན་པའི་
གདུལ་བྱའི་བསམ་པའི་དབང་གིས་དེ་ལྟར་གསུངས་པ་ཡིན་ཏེ། དེ་ཉིད་རྟོགས་པའི་བློ་མཆོག་དང་ལྡན་པའི་གདུལ་བྱ་ལ་གཞན་དབང་བདེན་མེད་དུ་རྟོགས་པ་ཉིད་སྐུར་འདེབས་ཀྱི་ལྟ་བ་འགོག་པའི་ཐབས་སུ་འགྱུར་བའི་ཕྱིར་རོ། །དེས་ན་སྤྱིར་ཡུམ་གྱི་མདོ་ལ་
སོགས་པའི་འཁོར་ལོ་བར་པ་ངེས་དོན་དང་དགོངས་འགྲེལ་ལ་སོགས་པའི་འཁོར་ལོ་ཐ་མ་དྲང་དོན་ཡིན་ཀྱང་གདུལ་བྱ་དེ་ལ་བལྟོས་ཏེ་ཐ་མ་ངེས་དོན་དང་བར་པ་དྲང་དོན་དུ་འགྲོ་བ་མི་འགལ་ཏེ། དཔེར་ན་སྤྱིར་བདག་དང་བདག་མེད་བསྟན་པ་གཉིས་ལས་ཕྱི་མ་
མཆོག་ཡིན་ཀྱང་རེ་ཞིག་བདག་མེད་བསྟན་པའི་སྣོང་དུ་མི་རུང་བའི་གདུལ་བྱ་རྣམས་ཀྱི་ངར་སྔ་མ་མཆོག་ཡིན་པ་མི་འགལ་བ་བཞིན་ནོ། །དེས་ན་ཇི་སྲིད་གདུལ་བྱ་དེའི་བློ་ངོར་ཆོས་ཐམས་ཅད་བདེན་པར་གྲུབ་པ་རྡུལ་ཙམ་ཡང་མེད་པ་དང། དེ་ལ་རྣམ་གཞག་
ཐམས་ཅད་བཞག་པས་ཆོག་པ་གཉིས་མི་འགལ་བར་ཤེས་མི་ནུས་པ་དེ་སྲིད་དུ་ཆོས་ཅན་གྱི་དངོས་པོ་ཁ་ཅིག་བདེན་ལ་ཁ་ཅིག་མི་བདེན་པའི་རྣམ་དབྱེ་མཛད་ནས་དེ་ལ་ཆོས་བསྟན་དགོས་ཏེ། དེ་ལ་བདག་མེད་པའི་ཕྱོགས་རེ་བསྟན་ནས་རིམ་གྱིས་འཁྲིད་དགོས་པའི་

[026A]༄༅། །ཕྱིར་དང། དེ་ལ་བསྟན་པའི་བདག་མེད་དེ་ཡང་གང་ལ་འཇོག་པའི་གཞི་བདེན་པ་བ་མེད་ན་ཁོའི་བློ་ངོར་བཞག་ཏུ་མི་རུང་བའི་ཕྱིར་རོ། །དེའི་ཕྱིར་གང་ཟག་ལ་རང་བཞིན་བཀག་ནས་ཕུང་པོ་ལ་མ་བཀག་བ་དང། གཟུང་འཛིན་
རྫས་གཞན་བཀག་ནས་གཉིས་སྟོང་ལ་རང་བཞིན་མི་འགོག་པའི་ཚུལ་གསུངས་པ་རྣམས་ཀྱི་རྒྱུ་མཚན་ཡང་དེ་ཡིན་ནོ། །འདི་དག་ལས་བརྩམས་ཏེ་ད་དུང་ཞིབ་ཏུ་བཤད་དགོས་པ་མང་དུ་ཡོད་ཅིང་འདི་དག་ལེགས་པར་ཤེས་པ་ནི་བློ་གྲོས་དང་ལྡན་པ་རྣམས་
ལ་རྒྱལ་པའི་བཀའ་དང་དེའི་དགོངས་པ་འགྲེལ་བའི་ཚད་ལྡན་གྱི་བསྟན་བཅོས་རྣམས་ལ་བཅོས་མ་མ་ཡིན་པའི་དད་པ་བརྟན་པོ་སྐྱེ་བའི་སྒོ་མཆོག་ཏུ་གྱུར་པར་སྣང་ངོ། གཉིས་པ་གྲུབ་མཐའི་འདོད་ཚུལ་བཤད་པ་དངོས་ནི། སྤྱིར་འཕགས་པའི་རྗེས་སུ་འབྲངས་
པའི་དབུ་མ་པ་རྣམས་ཀྱིས་གཞིའི་སྐབས་སུ་གང་ཟག་དང་ཆོས་གང་ལའང་བདེན་པའི་རང་བཞིན་རྡུལ་ཙམ་ཡང་མེད་པ་དང། དེ་ལ་ཐ་སྙད་དུ་རྣམ་གཞག་ཐམས་ཅད་གྲྭ་མ་ཉམས་པར་བཞག་པས་ཆོག་པའི་བདེན་གཉིས་ཀྱི་རྣམ་གཞག་བྱེད་ཚུལ་གཅིག་དང་
ལམ་གྱི་སྐབས་སུ་དེ་ཁོ་ན་ཉིད་རྟོགས་པའི་བློ་ངོར་མཚན་འཛིན་གྱི་དམིགས་གཏད་རྡུལ་ཙམ་ཡང་མེད་པའི་ལྟ་བ་མ་ནོར་བའི་ཟབ་མོའི་ལམ་གྱི་རིམ་པ་དང། སྐྱེས་བུ་ཆུང་འབྲིང་གི་བསམ་པ་སྦྱང་བ་སྔོན་དུ་འགྲོ་བ་ཅན་གྱི་བྱམས་པ་དང་སྙིང་རྗེས་དྲངས་པའི་བཅོས་མ་
མ་ཡིན་པའི་བྱང་ཆུབ་ཀྱི་སེམས་དང། སྤྱོད་པ་ཕ་རོལ་ཏུ་ཕྱིན་པ་དྲུག་དང། བསྡུ་བའི་དངོས་པོ་བཞིས་བསྡུས་པའི་རྒྱ་ཆེ་བའི་ལམ་གྱི་རིམ་པ་རྣམས་ཕན་ཚུན་ཟུང་དུ་སྦྲེལ་ཏེ་ཐབས་ཤེས་ཡ་མ་བྲལ་བའི་ལམ་ཡོངས་སུ་རྫོགས་པ་ལ་བསླབས་པ་ལ་

[026B] འབྲས་བུ་སྲིད་ཞི་གཉིས་ཆར་གྱི་མཐའ་ལ་མི་གནས་པའི་བྱང་ཆུབ་མངོན་དུ་བྱས་ཏེ་གཟུགས་ཀྱི་སྐུ་རྣམ་པ་གཉིས་ཀྱིས་གདུལ་བྱ་རིགས་ཅན་གསུམ་གྱི་དོན་ཇི་ལྟར་རིགས་པར་མཛད་པ་ཞིག་ཐེག་པ་ཆེན་པོའི་གཞི་ལམ་འབྲས་བུའི་རྣམ་གཞག་ཏུ་འདོད་
པ་ནི་སྤྱིའི་གྲུབ་པའི་མཐའོ། །ཉན་ཐོས་དང་རང་སངས་རྒྱས་ཀྱི་རིགས་ཅན་རྣམས་ཀྱིས་ཀྱང་གང་ཟག་གི་བདག་མེད་པ་ཙམ་ཞིག་ཐབས་ཀྱི་ཆ་དང་འབྲེལ་བར་ཚེ་གསུམ་དང་བསྐལ་པ་བརྒྱ་ལ་སོགས་པར་གོམས་པར་བྱས་པ་ལས་རང་གི་བྱང་ཆུབ་འཐོབ་པར་
དབུ་མ་རང་རྒྱུད་པ་རྣམས་བཞེད་ལ། གྲུབ་པ་བརྙེས་པའི་སློབ་དཔོན་སངས་རྒྱས་བསྐྱངས་དང་ཟླ་བའི་ཞབས་དང་རྗེ་བཙུན་ཞི་བ་ལྷ་རྣམས་ཀྱིས་ནི་དེ་དག་ལ་ཡང་ཆོས་ཀྱི་བདག་མེད་པ་རྟོགས་པ་ཡོད་པར་བཞེད་དོ། །དེ་ལ་ཐེག་པ་ཆེན་པོའི་རིགས་ཅན་དབང་པོ་རྣོན་པོ་
བསྐལ་པ་གྲངས་མེད་གསུམ་གྱི་ལམ་གྱི་འགོ་རྩོམ་པའི་གང་ཟག་ལ་ཁྱད་པར་ཇི་ལྟ་བུ་ཞིག་ཚང་དགོས་སྙམ་ན། དེ་ལ་ལམ་སྤྱིའི་ཆིངས་ནི། རྗེ་བཙུན་བྱམས་པས། སངས་རྒྱས་སོགས་དམིགས་དད་པ་དང། སྦྱིན་སོགས་སྤྱོད་ཡུལ་བརྩོན་འགྲུས་དང་
བསམ་པ་ཕུན་ཚོགས་དྲན་པ་དང། རྣམ་པར་མི་རྟོག་ཏིང་འཛིན་དང། །ཆོས་རྣམས་རྣམ་པ་ཐམས་ཅད་དུ། །ཤེས་པའི་ཤེས་རབ་དང་རྣམ་ལྔ། །ཞེས་གསུངས་པ་ལྟར་ཡིན་ལ། དེ་ལ་དད་པ་ནི་དུས་གསུམ་གྱི་སངས་རྒྱས་རྣམས་ཀྱི་ཚུལ་ཁྲིམས་སོགས་
ལ་དམིགས་པའི་དད་པས་མཚོན་ནས་དཀོན་མཆོག་གསུམ་རྒྱུ་དང་འབྲས་བུས་བསྡུས་པ་མ་ལུས་པ་ལ་དད་པའི་དད་པ་ནི་སྐབས་འདིའི་དད་པ་ཡིན་ལ། །དེ་ལྟ་བུའི་དད་པ་དེའི་ཡུལ་དུ་ཐེག་ཆེན་རྒྱུ་འབྲས་ཀྱི་ཆོས་མ་ལུས་པ་འདུ་བར་འགྱུར་བས་དེ་ལྟ་བུའི་དད་པ་

[027A]༄༅། །སྐྱེས་ན་དད་པ་ལ་མཁས་པ་ཞེས་བྱའོ། །དྲན་པ་ནི་བསམ་པ་ཕུན་ཚོགས་ཀྱི་གཙོ་བོ་བྱང་ཆུབ་ཏུ་སེམས་བསྐྱེད་པ་ཡིན་ཞིང་དྲན་པ་དེའི་ཡུལ་དུ་ཡང་ཐེག་པ་གསུམ་གྱི་ལམ་མཐའ་དག་འགྱུར་བས་ན་དེ་ལྟ་བུའི་དྲན་པ་བྱུང་ན་
དྲན་པ་ལ་མཁས་པ་ཞེས་བྱའོ། །བརྩོན་འགྲུས་ནི་དེ་ལྟར་སེམས་བསྐྱེད་ནས་སྤྱོད་པ་ལ་སློབ་པའི་ནན་ཏན་དང་བྲལ་ན་བྱང་ཆུབ་མི་འགྲུབ་པས་གོ་ཆའི་བརྩོན་འགྲུས་ཀྱི་སྒོ་ནས་སྤྱོད་པ་སྤྱི་ལ་ནན་ཏན་བསྐྱེད་པ་སྟེ། དེ་ལྟ་བུའི་བརྩོན་འགྲུས་བྱུང་ན་བརྩོན་
འགྲུས་ལ་མཁས་པ་ཞེས་བྱའོ། །ཏིང་ངེ་འཛིན་དང་ཤེས་རབ་གཉིས་ཀྱིས་ནི་ཁྱད་པར་དུ་ཕར་ཕྱིན་ཐ་མ་གཉིས་ལ་སློབ་ཚུལ་སྟོན་ཅིང། དེ་ཡང་ཐེག་ཆེན་ཐུན་མོང་མ་ཡིན་པའི་ཞི་གནས་དང་ལྷག་མཐོང་བསྒོམ་པ་ནི་སྐབས་འདིའི་ཏིང་ངེ་འཛིན་དང་ཤེས་རབ་ལ་
མཁས་པ་ཞེས་བྱའོ། །དེ་ལྟར་ན་སྐྱེས་བུ་ཆུང་འབྲིང་གི་བསམ་པ་སྦྱངས་པ་སྔོན་དུ་འགྲོ་བའི་སྒོ་ནས་ཐེག་ཆེན་ཐུན་མོང་མ་ཡིན་པའི་སྐྱབས་སུ་འགྲོ་བ་དང། གཞན་དོན་དང་བྱང་ཆུབ་དོན་དུ་གཉེར་བ་ཤུགས་དྲག་པོས་སྤྱོད་པའི་རྟེན་སེམས་བསྐྱེད་ནས་རྒྱལ་
སྲས་ཀྱི་སྤྱོད་པ་རླབས་ཆེན་པོ་ལ་སློབ་པ་སྟེ། དེ་ལྟ་བུའི་ལམ་གྱི་སྤྱིའི་ཆིངས་ལ་མཁས་པར་བྱས་ནས། མཚན་མེད་རབ་ཏུ་སྦྱིན་ལ་སོགས། ཞེས་སོགས་ཀྱིས་བསྟན་པ་ལྟར་ཟག་པ་མེད་པའི་ཡེ་ཤེས་སྡེ་ཚན་ཉི་ཤུ་རྩ་གཅིག། རྒྱས་པར་ཕྱེ་ན་བརྒྱ་དང་
བཞི་བཅུ་ཞེ་བཞི་ཡོད་པའི་མངོན་པར་རྟོགས་པའི་རིགས་མ་ལུས་པ་ལ་ཐོས་བསམ་གྱིས་སྒྲོ་འདོགས་ལེགས་པར་ཆོད་ནས་བསྒོམས་པས་ཐམས་ཅད་ལ་མྱོང་བ་ལེགས་པར་ཐོན་པའི་མྱོང་བ་ཐེག་མར་སྐྱས་པ་ན་གྲངས་མེད་གསུམ་གྱིས་འཚང་རྒྱ་བའི་ལམ་

[027B] །སྟོང་པ་ཉིད་ལ་བསྒོམས་པ་ལས་བྱུང་བའི་ཤེས་རབ་ཀྱིས་མྱོང་བ་ཐོན་པ་ནི་སྦྱོར་བའི་ལམ་གྱི་གནས་སྐབས་སུ་འབྱུང་མོད་ཀྱི། དེ་ལྟ་ན་ཡང་སྐབས་འདིར་ཡང་བསམ་པ་ལས་བྱུང་བའི་ཤེས་རབ་ཀྱིས་གོམས་
པར་བྱས་པ་སོགས་ནི་གདོན་མི་ཟ་བར་དགོས་སོ། །དེ་ལྟར་ལམ་དུ་ཞུགས་པ་དེ་དག་གིས་ཀྱང་ཐེག་པ་ཆེན་པོའི་མཐོང་ལམ་འཐོབ་ཀྱི་བར་དུ་ནི་མཐོང་ལམ་གྱི་ཚེ་ཤེས་མཐོང་གིས་བལྟས་ནས་འདའ་བར་བྱ་བའི་མངོན་པར་རྟོགས་པའི་རིགས་རྣམས་ཀྱང་གོམས་
པ་ལྟུར་ལེན་པའི་ཚུལ་གྱིས་བསྒོམ་པར་བྱ་དགོས་པར་གསུངས་པས་དལ་འབྱོར་དོན་ཆེ་རྙེད་དཀའ་ནས་བཟུང་སྟེ་བདེན་པ་བཞིའི་རྣམ་པ་བཅུ་དྲུག་ལ་སོགས་པ་རྣམས་ཀྱང་ཐུན་མོང་མ་ཡིན་པའི་ལམ་གྱིས་ཟིན་པའི་སྒོ་ནས་བསྒོམ་པ་ལ་འབད་པར་བྱ་དགོས་སོ། །ས་
ཐོབ་པའི་གནས་སྐབས་སུ་ཡང་མངོན་པར་རྟོགས་པའི་རིགས་མཐའ་དག་ཞི་ལྷག་ཟུང་དུ་འབྲེལ་བའི་སྒོ་ནས་དཔྱད་འཇོག་གི་སྒོམ་གཉིས་ཀ་བྱ་དགོས་ཤིང། དེ་ཡང་བྱང་ཆུབ་ཕྱོགས་ཀྱི་ཆོས་སུམ་ཅུ་སོ་བདུན་སོགས་ཀྱི་སྒོ་ནས་ཉམས་སུ་ལེན་པ་སོགས་མདོར་ན་ཕ་
རོལ་ཏུ་ཕྱིན་པ་དྲུག་ཉིད་མཉམ་གཞག་དང་རྗེས་ཐོབ་ཀྱི་གནས་སྐབས་སུ་ཇི་ལྟར་རིགས་པར་སྐྱོང་བ་ལས་གཞན་པའི་ཉམས་ལེན་གྱི་རིམ་པ་མ་མཆིས་པས་རྒྱལ་ཚབ་དམ་པས་ཕར་ཕྱིན་དྲུག་ནི་ཉམས་ལེན་གྱི་སྡོམ་ཆེན་པོར་གསུངས་པ་ལ་ངེས་པ་རྙེད་པར་བྱའོ།།
འདི་དག་ཀྱང་དབུ་མ་པ་ཆེན་པོ་རྣམས་ཀྱི་སྤྱིའི་ལུགས་ཡིན་ལ་ལས་དང་པོ་པས་ལམ་གྱི་རིམ་པ་ཇི་ལྟར་ཡིད་ལ་བྱ་བའི་ཚུལ་དང། ལམ་གྱི་བོགས་འདོན་གེགས་སེལ་སོགས་ཇི་ལྟར་བྱ་བའི་ཚུལ་དང། ལམ་གྱི་གོལ་ས་ངོ་ཤེས་ནས་འགོག་པར་བྱེད་པའི་ཚུལ་སོགས་

[028A]༄༅། །རྒྱས་པར་ནི་རྒྱལ་བའི་དགོངས་པ་མཐར་ཐུག། ཤིང་རྟ་ཆེན་པོ་གཉིས་ལས་བརྒྱུད་པའི་མན་ངག། མཉམ་མེད་ཇོ་བོ་ཆེན་པོ་དང་རྗེ་བདག་ཉིད་ཆེན་པོས་ལེགས་པར་གསལ་བར་མཛད་པའི་ལམ་སྲོལ་ཆེན་པོ་ལ་སྦྱངས་པ་
ལས་ཤེས་དགོས་ཤིང། དེ་ཡང་རྗེ་ཡབ་སྲས་དང་དེའི་བརྒྱུད་འཛིན་གྱི་དམ་པའི་སྐྱེས་བུ་རིམ་པར་བྱོན་པ་རྣམས་ཀྱིས་ཡིག་རིས་སུ་མཛད་པའི་ཕ་རོལ་ཏུ་ཕྱིན་པའི་ལམ་གྱི་རིམ་པའི་གདམས་པ་རྣམས་དང། ཚུལ་དེ་ལ་ནང་བྱན་ཚུད་པའི་བཤེས་གཉེན་མཁས་
པ་ཡུན་རིང་མཉེས་པར་བྱས་པ་ལས་ཤེས་པར་བྱའོ། །ཟབ་མོའི་ལམ་གྱི་རིམ་པ་དེ་ཁོ་ན་ཉིད་རྟོགས་པའི་ལྟ་བ་རྒྱུད་ལ་སྐྱེད་པའི་ཚུལ་བདག་མེད་གཉིས་གཏན་ལ་འབེབས་པའི་རྣམ་གཞག་ལ་འཕགས་པའི་རྗེས་འབྲངས་ཆེན་པོ་རྣམས་ཀྱི་གཞུང་ལས་མི་འདྲ་བ་
འབྱུང་ཞིང། དེའི་གནད་ཀྱིས་ལམ་དང་འབྲས་བུའི་གནས་སྐབས་ཀྱི་རྣམ་གཞག་ལ་ཡང་མི་འདྲ་བ་ཅུང་ཟད་ཡོད་པ་རྣམས་ནི་ཤིན་ཏུ་རྒྱས་པར་རྗེ་ཡབ་སྲས་ཀྱི་གསུང་ལས་ཤེས་དགོས་ཤིང། ཁོ་བོས་ཀྱང་གསུང་དེ་དག་ལ་བརྟེན་ནས་ཕྱོགས་
གཞན་དུ་འཆད་པར་འདོད་མོད་ཀྱི་འོན་ཀྱང་འདིར་ནི་མདོར་བསྡུས་པ་ཙམ་བརྗོད་པར་བྱའོ། །དེ་ལ་གཉིས། དབུ་མ་རང་རྒྱུད་པའི་ལུགས་བཤད་པ་དང། དབུ་མ་ཐལ་འགྱུར་བའི་ལུགས་བཤད་པའོ། །དང་པོ་ལ། མཚན་ཉིད། དབྱེ་བ། འདོད་ཚུལ་
དང་གསུམ། དང་པོ་ནི།འཆི་མེད་མཛོད་ལས། རང་རྒྱུད་རང་དབང་བདག་དབང་དང། ཞེས་གསུངས་པ་ལྟར། རང་རྒྱུད་དང། རང་དབང་དང། རང་བཞིན་རྣམས་དོན་གཅིག་པར་ཡོད་ལ། རྩ་ཤེའི་རབ་བྱེད་བཅུ་གསུམ་པའི་འགྲེལ་པ་ཤེས་རབ་

[028B] ད་ནི་སུན་འབྱིན་པའི་ལན་བཏབ་པ་དང་རང་དབང་དུ་རྗེས་སུ་དཔག་པའི་མཐུས་འདུ་བྱེད་རྣམས་རྣམས་པ་ལས་ངོ་བོ་ཉིད་མེད་པ་ཉིད་བསྟན་པའི་དོན་གྱི་དབང་གིས་རབ་ཏུ་བྱེད་པ་བཅུ་གསུམ་པ་བརྩམས་སོ། །ཞེས་གསུངས་སོ། །དེས་ན་ཕྱིར་རྒོལ་གྱི་ཁས་
བླངས་ཙམ་ལ་མ་འཁྲིས་པར་གདགས་གཞིའི་ངོས་ནས་དོན་གྱི་སྡོད་ལུགས་ཀྱི་དབང་གིས་རྒོལ་ཕྱིར་རྒོལ་གྱི་ཚད་མ་མ་འཁྲུལ་བ་ལ་ཆོས་ཅན་མཐུན་སྣང་དུ་གྲུབ་ཅིང། ཆོས་ཅན་དེའི་སྟེང་དུ་རྟགས་ཀྱི་ཚུལ་རྣམས་འགྲུབ་ཚུལ་ངེས་པར་བྱས་ནས་བསྒྲུབ་བྱ་
རྟོགས་པའི་རྗེས་དཔག་བསྐྱེད་པ་ཞིག་རང་རྒྱུད་ཀྱི་དོན་ཡིན་ལ། དེ་ལྟར་དགོས་པ་འཐད་པར་ཁས་ལེན་པའི་དབུ་མ་པ་ལ་དབུ་མ་རང་རྒྱུད་པ་ཞེས་ཟེར་བ་ཡིན་ནོ། །དེ་ཡང་རང་རྒྱུད་པའི་ལུགས་ལ་དབང་ཤེས་གནོད་མེད་རྣམས་ཐ་སྙད་དུ་སྣང་ཡུལ་ལ་མ་འཁྲུལ་
བ་ཡིན་ལ། དེ་ལྟར་མ་འཁྲུལ་བའི་རྒྱུ་མཚན་ཡང་གནོད་མེད་ཀྱི་ཤེས་པ་རྣམས་ལ་གཟུགས་སོགས་རང་གི་ངོ་བོས་གྲུབ་པར་སྣང་ཞིང་གཟུགས་སོགས་ཀྱང་རང་གི་ངོ་བོས་གྲུབ་པར་ཞལ་གྱིས་བཞེས་པ་ཉིད་ལ་ཐུག་གོ་འདི་ལ་དགོངས་ནས་བྱང་ཆུབ་ལམ་
རིམ་ཆེན་མོ་ལས། རང་རྒྱུད་ཀྱི་རྟགས་རང་གི་ལུགས་ལ་ཞལ་གྱིས་བཞེས་པའི་རྒྱུ་མཚན་ཡང་ཐ་སྙད་དུ་རང་གི་ངོ་བོས་བྲུབ་པའི་རང་མཚན་ཡོད་པ་འདི་ཡིན་པས་རང་རྒྱུད་ཀྱི་རྟགས་རང་ལུགས་ལ་འཇོག་མི་འཇོག་ནི་དགག་བྱ་ཤིན་ཏུ་ཕྲ་བ་འདི་ལ་ཐུག་པ་ཡིན་
ནོ༑ ༑ཞེས་གསུངས་སོ། །དེས་ན་བདེན་མེད་སྒྲུབ་པའི་རྟགས་ཀྱི་ཚུལ་གསུམ་རང་ངོས་ནས་གྲུབ་པར་ཁས་ལེན་པའི་དབུ་མ་པ་དེ་དབུ་མ་རང་རྒྱུད་པའི་མཚན་ཉིད་དུ་བྱའོ། །གཉིས་པ་དབྱེ་བ་ལ། མདོ་སྡེ་སྤྱོད་པའི་དབུ་མ་པ་དང་རྣལ་འབྱོར་སྤྱོད་པའི་དབུ་མ་པ་གཉིས་

[029A]༄༅། །སུ་ངེས་སོ། །དང་པོ་ལ་མདོ་སྡེ་སྤྱོད་པ་ཞེས་ཟེར་བའི་རྒྱུ་མཚན་ནི། དབང་པོའི་ཤེས་པ་རྣམས་ཀྱི་དམིགས་རྐྱེན་ནི་རྡུལ་ཕྲ་རབ་བསགས་པའི་ཕྱི་རོལ་གྱི་དོན་དུ་བཞེད་པས་ཐ་སྙད་དུ་མདོ་སྡེ་པ་དང་མཐུན་པའི་དམིགས་རྐྱེན་བཞེད་པས་མ་དེ་ན་ལྟར་
བཏགས་སོ། །གཉིས་པ་ལ་རྣལ་འབྱོར་སྤྱོད་པ་ཞེས་ཟེར་བའི་རྒྱུ་མཚན་ནི། །སློབ་དཔོན་ཞི་བ་འཚོའི་དབུ་མ་རྒྱན་གྱི་རང་འགྲལ་ལས། གཞན་དག་སེམས་པ་ནི། རྒྱུ་དང་འབྲས་བུར་གྱུར་པ་ཡང། །ཤེས་པ་འབའ་ཞིག་ཁོ་ན་སྟེ། །རང་གིས་གྲུབ་པ་གང་ཡིན་པ། །དེ་
ནི་ཤེས་པར་གནས་པ་ཡིན། ཞེས་དང། དེ་ལྟར་བྱས་ན་སྟུག་པོ་བཀོད་པ་དང་དགོངས་པ་ངེས་པར་འགྲེལ་བ་ལ་སོགས་པ་ལས་འབྱུང་བ་ཐམས་ཅད་དང་མཐུན་པ་ཡིན་ནོ། །ཞེས་གསུངས་པ་ལྟར་ཐ་སྙད་དུ་ཕྱི་རོལ་དོན་གྱིས་སྟོངས་པའི་རྣམ་པར་རིག་པ་ཙམ་གྱི་
ཚུལ་དང་མཐུན་པར་འདོད་པས་ན་རྣལ་འབྱོར་སྤྱོད་པའི་དབུ་མ་པ་ཞེས་བྱའོ། །དེའི་ཕྱིར་ལེགས་བཤད་སྙིང་པོ་ལས། ངེས་ན་ད་འདྲ་བའི་ལུགས་ཀྱང་རེ་རེ་ཙམ་བྱུང་མོད་ཀྱང་གཞུང་རྒྱས་པར་བརྩམས་ནས་ཐ་སྙད་དུ་ཕྱི་རོལ་མེད་པའི་ཚུལ་གྱི་དབུ་མའི་གྲུབ་མཐའ་
ནི་སློབ་དཔོན་ཞི་བ་འཚོས་སྲོལ་ཕྱེ་བར་སློབ་དཔོན་ཡེ་ཤེས་སྡེ་བཞེད་པ་ལྟར་ལེགས་སོ། །ཞེས་གསུངས་སོ། །འདི་ལ་ཁ་ཅིག་མདོ་སྡེ་སྤྱོད་པའི་དབུ་མ་པའི་སྒྲ་དོན་དེ་མི་འཐད་དེ། སྟོང་ཐུན་ཆེན་མོ་ལས། སློབ་དཔོན་ལེགས་ལྡན་འབྱེད་དང་ཡེ་ཤེས་སྙིང་
པོ་གཉིས་ཀ་ཡང་ཐ་སྙད་ཀྱི་རྣམ་གཞག་མདོ་སྡེ་པ་དང་མཐུན་པ་མ་ཡིན་ཏེ། རང་རིག་ཐ་སྙད་དུ་ཡང་ཁས་མི་ལེན་པ་སོགས་ཆོས་མི་ཐུན་པ་དུ་མ་ཡོད་པའི་ཕྱིར་དང། ཕྱོགས་གཅིག་མཐུན་པས་མཐུན་པར་འཇོག་ན་ཐམས་ཅད་ཐམས་ཅད་དང་གྲུབ་མཐའ་མཐུན་

[029B] །ཞེས་གསུངས་པའི་ཕྱིར། ཞེས་ཟེར་ན་སྐྱོན་མེད་དེ། །དེ་ནི་བོད་སྔ་མ་དག་གིས་མདོ་སྡེ་པས་དོན་དམ་དུ་གང་འདོད་དབུ་མ་པའི་འདི་དག་གིས་ཀུན་རྫོབ་ཏུ་འདོད་པའི་སྒོ་ནས་སྒྲ་བཤད་པ་ལ་གནོད་པ་བརྗོད་པའི་སྒོ་བསྟན་པ་ཙམ་ཡིན་གྱི། སྤྱིར་མདོ་
སྡེ་སྤྱོད་པའི་དབུ་མ་པའི་སྒྲ་བཤད་ཚུལ་ལ་མདོ་སྡེ་པ་དང་ཕྱོགས་གཅིག་མཐུན་པའི་སྒོ་ནས་སྒྲ་བཤད་དུ་མི་རུང་བར་བསྟན་པ་མ་ཡིན་པའི་ཕྱིར་དང། སྒྲ་བཤད་པ་དང་འཇུག་པ་ཙམ་ལ་མཚན་ཉིད་ཐམས་ཅད་ཚང་མི་དགོས་པ་དུ་མ་ཡོད་པའི་ཕྱིར་དང། ལེགས་ལྡན་
གྱིས་མདོ་སྡེ་པ་དང་མཐུན་པའི་དབང་པོ་དང་ཡུལ་གྱི་འཇོག་ཚུལ་མཛད་པ་མི་འཐད་པར་དཔལ་ལྡན་ཟླ་བས་བཞི་བརྒྱ་པའི་འགྲེལ་པ་ལས་བཤད་པའི་ཕྱིར་དང། ལེགས་ལྡན་འབྱེད་ཀྱིས་དེ་ལྟར་བཞེད་ཚུལ་དབུ་མ་སྙིང་པོའི་འགྲེལ་པ་ལས་གསལ་བར་བཤད་
པའི་ཕྱིར་དང། ལམ་རིམ་ཆེན་མོ་དང་སྟོང་ཐུན་ཆེན་མོ་གཉིས་ཀྱི་ལེགས་ལྡན་གྱི་བཞེད་པ་འཆད་པའི་སྐབས་སུ་ཡང་དེ་ཁོ་ན་ལྟར་བཤད་པའི་ཕྱིར་རོ། གསུམ་པ་འདོད་ཚུལ་ལ་གཉིས། མདོ་སྡེ་སྤྱོད་པའི་དབུ་མ་རང་རྒྱུད་པའི་འདོད་ཚུལ་དང། རྣལ་འབྱོར་
སྤྱོད་པའི་དབུ་མ་རང་རྒྱུད་པའི་འདོད་ཚུལ་ལོ། །དང་པོ་ལ་དངོས་པོར་སྨྲ་བའི་ལུགས་འགོག་པའི་ཚུལ་དང། རང་གི་ལུགས་བཞག་པ་གཉིས། དང་པོ་ལ་ཡང་གཉིས། དངོས་སྨྲ་བའི་མཚན་ཉིད་གསུམ་གྱི་རྣམ་གཞག་བཤད་པ་མི་འཐད་པར་བསྟན་པ་
དང། ཕྱི་དོན་མེད་པར་བཤད་པ་མི་འཐད་པར་བསྟན་པའོ། །དང་པོ་ནི། དབུ་མ་སྙིང་པོ་ལས། འདིར་བཤད་དེ་བཞིན་གཤེགས་བཀའ་ཀུན། །ཁོ་བོ་ཅག་གི་ཚད་མ་ཡིན། ཚད་མ་ཡིད་ཆོས་ལུང་ཡིན་ཕྱིར། །བཟང་པོ་དག་ནི་སྒྲུབ་པར་བཞེད། །ལུང་གཞན་དག་

[030A]༄༅། །གི་ཐེ་ཚོམ་དང། ལག་པའི་བློ་ཅན་གཞན་མི་བྱེད། །དེ་ཕྱིར་དེ་དག་སྒྲུབ་གཞུག་ཕྱིར། །རིགས་པ་ལྡན་པའི་ཚུལ་བཅལ་བྱ། །ཞེས་རྣམ་རིག་པ་རྣམས་ཀྱིས་དབུ་མ་པ་ལ་སྨྲས་པའི་ཉེས་པ་རྣམས་ཚད་མ་དང་བྲལ་བ་དང། རང་གི་ལུགས་
ནི་ཚད་མ་དང་ལྡན་པའི་ཕྱིར་སེམས་ཙམ་པས་དབུ་མ་པ་ལ་རྒལ་བར་བྱས་པ་མཐའ་དག་སུན་དབྱུང་བར་བྱ་བ་ཡིན་པར་བཤད་ཅིང། སུན་དབྱུང་ཚུལ་ཡང་དེ་ཉིད་ལས། གཉིས་མེད་པ་ཡི་དངོས་པོ་ནི། ཞེས་སོགས་གཉིས་སྟོང་གི་ཤེས་པ་བདེན་གྲུབ་
འགག་པ་དང། ཕྱི་རོལ་གྱི་དོན་བཀག་པ་མི་འཐད་པ་དང། ཀུན་བརྟགས་ཡོད་པ་མ་ཡིན་ཏེ། ཞེས་སོགས་ཀྱིས་མཚན་ཉིད་གསུམ་གྱི་རྣམ་གཞག་དགག་པར་མཛད་དོ། །དེ་ལ་སེམས་ཙམ་པ་ཁྱོད་ཀྱིས། །ཀུན་བརྟགས་པའི་ངོ་བོ་ཉིད་ཆོས་ཅན། །མཚན་
ཉིད་ངོ་བོ་ཉིད་མེད་པ་ཡིན་ཏེ། །ཀུན་ནས་སྒྲོ་བཏགས་པའི་ངོ་བོ་ཉིད་ཡིན་པའི་ཕྱིར། དཔེར་ན་ཐག་པ་ལ་སྦྲུལ་དུ་བཏགས་པ་བཞིན། ཞེས་ཟེར་བ་མི་འཐད་དེ། ཀུན་ནས་སྒྲོ་བཏགས་པ་ཡིན་པའི་ཕྱིར་ཞེས་པའི་གཏན་ཚིགས་ཀྱིས་ཐག་པ་ལ་བཏགས་
པའི་སྦྲུལ་བཞིན་དུ་ཀུན་བརྟགས་ཀྱི་ངོ་བོ་ཉིད་ཀྱི་རང་གི་མཚན་ཉིད་གཏན་ནས་མེད་པ་ཞིག་གམ། འོན་ཏེ་སྒྲ་དང་རྟོག་པས་བརྗོད་པར་བྱ་བ་ཡིན་པའི་ཕྱིར། ཐག་པའི་ངོ་བོ་བཞིན་དུ་ཀུན་བརྟགས་པའི་ངོ་བོ་ཉིད་ཀྱི་མཚན་ཉིད་ཡོད་པར་འགྱུར་བ་མ་ངེས་
པའི་ཕྱིར་ཡིན། གལ་ཏེ་ཐག་པ་ཡང་རང་གི་མཚན་ཉིད་ཀྱིས་མེད་དོ་ཞེ་ན། དེ་ལ་འཇིག་རྟེན་གྲགས་པས་གནོད་པར་འགྱུར་ཏེ། འཇིག་རྟེན་ན་ཆུ་དང། ཐག་པ་དང། མིའི་ལག་པའི་རྩོལ་བས་བཀལ་བའི་ཐག་པའི་ངོ་བོ་ཉིད་ཡོད་པར་གྲགས་པའི་

[030B] །ཞེས་འཆད་པར་དབུ་མ་སྙིང་པོ་ལས། ཀུན་བརྟགས་ཡོད་པ་མ་ཡིན་ཏེ། །བཏགས་ཕྱིར་སྦྲུལ་དང་འདྲར་མི་འདོད། །ཐག་པའི་དངོས་པོར་མ་ངེས་ཕྱིར། །ཡང་ན་གྲགས་པས་གནོད་པར་འགྱུར། །ཞེས་གསུངས་སོ། །གཞན་ཡང་དཔེའི་སྐབས་སུ་ལོག་
པར་བཏགས་པའི་ཆ་སྦྲུལ་དང། འདོགས་པའི་གཞི་རང་གི་མཚན་ཉིད་ཀྱིས་ཡོད་པའི་ཐིག་པ་གཉིས་ཡོད་པ་བཞིན་དུ་དོན་གྱི་གནས་སྐབས་སུ་ཡང་འདོགས་བྱེད་འཁྲུལ་པའི་ཆ་དང། འདོགས་པའི་གཞི་ཀུན་བརྟགས་པའི་ངོ་བོ་ཉིད་མ་འཁྲུལ་བའི་ཆ་གཉིས་ཡོད་
དགོས་པར་འགྱུར་ཏེ། ཁྱེད་ཀྱིས་ཐག་པ་ལ་སྦྲུལ་དུ་བཏགས་པ་བཞན་ཞེས་བཀོད་པའི་དཔེ་དེ་ལ་འདོགས་པའི་གཞི་དང་བཏགས་པ་ལ་འཁྲུལ་མ་འཁྲུལ་གྱི་ཆ་ཤས་གཉིས་ཡོད་པས་དཔེ་དོན་མཚུངས་དགོས་པའི་ཕྱིར་རོ། །དེ་ནི་འདོད་མི་ནུས་ཏེ། ཁྱོད་ཀྱིས་ཀུན་བརྟགས་
པའི་ངོ་བོ་ཉིད་རང་གི་མཚན་ཉིད་ཀྱིས་མེད་པར་འདོད་པའི་ཕྱིར་དང། ཀུན་བརྟགས་པའི་ངོ་བོ་ཉིད་རང་གི་མཚན་ཉིད་ཀྱིས་མེད་ན་མེད་དགོས་པའི་ཕྱིར་རོ། །སྐྱོན་དེ་འཇུག་པ་ཡང་ངོ་བོ་དང་ཁྱད་པར་དུ་བཏགས་པའི་དོན་དེ་མཚན་ཉིད་ངོ་བོ་ཉིད་མེད་པ་ཡིན་པ་མི་འཐད་དེ། ངོ་བོ་
དང་ཁྱད་པར་དུ་བཏགས་པའི་ཡུལ་ཐ་སྙད་དུ་མཚན་ཉིད་ངོ་བོ་ཉིད་ཀྱིས་ཡོད་པའི་ཕྱིར། ཞེས་དགོངས་པ་སྟེ་དེ་ཉིད་ལས། དེ་ནི་འཁྲུལ་མིན་གང་གི་ཕྱིར། །དུ་མའི་ཆ་དེ་མཐོང་ཕྱིར་རོ། །ཞེས་གསུངས་སོ། །གཞན་ཡང་ཁྱོད་ཀྱིས་ཀུན་བརྟགས་པའི་ངོ་བོ་ཐམས་
ཅད་དུ་འཁྲུལ་པར་བཤད་པ་མི་འཐད་དེ། དེ་ལྟ་ན་ཀུན་རྫོབ་ཀྱི་ཆོས་ལ་སྐུར་བ་འདེབས་པར་འགྱུར་བའི་ཕྱིར་དང། ཀུན་རྫོབ་མེད་ན་སོ་སོ་རང་གིས་རིག་པར་བྱ་བ་དོན་དམ་པའི་ངོ་བོ་ཡང་རྟོགས་པར་མི་ནུས་པའི་ཕྱིར། དེ་ཉིད་ལས། ཁྱོད་ནི་དངོས་ལ་སྐུར་འདེབས་

[031A]༄༅། །འགྱུར། །རྣམ་པ་ཀུན་དུ་ཡུལ་འགོག་ཕྱིར། །ཞེས་དང་རྟོག་གེ་འབར་བ་ལས། གལ་ཏེ་སྒྲ་ཇི་བཞིན་གྱི་ངོ་བོ་ཉིད་མ་ཡིན་པའི་དངོས་པོ་སོ་སོ་རང་གིས་རིག་པར་བྱ་བ་དེ་ལྟ་བུ་ཅུང་ཞིག་ཡོད་དོ་ཞེ་ན། དེ་ལྟ་ན་ཡང་ཀུན་རྫོབ་ཀྱི་བདེན་པ་
རྣམ་པར་བཞག་པ་དང་འགལ་ཏེ། མདོ་སྡེ་ལས། ཀུན་རྫོབ་ཀྱི་ཆོས་མེད་པར་དོན་དམ་པ་རྟོགས་པར་མི་ནུས་སོ་ཞེས་གསུངས་པའི་ཕྱིར་རོ། །ཞེས་གསུངས་སོ། །གཞན་ཡང་སེམས་ཙམ་པ་ན་རེ་ཕྱི་རོལ་གྱི་ཡུལ་མེད་ཀྱང་མིང་དང་བརྡ་ལ་བརྟེན་ནས་དོན་གྱི་མཚན་
མར་སྣང་བ་འབྱུང་བར་འགྱུར་ལ། དེ་ལས་ཀུན་ཏུ་རྟོག་པ་མཐའ་དག་སྐྱེ་བར་འགྱུར་བས་ཀུན་བརྟགས་ནི་མཚན་ཉིད་ངོ་བོ་ཉིད་མེད་པ་ཉིད་དུ་འཐད་དོ་ཞེ་ན། དེ་ཡང་མི་འཐད་དེ། མིང་དང་ཡི་གེ་དང་ངེས་པའི་ཚིག་དང་བརྡ་མི་ཤེས་པའི་དུད་འགྲོ་བྱ་དང་
རི་དྭགས་ལ་སོགས་པ་ལ་ཡང་ཉོན་མོངས་ཆེན་པོ་སྐྱེ་བ་མཐོང་བའི་ཕྱིར། དེས་ན་ཉོན་མོངས་དེ་དག་སྐྱེ་བར་འགྱུར་བའི་ཡུལ་གཟུགས་ལ་སོགས་པའི་ཕྱི་རོལ་གྱི་དོན་ནི་ཡོད་པ་ཁོ་ནའོ། ཞེས་འཆད་པར་དེ་ཉིད་ལས། མིང་མེད་པར་ཡང་ཀུན་ཉོན་མོངས། མིང་
ལ་དོན་འཇུག་ལས་བྱུང་མིན། །སྨྲ་མི་ཤེས་པའི་དུད་འགྲོ་ཡང། །ཉོན་མོངས་སྐྱེ་བ་མཐོང་ཕྱིར་རོ། །ཞེས་དང་ཕྱི་འགྲེལ་ལས། གང་དག་ལ་བརྟེན་ནས་ཉོན་མོངས་པ་སྐྱེ་བར་འགྱུར་བའི་གཟུགས་ལ་སོགས་པ་ཕྱི་རོལ་གྱི་ཡུལ་དག་ཡོད་པ་ཁོ་ནར་ཤེས་
པར་བྱའོ། །ཞེས་གསུངས་སོ། །གཞན་ཡང་སེམས་ཙམ་པ་ཁྱོད་ཀྱིས་གཞན་དབང་རང་གི་མཚན་ཉིད་ཀྱིས་ཡོད་པར་ཁོ་བོ་ཅག་ལ་བསྒྲུབ་པ་ནི་དོན་མེད་དེ། ཀུན་རྫོབ་ཏུ་སྒྲུབ་ན་གྲུབ་ཟིན་བསྒྲུབ་པར་འགྱུར་བའི་ཕྱིར་ཏེ། ཁོ་བོ་ཅག་གིས་ཀྱང་གཞན་

[031B] །དོན་དམ་པར་རང་གི་མཚན་ཉིད་ཀྱིས་ཡོད་པར་སྒྲུབ་ན་ནི་དེ་བས་ཀྱང་མི་འཐད་དོ། །གཞན་དབང་དོན་དམ་པར་ཡོད་པར་སྒྲུབ་པའི་རྟགས་ཆོས་གཉིས་ལྡན་གྱི་དཔེ་མི་རྙེད་པའི་ཕྱིར་རོ། །ཁྱོད་
ཀྱིས། དངོས་རྣམས་ངོ་བོ་ཉིད་མེད་དེ། མངོན་བརྗོད་བདག་ཉིད་སྟོང་བའི་ཕྱིར། ཞེས་པའི་གཏན་ཚིགས་ལ་འགལ་བའི་སྐྱོན་ཉིད་དུ་ཡང་འགྱུར་བའི་ཕྱིར་ཏེ། རྟགས་མངོན་པར་བརྗོད་པའི་བདག་ཉིད་ཀྱིས་སྟོང་པ་ཉིད་ཀྱིས་ཆོས་ཅན་གྱི་དངོས་པོ་དོན་དམ་པར་
ཡོད་པ་བསལ་བའི་ཕྱིར་རོ། །ཞེས་འཆད་པ་ལ་དེ་ཉིད་ལས། གཞན་དབང་ཡོད་པ་ཉིད་སྨྲས་པ། ཀུན་རྫོབ་ཏུ་ནི་གྲུབ་པ་བསྒྲུབས། གལ་ཏེ་དོན་དམ་དཔེ་མེད་ཅིང། །གཏན་ཚིགས་འགལ་བ་ཉིད་དུ་འགྱུར། ཞེས་དང། དེའི་ཕྱི་འགྲེལ་ལས་
ཀྱང་གསལ་བར་བཤད་དེ། མང་གིས་དོགས་ནས་མ་བྲིས་སོ། །ཡང་ཁྱོད་ཀྱིས་གཉིས་ཀྱིས་སྟོངས་པའི་དེ་ཁོ་ན་ཉིད་ཡོངས་གྲུབ་དོན་དམ་པར་ཡོད་པར་འདོད་པ་ནི་མི་འཐད་དེ། ཡོངས་སུ་གྲུབ་པའི་ངོ་བོ་ཉིད་དོན་དམ་པར་ཡོད་ན་དོན་དམ་པར་ཡོད་པའི་
ཕྱིར་སྒྲོ་འདོགས་པའི་མཐའ་ལས་གྲོལ་བར་མི་ནུས་ལ། གལ་ཏེ་དོན་དམ་པར་མེད་པའི་ངོ་བོ་ཉིད་དོན་དམ་པར་ཡོད་ན་སྐུར་བ་འདེབས་པའི་མཐའ་ལས་མི་གྲོལ་བའི་ཕྱིར་རོ། །གཞན་ཡང། ཡོངས་གྲུབ་དོན་དམ་པར་གྲུབ་ན་ཇི་ལྟ་བ་གཟིགས་པའི་ཡེ་ཤེས་དམིགས་
པ་དང་བཅས་པར་ཐལ་བ་དང། ཡང་དག་པར་རྫོགས་པའི་བྱང་ཆུབ་མཉམ་པ་ཉིད་མ་ཡིན་པར་ཐལ་བའི་སྐྱོན་དུ་འགྱུར་བར་འཆད་པ་ལ་དེ་ཉིད་ལས། ཡོད་དང་མེད་པའི་དངོས་ཉིད་ཀྱི། །ངོ་བོ་དོན་དམ་ཉིད་ཡིན་ན། །སྒྲོ་འདོགས་པ་དང་སྐུར་མཐའ་ལས། །

[032A]༄༅། །གྲོལ་པ་ཁྱོད་ལ་ཇི་ལྟར་ཡོད། །སྟོན་པ་དམིགས་མེད་མི་འགྱུར་ཏེ། །དེ་བཞིན་ཉིད་ལ་དམིགས་པའི་ཕྱིར། །བྱང་ཆུབ་མཉམ་ཉིད་མི་འགྱུར་ཏེ། །དེ་ཉིད་རང་སྣང་ཐ་དད་ཕྱིར། །ཞེས་དང་དེའི་ཕྱི་འགྲེལ་
ལས། ཡོངས་སུ་གྲུབ་པའི་ངོ་བོ་ཉིད་ཀྱི་དེ་བཞིན་ཉིད་ཅེས་བྱ་བ་ལ་དམིགས་པ་ལྟ་ཡོད་ན་སྟོན་པ་སངས་རྒྱས་བཅོམ་ལྡན་འདས་དམིགས་པ་མེད་པ་ཉིད་དུ་མི་འགྱུར་ཏེ། དེ་བཞིན་ཉིད་ལ་དམིགས་པའི་ཕྱིར་རོ། །དེས་ན་ལུང་ལས། སངས་རྒྱས་
ནམ་མཁའི་མཚན་ཉིད་དེ། ནམ་མཁའ་ལ་ཡང་མཚན་ཉིད་མེད། །མཚན་གཞི་མཚན་ཉིད་ངས་གྲོལ་བ། །དམིགས་མེད་ཁྱད་ལ་ཕྱག་འཚལ་ལོ། །ཞེས་གསུངས་པ་ལ་སོགས་པ་དང་འགལ་ལོ། །སྟོན་པ་དེའི་བྱང་ཆུབ་ཀྱང་མཉམ་པ་ཉིད་དུ་
མི་འགྱུར་ཏེ། གང་གི་ཕྱིར་ཞེ་ན། ཡོངས་སུ་གྲུབ་པའི་ངོ་བོ་ཉིད་ཅེས་བྱ་བའི་དེ་བཞིན་ཉིད་གཅིག་དང། རང་སྣང་བའི་ཡེ་ཤེས་གཉིས་ཐ་དད་པའི་ཕྱིར་ཏེ། དེ་ལྟར་གཉིས་ཡོད་ན་ངོ་བོ་ཉིད་གཉིས་མངོན་པར་རྟོགས་པ་དེ་ཇི་ལྟར་མཉམ་པ་ཉིད་དུ་
འགྱུར། ཞེས་སོ། །བྱང་ཆུབ་མཉམ་ཉིད་དུ་མི་འགྱུར་པར་ཐལ་བའི་སྐྱོན་འཕེན་ལུགས་དེ་ནི་སེམས་ཙམ་པས་ཡོངས་གྲུབ་བདེན་གྲུབ་ཏུ་འདོད་པར་མ་ཟད། དེ་ཁོ་ན་ཉིད་ལ་གཉིས་སྣང་ནུབ་པའི་སྒོ་ནས་མཉམ་པར་བཞག་པའི་གནས་སྐབས་སུ་ཡང་
མཉམ་གཞག་ཡེ་ཤེས་དེ་ཉིད་མངོན་སུམ་དུ་རྟོགས་པའི་རང་རིག་མངོན་སུམ་མངོན་གྱུར་དུ་ཡོད་པར་འདོད་པ་ལ་གནོད་པ་སྟོན་པའོ། །གཞན་ཡང་སེམས་ཙམ་པ་ཁྱོད་ཀྱིས། ཡུལ་དབང་རྣམ་པར་ཤེས་པ་སྣ་ཚོགས་སུ་སྣང་བ་རྣམས་ནི་ཐོག་མ་མེད་པ་

[032B] དེ་ལྟ་ན་དེ་བཞིན་ཉིད་ལ་དམིགས་པའི་བློ་སོ་སོ་སྐྱེ་བོ་རྣམས་ཀྱི་རྒྱུད་ལ་སྐྱེ་བར་འགྱུར་བ་ནི་ཤིན་ཏུ་འགལ་བ་སྟེ། སོ་སོ་སྐྱེ་བོ་དེ་དག་གི་རྒྱུད་ལ་སྔོན་ནམ་ཡང་
དེ་བཞིན་ཉིད་ལ་དམིགས་པའི་བློའི་ནུས་པ་ཀུན་གཞིའི་རྣམ་པར་ཤེས་པ་ལ་བཞག་པ་མེད་པའི་ཕྱིར་རོ། །གལ་ཏེ་ནུས་པ་དེ་མེད་བཞིན་དུ་སྐྱེ་ན་ནི་ཁྱོད་ཀྱི་ལུགས་ལ་དེ་བཞིན་ཉིད་ལ་དམིགས་པའི་བློ་ནི་རྒྱུ་མེད་པ་ཉིད་དུ་འགྱུར་ཏེ། ནམ་མཁའི་མེ་ཏོག་
སྣང་བའི་བློ་བཞིན་ནོ། །ཞེས་འཆད་པར་དབུ་མ་སྙིང་པོ་ལས། དེ་བཞིན་ཉིད་ལ་དམིགས་པའི་བློ། །ནུས་པ་མ་བཞག་ག་ལས་འབྱུང། །ནམ་མཁའི་མེ་ཏོག་སྣང་བའི་བློ། །ནུས་པ་མ་བཞག་མི་རིགས་བཞིན། །ཞེས་དང་དེའི་ཕྱི་འགྲེལ་ལས། འདི་ལྟར་གཟུགས་
ཀུན་གཞིའི་རྣམ་པར་ཤེས་པ་ལ་ནུས་པ་མ་བཞག་པ་དེས་ཕྱིས་ཀྱང་འཇོག་པར་མི་རིགས་ཏེ། ནམ་མཁའི་མེ་ཏོག་མཐོང་བའི་བློ་སྐྱེ་བར་མི་རིགས་པ་བཞིན་ནོ། །ཞེས་གསུངས་ཏེ། རིགས་པ་འདི་དག་ནི་ཕ་རོལ་པོས་ཕྱི་རོལ་གྱི་དོན་མེད་ཀྱང་ནང་གི་ཀུན་གཞིའི་
སྟེང་གི་ནུས་པའི་དབང་ཁོ་ན་ལས་ཡུལ་སྣང་འབྱུང་བར་འདོད་ཅིང་ནུས་པ་ཡང་བདེན་པར་གྲུབ་པར་འདོད་པས་ཐ་སྙད་ཙམ་དུ་ཡིན་ན་སྐྱོན་མེད་ཀྱང་བདེན་པར་གྲུབ་པ་ལ་ནུས་པ་ལན་ཅིག་མ་བཞག་པ་ཕྱིས་ཀྱང་འཇོག་ཏུ་མེད་པར་རིགས་པས་འཕུལ་བ་ཡིན་ནམ་སྙམ་སྟེ་
རྟོག་གེ་འབར་བ་ལས། གཞུང་ཚན་འདི་དག་གི་གོང་དུ། དེ་ནི་རྣམ་པ་ཀུན་ཏུ་བརྗོད་པ་མེད་པ་ཉིད་ཀྱང་ཡིན་ཏེ། ངོ་བོ་ཉིད་སྟོང་པའི་ཕྱིར་རོ། །དེ་ལྟ་བུའི་ངོ་བོ་ཉིད་ནི་དོན་དམ་པ་ཡིན་པར་སྦྱར་རོ། །ཞེས་དང། རྩ་བ་ལས་ཀྱང། ངོ་བོ་དོན་དམ་ཉིད་

[033A]༄༅། །ཡིན་ན། ཞེས་པ་ལས་འཕྲོས་པའི་ཕྱིར་རོ། །སློབ་དཔོན་ལེགས་ལྡན་འབྱེད་ཀྱིས་སེམས་ཙམ་པའི་མཚན་ཉིད་གསུམ་གྱི་རྣམ་གཞག་འགོག་པའི་ཚུལ་དབུ་མ་སྙིང་པོ་རྩ་འགྲེལ་ལས་ཤིན་ཏུ་རྒྱས་པར་གསུངས་པ་འདི་དག་སྔ་མ་སུས་
ཀྱང་གསལ་བར་བཤད་པ་མི་སྣང་ལ་ཤིང་རྟ་ཆེན་པོའི་རིགས་པའི་གནད་ཤིན་ཏུ་ཕྲ་བ་ཞིག་ཏུ་འདུག་པས། བློ་གྲོས་དང་ལྡན་པ་རྣམས་གཞུང་ལུགས་དེ་དག་ལ་གཟིགས་པའི་རྐྱེན་དུ་འགྱུར་རམ་སྙམ་ནས་བདག་གིས་བློ་གྲོས་ཆུང་དུས་དཔོགས་ཚོང་ཙམ་བྲིས་པ་ཡིན་
པས་རྒྱས་པར་གཞུང་དེ་དག་ཉིད་དུ་གཟིགས་པར་འཚལ་ལོ། །སློབ་དཔོན་འདིས་རྩ་ཤེའི་འགྲེལ་པ་ཤེས་རབ་སྒྲོན་མ་ལས་ཀྱང་སེམས་ཙམ་པའི་མཚན་ཉིད་གསུམ་གྱི་རྣམ་གཞག་འགོག་ཚུལ་མདོར་བསྡུས་ཤིག་གསུངས་པ་ནི་རྗེ་བདག་ཉིད་ཆེན་པོས་ལེགས་བཤད་
སྙིང་པོར་བཀའ་དྲིན་དུ་སྩལ་བ་ལྟར་ཡིན་ལ་དེ་ནི་ཕྱོགས་གཞན་དུ་འཆད་པར་འདོད་དོ། །གཉིས་པ་ཕྱི་དོན་མེད་པར་བཤད་པ་མི་འཐད་པར་བསྟན་པ་ལ། དབུ་མ་སྙིང་པོ་ལས། གལ་ཏེ་གཟུང་བར་སྣང་འདོད་པས། གཟུགས་བློ་ཡང་དག་མ་ཡིན་ན། དེས་ན་གཏན་
ཚིགས་འཁྲུལ་འགྱུར་ཞིང། །དམ་བཅས་པ་ཡང་ཉམས་པར་འགྱུར། ཞེས་དང། དེའི་སྔ་འགྲེལ་ལས། གཟུང་བ་དང་འཛིན་པའི་རྣམ་པར་རྟོག་པ་དང་བྲལ་བའི་བློ་གང་ཡིན་པ་ནི་ཡང་དག་པར་ན་དོན་ཇི་ལྟ་བ་བཞིན་ཡིན་པར་འདོད་ཀྱི། གཟུགས་ལ་སོགས་པའི་
བློ་ནི་རྣམ་པར་མི་རྟོག་པ་ཡིན་དུ་ཟིན་ཀྱང་ཡང་དག་པ་ཉིད་མ་ཡིན་ཏེ། གཟུང་བར་སྣང་བའི་ཕྱིར། ཟླ་བ་གཉིས་སྣང་བ་མཐོང་བའི་བློ་བཞིན་ནོ་ཞེ་ན། ཞེས་གསུངས་ཏེ། འདིའི་དོན་ལ། སེམས་ཙམ་པས་བཀོད་པའི་གཏན་ཚིགས་ནི། སྔོན་པོ་རང་ལས་བདག་ཉིད་

[033B] ཇི་ལྟར་སྣང་བ་ལམ་འཁྲུལ་བ་མ་ཡིན་ཏེ། ཡུལ་གཞན་དུ་སྣང་བའི་རྣམ་པར་རིག་པ་ཡིན་པའི་ཕྱིར། དཔེར་ན་ཟླ་བ་གཉིས་སྣང་གི་དབང་ཤེས་བཞིན་ཞེས་པ་ཡིན་ཏེ། རྣམ་པར་མི་རྟོག་པ་ཡིན་དུ་ཟིན་ཀྱང་
ཞེས་པས་ཆོས་ཅན་མངོན་སུམ་གྱི་ཤེས་པ་ཡིན་པར་གྲུབ་ཅིང། ཡང་དག་པ་མ་ཡིན་ཏེ་ཞེས་པས་སྣང་བ་ལ་འཁྲུལ་པ་བསྒྲུབ་བྱ་དང། གཟུང་བར་སྣང་བའི་ཕྱིར་ཞེས་པས་གཏན་ཚིགས་བསྟན་པ་ཡིན་པའི་ཕྱིར་རོ། །དེ་ལ་སྐྱོན་བརྗོད་པ་ནི། དེ་ནི་གཏན་ཚིགས་ཡང་
དག་མ་ཡིན་ཏེ། ཆོས་ཅན་གཟུགས་ཀྱི་བློ་དང། གཏན་ཚིགས་གཟུང་བར་སྣང་བ་གཉིས་ཐ་དད་པ་མ་ཡིན་པའི་ཕྱིར་ཏེ། གཏན་ཚིགས་ཀྱི་དོན་གྲུབ་པ་ན་ཆོས་ཅན་གྱི་ངོ་བོ་ལོག་པ་ཉིད་དུ་གྲུབ་ཟིན་པའི་ཕྱིར་རོ། །ཞེས་པ་སྟེ། ཕྱི་འགྲེལ་ལས། འདི་ལྟར་གཟུགས་
ཀྱི་བློ་ནི་གཟུང་བར་སྣང་བ་ཉིད་མ་གཏོགས་པར་ལོགས་ཤིག་ན་ངོ་བོ་ཉིད་མེད་པས་གཟུང་བར་སྣང་བ་ཉིད་དུ་རྗེས་སུ་དཔག་པ་ཡང་དག་པ་བསལ་བའི་ཕྱིར། ཆོས་ཅན་གྱི་ངོ་བོ་ཉིད་ལོག་པར་གྲུབ་པས་འགལ་ལོ། །ཞེས་གསུངས་སོ། །གཞན་ཡང་ཕྱི་རོལ་མེད་པར་
སེམས་ཙམ་དུ་འདོད་པ་མི་འཐད་དེ། ཁས་བླངས་པ་དང་འགལ་བ་དང་གྲགས་པས་གནོད་པའི་ཕྱིར་རོ། །ཞེས་འཆད་པར་དབུ་མ་སྙིང་པོ་ལས་སེམས་ཙམ་དུ་ནི་དམིགས་པ་དང། གཟུགས་ལ་སོགས་པ་མི་འཛིན་ན། །ཁས་བླངས་པ་དང་གྲགས་པ་ཡིས། །དམ་བཅས་པ་ལ་
གནོད་པར་འགྱུར། ཞེས་གསུངས་སོ། །ཁས་བླངས་པ་དང་འགལ་ཚུལ་ནི་མིག་དང་གཟུགས་རྣམས་ལ་བརྟེན་ནས་མིག་གི་རྣམ་པར་ཤས་པ་འབྱུང་ངོ། །ཞེས་གསུངས་པའི་ལུང་ཁས་བླངས་པ་དང་འགལ་བའོ། །གྲགས་པས་གནོད་པ་ནི། འཇིག་རྟེན་

[034A]༄༅། །སོགས་པའི་དོན་མེད་པར་དེ་འཛིན་པའི་མིག་ལ་སོགས་པའི་ཤེས་པ་མི་སྐྱེ་བར་གྲགས་པས་གནོད་པའོ། །ཡང་སེམས་ཙམ་པ་ན་རེ། དོན་མེད་ཀྱང་རྣམ་པར་ཤེས་པ་སྐྱེ་བ་ཡོད་དེ། དཔེར་ན་རྨི་ལམ་གྱི་ཤེས་པ་བཞིན། ཞེས་ཟེར་ན་
ཡང་མི་འཐད་དེ། རྨི་ལམ་ན་ཡང་ཐོག་མ་མེད་པ་ནས་གཟུང་བ་དང་འཛིན་པའི་བག་ཆགས་ཀྱིས་བསྒོས་པའི་ཤེས་པ་དང་ལྡན་པའི་མིག་གིས་གཟུགས་མཐོང་བ་ཡིན་པས་ན། རྨི་ལམ་གྱི་ཤེས་པ་དེ་ཡང་དམིགས་པ་དང་བཅས་པ་ཡིན་ཏེ། སྔོན་མཐོང་
བའི་སྔོན་པོ་སླར་དྲན་པའི་ཤེས་པ་བཞིན་ནོ། །དེའི་ཕྱིར་དཔེ་ལ་འདྲ་བ་ཡོད་པ་མ་ཡིན་ནོ། །དེར་མ་ཟད་གཟུགས་སོགས་དོན་གྱི་དངོས་པོ་སྤངས་པའི་ཕྱིར་ཡུལ་ལ་སྐུར་པ་བཏབ་པ་ཡང་ཡིན་ནོ། །ཞེས་འཆད་པ་ལ་དེ་ཉིད་ལས། དེ་ལྟར་སྣང་བ་སྐྱེས་པའི་ཕྱིར། རྨི་ལམ་
གཟུགས་སོགས་བློ་བཞིན་དུ། །གཟུགས་ལ་སོགས་པ་དོན་མེད་པར། །རྣམ་པར་ཤེས་ཞེས་བྱར་མི་རུང། །གང་ཕྱིར་རྨི་ལམ་ལ་སོགས་པའི། །རྣམ་ཤེས་ཆོས་ལ་དམིགས་པའི་ཕྱིར། །དེའི་ཕྱིར་དཔེ་ཡང་མེད་པ་དང། །ཡུལ་ལ་སྐུར་པ་འདེབས་པར་འགྱུར།།
ཞེས་གསུངས་སོ། །དེའི་རྨི་ལམ་གྱི་ཤེས་པ་ནི་མིག་གི་ཤེས་པ་ཞེས་མ་གསུངས་པར་འགྲེལ་པ་ལས་ཤེས་པ་དང་ལྡན་པའི་མིག་གིས་ཞེས་གསུངས་པས་རྨི་ལམ་དུ་དབང་ཤེས་ཡོད་པར་བཞེད་པ་མ་ཡིན་གྱི། སྤྱིར་རྨི་ལམ་གྱི་གཟུགས་མཐོང་བའི་ཤེས་པ་ལ་དམིགས་
པ་ཡོད་པར་བཤད་པ་ཡིན་ནོ། །ཡང་སེམས་ཙམ་པ་ན་རེ། ཕྱི་དོན་ཡོད་པ་མི་འཐད་དེ། རྡུལ་ཕྲ་རབ་གཅིག་པུ་ཡུལ་དུ་འདོད་ན་ཡང་མི་འཐད། རྡུལ་ཕྲ་རབ་དུ་མ་འདུས་པ་ཡུལ་དུ་འདོད་ནའང་མི་འཐད་པའི་ཕྱིར། དང་པོ་གྲུབ་སྟེ། རྡུལ་ཕྲ་རབ་གཅིག་པུ་ནི་དབང་

[034B] དབང་ཤས་ཀྱི་ཡུལ་གྱི་དངོས་པོར་མི་སྣང་བའི་ཕྱིར། དཔེར་ན་དབང་པོ་གཟུགས་ཅན་དང་བ་བཞིན། གཉིས་པ་གྲུབ་སྟེ། རྡུལ་ཕྲ་རབ་དུ་མ་འདུས་པ་ནི་དབང་ཤེས་ཀྱི་ཡུལ་མ་ཡིན་ཏེ། རྫས་སུ་མ་གྲུབ་པའི་ཕྱིར། དཔེར་ན་ཟླ་བ་གཉིས་སུ་
སྣང་བ་བཞིན་ནོ་ཞེས་ཟེར། དེ་ལྟར་ཡང་དེ་ཉིད་ལས། དེ་ལ་གཟུགས་རྡུལ་གཅིག་པུ་ནི། །གཟུགས་བློའི་སྤྱོད་ཡུལ་མ་ཡིན་ཏེ། །དེར་སྣང་ཉིད་དུ་མི་འགྱུར་ཕྱིར། །དབང་གཟུགས་སྤྱོད་ཡུལ་མ་ཡིན་བཞིན། །ཕྲ་རབ་གཟུགས་ནི་དུ་མ་སྟེ། །སེམས་ཀྱི་སྤྱོད་ཡུལ་
ཡིན་མི་འདོད། །ཛས་སུ་ཡོད་པ་མ་ཡིན་ཕྱིར། །དཔེར་ན་ཟླ་བ་གཉིས་བཞིན་ནོ། །ཞེས་གསུངས་སོ། །དེའི་ལན་ནི། ཁྱོད་ཀྱིས་རྡུལ་ཕྲ་རབ་འབའ་ཞིག་པ་སྟེ་རིགས་མཐུན་འདུས་པ་མ་ཡིན་པའི་རྡུལ་ཕྲ་རབ་ཡན་གར་བ་དབང་ཤེས་ཀྱི་ཡུལ་མ་ཡིན་པར་སྒྲུབ་ན་
ནི་གྲུབ་ཟིན་སྒྲུབ་པ་ཡིན་ཏེ། ཁོ་བོ་ཅག་གི་ཀྱང་དེ་དབང་ཤེས་ཀྱི་ཡུལ་ཡིན་པར་མི་འདོད་པའི་ཕྱིར་རོ། །ཞེས་འཆད་པར་དེ་ཉིད་ལས། དེ་ལ་གལ་ཏེ་ཕ་རོལ་པོ། །བསགས་པ་མིན་པའི་གཟུགས་སེམས་ཀྱི། །སྤྱོད་ཡུལ་མིན་པར་སྒྲུབ་བྱེད་ན། །དེ་ནི་
གྲུབ་པ་ཉིད་བསྒྲུབ་འགྱུར། ཞེས་སོ། །གལ་ཏེ་རྡུལ་ཕྲ་རབ་རིགས་མཐུན་བསགས་པའི་གཟུགས་དབང་ཤེས་ཀྱི་སྤྱོད་ཡུལ་མ་ཡིན་པར་སྒྲུབ་ན་ནི་རྫས་སུ་མ་གྲུབ་པའི་ཕྱིར་ཞེས་པའི་གཏན་ཚིགས་ཁོ་བོ་ཅག་ལ་མ་གྲུབ་པ་ཉིད་དུ་འགྱུར་ཏེ། རྡུལ་ཕྲ་རབ་རིགས་མཐུན་གཞན་
དང་གཞན་ཕན་ཚུན་སྦྱར་ཞིང་བསགས་པ་ནི་ཁོ་བོ་ཅག་གིས་རྫས་ཡོད་ཀྱི་དངོས་པོར་ཁས་བླངས་པའི་ཕྱིར་རོ། །དེ་ལྟར་བསགས་པའི་ཡུལ་དེ་ནི་དབང་པོའི་ཤེས་པའི་དམིགས་པ་ཡིན་པར་འདོད་དེ། རང་འཛིན་པའི་ཤེས་པ་རང་གི་རྣམ་ལྡན་དུ་སྐྱེད་པར་བྱེད་པ་ཡིན་པའི་ཕྱིར་

[035A]༄༅། །ཞེས་འཆད་པ་ལ་དེ་ཉིད་ལས། གཟུགས་གཞན་དག་གི་བསགས་པ་ནི། དེར་སྣང་བློ་ནི་སྐྱེ་ཕྱིར་རོ། །དེ་ནི་དམིགས་ཉིད་ཡིན་འདོད་དེ། །དེར་སྣང་བློ་ཡི་རྒྱུར་འགྱུར་ཕྱིར། །འདོད་ཆགས་བཞིན་ཏེ་དེ་ཡི་ཕྱིར། །ཁྱོད་དམ་བཅས་ལ་རྗེས་དཔག་གནོད།།
ཅེས་གསུངས་སོ། །དེའི་གཏན་ཚིགས་ནི་རང་འགྲེལ་ལས། རྡུལ་ཕྲ་རབ་རིགས་མཐུན་པ་བསགས་པའི་གཟུགས་དེ་ནི་དམིགས་པ་ཉིད་ཡིན་པར་འདོད་དོ། ཅིའི་ཕྱིར་ཞེ་ན། འདི་ལྟར་རྡུལ་ཕྲ་རབ་བསགས་པ་དེ་ནི་བསགས་པའི་གཟུགས་དེར་སྣང་བའི་བློའི་རྒྱུའི་དངོས་པོ་ཉིད་དུ་
འགྱུར་བའི་ཕྱིར་ཏེ། གང་དང་གང་དེར་སྣང་བའི་བློའི་རྒྱུར་གྱུར་པ་དེ་དང་དེ་ནི་བསགས་པ་ལ་དམིགས་པ་ཡིན་ཏེ། དཔེར་ན་འདོད་ཆགས་ཡུལ་ལ་ཆགས་པའི་མཚན་ཉིད་ནི་བུད་མེད་ཀྱི་གཟུགས་ལ་སོགས་པ་བསགས་པ་ཉིད་ལ་དམིགས་པར་འདོད་པ་བཞིན་ཏེ། དེའི་ཕྱིར་
ཁྱོད་ཀྱིས་བསགས་པའི་གཟུགས་ནི་དམིགས་པ་མ་ཡིན་ནོ། །ཞེས་དམ་བཅས་པ་དེ་ལ་རྗེས་སུ་དཔག་པ་འདིས་གནོད་པར་འགྱུར་རོ། །ཞེས་གསུངས་སོ། །ལུང་དང་འགལ་བ་ནི་རྣམ་པར་ཤེས་པའི་ཚོགས་ལྔའི་གནས་དང་དམིགས་པ་ནི་བསགས་པ་ཡིན་ནོ་ཞེས་
གསུངས་པའི་ལུང་དང་འགལ་བ་ཡིན་ནོ། །གལ་ཏེ་ཁྱོད་ཀྱིས་རྡུལ་ཕྲ་རབ་འདུས་པ་དབང་ཤེས་ཀྱི་ཡུལ་མ་ཡིན་པར་སྒྲུབ་ན་ནི་ཁོ་བོ་ཅག་ལ་སྐྱོན་དུ་མི་འགྱུར་ཏེ། ཁོ་བོ་ཅག་གིས་ཀྱང་རྡུལ་ཕྲ་རབ་འདུས་པ་དབང་ཤེས་ཀྱི་དམིགས་པ་ཡིན་པར་མི་འདོད་པའི་ཕྱིར་རོ། །
ཞེས་འཆད་པར་དེ་ཉིད་ལས། འདུས་པ་དམ་ནི་མ་བཅས་པས། །དེ་འགོག་པ་ནི་གནོད་པ་མེད། ཅེས་གསུངས་སོ། །འོ་ན་བསགས་པ་དང་འདུས་པ་གཉིས་ཀྱི་ཁྱད་པར་ཅི་ཡིན་ཞེ་ན། རྡུལ་ཕྲ་རབ་རིགས་མཐུན་ཞིང་རྟེན་གཅིག་པའི་དབང་དུ་བྱས་པའི་ཚོགས་

[035B] དཔེར་ན་བུམ་པ་ལྟ་བུ་རང་གི་རྩོམ་གཞིར་གྱུར་པའི་རིགས་མཐུན་གྱི་རྡུལ་ཕྲ་རབ་དུ་མ་འདབ་འབྱར་བའི་ཚུལ་གྱིས་བསགས་པའོ། །དམག་དང་ནགས་ཚུལ་དང་འཕྲེང་བ་ལྟ་བུ་རྫས་རིགས་མི་མཐུན་པའི་རྡུལ་ཕྲ་རབ་རྟེན་གཞི་ཐ་དད་པ་དུ་མ་
ཕྱོགས་གཅིག་ཏུ་ཚོགས་པ་ལ་འདུས་པ་ཞེས་བྱའོ། །གཞན་ཡང་དམིགས་བརྟག་ལས་བཤད་པའི་དམིགས་རྐྱེན་འགོག་པ་དང། སེམས་སེམས་བྱུང་རྫས་གཅིག་དང་ཐ་དད་བརྟག་ཚུལ་སོགས་མང་དུ་གསུངས་ཏེ་འདིར་མ་སྤྲོས་སོ། །སློབ་དཔོན་འདིས་རང་རིག་འགོག་
པའི་རིགས་པ་ནི། སེམས་ཙམ་པ་ན་རེ། རྣམ་པར་ཤེས་པ་ཡུལ་དང་འཕྲད་པ་ན་ཆ་ཤས་གཉིས་ཀྱི་བདག་ཉིད་དུ་སྐྱེ་སྟེ། ཡུལ་གཟུང་བའི་རྣམ་པ་ཅན་དུ་སྣང་བ་དང་ཡུལ་ཅན་འཛིན་པའི་རྣམ་པ་ཅན་དུ་སྣང་བའོ། །ཞེས་ཟེར་བ་མི་འཐད་དེ། ཡུལ་གྱི་རྣམ་པར་སྣང་བ་ལས་གཞན་
དུ་ཡུལ་ཅན་རང་ཉིད་ཀྱི་རྣམ་པ་སྣང་བ་མེད་པའི་ཕྱིར་རོ། །ཞེས་འཆད་པར་དེ་ཉིད་ལས། ཡུལ་དུ་སྣང་བ་མ་གཏོགས་པར། སེམས་ཀྱི་བདག་ཉིད་གཞན་ཅི་ཡོད། ཅེས་གསུངས་སོ། །དེ་ལ་ཁོ་ན་རེ། གཞན་མེད་པ་མ་གྲུབ་སྟེ། ཤས་པ་རང་ཉིད་རང་གི་ངོ་བོར་གནས་པའི་ཕྱིར་
དང་ཡུལ་གཞན་གྱི་རྣམ་པ་ཅན་དུ་སྐྱེས་པའི་ཕྱིར་ཏེ། དཔེར་ན་ཤེལ་གྱི་ནོར་བུ་བཞིན་ནོ། །ཞེས་ཟེར་རོ། །དེའི་དོན་ནི་ཤེལ་གྱི་གོང་བུ་སྔོན་པོ་ལ་སོགས་པའི་ཡུལ་དང་ཉེ་བར་བཞག་པ་ན་ཤེལ་གྱི་རང་གི་ངོ་བོ་ནི་གསལ་བ་ཡིན་ལ་ཡུལ་དང་ཉེ་བའི་དབང་གིས་སྔོན་པོ་ལ་སོགས་
པའི་རྣམ་པ་ཅན་དུ་ཡང་ཡོད་དོ། །དཔེ་དེ་བཞིན་དུ་རྣམ་པར་ཤེས་པ་ལ་ཡང་ཡུལ་སྣང་བའི་ཚེ་ན་ཡུལ་དུ་སྣང་བ་གཟུང་བའི་རྣམ་པ་དང། རང་དུ་སྣང་བ་འཛིན་པའི་རྣམ་པ་གཉིས་ཡོད་དོ་ཞེས་འདོད་པའོ། །དེ་མི་འཐད་དེ། དཔེ་ནི་བསྒྲུབ་པར་བྱ་བ་དང་མི་མཚུངས་པའི་ཕྱིར་ཏེ་

[036A]༄༅། །ཤེལ་གྱི་གོང་བུ་སྔོན་པོ་ལ་སོགས་པའི་ཡུལ་དང་ཉེ་བར་བཞག་པ་ན་ཡུལ་གྱི་དབང་གིས་རང་གི་ངོ་བོ་མ་བསྒྲིབས་པའི་གསལ་བ་ཡོངས་སུ་བཏང་ནས་སྔོན་པོ་ལ་སོགས་པའི་རྣམ་པ་ཅན་དུ་གྱུར་པ་ཡིན་གྱི་ཤེལ་གསལ་བའི་སྐད་ཅིག་མ་སྔ་མ་
གང་ཡིན་པ་དེ་ཉིད་སྔོན་པོ་ལ་སོགས་པའི་རྣམ་པ་ཅན་དུ་གྱུར་པ་མ་ཡིན་ཏེ། དེ་ནི་འགགས་ཟིན་པའི་ཕྱིར་རོ། །དེས་ན་ཤེལ་གསལ་བའི་སྐད་ཅིག་མ་སྔ་མ་དེ་ཡུལ་ཉེ་བར་བཞག་པའི་དབང་གིས་འགགས་ནས་དེའི་སྐད་ཅིག་ཕྱི་མ་སྔོན་པོའི་རྣམ་ལྡན་དུ་སྐྱེས་པ་ལ་སྐད་
ཅིག་སྔ་མའི་ཤེལ་དེ་ཉིད་ཡིན་པར་སེམས་པ་ནི་བློ་འཁྲུལ་པའོ། །ཞེས་འཆད་པར་དེ་ཉིད་ལས། གཞན་ལྟར་སྐྱེས་ཕྱིར་དེ་གཉིས་སྣང། །ཤེལ་དང་འདྲ་བར་མི་འདོད་དེ། །ཉེ་བར་བཞག་ལས་དེར་སྐྱེ་བ། །ཤེལ་གྱི་སྐད་ཅིག་མིན་ཕྱིར་རོ། །དེ་འགགས་གཞན་ནི་སྐྱེས་པ་
ལ། །དེ་ཡི་བློ་ནི་འཁྲུལ་པར་འདོད། །ཅེས་གསུངས་སོ། །གཞན་ཡང་གཟུང་བ་དང་འཛིན་པའི་རྣམ་པ་གཉིས་མེད་དེ། སྔོན་པོ་སོགས་ཀྱི་ཡུལ་ཉེ་བ་དང་བྲལ་བའི་གནས་སྐབས་ཀྱི་ཤེལ་ལྟ་བུའི་ཤེས་པ་རང་སྣང་བའི་བདག་ཉིད་ཅན་གྱི་གསལ་བ་ཡན་གར་བ་ནི་
ནམ་ཡང་གཟུང་དུ་མེད་པའི་ཕྱིར་རོ། །གཞན་ཡང་ཤེལ་གྱི་གོང་བུ་སྔོན་པོ་ལ་སོགས་པའི་ཚོན་དང་ཉེ་བར་བཞག་པ་ན་སྔོན་པོའི་རྣམ་པ་ཅན་དུ་སྣང་བར་རུང་ཡང་ཤེལ་ཉིད་སྔོན་པོ་ལ་སོགས་པའི་ཚོན་གྱི་ངོ་བོར་འགྱུར་པ་དང། ཚོན་ཉིད་ཤེལ་གྱི་ངོ་བོར་འགྱུར་བ་གང་
ཡང་མ་ཡིན་ཏེ། གཞན་དུ་ན་ཤེལ་གྱི་གོང་བུ་ཚོན་ཡིན་པའམ་ཚེན་ཡང་ཤེལ་གྱི་གོང་བུ་ཡིན་པར་ཐལ་བར་འགྱུར་པའི་ཕྱིར་རོ། །དེ་བཞིན་དུ་རྣམ་པར་ཤེས་པ་ཡང་ས་ལ་སོགས་བའི་གཟུགས་དང་ཉེ་བ་ན་རྣམ་པར་ཤེས་པ་གཟུགས་ཀྱི་རྣམ་པ་ཅན་དུ་སྐྱེ་བ་ཡིན་

[036B] ༑ཤེས་པ་ཉིད་གཟུགས་ཀྱི་བདག་ཉིད་དུ་འགྱུར་པ་འམ་གཟུགས་ཉིད་ཤེས་པའི་བདག་ཉིད་དུ་འགྱུར་བ་གཉིས་ཀ་མ་ཡིན་ཏེ། གཞན་དུ་ན་ས་ལ་སོགས་པ་ཡང་སེམས་དང་བཅས་པར་འགྱུར་བའམ་ཡང་ན་སེམས་ཀྱང་ས་ལ་སོགས་པ་བཞིན་དུ་སེམས་མེད་པར་
ཐལ་བར་འགྱུར་བའི་ཕྱིར་རོ། །ཞེས་པ་རྣམས་རྟོག་གེ་འབར་བ་ལས་གསུངས་ཏེ། ཁུངས་རྣམས་མང་གིས་དོགས་ནས་མ་བྲིས་སོ། །དེའི་འོག་ཏུ་ལྷན་ཅིག་དམིགས་ངེས་ཀྱི་རྟགས་འགོག་ཚུལ་དང། སེམས་ཙམ་པའི་ཚད་འབྲས་ཀྱི་རྣམ་གཞག་འགོག་ཚུལ་རྣམས་
གསུངས་ཏེ། རྒྱས་པར་དེར་བལྟ་བར་བྱའོ། །ཡང་སེམས་ཙམ་པ་ན་རེ། ཁྱོད་ཀྱིས་སེམས་ཙམ་པའི་ཚུལ་འགོག་པ་མི་འཐད་དེ། བཅོམ་ལྡན་འདས་ཀྱི་ལུང་ལས་ཁམས་གསུམ་པོ་འདི་ནི་སེམས་ཙམ་མོ་ཞེས་གསུངས་པའི་ཕྱིར་རོ་ཞེ་ན། སྐྱོན་མེད་དེ། ལུང་དེའི་དོན་ནི་གཞན་
མུ་སྟེགས་བྱེད་དག་གིས་བཏགས་པ་ལྟར་གྱི་རྣམ་པར་ཤེས་པ་ལས་གཞན་པའི་བྱེད་པ་པོ་དང་ཟ་བ་པོ་ཡོད་པ་འགོག་པའི་ཕྱིར་དེ་ལྟར་གསུངས་པ་ཡིན་གྱི། ཕྱི་རོལ་གྱི་དོན་འགོག་པའི་ཕྱིར་དེ་ལྟར་གསུངས་པ་མ་ཡིན་པའི་ཕྱིར་རོ། །དེ་ལྟར་ཡང་ས་བཅུ་པའི་མདོ་ལས་
བྱང་ཆུབ་སེམས་དཔའ་ས་དྲུག་པ་ལ་བྱང་ཆུབ་སེམས་དཔའ་རྟེན་ཅིང་འབྲེལ་བར་འབྱུང་བ་ལུགས་སུ་འབྱུང་བ་དང་ལུགས་སུ་མ་ཡིན་པ་ལ་རྣམ་པར་བལྟ་བ་འདི་སྙམ་དུ་སེམས་ཏེ། མ་རིག་པ་ལ་སོགས་པ་ཡན་ལག་བཅུ་གཉིས་ལས་སྡུག་བསྔལ་གྱི་ཕུང་པོ་འབའ་ཞིག་པ་
བྱེད་པ་པོ་དང་ཚོར་བ་པོ་དང་བྲལ་བ་འདི་འབྱུང་ཞིང་སྡུག་བསྔལ་གྱི་ཤིང་ལྗོན་པ་མངོན་པར་འགྲུབ་པར་འགྱུར་རོ་སྙམ་དུ་དེ་ལྟར་ངེས་པས། ཀྱེ་རྒྱལ་བའི་སྲས་དག་འདི་ལྟ་སྟེ། ཁམས་གསུམ་པོ་སེམས་ཙམ་སྟེ་སེམས་ཀྱིས་མངོན་པར་འདུ་བྱས་པ་དང་སེམས་ཀྱིས་བྲིས་བ་

[037A]༄༅། །ཡིན་གྱི། སེམས་ལས་གཞན་པའི་བྱེད་པ་པོ་དང་ཟ་བ་པོ་ནི་འགའ་ཡང་མེད་དོ། །ཞེས་གསུངས་སོ། །དེས་ན་ལུང་དེའི་དོན་ཕྱི་རོལ་གྱི་ཡུལ་འགོག་པ་མ་ཡིན་ནོ། །ཡང་སེམས་ཙམ་པ་ན་རེ། ཕྱི་རོལ་དོན་གྱིས་སྟོངས་པ་ནི་མདོའི་དགོངས་པ་
ཡིན་ཏེ། ཤེར་ཕྱིན་བྱམས་ཞུས་ཀྱི་ལེའུ་ལས། དེ་ལ་ཆོས་ཉིད་ཀྱི་གཟུགས་གང་ཞེ་ན། ཀུན་བརྟགས་པའི་གཟུགས་དེས་རྣམ་པར་བཏགས་པའི་གཟུགས་དེ་ལ་རྟག་ཏུ་ངོ་བོ་ཉིད་མེད་པ་ཉིད་དང་ཆོས་བདག་མེད་པ་ཉིད་དང་ཡང་དག་པའི་མཐའ་ལ་སོགས་པ་གང་ཡིན་
པ་སྟེ། དེ་ལ་རྫེས་སུ་ཡོད་པ་ཡང་མ་ཡིན་ལ་རྫེས་སུ་མེད་པ་ཡང་མ་ཡིན་ཏེ། རྣམ་པར་བཏགས་པའི་དོན་གྱིས་སྟོང་བ་ཉིད་དང་རྣམ་པར་ཤེས་པ་ཡོད་པའི་ཕྱིར་རོ། །ཞེས་གསུངས་པའི་ཕྱིར་རོ་ཞེས་ཟེར་ན། ལུང་དེའི་དོན་ནི་སྒྲོ་བཏགས་པ་ལྟར་གྱི་དོན་གྱིས་སྟོངས་
པ་སྣང་བའི་རྣམ་པར་ཤེས་པ་བསྒྲུབས་པ་ཡིན་གྱི་དོན་མེད་པའི་རྣམ་པར་ཤེས་པ་བསྒྲུབས་པ་མིན་པའི་ཕྱིར་ཏེ། དེ་བཞིན་གཤེགས་པའི་སོ་སོ་རང་གིས་རིག་པར་བྱ་བའི་ཆོས་ཉིད་ཀྱི་གཟུགས་ཀྱི་དོན་ཡོད་པའི་ཕྱིར། དེས་ན་སྒྲོ་བཏགས་པ་མ་ཡིན་པའི་དོན་མི་འགོག་
པས་རྣམ་པ་ཐམས་ཅད་དུ་རྣམ་པར་ཤེས་པ་རང་ལས་རྫས་ཐ་དད་པའི་དོན་གྱིས་སྟོངས་པ་མ་ཡིན་ནོ་ཞེས་འཆད་པར། དབུ་མ་སྙིང་པོ་ལས། གལ་ཏེ་རྣམ་བཏགས་དོན་སྟོང་པས། རྣམ་པར་ཤེས་པ་སྒྲུབ་བྱེད་ན། བཏགས་པ་མ་ཡིན་དོན་ཡོད་ཕྱིར། །ཡུལ་མེད་པར་
ནི་མི་འགྱུར་རོ། །ཞེས་གསུངས་སོ། །དེས་ན་དེའི་དོན་གོང་དུ་བཤད་པ་ལྟར་བྱ་ཡི། །སོ་སོ་རང་གིས་རིག་པའི་ཆོས་ཉིད་ཀྱི་གཟུགས་ཀྱི་དོན་བདེན་པར་ཡོད་ན་སྒྲོ་མ་བཏགས་པའི་དངོས་པོའི་དོན་ཡོད་པའི་ཕྱིར། ཞེས་འཆད་པ་ནི་གཞུང་གི་དགོངས་པར་མི་སེམས་ཏེ་

[037B] རང་འགྲེལ་ལས། ཆོས་ཉིད་ཀྱི་གཟུགས་ཀྱི་དོན་ཡོད་པའི་ཕྱིར་ཞེས་པ་ཡང། ཤེས་པ་ལས་རྫས་ཐ་དད་པའི་ཡུལ་ཡོད་པར་སྒྲུབ་པའི་ཕྱིར་ཡིན་གྱི། ཆོས་ཉིད་ཕྱི་དོན་དུ་བསྒྲུབ་པ་
དང། དེ་བདེན་པར་བཞེད་པ་གང་ཡང་མ་ཡིན་པའི་ཕྱིར་རོ། །རང་འགྲེལ་ལས། སྒྲ་ཇི་བཞིན་གྱི་ངོ་བོ་ཉིད་མ་ཡིན་པའི་དངོས་པོ་གང་ཡིན་པ་དེ་ཡད་པས། ཞེས་གསུངས་པ་ཡང་སྒྲོ་བཏགས་པ་ལྟར་གྱི་ངོ་བོས་སྟོངས་པའི་ཡུལ་གྱི་དོ་ཡོད་པ་ལ་བྱ་ཡི། སེམས་ཙམ་པས་
འདོད་པ་ལྟར་གྱི་བརྗོད་དུ་མེད་པའི་དངོས་པོ་ལ་མི་གཟུང་ངོ། །གཉིས་པ་རང་གི་ལུགས་བཞག་པ་ལ་བཞི། །རྟགས་ཀྱི་དགག་བྱ་ངོས་བཟུང་བ་དང། །དེ་འགོག་པའི་རིགས་པ་བཤད་པ་དང། །གཏན་ལ་ཕབ་པའི་བདེན་གཉིས་ཀྱི་རྣམ་གཞག་བཤད་པ་དང། ལམ་དང་
འབྲས་བུའི་རྣམ་གཞག་ཅུང་ཟད་བཤད་པའོ། །དང་པོ་ནི། དབུ་མ་སྙིང་པོ་ལས། འདིར་ནི་ས་ལ་སོགས་པ་དག་དོན་དམ་པར་ན་འབྱུང་བ་ཡི། ཞེས་གསུངས་པའི་འགྲེལ་བར། དོན་ཞེས་བྱ་བ་ནི་ཤེས་པར་བྱ་བ་ཡིན་པའི་ཕྱིར་དོན་ཏེ། །བརྟག་པར་བྱ་བ་དང་གོ་བར་
བྱ་བ་ཞེས་བྱ་བའི་ཐ་ཚིག་གོ་དམ་པ་ཞེས་བྱ་བ་ནི་མཆོག་ཅེས་བྱ་བའི་ཚིག་གི་སྒྲ་ཡིན་ནོ། །དོན་དམ་པ་ཞེས་བསྡུ་བ་ནི་དེ་དོན་ཡང་ཡིན་ལ་དམ་པ་ཡང་ཡིན་པས་དོན་དམ་པའོ། །ཡང་ན་དམ་པའི་དོན་ཏེ། རྣམ་པར་མི་རྟོག་པའི་ཡེ་ཤེས་དམ་པའི་དོན་ཡིན་པས་དམ་
པའི་དོན་ཏོ། །ཡང་ན་དོན་དམ་པ་དང་མཐུན་པ་སྟེ། དོན་དམ་པ་རྟོགས་པ་དང་རྗེས་སུ་མཐུན་པའི་ཤེས་རབ་ལ་དོན་དམ་པ་དེ་ཡོད་པས་དོན་དམ་པ་དང་མཐུན་པའོ། །ཞེས་གསུངས་ཤིང་དེ་ཡང་དོན་དམ་པར་འབྱུང་བའི་ངོ་བོ་ཉིད་མ་ཡིན་ཏེ། ཞེས་པའི་དོན་དམ་པ་དེ་གང་

[038A]༄༅། །ལ་བྱེད་ཅེས་པའི་ལན་དུ་དོན་དམ་པ་འཇོག་ཚུལ་གསུམ་གསུངས་པ་ཡིན་ནོ། །དེ་ལས་དང་པོ་ནི། དོན་ཞེས་བྱ་བ་ནི་ཞེས་པ་ནས་དམ་པའང་ཡིན་པས་དོན་དམ་པའོ་ཞེས་པའི་བར་ཏེ། དོན་དང་དམ་པ་གཉིས་ཀ་ཡུལ་ལ་སྦྱར་ནས་བཤད་པའོ། །
གཉིས་པ་ནི། ཡང་ན་དམ་པའི་དོན་ཏེ་ཞེས་སོགས་ཏེ། དམ་པ་ནི་ཟག་མེད་རྣམ་པར་མི་རྟོག་པའི་ཡེ་ཤེས་དང། དོན་དེ་དེའི་ཡུལ་ལ་བྱས་པ་སྟེ། དོན་དང་དམ་པ་གཉིས་ཡུལ་ཡུལ་ཅན་སོ་སོར་སྦྱར་བའོ། །གསུམ་པ་ནི། ཡང་ན་དོན་དམ་པ་དང་མཐུན་པ་ཞེས་
སོགས་ཏེ། དེ་ཁོ་ན་ཉེད་ལ་ཚུལ་བཞིན་དུ་དཔྱོད་པའི་ཐོས་བསམ་གྱི་ཤེས་རབ་ཡན་ཆད་དེ་ཁོ་ན་ཉིད་མངོན་སུམ་དུ་རྟོགས་པ་དང་རྗེས་སུ་མཐུན་པའི་ཤེས་རབ་ལ་དོན་དམ་པར་བྱས་པའོ། །འདི་ནི་དོན་དང་དམ་པ་གཉིས་ཀ་ཡུལ་ཅན་ལ་སྦྱར་བའོ། །འོ་ན་སྐབས་
འདིའི་འགོག་རྒྱུའི་དོན་དམ་པ་དེ་གང་ལ་བྱེད་ཅེ་ན། དེ་ནི་རྟོག་གེ་འབར་བ་ལས་དོན་དམ་པ་ནི་རྣམ་པ་གཉིས་ཏེ། དེ་ལ་གཅིག་ནི་མངོན་པར་འདུ་བྱེད་པ་མེད་པར་འཇུག་པའི་འཇིག་རྟེན་ལས་འདས་པ་ཟག་པ་མེད་པ་སྤྲོས་པ་མེད་པའོ། །གཉིས་པ་ནི་མངོན་པར་འདུ་
བྱེད་པ་དང་བཅས་པར་འཇུག་པ་བསོད་ནམས་དང་ཡེ་ཤེས་ཀྱི་ཚོགས་ཀྱི་རྗེས་སུ་མཐུན་པ་དག་པ་འཇིག་རྟེན་པའི་ཡེ་ཤེས་ཞེས་བྱ་བ་སྤྲོས་པ་དང་བཅས་པ་སྟེ། འདིར་དེ་དམ་བཅའ་བའི་ཁྱད་པར་ཉིད་དུ་བཟུང་བས་ཉེས་པ་མེད་དོ། །ཞེས་གསུངས་སོ། །དེས་ན་སྐབས་འདིར་སྔར་
བཤད་པའི་དོན་དམ་པ་གསུམ་པ་མཐུན་པའི་དོན་དམ་རིགས་ཤེས་རྗེས་དཔག་གི་དོར་ཡོད་པ་ལ་དོན་དམ་དུ་ཡོད་པ་དང་དེའི་ངོར་མེད་པ་ལ་དོན་དམ་དུ་མེད་པར་བྱའོ། །དེས་ན་མྱུ་གུ་བདེན་པར་གྲུབ་ན་དེ་ཁོ་ན་ཉིད་དབྱོང་བའི་རིགས་ཤེས་དེའི་ངོར་གྲུབ་དགོས་ཏེ། མྱུ་གུ་བདེན་པར་

[038B] རིགས་ཤེས་དེ་ཉིད་གནས་ལུགས་འཇལ་བྱེད་ཀྱི་བློ་ཡིན་པའི་ཕྱིར། །གལ་ཏེ་དེ་ལྟ་ན་མྱུ་གུའི་ཆོ་ཉིད་དོ་དམ་དུ་གྲུབ་པར་ཐལ་ཏེ། རིགས་ཤེས་ཀྱི་ངོ་ན་ཡོད་པའི་ཕྱིར་དང། མྱུ་གུའི་གནས་
ལུགས་སུ་གྲུབ་པའི་ཕྱིར་རོ་ཞེན་སྐྱོན་མེད་དེ། བདེན་པར་གྲུབ་ན་གནས་ལུགས་སུ་གྲུབ་དགོས་པ་དང་རིགས་ཤེས་ཀྱི་ངོར་གྲུབ་དགོས་ཀྱང་གནས་ལུགས་སུ་གྲུབ་པ་དང་རིགས་ཤེས་ཀྱི་ངོར་གྲུབ་ན་བདེན་པར་གྲུབ་མི་དགོས་པའི་ཕྱིར་རོ། །དེའི་རྒྱུ་མཚན་ཡང་མྱུ་གུ་བདེན་པར་
གྲུབ་ན་རགས་ཤེས་ཀྱིས་མྱུ་གུ་བདེན་གྲུབ་ཏུ་རྙེད་དགོས་ཏེ་རིགས་ཤེས་ཉིད་དེ་ཡོད་མེད་དཔྱོད་བྱེད་ཡིན་པའི་ཕྱིར་རོ། །མྱུ་གུ་བདེན་པར་མེད་པ་རིགས་ཤེས་ཀྱིས་རྙེད་ཀྱང་དེ་ལྟར་རྙེད་པ་དེ་མྱུ་གུ་བདེན་པར་ཡོད་མེད་དཔྱད་ནས་བདེན་པར་མེད་པར་རྙེད་པ་ཡིན་གྱི་མྱུ་གུའི་
བདེན་མེད་བདེན་པར་ཡོད་མེད་དཔྱད་ནས་དེ་ཡོད་པར་རྙེད་པ་མ་ཡིན་པའི་ཕྱིར་རོ། །འདི་ནི་ལུགས་འདིའི་དཀའ་བའི་གནས་ཏེ། འདེའི་ཁྱད་པར་ལེགས་པར་མ་ཕྱེད་པ་ལ་བརྟེན་ནས་སྔོན་དུས་ཀྱི་མཁས་པ་ཆེན་པོ་རྡོག་
མ་ཡིན་པར་བཞེད་པ་དང། རིག་པའི་དབང་ཕྱུག་ཆ་པ་ཆོས་ཀྱི་སེངྒེས་ཀྱང་བདེན་མེད་བདེན་གྲུབ་ཏུ་བཞེད་པ་སོགས་འཁྲུལ་པ་དུ་མ་བྱུང་བར་རྗེ་བདག་ཉིད་ཆེན་པོ་གསུང་ངོ། །ལེགས་བཤད་སྙིང་པོ་དང་འཇུག་པའི་རྣམ་བཤད་ཆེན་མོར་སྔར་བཤད་པ་དེ་ལས་
གཞན་ལེགས་ལྡན་གྱ་གཞུང་གི་སྐོར་དང་ཡེ་ཤེས་སྙིང་པོའི་བདེན་གཉིས་ཀྱི་སྐོར་དང་དབུ་མ་རྒྱན་རང་འགྲེལ་དང་བཅས་པ་ལས་ཀྱང་བྱ་ངས་འཛིན་གསལ་བར་མ་བཤད་ལ། དབུ་མ་སྣང་བ་ལས་ཀུན་རྫོབ་ཏུ་ཡོད་ཚུལ་བཤད་དཔའི་བཟློག་ཕྱོགས་ཀྱི་ཡོད་པ་ནི་

[039A]༄༅། །བདེན་པར་ཡོད་ཚུལ་ཡིན་པས་དེ་ལྟར་བཤད་དགོས་སོ་ཞེས་གསུངས་པ་ལ་གཞན་ཕྱོགས་པ་ལ་ཅིག་ལེགས་ལྡན་སོགས་ཀྱི་གཞུང་ལས་དོན་དམ་དུ་གྲུབ་ཚུལ་གང་ཡང་མ་བསྟན་པར་དགོངས་སོ་སྙམ་ནས་རྗེ་བླ་མའི་གསུང་དེ་མི་འཐད་དོ། བདེན་
གཉིས་ལས། བློ་ལ་སྣང་བ་འདི་ཁོ་ན། །ཀུན་རྫོབ་གཞན་ནི་ཅིག་ཤོས་སོ། །ཞེས་གསུངས་པས་ཀུན་རྫོབ་ཏུ་གྲུབ་ཚད་དང་དོན་དམ་དུ་གྲུབ་ཚད་གཉིས་ཀ་བསྟན་པའི་ཕྱིར་ཞེས་ཟེར་ལ། རང་རེའི་མཁས་པ་སྔ་མ་འགའ་ཞིག་གིས་ཀྱང་དེ་བདེན་པར་སྣང་ཞེས་ཟེར་བ་ནི་རྗེ་བླ་མའི་
གསུང་དང་གཞུང་གི་དོན་གཉིས་ཀ་ལ་ལེགས་པར་མ་བརྟགས་པའི་ཅ་ཅོར་ཟད་དོ། །དེ་འགོག་པ་ལ་མཁས་གྲུབ་ཆེན་པོ་འཇམ་དབྱངས་བཞད་པའི་རྡོ་རྗེས་བདེན་གཉིས་ཀྱི་ལུང་དེའི་ཀུན་རྫོབ་ཅེས་པ་ཡན་ཆད་ཀྱི་ཀུན་རྫོབ་ཏུ་གྲུབ་པ་ནི་བ་ལང་རྫི་ཡན་ཆད་ཀྱི་
བློ་ལ་སྣང་བ་འདི་ཁོ་ན་ཡིན་ལ་ཞེས་བཤད་ཅིང། ལྷག་མས་དོན་དམ་དུ་གྲུབ་ཚད་པ་ལང་རྫི་སོགས་ལ་མི་སྣང་བར་བསྟན་པ་ཡིན་ཏེ། ཟུར་སྔ་མ་འགྲེལ་པ་འགྲེལ་བཤད་དང་བཅས་པས་གྲུབ་ལ་དེས་ཅིག་ཤོས་མི་སྣང་བ་ལ་བྱེད་པར་རིགས་པས་གྲུབ་པའི་ཕྱིར་
དེས་ན་ཁྱེད་ཅག་ལྟར་ན་བ་ལང་རྫི་སོགས་གྲོལ་ཟིན་པར་ཐལ། དེ་དག་ལ་ཆོས་གང་ཡན་བདེན་གྲུབ་ཏུ་མི་སྣང་བའི་ཕྱིར། དེ་དག་གིས་དབུ་མའི་ལྟ་བ་རྙེད་ཟིན་པར་ཐལ། དེ་དག་ལ་ཆོས་ཐམས་ཅད་ཐ་སྙད་དུ་གྲུབ་པར་སྣང་བའི་ཕྱིར། དེས་ན་གཞུང་དེས་ཀུན་རྫོབ་
དང་དོན་དམ་དུ་གྲུབ་ཚད་སྟོན་པ་མིན་གྱི་བདེན་གཉིས་ངོས་འཛིན་གྱི་གཞུང་ཡིན་ནོ་ཞེས་གསུང་ངོ། །དེ་ནི་གཞུང་ཆེན་མོ་ལ་ནང་བྱན་ཚུད་པའི་མཁས་པ་ཆེན་པོའི་གསུང་ཡིན་པས་ཤིན་ཏུ་ལེགས་མོང། ད་དུང་འདི་ལྟར་བཤད་ན་ལེགས་སམ་སྙམ་སྟེ། སྤྱིར་དགག་

[039B] ཐོས་བསམ་སྒོམ་གསུམ་གྱི་རིགས་ཤེས་ལ་དོན་དམ་དང་དེས་སྔར་བཤད་པ་ལྟར་གྲུབ་པ་ལ་དོན་དམ་དུ་གྲུབ་པར་བྱས་པ་གཅིག་དང། བློ་གནོད་མེད་ཀྱི་དབང་གིས་བཞག་པ་མིན་པའི་དོན་གྱི་སྡོད་ལུགས་
སུ་ཡོད་པ་ལ་དོན་དམ་དུ་ཡོད་པར་བཞག་པ་གཉིས་སོ། །དོན་དམ་དཔྱོད་པའི་རིགས་ཤེས་ཀྱི་འགལ་ཟླ་མི་མཐུན་ཕྱོགས་སུ་གྱུར་པའི་ལྷན་སྐྱེས་ཀྱི་བདེན་འཛིན་གྱིས་བདེན་པར་བཟུང་ཚུལ་ནི་ཕྱི་མ་ལྟར་ཡིན་ནོ། །དེའི་ཕྱིར་བདེན་མེད་སྒྲུབ་པའི་རྟགས་ཀྱི་དགག་བྱའི་གཙོ་བོ་
ནི་ཕྱི་མའི་བདེན་གྲུབ་ཉིད་ཡིན་པས་ལུགས་འདིའི་ལྟ་བ་གཏན་ལ་འབེབས་པ་རྣམས་ཀྱིས་ཀྱང་ཐོག་མར་རང་རྒྱུད་ཀྱི་བདེན་འཛིན་ངོས་གཟུང་བའི་ཚེ་ཕྱི་མའི་བདེན་གྲུབ་ཏུ་འཛིན་ཚུལ་ངོས་འཛིན་དགོས་པ་ཡིན་ནོ། །དེའི་ཕྱིར་སྔ་མའི་དོན་དམ་དུ་གྲུབ་ཚུལ་དབུ་མ་སྙིང་པོ་
རྩ་འགྲེལ་དང་དབུ་མ་རྒྱན་རྩ་འགྲེལ་སོགས་ལས་རྒྱས་པར་བཤད་པ་རྗེ་བདག་ཉིད་ཆེན་པོ་རང་གིས་གསལ་བར་བཤད་པས། དོན་དམ་པར་ཡོད་ཚུལ་དེ་ནི་དབུ་མ་སྣང་བ་མ་གཏོགས་པའི་རང་རྒྱུད་པའི་གཞུང་ཁུངས་ཐུབ་གཞན་ལས་གསལ་བར་མ་བཤད་པར་
རྗེ་བླ་མས་བཞེད་པའི་གོ་སྐབས་ག་ལ་ཡོད། འཇོག་ཚུལ་གཉིས་པའི་དབང་དུ་བྱས་པའི་དོན་ད་དུ་ཡོད་ཚུལ་གསལ་བར་བཤད་པ་ནི་གཞུང་དེ་དག་ཏུ་ཡོད་ན་ཁྱེད་ཅག་གིས་སྟོན་ཅིག་དང་ཁོ་བོས་སྟོངས་གདབ་པར་བྱའོ། །གལ་ཏེ་ཁྱེད་ཅག་གིས་དྲངས་པའི་བདེན་
གཉིས་ཀྱི་ལུང་ངེས་འཇོག་ཚུལ་གཉིས་པའི་དབང་དུ་བྱས་པའི་དོན་དམ་དུ་གྲུབ་ཚུལ་བསྟན་པ་ཡིན་ནོ་ཞེས་ཟེར་ན། ཚིག་གང་གིས་བསྟན་པ་སྟོན་ཅིག་གལ་ཏེ་གཞན་ནི་ཅིག་ཤོས་སོ། །ཞེས་པས་བསྟན་པ་ཡིན་ནོ་ཞེས་ཟེར་ན། དེ་ལྟར་ན་ཚིག་དེས་བཤད་པའི་དོན་

[040A]༄༅། །དམ་དུ་གྲུབ་ཚུལ་ལྟར་གྲུབ་པའི་ཆོས་ཅིག་མི་སྲིད་པར་ཐལ་ཏེ། འཇོག་ཚུལ་གཉིས་པའི་དོན་དམ་ནི་བདེན་གྲུབ་ལ་བྱ་དགོས་ཤིང་བདེན་གྲུབ་ཡོད་པར་འདོད་པའི་དབུ་མ་པ་མི་སྲིད་པའི་ཕྱིར། འདོད་ན། དོན་དམ་བདེན་པ་མི་སྲིད་པར་ཐལ་
དེ་གཞན་ནི་ཅིག་ཤོས་སོ་ཞེས་པའི་གཞུང་གི་སྐབས་ནས་བསྟན་པའི་དོན་དམ་པ་དེར་ཡོད་པའི་ཕྱིར་རོ། །མ་གྲུབ་ན། འགྲེལ་བཤད་ལས་གཞན་ནི་ཞེས་བྱ་བ་ནི་ཇི་ལྟར་སྣང་བ་ལས་གཞན་པའོ། །དེའི་ཕྱིར་འདིས་ནི་རིགས་པ་ཇི་ལྟ་བ་བཞིན་ཉིད་ནི་དོན་དམ་པའི་བདེན་
པའོ་ཞེས་སྟོན་ཏོ། །ཞེས་གསུངས་པའི་དོན་ཅི་ཡིན་སྟོན་ཅིག་གལ་ཏེ་བདེན་གྲུབ་དོན་དམ་བདེན་པར་འདོད་ན་ནི་དབུ་མ་པའི་དྲི་མི་བྲོ་བར་ཟད་དོ། །དེས་ན་བདེན་གཉིས་ཀྱི་ལུང་གི་དོན་ནི་ཇི་ལྟར་སྣང་བ་འདི་ཁོ་ན། ཀུན་རྫོབ་ཅེས་པས་ཐ་སྙད་པའི་ཚད་མ་ལ་ཡུལ་
གྱི་གནས་ཚོད་དང་མཐུན་པར་ཇི་ལྟར་སྣང་ཞིང་མཐོང་བ་འདི་ཁ་ན་ཀུན་རྫོབ་བདེན་ཞེས་ཕྱེད་སྔ་མས་མཆན་ཉེད་དང་ཕྱེད་ཕྱི་མས་མཚོན་བྱ་སྟོན་པ་ཡིན་ཞིང། དེ་ཡང་སྣང་བའི་དོན་མཐོང་བ་ལ་བྱས་ནས་བ་ལང་རྫི་ཡན་ཆད་གྲུབ་མཐས་བློ་བསྒྱུར་མ་བསྒྱུར་
གཉིས་ཀ་ལ་ཡུལ་སྟེང་དུ་ཇི་ལྟར་གནས་པ་མཐོང་བ་དེ་ལྟར་ཀུན་རྫོབ་བདེན་པར་གནས་པར་བཤད་པ་ཡིན་གྱི་ཡང་དག་པར་གྲུབ་པའི་དོན་ལ་ཀུན་རྫོབ་ཏུ་བཤད་པ་མ་ཡིན་ལ། ཁོ་ནའི་སྒྲས་ཀྱང་རིགས་ཤེས་ཀྱིས་རྙེད་པ་ཉིད་གཅོད་པ་ཡིན་ནོ། །གཞན་ནི་
ཅིག་ཤོས་སོ་ཞེས་པས་དེ་ལས་གཞན་རིགས་ཤེས་ཀྱིས་རྙེད་པའམ་གྲུབ་པའི་དོན་ནི་ཅིག་ཤོས་དོན་དམ་བདེན་པའི་མཚན་ཉིད་ཡིན་ཞེས་པ་སྟེ། གཞན་ནི་ཞེས་པས་མཚན་ཉིད་དང་ཅིག་ཤོས་སོ་ཞེས་པས་མཚོན་བྱ་བསྟན་པ་ཡིན་ནོ། །དེ་དག་ལ་དགོངས་

[040B] དེ་ཡང་ཐ་སྙད་པའི་ཚད་མས་རྙེད་པའི་དོན་ཀུན་རྫོབ་བདེན་པར་འཇོག་པ་བཞིན་དུ་རིགས་ཤེས་ཀྱིས་རྙེད་པའི་དོན་ཁོ་ན་དོན་དམ་བདེན་པ་ཡིན་ནོ་ཞེས་པའོ་ཞོས་གསུངས་སོ། །རང་འགྲེལ་འགྲེལ་བཤད་དང་བཅས་པ་ལས་ཀྱང་
དོན་དམ་བདེན་པར་གསལ་བར་བཤད་པས་གཞུང་འདིས་རྟགས་ཀྱི་དགག་བྱའི་བདེན་ཚད་བསྟན་པར་ཤེས་རིག་དན་ལྡན་པ་སུ་ཞིག་སྨྲ། དེས་ན་རྗེ་བླ་མའི་གསུང་ལ་སྐྱོན་གྱི་གོ་སྐབས་ག་ལ་ཡོང། ཚུལ་འདི་ལྟར་བཤད་ན་གཞུང་གི་དགོངས་པར་འགྲོ་ཚབས་
ཤིན་ཏུ་ཆེ་སྟེ། རྗེ་བླ་མའི་དགོངས་པ་ནི་དོན་དམ་པ་འཇོག་ཚུལ་གཉིས་ལས་ལྟ་བ་གཏན་ལ་འབེབས་པ་ལ་ཕྱི་མ་ངེས་པ་ཤིན་ཏུ་གལ་ཆེ་བ་དང་ཕྱི་མའི་དོན་དམ་དུ་གྲུབ་ཚུལ་དབུ་མ་སྣང་བ་མ་གཏོགས་པའི་གཞུང་གཞན་ལ་གསལ་བར་མི་འབྱུང་བ་ལ་དགོངས་
ནས་དེ་ལྟར་གསུངས་པ་ཡིན་པའི་ཕྱིར་དང། བདེན་གཉིས་ཀྱི་ལུང་དོན་ཡང་བཤད་མ་ཐག་པ་ལས་གཞན་དུ་དྲང་དུ་མེད་པའི་ཕྱིར་རོ། །འོ་ན་ལྷན་སྐྱེས་ཀྱིས་ཀྱི་བདེན་འཛིན་གྱིས་བདེན་པར་འཛིན་ཚུལ་དང་དེའི་དབང་དུ་བྱས་པའི་བརྟག་པ་མཐའ་བཟུང་གི་བདེན་ཚད་ཇི་ལྟར་
ཡིན་ཞེ་ན། འདི་ནི་རྣལ་འབྱོར་སྤྱོད་པའི་དབུ་མ་རང་རྒྱུད་པའི་སྐབས་སུ་བཤད་པར་བྱའོ། །དེ་ལྟར་ན་རིགས་ཤེས་ལ་དོན་དམ་དུ་བྱས་པའི་དོན་དམ་དང་དེའི་ངོར་གྲུབ་པ་གཉིས་ཀ་ཡོད་ལ། འཇོག་ཚུལ་ཕྱི་མའི་དོན་དམ་དང་དེར་ཡོད་པ་གཉིས་ཀ་མི་སིང་ངོ། །ཁྱད་
པར་དེ་དག་མ་ཕྱེད་ན་སེམས་ཙམ་པས་འགྱུར་མེད་ཡོངས་གྲུབ་དོན་དམ་པ་ཡིན་ཞིང་གང་ཡིན་ས་དེར་དོན་དམ་པར་གྲུབ་པར་འདོད་པ་ལྟར་ལུགས་འདིར་ཡང་བདེན་སྟོང་དོན་དམ་པ་ཡིན་ན་དོན་དམ་པར་གྲུབ་དགོས་ལ་དོན་དམ་པར་མེད་ན་དོན་དམ་པ་མ་ཡིན་དགོས་པའི་ལོག་

[041A]༄༅། །རྟོག་རྣམས་འབྱུང་ལ། འདི་ལེགས་པར་ཤེས་ན་གཤིས་ལུགས་ལ་དང། དོན་དམ་དུ་མེད་ཟེར་བ་དང། ཡང་ཆོས་ཉིད་ཡོད་པར་འདོད་ཅིང་དེ་ཉིད་གཤིས་ལུགས་དང་དོན་དམ་ཡིན་པར་སྨྲ་བ་མི་འགལ་བའི་གནད་རྣམས་ཤེས་པར་འགྱུར་
རོ། །གཉིས་པ་དེ་འགོག་པའི་རིགས་པ་བཤད་པ་ནི། སྤྱིར་འདི་པའི་ལུགས་ལ་ཡང་གཏན་ཚིགས་ཆེན་པོ་ལྔ་ལ་སོགས་པ་བཞེད་པ་ཡིན་ཏེ། རྟོག་གེ་འབར་བར་ཡང་ཕལ་ཆེ་བ་གསུངས་པའི་ཕྱིར་དང། བདེན་གཉིས་རྩ་འགྲེལ་ལས་ཀྱང་མུ་བཞི་སྐྱེ་འགོག་ཉིད་
རྩལ་དུ་བཏོན་པའི་ཕྱིར་རོ། །འོན་ཀྱང་རྟགས་དང་མཐུན་དཔེ་སྒྲུབ་སླ་བ་ལ་དགོངས་ནས་རྒྱུ་མཚན་མཚུངས་པ་མགོ་སྙོམས་ཀྱི་རིགས་པ་ལ་གཙོ་བོར་མཛད་དོ། །དེ་ཡང་དབུ་མ་སྙིང་པོ་རྩ་འགྲེལ་དུ་གཞི་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་
རྣམས་སུ་བསྡུས་ནས་དེ་དག་ལས་ཀྱང་རགས་པ་དང་ཕྲ་བའི་རིམ་པས་དང་པོར་གཟུགས་ཕུང་དང་དེ་ལས་ཀྱང་འབྱུང་བ་རྣམས་ལ་བརྟག་པར་མཛད་དོ། །དེ་ཡང་དབུ་མ་སྙིང་པོ་ལས། འདིར་ནི་ས་ལ་སོགས་པ་དག་དོན་དམ་པར་ན་འབྱུང་བ་ཡི། །ངོ་བོ་ཉིད་མིན་བྱས་
ཕྱིར་དང། །རྒྱུ་ལྡན་སོགས་ཕྱིར་ཤེས་པ་བཞིན། ཞེས་གསུངས་སོ། །ས་ལ་སོགས་པ་དག་ཅེས་པས་ནི་ཆོས་ཅན་གྱི་ཁྱད་པར་འཛིན་ཅིང་སོགས་ཀྱི་སྒྲས་ཆུ་དང་མེ་དང་རླུང་རྣམས་རྩོད་གཞིར་འཛིན་ནོ། །དོན་དམ་པར་འབྱུང་བའི་ངོ་བོ་ཉིད་མ་ཡིན་ཞེས་པས་ནི་
ཆོས་ཀྱི་ཁྱད་པར་སྟོན་ནོ། །དེ་ཡང་དོན་དམ་པར་ཞེས་པས་ཀུན་རྫོབ་པའི་ངོ་བོ་མི་འགོག་ཅིང་ཇི་ལྟར་སྣང་བ་བཞིན་གྱི་བློའི་དབང་གིས་བཞག་པ་མ་ཡིན་པའི་དོན་གྱི་སྡོད་ལུགས་ཀྱིས་ཡོད་པ་འགོག་པར་སྟོན་ནོ། །ངོ་བོ་ཉིད་མ་ཡིན་ཞེས་པས་འདིའི་ཆོས་སུ་

[041B] འགྲེལ་པ་ལས། འདིར་མ་ཡིན་ཞེས་བྱ་བའི་དགག་པ་འདི་ནི་མེད་པར་དགག་པའི་དོན་དུ་གཟུང་གི་མ་ཡིན་པར་དགག་པའི་དོན་དུ་ནི་མི་གཟུང་ངོ། །ཞེས་གསུངས་སོ། །ཆོས་དང་
ཆོས་ཅན་བསྡུས་པ་ནི་ཕྱོགས་ཡིན་ནོ། །བྱས་ཕྱིར་དང་ཞེས་པས་ནི་གཏན་ཚིགས་བསྟན་པ་ཡིན་ནོ། །དེ་ལ་ཕྱོགས་ཀྱི་སྐྱོན་བསལ་བ་ནི། གཞན་དག་ན་རེ། ཁྱོད་ཀྱིས་ས་ལ་སོགས་པ་འབྱུང་བའི་ངོ་བོ་ཉིད་མ་ཡིན་པར་བསྒྲུབ་པ་མི་འཐད་དེ། ཁས་བླངས་དང་འགལ་
མངོན་སུམ་དང་འགལ། གྲགས་པ་དང་འགལ་བའི་ཕྱིར། དང་པོ་གྲུབ་སྟེ། སྟོན་པའི་ལུང་ལས་འདི་སྐད་ཅེས། ཀྱེ་བྲམ་ཟེ་ཐམས་ཅད་ཅེས་བྱ་བ་ནི་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་པོ་དག་གོ་ཞེས་དང། དེ་བཞིན་དུ་གཟུགས་ཀྱི་མཚན་
ཉིད་ནི་གཟུགས་སུ་རུང་པའོ། །ཞེས་སོགས་ཕུང་སོགས་ཀྱི་ཆོས་དང་དེ་དག་གི་མཚན་ཉིད་ཀྱང་གསུངས་ལ། ཁྱོད་ཀྱིས་ཀྱང་ལུང་དེ་ཚད་མར་ཁས་བླངས་བཞིན་དུ་ཆོས་དེ་དག་འགོག་པའི་ཕྱིར་རོ། །གཉིས་པ་གྲུབ་སྟེ། ཡུལ་གྱི་རང་གི་མཚན་ཉིད་ངེས་པ་ལ་
འཇུག་པ་ན་དབང་པོ་མངོན་སུམ་ཡིན་པར་གྲགས་ལ་མཐོང་བ་ལས་ལྷག་པའི་ཚད་མ་གཞན་མེད་པའི་ཕྱིར་དང། ཁྱོད་རང་ཉིད་ཀྱི་མིག་གིས་ཀྱང་འབྱུང་བའི་དབྱིབས་དང་གཟུགས་སོགས་མཐོང་ཞིང་འཛིན་པ་ལ་སོགས་པའི་བྱ་བ་ཡང་བྱེད་བཞིན་དུ་དེ་འགོག་པ་
ཡང་མངོན་སུམ་ལ་བསྙོན་པར་འགྱུར་བའི་ཕྱིར། གསུམ་པ་གྲུབ་སྟེ། ས་ལ་སོགས་པ་དང་དེ་དག་གི་སྲ་བ་ལ་སོགས་པའི་ངོ་བོ་ཉིད་ནི་གདོལ་པ་ཡན་ཆད་འཇིག་རྟེན་པ་ཐམས་ཅད་ལ་གྲགས་པའི་ཕྱིར་ཞེ་ན། སྐྱོན་གསུམ་ག་མེད་དོ། ཁོ་བོ་ཅག་གིས་དོན་དམ་པར་ཞེས་

[042A]༄༅། །བ་དམ་བཅས་པའི་ཁྱད་པར་ལ་སྦྱར་བའི་ཕྱིར་རོ། །དེ་ཡང་སྐྱོན་དང་པོ་མེད་དེ། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་དང་མཚན་ཉིད་རྣམ་པར་བཞག་པ་མཛད་པ་ནི་ཀུན་རྫོབ་ཏུ་ཡིན་ལ་དོན་དམ་པར་ནི་ངོ་བོ་ཉིད་མེད་པར་གསུངས་
པའི་ཕྱིར་རོ། །ཤེར་ཕྱིན་ལས། ཀཽ་ཤི་ཀ་ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་སྟེ། ཆོས་ཐམས་ཅད་ངོ་བོ་ཉིད་ཀྱིས་སྟོང་བ་གང་ཡིན་པ་དེ་ནི་དངོས་པོ་མེད་པའོ། །དངོས་པོ་མེད་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། །ཞེས་གསུངས་སོ། །སྐྱོན་
གཉིས་པ་ཡང་མེད་དེ། དབང་པོའི་ཤེས་པ་ནི་རང་བཞིན་འཚོལ་བ་ལ་བླུན་པ་ཡིན་པའི་ཕྱིར་དང། མཐོང་བ་ལ་སོགས་པའི་ནུས་པ་མེད་བཞིན་དུ་ཡང་རབ་རིབ་ཅན་ལ་སྐྲ་ཤད་ལ་སོགས་པ་སྣང་བ་ཡོད་པའི་ཕྱིར་རོ། །སྐྱོན་གསུམ་པ་ཡང་མེད་དེ། འཇིག་
རྟེན་པ་ནི་རྨོངས་པའི་དབང་དུ་གྱུར་པས་རང་བཞིན་འཚོལ་བའི་ནུས་པ་མེད་ལ་འདིར་ནི་དོན་དམ་པ་དཔྱོད་པའི་སྐབས་ཡིན་པའི་ཕྱིར་རོ། །བྱས་པའི་ཕྱིར་ཞེས་པའི་གཏན་ཚིགས་ཀྱི་དོན་བྱས་པ་ཞེས་པ་ནི་རྒྱུ་དང་རྐྱེན་གྱིས་མངོན་པར་བསྒྲུབས་པའོ། །མཐུན་ཕྱོགས་
ལ་རྗེས་སུ་འགྲོ་བའི་སྦྱོར་བའི་ངག་ནི། གང་དང་གང་བྱས་པ་ཉིད་ཡིན་པ་དེ་དང་དེ་ནི་དོན་དམ་པར་འབྱུང་བའི་ངོ་བོ་ཉིད་མ་ཡིན་ཏེ། དཔེར་ན་ཤེས་པ་བཞིན་ཞེས་པའོ། །འདིར་མི་མཐུན་ཕྱོགས་ལ་མེད་པ་ཉིད་དུ་སྒྲུབ་པའི་དཔེ་དང་གཏན་ཚིགས་ནི་མ་
བསྟན་ཏེ། དེ་སྒྲུབ་ཀྱི་མི་མཐུན་ཕྱོགས་སུ་གྱུར་པ་དངོས་པོ་གང་ལ་ངོ་བོ་ཉིད་ཡོད་པ་ནི་རྡུལ་ཕྲན་ཙམ་ཡང་མེད་པའི་ཕྱིར། རྒྱུ་ལྡན་སོགས་ཕྱིར་ཞེས་པས་ནི་གཏན་ཚིགས་ཀྱི་རྣམ་གྲངས་གཞན་བསྟན་པ་ཡིན་ཏེ། རྒྱུ་དང་ལྡན་པ་ཉིད་དང་དངོས་པོ་ཉིད་དང་

[042B] །འདིར་གལ་ཆེ་བ་ནི་དོན་དམ་པར་ཡོད་ན་ནི་ཇི་ལྟར་སྣང་བ་བཞིན་གྱི་བློའི་དབང་གིས་བཞག་པ་མིན་པར་དོན་རང་ཉིད་ཀྱི་གནས་ལུགས་ཀྱི་དབང་གིས་ཡོད་དགོས་ལ། དེ་ལྟར་ན་རང་དབང་དུ་ཡོད་དགོས་པས་
གཞན་སུ་ལ་ཡང་མི་ལྟོས་དགོས་སོ། །དེའི་ཕྱིར་བྱས་པ་ཡིན་པར་མཚུངས་བཞིན་དུ་ཤེས་པ་ཉིད་འབྱུང་བ་མ་ཡིན་ལ། ས་ལ་སོགས་པ་ནི་འབྱུང་བ་ཡིན་པའི་ཁྱད་པར་དབྱེ་བར་ནུས་པའི་ཚད་མ་མེད་དོ་སྙམ་དུ་དགོངས་ནས་གོང་ལྟར་རྒྱུ་མཚན་མཚུངས་པ་མགོ་
སྙོམས་ཀྱི་རིགས་པ་གསུངས་པ་ཡིན་པས་དེ་ལེགས་པར་ཤེས་དགོས་སོ། །གཞན་ཡང་རྟོག་གེ་འབར་བ་ལས། འབྱུང་བ་དེ་དག་གི་བྱེ་བྲག་ལ་བརྟག་པ་དང། ཕུང་པོ་གཞན་རྣམས་བརྟག་པ་དང། སྐྱེ་མཆེད་ལ་བརྟག་པ་དང། ཁམས་ལ་བརྟག་པ་དང། མཚན་
ཉིད་དང། མཚན་གཞི་དང། སྐྱེ་འཇིག་གི་བྱེད་པ་དང། བཅིང་ཐར་བརྟག་པ་སོགས་དུ་མ་གསུངས་པ་རྣམས་ཀྱང་རིགས་པའི་འགྲོས་གཅིག་གོ། ལུང་གི་སྒོ་ནས་བསྒྲུབ་པ་ནི། བཅོམ་ལྡན་འདས་ཀྱིས་ནང་གི་སའི་ཁམས་གང་ཡིན་པ་དང། ཕྱི་རོལ་གྱི་སའི་
ཁམས་གང་ཡིན་པ་དེ་ནི་དེ་བཞིན་གཤེགས་པས་གཉིས་སུ་མེད་པའི་དོན་དང་གཉིས་སུ་མེད་པ་དང་གཉིས་སུ་བྱར་མེད་པ་སྟེ། འདི་ལྟ་སྟེ། མཚན་ཉིད་མེད་པ་དང་མཚན་ཉིད་གཅིག་པར་མངོན་པར་རྫོགས་པར་སངས་རྒྱས་སོ། །ཞེས་དང། བློ་ཡིས་རྣམ་པར་
དཔྱད་པ་ན། གང་ཕྱིར་དངོས་ཉིད་གཟུང་མེད་པ། །དེ་ཕྱིར་འབྱུང་བ་མེད་པ་དང། །དངོས་ཉིད་མེད་པར་ང་སྨྲའོ། །ཞེས་གསུངས་པ་རྣམས་སོ། །གཅིག་དུ་བྲལ་གྱི་གཏན་ཚིགས་ཀྱང་གསུངས་ཏེ། རྟོག་གེ་འབར་བ་ལས། དེ་བཞིན་གཤེགས་པ་ཡང་དོན་

[043A]༄༅། །དམ་པར་ཡོད་པ་མ་ཡིན་ཏེ། སྐུ་དང་གཅིག་གམ་ཐ་དད་དུ་དམིགས་སུ་མེད་པའི་ཕྱིར། བདག་དང་སེམས་ཅན་དང་གང་ཟག་ལ་སོགས་པ་བཞིན་ནོ། །ཞེས་སོ། །ཀུན་རྫོབ་ཏུ་སྒྱུ་མ་ལྟར་ཡོད་པར་སྒྲུབ་པའི་ལུང་ནི་མདོ་ལས། དེ་
བཞིན་གཤེགས་པ་ཟག་མེད་དགེ་བ་ཡི། ཆོས་ཀྱི་གཟུགས་བརྙན་ཡིན་ཏེ་འདི་ལ་ནི། །དེ་བཞིན་ཉིད་མེད་དེ་བཞིན་གཤེགས་མེད་ཀྱང། །འཇིག་རྟེན་ཀུན་ལ་གཟུགས་བརྙན་ཀུན་ཏུ་སྣང། །ཞེས་བྱ་བ་ལ་སོགས་པའོ། །གསུམ་པ་གཏན་ལ་ཕབ་པའི་
བདེན་གཉིས་ཀྱི་རྣམ་གཞག་ལ་གཉིས། དངོས་དང་འཕྲོས་དོན་ནོ། །དང་པོ་ནི། བདེན་གཉིས་ཀྱི་དབྱེ་གཞི་ནི་ཤེས་བྱའོ། །དབྱེ་བ་ནི་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་སོ། །གཅིག་ཐ་དང་ནི་མདོ་སྡེ་དགོངས་འགྲེལ་ལས། ངོ་བོ་ཐ་དད་དང་
ལྡོག་པ་གཅིག་པ་ལ་རིགས་པའི་གནོད་པ་བཞི་བཞི་གསུངས་པ་ལྟར་འདིར་ཡང་བཞེད་པས་ངོ་བོ་གཅིག་ལ་ལྡོག་པ་ཐ་དད་དུ་བྱའོ། །དེ་ལ་ངོ་བོ་ཐ་དད་འགོག་པའི་རིགས་པ་བཞི་ནི། མྱུ་གུའི་གནས་ལུགས་རྟོགས་པས་མྱུ་གུ་ལ་བདེན་འཛིན་གྱི་སྒྲོ་འདོགས་
མི་ཆེད་བར་ཐལ་བ་དང། མྱུ་གུའི་ཆོས་ཉིད་དེ་མྱུ་གུའི་སྡོད་ལུགས་མཐར་ཐུག་མ་ཡིན་པར་ཐལ་བ་དང། མྱུ་གུ་ལ་བདེན་པ་བཀག་ཙམ་མྱུ་གུའི་ཆོས་ཉིད་མ་ཡིན་པར་ཐལ་བ་དང། སངས་རྒྱས་ཀྱི་ཐུགས་རྒྱུད་ལ་ཡང་བདེན་འཛིན་དང་བདེན་མེད་རྟོགས་པའི་ཤེས་རབ་
གཉིས་དུས་ཅིག་ཅར་དུ་འཇུག་པར་ཐལ་ཏེ། མྱུ་གུ་དང་མྱུ་གུའི་ཆོས་ཉིད་གཉིས་ངོ་བོ་ཐ་དད་པའི་ཕྱིར་ཞེས་པ་སྟེ། ཐལ་བ་བཞི་ག་ཡང་ལྡོག་པ་འཕེན་པའི་ཐལ་བ་ཡིན་ནོ། །ལྡོག་པ་གཅིག་པ་འགོག་པའི་རིགས་པ་བཞི་ནི། སོ་སོ་སྐྱེ་བོས་ཀྱང་དོན་དམ་བདེན་པ་མངོན་

[043B] ཆོས་ཉིད་ཀུན་ནས་ཉོན་མོངས་ཀྱི་དམིགས་པར་ཐལ་བ་དང། འཕགས་པའི་ལམ་བཙལ་མི་དགོས་པར་ཐལ་བ་དང། ཀུན་རྫོབ་ལ་དབྱེ་བ་མི་འདྲ་བ་སྣ་ཚོགས་མེད་པར་ཐལ་ཏེ། གཟུགས་དང་དེའི་དེ་བཞིན་ཉིད་གཉིས་ལྡོག་པ་གཅིག་ཡིན་
པའི་ཕྱིར་ཞེས་པ་སྟེ། བཞི་གཡང་ལྡོག་པ་འཕེན་པའི་ཐལ་བའོ། །བདེན་གཉིས་ཀྱི་མཚན་ཉིད་ནི། ཐ་སྙད་པའི་ཚད་མས་རྙེད་པའི་དོན་ནི་ཀུན་རྫོབ་བདེན་པའི་མཚན་ཉིད་དོན་དམ་དཔྱོད་བྱེད་ཀྱི་རིགས་ཤེས་ཚད་མས་རྙེད་པའི་དོན་ནི་དོན་དམ་བདེན་པའི་མཚན་ཉིད་
འདིར་དོན་དམ་ལ་དོན་དམ་བདེན་པ་དངོས་དང་མཐུན་པའི་དོན་དམ་གཉིས་བཤད་དེ། བདེན་གཉིས་ལས། སྐྱེ་བ་ལ་སོགས་བཀག་པ་ཡང། །ཡང་དག་པ་དང་མཐུན་པའི་ཕྱིར། །དོན་དམ་ཡིན་པར་ཁོ་བོ་འདོད། །ཅེས་དང། དབུ་མ་སྣང་བ་ལས་ཀྱང། དེ་ལྟར་ན་
སྐྱེ་བ་མེད་པ་འདི་ཡང་དོན་དམ་པ་དང་མཐུན་པའི་ཕྱིར་དོན་དམ་པ་ཞེས་བྱའི། །དངོས་སུ་ནི་མ་ཡིན་ཏེ། དངོས་སུ་ནི་དོན་དམ་པ་སྤྲོས་པ་ཐམས་ཅད་ལས་འདས་པའི་ཕྱིར་རོ། །ཞེས་གསུངས་སོ། །གཞན་ཡང་བདེན་གཉིས་ལས། བསླུ་བ་མེད་པའི་རིགས་པ་ནི། དོན་དམ་
ཡིན་ཏེ་ཞེས་དང། དབུ་མ་སྣང་བ་ལས་ཀྱང། གང་ཡང་དོན་དམ་པར་སྐྱེ་བ་མེད་ཅེས་བྱ་བ་ལ་སོགས་སྨྲས་པ་དེ་ལ་ཡང་དོན་ནི་འདི་ཡིན་པར་འདོད་དེ། ཡང་དག་པའི་ཐོས་པ་དང་བསམ་པ་དང་བསྒོམ་པ་ལས་བྱུང་བའི་ཤེས་པ་ཐམས་ཅད་ནི་ཕྱིན་ཅི་མ་ལོག་པའི་ཡུལ་
ཅན་ཡིན་པའི་ཕྱིར་དོན་དམ་པ་ཞེས་བྱ་སྟེ། འདིའི་དོན་དམ་པ་ཡིན་པའི་ཕྱིར་རོ། །ཞེས་གསུངས་པས་ཡུལ་ཆོས་ཉིད་ལ་དོན་དམ་པར་བཤད་པ་དང་ཡུལ་ཅན་རིགས་ཤེས་ལ་དོན་དམ་པར་བཤད་པ་གཉིས་ཡོད་ལ་དེ་རེ་རེ་ལ་ཡང་གཉིས་གཉིས་ཡོད་དེ། ཡུལ་

[044A]༄༅། །སྟོང་པ་ཉིད་ནི་མཉམ་གཞག་ཟག་མེད་ཡེ་ཤེས་ཀྱི་ངོར་གཉིས་སྣང་གི་སྤྲོས་པ་དང་བདེན་པའི་སྤྲོས་པ་གཉིས་ཆར་དང་བྲལ་བའི་དོན་དམ་དངོས་དང། རིགས་ཤེས་རྟོག་བཅས་ཀྱི་ངོར་ནི་བདེན་པའི་སྤྲོས་པ་དང་བྲལ་ཡང་གཉིས་སྣང་གི་སྤྲོས་
པ་དང་མ་བྲལ་བས་སྤྲོས་པ་ཕྱོགས་གཅིག་ཙམ་དང་བྲལ་པ་ཡིན་ལ། དེའི་ཕྱིར་ཡུལ་སྟོང་ཉིད་དེ་སྤྱིར་དོན་དམ་དངོས་ཡིན་ཀྱང་རིགས་ཤེས་རྟོག་བཅས་དེའི་ངོར་སྤྲོས་པ་གཉིས་ཆར་དང་བྲལ་བའི་དོན་དམ་མ་ཡིན་པ་སྟེ། ཡུལ་གྱི་དོན་དམ་ལ་འཇོག་ཚུལ་གཉིས་
སོ། །འཕགས་པའི་མཉམ་གཞག་མི་རྟོག་ཡེ་ཤེས་ནི་དེ་ཁོ་ན་ཉིད་ལ་འཇུག་པ་ན་སྤྲོས་པ་གཉིས་ཆར་རང་གི་ཡུལ་དུ་གཅོད་ནུས་པས་དོན་དམ་པ་དངོས་དང། རྟགས་ལ་བརྟེན་ནས་དེ་ཁོ་ན་ཉིད་འཇལ་བའི་རིགས་ཤས་རྟོག་བཅས་ནི་རང་གི་ཡུལ་དུ་བདེན་པའི་སྤྲོས་པ་
གཅོད་ནུས་ཀྱང་གཉིས་སྣང་གི་སྤྲོས་པ་གཅོད་མི་ནུས་བས་སྔ་མ་དང་རྣམ་པ་རྗེས་སུ་མཐུན་པ་ཙམ་གྱིས་དོན་དམ་དུ་བཞག་པ་མཐུན་པའི་དོན་དམ་སྟེ་ཡུལ་ཅན་གྱི་དོན་དམ་འཇོག་ཚུལ་གཉིས་སོ། །མདོར་བསྡུ་ན་ཡུལ་ཆོས་ཉིད་དོན་དམ་བདེན་པ་དངོས་དང། ཡུལ་ཅན་གྱི་ཤེས་པ་དོན་དམ་
བདེན་པ་དངོས་མ་ཡིན་མོད་ཀྱང་གཞུང་ལས་བཤད་ཚོད་ལ་དེ་ཡང་དོན་དམ་པར་བཤད་པ་དང། དེ་དག་རེ་ར་ལ་ཡང་དངོས་དང་རྗས་ །དོན་དམ་པའི་སྐྱེ་བ་སོགས་ཕུང་སོགས་ཀྱི་སྟེང་དུ་བཀག་པའི་མ་ཡིན་དགག་
གི་སྟོང་པ་ནི་དོན་དམ་བཏགས་པ་བ་དང་ཀུན་རྫོབ་མཚན་ཉིད་པ་ཡིན་ཏེ། སྟོང་ཚུལ་དེ་ནི་རང་མངོན་སུམ་དུ་མཐོང་བའི་བློའི་ངོར་གཉིས་སྣང་དང་བཅས་པ་ཁོ་ནར་འཆར་གྱི་གཉིས་སྣང་དང་བྲལ་བར་གཏན་མི་འཆར་པའི་ཕྱིར། དེ་ཡང་ཡིན་ཏེ། སྟོང་ཚུལ་དེ་ནི་སྟོང་གཞི་

[044B] །འདིས་ནི་སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་དང་འཕགས་པ་སློབ་པའི་རྗེས་ཐོབ་ཀྱི་ཡེ་ཤེས་མ་ཡིན་དགག་སྒྱུ་མ་ལྟ་བུའི་དོན་འཇལ་བ་རྣམས་ཀྱི་ཡུལ་སྣང་
སྟོང་གཉིས་ཚོགས་རྣམས་ཀྱང་རྣམ་གྲངས་པའི་དོན་དམ་ཡིན་གྱི་དོན་དམ་བདེན་པ་དངོས་མིན་ནོ། །ཞེས་ཤེས་པར་བྱའོ། །གཞན་ཡང་དབུ་མ་སྣང་བ་ལས། ཆོས་དང་གང་ཟག་ལ་བདག་མེད་པའི་མཚན་ཉིད་ཀྱི་དེ་ཁོ་ན་ཉིད་ནི་རིགས་པ་དང་ལྡན་པས་དམ་པ་ཡིན་ཞིང་
དོན་ཀྱང་དེ་ཡིན་ཏེ། སྒྲིབ་པ་སྤོང་བ་དོན་དུ་གཉར་བ་རྣམས་ཀྱིས་རྟོགས་པར་བྱ་བའི་ཆེད་དུ་དོན་དུ་གཉེར་བར་བྱ་བ་ཡིན་པའི་ཕྱིར་དང། ཡེ་ཤེས་དམ་པ་ཕྱིན་ཅི་མ་ལོག་པའི་དོན་ཏེ། ཡུལ་ཡིན་པའི་ཕྱིར། དོན་དམ་པ་ཞེས་བྱའོ། །ཞེས་ཆོས་དང་གང་ཟག་གི་བདག་
མེད་གཉིས་ཀ་དོན་དམ་བདེན་པར་བཤད་ཅིང། རྗེ་བདག་ཉིད་ཆེན་པོས་རང་རྒྱུད་པའི་སྐབས་ཀྱི་རྩ་ཤེ་ཊཱིཀ་ཆེན་ལས་ཀྱང། དེའི་ཕྱིར་ཕུང་པོའི་ཆོས་དང་གང་ཟག་གི་བདག་མེད་རྟགས་ཀྱི་དགག་བྱའི་སྤྲོས་པ་བཅད་ཙམ་ནི་ཇི་ལྟ་བ་མཁྱེན་པའི་ཡེ་ཤེས་ཟག་པ་མེད་པས་
རྙེད་པའི་དོན་ཡིན་ལ། དེའི་ངོར་གང་ཟག་དང་ཕུང་པོའི་གཉིས་སྣང་གི་སྤྲོས་པ་ཡང་ཞི་བ་ཡིན་པས་དོན་དམ་པའི་བདེན་པའོ་ཞེས་ལུགས་འདིས་གང་ཟག་གི་བདག་མེད་ཀྱང་དོན་དམ་བདེན་པར་འདོད་པར་གསུངས་ལ། ལེགས་བཤད་སྙིང་པོ་ལས་ཀྱང། དབུ་མ་སྣང་བའི་
ལུང་དོན་བདག་མེད་གཉིས་ཀ་དོན་དམ་པ་མཚན་ཉིད་བར་བསྟན་པར་བཤད་དོ། །རྒྱལ་ཚབ་ཐམས་ཅད་མཁྱེན་པའི་བདེན་གཉིས་དར་ཊཱིཀ་ལས་ཀྱང། དེ་དག་དང་མཐུན་པར་བདག་མེད་གཉིས་ཀ་དོན་དམ་བདེན་པར་བཤད་དོ། །གཞན་ཡང་ལུགས་འདིར་རང་མངོན་

[045A]༄༅། །སུམ་དུ་རྟོགས་པའི་མངོན་སུམ་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་དོན་དམ་བདེན་པའི་མཚན་ཉིད་དང། རང་མངོན་སུམ་དུ་རྟོགས་པའི་བློས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་ཀུན་རྫོབ་བདེན་པའི་
མཚན་ཉིད་དུ་བྱ་བ་ནི་གྲགས་ཆེ་ཞིང། དེ་ལྟར་ན་གང་ཟག་གི་བདག་མེད་མངོན་སུམ་དུ་རྟོགས་པའི་འཕགས་རྒྱུད་ཀྱི་བར་ཆད་མེད་ལམ་གྱིས་ཀྱང་རང་ཡུལ་ལ་ཆུ་ལ་ཆུ་བཞག་ལྟར་གཉིས་སྣང་ནུབ་པའི་ཚུལ་གྱིས་མཉམ་པར་བཞག་པ་ལས་མ་འདས་པས་གང་ཟག་གི་བདག་
མེད་དོན་དམ་བདེན་པར་ཁས་ལེན་དགོས་པར་འགྱུར་རོ། །དེ་ལ་ཡང་གཞན་དག་ན་རེ། གཉིས་སྣང་ལ་རང་ལས་ཐ་དད་པའི་གཉིས་སྣང་དང་བདེན་སྣང་དང་ཀུན་རྫོབ་ཀྱི་སྣང་བ་ལ་གཉིས་སྣང་དུ་བཤད་པ་གསུམ་ཡོད་པའི་དང་པོ་མེད་ཀྱང་ཐ་མ་ཡོད་པས་གཉིས་སྣང་དང་བཅས་
པ་མི་འགལ་ལ། ཤེར་ཕྱིན་གྱི་མདོ་ལས། གཟུགས་བདག་མེད་པ་ཞེས་བྱ་བར་ཉེ་བར་སྟོན་པ་ཡང་ཤེར་ཕྱིན་ལྟར་བཅོས་པ་ཡིན་པར་གསུངས་པ་དང། ཤེར་ཕྱིན་རྣལ་མར་སྤྱོད་ན་དམིགས་པ་མེད་པའི་སྟོང་ཉིད་ལ་སྤྱོད་དགོས་པར་གསུངས་པས་ཐེག་པ་འོག་མའི་
འཕགས་རྒྱུད་ཀྱི་བདག་མེད་མངོན་སུམ་དུ་རྟོགས་པའི་མཁྱེན་པ་ཡང་དམིགས་བཅས་ཀྱི་ཤེར་ཕྱིན་ལས་མ་འདས་པའི་ཕྱིར་གཉིས་སྣང་དང་བཅས་པར་འཇོག་གོ་ཞེས་གསུངས་ཤིང་སྟོང་ཐུན་ཆེན་མོར་ཡང་སེམས་ཙམ་པ་དང་དབུ་མ་རང་རྒྱུད་པ་དག་གང་ཟག་གི་བདག་མེད་
དོན་དམ་བདེན་པར་མི་འདོད་ཅིང་གང་ཟག་གི་བདག་འགོག་པའི་རིགས་པ་ཡང་ཀུན་རྫོབ་དཔྱོད་བྱེད་ཀྱི་རིགས་པར་འདོད་དོ། །ཞེས་གསུངས་སོ། །དེ་ལ་ཕྱོགས་སྔ་མ་ལྟར་ན་འཕགས་རྒྱུད་ཀྱི་བར་ཆད་མེད་ལམ་དེའི་ངོར་ཀུན་རྫོབ་ཀྱི་སྣང་བ་མེད་པ་ནི་ད་དུང་བསྒྲུབ་པར་བྱ་བ་

[045B] ལུང་གི་དོན་ཡང་རྣམ་པ་གཞན་དུ་འཆད་དུ་རུང་བར་སྣང་ངོ། །རང་རིག་ཁས་ལེན་པའི་རང་རྒྱུད་པ་ལྟར་ན་རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་དོན་དམ་འདེན་པའི་
མཚན་ཉིད་དུ་འཇོག་པ་ལ་ཡང་ད་དུང་བརྟག་དགོས་སོ། །གཞན་ཡང་གང་ཟག་རང་རྐྱ་བ་ཕུང་པོ་དང་གཅིག་དུ་བྲལ་གྱིས་སྟོངས་པར་གཏན་ལ་འབེབ་པའི་རིགས་པ་དེ་བློ་གནོད་མེད་ལ་སྣང་བའི་དབང་གིས་བཞག་པ་ཙམ་གྱིས་མ་ཚིམ་
དཔྱོད་པའི་རིགས་པ་ཡིན་ནམ་མིན། ཡིན་ན་དེ་ཙམ་གྱིས་དོན་དམ་དཔྱོད་བྱེད་ཀྱི་རིགས་པར་འགྲོ་འམ་མི་འགྲོ། དོན་དམ་དཔྱོད་བྱེད་དུ་སོང་ཡང་རིགས་པ་དེས་དེ་ལྟ་བུའི་གང་ཟག་རང་རྐྱ་བ་དེ་མེད་པར་རྙེད་པ་ལ་དོན་དམ་དཔྱོད་བྱེད་ཀྱི་རིགས་ཤེས་ཀྱིས་རྙེད་པས་ཁྱབ་
བམ་མ་ཁྱབ། དེ་ལ་ཡང་བློ་ངོ་ལ་ལྟོས་ཏེ་རིགས་ཤེས་ཀྱིས་རྙེད་པའི་དོན་དམ་དངོས་སུ་སོང་མ་སོང་གི་ཆ་གཉིས་འབྱེད་མི་འབྱེད་སོགས་ལེགས་པར་བརྟགས་ཏེ་རྗེ་ཡབ་སྲས་གསུམ་གྱི་གསུང་རབ་རྣམས་གུང་བསྒྲིགས་ནས་རྩོད་པ་སྤོང་ལུགས་ཤིག་ཤེས་ན་མཁས་པ་
མགུ་བའི་གཏམ་དུ་འགྱུར་བར་སྣང་གི་གསུང་རབ་ཀྱི་ཕྱོགས་གཅིག་ཙམ་མཐོང་བས་ཕྱོགས་ཅིག་ཤོས་རས་སུ་འབོར་བ་དང། རང་བཟོས་འབྲུ་སྣོན་གང་ཐུབ་བྱེད་པ་རྣམས་ཀྱིས་ཚིམ་སླ་བར་མི་འོས་སོ། །རྩ་ཤེའི་རབ་དབྱེ་བཅོ་བརྒྱད་པའི་འགྲེལ་པ་ཤེས་རབ་སྒྲོན་
མ་ལས། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར། ཞེས་སོགས་ཀྱི་སྐབས་སུ། འདིར་སྦྱོར་བའི་ཚིག་ནི་དོན་དམ་པར་འབྱུང་བ་དང་འབྱུང་བ་འདུས་པ་དང་དབང་པོ་དང་དབང་པོ་འདུས་པ་དང་རྣམ་པར་ཤེས་པ་དང་དབང་པོ་དང་བཅས་པའི་

[046A]༄༅། །ལུས་དང་རྣམ་པར་ཤེས་པ་དང་བཅས་པའི་ལུས་ནི་བདག་མ་ཡིན་ཏེ། སྐྱེ་བ་དང་འཇིག་པའི་ཆོས་ཅན་ཉིད་ཡིན་པའི་ཕྱིར། དཔེར་ན་ཕྱི་རོལ་གྱི་འབྱུང་བ་དག་བཞིན་ནོ། །ཞེས་སོགས་གང་ཟག་གི་བདག་མེད་སྒྲུབ་པའི་རིགས་པ་རེ་རེ་བཞིན་
ནས་དོན་དམ་པ་ཞེས་པའི་ཁྱད་པར་སྦྱོར་བར་མཛད་ལ། ནང་དང་ཕྱི་རོལ་ཉིད་དག་ལ། །བདག་དང་བདག་གི་ཟང་གྱུར་ན། །ཉེ་བར་ལེན་པ་འགག་འགྱུར་ཞིང། །དེ་ཟད་པས་ནི་སྐྱེ་བ་ཟད། ཅེས་པའི་ཐད་ཀྱི་འགྲེལ་བ་ལས་ཀྱང། །ཐར་པ་དེ་ཡང་གང་ཟག་གི་བདག་མེད་
པ་མཐོང་བའི་ཕྱིར་འཕགས་པ་ཉན་ཐོས་དང་རང་སངས་རྒྱས་ཀྱི་ཡིན་ནོ། །སངས་རྒྱས་ཀྱི་ཐེག་པས་འགྲོ་བ་རྣམས་ཀྱིས་ནི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་སྤངས་པས་ཐོབ་སྟེ། ཉོན་མོངས་པའི་སྒྲིབ་པ་སྤོང་བའི་ཐབས་ནི་ཇི་སྐད་བསྟན་པ་དེ་དག་ཡིན་ནོ། །
ཞེས་རབ་བྱེད་དེར་བཤད་པའི་རིགས་པ་དེ་རྣམས་ཐེག་དམན་གྱི་རིགས་ཅན་རྣམས་ཀྱིས་ཀྱང་བསྒོམ་པར་བྱ་བར་གསུངས་ཤིང་གང་ཟག་གི་བདག་གིས་སྟོང་ཚུལ་དེ་སྟོང་པ་ཉིད་ཀྱི་དོན་དུ་ཡང་གསུངས་ཏེ། བཤད་མ་ཐག་པའི་གཞུང་དེའི་སྔ་འགྲེལ་ལས། དེ་ལྟར་ནང་
དང་ཕྱི་རོལ་གྱི་སྐྱེ་མཆེད་རྣམས་ཀྱི་དེ་ཁོ་ན་ཉིད་རྟོགས་པར་བྱེད་པ་ལ་བརྩོན་པའི་རྣལ་འབྱོར་པ་དེས་དེ་དག་སྟོང་པ་ཉིད་དུ་རྟོགས་པའི་ཕྱིར། ཞེས་གསུངས་སོ། །རྟོག་གེ་འབར་བའི་ཉན་ཐོས་ཀྱི་དེ་ཁོ་ན་ཉིད་ལ་འཇུག་པའི་ལེའུ་ལས་ཀྱང་དེ་དང་ཕྱོགས་མཐུན་པ་མང་དུ་
གསུངས་ཏེ་འདིར་མ་སྤྲོས་སོ། །ཚུལ་འདིས་མདོ་སྡེ་སྤྱོད་པའི་དབུ་མ་རང་རྒྱུད་པ་ལ་དོགས་པ་མེད་ཀྱང་རྣལ་འབྱོར་དཔྱོད་པའི་དབུ་མ་རང་རྒྱུད་པས་གཟུང་འཛིན་གཉིས་སྟོང་གི་དེ་ཁོ་ན་ཉིད་བདེན་གཉིས་གང་དུ་འདོད་པའང་བརྟག་པར་བྱའོ། །རང་རྒྱུད་པའི་ལུགས་ལ་

[046B]
བར་ཁས་ལེན་དགོས་ལ། དེ་ལྟར་ན་རྣམ་གྲོལ་ལམ་གྱིས་འགོག་པ་དེ་མངོན་སུམ་དུ་བྱས་པའི་དོན་ཡང་དེ་མངོན་སུམ་དུ་རྟོགས་པ་ལས་གཞན་དུ་འོས་མེད་པའི་ཕྱིར་དང། ལམ་དེས་མངོན་སུམ་དུ་རྟོགས་པའི་ཡུལ་ནི་དོན་དམ་བདེན་པར་འདོད་དགོས་པའི་ཕྱིར་
རོ༑ ༑དེར་མ་ཟད་ཤེས་བཟོད་སྐད་ཅིག་མ་བཅུ་དྲུག་གི་བཟོད་པ་བརྒྱད་བར་ཆད་མེད་ལམ་དང་ཤེས་པ་བརྒྱད་རྣམ་གྲོལ་ལམ་དུ་འཇོག་པའི་ཚེ་བར་ཆད་མེད་ལམ་གྱི་འཇུག་ཐོགས་ཁོ་ནར་ཤེས་པ་གཞན་གྱིས་བར་མ་ཆོད་པར་གློ་བུར་དྲི་བྲལ་གྱི་འགོག་བདེན་ཐོབ་པའི་རྣམ་
གྲོལ་ལམ་གྱི་ངོ་བོར་གྱུར་པའི་ཤེས་པ་བརྒྱད་སྐྱེས་པ་དེས་མི་མཐུན་ཕྱོགས་སྤངས་པའི་ཁྱད་པར་མངོན་དུ་མ་བྱས་ན་བཟད་པ་བརྒྱད་དང་ཁྱད་པར་ཅི་ཡང་མེད་པར་འགྱུར་ལ། དེ་ལས་ལངས་པའི་རྗེས་ཐོབ་ཀྱི་གནས་སྐབས་སུ་འགོག་བདེན་མངོན་དུ་བྱེད་དོན་མེད་པས་མཐོང་
སྤང་སྤངས་པའི་འགོག་པ་ནམ་ཡང་མངོན་དུ་མི་བྱེད་པར་འགྱུར་རོ། །རིགས་པ་འདིས་ངོ་བོ་ཉིད་སྐུ་ལ་ཡང་དཔྱད་པར་བྱ་བའི་གནས་དུ་མ་ཞིག་འདུག་པས་བློ་གྲོས་དང་ལྡན་ཞིང་སྙིང་ཁམས་ཆུང་བ་རྣམས་ཀྱིས་ད་དུང་ལེགས་པར་བརྩད་བཅད་པར་བྱའོ། །ཀུན་རྫོབ་
བདེན་པའི་དབྱེ་བ་ལ། བདེན་གཉིས་ལས། བརྟགས་པའི་དོན་གྱིས་དབེན་གྱུར་པ། །དངོས་ཙམ་བརྟེན་ནས་གང་སྐྱེས་ཏེ། །ཡང་དག་ཀུན་རྫོབ་ཤེས་པར་བྱ། ཞེས་དང། ཡང་དག་མིན་ནི་ཀུན་བརྟགས་ཡིན། ཞེས་ཡང་དག་ཀུན་རྫོབ་བདེན་པ་དང་ལོག་པའི་

[047A]༄༅། །ཀུན་རྫོབ་བདེན་པ་གཉིས་སུ་བཤད་དོ། །མཚན་ཉིད་ནི། སྣང་དུ་འདྲ་ཡང་དོན་བྱེད་དག་ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པའི། །ཀུན་རྫོབ་ཀྱི་ནི་དབྱེ་བ་བྱས། །ཞེས་གསུངས་པས་བསྟན་ཏོ། །དེ་ལ་
སྤྱིར་ཟླ་གཉིས་སོགས་དང་གཞན་སྡེས་བརྟགས་པའི་གཙོ་བོ་ལ་སོགས་པ་ཐ་སྙད་དུ་ཡང་ཚད་མས་མ་གྲུབ་པ་རྣམས་ནི་ལོག་པའི་ཀུན་རྫོབ་ཙམ་ཡིན་ཀྱང། གཞི་མ་གྲུབ་པའི་ཕྱིར་ལོག་པའི་ཀུན་རྫོབ་བདེན་པ་ནི་མ་ཡིན་ནོ། །དེའི་ཕྱིར་བདེན་གཉིས་ཀྱི་ལུང་ཚན་
སྔ་མས་དོན་དམ་པའི་སྐྱེ་བ་ལ་སོགས་པ་ལོག་པའི་ཀུན་རྫོབ་བདེན་པར་བསྟན་པ་མིན་ནོ། །སྣང་ཚུལ་ལྟར་དོན་བྱེད་ནུས་པ་དང་མི་ནུས་པ་ཙམ་ཡང་དག་ཀུན་རྫོབ་བདེན་པ་དང་ལོག་པའི་ཀུན་རྫོབ་བདེན་པའི་མཚན་ཉིད་དུ་འདོད་པ་ནི་མི་འཐད་དེ། གཞི་དེ་སྣང་ཚུལ་
ལྟར་དོན་བྱེད་ནུས་པར་ཚད་མས་གྲུབ་ཀྱང་ཡང་དག་ཀུན་རྫོབ་ཀྱི་དོན་ཚད་མས་མ་གྲུབ་པ་དུ་མ་ཡོད་པའི་ཕྱིར། གཞན་དུ་ན་གྲུབ་མཐས་བློ་མ་བསྒྱུར་བའི་སོ་སོ་སྐྱེ་བོས་ཀྱང་ས་ལ་སོགས་པ་ལ་བདེན་གྲུབ་ཀྱི་དོན་ཚད་མས་ཁེགས་པར་ཐལ་ཏེ། དེས་དེ་ཀུན་རྫོབ་
ཡིན་པར་ཚད་མས་གྲུབ་ཅིང་ཀུན་རྫོབ་ཀྱི་དོན་རྫུན་པ་ལ་བྱེད་པར་འདོད་དགོས་པའི་ཕྱིར་རོ། །ངེས་ན་ཐ་སྙད་པའི་ཚད་མས་རྙེད་པའི་དོན་གང་ཞིག་རང་སྣང་བའི་བློ་ལ་སྣང་བ་ལྟར་དོན་བྱེད་ནུས་པའི་ཆོས་ཡང་དག་ཀུན་རྫོབ་བདེན་པ་དང། དེ་གང་ཞིག་
རང་སྣང་བའི་བློ་ལ་སྣང་བ་ལྟར་དོན་བྱེད་མི་ནུས་པའི་ཆོས་ལོག་པའི་ཀུན་རྫོབ་བདེན་པའི་མཚན་ཉིད་དུ་ཤེས་པར་བྱའོ། །ཡང་དག་པའི་ཀུན་རྫོབ་ཀྱི་དབྱེ་བ་ནི་རྟོགས་པར་སླ་ལ་ལོག་པའི་ཀུན་རྫོབ་ནི་རྟོག་མེད་ཤེས་པའི་སྣང་བ་མེ་ལོང་ནང་གི་བྱད་བཞིན་གྱི་

[047B] རྟོག་པའི་གཟུང་ཡུལ་ལ་སོགས་པ་ལོག་པའི་ཀུན་རྫོབ་ཀྱང་ཡིན་ལ་ཀུན་རྫོབ་བདེན་པ་ཡང་ཡིན་ནོ། །གྲུབ་མཐས་བཏགས་པའི་གང་ཟག་དང་ཆོས་ཀྱི་བདག་ལ་སོགས་པ་ནི་ལོག་པའི་ཀུན་རྫོབ་ཡིན་ཀྱང་ཀུན་རྫོབ་བདེན་པར་མི་གཟུང་སྟེ་
ཚད་མས་ཁེགས་པའི་ཕྱིར་རོ། །གལ་ཏེ་དབུ་མ་སྣང་བ་ལས། བསྟན་བཅོས་བྱེད་པ་ཁ་ཅིག་གིས་གྲགས་པ་ལས་འདས་ཏེ་དངོས་པོ་རྣམས་བརྟགས་པ་ལ་སོགས་པའི་དངོས་པོར་ཉེ་བར་བཏགས་པ་གང་ཡིན་པ་ད་ནི་ལོག་པའི་ཀུན་རྫོབ་ཏུ་ཡོད་ཅེས་བྱ་སྟེ། དེ་ནི་
གྲགས་པར་ཡང་མེད་པའི་ཕྱིར་རོ། །གང་ཡང་རྟེན་ཅིང་འབྲེལ་བར་འབྱུང་བ་དང་རྗེས་སུ་མཐུན་པར་རབ་ཏུ་བཏགས་པར་དཔེར་ན། འདི་ན་བདག་གམ་སེམས་ཅན་མེད། ཆོས་འདི་རྒྱུ་དང་བཅས་པ་ཡིན། ཞེས་བྱ་བ་ལྟ་བུ་དེ་ནི་ཡང་དག་པའི་ཀུན་རྫོབ་ཏུ་ཡོད་ཅེས་བྱའོ། །ཞེས་
གསུངས་པ་འདིས་བདག་གཉིས་ལ་སོགས་པ་ཡང་ལོག་པའི་ཀུན་རྫོབ་བདེན་པར་བསྟན་པ་མ་ཡིན་ནམ་ཞེ་ན། དེ་ལྟར་མ་ཡིན་ཏེ། དེས་གྲུབ་མཐའི་དབང་ཁོ་ནས་བཏགས་པའི་དོན་རྣམས་ནི་ལོག་པའི་ཀུན་རྫོབ་ཏུ་ཡོད་པར་བསྟན་གྱི་ཀུན་རྫོབ་བདེན་པར་
བསྟན་པ་མ་ཡིན་པའི་ཕྱིར་ཏེ། གཞན་དུ་ན་དེ་ནི་གྲགས་པར་ཡང་མེད་པའི་ཕྱིར་རོ་ཞེས་གསུངས་པ་དང་འགལ་བར་འགྱུར་བའི་ཕྱིར་རོ། །ལུགས་འདིས་ཡུལ་མ་གཏོགས་ཡུལ་ཅན་ལ་ཡང་ལོག་གི་ཁྱད་པར་མི་འབྱེད་ཅིང་དེ་ཡང་རང་མཚན་ཚད་མས་གྲུབ་
པར་བཞེད་པ་ལ་ཐུག་གོ་རང་མཚན་ཁས་མི་ལེན་ན་དབང་ཤེས་ལ་གཟུང་ཡུལ་གསལ་བར་སྣང་བར་འདྲ་བ་ལ། ཆུ་ལ་སོགས་པ་སྣང་བ་ལྟར་དོན་བྱེད་ནུས་པའི་ཡང་དག་ཀུན་རྫོབ་དང། ཟླ་གཉིས་དང་ཟླ་བ་གཉིས་སྣང་ལ་སོགས་པ་སྣང་བ་ལྟར་དོན་

[048A]༄༅། །བྱེད་མི་ནུས་པའི་ལོག་པའི་ཀུན་རྫོབ་ཏུ་བཞེད་པ་མི་འཐད་པར་འགྱུར་ཏེ། དེ་ལྟར་ན་ཆུ་འཛིན་དབང་ཤེས་ལ་ཆུ་རང་གི་མཚན་ཉིད་ཀྱིས་གྲུབ་པར་སྣང་བ་ལྟར་དོན་བྱེད་མི་ནུས་པའི་ལོག་པའི་ཀུན་རྫོབ་ཏུ་ཐལ་བ་བཟློག་ཏུ་མེད་པའི་
ཕྱིར་ཏེ། །གཞན་ཡང་གཟུགས་རང་གི་མཚན་ཉིད་ཀྱིས་གྲུབ་པ་བདེན་མེད་ཀྱི་འགལ་ཟླ་དགག་བྱའི་ཆོས་སུ་འདོད་པར་ཐལ། རང་མཚན་མཐར་ཐུག་སྤྱོད་པའི་རིགས་ཤེས་ཀྱི་དགག་བྱ་ཡིན་པའི་ཕྱིར་རོ། དགག་བྱ་བདེན་པ་དབང་ཤེས་ལ་སྣང་བར་
ཐལ་ཏེ། དབང་ཤེས་ཀྱི་གཟུང་ཡུལ་དུ་རང་མཚན་ཡོད་པའི་ཕྱིར་རོ། །འདོད་མི་ནུས་ཏེ་བདེན་གཉིས་ལས། བདེན་པར་གྲུབ་པའི་སྐྱེ་བ་ལ་སོགས་པ་དབང་ཤེས་ལ་མི་སྣང་བར་བཤད་ཅིང་དབང་ཤེས་ཀྱི་སྣང་བ་ནི་ནམ་ཡང་མི་འགོག་པར་བཤད་པའི་ཕྱིར་རོ། །
ཁ་ཅིག་བདེན་གཉིས་ལས་དགག་བྱ་བདེན་པ་དབང་ཤེས་ལ་མི་སྣང་བར་བཤད་པ་ནི་དོན་དམ་དཔྱོད་བྱེད་ཀྱི་རིགས་ཤེས་ལ་དོན་དམ་དང་དེའི་ངོར་གྲུབ་པ་ལ་དོན་དམ་དུ་གྲུབ་པར་བཤད་པ་དེ་དབང་ཤེས་ལ་མི་སྣང་བར་བཤད་པ་ཡིན་གྱི་བདེན་པར་གྲུབ་པ་ལ་མི་
བྱེད་དོ། །ཞེས་ཟེར་བ་ཡང་ལེགས་པར་བཤད་པ་མ་ཡིན་ཏེ། བདེན་གཉིས་འགྲེལ་པ་དང་བཅས་པ་ལས། ཡང་དག་པར་གྲུབ་བོ་ཞེས་བྱ་བ་ལ་སོགས་པར་གཞན་གྱིས་ཡོངས་སུ་བཏགས་པ་རྣམས་འགོག་པར་རིགས་པའི་རྒྱུ་མཚན་དུ་བདེན་པར་གྲུབ་པའི་སྐྱེ་
བ་དང། གྲངས་ཅན་གྱིས་བཏགས་པའི་གཙོ་བོ་དང། རྒྱང་འཕེན་གྱིས་བཏགས་པའི་འབྱུང་བ་འགྱུར་བ་དང། ཤེས་པ་སྐད་ཅིག་ཆ་མེད་ལ་སོགས་པ་རྣམས་མངོན་སུམ་ལ་སྣང་བ་མ་ཡིན་པའི་ཕྱིར་རོ་ཞེས་དགོད་པར་མཛད་པའི་ཕྱིར་དང། གཞན་ཡང་སྣང་

[048B] བདེན་པར་བཏགས་པ་མ་ཡིན་པར་དབང་ཤེས་ལ་སོགས་ཀྱི་སྣང་བ་འགོག་པ་ནི་བདག་ལ་གནོད་པར་འགྱུར་བ་འབའ་ཞིག་ཏུ་གསུངས་ཤིང། དེའི་རྒྱུ་མཚན་ཡང་རྟོག་མེད་དབང་ཤེས་ཚད་མའི་ཡུལ་ནི་ཡང་དག་
ཀུན་རྫོབ་བདེན་པ་ཡིན་པས་དེ་ལ་བདེན་གྲུབ་ཏུ་སྣང་ན་བདེན་གྲུབ་དེ་ཉིད་ཀུན་རྫོབ་བདེན་པར་ཐལ་བ་ལ་ཐུག་པའི་ཕྱིར་རོ། །གཞན་ཡང་དངོས་པོར་སྨྲ་བ་གཞན་གྱིས་ཁས་བླངས་པའི་དངོས་པོ་བདེན་པར་གྲུབ་པ་ལ་དོན་གྱི་ངོ་བོ་ཇི་ལྟ་བ་བཞིན་དུ་ཐ་སྙད་
རུང་བ་མ་ཡིན་ནོ་ཞེས་བཤད་ནས་བདེན་གྲུབ་ལ་ཐ་སྙད་དོན་མཐུན་མི་རིགས་པའི་རྒྱུ་མཚན་དུ་དབང་པོའི་རྣམ་པར་ཤེས་པ་ལ་བདེན་པར་གྲུབ་པ་རྡུལ་ཙམ་ཡང་མི་སྣང་བ་བཀོད་པའི་ཕྱིར་རོ། །དེའི་ཕྱིར་རྒྱལ་ཚབ་ཐམས་ཅད་མཁྱེན་པས་ཀྱང་ལུགས་འདིས་དགག་བྱ་
བདེན་གྲུབ་དབང་ཤེས་ལ་མི་སྣང་བར་བཞེད་པར་གསུངས་ཤིང། དེ་ནི་རྣལ་འབྱོར་སྤྱོད་པའི་དབུ་མ་རང་རྒྱུད་པ་ལ་ཡང་འདྲ་སྟེ། རྗེ་བདག་ཉིད་ཆེན་པོས་འཇུག་པའི་རྣམ་བཤད་ཆེན་མོ་ལས། བདེན་འཛིན་དེས་བདེན་པར་ཡོད་པ་ལྟར་ཉེ་བར་བསྟན་པ་མཐོང་བ་
ནི་རྟོག་པ་ཡིན་གྱི་དབང་ཤེས་མིན་ཏེ། བདེན་གཉིས་ཀྱི་འགྲེལ་པར་དགག་བྱ་བདེན་པ་དབང་ཤེས་ལ་མི་སྣང་བར་བཤད་པ་འདིར་ཡང་འདྲ་བའི་ཕྱིར་རོ། །ཞེས་ཞི་འཚོ་ཡབ་སྲས་ཀྱི་བཞེད་པ་འཆད་པའི་སྐབས་སུ་གསུངས་པའི་ཕྱིར་རོ། །དེ་ལྟར་མ་ཡིན་པར་
རིགས་ངོའི་དོན་དམ་ལ་བྱེད་ན་བདེན་འཛིན་དེས་བདེན་པར་ཡོད་པ་ལྟར་ཉེ་བར་བསྟན་པ་ཞེས་པའི་དོན་འཆད་དཀའ་བར་འགྱུར་རོ། །སྒྱུ་མ་དཔེར་བྱེད་ཚུལ་སོགས་ལ་བཤད་རྒྱུ་མང་མོད་ཀྱང་རེ་ཞིག་བཞག་གོ་གཉིས་པ་འཕྲོས་དོན་ལ་མདོ་སྡེ་སྤྱེད་པའི་རང་རྒྱུད་

[049A]༄༅། །པ་འདི་པས་བདེན་གཉིས་ངེས་བྱེད་ཀྱི་ཚད་མ་ནི་མངོན་སུམ་དང་རྗེས་དཔག་ཚད་མ་གཉིས་སུ་འདོད་པ་ནི་འདྲ་ལ། རྗེས་དཔག་གི་རྟེན་རྟགས་ཀྱི་དབྱེ་བ་སོགས་ཀྱང་ཕལ་ཆེར་སྔ་མ་རྣམས་དང་འདྲའོ། །མངོན་སུམ་ལ་རང་རིག་མངོན་སུམ་མི་
བཞེད་ཚུལ་གོང་དུ་བཤད་ཟིན་པས་དབང་ཡིད་རྣལ་འབྱོར་མངོན་སུམ་གསུམ་དུ་གྲང་ངེས་སོ། །ཚད་འབྲས་ཀྱི་རྣམ་གཞག་ཀྱང་ཀྱང་སེམས་ཙམ་པ་དང་མི་མཐུན་ལ་རིགས་པའི་རྗེས་འབྲང་གི་མདོ་སྡེ་པ་དང་ཡང་མི་མཐུན་ཏེ། རང་རིག་བཞེད་པའི་ཕྱིར་རོ། །
དབང་ཤེས་ཀྱི་རྐྱེན་གསུམ་གྱི་རྣམ་གཞག་ཀྱང་སེམས་ཙམ་པ་དང་མི་མཐུན་ཏེ། འདི་པས་རྡུལ་ཕྲ་རབ་བསགས་པའི་རེ་རེ་ནས་དབང་ཤེས་ཀྱི་རྒྱུར་བཞེད་པའི་ཕྱིར་རོ། །རྡུལ་ཕྲ་རབ་དེ་ཡང་རྫས་ཡོད་དུ་བཞེད་དེ། རྡུལ་ཕྲ་རབ་དེ་ཡུལ་སྟེང་ནས་གྲུབ་ཅིང་བཏགས་
དོན་བཙལ་བའི་མཐར་རྙེད་པའི་དབང་དུ་བྱས་ནས་འཇོག་པའི་ཕྱིར་རོ། །བདེན་མེད་ཞལ་གྱིས་བཞེད་པའི་དབུ་མ་རྣམས་ཀྱིས་ཆ་མེད་ཀྱི་དངོས་པོ་ནམ་ཡང་ཁས་མི་ལེན་པར་མཁས་གྲུབ་ཐམས་ཅད་མཁྱེན་པས་སྟོང་ཐུན་ཆེན་པོ་དང་ཊཱིཀ་ཆེན་དེ་ཉིད་སྣང་བ་སོགས་
ལས་གསུངས་སོ། །དེའི་ཕྱིར་ལམ་རིམ་ཆེན་མོ་ལས། རྡུལ་ཕྲ་བའི་མཐར་ཐུག་པར་ཡང་བཞད་པར་སྣང་བས་རྡུལ་ཆ་མེད་དམིགས་རྐྱེན་དུ་བཞེད་དོ། །ཞེས་ལེགས་ལྡན་གྱི་འདོད་པ་བརྗོད་པའི་སྐབས་སུ་གསུངས་པའི་དོན་རིགས་པས་ཅི་ཙམ་བརྟགས་
ཀྱང་གཏན་ནས་ཆ་འབྱེད་རྒྱུ་མེད་པའི་ཆ་མེད་ལ་མི་བྱའི། རིགས་ཤེས་ལ་མ་ལྟོས་པའི་དབང་པོའི་ཤེས་པས་དེ་ལས་ཕྲ་བའི་ཆ་མཐོང་རྒྱུ་མེད་པའི་རྡུལ་ཕྲ་རབ་ལ་དགོངས་པར་བྱས་ན་འགྲིག་གམ་སྙམ་སྟེ་ད་དུང་བརྟག་པར་བྱའོ། །དཔལ་ལྡན་ཟླ་བའི་འཇུག་འགྲེལ་

[049B] ཁ་ཅིག་གིས་མདོ་སྡེ་པ་རྣམས་ཀྱི་ལུགས་གང་ཞིག་དོན་དམ་པར་སྨྲས་པ་དེ་ཉིད་དབུ་མ་རྣམས་ཀྱིས་ཀུན་རྫོབ་ཏུ་འདོད་དོ་ཞེས་སྨྲས་པ་གང་ཡིན་པ་དེ་ནི་དབུ་མའི་བསྟན་བཅོས་ཀྱི་དེ་ཁོ་ན་ཉིད་མངོན་པར་མི་ཤེས་པ་ཁོ་ནས་སྨྲས་པ་ཡིན་ནོ་ཞེས་བྱ་བར་
ཤེས་པར་བྱའོ། །ཞེས་གསུངས་པ་དང། བཞི་བརྒྱ་པའི་འགྲེལ་པ་ལས་ཀྱང། བྱེ་བྲག་པ་ལྟར་རང་གི་སྡེ་པ་རྣམས་ཀྱིས་རྫས་རྫས་ཀྱི་རྡུལ་ཕྲ་རབ་ཁས་བླང་བར་མི་རིགས་སོ། །ཞེས་གསུངས་པ་རྣམས་ཀྱང་འདི་པའི་ལུགས་ལ་ཟུར་ཟ་བར་སྣང་ངོ། །ཐལ་འགྱུར་བས་
ཕྱི་དོན་ཁས་ལེན་མོད་ཀྱང་འདི་པ་དང་འཇོག་ཚུལ་མི་མཚུངས་ཏེ། ཅུང་ཟད་འཆད་པར་འགྱུར་ཞིང་རྒྱས་པར་གཞན་དུ་ཤེས་པར་བྱའོ། །ཡིད་ཀྱི་མངོན་སུམ་ཡང་ཚད་མ་པ་དང་མཐུན་མི་མཐུན་བརྟག་པར་བྱ་ཞིང་རྣལ་འབྱོར་སྤྱོད་པའི་དབུ་པ་རང་རྒྱུད་པ་དང་ཡང་ཅུང་
ཟད་མི་འྡྲའམ་སྙམ་མོ། །ཀུན་གཞི་དང་ཉོན་ཡིད་ཀྱང་མི་བཞེད་པ་ཤེས་པར་སླའོ། །འདི་པས་ཕྱི་དོན་མེད་པ་མདོ་གང་གི་ཡང་དགོངས་པ་མིན་པར་བཞེད་པས་གཉིས་སྟོང་གི་དེ་ཁོ་ན་ཉིད་རྟོགས་པའི་རྣལ་འབྱོར་མངོན་སུམ་ཡང་མི་བཞེད་དོ། །དེའི་ཕྱིར་སློབ་དཔོན་
འདི་པའི་ལུགས་ཀྱིས་རྒྱན་གྱི་དགོངས་པ་འགྲེལ་ཚུལ་ཡང་ཕྱོགས་གཞན་དང་མི་འདྲ་བར་བྱེད་དགོས་པར་སྣང་ངོ། །བཞི་པ་ནི། འདི་པས་ཉན་རང་གཉིས་ཀྱི་ལམ་གྱི་ངོ་བོ་ལ་ཁྱད་པར་གཞན་མི་འདོད་ཅིང་བསྒོམས་པའི་དུས་དང་འབྲས་བུའི་དབང་དུ་བྱས་པའི་ཁྱད་པར་
འབྱེད་པར་འདོད་དོ། །རང་རྒྱལ་ལ་ཚོགས་སྤྱོད་ཆེ་ཆུང་དང་བསེ་རུ་ལྟ་བུའི་རྣམ་གཞག་ཀྱང་མཛད་དོ། །ཐེག་དམན་དུ་ཆོས་ཀྱི་བདག་མེད་མ་བསྟན་པར་བཞེད་པས་ཉན་རང་རང་ལམ་དུ་རིགས་ངེས་པ་རྣམས་ཀྱིས་ཆོས་ཀྱི་བདག་མེད་རྟོགས་པ་མེད་པར་བཞེད་དོ། །གལ་ཏེ་དེ་ལྟ་ན་

[050A]༄༅། །དང་པོར་ཐེག་ཆེན་དུ་ཞུགས་ནས་ཆོས་ཀྱི་བདག་མེད་ལེགས་པར་གཏན་ལ་ཕབ་པ་ཞིག་དང་ཕྱིས་ཉན་དང་རང་དུ་ལྷུང་བ་གཉིས་གཞི་མཐུན་སྲིད་པ་ནི་འདོད་དགོས་ལ། དེ་ལྟ་ན་དེ་འདྲ་དེས་ཆོས་ཀྱི་བདག་མེད་བསྒོམས་པས་མངོན་དུ་འགྱུར་བ་
དང་མཐོང་ཟིན་གོམས་པར་བྱེད་པར་ཡང་ཡོད་དགོས་སོ། །དེ་ཡང་འདོད་ན་བདེན་འཛིན་ཀུན་བརྟགས་མཐོང་ལམ་ནས་སྤོང་བ་དང་ལྷན་སྐྱེས་བསྒོམ་ལམ་ནས་ཀྱང་སྤོང་བར་འདོད་དགོས་པས་བདེན་འཛིན་ཤེས་སྒྲིབ་ཏུ་འདོད་པ་དང། དེ་ཉན་རང་གི་ལམ་གྱིས་སྤོང་བ་
མེད་པའི་རྣམ་གཞག་རྣམས་མི་འཐད་པར་འགྱུར་རོ་ཞེ་ན། སྐྱོན་མེད་དེ། དེ་ལྟ་བུའི་གང་ཟག་དེས་དེ་ལྟར་བསྒོམས་པ་ལ་བརྟེན་ནས་བདེན་འཛིན་མངོན་གྱུར་རེ་ཞིག་མགོ་གནོན་པ་ཙམ་འོང་ཡང་བདེན་འཛིན་ཀུན་བརྟགས་དང་ལྷན་སྐྱེས་གང་གི་ཡང་ས་བོན་སྤངས་
པ་མི་འོང་བས་ཆོས་ཀྱི་བདག་མེད་མངོན་སུམ་དུ་མཐོང་བ་དང་མཐོང་ཟིན་གོམས་པར་བྱེད་པ་ད་ཡང་དེ་ཁོ་ན་ཉིད་ཕྲ་མོ་རྟོགས་པའི་མཐོང་ལམ་དང་བསྒོམ་ལམ་དུ་མི་འཇོག་གོ་དེའི་རྒྱུ་མཚན་ཡང་བདེན་འཛིན་གྱི་ས་བོན་སྤོང་བ་ལ་བདག་མེད་བསྒོམ་པ་
གཅིག་པུས་མི་ཆོག་གི་ཚོགས་མཐའ་ཡས་པའི་གྲོགས་ཀྱིས་ཟིན་པ་དགོས་པའི་ཕྱིར་རོ། །དེའི་ཕྱིར་བདེན་མེད་རྟོགས་པའི་ཤེས་རབ་སྤང་བྱ་སྤོང་བའི་གཉེན་པོ་བར་ཆད་མེད་ལམ་གྱི་ངོ་བོར་སྐྱེ་བ་ནི་ཐབས་ཁྱད་པར་ཅན་གྱི་ནུས་པ་ལ་བལྟོས་ཤིང། བར་
ཆད་མེད་ལམ་གྱི་རང་དུས་ན་ཡང་ཐབས་ཀྱི་རིགས་ཁྱད་པར་ཅན་རྣམས་ཀྱི་ནུས་པ་རྗེས་སུ་འབྲེལ་བར་ཡོད་དགོས་སོ། །རིགས་པ་འདིས་རྒྱུན་མཐའི་བར་ཆད་མེད་ལམ་གྱི་རང་དུས་ན་རྒྱལ་བའི་ཟག་མེད་ཀྱི་ཡོན་ཏན་ཀུན་རྫོབ་པ་དང་དོན་དམ་པ་མཐའ་དག་

[050B] དེ་ལྟ་ན་ཡང་མཉམ་གཞག་ཡེ་ཤེས་དེ་ལ་ཀུན་རྫོབ་པའི་རྣམ་པ་མངོན་དུ་འགྱུར་མི་དགོས་སོ། །འདི་དག་ནི་ཕ་རོལ་ཏུ་ཕྱིན་པའི་
ཐེག་པའི་དཀའི་བའི་གནས་ཡིན་པར་འདུར་ཅིང་འཚང་རྒྱ་བ་ལ་ངེས་པར་ཕར་ཕྱིན་ཐེག་པའི་ལམ་གྱི་མཐར་སྔགས་ལམ་གྱི་སོན་པ་འདེབས་དགོས་པའི་གནད་གཅིག་ནི་འདི་ཡིན་ནོ། །རྩོད་སྤོང་བྱ་ཚུལ་འདི་ནི་རྣལ་འབྱོར་སྤྱོད་པའི་དབུ་མ་རང་རྒྱུད་པ་ལ་ཡང་འདྲ་
ཞིང་རིགས་པའི་འགྲོས་ནི་ཐལ་འགྱུར་བའི་སྐབས་སུ་ཡང་ཤིན་ཏུ་མཁོའོ། །འདི་དག་ཀྱང་རྗེ་བདག་ཉིད་ཆེན་པོའི་ལེགས་པར་བཤད་པའི་ཁྱད་ཆོས་ཆེན་པོ་འགྲན་ཟླ་མེད་པ་ཡིན་ཅིང་བདག་གིས་ཀྱང་རྗེ་དེ་ཉིད་ཀྱི་གསུང་རབ་ལ་བརྟེན་ནས་སྨྲས་པ་ཡིན་གྱི་དཀའ་
བའི་གནས་འདི་དག་བདག་ལྟ་བུས་རང་སྟོབས་ཀྱིས་བཤད་པར་ག་ལ་ནུས། ཡང་གལ་ཏེ་སློབ་དཔོན་ལེགས་ལྡན་ཞབས་ཀྱིས་ཉན་ཐོས་སྡེ་སྣོད་ལས་ཆོས་ཀྱི་བདག་མེད་བསྟན་ན་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་ཞེས་གསུངས་པ་ལས་ན་ཐེག་
དམན་འཕགས་པ་ལ་ཆོས་ཀྱི་བདག་མེད་རྟོགས་པ་མི་སྲིད་དགོས་ཏེ། གཞན་དུ་ན་ཆོས་ཀྱི་བདག་མེད་བསྟན་པ་ཁོ་ན་ཐེག་ཆེན་གྱི་ཁྱད་ཆོས་སུ་མི་འགྱུར་བའི་ཕྱིར་རོ་ཞེ་ན། སྐྱོན་མེད་དེ། དེ་ཁོ་ན་ཉིད་ཕྲ་མོ་རྟོགས་པའི་ཤེས་རབ་ནི་ཆོས་བདེན་པར་འཛིན་པའི་གཉེན་
པོ་ཡིན་ཅིང་བདེན་འཛིན་ཤེས་སྒྲིབ་ཡིན་པའི་ཕྱིར་ཆོས་ཀྱི་བདག་མེད་སྟོན་པ་ནི་ཤེས་སྒྲིབ་སྤོང་བའི་ཆེད་དུ་སྟོན་པ་ཡིན་པས་ཉན་ཐོས་ཀྱི་སྡེ་སྣོད་ལས་ཆོས་ཀྱི་བདག་མེད་བསྟན་ན་ཐེག་དམན་པ་རྣམས་ཀྱིས་ཤེས་སྒྲིབ་སྤོང་དགོས་པར་འགྱུར་ཞིང་ དེ་ལྟར་ན་ཤེས་

[051A]༄༅། །སྒྲིབ་སྤོང་བའི་གཉེན་པོ་སྡེ་སྣོད་དེ་ལས་རྫོགས་པར་སྟོན་དགོས་པར་འགྱུར་བས་ཐེག་ཆེན་གྱི་སྡེ་སྣོད་དོན་མེད་དུ་ཐལ་བར་གསུངས་པ་ཡིན་གྱི་ཆོས་ཀྱི་བདག་མེད་ལས་གཞན་པའི་ཐེག་ཆེན་གྱི་ཁྱད་ཆོས་མེད་པར་བཞེད་པ་མ་ཡིན་པའི་
ཕྱིར་རོ། །སྤང་བྱ་སྒྲིབ་པ་ལ་ཉོན་སྒྲིབ་དང་ཤེས་སྒྲིབ་གཉིས་སུ་འདོད་པ་ནི་འདྲ་ལ་ཐེག་ཆེན་རིགས་ངེས་ཀྱིས་ས་བརྒྱད་པ་ཐོབ་པའི་ཚེ་ཉོན་མོངས་པའི་སྒྲིབ་པ་ཟད་པར་སྤངས་པར་རྟོག་གེ་འབར་བ་ལས་བཤད་པས་རང་རྒྱུད་པ་གཞན་གྱི་ལུགས་ལྟར་རྡོ་རྗེ་ལྟ་བུའི་ཏིང་
ངེ་འཛིན་གྱིས་སྒྲིབ་གཉིས་ཅིག་ཅར་དུ་སྤོང་བར་མི་བཞེད་མོད། འོན་ཀྱང་ཐལ་འགྱུར་བ་ལྟར་ཉོན་སྒྲིབ་མ་ཟད་པར་དུ་ཤེས་སྒྲིབ་སྤོང་བའི་མགོ་མི་རྩོམ་པར་བཞེད་པའང་མིན་ནོ། །མཐོང་ལམ་བར་ཆད་མེད་ལམ་གྱི་ཆོས་བཟོད་པ་བཞི་བདེན་བཞིའི་ཆོས་ཉིད་
འཇལ་བའི་ལྡོག་པའི་སྒོ་ནས་དབྱེ་བ་དང་རྗེས་བཟོད་བཞི་ཡུལ་ཅན་བཞི་རྟོགས་པའི་ལྡོག་པས་ཕྱེ་ནས་འཇོག་པ་དང། ཤེས་པ་བརྒྱད་ལ་ཡང་དེ་འདྲའི་ཁྱད་པར་བྱེད་ཚུལ་གྱི་མངོན་པོ་གོང་མའི་རིགས་པའི་འགྲོས་ནི་དབུ་མ་ཐལ་རང་ཐམས་ཅད་ལ་འདྲ་བར་
རྒྱལ་ཚབ་རྗེས་བཞེད་དོ། །བདེན་མེད་མངོན་སུམ་དུ་རྟོགས་པའི་རིགས་ཤེས་ཀྱིས་བདེན་མེད་ཡོད་པ་མི་འགྲུབ་པ་ནི་ཐལ་རང་ཀུན་འདྲ་ཡང་རྣལ་འབྱོར་སྤྱོད་པའི་དབུ་མ་རང་རྒྱུད་པས་བདེན་མེད་རྟོགས་པའི་རིགས་ཤེས་ཉམས་སུ་མྱོང་བའི་རང་རིག་གིས་རིགས་ཤེས་
དངོས་སུ་རྟོགས་པའི་ཤུགས་ལ་བདེན་མེད་ཡོད་པ་འགྲུབ་པར་བཞེད་ཅིང། དབུ་མ་ཐལ་འགྱུར་བས་རིགས་ཤེས་རྟོག་མེད་ཀྱིས་དྲངས་པའི་བཅད་ཤེས་ཀྱིས་བདེན་མེད་ཡོད་པ་འགྲུབ་པར་བཞེད་ཅིང་རྟོག་པ་བཅད་ཤེས་དང་མངོན་སུམ་ཚད་མ་ཡང་མི་འགལ་བར་

[051B] །རང་རྒྱུད་པ་འདི་པའི་ལུགས་ལ་དེ་གཉིས་གང་ཡང་གཞག་ཏུ་མི་རུང་ཞིང་རིགས་ཤེས་ཀྱིས་བདེན་མེད་ཡོད་པ་ཤུགས་ལ་རྟོགས་པ་ཡང་མ་ཡིན་ཏེ། རིགས་ཤེས་ཀྱི་དངོས་ཡུལ་མེད་དགག་ཡིན་པའི་ཕྱིར་རོ། །དེས་ན་དེ་ཇི་ལྟར་འཇོག་པའི་ཚུལ་བསམ་
པར་བྱ་བ་ཁོ་ནར་འདུག་ཅིང་དེ་དག་ལས་བརྩམས་ཏེ་བརྗོད་པར་བྱ་བ་མང་དུ་འདུག་ཀྱང་རེ་ཞིག་བཞག་གོ་འབྲས་བུའི་གནས་སྐབས་ཀྱི་སྐུ་གསུམ་གྱི་རྣམ་པར་བཞག་པ་སོགས་ནི་དབུ་མ་གཞན་དང་ཕལ་ཆེར་མཐུན་ཞིང་མི་འདྲ་བའི་ཁྱད་པར་ཕྲ་མོ་རེ་གཉིས་ཡོད་ཀྱང་
འགོངས་ །གཉིས་པ་རྣལ་འབྱོར་སྤྱོད་པའི་དབུ་མ་རང་རྒྱུད་པ་ལ་འདོད་ཚུལ་སྤྱིར་བཤད་པ་དང། བྱེ་བྲག་ཏུ་བཤད་པ་གཉིས་
དང་པོ་ལ། དབུ་མ་རྒྱན་ལས། སེམས་ཙམ་ལ་ནི་བརྟེན་ནས་སུ། །ཕྱི་རོལ་དངོས་མེད་ཤེས་པར་བྱ། །ཚུལ་འདིར་བརྟེན་ནས་དེ་ལ་ཡང། །ཤིན་ཏུ་བདག་མེད་ཤེས་པར་བྱ། ཞེས་དང། དེའི་ཕྱི་འགྲེལ་ལས། སེམས་ཙམ་གྱི་ཚུལ་ལ་བརྟེན་ནས་མཚུངས་པར་
ལྡན་པ་དང་བཅས་པའི་སེམས་ལས་ཕྱི་རོལ་ཏུ་འདོད་པ་བདག་དང་བདག་གི་དང་གཟུང་བ་དང་འཛིན་པ་ལ་སོགས་པ་རང་བཞིན་མེད་པ་ཚེགས་མེད་པ་ཁོ་ནར་རྟོགས་སོ། །ཞེས་ཐོག་མར་གང་ཟག་གི་བདག་མེད་གཏན་ལ་འབེབས་པ་དང། དེ་ནས་གཉིས་སྟོང་གི་དེ་ཁོ་ན་ཉིད་གཏན་
ལ་འབེབས་པའི་རྣམ་གཞག་གཉིས་དང། ཡང་དེ་ཉིད་ལས། ཚུལ་འདི་ནི་རང་འབྱུང་བ་མེད་པས་སེམས་དེ་རང་བཞིན་མེད་པར་རྟོགས་སུ་ཟིན་ཀྱང་མཐའ་ཐམས་ཅད་སྤངས་པའི་དབུ་མའི་ལམ་དུ་རྟོགས་ན་གཅིག་དང་དུ་མའི་རང་བཞིན་དང་བྲལ་བས་རང་བཞིན་

[052A]༄༅། །མེད་པ་ཤིན་ཏུ་རྟོགས་སོ། །ཞེས་རིམ་པ་སྔ་མ་གཉིས་ཀྱི་རྗེས་ལ་བློ་དང་བརྩོན་པ་ལྷག་པར་ཆེ་བས་སེམས་དེ་ལ་གཅིག་དང་དུ་མའི་རང་བཞིན་གྱིས་བརྟགས་པ་ན་དོན་དམ་པར་གྲུབ་པ་རྡུལ་ཙམ་ཡང་མེད་པར་མཐོང་བས་མཐའ་ཐམས་ཅད་
སྤངས་པ་དབུ་མའི་ལམ་རྟོགས་པར་འགྱུར་བ་སྟེ་དེ་ཁོ་ན་ཉིད་གཏན་ལ་འབེབས་པའི་རིམ་པ་གསུམ་དུ་བཤད་དོ། །དེ་ཉིད་མདོའི་དགོངས་པར་སྒྲུབ་པ་ནི་མདོ་ལས། ཀྱེ་རྒྱལ་བའི་སྲས་དག་གཞན་ཡང་ཁམས་གསུམ་པ་ནི་སེམས་ཙམ་དུ་རྟོགས་ཏེ་དུས་གསུམ་ཡང་
སེམས་དང་མཚུངས་པར་རྟོགས་སོ། །སེམས་དེ་ཡང་མཐའ་དང་དབུས་མེད་པར་ཁོང་དུ་ཆུད་དོ། །ཞེས་པ་དང། ཆོས་ཡང་དག་པར་སྡུད་པ་ལས། བཅོམ་ལྡན་འདས་ཆོས་ཐམས་ཅད་ནི་ཀུན་བརྟགས་པའི་སྙིང་པོ་སྟེ་སེམས་ཙམ་དུ་བས་པ་རྫས་མ་མཆིས་པ་སྒྱུ་མ་
ལྟར་རྩ་བ་མ་མཆིས་པའོ་ཞེས་དང། ལངྐར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། །ཕྱི་རོལ་དོན་ལ་མི་རྟོག་གོ་ཡང་དག་དམིགས་པར་གནས་ནས་སུ། །སེམས་ཙམ་ལས་ཀྱང་ཤིན་ཏུ་འདའ། །སེམས་
ཙམ་ལས་ནི་འདས་ནས་ཀྱང། །སྣང་བ་མེད་ལས་ཤིན་ཏུ་འདའ། །སྣང་མེད་གནས་པའི་རྣལ་འབྱོར་པ། །དེ་ཡིས་ཐེག་པ་ཆེན་པོ་མཐོང། །ཞེས་སོགས་གསུངས་པ་འདི་རྣམས་ཀྱིས་གོང་དུ་བཤད་པའི་རིམ་པ་དེ་ལྟར་དུ་དེ་ཁོ་ན་ཉིད་ཀྱི་ཚུལ་གཏན་ལ་
འབེབས་པའི་རྣམ་གཞག་བསྟན་པར་བཞེད་དོ། །དེ་ཡང་ཐ་སྙད་དུ་ཕྱི་རོལ་དོན་གྱིས་སྟོངས་པའི་རྣམ་པར་རིག་པ་ཙམ་གྱི་ཚུལ་དང། དོན་དམ་པར་ཆོས་ཐམས་ཅད་ངོ་བོ་ཉིད་མེད་པའི་ཚུལ་གཉིས་ཀྱི་སྒོ་ནས་ཐེག་པ་ཆེན་པོ་འཐོབ་པར་བཞེད་དོ། དབུ་

[052B] ཚུལ་གཉིས་ཤིང་རྟ་ཞོན་ནས་སུ། །རིགས་པའི་སྲབ་སྐྱོགས་འཇུ་བྱེད་པ། །དེ་དག་དེ་ཕྱིར་ཇི་བཞིན་དོན། །ཐེག་པ་ཆེན་པོ་པ་ཉིད་འཐོབ། ཅེས་གསུངས་སོ། །དེ་ལྟ་བུའི་ཚུལ་གཉིས་ཀྱིས་ཐེག་པ་ཆེན་པོ་འཐོབ་པ་ཡང་རྒྱལ་
བའི་དགོངས་པ་ཡིན་ཏེ། ལངྐར་གཤེགས་པ་ལས། ཚུལ་གཉིས་ཀྱིས་བསྡུས་པའི་ཐེག་པ་ཆེན་པོ་མདོར་བསྟན་པ་ནི་འདི་སྟེད་དེ། ཆོས་ལྔ་དག་དང་རང་བཞིན་དང། །རྣམ་པར་ཤེས་པ་བརྒྱད་ཉིད་དང། །བདག་མེད་གཉིས་ཀྱི་དངོས་པོར་ནི། །ཐེག་པ་ཆེན་
པོ་ཐམས་ཅད་འདུས། ཞེས་འབྱུང་ངོ་ཞེས་འགྲེལ་པ་ལས་བཤད་དོ། །དེ་ལྟ་ན་ཡང་སེམས་ཙམ་པ་འདོད་པ་ལྟར་གྱི་རྣམ་པར་ཤེས་པ་བདེན་པར་གྲུབ་པ་དང་གཉིས་སྟོང་གི་དེ་ཁོ་ན་ཉིད་བདེན་གྲུབ་ནི་ཐ་སྙད་དུ་ཡང་མི་བཞེད་ལ། འཇུག་ཤེས་དྲུག་ལས་ངོ་བོ་ཐ་དད་པའི་
ཀུན་གཞི་རྣམ་པར་ཤེས་པ་ཡང་ཞལ་གྱིས་མི་བཞེས་ཤིང་དེས་ཉོན་ཡིད་མི་བཞེད་པ་ཡང་གོ་བར་ནུས་སོ། །འོ་ན་ཐ་སྙད་དུ་ཕྱི་རོལ་མེད་པའི་སེམས་ཙམ་གྱི་ཚུལ་འདི་མགོན་པོ་ཀླུ་སྒྲུབ་ཀྱི་བཞེད་པ་ཡིན་ནམ་མིན། ཕྱི་མ་ལྟར་ན་མི་རུང་སྟེ་ཞི་བ་འཚོ་ཡབ་སྲས་མགོན་
པོ་ཀླུ་སྒྲུབ་ཀྱི་རྗེས་སུ་འབྲངས་པའི་ཤིང་རྟ་ཆེན་པོ་ཡིན་པའི་ཕྱིར་རོ། །དང་པོ་ལྟར་ན་ཚུལ་དེ་མགོན་པོ་ཀླུ་སྒྲུབ་ཀྱི་གཞུང་གང་གིས་བསྟན་བརྗོད་པར་གྱིས་ཤིག་ཟེར་ན། རིགས་པ་དྲུག་ཅུ་པ་ལས། འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་
འདུ། །དེ་ཤེས་པས་ནི་འབྲལ་འགྱུར་ན། །ལོག་པར་རྣམ་བརྟགས་མ་ཡིན་ནམ། །ཞེས་གསུངས་པ་འདིས་བསྟན་ཏེ། དེའི་ཚིག་དང་པོ་གཉིས་ཀྱིས་འབྱུང་བ་དང་འབྱུང་འགྱུར་རྣམས་རྣམ་པར་ཤེས་པ་ལས་དོན་ལོགས་སུ་མེད་ཅིང་རྣམ་པར་ཤེས་པ་ཉིད་དེ་དག་གི་

[053A]༄༅། །རྣམ་པར་སྣང་བ་ལ་བཞག་པ་ཡིན་པས་རྣམ་པར་ཤེས་པར་འདུ་བར་བསྟན་ཏོ། །དབུ་མ་རྒྱན་ལས། ཚུལ་གཉིས་ཤིང་རྟ་ཞོན་ནས་སུ། ཞེས་སོགས་ཀྱི་ཕྱི་འགྲེལ་ལས་དངོས་པོའི་སྟོབས་ཀྱིས་ཞུགས་པའི་རྗེས་སུ་དཔག་པ་ལ་འཇུག་
པ་རྣམས་ཚུལ་གཉིས་བརྗོད་པས་བསྡུས་པ། དེ་བཞིན་གཤེགས་པ་རྣམས་གཤེགས་ཤིང་གཤེགས་པའི་ཐེག་པ་ཆེན་པོས་དངོས་པོ་མཐའ་དག་རང་བཞིན་མེད་པར་ཁོང་དུ་ཆུད་པར་བྱེད་དེ་ ཤིང་རྟ་ཆེན་པོ་ལ་ཞོན་པ་དག་ཁ་བསྡམས་པའི་སྲབ་སྐྱོགས་ལེགས་
པར་བཟུང་བ་བཞིན་དུ་དོན་དང་ལྡན་པའི་ཐེག་པ་ཆེན་པོ་ཞེས་བྱ་བ་ཡང་དག་པར་འཐོབ་པར་བྱེད་དོ། །ཞེས་བྱང་ཆུབ་སེམས་དཔའ་རྣམས་ཀྱིས་ཐ་སྙད་དུ་སེམས་ཙམ་གྱི་ཚུལ་དང་དོན་དམ་པར་རང་བཞིན་མེད་པའི་དབུ་མའི་ཚུལ་གཉིས་ཀྱི་ཤིང་རྟ་ལ་ཞོན་
ནས་དྲི་མ་མེད་པའི་རིགས་པའི་སྲབ་སྐྱོགས་འཇུ་བར་བྱས་པ་ལས་དེ་ཁོ་ན་ཉིད་ཀྱི་དོན་ཅན་གྱི་ཐེག་པ་ཆེན་པོ་པ་འཐོབ་པར་གསུངས་སོ། །རང་རྒྱུད་པ་འདི་པའི་ལུགས་ལ་ནང་གསེས་ཀྱི་འདོད་ཚུལ་མི་འདྲ་བའི་དབྱེ་བ་ཕྲན་ཚོགས་མང་དུ་ཡོད་ཀྱང་དེ་ཁོ་
ན་ཉིད་གཏན་ལ་འབབས་པའི་ལུས་ཀྱི་རྣམ་གཞག་ལ་བཤད་མ་ཐག་པ་ལྟར་འདོད་པར་ནི་ཐམས་ཅད་འདྲའོ། །འཕགས་པ་གྲོལ་སྡེས་ཉི་ཁྲི་སྣང་བ་དང། སེང་གེ་བཟང་པོས་རྒྱན་སྣང་དང། ལེ་བརྒྱད་མ་དང། སྡུད་འགྲེལ་རྟོགས་སླ་དང། སངས་
རྒྱས་ཡེ་ཤེས་ཞབས་ཀྱི་ཕར་ཕྱིན་གྱི་གཞུང་རྣམས་དང། ཨ་བྷྱ་ཀ་རའི་གནད་ཀྱི་ཟླ་ཟེར་དང། ཐུབ་པ་དགོངས་རྒྱན་རྣམས་སུ་ཡང་ལྟ་བ་གཏན་ལ་འབེབས་ཚུལ་འདི་ཁོ་ན་ལྟར་མཛད་དོ་ །འཕགས་གྲོལ་སོགས་ཞི་འཚོ་ཡབ་སྲས་ཀྱི་སྔོན་དུ་རང་རྒྱུད་པ་འདི་

[053B] །གཉིས་པ་བྱེ་བྲག་ཏུ་བཤད་པ་ལ་བཞི། རྟགས་ཀྱི་དགག་བྱ་ངོས་བཟུང་བ་
དང། དེ་འགོག་པའི་རིགས་པ་བཤད་པ། གཏན་ལ་ཕབ་པའི་བདེན་གཉིས་ཀྱི་རྣམ་གཞག་བཤད་པ། ལམ་དང་འབྲས་བུའི་རྣམ་གཞག་ཅུང་ཟད་བཤད་པའོ། །དང་པོ་ནི་དོན་དམ་པའི་འཇོག་ཚུལ་གསུམ་དང་དེ་དག་ཏུ་གྲུབ་པ་ལ་དོན་དམ་དུ་གྲུབ་པར་འཇོག་མི་
འཇོག་གི་ཁྱད་པར་ལེགས་པར་བྱེད་པ་རྣམས་གལ་ཆེ་བ་ནི་སྔར་བཤད་ཟིན་པས་འདིར་རྟགས་ཀྱི་དགག་བྱའི་བདེན་ཆད་ངོས་འཛིན་ཚུལ་ཅུང་ཟད་བརྗོད་པར་བྱའོ། །དེ་ཡང་དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང་དེ་ལས་བཟློག་པའི་རྣམ་
པར་སྒྲོ་འདོགས་པའི་འཁྲུལ་པའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདི་འམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར་རོ། །དེ་སྐད་དུ་མདོ་ལས་ཀྱང། དངོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་
མེད། །རང་བཞིན་མེད་ལ་འཁྲུལ་པ་གང། །དེ་ནི་ཡང་དག་ཀུན་རྫོབ་འདོད། །ཅེས་གསུངས་སོ། །དེ་ལས་བྱུང་བའི་ཕྱིར་དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི་ཀུན་རྫོབ་པ་ཁོ་ན་ཡིན་ཞེས་བྱའོ། །དེ་ཡང་ཐོག་མ་མེད་པའི་
འཁྲུལ་པའི་བག་ཆགས་ཡོངས་སུ་སྨིན་པའི་དབང་གིས་བྱུང་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པར་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ་

[054A]༄༅། །ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ནའོ་ཞེས་བྱའོ། །ཞེས་ཀུན་རྫོབ་ཏུ་ཡོད་ཚུལ་གསུངས་པའི་བཟློག་ཕྱོགས་ཀྱི་ཡོད་པ་ནི་རྟགས་ཀྱི་དགག་བྱའི་བདེན་ཚད་དོ། །དེ་ལ་དངོས་པོ་ཡང་དག་པར་ཞེས་པ་ནས་བློ་གང་ཡིན་པ་དེ་ནི་ཞེས་
པའི་བར་གྱིས་ནི་དོན་དམ་པར་རང་བཞིན་མེད་པ་ལ་དོན་དམ་པར་ཡོད་པར་སྒྲོ་འདོགས་པའི་འཁྲུལ་ལུགས་བསྟན་ཏོ། །ཀུན་རྫོབ་ཅེས་བྱ་སྟེ་ཞེས་སོགས་ཀྱི་དོན་ནི་ཀུན་རྫོབ་ཀྱི་སྐད་དོད་ཀྱི་སྟེང་ནས་སྒྲིབ་བྱེད་དུ་བཤད་ཅིང་དེ་ཡང་ཡང་དག་པའི་གནས་
ལུགས་མཐོང་བ་ལ་སྒྲིབ་པའོ། །དེ་ལས་བྱུང་བའི་ཕྱིར་ཞེས་སོགས་ཀྱི་དོན་ནི་བདེན་འཛིན་དེ་ལས་བྱུང་བའི་ཕྱིར་བདེན་འཛིན་དེས་བདེན་པར་ཡོད་པ་ལྟར་ཉེ་བར་བསྟན་པ་མཐོང་བའི་དངོས་པོ་རྫུན་པ་རྣམས་ནི་ཀུན་རྫོབ་ཁོ་ནར་ཡོད་པའོ་ཞེས་སྟོན་པའོ། །འདིའི་
སྐབས་ཀྱི་མཐོང་བ་ནི་རྟོག་པ་ཡིན་གྱི་དབང་ཤེས་མ་ཡིན་ཏེ། ལུགས་འདིས་དགག་བྱ་བདེན་པ་དབང་ཤེས་ལ་མི་སྣང་བར་འདོད་དོ་ཞེས་རྗེ་ཐམས་ཅད་མཁྱེན་པས་གསུངས་ཤིང། དེ་ཡང་རང་རྒྱུད་པ་ལུགས་གཉིས་ཀ་ལ་འདྲ་བར་གོང་དུ་གསལ་བར་བཤད་
ཟིན་ཏོ། །དེ་ཡང་ཐོག་མ་མེད་པའི་ཞེས་སོགས་ནི་དེ་ལྟ་བུའི་བདེན་འཛིན་དེ་ནི་ཐོག་མ་མེད་པ་ནས་ཞུགས་པའི་བདེན་འཛིན་ལྷན་སྐྱེས་ཡིན་པར་སྟོན་པའོ། །དེ་དག་གི་བསམ་པའི་དབང་གིས་ཞེས་པའི་བསམ་པ་ལ་རྟོག་པ་དང་རྟོག་མེད་ཀྱི་ཤེས་པ་གཉིས་
ཀ་ལོན་པར་གསུངས་པས་ཁ་ཅིག་རྟོག་མེད་ཀྱི་ཤེས་པ་ཁོ་ནར་འདོད་པ་མི་འཐད་དེ། སོ་སྐྱེའི་རྟོག་མེད་ཀྱི་ཤེས་པ་ལ་མི་སྣང་བའི་ཆོས་རྟོག་པ་ཁོ་ནས་འཇོག་དགོས་པ་དུ་མ་ཞིག་ཡོད་ཅིང་དེ་ཡང་རང་མཚན་གྱིས་གྲུབ་པར་འདི་པ་བཞེད་པའི་ཕྱིར་རོ། །དེས་ན་འཇུག་

[054B] རྟོག་པ་ཁོ་ན་མིན་གྱི་རྟོག་མེད་ཀྱི་ཤེས་པ་ལ་ཡང་བྱ་སྟེ་ཞེས་གསུངས་པའི་ཁོ་ན་དང་ཡང་སྒྲས་རྟོག་པ་དང་རྟོག་མེད་གཉིས་ཀ་ཡོད་པ་གསལ་བར་བསྟན་པ་ལ་ལུང་དེས་རྟོག་བློ་མེད་པར་བསྟན་ཏོ་ཞེས་མ་འཛིན་ཅིག་ཡང་ཁ་ཅིག། སྐབས་
འདིའི་བསམ་པ་ལ་རྟོག་མེད་ཀྱི་ཤེས་པ་ཡོད་པར་གསུངས་པའི་ཚིག་འདིས་ཀྱང་དགག་བྱ་བདེན་པ་དབང་ཤེས་ལ་སྣང་བར་བཤད་དམ་སྙམ་དུ་སེམས་པ་ཡང་མི་འཐད་དེ། གསུང་འདིས་རྟོག་བཅས་དང་རྟོག་མེད་ཀྱི་ཤེས་པའི་དབང་གིས་དངོས་པོ་ཡོད་པར་
འཇོག་ཚུལ་བསྟན་ལ། དེ་ཡང་དེ་གཉིས་ལ་སྣང་བའི་དབང་གིས་བཞག་ཙམ་གྱི་རང་མཚན་དུ་ཡོད་པར་བསྟན་ཅིང་དེའི་ཤུགས་ཀྱིས་དོན་དམ་དུ་ཡོད་པ་གཅོད་པའི་ཕྱིར་དང། དེ་གཉིས་ལ་སྣང་བའི་དབང་གིས་བཞག་པ་ཙམ་གྱི་རང་མཚན་ནི་ཀུན་རྫོབ་
བདེན་པ་ཡིན་གྱི་རྟགས་ཀྱི་དགག་བྱ་མ་ཡིན་པའི་ཕྱིར་རོ། །དེ་ཡང་འཇུག་པའི་རྣམ་བཤད་ཆེན་མོ་ལས། དེ་གཉིས་ཀྱི་དབང་གིས་ཡོད་པར་བཞག་གི་དོན་དམ་པར་ཡོད་པ་མིན་པའི་དངོས་པོ་རྫུན་པ་རྣམས་ཀུན་རྫོབ་ཁོ་ནར་ཡོད་པ་ནི། དངོས་རྣམས་སྐྱེ་བ་
ཀུན་རྫོབ་ཏུ། ཞེས་པའི་དོན་ཏེ། དེ་ཡང་བདེན་འཛིན་གྱི་ཀུན་རྫོབ་ཏུ་ཡོད་པའི་དོན་མིན་ནོ་ཞེས་གསལ་བར་གསུངས་པས་ཐ་སྙད་འཇོག་ཚུལ་སྟོན་པའི་གསུང་གིས་རྟགས་ཀྱི་དགག་བྱའི་བདེན་ཚད་བསྟན་པར་སྨྲ་བ་ནི་ལེགས་པར་སྨྲ་བ་མ་ཡིན་ནོ། །འོ་ན་
ལུགས་འདིས་དངོས་པོ་རྣམས་ལ་བློའི་དབང་གིས་བཞག་པའི་རང་མཚན་ཐ་སྙད་དུ་ཁས་ལེན་ཅིང་བློའི་དབང་གིས་བཞག་པ་ལ་མ་ལྟོས་པའི་དོན་རང་མཚན་གྱི་སྡོད་ལུགས་སུ་གྲུབ་པ་རྟགས་ཀྱི་དགག་བྱའི་བདེན་ཚད་དུ་བཞེད་ན་བློའི་དབང་གིས་བཞག་མ་བཞག་

[055A]༄༅། །གི་དོན་ཇི་ལྟར་བྱ་སྙམ་ན། བཤད་པར་བྱ་སྟེ། སྒྱུ་མ་མཁན་གྱིས་རྡེའུ་ཤིང་བུ་སོགས་རྟ་གླང་དུ་སྤྲུལ་པའི་ཚེ་སྒྱུ་མ་མཁན་ལ་རྡེའུ་ཤིང་བུ་སོགས་རྟ་གླང་དུ་སྣང་བ་ཙམ་ཡོད་ཀྱང་རྟ་གླང་དུ་ཞེན་པ་མེད། སྔགས་རྫས་ཀྱིས་མིག་བསླད་
པའི་ལྟད་མོ་བ་ལ་ནི་སྤྲུལ་གཞི་དེ་རྟ་གླང་དུ་སྣང་བ་དང་དར་ཞེན་པ་གཉིས་ཀ་ཡོད། སྔགས་རྫས་ཀྱིས་མིག་མ་བསླད་པ་གནས་དེར་ཕྱིས་སླེབ་པའི་གང་ཟག་ལྟ་བུ་ལ་སྤྲུལ་གཞི་དེ་རྟ་གླང་དུ་སྣང་བ་དང་ཞེན་པ་གཉིས་ཀ་མེད་དོ། །དེ་ཡང་སྒྱུ་མ་མཁན་ལྟར་
ན་སྒྱུ་མའི་སྤྲུལ་གཞི་དེ་སྔགས་རྫས་ཀྱིས་བསླད་པའི་བློའི་དབང་གིས་རྟ་གླང་དུ་བཞག་པ་ཙམ་མ་གཏོགས་དེ་འདྲའི་བློ་ལ་མ་ལྟོས་པའི་རྡེ་ཤིང་རང་གི་སྡོད་ལུགས་ཀྱི་ངོས་ནས་རྟ་གླང་དུ་སྣང་བ་མ་ཡིན་ནོ། །འོན་ཀྱང་སྔགས་རྫས་ཀྱིས་བསླད་པའི་བློའི་དབང་
གིས་བཞག་པའི་རྡེ་ཤིང་ཁོ་རང་གི་ངོས་ནས་རྟ་གླང་དུ་སྣང་བའི་སྡོད་ལུགས་ཤིག་ནི་ཡོད་དགོས་སོ། །དེ་ལྟ་མ་ཡིན་པར་ཤེས་པ་འཁྲུལ་བའི་ངོ་ཙམ་དུ་རྟ་གླང་དུ་སྣང་བ་ཙམ་ཡིན་གྱི་སྤྱིར་སྤྲུལ་གཞི་རྟ་གླང་དུ་མི་སྣང་ཞེས་ཟེར་ན་སྣང་བ་ལ་འཁྲུལ་པའི་བློ་མི་
སྲིད་པར་འགྱུར་ཏེ། སྤྱིར་རྡེ་ཤིང་རྟ་གླང་དུ་སྣང་བ་ཙམ་ཡང་མི་སྲིད་པའི་ཕྱིར་རོ། །དེས་ན་སྤྲུལ་གཞི་རྟ་གླང་དུ་སྣང་བར་འཇོག་ནུས་མོད་ཀྱང་བློ་འཁྲུལ་པ་ལ་སྣང་བའི་དབང་ཨིས་ད་ལྟར་བཞག་པ་ཡིན་གྱི་དེ་ལྟ་མ་ཡིན་པར་སྤྲུལ་གཞི་རང་གི་སྡོད་ལུགས་
ཀྱི་དབང་གིས་འཇོག་པ་མ་ཡིན་ནོ། །དཔེ་དེ་བཞིན་དུ་དབུ་མ་པ་འདི་ལྟར་ན་དངོས་པོ་རྣམས་ཚད་མས་མི་གནོད་པའི་བློའི་དབང་གིས་འཇོག་པ་དང། དེའི་དབང་གིས་བཞག་པའི་དངོས་པོ་རང་གི་སྡོད་ལུགས་ཤིག་ཀྱང་ཡོད་པ་མེ་འགལ་ཏེ། སྔགས་

[055B] །དེའི་ཕྱིར་མྱུ་གུ་ས་བོན་ལས་སྐྱེ་བ་བློའི་དབང་གིས་བཞག་
པ་དང་མྱུ་གུ་རང་གི་ངོས་ནས་ཀྱང་ས་བོན་ལས་སྐྱེ་བ་མི་འགལ་ལོ། །འདི་ནི་ལུགས་འདས་ཐ་སྙད་དུ་ཡོད་པར་འཇོག་པ་ཐམས་ཅད་ལ་ཤེས་པར་བྱའོ། །སྔགས་རྫས་ཀྱིས་མིག་བསླད་པའི་ལྟད་མོ་པ་ལ་རྟ་གླང་དུ་སྣང་བ་དེ་ནང་གི་བློའི་དབང་གིས་བཞག་
པའི་སྡོད་ལུགས་སུ་མི་འཆར་གྱི་གང་དུ་རྟ་གླང་སྣང་བའི་གཞི་དེར་དང་པོ་ནས་རྟ་གླང་མཚན་ཉིད་པ་གཅིག་ཡུལ་གྱི་གོ་ས་མནན་ནས་བསྡད་ཡོད་པར་འཛིན་ན། །དེ་བཞིན་དུ་སེམས་ཅན་ཐ་མལ་པ་རྣམས་ཀྱིས་དངོས་པོ་རྣམས་ནང་བློའི་དབང་གིས་བཞག་པ་ལ་
གཏན་མ་ལྟོས་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་གྲུབ་པ་ཞིག་ཏུ་འཛིན་པ་ཡིན་ཏེ། དེ་ནི་བདེན་འཛིན་ལྷན་སྐྱེས་ཀྱི་འཛིན་ཚུལ་ལོ། །འཛིན་ཚུལ་དེས་བཟུང་བ་ལྟར་དུ་གྲུབ་ན་གཅིག་དུ་བྲལ་ལ་སོགས་པའི་གཏན་ཚིགས་ཀྱིས་ཁེགས་པར་འགྱུར་གྱི་
བློའི་དབང་གིས་བཞག་པའི་སྡོད་ལུགས་ཙམ་ནི་རིགས་པ་དེ་དག་གིས་མི་ཁེགས་པར་བཞེད་དོ། །དེས་ན་ཚུལ་འདིས་འདི་པའི་ལུགས་ཀྱི་ཇི་ཙམ་གྱིས་ན་དེ་ཁོ་ན་ཉིད་ལ་དཔྱོད་པར་སོང་བའི་ས་མཚམས་ཀྱང་ཤེས་པར་ནུས་ཏེ། སྤྱིར་མྱུ་གུ་ས་བོན་ལས་སྐྱེ་བ་
ཡིན་ནོ་ཞེས་པའི་མིང་དང་ཐ་སྙད་ཙམ་གྱིས་མཚིམ་པར་མྱུ་གུ་རང་གི་ངོས་ནས་ས་བོན་ལས་སྐྱེ་མི་སྐྱེ་དཔྱོད་པ་ཙམ་ནི་དེ་ཁོ་ན་ཉིད་དཔྱོད་པར་སོང་བ་མ་ཡིན་ལ། མྱུ་གུའི་སྐྱེ་བ་དེ་བློའི་དབང་གིས་བཞག་པ་ལ་མ་ལྟོས་པའི་ཡུལ་ཁོ་རང་གི་སྡོད་ལུགས་ཀྱི་ངོས་

[056A]༄༅། །ནས་སྐྱེའམ་མི་སྐྱེ་དཔྱོད་པ་ན་དེ་ཁོ་ན་ཉིད་ལ་དཔྱོད་པར་འཇོག་པ་ཡིན་ནོ། ཐལ་འགྱུར་བའི་ལུགས་ལ་ནི་དཔྱོད་ཚུལ་སྔ་མ་ལྟར་ནའང་དེ་ཁོ་ན་ཉིད་ལ་དཔྱོད་པར་སོང་བ་ཡིན་ཞིང་བློས་བཞག་པ་ལ་མ་ལྟོས་པའི་སྡོད་ལུགས་ཀྱིས་ཡོད་པར་འཛིན་པ་ནི་ཕྲ་བའི་
བདེན་འཛིན་ལྷན་སྐྱེས་མ་ཡིན་ནོ། །དངོས་པོར་སྨྲ་བས་ཚད་མ་གཉིས་ཀྱི་དབང་གིས་གཞལ་བྱ་རང་སྤྱི་གཉིས་འཇོག་མོད་ཀྱང་དོན་གྱི་སྡོད་ལུགས་སུ་ཡོད་པའི་ཆོས་ཤིག་ཚད་མས་རྟོགས་པར་འདོད་ཀྱི་ཚད་མ་ལ་སྣང་བའི་དབང་གིས་ཕར་བཞག་
པ་དེ་ག་ཡུལ་གྱི་སྡོད་ལུགས་སུ་འདོད་པ་མིན་པས་འདི་བའི་བློའི་དབང་གིས་བཞག་པ་དང་དོན་གཏན་མི་འདྲའོ། །འཇུག་ཊཱིཀ་ཆེན་མོ་ལས། སྒྱུ་མའི་སྣང་བ་ནི་རྣལ་འབྱོར་སྤྱོད་པའི་དབུ་མ་པ་ལྟར་ན་རང་རིག་མངོན་སུམ་དང། ཕྱི་རོལ་ཁས་ལེན་
པའི་རང་རྒྱུད་པ་ལྟར་ན་ས་ཕྱོགས་སམ་བར་སྣང་ལྟ་བུའི་གཞི་འཛིན་པའི་དབང་པོའི་མངོན་སུམ་གྱིས་གྲུབ་ལ་ཞེས་གསུངས་པ་ནི་རྣལ་འབྱོར་སྤྱོད་པའི་དབུ་མ་པ་ལྟར་ན་སྒྱུ་མའི་རྟ་གླང་དེ་སེམས་ཀྱི་སྣང་ཆ་ཙམ་ཡིན་པས་སེམས་དེ་འཇལ་བའི་རང་རིག་
གིས་ཤུགས་ལ་རྟོགས་པ་དང། མདོ་སྡེ་སྤྱོད་པའི་དབུ་མ་པ་ལྟར་ན་སྒྱུ་མའི་རྟ་གླང་དེ་ཕྱི་རོལ་དོན་དང། ཀུན་བརྟགས་པའི་གཟུགས་ཀྱི་སྐྱེ་མཆེད་ཡིན་པས་ས་ཕྱོགས་དང་བར་སྣང་ཅི་རིགས་འཛིན་པའི་དབང་མངོན་གྱིས་འགྲུབ་པ་ལ་དགོངས་པ་ཡིན་
ནོ་ཞེས་མཁས་གྲུབ་ཆེན་པོ་འཇམ་དབྱངས་བཞད་པའི་རྡོ་རྗེ་གསུང་ངོ། །མིག་མ་བསླང་བའི་ལྟད་མོ་བ་ལ་རྡེའུ་ཤིང་བུ་རྟ་གླང་དུ་སྣང་བ་དང་དེར་ཞེན་པ་གཉིས་ཀ་མེད་པ་དང་མཚུངས་པ་ནི་ཚུལ་བཞིན་སེམས་པའི་རིགས་པས་ལེགས་པར་དཔྱད་ཅིང་

[056B] །མདོར་བསྡུ་ན་རང་རྒྱུད་པའི་ལུགས་ལ་དངོས་པོ་རྣམས་བློའི་དབང་གིས་བཞག་
པར་ཁས་ལན་ཅིང་རྟོག་པས་བཏགས་པར་ཡང་ཁས་ལེན་ཡང་བློས་བཞག་པ་ལ་རྟོག་པ་ཁོ་ནས་བཞག་པས་ཁྱབ་པ་ཁས་མི་ལེན་ཏེ། བློས་བཞག་པ་ལ་རྟོག་མེད་ཀྱི་ཤེས་པས་བཞག་པ་ཡང་འདོད་པའི་ཕྱིར་རོ། །དེ་ལྟ་ན་ཡང་བློ་གང་ཡིན་གྱིས་
བཞག་པ་ཐམས་ཅད་ཐ་སྙད་དུ་ཡོད་པར་མི་འདོད་པས་ཚད་མས་མི་གནོད་པའི་བློའི་དབང་གིས་བཞག་པ་གཅིག་དགོས་སོ། །དེ་ལྟར་བྱས་ན་གཟུགས་སོགས་ཀྱི་ཆོས་རྣམས་སྣང་ཕྱོགས་ནས་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་གྱི་
སྡོད་ལུགས་སུ་གྲུབ་པ་དང། སྟོང་ཕྱོགས་ནས་བློས་བཞག་པ་ལ་མ་ལྟོས་པའི་དོན་རང་གི་སྡོད་ལུགས་ཀྱི་ངོས་ནས་གྲུབ་པས་སྟོངས་པ་གཉིས་ཚོགས་ཤིག་དགོས་སོ། བློའི་དབང་གིས་བཞག་པ་ཙམ་དུ་གསུངས་པའི་ཙམ་སྒྲས་ཀྱང་ཐུན་མོང་མ་ཡིན་
པའི་སྡོད་ལུགས་ཀྱིས་གྲུབ་པ་གཅོད་ཀྱི་མིང་བརྡས་བཞག་ཙམ་མ་ཡིན་པའི་སྡོད་ལུགས་ཡོད་པ་མི་གཅོད་དོ། །འདི་དག་ལེགས་པར་ཤེས་ན་རང་རྒྱུད་པའི་བདེན་གཉིས་ཀྱི་འཇོག་ཚུལ་དངོས་སྨྲ་བ་མན་ཆད་ལས་ཕྲ་བ་དང་དབུ་མ་ཐལ་འགྱུར་བ་
ལས་རགས་པའི་ཁྱད་པར་རྣམས་ཇི་བཞིན་དུ་ཕྱེད་ནུས་ཤིང། དེ་ཡང་རྗེ་ཡབ་སྲས་ཀྱི་གསུང་རབ་རྣམས་ལ་ཞིབ་ཏུ་དཔྱད་ནས་ཆོས་ཀྱི་མདེའུ་རྩེ་ནང་དུ་བསྒྱུར་བ་ཞིག་ལ་འོང་རྒྱུ་ཡིན་པར་འདུག་གོ་གཉིས་པ་དེ་འགོག་པའི་རིགས་པ་བཤད་པ་ལ། སློབ་

[057A]༄༅། །དཔོན་ཞི་བ་འཚོས་དབུ་མ་རྒྱན་ལས་ངོ་བོ་ལ་དཔྱོད་པ་གཅིག་དུ་བྲལ་གྱི་རིགས་པ་ཉིད་རྩལ་དུ་བཏོན་ནས་འཆད་པར་མཛད་ཅིང། དེ་ཡང་མདོ་ལས། བློ་ཡིས་རྣམ་པར་གཞིགས་པ་ན། །ངོ་བོ་ཉིད་ནི་གཟུང་དུ་མེད། །དེ་
ཕྱིར་དེ་དག་བརྗོད་མེད་དང། །ངོ་བོ་ཉིད་ཀྱང་མེད་པར་བཤད། །ཅེས་སོགས་དང། ཡབ་སྲས་མཇལ་བའི་མདོ་ལས། མེ་ལོང་ཤིན་ཏུ་ཡོངས་དག་ལ། །ཇི་ལྟར་རང་བཞིན་མེད་པ་ཡི། །གཟུགས་བརྙན་སྣང་བ་དེ་བཞིན་དུ། །ལྗོན་པ་ཆོས་འདི་
ཤེས་པར་གྱིས། །ང་ཡིས་རང་བཞིན་སྟོང་པ་ཞེས། །གང་བཤད་སྟོང་པ་ལྟ་བར་གྱིས། ཞེས་སོགས་དང། ལངྐར་གཤེགས་པའི་མདོ་ལས། གཅིག་དང་གཞན་ཉིད་སྤངས་པ་ཡིས། །གཟུགས་ནི་ཇི་ལྟར་མེ་ལོང་ལ། །སྣང་ཡང་དེ་ན་ཡོད་
མ་ཡིན། །དེ་བཞིན་དངོས་པོའི་ངོ་བོ་ཉིད། །ཅེས་སོགས་ཀྱི་དགོངས་པར་འཆད་པར་མཛད་དོ། །སློབ་དཔོན་ཆེན་པོ་ཀ་མ་ལ་ཤཱི་ལའི་དབུ་མ་སྣང་བ་ལས་ནི་སེམས་ཙམ་པས་དབུ་མ་པ་ལ་རྒོལ་བའི་ཚུལ་མང་པོ་ཞིག་གསུངས་ནས་དེ་དག་གི་ལན་
འཆད་པར་ལུགས་རིགས་མང་དུ་མཛད་པའི་རིགས་པའི་སྐབས་སུ་རྡོ་རྗེ་གཟེགས་མ་དང། ཡོད་མེད་སྐྱེ་འགོག་དང། མུ་བཞིའི་སྐྱེ་འགོག་དང། གཅིག་དུ་བྲལ་དང། རྟེན་འབྲེལ་གྱི་གཏན་ཚིགས་རྣམས་ཀྱང་རྒྱས་པར་གསུངས་སོ། །འདིར་
གཅིག་དུ་བྲལ་གྱི་གཏན་ཚིགས་ཉིད་ཅུང་ཟད་བརྗོད་པར་བྱ་སྟེ། དེ་ཡང་དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག་ཡང་དག་ཏུ་ན་གཅིག་པ་དང། །དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་

[057B] ཞེས་རྟགས་འགོད་པར་མཛད་ནས། དེའི་ཚུལ་སྒྲུབ་པ་ལ་ཕྱོགས་ཆོས་སྒྲུབ་པ་དང་ཁྱབ་པ་སྒྲུབ་པ་གཉིས། དེའི་དང་པོ་ལ་བདེན་པའི་གཅིག་བྲལ་སྒྲུབ་པ་དང་དུ་བྲལ་སྒྲུབ་པ་གཉིས། དེའི་དང་པོ་ལ་ཕྱི་ནང་གི་སྡེ་བས་བཏགས་པའི་རྟག་དངོས་གཅིག་
བདེན་དགག་པ་དང། གནས་མ་བུ་པའི་སྡེ་བས་བཏགས་པའི་གང་ཟག་གཅིག་བདེན་དགག་པ་གཉིས་ནི་ཁྱབ་པའི་གཅིག་བདེན་དགག་པ་དང། རྡུལ་ཕྲན་ཆ་མེད་ཀྱིས་བརྩམས་པའི་ཕྱི་དོན་དགག་པ་དང། དོན་སྨྲ་གཉིས་དང་ཕྱི་རོལ་པ་དང་རྣམ་རིག་པས་
བཏགས་པའི་རྣམ་ཤེས་གཅིག་བདེན་དགག་པ་རྣམས་ནི་མ་ཁྱབ་པའི་གཅིག་བདེན་དགག་པ་དང། བདེན་པའི་དུ་བྲལ་སྒྲུབ་པ་ལ་བདེན་པའི་གཅིག་མེད་པ་ཉིད་རྟགས་སུ་འགོད་པར་མཛད་ལ། ཁྱབ་པ་སྒྲུབ་པ་ལ་གཅིག་དང་དུ་མ་ཕན་ཚུན་སྤངས་
འགལ་ལ་བརྟེན་པའི་དངོས་འགལ་དུ་སྒྲུབ་པ་ཉིད་ཀྱིས་མཛད་དོ། །དེ་ཡང་གཞུང་དང་སྦྱར་ནས་རྒྱས་པར་བཤད་ན་ལེགས་མོད་ཀྱང་ཧ་ཅང་མངས་པས་དོན་གྱི་སྙིང་པོ་ཙམ་བརྗོད་ན། འདིར་ཆོས་ཅན་དུ་འཛིན་རྒྱུ་ནི་གཙོ་བོ་དང་གང་ཟག་རང་རྐྱ་བ་སོགས་རང་
གཞན་གྱི་སྡེ་པས་བཏགས་པའི་དངོས་པོ་ཉིད་བཟུང་བས་ཆོག་སྟེ། རྟགས་ཆོས་རྣམ་པར་བཅད་ཙམ་ཡིན་པ་ལ་གཞི་མ་གྲུབ་ཆོས་ཅན་དུ་བཟུང་ཡང་ཆོག་པར་མདོ་སྡེ་པའི་སྐབས་སུ་བཤད་ཟིན་པའི་ཕྱིར་དང། དོན་དང་བློ་དང་རྒོལ་བ་ལ་ལྟོས་པའི་མ་གྲུབ་
པ་གསུམ་གྱི་ནང་ནས་དང་པོ་ལ་ཆོས་ཅན་གྱི་ངོ་བོ་མེད་ནས་མ་གྲུབ་པ་ལ་སོགས་པ་མ་གྲུབ་པའི་རྟགས་ལྔ་བཤད་པ་ཡང་རྟགས་ཆོས་སྒྲུབ་པའི་རྣམ་པ་ཅན་ལ་དགོངས་པ་ཡིན་གྱི་རྟགས་ཆོས་མེད་དགག་ཡིན་པ་ལ་མ་ངེས་པའི་ཕྱིར་རོ། །ཁྱད་པར་དུ་འདིར་

[058A]༄༅། །ནི་སློབ་དཔོན་ཀ་མ་ལ་ཤཱི་ལའི་དབུ་མ་སྣང་བ་ལས། གང་ལ་དངོས་པོའི་ཆོས་ཡོད་པའི་ངོ་བོར་སྒྲུབ་པར་མི་འདོད་ཀྱི། །འོན་ཀྱང་སྒྲོ་བཏགས་པའི་ཆོས་རྣམ་པར་བཅད་པ་སྒྲུབ་པ་ཙམ་ཞིག་བརྗོད་པར་འདོད་པ་དེ་ལ་ནི་མ་གྲུབ་པ་
ཉིད་ལ་སོགས་པའི་ཉེས་པ་བརྗོད་པ་ཐ་སྙད་དུ་ཡང་དངོས་པོར་གྱུར་པའི་ཆོས་ཅན་མི་དགོས་ཏེ། དེ་ནི་དེའི་ཆོས་མ་ཡིན་པའི་ཕྱིར་རོ། །དེ་ལ་བལྟོས་ནས་ཀྱང་དེའི་ཆོས་ཅན་ཉིད་དུ་མི་འཐད་པའི་ཕྱིར་རོ། །དེ་མ་གྲུབ་ཏུ་ཟིན་ཀྱང་བསྒྲུབ་པར་བྱ་བ་མེད་
ན་རི་ །ཞེས་རྟགས་ཆོས་རྣམ་པར་བཅད་ཙམ་ལ་ཆོས་ཅན་དངོས་པོ་བ་མི་དགོས་པ་གསལ་བར་གསུངས་སོ། །འོན་ཀྱང་རྗེས་དཔག་སྐྱེ་བའི་ཚེ་ཆོས་ཅན་འབའ་ཞིག་
པའི་སྒྲ་དོན་ཕྱི་རྒོལ་གྱི་བློ་ངོར་ཁྱབ་པ་འགྲུབ་པའི་རྟེན་དུ་དགོས་མི་དགོས་སྔར་དཔྱད་ཟིན་ཏོ། །གལ་ཏེ་གཅིག་དུ་བྲལ་གྱི་སྦྱོར་བ་འདི་རྟགས་དང་བསྒྲུབ་བྱའི་ཆོས་མེད་དགག་ཁོ་ན་ཡིན་ན་བསྒྲུབ་བྱ་བསྒྲུབ་པ་མི་འཐད་དེ། རྟགས་ཆོས་ཀྱི་རང་གི་ངོ་བོ་མེད་ལ་
དེ་མེད་ན་ངོ་བོ་གཅིག་པ་མི་འཐད་ཅིང་དེ་ལྟར་ན་བདག་གཅིག་པའི་འབྲེལ་བ་མེད་པས་གོ་བྱ་གོ་བྱེད་དུ་མི་རུང་བར་འགྱུར་བའི་ཕྱིར་རོ། །གལ་ཏེ་རྟགས་ཆོས་མ་ཡིན་དགག་ཡིན་ཟེར་ན་ཡང་མི་འཐད་དེ། དེ་ལྟར་ན་གཅིག་དང་དུ་མའི་རང་བཞིན་དང་
དྲལ་བའི་དངོས་པོ་བ་ཡོད་པར་འགྱུར་བའི་ཕྱིར་དང། དེ་ནི་དབུ་མ་པས་ཁས་མི་ལེན་པའི་ཕྱིར་རོ། །ཞེ་ན་སྐྲོན་མེད་དེ། བདག་གཅིག་པའི་འབྲེལ་བ་ནི་དངོས་པོ་ཁོ་ན་ལ་མ་ཡིན་པས་དངོས་པོ་མེད་པ་ལའང་ཡོད་པའི་ཕྱིར་ཏེ། དེའི་བདག་ཉིད་ཡིན་པ་

[058B] ངོ་བོ་ཉིད་མེད་པ་དག་ཀྱང་བདག་མེད་པ་ཉིད་དུ་མཚུངས་པའི་ཕྱིར་ཞེས་དབུ་མ་སྣང་བ་ལས་གསུངས་ཏེ། ཡོད་པ་ལ་ངོ་བོ་ཐ་དད་བཀག་ན་ངོ་བོ་གཅིག་ཏུ་འགྱུར་ཞིང་སྤྱིར་གཅིག་ཡིན་པ་ཡང་ཁེགས་པས་ངོ་བོ་
གཅིག་པའི་ཐ་དད་པའི་བདག་གཅིག་འབྲེལ་བ་ཡོད་པ་དང། རྟགས་ཆོས་གཉིས་ཀ་བདག་མང་བའི་ངོ་བོར་མཚུངས་པས་མེད་དགག་ཡིན་ཀྱང་གོ་བྱ་གོ་བྱེད་དུ་མི་འགལ་ལོ་སྙམ་དུ་དགོངས་པའོ། །དེ་ལྟར་ཡང་དབུ་མ་སྣང་བ་ལས། དེ་ནི་རིགས་པ་མ་ཡིན་ཏེ་
དེའི་བདག་ཉིད་ནི་ཐ་དད་པ་མེད་པའི་རྣམ་གྲངས་ཡིན་པའི་ཕྱིར་ལ། དེ་ནི་ངོ་བོ་ཉིད་མེད་པ་དག་ཀྱང་བདག་མེད་པ་ཉིད་དུ་མཚུངས་པས་འགལ་བ་མེད་པ་ཁོ་ནའོ། །ཞེས་དང། དེ་བཞིན་དུ་དངོས་པོ་རྣམས་ཡང་དག་པར་ན་གཟུགས་བརྙན་ལ་སོགས་པ་བཞིན་དུ་
གཅིག་དང་དུ་མའི་རང་བཞིན་ལས་ལྡོག་པ་ནི་དོན་དམ་པ་པའི་ངོ་བོ་ཉིད་ལས་ཀྱང་ལྡོག་པར་ངེས་པས་དེའི་ཕྱིར་ལྡོག་པའི་བྱེ་བྲག་ལ་བལྟོས་པས་བྱས་པའི་ཐ་དད་པ་ཡོད་པའི་ཕྱིར་གོ་བར་བྱ་བ་དང་གོ་བར་བྱེད་པའི་དངོས་པོར་འགྱུར་རོ། །ཞེས་གསུངས་
སོ། །འདི་ལ་སྔར་གྱི་བོད་ཀྱི་མཁས་པ་དག་གཅིག་དུ་བྲལ་གྱི་སྣང་བས་བདེན་མེད་ཀྱི་སྣང་བ་སྒྲུབ་ན་མ་ཡིན་དགག་དང། གཅིག་དུ་བྲལ་གྱིས་དོན་དམ་གྱི་དངོས་པོའི་ཐ་སྙད་བྱར་རུང་བས་སྟོང་པ་སྒྲུབ་པ་ན་མེད་དགག་བསྒྲུབ་པ་ཡིན་ཞེས་ཟེར་བ་སོགས་
ཀྱང་འདི་དག་གི་གནད་མ་རྟོགས་པ་དང། བདེན་མེད་སྒྲུབ་པའི་བསྒྲུབ་བྱའི་ཆོས་ལ་རྣམ་པར་བཅད་ཙམ་ཁོ་ན་འཛིན་པ་ཀླུ་སྒྲུབ་ཡབ་སྲས་ཀྱི་རྐང་ཚུགས་པའི་གྲུབ་པའི་མཐར་གནས་པ་མ་དགོངས་པས་ལན་པའོ། །དབུ་མ་རྒྱན་ལས། བདག་དང་གཞན་

[059A]༄༅། །སྨྲའི་དངོས་འདི་དག་ཅེས་སོགས་ཀྱིས་གསུངས་པའི་རིགས་པ་འདི་སུན་འབྱིན་པའི་ངག་ཐལ་འགྱུར་དང་སྒྲུབ་པའི་ངག་རང་རྒྱུད་ཀྱི་སྦྱོར་བ་གང་བྱས་ཀྱང་ཆོག་པར་དབུ་མ་སྣང་བ་ལས་གསུངས་ཤིང། དེ་ལ་དོགས་པ་འདི་ཡོད་དེ་
གལ་ཏེ་ཐལ་འགྱུར་དུ་བྱེད་ན། ཡང་དག་ཏུ་ན་གཅིག་པ་དང། དུ་མའི་རང་བཞིན་བྲལ་བའི་ཕྱིར། ཞེས་བདེན་པའི་གཅིག་དང་དུ་མ་གང་རུང་དང་བྲལ་བ་གཏན་ཚིགས་སུ་སྨྲས་པ་མི་རུང་བར་འགྱུར་ཏེ། ཐལ་འགྱུར་ལ་ནི་ཕ་རོལ་པོས་ཁས་བླངས་པ་ཞིག་
རྟགས་སུ་བཀོད་ནས་གཞན་མི་འདོད་པའི་ཐལ་བ་འཕེན་པ་ཞིག་དགོས་པའི་ཕྱིར་ཞེ་ན། སྐྱོན་མེད་དེ། ཕ་རོལ་པོས་རྟགས་བདེན་པའི་གཅིག་དང་དུ་མ་དང་བྲལ་བ་དངོས་སུ་ཁས་མ་བླངས་ཀྱང་ཤུགས་ཀྱིས་ཁས་བླངས་པའི་ཕྱིར་དང། དེའི་རྒྱུ་མཚན་
ཡང་ཕ་རོལ་པོས་རྟགས་དེའི་ཁྱབ་བྱ་དངོས་སུ་ཁས་བླངས་པའི་ཕྱིར་དང། ཁྱབ་བྱ་དངོས་སུ་ཁས་བླངས་ན་ཁྱབ་བྱེད་ཀྱང་ཤུགས་ལ་ཁས་བླངས་པར་འགྱུར་བའི་ཕྱིར་རོ། །དེ་སྐད་དུ་ཡང་དབུ་མ་སྣང་བ་ལས། དེ་ལ་འདི་ཐལ་བ་བསྒྲུབ་ན་གཏན་
ཚིགས་མ་གྲུབ་པ་ཡང་མ་ཡིན་ཏེ། འདི་ལྟར་ཅི་སྟེ་ཕ་རོལ་པོ་དག་གིས་དངོས་པོ་རྣམས་གཅིག་དང་དུ་མ་དང་བྲལ་བར་ཁས་མ་བླངས་སུ་ཟིན་ཀྱང། འོན་ཀྱང་དེས་ཁྱབ་པའི་ཆོས་ཁས་བླངས་པའི་ཕྱིར་ཤུགས་ཀྱིས་ན་དེ་ཡང་ཁས་བླངས་པ་ཁོ་ན་ཡིན་ཏེ་
ཞེས་གསུངས་པའི་ཕྱིར། གལ་ཏེ་ཁྱབ་བྱ་དངོས་སུ་ཁས་བླངས་པས་ཁྱབ་བྱེད་ཤུགས་ལ་ཁས་བླངས་པ་ཡང་མི་འཐད་དེ། གཞན་དུ་ན་རྒྱང་པཎ་གྱིས་ཀྱང་སྐྱེ་བ་སྔ་ཕྱི་དང་ཐམས་ཅད་མཁྱེན་པ་ཁས་བླངས་པར་འགྱུར་བའི་ཕྱིར། དེའི་རྒྱུ་མཚན་ཡང་

[059B] རྒྱང་པཎ་གྱིས་ཆེ་འདིའི་རིག་པ་ཁས་བླངས་ལ་དེ་ལ་ནི་སྐྱེ་བ་སྔ་མའི་རིག་པ་སྔོན་དུ་འགྲོ་བས་ཁྱབ་པའི་ཕྱིར་དང། ཡང་ངེས་འབྱུང་བ་བཞི་ཡོད་པར་ཁས་བླངས་ལ། དེ་ཡོད་པ་ལ་ཐམས་ཅད་མཁྱེན་པས་གཟིགས་པས་ཁྱབ་པའི་ཕྱིར་རོ། །
གལ་ཏེ་རྒོལ་བ་དེ་དག་གིས་ཁས་བླངས་ཞེས་མི་སྨྲ་ཡི་ཤུགས་ཀྱིས་ཁས་བླངས་པར་སོང་ངོ་ཞེ་ན། དེ་ཡང་མི་འཐད་དེ། དེ་ལྟ་ན་ཆོས་གཅིག་བརྗོད་པ་ན་དེ་ལ་ཁྱབ་བྱེད་དུ་ཡོད་པའི་ཆོས་ཐམས་ཅད་སྒྲ་དེས་ཤུགས་ལ་བརྗོད་པ་དང་སྒྲའི་རྗེས་སུ་འབྲངས་
པའི་བློ་དེས་དེ་དག་ཤུགས་ལ་ངེས་པར་འགྱུར་བའི་ཕྱིར་རོ་ཞེས་ཟེར་ན་བརྗོད་པར་བྱ་སྟེ། འདིར་ཁྱབ་བྱ་དངོས་སུ་ཁས་བླངས་པས་ཁྱབ་བྱེད་ཤུགས་ཀྱིས་ཁས་བླངས་པར་འགྱུར་ཚུལ་སྤྱིར་ཁྱབ་བྱ་ཁས་བླངས་ན་ཁྱབ་བྱེད་ཤུགས་ཀྱིས་ཁས་ལེན་དགོས་
ཞེས་པ་ཙམ་ཡིན་ན་སྐྱོན་དེ་དག་འཇུག་པ་བདེན་མོད་ཀྱང། གཞུང་གི་དོན་ནི་བདེན་པའི་གཅིག་མིན་པ་ཤུགས་ཀྱིས་ཁས་བླངས་པའི་ཁྱབ་བྱ་ཁྱད་པར་བ་ཞིག་ཕ་རོལ་པོས་དངོས་སུ་ཁས་བླངས་པ་ལ་དགོངས་ནས་དེ་ལྟར་གསུངས་པས་སྐྱོན་མེད་དོ། །
དེ་ཡང་ཕ་རོལ་པོས་ཁས་བླངས་པའི་དབང་ཕྱུག་རྟག་པ་ལྟ་བུ་ལ་མཚོན་ན་དེས་དེ་རྟག་པར་ཁས་ལེན་ཆུལ་ནི། སྔ་དྲོའི་དུས་ན་གང་ཡོད་པའི་དབང་ཕྱུག་དེ་ཉིད་མ་ལུས་པ་ཕྱི་དྲོའི་དུས་ནའང་ཡོད་པར་འདོད་པས་སྔ་དྲོའི་དུས་ན་ཡོད་པའི་དབང་ཕྱུག་གི་
ཆ་ཤས་འགའ་ཞིག་ཕྱི་དྲོའི་དུས་ན་ཡོད་ཀྱང་ཆ་གཞན་འགའ་ཞིག་ཕྱི་དྲོའི་དུས་ན་མེད་པར་འདོད་པ་མ་ཡིན་གྱི། སྔ་དུས་ན་ཡོད་པའི་ཆ་ཧྲིལ་པོ་ཕྱི་དུས་ན་ཡོད་ཅིང། ཕྱི་དུས་ན་ཡོད་པའི་ཆ་སྔ་དུས་ན་མེད་པ་ཡང་མེད་པར་འདོད་དོ། །དེས་ན་དབང་ཕྱུག་

[060A]༄༅། །ཡིན་པའི་ཆ་ངོ་བོ་ཕན་ཚུན་ཐ་དད་པ་མི་འདོད་པ་ནི་དབང་ཕྱུག་རྟག་པ་དང་གཅིག་ཏུ་འདོད་པའི་འདོད་ལུགས་སོ། །དེའི་ཕྱིར་དབང་ཕྱུག་གཅིག་གི་རང་བཞིན་དང་བྲལ་བར་དངོས་སུ་ཁས་མ་བླངས་ཞེས་པའི་རྒྱུ་མཚན་དེའོ། །ཡང་དེ་ལྟ་བུའི་དབང་
ཕྱུག་དེས་སྔ་དྲོ་བདེ་བ་སྐྱེད་པ་དང་ཕྱི་དྲོ་སྡུག་བསྔལ་སྐྱེད་པར་བྱེད་པ་སོགས་ཀྱི་འབྲས་བུ་སྐྱེད་པའི་རིམ་པ་དུ་མ་ཞིག་ནི་ཁས་ལེན་ནོ། །དེ་ལྟར་འབྲས་བུ་རིམ་ཅན་ལ་ཉེ་བར་སྦྱོར་བར་ཁས་བླངས་པ་དེས་ནི་བདེན་པའི་གཅིག་མ་ཡིན་པ་ཤུགས་ཀྱིས་ཁས་བླངས་
པར་འགྱུར་ཏེ། བདེ་སྡུག་བསྔལ་སྐྱེད་པའི་དུས་ཐ་དད་པ་དུ་མའི་དབང་ཕྱུག་རྣམས་རིམ་ཅན་དུ་ཡོད་དགོས་པས་དབང་ཕྱུག་ལ་རིམ་པ་དུ་མ་ཡོད་དགོས་པར་འགྱུར་ལ་དབང་ཕྱུག་དེ་དག་ཀྱང་ཆ་མེད་ཡི་གཅིག་ཡིན་པའི་ཕྱིར་རོ། །ཚུལ་འདིས་ནི་གཙོ་བོ་དང་དུས་ལ་སོགས་པའི་
གཞི་གཞན་ལའང་བདེན་པའི་གཅིག་མིན་པའི་ཁྱབ་བྱ་ཁས་བླངས་ཚུལ་ཡང་ཤེས་པར་བྱའོ། །འདི་དག་ནི་རང་ལུགས་ཀྱི་བུམ་པ་གཅིག་གི་མཚན་གཞིར་འཇོག་པ་དང་སྔ་དྲོ་གཉིས་ཀའི་དུས་ན་ཡོད་པར་འདོད་ཀྱང་སྔ་དྲོའི་དུས་ཀྱི་བུམ་པ་དེ་ཕྱི་དྲོའི་དུས་ཀྱི་བུམ་
པ་དང་གཅིག་ཏུ་མི་འདོད་ལ་དེ་གཉིས་དུ་མའི་མཚན་གཞིར་ཡང་འཇོག་པ་དང། ཡང་སྔོན་པོ་གཅིག་ཏུ་ཁས་ལེན་ཞིང་དེས་སྔོ་འཛིན་སྔ་ཕྱི་དུ་མ་རིམ་ཅན་དུ་བསྐྱེད་པ་ལྟ་བུ་ལ་སྐྱོན་དེ་དག་མི་འཇུག་པའི་རྒྱུ་མཚན་ཤེས་དགོས་པ་ཡོད་དོ། །དེ་དག་ཀྱང་དབུ་མ་སྣང་བ་ལས་དེ་ལ་རེ་
ཞིག་གང་གིས་དབང་ཕྱུག་ལ་སོགས་པ་རྟག་པ་དང་གཅིག་པུའི་ངོ་བོ་ཉིད་དུ་ཀུན་བརྟགས་པ་དེ་དག་གིས་ནི་དེ་དག་གི་འབྲས་བུ་རིམ་གྱིས་འབྱུང་བ་ལ་ཉེ་བར་སྦྱོར་བ་ཉིད་ཀྱི་ཆོས་སུ་ཁས་བླངས་པའི་ཕྱིར་ཤུགས་ཀྱིས་ན་གཅིག་གི་ངོ་བོ་ཉིད་དང་བྲལ་བ་ཡང་ཁས་བླངས་པ་ཉིད་དེ། ངོ་བོ་

[060B] །འོན་ཏེ་སྐྱེད་པར་བྱེད་པ་ཉིད་ཡིན་ན་ནི་སྔོན་གྱི་གནས་སྐབས་དང་མཚན་ཉིད་མི་མཐུན་པའི་ངོ་བོ་ཉིད་
ཡིན་པའི་ཕྱིར་གཅིག་པ་ཉིད་ཉམས་པར་འགྱུར་བ་ཡིན་ནོ། །ཞེས་པའི་དོན་ཡིན་ཞིང་གཞུང་དེར་སྐྱེས་བུ་དང་གཙོ་བོ་དང་དུས་དང་ཚངས་པ་ལ་སོགས་པ་གཞན་སྡེ་རྟག་སྨྲ་རྣམས་ཀྱིས་བཏགས་པའི་རྟག་པ་དང་གཅིག་པུ་རྣམས་དང། རང་སྡེ་བྱེ་སྨྲས་འདུས་མ་བྱས་
གསུམ་པོ་རྟག་པའི་དངོས་པོ་ཉིད་དུ་སྨྲས་པ་དང། གནས་མ་བུ་པས་གང་ཟག་བརྗོད་དུ་མེད་པར་སྨྲས་པ་དང། རྣམ་རིག་པས་ཤེས་པ་བདེན་པའི་ངོ་བོ་ཉིད་དུ་སྒྲོ་བཏགས་པ་དག་གིས་ཀྱང་བདེན་པའི་གཅིག་དང་བྲལ་བའི་གཏན་ཚིགས་ཀྱི་ཁྱབ་བྱ་གཅིག་མིན་པ་ཁས་བླངས་
ཚུབ་རེ་རེ་ནས་རྒྱས་པར་གསུངས་ཏེ། གཞན་སྡེ་དང་རང་སྡེ་ལ་བདེན་པའི་གཅིག་བྲལ་ཤུགས་ཀྱིས་ཁས་བླངས་པར་རིགས་པའི་འཕུལ་མཚམས་མི་འདྲ་བ་ཕྲ་མོ་དུ་མ་ཞིག་ཡོད་ཅིང། རང་སྡེ་ལའང་དོན་སྨྲ་སྡེ་གཉིས་རྣམ་རིག་པའི་ལུགས་རྣམས་ལ་རིགས་པའི་གནོད་པ་
སྟོན་ལུགས་ཕ་རོལ་པོའི་ཁས་བླངས་ལ་འགྲོ་ཚུལ་མི་འདྲ་བའི་ཁྱད་པར་ཕྲ་མོ་དུ་མ་ཞིག་ཡོད་པ་ཞིབ་ཏུ་ཤེས་དགོས་མོད། ཇི་སྲིད་རང་གི་བློ་གྲོས་ཀུ་ཤའི་རྩེ་མེ་ལྟར་མ་གྱུར་པ་དེ་སྲིད་དུ་ཤིང་རྟ་ཆེན་པོའི་གཞུང་ལ་ཞིབ་ཏུ་དཔྱོད་པས་ངོམས་པ་མེད་པ་དང། བཤེས་གཉེན་
མཁས་པ་ཚུལ་བཞིན་དུ་བསྟེན་པ་སོགས་རྒྱུ་ཚོགས་དུ་མ་ཞིག་ལ་འབད་པས་བཙལ་ན་ཤིང་རྟ་ཆེན་པོ་རྣམས་ཀྱི་རིགས་ལམ་ཕྲ་མོའི་གནད་འགག་རྙེད་པར་འགྱུར་གྱི། བརྗོད་པ་ཁ་བྱང་ཙམ་ལས་རང་ལ་གཏོལ་མེད་པའི་ཟེར་སྒྲོས་བསྒྲིགས་པ་ཙམ་ལ་ལོ་འཕུལ་ཟླ་འཕུལ་

[061A]༄༅། །གྱི་སློབ་གཉེར་ཤ་ལྤགས་ཟད་ཟད་དུ་བྱས་ཀྱང་རྟོགས་དཀའ་བར་སྣང་ངོ། །རིགས་པ་འདི་རང་རྒྱུད་དུ་བྱེད་པའི་རྟགས་ཀྱི་ཚུལ་སྒྲུབ་ལུགས་དང་དོན་དང་ཐ་སྙད་སྒྲུབ་གང་ཡིན་པ་རྣམས་ཀྱི་ཚུལ་ཅུང་ཟད་བཤད་ན། ཚུལ་སྒྲུབ་པ་ལ་གཉིས་
ཕྱོགས་ཆོས་སྒྲུབ་པ་དང། ཁྱབ་པ་སྒྲུབ་པའོ། །དང་པོ་ལ་གཉིས། བདེན་པའི་གཅིག་བྲལ་སྒྲུབ་པ་དང། དུ་བྲལ་སྒྲུབ་པའོ། །དང་པོ་ནི། གཙོ་བོ་ལ་སོགས་པ་དེ་དག་ཆོས་ཅན། བདེན་པའི་གཅིག་ཏུ་མ་གྲུབ་སྟེ། འབྲས་བུ་སྔ་ཕྱི་རིམ་ཅན་དུ་མ་ལ་ཕན་པ་
སྔ་ཕྱི་རིམ་ཅན་དུ་མ་ཉེ་བར་སྦྱོར་བའི་ཕྱིར། གལ་ཏེ་འབྲས་བུ་སྔ་ཕྱི་ཐ་དད་སྐྱེད་པའི་ནུས་པ་མི་འདྲ་བ་དུ་མ་ཡོད་པའི་ཕྱིར་སྐྱོན་མེད་དོ་སྙམ་ན། དེ་ཆོས་ཅན། རྟག་པ་གཅིག་བདེན་མ་ཡིན་པར་ཐལ། འབྲས་བུ་རིམ་ཅན་གྱི་དབང་གིས་སྔ་ཕྱིའི་རང་བཞིན་འཇིག་པ་དང་
འབྱུང་བར་འགྱུར་བའི་ཕྱིར། ཞེས་འཆད་པར་དབུ་མ་རྒྱན་ལས། འབྲས་བུ་རིམ་ཅན་ཉེར་སྦྱོར་བས། །རྟག་རྣམས་གཅིག་པུའི་བདག་ཉིད་མིན། །འབྲས་བུ་རེ་རེ་ཐ་དད་ན། །དེ་དག་རྟག་ལས་ཉམས་པར་འགྱུར། །ཞེས་སོ། །རང་སྡེ་གཞན་དག་གིས་བསྒོམ་བྱུང་འཕགས་
པའི་མཉམ་གཞག་ཡེ་ཤེས་ཀྱིས་ཤེས་པར་བྱ་བའི་འདུས་མ་བྱས་གསུམ་གཅིག་ཏུ་བདེན་པར་འདོད་པ་འགོག་པ་ནི། འདུས་མ་བྱས་གསུམ་ཆོས་ཅན། གཅིག་ཏུ་བདེན་པ་མ་ཡིན་ཏེ། བསྒོམ་བྱུང་གི་ཤེས་པ་སྔ་ཕྱི་རིམ་ཅན་དུ་མ་དང་ཡུལ་དང་ཡུལ་ཅན་དུ་འབྲེལ་
བའི་ཕྱིར། ཞེས་འཆད་པར་རྒྱན་ལས། བསྒོམས་པ་ལས་བྱུང་ཤེས་པ་ཡིས། །ཤེས་བྱ་འདུས་མ་བྱས་སྨྲ་བའི། །ལུགས་ལའང་གཅིག་མིན་དེ་དག་ནི། །རིམ་ཅན་ཤེས་དང་འབྲེལ་ཕྱིར་རོ། །ཞེས་སོ། །གལ་ཏེ་རྣམ་ཤེས་རིམ་ཅན་དང་འབྲེལ་ཡང་ཡུལ་བདེན་

[061B] ཤེས་པ་སྔ་མའི་ཡུལ་དུ་གྱུར་པའི་ཤེས་བྱ་ཤེས་པ་ཕྱི་མའི་དུས་ན་ཡོད་ན་ཤེས་པ་སྔ་མའང་དེའི་ཚེ་ཡོད་དགོས་ཏེ། ཡུལ་ཤེས་དུས་མཉམ་པའི་ཕྱིར་རོ། །འདོད་ན། བསྒོམ་བྱུང་གི་ཤེས་པ་སྔ་ཕྱི་འཆོལ་བར་ཐལ་ལོ། །
གལ་ཏེ་ཤེས་པ་སྔ་མའི་ཡུལ་ཤེས་པ་ཕྱི་མའི་དུས་ན་མེད་ན་འདུས་མ་བྱས་དེ་ཆོས་ཅན། སྐད་ཅིག་མར་ཐལ། སྔོན་གྱི་རང་བཞིན་དེ་ཕྱི་མའི་གནས་སྐབས་སུ་མི་འབྱུང། ཕྱི་མའི་རང་བཞིན་དེ་སྔ་མའི་གནས་སྐབས་སུ་མི་འབྱུང་བའི་དངོས་པོ་ཡིན་པའི་ཕྱིར་
བསྒོམ་བྱུང་གི་ཤེས་པ་བཞིན། ཡང་ན་འདུས་མ་བྱས་ཕྱི་མ་རྣམས་ཆོས་ཅན། འདུས་མ་བྱས་སུ་མི་འགྱུར་ཏེ། འདུས་མ་བྱས་སྔ་མ་སྔ་མའི་མཐུ་ལ་བརྟེན་ནས་བྱུང་བའི་ཕྱིར། དཔེར་ན་བསྒོམ་བྱུང་གི་སེམས་སེམས་བྱུང་བཞིན། མ་གྲུབ་ན། དེ་ཆོས་ཅན། རང་
དབང་དུ་བྱུང་བར་ཐལ། རྒྱུ་གཞན་ལ་ལྟོས་མེད་དུ་བྱུང་བའི་ཕྱིར། འདོད་ན་རྟག་ཏུ་ཡོད་པའམ་གཏན་ནས་མེད་པར་ཐལ། རྒྱུའི་རྗེས་སུ་མི་བྱེད་པའི་དངོས་པོ་ཡིན་པའི་ཕྱིར། ཞེས་འཆད་པར་རྒྱན་ལས། རྣམ་ཤེས་སྔ་མས་ཤེས་བྱ་བའི། །རང་བཞིན་རྗེས་སུ་
འབྲངས་ན་ནི། །ཤེས་པ་སྔ་མའང་ཕྱི་མར་འགྱུར། །ཕྱི་མའང་དེ་བཞིན་སྔ་མར་འགྱུར། །སྔོན་དང་ཕྱི་མའི་གནས་སྐབས་སུ། །དེ་ཡི་ངོ་བོ་མི་འབྱུང་ན། །འདུས་མ་བྱས་ཏེ་ཤེས་པ་བཞིན། །སྐད་ཅིག་འབྱུང་བར་ཤེས་པར་བྱ། །སྔ་མ་སྔ་མའི་སྐད་ཅིག་གི་མཐུ་
ཡིས་འབྱུང་བར་གྱུར་པས་ན། །འདུས་མ་བྱས་སུ་འདི་མི་འགྱུར། །སྐད་ཅིག་པ་རྣམས་དེ་དག་ཏུ། །རང་དབང་འབྱུང་བར་འདོད་ན་ནི། །གཞན་ལ་ལྟོས་པ་མེད་པའི་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་སོ། །དེ་ལྟ་བུའི་རང་སྡེ་དང་གཞན་སྡེ་གཉིས་ཀྱིས་

[062A]༄༅། །འདོད་པའི་རྟག་པ་གཅིག་བདེན་རྣམས་འགོག་པའི་ཚུལ་འདི་དག་ཀྱང་ཕྱོགས་སྔ་མས་གཅིག་ཏུ་ཁས་བླངས་ལུགས་ལེགས་པར་ཤེས་ནས་དེས་སྐྱོན་ཁུར་ལུགས་ཤེས་དགོས་པ་གནད་ཡིན་གྱི། དེ་ལྟ་མ་ཡིན་པར་གཅིག་ཙམ་དང་རྟག་པ་
ཙམ་རིགས་པ་དེ་དག་གིས་འགོག་པར་བྱས་ན་གཞན་ལ་བཀོད་པའི་སྐྱོན་ཐམས་ཅད་རང་ལ་ཡང་མཚུངས་པར་འཇུག་པ་བཟློག་ཏུ་མེད་པས་ཤིང་རྟ་ཆེན་པོ་རྣམས་ཀྱི་གཞུང་ཕྱིན་ཅི་མ་ལོག་པར་འཆད་དཀའ་བར་འགྱུར་རོ། །གནས་མ་བུ་པའི་སྡེ་པས་འདོད་
པའི་གང་ཟག་གཅིག་བདེན་དགག་པ་ནི། གང་ཟག་ཆོས་ཅན། བདེན་པའི་གཅིག་དང་དུ་མ་དང་བྲལ་བར་ཐལ། རྟག་མི་རྟག་གང་དུ་ཡང་བརྗོད་དུ་མེད་པའི་ཕྱིར། ནམ་མཁའི་མེ་ཏོག་བཞིན། ཁྱབ་སྟེ། སྐད་ཅིག་མར་གྱུར་ན་ནི་དུ་མའི་རང་བཞིན་དུ་འགྱུར་ལ། སྐད་
ཅིག་མ་མ་ཡིན་ན་ནི་གཅིག་པུའི་ངོ་བོ་ཉིད་དུ་རིགས་ཀྱི། གཉིས་ཀ་ལྟར་ཡང་བརྗོད་དུ་མེད་ན་ནི་ཚེགས་མེད་པར་གཅིག་དང་དུ་མའི་རང་བཞིན་གྱིས་སྟོང་པ་ཉིད་དུ་འགྲུབ་པའི་ཕྱིར། ཞེས་འཆད་པར། དེ་ཉིད་ལས། སྐད་ཅིག་སྐད་ཅིག་མ་ཡིན་པར། །གང་ཟག་
བསྟན་དུ་མི་རུང་བས། །གཅིག་དང་དུ་མའི་རང་བཞིན་དང། །བྲལ་བར་གསལ་བར་རབ་ཏུ་ཤེས། །ཞེས་སོ། །ཁྱབ་པའི་གཅིག་བདེན་དགག་པ་ནི། ནམ་མཁའ་དང་དུས་ལ་སོགས་པ་རྣམས་ཆོས་ཅན། གཅིག་ཏུ་བདེན་པ་མ་ཡིན་ཏེ། ཤར་ལ་སོགས་པའི་ཕྱོགས་
ཀྱི་ཆ་ཤས་དང་འདས་པ་ལ་སོགས་པའི་དུས་ཀྱི་ཆ་ཤས་དུ་མ་དང་འཕྲད་འདུས་འབྲེལ་བའི་ཕྱིར། ཞེས་འཆད་པར་དེ་ཉིད་ལས། ཐ་དད་ཕྱོགས་ཅན་དང་འབྲེལ་ཕྱིར། །ཁྱབ་རྣམས་གཅིག་པུར་ག་ལ་འགྱུར། །ཞེས་སོ། །རགས་པ་གཅིག་བདེན་དགག་པ་ནི། བུམ་

[062B] གཅིག་ཏུ་བདེན་པ་མ་ཡིན་ཏེ། སྒྲིབ་མ་སྒྲིབ་སོགས་རྫས་ལ་བརྟེན་པའི་འགལ་འདུ། གཡོ་མི་གཡོ་སོགས་བྱ་བ་ལ་བརྟེན་པའི་འགལ་འདུ། ཚོན་གྱིས་བསྒྱུར་མ་བསྒྱུར་སོགས་ཡོན་ཏན་ལ་བརྟེན་པའི་འགལ་འདུ་
སོགས་དང་ལྡན་པའི་ཕྱིར། ཞེས་འཆད་པར་དེ་ཉིད་ལས། སྒྲིབ་དང་མ་སྒྲིབ་དངོས་སོགས་ཕྱིར། །རགས་པ་རྣམས་ཀྱང་གཅིག་པུ་མིན། །ཞེས་སོ། །རྡུལ་ཕྲན་གཅིག་བདེན་དགག་པ་ནི། ཕྱོགས་བཅུའི་རྡུལ་གྱི་དབུས་ན་གནས་པའི་རྡུལ་ཕྲན་ཆོས་ཅན། ཤར་རྡུལ་དང་
ཕྱོགས་ལྷག་མ་དགུའི་རྡུལ་གོ་ས་ཐ་དད་མེད་པར་ཐལ། །ཁྱོད་ཀྱི་ཤར་ལ་བལྟས་པའི་ངོས་དེ་དང་ཕྱོགས་གཞན་དགུ་ལ་བལྟས་པའི་ངོས་རྣམས་གཅིག་ཡིན་པའི་ཕྱིར། འདོད་ན། སའི་དཀྱིལ་འཁོར་ལ་སོགས་པའི་རགས་པ་རྒྱས་པར་འགྱུར་མི་སྲིད་པར་ཐལ་ལོ། །
གལ་ཏེ་ཕྱོགས་བཅུར་བལྟས་པའི་ངོས་སོ་སོར་འདོད་ན། རྡུལ་ཕྲ་རབ་དེ་ཆོས་ཅན། ཆ་མེད་ཀྱི་གཅིག་མ་ཡིན་པར་ཐལ། ཕྱོགས་བཅུའི་རྡུལ་ལ་བལྟ་བའི་ངོས་དུ་མ་དང་ལྡན་པའི་ཕྱིར། ཞེས་འཆད་པར་དེ་ཉིད་ལས། འབྱར་བ་དང་ནི་བསྐོར་བའམ། །བར་མེད་རྣམ་
པར་གནས་ཀྱང་རུང། །དབུས་གནས་རྡུལ་ཕྲན་རྡུལ་གཅིག་ལ། །བལྟས་བའི་རང་བཞིན་གང་ཡིན་པ། །རྡུལ་ཕྲན་གཞན་ལ་བལྟ་བའི་ངོས། །གལ་ཏེ་གཞན་དུ་འདོད་ན་ནི། །རབ་ཏུ་ཕྲ་རྡུལ་ཇི་ལྟ་བུར། །གཅིག་པུ་ཆ་ཤས་མེད་པར་འགྱུར། །ཞེས་སོ། །དེ་ལྟར་རྡུལ་གྲན་ཆ་
མེད་མ་གྲུབ་པས་རང་གི་སྡེ་པ་རྣམས་ཀྱིས་སྨྲས་པའི་གཟུགས་ཅན་གྱི་ཁམས་བཅུ་པོ་རྣམས་དང་གཞན་གྱི་སྡེ་པས་བཏགས་པའི་རྫས་དང་ཡོན་ཏན་དང་ལས་དང་སྤྱི་དང་བྱེ་བྲག་དང་འདུ་བ་ལ་སོགས་པ་རྣམས་ཀྱང་བདེན་པར་མ་གྲུབ་པ་ཤེས་པར་འགྱུར་ཞིང། ཁྱད་པར་

[063A]༄༅། །དུ་རང་སྡེས་སྨྲས་པའི་གཟུགས་ཅན་གྱི་ཁམས་བཅུ་བདེན་པར་མེད་པར་ཤེས་ན་རྣམ་པར་ཤེས་པའི་ཁམས་ལྔ་ཡང་བདེན་པར་མེད་པར་ཤེས་ཏེ། དེ་དག་ནི་གཟུགས་ཅན་གྱི་ཁམས་ལ་བརྟེན་ནས་སྐྱེས་པའི་ཕྱིར་རོ། །རྣམ་པར་ཤེས་པའི་ཁམས་
ལྔ་བདེན་པར་མེད་ན་དེ་མ་ཐག་པའི་རྐྱེན་གྱིས་མངོན་པར་བསྒྲུབས་པའི་ཡིད་ཀྱི་རྣམ་པར་ཤེས་པ་ཡང་བདེན་པར་གྲུབ་པ་མི་འཐད་དོ། །རྣམ་པར་ཤེས་པ་དྲུག་གི་ཚོགས་བདེན་པར་མ་གྲུབ་ན་རྣམ་པར་ཤེས་པ་དེ་འདས་མ་ཐག་པའི་ཡིད་ཀྱི་ཁམས་ཀྱང་བདེན་པར་མི་
རིགས་སོ། །དེ་ལྟར་སེམས་བདེན་པར་མེད་ན་དེ་དང་གྲུབ་པ་དང་བདེ་བ་ཐ་མི་དད་པའི་ཚོར་བ་དང་འདུ་ཤེས་དང་སེམས་པ་ལ་སོགས་པ་སེམས་ལས་བྱུང་བ་རྣམས་ཀྱང་བདེན་པར་མེད་པ་བདེ་བླག་ཏུ་འགྲུབ་བོ། །དེའི་ཕྱིར་ལྡན་པ་མ་ཡིན་པའི་འདུ་བྱེད་དང་འབྱུང་བ་
ཆེན་པོ་རྣམས་རྒྱུར་བྱས་པས་གྲུབ་པར་སྨྲས་པའི་རྣམ་པར་རིག་བྱེད་མ་ཡིན་པའི་གཟུགས་ཀྱང་བདེན་པའི་གཅིག་ཏུ་མ་གྲུབ་པར་ཤེས་ནུས་ལ། ནམ་མཁའ་ལ་སོགས་པའི་འདུས་མ་བྱས་རྣམས་ཀྱང་སྔར་བཀག་ཟིན་པས་ཁམས་བཅོ་བརྒྱད་ཐམས་ཅད་བདེན་པའི་
གཅིག་ཏུ་མ་གྲུབ་པར་རྟོགས་པར་སླའོ་ཞེས་དབུ་མ་རྒྱན་རང་འགྲེལ་ལས་གསུངས་ཤིང། དེ་ནི་ཡུལ་བདེན་པའི་གཅིག་ཏུ་གྲུབ་པ་འགོག་པའི་རིགས་པ་ཡུལ་ཅན་ལའང་སྦྱར་ནས་འགོག་ཚུལ་ཡིན་ནོ། །ཤེས་པ་གཅིག་བདེན་འགོག་པའི་རིགས་པ་ཁྱད་པར་ང་ནི། བྱེ་
བྲག་སྨྲ་བའི་ཤེས་པ་རྣམ་མེད་དུ་འདོད་པའི་ལུགས་དགག་པ་དང། མདོ་སྡེ་པའི་ལུགས་ལ་སྣ་ཚོགས་གཉིས་མེད་པ། སྒོ་ང་ཕྱེད་ཚུལ་བ། རྣམ་ཤེས་གྲངས་མཉམ་པའི་ལུགས་དགག་པ་དང། ཕྱི་རོལ་པའི་ལུགས་དགག་པ་ལ་བྱེ་བྲག་པ་དང་རིག་པ་ཅན་པའི་

[063B] ཟད་བྱེད་པའི་ལུགས། རྒྱང་ གྲངས་ཅན་གྱི་ལུགས། རིག་བྱེད་གསང་བའི་མཐར་སྨྲ་བའི་ལུགས་དགག་པ་རྣམས་དང། རྣམ་རིག་པའི་ལུགས་དགག་པ་ལ་རྣམ་བདེན་དགག་པ། རྣམ་རྫུན་དགག་པ་གཉིས་དང་སྔ་མ་ལའང་རྣམ་པ་འདོད་
ཚུལ་གྱི་སྒོ་ནས་འགོག་ཚུལ་གསུམ་སོགས་ཀྱི་སྒོ་ནས་བདེན་པའི་གཅིག་བྲལ་སྒྲུབ་པའི་རིགས་པ་རྒྱས་པར་དབུ་མ་རྒྱན་རྩ་འགྲེལ་ལས་བཤད་དོ། །དེ་ལ་སྤྱིར་རང་རྒྱུད་ཤར་གསུམ་གྱི་གཞུང་དེ་དག་གངས་རིའི་ལྗོངས་སུ་བསྟན་པ་སྔ་དར་གྱི་དུས་དང་ཕྱི་དར་ལ་རྔོག་ལོ་
ཆེན་པོ་ཡབ་སྲས་སོགས་ཀྱི་དུས་སུ་ཡང་འཆད་ཉན་གྱི་སྲོལ་ཤིན་ཏུ་དར་བར་སྣང་ཞིང། དེའི་སྟོབས་ཀྱིས་རྗེ་ཡབ་སྲས་ཀྱི་དུས་སུ་ཡང་འཆད་ཉན་གྱི་སྲོལ་དར་སོ་ཆེ་བར་ཡོད་པས་སྔ་མ་རྣམས་ཀྱིས་མ་ཐོན་པའི་རིགས་པའི་གནད་འགག་འགའ་ཟུང་མ་གཏོགས་
རིགས་པའི་རྣམ་གྲངས་རེ་རེ་ནས་གཞུང་དང་སྦྱར་ནས་ཤིན་ཏུ་རྒྱས་པར་འཆད་པར་མ་མཛད་པའི་རྒྱུ་མཚན་དེ་ལྟར་ཡིན་པར་རྗེའི་གསུང་གི་ཟུར་དང་མཁས་གྲུབ་སྨྲ་བའི་ཉི་མའི་སྟོང་ཐུན་གྱིས་ཤེས་སོ། །ད་ལྟ་ནི་གཞུང་དེ་དག་གི་ཐོག་ནས་འཆད་ཉན་བྱེད་པའི་
སྲོལ་ནུབ་པ་ལྟར་གྱུར་པས་འགྲེལ་པ་དོན་གསལ་གྱིས་མངོན་རྟོགས་རྒྱན་གྱི་མཆོད་བརྗོད་འཆད་པའི་སྐབས་སུ་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་པའི་ཚིག་ཟུར་ཞིག་བྱུང་བ་དེ་ལ་མཁས་པ་སྔ་མས་གཅིག་དུ་བྲལ་གྱི་རྣམ་གཞག་ཅུང་ཟད་རེ་འཆད་པར་
མཛད་པའི་ཚིག་སྒྲོས་རྣམས་ལས་མགོ་མཇུག་ཚང་མ་ཚང་ཅི་རིགས་ལ་བྱང་པའི་མ་ཎི་འདྲེན་པ་ལྟར་རྗེས་ཟློས་བྱེད་པ་ཁོ་ནས་གཅིག་དུ་བྲལ་གྱི་གཏན་ཚིགས་ལེགས་པར་ཤེས་པའི་མངོན་པའི་ང་རྒྱལ་བརྟན་པར་བྱས་ཏེ་གནས་པ་ལས་གཞན་དུ་རྩ་བའི་གཞུང་དང་

[064A]༄༅། །བསྟུན་ནས་རིགས་པ་རྒྱ་བསྐྱེད་ལུགས་དང་གོ་བ་འཚོལ་ལུགས་སོགས་ལ་བློ་ཁ་ཕྱོགས་པ་དཀོན་པར་སྣང་ངོ། །རྗེ་བདག་ཉིད་ཆེན་པོས་དྲང་ངེས་རྣམ་འབྱེད་ལས། རང་གཞན་གྱི་སྡེ་པས་ཅི་འདྲ་ཞིག་ཁས་བླངས་པ་ལ་ཡང་དུས་ཀྱི་རིམ་
པའམ་ཡུལ་གྱི་ཆའམ་ཤེས་པའི་ཡུལ་གྱི་རྣམ་པ་སོགས་ཆ་དུ་མ་མེད་པའི་ཆ་མེད་མི་སྲིད་པར་བསྟན་ནས་ཞེས་གསུངས་པའི་དུས་ཀྱི་རིམ་པའམ་ཞས་པས་གཙོ་བོ་དང། གང་ཟག་དང། དབང་ཕྱུག་དང། བདག་རྟག་པ་ལ་སོགས་པ་དང། བྱེ་སྨྲས་བཏགས་པའི་
འདུས་མ་བྱས་རྟག་དངོས་གསུམ་དང། ཡུལ་གྱི་ཆའམ་ཞེས་པས་བུམ་པ་ལ་སོགས་པའི་རགས་པ་དང་རྡུལ་ཕྲན་ཆ་མེད་དང། ཤེས་པའི་ཡུལ་གྱི་རྣམ་པ་ཞེས་པས་ཕྱི་རོལ་པ་ལུགས་ལྔ་དང། དོན་སྨྲ་སྡེ་གཉིས་དང། རྣམ་རིག་པ་ལུགས་གཉིས་རྣམས་ཀྱིས་འདོད་པ་
ལྟར་གྱི་ཤེས་པ་རྣམས་སོ་སར་ཆ་དུ་མ་དང་ལྡན་པར་སྒྲུབ་ལུགས་ཀྱི་རིགས་པའི་རྣམ་འགྱུར་ཤེས་དགོས་པར་གསུངས་པ་ཡིན་ཞང། དེའི་རྗེས་སུ་ཡང་དེ་ཉིད་ལས། ཆ་དུ་མ་དང་ལྡན་པར་གྲུབ་པ་ན་ཆོས་གཅིག་ཆ་དུ་མའི་བདག་ཉིད་དུ་ཡོད་པ་ཐ་སྙད་པའི་དོན་ལ་མི་
འགལ་མོད་ རང་གཞན་གྱི་སྡེ་པ་རྣམས་ཀྱིས་ཁས་བླངས་པའི་
ཆོས་དེ་དག་ལ་བདེན་པའི་གཅིག་དང་དུ་མ་འགོག་པའི་རིགས་པའི་རྣམ་འགྱུར་སོ་སོའི་ཁས་ལེན་ལ་འགྲོ་ཚུལ་དང། དེས་བདེན་པ་འགོག་ཚུལ་རྣམས་ཤས་དགོས་པར་བསྟན་པ་ཡིན་ཏེ། དེ་ཡང་འགོག་པའི་སྐབས་སུ་ཕ་རོལ་པོའི་བསམ་ངོ་ལ་བལྟོས་ཏེ་བདེན་པའི་ཁྱད་

[064B] སྤྱིར་བདེན་པ་གཉིས་ཆར་དུ་འགོག་དགོས་པས་བདེན་པའི་ཁྱད་པར་སྦྱོར་མི་དགོས་པ་འགའ་ཞིག་ཀྱང་ཡོད་མོད། ཕལ་མོ་ཆེར་ནི་བདེན་པའི་ཁྱད་པར་སྦྱོར་དགོས་ཤིང་དེ་ཡང་ཁོ་རང་གི་ལུགས་ཀྱིས་རྟག་པ་ཆ་མེད་དུ་ཁས་བླངས་པ་དང་དངོས་
སུ་ཁས་མ་བླུངས་ཀྱང་རིགས་པས་ཆ་མེད་དུ་འཕུལ་ནས་ཁས་མི་ལེན་དཀའ་མེད་དུ་སོང་རྗེས་སྤྱིར་ཆ་མེད་མི་སྲིད་པ་དང་འགལ་བ་བསྒྲིགས་ནས་རིགས་པའི་གནོད་པ་སྟོན་དགོས་པ་སོགས་ཀྱི་ཁྱད་པར་མི་འདྲ་བ་དུ་མ་ཞིག་ཡོད་དོ། །དེ་དག་རང་གཞན་གྱི་སྡེ་པས་
བཏགས་པའི་དགག་བྱ་འགོག་ཚུལ་ཡིན་ཀྱང་བདེན་འཛིན་ལྷན་སྐྱེས་ཀྱི་ཡུལ་འགོག་པ་ལའང་བདེན་འཛིན་གྱིས་གཟུང་བ་ལྟར་གྲུབ་ན་ཡུལ་གྱི་སྡོད་ལུགས་སུ་གྲུབ་དགོས་པ་དང་དེ་ཡང་བློ་ལ་མ་ལྟོས་པའི་སྡོད་ལུགས་སུ་གྱུར་པས་རིགས་པ་དེ་དག་གི་གནོད་པ་
འབབ་ཆུལ་ཀྱང་ལེགས་པར་ཤེས་དགོས་སོ། །ཁོ་བོས་དེ་དག་གི་ཁྱད་པར་ཞིབ་བར་སྨྲ་བའི་རྔོ་ཐོགས་མོད་ཀྱི་ཧ་ཅང་ཡི་གེའི་ཁུར་གྱིས་འཇིགས་པས་རེ་ཞིག་དེ་ཙམ་མོ། །གཉིས་པ་བདེན་པའི་དུ་བྲལ་དུ་སྒྲུབ་པ་ནི། བདག་དང་གཞན་གྱིས་སྨྲས་པའི་དངོས་པོ་དེ་དག་
ཆོས་ཅན། བདེན་པའི་དུ་མར་མ་གྲུབ་སྟེ། བདེན་པའི་གཅིག་དང་བྲལ་བ་དེའི་ཕྱིར། ཁྱབ་སྟེ། དུ་མ་ནི་གཅིག་བསགས་པའི་མཚན་ཉིད་ཅན་ཡིན་པའི་ཕྱིར། ཞས་འཆད་པར་དབུ་མ་རྒྱན་ལས། དངོས་པོ་གང་གང་རྣམ་དཔྱོད་ན། །དེ་དང་དེ་ལ་གཅིག་ཉིད་མེད། །
གང་ལ་གཅིག་ཉིད་ཡོད་མིན་པ། །དེ་ལ་དུ་མ་ཉིད་ཀྱང་མང། །ཅེས་དང། ཕྱི་འགྲེལ་ལས། འདི་ལྟར་དུ་མ་ནི་གཅིག་བསགས་པའི་མཚན་ཉིད་དོ། །གཅིག་མེད་ན་དེ་ཡང་མེད་དེ། ཤིང་ལ་སོགས་པ་མེད་ན་ནགས་ཚུལ་ལ་སོགས་པ་མེད་པ་བཞིན་ནོ། །ཞེས་

[065A]༄༅། །གསུངས་སོ། །གཉིས་པ་ཁྱབ་པ་སྒྲུབ་པ་ལ། སྤྱིར་རྟགས་དེ་མཐུན་ཕྱོགས་ལ་ཡོད་པར་ངེས་པ་དང་མི་མཐུན་ཕྱོགས་ལ་མེད་པར་ངེས་པ་ལ་ཚད་མ་གསུམ་དགོས་ཏེ། རྟགས་ཀྱི་མཚན་གཞི་ངེས་པའི་ཚད་མ་དང། རྟགས་དང་དགག་
བྱའི་ཆོས་ཀྱི་གཞི་མཐུན་འགོག་པའི་ཚད་མ་དང། བསྒྲུབ་བྱའི་ཆོས་དང་དགག་བྱའི་ཆོས་དངོས་འགལ་དུ་ངེས་པའི་ཚད་མའོ། །དེ་ལ་དང་པོ་ནི། འདིར་བདེན་པའི་གཅིག་དང་དུ་བྲལ་ངེས་པའི་ཚད་མ་སྟེ་བཤད་ཟིན་ཏོ། །གཞན་གཉིས་ལ་བདེན་པར་ཡོད་མེད་
དངོས་འགལ་དུ་ངེས་པའི་ཚད་མ་ནི། ཡོད་མེད་གཉིས་གཅིག་རྣམ་པར་བཅད་ཙམ་གྱིས་ཅིག་ཤོས་ཡོངས་སུ་གཅོད་པའི་དངོས་འགལ་དུ་ངེས་པས་བདེན་པར་ཡོད་མེད་ལ་ཕུང་གསུམ་སྲིད་པའི་སྒྲོ་འདོགས་བཅད་ནས་བློ་ཁ་ཕྱོགས་པ་ཙམ་གྱིས་དངོས་འགལ་དུ་
ངེས་པར་བྱད་ནུས་སོ། །བདེན་ཡོད་དེ་བདེན་པའི་གཅིག་དང་དུ་བྲལ་ཡིན་པས་རྟགས་མི་མཐུན་ཕྱོགས་ལ་ཞུགས་པར་མི་འགྱུར་རམ་སྙམ་ན་དེ་ཙམ་གྱིས་རྟགས་མི་མཐུན་ཕྱོགས་ལ་ཞུགས་པར་མི་འགྱུར་ཏེ། རྟགས་མི་མཐུན་ཕྱོགས་ལ་ཞུགས་པ་ལ་ནི་དགག་
བྱའི་ཆོས་དེ་ཡང་ཡིན་རྟགས་དེ་ཡང་ཡིན་པའི་གཞི་མཐུན་སྲིད་པ་དགོས་ཤིང། བདེན་ཡོད་ཡང་ཡིན་བདེན་པའི་གཅིག་དང་དུ་བྲལ་ཡང་ཡིན་པའི་གཞི་མཐུན་མི་སྲིད་པའི་ཕྱིར་སྐྱོན་མེད་དོ། །དེ་གཉིས་གཞི་མཐུན་མི་སྲིད་པར་ཚད་མས་ངེས་པ་ནི་གཅིག་དང་དུ་
མ་གཅིག་རྣམ་པར་བཅད་ན་ཅིག་ཤོས་ཡོངས་སུ་གཅོད་པའི་དངོས་འགལ་དུ་ངེས་པའི་ཚད་མས་ཡོད་པ་ཙམ་ལ་གཅིག་དང་དུ་མའི་གཉིས་ཡིན་དང་གཉིས་མ་ཡིན་གྱི་ཕུང་གསུམ་གྱི་སྒྲོ་འདོགས་བཅད་པ་ཉིད་ཀྱིས་བདེན་པར་ཡོད་པ་ལའང་བདེན་པའི་གཅིག་དང་དུ་མའི་

[065B] །ཞེས་མཁས་གྲུབ་ཐམས་ཅད་མཁྱན་པས་གསུངས་སོ། །དབུ་མ་རྒྱན་
ལས་ཀྱང། གཅིག་དང་དུ་མ་མ་གཏོགས་པར། །རྣམ་པ་གཞན་དང་ལྡན་པ་ཡི། །དངོས་པོ་མི་རུང་འདི་གཉིས་ནི། །ཕན་ཚུན་སྤངས་ཏ་གནས་ཕྱིར་རོ། །ཞེས་དང། ཕྱི་འགྲེལ་ལས། གཅིག་པུའི་བདག་ཉིད་དང་དུ་མའི་བདག་ཉིད་ནི་ཕན་ཚུན་སྤངས་ཏེ་གནས་པའི་
མཚན་ཉིད་ཡིན་པས་ཕུང་པོ་གཞན་སེལ་ཏོ། །ཞེས་གཏན་ཚིགས་འདིའི་ཁྱབ་པ་སྒྲུབ་པའི་སྐབས་སུ་གསུངས་སོ། །དབུ་མ་སྣང་བ་ལས་ཀྱང། གང་དག་རྣམ་པ་ཐམས་ཅད་ལ་ཁྱབ་པར་བྱེད་པ་དེ་དག་ནི་ཕུང་པོ་གཞན་སེལ་བ་དག་ཡིན་ཏེ། དཔེར་ན། ལུས་
ཅན་དང་ལུས་ཅན་མ་ཡིན་པ་ལ་སོགས་པའི་བྱེ་བྲག་དག་ལྟ་བུའོ། །གཅིག་པ་ཉིད་དང་དུ་མ་ཉིད་དག་ཀྱང་དེ་དང་འདྲ་ལ་ཁྱབ་པར་བྱེད་པ་ལོག་པས་ཀྱང་ཁྱབ་པར་བྱ་བ་ལྡོག་པར་ངེས་པས་དེའི་ཕྱིར་གཏན་ཚིགས་མི་མཐུན་པའི་ཕྱོགས་ལས་ལྡོག་པ་ལ་ཐེ་ཚོམ་ཟ་བ་མ་
ཡིན་ཏེ། ཕུང་པོ་གཞན་མི་སྲིད་པའི་ཕྱིར་རོ། །ཞེས་གསུངས་སོ། །དེ་ལ་བདེན་པའི་གཅིག་དང་དུ་མ་གང་རུང་དང་བྲལ་བའི་རྟགས་ཀྱིས་གང་ཟག་བདེན་མེད་དུ་སྒྲུབ་པའི་ཁྱབ་པ་ངེས་པའི་ཚད་མ་ངེས་བདེན་པའི་གཅིག་དུ་བྲལ་གྱི་གསལ་བའི་དབྱེ་བ་མཐའ་དག་ལ་བདེན་
གྲུབ་ཀྱིས་སྟོང་པའི་ཁྱབ་པ་ངེས་སམ་མ་ངེས། ངེས་ན་དེ་སྒྲུབ་ཀྱི་བསྒྲུབ་བྱ་འཇལ་བའི་རྗེས་དཔག་གིས་སྒྲོ་འདོགས་གསར་དུ་མི་གཅོད་པར་ཐལ་ལོ། །མ་ངེས་སོ་ཞེ་ན། མི་འཐད་དེ། སྤྱིས་སྟོང་པར་ངེས་ན་བྱེ་བྲག་གིས་སྟོང་པར་ངེས་པས་ཁྱབ་པའི་ཕྱིར་རོ་ཞེ་ན་

[066A]༄༅། །འདིའི་ལན་ལ་མཁས་གྲུབ་སྨྲ་བའི་ཉི་མས་ནི་རྟག་པ་བྱས་སྟོང་དུ་འཇལ་བའི་ཚད་མས་བྱས་པ་རྟག་པའི་གསལ་བའི་དབྱེ་བ་མཐའ་དག་ལ་འཇུག་པ་མི་སྲིད་པར་མ་ངེས་ཀྱང་འཇུག་པར་འཛིན་པའི་སྒྲོ་འདོགས་བཅད་ཅིང། ཕྱིས་རྟག་པའི་ཁྱད་
པར་ལ་བློ་ཁ་ཕྱོགས་པ་ཙམ་གྱིས་ཚད་མ་གཞན་ལ་ལྟོས་མེད་དུ་དེ་ཉིད་བྱས་པས་སྟོང་པའི་ངེས་པ་འདྲེན་པ་ཡིན་ནོ། །འོ་ན་རྗེས་ཁྱབ་ངེས་པའི་ཚད་མས་བྱས་པའི་གསལ་བའི་དབྱེ་བ་མཐའ་དག་ལ་མི་རྟག་པས་མ་ཁྱབ་པར་འཛིན་པའི་སྒྲོ་འདོགས་གཅོད་ནུས་པར་
འགྱུར་ལ། དེ་ལྟ་ན་རྗེས་ཁྱབ་ངེས་ན་བསྒྲུབ་བྱ་ལ་སྒྲོ་འདོགས་ཆོད་པས་ཁྱབ་པར་ཐལ་ལོ་ཞེ་ན་མི་མཚུངས་ཏེ། སྤྱིས་ཁྱབ་ཀྱང་དེའི་བྱེ་བྲག་གིས་ཁྱབ་མི་དགོས་ཤིང་སྤྱི་ཁེགས་ན་དེའི་བྱེ་བྲག་ཀྱང་ཁེགས་དགོས་པའི་ཕྱིར་རོ། །ཞེས་གསུངས་ཤིང་འདིར་ཡང་
དེ་དང་མཚུངས་པར་བཞེད་དོ། །ཡང་རྒྱལ་ཚབ་རིན་པོ་ཆེས་ནི། བྱས་ན་མི་རྟག་པས་ཁྱབ་པ་ངེས་པའི་ཚད་མ་དས་བྱས་པའི་སྟེང་དུ་སྒྲའི་རྟག་པས་སྟོང་པ་ངེས་སུ་ཆུག་ཀྱང་སྒྲ་ཁྱད་གཞིར་གཟུང་བའི་སྟེང་དུ་རྟག་པས་སྟོང་བར་མི་ངེས་པས་སྐྱོན་མེད་ལ། བྱས་
པའི་གསལ་བའི་དབྱེ་བ་མཐའ་དག་ལ་མི་རྟག་པས་ཁྱབ་པ་ངེས་པའི་ཚད་མ་དེས་ཀྱང་སྒྲའི་བྱས་པ་ལ་མི་རྟག་པས་ཁྱབ་པ་མ་ངེས་ཀྱང་སྒྲའི་བྱས་པ་ལ་བློ་ཁ་ཕྱོགས་ནས་བྱས་པའི་གསལ་བའི་དབྱེ་བ་མཐའ་དག་ལ་མི་རྟག་པ་དང་ཚོགས་པ་ཚད་མའི་ཡུལ་དུ་སོང་བ་ན་
བསྒྲུབ་བྱ་གྲུབ་དགོས་པས། དེ་སྒྲུབ་ཀྱི་ཚུལ་འཇལ་བའི་ཚད་མས་སྒྲུབ་བྱ་གྲུབ་པར་ཐལ་བའི་སྐྱོན་མེད་དོ། །ཞེས་གསུངས་སོ། །བཞེད་པ་སྔ་ཕྱི་གཉིས་ཀ་ཕལ་ཆེར་ཕྱོགས་མཐུན་པར་སྣང་ཞིང་ས་བཅད་ཆེན་མོར་ཡང་དེ་དང་མཐུན་པར་འབྱུང་ངོ། །སྲས་གཉིས་

[066B] ཚུལ་གསུམ་ངེས་པའི་ཚད་མ་དེ་སྐྱེས་པ་ན་བར་དུ་
ཚད་མ་གཞན་བརྒྱུད་མི་དགོས་པར་དེའི་མཐུ་ལ་བརྟེན་ནས་སྒྲ་རྟག་འཛིན་གྱི་སྒྲོ་འདོགས་དང་འཛིན་སྟངས་དངོས་སུ་འགལ་བའི་བློ་སྐྱེད་ནུས་པ་ཞིག་ཡིན་པས་ཁྱབ་པ་ངེས་ན་བསྒྲུབ་བྱ་གྲུབ་པའི་སྐྱོན་ཡང་མེད་ལ། དེའི་བར་དུ་རྗེས་དཔག་སྐྱེད་བྱེད་ཀྱི་རྟགས་གཞན་
དགོད་དགོས་པའང་ །དེས་ན་འདི་ལ་ཕྱིས་ཀྱི་མཁས་པ་ཁ་ཅིག་དངོས་རྟོགས་དང་
ཤུགས་རྟོགས་གང་ཡང་མིན་པའི་རིགས་སྟོབས་ཀྱིས་རྟོགས་པ་ཞེས་པའི་ཐ་སྙད་མཛད་པར་སྣང་བ་ལེགས་མོད་འོན་ཀྱང་རྟོགས་ཞེས་པ་ཚད་མ་དེས་རྟོགས་པ་ལ་བྱར་མི་རུང་སྟེ། རྩ་ཤེ་ཊཱིཀ་ཆེན་དང་སྟོང་ཐུན་ཆེན་མོའི་གསུང་དང་བསྟུན་ན་ཚད་མ་དེའི་སྟོབས་ལ་
བརྟེན་ནས་སྒྲ་མི་རྟག་པར་རྟོགས་པའི་རྗེས་དཔག་བློ་གཞན་གྱིས་བར་མ་བཅད་པར་སྐྱེད་ནུས་པ་ཙམ་ལ་བཞེད་པར་སྣང་བའི་ཕྱིར་རོ། །ད་ནི་གཅིག་དུ་བྲལ་གྱི་གཏན་ཚིགས་འདི་དོན་དང་ཐ་སྙད་སྒྲུབ་གང་ཡིན་དཔྱད་པར་བྱ་སྟེ། དེ་ལ་དབུ་མ་རྒྱན་དང་སྣང་བ་ལས་
རྟགས་འདི་ཁྱབ་བྱེད་མ་དམིགས་པའི་རྟགས་སུ་གསུངས་ཤིང་རྗེ་ཡབ་སྲས་ཀྱི་གསུང་འགའ་ཞིག་ལས་རང་བཞིན་མ་དམིགས་པར་ཡང་བཤད་ལ། སྟོང་ཐུན་ཆེན་མོ་ལས། ཐ་སྙད་འབའ་ཞིག་བསྒྲུབ་པ་ཡིན་ལ་དེའི་ཕྱིར་ཐ་སྙད་འབའ་ཞིག་སྒྲུབ་ལ་རང་བཞིན་

[067A]༄༅། །མ་དམིགས་པའི་རྟགས་ཀྱིས་ཁྱབ་པ་མ་ཡིན་ནོ་ཞེས་ཀྱང་གསུངས་སོ། །རྣམ་འགྲེལ་གྱི་ཡིག་ཆ་མཇད་པ་པོ་འགའ་ཞིག་གིས་རྒྱུ་དང་ཁྱབ་བྱེད་མ་དམིགས་པའི་གཏན་ཚིགས་གང་རུང་ཡིན་ན་དོན་དང་ཐ་སྙད་སྒྲུབ་ཀྱི་རྟགས་གཉིས་ཀ་ཡིན་
དགོས་ཏེ། པཎ་ཆེན་ཆོས་མཆོག་གིས། འབྲས་བུ་དང་ཁྱབ་བྱ་ལྟར་མི་རུང་བ་ལ་ནི་རྒྱུ་དང་ཁྱབ་པར་བྱེད་པ་མ་དམིགས་པས་དངས་པ་མེ་མེད་པ་དང་དངོས་པོ་མེ་མེད་པའི་ཐ་སྙད་གཉིས་ཀ་གོ་བར་བྱེད་ལ་ཞེས་གསུངས་པའི་ཕྱིར་རོ། །ཞེས་ཟེར་མོད་ཀྱང་ལུང་དེའི་དོན་
དེར་མ་ངེས་སོ། །དེས་ན་འབྲས་རང་མ་དམིགས་པའི་ཐ་སྙད་སྒྲུབ་ཇི་ཙམ་ཡོད་པ་དང་ཐ་སྙད་འབའ་ཞིག་སྒྲུབ་ཇི་ལྟར་བྱེད་པ་སོགས་ཀྱི་རྣམ་གཞག་མང་མོད་ཀྱང་སྐབས་དོན་ལ་སྒྲིབ་པར་འགྱུར་བས་འདིར་མི་སྤྲོའོ། །འདིར་སྐབས་སུ་
གཉིས་ཏེ། མཚན་ཉིད་ལ་དོན་དང་མཚོན་བྱ་ལ་ཐ་སྙད་དུ་བྱས་པ་གཅིག་དང། བསྒྲུབ་བྱའི་ཆོས་ཀྱི་དོན་ལྡོག་ལ་དོན་དང། དེའི་ཐ་སྙད་གསུམ་ལ་ཐ་སྙད་དུ་བྱས་པའི་འཇོག་ཚུལ་གཉིས་མཁས་པ་དག་གི་གསུང་ལས་འབྱུང་ངོ། །ཐ་སྙད་གསུམ་ནི་སྒྲ་བློ་ལུས་
གསུམ་གྱི་ཐ་སྙད་དོ། །དེ་ལ་གཏན་ཚིགས་འདི་རང་རེའི་མཁས་པ་ཁ་ཅིག་གིས་དོན་སྒྲུབ་པའི་རྟགས་སུ་ཡང་འདོད་པ་ཡོད་མོད་མཁས་གྲུབ་ཐམས་ཅད་མཁྱེན་པས་ནི་ཐ་སྙད་འབའ་ཞིག་སྒྲུབ་ཀྱི་རྟགས་སུ་བཞེད་ཅིང། རྒྱལ་ཚབ་རྗེས་བརྗེད་བྱང་ཆེན་མོར་ཡང་ཐ་
སྙད་འབའ་ཞིག་སྒྲུབ་ཏུ་གསུངས་པས་རྗེའི་དགོངས་པར་མངོན་ནོ། །དེ་ལ་འཇམ་དབྱངས་ལེགས་པ་ཆོས་འབྱོར་བ་ན་རེ། འདི་ཐ་སྙད་འབའ་ཞིག་སྒྲུབ་ཀྱི་རྟགས་སུ་བཞེད་པའི་རྒྱུ་མཚན་བདེན་པར་གྲུབ་པའི་དོན་ཚང་ན་གཅིག་དང་དུ་མ་གང་རུང་དུ་བདེན་དགོས་

[067B] བདེན་མེད་ཀྱི་དོན་བདེན་པའི་གཅིག་དང་དུ་བྲལ་གྲུབ་ཟིན་ནས་བདེན་པར་མེད་ཀྱི་ཐ་སྙད་ཙམ་ཞིག་བསྒྲུབ་པར་ཟད་པའི་ཕྱིར་རོ་སྙམ་དུ་དགོངས་
པ་ཡིན་ན་མི་འཐད་དེ། སྒྲ་ལ་རྟག་པའི་དོན་ཆང་ན་མ་བྱས་པ་ཉིད་དུ་འགྱུར་དགོས་པས་བྱས་པ་སྒྲ་མི་རྟག་པ་སྒྲུབ་པའི་ཐ་སྙད་འབའ་ཞིག་སྒྲུབ་ཏུ་འགྱུར་པའི་ཕྱིར། གཞན་ཡང་རྟགས་དེའི་ཕྱོགས་ཆོས་འཇལ་བའི་བློ་ཡང་མཐར་ཐུག་དཔྱོད་པའི་རིགས་ཤེས་
སུ་ཁས་ལེན་དགོས་ན་དེ་ཡང་མི་འཐད་དེ། གང་ཟག་ཕུང་པོ་དང་བདེན་གྲུབ་ཀྱི་གཅིག་དང་ཐ་དད་གང་རུང་དུ་མ་གྲུབ་པ་ཙམ་དོན་དམ་བདེན་པ་མ་ཡིན་པའི་ཕྱིར་ཞེས་དགོས་པ་བསླང་བར་མཇད་དོ། །དེ་ལ་གཞན་དག་གིས་ལན་གྱི་རྣམ་གཞག་མཛད་པ་དུ་མ་
ཞིག་སྣང་མོད། འོན་ཀྱང་འཇམ་དབྱངས་ལེགས་པ་ཆོས་འབྱོར་གྱིས་མཁས་གྲུབ་རིན་པོ་ཆེའི་དགོངས་པ་ལེན་ལུགས་དེ་ཙམ་ཞིག་གིས་ཕྱོགས་སྔ་མའི་བཞེད་པ་ལོངས་མ་ལོངས་གསལ་བར་ཕྱེ་བ་མི་སྣང་ངོ། །རྟགས་འདི་ཐ་སྙད་འབའ་ཞིག་སྒྲུབ་ཡིན་པ་ནི་
རྗེ་ཡབ་སྲས་སུ་མ་ཟད་སློབ་དཔོན་ཞི་བ་འཚོའི་དགོངས་པ་ཡང་ཡིན་ཏེ། དབུ་མ་རྒྱན་རང་འགྲེལ་ལས་གཏན་ཚིགས་འདི་ལ་ནི་དམ་བཅས་པའི་དོན་གྱི་ཕྱོགས་གཅིག་པ་ཡང་མེད་དོ། སྒྲུབ་པའི་ཡུལ་གྱི་ཡུལ་ཅན་ཤེས་པ་དང་སྒྲ་དང་ཐ་སྙད་རྣམས་སྒྲུབ་པའི་ཕྱིར་
ཏེ་ཞེས་ཐ་སྙད་འབའ་ཞིག་སྒྲུབ་ཏུ་གསལ་བར་གསུངས་པའི་ཕྱིར་རོ། །ཐ་སྙད་སྒྲུབ་ཏུ་འགྲོ་ཚུལ་ནི་བདེན་པའི་གཅིག་དང་དུ་མ་དང་བྲལ་བ་གཞི་ཆོས་ཅན་གྱི་སྟེང་དུ་ཚད་མས་ངེས་ཤིང། བདེན་པར་ཡོད་པ་ལ་བདེན་པའི་གཅིག་དང་དུ་མ་གང་རུང་གིས་ཁྱབ་པར་

[068A]༄༅། །ངེས་པའི་གང་ཟག་གིས་གཞི་ཆོས་ཅན་གྱི་སྟེང་དུ་བདེན་ཡོད་ཀྱི་དོན་ཞེ་འདོད་ཀྱིས་སྒྲོ་འདོགས་པའི་བློ་འཐད་པས་བསྒྲུབས་ནས་སྐྱེ་བ་མེད་ཅིང་ཚུལ་དེ་མ་བརྗེད་པར་ཡོད་བཞིན་དུ་ཕུང་པོ་གསུམ་པའི་དོན་གྱི་སྒྲོ་འདོགས་སྐྱེས་མེད་མོད། འོན་ཀྱང་
ཆོས་ཅན་དེའི་སྟེང་དུ་བདན་པར་མེད་སྙམ་པའི་བློ་དང་བདེན་པར་མེད་ཅེས་པའི་སྒྲའི་ཐ་སྙད་དངོས་སུ་བྱེད་པ་ལ་བློ་བདེ་སིང་དེ་པ་མ་ཡིན་པའི་གནས་སྐབས་སུ་སྔར་གྱི་ཚུལ་གསུམ་དྲན་པའི་བྱེད་པ་ལ་བརྟེན་ནས་ཐ་སྙད་ཀྱི་ཡུལ་དུ་ངེས་པར་གྱུར་པ་སྟེ། དཔེར་ན་བྱིས་པ་
ཆུང་དུ་ཤེད་མ་བྱེ་བ་ཞིག་གིས་བ་ལང་ཆུང་ངུ་ཞིག་མཐོང་ནས་དེ་ལ་ནོག་དང་ལྐོག་ཤལ་འདུས་པ་དང་དེའི་སྟེང་དུ་བ་ལང་གི་ཐ་སྙད་བྱེད་པ་རྣམས་མཐོང་ཡང་ཕྱིས་བ་ལང་ཆེན་པོ་མཐོང་བ་ན་སྔར་མ་འདྲིས་པའི་དབང་གིས་འདི་ནི་བ་ལང་ངོ་སྙམ་པའི་བློ་དང་སྒྲའི་ཐ་སྙད་
འཇུག་མི་ནུས་པ་དེའི་ཚེ་འདི་ནི་གླང་སྟེ། ལྐོག་ཤལ་ལ་སོགས་པ་འདུས་པའི་བདག་ཉིད་ཀྱི་ཕྱིར་རོ་ཞེས་པ་ལྟ་བུའི་ཚུལ་གསུམ་དྲན་པའི་བྱེད་པ་ལས་བ་ལང་དུ་ངེས་པར་འགྱུར་ཞིང་དེ་ཐ་སྙད་འབའ་ཞིག་སྒྲུབ་ཏུ་འཇོག་དགོས་པའི་ཕྱིར་རོ། །འདི་ཡང་པཎ་ཆེན་ཞི་བ་
འཚོས་གསལ་བར་གསུངས་ཏེ། དབུ་མ་རྒྱན་རང་འགྲེལ་ལས། དཔེར་ན་འདི་ནི་གླང་སྟེ་ལྐོག་ཤལ་ལ་སོགས་པ་འདུས་པའི་བདག་ཉིད་ཀྱི་ཕྱིར་རོ། །ཞེས་བྱ་བ་དང་འདྲ་བར་ཇི་སྐད་སྨྲས་པའི་འཐད་པ་རྣམས་ཀྱིས་གཅིག་དང་དུ་མའི་རང་བཞིན་དང་བྲལ་བར་བསྟན་
དུ་ཟིན་ཀྱང། གང་དག་ཐོག་མ་མེད་པའི་འཁོར་བ་ནས་ཕྱིན་ཅི་ལོག་གཅིག་ནས་གཅིག་ཏུ་བརྒྱུད་དེ། དངོས་པོ་ལ་མངོན་པར་ཞེན་པ་ཡོངས་སུ་འཕེལ་བ་ཚུལ་བཞིན་ཡིད་ལ་བྱེད་པས་གོམས་པར་མི་བྱེད་པའི་ཕྱིར་སྤང་དཀའ་བས་ཡང་དག་པར་ན་དངོས་པོ་མཐའ་

[068B] དམིགས་སུ་ཡོད་པའི་མཚན་ཉིད་དུ་
འགྱུར་བ་ལས་མི་དམིགས་པས་མེད་ཅེས་བྱ་བ་ལྟ་བུའོ། །ཞེས་གསུངས་སོ། །ཐ་སྙད་འབའ་ཞིག་སྒྲུབ་ཀྱི་དོན་འདི་ལྟར་ཡིན་པར་སློབ་དཔོན་ཆོས་མཆོག་གིས་ཀྱང་གསལ་བར་གསུངས་ཏེ་འདིར་མ་སྤྲོས་སོ། །དེས་ན་
འཆད་པར་མཛད་པ་ཉིད་གཞུང་གི་དགོངས་པ་དང་མཐུན་ཞིང་དོན་ཆེན་པོ་དང་བཅས་པ་ཡིན་ནོ་ཞེས་ཤེས་པར་བྱའོ། །སྟོང་ཐུན་ཆེན་མོ་ལས། ཆོས་གང་ལའང་བདེན་པའི་གཅིག་དང་དུ་མ་གང་གིའང་དོན་སྒྲོ་མི་འདོགས་པར་བདེན་པའི་དོན་སྒྲོ་འདོགས་པ་ཕུང་པོ་གསུམ་
པའི་དོན་གྱི་སྒྲོ་འདོགས་སྐྱེ་ས་མེད་པས་ཐ་སྙད་འབའ་ཞིག་སྒྲུབ་ཡིན་ལ། ཞེས་གསུངས་པའི་དོན་ཡང་གང་ཟག་དེས་དེའི་ཚེ་གང་ཟག་ཕུང་པོ་དང་བདེན་པའི་གཅིག་ཏུ་ཡང་མེད་བདེན་པའི་ཐ་དད་དུ་ཡང་མེད་ཀྱང་གང་ཟག་བདེན་པར་གྲུབ་ཚུལ་འདི་འདྲ་ཞིག་ཡིན་པར་འདུག་
སྙམ་པའི་སྒྲོ་འདོགས་སྐྱེས་མེད་ཅིང། བདེན་པར་གྲུབ་ཚུལ་ཕུང་གསུམ་པ་སྟོན་རྒྱུ་མི་རྙེད་ལ། དེའི་ཚེ་གང་ཟག་དེས་རྟགས་ཀྱི་ཆུལ་རྣམས་ལ་བརྟེན་ནས་བདེན་མེད་ཀྱི་སྒྲ་བློའི་ཐ་སྙད་གང་ཟག་ཁྱད་གཞིར་གཟུང་བའི་སྟེང་དུ་སྒྲུབ་པ་ཉིད་རྟགས་དེ་ཐ་སྙད་སྒྲུབ་ཏུ་འགྱུར་ཚུལ་
ཡིན་ནོ་ཞེས་གསུངས་པ་ཡིན་གྱི། སྤྱིར་དེས་གང་ཟག་བདེན་མེད་ཀྱི་དོན་རྟོགས་ཟིན་པས་རྟགས་དེ་ཐ་སྙད་འབའ་ཞིག་སྒྲུབ་ཡིན་གསུངས་པ་ཡང་མ་ཡིན་ལ། རྟགས་དེའི་ཕྱོགས་ཆོས་འཇལ་བའི་བློ་གང་ཟག་བདེན་མེད་འཇལ་བའི་བློར་བཞེད་པ་ཡང་མ་ཡིན་ཞིང། གང་

[069A]༄༅། །ཟག་ཕུང་པོ་དང་བདེན་པའི་གཅིག་དང། དུ་མ་གང་རུང་དུ་མ་གྲུབ་པ་ཙམ་དོན་དམ་བདེན་པར་བཞེད་པ་ཡང་མ་ཡིན་ནོ། །དེ་ལྟར་བཤད་ན་འཇམ་དབྱངས་ལེགས་པ་ཆོས་འབྱོར་གྱིས་བཀོད་པའི་དོགས་པ་རྣམས་ཀྱང་སེལ་བར་འགྱུར་ལ་
གཞུང་གི་དོན་ཡང་ལེགས་པར་དྲངས་བར་འགྱུར་གྱི། གང་ཟག་ཕུང་པོ་དང་བདེན་པའི་གཅིག་ཏུ་མ་གྲུབ་པ་གང་ཟག་གི་གནས་ལུགས་ཡིན་པར་ཐལ། གཅིག་བདེན་པར་མ་གྲུབ་པ་གཅིག་གི་གནས་ལུགས་ཡིན་པའི་ཕྱིར། ཞེས་སོགས་སྨྲས་པས་མཁས་
པའི་དབང་པོ་དེའི་དགས་པ་སེལ་བ་ལ་ཡང་མི་ཕན་པར་མ་ཟད་འབྲེལ་མེད་པའི་ལན་ཁོ་ནར་འགྱུར་རོ། །འཕགས་པའི་མཉམ་གཞག་གི་གཟིགས་ངོར་གང་ཟག་བདེན་པའི་གཅིག་དང་དུ་མར་མ་གྲུབ་པ་སོགས་གང་ཟག་གི་གནས་ལུགས་ཡིན་ཀྱང་སྤྱིར་གང་ཟག་
བདེན་པའི་གཅིག་དང་དུ་མ་གང་རུང་དུ་མ་གྲུབ་པ་གང་ཟག་གི་གནས་ལུགས་ཡིན་མི་དགོས་ཏེ། འཕགས་པའི་མཉམ་གཞག་གི་གཟིགས་ངོར་ཕུང་སོགས་མེད་པ་ཕུང་སོགས་ཀྱི་གནས་ལུགས་ཡིན་ཀྱང། སྤྱིར་ཕུང་སོགས་མེད་པ་ཕུང་སོགས་ཀྱི་གནས་ལུགས་ཡིན་
མི་དགོས་པ་བཞིན་ནོ། །ད་དུང་དེ་དག་ལས་བརྩམས་ཏེ་བརྗོད་པར་བྱ་བ་མཆོག་ཏུ་མང་མོད་ཀྱི་རེ་ཞིག་དེ་ཙམ་མོ། །དྲང་ངེས་རྣམ་འབྱེད་ལས། འདི་དག་ཀྱང་མགོན་པོ་ཀླུ་སྒྲུབ་ཀྱི་རྗེས་སུ་འབྲངས་པའི་རིགས་པའི་ལམ་ཆེན་པོ་སྟེ་རིགས་པ་ལ་བློ་རྒྱས་པར་འདོད་པས་བསླབ་པར་
བྱའོ། །ཞེས་གསུངས་པས་རིགས་པ་འདི་དག་གི་གནད་ཤེས་པ་ཤིན་ཏུ་གལ་ཆེ་ཞིང་ལེགས་པར་ཤེས་ན་གཅིག་དུ་བྲལ་གྱི་གཏན་ཚིགས་ཁོ་ན་བསྒོམ་ཡང་སྒོམ་རྒྱུས་ཕོངས་པ་མི་འདུག་པས་རང་སེམས་ཆོས་སྐུའི་རང་ཞལ་བལྟ་བར་རློམ་པ་རྣམས་ཀྱིས་ཀྱང་རིགས་

[069B] །གསུམ་པ་གཏན་ལ་ཕབ་པའི་བདེན་གཉིས་ཀྱི་རྣམ་གཞག་ལ། བདེན་གཉིས་ཀྱི་དབྱེ་གཞི་དང། དབྱེ་བ་དང། ཀུན་རྫོབ་ཡང་ལོག་གི་ཁྱད་པར་དང། བདེན་གཉིས་གཅིག་ཐ་དད་ཀྱི་རྣམ་
གཞག་སོགས་ནི་སྔར་མདོ་སྡེ་སྤྱོད་པའི་དབུ་མ་རང་རྒྱུད་པའི་སྐབས་སུ་བཤད་པ་དང་འདྲའོ། །བདེན་གཉིས་ངེས་བྱེད་ཀྱི་ཚད་མ་ལ་རྣམ་པ་འདོད་ཚུལ་གྱི་སྒོ་ནས་གཉིས་ཏེ། འཕགས་པ་གྲོལ་སྡེ་དང་སློབ་དཔོན་ཞི་བ་འཚོ་དང་མཁས་པའི་དབང་པོ་ཀ་མ་ལ་ཤཱི་ལ་སོགས་ནི་
ཐ་སྙད་དུ་རྣམ་བདེན་པ་ལྟ་བུར་འདོད་པའི་དབུ་མ་པའོ། །དྲང་ངེས་རྣམ་འབྱེད་ལས། ལུགས་འདིས་སྔོ་སེར་ལ་སོགས་པའི་རྣམ་པ་དངོས་པོར་འདོད་དེ། ཆོས་ཀྱི་གྲགས་པའི་བཞེད་པ་ཡང་དེ་ལྟར་འགྲེལ་བས་ཐ་སྙད་དུ་རྣམ་བདེན་པ་ལྟར་འདོད་པའི་དབུ་མ་པའོ། །ཞེས་
གསུངས་ལ། དེ་ཡང་རྣམ་བདེན་སྣ་ཚོགས་གཉིས་མེད་པ་དང་ཚུལ་མཚུངས་པར་བཞེད་དོ། །སློབ་དཔོན་ཆེན་པོ་སེང་གེ་བཟང་པོ་ནི་ཞི་བ་འཚོའི་རྗེས་འབྲངས་ཡིན་ཀྱང་རྣམ་རྫུན་པ་དང་ཚུལ་མཚུངས་ཏེ། འགྲེལ་པ་དོན་གསལ་ལས། གཟུང་བ་མེད་ན་འཛིན་པ་མེད་དོ་
སྙམ་དུ་ངེས་པར་སེམས་པས་འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དེ་ཡང་བསལ་ཏེ་གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། ཞེས་སོགས་ཀྱི་སྐབས་སུ་རྣམ་རྫུན་དུ་འགྲེལ་བར་གསལ་
པའི་ཕྱིར་རོ། །ཞེས་མཁས་གྲུབ་བསྟན་པ་དར་རྒྱས་དང་འཇམ་དབྱངས་བཞད་པ་སོགས་ཀྱིས་གསུངས་སོ། །སློབ་དཔོན་ཆེན་པོ་ལ་བ་བ་ནི་ཐ་སྙད་དུ་རྣམ་རྫུན་པ་ལྟར་འདོད་པའི་དབུ་མ་པ་ཡིན་པར་པཎྜི་ཏ་ལྷན་ཅིག་སྐྱེས་པའི་རྡོ་རྗེས་དེ་ཁོ་ན་ཉིད་བཅུ་པའི་འགྲེལ་པ་ལས་

[070A]༄༅། །བཤད་ཅིང། སློབ་དཔོན་དགྲ་ལས་རྒྱལ་བའམ་ཛཻ་ཏ་རི་ཡང་རྣམ་རྫུན་པ་ཡིན་པར་བདེར་གཤེགས་གཞུང་གི་རང་འགྲེལ་གྱིས་ཤེས་སོ། །སློབ་དཔོན་འདི་དག་གི་རྗེས་སུ་འབྲངས་པའི་པཎ་གྲུབ་མང་ཞིང་རང་རིག་ཁས་ལེན་པ་དང་ཚོགས་དྲུག་
ལས་ངོ་བོ་ཐ་དད་པའི་ཀུན་གཞི་ཁས་མི་ལེན་པ་སོགས་ཀྱི་རྣམ་གཞག་ཀྱང་ཕལ་ཆེར་འདྲའོ། །སྤྱིར་འཕགས་ཡུལ་གྱི་དབུ་མ་པར་ཁས་འཆེ་བའི་པཎྜི་ཏ་རེ་གཉིས་ཀྱིས་ཀུན་གཞི་དང་རང་རིག་གཉིས་ཀ་ཁས་ལེན་པ་དང། འཕགས་པའི་མཉམ་གཞག་རྣམ་པར་མི་
རྟོག་པའི་ཡེ་ཤེས་ཀྱི་དངོས་ཡུལ་སྣང་སྟོང་གཉིས་ཚོགས་སུ་འདོད་པའི་མཉམ་གཞག་སྣང་བཅས་སུ་ཁས་ལེན་པ་ཡང་རེ་གཉིས་བྱུང་མོད་ཀྱང། དེ་ཙམ་གྱིས་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་ལ་འཕགས་པའི་ཟག་མེད་མཉམ་གཞག་ཡེ་ཤེས་ལ་སྒྱུ་མ་
ལྟ་བུའི་སྣང་བ་ཡོད་པར་ཁས་ལེན་པ་སོགས་སུ་མི་འགྱུར་ཏེ། དེ་འདྲའ་འཕགས་ཡུལ་གྱི་པཎྜི་ཏ་དེ་དག་གིས་ཤིང་རྟ་ཆེན་པོའི་དགོངས་པ་ཇི་ལྟ་བ་བཞིན་མ་ལོན་པའི་རང་གི་བློ་སྐྱོན་གྲུབ་མཐའ་ལ་ཞུགས་པ་ཙམ་དུ་ཟད་ཀྱི་རང་གི་གྲུབ་མའི་
གཞག་བྱས་པ་མ་ཡིན་པའི་ཕྱིར། དཔེར་ན་བོད་ཀྱི་དབུ་མ་ཐལ་འགྱུར་བར་ཁས་འཆི་བ་མང་པོ་ཞིག་གིས་མི་རིགས་པའི་རྣམ་གཞག་དུ་མ་ཞིག་བྱས་པ་རྣམས་དེ་དག་གི་བློ་སྐྱོན་ཡིན་གྱི་དབུ་མ་ཐལ་འགྱུར་པའི་ལུགས་མ་ཡིན་པར་སྨྲ་དགོས་པ་བཞིན་ནོ། །
དེའི་ཕྱིར་ལམ་རིམ་ཆེན་མོ་ལས། སྤྱིར་དབུ་མ་པར་ཁས་འཆེ་བའི་རྒྱ་བོད་ཀྱི་སློབ་དཔོན་འགའ་རེ་དེ་ལྟར་དུ་འདོད་པ་ཡོད་མོད་ཀྱང་སློབ་དཔོན་ཀླུ་སྒྲུབ་ཀྱི་རྗེས་སུ་འབྲང་བའི་དབུ་མ་པ་ཆེན་པོ་རྣམས་ཀྱི་ལུགས་ཇི་ལྟར་ཡིན་གཏན་ལ་དབབ་པར་བྱ་ཡི་ཕྲ་མོ་རྣམས་སུ་ཞིག་

[070B] ཞེས་གསུངས་པ་ཡང་རྗེ་ཐམས་ཅད་མཁྱེན་པས་རྒྱལ་བའི་དགོངས་པ་འགྲེལ་བ་ལ་ཚད་མར་གྱུར་བའི་ཤིང་རྟ་ཆེན་པོ་རྩོད་མེད་རྣམས་ཀྱི་དགོངས་པ་གཏན་ལ་འབེབས་པ་གཙོ་བོར་མཛད་པར་བཞེད་ཀྱི། པཎྜི་ཏ་ཡིན་ཟེར་ཚད་དང་གྲུབ་པ་ཐོབ་
ཟེར་ཚད་ཀྱི་ལུགས་དུ་མ་ཕྱོགས་གཅིག་ཏུ་འདྲེན་པའི་རྣམ་གྲངས་མང་པོ་གསོག་པ་ཙམ་ལ་ཐུགས་མ་དགྱེས་པའི་གསུང་དུ་སྣང་ངོ། །ཚོགས་དྲུག་ལས་ངོ་བོ་ཐ་དད་པའི་ཀུན་གཞི་མི་བཞེད་ཀྱང་དྲུག་པ་ཡིད་ཀྱི་རྣམ་ཤེས་ལ་ཆར་ཕྱེ་ནས་ཕྲ་མོའི་ཆ་འགའ་ཞིག་ལ་ཀུན་
གཞིའི་སྒྲས་བསྟན་པ་ནི་དབུ་མ་པ་ཆེན་པོ་འགའ་ཞིག་གིས་ཀྱང་བཤད་ལ། ཁྱད་པར་དུ་སྔགས་ཕྱོགས་ཀྱི་གཞུང་ན་མང་བར་སྣང་ངོ། །བདེན་མེད་གཏན་ལ་འབེབས་ཚུལ་དང་ཐ་སྙད་ཀྱི་རྣམ་གཞག་འཇོག་ཚུལ་དེ་དག་ལ་བརྟེན་ནས་མདོའི་དྲང་ངེས་ཀྱི་དོན་འགྲེལ་ཚུལ་
ལ་ཡང་ཞིབ་ཆ་མང་དུ་ཡོད་དེ། མདོ་དགོངས་འགྲེལ་གྱིས་ངོ་བོ་ཉིད་མེད་པ་རྣམ་པ་གསུམ་གྱི་དགོངས་པ་བསྟན་པ་དེ་ཉིད་ཀྱིས་ཡུམ་གྱི་མདོ་ལ་སོགས་པ་རྣམས་ངེས་དོན་གྱི་མདོ་ཁོ་ནར་བསྟན་པར་བཞེད་ཅིང། སེམས་ཙམ་པས་བཞག་པ་ལྟར་གྱི་མཚན་ཉིད་གསུམ་
གྱི་རྣམ་གཞག་དང་མི་འདྲ་བའི་རང་ལུགས་ཀྱི་མཚན་ཉིད་གསུམ་གྱི་རྣམ་གཞག་ནི་མདོ་དེའི་གཙོ་བོའི་དོན་དུ་བཞེད་དོ། །འོན་ཀྱང་སེམས་ཙམ་པའི་མཚན་ཉིད་གསུམ་གྱི་འཇོག་ལུགས་དེ་ཡང་རེ་ཞིག་སྟོང་ཉིད་ཕྲ་མོ་རྟོགས་མི་ནུས་ཤིང་རིམ་གྱིས་བཀྲི་དགོས་པའི་
གདུལ་བྱའི་བསམ་ངོ་ལ་བལྟོས་ཏེ་མདོའི་དོན་དུ་འཇོག་པར་མཛད་དོ། །འཁོར་ལོ་བར་བ་ལ་ཡང་དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བ་དང་དོན་གྱིས་སྦྱར་བ་རྣམས་ནི་སྒྲ་ཇི་བཞིན་པའི་ངེས་དོན་དང་མདོ་དེའི་ནང་དུ་དོན་དམ་པ་དང་བདེན་པའི་ཁྱད་པར་གསལ་

[071A]༄༅། །བར་མ་སྦྱར་བར་གཟུགས་མེད་ཅེས་པ་ལ་སོགས་པས་བསྟན་པ་ནི་སྒྲ་ཇི་བཞིན་པར་གཟུང་དུ་མི་རུང་བའི་དྲང་དོན་དུ་བཞེད་དོ། །དེ་དག་གི་ཚུལ་རྒྱས་པར་ནི་ལེགས་བཤད་སྙིང་པོ་ལས་ཤེས་པར་བྱ་ཞིང་ཁོ་བོས་ཀྱང་གཞན་དུ་འཆད་པར་འདོད་
དོ༑ ༑བཞི་པ་ལམ་དང་འབྲས་བུའི་རྣམ་གཞག་ནི། ཉན་རང་གཉིས་ལ་སྤངས་རྟོགས་ཀྱི་ཁྱད་པར་ཡོད་པར་བཞེད་ཅིང་དེ་ཡང་ཉན་ཐོས་ཀྱིས་ཉོན་སྒྲིབ་དང་རང་རྒྱལ་གྱིས་ཤེས་སྒྲིབ་རགས་པ་གཟུང་བ་དོན་གཞན་དུ་འཛིན་པའི་རྟོག་པ་སྤོང་བར་བཞེད་དོ། །ལམ་
ནི་རིམ་པ་བཞིན་དུ་གང་ཟག་གི་བདག་མེད་ཙམ་དང་དེའི་སྟེང་དུ་གཉིས་སྟོང་གི་དེ་ཁོ་ན་ཉིད་རྟོགས་པའི་ལམ་མོ། །མངོན་རྟོགས་རྒྱན་གྱི་རྩེ་སྦྱོར་གྱི་སྐབས་སུ་རྣལ་འབྱོར་གྱིས་བཞིར་བྱས་ནས་དབང་པོའི་རིམ་པ་བཞི་དང་སྦྱོར་བར་སྔ་མ་དག་བཞེད་མོད་ཀྱང་རྗེ་ཡབ་
སྲས་ཀྱི་དགོངས་པ་ནི། སྔོན་པོ་སྔོར་སྣང་ཤེས་པ་ལས་རྫས་ཐ་དད་ཡིན་པ་ཁེགས་ནས་སྔོར་སྣང་ཤེས་པ་སྔོན་པོ་ལས་རྫས་ཐ་དད་པ་མ་ཁེགས་པའི་གང་ཟག་གི་རིམ་པ་མི་འཐད་པས་དེ་གཉིས་ལ་རིམ་པ་གཉིས་ལྟར་བསྟན་པ་ནི་བཤད་པའི་རིམ་པ་
ཙམ་ཡིན་གྱི་ཐེག་པའི་རིམ་པ་སོ་སོ་བ་མ་ཡིན་པར་བཞེད་དོ། །དེས་ན་ལུགས་འདིར་ལྟ་བ་ལ་བརྟེན་པའི་ཐེག་པའི་རིམ་པ་ནི་གསུམ་ཁོ་ན་བསྟན་ཏེ། ཆུང་ངུ་གང་ཟག་གི་བདག་མེད་ཐུན་མོང་བ་རྟོགས་པ་དང། འབྲིང་པོ་གཟུང་འཛིན་རྫས་ཐ་དད་ཀྱིས་
སྟོང་པར་རྟོགས་པ་དང། ཆེན་པོ་ཆོས་ཐམས་ཅད་བདེན་མེད་དུ་རྟོགས་པའོ། །ཐེག་པ་ཆེན་པོའི་རིགས་ཅན་དབང་པོ་རྣོན་པོས་ནི་ཡང་དག་པའི་དེ་ཁོ་ན་ཉིད་འཚོལ་བ་སྔོན་དུ་བཏང་སྟེ་དེ་ཁོ་ན་ཉིད་ལེགས་པར་ངེས་པ་ན་ལྟ་བ་ངན་པས་རྒྱུད་ཡོངས་སུ་

[071B] དབུ་མ་
རྒྱན་ལས། ཡང་དག་ཤེས་འཚོལ་སྔོན་བཏང་སྟེ། །དོན་དམ་རྣམ་པར་དེས་གྱུར་ནས། །ལྟ་ངན་འཐིབས་གནས་འཇིག་རྟེན་ལ། །སྙིང་རྗེ་ཀུན་ཏུ་བསྐྱེད་ནས་སུ། །འགྲོ་དོན་བྱེད་པར་དཔའ་གྱུར་པ། །བྱང་ཆུབ་བློ་རྒྱས་མཁས་པ་ནི། །བློ་དང་སྙིང་རྗེས་
བརྒྱན་པ་ཡི། །ཐུབ་པའི་བརྟུལ་ཞུགས་ཡང་དག་སྤྱོད། །ཅེས་སོ། །ཐེག་ཆེན་གྱི་རིགས་ཅན་དབང་པོ་རྟུལ་པོས་ནི་མི་རྟག་པ་དང་སྡུག་བསྔལ་བ་ལ་སོགས་པ་བདེན་པ་བཞིའི་རྣམ་པ་ཡང་དང་ཡང་དུ་བསྒོམས་པས་མྱོང་བ་ལེགས་པར་ཐོན་པ་ན་སེམས་
ཅན་གཞན་དག་ཀྱང་སྡུག་བསྔལ་གྱི་རང་བཞིན་ཅན་གྱི་འཁོར་བར་འཁོར་བ་དང། དེ་ཡང་ཆོས་ཙམ་གྱི་རྒྱུ་ལས་ཆོས་ཙམ་གྱི་འབྲས་བུ་འབྱུང་བའི་ཀུན་བྱང་གི་རྟེན་འབྲེལ་ཉེ་བར་རྟོགས་པ་ལ་བརྟེན་ནས་སྙིང་རྗེ་ཆེན་པོས་དྲངས་པའི་བྱང་ཆུབ་ཏུ་སེམས་
བསྐྱེད་ལ་དེའི་རྗེས་སུ་སྤྱོད་པ་ལ་སློབ་པའི་དུས་ཉིད་ནས་དེ་ཁོ་ན་ཉིད་ཤེས་པ་འཚོལ་བ་ལ་བརྩོན་པར་བྱེད་དོ། །དེ་ལྟར་ཡང་དེ་ཉིད་ལས། ཡང་དག་དད་པའི་རྗེས་འབྲངས་པ། །རྫོགས་པའི་བྱང་ཆུབ་སེམས་བསྐྱེད་ནས། །ཐུབ་པའི་བརྟུལ་
ཞུགས་བླང་བྱས་ཏེ། །དེ་ནས་ཡང་དག་ཤེས་འཚོལ་བརྩོན། །ཞེས་སོ། །དེ་ལྟར་བྱང་ཆུབ་ཀྱི་སེམས་བསྐྱེད་ནས་སྤྱོད་པ་ཕྱིན་དྲུག་ལ་སློབ་པའི་ཆུལ་ལ་འབད་པ་ལས་ཕྱིའི་རྐྱེན་དགེ་བའི་བཤེས་གཉེན་དང་ནང་གི་རྐྱེན་ཚུལ་བཞིན་ཡིད་ལ་བྱེད་པ་

[072A]༄༅། །སོགས་རྒྱུ་ཚོགས་དུ་མ་ལ་བརྟེན་ནས་ཆོས་ཐམས་ཅད་ཀྱི་དེ་ཁོ་ན་ཉིད་ལ་དམིགས་པའི་བསྒོམ་བྱུང་གི་ཤེས་རབ་སྐྱེས་བ་ན་སྦྱོར་བའི་ལམ་འཐོབ་པར་འགྱུར་རོ། །དེ་ནས་ངེས་པར་འབྱེད་པའི་ཆ་དང་མཐུན་པ་བཞི་ལས་དྲོད་དང་
རྩེ་མོ་གཉིས་ཀྱི་སྐབས་སུ་གཟུང་བ་བདེན་འཛིན་སྤོང་བའི་ནུས་པ་གོང་ནས་གོང་དུ་ཁྱད་ཞུགས་པར་གྱུར་ནས། བཟོད་པ་སྐྱེས་པའི་ཚེ་གཟུང་བ་བདེན་འཛིན་ལྷན་སྐྱེས་མངོན་གྱུར་གྱི་ཡང་ནུས་པ་རགས་པ་ཉམས་པར་བྱེད་པ་དང། ཆོས་མཆོག་སྐྱེས་པའི་ཚེ་
འཛིན་པ་ལ་ཡང་བདེན་ཞེན་མངོན་གྱུར་གྱི་ནུས་པ་ཉམས་པར་བྱེད་དོ། །དེ་ནས་གཉེན་པོའི་ཕྱོགས་ནུས་པ་འཕེལ་བ་དང་སྤང་བྱའི་ཕྱོགས་དཔལ་ཆོགས་པས་རིམ་གྱིས་ཐེག་པ་ཆེན་པོའི་མཐོང་ལམ་སྡུག་བསྔལ་ཆོས་བཟོད་པར་ཆད་མེད་ལམ་སྐྱེས་པའི་
དུས་ན་དངོས་ཀྱི་གནོད་བྱ་མཐོང་སྤང་གི་ས་བོན་དེ་འགགས་ཤིང་གཉེན་པོའི་ལག་རྗེས་ཀྱིས་སྐྱེ་མི་རུང་བའི་ཆོས་ཅན་དུ་སོང་བའི་ཚེ་སོ་སོར་བརྟགས་འགོག་ཐོབ་པ་ཡིན་པས་རྣམ་གྲོལ་ལམ་ཐོབ་པར་འཇོག་གོ་མཐོང་ལམ་སྐད་ཅིག་མ་གཅིག་ཏུ་བཤད་
པ་ནི་དུས་མཐའི་སྐད་ཅིག་མ་མ་ཡིན་གྱི་སྟོང་པ་ཉིད་ལ་མཉམ་པར་བཞག་པའི་མཉམ་གཞག་ཐུན་གཅིག་ཡིན་ལ། དེའི་ཡང་བདེན་པ་མངོན་པར་རྟོགས་པ་སྐད་ཅིག་མ་གཅིག་ཤེས་བཟོད་སྐད་ཅིག་མ་བཅུ་དྲུག་གི་བདག་ཉིད་དུ་སྐྱེ་བ་ཡིན་ནོ། །དེ་ནི་
མཉམ་གཞག་གི་དབང་དུ་བྱས་པ་ཡིན་ལ་སྤྱིར་ན་ཤེས་སྒྲིབ་ལྷན་སྐྱེས་ཀྱི་ས་བོན་དངོས་སུ་གཞོམ་པའི་ཆེད་དུ་སྟོང་པ་ཉིད་ལ་མངོན་སུམ་དུ་མཉམ་པར་མི་འཇོག་པ་དེ་སྲིད་ཚུན་ཆད་མཐོང་ལམ་གྱིས་བསྡུས་པར་འཇོག་གོ་མཐོང་ལམ་གྱི་སྐབས་སུ་

[072B] སྒོམ་ལམ་སྐོར་དགུས་སྒོམ་སྤང་ཉོན་མོངས་བཅུ་དྲུག་གི་ས་བོན་དང་སྒོམ་སྤང་ཤེས་
སྒྲིབ་བརྒྱ་དང་བརྒྱད་ཀྱི་ས་བོན་རིམ་ཅན་དུ་སྤོང་བར་གསུངས་སོ། །མཐའི་རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་པ་དང་ཤེས་བྱའི་སྒྲིབ་པ་ཕྲ་མོ་ཅིག་ཅར་དུ་སྤངས་ནས་སྐད་ཅིག་གཉི་པ་ལ་ཆོས་ཀྱི་སྐུ་མངོན་དུ་བྱེད་པར་གསུངས་ཏེ་དེ་དག་ནི་
ཐེག་ཆེན་རིགས་ངེས་ཀྱི་རྣམ་གཞག་གོ་དེ་ལྟ་བུའི་ཆོས་ཀྱི་སྐུ་ནི་མ་རིག་བག་ཆགས་ཀྱི་ས་དང། མཚན་མའི་སྤྲོས་པ་ལས་བྱུང་བའི་ཟག་མེད་ཀྱི་ལས་དང། ཡིད་ཀྱི་རང་བཞིན་གྱི་ལུས་དང། བསམ་གྱིས་མི་ཁྱབ་པར་ཡོངས་སུ་སྒྱུར་བའི་
འཆི་འཕོ་བ་རྣམས་དང་བྲལ་བའི་ཕྱིར་རིམ་པ་བཞིན་དུ་གཙང་བ་དང། བདག་དམ་པ་དང། བདེ་བ་དང། རྟག་པའི་ཕ་རོལ་ཏུ་ཕྱིན་པ་ཡིན་ནོ། །དེ་ལྟ་ནའང་སྔོན་འགྲོ་བ་ཐམས་ཅད་བླ་ན་མེད་པའི་བདེ་བ་ལ་འགོད་པའི་ཐུགས་རྗེ་ཆེན་པོ་ཕུལ་དུ་
བྱུང་བའི་མཐུ་ཡོངས་སུ་རྫོགས་པས་ཐབས་དང་ཤེས་རབ་ཀྱི་ཆ་ཤས་རྣམ་པ་ཐམས་ཅད་པའི་མཆོག་དང་ལྡན་པ་ཟག་པ་མེད་པའི་ཡེ་ཤེས་ཀྱི་རྡུལ་ཕྲ་རབ་འདུས་པའི་ལོངས་སྤྱོད་རྫོགས་པའི་སྐུ་ཡིད་བཞིན་གྱི་ནོར་བུ་ལྟ་བུ་འཁོར་བ་ཇི་སྲིད་བར་འོག་
མིན་གྱི་གནས་སུ་བཞུགས་ནས་སྤྲུལ་པའི་སྐུ་སྣ་ཚོགས་པས་འགྲོ་བ་ཐམས་ཅད་ཀྱི་དོན་མཛད་དོ། །དེ་ལྟར་ཡང་དབུ་མ་རྒྱན་ལས། དེས་ན་རྣམ་པ་ཐམས་ཅད་ཀྱི་མཆོག་དང་ལྡན་པའི་ཤེས་རབ་དང། ཐུགས་རྗེའི་རྡུལ་ཕྲ་རབ་འདུས་པའི་སྐུ། ཉོན་མོངས་

[073A]༄༅། །བ་དང་ཤེས་བྱའི་སྒྲིབ་པའི་ཕུང་པོ་མ་ལུས་པ་དང་བྲལ་བ། ཐམས་ཅད་ཀྱི་མཆོག་འཁོར་བ་ཇི་སྲིད་བར་བཞུགས་སོ། །ཞེས་གསུངས་སོ། །འདིར་མ་བཤད་པའི་ལམ་དང་འབྲས་བུའི་ཁྱད་པར་འགའ་ཞིག་ནི་
རང་རྒྱུད་པ་སྔ་མའི་སྐབས་སུ་བཤད་པ་དང་ཐལ་འགྱུར་བའི་སྐབས་སུ་ཡང་འཆད་པར་འགྱུར་བ་རྣམས་ལས་ཤེས་པར་བྱ་ཞིང། མངོན་རྟོགས་རྒྱན་གྱི་འགྲེལ་པ་འགྲེལ་བཤད་རྣམས་ལས་རང་རྒྱུད་པ་འདི་པའི་ལུགས་ཀྱི་ལམ་གྱི་རིམ་པའི་
རྣམ་གཞག་ནི་ཤིན་ཏུ་རྒྱས་པར་གསུངས་པ་ད་ལྟ་ཡང་ཕྱོགས་ཐམས་ཅད་དུ་གྲགས་ཆེ་བ་ལྟར་རོ། །གཉིས་པ་ཐུབ་པའི་རིང་ལུགས་འཛིན་པའི་གྲུབ་པའི་མཐའ་སྨྲ་བ་ཐམས་ཅད་ཀྱི་ཡང་རྩེ་དཔལ་ལྡན་དབུ་མ་ཐལ་འགྱུར་བའི་ལུགས་མདོ་ཙམ་བརྗོད་
པ་ལ་མཚན་ཉིད་དང། གྲུབ་མཐའི་འདོད་ཚུལ་གཉིས། དང་པོ་ནི། དངོས་པོ་རྣམས་ཀྱི་དོན་གྱི་སྡོད་ལུགས་ཀྱི་དབང་གིས་རྒོལ་ཕྱིར་རྒོལ་གྱི་ཚད་མ་འཁྲུལ་བ་ལ་ཆོས་ཅན་མཐུན་སྣང་དུ་གྲུབ་པའི་སྒོ་ནས་རྟགས་ཀྱི་ཚུལ་སྒྲུབ་མི་དགོས་
པར་ཕྱིར་རྒོལ་གྱི་ཁས་བྲངས་ཙམ་ལ་འཁྲིས་ནས་ཕྱིར་རྒོལ་རང་ལ་གྲགས་པའི་ཚུལ་གསུམ་པའི་རྟགས་ཀྱིས་བདེན་མེད་རྟོགས་པའི་རྗེས་དཔག་བསྐྱེད་པར་འདོད་པའི་དབུ་མ་པ་ནི་ཐལ་འགྱུར་བའི་འཇོག་བྱེད་དམ་མཚན་ཉིད་ཡིན་ནོ། །དེ་ལྟར་ཡང་
ཚིག་གསལ་ལས། རང་གི་དོན་གྱི་རྗེས་སུ་དཔག་པར་ནི་ཐམས་ཅད་དུ་རང་ལ་གྲུབ་པ་ཉིད་བརླིང་བ་ཡིན་གྱི་གཉིས་ཀ་ལ་གྲུབ་པ་ནི་མ་ཡིན་ནོ། །དེ་ཉིད་ཀྱི་ཕྱིར་རྟེག་གེའི་མཚན་ཉིད་བརྗོད་པ་ནི་དགོས་པ་མེད་པ་ཡིན་ཏེ། སངས་རྒྱས་རྣམས་ཀྱིས་

[073B] །ཞེས་གཞན་གྲགས་ཀྱི་གཏན་ཚིགས་ཀྱིས་བསྒྲུབ་བྱ་འགྲུབ་པ་ཡིན་གྱི། རང་རྒྱུད་ཁས་ལེན་མི་དགོས་པའི་རྒྱུ་མཚན་འཐད་པ་དན་བཅས་ཏེ་
གསུངས་ཤིང་འཇིག་རྟེན་གྱི་དཔེས་ཀྱང་བསྟན་ཏེ། དེ་ཉིད་ལས། དེ་ཡང་རང་ཉིད་ལ་གྲུབ་པའི་གཏན་ཚིགས་ཉིད་ཀྱིས་ཡིན་གྱི། གཞན་ལ་གྲུབ་པས་ནི་མ་ཡིན་ཏེ། འཇིག་རྟེན་ཉིད་དུ་མཐོང་བའི་ཕྱིར་རོ། །འཇིག་རྟེན་ན་ནི་རེས་འགའ་དབང་པོ་རྒོལ་
བ་དང་ཕྱིར་རྒོལ་བ་གཉིས་ཀྱིས་ཚད་མར་བྱས་པའི་ཚིག་གིས་རྒྱལ་བའམ་ཕམ་པར་འགྱུར་ལ། རེས་འགའ་ནི་རང་གི་ཚིག་ཁོ་ནས་འགྱུར་གྱི། གཞན་གྱི་ཚིག་གིས་ནི་རྒྱལ་བའམ་ཕམ་པར་འགྱུར་བ་མ་ཡིན་ནོ། །འཇིག་རྟེན་ན་ཇི་ལྟར་ཡིན་པ་དེ་བཞིན་
དུ་རིགས་པ་ལ་ཡང་ཡིན་ཏེ། འཇིག་རྟེན་པའི་ཐ་སྙད་ཁོ་ན་རིགས་པའི་བསྟན་བཅོས་སུ་སྐབས་སུ་བབས་པ་ཡིན་པའི་ཕྱིར་རོ། །ཞེས་གསུངས་སོ། །ཐལ་འགྱུར་བའི་གོ་དོན་དེ་ལྟར་འཇོག་པ་ནི་གཞུང་གི་དགོངས་པ་རྨ་མེད་པ་ཡིན་ཏེ། བྱང་ཆུབ་ལམ་
རིམ་ཆེན་མོ་ལས། སྔར་བཤད་པ་ལྟ་བུའི་ཚད་མས་རྒོལ་བ་གཉིས་ཀ་ལ་གྲུབ་པའི་རྟགས་ཀྱིས་བསྒྲུབ་བྱ་སྒྲུབ་པ་ལ་རང་རྒྱུད་ཀྱི་རྟགས་དང་དེས་མི་འགྲུབ་པར་ཕྱིར་རྒོལ་གཞན་ལ་གྲགས་པའི་ཚུལ་གསུམ་གྱིས་བསྒྲུབ་བྱ་སྒྲུབ་པ་ལ་ཐལ་འགྱུར་བར་
འཇོག་པ་དེ་ནི་སློབ་དཔོན་གྱི་དགོངས་པར་ཤིན་ཏུ་གསལ་བ་ཡིན་ནོ། །ཞེས་གསུངས་སོ། །དེ་ལྟར་ན་རང་རྒྱུད་ཁས་མི་ལེན་པར་གཞན་གྲགས་ཙམ་གྱིས་བདེན་མེད་རྟོགས་པའི་རྗེས་དཔག་བསྐྱེད་པར་འདོད་པའི་དབུ་མ་པ་དེ་ཐལ་འགྱུར་བའི་མཚན་

[074A]༄༅། །ཉིད་ཅེས་བྱས་ཀྱང་ཆོག་གོ་ཡང་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པའི་ཆོས་ཞལ་གྱིས་མི་བཞེས་པའི་དབུ་མ་པ་དེ་ཐལ་འགྱུར་བའི་མཚན་ཉིད་དུ་བྱས་ཀྱང་རུང་སྟེ། ཐལ་འགྱུར་བའི་བདེན་གཉིས་ཀྱི་འཇོག་ཚུལ་
ཐུན་མོང་མ་ཡིན་པ་མང་དུ་ཡོད་པ་རྣམས་ཀྱི་རྩ་བ་མཐར་གཏུགས་པ་ཡང་ཐ་སྙད་དུ་ཡང་རང་མཚན་ཞལ་གྱིས་མི་བཞེས་པ་འདི་ཡིན་ནོ། །འཇུག་འགྲེལ་ལས། ཁོ་བོ་ཅག་གིས་འདིར་ལུགས་གང་ཞིག་བརྒལ་ལན་དང་བཅས་པར་བསྙད་པའི་
ལུགས་འདི་ནས་འབྱུང་བ་དེ་ཡང་སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་མཁས་པ་རྣམས་ཀྱིས་ངེས་པར་མཛད་དུ་གསོལ་ལོ། །ཞེས་རང་གི་ལུགས་དབུ་མ་པ་གཞན་གྱིས་བཀྲལ་བ་དང་ཐུན་མོང་མ་ཡིན་པར་གསུངས་པའི་དོན་
འཆད་པ་ན། རྗེ་བདག་ཉིད་ཆེན་པོས་ལེགས་བཤད་སྙིང་པོ་ལས། རང་གི་ལུགས་ལ་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པའི་ཆོས་མི་འདོད་ལ་དེ་དག་ནི་དེའི་སྟེང་ནས་འཇོག་པ་ཤ་སྟག་ཡིན་པའི་ཕྱིར་རོ། །ཞེས་གསུངས་སོ། །བོད་ཀྱི་མཁས་
པ་སྔ་མ་དག་རབ་ཏུ་མི་གནས་པའི་དབུ་མ་པ་ཞེས་པའི་ཐ་སྙད་ཀྱང་གསུངས་ཏེ། སློབ་དཔོན་དཔའ་བོའི་དོན་དམ་བྱང་ཆུབ་ཀྱི་སེམས་བསྒོམ་པའི་ཡི་གེ་ལས། སྟོང་པ་ཉིད་སོགས་རྣམ་གྲངས་སྒོ། །སྒྱུ་མ་ལ་སོགས་དཔེ་མཐའ་ཡས། །ཐེག་པ་སྣ་
ཚོགས་ཐབས་ཚུལ་གྱིས། །མི་གནས་དབུ་མ་ཉེ་བར་མཚོན། །ཞེས་གསུངས་པ་ལ་བརྟེན་པར་སྣང་ཞིང་ཇོ་བོ་རྗེའི་གསུང་སྒྲོས་རྣམས་ལས་ཀྱང་ཐ་སྙད་དེ་འབྱུང་ལ་རྗེ་ཡབ་སྲས་ཀྱིས་ཀྱང་བཀག་པ་མི་སྣང་ངོ། །དཔའ་བོའི་གཞུང་དེ་སློབ་དཔོན་དཔའ་

[074B] །དབུ་མ་ཐལ་འགྱུར་བ་ལ་རང་
རྒྱུད་པ་ལྟ་བུའི་ནང་གསེས་ཀྱི་དབྱེ་བ་མི་འདྲ་བ་བཤད་པ་གཞུང་གཞན་ལས་མི་འབྱུང་ཞིང་རྗེ་ཡབ་སྲས་ཀྱིས་ཀྱང་ཐལ་འགྱུར་བའི་དབྱེ་བ་བཤད་པ་མི་སྣང་ངོ། །གཉིས་པ་གྲུབ་མཐའི་འདོད་ཚུལ་ལ། གཞིའི་ལྟ་བ་གཏན་ལ་འབེབས་ཚུལ་དང། དེ་ལ་
བརྟེན་ནས་བདེན་པ་གཉིས་ཀྱི་རྣམ་པར་བཞག་པ་བྱེད་ཚུལ་གྱི་ཁྱད་པར་དང། ལམ་བགྲོད་ཚུལ་གྱི་ཁྱད་པར་དང། འབྲས་བུའི་ཁྱད་པར་བཤད་པ་སྟེ་བཞི། དང་པོ་ལ་གཉིས། གཞི་ཅི་འདྲ་ཞིག་གི་སྟེང་དུ་དགག་བྱ་གང་འགོག་པ་དང། དགག་བྱ་དེ་
བཀག་པའི་བདག་མེད་གཏན་ལ་འབེབས་པའི་རྣམ་གཞག་བཤད་པའོ། །དང་པོ་ནི་སེམས་ཙམ་པ་དང་རང་རྒྱུད་པ་རྣམས་ཀྱིས་གང་ཟག་དང་ཆོས་ཀྱི་སྟེང་དུ་དགག་བྱ་གང་བཀག་པས་བདག་མེད་དུ་འཇོག་པའི་དགག་བྱ་བདག་གཉིས་དང། དེར་ཞེན་
ལུགས་ཀྱང་མི་འདྲ་བ་ཁོ་ནར་འདོད་ལ། དེའི་ཕྱིར་གང་ཟག་གི་བདག་མེད་པ་ཕྲ་མོ་རྟོགས་ཀྱང་སྟོང་ཉིད་ཕྲ་མོ་རྟོགས་མི་དགོས་བས་ཐར་པ་ཙམ་ཐོབ་པ་ལ་ཆོས་ཀྱི་བདག་མེད་ཕྲ་མོ་རྟོགས་མི་དགོས་པར་བཞེད་དོ། །ལུགས་འདིས་ཤེས་རབ་ཀྱི་ཕ་རོལ་ཏུ་ཕྱིན་
པའི་མདོ་ལས་དངོས་པོའི་འདུ་ཤེས་ཅན་ལ་ཐར་པ་མེད་པར་གསུངས་པས་བྱང་ཆུབ་གསུམ་གང་ཐོབ་ཀྱང་བདག་མེད་ཕྲ་མོ་རྟོགས་དགོས་པར་བཞེད་དེ། ཞི་བ་ལྷས། གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས། །ཞེས་སོ་

[075A]༄༅། །དེའི་ཕྱིར་བདག་མེད་གཉིས་ནི་གཞི་ཆོས་ཅན་ཕུང་སོགས་ཀྱི་ཆོས་དང་གང་ཟག་གི་དབྱེ་བས་བྱས་པ་ཡིན་གྱི་མེད་རྒྱུའི་བདག་མི་འདྲ་བ་གཉིས་ཀྱི་སྒོ་ནས་ཁྱད་པར་ཕྱེ་བར་མི་བཞེད་དེ། ཕུང་སོགས་ཀྱི་ཆོས་བདེན་པས་སྟོང་བ་
ཆོས་ཀྱི་བདག་མེད་དུ་འཇོག་པ་ལྟར་གང་ཟག་བདེན་པས་སྟོང་བ་ཡང་གང་ཟག་གི་བདག་མེད་དུ་བཞག་དགོས་ཏེ། རྒྱུ་མཚན་ཀུན་ནས་མཚུངས་པའི་ཕྱིར་རོ་ཞེས་དགོངས་སོ། །དེའི་ཕྱིར་དབུ་མ་འཇུག་པ་ལས། བདག་མེད་འདི་ནི་འགྲོ་བ་རྣམ་དགྲོལ་ཕྱིར། །
ཆོས་དང་གང་ཟག་དབྱེ་བས་རྣམ་གཉིས་གསུངས། །ཞེས་གསུངས་སོ། །འོ་ན་གཞི་གང་ཟག་དང་ཆོས་ཀྱི་སྟེང་དུ་འགོག་རྒྱུའི་བདག་ཅི་འདྲ་ཞིག་ཡིན་སྙམ་ན། བཞི་བརྒྱ་བའི་འགྲེལ་པ་ལས། དེ་ལ་བདག་ཅེས་བྱ་བ་ནི་གང་ཞིག་དངོས་པོ་རྣམས་ཀྱི་གཞན་
ལ་རག་མ་ལས་པའི་ངོ་བོ་རང་བཞིན་ཏེ། དེ་མེད་པ་ནི་བདག་མེད་པའོ། །དེ་ནི་ཆོས་དང་གང་ཟག་གི་དབྱེ་བས་གཉིས་སུ་རྟོགས་ཏེ་ཆོས་ཀྱི་བདག་མེད་པ་དང་གང་ཟག་གི་བདག་མེད་པ་ཞེས་བྱ་བའོ། །ཞེས་གསུངས་པ་ལྟར་གཞི་ཆོས་དང་གང་ཟག་གང་ཡིན་
ཡང་རུང་སྟེ་རྟོག་པའི་དབང་གིས་བཞག་པ་མ་ཡིན་པར་རང་གི་ངོ་བོའི་སྒོ་ནས་ཡུལ་སྟེང་དུ་གྲུབ་པར་འཛིན་པ་ནི་ལྷན་སྐྱེས་ཀྱི་འཛིན་ཚུལ་ཡིན་ལ། དེའི་ཞེན་ཡུལ་ནི་སྐབས་འདིའི་འགོག་རྒྱུའི་བདག་དང་བརྟག་པ་མཐའ་བཟུང་གི་བདེན་ཚད་དོ། །དབུ་མ་
རང་རྒྱུད་པས་བདེན་པ་དང་དོན་དམ་པ་དང་ཡང་དག་པར་གྲུབ་པ་འགོག་ཀྱང་རང་བཞིན་ནམ་རང་གི་མཚན་ཉིད་དམ་རང་གི་ངོ་བོས་གྲུབ་པ་མི་འགོག་པའི་ཁྱད་པར་འབྱེད་ཀྱང་འདི་བའི་ལུགས་ལ་བདེན་པར་གྲུབ་པ་སོགས་དང་རང་གི་མཚན་ཉིད་ཀྱིས་གྲུབ་པ་སོགས་

[075B] །དེས་ན་དྲང་ངེས་རྣམ་འབྱེད་ལས། དོན་གྱི་ངོས་ནས་སྡོང་ལུགས་ཡོད་པ་རང་དབང་བའི་ངོ་བོའོ། །ཞེས་གསུངས་ཤིང། རང་རྒྱུད་རང་དབང་དོན་གཅིག་ཏུ་བཞེད་པས་དབུ་མ་རང་རྒྱུད་བས་ཚུལ་གསུམ་རང་ངོས་ནས་གྲུབ་པར་བཞེད་པ་ལ་ཡང་
ལུགས་འདིའི་བདེན་གྲུབ་ཀྱི་དོན་ཚང་ངོ། །བཞི་བརྒྱ་པ་ལས། འདི་ཀུན་རང་དབང་མེད་པ་སྟེ། །དེས་ན་བདག་ནི་ཡོད་མ་ཡིན། །ཞེས་དང། དེའི་འགྲེལ་པ་ལས་ཀྱང། འདི་ན་གང་རང་གི་ངོ་བོ་དང་རང་བཞིན་དང་རང་དབང་དང་གཞན་ལ་རག་མ་ལས་པ་ཉིད་
ཡིན་པ་དེ་ལ་ནི་ཞེས་དེ་རྣམས་དོན་གཅིག་ཏུ་གསུངས་སོ། །འོ་ན་རྟོག་པའི་དབང་གིས་བཞག་པ་མ་ཡིན་པའི་སྡོད་ལུགས་ཀྱིས་གྲུབ་པ་སྐབས་འདིའི་འགོག་རྒྱུའི་བདག་ཡིན་ནོ། རྟོག་པའི་དབང་གིས་བཞག་ཅེས་པའི་རྟོག་པ་དེ་གང་ལ་བྱེད། དེའི་དབང་
གིས་བཞག་ཚུལ་ཇི་ལྟར་ཡིན། རང་རྒྱུད་པས་བློའི་དབང་གིས་བཞག་པ་མ་ཡིན་པའི་སྡོད་ལུགས་མེད་པར་བཞེད་པ་དང་ཁྱད་པར་ཇི་ལྟར་ཡོད་ཅེ་ན། དེ་ལ་རྟོག་པའི་དབང་གིས་བཞག་ཚུལ་ནི། བཞི་བརྒྱ་པ་ལས། རྟོག་པ་མེད་པར་འདོད་ཆགས་ལ། །
སོགས་ལ་ཡོད་ཉིད་ཡོང་མིན་ན། །ཡང་དག་ནང་དང་རྟག་པ་ཞེས། །བློ་དང་ལྡན་པ་སུ་ཞིག་འཛིན། །ཞེས་པའི་འགྲེལ་པ་ལས། རྟོག་པ་ཡོད་པ་ཁོ་ནས་ཡོད་པ་ཉིད་དང། རྟོག་པ་མེད་པར་ཡོད་པ་ཉིད་མེད་པ་དེ་དག་ནི་གོ་ར་མ་ཆག་པར་ཐག་པ་བསྔོགས་
པ་ལ་བཏགས་པའི་སྤྲུལ་ལྟར་རང་གི་ངོ་བོས་མ་གྲུབ་པར་ངེས་སོ། །ཞེས་གསུངས་པས་རྟག་པ་ནི་ཐོག་མ་མེད་པ་ནས་འདི་གཟུགས་སོ་འདི་ཚོར་བའོ་ཞེས་སོགས་ཡང་དང་ཡང་དུ་གོམས་པར་བྱས་པ་ལས་གཟུགས་སོགས་སུ་འདོགས་པའི་བློ་ལྷན་སྐྱས་

[076A]༄༅། །རང་དགའ་བ་འདིའོ། །དེའི་དབང་གིས་བཞག་ཚུལ་ནི། དཔེར་ན་ཐག་པ་ལ་མུན་པ་བབས་པའི་ཚེ་ཐག་པའི་མདོག་ཁྲ་བོ་དང་འཁྱིལ་ལུགས་སྦྲུལ་དང་འདྲ་ཞིང་ཡུལ་མི་གསལ་བར་སྣང་བ་ན་སྦྲུལ་ལོ་སྙམ་པ་འབྱུང་ངོ། །
དེའི་ཚེ་ཐག་པའི་མདོག་དང་དབྱིབས་དང་ཆ་ཤས་གཞན་རྣམས་དང་དེ་དག་ཚོགས་པ་གང་ཡང་སྦྲུལ་གྱི་མཚན་གཞིར་འཇོག་རྒྱུ་མེད་ཀྱང་དེའི་སྦྲུལ་ནི་ཐག་པ་ལ་བརྟེན་ནས་རྟོག་པས་བཏགས་པ་ཙམ་ཁོ་ནའོ། །དེ་བཞིན་དུ་རང་གི་གདགས་གཞི་ཕུང་པོ་
ལྔའི་སྟེང་དུ་ངའོ་སྙམ་པའི་བློ་འབྱུང་བ་ན་ཕུང་པོ་ལྔ་པོ་དེའི་ཡ་གྱལ་དང་ཚོགས་པ་དང་རྒྱུན་དང་ཆ་ཤས་གང་ཡང་ང་དེའི་མཚན་གཞིར་འཇོག་རྒྱུ་མེད་ལ། དེ་དག་ལས་ངོ་བོ་ཐ་དད་པའི་ཆོས་གཞན་དེའི་མཚན་གཞིར་འཛིན་རྒྱུ་ཡང་ཅུང་ཟད་ཀྱང་མེད་དེ་
ང་དེ་ནི་རྟོག་པས་ཕུང་པོ་ལ་བརྟེན་ནས་བཞག་པ་ཙམ་མོ། །དེ་ལྟར་ཆོས་ཐམས་ཅད་རྟོག་པས་བཏགས་ཚུལ་ཐག་པ་ལ་སྦྲུལ་དུ་བཏགས་པ་དང་འདྲ་མོད་ཀྱང་ཐག་པའི་སྦྲུལ་དང་གཟུགས་སོགས་ཐ་སྙད་དུ་ཡོད་མེད་མི་མཚུངས་ཏེ། བཏགས་པ་ལྟར་ཁས་
བླངས་པ་ལ་ཐ་སྙད་པའི་ཚད་མས་གནོད་མི་གནོད་མི་མཚུངས་པའི་ཕྱིར་རོ། །མིང་གིས་བཏགས་ཙམ་ཡིན་པའི་ཚུལ་ཡང་གཟུགས་ལ་སོགས་པའི་ཆོས་འདི་དག་ལ་འདི་ནི་གཟུགས་སོ་འདི་ནི་ཚོར་བའོ་ཞེས་སོགས་ཀྱི་ཐ་སྙད་བཏགས་པའི་མིང་ཙམ་ལ་
བརྟེན་ནས་བླང་དོར་ལ་ཞུགས་པས་འདོད་པའི་དོན་འགྲུབ་ཅིང་མིང་ཙམ་དེ་ལ་འཐད་མི་འཐད་སོགས་ཀྱི་དགག་སྒྲུབ་དང་བྱ་བྱེད་ཐམས་ཅད་རུང་བ་ཡིན་གྱི། མིང་ཙམ་དེས་མ་ཚིམ་པར་གཟུགས་ཞེས་བརྗོད་པ་འདི་ཁ་དོག་ལ་བྱའམ་དབྱིབས་ལ་བྱའམ་

[076B] །མིང་ཙམ་གྱི་རྗེས་སུ་ཞུགས་ནས་ལ། ད་མི་འཐད་ཀྱི་རྣམ་གཞག་
བྱེད་པ་ནི་ཤིན་ཏུ་རུང་སྟེ། དཔེར་ན་གྲོང་གི་མི་གཉིས་ཤིག་གྲོང་ཁྱེར་དུ་ལྟད་མོའི་ཕྱིར་དུ་དོང་བ་ན་ལྷ་ཁང་ཞིག་ཏུ་ཞུགས་ནས་རི་མོ་བལྟ་བར་བརྩམས་པ་དང་གཅིག་གིས་སྨྲས་པ། ལག་ན་མདུང་རྩེ་གསུམ་པ་ཐོགས་པ་འདི་ནི་སྲེད་མེད་ཀྱི་བུའོ། །ལག་ན་
འཁོར་ལོ་ཐོགས་པ་འདི་ནི་དབང་ཕྱུག་ཆེན་པོའོ། །ཞེས་སྨྲས་པ་དང། ཅིག་ཤོས་ན་རེ། ཁྱོད་ཀྱིས་ལོག་པར་བཟུང་བ་སྟེ་ལག་ན་རྩེ་གསུམ་ཐོགས་པ་ནི་དབང་ཕྱུག་ཆེན་པོའོ། །ལག་ན་འཁོར་ལོ་ཐོགས་པ་ནི་སྲེད་མེད་ཀྱི་བུའོ་ཞེས་དེ་གཉིས་རྩོད་
པར་གྱུར་ཏོ། །དེ་ནས་ཉེ་འཁོར་ན་ཀུན་ཏུ་རྒྱུ་ཞིག་འདུག་པའི་གན་དུ་སོང་སྟེ་རང་རང་གི་བསམ་པ་སྨྲས་པ་དང། ཀུན་ཏུ་རྒྱུ་དེས་དེ་ན་དབང་ཕྱུག་ཆེན་པོ་ཡང་མེད། སྲེད་མེད་ཀྱི་བུ་ཡང་མེད་དོ། རྩིག་པ་ལ་བརྟེན་པའི་རི་མོའོ་སྙམ་དུ་ཤེས་མོད་ཀྱི་དེ་ལྟ་ན་
ཡང་ལྷ་དེ་གཉིས་མེད། རི་མོ་ཡིན་ནོ་ཞེས་མི་ཟེར་གྱི་འཇིག་རྟེན་གྱི་ཐ་སྙད་དང་བསྟུན་ནས་འདི་ནི་བདེན་ནོ་འདི་ནི་མི་བདེན་ནོ་ཞེས་སྨྲ་ཞིང། དེ་ལྟར་སྨྲས་པ་ལས་གྲོང་གི་མི་གཉིས་ཀྱི་འདོད་པ་ཡང་འགྲུབ་པར་འགྱུར་ལ་ཀུན་ཏུ་རྒྱུ་དེས་རྫུན་སྨྲས་པའི་སྐྱོན་
དུ་ཡང་མི་འགྱུར་རོ། །དེ་བཞིན་དུ་ཆོས་ཐམས་ཅད་རང་གི་ཡུལ་སྟེང་ནས་གྲུབ་པ་མེད་ཀྱང་མིང་ཙམ་ལ་བརྟེན་ནས་འདི་འཐད་དང་འདི་མི་འཐད་ཅེས་པའི་རྣམ་གཞག་འཐད་ལ། བཅོམ་ལྡན་འདས་ཀྱིས་ཀྱང་ཆོས་ཐམས་ཅད་བདེན་མེད་དུ་གཟིགས་

[077A]༄༅། །ཀྱང་འཇིག་རྟེན་གཞུག་པའི་ཚུལ་དུ་བརྡ་མཛད་ནས་བླང་དོར་བསྟན་པས་འགྲོ་བའི་དོན་མཛད་དོ། །ཚུལ་འདི་ནི་གྲུབ་པ་བརྙེས་པའི་སློབ་དཔོན་ཆེན་པོ་སངས་རྒྱས་བསྐྱངས་ཀྱིས་རྩ་ཤེའི་རབ་བྱེད་བཅོ་བརྒྱད་པའི་འགྲེལ་པ་ལས་
གསུངས་ཤིང་མིང་ཙམ་ལ་བྱ་བྱེད་འཐད་པའི་ཚུལ་གཞན་ཡང་ཟླ་བའི་ཞབས་དང་རྗེ་བཙུན་ཞི་བ་ལྷས་ཀྱང་དཔེ་དང་རིགས་པ་དུ་མའི་སྒོ་ནས་འཆད་པར་མཛད་དེ། འདིར་དེ་ཙམ་ལས་མ་སྤྲོས་སོ། །ཐ་སྙད་རྣམ་པར་འཇོག་པའི་ཚུལ་འདི་ནི་སློབ་དཔོན་དེ་གསུམ་
གྱིས་འཕགས་པའི་དགོངས་པ་འགྲེལ་ཚུལ་ཐུན་མོང་མ་ཡིན་པ་ཞིག་ཡིན་ལ། དབུ་མའི་ལྟ་བའི་མཐར་ཐུག་པའི་དཀའ་ས་ཡང་འདི་ཉིད་ཡིན་ནོ་ཞེས་རྗེ་ཐམས་ཅད་མཁྱེན་པ་ཡབ་སྲས་ཀྱིས་ལན་ཅིག་མ་ཡིན་པར་གདམས་པར་མཛད་དོ། །ཚུལ་དེ་ནི་
ཉེ་བར་འཁོར་གྱིས་ཞུས་པའི་མདོ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང། །གསེར་གྱི་ཁང་མཆོག་འབར་བ་ཡིད་འོང་བ། །འདི་ན་དེ་ལའང་བྱེད་པོ་འགའ་མེད་དེ། །དེ་དག་རྟོག་པའི་དབང་གིས་བཞག་པ་ཡིན། །རྟོག་པའི་དབང་གིས་འཇིག་
རྟེན་རྣམ་བརྟགས་ཏེ། །ཞེས་དང། ཏིང་འཛིན་རྒྱལ་པོ་ལས། མྱ་ངན་འདས་པ་ཟབ་པར་ཡང། །སྒྲ་ཡིས་རབ་ཏུ་བསྟན་པ་ལྟར། །མྱ་ངན་འདས་པ་མི་རྙེད་དེ། །དེ་ཡི་སྒྲ་ཡང་མི་རྙེད་དོ། །ཞེས་སོགས་དང། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་
ལས། འདི་ལྟ་སྟེ། བྱང་ཆུབ་སེམས་དཔའ་ཞེས་བྱ་བ་འདི་ནི་མིང་ཙམ་མོ། །འདི་ལྟ་སྟེ། བྱང་ཆུབ་ཅེས་བྱ་བ་འདི་ནི་མིང་ཙམ་མོ། །འདི་ལྟ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་འདི་ནི་མིང་ཙམ་མོ། །ཞེས་སོགས་དང། འཕགས་པ་

[077B] གཟུགས་ཀྱི་དངོས་པོ་མིང་ཙམ་ཕྱིར། །ནམ་མཁའ་ཡང་ནི་མིང་ཙམ་མོ། །འབྱུང་མེད་གཟུགས་ལྟ་ག་ལ་ཡོད། །དེ་ཕྱིར་མིང་ཙམ་ཉིད་ཀྱང་མེད། །ཅེས་དོན་དམ་པར་མིང་ཙམ་ཡང་མེད་པ་དང། ཡང་
དེ་ཉིད་ལས། ཐ་སྙད་གདགས་པ་མ་གཏོགས་པར། །གང་ཞིག་ཡོད་དང་མེད་འགྱུར་བའི། །འཇིག་རྟེན་དོན་དུ་ཅི་ཞིག་ཡོད། །ཅེས་ཐ་སྙད་དུ་མིང་གི་ཐ་སྙད་ཀྱི་དབང་གིས་བཞག་པ་ཙམ་མ་གཏོགས་པ་ཅི་ཡང་མེད་པར་གསུངས་སོ། །རྒྱུ་མཚན་
དེ་དག་ཁོང་དུ་མ་ཆུད་པ་ལ་བརྟེན་ནས་དབུ་མ་རང་རྒྱུད་པ་མན་ཆད་ཀྱིས་གང་ཟག་འདིས་ལས་འདི་བྱས་སོ་ཞེས་པའི་ཐ་སྙད་བཏགས་པ་ལ། གདགས་གཞིའི་གསེབ་ནས་ཆ་ཤས་སམ་ཚོགས་པའམ་རྒྱུན་ལྟ་བུ་ཞིག་རྙེད་ནས་གང་ཟག་དེ་འཇོགས་བྱུང་ན་
ལས་གསོག་པ་པོ་ལ་སོགས་པར་འཇོག་ནུས་ལ་མ་རྙེད་ན་འཇོག་མི་ནུས་ཤིང། དེ་ནི་མདོ་སྡེ་པས་ཐོགས་པའི་རེག་བྱ་རྣམ་པར་བཅད་ཙམ་གྱི་མེད་དགག་ལ་ནམ་མཁར་བཞག་པ་ཡན་ཆད་ལའང་འདྲའོ། །ལུགས་འདི་ལ་ནི་དེ་ལྟར་བཏགས་དོན་
བཙལ་ནས་རྙེད་མི་དགོས་པར་གང་ཟག་དེ་ལས་གསོག་པ་པོར་འཇོག་པ་སོགས་བྱ་བྱེད་ཐམས་ཅད་བཞག་པས་ཆོག་པ་འདི་ནི་རྨད་དུ་བྱུང་བའི་ཁྱད་ཆོས་སོ། །རང་རྒྱུད་པས་བློའི་དབང་གིས་བཞག་པ་མ་ཡིན་པའི་སྡོད་ལུགས་ལ་དགག་བྱར་བྱེད་ཅེས་པའི་
བློ་ནི་གནོད་མེད་ཀྱི་ཤེས་པ་མ་འཁྲུལ་བ་ལ་བྱེད་པར་འདོད་ཅིང། འདི་བས་རྟོག་པའི་དབང་གིས་བཞག་པར་འདོད་པའི་རྟོག་པ་ནི་འཁྲུལ་ཤེས་སུ་བཞེད་པས་མི་འདྲའོ། །དེས་ན་འཇིག་ལྟ་ལྷན་སྐྱེས་ཀྱི་དམིགས་པ་ལ་ཡང་ང་ཙམ་དང་གང་ཟག་ཙམ་

[078A]༄༅། །འཇོག་གི་ཕུང་པོ་སོགས་མི་འཇོག་གོ་ང་ཡིར་འཛིན་པའི་འཇིག་ལྟ་ལྷན་སྐྱེས་ཀྱི་དམིགས་པ་ནི་ང་ཡི་བ་ཉིད་དོ། །རྒྱུད་གཞན་གྱི་གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པ་ནི་འཇིག་ལྟ་ལྷན་སྐྱེས་མིན་ཀྱང་གང་ཟག་
གི་བདག་འཛིན་ལྷན་སྐྱེས་ཡིན་ནོ། །ཆོས་ཀྱི་བདག་འཛིན་ལྷན་སྐྱེས་ཀྱི་དམིགས་པ་ནི་རྒྱུད་ཀྱིས་བསྡུས་པ་དང་མ་བསྡུས་པའི་གཟུགས་ཕུང་སོགས་སོ། །དེ་ལྟར་གང་ཟག་དང་ཆོས་ཀྱི་བདག་འཛིན་གྱི་དམིགས་པ་ཐ་དད་ཀྱང་རྣམ་པ་རང་གི་མཚན་ཉིད་
ཀྱིས་གྲུབ་པར་འཛིན་པ་ནི་མཚུངས་པས་འཁོར་བའི་རྩ་བ་འཛིན་སྟངས་མི་མཐུན་པ་གཉིས་སུ་ཐལ་བའི་སྐྱོན་མེད་དོ། །བདེན་འཛིན་ལྷན་སྐྱེས་ཀྱིས་གཟུགས་སོགས་ཕུང་པོའི་སྟེང་དུ་གང་ཟག་རང་མཚན་གྱིས་གྲུབ་པར་འཛིན་ཚུལ་ཡང་གཅིག་ཐ་དད་
སོགས་དཔྱད་ནས་འཛིན་པ་མ་ཡིན་ཞིང་རྒྱུ་མཚན་གང་ཡང་མེད་པར་རང་དགར་གོམས་པའི་དབང་གིས་འཛིན་པ་སྟེ། བློ་ལྷན་སྐྱེས་ལ་གཅིག་ཐ་དད་སོགས་ཀྱི་འཛིན་ཚུལ་མེད་དོ། །དེའི་ཕྱིར་རྗེ་ཐམས་ཅད་མཁྱེན་པས་མ་དཔྱད་པའི་བདེན་འཛིན་ལྷན་
སྐྱེས་ཞེས་ཀྱང་གསུངས་སོ། །རིགས་པའི་དགག་བྱ་ལ་བདེན་འཛིན་ཀྱང་འཇོག་མོད་ཀྱི་གཙོ་བོ་ནི་ཞེན་ཡུལ་ཉིད་དོ། །འདི་དག་གི་རྣམ་གཞག་ཞིབ་པར་གཞུང་ཆེན་མོ་རྣམས་ཞིབ་ཏུ་སྦྱངས་པ་དང་རྗེ་ཡབ་སྲས་ཀྱི་གསུང་གི་གདམས་པ་རྣམས་ལ་ནང་བྱན་
ཚུད་པའི་བཤེས་གཉེན་མཁས་པ་རིང་དུ་བསྟེན་པ་སོགས་རྒྱུ་ཚོགས་དུ་མ་ཞིག་བསྟེན་པ་ལས་ཤེས་དགོས་ཀྱི། བླུན་སྒོམ་ཕྱོགས་མོས་བྱེད་པའི་སྡུག་ཡུས་མཁན་པོ་དང་ཁ་ཕྱིར་བལྟས་གཤགས་འགྱེད་ཀྱིས་མི་ཚེ་སྟོང་ཟད་ལ་གོ་འཕང་མཆོག་ཏུ་བསྒོམ་

[078B] །གཉིས་པ་དེ་བཀག་པའི་བདག་མེད་གཏན་ལ་འབེབས་པའི་རྣམ་གཞག་བཤད་པ་ལ། དགག་བྱ་འགོག་པའི་རིགས་པའི་གཙོ་བོ་ངོས་གཟུང་བ་དང། དེས་དགག་བྱ་བདག་གཉིས་
འགོག་པའི་ཚུལ་ལོ། །དང་པོ་ལ། དེ་རིགས་པས་འགོག་དགོས་པའི་རྒྱུ་མཚན་དང། རིགས་པའི་གཙོ་བོ་ངོས་གཟུང་བ་གཉིས། དང་པོ་ནི། དེ་ལ་ངེས་དོན་གྱི་མདོའི་དགོངས་པ་འཕགས་པ་ཀླུའི་ཞབས་ཀྱིས་བཀྲལ་བ་དོན་ཇི་ལྟ་བ་བཞིན་དུ་གསལ་
བར་འགྲེལ་བ་པོ་ནི་སངས་རྒྱས་བསྐྱངས་དང་ཟླ་བའི་ཞབས་གཉིས་ཡིན་ལ་སློབ་དཔོན་ཆེན་པོ་ཞི་བ་ལྷ་ཡང་དེ་གཉིས་དང་མཐུན་པར་བཞེད་དོ། །ཤིང་རྟ་ཆེན་པོ་འདི་གསུམ་གྱི་བཞེད་པ་ལྟར་ན་ཐམས་ཅད་མཁྱེན་པ་ལྟ་ཞོག་འཁོར་བ་ལས་གྲོལ་བའི་ཐར་པ་
ཙམ་ཐབ་པ་ལ་ཡང་གང་ཟག་དང་ཆོས་ལ་བདག་མེད་པའི་དེ་ཁོ་ན་ཉིད་ངེས་པར་རྟོགས་དགོས་པ་ཤེར་ཕྱོགས་ཀྱི་མདོའི་དགོངས་པ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་ལུང་ལས་དངོས་པོའི་འདུ་ཤེས་ཅན་ལ་ཐར་པ་མེད་པར་གསུངས་པ་དང་དུས་
གསུམ་གྱི་ཡང་དག་པར་རྫོགས་པའི་སངས་རྒྱས་དང་རྒྱུན་ཞུགས་ནས་རང་རྒྱལ་གྱི་བར་ཐམས་ཅད་ཀྱང་ཤེར་ཕྱིན་འདི་ལ་བརྟེན་ནས་འཐོབ་པར་གསུངས་པའི་ཕྱིར་དང། ཉན་ཐོས་ཀྱིས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་
བསླབ་པར་བྱའོ་ཞེས་སོགས་གསུངས་པའི་ཕྱིར་རོ། །འཕགས་པ་ཀླུའི་དགོངས་པ་ཡང་ཡིན་ཏེ། རིགས་པ་དྲུག་ཅུ་པ་ལས། ཡོད་པས་རྣམ་པར་མི་གྲོལ་ཏེ། །མེད་པས་སྲིད་པ་འདི་ལས་མིན། །ཞེས་ཡོད་མེད་ཀྱི་མཐར་ལྷུང་བ་ལ་གྲོལ་བ་མེད་པར་བསྟན་ནས་

[079A]༄༅། །དངོས་དང་དངོས་མེད་ཡོངས་ཤེས་པས། །བདག་ཉིད་ཆེན་པོ་རྣམ་པར་གྲོལ། །ཞེས་དངོས་པོ་ཡོད་མེད་ཀྱི་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པས་འཕགས་པ་རྣམས་སྲིད་པ་ལས་གྲོལ་བར་གསུངས་པའི་ཕྱིར་དང་རིན་ཆེན་འཕྲེང་བ་
ལས་ཀྱང་མངོན་མཐོའི་སྒྲུབ་བྱེད་ཡིད་ཆེས་ཀྱི་དད་པ་ཡིན་ལ་དེ་སྔོན་དུ་སོང་བ་ལས་ངེས་ལེགས་སྒྲུབ་བྱེད་ཤེས་རབ་ཀྱི་སྣོད་དུ་འགྱུར་བར་བསྒྲུབས་ཤིང། ཤེས་རབ་ནི་བདག་དང་བདག་གི་བ་གཉིས་དོན་དམ་པར་མེད་པར་ཤེས་པ་ཡིན་ལ། དེ་ལ་བརྟེན་ནས་ཕུང་པོ་བདེན་
མེད་དུ་ཤེས་པ་ན་ངར་འཛིན་ཟད་པར་འགྱུར་བ་དང། ཕུང་པོ་བདེན་འཛིན་མ་ཟད་བར་དུ་འཁོར་བ་མི་ལྡོག་ཅིང་ཟད་པ་ན་ལྡོག་པ་དང། མེད་ལྟས་ངན་སོང་དང་ཡོད་ལྟས་བདེ་འགྲོར་འཁོར་བས་དེ་གཉིས་ལས་ཐར་བ་ལ་ཡོད་མེད་ཀྱི་མཐའ་གཉིས་ལ་མི་བརྟེན་པའི་ཡང་དག་
པའི་དོན་ཤེས་དགོས་པར་གསུངས་པའི་ཕྱིར་རོ། །རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །ཞེས་སོགས་དང། འཇིག་རྟེན་ལས་འདས་པར་བསྟོད་པ་ལས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །ཞེས་
སོགས་སོ། །རིགས་པ་དྲུག་ཅུ་པ་དང། རིན་ཆེན་འཕྲེང་བ་གཉིས་ཀྱིས་སྟོང་ཉིད་ཕྲ་མོ་རྟོགས་པ་ཞིག་འཁོར་བ་ལས་གྲོལ་བའི་ལམ་ལ་ངེས་པར་དགོས་པ་གཙོ་བོར་བསྒྲུབས་པ་ཡིན་ཏེ། རྩ་ཤེའི་ཊཱིཀ་ཆེན་ལས། འདི་དང་སྔ་མ་གཉིས་སུ་ཡང་གང་ཟག་
དང་ཆོས་ལ་རང་བཞིན་བཀག་པའི་རྟེན་འབྱུང་གི་དེ་ཉིད་བསྟན་པ་ཡང་མང་མོད་ཀྱི་མཐའ་གཉིས་ལ་མི་བརྟེན་པའི་ཡང་དག་པའི་དོན་ཤེས་པ་གཅིག་འཁོར་བ་ལས་གྲོལ་བའི་ལམ་ལ་ངེས་པར་དགོས་སོ་ཞེས་གཙོ་བོ་དེ་བསྒྲུབ་པའི་ཡན་ལག་ཏུ་སྣང་ལ་

[079B] །དེ་ཁོ་ན་ཉིད་རྟོགས་པ་ཡང་བདག་འཛིན་ལྷན་སྐྱེས་ཀྱི་འཛིན་སྟངས་སུན་དབྱུང་བ་ཞིག་གིས་རྟོགས་དགོས་ཀྱི་བློ་བདག་གཉིས་ལམ་ཞུགས་པ་ཙམ་དང་ཡུལ་གཞན་ལ་འཕྲོ་བ་བཀག་པ་ཙམ་གྱིས་སྟོང་ཉིད་རྟོགས་
པར་བཞག་མི་ནུས་ཏེ། གཞན་དུ་ན་གཉིད་དང་བརྒྱལ་བ་ལ་སོགས་པས་ཀྱང་དེ་ཁོ་ན་ཉིད་རྟོགས་པར་ཐལ་བར་འགྱུར་བའི་ཕྱིར་རོ། །འཕགས་པ་ལྷས། ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་འགགས་པར་འགྱུར། །ཞེས་དང་
ཟླ་བའི་ཞབས་ཀྱིས། རྟོག་རྣམས་དངོས་པོ་ཡོད་ན་འགྱུར་བ་སྟེ། །དངོས་པོ་ཇི་ལྟར་མེད་པར་ཡོངས་དཔྱད་ཟིན། །ཞེས་དང། སློབ་དཔོན་ལེགས་ལྡན་གྱིས། བློ་གྲོས་མཉམ་གཞག་འོག་ཏུ་ནི། །ཐ་སྙད་སྒོ་ནས་གཟུང་བྱ་བའི། །ཆོས་རྣམས་དངོས་པོ་
འདི་དག་ལ། །ཤེས་རབ་ཀྱིས་ནི་འདི་ལྟར་བརྟག་ཅེས་དང། རྗེ་བཙུན་ཞི་བ་ལྷས་ཀྱང། དེ་ཉིད་དུ་ནི་བཙལ་བྱས་ན། །གང་ཞིག་སྲེད་ཅིང་གང་ལ་སྲེད། །ཅེས་སོགས་དང། དཔལ་ཆོས་ཀྱི་གྲགས་པས་ཀྱང། འདི་ཡུལ་སུན་ཕྱུང་མེད་པར་ནི། །དེ་སྤོང་བར་ནི་
ནུས་མ་ཡིན། །ཞེས་སོགས་ཤིང་རྟ་ཆེན་པོ་ཐམས་ཅད་ཀྱིས་དབྱངས་གཅིག་དང་དགོངས་པ་གཅིག་གིས་གསུངས་སོ། དེས་ན་བདག་གཉིས་སུ་མཚན་མར་གཟུང་བའི་བློས་ཇི་ལྟར་གཟུང་བ་དེ་ཇི་འདྲ་བ་ཞིག་ཡིན་པ་དེ་ལེགས་པར་དཔྱད་ནས་རྣམ་པར་དག་པའི་
ལུང་རིགས་ཀྱིས། ཁོས་གཟུང་བ་ལྟར་མེད་པ་ལ་ངེས་པ་དྲངས་པའི་སྒོ་ནས་འཁྲུལ་པའི་རྫུན་ཕུགས་རྡིབ་པ་ཞིག་དགོས་པ་ནི་མེད་དུ་མི་རུང་བའི་གནད་དམ་པ་ཡིན་པས་སོ་སོར་རྟོག་པའི་ཤེས་རབ་ཀྱིས་ཡང་དང་ཡང་དུ་དཔྱོད་པ་ཞིག་གལ་ཆེའོ། །

[080A]༄༅། །དེ་ལྟར་ཡང་འཕགས་པ་འཇམ་དཔལ་རྣམ་པར་རོལ་པའི་མདོ་ལས། བུ་མོ་ཇི་ལྟར་ན་བྱང་ཆུབ་སེམས་དཔའ་གཡུལ་ལས་རྣམ་པར་རྒྱལ་བ་ཡིན། གསོལ་པ། འཇམ་དཔལ། རྣམ་པར་བརྟགས་ན་ཆོས་ཐམས་ཅད་མི་དམིགས་པ་གང་
ལགས་པའོ། །ཞེས་དང། འཕགས་པ་ཏིང་ངེ་འཛིན་གྱི་རྒྱལ་པོ་ལས། གལ་ཏེ་ཆོས་ལ་བདག་མེད་སོ་སོར་རྟོག་སོ་སོར་དེ་བརྟགས་གལ་ཏེ་བསྒོམ་པ་ནི། །དེ་ནི་མྱ་ངན་འདས་འཐོབ་འབྲས་བུའི་རྒྱུ། །རྒྱུ་གཞན་གང་ཡིན་དེས་ནི་ཞིར་མི་འགྱུར། །ཞེས་དང་
འཕགས་པ་དཀོན་མཆོག་སྤྲིན་ལས། ལྷག་མཐོང་གིས་བརྟགས་ནས་ངོ་བོ་ཉིད་མེད་པར་རྟོགས་པ་ནི་མཚན་མ་མེད་པ་ལ་འཇུག་པའོ། །ཞེས་དང། ཚངས་པས་ཞུས་པ་ལས། ཚུལ་བཞིན་དུ་ཆོས་ལ་སོ་སོར་རྟོག་པ་དེ་དག་ནི་བློ་གྲོས་དང་ལྡན་པ་ཡིན་ནོ། །ཞེས་གསུངས་
སོ། །དེས་ན་ཤིང་རྟ་ཆེན་པོ་རྣམས་ཀྱིས་སྤྱིར་རྒྱལ་བའི་གསུང་རབ་ཀྱི་དྲང་ངེས་འབྱད་པའི་རིགས་པའི་ལམ་དགག་སྒྲུབ་ཀྱི་སྒོ་ནས་མང་དུ་གསུངས་ཤིང། ཁྱད་པར་དུ་དེ་ཁོ་ན་ཉིད་གཏན་ལ་འབེབས་པའི་རིགས་པའི་རྣམ་གྲངས་མང་དུ་གསུངས་པ་རྣམས་ནི་སྐལ་པ་
དང་ལྡན་པ་རྣམས་ལ་རྣམ་པར་གྲོལ་བའི་ལམ་གསལ་བར་བྱེད་པའི་ཕྱིར་དུ་མཛད་པ་ཁོ་ན་ཡིན་གྱི་རྩོད་པ་ལྷུར་ལེན་པའི་ཆེད་དུ་ནི་མ་ཡིན་ཏེ། བུད་དྷཱ་པཱ་ལི་ཏ་ལས། །ཅི་རྟེན་ཅིང་འབྲེལ་པར་འབྱུང་བ་རྗེས་སུ་བསྟན་པ་ལ་དགོས་པ་ཅི་ཡོད་ཅན། བཤད་པ་
སློབ་དཔོན་ཐུགས་རྗེའི་བདག་ཉིད་ཅན་གྱིས་སེམས་ཅན་རྣམས་སྡུག་བསྔལ་སྣ་ཚོགས་ཀྱིས་ཉེན་པར་གཟིགས་ནས་དེ་དག་རྣམ་པར་གྲོལ་བར་བྱ་བའི་ཕྱིར་དངོས་པོ་རྣམས་ཀྱི་ཡང་དག་པ་ཇི་ལྟ་བ་ཉིད་རབ་ཏུ་བསྟན་པར་བཞེད་པས་རྟེན་ཅིང་འབྲེལ་པར་འབྱུང་བ་རྗེས་

[080B] ཞེས་དང། དབུ་མ་ལ་འཇུག་པ་ལས། བསྟན་བཅོས་ལས་དཔྱད་རྩོད་ལ་ཆགས་པའི་ཕྱིར། མ་མཛད་རྣམ་གྲོལ་ཕྱིར་ནི་དེ་ཉིད་བསྟན། ཅེས་དང། རྗེ་བདག་ཉིད་ཆེན་པོས། དབུ་མའི་བསྟན་བཅོས་ལས་རིགས་པའི་དཔྱད་པ་ཇི་སྙེད་ཅིག་
གསུངས་པ་ཐམས་ཅད་ནི་སེམས་ཅན་གྱིས་རྣམ་གྲོལ་འཐོབ་པ་ཁོ་ནའི་ཆེད་ཡིན་ལ་ཞེས་གསུངས་པའི་ལུང་སྔ་མའི་རྩོད་ལ་ཆགས་པའི་ཕྱིར་མ་མཛད་ཅེས་དང་ལུང་ཕྱི་མའི་ཁོ་ནའི་ཚིག་གིས་གང་གཅད་པ་རྣམས་ལེགས་པར་ཤེས་དགོས་སོ། །སྤྱིར་ཐོས་བསམ་སྒོམ་པ་
གང་གི་སྐབས་སུ་ཡང་སོ་སོར་རྟོག་པའི་དཔྱོད་པ་ལུང་རིགས་ཚད་མ་ལ་དབང་པོར་བྱས་པ་ཞིག་གལ་ཆེ་བ་དང། དེ་ལྟར་དཔྱོད་པ་རྣམས་ཀྱང་རང་གཞན་གྱིས་ཐར་པ་དང་ཐམས་ཅད་མཁྱེན་པ་ཐོབ་པའི་ཐབས་སུ་དམིགས་པའི་རྒྱུ་དང་དུས་ཀྱི་ཀུན་སློང་ཁྱད་པར་ཅན་གྱིས་ཟིན་པ་ཞིག་
བྱུང་ན་སྟོན་པ་བླ་ན་མེད་པ་དེ་ཉིད་དང། །ཤིང་རྟ་ཆེན་པོ་རྣམས་ཀྱིས་འབད་པས་བཀའ་སྩལ་པའི་དོན་དང་མཐུན་པར་འགྱར་བས་བདག་ལེགས་སུ་འདོད་པ་རྣམས་ཀྱིས་ཚུལ་དེ་ལ་འབད་པར་རིགས་སོ། །གང་ཡང་རང་གིས་ཆོས་བྱེད་པར་རློམ་པ་དང་བསྔན་པ་ལ་ཕན་པ་བགྱིད་
པར་རློམ་པ་རྣམས་ཀྱིས་ཐོས་བསམ་སྒོམ་པ་དང་འཆད་རྩོད་རྩོམ་པ་ཇི་སྙེད་ཅིག་བགྱིས་པ་ཕལ་མོ་ཆེ་ཞིག་ནི་རང་གཞན་ལ་མ་ཕན་པར་མ་ཟད་ཆོས་ལ་བརྟན་པའི་སྡིག་པ་དུ་མ་ཞིག་གིས་རྒྱུད་གོས་པར་འགྱུར་ཞིང་མཇུག་སྡུད་པ་ན་འཐབ་པ་དང་རྩོད་པ་དང་བོང་བ་དང་མཚོན་དང་དབྱིག་
པ་དག་གིས་བསྟན་པ་འཛིན་པར་སེམས་པ་དག་ནི་ཀུན་སློང་མ་དག་པའི་དབང་གིས་སྨན་དུག་ཏུ་གྱུར་ཅིང་ལྷ་བདུད་དུ་བབས་པ་ཁོ་ནར་ཤེས་པར་བྱའོ། །དེས་ན། འཕགས་པ་ལྷས། བསོད་ནམས་ཆུང་ངུས་ཆོས་འདི་ལ། །ཐེ་ཚོམ་ཟ་བར་མི་འགྱུར་ཏེ། །ཐེ་ཚོམ་ཟེས་པ་

[081A]༄༅། །ཙམ་གྱིས་ཀྱང། །སྲིད་བཧྲུལ་ །ཞེས་ཆོས་ཉིད་ཟབ་མོ་ལ་དོན་འགྱུར་གྱི་ཐེ་ཚོམ་ཟོས་པ་ཙམ་གྱིས་ཀྱང་སྲིད་པའི་སྡུག་བསྔལ་ལས་རིང་དུ་བགྱིད་པར་གསུངས་པ་དང། ཁྱད་པར་དུ་དཔལ་ལྡན་ཟླ་བས། སངས་རྒྱས་གཞུང་
ལུགས་ཐམས་ཅད་མཁྱེན་པས་གསུངས་པའི་དོན་ཉིད་བྲལ་ཞིང་འཁྲུགས་པའི་ཚེ། གང་ཞིག་སྐད་ཅིག་ཙམ་ཡང་ཡིད་གཉིས་པས་ལ་ནས་སྟོང་ཉིད་རྟོགས་དེ་སྐལ་བར་ལྡན། ཞེས་བསྟན་པའི་ཐ་མ་ལ་བབས་པའི་ཚེ་ཤིན་ཏུ་ཟབ་པའི་གནས་འདི་ལ་སྐད་ཅིག་ཙམ་མོས་
པ་ཡང་སྐལ་པ་ཆེས་ཤིན་ཏུ་བཟང་བར་གསུངས་པ་དང། བདུད་འདུལ་བའི་ལེའུ་དང་མ་སྐྱེས་དགྲའི་མདོ་ལས། ཆོས་ཉིད་ཟབ་མོ་འདི་ལ་མོས་པས་མཚམས་
པར་གསུངས་པ་སོགས་ལེགས་པར་ངེས་པར་བྱས་ནས་ཆོས་འདིའི་རིགས་ཀྱི་ནུས་པ་རྟས་པར་བྱེད་པའི་ཐབས་ལ་འབད་དགོས་ཏེ། རྗེ་བདག་ཉིད་ཆེན་པོས། དེས་ན་རྒྱུ་འབྲས་རྟེན་འབྲེལ་གྱི་ངེས་པ་ལ་མ་གནོད་པའི་ངང་ནས་ཟབ་མོའི་གཞུང་ཉན་ཅིང་འཛིན་པ་དང་
དོན་སེམས་པ་དང་བསྒོམ་པ་དང་ཚེ་རབས་ཀུན་ཏུ་མོས་པའི་སྨོན་ལམ་གདབ་པར་བྱའོ། །ཞེས་གསུངས་པའི་ཕྱིར་རོ། །གཉིས་པ་ནི། སྤྱིར་དབུ་མའི་གཞུང་ལས་བདག་མེད་གཏན་ལ་འབེབས་པའི་རིགས་པའི་རྣམ་གྲངས་མཐའ་ཡས་པ་ཞིག་གསུངས་པ་རྣམས་
གང་ཟག་དང་ཆོས་ཀྱི་བདག་མེད་གཏན་ལ་འབེབས་པའི་རིགས་པ་གཉིས་སུ་འདུ་སྟེ། འཁོར་བར་འཆིང་བྱེད་ཀྱི་གཙོ་བོ་བདག་གཉིས་སུ་མངོན་པར་ཞེན་པའི་གཞི་ནི་གང་ཟག་དང་ཆོས་གཉིས་ཡིན་པས་བདག་མེད་གཏན་ལ་འབེབས་པའི་གཞིའི་གཙོ་བོ་ཡང་དེ་

[081B] །དེ་ལྟར་ཡང་དྲང་ངེས་རྣམ་འབྱེད་ལས། གང་ལ་ངའོ་སྙམ་པ་སྐྱེ་བའི་དམིགས་པ་གང་ཟག་དང་དེའི་རྒྱུད་ཀྱི་ཆོས་གཉིས་ལ་བདག་གཉིས་སུ་མངོན་པར་ཞེན་པ་འཆིང་བྱེད་ཀྱི་གཙོ་བོ་ཡིན་པས། རིགས་པས་གང་དུ་བདག་ཏུ་
འཛིན་པ་འགོག་པའི་གཞིའི་གཙོ་བོ་ཡང་དེ་གཉིས་ཡིན་ནོ། །དེའི་ཕྱིར་རིགས་པ་རྣམས་ཀྱང་བདག་གཉིས་འགོག་པར་འདུ་ཞིང། ཞེས་གསུངས་སོ། །དེ་ལས་ཀྱང་ཆོས་ཀྱི་བདག་མེད་གཏན་ལ་འབེབས་པའི་རིགས་པའི་གཙོ་བོ་ནི་མཐའ་བཞི་སྐྱེ་འགོག་གི་རིགས་པ་
ཉིད་ཡིན་ཏེ། ས་བཅུ་པའི་མདོ་ལས་མཉམ་པ་ཉིད་བཅུས་ས་དྲུག་པ་ལ་འཇུག་པར་གསུངས་པའི་དགོངས་པ་འཆད་པའི་སྐབས་སུ་འཕགས་པ་ཀླུ་སྒྲུབ་ཀྱིས་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་ཁོ་ན་རིགས་པས་བསྟན་པས་མཉམ་པ་ཉིད་གཞན་རྣམས་
བསྟན་སླ་བར་དགོངས་ཏེ་རྩ་ཤེའི་ཐོག་མར། །བདག་ལས་མ་ཡིན་གཞན་ལས་མིན། །ཞེས་སོགས་གསུངས་ཤིང། དཔལ་ལྡན་ཟླ་བའི་དབུ་མ་ལ་འཇུག་པ་ལས། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག་ཅེས་པ་ནས། རྣམ་
དཔྱོད་པ་ནི་མྱུར་དུ་གྲོལ་བར་འགྱུར། ཞེས་པའི་བར་གྱིས་ཆས་ཀྱི་བདག་མེད་གཏན་ལ་འབེབས་པའི་རིགས་པ་བསྟན་པ་ཡང་མཐའ་བཞི་སྐྱེ་འགོག་གི་རིགས་པ་ཁོ་ནར་སྣང་བའི་ཕྱིར་རོ། །དེས་ན་དྲང་ངེས་རྣམ་འབྱེད་ལས། ཆོས་ཀྱི་བདག་མེད་སྒྲུབ་པའི་རིགས་པའི་གཙོ་
བོ་ནི་མཐའ་བཞིའི་སྐྱེ་བ་འགོག་པའི་རིགས་པའོ། །ཞེས་གསུངས་པ་ཡིན་ནོ། །གང་ཟག་གི་བདག་མེད་གཏན་ལ་འབེབས་པའི་རིགས་པའི་གཙོ་བོ་ནི་རྣམ་བདུན་གྱི་རིགས་པ་ཉིད་ཡིན་ཏེ། དབུ་མ་འཇུག་པ་ལས། རྣམ་བདུན་གྱིས་མེད་གང་དེ་ཇི་ལྟ་བུར། ཡོད་ཅེས་རྣལ་འབྱོར་

[082A]༄༅། །པས་འདིའི་ཡོད་མི་རྙེད། དེས་དེ་ཉིད་ལའང་བདེ་བླག་འཇུག་འགྱུར་བས། །འདིར་དེའི་གྲུབ་པའང་དེ་བཞིན་འདོད་པར་བྱ། །ཞེས་ཤིང་རྟ་རྣམ་པ་བདུན་དུ་བཙལ་བས་མི་རྙེད་ཀྱང་རང་གི་ཡན་ལག་ལ་བརྟེན་ནས་བཏགས་པའི་བཏགས་ཡོད་དུ་འཇོག་པ་
བཞིན་དུ་གང་ཟག་ཀྱང་དེ་ལྟར་འཇོག་པར་གསུངས་ཤིང་དེ་ཉིད་ཟབ་མོའི་ལྟ་བ་བདེ་བླག་ཏུ་རྙེད་པའི་ཐབས་སུ་གསུངས་པའི་ཕྱིར་དང། བསྟན་བཅོས་དེར་གང་ཟག་གི་བདག་མེད་གཏན་ལ་འབེབས་པ་ནི་རྣམ་བདུན་གྱི་རིགས་པ་ཉིད་ཀྱིས་མཛད་པའི་ཕྱིར་དང། །དྲང་ངེས་
རྣམ་འབྱེད་ལས་ཀྱང་རིགས་པ་དེ་གཙོ་བོར་གསུངས་པའི་ཕྱིར་རོ། །རྟེན་འབྲེལ་གྱི་གཏན་ཚིགས་ནི་ལུགས་འདིའི་རིགས་པ་མཐའ་དག་གི་གཙོ་བོ་ཡིན་ཞིང་རིགས་པ་སྔ་མ་དེ་དག་ཐམས་ཅད་ཀྱི་མཐར་གཏུགས་པ་ཡང་རྟེན་འབྱུང་གི་རིགས་པ་ཁོ་ན་ཡིན་ནོ། །དེ་ལྟར་
ཡང་ཟླ་བའི་ཞབས་ཀྱིས། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་མི་ནུས་པ། །དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། ཅེས་གསུངས་ཏེ་རིགས་པ་གཞན་མཐའ་དག་འདི་ཉིད་ལ་གཏུགས་
དགོས་ཚུལ་དང་འདིས་ལྟ་ངན་གྱི་དྲ་བ་གཅོད་ཕུལ་ཤིན་ཏུ་ཆེ་བ་འདྲ་བ་རིགས་པ་གཞན་ལ་མེད་ཚུལ་རྣམས་ཤིན་ཏུ་རྟོགས་དཀའ་བར་ཡོད་དོ། །དེའི་ཕྱིར་འདི་ལ་རིགས་པའི་རྒྱལ་པོ་རྟེན་འབྲེལ་གྱི་གཏན་ཚིགས་ཞེས་རྗེ་ཡབ་སྲས་ཀྱིས་བསྔགས་པར་མཛད་དོ། །ཡོད་
མེད་སྐྱེ་འགོག་དང་མུ་བཞིའི་སྐྱེ་འགོག་ནི་ཆོས་ཀྱི་བདག་མེད་གཏན་ལ་འབེབས་པའི་རིགས་པ་ཡིན་ལ། གཅིག་ཏུ་བྲལ་ནི་བདག་མེད་གཉིས་ཀ་ལ་སྦྱོར་བར་མཛད་དོ། །ལམ་རིམ་ཆུང་ངུ་ལས། གཅིག་དུ་བྲལ་གྱི་རིགས་པ་ཉིད་གནད་བཞིའི་དཔྱད་པའི་

[082B] རྩ་ཤེའི་རབ་ཏུ་བྱེད་པ་གཞན་ཉེར་དྲུག་པོ་མཐའ་དག་གི་དོན་ཉམས་སུ་ལེན་པའི་རིམ་པར་དྲིལ་བ་ནི་རབ་བྱེད་འདིས་སྟོན་པར་གསུངས་པས་དེ་ལྟར་མཛད་པ་ལ་གནད་ཤིན་ཏུ་ཆེ་ཞིང་
དེ་ལའང་རྒྱུ་མཚན་མང་པོ་ཞིག་ཡོད་དེ་རེ་ཞིག་བཞག་གོ་གཉིས་པ་ལ་གསུམ། ཆོས་ཀྱི་བདག་འགོག་པའི་རིགས་པ་བཤད་པ་དང། གང་ཟག་གི་བདག་འགོག་པའི་རིགས་པ་བཤད་པ་དང། ཐུན་མོང་དུ་རིགས་པའི་རྒྱལ་པོ་རྟེན་འབྲེལ་གྱི་གཏན་ཚིགས་བཤད་
པའོ། །དང་པོ་ལ། མཐའ་བཞིའི་སྐྱེ་བ་འགོག་པའི་རྡོ་རྗེ་གཟེགས་མའི་རིགས་པ་བཤད་པ་ནི། རྩ་ཤེས་ལས། བདག་ལས་མ་ཡིན་གཞན་ལས་མིན། གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང། །སྐྱེ་བ་ནམ་ཡང་ཡོད་མ་ཡིན། །ཞེས་མཐའ་བཞི་
ལས་སྐྱེ་བ་མེད་པའི་དམ་བཅའ་བཞི་གསུངས་ཤིང་དམ་བཅས་པའི་དོན་ཡང་སྒྲུབ་ཆོས་གཞན་མི་འཕེན་པའི་མེད་དགག་ཁོ་ན་ཡིན་ནོ། །འོ་ན་ཅིའི་ཕྱིར་དམ་བཅའ་བཞི་ཁོ་ན་བཤད་ཅེ་ན། དངོས་པོ་རང་བཞིན་གྱིས་ཀྱེ་བ་ཡོད་ན་མཐའ་བཞིའི་སྐྱེ་བ་གང་རུང་གིས་ཁྱབ་
པའི་རྒྱུ་མཚན་གྱིས་དམ་བཅའ་དེ་བཞི་གྲུབ་ན་རང་བཞིན་གྱིས་སྐྱེ་བ་མེད་པ་བདེ་བླག་ཏུ་འགྲུབ་པས་མཐའ་བཞི་འགོག་པའི་རིགས་པ་ནི་མཐའ་ཆོད་པའི་རིགས་པའོ། །གལ་ཏེ་མཐའ་བཞིའི་སྐྱེ་བ་ཁེགས་ན་རང་བཞིན་གྱིས་སྐྱེ་བ་དགག་པ་ཡང་ཤུགས་ཀྱིས་འགྲུབ་པར་
འགྱུར་ན་དམ་བཅའ་མེད་དགག་མ་ཡིན་པར་ཐལ་ལོ་ཞེ་ན། སྐྱོན་མེད་དེ། མ་ཡིན་པར་དགག་པ་ལ་སྒྲུབ་ཆོས་གཞན་འཕེན་པའམ་སྒྲུབ་པ་ཞིག་དགོས་པའི་ཕྱིར་རོ། །རང་བཞིན་གྱིས་སྐྱེ་ན་མཐའ་བཞིའི་སྐྱེ་བ་གང་རུང་གིས་ཁྱབ་པའི་རྒྱུ་མཚན་ནི། སྐྱེ་

[083A]༄༅། །བ་ལ་རྒྱུ་ཡོད་མེད་གཉིས་སུ་ངེས་ཤིང། རྒྱུ་ཡོད་པ་ལ་འབྲས་བུ་དང་རྒྱུ་གཉིས་རང་བཞིན་གཅིག་པ་དང་རང་བཞིན་ཐ་དད་པ་དང་རང་བཞིན་གཉིས་ཀ་ཚོགས་པ་ལས་སྐྱེ་བ་གསུམ་དུ་ཁ་ཚོན་ཆོད་པའི་ཕྱིར་རོ། །རྗེ་ཐམས་ཅད་མཁྱེན་པས་རྩ་ཤེ་
དང་འཇུག་པའི་རྣམ་བཤད་ཆེན་མོ་གཉིས་ཀར་དེ་ལྟར་གསུངས་པ་ནི་གཞུང་ཆེན་མོ་མྱོང་ཐོག་ནས་བཤད་པའི་ལེགས་བཤད་གནད་ཆེ་བ་ཞིག་ཡིན་ཀྱང་དབུ་མའི་ཡིག་འཇོག་མཛད་པ་པོ་ཕལ་མོ་ཆེས་མཁོ་ཆུང་བའི་གྲས་སུ་བཞག་པ་ཡིན་ནམ་གང་ལྟར་གླེང་བརྗོད་
ཉུང་བར་སྣང་ངོ། །བདག་སྐྱེ་འགོག་པ་ལ། རང་དང་ངོ་བོ་གཅིག་པའི་རྒྱུ་ལས་སྐྱེ་བ་དགག་པ་ནི། སྐྱེ་བཞིན་པའི་མྱུ་གུ་དེ་རང་གི་བདག་ཉིད་ལས་སླར་ཡང་སྐྱེ་ན་སྐྱེ་བ་དོན་མེད་པར་འགྱུར་ཏེ། མྱུ་གུའི་རང་གི་ངོ་བོ་ཡོད་པ་ཉིད་སྔར་རྒྱུའི་དུས་ནས་ཐོབ་ཟིན་པའི་ཕྱིར་
ཁྱབ་སྟེ། སྐྱེ་བ་ནི་རང་གི་བདག་ཉིད་འཐོབ་པའི་དོན་དུ་ཡིན་པའི་ཕྱིར་རོ། །གལ་ཏེ་རང་གི་བདག་ཉིད་ཐོབ་ཟིན་ཀྱང་སླར་ཡང་སྐྱེ་བ་མི་འགལ་ལོ་ཟེར་ན། དེ་ལྟར་ན་མྱུ་གུ་ལ་སོགས་པའི་འབྲས་བུའི་རིགས་འདྲ་རྣམས་གཏན་ནས་མི་སྐྱེ་ཞིང་ས་བོན་ལ་སོགས་པའི་
རྒྱུའི་རིགས་འདྲ་རྣམས་སྲིད་པའི་མཐར་ཐུག་པར་བར་མ་ཆད་དུ་སྐྱེ་བར་འགྱུར་ཏེ། སྐྱེས་ཟིན་པ་དེ་ཉིད་ཡང་དང་ཡང་དུ་ལྡབས་ནས་སྐྱེ་དགོས་པའི་ཕྱིར་རོ། །དེ་ནི་འཇུག་པ་ལས། དེ་ཉིད་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། སྐྱེས་པར་གྱུར་
པ་སླར་ཡང་སྐྱེ་བའང་རིགས་པ་མ་ཡིན་ཉིད། སྐྱེས་ཟིན་སླར་ཡང་སྐྱེ་བར་ཡོངས་སུ་རྟོག་པར་འགྱུར་ན་ནི། མྱུ་གུ་ལ་སོགས་རྣམས་ཀྱི་སྐྱེ་བ་འདིར་རྙེད་མི་འགྱུར་ཞིང། ས་བོན་སྲིད་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར། ཞེས་སོ། །འདི་ལ་གྲངས་ཅན་པས་ས་

[083B] དེའི་རང་བཞིན་རྣམས་པར་ཡིན་ཚུར་ཡིན་དུ་འདོད་པས་བཤད་མ་ཐག་པའི་སྐྱོན་འཇུག་ལ་རང་རེ་ལྟར་ན་དེ་ལྟར་མི་འདོད་
མོད་ཀྱང་ས་མྱུག་གཉིས་རང་བཞིན་གྱིས་གཅིག་ཡིན་ན་གཅིག་ཡིན་པ་དེ་ས་མྱུག་གི་གནས་ལུགས་སུ་སོང་བས་དབྱེ་བ་བྱར་མེད་པར་རིགས་པས་འཕུལ་ནས་སྐྱོན་སྟོན་པ་ཡིན་ནོ། །འཇུག་པ་རྩ་འགྲེལ་ལས། རྒྱུ་འབྲས་ངོ་བོ་གཅིག་པ་ལས་མྱུག་གཉིས་དབྱིབས་དང་ཁ་དོག་
རོ་ནུས་སོགས་ཐ་དད་མེད་པར་ཐལ་བ་དང། གནས་སྐབས་སྔ་མ་སྤངས་ན་ས་མྱུག་གཉིས་རང་བཞིན་གཅིག་པ་ཉམས་པར་འགྱུར་བ་དང་ས་མྱུག་གི་གནས་སྐབས་གཉིས་ཀྱི་རེ་རེར་གཉིས་ཀ་གཟུང་དུ་ཡོད་མེད་མཚུངས་པར་ཐལ་བ་དང། ས་མྱུག་གཉིས་རང་བཞིན་
གཅིག་པ་ལ་འཇིག་རྟེན་གྲགས་པས་གནོད་པ་སྟེ་འགྲེལ་པ་མཛད་པའི་རིགས་པ་རྣམས་དང། བསྐྱེད་བྱ་སྐྱེད་བྱེད་དང་བྱ་བྱེད་ལས་གསུམ་གཅིག་ཏུ་ཐལ་བའི་རྩ་ཤེའི་རིགས་པས་འགོག་པ་རྣམས་མཛད་དོ། །གཞན་སྐྱེ་འགོག་པ་ལ་གཞན་སྐྱེའི་གཞན་ནི་གཞན་ཙམ་
མ་ཡིན་གྱི་རང་གི་མཚན་ཉིད་ཀྱིས་གྲུབ་པའི་གཞན་ཡིན་ལ། དེ་ཡང་ས་ལུའི་ས་བོན་རང་འབྲས་ས་ལུའི་མྱུ་གུ་ལས་ཇི་ལྟར་རང་གི་མཚན་ཉིད་ཀྱིས་གྲུབ་པའི་གཞན་ཡིན་པ་དེ་བཞིན་དུ་མེ་དང་སོལ་བ་སོགས་ཀྱང་ས་ལུའི་མྱུ་གུ་ལས་རང་གི་མཚན་ཉིད་ཀྱིས་གྲུབ་པའི་
གཞན་ཡིན་པ་ནི་གཞན་སྐྱེ་སྨྲ་བ་རྣམས་ཀྱི་འདོད་ཚུལ་ལོ། །དེ་ལྟར་གཞན་ཡིན་ཚུལ་གཉིས་པོ་དེ་མཚུངས་པར་འདོད་ན་སེལ་བྱེད་མེ་ལྕེ་འབར་བ་ལས་ཀྱང་བསལ་བྱ་མུན་པ་འཐུག་པོ་འབྱུང་བ་དང་རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་འབྱུང་བར་

[084A]༄༅། །འགྱུར་ཏེ་དེ་དག་ལ་རང་གི་མཚན་ཉིད་ཀྱིས་གྲུབ་པའི་གཞན་ཉིད་མཚུངས་པར་ཡོད་པའི་ཕྱིར་རོ། །འདི་ནི་རྩ་ཤེའི་རབ་བྱེད་ཉི་ཤུ་པ་ལས། རྒྱུ་དང་འབྲས་བུ་གཞན་ཉིད་ན། རྒྱུ་དང་རྒྱུ་མིན་མཚུངས་པར་འགྱུར། ཞེས་པ་དང། དེའི་ཐད་ཀྱི་
སངས་རྒྱས་བསྐྱངས་ཀྱི་འགྲེལ་པ་དང། དཔལ་ལྡན་ཟླ་བས། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། །འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང། །ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར། །
སྐྱེད་པར་བྱེད་པ་མ་ཡིན་མ་ལུས་ལ་ཡང་གཞན་ཉིད་མཚུངས། །ཞེས་སོགས་ཀྱིས་བསྟན་པའི་རིགས་པའོ། །གཞན་ཡང་རྒྱུ་འབྲས་རང་གི་མཚན་ཉིད་ཀྱིས་གྲུབ་པའི་གཞན་ཙམ་གྱིས་རྒྱུ་འབྲས་སུ་མི་འཇོག་གི་འབྲས་བུ་རབ་ཏུ་བྱ་བར་ནུས་པ་སོགས་གཞན་ཁྱད་པར་
པ་ཁོ་ནས་རྒྱུ་འབྲས་སུ་འཇོག་པས་རྒྱུ་ཡིན་མིན་གྱི་ངེས་པ་འཐད་དོ་ཟེར་ན། དེ་ཡང་མི་འཐད་དེ། རང་གི་མཚན་ཉིད་ཀྱིས་གྲུབ་པའི་གཞན་ཡིན་ཕྱིན་གཞན་ཡིན་པ་དེ་ཁོ་རང་གི་གནས་ལུགས་ཡིན་དགོས། དེ་ཡིན་ཕྱིན་ཕན་ཚུན་འབྲེལ་པ་གཏན་ནས་མེད་
པའི་དོན་གཞན་ཡིན་དགོས། དེ་ལྟར་ནས་ལུའི་ས་བོན་དང་ནས་ཀྱི་ས་བོན་གཉིས་ས་ལུའི་མྱུ་གུ་བསྐྱེད་པ་ལ་ནུས་པ་ཡོད་མེད་སོགས་ཀྱི་ཁྱད་པར་གཏན་མི་འཐད་པའི་ཕྱིར་རོ། །གཞན་ཡང་གཞན་སྐྱེ་རང་གི་ངོ་བོས་ཡོད་ན་འབྲས་བུ་དེ་རང་སྐྱེས་པའི་སྔ་རོལ་ཏུ་
ཡོད་དགོས་ཏེ། སྐྱེ་བ་འདོད་ཕྱིན་ཆད་རྒྱུ་འགག་བཞིན་པ་དང་འབྲས་བུ་སྐྱེ་བ་ལ་མངོན་དུ་ཕྱོགས་པ་གཉིས་དུས་མཉམ་དགོས་ཤིང། དེ་ལྟར་ན་སྐྱེ་འགག་གི་བྱ་བ་གཉིས་ཀྱང་དུས་མཉམ་པས་རྒྱུ་འབྲས་གཉིས་ཀྱང་དུས་མཉམ་དགོས་པའི་ཕྱིར་རོ། །

[084B] འབྲས་བུ་འདི་སྐྱེ་ཞེས་པའི་བྱེད་པ་པོ་མྱུ་གུ་སོགས་ལ་བརྟེན་དགོས་པས་རྟེན་བརྟེན་པ་ཡིན་ལ། དེ་ལྟ་བུའི་རྟེན་དང་བརྟེན་པ་རང་མཚན་གྱིས་གྲུབ་ན་ནི་དུས་ནམ་གྱི་ཚེ་ཡང་སྐྱེ་བའི་བྱ་བ་ཡོད་ཕྱིན་ཆད་མྱུ་གུ་ཡོད་དགོས་ཏེ། རང་
བཞིན་གཞན་དུ་འགྱུར་བ་མི་འཐད་པའི་ཕྱིར་རོ། །དེའི་ཕྱིར་དབུ་མ་འཇུག་པ་ལས། སྐྱེ་བ་འདི་ནི་བྱེད་པོ་མེད་པར་རིགས་པའི་ངོ་བོའང་མིན། ཞེས་གསུངས་སོ། །ཐ་སྙད་ཙམ་དུ་སྐྱེ་བ་ལ་ལན་ཅིག་རྟེན་དང་བརྟེན་པར་སོང་ན་དུས་ཐམས་ཅད་དུ་འགྲོ་མི་དགོས་པས་སྐྱོན་དེ་
དག་མེད་དོ། །འདི་ནི་ལུགས་འདིའི་གཞན་སྐྱེ་འགོག་པའི་རིགས་པ་ཕྲ་ལ་དོན་ཆེ་བ་ཞིག་ཏུ་རྗེ་ཐམས་ཅད་མཁྱེན་པ་བཞེད་དོ། །ལུགས་འདིས་གཞན་སྐྱེ་ཐ་སྙད་དུ་ཡང་མི་བཞེད་པར་མ་ཟད་རྒྱུ་འབྲས་གཉིས་རང་གི་མཚན་ཉིད་ཀྱིས་ཐ་དད་པའི་གཞན་དུ་འཛིན་པ་ཡང་བློ་
ལྷན་སྐྱེས་ལ་མེད་པར་བཞེད་དེ། དབུ་མ་འཇུག་པ་ལས། གཞན་ལས་སྐྱེ་བ་འཇིག་རྟེན་ལས་ཀྱང་མེད། ཅེས་སོ། གཉིས་ཀ་ལས་སྐྱེ་བ་འགོག་པ་ལ། བདག་ལས་སྐྱེ་བའི་ཆ་ནི་བདག་སྐྱེ་འགོག་པའི་རིགས་པས་ཁེགས་ལ། གཞན་ལས་སྐྱེ་བའི་ཆ་ནི་གཞན་སྐྱེ་
འགོག་པའི་རིགས་པས་ཁེགས་པ་སྟེ། འཇུག་པ་ལས། གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ། །ཞེས་སོ། །རྒྱུ་མེད་ལས་སྐྱེ་བ་འགོག་པ་ནི། རྒྱུ་མེད་ལས་སྐྱེ་ན་ནི། ཡུལ་དུས་རང་བཞིན་ངེས་པའི་སྐྱེ་
བ་ལ་རྒྱུ་མེད་པས་གཅིག་ལས་སྐྱེ་ན་ཐམས་ཅད་ལས་སྐྱེ་བ་དང། རྩོམ་པ་ཐམས་ཅད་དོན་མེད་པ་ཉིད་དུ་འགྱུར་རོ། །གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། །དེ་ཚེ་མཐའ་དག་རྟག་ཏུ་ཐམས་ཅད་ལས་ཀྱང་སྐྱེ་འགྱུར་ཞིང། །འབྲས་འབྱུང་ཆེད་དུ་

[085A]༄༅། །འཇིག་རྟེན་འདི་ཡིས་ས་བོན་ལ་སོགས་ནི། བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་མི་འགྱུར། ཞེས་སོ། །དེ་ལྟར་མཐའ་བཞིའི་སྐྱེ་བ་བཀག་པས་ཀྱང་རང་གི་མཚན་ཉིད་ཀྱིས་སྐྱེ་བ་ཁེགས་པར་འགྱུར་གྱི་ཐ་སྙད་ཙམ་དུ་
སྐྱེ་བ་འགོག་པ་མ་ཡིན་ཏེ། ཐ་སྙད་ཙམ་དུ་སྐྱེ་བ་ལ་མཐའ་བཞིའི་སྐྱེ་བ་གང་རུང་ཡིན་མི་དགོས་པའི་ཕྱིར་རོ། །དེར་མ་ཟད་བརྟེན་ནས་སྐྱེ་བ་ཉིད་ཀྱིས་མཐའ་བཞི་ལས་མི་སྐྱེ་བར་འགྲུབ་སྟེ། རྩ་ཤེའི་ཊཱིཀ་ཆེན་ལས། དེས་ན་ས་བོན་ལ་བརྟེན་ནས་མྱུ་གུ་སྐྱེ་
བར་ཁས་བླངས་དགོས་པ་ཁོ་ནས་དེ་བཞི་འགོག་ནུས་པ་ནི་རིགས་པའི་རྒྱལ་པོ་རྟེན་འབྱུང་གི་རིགས་པའི་ཁྱད་ཆོས་ཡིན་པ་ལ། ཞེས་གསུངས་སོ། །གྲུབ་པ་བརྙེས་པའི་སློབ་དཔོན་སངས་རྒྱས་བསྐྱངས་ཀྱིས་ཀྱང། འདིར་སྨྲས་པ། རེ་ཞིག་ཇི་ལྟར་སྐྱེ་
བར་བརྗོད་པ་ཐ་སྙད་ཙམ་ཡིན་པ་དེ་ལྟར་རབ་ཏུ་སྟོན་ཅིག་བཤད་པ། དེ་དང་པོར་བསྟན་པར་བྱའོ། །བདག་ལས་མ་ཡིན་གཞན་ལས་མིན། ཞེས་སོགས་གསུངས་སོ། །ཡང་འགྲེལ་པ་བུདྡྷ་པཱ་ལ་ཏི་ལས། དེའི་ཕྱིར་སྐྱེ་བ་མེད་པས་སྐྱེ་བར་བརྗོད་པ་
ནི་ཐ་སྙད་ཙམ་ཡིན་ནོ། །ཞེས་ཀྱང་གསུངས་སོ། །མུ་བཞིའི་སྐྱེ་འགོག་ནི། རང་རེའི་ཕྱིས་ཀྱི་མཁས་པ་དག་ཡེ་ཤེས་སྙིང་པོའི་བདེན་གཉིས་རྩ་འགྲེལ་ལས་བཤད་པའི་རིགས་པ་རྣམས་འདིར་སྦྱོར་བར་མཛད་ཅིང་ཐལ་འགྱུར་བའི་སྐོར་གྱི་གཞུང་ཕལ་མོ་ཆེ་
ལས་རྡོ་རྗེ་གཟེགས་མའི་གཏན་ཚིགས་ཉིད་ལ་མུ་བཞིའི་སྐྱེ་འགོག་ཏུ་བཤད་པ་མ་གཏོགས་བདེན་གཉིས་ཀྱིས་བཤད་པ་དེ་རྩལ་དུ་བཏོན་ནས་བཤད་པ་ཆེར་མི་སྣང་ངོ། །ཡོད་མེད་སྐྱེ་འགོག་གི་རིགས་པ་ནི། རྒྱུས་འབྲས་བུ་རང་བཞིན་གྱིས་ཡོད་པ་མི་བསྐྱེད་

[085B] རང་བཞིན་གྱིས་ཡོད་པ་ལ་རྐྱེན་གྱིས་དགོས་པ་མེད་པའི་ཕྱིར་རོ། །འབྲས་བུ་མེད་པའང་མི་བསྐྱེད་དེ། མེད་པ་ལ་རྐྱེན་གྱིས་བྱར་མེད་པའི་ཕྱིར་རོ། །འབྲས་བུ་ཡོད་མེད་གཉིས་ཀའང་མི་བསྐྱེད་དེ་དེ་གཉིས་ཚོགས་པ་མི་སྲིད་པའི་ཕྱིར་རོ། །ཡོད་མེད་གཉིས་ཀ་དང་བྲལ་
བའང་རྐྱེན་གྱིས་བསྐྱེད་པ་མ་ཡིན་དེ། དེ་གཉིས་གང་ཡང་མ་ཡིན་པ་མི་སྲིད་པའི་ཕྱིར་རོ། །འདི་ནི་འཇུག་པ་རྩ་འགྲེལ་དང་སྤྱོད་འཇུག་དང་ལམ་སྒྲོན་ལས་ཀྱང་བཤད་དོ། །གཅིག་དུ་བྲལ་ནི་རྣམ་བདུན་གྱི་རིགས་པ་བཤད་པས་ཤེས་པར་འགྱུར་རོ། །གཉིས་པ་གང་ཟག་གི་བདག་
མེད་གཏན་ལ་འབེབས་པའི་རིགས་པ་བཤད་པ་ལ་གསུམ། བདག་རང་བཞིན་མེད་པར་གཏན་ལ་དབབ་པ། དེས་བདག་གི་བ་ཡང་རང་བཞིན་མེད་པར་འགྲུབ་པར་བསྟན་པ། རིགས་པ་དེ་གཞན་ལ་སྦྱོར་བའི་ཚུལ་ལོ། །དང་པོ་ན་རྩི་ཤེ་ལས། ཕུང་མིན་ཕུང་པོ་ལས་
གཞན་མིན། དེ་ལ་ཕུང་མེད་དེར་དེ་མིན། དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། ཞེས་རྣམ་ལྔའི་རིགས་པ་གསུངས་ཤིང་ཕན་ཚུན་བརྟེན་པའི་ཕྱོགས་གཉིས་དང་ལྡན་པའི་ཕྱོགས་གསུམ་གཅིག་ཐ་དད་ཀྱི་ཕྱོགས་གཉིས་
སུ་འདུ་མོད་ཀྱང་འཇིག་ལྟས་འཛིན་ཚུལ་གྱི་འཇུག་པ་ལ་བལྟོས་ནས་རབ་བྱེད་བཅུ་པ་དང་ཉེར་གཉིས་པར་ཕྱོགས་ལྔ་གསུངས་སོ། །དེ་ལྟར་ན་མདོ་ལས། གཟུགས་བདག་མ་ཡིན། བདག་གཟུགས་དང་ལྡན་པ་མ་ཡིན། གཟུགས་ལ་བདག་མེད། བདག་
ལ་གཟུགས་མེད་པ་དང། དེ་བཞིན་དུ་ཕུང་པོ་ལྷག་མ་བཞི་ལའང་དེ་ལྟར་གསུངས་ནས། འཇིག་ཚོགས་ལ་ལྟ་བའི་ཆ་ཉི་ཤུའི་གཉན་པོ་གསུངས་པས་རྣམ་པར་དཔྱད་པ་བཞི་བཞི་སྐབས་སུ་བབ་པ་མ་ཡིན་ནམ། ཅིའི་ཕྱིར་རྣམ་པ་ལྔར་བཤད་ཅེ་ན། མདོ་ལས་

[086A]༄༅། །དེ་ལྟར་གསུངས་པ་ནི་སྔོན་དུ་ཕུང་པོ་རྣམས་མ་བཟུང་བར་འཇིག་ལྟས་བདག་ཏུ་མངོན་པར་ཞེན་པར་མི་ནུས་པས་རྣམ་པ་བཞི་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་བདག་ལ་འཇུག་པ་ཡིན་ནོ། །དེའི་ཕྱིར་ཕུང་པོ་རྣམས་མ་གཏོགས་པར་གཞན་དུ་
བདག་ཏུ་ཞེན་པའི་གཞི་ལྔ་པ་མུ་སྟེགས་པ་མ་གཏོགས་པ་ལ་མི་འབྱུང་བས་ཆ་ལྔ་པ་མ་གསུངས་པའི་རྒྱུ་མཚན་ནི་དེ་ཡིན་ནོ། །རྩ་ཤེ་ལས་ཕྱོགས་ལྔ་པ་གསུངས་པ་ནི་མུ་སྟེགས་པའི་ལུགས་ཀྱང་དགག་པར་བཞེད་ནས་གསུངས་པ་ཡིན་ཞིང། དེ་ཡང་རང་རྒྱུད་ལ་བདག་མེད་གཏན་ལ་
འབེབས་པའི་སྐབས་སུ་ལྷན་སྐྱེས་ཀྱི་བདག་འགོག་པའི་མཐའ་གཅོད་པའི་ཡན་ལག་ཏུ་ཤེས་པར་བྱའོ། །དཔལ་ལྡན་ཟླ་བའི་ཞབས་ཀྱིས་ནི་དེའི་སྟེང་དུ་ཚོགས་ཙམ་བདག་ཡིན་པ་འགོག་པ་དང། དབྱིབས་བདག་ཡིན་པ་འགོག་པ་གཉིས་བསྣན་ནས་རྣམ་བདུན་གྱི་རིགས་པར་
མཛད་པ་ནི་རང་སྡེ་དངོས་སྨྲ་དང་རང་རྒྱུད་པ་ཁ་ཅིག་གིས་སེམས་ལ་བདག་ཏུ་འཇོག་པ་དང་ཡང་གང་ཟག་གི་ཁྱད་པར་འགའ་ཞིག་ཕུང་པོའི་ཚོགས་པ་དང་དབྱིབས་ཀྱི་ཁྱད་པར་ལ་འཇོག་པ་སོགས་འགོག་པའི་ཆེད་དུ་བསྣན་པ་ཡིན་ལ། གཞན་ཡང་མདོ་ལས། བདག་ཅེས་བྱ་བ་བདུད་
ཀྱི་སེམས། །ཁྱོད་ནི་ལྟ་བར་གྱུར་པ་ཡིན། །འདུ་བྱེད་ཕུང་པོ་འདི་སྟོང་སྟེ། །འདི་ལ་སེམས་ཅན་ཡོད་མ་ཡིན། །ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །
ཞེས་བདག་དང་ཤིང་རྟའི་ཐ་སྙད་འཇོག་ཚུལ་འདྲ་བར་གསུངས་པ་དང་དེའི་འདྲ་ཚུལ་ཡང་རང་རྒྱུད་པ་མན་ཆད་དང་ཐུན་མོང་མ་ཡིན་པའི་འཇོག་ལུགས་ཁྱད་པར་བ་ཞིག་ཡོད་པ་དེ་གསལ་བར་བྱ་བའི་ཆེད་དུ་རྣམ་བདུན་གྱི་རིགས་པ་གསུངས་པ་ཡིན་ཏེ། ཞིབ་

[086B] །དེ་ལྟར་ན་རྣམ་བདུན་གྱི་རིགས་པ་ནི་རྒྱས་བསྡུས་འཆམས་ཤིང་ཡོན་ཏན་གྱི་ཁྱད་པར་དུ་མ་དང་ལྡན་ཏེ། བྱང་ཆུབ་ལམ་རིམ་ཆེན་མོ་ལས། མདོར་ན་ཤིང་རྟ་ལ་བརྩམས་ནས་སྔར་བཤད་པ་ལྟ་བུའི་རྣམ་
གཞག་བྱས་པ་འདི་ལ་ཡོན་ཏན་གསུམ་ཡོད་དེ། །ཆོས་རྣམས་ལ་རང་བཞིན་སྒྲོ་འདོགས་པའི་རྟག་ལྟ་དགག་སླ་བའི་ཡོན་ཏན་དང། རང་བཞིན་མེད་པ་ལ་རྟེན་འབྲེལ་མི་འཐད་སྙམ་པའི་ཆད་ལྟ་དགག་སླ་བའི་ཡོན་ཏན་དང། ཡོན་ཏན་དེ་གཉིས་དཔྱོད་ཚུལ་ཇི་ལྟ་བུ་ཞིག་
བྱས་པས་འགྲུབ་པའི་རྣལ་འབྱོར་པས་ཉེ་བར་བརྟག་པའི་རིམ་པའོ། །ཞེས་གསུངས་ཤིང་དེའི་གསུམ་པ་ནི། བརྟག་ཚུལ་འདིས་བརྟགས་ན་སྒྱུ་མ་ལྟ་བུའི་རྟེན་འབྲེལ་ལ་ངེས་པ་རྙེད་སླ་བའི་ཁྱད་པར་དུ་བཤད་དོ། །ད་ནི་རྣམ་བདུན་གྱི་རིགས་པ་ཉིད་བཤད་པར་བྱ་སྟེ། དེ་ལ་
གཉིས། དཔེ་དགོད་པ་དང། དོན་ལ་སྦྱར་བའོ། །དང་པོ་ནི་འཇུག་པ་ལས། ཤིང་རྟ་རང་ཡན་ལག་ལས་གཞན་འདོད་མིན། །གཞན་མིན་མ་ཡིན་དེ་ལྡན་ཡང་མིན་ཞིང། །ཡན་ལག་ལ་མིན་ཡན་ལག་དག་དེར་མིན། །འདུས་པ་ཙམ་མིན་དབྱིབས་མིན་ཇི་བཞིན་ནོ་
ཞེས་ཤིང་རྟ་རང་གི་ཡན་ལག་ལས་གཅིག་ཐ་དད་སོགས་རྣམ་པ་བདུན་དུ་དཔྱད་ན་མི་རྙེད་ཀྱང་རང་གི་ཡན་ལག་ལ་བརྟེན་ནས་བཏགས་པའི་ཤིང་རྟ་ཚད་མས་གནོད་མེད་དུ་བཞག་པས་ཆོག་པ་ལྟར་བདག་དང་ཕུང་པོ་སོགས་ཀྱང་དེ་བཞིན་དུ་འཇོག་པར་གསུངས་སོ། །
དེ་ལ་ཤིང་རྟ་ཆོས་ཅན། རང་གི་ཡན་ལག་སྲོག་ཤིང་དང་འཁོར་ལོ་དང་གཟེར་བུ་སོགས་དང་རང་བཞིན་གཅིག་མ་ཡིན་ཏེ། གཅིག་ཡིན་ན་ཡན་ལག་རྣམས་དུ་མ་ཡིན་པ་བཞིན་དུ་ཤིང་རྟ་ཡང་དུ་མར་འགྱུར་བ་དང། ཡང་ན་ཤིང་རྟ་གཅིག་ཡིན་པ་བཞིན་དུ་ཡན་ལག་

[087A]༄༅། །རྣམས་ཀྱང་གཅིག་ཏུ་འགྱུར་བ་དང། བྱེད་པ་པོ་དང་བྱ་བའི་ལས་གཅིག་ཏུ་འགྱུར་བ་སོགས་ཀྱི་སྐྱོན་ཡོད་པའི་ཕྱིར། དེ་ཆོས་ཅན། རང་གི་ཡན་ལག་རྣམས་དང་རང་བཞིན་གྱིས་ཐ་དད་མ་ཡིན་ཏེ། གཞན་དུ་ན་ངོ་བོ་ཐ་དད་དུ་འགྱུར་ཞིང། ངོ་
བོ་ཐ་དད་དུས་མཉམ་ཡིན་ན་འབྲེལ་མེད་དོན་གཞན་ཡིན་དགོས་པས་རྟ་དང་བ་ལང་བཞིན་ཏུ་ཤིང་རྟ་རང་གི་ཡན་ལག་རྣམས་དང་སོ་སོར་དམིགས་དགོས་པ་ལས་དེ་མ་དམིགས་པའི་ཕྱིར་རོ། །དེ་ཆོས་ཅན། རང་གི་ཡན་ལག་རྣམས་ལ་རང་བཞིན་གྱིས་བརྟེན་པ་
དང་རང་གི་ཡན་ལག་རྣམས་ཁྱོད་ལ་རང་བཞིན་གྱིས་བརྟེན་པའི་ཕྱོགས་གཉིས་ཀྱང་མི་འཐད་དེ། དེ་གཉིས་ཡིན་ན་རང་བཞིན་གྱིས་ཐ་དད་དུ་ཡོད་དགོས་པ་ལས་དེ་མི་འཐད་པ་བཤད་ཟིན་པའི་ཕྱིར་རོ། །དེ་ཆོས་ཅན། ལྷས་སྦྱིན་བ་ལང་དང་ལྡན་པའམ་
ལྷས་སྦྱིན་རྣ་བ་དང་ལྡན་པ་ལྟ་བུའི་སྒོ་ནས་ཤིང་རྟ་རང་གི་ཡན་ལག་དང་རང་བཞིན་གྱིས་ལྡན་པའི་ཚུལ་ཡང་མི་འཐད་དེ། ལྡན་ཚུལ་སྔ་མ་ལྟར་ན་ངོ་བོ་ཐ་དད་དང། ལྡན་ཚུལ་ཕྱི་མ་ལྟར་ན་ངོ་བོ་གཅིག་ཏུ་རང་བཞིན་གྱིས་གྲུབ་དགོས་ལ་དེ་གཉིས་ཀའང་
བཀག་ཟིན་པའི་ཕྱིར་རོ། །དེ་ཆོས་ཅན། ཁྱོད་ཀྱི་ཡན་ལག་རྣམས་ཚོགས་ཙམ་ཡང་ཁྱོད་དུ་འཇོག་པ་མི་འཐད་དེ། དེ་ལྟར་ན་འཁོར་ལོ་དང་གཟེར་བུ་ལ་སོགས་པ་ཕྲལ་ནས་སིལ་བུར་གནས་པ་རྣམས་མ་ཚང་བ་མེད་པར་ཕྱོགས་གཅིག་ཏུ་སྤུངས་ནས་ཚོགས་
པ་ཙམ་ལ་ཡང་ཤིང་རྟ་ཡོད་པར་ཐལ་བར་འགྱུར་བའི་ཕྱིར་རོ། །རང་སྡེ་དངོས་པོར་སྨྲ་བ་དག་ཡན་ལག་ཅན་ནི་མེད་ཀྱི་ཡན་ལག་འདུས་པ་ཙམ་ཞིག་འདོད་པ་དེའི་ལྟར་ན་ཡང་མི་འཐད་དེ། ཡན་ལག་ཅན་མེད་པའི་ཕྱིར་ཡན་ལག་ཀྱང་མེད་པར་འགྱུར་བའི་

[087B] །དེ་ཆོས་ཅན། ཁྱོད་ཀྱི་ཡན་ལག་རྣམས་ཀྱི་དབྱིབས་ཁྱད་པར་བ་ཡང་ཁྱོད་དུ་འཇོག་མི་རིགས་ཏེ། ཡན་ལག་སོ་སོ་བའི་དབྱིབས་ཤིང་རྟ་ཡིན་པ་ཡང་མི་འཐད། ཡན་ལག་རྣམས་ཚོགས་པའི་དབྱིབས་ཤིང་རྟ་ཡིན་པ་ཡང་མི་འཐད་པའི་ཕྱིར། དང་པོ་
གྲུབ་སྟེ། སྔར་མ་བསྒྲིགས་པའི་དུས་ཀྱི་དབྱིབས་དང་ཁྱད་པར་མེད་པའི་དབྱིབས་ཤིང་རྟ་ཡིན་ན་ཡང་མི་འཐད། སྔར་དང་མི་འདྲ་བའི་དབྱིབས་གཞན་ཞིག་ཤིང་རྟ་ཡིན་ན་ཡང་མི་འཐད་པའི་ཕྱིར། དང་པོ་གྲུབ་སྟེ། གཞན་དུ་ན་སྔར་མ་བསྒྲིགས་པ་དང་ཕྱིས་བསྒྲིགས་
པའི་དུས་ཀྱི་འཕང་ལོ་ལ་སོགས་པའི་དབྱིབས་ལ་མི་འདྲ་བའི་ཁྱད་པར་མེད་པས་སྔར་མ་བསྒྲིགས་པའི་དུས་ན་ཤིང་རྟ་མེད་པ་ལྟར་ཕྱིས་བསྒྲིགས་པ་ན་ཡང་ཤིང་རྟ་མེད་པར་འགྱུར་བའི་ཕྱིར་རོ། །གཉིས་པ་ཡང་གྲུབ་སྟེ། སྔར་མ་བསྒྲིགས་པའི་དུས་ཀྱི་འཕང་ལོ་དང་
སྲོག་ཤིང་སོགས་ལ་མེད་པའི་ཕྱིས་བསྒྲིགས་པའི་གནས་སྐབས་ཀྱི་འཕང་ལོ་སྲོབ་ཀྱི་དབྱིབས་ཀྱི་མི་འདྲ་བའི་ཁྱད་པར་གཞན་ཡོད་ན་དམིགས་དགོས་པ་ལས་མ་དམིགས་པའི་ཕྱིར་རོ། །གོང་གི་རྟགས་ཟུང་གཉིས་པ་ཡན་ལག་ཚོགས་པའི་དབྱིབས་ཤིང་རྟར་མི་འཇོག་པ་ཡང་
དེ་ལྟར་ཡིན་ཏེ། དངོས་སྨྲ་བའི་ལུགས་ལ་ཚོགས་པ་རྫས་སུ་མ་གྲུབ་པས་དེའི་དབྱིབས་རྫས་སུ་གྲུབ་པ་མི་འཐད་ཅིང། ཤིང་རྟ་ནི་རྫས་སུ་གྲུབ་པར་ཁས་བླངས་པའི་ཕྱིར། དེ་ཡང་ཡིན་ཏེ། ལུགས་དེ་དག་གིས་བཏགས་ཡོད་ཐམས་ཅད་འདོགས་པའི་
གཞི་རྣམས་རྫས་ཡོད་དུ་ཁས་བླངས་པའི་ཕྱིར་རོ། །བཏགས་ཡོད་ཀྱི་གདགས་གཞིར་རྫས་ཡོད་མི་འདོད་པའི་རང་ལུགས་ལའང་ཡན་ལག་ཚོགས་པའི་དབྱིབས་ཤིང་རྟའི་གདགས་གཞི་ཡིན་གྱི། ཤིང་རྟ་མ་ཡིན་ནོ། །གལ་ཏེ་དེ་ལྟར་རྣམ་པ་བདུན་དུ་བཙལ་

[088A]༄༅། །བ་ན་ཤིང་རྟ་མི་རྙེད་པས་ཤིང་རྟ་མེད་པར་འགྱུར་ལ། དེ་ནི་མི་འཐད་དེ། ཤིང་རྟ་འོན་ཅིག་ཉོས་ཤིག་འཆོས་ཤིག་ཅེས་བྱ་བ་ལ་སོགས་པ་འཇིག་རྟེན་གྱི་ཐ་སྙད་ལ་གྲགས་པའི་ཕྱིར་ཞེ་ན། སྐྱོན་མེད་དེ། ཁོ་བོ་ཅག་གི་ལུགས་ལ་
ཤིང་རྟ་དེ་ནི་རྣམ་པ་བདུན་གྱིས་དཔྱད་པ་ན་མི་རྙེད་ཅིང་དེ་ཡང་དོན་དམ་པ་དང་ཀུན་རྫོབ་ཀྱི་བདེན་པ་གཉིས་ཆར་དུ་མི་རྙེད་པ་ཡིན་མོད། འོན་ཀྱང་དེས་ཤིང་རྟ་མེད་པར་མི་འགྱུར་བའི་ཕྱིར་ཏེ། ཤིང་རྟ་ཁས་ལེན་པ་ནི་རང་བཞིན་ཡོད་མེད་དཔྱོད་པའི་རིགས་པས་
གྲུབ་ནས་ཁས་བླངས་པ་མིན་གྱི་བཏགས་དོན་འཚོལ་བའི་རྣམ་པར་དཔྱོད་པ་མེད་པར་འཇིག་རྟེན་པ་སྟེ། ཐ་སྙད་པའི་ཤེས་པ་རང་དགའ་བ་གནོད་མེད་ཙམ་གྱིས་གྲུབ་པ་ཡིན་པའི་ཕྱིར་དང། དེའི་འཇོག་ཚུལ་ཡང་རང་གི་ཡན་ལག་འཕང་ལོ་སོགས་ལ་བརྟེན་ནས་
བཏགས་པའི་བཏགས་ཡོད་ཙམ་དུ་གྲུབ་པ་ཡིན་པའི་ཕྱིར་རོ། །དེ་ནི་དབུ་མ་འཇུག་པ་ལས། དེ་ནི་དེ་ཉིད་དུ་འམ་འཇིག་རྟེན་དུ། །རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། །རྣམ་དཔྱད་མེད་པར་འཇིག་རྟེན་ཉིད་ལས་འདིར། །རང་གི་ཡན་ལག་བརྟེན་ནས་
འདོགས་པ་ཡིན། ཞེས་གསུངས་སོ། །འཇུག་འགྲེལ་ལས། ཕྱོགས་འདིས་འཇིག་རྟེན་ལ་གྲགས་པའི་སྒོ་ནས་ཤིང་རྟའི་ཐ་སྙད་འདོགས་པ་ཆེས་གསལ་བར་གྲུབ་པ་འབའ་ཞིག་ཏུ་མ་ཟད་ཀྱི་འདིའི་མིང་གི་ཁྱད་པར་གང་དག་ཡིན་པ་དེ་དག་ཀྱང་རྣམ་པར་དཔྱད་
པ་མེད་པར་འཇིག་རྟེན་ལ་གྲགས་པའི་སྒོ་ནས་ཁས་བླངས་པར་བྱའོ། །ཞེས་མིང་གི་ཁྱད་པར་གྱི་སྒོ་ནས་འགྲུབ་ཚུལ་གསལ་བར་གསུངས་སོ། །རང་རྒྱུད་པ་མན་ཆད་ཀྱིས་ཡན་ལག་ཚོགས་པ་ལ་སོགས་པ་གང་ཡང་རུང་བ་ཞིག་ཡན་ལག་ཅན་ལ་སོགས་པའི་

[088B] དེ་རྣམས་ལས་ངོ་བོ་ཐ་དད་པའི་ཡན་ལག་ཅན་ལ་སོགས་པ་ཡང་མེད་པར་མཐོང་ནས། གདགས་གཞིའི་གསེབ་ནས་ཆོས་དེ་དང་དེ་འཇོག་པར་འདོད་དེ། ཆོས་དེའི་བཏགས་དོན་བཙལ་ནས་མ་རྙེད་ན་ཆོས་དེ་འཇོག་མི་ཤེས་པ་
ཡིན་ནོ། །དེའི་ཕྱིར་ཤིང་རྟ་སོགས་མིང་དུ་བཏགས་པ་ཙམ་དུ་མི་འདོད་པས་ཤིང་རྟ་སོགས་ལ་ཐ་སྙད་དུ་རང་གི་མཚན་ཉིད་ཁས་ལེན་པ་ཡིན་ནོ། །ལུགས་མཆོག་ཏུ་གྱུར་པ་འདིས་ནི་ཡན་ལག་ཚོགས་པ་དང་དེའི་ཡ་གྱལ་སོགས་གང་ཡང་ཡན་ལག་ཅན་ལ་
སོགས་པའི་མཚན་གཞིར་མ་བཟུང་ཡང་ཡན་ལག་ཅན་ལ་སོགས་པའི་མིང་དུ་བཏགས་པ་ཙམ་ཞིག་ལ་བྱ་བྱེད་ཐམས་ཅད་ལེགས་པར་འཇོག་ནུས་པ་གསུང་རབ་ཀྱི་དོན་དུ་འགྲེལ་བ་ནི་ཐུབ་པའི་དགོངས་པ་ཐུན་མོང་མ་ཡིན་པ་ཡིན་པས་རྣམ་དཔྱོད་ཅན་གྱིས་དགོངས་
པ་འགྲེལ་ལུགས་འདི་ལ་སྦྱང་དགོས་སོ་ཞེས་རྗེ་ཐམས་ཅད་མཁྱེན་པས་འདོམས་པར་མཛད་དོ། །ཚུལ་འདི་ནི་རྒྱ་གར་འཕགས་པའི་ཡུལ་ནའང་ཡོངས་སུ་གྲགས་པའི་པཎྜི་ཏ་ཆེན་པོ་དུ་མ་ཞིག་གི་བློའི་སྤྱོད་ཡུལ་དུ་མ་གྱུར་པ་དང། བོད་གངས་ཅན་དུའང་རྗེ་ཐམས་
ཅད་མཁྱེན་པ་ཡབ་སྲས་ལས་གཞན་དུ་མཁས་པ་དང་གྲུབ་པའི་སྐྱེ་བོ་ཕལ་མོ་ཆ་ཞིག་གིས་ཕྱོགས་ཙམ་ཡང་མཐོང་བར་མ་ནུས་པའི་དཀའ་གནས་མཆོག་ཏུ་སྣང་ངོ། །དཔྱོད་ཚུལ་འདི་ནི་སྟོང་པ་ཉིད་ཀྱི་ལྟ་བ་མྱུར་དུ་རྙེད་པའི་ཐབས་ཟབ་མོ་ཡིན་ཏེ། འཇུག་འགྲེལ་ལས་
གང་གི་ཕྱིར་འཇིག་རྟེན་གྱི་ཀུན་རྫོབ་འདི་དེ་ལྟར་རྣམ་པར་དཔྱད་པ་ན་ཡོད་པར་མི་འགྱུར་ཞིང་མ་བརྟགས་པར་གྲགས་པས་ཡོད་པ་དེ་ཉིད་ཀྱི་ཕྱིར་རྣལ་འབྱོར་པས་རིམ་པ་འདི་ཉིད་ཀྱིས་འདི་ལ་རྣམ་པར་དཔྱོད་པ་ན་ཆེས་མྱུར་བ་ཁོ་ནར་དེ་ཁོ་ན་ཉིད་ཀྱི་གཏིང་དཔོགས་པར་འགྱུར་

[089A]༄༅། །རོ༑ ༑ཞེས་གསུངས་སོ། །གཉིས་པ་དོན་ལ་སྦྱར་བ་ནི། ངའོ་སྙམ་དུ་ཞེན་པའི་གཞིར་གྱུར་པའི་བདག་གམ་གང་ཟག་ཞེས་བྱ་བ་དེ་རང་གི་ཕུང་པོ་རྣམས་དང་གཅིག་དང་ཐ་དད་གང་དུ་ཡོད་བསམ་པར་བྱ་སྟེ། ཡོད་ན་དེ་གཉིས་གང་རུང་
དུ་ཡོད་དགོས་པའི་ཕྱིར་ཏེ། སྤྱིར་ཆོས་དེ་ཟླ་བཅས་སུ་བློས་ཡོངས་སུ་བཅད་པ་ན་ཟླ་མེད་ཡིན་པ་རྣམ་པར་གཅོད་ཅིང་ཟླ་མེད་དུ་ཡོངས་སུ་བཅད་ན་ཟླ་བཅས་ཡིན་པ་རྣམ་པར་གཅོད་པ་འཇིག་རྟེན་ན་མཐོང་བས་གཅིག་དང་ཐ་དད་ནི་ཕན་ཚུན་སྤངས་པའི་དངོས་འགལ་
ཡིན་པའི་ཕྱིར་རོ། །དེ་ལ་བདག་ཕུང་གཉིས་གཅིག་ཏུ་གྲུབ་ན་སྐྱོན་གསུམ་ཡོད་དེ། བདག་ཏུ་ཁས་བླངས་པ་དོན་མེད་པ་དང། བདག་མང་པོར་འགྱུར་བ་དང། བདག་སྐྱེ་འཇིག་ཅན་དུ་འགྱུར་བའོ། །དང་པོ་ནི། བདག་ཕུང་གཉིས་རང་བཞིན་གྱིས་གཅིག་
ན་བདག་ཁས་བླངས་པ་དོན་མེད་དེ། བདག་ཕུང་པོའི་རྣམ་གྲངས་ཙམ་དུ་འགྱུར་བའི་ཕྱིར་ཏེ། དཔེར་ན་ཟླ་བ་དང་རི་བོང་ཅན་བཞིན། །རྩ་ཤེ་ལས། །ཉེ་བར་ལེན་པ་མ་གཏོགས་པའི། །བདག་ཡོད་མ་ཡིན་བྱས་པའི་ཚེ། །ཉེ་བར་ལེན་ཉིད་བདག་ཡིན་ན། །
ཁྱོད་ཀྱི་བདག་ནི་མེད་པ་ཡིན། །ཞེས་སོ། །གཉིས་པ་ནི། བདག་ཕུང་རང་བཞིན་གྱིས་གཅིག་ཏུ་གྲུབ་ན་ཕུང་པོ་དུ་མ་བཞིན་དུ་བདག་ཀྱང་དུ་མར་འགྱུར་བའི་ཕྱིར་ཏེ། འཇུག་པ་ལས། གལ་ཏེ་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་
པོར་འགྱུར། ཞེས་སོ། །གསུམ་པ་ནི། བདག་ཕུང་གཉིས་གཅིག་ཡིན་ན་བདག་སྐྱེ་འཇིག་གི་ཆོས་ཅན་དུ་ཐལ་ཏེ། ཕུང་པོ་སྐྱེ་འཇིག་གི་ཆོས་ཅན་ཡིན་པའི་ཕྱིར། རྩ་ཤེ་ལས། གལ་ཏེ་ཕུང་པོ་བདག་ཡིན་ནོ། །སྐྱེ་དང་འཇིག་པ་ཅན་དུ་འགྱུར། །

[089B] །བདག་སྐྱེ་འཇིག་ཅན་དུ་འགྱུར་བ་ལ་སྐྱོན་ཅི་ཡོད་ཅེ་ན། ཐ་སྙད་ཙམ་ཡིན་ན་སྐྱོན་མེད་མོད་ཀྱང་རང་མཚན་གྱིས་གྲུབ་པའི་སྐྱེ་འཇིག་བྱེད་ན་སྐྱོན་གསུམ་ཡོད་དེ། སྐྱེ་བ་དྲན་པ་མི་འཐད་པ་དང། ལས་བྱས་པ་ཆུང་ཟོས་པ་དང། ལས་མ་བྱས་པ་དང་འབྲང་
པའི་ཉེས་པ་གསུམ་མོ། །དེ་ཡང་སྐྱེ་བ་སྔ་ཕྱིའི་བདག་རང་གི་མཚན་ཉིད་ཀྱིས་སོ་སོ་བ་ཡིན་ན་འབྲེལ་མེད་དོན་གཞན་དུ་འགྱུར་བའི་རྒྱུ་མཚན་གྱིས་སྐྱོན་དེ་གསུམ་འབྱུང་བའོ། །གལ་ཏེ་རང་མཚན་གྱིས་སོ་སོ་བ་ཡིན་ཀྱང་རྒྱུད་གཅིག་པས་སྐྱོན་མེད་དོ་ཞེ་ན། དེ་
ཡང་མི་འཐད་དེ། རང་གི་ངོ་བོས་ཐ་དད་ན་ནི་རྒྱུད་གཅིག་ཏུ་མི་རུང་བའི་ཕྱིར། དཔེར་ན་བྱམས་པ་དང་ཉེར་སྦས་བཞིན། འཇུག་པ་ལས། བྱམས་པ་ཉེར་སྦས་ལ་བརྟེན་ཆོས་རྣམས་ནི། གཞན་ཉིད་ཕྱིར་ན་རྒྱུད་གཅིག་གཏོགས་མིན་ཏེ། གང་དག་རང་མཚན་
ཉིད་ཀྱིས་སོ་སོ་བ། །དེ་དག་རྒྱུད་གཅིག་གཏོགས་པ་རིགས་མ་ཡིན། ཞེས་སོ། །བདག་ཕུང་གཉིས་ཐ་དད་པའི་ཕྱོགས་དགག་པ་ནི། བདག་ཕུང་པོ་ལས་རང་གི་མཚན་ཉིད་ཀྱིས་ཐ་དད་ན། བདག་དེ་ཕུང་པོའི་མཚན་ཉིད་སྐྱེ་འཇིག་གནས་པ་དང་མི་
ལྡན་པར་འགྱུར་ཏེ། ཕུང་པོ་དང་འབྲེལ་མེད་དོན་གཞན་ཡིན་པའི་ཕྱིར། དཔེར་ན་རྟ་བ་ལང་ལས་དོན་གཞན་དུ་གྲུབ་པས་ནོག་སོགས་དང་མི་ལྡན་པ་བཞིན་ནོ། །དེ་ལྟ་ན་བདག་ཏུ་ཐ་སྙད་འདོགས་པའི་གཞི་དང་བདག་ཏུ་འཛིན་པའི་ཡུལ་དུ་མེད་པར་འགྱུར་
ཏེ༑ འདུས་མ་བྱས་ཡིན་པའི་ཕྱིར། དཔེར་ན་ནམ་མཁའི་མེ་ཏོག་བཞིན། ཞེས་གཞན་གྲགས་ཀྱི་སྦྱོར་བ་བྱེད་པར་ཚིག་གསལ་ལས་གསུངས་སོ། །གཞན་ཡང་བདག་ཕུང་རང་བཞིན་གྱིས་ཐ་དད་ན། ཕུང་པོའི་མཚན་ཉིད་གཟུགས་སུ་རུང་བ་སོགས་

[090A]༄༅། །ལས་དོན་ཐ་དད་དུ་དམིགས་དགོས་ཏེ། དཔེར་ན་གཟུགས་དང་སེམས་ཐ་དད་དུ་དམིགས་པ་བཞིན། རིགས་པ་སྔ་ཕྱི་གཉིས་རིམ་པ་བཞིན་རབ་བྱེད་བཅོ་བརྒྱད་པ་ལས། གལ་ཏེ་ཕུང་པོ་རྣམས་ལས་གཞན། ཕུང་པོའི་མཚན་ཉིད་
མེད་པར་འགྱུར། ཞེས་དང། ཉེར་བདུན་པ་ལས། གལ་ཏེ་གཞན་ན་ལེན་མེད་པར། གཟུང་ཡོད་རིགས་ན་གཟུང་དུ་མེད། ཅེས་པ་རྣམས་ཀྱིས་བསྟན་ཏོ། །གཅིག་ཐ་དད་འགོག་པའི་རིགས་པ་འདི་རྣམས་ལ་དཀའ་བའི་གནད་བཤད་རྒྱུ་ཤིན་ཏུ་མང་
མོད་ཀྱང་འདིར་མ་སྤྲོས་སོ། །རིགས་པ་དེ་དག་གིས་ཕྱོགས་ལྷག་མ་རྣམས་ཀྱང་ལེགས་པར་འགྱུར་བའི་ཚུལ་ནི། དེ་ལྟར་རང་བཞིན་གཅིག་ཐ་དད་གཉིས་ཁེགས་པས་ཕུང་པོ་ལ་བདག་དང་བདག་ལ་ཕུང་པོ་བརྟེན་ནས་ཡོད་པའི་བརྟེན་པའི་ཕྱོགས་གཉིས་ཀྱང་
ཁེགས་པར་འགྱུར་ཏེ། །དེ་གཉིས་ནི་རང་བཞིན་ཐ་དད་དུ་ཡོད་ན་འཐད་པར་འགྱུར་བ་ལས་རང་བཞིན་ཐ་དད་པའི་ཕྱོགས་བཀག་ཟིན་པའི་ཕྱིར་རོ། །བདག་ཕུང་པོ་དང་ལྡན་པའི་ཕྱོགས་ཀྱང་མི་འཐད་ད། སྔར་ཤིང་རྟའི་སྐབས་སུ་བཤད་པ་ལྟར་ལྡན་ཚུལ་
གཉིས་ཀ་གཅིག་ཐ་དད་ཀྱི་ཕྱོགས་ལས་མ་འདས་པའི་ཕྱིར་རོ། །ཕུང་པོ་ཚོགས་ཙམ་ཡང་བདག་ཏུ་མི་འཐད་དེ། ཕུང་པོ་ལྔ་ལ་བརྟེན་ནས་བདག་ཏུ་འདོགས་པར་གསུངས་པས་ན་ཕུང་པོ་ལྔ་གདགས་གཞི་དང་གང་ཟག་བཏགས་ཆོས་ཡིན་པའི་ཕྱིར་དང། གདགས་
གཞི་བཏགས་ཆོས་སུ་མི་འཐད་པའི་ཕྱིར་རོ། །རིགས་པ་འདིའི་གནད་ནི་ཅུང་ཟད་རྟོགས་དཀའ་བར་ཡོད་ཅིང་དེ་ཡང་སྔར་དྲངས་པའི། ཇི་ལྟར་ཡན་ལག་ཚོགས་རྣམས་ལ། །བརྟན་ནས་ཤིང་རྟར་བརྗོད་པ་ལྟར། དེ་བཞིན་ཕུང་པོ་རྣམས་བརྟེན་ནས། ཀུན་

[090B] །ཞེས་པའི་མདོའི་ཚིག་ཟུར་གྱི་ནུས་པ་འདོན་ལུགས་ཐུན་མོང་མ་ཡིན་པ་ཞིག་ཡོད་པ་དང། འཇུག་པ་རང་འགྲེལ་ལས། རིགས་པ་འདི་སྒྲུབ་པའི་དག་གིས་གསལ་བར་མཛད་པའི་རིགས་པའི་གནད་ཞིབ་ཏུ་རྟོགས་པ་ལས་ཤེས་
དགོས་སོ། །གཞན་ཡང་ཚོགས་པ་བདག་ཡིན་པ་ལ་བྱ་བྱེད་གཅིག་ཏུ་འགྱུར་བའི་སྐྱོན་ཡང་ཡོད་དེ། འདིས་རང་སྡེ་འགའ་ཞིག་གིས་ཕུང་པོའི་རྒྱུན་ལ་བདག་ཏུ་འདོད་པ་ཡང་ཁེགས་སོ། །ཕུང་པོའི་དབྱིབས་བདག་ཏུ་འདོད་པ་ཡང་མི་འཐད་དེ། དབྱིབས་
ནི་གཟུགས་ཅན་ཁོ་ན་ལ་ཡོད་པས་ན་སེམས་ལ་སོགས་པ་ལ་བདག་གཞག་ཏུ་མེད་པའི་ཕྱིར། དེ་ལྟར་རྣམ་པ་བདུན་དུ་རིགས་པས་དཔྱད་པ་ན་བདག་གང་དུའང་མ་རྙེད་པ་ནི་བདག་རང་བཞིན་མེད་པའི་དོན་ཡིན་ལ་ཚུལ་དེ་ནི་བདེན་པ་གཉིས་ཆར་དུ་འདྲ་བས་ཐ་སྙད་དུའང་
བདག་རང་མཚན་གྱིས་གྲུབ་པ་མད་དོ། །ད་ལྟ་ན་ཡང་བཏགས་དོན་བཙལ་བའི་དཔྱད་པ་མེད་པར་བདག་དང་གང་ཟག་བྱ་བ་བྱེད་ནུས་སུ་བསྙོན་མི་ནུས་པར་ཚད་མས་གྲུབ་པའི་ཕྱིར་གང་ཟག་ཐ་སྙད་དུ་ཡོད་ལ། དེ་ཡང་དའོ་སྙམ་པའི་བློ་སྐྱེ་བ་ན་རང་རྒྱུད་ཀྱི་ཕུང་པོ་
ལྔ་གཞིར་བྱས་པ་ལ་བརྟེན་ནས་སྐྱེ་བའི་ཕྱིར་ཕུང་པོ་ལྔ་ལ་བརྟེན་ནས་བཏགས་པ་ཙམ་དུ་ཡོད་དོ། །དེ་དག་ཀྱང་འཇུག་པ་ལས། དེ་ནི་དེ་ཉིད་དུའམ་འཇིག་རྟེན་དུ། ཞེས་སོགས་སྔར་དྲངས་པ་རྩ་འགྲེལ་གྱི་དགོངས་པའོ། །བཞི་བརྒྱ་པའི་འགྲེལ་པ་ལས། དེའི་
ཕྱིར་དེ་ལྟར་ཡོངས་སུ་དཔྱད་པ་ན་དངོས་པོ་རྣམས་ཀྱི་རང་བཞིན་འགྲུབ་པར་མི་འགྱུར་བས་སོ་སོ་ནས་དངོས་པོ་རྣམས་ལ་སྒྱུ་མ་ལྟ་བུ་དེ་ཉིད་ལྷག་མར་ལུས་པར་འགྱུར་རོ། །ཞེས་སྒྱུ་མའི་དོན་ལྷག་མར་ལུས་དགོས་པར་གསུངས་ཤིང། རིགས་པའི་དཔྱད་པས་དགག་

[091A]༄༅། །བྱ་ལྷག་མ་མེད་པར་ཁེགས་པ་དང་དེ་བཀག་ཤུལ་དུ་རྒྱུ་འབྲས་རྟེན་འབྲེལ་གྱི་བྱ་བྱེད་ཐམས་ཅད་སྒྱུ་མ་ལྟ་བུར་གྲྭ་མ་ཉམས་པར་བཞག་པས་ཆོག་པ་གཉིས་ཚོགས་འདི་སྲིད་མཐའ་ཙམ་དུ་སོང་བས་དབུ་མའི་ལྟ་བ་ཤིན་ཏུ་རྙེད་དཀའ་བ་
ཡིན་ནོ། །ཞེས་རྗེ་ཐམས་ཅད་མཁྱེན་པས་གསུངས་སོ། །དེ་ལ་རང་སྡེ་ཐེག་པ་གོང་འོག་གི་གྲུབ་མཐའ་སྨྲ་བ་ཐམས་ཅད་ཀྱིས་རང་རང་གི་ལུགས་དེ་མཐའ་དང་བྲལ་བའི་ལུགས་སུ་འཇོག་པ་དང། ཁྱད་པར་དབུ་སེམས་ཀྱི་ཤིང་རྟ་ཆེན་པོ་གཞན་དག་གིས་
མཐའ་བྲལ་དབུ་མའི་དོན་འཇོག་ཚུལ་དང་སྒྱུ་མ་ལྟ་བུའི་རྣམ་གཞག་མཛད་པ་རྣམས་ཀྱི་གྲུབ་མཐའ་འོག་མ་འོག་མ་ལས་གྲུབ་མཐའ་གོང་མ་གོང་མའི་བཞེད་ཚུལ་རྣམས་གནད་དུ་འགྲོ་ཚབས་ཆེ་ཞིང་རྟོགས་དཀའ་བ་དང། དེ་ལྟ་ན་ཡང་དེ་ཐམས་ཅད་ཀྱིས་ལུགས་མཆོག་
ཏུ་གྱུར་པ་འདིའི་བདེན་གཉིས་ཀྱི་འཇོག་ཚུལ་ལྟ་བུའི་མཐའ་ཐམས་ཅད་དང་བྲལ་བའི་གནད་མ་ཟིན་པ་དང། ལུགས་འདི་ཁོ་ནས་ཤིན་ཏུ་ཕྲ་བའི་མཐའ་ཐམས་ཅད་སེལ་ཚུལ་དང། སྒྱུ་མ་ལྟ་བུའི་འཇོག་ཚུལ་ལ་ཡང་གཞན་རྣམས་དང་གཏན་མི་འདྲ་བའི་ཟབ་པའི་ཁྱད་པར་ཡོད་ཚུལ་རྣམས་ལེགས་
པར་ཤེས་ན་སྤྱིར་ཀླུ་སྒྲུབ་ཡབ་སྲས་དང་ཁྱད་པར་ཐལ་འགྱུར་བའི་ལུགས་ཚུལ་བཞིན་དུ་འགྲེལ་བའི་གྲུབ་པའི་དབང་ཕྱུག་ཆེན་པོ་རྣམས་ཀྱི་གཞུང་དང་རྗེ་བདག་ཉིད་ཆེན་པོ་ཡབ་སྲས་ཀྱི་གསུང་རབ་ལ་རིགས་པའི་ལམ་ནས་དྲངས་པའི་དད་པ་བརྟན་པོ་བཅོས་མ་མ་ཡིན་པ་
སྐྱེ་བར་འགྱུར་རོ། །སྔར་བཤད་པའི་རིགས་པ་རྣམས་ཀྱི་གནད་དང་སྒྱུ་མ་ལྟ་བུའི་འཇོག་ཚུལ་གྱི་གནད་རྣམས་ཇི་ལྟར་ཡིན་པ་དང། དེ་དག་ཚུལ་བཞིན་ཡིད་ལ་བྱེད་པའི་རིམ་པ་དང། མྱོང་བ་སྐྱེ་བའི་ཁྱད་པར་གྱི་སྤུ་རིས་ཕྲ་མོ་རྣམས་ནི་རྗེའི་གསུང་རབ་སྤྱི་

[091B] རྗེ་བདག་ཉིད་ཆེན་པོའི་གསུང་གི་གསང་བའི་གནང་
རིམ་པར་བརྒྱུད་བདག་ལུགས་འདིའི་མཁས་པ་དང་གྲུབ་པའི་སྐྱེ་བོ་རྣམས་ཀྱིས་ཡིག་རིས་སུ་མཛད་པ་རྣམས་ཞལ་ཤེས་དང་བཅས་པ་ལེགས་པར་ཐོབ་པའི་བཤེས་གཉེན་དམ་པ་ཚུལ་བཞིན་དུ་བསྟེན་པ་དང། གཞུང་གི་དོན་ཚུལ་བཞིན་སེམས་པའི་རིགས་པས་
ཡང་ཡང་ཡིད་ལ་བྱེད་པ་དང། གཞན་ཡང་ཕྱི་ནང་གི་རྒྱུ་ཚོགས་དུ་མ་ཞིག་ལ་བརྩོན་པ་ལྷག་པར་བསྐྱེད་པ་ལས་ཤས་དགོས་ཤིང་ཚུལ་དེ་ལ་འབད་པར་ཡང་ཤིན་ཏུ་རིགས་ཏེ། རྒྱལ་ཚབ་ཐམས་ཅད་མཁྱེན་པས། ཇི་སྲིད་རྗེ་བཙུན་དམ་པ་མ་རྙེད་པ། དེ་
སྲིད་སྲིད་པའི་རྩ་བ་གཅོད་ རྟན་འབྱུང་མཐའ་དང་བལ་བའི་དབུ་མ་ནི། །ཕྱོགས་ཙམ་ཞིག་ཀྱང་རྟོགས་པར་མ་གྱུར་ཏོ། །ཞེས་འཕགས་ཡུལ་འཛམ་གླིང་རྒྱན་དྲུག་ལྟ་བུ་ལ་ཅོ་འདྲི་བའི་རིག་པའི་དབང་ཕྱུག་ཆེན་པོ་དེ་ཉིད་ཀྱིས་ཀྱང་རྗེ་བདག་ཉིད་
ཆེན་པོ་དང་ཞལ་མ་མཇལ་གོང་དུ་མཐའ་བྲལ་དབུ་མའི་ལྟ་བ་འདི་ཉིད་ཀྱི་ཕྱོགས་ཙམ་ཡང་མ་རྟོགས་པ་དང། བཤེས་གཉེན་དམ་པའི་ལེགས་པར་བཤད་པ་ལས། རྟེན་འབྱུང་མཐའ་དང་བྲལ་བའི་དབུ་མའི་དོན། མགོན་པོ་ཀླུ་སྒྲུབ་བཞེད་པ་ཇི་བཞིན་དུ། །སངས་
རྒྱས་བསྐྱངས་དང་ཟླ་གྲགས་ཞི་བའི་ལྷ། །དགོངས་པ་གཅིག་པ་ཇི་བཞིན་གསལ་བར་བཤད། །ཅེས་རྗེ་ཐམས་ཅད་མཁྱེན་པའི་དྲིན་གྱིས་མཐའ་བྲལ་དབུ་མའི་དོན་རྟོགས་པར་གསུངས་པ་དང། མཐའ་བྲལ་དབུ་མའི་དེ་ཉིད་མ་རྟོགས་པར། །འཕགས་མཆོག་

[092A]༄༅། །གོ་འཕང་རེག་པར་མི་ནུས་པས། །སྟོང་པ་རྟེན་འབྲེལ་དོན་དུ་མཐའ་དཔྱད་ནས། །ཚུལ་བཞིན་འབད་པས་སྒྲུབ་ལ་བརྩོན་པར་བྱ། །ཞེས་ཚུལ་འདི་ཐར་པ་དང་ཐམས་ཅད་མཁྱེན་པའི་ལམ་གྱི་སྲོག་དམ་པ་ཡིན་པས་འབད་དགོས་པར་
གསུངས་པ་དང། བསྐལ་བ་བྱེ་བ་བརྒྱར་ཡང་རྙེད་དཀའ་བ། །ཀླུ་སྒྲུབ་ལུགས་བཟང་བདེན་གཉིས་སྨྲ་བ་དག་ཞིང་འདིར་རིང་པོར་མི་ཐོགས་ནུབ་འགྱུར་པས། །རྣམ་དཔྱོད་ལྡན་རྣམས་མྱུར་དུ་བརྩོན་འགྲུས་བསྐྱེད། ཅེས་ལུགས་མཆོག་འདི་རྙེད་པར་
དཀའ་བ་དང་དེ་ཡང་རིང་པོར་མི་ཐོགས་པར་ནུབ་པར་འགྱུར་བའི་ཚུལ་ཤེས་པར་བྱས་ནས་རྣམ་དཔྱོད་དང་ལྡན་པ་རྣམས་ཀྱིས་མྱུར་བ་མྱུར་བར་བརྩོན་འགྲུས་བསྐྱེད་དགོས་པར་གསུངས་པ་འདི་རྣམས་གནད་ཤིན་ཏུ་ཆེ་ཞིང་གདམ་ངག་ཟབ་མོའི་མཐར་ཐུག་པར་སྣང་བའི་
ཕྱིར་རོ། །འདིར་ཐལ་འགྱུར་བའི་སྐོར་རྣམས་མདོར་བསྡུས་ཙམ་འཆད་པར་འདོད་པས་ལུགས་འདིའི་གྲུབ་མཐའི་གནད་རྣམས་རྒྱས་པར་གཞན་ལས་ཤེས་པར་བྱའོ། གཉིས་པ་དེས་བདག་གི་བ་ཡང་ཁགས་པར་བསྟན་པ་ནི། དེ་ལྟར་བདག་དེ་རང་
བཞིན་ཡོད་མེད་འཚོལ་བའི་རིགས་པས་བཅལ་བ་ན་བདུན་པོ་དེ་གང་དུ་ཡང་མ་རྙེད་པས་བདག་ལ་རང་བཞིན་ཁེགས་པ་དེའི་ཚེ་བདག་གི་བ་ལ་ཡང་རང་གི་མཚན་ཉིད་ཀྱིས་གྲུབ་པ་བདེ་བླག་ཏུ་ཁེགས་པར་འགྱུར་ཏེ། རྩ་ཤེ་ལས། བདག་ཉིད་ཡོད་པ་
མ་ཡིན་ན། བདག་གི་ཡོད་པར་ག་ལ་འགྱུར། ཞེས་སོ། །དེ་ཡང་ང་རང་བཞིན་མེད་པར་རྟོགས་པའི་བློ་དེ་ཉིད་ཀྱིས་ང་ཡི་བ་རང་བཞིན་མེད་པར་མི་འཛིན་ཀྱང་ང་ཡི་བ་ལ་རང་བཞིན་ཡོད་མེད་དཔྱོད་པའི་ཚུལ་གྱིས་བློ་ཁ་ཕྱོགས་པ་ན་བློ་སྔ་མའི་བྱེད་པ་ལ་བརྟེན་

[092B] སྒྲུབ་བྱེད་གཞན་ལ་མ་ལྟོས་པས་གཞུང་ཆེན་མོ་རྣམས་སུ་རིགས་པ་ཟུར་པ་མ་གསུངས་སོ། །རང་རྒྱུད་ཀྱིས་བསྡུས་པའི་མིག་སྣ་སོགས་ནི་ང་ཡི་བའི་མཚན་གཞི་ཡིན་ཀྱང་ང་ཡིར་འཛིན་པའི་འཇིག་ལྟ་ལྷན་སྐྱས་ཀྱི་དམིགས་
པ་མ་ཡིན་པ་ནི་རྗེ་ཡབ་སྲས་ཀྱི་དགོངས་པར་འཆད་པ་དང། མིག་རྣ་སོགས་ང་ཡི་བའི་གདགས་གཞི་ཡིན་གྱི་ང་ཡི་བའི་མཚན་གཞི་མིན་ཏེ། གདགས་གཞི་བཏགས་ཆས་སུ་མི་འཐད་པའི་ཕྱིར། སྟོང་ཐུན་ཆེན་མོ་ལས་མིག་རྣ་སོགས་ང་ཡི་བའི་མཚན་གཞིར་བཤད་པ་ནི་
ང་ཡི་བར་བྱེད་རྒྱུའི་མཚན་གཞིར་བསྟན་པ་ཙམ་ཡིན་གྱི་ང་ཡི་བ་རང་ཉིད་ཡིན་པར་བསྟན་པ་མི་ཡིན་ཞིང་འཆད་ཚུལ་ །བཞེད་པ་སྔ་ཕྱི་གཉིས་ཀ་ལ་དཔྱད་གཞི་ཆེ་བ་སྣང་
ཡང་ལོགས་སུ་སྤྲོ་བར་འདོད་དོ། །གསུམ་པ་རིགས་པ་དེ་གཞན་ལ་སྦྱོར་ཚུལ་ནི། འཇུག་པ་ལས། ཡན་ལག་ཡོན་ཏན་འདོད་ཆགས་མཚན་ཉིད་དང་ནི་བུད་ཤིང་ལ་སོགས་དང། ཡོན་ཏན་ཅན་ཡན་ལག་ཅན་ཆགས་དང་མཚན་གཞི་མེ་ལ་སོགས་དོན་དག་
དེ་རྣམས་ཤིང་རྟའི་རྣམ་དཔྱད་བྱས་པས་རྣམ་པ་བདུན་དུ་ཡོད་མིན་ཞིང། །དེ་ལས་གཞན་དུ་གྱུར་བར་འཇིག་རྟེན་གྲགས་པའི་སྒོ་ནས་ཡོད་པ་ཡིན། ཞེས་འཇིག་རྟེན་ན་གྲགས་པའི་ཆས་མཐའ་དག་རྣམ་པ་བདུན་དུ་བཙལ་ན་ཡོད་པ་མ་ཡིན་ཞིང་མ་དཔྱད་པའི་ཐ་སྙད་
པའི་ཤེས་ངོ་ན་ཡོད་པར་འཇོག་པར་གསུངས་སོ། །འཕགས་པ་སྡོམ་པ་གསུམ་བསྟན་པ་ལས། འཇིག་རྟེན་ང་དང་རྩོད་ཀྱི། ང་ནི་འཇིག་རྟེན་དང་མི་རྩོད་དེ། འཇིག་རྟེན་ན་གང་ཡོད་པ་དང་མེད་པར་འདོད་པ་དེ་ང་ཡང་དེ་ལྟར་འདོད་དོ། །ཞེས་འཇིག་རྟེན་གྱི་གྲགས་པ་

[093A]༄༅། །རིགས་པས་མི་འགོག་པར་གསུངས་སོ། །གསུམ་པ་རིགས་པའི་རྒྱལ་པོ་རྟེན་འབྲེལ་གྱི་གཏན་ཚིགས་བཤད་པ་ལ་དངོས་དང། རིགས་པ་གཞན་རྣམས་འདི་ལ་གཏུགས་ཚུལ་གཉིས། དང་པོ་ནི། བློ་གྲོས་རྒྱ་མཚོས་ཞུས་པ་ལས། གང་
རྣམས་རྟེན་ཅིང་འབྲེལ་པར་འབྱུང། །དེ་ནི་ངོ་བོ་ཉིད་ཀྱིས་ཞི། །ཞེས་རྟེན་འབྱུང་གི་རྟགས་ཀྱིས་རང་བཞིན་གྱིས་གྲུབ་པ་འགོག་པར་གསུངས་པ་དང། མ་དྲོས་པས་ཞུས་པ་ལས་ཀྱང། །གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་
ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་གིས་སྟོང་ཉིད་ཤེས་དེ་བག་ཡོད་ཡིན། །ཞེས་གསུངས་སོ། །དེ་ལ་རྐྱེན་ལས་སྐྱེས་པ་ནི་གཏན་ཚིགས་སོ། །མ་སྐྱེས་ཞེས་བྱ་བ་ནི་སྒྲུབ་པར་བྱ་བའོ། །དེའི་དོན་ནི་རྐང་པ་གཉིས་པས་བསྟན་ཏེ། སྐྱེ་
བ་ཙམ་གཅོད་པ་མིན་གྱི་རང་བཞིན་གྱིས་སྐྱེ་བ་གཅོད་པའི་དོན་ནོ། །དེ་ཡང་ལངྐར་གཤེགས་པ་ལས། བློ་གྲོས་ཆེན་པོ་རང་བཞིན་གྱིས་མ་སྐྱེས་པ་ལ་དགོངས་ནས་ངས་ཆོས་ཐམས་ཅད་མ་སྐྱེས་པའོ་ཞེས་གསུངས་སོ་ཞེས་སྟོན་པ་རང་ཉིད་ཀྱིས་རང་གི་དགོངས་པ་
བླངས་པ་ལྟར་རོ། །གང་ཞིག་ཅེས་བྱ་བ་དང་དེ་ཞེས་བྱ་བ་སྦྲེལ་བས་ནི་གཞི་ཆོས་ཅན་བསྟན་པ་ཡིན་ཏེ། མྱུ་གུ་ལ་སོགས་པ་ཕྱི་དང་འདུ་བྱེད་ལ་སོགས་པ་ནང་གི་དངོས་པོ་རྣམས་སོ། །རྐང་པ་གསུམ་པས་རྐྱེན་ལ་རག་ལས་ཤིང་བལྟོས་པ་ཉིད་རང་བཞིན་གྱིས་
གྲུབ་པས་སྟོང་པའི་དོན་དུ་གསུངས་པ་ནི། རང་བཞིན་གྱིས་གྲུབ་པས་སྟོང་པ་རྟེན་འབྱུང་གི་དོན་ཡིན་གྱི་སྐྱེ་ཙམ་བཀག་པའི་དོན་བྱེད་པས་སྟོང་པ་མིན་པར་བསྟན་པའོ། །གཏན་ཚིགས་འདིས་མཐའ་ཐམས་ཅད་འགོག་པར་སྟོན་པས་བཀའ་སྩལ་བ་འདི་ཁོ་ན་རང་གི་སྟོན་

[093B] རིགས་པ་དྲུག་ཅུ་བ་དང། བསྟོད་ཚོགས་སོགས་སུ་བཅོམ་ལྡན་
འདས་ལ་རྟེན་འབྱུང་གསུངས་པ་ཉིད་ཀྱི་སྒོ་ནས་བསྟོད་པར་མཛད་ལ། བདག་ཅག་གི་རྣམ་འདྲེན་དམ་པ་རྗེ་བདག་ཉིད་ཆེན་པོས་ཀྱང། གང་ཞིག་གཟིགས་ཤིང་གསུང་བ་ཡིས། །མཁྱེན་དང་སྟོན་པ་བླ་ན་མེད། རྒྱལ་བ་རྟེན་ཅིང་འབྲེལ་པར་འབྱུང། །གཟིགས་
ཤིང་འདོམས་པ་དེ་ལ་འདུད། ཅེས་སོགས་ཚུལ་འདིས་བསྟོད་པར་མཛད་པ་ནི་རིགས་པའི་ལམ་ནས་དྲངས་པའི་དད་པ་བཅོས་མ་མ་ཡིན་པས་ཉེ་བར་དྲངས་པའི་བསྟོད་པའི་ངག་རྣམ་པར་དག་པ་ཡིན་གྱི་རབ་བཏགས་དང་གཅམ་བུའི་ཚིག་མ་ཡིན་ནོ། །དེ་ལ་རྟེན་ཅིང་འབྲེལ་
བར་འབྱུང་བའི་སྐད་དོད། །པྲ་ཏཱི་ཏྱ་ས་མུདྡཱ་ ཨི་ཏི་འགྲོ་བ་སྟེ་ཆས་པ་དང་འཇིག་པ་ལ་འཇུག་པ་དང། ད་ལ་ཡ་རྐྱེན་བྱིན་པས་དེ་ཕན་གྱི་ཁྱད་པར་དུ་སྦྱར་བ་འགྲོ་བར་རུང་བའི་དོན་དུ་སོང་བས་སོ་སོར་
འགྲོ་ཞིང་འཇིག་པ་དང་ལྡན་པ་རྣམས་ཀྱི་འབྱུང་བ་ནི་རྟེན་ཅིང་འབྲེལ་བར་འབྱུང་བའོ། །ཞེས་ཟེར་རོ། །དེ་ལྟར་ན་པྲ་ཏིའི་དོན་དེ་རྒྱུ་ལས་འབྲས་བུ་འབྱུང་བའི་རྟེན་འབྲེལ་སྤྱི་ཙམ་མ་གཏོགས་མིག་ལ་བརྟེན་ནས་རྣམ་པར་ཤེས་པ་འབྱུང་ཞེས་པ་ལྟ་བུའི་ཁྱད་པར་རེ་རེ་ལ་བཀར་བའི་
ཚེ་མི་རུང་བར་འགྱུར་ཏེ། གཅིག་ལ་སོ་སོའི་སྒྲ་བཤད་དུ་མེད་པའི་ཕྱིར་རོ། །དེ་ཕན་གྱི་མཐའ་ཅན་དུ་བྱེད་པ་ཡང་མི་འཐད་དེ། དེ་ལྟར་ན་མིག་ལ་གཟུགས་ལ་བརྟེན་ནས་ཞེས་འདོན་པ་མི་རིགས་པར། རྣམ་པ་ཀུན་ཏུ་མིག་དང་གཟུགས་ལ་བརྟེན་པ་རྣམ་པར་

[094A]༄༅། །ཤེས་པ་ཞེས་བྱ་བར་འདོན་པར་འགྱུར་དགོས་པར་འགྱུར་བའི་ཕྱིར་རོ། །བརྟེན་པ་དང་མིག་གི་བར་དུ་རམ་དབྱེད་མ་མཐོང་པའི་ཕྱིར་ལ་ཡབ་ཀྱི་མཐའ་ཅན་མི་ཟད་པ་ཁོ་ན་རིགས་པའི་ཕྱིར། ཡང་སློབ་དཔོན་ལེགས་ལྡན་འབྱེད་ནི་པྲ་ཏཱི་ཞེས་སོགས་ཀྱི་དོན་སོ་
སོར་བཤད་པར་མི་བྱེད་ཀྱི། འདི་ཡོད་ན་འདི་འབྱུང་ཞེས་པའམ་རྐྱེན་འདི་དང་ལྡན་པས་འདི་འབྱུང་ཞེས་པའི་དོན་ལ་བརྡ་སྦྱར་བ་ཙམ་ཡིན་ཏེ། དགོན་པའི་ཐིག་ལེ་བཞིན་ནོ། །ཞེས་བཤད་དེ། ཚིག་གསལ་ལས། ཅི་སྟེ་ཡང་དགོན་པའི་ཐིག་ལེ་
ཞེས་བྱ་བ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བའི་སྒྲ་ནི་གཏིང་ཆུགས་པའི་སྒྲར་ཁས་བླང་ནས་དེ་སྐད་དུ་བརྗོད་དོ་ཞེ་ན་ཞེས་གསུངས་པའི་ཕྱིར་རོ། །དེ་ཡང་མི་འཐད་དེ། སློབ་དཔོན་འཕགས་པ་ཀླུ་སྒྲུབ་ཀྱིས། དེ་དང་དེ་བརྟེན་གང་འབྱུང་བ། །
རང་གི་དངོས་པོར་དེ་མ་སྐྱེས། །ཞེས་བརྟེན་པ་དང་འབྱུང་བ་ཞེས་པའི་སྒྲའི་ཡན་ལག་སོ་སོར་ཕྱེ་ནས་གསུངས་པའི་ཕྱིར་རོ། །ཅི་སྟེ་རིན་ཆེན་འཕྲེང་བ་ལས། །འདི་ཡོད་པས་ན་འདི་འབྱུང་དཔེར། །རིང་པོ་ཡོད་ན་ཐུང་ངུ་བཞིན། །ཞེས་པའི་དོན་དུ་འཆད་པར་
འདོད་ན་ཡང་འཕྲད་པའི་དོན་དུ་བཤད་དགོས་ཏེ། ཐུང་ངུ་དང་འཕྲད་ཅིང་ཐུང་ངུ་ལ་བརྟེན་ཏེའམ་ཐུང་ངུ་ལ་བལྟོས་ནས་རིང་པོར་འགྱུར་རོ་ཞེས་པ་དེ་ཉིད་ཁས་བླངས་དགོས་པའི་ཕྱིར་རོ། །དེས་ན་སློབ་དཔོན་ཟླ་བའི་ཞབས་ཀྱི་རང་ལུགས་ནི་པྲ་ཏི་འཕྲད་པ་དང། ཨི་ཏི་འགྲོ་བ་
ལ་འཇུག་པས། དེ་ཉིད་ལ་ལ་ཡབ་ཀྱི་མཐའ་ཅན་པྲ་ཏཱི་ཏྱ་ཞེས་ཉེར་བསྒྱུར་གྱིས་བསྒྱུར་བའི་དབང་གིས་འཕྲད་པ་སྟེ་བལྟོས་པའམ་བརྟེན་པ་ལ་འཇུག་སྟེ། ཨི་ཏི་རྐྱང་བ་སྤྱིར་འགྲོ་བ་ལ་འཇུག་ཀྱང་པྲ་ཏི་དང་བསྲེས་པའི་ཚེ་འཕྲང་བ་ལ་སོགས་པའི་དོན་དུ་འགྱུར་པ་ནི་

[094B] །དེ་ལྟར་ཡང་ཚིག་གསལ་ལས། དེ་ལ་པྲ་ཏི་ནི་འཕྲད་པའི་དོན་ནོ། །ཨི་ཏི་ནི་འགྲོ་བའི་དོན་ནོ། །ལ་ཡབ་ཀྱི་མཐའ་ཅན་པྲ་ཏཱི་ཏྱའི་
ལ་འཇུག་པ་ཡིན་ཏེ། སྐད་ཀྱི་བྱིངས་ནི་ཉེ་བར་བསྒྱུར་བས་ཡོངས་སུ་འགྱུར་བའི་ཕྱིར་རོ། །ཉེ་བར་བསྒྱུར་བའི་དབང་གིས་ནི། །སྐད་བྱིངས་དོན་ནི་ཡོངས་འགྱུར་ཏེ། །གངྒཱའི་ཆུ་ནི་མངར་མོད་ཀྱི། །རྒྱ་མཚོའི་ཆུ་ཡིས་ཇི་བཞིན་ནོ། །ཞེས་བཤད་དོ་ཞེས་གསུངས་
སོ། །ས་མུད་གོང་ན་ཡོད་པའི་པཱ་དའི་སྒྲ་ནི་འབྱུང་བ་ལ་འཇུག་ཅིང་ཡོད་པ་དང་གྲུབ་པ་ལའང་བཤད་དུ་རུང་ངོ། །དེས་ན་རང་ལུགས་མདོར་བསྡུ་ན་དངོས་པོ་རྣམས་ཀྱི་ཡོད་པའམ་གྲུབ་པའམ་འབྱུང་བ་རྒྱུ་དང་རྐྱེན་ལ་བལྟོས་པ་ནི་རྟེན་ཅིང་འབྲེལ་པར་འབྱུང་བའི་དོན་
ནོ་ཞེས་བྱ་བ་སྟེ། ཚིག་གསལ་ལས། དེའི་ཕྱིར་དངོས་པོ་རྣམས་ཀྱི་འབྱུང་བ་རྒྱུ་དང་རྐྱེན་ལ་བལྟོས་པ་ནི་རྟེན་ཅིང་འབྲེལ་བར་འབྱུང་བའི་དོན་ཏོ། །ཞེས་གསུངས་སོ། །དེ་ལྟར་ཤིང་རྟ་ཆེན་པོ་རྣམས་ཀྱི་རྟེན་ཅིང་འབྲེལ་པར་འབྱུང་བའི་སྒྲའི་དོན་འཆད་ལུགས་མི་
འདྲ་བ་མང་དུ་ཡོད་པ་རྣམས་ལེགས་པར་ཤེས་པ་གལ་ཆེ་སྟེ། འདི་ལ་བརྟེན་ནས་རྟེན་འབྲེལ་གྱི་གཏན་ཚིགས་ཀྱི་དོན་ལ་ཁྱབ་ཆེ་ཆུང་དང་དེ་ཁོ་ན་ཉིད་ཀྱི་གཏིང་དཔོགས་པ་ལ་ངེས་པ་སྐྱེད་ལུགས་མི་འདྲ་བའི་གནད་དུ་མ་ཞིག་ཡོད་པའི་ཕྱིར་རོ། །དེ་ཡང་རྒྱས་པར་
གཞན་དུ་འཆད་འདོད་པས་དཔལ་ལྡན་ཟླ་བའི་བཞེད་པ་མདོ་ཙམ་བརྗོད་པར་བྱ་སྟེ། དེ་ལྟར་རྟེན་ཅིང་འབྲེལ་པར་འབྱུང་བའི་དོན་འཕྲད་པ་དང་བལྟོས་པ་དང་བརྟེན་པ་ལ་བཤད་དུ་ཡོད་ལ་གྲུབ་པའི་རྒྱུ་མཚན་ནི་འདི་ལྟར་ཡིན་ཏེ། སྤྱིར་འཕྲད་ལྟོས་རྟེན་གསུམ་རྣམ་

[095A]༄༅། །གྲངས་པར་ཡང་གསུངས་མོད་ཀྱང་གོ་བ་ཆགས་སླ་བའི་ཕྱིར་ཕྲལ་ནས་བརྗོད་ན། འཕྲད་པ་ཞེས་བྱ་བས་ནི་གཏན་ཚིགས་ཀྱི་དོན་དངོས་པོ་རང་གི་རྒྱུས་བསྐྱེད་པའི་རྟེན་འབྲེལ་འཛིན་པ་ཡིན་ལ། འདི་ནི་གྲུབ་པའི་མཐའ་འོག་མ་དང་ཡང་
ཐུན་མོང་བའོ། །དེ་ཡང་དེ་ཙམ་ཞིག་རྟེན་འབྲེལ་གྱི་དོན་དུ་འདོད་པར་འདྲ་བས་ཐུན་མོང་བ་ཞེས་བྱ་ཡི་དེ་དག་གིས་འདོད་པའི་རྟེན་འབྲེལ་བདེན་པ་བ་འདོད་པ་ནི་མ་ཡིན་ལ་དེ་དག་གིས་བདེན་མེད་བསྒྲུབ་བྱར་འདོད་པ་ཡང་མ་ཡིན་ནོ། །འཕྲད་པ་ནི་རྒྱུ་དང་འབྲས་བུའི་
སྐྱེ་འགག་གི་བྱ་བ་འཕྲད་པ་ལ་བྱ་ཡི་རྒྱུ་འབྲས་གཉིས་འཕྲད་པ་ནི་མ་ཡིན་ནོ། །བལྟོས་པ་ཞེས་བྱ་བས་ནི་འདུས་བྱས་དང་འདུས་མ་བྱས་ཀྱི་ཆོས་རྣམས་རང་རང་གི་ཆ་ཤས་ལ་བལྟོས་ནས་རང་གི་བདག་ཉིད་རྙེད་པའི་གཏན་ཚིགས་བསྟན་པ་སྟེ་ས་མུ་དྤཱ་ད་གྲུབ་པ་ལ་
འཆད་པའི་དབང་དུ་བྱས་པའོ། །འདི་ནི་སྔ་མ་ལས་ཁྱབ་ཆེ་ཞིང་དངོས་བསྟན་གྱི་དོན་ཙམ་དབུ་མ་པ་གཞན་དང་ཐུན་མོང་བའོ། །བརྟེན་པ་ཞེས་བྱ་བས་ནི་ཆོས་ཐམས་ཅད་བརྟེན་ནས་བཏགས་པའི་གཏན་ཚིགས་ཀྱི་དོན་བསྟན་པ་སྟེ། རང་རང་གི་གདགས་གཞི་
ལ་བརྟེན་ནས་བཏགས་པ་ཙམ་དུ་གྲུབ་པའོ། །འདི་ནི་ལུགས་མཆོག་ཏུ་གྱུར་པ་འདི་ཁོ་ནའི་ཁྱད་ཆོས་ཡིན་ཏེ། །རང་རྒྱུད་པ་མན་ཆད་དང་ཐུན་མོང་མ་ཡིན་པའོ། །དེ་ལྟར་ན་ཚིག་གསལ་གྱི་ལུང་དེའི་དངོས་པོ་འབྱུང་བ་ཞེས་པའི་འབྱུང་བའི་དོན་སྐྱེ་བ་ཙམ་ལ་བྱས་ན་
གཏན་ཚིགས་སྔ་མ་དང། གྲུབ་པ་དང་ཡོད་པ་ལ་བྱས་ན་གཏན་ཚིགས་ཕྱི་མ་གཉིས་ཀྱང་སྟོན་ནོ། །རྒྱུ་དང་རྐྱེན་ལ་ཞེས་བྱ་བ་ནི་མྱུ་གུའི་ཉེ་བར་ལེན་པའི་རྒྱུ་ས་བོན་དང་རྐྱེན་ཆུ་ལུད་སོགས་ཙམ་ལ་བྱས་ན་གཏན་ཚིགས་སྔ་མ་དང། བདག་ཉིད་ཀྱི་ངོ་བོ་གྲུབ་པའི་རྒྱུ་གདགས་

[095B] རང་རང་འདོགས་བྱེད་ཀྱི་རྟོག་པ་ལ་བྱས་ན་གཏན་ཚིགས་ཕྱི་མ་སྟོན་ནོ། །དེས་ན་ཟླ་བའི་བཞེད་པས་རྒྱུ་དང་རྐྱེན་ལ་བལྟོས་པ་ཞེས་པའི་རྒྱུ་རྐྱེན་ནི་འདུ་བྱས་ཀྱི་རྒྱུ་རྐྱེན་ས་བོན་དང་ཆུ་ལུང་ལྟ་བུ་ཁོ་ན་ལ་མི་བྱ་བར་
འདོགས་བྱེད་ཀྱི་རྟོག་པ་ལའང་བྱ་དགོས་པ་འདི་དཔལ་ལྡན་ཟླ་བ་དང་རྗེ་བདག་ཉིད་ཆེན་པོའི་དགོངས་པ་ཁྱད་པར་ཅན་ཞིག་ཡིན་མོད། རྩེ་མོ་རབ་ཏུ་རྣོ་བའི་པཎ་ཞྭས་དབུ་ལ་མཛེས་པའི་རྣམ་དཔྱོད་ཅན་ཕལ་མོ་ཆེ་ཞིག་གིས་ད་དུང་མ་ཐོན་འདུག་གོ་འཕྲད་ལྟོས་རྟེན་
གསུམ་རྣམ་གྲངས་བར་བྱས་པའི་སྒོ་ནས་ཀྱང་གཏན་ཚིགས་ཕྱི་མ་ཁོ་ན་འཆད་ཚུལ་གཞན་དག་གིས་མ་ཐོན་པ་ཞིག་ཡོད་དེ་འདིར་མི་སྤྲོའོ། །དེ་དག་ཀྱང་རྗེ་བདག་ཉིད་ཆེན་པོས་བྱང་ཆུབ་ལམ་རིམ་ཆུང་བ་ལས། དེས་ན་མྱུ་གུ་ལ་སོགས་པ་ཕྱི་དང་འདུ་བྱེད་
ལ་སོགས་པ་ནང་གི་དངོས་པོ་རྣམས་རིམ་པ་བཞིན་དུ་ས་བོན་ལ་སོགས་པ་དང་མ་རིག་པ་ལ་སོགས་པ་ལ་བརྟེན་ནས་འབྱུང་ལ་ཞེས་གསུངས་པས་གཏན་ཚིགས་དང་པོ་བསྟན་པ་དང། ཡང་དེ་ཉིད་ལས། རང་ལ་རང་དབང་བའི་ཚུགས་ཐུབ་ཀྱི་རང་བཞིན་
གྲུབ་དགོས་པས་རྒྱུ་རྐྱེན་ལ་རག་ལས་པ་འགལ་བའི་ཕྱིར་ཏེ། ཞེས་པས་གཏན་ཚིགས་བར་པ་བསྟན་པ་དང། ཡང་དེ་ཉིད་ལས། འདིས་ནི་གང་ཟག་དང་བུམ་པ་སོགས་ཀྱང་རང་གི་ཚོགས་པ་ལ་བརྟེན་ནས་བཏགས་པ་ཡིན་པས་རང་བཞིན་གྱིས་གྲུབ་
པ་མེད་པར་ཤེས་པར་བྱ་སྡེ་ཞེས་པས་གཏན་ཚིགས་གསུམ་པ་བསྟན་པ་ཡིན་ཀྱང་ཐུན་མོང་དང་ཐུན་མོང་མ་ཡིན་པ་གཉིས་སུ་བསྡུས་ནས་དེ་ཉིད་ལས། རྟེན་འབྱུང་གི་གཏན་ཚིགས་ཀྱི་རྣམ་གཞག་གཉིས་ །ཞེས་གསུངས་སོ། །དེར་མ་ཟད་དབུ་མ་

[096A]༄༅། །ལ་འཇུག་པའི་རྣམ་བཤད་ཆེན་མོ་ལས་ཀྱང། ཇི་སྐད་དུ་བཅོམ་ལྡན་འདས་ཀྱིས། དེ་ལ་ཆོས་ཀྱི་བརྡ་ནི་འདི་ཡིན་ཏེ། འདི་ལྟ་སྟེ། འདི་ཡོད་ན་འདི་འབྱུང། འདི་སྐྱེས་པས་འདི་སྐྱེ་སྟེ་གང་འདི་མ་རིག་པའི་རྐྱེན་གྱིས་
འདུ་བྱེད་རྣམས་ཞེས་བྱ་བ་ལ་སོགས་པ་གསུངས་པ་དང། རིན་ཆེན་འཕྲེང་བ་ལས། འདི་ཡོད་པས་ན་འདི་འབྱུང་དཔེར། །རིང་པོ་ཡོད་ན་ཐུང་དུ་བཞིན། །འདི་སྐྱེས་པས་ན་འདི་སྐྱེས་དཔེར། །མར་མེ་བྱུང་བས་འོད་བཞིན་ནོ། །ཞེས་དང། རྩ་
ཤེ་ལས་ཀྱང། བྱེད་པོ་ལས་ལ་བརྟེན་བྱས་ཤིང། ལས་ཀྱང་བྱེད་པོ་དེ་ཉིད་ལ། །བརྟེན་ནས་འབྱུང་བ་མ་གཏོགས་བར། །གྲུབ་པའི་རྒྱུ་ན་མི་མཐོང་ངོ། །ཞེས་པའི་ལུང་ཚན་གསུམ་རིམ་པ་བཞིན་དུ་དྲངས་པའི་རེ་རེས་ཀྱང་རྣམ་གཞག་
གསུམ་ག་སྟོན་པར་རུང་མོད་ཀྱང་གཙོ་ཆེ་ཆུང་དང་གོ་རིམས་ཀྱི་དབང་གིས་གཏན་ཚིགས་ཀྱི་རྣམ་གཞག་མི་འདྲ་བ་གསུམ་འཆད་པ་ཡིན་ནོ། །འདི་ནི་དཔལ་ལྡན་ཟླ་བའི་བཞེད་པ་ཡང་ཡིན་ཏེ། བཞི་བརྒྱ་པའི་འགྲེལ་པ་ལས། འདི་ན་གང་རང་གི་ངོ་བོ་དང་
རང་བཞིན་དང་རང་དབང་དང་གཞན་ལ་རག་མ་ལས་པ་ཉིད་ཡིན་པ་དེ་ལ་ནི་རང་ལས་གྲུབ་པས་རྟེན་ཅིང་འབྲེལ་བར་འབྱུང་བ་ཡོད་པ་མ་ཡིན་ན། འདུས་བྱས་ཐམས་ཅད་རྟེན་ཅིང་འབྲེལ་པར་འབྱུང་བ་ཡང་ཡིན་ནོ། །དེ་ལྟར་དངོས་པོ་གང་ལ་བརྟེན་ནས་
འབྱུང་བ་ཡོད་པ་དེ་ནི་རང་དབང་དུ་མི་འགྱུར་ཏེ། རྒྱུ་དང་རྐྱེན་ལ་རག་ལས་ཏེ་སྐྱེ་བའི་ཕྱིར། །འདི་ཀུན་རང་དབང་མེད་པ་སྟེ། །དེའི་ཕྱིར་དངོས་པོ་གང་ལ་ཡང། །བདག་སྟེ་རང་བཞིན་ཡོད་པ་མ་ཡིན་ནོ། །ཞེས་གསུངས་པའི་དོན་ལ་ལྷག་མཐོང་ཆེན་མོ་

[096B] །འདི་འདྲའི་གནད་ཁྱད་པར་བ་འགའ་ཞིག་ལ་བརྟེན་ནས་ངེས་པ་དོན་གྱི་མཁས་གྲུབ་ཆེན་པོ་ནོར་བཟང་རྒྱ་མཚོས། གཞི་གྲུབ་ན་འདུས་བྱས་ཡིན་པས་ཁྱབ་ཅེས་གསུངས་པར་གྲགས་ཤིང་
དེ་ལ་མཁས་པ་དང་མི་མཁས་པ་དུ་མ་ཞིག་གིས། འདུས་མ་བྱས་ཀྱི་ནམ་མཁའ་ཆོས་ཅན། །ཟེར་བ་ལ་སོགས་པའི་བསྡུས་ཆད་པ་གསར་བུ་པ་རྣམས་ཀྱིས་རྒྱུད་མར་སྒྲོགས་པའི་གནོད་བྱེད་དུ་མ་ཞིག་སྟོན་ཅིང་ཁྲེལ་རྒོད་བྱེད་པར་འདུག་མོད། མདོ་སྔགས་མཐའ་
དག་ལ་ནང་བྱན་ཆུད་པའི་མཁས་གྲུབ་ཆེན་པོ་དེས་རིགས་པ་དེ་ཙམ་མི་ཤེས་པ་ག་ལ་སྲིད། གསུང་དེ་ལ་བརྟེན་ནས་བརྟེན་འབྲེལ་གྱི་དོན་ལ་གོ་བ་འཆར་ལུགས་བརླིང་པོ་ཞིག་ཡོང་དུ་རེ་ནས་གསུང་བར་འདུག་ཀྱང། ལས་ཀྱིས་ནོངས་པའི་གང་ཟག་ལ། སྨན་
བྱིན་པའང་དུག་ཏུ་འགྱུར། ཞེས་པའི་དཔེར་སོང་བར་སྣང་ངོ། །རྟེན་འབྲེལ་གྱི་གཏན་ཚིགས་ཀྱི་དོན་གོང་དུ་བཤད་པ་དེ་རྣམས་ཀྱང་ཟླ་བའི་ཞབས་ཀྱིས་རྟེན་ཅིང་འབྲེལ་པར་འབྱུང་བའི་སྒྲའི་དོན་བཤད་པ་ཉིད་ཀྱི་དགོངས་པ་བླ་ན་མེད་པ་ཡིན་ཞིང་རྗེ་བདག་
ཉིད་ཆེན་པོའི་དགོངས་པ་མཐར་ཐུག་ཀྱང་ཡིན་མོད། གཞན་དག་གིས་གསལ་བར་བཤད་པ་མི་སྣང་བས་ཁོ་བོས་མདོ་ཙམ་བཤད་པ་ཡིན་ནོ། །ད་ནི་གཏན་ཚིགས་འདི་ལ་བརྟེན་ནས་མཐའ་གཉིས་སེལ་ཚུལ་ཅུང་ཟད་བརྗོད་པར་བྱ་སྟེ། འདིར་ལྟ་བ་རྣམ་དག་
རྟོགས་པའི་གོལ་བའི་གཙོ་བོ་ནི་རྣམ་པ་གཉིས་ཏེ། གཅིག་ནི་ཆོས་རྣམས་ལ་བདེན་པར་འཛིན་པའི་བདེན་འཛིན་གྱི་དམིགས་གཏད་ཅན་གྱི་རྟག་ལྟ་དང་སྒྲོ་འདོགས་ཀྱི་ལྟ་བའོ། །གཉིས་པ་ནི་དགག་བྱའི་ཚད་མ་ཟིན་པར་ཐལ་དྲགས་པས་ཀུན་བྱང་

[097A]༄༅། །གི་རྒྱུ་འབྲས་མཐའ་དག་ལ་རང་ངོར་ངེས་པ་དྲང་དུ་མེད་པར་སོང་བ་སྟེ། ཆད་ལྟ་དང་སྐུར་འདེབས་ཀྱི་ལྟ་བའོ། །དེ་གཉིས་ཀའང་རྟེན་འབྲེལ་གྱི་གཏན་ཚིགས་འདི་ཉིད་ལ་བརྟེན་ནས་ལྷག་མ་མེད་པར་འགོག་ནུས་ཏེ། གཏན་
ཚིགས་ངེས་པས་ཆད་ལྟ་སེལ་ཞིང་རྒྱུ་འབྲས་ཀྱི་རྟེན་འབྲེལ་ལ་ངེས་པ་རྙེད་པ་དང། བསྒྲུབ་བྱ་ངེས་པས་རྟག་ལྟ་སེལ་ཞིང་རང་བཞིན་མེད་པ་ལ་ངེས་པ་རྙེད་པའོ། །དེ་འདྲའི་ངེས་པ་རྙེད་པ་ལ་སྟོབས་ཤིན་ཏུ་ཆེ་བ་ནི་བརྟེན་ནས་བཏགས་པའི་གཏན་ཚིགས་ཉིད་
ཡིན་ནོ། །འདི་ཡང་རྗེ་བླ་མའི་ལེགས་བཤད་སེངྒེའི་ང་རོ་ཟླ་མེད་པ་ཞིག་གི་ཡིན་ཅིང་ད་དུད་རྗེ་དེ་ཉིད་ཀྱི་གསུང་གི་གསང་བའི་གནད་ལ་བརྟེན་ནས་གཏན་ཚིགས་དང་བསྒྲུབ་བྱ་ངེས་པ་རེ་རེས་ཀྱང་མཐའ་གཉིས་ཀ་སེལ་ཚུལ་དང། སྤྱིར་སྣང་བས་ཡོད་མཐའ་
སེལ་ཞིང་སྟོང་པས་མེད་མཐའ་སེལ་བ་དབུ་མ་ཐལ་འགྱུར་བའི་ཁྱད་ཆོས་ཡིན་གསུང་བ་ཡང་དངོས་བསྟན་དེ་ག་ཙམ་ཞིག་མ་ཡིན་པའི་དབུ་མ་ཐལ་འགྱུར་བའི་ཁྱད་ཆོས་སུ་འགྲོ་ལུགས་མི་འདྲ་བ་ཞིག་ཡོད་པ་ཤེས་དགོས་ཀྱི། །གཞན་དུ་གྲུབ་མཐའ་བཞི་པོ་
རང་རང་གི་ལུགས་ལ་ཡང་སྣང་བས་ཀྱང་ཡོད་མཐའ་དང་མེད་མཐའ་གཉིས་ཀ་སེལ་ཞིང་སྟོང་པས་ཀྱང་གཉིས་ཀ་སེལ་བའི་འཆད་ཚུལ་རེ་ཡོད་པའི་ཕྱིར་རོ། །སྤྱིར་དངོས་པོ་ལ་རྟན་འབྲེལ་ཡིན་པས་མཐའ་གཉིས་སེལ་ཚུལ་དང། ཁྱད་པར་དབུ་མའི་གཞུང་
ལ་ཐོས་བསམ་བྱེད་པའི་དུས་ཀྱི་གང་ཟག་གི་བློ་ངོར་གཏན་ཚིགས་ལ་བརྟེན་ནས་མཐའ་གཉིས་སེལ་ཚུལ་དང། བསྒོམ་བྱུང་གི་རྟོགས་པ་སྐྱེས་པ་ལ་ཡང་སོ་སྐྱེ་དང་འཕགས་པའི་གནས་སྐབས་གཉིས་ག་འཕགས་པ་ལ་ཡང་རིམ་གྱི་སྒོམ་མ་རྣམས་

[097B] ཞི་བ་ལྷས། རྣལ་འབྱོར་བ་ཡང་བློ་ཁྱད་ཀྱིས། །གོང་མ་གོང་མ་རྣམས་ཀྱིས་གནོད། །ཅེས་གསུངས་པའི་ཕྱིར་རོ། །
དེ་ཕྱིར་དབུ་མ་ཐལ་འགྱུར་བའི་བདེན་གཉིས་ཀྱི་རྣམ་གཞག་ཐམས་ཅད་རྟེན་འབྲེལ་གྱི་གཏན་ཚིགས་འདིའི་ཁོང་ནས་སློང་བ་ཞིག་ཡིན་འདུག་ཅིང། ལམ་ངང་འབྲས་བུའི་གནས་སྐབས་ཀྱི་ཐུན་མོང་མ་ཡིན་པའི་ཁྱད་པར་དུ་མ་ཞིག་ལའང་གལ་ཆེ་བའི་རྒྱུ་མཚན་
མང་ངོ། །དེ་ཡང་སྣང་ཕྱོགས་ངེས་པའི་རྒྱུ་མཚན་གྱིས་སྟོང་ཕྱོགས་ངོས་ཟིན་པ་དང། སྟོང་ཕྱོགས་རྒྱུ་མཚན་དུ་སོང་བས་སྣང་ཕྱོགས་ལ་ངེས་པ་དྲངས་པའི་གོ་བ་མཐའ་ཆོད་པའི་གང་ཟག་རྣམས་ཀྱིས་ལེགས་པར་ཤེས་ནུས་ཀྱི། ལྟ་བའི་གོ་བ་ལེགས་པར་མ་
རྙེད་པའི་ཐོག་མའི་འཆར་ཚུལ་ལ་དེ་ཐམས་ཅད་ཆང་བ་ཞིག་ཡོང་མི་ནུས་སོ། །དེ་དག་ཀྱང་འཁོར་འདས་ཀྱི་རྣམ་གཞག་ཐམས་ཅད་བཏགས་པ་ཙམ་དུ་གྲུབ་ཚུལ་དང་དེ་ལ་ཡང་མིང་རྐྱང་བཏགས་ཡོད་ཙམ་ཞེས་པའི་རྣམ་བཅད་ཡོངས་གཅོད་ཀྱི་དོན་ལེགས་པར་
ཤེས་པ་ཞིག་ལ་རག་ལས་པར་སྣང་ངོ། །སྨྲས་པ། ཀྱེ་མ་བསོད་ནམས་མི་དམན་ཤར་རིའི་རྩེར། །བློ་བཟང་ལེགས་བཤད་བདུད་རྩིའི་འོད་འཕྲེང་ཅན། །མངོན་དགའ་སྐྱེད་པའི་ཕྱིར་དུ་འོངས་པ་ནི། །བདག་ཡིད་ཁོ་ནའི་དཔལ་དུ་གྱུར་ཏམ་སྙམ་
རྣམ་དག་རིགས་པའི་བིར་གྱིས་བྲིས་པ་ཡི། །གཞུང་བརྒྱའི་དོན་བཟང་ལུས་ཕྲའི་འཇའ་ཚོན་གཟུགས། །བདག་བློའི་མེ་ལོང་ནང་དུ་ཤར་བ་ཡིས། །ཉམས་དང་འགྱུར་བ་སྟོང་གིས་དགའ་བ་སྟེར། །ཀླུ་སྒྲུབ་གཞུང་ལུགས་བྱེ་བའི་ཚལ་གནས་ཤིང། །འདྲི་མེད་རིགས་

[098A]༄༅། །པའི་ཏིང་འཛིན་ཕོ་ཉ་ཡིས། །སྟོང་དང་རྟེན་འབྱུང་མཛེས་མ་འགུགས་མཁས་པའི། །དྲང་སྲོང་དེ་ལ་དབུ་མ་པ་ཞེས་སྨྲ། །ཡང་དག་འཇོག་གི་བདེ་བ་རིང་སྤངས་ཤིང། །ཚིགས་སྤྱིའི་འཆད་རྩོད་གོམ་འགྲོས་འཁྱོག་པོར་བགྲོད། །དེ་དག་ཁ་ནས་རྟེན་
འབྱུང་བརྒྱ་སྨྲས་ཀྱང། །རི་མོའི་མར་མེ་བཞིན་དུ་དོན་གྱིས་སྟོང། །ཕྱོགས་རེའི་གཞུང་ལ་འཆལ་པོར་སྦྱངས་པ་དང། །དྲང་ངེས་འབྱེད་པའི་བློ་ཡི་མཐུ་བྲལ་ཡང། །ཡིན་མིན་མགོ་ལྟག་འབྱེད་པའི་ཁུར་ལེན་པ། །དེ་དག་མི་སྨྲར་གྱུར་ན་ཅིས་མ་ལེགས་
དྲི་མེད་གཞུང་ལ་ངལ་བའི་འབྲས་བུ་ནི། །བསྒོམ་བྱུང་རྟོགས་པའི་རོ་མཆོག་མ་མྱོང་ཡང། །རྟེན་འབྱུང་ཇི་བཞིན་སྨྲ་བའི་སྐལ་བའི་ཤེས། །བློ་བཟང་ཡབ་རྗེས་བདག་ལ་བསྐྲུན་འདི་རྨད། །ཅེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། །གཉིས་པ་རིགས་
པ་གཞན་རྣམས་འདི་ལ་གཏུགས་ཚུལ་ནི། །བདག་མེད་པ་སྒྲུབ་བྱེད་ཀྱི་འབྲེལ་ཟླ་མ་དམིགས་པའི་གཏན་ཚིགས་ཐམས་ཅད་ཀྱི་གནད་རྟེན་འབྱུང་གི་གཏན་ཚིགས་ཉིད་ལ་ཐུག་སྟེ། གཏན་ཚིགས་དེ་དག་ཐམས་ཅད་ཀྱི་དོན་གྱི་གཙོ་བོ་ནི་མཐའ་གཉིས་ཅིག་ཅར་བསལ་ནས་
དབུ་མའ་ལྟ་བ་རྒྱུད་ལ་བསྐྱེད་པ་ཉིད་ཡིན་ཞིང་དོན་དེ་ནི་རྟེན་འབྲེལ་གྱི་གཏན་ཚིགས་འདི་ཉིད་ཀྱིས་དངོས་སུ་སྒྲུབ་པའི་ཕྱིར་དང། རིགས་པ་དེ་དག་ཀྱང་མཐར་གཏུགས་ན་ཚུལ་འདི་ཉིད་ལ་ཐུག་པའི་ཕྱིར་རོ། །དེའི་ཚུལ་ཡང་ལུགས་འདིས་བདག་མེད་གཉིས་གཏན་
ལ་འབེབས་པའི་རིགས་པའི་གཙོ་བོ་མཐའ་བཞིའི་སྐྱེ་བ་འགོག་པ་དང་རྣམ་བདུན་གྱི་རིགས་པ་གཉིས་ལ་བྱ་དགོས་པ་ནི་བསྒྲུབས་ཟིན་པ་ལྟར་ཡིན་ཞིང། དེ་གཉིས་ཀྱི་གནད་རྟེན་འབྱུང་ལ་གཏུགས་ཚུལ་ནི་དབུ་མ་འཇུག་པ་ལས་གསལ་བར་གསུངས་ཏེ་

[098B] གང་ཕྱིར་རྒྱུ་མེད་པ་དང་དབང་ཕྱུག་གི་རྒྱུ་ལ་སོགས་དང་བདག་གཞན་གཉིས་ཀ་ལས། དངོས་རྣམས་སྐྱེ་བར་འགྱུར་བ་མ་ཡིན་པ། །དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། ཞེས་མཐའ་བཞིའི་སྐྱེ་འགོག་གི་རིགས་པ་རྟེན་འབྱུང་ལ་གཏུགས་
ཚུལ་དང། དེ་ཉིད་ལས། དེ་ནི་དེ་ཉིད་དུ་འམ་འཇིག་རྟེན་དུ། །རྣམ་པ་བདུན་གྱིས་འགྲུབ་གྱུར་མིན་མོད་ཀྱི། །རྣམ་དཔྱང་མེད་པར་འཇིག་རྟེན་ཉིད་ལས་འདིར། །རང་གི་ཡན་ལག་བརྟེན་ནས་འདོགས་པ་ཡིན། །ཞེས་རྣམ་བདུན་གྱི་རིགས་པ་རྟེན་འབྱུང་ལ་
གཏུགས་ཚུལ་གསལ་བར་གསུངས་པའི་ཕྱིར་རོ། །དེ་ཡང་མྱུ་གུ་ལ་སོགས་པ་སྐྱེ་ཞེས་པའི་ཐ་སྙད་བཏགས་པའི་བཏགས་དོན་བཙལ་ནས་བདག་དང་གཞན་དང་གཉིས་ཀ་དར་རྒྱུ་མེད་པ་ལས་མི་སྐྱེ་བའི་ངེས་པ་རྙེད་པ་ན་མྱུ་གུ་སོགས་ཀྱི་སྐྱེ་བ་ཐ་སྙད་བཏགས་པ་
ཙམ་ཡིན་པ་ལ་ངེས་པ་རང་སྟོབས་ཀྱིས་འདྲེན་ཅིང། སྐྱེ་བའི་ཐ་སྙད་བཏགས་པ་ཙམ་ཡིན་པ་ལ་ངེས་པ་རྙེད་པ་ན་སྐྱེ་བའི་ཐ་སྙད་བཏགས་པའི་བཏགས་དོན་བཙལ་ན་མི་རྙེད་པ་ལ་ཡང་ངེས་པ་རང་སྟོབས་ཀྱིས་འདྲེན་པ་སྟེ། ཚུལ་འདི་ནི་མཐའ་བཞིའི་སྐྱེ་འགོག་གི་རིགས་པའི་གནད་
རྟེན་འབྱུང་ལ་ཐུག་ཚུལ་ཡིན་ཏེ། ལེགས་བཤད་སྙིང་པོ་ལས། མྱུ་གུ་ལ་སོགས་པ་ཕྱི་དང་འདུ་བྱེད་ལ་སོགས་པ་ནང་གི་དངོས་པོ་རྣམས་ས་བོན་དང་མ་རིག་པ་ལ་སོགས་པའི་རྒྱུ་རྐྱེན་ལ་བརྟེན་ནས་འབྱུང་བ་ཉིད་ཀྱིས། དེ་དག་སྐྱེ་བ་ལ་སོགས་པ་རང་གི་མཚན་ཉིད་
ཀྱིས་གྲུབ་པའི་རང་བཞིན་གྱིས་སྟོང་པ་དང། བདག་གཞན། གཉིས་ཀ། རྒྱུ་མེད་ལས་སྐྱེ་བ་མིན་ནོ་ཞེས་འགོག་པས་ལྟ་ངན་གྱི་དྲ་བ་མཐའ་དག་གཅོད་བྱེད་རིགས་པའི་རྒྱལ་པོ་རྟེན་འབྱུང་གི་རིགས་པ་ཉིད་ལ་གཏུགས་ནས་འགོག་གོ་ཞེས་གསུངས་སོ། །འདི་ནི་གཙོ་བོར་

[099A]༄༅། །བརྟེན་ནས་སྐྱེ་བའི་གཏན་ཚིགས་ཡིན་ལ་ཞིབ་ཏུ་ན་བརྟེན་ནས་བཏགས་པའི་གཏན་ཚིགས་ལ་ཡང་གཏུག་དགོས་ཏེ། དེ་ནི་སྔ་མ་ལས་རྟགས་པར་དཀའོ། །རྣམ་བདུན་གྱི་རིགས་པའི་གནད་རྟེན་འབྱུང་ལ་གཏུག་ཚུལ་ཡང་རྣམ་པ་བདུན་དུ་མ་
རྙེད་པ་ཉིད་ཀྱིས་གང་ཟག་ཕུང་པོ་ལ་བཏགས་པ་ཙམ་ཡིན་པ་ལ་ངེས་པ་འདྲེན་པ་དང་བཏགས་པ་ཙམ་དུ་རྟགས་པ་ཉིད་ཀྱིས་ཅིག་ཤོས་ལ་ཡང་ངེས་པ་འདྲེན་པ་སྟེ། ལེགས་བཤད་སྙིང་པོ་ལས། འདི་ཡང་ཕུང་པོ་ལ་བརྟེན་ནས་བཏགས་པ་ཉིད་ཀྱིས་བདུན་པོ་
དེར་གང་ཟག་མི་རྙེད་པ་གང་ཟག་གི་བདག་མེད་ཀྱི་དོན་ཡིན་པས་རྟེན་འབྱུང་གི་རིགས་པ་ལ་ཐུག་གོ་ཞེས་གསུངས་སོ། །དེ་ལྟར་ན་བདག་མེད་སྒྲུབ་པའི་འབྲེལ་ཟླ་མ་དམིགས་པའི་གཏན་ཚིགས་གཞན་དག་ལའང་རྒྱུ་མཚན་དེ་དག་ཆང་ཞིང། གཏན་ཚིགས་དེ་དག་
རེ་རེ་ལ་ཡང་དགག་བྱ་རང་བཞིན་གྱིས་གྲུབ་པའི་འབྲེལ་ཡུལ་བཏགས་དོན་བཙལ་བའི་མཐར་རྙེད་པ་བཀག་པའི་གཏན་ཚིགས་ཀྱི་བྱེད་པའི་ལྡོག་ཆ་ནས་རྟག་ལྟ་འགོག་པ་དང། དགག་བྱ་རང་བཞིན་གྱིས་གྲུབ་པའི་འགལ་ཟླ་བརྟེན་ནས་བཏགས་པ་ཙམ་ཡིན་པ་གཏན་
ཚིགས་སུ་སོང་བའི་བྱེད་པའི་ལྡོག་ཆ་ནས་ཆད་ལྟ་འགོག་པ་སྟེ། བྱེད་པ་སོ་སོ་ལ་བརྟེན་པའི་ལག་རྗེས་གཉིས་གཉིས་ཤེས་པར་བྱའོ། །དེ་ལྟ་ན་ཡང་དངོས་ཀྱི་འགོད་ཚུལ་ལ་བརྟེན་ནས་འགལ་ཟླ་དམིགས་པ་དང་འབྲེལ་ཟླ་མ་དམིགས་པའི་གཏན་ཚིགས་སུ་འགྱུར་
ཚུལ་ཡང་ལགས་པར་ཕྱེད་དགོས་སོ། །རྟེན་འབྲེལ་གྱི་གཏན་ཚིགས་འདིས་མཐའ་གཉིས་དངོས་སུ་སེལ་བའི་ནུས་པ་ཕུལ་ཤིན་ཏུ་ཆེ་བ་འདྲ་བ་སྟོང་ཕྱོགས་རྟགས་སུ་བཀོད་པའི་གཏན་ཚིགས་གཞན་ལ་མེད་ཅིང། རྟེན་འབྲེལ་གྱི་གཏན་ཚིགས་ཉིད་ལ་ཡང་

[099B] །ལེགས་ལྡན་ཡབ་སྲས་དང་ཞི་འཚོ་ཡབ་སྲས་ཀྱིས་ཀྱང་བདེན་གྲུབ་འགོག་པའི་རིགས་པའི་རྩ་བ་ཆ་བཅས་ལ་ཐུག་པ་དང། ཆ་བཅས་རྟེན་འབྱུང་གི་དོན་དུ་འདོད་མོད་ཀྱང་འདི་བའི་རིགས་པ་
གཞན་རྣམས་ཀྱི་གནད་རྟེན་འབྱུང་ལ་གཏུགས་ཚུལ་གཏན་མི་འདྲ་ལ། རྟེན་འབྱུང་གི་གཏན་ཚིགས་ཀྱིས་མཐའ་གཉིས་དངོས་སུ་སེལ་བ་ཡང་ལུགས་དེ་དག་དང་མི་འདྲའོ། །སྟོང་དང་རྟེན་འབྱུང་དོན་གཅིག་པར་རང་རྒྱུད་པ་དཔོན་སློབ་ཀྱིས་ཀྱང་གསུངས་
མོད་ཀྱི་ལུགས་འདི་དང་དོན་གཅིག་ལུགས་མི་འདྲ་ལ། གཏན་ཚིགས་འདི་ལ་རིགས་པའི་རྒྱལ་པོའི་ཐི་སྙད་བྱེད་པ་ཡང་ཐལ་འགྱུར་བ་ཉིད་ཀྱིས་གཙོ་བོར་མཛད་པ་ཡིན་ནོ། །བྱང་ཆུབ་ལམ་རིམ་ཆེན་མོ་ལས། སེམས་ཅན་གཞན་རྣམས་ནི་རྒྱུ་དང་རྐྱེན་ལ་བརྟེན་ནས་
སྐྱེ་བར་བཟུང་བ་ན་དེ་ལ་བརྟེན་ནས་རང་གི་ངོ་བོ་ཉིད་ཀྱིས་གྲུབ་པའི་རང་བཞིན་ཡོད་པར་འཛིན་པས་འཆིང་བར་འགྱུར་ལ། མཁས་པ་དག་ལ་ནི་རྒྱུ་མཚན་དེ་ལ་བརྟེན་ནས་རང་བཞིན་ཡོད་པ་འགོག་ཅིང་རང་བཞིན་མེད་པ་ལ་ངེས་པ་དྲངས་ཏེ་མཐར་འཛིན་གྱི་ལྟ་བའི་
འཆིང་བ་གཅོད་པས་ན་རྟེན་འབྲེལ་གྱི་རྟགས་ཀྱིས་རང་བཞིན་མེད་པ་འགྲུབ་པ་འདི་ནི་རྨད་དུ་བྱུང་བའི་ཐབས་ལ་མཁས་པ་ཆེན་པོའོ། །ཞེས་དང། རྟེན་འབྲེལ་བསྟོད་པ་ལས། གང་དུ་བཟུང་བས་བྱིས་པ་རྣམས། མཐར་འཛིན་འཆིང་བ་བརྟན་བྱེད་པ། །དེ་ཉིད་
མཁས་ལ་སྤྲོས་པ་ཡི། །དྲ་བ་མ་ལུས་གཅོད་པའི་སྒོ། །ཞེས་རྟེན་འབྱུང་གི་གཏན་ཚིགས་ཉིད་མཁས་པ་རྣམས་ལ་མཐར་འཛིན་གྱི་འཆིད་བ་མཐའ་དག་གཅོད་པའི་སྒོར་གསུངས་པ་ནི་སྟོང་པ་དང་རྟེན་འབྲེལ་དོན་གཅིག་ཏུ་སོང་བ་ལ་དགོངས་པའོ། །དེ་ཡང་ཀླུ་སྒྲུབ་

[100A]༄༅། །ཡབ་སྲས་དང་རྗེ་ཐམས་ཅད་མཁྱེན་པས་སྟོང་པ་རྟེན་འབྲེལ་གྱི་དོན་དུ་གསུངས་པ་དེ་ཡང་ལྟོ་ལྡིར་བ་བུམ་པའི་དོན་དུ་འཇོག་པ་ལྟ་བུ་ཡང་མ་ཡིན་ལ་གཅིག་རྟོགས་པའི་བློས་ཅིག་ཤོས་རྟོགས་པ་ཙམ་ལ་བྱེད་པ་ཡང་མ་ཡིན་ནོ། །
དེས་ན་སྟོང་པ་རྟེན་འབྱུང་གི་དོན་དུ་འགྲ་བ་ནི་གང་ཟག་སུ་རུང་རུང་ལ་མ་ཡིན་གྱི་ལྟ་བ་རྣམ་དག་ངེས་ཟིན་མ་བརྗེད་པའི་གང་ཟག་ཅིག་གི་ངོར་འཇོག་པ་ཡིན་ནོ། །རྩ་ཤེའི་ཊཱིཀ་ཆེན་ལས། སྟོང་པའི་དོན་རྟེན་འབྱུང་གི་དོན་དུ་འགྲོ་བ་ནི་རང་བཞིན་གྱིས་
གྲུབ་པ་ཚད་མས་ཁེགས་པའི་དབུ་མ་པ་རྣམས་ལ་ཡིན་གྱི་གཞན་ལ་མ་ཡིན་ནོ། །ཞེས་གསུངས་སོ། །དེས་ན་རང་རེའི་མཁས་པ་ལ་ལ་ཕྱིར་རྒོལ་རྒྱུད་སྨིན་པ་ཡན་ཆད་ལ་བྱ་བར་བཞེད་པ་དང་ལ་ལ་ལྟ་བའི་དཔྱད་པ་རྫོགས་པའི་གང་ཟག་ལ་བཞེད་པ་ཡང་
ཡོད་ཀྱང་སྔར་བཤད་པ་ཉིད་འཐད་པར་སེམས་སོ། །རྗེ་ཐམས་ཅད་མཁྱེན་པས། ནམ་ཞིག་རེས་འཇོག་མེད་པར་ཅིག་ཅར་དུ། །རྟེན་འབྲེལ་མི་སླུ་མཐོང་བ་ཙམ་ཉིད་ནས། །ངེས་ཤེས་ཡུལ་གྱི་འཛིན་སྟངས་ཀུན་འཇིག་ན། །དེ་ཚེ་ལྟ་བའི་དཔྱད་
པ་རྫོགས་པ་ལགས། །ཞེས་པའི་གསུངས་གཅིག་དང། དེའི་མཇུག་ཏུ། གཞན་ཡང་སྣང་བས་ཡོད་མཐའ་སེལ་བ་དང། །སྟོང་པས་མེད་མཐའ་སེལ་ཞིང་སྟོང་པ་ཉིད། རྒྱུ་དང་འབྲས་བུར་འཆར་བའི་ཚུལ་ཤེས་ན། །མཐར་འཛིན་ལྟ་བས་འཕྲོག་པར་མི་
འགྱུར་རོ། །ཞེས་གསུངས་པའི་གསུང་དེ་རྣམས་ཀྱིས་སྟོང་པ་རྟེན་འབྲེལ་གྱི་དོན་དུ་འགྲོ་ཚུལ་གསལ་བར་གསུངས་མོད། འོན་ཀྱང་གསུང་དེ་དག་གི་དོན་ཤིན་ཏུ་རྟོགས་དཀའ་བར་ཡོད་དོ། །གཞི་གཅིག་གི་སྟེང་དུ་རྒྱུ་རྐྱེན་ལས་འབྱུང་བའི་རྟེན་འབྲེལ་ཡིན་པ་

[100B] །གསུང་དེ་དང་ཆ་འདྲ་བ་ཞིག་རྗེ་རེད་མདའ་བས་ཀྱང་གསུངས་ཏེ། རྒྱུ་འབྲས་བསླུ་བ་མེད་པའི་ཡིད་ཆེས་དང། རྟེན་འབྲེལ་སྟོང་པར་རྟོགས་
པའི་ཤེས་རབ་གཉིས། འབྲལ་མེད་ཟུང་དུ་ཆུད་པར་ནམ་གྱུར་པ། །དེ་ཚེ་མཐའ་བྲལ་དབུ་མའི་ལམ་ལ་ཞུགས། ཞེས་དང། སྣང་དུས་ཉིད་ན་སྟོང་པར་རྟོགས་པ་དང། །སྟོང་པར་རྟོགས་ཚེ་སྣང་བ་མི་འགོག་པ། །ཟུང་འཇུག་ཚུལ་ལ་ངེས་པ་ནམ་རྙེད་པ། །
དེ་ཚེ་རྒྱལ་བའི་དགོངས་པ་རྟོགས་པ་ཡིན། ཞེས་གསུངས་སོ། །དེས་ན་ཇི་ལྟ་ཇི་ལྟར་རིགས་པ་དྲི་མ་མེད་པས་རྣམ་པར་བརྟགས་པ་ན་ཆོས་དེ་དང་དེ་དག་གི་རང་བཞིན་མེད་པའི་ཚུལ་ལ་ངེས་ཤེས་ཆེར་སྐྱེ་བ་དེ་ལྟ་དེ་ལྟར་ཆོས་དེ་དག་གི་བརྟེན་ནས་བཏགས་པ་ཙམ་གྱི་ཚུལ་ལ་ཡང་
ངེས་པ་འདྲེན་ཕུལ་ཤིན་ཏུ་ཆེ་བར་འགྱུར་བ་དང། ཇི་ལྟར་ཇི་ལྟར་བརྟེན་ནས་བཏགས་པ་ཙམ་གྱི་ཚུལ་ལ་ངེས་ཤེས་འདྲེན་ཕུལ་ཆེ་བ་དེ་ལྟ་དེ་ལྟར་ཅིག་ཤོས་ལ་ཡང་ངེས་པ་འདྲེན་ཕུལ་ཆེ་བར་འབྱུང་བ་སྟེ། དེ་ཡང་རྟེན་འབྲེལ་གྱི་རྟགས་ཀྱིས་མྱུ་གུ་རང་བཞིན་མེད་པར་
རྟོགས་པའི་རྗེས་དཔག་ཚད་མས་དྲངས་པའི་ངེས་ཤེས་སྐྱེས་ཟིན་མ་ཉམས་པའི་གནས་སྐབས་ནས་བཟུང་གནས་སྐབས་གོང་མ་གོང་མར་རིམ་གྱིས་བགྲོད་པ་ལས་ངེས་ཤེས་གཉིས་གཅིག་གྲོགས་སུ་གཅིག་འགྱུར་ཚུལ་ནུས་པ་ཆེ་ཆུང་མི་འདྲ་བའི་རིམ་བདུ་མ་ཞིག་ཡོད་པར་མངོན་ནོ།།
གནས་འདི་ཤིན་ཏུ་རྟོགས་དཀའ་ཞིང་རྟོགས་ན་ཡ་མཚན་པས་མགོན་པོ་ཀླུ་སྒྲུབ་ཀྱིས། ཆོས་རྣམས་སྟོང་པ་འདི་ཤེས་ནས། །ལས་དང་འབྲས་བུ་བསྟེན་པ་གང། །ངོ་མཚར་བས་ཀྱང་འདི་ངོ་མཆེར། །རྨད་བྱུང་བས་ཀྱང་འདི་རྨད་བྱུང། །ཞེས་དང། རྗེ་བདག་ཉིད་

[101A]༄༅། །ཆེན་པོས། འདི་ཀུན་ངོ་བོས་སྟོང་པ་དང། །འདི་ལས་འདི་འབྲས་འབྱུང་བ་ཡི། །ངེས་པ་གཉིས་པོ་ཕན་ཚུན་དུ། །གེགས་མེད་པར་ནི་གྲོགས་བྱེད་པ། །འདི་ལས་ངོ་མཚར་གྱུར་པ་དང། །འདི་ལས་རྨད་དུ་བྱུང་བ་གང། ཞེས་
གསུངས་པ་ཡིན་ནོ། །སྟོང་པ་དང་རྟེན་འབྲེལ་དོན་གཅིག་པའི་དོན་སྔར་བཤད་པ་དེ་ལས་ད་དུང་ཞིབ་ཏུ་ཤེས་དགོས་པ་དུ་མ་ཞིག་ཡོད་དེ། རྗེ་ཐམས་ཅད་མཁྱེན་པའི་གསུང་རབ་ལྷག་མཐོང་ཆེ་ཆུང་དང་རྩ་ཤེའི་ཊཱིཀ་ཆེན་ལས་ཐོན་པ་ལྟ་བུ་ཕྱི་རབས་ཀྱི་མཁས་པ་
དག་གིས་བརྩམ་པའི་ཤིན་ཏུ་གསལ་བར་གྲགས་པའི་ལྟ་ཁྲིད་ཀྱི་ཡི་གེ་དང་གཞུང་གི་སྤྱི་དོན་དང་མཐའ་དཔྱོད་སོགས་གང་དུ་ཡང་མི་འབྱུང་བས་རྗེ་བླ་མའི་གསུང་རབ་དེ་དག་བཤད་ཤེས་པ་ཞིག་གིས་བཤད། ཉན་ཤེས་པ་ཞིག་གིས་མཉན་ན་དགའ་བ་སྐྱེད་པའི་
གནས་དུ་མ་ཞིག་ཡོད་པར་མངོན་ནོ། །གཉིས་པ་དེ་ལ་བརྟེན་ནས་བདེན་པ་གཉིས་ཀྱི་རྣམ་པར་བཞག་པ་བྱེད་ཚུལ་གྱི་ཁྱད་པར་བཤད་པ་ལ་གཉིས། དངོས་དང། ལུགས་འདིའི་ཐུན་མོང་མ་ཡིན་པའི་འདོད་པའི་གཙོ་བོ་རྣམས་མདོ་ཙམ་དུ་བཤད་པའོ། །དང་པོ་ལ་གསུམ། དབྱེ་
བའི་གཞི། ཕྱེ་བའི་གྲངས། ཕྱེ་བ་སོ་སོའི་དོན་ནོ། །དང་པོ་ནི། བདེན་པ་དེ་བདེན་གཉིས་ཀྱི་དབྱེ་གཞི་ཟེར་བ་དང་སྣང་ཙམ་དེ་དབྱེ་གཞི་ཟེར་བ་དང་རྟེན་འབྲེལ་སྣ་ཚོགས་པ་བདེན་གཉིས་ཀྱི་དབྱེ་གཞི་ཟེར་བ་སོགས་མང་དུ་ཡོད་ཀྱང། ཡབ་སྲས་མཐལ་པའི་མདོ་ལ་
བརྟེན་ནས་ཤེས་བྱ་ཉིད་བདེན་གཉིས་ཀྱི་དབྱེ་གཞིར་མཛད་དོ། །གཉིས་པ་ནི། ཤེས་བྱ་གཞིར་བཞག་པ་ལ་གཅིག་ཡོངས་སུ་གྲུབ་ན་ཅིག་ཤོས་ཡོངས་སུ་གཅོད་པའི་ཕུང་པོ་གསུམ་པ་སེལ་བའི་ཕྱིར་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་སོ་

[101B] །གསུམ་པ་ཕྱེ་བ་སོ་སོའི་དོན་ལ་ཀུན་རྫོབ་བདེན་པ་བཤད་པ་དང། དོན་དམ་བདེན་པ་
བཤད་པའོ། །དང་པོ་ནི། འོ་ན་ཀུན་རྫོབ་བདེན་པ་ཞེས་པའི་སྒྲའི་དོན་ཅི་ཞིག་ཡིན་ཞེ་ན། དེ་ལ་ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་རྫོབ་ནི་ཀུན་རྫོབ་ཀྱི་སྐད་དོད་སཾ་པྲི་ཏ་ལ་ངེས་ཚིག་གི་བཤད་པ་བྱས་པས་ཀུན་ནས་སྒྲིབ་པ་དང་འགེབས་པ་ལ་འཇུག་ཅིང། དེ་
ཡང་སྐབས་སྟོབས་ཀྱིས་གནས་ལུགས་ལ་སྒྲིབ་པ་ལ་བྱེད་དགོས་པས་ཡང་དག་པའི་དོན་མཐོང་བ་ལ་སྒྲིབ་པར་བྱེད་པ་བདེན་འཛིན་ལ་བྱའོ། །བདེན་པ་ཞེས་པ་ནི་བདེན་འཛིན་དེའི་ངོར་བདེན་པ་སྟེ། སོ་སོ་སྐྱེ་བོ་ལ་བདེན་འཛིན་དེའི་དབང་གིས་ཆོས་རྣམས་སྣང་ཚུལ་དང་
གནས་ཚུལ་འཐུན་པ་ལྟར་སྣང་བའོ། །དེ་ལྟར་ཡང་འཇུག་པ་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ཞེས་གསུངས་པ་ལྟར་རོ། །འཇུག་འགྲེལ་ལས་ཀྱང་
དེ་ལྟར་རེ་ཞིག་སྲིད་པའི་ཡན་ལག་གིས་ཡོངས་སུ་བསྡུས་པའི་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ་ཞེས་གསུངས་སོ། །གལ་ཏེ་དེ་ལྟ་ན་བློ་གྲོས་མི་ཟད་པའི་མདོ་ལས། དེ་ལ་ཀུན་རྫོབ་ཀྱི་བདེན་པ་གང་ཞེ་ན། ཇི་
སྙེད་དུ་འཇིག་རྟེན་གྱི་ཐ་སྙད་ཡི་གེ་དང་སྒྲ་དང་བརྡས་བསྟན་པའོ། །ཞེས་ཤེས་བརྗོད་ཀྱི་ཐ་སྙད་ཀྱིས་བསྟན་དུ་རུང་བ་ལ་ཀུན་རྫོབ་བདེན་པར་གསུངས་པ་མ་ཡིན་ནམ་ཅིའི་ཕྱིར་སྒྲིབ་བྱེད་ཁོ་ན་ལ་འཆད་ཅེ་ན། སྐྱོན་མེད་དེ། ད་ནི་ཀུན་རྫོབ་བདེན་པའི་མཚན་གཞི་ཙམ་

[102A]༄༅། །བསྟན་པ་ཡིན་གྱི་སྔོན་པོ་སོགས་ཀུན་རྫོབ་པ་གང་གི་ངོར་བདེན་པར་འཇོག་པའི་ཀུན་རྫོབ་ངོས་བཟུང་བ་མ་ཡིན་པའི་ཕྱིར་རོ། །དེ་བཞིན་དུ་ཚིག་གསལ་ལས་ཀུན་རྫོབ་ཀྱི་སྒྲ་བཤད་པའི་སྐབས་སུ་ཕན་ཚུན་བརྟེན་པའི་དོན་ལ་བཤད་
པ་གཅིག་དང། བརྗོད་བྱ་རྗོད་བྱེད་ཤེས་པ་དང་ཤེས་བྱ་ལ་སོགས་པའི་མཚན་ཉིད་ཅན་གྱི་འཇིག་རྟེན་གྱི་ཐ་སྙད་ལ་བཤད་པ་གཅིག་སྟེ་འཆད་ཚུལ་གཉིས་བྱུང་བ་ཡང་ཀུན་རྫོབ་ཀྱི་སྒྲ་བཤད་ཚུལ་ཙམ་ཡིན་གྱི། བློ་ཀུན་རྫོབ་པ་གང་གི་ངོར་བདེན་པར་འཇོག་
པའི་ཀུན་རྫོབ་ངོས་བཟུང་བ་མ་ཡིན་ནོ། །དེས་ན་ལམ་རིམ་ཆུང་ངུ་ལས། དེ་ལ་གཟུགས་སོགས་རྣམས་ཤེས་པ་ཀུན་རྫོབ་པ་གང་གི་ངོར་བདེན་པར་འཇོག་པའི་ཀུན་རྫོབ་པ་ནི། གསུམ་གྱི་དང་པོ་ཡིན་ལ་ཞེས་གསུངས་པས་སྐབས་འདིའི་ཀུན་རྫོབ་ནི་ཚིག་
གསལ་ལས་ཀུན་རྫོབ་ཀྱི་སྒྲ་བཤད་ཚུལ་གསུམ་བྱུང་བའི་དང་པོ་དེ་ཡིན་པར་བསྟན་ནས། དེའི་མཇུག་ཐོགས་སུ་ཡང་དེ་ཉིད་ལས། དེ་ཡང་ཆོས་རྣམས་ལ་རང་བཞིན་གྱིས་གྲུབ་པའི་རང་གི་ངོ་བོ་མེད་པ་ལ་ཡོད་པར་སྒྲོ་འདོགས་པའི་མ་རིག་པ་ཡིན་ལ་ཞེས་བདེན་
འཛིན་ལ་འཇོག་དགོས་པ་གསལ་བར་གསུངས་སོ། །དེ་ལྟར་ན་རྩ་ཤེའི་ཊཱིཀ་ཆེན་ལས་ཀྱང་འཇིག་རྟེན་ཀུན་རྫོབ་བདེན་པའོ་ཞེས་པའི་སྐབས་སུ་ཀུན་རྫོབ་འཇོག་ཚུལ་གསུམ་གསུངས་པ་ཡང་དེ་དང་མཚུངས་པར་ཤེས་པར་བྱའོ། །དེ་ནི་གང་གི་ངོར་བདེན་
པའི་ཀུན་རྫོབ་དང་དེར་བདེན་པའི་བདེན་ལུགས་ངོས་བཟུང་བ་ཡིན་གྱི་བློ་ཀུན་རྫོབ་པ་དེའི་ངོར་བདེན་པ་ཙམ་ཞིག་ལ་ཀུན་རྫོབ་བདེན་པར་འཇོག་པ་མ་ཡིན་ཏེ། ཆོས་ཉིད་དང་བདག་གཉིས་ལྟ་བུའོ། །ཟླ་བའི་ཞབས་ཀྱི་འཇུག་འགྲེལ་ལས། དེ་ཡང་ཉན་ཐོས་

[102B] འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་མའི་རང་བཞིན་ཡིན་གྱི་བདེན་པ་ནི་མ་ཡིན་ཏེ། བདེན་པར་མངོན་
པར་རློམ་པ་མེད་པའི་ཕྱིར་རོ། །ཞེས་གསུངས་པ་ནི་དགྲ་བཅོམ་གཉིས་དང་དག་སའི་སེམས་དཔའ་ལ་གཟུགས་སོགས་བདེན་པར་འཇོག་པའི་བདེན་ཞེན་གྱི་ཀུན་རྫོབ་མེད་པའི་རྒྱུ་མཚན་གྱིས་གཟུགས་སོགས་དེ་དག་གི་ངོར་མི་བདེན་པར་བསྒྲུབས་པ་ཡིན་གྱི་
གཟུགས་སོགས་དེ་དག་གི་ངོར་ཀུན་རྫོབ་བདེན་པ་མ་ཡིན་པར་བསྒྲུབས་པ་མ་ཡིན་ནོ། །དེ་ཡང་བློ་དེས་བདེན་པར་མ་གཟིགས་ཀྱང་བློ་དེའི་ངོ་ན་བློ་གཞན་གྱིས་བདེན་པར་མཐོང་བ་མེད་མི་དགོས་པས་ཀ་བུམ་སོགས་དེའི་ངོན་ཀུན་རྫོབ་བདེན་པ་ཡིན་པ་ཡང་
མི་འགལ་ལོ། །ཀུན་རྫོབ་བདེན་པའི་མཚན་ཉིད་ནི་ཤེས་བྱ་རྫུན་པ་བསླུ་བའི་དོན་འཇལ་བའི་ཐ་སྙད་པའི་ཚད་མའི་རྙེད་དོན་གང་ཞིག་ཚད་མ་དེ་ཁྱོད་ལ་ཐ་སྙད་དཔྱོད་བྱེད་དུ་སོང་བ་ནི་རང་ཉིད་ཀུན་རྫོབ་བདེན་པ་ཡིན་པའི་འཇོག་བྱེད་དོ། །དེ་ཡང་འཇུག་པ་རང་
འགྲེལ་ལས། མཐོང་བ་རྫུན་པའི་ཡུལ་གང་ཡིན་པ་དེ་ནི་ཀུན་རྫོབ་ཀྱི་བདེན་པའོ། །ཞེས་གསུངས་པས་ཐ་སྙད་པའི་ཚད་མའི་རྙེད་དོན་ཀུན་རྫོབ་བདེན་པའི་འཇོག་བྱེད་དུ་གསུངས་ཀྱང་འབྲས་བུའི་སྐབས་ཀྱི་ཡུལ་འཇལ་ཚུལ་བསྡུས་པའི་དབང་དུ་བྱས་ནས་མཚན་
ཉིད་བཤད་མ་ཐག་པ་ལྟར་འཇོག་པ་འཇུག་པའི་རྣམ་བཤད་ཆེན་མོའི་དགོངས་པ་ཡིན་ནོ། །ལ་ལ་དག་ཇི་ལྟ་བ་མཁྱེན་པའི་ཡེ་ཤེས་ཀྱིས་གྲུབ་ན་དོན་དམ་དཔྱོད་བྱེད་ཀྱི་ཚད་མས་གྲུབ་དགོས་པར་སྨྲ་ཞིང་དེ་ཉིད་འཇུག་པའི་རྣམ་བཤད་ཆེན་མོའི་དོན་དུ་

[103A]༄༅། །འདོད་པ་ནི་མི་འཐད་དོ། །མཚན་ཉིད་ཀྱི་ཟུར་དེ་མ་ཚང་ན་ཡང་སྐྱོན་མེད་དེ། བུམ་པ་ཇི་ལྟ་བ་མཁྱེན་པའི་རྣམ་མཁྱེན་གྱིས་གཟིགས་ཀྱང་དེའི་རྙེད་དོན་མ་ཡིན་པར་སྨྲས་པས་ཆོག་པའི་ཕྱིར་རོ་སྙམ་ན། དེ་ནི་ཤེས་པས་ཡུལ་
འཇལ་ཚུལ་གྱི་རྣམ་གཞག་ལ་རྨོངས་པ་སྟེ། ཡུལ་དེ་རང་རྟོགས་པའི་མངོན་སུམ་ཚད་མས་དངོས་སུ་རྟོགས་པ་ལ་ཆོས་དེ་མ་རྙེད་པ་འགལ་བའི་ཕྱིར་རོ། །བུམ་པ་ཀུན་རྫོབ་ཏུ་ཡོད་ཅེས་པའི་ཚིག་ཟུར་གྱི་ཀུན་རྫོབ་ནི་ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་
རྫོབ་དང་མི་གཅིག་སྟེ། ཕྱི་མ་བདེན་འཛིན་ལ་བྱེད་ཅིང་སྔ་མ་ཐ་སྙད་པའི་ཚད་མ་ལ་བྱེད་དགོས་པའི་ཕྱིར་རོ། །གཟུགས་སོགས་གང་གི་ངོར་བདེན་པར་འཇོག་པའི་བློ་ཀུན་རྫོབ་པ་ནི་དེ་ཁོ་ན་ཉིད་ལ་བློ་ཁམ་ཕྱོགས་པའི་སོ་སྐྱེའི་རྒྱུད་ལ་ཡོད་ཅིང་གཟུགས་སོགས་དེའི་
ངོར་བདེན་པར་ཡང་འཇོག་མོད་ཀྱི་གཟུགས་སོགས་དེ་དག་གི་ངོར་ཀུན་རྫོབ་བདེན་པར་འཇོག་པ་མ་ཡིན་ཏེ། གཞི་དེ་ཀུན་རྫོབ་བདེན་པའི་དོན་དུ་བློས་འགྲུབ་མི་དགོས་པ་ཡང་ཤེས་པར་བྱའོ། །གཟུགས་སྒྲ་སོགས་བདེན་པ་དེ་མ་རིག་པའི་ངོར་བཞག་པ་ཡིན་ཡང་
གཟུགས་སྒྲ་སོགས་མ་རིག་པ་དེས་བཞག་པ་གཏན་མིན་ཏེ། དཔེར་ན་ཐག་པ་ལ་སྤྲུལ་འཛིན་གྱི་ལོག་ཤེས་ཀྱི་ངོན་ཐག་པ་སྤྲུལ་དུ་བཞག་པ་ཡིན་ཀྱང་ཐག་པ་དེ་ལོག་ཤེས་དེས་བཞག་པ་མ་ཡིན་པ་བཞིན་ནོ། །གཟུགས་སྒྲ་སོགས་རྣམ་པར་འཇོག་པའི་བློ་ནི་གནོད་པ་
མེད་པའི་ཤེས་པ་དྲུག་པོ་རྣམས་ཡིན་ལ་དེ་དག་གིས་གྲུབ་པའི་དོན་ནི་ཐ་སྙད་དུ་ཡོད་ཅིང་རིགས་ཤེས་ཀྱིས་ཀྱང་མི་འགོག་གོ་ཀུན་རྫོབ་བདེན་པའི་དབྱེ་བ་ནི་དབུ་མ་རང་རྒྱུད་པ་རྣམས་ཤེས་པ་རང་གི་མཚན་ཉིད་ཀྱིས་གྲུབ་པར་སྣང་བ་ནི་སྣང་བ་ལྟར་དུ་གྲུབ་པས་ཡུལ་ཅན་

[103B] ཡུལ་ལ་སྣང་བ་ལྟར་དོན་བྱེད་ནུས་མི་ནུས་ཀྱི་སྒོ་ནས་ཡང་ལོག་གཉིས་སུ་འབྱེད་དོ། །ལུགས་འདིས་ནི་ཀུན་རྫོབ་པའི་ཆོས་ཐམས་ཅད་ནི་ཐ་སྙད་ཙམ་དུ་ཡང་གནས་ཚུལ་གཞན་དུ་གནས་ནས་སྣང་ཚུལ་གཞན་དུ་སྣང་བའི་རྫུན་པ་
ཡིན་པས་ཁྱབ་པས་ན་དབང་པོའི་ཤེས་པ་རྣམས་ཀྱང་སྣང་ཡུལ་ལ་འཁྲུལ་ཞིང། མ་འཁྲུལ་བའི་ཆ་གཞན་ཡང་མེད་པས་ན་ཀུན་རྫོབ་པའི་དོན་ཡུལ་ཡུལ་ཅན་གང་ལ་ཡང་ཡང་དག་དང་ལོག་པ་གཉིས་སུ་མི་འབྱེད་པར་བཞེད་དོ། །རྟོག་མེད་ཀྱི་ཤེས་པ་དྲུག་པོ་འདི་དག་ཐ་
སྙད་ཙམ་དུ་ཡང་འཁྲུལ་ན་ཐ་སྙད་དུ་གཟུགས་སོགས་རྣམ་པར་འཇོག་པའི་ཚད་མར་འཇོག་པ་མི་འཐད་དོ་ཞེ་ན། ཡུལ་བདེན་པ་འཇོག་པ་ལ་ཡུལ་ཅན་མ་འཁྲུལ་བ་དགོས་ཀྱང་གཞལ་བྱ་རྫུན་པ་འཇོག་པ་ལ་ཡུལ་ཅན་མ་འཁྲུལ་བ་དགོས་ཀྱང་གཞལ་བྱ་རྫུན་པ་འཇོག་པ་ལ་ཡུལ་ཅན་འཁྲུལ་པས་འཇོག་པ་ཤིན་ཏུ་འཐད་པས་སྐྱོན་མེད་དོ། །
ཐ་སྙད་དུ་ཡང་གཞལ་བྱ་རྫུན་པ་འཇོག་པ་འདི་ནི་ཐ་སྙད་དུ་ཡང་རང་མཚན་ཁས་མི་ལེན་པ་ལ་ཐུག་ཅིང། དབུ་མ་པ་གཞན་དག་གིས་ཡང་དག་ཀུན་རྫོབ་འདོད་པ་ཡང་ཐ་སྙད་དུ་རང་མཚན་ཁས་ལེན་པ་ལ་ཐུག་པ་ཡིན་ནོ། །འཕྲལ་གྱི་འཁྲུལ་རྒྱུས་མ་བསླད་པའི་ཤེས་པ་
དྲུག་ཡུལ་དང་བཅས་པ་དང་དེས་བསླད་པའི་ཤེས་པ་དྲུག་ཡུལ་དང་བཅས་པ་ལ་ཡང་དག་དང་ལོག་པའི་ཁྱད་པར་འཇོག་པ་ནི། འཇིག་རྟེན་པའི་ཤེས་པའི་ངོ་ལ་བལྟོས་ཏེ་ཡིན་གྱི་ཐལ་འགྱུར་བ་རང་ལུགས་ལ་ཡང་ལོག་གཉིས་སུ་འབྱེད་པ་མ་ཡིན་ནོ། །འཇུག་པའི་
རྣམ་བཤད་ཆེན་མོ་ལས། འཕགས་པ་ཞེས་པ་དང་དབུ་མའི་ལུགས་ཞེས་པ་ནི་འདིར་དོན་འདྲའོ་ཞེས་གསུངས་པས་དོན་དམ་དཔྱོད་བྱེད་ཀྱི་རིགས་ཤེས་ལ་བལྟོས་ནས་འཇོག་ཅེས་པ་དང་འཕགས་པ་ལ་བལྟོས་ནས་འཇོག་ཅེས་པ་དང་དབུ་མ་པ་རང་ལུགས་ལ་འཇོག་

[104A]༄༅། །ཅེས་པ་རྣམས་སྐབས་འདིར་དོན་འདྲའོ། །ཅི་སྟེ་ཡང་དག་པ་ཁས་བླངས་ན་རང་མཚན་ཁས་ལེན་དགོས་ན་ཐལ་འགྱུར་བས་འཇིག་རྟེན་ཤེས་ངོ་ལ་བལྟོས་ཏེ་རང་མཚན་ཁས་ལེན་པར་ཐལ། དེ་ལ་བལྟོས་ཏེ་ཡང་ལོག་གི་ཁྱད་པར་འབྱེད་
པའི་ཕྱིར་ཞེ་ན་སྐྱོན་མེད་དེ། གཞི་དེ་འཁྲུལ་པའི་ཤེས་པའི་དོན་བདེན་པར་ཁས་བླངས་ན་གཞི་དེ་བདེན་པར་ཁས་ལེན་མི་དགོས་པའི་ཕྱིར་རོ། །འཇུག་པ་ལས། གནོད་པ་མེད་པའི་དབང་པོ་དྲུག་རྣམས་ཀྱིས། །གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །
འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་བཞག་ཅེས་གསུངས་པའི་འཇིག་རྟེན་ཉིད་སྔ་ཕྱི་གཉིས་བྱུང་བར་རང་རེའི་མཁས་པ་དག་གིས་གཉིས་ཀ་ཐ་སྙད་པའི་ཚད་མ་ལ་བྱེད་པ་དང། གཉིས་ཀ་ཚད་མིན་གྱི་ཤེས་
པ་ཁོ་ན་ལ་བྱེད་པ་དང། སྔ་མ་ལོག་ཤེས་ཞིག་དང་ཕྱི་མ་ཚད་མ་ཞིག་ལ་འཇོག་པ་སོགས་འཆད་ཚུལ་མི་འདྲ་བ་མང་ཞིང། ལམ་རིམ་ཆུང་ངུ་ལས། འཇིག་རྟེན་པའམ་ཐ་སྙད་པའི་ཚད་མ་ཉིད་ལ་བལྟོས་ནས་ཡང་དག་པ་དང་ལོག་པའི་ཀུན་རྫོབ་ཏུ་འཇོག་གི་ཞེས་
གསུངས་པ་ལ་ཡང་འབྲུ་སྣོན་ལུགས་མི་འདྲ་བ་དུ་མ་ཞིག་མཛད་སྣང་ངོ། །རྩ་ཤེའི་ཊཱིཀ་ཆེན་ལས། འཇིག་རྟེན་པའི་བསམ་པ་རང་དགའ་བ་ལ་བལྟོས་ནས་ཡང་དག་པ་ཞེས་གསུངས་ཤིང། འཇུག་པའི་རྣམ་བཤད་ལས་ཀྱང་འཇིག་རྟེན་པའི་བློ་རང་དགའ་བ་དང་
བསམ་པ་རང་དགའ་བ་ཞེས་གསུངས་སོ། །སྟོང་ཐུན་ཆེན་མོ་ལས་ཀྱང། འཇིག་རྟེན་པའི་བློ་ལྷན་སྐྱེས་རང་དགའ་བས་ཡང་ལོག་གཉིས་ཀྱི་དབྱེ་བ་བྱེད་པའི་དོན་ཡིན་གྱི་ཞེས་གསུངས་སོ། དེ་ལྟར་ན་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཚད་མས་ལོག་པར་

[104B] དེས་ལོག་པར་རྟོགས་མི་ནུས་པའི་ཡུལ་ཡུལ་ཅན་རྣམས་ནི་འཇིག་རྟེན་ཤེས་ངོའི་ཡང་དག་ཏུ་འཇོག་པ་རྗེའི་དགོངས་པར་སྣང་བས་འཇིག་རྟེན་ཤེས་ངོ་ཞེས་པའི་ཤེས་པ་དེ་
དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཤེས་པ་གཅིག་ལ་བྱ་དགོས་པར་མངོན་ནོ། །འཇུག་པ་ལས། སྐྱོན་ལྡན་དབང་ཅན་རྣམས་ཀྱི་ཤེས་པ་ནི། །དབང་པོ་ལེགས་གྱུར་ཤེས་བལྟོས་ལོག་པར་འདོད། །ཅེས་གསུངས་པའི་དབང་པོ་ལེགས་གྱུར་ཅེས་པ་ཡང་འཕྲལ་
གྱི་འཁྲུལ་རྒྱུའི་གནོད་པ་མེད་པ་ལ་གསུངས་པས་ད་དུ་ར་སོགས་ཕྱི་ནང་གི་འཁྲུལ་རྒྱུས་མ་བསླད་པ་ལ་བྱ་བ་དགོས་མོད་ཀྱང་བདེན་འཛིན་གྱིས་མ་བསླད་པ་ལ་བྱ་མི་རུང་སྟེ། གཞན་དུ་ན་བདག་འཛིན་གཉིས་ཡུལ་དང་བཅས་པ་ལོག་པའི་ཀུན་རྫོབ་ཏུ་མི་འཇོག་པར་
གསུངས་པ་དང་འགལ་བའི་ཕྱིར་རོ། །སྟོང་ཐུན་ཆེན་མོར། འཇིག་རྟེན་ཤེས་ངོ་ན་ཡང་དག་དང་ལོག་པ་གཉིས་སུ་འབྱེད་ཀྱི་དེའི་ངོན་ཡང་དག་ཀུན་རྫོབ་དང་ལོག་པའི་ཀུན་རྫོབ་ཏུ་འབྱེད་པ་ཟླ་བའི་ཞབས་དང་རྗེའི་དགོངས་པ་མ་ཡིན་པར་གསུངས་པ་ལ་བརྟེན་ནས་
རང་རེའི་མཁས་པ་དག་ལམ་རིམ་ཆུང་ངུ་ལས། འཇིག་རྟེན་པའམ་ཐ་སྙད་པའི་ཚད་མ་ཉིད་ལ་བལྟོས་ནས་ཡང་དག་དང་ལོག་པའི་ཀུན་རྫུབ་ཏུ་འཇོག་གོ་ཞེས་གསུངས་པ་ནི་འཇིག་རྟེན་ཤེས་ངོ་ལ་བལྟོས་ཏེ་ཡང་དག་ཡིན་པ་དང་སྤྱིར་ཀུན་རྫུབ་ཡིན་པ་ལ་དགོངས་
ནས་དེ་ལྟར་གསུངས་སོ་ཞེས་འབྲུ་སྣོན་པར་སྣང་ངོ། །ཡང་སྟོང་ཐུན་ཆེན་མོ་ལས། འཇིག་རྟེན་པའི་ཐ་སྙད་པའི་ཚད་མས་ཡང་ལོག་གཉིས་སུ་དབྱེ་བ་བྱེད་པ་གཏན་མ་ཡིན་ཏེ། ཚད་མས་གྲུབ་པའི་དོན་དུ་ཁས་བླངས་ནས་རང་ལུགས་ལ་ཁས་མི་ལེན་ནོ་ཞེས་སྨྲ་

[105A]༄༅། །བ་ནི་རིགས་པ་སྨྲ་བའི་ཚུལ་ལས་འདས་པ་གོ་བར་བྱེད་པའི་ཕྱིར་ཞེས་ཀྱང་གསུངས་སོ། །ད་ནི་འདི་ལྟར་བཤད་པར་བྱ་སྟེ། ཐལ་འགྱུར་བས་རང་ལུགས་ལ་ཐ་སྙད་དུ་ཡང་ཡང་དག་པ་ཁས་མི་ལེན་ཞེས་པ་དང། ཐལ་འགྱུར་བས་འཇིག་
རྟེན་ཤེས་ངོར་ཡང་དག་པ་དང་ལོག་པའི་ཁྱད་པར་ཁས་ལེན་ཞེས་པའི་ཡང་དག་པ་སྔ་ཕྱི་གཉིས་མིང་གཅིག་ཀྱང་དོན་མི་གཅིག་སྟེ། ཡང་དག་པ་སྔ་མ་ནི་རང་མཚན་ལ་བྱ་དགོས་ཤིང་ཕྱི་མ་ནི་ངེས་པར་རྫས་བརྐུས་པའི་གང་ཟག་ཅིག་གིས་ཁོ་བོས་རྫས་བརྐུས་
སོ་ཞེས་སྨྲས་པ་ལ་བདེན་པ་དང། ཁོ་བོས་རྫས་མ་བརྐུས་སོ་ཞེས་པ་ལྟ་བུ་ལ་ལོག་པར་འཇོག་པའི་ནང་ཚན་གྱི་བདེན་པ་ལྟ་བུ་ལ་འཇོག་དགོས་པའི་ཕྱིར། དཔེར་ན་ནོར་ལ་ལ་མེད་ལ། ལ་ལ་ཡོད་ཅེས་པའི་ཡོད་རྒྱུའི་ལ་ལ་དང་མེད་རྒྱུའི་ལ་ལ་མི་གཅིག་པ་
བཞིན་ནོ། །ཡང་དག་པ་སྔ་མ་རང་མཚན་ལ་བྱེད་དགོས་པའི་རྒྱུ་མཚན་ནི་སྐབས་འདིའི་ཐལ་འགྱུར་བ་རང་ལུགས་ཞེས་པ་དང། འཕགས་པའི་གཟིགས་པ་ལ་བལྟོས་ནས་ཞེས་པ་དང། རིགས་ཤེས་ལ་བལྟོས་ནས་ཞེས་པ་རྣམས་དོན་གཅིག་ངར་རྗེ་བདག་
ཉིད་ཆེན་པོས་བཞེད་པས་དེ་གསུམ་ལ་བལྟོས་ནས་བུམ་སོགས་ཡང་དག་པར་འཇོག་པ་ནི་བུམ་སོགས་རང་མཚན་དུ་གྲུབ་པར་འཇོག་པ་ལས་འོས་མེད་པའི་ཕྱིར་རོ། །དབུ་མ་པ་གཞན་གྱི་ལུགས་ལ་བུམ་སོགས་ཡང་དག་ཀུན་རྫོབ་ཏུ་བཞག་པས་ཆོག་པ་ནི་
དེ་དག་གི་ལུགས་ལ་བུམ་སོགས་རང་མཚན་དུ་གྲུབ་པ་ལ་རིགས་ཤེས་ཀྱིས་མི་གནོད་པའི་རྒྱུ་མཚན་གྱིས་ཡིན་ནོ། །ཡང་དག་པ་ཕྱི་མའི་དོན་དེ་ལྟར་བྱེད་དགོས་པའི་རྒྱུ་མཚན་ནི་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཚད་མས་རྐུན་མས་རྫས་བརྐུས་པར་སྨྲས་པ་

[105B] རྫས་མ་བསྐུས་པ་ལ་ཚང་མས་གནད་པས་ལོག་པར་འཇོག་དགོས་པའི་ཕྱིར་དང། ཐ་སྙད་པའི་ཚད་མ་དེས་ཆོས་དེ་དེ་ལྟ་བུའི་ཡང་དག་པར་གྲུབ་ཀྱང་སྤྱིར་ཆོས་དེ་ཡང་དག་པར་གྲུབ་མི་དགོས་ཏེ། སྤྱིར་
ཆོས་དེ་ཡང་དག་པར་གྲུབ་མ་གྲུབ་ནི་རིགས་ཤེས་ཉིད་ལ་བལྟོས་དགོས་པའི་ཕྱིར་རོ། །དེའི་ཕྱིར་ཐལ་འགྱུར་བའི་ལུགས་ལ་བུམ་པ་འཇིག་རྟེན་ཤེས་ངོ་ལ་བལྟོས་ཏེ་ཡང་དག་པ་ཡིན་པར་ཁས་ལེན་ཡང། སྤྱིར་བུམ་པ་ཡང་དག་པ་ཡིན་པར་ཁས་ལེན་མི་དགོས་པའི་རྒྱུ་
མཚན་ཡང་དེ་ཡིན་ནོ། །དེའི་ཕྱིར་ལམ་རིམ་ཆེན་མོ་ལས། དབང་ཤེས་རྣམས་སྣང་ཡུལ་ལ་འཁྲུལ་པར་འདྲ་ཡང་འཇིག་རྟེན་པའི་ངོར་སྣང་བ་དང་རྗེས་སུ་མཐུན་པའི་དོན་ཡོད་པ་དང་མེད་པའི་སྒོ་ནས་གཟུགས་བརྙན་སོགས་སྣང་བའི་དབང་ཤེས་རྣམས་ལོག་
པའི་ཀུན་རྫོབ་ཡིན་ལ། དེ་ལས་གཞན་པའི་དབང་ཤེས་གནོད་མེད་རྣམས་ཡང་དག་ཀུན་རྫོབ་ཡིན་ནོ། །ཞེས་གསུངས་ཤིང་སྔར་རྟོག་པས་བཏགས་ཙམ་གྱི་སྐོར་འཆད་པའི་སྐབས་སུ་བུདྡྷ་པཱ་ལི་ཏའི་ལུང་དབང་ཕྱུག་དང་སྲེད་མེད་ཀྱི་བུའི་སྐུ་དཔེར་བྱས་པ་ལས་ཀྱང་
ཤེས་སོ། །རྩ་ཤེའི་ཊཱིཀ་ཆེན་ལས་ཀྱང། ཡང་དག་དང་ལོག་པར་འཇོག་པ་ནི་འཇིག་རྟེན་པའི་ཤེས་པ་ཁོ་ན་ལ་བལྟོས་ནས་ཡིན་ཏེ། དེ་དག་ཇི་ལྟར་སྣང་བ་ལྟར་གྱི་དོན་དུ་ཡོད་པ་ལ་འཇིག་རྟེན་པའི་ཤེས་པའི་གནོད་པ་མེད་པ་དང་ཡོད་པའི་ཕྱིར་རོ། །ཞེས་གསུངས་སོ།།
གཙང་བདེ་རྟག་བདག་ཏུ་འཛིན་པ་ལོག་པ་དང། མི་གཙང་བ་སྡུག་བསྔལ་བ་མི་རྟག་པ་བདག་མེད་པ་བཞིར་འཛིན་པ་ཡང་དག་པ་ཡིན་པར་དཔལ་ལྡན་ཟླ་བའི་རིགས་པ་དྲུག་ཅུ་པའི་འགྲེལ་པ་ལས་གསུངས་པ་ཡང་འཇིག་རྟེན་ཤེས་ངོ་ལ་བལྟོས་ཏེ་ཡང་ལོག་འཇོག་

[106A]༄༅། །པའི་དབང་དུ་མཇོད་པ་ཡིན་པས། འཇིག་རྟེན་ཉིད་ལས་བདེན་ཡིན་ཞེས་པའི་འཇིག་རྟེན་ལ་ལོག་པའི་ཤེས་པ་གཅིག་འཇོག་དགོས་པས་ཁྱབ་པར་འདོད་པ་ཡང་མི་འཐད་དོ། །སྟོང་ཐུན་ཆེན་མོར། ཐ་སྙད་པའི་ཚད་མའི་ངོར་ཡང་ལོག་
འཇོག་པ་མིན་གསུངས་པ་ཡང་སྤྱིར་ཐ་སྙད་པའི་ཚད་མ་ཙམ་གྱི་ངོར་ཡང་ལོག་འཇོག་པ་མིན་གྱི་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཆད་མ་ཞིག་དགོས་པའི་དོན་དུ་བྱས་ན་བདེའོ། །ཡང་དེར་འཇིག་རྟེན་ཤེས་ངོར་ཡང་དག་དང་ལོག་པ་གཉིས་སུ་ཡོད་ཀྱི་
འཇིག་རྟེན་ཤེས་ངོ་ན་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་སུ་འཇོག་པ་མ་ཡིན་པར་གསུངས་པ་ཡང། གཞི་དེ་བློ་དེའི་ངོ་ན་ཡང་དག་པ་དང་རྫུན་པ་གཉིས་ཀ་ཡིན་པར་འཇོག་པ་འགོག་པའི་ཕྱིར་གསུངས་པར་ཟད་ཀྱི། སྤྱིར་ཐལ་འགྱུར་བའི་ལུགས་ལ་
བུམ་པ་འཇིག་རྟེན་ཤེས་ངོ་ལ་བལྟོས་ཏེ་ཡང་དག་ཀུན་རྫོབ་ཏུ་བཞག་པ་ཙམ་གྱིས་ཡང་དག་དང་ཀུན་རྫོབ་གཉིས་ཀ་འཇིག་རྟེན་ཤེས་ངོ་ལ་སྐྱེལ་མི་དགོས་སོ། །དེས་ན་ལམ་རིམ་ཆེ་ཆུང་གི་ལུང་ཡང་སྒྲ་སོར་བཞག་གིས་ཆོག་པས་ཀྱོགས་བཤད་མང་པོ་མི་
དགོས་སོ། །ད་དུང་མཐའ་གཞན་དུ་དོགས་པ་གཅོད་རྒྱུ་མང་ནའང་རེ་ཞིག་བཞག་གོ་གཉིས་པ་དོན་དམ་པའི་བདེན་པ་བཤད་པ་ལ། ཅིའི་ཕྱིར་དོན་དམ་པའི་བདེན་པ་ཞེས་བྱ་ཞེ་ན། ཚིག་གསལ་ལས། དོན་ཡང་དེ་ཡིན་ལ་དམ་པ་ཡང་ཡིན་པས་ན་དོན་
དམ་པའོ། །དེ་ཉིད་བདེན་པ་ཡིན་པས་དོན་དམ་བདེན་པའོ། །ཞེས་གསུངས་པས་དབུ་མ་པ་གཞན་དག་འཆད་པ་ལྟར་དོན་དང་དམ་པ་སོ་སོར་ཕྲལ་ནས་མི་འཆད་པར་གཉིས་ཀ་དོན་དམ་བདེན་པ་ཉིད་ལ་བཞེད་དོ། །འདིའི་བདེན་པའི་དོན་ནི་མི་བསླུ་བ་

[106B] དེ་ཡང་གནས་ཚུལ་གཞན་དུ་གནས་ཤིང་སྣང་ཚུལ་གཞན་དུ་སྣང་ནས་འཇིག་རྟེན་པ་ལ་མི་བསླུ་བའི་ཕྱིར་བདེན་པ་ཞེས་བྱའོ། །དེ་དོན་དམ་པའི་བདེན་པར་ནི་འཇིག་རྟེན་གྱི་ཐ་སྙད་ཀྱི་དབང་གིས་བཞག་པར་གསུངས་སོ། །དོན་དམ་བདེན་པའི་མཚན་ཉིད་ནི་
འཇུག་འགྲེལ་ལས། དེ་ལ་དོན་དམ་པ་ནི་ཡང་དག་པ་གཟིགས་པ་རྣམས་ཀྱི་ཡེ་ཤེས་ཀྱི་ཁྱད་པར་གྱི་ཡུལ་ཉིད་ཀྱིས་བདག་གི་རང་གི་ངོ་བོ་རྙེད་པ་ཡིན་གྱི་རང་གི་བདག་ཉིད་ཀྱིས་གྲུབ་པ་ནི་མ་ཡིན་ཏེ། འདི་ནི་ངོ་བོ་གཅིག་ཡིན་ནོ་ཞེས་གསུངས་སོ། །དེ་ལ་ཡང་དག་པ་
གཟིགས་པ་རྣམས་ནི་འཕགས་པ་རྣམས་སོ། །ཡེ་ཤེས་ཀྱི་ཁྱད་པར་ནི་ཇི་ལྟ་བ་མཁྱེན་པའི་ཡེ་ཤེས་སོ། །བདག་གི་རང་གི་ངོ་བོ་རྙེད་པ་ནི་དེས་རྙེད་པའི་དོན་ནོ། །དེས་ཇི་ལྟར་རྙེད་པ་ནི་གཉིས་སྣང་ཕྲ་མོ་ཡང་མ་གཟིགས་པའི་ཚུལ་གྱིས་གཟིགས་པ་སྟེ། རབ་རིབ་ཅན་གྱི་
མིག་གིས་བར་སྣང་གི་གཞིར་སྐྲ་ཤད་འཇག་པར་མཐོང་བ་ན་རབ་རིབ་མེད་པའི་མིག་གིས་གཞི་དེར་སྐྲ་ཤད་འཇག་པའི་སྣང་བ་ཙམ་ཡང་མ་མཐོང་བ་བཞིན་དུ། སོ་སོ་སྐྱེ་བོ་རྣམས་ལ་ཕུང་སོགས་བདེན་པར་སྣང་བ་དེ་ཉིད་ཡེ་ཤེས་དེ་དག་ལ་གཉིས་སྣང་ཕྲ་མོ་ཡང་མ་
གཟིགས་པའི་ཚུལ་གྱིས་དེ་དག་གི་དེ་ཁོ་ན་ཉིད་གཟིགས་པའོ། །དེས་ན་དོན་དམ་དཔྱོད་བྱེད་ཀྱི་རིགས་ཤེས་ཚད་མའི་རྙེད་དོན་གང་ཞིག་ཆེད་མ་དེ་ཡུལ་དེ་ལ་རིགས་ཤེས་ཚད་མར་སོང་བ་ནི་རང་ཉིད་དོན་དམ་བདེན་པ་ཡིན་པའི་མཚན་ཉིད་དོ། །འཇུག་འགྲེལ་ལས་
གལ་ཏེ་དེ་ལྟ་བུའི་རང་བཞིན་མཐོང་བ་མད་པ་ཉིད་མ་ཡིན་ནམ། ཇི་ལྟར་དེ་དག་གིས་གཟིགས་ཤེ་ན་བདེན་མོད་ཀྱི། འོན་ཀྱང་མ་གཟིགས་པའི་ཚུལ་གྱིས་དེ་དག་གཟིགས་སོ་ཞེས་བཤད་དོ། །དེའི་དོན་ནི་མ་རིག་པའི་རབ་རིབ་ཀྱི་མཐུས་དམིགས་པའི་ཕུང་སོགས་

[107A]༄༅། །འདི་རྣམས་ཡང་དག་པར་རམ་དེ་ཁོ་ན་ཉིད་དུ་གྲུབ་ན་འཕགས་པའི་མཉམ་གཞག་ཟག་མེད་ཡེ་ཤེས་ཀྱིས་གཟིགས་དགོས་པ་ལས་དེས་ཕུང་སོགས་དེ་རྣམས་ཅི་ཡང་མ་གཟིགས་པའི་སྒོ་ནས་དེ་དག་གི་དེ་ཁོ་ན་ཉིད་གཟིགས་པ་ཡིན་ནོ་ཞེས་པའོ། །དེ་
བཞིན་དུ་མཐོང་བ་མེད་པ་ནི་མཐོང་བ་དམ་པའོ་ཞེས་གསུངས་པའི་དོན་ཡང་དེ་དང་འདྲའོ། །མདོ་ལས། དོན་དམ་པའི་བདེན་པ་གང་ཞེ་ན། གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་གསུངས་པ་ནི་སློབ་པ་འཕགས་པའི་མཉམ་གཞག་
གི་དུས་སུ་རྣམ་རྟོག་གི་རྒྱུ་བ་རེ་ཞིག་ལ་ལོག་པ་དང་སངས་རྒྱས་ཀྱི་དུས་སུ་གཏན་ལོག་པ་ལ་བྱ་ཡི་སེམས་སེམས་བྱུང་གི་རྒྱུ་བ་མེད་པའི་དོན་མ་ཡིན་ནོ། །ཡེ་ཤེས་དེས་དེ་ཁོ་ན་ཉིད་གཟིགས་པའི་ངོ་ན་ཡུལ་ཡུལ་ཅན་གྱི་གཉིས་སྣང་ཕྲ་མོ་ཡང་མེད་པས་དེའི་ངོ་ན་ཡུལ་ཡུལ་
ཅན་གྱི་འབྲེལ་པ་སོགས་མི་འཇོག་གོ་འོན་ཀྱང་ཡེ་ཤེས་དེས་ཡུལ་དེ་རྟོགས་པ་སོགས་ནི་ཐ་སྙད་པའི་ཤེས་པའི་ངོར་འཇོག་དགོས་སོ། །སེམས་འགག་པས་དེ་སྐུ་ཡིས་མངོན་སུམ་མཛད། །ཅེས་པ་ནི་སེམས་སེམས་བྱུང་གི་ཀུན་རྟོག་གི་རྒྱུ་བ་མཐའ་དག་འགགས་
པས་ཆོས་ཀྱི་སྐུ་མངོན་དུ་བྱེད་པ་པོ་ནི་ལོངས་སྤྱོད་རྫོགས་པའི་སྐུ་ཁོ་ན་ཡིན་ནོ་ཞེས་པ་སྟེ། འདིའི་གནད་ཤིན་ཏུ་རྟོགས་དཀའ་བར་ཡོད་དོ། །དེ་ལྟར་དེ་ཁོ་ན་ཉིད་གཟིགས་པའི་ངོར་ཇི་སྙེད་པའི་ཆོས་མ་གཟིགས་ཀྱང་ཡེ་ཤེས་དེས་ཇི་སྙེད་པའི་ཆོས་མཐའ་དག་ཀྱང་མངོན་
སུམ་དུ་གཟིགས་པ་ཡིན་ཏེ། ཡེ་ཤེས་སྐད་ཅིག་མ་གཅིག་ཡིན་ཀྱང་ཡུལ་སོ་སོ་ལ་བལྟོས་ཏེ་མཁྱེན་ཚུལ་ཐ་དད་པ་གཉིས་འོང་བ་ནི་གཉིས་སྣང་འཁྲུལ་པའི་བག་ཆགས་མ་ལུས་པ་ཟད་པར་སྤངས་པའི་ལག་རྗེས་མཐར་ཐུག་ཡིན་པས་རྒྱུན་མཐའ་མན་ཆད་དང་ཐུན་

[107B] །སངས་རྒྱས་ཀྱི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་རང་ཉིད་འཇལ་ཚུལ་ལ་མཁས་པ་དག་བཞེད་པ་མི་འདྲ་བ་མང་ཞིང་རྗེའི་སྲས་ཀྱི་ཐུ་བོ་གཉིས་ཀྱི་བཞེད་པ་ལ་ཡང་མཁས་པ་ཆེན་པོ་དག་གིས་དཔྱད་པ་མང་དུ་
མཛད་སྣང་ངོ། །དེ་དག་རྒྱས་པར་གཞན་དུ་འཆད་པར་འདོད་ལ། སྟོང་ཐུན་ཆེན་མོར་རྣམ་པ་མ་ཤར་བར་མཁྱེན་པ་འདྲ་ཞིག་གསུངས་པ་དང། སྤྱོད་འཇུག་དར་ཊཱིཀ་ཏུ་རང་ཉིད་ལ་རང་ཉིད་མི་སྣང་བར་རྟོགས་པར་གསུངས་པ་རྣམས་དང། རྗེ་བདག་ཉིད་ཆེན་པོས་མི་སྣང་
ཡང་རྟོགས་པའི་ཤུགས་རྟོགས་སངས་རྒྱས་ལ་མི་རུང་བར་གསུངས་པ་དང་དེ་ཡང་རྣམ་པ་ཤར་ནས་རྟོགས་དགོས་པར་གསུངས་པ་དང། འདིའི་སྐབས་སུ་རང་རིག་འཐད་མི་འཐད་དཔྱད་པ་བྱས་པའི་རང་ལུགས་ཀྱང་དྲན་དགོས་པར་གསུངས་པ་རྣམས་གུང་བསྒྲིགས་ན། ཡེ་ཤེས་
རང་ཉིད་དང་གྲུབ་བདེ་དབྱེར་མེད་ཀྱི་ཆོས་མཐའ་དག་སྣང་ཞིང་དེ་དག་གི་རྣམ་པ་ཡང་ཤར་བ་ཉིད་ཀྱིས་ཡེ་ཤེས་རང་ཉིད་དངོས་སུ་རྟོགས་པ་དང་མངོན་སུམ་དུ་རྟོགས་པའི་ཐ་སྙད་བྱེད་པ་ཡིན་ཞིང། དེ་ཡང་ལུགས་འདི་ལ་ཤིན་ཏུ་འཐད་པ་ཡིན་གྱི་དེ་ལས་ལོགས་སུ་རང་ཉིད་རང་
ལས་ཐ་དད་པར་རིག་བྱ་རིག་བྱེད་ཀྱི་ཚུལ་དུ་སྣང་དགོས་པ་མ་ཡིན་ཏེ། གཞན་དུ་ན་ཡེ་ཤེས་དེ་སྣང་ཡུལ་ལ་འཁྲུལ་བར་ཐལ་བ་བཟློག་ཏུ་མེད་དོ། །དེས་ན་རང་ཉིད་རང་ལས་ཐ་དད་པའི་གཉིས་སྣང་མེད་པས་གང་དག་ཡེ་ཤེས་དེས་རང་ཉིད་གཞལ་བའི་ངོ་ན་རང་ཉིད་རང་དང་རིག་
བྱ་རིག་བྱེད་ཐ་དད་པའི་སྣང་བ་ཡོད་པར་འདོད་པ་ནི་ལེགས་པར་སྨྲས་པ་མ་ཡིན་ནོ། །རྗེའི་སྲས་ཀྱི་ཐུ་བོ་མཁས་གྲུབ་ཐམས་ཅད་མཁྱེན་པས་རང་ལས་ཐ་དད་པའི་གཉིས་སྣང་མེད་པ་ལ་དགོངས་ནས་གཉིས་སྣང་ནུབ་པའི་ཚུལ་གྱིས་རྟོགས་པར་གསུངས་པ་ལ། ཕལ་མོ་ཆེ་ཞིག་གིས་

[108A]༄༅། །དེ་མི་འཐད་དེ། གཉིས་སྣང་ལ་མང་དུ་ཡོད་པས་ཀུན་རྫོབ་ཀྱི་སྣང་བ་ལ་གཉིས་སྣང་དུ་བྱས་པའི་གཉིས་སྣང་ཡོད་པའི་ཕྱིར་ཞེས་རང་ཉིད་ཕྱོགས་སྔ་མ་ལས་མཐོང་རྒྱ་ཆེ་ཁུལ་གྱི་སུན་འབྱིན་སྨྲ་བ་ཡང། མཁས་གྲུབ་ཐམས་ཅད་མཁྱེན་པ་ལ་
གནོད་བྱེད་དུ་འགྲོ་བའི་རིགས་པ་ཞིག་ཡིན་ཚོད་དུ་མི་འདུག་གོ་དེས་ན་སྟོང་ཐུན་དང་སྤྱོད་འཇུག་དར་ཊཱིཀ་གཉིས་ཀྱི་གསུང་ལུགས་སྒྲས་ཟིན་ལ་ཁྱད་པར་ཅུང་ཟད་ཡོད་ཀྱང་གཉིས་ཀའི་དགོངས་པ་ནི་རང་དང་གྲུབ་བདེ་དབྱེར་མེད་ཀྱི་ཁྱད་ཆོས་མཐའ་དག་སྣང་ཞིང་དེ་དག་གི་
རྣམ་པ་ཤར་བ་ཉིད་ཀྱིས་རང་ཉིད་དངོས་སུ་རྟོགས་པར་འཇོག་གི་དེ་ལས་གཞན་པའི་རྣམ་པ་འཆར་ལུགས་ལོགས་པ་ཞིག་མི་དགོས་པར་བཞེད་པ་ཡིན་ལ་འདི་ནི་ཡབ་རྗེ་བདག་ཉིད་ཆེན་པོའི་བཞེད་པ་ཡང་ཡིན་ཏེ། འདི་པའི་ལུགས་ཀྱི་ཚད་མ་འཇོག་ཚུལ་དང་རང་རིག་
འགོག་ལུགས་སོགས་ཀྱི་རིགས་པའི་འགྲོས་རྩ་ཤེ་དང་འཇུག་པའི་རྣམ་བཤད་སོགས་ལས་ཞིག་པར་གསུངས་པ་རྣམས་ཀྱིས་ཤེས་ནུས་སོ། །དེ་ཙམ་གྱིས་རང་ཉིད་དངོས་སུ་རྟོགས་པར་མི་འཇོག་པར་དེ་ལས་གཞན་ཆ་ཅན་རང་ཉིད་རྟོགས་ཚུལ་ལོགས་པ་ཞིག་བཙལ་
ནས་འཇོག་རྒྱུ་ཡིན་ན་དབུ་མ་ཐལ་འགྱུར་བའི་གྲལ་དུ་བཞུགས་དཀའ་བར་འདུག་པས་རིགས་པ་སྨྲ་བ་རྣམས་ཀྱིས་ད་དུང་དཔྱོད་པར་མཛོད་ཅིག་རྗེ་རིན་པོ་ཆེས་རང་རིག་བཀག་པ་དྲན་དགོས་པར་གསུངས་པ་ཡང། འཇུག་པ་ལས། གང་ཕྱིར་གང་གིས་ཡུལ་མྱོང་
གྱུར་དེ་ལས། །ཞེས་སོགས་ཀྱི་མཐའ་དཔྱད་པའི་སྐབས་སུ་རང་ལུགས་ཀྱི་སྔོ་འཛིན་འགྲུབ་ཚུལ་གསུངས་པ་དེ་ཉིད་ཡིན་ཏེ། ཕལ་མོ་ཆེ་ལ་གླེང་རྒྱུ་མི་སྣང་ངོ། །དོན་དམ་བདེན་པའི་དབྱེ་བ་ནི། སྟོང་པ་ཉིད་ལ་རྒྱས་པར་ཕྱེ་ན་སྟོང་ཉིད་བཅུ་དྲུག་དང། འབྲིང་དུ་ན་དངོས་

[108B] བསྡུ་ན་གང་ཟག་དང་ཆོས་ཀྱི་བདག་མེད་པ་གཉིས་སུ་གསུངས་པ་ལྟར་རོ། །གཞུང་གཞན་ལས་དོན་དམ་དངོས་དང་མཐུན་པའི་དོན་དམ་གཉིས་སུ་གསུངས་པ་སོགས་ཀྱི་རྣམ་གཞག་ནི་གོང་དུ་བཤད་
ཟིན་ཏོ། །གཉིས་པ་ནི། །དབུ་མ་ཐལ་འགྱུར་བས་མདོ་དང་འཕགས་པའི་དགོངས་པ་འགྲེལ་ཚུལ་ཐུན་མོང་མ་ཡིན་པའི་གཙོ་བོ་ནི་རང་གི་མཚན་ཉིད་ཀྱིས་གྲུབ་པ་རྡུལ་ཙམ་ཡང་མེད་པ་དང་མིང་གིས་བཏགས་ཙམ་ལ་བྱ་བྱེད་ཐམས་ཅད་གྲྭ་མ་ཉམས་པར་བཞག་པས་
ཆོག་པ་འདི་གཉིས་ཡིན་པར་འདུག་ལ། དེ་ལ་བརྟེན་ནས་རྣམ་པར་དག་པའི་གྲུབ་མཐའ་འགྲེལ་བྱེད་གཞན་དང་ཐུན་མོང་མ་ཡིན་པ་མང་དུ་ཡོད་པ་ལས་གཙོ་བོ་ནི་དཀའ་བའི་གནས་བརྒྱད་དུ་བསྡུས་ནས་འཆད་པར་རང་རེའི་མཁས་པ་རྣམས་ལ་གྲགས་སོ། །དེ་ནི་རྗེ་
ཐམས་ཅད་མཁྱེན་པས་འཇུག་པའི་རྣམ་བཤད་ཆེན་མོ་ལས། རྣམ་པར་དག་པའི་གྲུབ་མཐའ་འགྲེལ་བྱེད་གཞན་དང་ཐུན་མོང་མ་ཡིན་པ་མང་དུ་ཡོད་དེ། དེ་གང་ཞེ་ན། རེ་ཞིག་གཙོ་བོ་རྣམས་བརྗོད་ན། ཚོགས་དྲུག་ལས་ངོ་བོ་ཐ་དད་པའི་ཀུན་གཞི་རྣམ་ཤེས་
དང༑ རང་རིག་འགོག་ལུགས་ཐུན་མོང་མ་ཡིན་པ་དང། རང་རྒྱུད་ཀྱི་སྦྱོར་བས་ཕྱིར་རྒོལ་གྱི་རྒྱུད་ལ་དེ་ཁོ་ན་ཉིད་ཇི་ལྟ་བ་བཞིན་བསྐྱེད་པ་ཁས་མི་ལེན་པ་གསུམ་དང། ཤེས་པ་ཁས་ལེན་པ་བཞིན་དུ་ཕྱི་དོན་ཡང་ཁས་བླང་དགོས་པ་དང། ཉན་རང་ལ་དངོས་པོ་རང་
བཞིན་མེད་པར་རྟོགས་པ་ཡོད་པ་དང། ཆོས་ཀྱི་བདག་འཛིན་ཉོན་མོངས་སུ་འཇོག་པ་དང། ཞིག་པ་དངོས་པོ་ཡིན་པ་དང། དེའི་རྒྱུ་མཚན་གྱིས་དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་སོགས་ཡིན་ནོ། །ཞེས་གསུངས་པ་ལ་བརྟེན་པར་སྣང་ཞིང་སོགས་

[109A]༄༅། །ཁོང་ནས་འདོན་རྒྱུ་ལམ་དང་འབྲས་བུའི་གནས་སྐབས་ཀྱི་ཁྱད་པར་ཡང་མང་དུ་ཡོད་དོ། །ལ་ལ་དག་ཚོགས་དྲུག་ལས་ངོ་བོ་ཐ་དད་པའི་ཀུན་གཞིའི་རྣམ་ཤེས་འགོག་པ་ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐར་མི་འཐད་དེ། མདོ་སྡེ་
སྤྱོད་པའི་རང་རྒྱུད་པས་ཀྱང་དེ་འགོག་པའི་ཕྱིར་ཞེས་སོགས་གཞན་རྣམས་ལ་ཡང་དེ་འདྲ་རེ་སྦྱོར་ཞིང། ཞིག་པ་དངོས་པོར་འདོད་པ་ཡང་ཐུན་མོང་མ་ཡིན་པར་མི་འཐད་དེ། བྱེ་བྲག་སྨྲ་བས་ཀྱང་དེ་དངོས་པོར་འདོད་པའི་ཕྱིར་ཞེས་རྣམ་བཤད་ཀྱི་ཚིག་ཟིན་ལ་དགག་
པ་གཏོང་ཁུལ་བྱེད་པ་དང། རང་རེའི་རྗེའི་རྗེས་འཇུག་ཁ་ཅིག་གིས་ཀྱང་རིགས་པ་དེ་དག་གིས་གནོད་ཀྱིས་དོགས་ནས་རྣམ་བཤད་ཀྱི་སྒྲས་ཟིན་ལ་ཚིག་གི་ལྷན་ཐབས་དུ་མ་ཞིག་སྣོན་པའི་བསམ་པ་བཟང་པོའི་ཁུར་ལེན་པར་འདུག་སྟེ། ཕན་ཚུན་གཉིས་ཀས་གཞུང་
ཆེན་པོ་ཀློག་པ་ཙམ་ཡང་མི་ཤེས་པའི་རྣམ་འགྱུར་གསལ་བར་བསྟན་ཏེ། རྣམ་བཤད་ཀྱི་འགོག་ལུགས་ཐུན་མོང་མ་ཡིན་པ་ཞེས་དང་འཇོག་ཚུལ་ཐུན་མོང་མ་ཡིན་པ་ཞེས་དང་འཇོག་ཚུལ་ཐུན་མོང་མ་ཡིན་པ་ཞེས་པ་རྣམས་ཐ་མའི་གསལ་བྱེད་ཡིན་པ་དང། གསུང་དེ་དག་གི་རྣམ་བཅད་ཡོངས་གཅོད་
ཀྱི་དགོས་པ་ཅི་ཡང་མ་ཤེས་པར་སྣང་བའི་ཕྱིར་རོ། །ངང་ཚུལ་འདི་ལྟ་བུར་གྱུར་པ་དག་གིས་ཀྱང་གཞུང་ལུགས་འཆད་རྩོད་རྩོམ་པའི་ཁུར་ལེན་པ་ནི་བསྟན་པ་རིན་པོ་ཆེ་ཆེས་ཆེར་ཉམས་པའི་རྟགས་སུ་མངོན་ཞིང་དཔྱོད་ལྡན་མཆོག་ཏུ་ཡི་མུག་པའི་གནས་ཁོ་ནའོ། །ད་ནི་
འདིར་ཐུན་མོང་མ་ཡིན་པའི་ཁྱད་པར་དེ་དག་ལས་ནི་གཙོ་བོ་འགའ་ཞིག་མདོ་ཙམ་བརྗོད་པར་བྱ་སྟེ། དེ་ལ་ཁྱད་ཆོས་གཙོ་བོར་བརྒྱད་བཤད་པ་དང། རང་མཚན་འགོག་ལུགས་དང། དེ་ལ་བརྟེན་ནས་མདོའི་དྲན་ངེས་འབྱེད་ཚུལ་གསུམ། དེའི་དང་པོ་ལ་བརྒྱད་

[109B] དང་པོ་ཀུན་གཞི་རྣམ་ཤེས་འགོག་ཚུལ་ཐུན་མོང་མ་ཡིན་པ་ནི། རང་བཞིན་གྱིས་གྲུབ་པ་མི་འདོད་པའི་ལུགས་ལ་ཀུན་གཞི་དང་ཆུད་མི་ཟ་བ་དང་ཐོབ་པ་ལ་སོགས་པ་ཁས་མ་བླངས་ཀྱང་ལས་འབྲས་ཀྱི་རྣམ་གཞག་འཇོག་ནུས་པས་དེ་དག་ཁས་ལེན་དོན་
མེད་དོ། །དེ་འཇོག་ནུས་ཚུལ་ཇི་ལྟར་ཡིན་ཞེ་ན་ཀུན་གཞི་ཁས་མ་བླངས་ཀྱང་ལས་བསགས་པ་འགགས་ཟིན་པ་ལས་འབྲས་བུ་འབྱུང་བའི་རྣམ་གཞག་བྱར་རུང་བ་ཡིན་ཏེ། ལས་འགགས་པ་རང་བཞིན་གྱིས་མ་གྲུབ་པའི་ཕྱིར། དེ་དེའི་རྒྱུ་མཚན་དུ་འགྲོ་ཚུལ་ནི་
གང་ཕྱིར་རང་བཞིན་གྱིས་དེ་མི་འགགས་པ། དེ་ཕྱིར་ཞེས་པའི་རྒྱུ་མཚན་ཉིད་ཀྱིས་ལས་ཞིག་པའི་ཞིག་པ་ལས་ཕྱིས་ཀྱི་འབྲས་བུ་འབྱུང་བ་འགྲུབ་པ་ཉིད་ཡིན་ནོ། །རང་བཞིན་གྱིས་མེད་པའི་ལས་ཞིག་པ་ལས་འབྲས་བུ་འབྱུང་བ་ལ་རྣམ་སྨིན་ཐུག་མེད་དུ་འབྱུང་
བ་དང་རྣམ་སྨིན་འཆོལ་བར་འབྱིན་པའི་སྐྱོན་ཡང་མེད་དེ། ཡོད་པ་མ་ཡིན་པར་མཚུངས་ཀྱང་རབ་རིབ་ཅན་ལ་སྐྲ་ཤད་སྣང་གི་བོང་བུའི་རྭ་མི་སྣང་བའི་ངེས་པ་ཡོད་པ་ལྟར། རང་བཞིན་མེད་ཀྱང་རྣམ་སྨིན་ཕྱུང་ཟིན་པ་ལས་འབྲས་བུ་མི་འབྱུང་ཞིང་ལས་དགེ་མི་དགེའི་
འབྲས་བུ་སོ་སོར་ངེས་པའི་རྣམ་གཞག་འཐད་པའི་ཕྱིར། ལང་ཀར་གཤེགས་པ་དང། དགོངས་འགྲེལ་དང། ཐེག་པ་ཆེན་པོའི་ཆོས་མངོན་པའི་མདོ་ལས་ཀུན་གཞི་ཡོད་པར་གསུངས་པ་དང་མི་འགལ་ཏེ། དེ་ནི་ཆོས་ཉིད་ཟབ་མོ་རེ་ཞིག་སྟོན་པའི་སྣོད་དུ་མི་རུང་
བའི་གདུལ་བྱ་རྣམས་ཆོས་ཟབ་མོ་ལ་རིམ་གྱིས་དྲང་བའི་དགོངས་པའི་དབང་གིས་གསུངས་པ་ཡིན་པའི་ཕྱིར། དགོས་པ་ནི་དེ་ཡིན་ལ། དགོངས་གཞི་ནི་རང་བཞིན་གྱིས་གྲུབ་པས་སྟངས་པའི་སྟོང་ཉིད་དོ། །དངོས་ལ་གནོད་བྱེད་ནི། ཀུན་གཞི་ཁས་བླངས་ན་

[110A]༄༅། །ཀུན་གཞིའི་བག་ཆགས་སྨིན་པ་ལས་གཟུགས་སྒྲ་སོགས་སུ་སྣང་བ་ཙམ་དུ་ཟད་ཀྱི་ཕྱི་རོལ་གྱི་དོན་མེད་པར་ཁས་བླངས་དགོས་ན། དེ་ནི་མི་འཐད་དེ། དོན་ཤེས་གཉིས་དོན་དམ་དུ་མེད་མཉམ་དང་ཐ་སྙད་དུ་ཡོད་མཉམ་ཡིན་པ་
རིགས་པས་གྲུབ་པའི་ཕྱིར། ཞེས་སོགས་རིགས་པ་དང། ལུང་ལས་ཀྱང་སྟོན་པ་རང་ཉིད་ཀྱིས་ཀུན་གཞི་བཤད་པའི་དགོངས་པ་བསྟན་པ་རྣམས་ཡིན་ནོ། །འོ་ན་འདི་པའི་ལུགས་ཀྱི་དགེ་མི་དགེའི་ལས་ཀྱི་བག་ཆགས་འཇོག་པའི་གྮིའམ་རྟེན་དུ་ཅི་ཞིག་འདོད་
པར་བྱ་ཞེ་ན། གཏན་དུ་བའི་བག་ཆགས་བསྒོ་གཞི་ནི་ངའམ་གང་ཟག་ཙམ་དང་རེས་འགའ་བའི་བག་ཆགས་བསྒོ་གཞིར་སེམས་ཀྱི་རྒྱུད་ཀྱང་བཞག་ཆོག་པར་བཞེད་དོ། །འདི་དག་ལ་བརྟེན་ནས་མཐོང་ལམ་བར་ཆད་མེད་ལམ་པའི་རྒྱུད་ལ་སྒོམ་སྤང་གི་བག་ལ་ཉལ་
གྱི་རྟེན་འཇོག་ཚུལ་དང། དེའི་རྒྱུད་ལ་ཐེག་ཆེན་སེམས་བསྐྱེད་ཡོད་མེད་དང། ནམ་མཁའ་མཐའ་ཡས་སྐྱེ་མཆེད་ལ་སོགས་པར་སྐྱེས་པའི་འཕགས་པའི་རྒྱུད་ལ་ཟག་མེད་ཀྱི་སེམས་མངོན་དུ་གྱུར་པ་ན་དེ་དག་གི་འགྲོ་བ་ལྡོག་མི་ལྡོག་སོགས་རྗེ་རིན་པོ་ཆེའི་གསུང་
དང་ཤིང་རྟ་ཆེན་པོ་དག་གི་གཞུང་གུང་བསྒྲིགས་ན་དཔྱད་པར་བྱ་བའི་གནས་ཕྲ་མོ་མཐའ་ཡས་པ་ཞིག་ཡོད་དོ། །གཉིས་པ་རང་རིག་འགོག་ཚུལ་ཐུན་མོང་མ་ཡིན་པ་ལ་གཉིས། དངོས་དང། ཚད་མའི་རྣམ་གཞག་བཤད་པའོ། །དང་པོ་ནི། ཕྱོགས་སྔ་མའི་རང་རིག་
འདོད་ཚུལ་ནི་སེམས་ཙམ་པའི་སྐབས་སུ་བཤད་པ་ལྟར་ཡིན་ལ། དེ་འགོག་ལུགས་ནི་དྲན་པའི་རྟགས་ཀྱིས་རང་རིག་སྒྲུབ་པ་མི་འཐད་དོ། རང་གི་མཚན་ཉིད་ཀྱིས་གྲུབ་པའི་དབང་དུ་བྱས་ནས་ཕྱི་དུས་ཀྱི་དྲན་པ་རྟགས་སུ་འགོད་ན་རྟགས་དེ་སྒྲུབ་བྱེད་མ་ཡིན་ཏེ། སྒྲ་མི་

[110B] །འཇིག་རྟེན་པའི་ཐ་སྙད་ཀྱི་དབང་དུ་བྱས་ན་ཡང་མི་འཐད་དེ། རང་རིག་པའི་འབྲས་བུ་དྲན་པ་མེད་པའི་ཕྱིར་ཏེ། རང་རིག་མེད་ན་དེའི་འབྲས་བུ་དྲན་པ་མི་འགྲུབ་པའི་ཕྱིར། འབྲེལ་བ་མེད་པར་ནི་བསྒྲུབ་བྱ་མི་འགྲུབ་
སྟེ་ཆུ་ཙམ་ལས་ནོར་བུ་ཆུ་ཤེལ་དང། མེ་ཙམ་ལས་མེ་ཤེལ་དཔོག་པ་བཞིན་ནོ། །གལ་ཏེ་དྲན་པ་དང་རང་རིག་རྒྱུ་འབྲས་སུ་གྲུབ་པའི་སྒོ་ནས་རང་རིག་བསྒྲུབ་པ་མིན་གྱི་དྲན་པ་ལ་བརྟེན་ནས་སྔར་གྱི་ཤེས་པ་ལ་མྱོང་བ་ཡོད་པར་དཔོགས་ལ། དེ་ལ་རང་མྱོང་དང་
གཞན་མྱོང་གཉིས་སུ་ཁ་ཚོན་བཅད་ནས་གཞན་མྱོང་བཀག་པ་ལས་རང་མྱོང་འགྲུབ་བོ་ཞེ་ན། དེ་ཡང་མི་འཐད་དེ། ཤེས་པས་ཡུལ་རིག་པ་ལ་མདོ་སྡེ་པ་དང་སེམས་ཙམ་པས་བཞག་པ་ལྟར་གྱི་རང་མྱོང་དང་གཞན་མྱོང་གཉིས་སུ་ཁ་ཚོན་མ་ཆོད་པའི་ཕྱིར། དེ་དག་
ནི་སྒྲུབ་བྱེད་འགོག་པའི་རིགས་པ་ཡིན་ལ་བསྒྲུབ་བྱ་རང་རིག་འགོག་པའི་རིགས་པ་ནི། འཛིན་རྣམ་ཡན་གར་བ་མི་འཐད་དེ། ཡིད་ཇི་ཙམ་གཏད་ཀྱང་ཁོ་རང་ཁོ་རང་དང་རིག་བྱ་རིག་བྱེད་ཐ་དད་པའི་དརྣམ་པ་མི་འཆར་བའི་ཕྱིར་དང། རང་ལ་རང་གི་བྱེད་པ་རང་བཞིན་གྱིས་
འཇུག་ན་བྱ་བྱེད་ལས་གསུམ་གཅིག་ཏུ་ཐལ་བའི་སྐྱོན་ཡོན་པའི་ཕྱིར། མེས་ཀྱང་རང་ཉིས་བསྲེག་པར་ཐལ་བ་ལ་སོགས་པའོ། །རང་ལུགས་ལ་རང་རིག་མེད་ཀྱང་དྲན་པ་སྐྱེ་བ་འཐད་དེ། སྔར་སྔོན་པོ་མཐོང་བའི་ཤེས་པ་དང་ཕྱིས་ཀྱི་སྔོ་འཛིན་མིག་ཤེས་དྲན་པའི་ཤེས་པ་
གཉིས་རང་བཞིན་གྱིས་གྲུབ་པའི་སོ་སོ་བ་མ་ཡིན་པའི་ཕྱིར་དང། ངའི་སྔོ་འཛིན་མིག་ཤེས་ཀྱིས་སྔོན་པོ་མཐོང་བས་ངས་སྔོན་པོ་མཐོང་བར་ཡང་འཇོག་ནུས་པའི་ཕྱིར་དང། སྔར་སྔོ་འཛིན་མིག་ཤེས་ཀྱིས་མཐོང་བའི་སྔོན་པོ་དེ་ཉིད་ཕྱིས་ཀྱི་དྲན་ཤེས་ཀྱིས་ཀྱང་གཅེད་པས་

[111A]༄༅། །མྱོང་དྲན་ཡུལ་གཅིག་པའི་ཕྱིར། འཇུག་པ་རྩ་འགྲེལ་གྱི་རིགས་པའོ། །རང་རིག་མེད་ཀྱང་དྲན་པ་སྐྱེ་བ་འཐད་དེ། སྔོན་པོ་དྲན་པའི་ཤེས་པ་སྐྱེ་བ་ན་སྔར་གྱི་མིག་ཤེས་སྤངས་ནས་དྲན་པ་མ་ཡིན་པར་སྔར་སྔོན་པོ་འདི་མཐོང་ངོ་ཞེས་སྔོན་པོ་
དང་སྔོ་འཛིན་མིག་ཤེས་འབྲེལ་བར་དྲན་པའི་ཕྱིར། དཔེར་ན་དགུན་དུས་སུ་བྱི་བས་ལུས་ལ་རྨུགས་པ་ན་རྨུགས་པ་མྱོང་གི་དུག་མ་མྱོང་ཡང་ཕྱིས་འབྲུག་གི་སྒྲ་ཐོས་པ་ན་སྔར་རྨུགས་པའི་དུས་སུ་དུག་ཞུགས་པར་འདུག་སྙམ་དུ་དྲན་པ་སྐྱེ་བ་མི་འགལ་བ་བཞིན་ནོ་
ཞེས་པ་སྤྱོད་འཇུག་ནས་བཤད་པའི་རིགས་པའོ། །གཉིས་པ་ཚད་མའི་རྣམ་གཞག་བཤད་པ་ལ། ལུགས་འདིས་ཚད་མའི་མཚན་ཉིད་ནི་རང་གི་འཛིན་སྟངས་ཀྱི་ཡུལ་ལ་མི་བསླུ་བའི་ཤེས་པ་ཙམ་ལ་བྱེད་ཀྱི་གསར་དུ་མི་བསླུ་བའི་ཁྱད་པར་སྦྱར་མི་དགོས་སོ། །སྒྲ་
བཤད་ཀྱང་རབ་ཏུའམ་ལེགས་པར་འཇལ་བ་ལ་བཞེད་དོ། །དབྱེ་བ་ནི། མངོན་རྗེས་གཉིས་དང། ཡིད་ཆེས་དང། དཔེ་ཉེར་འཇལ་གྱི་ཚད་མ་སྟེ་བཞིར་ཚིག་གསལ་ལས་བཤད་དོ། །དེ་ལྟ་ན་ཡང་མངོན་རྗེས་གཉིས་སུ་གྲངས་མ་ངེས་པ་ཡང་མ་ཡིན་ཏེ། ཚད་མ་
ཕྱི་མ་གཉིས་རྗེས་དཔག་ཏུ་འདུ་བའི་ཕྱིར་དང། བཞི་བརྒྱ་པའི་འགྲེལ་པ་ལས་ཀྱང་གཉིས་སུ་བཤད་པའི་ཕྱིར་རོ། །ཚད་མའི་གྲངས་ནི་གཞལ་བྱའི་དབང་གིས་བཞག་པ་སྟེ། གཞལ་བྱ་མངོན་གྱུར་དང་ལྐོག་གྱུར་དང་ཤིན་ཏུ་ལྐོག་གྱུར་གསུམ་དུ་ཡོད་པའི་ཕྱིར་དང་
དཔེ་ཉེར་འཇལ་གྱི་གཞལ་བྱ་ནི་ཕན་ཚུན་འདྲ་བའི་ཆོས་ལྐོག་ཏུ་གྱུར་པའོ། །ཆད་ རྟགས་ལ་མ་ལྟོས་པར་རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་སུམ་པ་ལ་མི་བསླུ་བ་ནི་མངོན་སུམ་ཚད་མའི་ངོ་བོའོ། །རང་རིག་མངོན་སུམ་མི་བཞད་པས་བདག་རྐྱེན་དབང་

[111B] བདག་རྐྱན་ཡིད་དབང་ལ་བརྟེན་པའི་མངོན་སུམ་ཚད་མ་གཉིས་སོ། །ཡིད་མངོན་ལ་ཞི་ལྷག་ཟུང་འབྲལ་ལ་མ་བརྟེན་པ་དང་བརྟེན་པ་གཉིས་ཡོད་པའི་སྔ་མ་ཡིད་མངོན་དང་ཕྱི་མ་རྣལ་འབྱོར་མངོན་སུམ་མོ། །
སྤྱིར་རྣལ་འབྱོར་མངོན་སུམ་ཡང་ཡིད་མངོན་ཡིན་མོད་ཀྱང་མངོན་སུམ་ལ་གསུམ་དུ་ཕྱེ་བའི་ཚེ་དེ་གཉིས་འགལ་བ་ཡིན་ནོ། །རྣལ་འབྱོར་མངོན་སུམ་གྱི་འཛིན་སྟངས་ཀྱི་ཡུལ་ནི་བདེན་བཞིའི་ཁྱད་ཆོས་སམ་བདག་མེད་ཕྲ་རགས་གང་ཡང་རུང་བའོ། །རང་རྒྱུད་པ་མིན་
ཆད་ཀྱིས་རྣལ་འབྱོར་མངོན་སུམ་ལ་འཕགས་པའི་ཡེ་ཤེས་ཀྱིས་ཁྱབ་པར་བཞེད་ཀྱང། འདི་པའི་ལུགས་ལ་བདག་མེད་ཕྲ་མོ་མ་རྟོགས་པའི་སྔ་རོལ་ཏུ་ཡང་བདེན་བཞིའི་རྣམ་པ་མི་རྟག་སོགས་བཅུ་དྲུག་དང་གང་ཟག་གི་བདག་མེད་རགས་པ་སོགས་རྟོགས་པའི་རྣལ་
འབྱོར་མངོན་སུམ་ཡོད་པར་བཞེད་པས་སོ་སོ་སྐྱེ་བོའི་རྒྱུད་ལ་ཡང་རྣལ་འབྱོར་མངོན་སུམ་ཡོད་དོ། །ཡིད་མངོན་ཡང་གཞན་དག་དང་མི་མཐུན་ཏེ། རང་ཡུལ་གསལ་བར་རྟོགས་པའི་རྟོག་བྲལ་མི་དགོས་པས་དྲན་ཤེས་དང་རྗེས་དཔག་གིས་དྲངས་པའི་བཅད་ཤེས་
སོགས་ལ་ཡང་མངོན་སུམ་ཚད་མ་ཡོད་དོ། །ཡིད་ཤེས་འཁོར་གྱི་ཚོར་བ་བདེ་སྡུག་སོགས་ཉམས་སུ་མྱོང་བའི་ཡིད་མངོན་ནི་རང་རིག་དང་མི་འདྲ་སྟེ། ཁ་ནང་བལྟ་ལ་གཉིས་སྣང་ནུབ་པ་མི་དགོས་པར་མྱོང་བྱ་མྱོང་བྱེད་ཐ་དད་པ་ཉིད་དུ་བློ་ལ་སྣང་བར་བཞེད་པའི་
ཕྱིར་རོ། །གཞལ་བྱ་མངོན་གྱུར་བ་ནི་རྟགས་ལ་མ་བརྟེན་པར་མྱོང་སྟོབས་ཀྱིས་རྟོགས་པར་བྱ་དགོས་པའི་ཆོས་སོ། །ལྐོག་གྱུར་བ་ནི་རྟགས་ལ་བརྟེན་ནས་རྟོགས་དགོས་པའི་ཆོས་སོ། །རྟགས་ལ་དངོས་སུ་བརྟེན་ནས་རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་

[112A]༄༅། །ལྐོག་གྱུར་བ་ལ་མི་བསླུ་བའི་ཤེས་པ་ནི་རྗེས་དཔག་ཚད་མའི་ངོ་བོའོ། །འདི་ལ་ཡང་དངོས་སྟོབས་རྗེས་དཔག་དང་ཡིད་ཆེས་རྗེས་དཔག་དང་དཔེ་ཉེར་འཇལ་གྱི་རྗེས་དཔག་གསུམ་མོ། །ཐལ་འགྱུར་ཙམ་ལ་བརྟེན་པ་དང་ཚུལ་གསུམ་པའི་གཏན་
ཚིགས་ལ་བརྟེན་པའི་རྗེས་དཔག་གཉིས་ཀྱི་ཐ་སྙད་ཀྱང་བཞེད་དོ། །དཔེ་ཉེར་འཇལ་ལ་ཚུལ་གསུམ་པའི་གཏན་ཚིགས་དང་ཐལ་འགྱུར་གཞན་གྱིས་བཀད་པ་མེད་ཀྱང་རྒྱུ་མཚན་ལ་བརྟེན་ནས་འཇལ་བ་ཡིན་པས་རྟགས་ལ་བརྟེན་པར་བཞག་ཆོག་གོ་ལུགས་
འདིས་སྔོ་འཛིན་མངོན་སུམ་ཆད་མ་འགྲུབ་ཚུལ་ དེ་ལྟར་སྣང་བས་སྔོ་འཛིན་མིག་ཤེས་རང་ཉིད་ཀྱི་ངོ་བོ་ཡོད་པ་ལ་ཡང་ཚད་མར་སོང་
བ་ཡིན་པས་གཞན་གྱི་ལུགས་ལྟར་རང་རིག་སོགས་ཀྱིས་འགྲུབ་མི་དགོས་སོ། །འདི་ནི་ཚིག་གསལ་ལས། གཞལ་བྱའི་རྣམ་པའི་རྗེས་སུ་བྱེད་པ་ཙམ་གྱིས་ཚད་མ་དག་གི་རང་གི་ངོ་བོ་རྣམ་པར་འཇོག་པའི་ཕྱིར་ཞེས་པའི་དོན་དུ་བཞེད་དོ། །འདི་ཤིན་ཏུ་དཀའ་བར་སྣང་
བས་བློ་གྲོས་ཞིབ་མོས་དཔྱོད་ཤེས་དགོས་སོ། །རྗེས་ཀྱི་དྲན་ཤེས་ཀྱིས་ཀྱང་འགྲུབ་ལ་དེ་ནི་སྔོ་འཛིན་མིག་ཤེས་ཀྱིས་སྔོན་པོ་གཞལ་བའི་སྟོབས་ཀྱིས་ཚད་མ་གཞན་རྒྱུད་མི་དགོས་པར་དེ་ལྟར་བཟུང་བ་དྲན་པའི་ཤེས་པ་དངོས་སུ་འདྲེན་ལ། དྲན་ཤེས་དེ་ཉིད་
ཀྱིས་ཀྱང་སྔོན་པོ་མེད་པ་དང་སྔོ་འཛིན་མིག་ཤེས་མེད་པ་གཉིས་ཀའི་སྒྲོ་འདོགས་གཅོད་པའི་ཕྱིར་དང། དྲན་ཤེས་དེ་ཉིད་མིག་ཤེས་ཡོད་པ་ལ་ཚད་མ་ཡིན་པའི་ཕྱིར་རོ། །འདི་ནི་སྟོང་ཐུན་གྱི་ཡང་དགོངས་བར་སྣང་ཞིང་སྔ་མ་ལས་ཅུང་ཟད་རྟོགས་སླའོ། །འདི་དག་རྒྱས་

[112B] །གསུམ་པ་རང་རྒྱུད་ཀྱི་གཏན་ཚིགས་ཁས་མི་ལེན་པའི་ཁྱད་པར་ལ། དངོས་དང། གཞན་གྲགས་ཀྱི་འདོད་ཚུལ་ལོ། །དང་པོ་ནི། རང་རྒྱུད་པ་རྣམས་ནི་བདན་མེད་སྒྲུབ་པའི་རྟགས་ཀྱི་ཚུལ་གསུམ་རྒོལ་ཕྱིར་རྒོལ་གང་ཡང་རུང་བའི་དོར་
གྲུབ་པ་ཙམ་གྱིས་མི་ཆོག་གི་དོན་གྱི་སྡོད་ལུགས་ཀྱི་སྟེང་ནས་གྲུབ་དགོས་ལ། དེ་ལྟར་གྲུབ་ན་བསྒྲུབ་བྱ་རྟགས་པའི་རྗེས་དཔག་བསྐྱད་པ་ཅིག་རང་རྒྱུད་ཀྱི་དོན་དུ་འདོད་དོ། །དེའི་རྒྱུ་མཚན་ཡང་དེ་དག་གི་ལུགས་ལ་རྟོག་པ་དང་རྟོག་མེད་ཀྱི་ཚད་མ་གང་ཡིན་ཀྱང་རང་ཉིད་
ཚད་མར་སོང་བ་སྣང་ཡུལ་དང་ཞེན་ཡུལ་རང་མཚན་ལ་མ་འཁྲུལ་བ་ཞིག་ངེས་པར་དགོས་ཏེ། དེ་ལ་འཁྲུལ་ན་ཚད་མ་དེས་གཞལ་བྱ་རྙེད་པར་འཇོག་མི་ནུས་པའི་ཕྱིར་རོ། །དེ་ཡང་ཐ་སྙད་དུ་མིང་རྐྱང་བཏགས་ཡོད་ཙམ་མ་ཡིན་པའི་རང་གི་རང་བཞིན་ཞིག་མེད་ན་ཆོས་
དེ་ཡོད་པར་འཇོག་མི་ནུས་པ་ལ་ཐུག་པ་ཡིན་ནོ། །དེས་ན་རྟག་མི་རྟག་དང་བདེན་པར་ཡོད་མེད་སོགས་རྒོལ་ཕྱིར་རྒོལ་གྱིས་རྩོད་པར་བྱ་བའི་ཁྱད་པར་གྱི་ཆེས་རྣམས་གང་ལ་བརྟེན་པའི་གཞི་ཡུལ་སྟེང་ན་གྲུབ་གྲུབ་པ་ཞིག་སྟོན་རྒྱུ་མཐུན་སྣང་དུ་གྲུབ་པ་ཞིག་མེད་ན་དེའི་
སྟེང་དུ་རྟགས་ཀྱི་ཚུལ་བསྒྲུབ་པར་མི་ནུས་ཏེ། ཁྱད་གཞི་མེད་པའི་ཁྱད་ཆོས་མི་འཐད་པའི་ཕྱིར་རོ་སྙམ་དུ་བསམ་པ་སྟེ་ །ལུགས་དམ་པ་འདི་ལྟར་ན་འདི་འདྲ་ཞིག་སྟོན་རྒྱུ་ཡོད་ཕྱིན་དེ་ཉིད་རང་གི་ངོ་བོས་ཡོད་པའི་དོན་
དུ་སོང་ལ་དེ་ཉིད་དོན་དམ་པར་གྲུབ་པའི་དོན་ཡང་ཡིན་པས། དེ་ཉིད་ཁྱད་གཞིར་གཟུང་བའི་སྟེང་དུ་ཁྱད་པར་གྱི་ཆོས་གཞན་སྒྲུབ་ཚུལ་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པ་ཞིག་ཡོད་པར་འདོད་པ་ནི་ཤིན་ཏུ་མི་འཐད་དེ། སྔ་རྒོལ་དབུ་མ་པ་ལྟར་ན་རང་

[113A]༄༅། །གི་ངོ་བོས་ཡོད་པ་ཐ་སྙད་དུའང་མི་འཐད་པས་དེ་ལྟ་བུ་ཞིག་མེད་དགོས་ཤིང། ཕྱིར་རྒོལ་ལ་ནི་ཇི་སྲིད་ལྟ་བ་རྒྱུད་ལ་མ་སྐྱེས་ཀྱི་བར་དུ་རང་གི་ངོ་བོས་ཡོད་པ་དང་ཡོད་པ་ཙམ་གྱི་ཁྱད་པར་མི་ཕྱེད་པས་ཐ་སྙད་ཙམ་གྱི་ཡོད་ལུགས་ལྟ་བ་མ་རྟོགས་
བར་དུ་སྟོན་མི་ནུས་པའི་ཕྱིར་རོ། །དེས་ན་ཕྱིར་རྒོལ་གྱི་ཁས་བླངས་ལ་འཁྲིས་པ་ཙམ་མ་ཡིན་པར་ཡུལ་གྱི་སྟེང་ནས་གྲུབ་ལུགས་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་ཡོད་པ་ཞིག་མི་རྙེད་པས་ཆོས་ཅན་མཐུན་སྣང་བ་མེད་པར་བཞེད་པ་ཡིན་ནོ། །དེ་དག་ཀྱང་ཐ་
སྙད་དུ་རང་མཚན་བཞེད་མི་བཞེད་ལ་ཐུག་ཅིང་རང་རྒྱུད་པ་ཀུན་རྫོབ་ལ་ཡང་ལོག་འབྱེད་པ་དང་ཐལ་འགྱུར་བས་རང་ལུགས་ལ་ཡང་དག་ཀུན་རྫོབ་མི་བཞེད་པ་སོགས་ཀྱི་གནད་ཀྱང་འདི་དག་ལ་བརྟེན་ནས་ཤེས་དགོས་སོ། །གཉིས་པ་ནི། ཐལ་འགྱུར་བའི་ལུགས་
ལ་རང་རྒྱུད་ཀྱི་གཏན་ཚིགས་ཁས་མི་ལེན་ཡང་ཚུལ་གསུམ་པའི་རྟགས་ངེས་པར་ཁས་ལེན་དགོས་ལ་ཚུལ་གསུམ་ཡང་ཚད་མས་གྲུབ་པ་ཞིག་ངེས་པར་དགོས་སོ། །དེ་ཡང་གཞན་གྲགས་ཀྱི་གཏན་ཚིགས་ཀྱིས་བྱེད་པ་ཡིན་ཏེ། སྔར་བཤད་པ་ལྟར་རྒོལ་ཕྱིར་
རྒོལ་གཉིས་ལ་ཡུལ་སྟེང་ནས་གཞལ་བྱ་འགྲུབ་ལུགས་མཐུན་སྣང་དུ་གྲུབ་པ་ཞིག་མེད་པས། ཕ་རོལ་པོའི་ཁས་བླངས་ལ་འཁྲིས་ནས་ཕ་རོལ་པོ་རང་ལ་གྲགས་པ་འམ་སྔ་རྒོལ་དབུ་མ་པ་ལ་བལྟོས་ཏེ་གཞན་ལ་གྲགས་པའི་གཏན་ཚིགས་འགོད་པ་ཡིན་པས་རང་
གྲགས་དང་གཞན་གྲགས་ཀྱི་གཏན་ཚིགས་གཉིས་དོན་གཅིག་གོ་ དེ་ཡང་རྩ་ཤེའི་རབ་བྱེད་གསུམ་པ་ལས། ལྟ་དེ་རང་གི་བདག་ཉིད་ནི། །ཞེས་སོགས་ཀྱིས་བཤད་པ་ལྟ་བུ་ལ་མཚོན་ན། ཆོས་ཅན་མིག་དང། རྟགས་རང་ལ་མི་ལྟ་བ་དང། དཔེ་བུམ་པ་

[113B] །ཁྱབ་པ་ནི་རྗེས་སུ་འགྲོ་ལྡོག་གི་སྒོ་ནས་ངེས་པར་བྱེད་པ་སྟེ། རང་ལ་མི་ལྟ་བ་ལ་གཞན་ལ་བལྟ་བ་རང་གི་ངོ་བོས་མེད་པས་ཁྱབ་ལུགས་ཁོ་རང་ལ་གྲགས་པའི་དཔེའི་སྟེང་ནས་རྗེས་སུ་འགྲོ་ལྡོག་
ངེས་པར་བྱེད་པའོ། །གཏན་ཚིགས་འདིའི་རྣམ་གཞག་ཤིན་ཏུ་གནད་ཆེ་སྟེ་རྟོགས་ཀྱང་དཀའ་བར་ཡོད་ལ། ལམ་རིམ་ཆེན་མོ་ལས་ཞིབ་ཏུ་གསུངས་པ་ལྟ་བུ་རྗེས་འབྲངས་སུས་ཀྱང་གསལ་བར་བཤད་པ་མི་སྣང་ངོ། །བཞི་པ་ཕྱི་དོན་ཁས་ལེན་པའི་ཁྱད་པར་བཤད་
པ་ནི། སེམས་ཙམ་པ་ལྟར་ཕྱི་དོན་མེད་པར་ཤེས་པ་བདེན་པ་བ་འདོད་པ་ནི་མི་འཐད་དེ། དེ་ཁོ་ན་ཉིད་དུ་ན་དོན་ཤེས་གཉིས་ཀ་རིགས་པས་བཙལ་ནས་ཡོད་པར་འཇོག་མི་ནུས་ཤིང་འཇིག་རྟེན་གྲགས་པའི་དབང་ལས་ན་ཤེས་པ་ཡོད་པ་བཞིན་དུ་དོན་ཡང་ཡོད་པའི་ཕྱིར་
བཅོམ་ལྡན་འདས་ཀྱིས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས་ཕུང་པོ་ལྔ་ཆར་ཡང་རང་བཞིན་གྱིས་གྲུབ་པས་སྟོང་བར་གསུངས་པས་དོན་དམ་པར་མེད་མཉམ་དུ་གསུངས་ཤིང། ཆོས་མངོན་པའི་མདོ་ལས་ནི་ཕུང་པོ་ལྔ་ཆར་ཡང་རང་དང་སྤྱིའི་མཚན་ཉིད་
ལ་སོགས་པའི་སྒོ་ནས་ཀུན་རྫོབ་ཏུ་ཡོད་མཉམ་དུ་གསུངས་པས་ན་དོན་དང་ཤེས་པ་ལ་ཡོད་མེད་ཀྱི་ཁྱད་པར་འབྱེད་པ་ནི་བདེན་གཉིས་ཀྱི་རིམ་པ་འདི་དག་བཤིག་པར་འགྱུར་བའི་ཕྱིར་རོ། །འོ་ན་སེམས་ཙམ་པས་རྡུལ་ཆ་མེད་མེད་པས་དེ་བསགས་པའི་ཕྱི་དོན་
འགོག་པའི་རིགས་པས་ཕྱོགས་ཀྱི་ཆ་མེད་ཀྱི་ཕྱི་དོན་མི་ཁེགས་པར་འགྱུར་རམ་སྙམ་ན། སྐྱོན་མེད་དེ། དེ་འདྲའི་ཕྱོགས་ཀྱི་ཆ་མེད་ཀྱི་ཕྱི་དོན་མི་ཁེགས་པ་མ་ཡིན་ཀྱང་དེ་ཁེགས་པ་ཙམ་གྱིས་ཕྱི་དོན་ཁེགས་མི་དགོས་པའི་ཕྱིར་རོ། །དེ་བཞིན་དུ་ཤེས་པ་སྐད་ཅིག་ཆ་

[114A]༄༅། །མེད་དང་དེ་འཐུང་བའི་རྒྱུན་ཁེགས་ཀྱང་ཤེས་པ་ཁེགས་མི་དགོས་པ་ཡང་ཤེས་པར་བྱའོ། །སེམས་ཙམ་པའི་ལུགས་ཀྱིས་ནི་ཕྱི་རོལ་ཆ་མེད་ཁེགས་ན་སྣང་བ་ལ་མ་འཁྲུལ་པའི་དབང་ཤེས་ཁེགས་ལ། དེ་ལྟར་ན་དབང་ཤེས་འཁྲུལ་
པས་དོན་འཇོག་མ་ནུས་པས་ཕྱི་དོན་ཁེགས་སོ་སྙམ་དུ་བསམ་པ་ཡིན་ནོ། །ལུགས་དམ་པ་འདིས་ནི་དབང་ཤེས་འཁྲུལ་པས་གཞལ་བྱ་བདེན་པ་འཇོག་མི་ནུས་པ་བདེན་མོད་ཀྱང་གཞལ་བྱ་རྫུན་པ་འཇོག་པ་ལ་དེ་གྲོགས་སུ་འགྲོ་བས་དེ་ཉིད་དོན་ཡོད་པའི་
སྒྲུབ་བྱེད་ཡིན་གྱི་དོན་མེད་པའི་སྒྲུབ་བྱེད་མིན་ནོ་སྙམ་དུ་དགོངས་སོ། །མདོ་ལས་སེམས་ཙམ་དུ་གསུངས་པའི་དགོངས་པ་ནི་གཉིས་ཏེ་ས་བཅུ་པའི་མདོ་ལས། ཁམས་གསུམ་པོ་འདི་ནི་སེམས་ཙམ་མོ། །ཞེས་པའི་མདོའི་ཙམ་སྒྲས་ཕྱི་དོན་གཅོད་པ་མ་ཡིན་
གྱི་ཁམས་གསུམ་པོ་མཐའ་དག་ཀྱང་ལས་ཀྱིས་བྱས་ལ། ལས་ནི་སེམས་པ་དང་བསམ་པ་གཉིས་སུ་ངེས་པས་ཁམས་གསུམ་སེམས་ཀྱིས་བྱས་པར་གྲུབ་པས། དེའི་ཕྱིར་སེམས་ལས་གཞན་པའི་དབང་ཕྱུག་ལ་སོགས་པ་འཇིག་རྟེན་གྱི་བྱེད་པ་པོ་ཡོད་པ་
དགག་པའི་ཆེད་དུ་ཙམ་སྒྲ་སྨོས་པ་ཡིན་ནོ། །ཡང་ལངྐར་ ཕྱི་རོལ་སྣང་བ་ཡོངས་མེད་དེ། །སེམས་ནི་སྣ་ཚོགས་རྣམས་སུ་སྣང། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་གསུངས་པས་ནི་སེམས་
ཙམ་དུ་གསུངས་པ་ཡིན་མོད་ཀྱང་དེ་ཁོ་ན་ཉིད་ལ་རིམ་གྱིས་གཞུག་དགོས་པའི་གདུལ་བྱའི་བསམ་པའི་དབང་གིས་གསུངས་པ་ཡིན་གྱི་སྒྲ་ཇི་བཞིན་དུ་གཟུང་དུ་མི་རུང་སྟེ། གོང་དུ་བཤད་པའི་རིགས་པ་རྣམས་ཀྱིས་གནོད་པའི་ཕྱིར་དང། བཅོམ་ལྡན་འདས་ཉིད་

[114B] ཇི་ལྟར་ནང་པ་ནད་པ་ལ། །སྨན་པས་སྨན་རྣམས་གཏོང་བ་ལྟར། །སངས་རྒྱས་དེ་བཞིན་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། །ཞེས་གསུངས་པའི་ཕྱིར་རོ། །གཞན་ཡང་འཇུག་པ་རྩ་འགྲེལ་ལས། ཕྱི་དོན་མེད་ཀྱང་ཤེས་པ་
རང་བཞིན་གྱིས་གྲུབ་པའི་དཔེར་རྨི་ལམ་གྱི་ཤེས་པ་དང་སྐྲ་ཤད་འཛག་སྣང་གི་དབང་ཤེས་དཔེར་བཀོད་པའི་སེམས་ཙམ་པའི་ལུགས་དགག་པ་ན། དེ་དག་གི་ཚེ་ཕྱི་རོལ་གྱིས་བསྡུས་པའི་གླང་པོ་ཆེ་དང་སྐྲ་ཤད་སོགས་མེད་ཀྱང་ཡོད་པ་ལྟ་བུར་སྣང་བས་ཡུལ་ཅན་གྱི་
ཤེས་པ་ཡང་རྫུན་པ་ཡིན་གྱི་རང་མཚན་གྱིས་མེད་པས། དོན་ཤེས་རང་བཞིན་གྱིས་གྲུབ་མ་གྲུབ་མཚུངས་པའི་རིགས་པས་དཔེ་མི་འཐད་པར་གསུངས་པ་ཡང་ཕྱི་དོན་མི་འཐད་པ་འགོག་པའི་རིགས་པ་སྟོབས་ཆེ་བ་ཞིག་ཡིན་ནོ། །ལྔ་པ་ཉན་རང་ལ་ཆོས་ཀྱི་བདག་མེད་
རྟོགས་པ་ཡོད་པར་བསྒྲུབ་པ་ལ་ལུང་ནི། ས་བཅུ་པའི་མདོ་ལས། ས་བདུན་པ་ལ་གནས་པའི་བྱང་སེམས་ཀྱིས་ཆོས་རང་བཞིན་མེད་རྟོགས་ཀྱི་ཤེས་རབ་ཀྱི་སྒོ་ནས་ཉན་རང་རྣམས་ཟིལ་གྱིས་གནོན་ལ་ས་དྲུག་པ་མན་ཆད་དུ་ཟིལ་གྱིས་གནོན་མི་ནུས་པར་གསུངས་པའོ། །
རིགས་པ་ལ་འཇུག་འགྲེལ་ལས་གསུམ་བཤད་པའི་དང་པོ་ནི། ཉན་རང་ལ་ཆོས་ཀྱི་བདག་མེད་ཕྲ་མོ་རྟོགས་པ་མེད་ན་འཇིག་རྟེན་པའི་ལམ་གྱིས་ཅི་ཡང་མེད་མན་ཆད་ལ་ཆགས་པ་དང་བྲལ་བའི་དྲང་སྲོང་རྣམས་ལྟར་ཉན་རང་དེ་དག་སེམས་དང་པོ་བསྐྱེད་པའི་བྱང་ཆུབ་
སེམས་དཔས་ཀྱང་རང་བཞིན་མེད་རྟོགས་ཀྱི་ཤེས་རབ་ཀྱི་སྒོ་ནས་ཟིལ་གྱིས་གནོན་ནུས་པར་ཐལ་བ་དང། རིགས་པ་གཉིས་པ་ནི། ཉན་རང་དགྲ་བཅོམ་པ་དག་གིས་ཉོན་མོངས་པ་ཐམས་ཅད་ཀྱི་རྩ་བ་བདེན་འཛིན་དང་འཛིན་སྟངས་དངོས་སུ་འགལ་བའི་ལམ་རྒྱུད་

[115A]༄༅། །ལ་མ་སྐྱེད་པའི་ཕྱིར། དེ་དག་ཕྱི་རོལ་པའི་དྲང་སྲོང་བཞིན་དུ་ཁམས་གསུམ་ན་སྤྱོད་པའི་ཕྲ་རྒྱས་ཀྱི་ཉོན་མོངས་པ་ཐམས་ཅད་མ་སྤངས་པར་ཐལ་བའོ། །རིགས་པ་གསུམ་པ་ནི། ཉན་རང་རྣམས་ཀྱིས་ཆོས་ཀྱི་བདག་མེད་ཕྲ་མོ་མ་རྟོགས་ན་
གཟུགས་ལ་སོགས་པའི་ཕུང་པོ་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་གྱུར་པའི་ཕྱིར་གང་ཟག་གི་བདག་མེད་ཀྱང་མཚན་ཉིད་རྫོགས་པ་རྟོགས་པ་མེད་པར་འགྱུར་ཏེ། ངའམ་གང་ཟག་ཏུ་འདོགས་པའི་གཞི་ཕུང་པོ་ལ་བདེན་པར་དམིགས་པའི་ཡུལ་སུན་
ཕྱུང་བ་མེད་པའི་ཕྱིར་རོ། །ཞེས་པ་སྟེ། འདིས་གདགས་གཞི་ཕུང་པོ་ལ་བདེན་པར་འཛིན་པའི་ཞེན་ཡུལ་སུན་མ་ཕྱུང་བར་བཏགས་ཆོས་གང་ཟག་ལ་བདེན་པར་འཛིན་པའི་ཞེན་ཡུལ་ཡང་སུན་མི་ཕྱིན་པར་བསྟན་ཏེ། རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་
ཡོད་པ། །ཞེས་སོགས་ཀྱི་དགོངས་པར་བཞེད་དོ། །འདི་དག་རྒྱས་པར་གཞན་དུ་ཤེས་པར་བྱའོ། །དྲུག་པ་ཆོས་ཀྱི་བདག་འཛིན་ཉོན་མོངས་སུ་འཇོག་པའི་ཁྱད་པར་བཤད་པ་ལ། སངས་རྒྱས་བསྐྱངས་ཀྱིས་ཉན་ཐོས་ཀྱི་སྡེ་སྣོད་ལས་ཆོས་ཐམས་ཅད་བདག་མེད་དོ་
ཞེས་གསུངས་པའི་མེད་རྒྱུའི་བདག་ངོས་གཟུང་བའི་ཚེ་ངོ་བོ་ཉིད་ཀྱིས་གྲུབ་པ་ལ་བཤད་པ་ལྟར་དཔལ་ལྡན་ཟླ་བས་ཀྱང་བཞེད་དེ། དེ་ཡང་བདག་མེད་མཚན་ཉིད་རྫོགས་པའམ་བདག་མེད་ཕྲ་མོའི་དབང་དུ་བྱས་པའོ། །དེའི་ཕྱིར་གང་ཟག་གི་བདག་མེད་མཚན་ཉིད་
རྫོགས་པ་ཡང་གང་ཟག་ངོ་བོ་ཉིད་ཀྱིས་གྲུབ་པ་མེད་པ་ལ་བྱ་དགོས་པས་བདག་མེད་གཉིས་ལ་ཕྲ་རགས་ཀྱི་ཁྱད་པར་མེད་པར་བཞེད་དེ། རྒྱུ་མཚན་སྔར་བཤད་ཟིན་ཏོ། །དེའི་ཕྱིར་གང་ཟག་གི་བདག་མེད་མཚན་ཉིད་རྫོགས་པ་རྟོགས་པ་ལ་ཆོས་ཀྱི་བདག་མེད་ཕྲ་

[115B] །རྒྱུ་མཚན་དེ་དག་ལྟར་ན་ཆོས་བདེན་པར་འཛིན་པ་ཉོན་མོངས་སུ་ངེས་པར་འདོད་དགོས་སོ། །ཆོས་དང་གང་ཟག་ལ་བདེན་པར་འཛིན་པའི་བདེན་འཛིན་གཉིས་ཀ་ཉོན་མོངས་པ་ཅན་གྱི་མ་རིག་པ་ཡིན་པ་དང། དེ་དགྲ་བཅོམ་གཉིས་
དང་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་སེམས་གསུམ་གྱིས་སྤངས་པར་འཇུག་འགྲེལ་དང་བཞི་བརྒྱ་པའི་འགྲེལ་པ་གཉིས་ཀ་ལས་བཤད་དོ། །སྒྲུབ་བྱེད་ཀྱི་རིགས་པ་ནི། གང་ཟག་དང་ཆོས་རང་བཞིན་གྱིས་གྲུབ་པ་འགོག་པའི་རིགས་པས་དེ་གཉིས་ལ་རང་གི་
མཚན་ཉིད་ཀྱིས་གྲུབ་པ་ཁེགས་པའི་ཚེ་དེ་གཉིས་རང་མཚན་དུ་གྲུབ་པར་འཛིན་པ་ཞེན་ཡུལ་ལ་འཁྲུལ་བའི་བདེན་འཛིན་དུ་འགྲུབ། དེ་གྲུབ་ན་གང་ཟག་དང་ཆོས་གཉིས་བདེན་གྲུབ་ཏུ་འཛིན་པ་བདག་འཛིན་གཉིས་སུ་འགྲུབ། དེ་གྲུབ་ན་བདེན་འཛིན་དེ་དེ་ཁོ་ན་ཉིད་
ཀྱི་དོན་རིག་པའི་རིག་པ་ཡེ་ཤེས་ཀྱི་འགལ་ཟླ་མི་མཐུན་ཕྱོགས་སུ་འགྲུབ་པས་མ་རིག་པར་འགྲུབ་ཅིང། དེ་མ་ཟད་བར་དུ་འཇིག་ལྟ་ཡང་མི་འཛད་པར་བསྒྲུབ་ནུས་པས་དེ་གཉིས་ཉོན་མོངས་ཅན་གྱི་མ་རིག་པར་འགྲུབ་པ་ཡིན་ནོ། །རྗེ་རིན་པོ་ཆེའི་ལེགས་བཤད་ལ་
བརྟེན་ནས་ཐལ་འགྱུར་བའི་ལུགས་ལ་ཆོས་ཀྱི་བདག་འཛིན་ཉོན་མོངས་ཅན་གྱི་མ་རིག་པ་ཡིན་པ་ཙམ་ཤེས་མཁན་མང་བར་འདུག་ཀྱང། དེ་ལྟར་ཡིན་པ་སྒྲུབ་ལུགས་རྗེའི་དགོངས་པ་ལྟར་འཆད་ཤེས་མཁན་དཀོན་པར་སྣང་ངོ། །དེ་ལྟ་ན་ཡང་མངོན་པ་གཉིས་
ནས་བཤད་པའི་ཉོན་མོངས་རྣམས་ཀྱང་ཉོན་མོངས་རགས་པར་མི་བཞེད་པ་མ་ཡིན་ཞིང། དེ་ནས་བཤད་པའི་ལམ་གྱིས་ཉོན་མོངས་རགས་པ་དེ་དག་མངོན་གྱུར་མགོ་གནོན་ནུས་ལ། དེའི་ཚེ་ཡང་བདེན་འཛིན་ཕྲ་མོས་དྲངས་པའི་ཆགས་སོགས་མངོན་གྱུར་

[116A]༄༅། །ཀྱང་མགོ་གནོན་མི་ནུས་པ་སོགས་དབྱང་རྒྱུའི་དཀའ་གནས་མང་དུ་འདུག་གོ་ཐུན་མོང་མ་ཡིན་པའི་མ་རིག་པ་དང་འཇིག་ལྟ་མཐར་ལྟ་ལ་ཡང་ཀུན་བརྟགས་དང་ལྷན་སྐྱེས་གཉིས་ཡོད་དོ། །ད་ནི་འདི་བཤད་པར་བྱ་སྟེ། འདི་པའི་
ལུགས་ཀྱི་ཤེས་སྒྲིབ་ནི་ཉོན་མོངས་པའི་བག་ཆགས་ལ་བཞེད་ཅིང་དེ་ལ་ཡང་ཉོན་མོངས་ཀྱི་ས་བོན་ལ་བག་ཆགས་སུ་བཞག་པ་ཞིག་དང་ཉོན་མོངས་ཀྱི་ས་བོན་མིན་པའི་བག་ཆགས་གཉིས་ལས་ཤེས་སྒྲིབ་ཏུ་འཇོག་རྒྱུ་ནི་ཕྱི་མ་སྟེ། དགྲ་བཅོམ་གཉིས་དང་དག་
ས་ལ་གནས་པའི་སེམས་དཔའ་ལ་ཉོན་མོངས་ཀྱི་ས་བོན་ཐམས་ཅད་ཟད་པས་བདེན་འཛིན་མི་སྐྱེ་ཡང་དེའི་བག་ཆགས་ཀྱིས་བསླད་པས་སྣང་ཡུལ་ལ་འཁྲུལ་བའི་བློ་སྐྱེ་བའོ། །དེ་ལྟར་ན་ཉོན་མོངས་པའི་བག་ཆགས་ནི་ཤེས་སྒྲིབ་ཀྱི་གཙོ་བོ་དང་དེའི་འབྲས་བུ་
གཉིས་སྣང་འཁྲུལ་པའི་ཆ་རྣམས་ཀྱང་དེར་བསྡུ་བ་ཡིན་ནོ། །རྗེའི་གསུང་གི་སྒྲས་ཟིན་འདི་ཙམ་ལ་རྗེས་འབྲངས་མཁས་པ་ཕལ་མོ་ཆེ་མཐུན་ཅིང། རྒྱུད་བླ་མའི་ངར་ཊཱིཀ་ལས་ཤེས་སྒྲིབ་ཀུན་བརྟགས་ཡོད་པ་ལྟ་བུའི་བཤད་པ་ཞིག་མཛད་མོད་ཀྱང་ཤེས་སྒྲིབ་ལ་ལྷན་
སྐྱེས་ཀྱིས་ཁྱབ་པ་ལུང་རིགས་དུ་མས་གྲུབ་པས་གསུང་དེ་སྒྲ་ཇི་བཞིན་དུ་ཁས་མི་ལེན་པར་སྟོང་ཐུན་ཆེན་མོ་རྗེས་འབྲངས་དང་བཅས་པས་བཞེད་པ་ལྟར་ལེགས་སོ། །ཕྱིས་ཀྱི་རིགས་པ་སྨྲ་བ་པྲཛྙའའི་མཚན་ཅན་གྱིས། ཤེས་སྒྲིབ་ཀུན་བརྟགས་ཡོད་པ་དང་ཊཱིཀ་ཆེན་
གྱི་གཉིས་སྣང་འཁྲུལ་པའི་ཆ་ཞེས་པའི་ཚིག་ཟུར་གྱི་འཁྲུལ་པ་ཞེས་པའི་སྐབས་ནས་དངོས་སུ་བསྟན་པའི་འཁྲུལ་ཤེས་ཡོད་པས་ཤེས་སྒྲིབ་དང་ཤེས་པའི་གཞི་མཐུན་ཡོད་པ་རྗེའི་དགོངས་པ་ཡིན་ཅིང། སྟོང་ཐུན་ལས་ཤེས་སྒྲིབ་ཀུན་བརྟགས་མེད་པར་བཤད་པ་

[116B] །མདོ་དགོངས་འགྲེལ་ལས་ས་བཅུ་རེ་རེའི་ངོ་སྐལ་གྱི་སྤངས་བྱ་ཀུན་ཏུ་རྨོངས་པ་རེ་ཡོད་པར་གསུངས་མོད་ཀྱང་དེ་ནས་བཤད་པའི་སྤང་གཉེན་གྱི་རྣམ་གཞག་རྣམས་སྐབས་འདིར་ཇི་ལྟ་བ་
བཞིན་ཁས་ལེན་དགོས་པའི་ཤེས་བྱེད་མེད་དོ། །སྐྱབས་འགྲོ་བདུན་ཅུ་པ་ལས། མི་ཤེས་ཉོན་མོངས་མིན་སྤངས་ཕྱིར། །ཞེས་དང། མ་རིག་ཉོན་མོངས་མེད་ཡོད་པས། །ཞེས་པ་དང། འཇུག་འགྲེལ་ལས། ཉོན་མོངས་པ་ཅན་མ་ཡིན་པའི་མ་རིག་པ་ཞེས་གསུངས་
པ་ལ་བརྟེན་ནས་ཤེས་པར་གྱུར་པའི་ཤེས་སྒྲིབ་ཡོད་པ་འཐད་ཕྱོགས་སུ་པཎ་ཆེན་བསོད་ནམས་རྒྱལ་མཚན་དང་མཁས་གྲུབ་ཆེན་པོ་འཇམ་དབྱངས་བཞད་པའི་རྡོ་རྗེས་གསུངས་སོ། །དེ་ལྟ་ན་ཡང་ཤེས་སྒྲིབ་ཀྱི་མ་རིག་པའི་འབྲུ་སྣོན་རྗེ་ཐམས་ཅད་མཁྱེན་པས་མཛད་པ་
རྣམས་སུ་གཉིས་སྣང་འཁྲུལ་པའི་བག་ཆགས་ལ་འབྲུ་སྣོན་མཛད་པ་མ་གཏོགས་ཤེས་པར་གྱུར་པའི་མ་རིག་པ་ལ་འབྲུ་སྣོན་མཛད་པ་མི་སྣང་ངོ། །མཁས་གྲུབ་ཐམས་ཅད་མཁྱེན་པ་དང། རིགས་པའི་དབང་ཕྱུག་སེ་ར་རྗེ་བཙུན་ཆོས་ཀྱི་རྒྱལ་མཚན་ཡབ་སྲས་
མཁྱེན་རབ་གཏེར་ཆེན་འཇམ་དབྱངས་དགའ་བའི་བློ་གྲོས། རྗེ་ཐམས་ཅད་མཁྱེན་པ་དགེ་འདུན་རྒྱ་མཚོ། པཎ་ཆེན་བསོད་ནམས་གྲགས་པ་སོགས་མཁས་གྲུབ་ཕལ་མོ་ཆེས་ཤེས་པར་གྱུར་པའི་ཤེས་སྒྲིབ་མེད་པར་བཞེད་ཅིང། རྗེ་བླ་མའི་བཤད་རྒྱུད་དང་སྒྲུབ་རྒྱུད་
གཉིས་ཀའི་བསྟན་པའི་བདག་པོར་གྱུར་པ་པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་གྱིས་ཀྱང། ཤེས་པ་གཅིག་གིས་བདེན་གཉིས་ཅིག་ཅར་དུ། །མངོན་སུམ་གཟིགས་པའི་སྒྲིབ་བྱེད་ཕྲ་བ་ལ། །མ་རིག་ཅེས་བཏགས་ཤེས་པ་དངོས་མིན་པས། །

[117A]༄༅། །དེ་ལ་འགལ་བ་ཆ་ཙམ་ཡོད་མ་ཡིན། །ཞེས་རྒྱུ་མཚན་དང་བཅས་ཏེ་གསུངས་པ་རྣམས་རྗེའི་གསུང་ཕལ་མོ་ཆེ་དང་མཐུན་ཚབས་ཆེ་བར་འདུག་པས་ད་དུང་བློ་གྲོས་དང་ལྡན་པ་རྣམས་ཀྱིས་ཞིབ་ཏུ་དཔྱད་པར་བྱའོ། །བདུན་པ་ཞིག་པ་དངོས་པོ་ཡིན་
པའི་བཞེད་ཚུལ་ཐུན་མོང་མ་ཡིན་པ་ནི། བྱེ་སྨྲ་རྣམས་ཀྱི་འདོད་ཚུལ་སོགས་སྔར་བཤད་ཟིན་ཅིང་མདོ་སེམས་རང་རྒྱུད་པ་རྣམས་ཀྱིས་ནི་མྱུ་གུ་ལྟ་བུའི་དངོས་པོ་གཅིག་ཞིག་པ་ན་མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལག་ལ་དེ་ལས་གཞན་བུམ་པ་ལ་སོགས་
པའི་དངོས་པོ་གཞན་གང་ཡང་མ་ཐབ་པས་ཞིག་པ་དེ་དངོས་པོ་གཏན་མིན་པར་འདོད་དེ། སྔོན་པོ་ལ་སོགས་པ་སྐྱེ་མཆེད་རེ་རེ་བའི་དངོས་པོ་དང་ཆ་ཤས་ཚོགས་པའི་དངོས་པོ་གང་ཡང་དེའི་མཚན་གཞིར་མི་རུང་བའི་ཕྱིར་ཞེས་སྨྲ་སྟེ། བཏགས་དོན་བཙལ་ནས་
འཇོག་དགོས་པའི་གནད་ཀྱིས་ཡིན་ནོ། །ལུགས་འདིས་ནི་དེ་ལྟར་བཙལ་ནས་མ་བཞག་ཀྱང་ཞིག་པ་དངོས་པོར་ཁས་བླང་དུ་རུང་བས་ཞིག་པ་དེ་དངོས་པོ་ཡིན་པར་བཞེད་ད། །དེ་ལ་ཡང་ལུང་ནི་ས་བཅུ་པ་ལས། སྐྱེ་བའི་རྐྱེན་གྱིས་རྒ་ཤི་ཞེས་སེམས་ཅན་ཤི་བ་
རྐྱེན་གྱིས་བསྐྱེད་པར་གསུངས་པའི་ཕྱིར་དང། ཤི་བ་ནི་གང་ཤི་བའི་སེམས་ཅན་དེ་ཞིག་པ་ལ་བཞག་དགོས་པའི་ཕྱིར་རོ། །ཡང་དེ་ཉིད་ལས། འཆི་བ་ཡང་བྱ་བ་གཉིས་སུ་ཉེ་བར་གནས་ཏེ། འདུ་བྱེད་འཇིག་པར་ཡང་བྱེད་པ་དང་ཡོངས་སུ་མི་ཤེས་པ་རྒྱུན་མི་
འཆད་པའི་རྒྱུ་ཡང་འབྱིན་པའོ། །ཞེས་ཤི་བ་རྒྱུས་བསྐྱེད་པ་དང་ཤི་བས་མ་རིག་པ་བསྐྱེད་པར་ཡང་གསུངས་པས་གང་རང་ཉིད་རྒྱུས་བསྐྱེད་པ་དང་རང་ཉིད་ཀྱིས་འབྲས་བུ་བསྐྱེད་ནུས་པ་དེ་ནི་དངོས་པོར་འདོད་དགོས་པའི་ཕྱིར་རོ། །དེ་ནི་རྒྱུན་གྱི་ཞིག་པ་ཡིན་ཡང་སྐད་

[117B] །རིགས་པ་ནི་སེམས་ཅན་སྐྱེས་པ་དང་ཤི་བ་གཉིས་དང་སྐད་ཅིག་མ་གཉིས་པར་མི་སྡོད་པ་དང་སྐད་ཅིག་མ་གཉིས་པར་མ་བསྔད་པ་རྣམས་ལ་དངོས་པོར་འཇོག་མི་འཇོག་དང་རྒྱུ་ལ་བལྟོས་མི་ལྟོས་ཀུན་ནས་
མཚུངས་པར་བསྒྲུབ་པའོ། །ལུགས་འདིས་ཞིག་པ་ཡང་འཇིག་པར་བཞེད་ལ་གཞན་དག་གིས་ཞིག་འཇིག་འགལ་བར་འདོད་དོ། །རིགས་པ་དྲུག་ཅུ་པའི་འགྲེལ་པ་ལས་མར་དང་སྙིང་པོ་ཟད་པ་མར་མེ་ཤི་བའི་རྒྱུར་བཤད་པ་ལྟ་བུ་རྣམས་ནི་རྒྱུན་གྱི་ཞིག་པ་དངོས་པོར་
བསྒྲུབས་པའི་ཚུལ་ཡིན་ནོ། །སྐད་ཅིག་དང་པོ་དུས་གཉིས་པར་ཞིག་པ་ནི་དངོས་སུ་དགག་བྱ་བཅད་ནས་རྟགས་དགོས་པས་དགག་པ་ཡིན་ལ། དེ་ཡང་ཞིག་རྒྱུ་དེ་བཅད་པ་ཙམ་མ་ཡིན་གྱི་བཅད་པའི་དངོས་པོ་ཞིག་འཕངས་པས་ན་མ་ཡིན་དགག་ཡིན་ནོ། བྱེ་བྲག་
སྨྲ་བ་དང་འདི་གཉིས་དུས་གསུམ་དངོས་པོར་འདོད་པ་ཙམ་དུ་མཚུངས་ཀྱང་འདོད་ཚུལ་ཤིན་ཏུ་མི་མཚུངས་ཏེ། ལུགས་འདིས་རྫས་ཡོད་རྣམ་པ་ཐམས་ཅད་དུ་མི་བཞེད་པ་དང་མྱུ་གུའི་ཞིག་པ་ཡང་ཞིག་རྒྱུའི་དངོས་པོ་ལ་བརྟེན་ནས་སྐྱེས་པ་ཙམ་གྱིས་དངོས་པོར་
འདོད་ཀྱི་ཞིག་རྒྱུའི་དངོས་པོ་དང། དེ་དང་རིགས་མཐུན་པའི་དངོས་པོ་གང་ཡང་མྱུ་གུ་ཞིག་པའི་མཚན་གཞིར་རིགས་པས་བཅལ་ནས་འཇོག་པའི་རྒྱུ་མཚན་གྱིས་དེ་དངོས་པོར་འདོད་པ་མ་ཡིན་པའི་ཕྱིར་རོ། །འདི་དག་ཀྱང་ཤིན་ཏུ་རྟགས་དཀའ་བའི་གནས་ཕྲ་མོ་ཡིན་
པར་གསུངས་པས་ཞིབ་ཏུ་གཞུང་ཆེན་མོ་རྣམས་ལས་ཤེས་དགོས་སོ། །བརྒྱད་པ་དུས་གསུམ་གྱི་རྣམ་གཞག་བྱེད་ཚུལ་ཐུན་མོང་མ་ཡིན་པ་ནི། མྱུ་གུ་ལྟ་བུ་ལ་མཚོན་ན་རྒྱུ་རྐྱེན་ལས་སྐྱེས་ཟིན་པའི་མྱུ་གུ་རང་གི་དུས་གཉིས་པར་ཞག་པ་ནི་མྱུ་གུ་འདས་པའི་དུས་

[118A]༄༅། །དང། མྱུ་གུ་སྐྱེད་བྱེད་ཀྱི་རྒྱུ་ཡོད་ཀྱང་དགུན་དུས་ཀྱི་ཞིང་ལྟ་བུ་ཡུལ་དུས་འགའ་ཞིག་ཏུ་རྐྱེན་མ་ཚང་བའི་དབང་གིས་རེ་ཞིག་མ་སྐྱེས་པ་ནི་མྱུ་གུ་མ་འོངས་པའི་དུས་སོ། །མྱུ་གུ་རང་ཉིད་སྐྱེས་ལ་མ་འགགས་པ་ནི་མྱུ་གུ་ད་ལྟར་བའི་དུས་སོ། །དེས་ན་
འདས་པ་ལ་ད་ལྟར་བ་ལས་ལོག་པ་ཙམ་གྱིས་མི་ཆོག་པར་བྱུང་ཟིན་ཞིག་པའི་ཆ་ཞིག་དགོས་པས་གཞུང་ཆེན་མོ་རྣམས་ལས་བྱུང་ལ་འགགས་པ་ཞེས་ཀྱང་གསུངས་སོ། །དེའི་བྱུང་ལ་ཞེས་པ་ནི་གང་འདས་རྒྱུའི་མྱུ་གུ་ལྟ་བུ་ལ་བྱའོ། །མ་འོངས་པ་ཡང་མ་སླེབ་
ལུགས་ཁྱད་པར་བ་ཞིག་ལ་དགོངས་ནས་རྒྱུ་ཡོད་ཀྱང་མ་བྱུང་བ་ཞེས་གསུངས་སོ། །འདི་དག་ནི་མདོ་སྡེ་པ་ཡན་ཆད་ཐམས་ཅད་འདྲའོ། །འོན་ཀྱང་རང་རྒྱུད་པ་མན་ཆད་ཀྱིས་འདས་པ་དང་མ་འོངས་པ་གཉིས་དངོས་མེད་དུ་འདོད་ཅིང་དེ་ཡང་མེད་དགག་ཏུ་འདོད་དོ། །
ཐལ་འགྱུར་བའི་ལུགས་ལ་དུས་གསུམ་ག་དངོས་པོར་བཞེད་ཅིང་འདས་པ་དང་མ་འོངས་པ་གཉིས་མ་ཡིན་དགག་ཏུ་བཞེད་དེ། མྱུ་གུ་ཞིག་པའི་སྒྲས་མྱུ་གུ་མ་ཞིག་པ་གཅོད་པ་དང་མྱུ་གུ་ཞིག་པ་མྱུ་གུ་ལ་བརྟེན་ནས་འབྱུང་བ་འཕེན་པ་གཉིས་ཀ་བྱེད་པ་དང། མྱུ་
གུ་མ་འོངས་པའི་སྒྲས་མྱུ་གུ་སླེབ་པ་གཅོད་པ་དང་མྱུ་གུ་མ་འོངས་པ་ཉིད་མྱུ་གུ་སྐྱེ་བའི་རྐྱེན་མ་ཚད་པའི་དངོས་པོར་འཕེན་པ་གཉིས་ཀ་བྱེད་པའོ། །མྱུ་གུ་ལ་སོགས་པ་རེ་རེ་ལ་དུས་གསུམ་གསུམ་དུ་བྱེད་པ་མ་ཡིན་ཞིང་འདས་པ་དང་མ་འོངས་པ་གཉིས་རང་ལས་གཞན་
པའི་དངོས་པོ་ཞིག་ཞིག་པ་དང་མ་སྐྱེས་པའི་ཆ་ནས་འཇོག་དགོས་པས་ཕལ་པ་དང། ད་ལྟར་བ་ནི་རང་ཉིད་ད་ལྟར་བར་འཇོག་པ་དངོས་པོ་གཞན་ཞིག་ཞིག་མ་ཞིག་དང་སྐྱེས་མ་སྐྱེས་ཀྱི་སྒོ་ནས་བཞག་མི་དགོས་པས་གཙོ་བོ་ཡིན་ནོ། །མྱུ་གུའི་ཞིག་པ་འདས་པར་འཇོག་

[118B] དེ་ཡང་རག་དུས་སུ་སྐྱེས་ལ་མ་འགགས་པའི་ཕྱིར་ད་ལྟར་བ་ཡིན་ནོ་ཟེར་ན། སྐྱོན་མེད་དེ། མྱུ་གུ་ཞིག་པ་དེ་ཉིད་རང་དུས་ན་རང་ཉིད་ཞིག་པ་མ་ཡིན་ཀྱང་མྱུ་གུ་ཞིག་པ་ཡིན་ལ། དེ་བཞིན་དུ་མྱུ་གུ་ཞིག་པའི་ཞིག་པ་ཡང་རང་དུས་ན་རང་ཉིད་
ཞིག་པ་མ་ཡིན་ཀྱང་མྱུ་གུ་ཞིག་པ་སྐད་ཅིག་དང་པོ་ཞིག་པ་ཡིན་པས་སྤྱིར་ཞིག་པར་བཞག་དགོས་པས་ད་ལྟར་བ་མ་ཡིན་གྱི་འདས་པ་ཁོ་ན་ཡིན་ནོ། །དེའི་ཕྱིར་འདས་པའི་རིགས་འདྲ་ཇི་སྙེད་ཅིག་བྱུང་ཡང་དངོས་པོ་གཞན་ཞིག་ཞིག་པའི་སྒོ་ནས་
རང་གི་ངོ་བོ་བཞག་དགོས་ལ་མ་འོངས་པའི་རིགས་འདྲ་ཇི་སྙེད་ཅིག་བྱུང་ཡང་དངོས་པོ་གཞན་ཞིག་མ་སྐྱེས་པའི་སྒོ་ནས་རང་གི་ངོ་བོ་བཞག་དགོས་སོ། །དེ་ལྟར་བ་ནི་དེ་ལྟར་མི་དགོས་པར་རང་ཉིད་སྐྱེས་ལ་མ་འགགས་པའི་མྱུ་གུ་ལྟ་བུ་ཡིན་པས་དུས་
གསུམ་པོ་འགལ་བ་ཡིན་ནོ། །དེ་ལྟ་ན་ཡང་དུས་གསུམ་ཕན་ཚུན་བལྟོས་ནས་གྲུབ་པ་ཡང་མི་འགལ་ཏེ། གཞན་གཉིས་ལྟོས་ཚུལ་གོ་སླ་ལ་ད་ལྟར་བ་ཡང་སྐྱེས་ལ་ཞེས་པའི་ཚིག་གིས་མ་འོངས་པ་གཅོད་པ་དང་མ་འགགས་པ་ཞེས་པས་
འདས་པ་གཅོད་པ་ལ་བལྟས་དགོས་པའི་ཕྱིར། མཚན་ཉིད་ནི་དངོས་པོ་གཞན་ཞིག་སྐྱེས་ཟིན་ཞིག་པའི་ཆ་འདས་པའི་མཚན་ཉིད། དངོས་པོ་གཞན་ཞིག་རང་སྐྱེད་བྱེད་ཀྱི་རྒྱུ་ཡོད་ཀྱང་རྐྱེན་མ་ཆང་
དངོས་པོ་གཞན་ཞིག་པ་དང་མ་འོངས་པའི་ཆ་གང་ཡང་མ་ཡིན་ཞིང་སྐྱེས་ལ་མ་འགགས་པ་དེ་དེ་ལྟར་བའི་མཚན་ཉིད་ཅས་འཇོག་པའམ་ཡང་ན་སྟོང་ཐུན་ལས་འབྱུང་བ་ལྟར་བཞག་པས་ཆོག་གོ་མྱུ་གུའི་དུས་སུ་འདས་པ་དང་མྱུ་གུའི་

[119A]༄༅། །འདས་པ་སོགས་ཀྱི་ཁྱད་པར་ཡང་ཤེས་དགོས་ཏེ། གྲགས་ཆེ་བ་དང་གཞན་དུ་ཤེས་པར་བྱའོ། །གཉིས་པ་ཁྱད་ཆོས་དེ་དག་ཐམས་ཅད་ཀྱི་རྩ་བ་མཐར་གཏུགས་པ་རང་མཚན་འགོག་ལུགས་ལ། འཇུག་
པ་རྩ་འགྲེལ་ལས་རིགས་པ་བཞི་བཤད་པའི་དང་པོ་ནི། དངོས་པོ་རྣམས་ལ་རང་གི་མཚན་ཉིད་ཀྱིས་གྲུབ་པའི་རང་བཞིན་ཡོད་ན་འཕགས་པ་རྣམས་ཀྱིས་ཆོས་ཐམས་ཅད་རང་བཞིན་མེད་པར་རྟོགས་པའི་ཚེ་ཡེ་ཤེས་དེས་དེ་དག་
དམིགས་དགོས་ །དེ་ལྟར་ན་དངོས་པོ་སྔར་ཡོད་པ་ཕྱིས་མེད་པ་ནི་དེ་ཞིག་པ་ཡིན་ལ། 
པོའི་འཇིག་རྒྱུར་ཐལ་བའོ། །གཉིས་པ་ནི། དངོས་པོ་རྣམས་རང་གི་མཚན་ཉིད་ཀྱིས་གྲུབ་ན་སྐྱེ་བའི་ཐ་སྙད་བཏགས་པའི་བཏགས་དོན་ལ་རིགས་པས་དཔྱད་པའི་ཚེ་ས་མྱུག་རང་བཞིན་གྱིས་གཅིག་གམ་ཐ་དད་གང་རུང་གིས་སྐྱེ་བ་རིགས་པས་
བཙལ་ནས་རྙེད་དགོས་ཏེ། གཞན་དུ་ན་ཐ་སྙད་ཙམ་དུ་འགྱུར་གྱི་རང་གི་མཚན་ཉིད་ཀྱིས་གྲུབ་པར་མི་འགྱུར་བའི་ཕྱིར་ཞེས་པ་སྟེ། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་འཕེན་པའོ། །གསུམ་པ་ནི། དངོས་པོ་རྣམས་ཀྱི་སྐྱེ་བ་ཐ་སྙད་དུ་
རང་གི་མཚན་ཉིད་ཀྱིས་གྲུབ་པ་མཐའ་བཞིའི་སྐྱེ་འགོག་གི་རིགས་པས་མི་ཁེགས་ན་དོན་དམ་དུ་གྲུབ་པ་ཡང་མི་ཁེགས་པར་འགྱུར་ཏེ། རང་མཚན་གྱིས་གྲུབ་ན་དོན་དམ་པར་གྲུབ་དགོས་པའི་ཕྱིར་རོ། །རིགས་པ་འདི་གསུམ་ག་ལ་རང་རྒྱུད་པས་ལན་འདེབས་

[119B] །བཞི་པ་ནི། རང་གི་མཚན་ཉིད་ཀྱིས་ཡོད་ན་འོད་སྲུང་གིས་ཞུས་པ་ལ་སོགས་པ་མདོ་དུ་མ་ལས་ཆོས་རྣམས་རང་བཞིན་གྱིས་སྟོངས་
པར་གསུངས་པ་མི་འཐད་པར་ཐལ་བའོ། །འདི་ཡང་མདོ་དེ་དག་གིས་སེམས་ཙམ་པ་དང་རང་རྒྱུད་པ་དག་གིས་བཀྲལ་བའི་ལྟ་བ་རྣམས་ལྟ་བ་མཐར་ཐུག་མ་ཡིན་པར་གསུང་ལུགས་ཀྱི་རྒྱུ་མཚན་རྣམས་ཞིབ་ཏུ་ཤེས་དགོས་པ་ཡོད་དོ། །གསུམ་པ་
དེ་དག་ལ་བརྟེན་ནས་མདོའི་དྲང་ངེས་འབྱེད་ཚུལ་ནི། འཁོར་ལོ་དང་པོར་གང་ཟག་ལ་བདག་མེད་ལུགས་རགས་པ་བཤད་ནས་ཕྲ་མོ་མ་བཤད་པ་དང་ཕུང་སོགས་རང་གི་མཚན་ཉིད་ཀྱིས་གྲུབ་པར་གསུངས་པ་རྣམས་དྲང་དོན་ཡིན་ཏེ། དགོངས་གཞི་ཐ་སྙད་དུ་
ཡོད་པ་ཙམ་ལ་དགོངས་ནས་དགོས་པ་བདག་མེད་ཕྲ་མོ་བསྟན་ན་ཆད་ལྟ་སྐྱེ་བས་ར་ཞིག་སྣོད་དུ་མི་རུང་བའི་གདུལ་བྱ་རྣམས་རིམ་གྱིས་རྒྱུད་སྦྱངས་ནས་གཞུག་པའི་ཕྱིར་དུ་གསུངས་པ་ཡིན་ལ། སྒྲ་ཇི་བཞིན་པ་ལ་གནོད་བྱེད་ནི་རང་མཚན་གྱིས་ཡོད་
པ་འགོག་པའི་རིགས་པ་རྣམས་ཡིན་པའི་ཕྱིར། འཁོར་ལོ་བར་པར་གང་ཟག་དང་ཆོས་ལ་རང་གི་མཚན་ཉིད་ཀྱིས་གྲུབ་པ་བཀག་ནས་ཐ་སྙད་ཙམ་དུ་ཡོད་པར་གསུངས་པ་ནི་ངེས་པའི་དོན་མཐར་ཐུག་པ་ཡིན་ཏེ། སྟོང་པ་རྟེན་འབྱུང་གི་དོན་དུ་རྟོགས་
ནུས་པའི་ཐེག་པ་ཆེན་པོའི་རིགས་ཅན་གྱི་གདུལ་བྱ་དབང་རྣོན་ལ་གསུངས་པའོ། །དེ་ལ་ཡང་རང་རྒྱུད་

[120A]༄༅། །སྦྱར་བ་རྣམས་སུ་མ་ཟད་ཤེས་རབ་སྙིང་པོ་ལྟ་བུ་དོན་དམ་གྱི་ཐ་སྙད་དངོས་སུ་མ་སྦྱར་ཡང་རང་བཞིན་གྱིས་སྟོང་པ་སྟེ་རང་མཚན་གྱིས་སྟོང་པའི་ཁྱད་པར་དངོས་སུ་སྦྱར་བ་དང། དེ་ཙམ་ཡང་མ་སྦྱར་བར་སྤྱིར་སྐྱེ་བ་མེད་འགག་པ་མེད་ཅེས་པ་ལྟ་བུ་ཟབ་
མོ་སྟོང་པ་ཉིད་སྟོན་པའི་མདོ་མཐའ་དག་ངེས་དོན་གྱི་མདོ་ཡིན་པར་འདྲ་བར་བཞེད་དེ། བརྗོད་བྱ་རིགས་མཐུན་པའི་མདོ་སྡེ་གཅིག་ལ་དོན་དམ་གྱི་ཁྱད་པར་སྦྱར་ཕྱིན་དེ་དང་བརྗོད་བྱ་མཐུན་པའི་མདོ་སྡེ་གཞན་ལ་ཡང་དོན་གྱིས་སྦྱར་བ་ཡིན་པའི་ཕྱིར། དཔེར་ན་ད་ལྟར་གྱི་རྩོམ་པ་པོ་
གཅིག་གིས་བརྩམས་པའི་བསྟན་བཅོས་བརྗོད་བྱ་མཐུན་པ་གཅིག་ཏུ་བྱུང་བ་རྣམས་དེ་མ་བྱུང་བའི་སར་ཡང་འཁྱེར་དགོས་པ་དང་འདྲའོ། །འཁོར་ལོ་ཐ་མར་མཚན་ཉིད་གསུམ་ལ་རང་གི་མཚན་ཉིད་ཀྱིས་ཡོད་པ་དང་མེད་པའི་ཁྱད་པར་གསུངས་པ་ནི་དྲང་བའི་དོན་ཏེ། དེ་ཡང་
དགོངས་གཞི་ནི་ངོ་བོ་ཉིད་དང་པོ་གཉིས་དང་ཕྱི་མ་ལ་སེམས་ཙམ་པས་འདོད་པ་ལྟར་གྱི་མིང་བརྔས་བཞག་མ་བཞག་གི་ཁྱད་པར་ཐ་སྙད་ཙམ་དུ་ཡོད་པ་ལ་དགོངས་པའོ། །དགོས་པ་ནི་གདུལ་བྱ་ཐེག་ཆེན་གྱི་རིགས་ཅན་ཡིན་ཡང་རེ་ཞིག་ཆོས་ཐམས་ཅད་ཀྱི་སྟེང་གི་སྟོང་པ་
དང་རྟེན་འབྲེལ་དོན་གཅིག་ཏུ་རྟོགས་མི་ནུས་པ་ལ་སྔོན་དུ་རགས་པའི་ཆོས་ཀྱི་བདག་མེད་བསྟན་ཏ་རྒྱུད་སྦྱངས་ནས་ཕྱིས་ཕྲ་བའི་ཆོས་ཀྱི་བདག་མེད་ལ་གཞུག་པའི་ཕྱིར་ཡིན་ནོ། །སྒྲ་ཇི་བཞིན་པ་ལ་གནོད་བྱེད་ནི་ཆོས་ཐམས་ཅད་རང་མཚན་གྱིས་གྲུབ་པས་སྟོང་པའི་ཕྱོགས་
ལ་རིགས་པའི་གནོད་པ་ཅུང་ཟད་ཀྱང་མེད་ཅིང་རང་མཚན་གྱིས་གྲུབ་པར་འདོད་པའི་ཕྱོགས་ལ་བྱ་བྱེད་ཐམས་ཅད་བཞག་ཏུ་མི་རུང་བར་སྒྲུབ་པའི་རིགས་པ་རྣམས་སོ། །དེ་ཡང་དགོངས་འགྲེལ་ནས་བཤད་པའི་འཁོར་ལོ་གསུམ་གྱི་དྲང་ངེས་འཇོག་ཚུལ་ཡིན་གྱི་སྤྱིར་འཁོར་ལོ་

[120B] འཁོར་ལོ་དང་པོར་གང་ཟག་དང་ཆོས་ལ་རང་བཞིན་མེད་པར་གསུངས་པ་རྣམས་ངེས་དོན་ཡིན་པའི་ཕྱིར་རོ། །དེ་ལྟར་ན་རྣམ་རིག་པས་ངོ་བོ་ཉིད་གསུམ་ལ་རང་གི་མཚན་ཉིད་ཀྱིས་ཡོད་མེད་ཀྱི་ཁྱད་པར་ཕྱེ་ནས་བཀྲལ་བ་དེ་དགོངས་
འགྲེལ་གྱི་མདོའི་དོན་ཡིན་ཀྱང་གསུང་པ་པོ་སྟོན་པའི་དགོངས་པ་མིན་ལ། མདོའི་དོན་ཡིན་པ་ཡང་གདུལ་བྱའི་བསམ་པའི་དབང་གིས་བརྗོད་བྱ་དེ་ལྟ་བུ་སྟོན་པ་ཡིན་པས་ན་དེ་བཀག་པས་མདོའི་དོན་བཀག་པར་ཡང་མི་འགྱུར་ལ། ལུགས་མི་མཐུན་པ་གཉིས་གསུངས་པས་གསུང་བ་
པོ་ལ་ནང་འགལ་ཡོད་པར་ཡང་མི་འགྱུར་རོ། །འདི་ལ་ཕལ་མོ་ཆེ་དག་གསུང་བ་པོ་སྟོན་པ་དང་མདོའི་དགོངས་པ་ཡིན་ཀྱང་དེ་གཉིས་ཀྱི་མཐར་ཐུག་གི་དགོངས་པ་མིན་ཞེས་ཟར་མོད་ཀྱང་ལེགས་བཤད་སྙིང་པོའི་སྒྲས་ཟིན་ལྟར་གསུང་པ་པོའི་དགོངས་པ་མ་ཡིན་ཀྱང་གསུང་རབ་ཀྱི་བརྗོད་
བྱའི་དོན་ཡིན་ནོ་ཞེས་སྨྲས་ན་དོན་དང་མཐུན་ཞིང་ཚིག་ལ་ཡང་འགྲིག་པར་འགྱུར་ཏེ། གཞན་དབང་ལ་རང་གི་མཚན་ཉིད་ཀྱིས་གྲུབ་པ་ཡུལ་དུས་གྲུབ་པའི་མཐའ་འགར་ཡང་འཇོག་མི་ནུས་པའི་ཕྱིར་རོ། །འོན་ཏེ་ལེགས་བཤད་སྙིང་པོ་ལས། རེ་ཞིག་ཟབ་མོའི་དོན་རྫོགས་པར་
སྟོན་པའི་སྣོད་དུ་མི་རུང་བའི་གདུལ་བྱའི་བློ་ལ་བལྟོས་ཏེ་རང་གི་མཚན་ཉིད་ཀྱིས་གྲུབ་པ་ཡོད་ལ། ཞེས་གསུངས་པ་ཇི་ལྟར་དྲང་ཞེ་ན། སྐྱོན་མེད་དེ། དེ་ནི་དེའི་བློ་ལ་བལྟོས་ཏེ་རང་མཚན་གྱིས་ཡོད་པར་སྟོན་པ་མདོ་སྡེའི་དོན་ཡིན་པར་བཤད་པ་ཙམ་ཡིན་པའི་ཕྱིར་རོ། །ཐལ་འགྱུར་
བ་རང་ལུགས་ཀྱི་མཚན་ཉིད་གསུམ་གྱི་རྣམ་གཞག་ནི་ཇི་ལྟར་སྣང་བ་ལྟར་གྱི་ཆོས་ཅན་ཀུན་རྫོབ་པ་འདི་གཞན་དབང་དང། དེ་ཉིད་ཡུལ་གྱི་གནས་ལུགས་སམ་གཤས་ དེ་ལྟར་སྒྲོ་བཏགས་པས་སྟོང་པའི་ཆ་ཡོངས་གྲུབ་ཏུ་འཇོག་པ་

[121A]༄༅། །ཡིན་ནོ། །གསུམ་པ་ལམ་གྱི་ཁྱད་པར་ནི། ལུགས་འདི་ལ་ཐེག་པ་གསུམ་གྱི་ལམ་སོ་སོར་འཇོག་པ་དང་ཉན་རང་གི་ལམ་ལ་ཡང་ཞུགས་པ་དང་གནས་པའི་སྐྱེས་བུ་ཆེན་པོ་རྣམས་ཀྱི་རྣམ་པར་བཞག་པ་དང། རང་རྒྱལ་ལ་ཚོགས་སྤྱོད་གཉིས་དང་
བསེ་རུ་ལྟ་བུ་སོགས་ཀྱི་རྣམ་གཞག་ཀྱང་བྱེད་དོ། །ཉན་རང་གཉིས་ཀྱི་བགྲོད་བྱེད་ལམ་ལ་ཤེས་རབ་དང་ཐབས་ཀྱི་ཆ་གཉིས་ལས་ཤེས་རབ་ལ་གང་ཟག་གི་བདག་མེད་དང་ཆོས་ཀྱི་བདག་མེད་ཕྲ་མོ་གཉིས་ཀ་རྟོགས་དགོས་ཀྱི། རང་རྐྱ་ཐུབ་པའི་རྫས་ཡོད་ཀྱིས་སྟོངས་པའི་
བདག་མེད་ཙམ་རྟོགས་པས་ཐེག་པ་གསུམ་གང་གི་ཡང་འཕགས་ལམ་འཐོབ་མི་ནུས་པར་བཞེད་དོ། །དེར་མ་ཟད་གཟུང་འཛིན་རྫས་ཐ་དད་ཀྱིས་སྟོངས་པའི་ཆོས་ཀྱི་བདག་མེད་ཙམ་དང། བློ་གནོད་མེད་ལ་སྣང་བའི་དབང་གིས་བཞག་ཙམ་མ་ཡིན་པའི་ཡུལ་རང་གི་སྡོད་ལུགས་ཀྱི་
ངོས་ནས་གྲུབ་པས་སྟོངས་པའི་བདག་མེད་ཙམ་ལ་ཇི་ཙམ་གོམས་པར་བྱས་ཀྱང་ཆོས་ཐམས་ཅད་རང་མཚན་གྱིས་གྲུབ་པས་སྟོངས་པའི་བདག་མེད་ཕྲ་མོ་མ་རྟོགས་ན་འཕགས་ལམ་འཐོབ་པར་མི་ནུས་སོ། །གལ་ཏེ་དེ་ལྟ་ན་ཉན་རང་འཕགས་པ་རྣམས་ཀྱིས་ཤེས་བྱའི་སྒྲིབ་པ་ཡང་
སྤོང་བར་འགྱུར་ཏེ། བློ་ཡུལ་གྱི་གནས་ལུགས་ལ་ཇི་ལྟ་བ་བཞིན་དུ་ཞུགས་པའི་ལམ་གོམས་པ་རབ་ཀྱི་མཐར་ཐུག་པ་ལས་ཕྱིན་ཅི་ལོག་ས་བོན་དང་བཅས་པ་དྲུངས་ནས་འབྱིན་པར་ནུས་པའི་ཕྱིར་རོ་ཞེ་ན། སྐྱོན་མེད་དེ། བདེན་འཛིན་ས་བོན་དང་བཅས་པ་སྤངས་ཀྱང་ཉོན་
སྒྲིབ་སྤངས་པར་ཟད་ཀྱི་ཤེས་སྒྲིབ་སྤངས་པ་མ་ཡིན་ལ། གཉིས་སྣང་འཁྲུལ་པའི་བག་ཆགས་ནི་བདག་མེད་པའི་ལྟ་བ་ཙམ་གོམས་པར་བྱས་པ་ཁོ་ནས་སྤོང་མི་ནུས་པའི་ཕྱིར་རོ། །ཐེག་པ་ཆེ་ཆུང་ལ་ཆོས་ཀྱི་བདག་མེད་རྫོགས་པར་སྒོམ་མི་སྒོམ་གྱི་ཁྱད་པར་ཡང་ཡོད་དོ་

[121B]
མེད་པ་གཉིས་ཀྱི་དོན་ལ་འཇོག་པར་བྱེད་དོ། །ཐེག་ཆེན་པས་གཞི་རེ་རེའི་སྟེང་དུ་ཡང་རིགས་པ་མི་འདྲ་བ་རེ་རེ་ལ་བརྟེན་ནས་བདེན་མེད་ངེས་པར་བྱེད་པ་དང། གཞི་གཅིག་གི་སྟེང་དུ་ཡང་རིགས་པ་མི་འདྲ་བའི་སྒོ་དུ་མས་དེ་ཁོ་ན་ཉིད་ལ་བློ་ཤིན་ཏུ་རྒྱས་པར་བྱེད་པའི་ཕྱིར་རོ། །
ཐབས་ཀྱི་ཆ་ལ་ནི་ཐེག་པ་དམན་པ་རྣམས་ཀྱིས་རང་དོན་འབའ་ཞིག་གི་ཆེད་དུ་ལྷག་པ་ཚུལ་ཁྲིམས་ཀྱི་བསླབ་པ་ཤིན་ཏུ་བརྟན་པར་བྱེད་ཅིང་འཕན་མེད་པར་བྱ་བའི་ཕྱིར་སྲོག་བཞིན་དུ་གཅེས་པར་བྱེད་ལ། ཤིན་ཏུ་སྦྱངས་པ་དུ་མས་བསྒྲུབས་པའི་ཏིང་ངེ་འཛིན་གྱི་ཁྱད་པར་འཇིག་
རྟེན་དང་འཇིག་རྟེན་ལས་འདས་པ་དུ་མ་ལ་ཡང་གོམས་པར་བྱེད་པ་དང། བདེན་པ་བཞིའི་ཁྱད་ཆོས་རྣམས་དང་རྟེན་ཅིང་འབྲེལ་པར་འབྱུང་བ་བཅུ་གཉིས་ཀྱི་དོན་རྣམ་པ་དུ་མས་གོམས་པར་བྱེད་ལ། ཚངས་པའི་གནས་པ་བཞི་ཡང་གོམས་པར་བྱེད་དོ། །དེ་དག་ལ་བྱམས་
པ་དང་སྙིང་རྗེ་ཚད་མེད་པ་ཡོད་ཀྱང་སྙིང་རྗེ་ཆེན་པོ་ནི་མེད་དོ། །མཁས་པ་དག་ཐེག་དམན་ལ་སྙིང་རྗེ་ཆེན་པོ་ཡོད་ཀྱང་གཞན་དོན་ཁུར་དུ་འཁྱེར་བའི་ལྷག་བསམ་འདྲེན་ནུས་ཀྱི་སྙིང་རྗེ་ཆེན་པོ་མེད་པ་བྱང་ཆུབ་ལམ་རིམ་གྱི་དགོངས་པར་མཛད་པ་ཡང་མཁས་པའི་བཤད་པའི་
རྣམ་གངས་ཡིན་མོད་ཀྱི། དེ་ལྟ་ན་ཡང་འདིར་བྱམས་པ་དང་སྙིང་རྗེ་ལ་ཆེན་པོའི་སྒྲ་འཇུག་པའི་ཆེན་པོ་ནི་སྤྱིར་སྙིང་རྗེ་ཆེ་བ་ཙམ་ལ་མི་བྱེད་པར་ཆེ་ལུགས་མི་འདྲ་བ་ཞིག་དགོས་པར་སྣང་སྟེ། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། །དེ་བཞིན་སྒྲུབ་པ་གཉིས་དག་

[122A]༄༅། །དང༑ ༑ཡེ་ཤེས་བརྩོན་འགྲུས་རྩོམ་པ་དང། །ཐབས་ལ་མཁས་པར་གྱུར་པ་དང། །ཡང་དག་འགྲུབ་པ་ཆེན་པོ་དང། །སངས་རྒྱས་འཕྲིན་ལས་ཆེན་པོ་སྟེ། །ཆེན་པོ་འདི་དང་ལྡན་པའི་ཕྱིར། །ཐེག་ཆེན་ཞེས་ནི་ངེས་པར་བརྗོད། །
ཅེས་ཐེག་ཆེན་གྱི་ཆོས་ཐམས་ཅད་ཆེན་པོ་བདུན་གྱིས་ཁྱད་པར་དུ་བྱས་ཚུལ་གསུངས་པ་ལྟར་གྱི་ཆེན་པོ་དེ་ལྟ་བུ་དག་དང་ལྡན་པ་ཞིག་ལ་སྙིང་རྗེ་ཆེན་པོར་བྱ་དགོས་པར་མངོན་ནོ། །དེའི་ཕྱིར་འཕགས་པ་བློ་གྲོས་མི་ཟད་པ་ལས་སྙིང་རྗེ་ཆེན་པོ་ཁོ་ན་ཐེག་པ་ཆེན་པོ་ཡང་
དག་པར་འགྲུབ་པའི་སྔོན་དུ་འགྲོ་བ་ཡིན་པར་བསྟན་པ་དང། འཕགས་པ་ག་ཡ་གཽ་རི་ལས་ཀྱང་སྙིང་རྗེ་ཆེན་པོ་བྱང་ཆུབ་སེམས་དཔའི་སྤྱོད་པའི་རྩོམ་པ་དང་གནས་སུ་གསུངས་པ་དང། མདོ་སྡེ་ཕལ་པོ་ཆེ་ལས་སྙིང་རྗེ་ཆེན་པོ་ཉིད་བྱང་ཆུབ་སེམས་དཔའ་ཉན་རང་ལས་འཕགས་
པའི་ཁྱད་ཆོས་སུ་གསུངས་པ་སོགས་ཀྱི་སྐབས་སུ་སྙིང་རྗེ་ཆེན་པོར་གསུངས་ཀྱི་ཉན་རང་ལ་སྙིང་རྗེ་ཆེན་པོ་ཡོད་པ་དང། དེ་ཐེག་ཆེན་གྱི་སྙིང་རྗེ་ཆེན་པོ་དང་མི་འདྲ་བའི་ཁྱད་པར་ཅི་ཡང་མ་གསུངས་པ་དང། དཔལ་ལྡན་ཟླ་བའི་སྐྱབས་གསུམ་བདུན་ཅུ་པ་ལས། རང་དོན་ལ་གཞོལ་
དེ་དག་ནི། །སྙིང་རྗེ་ཆེན་པོ་དང་བྲལ་བའི། །རང་རྒྱལ་རྒྱལ་བའི་གསུང་ལས་སྐྱེས། །ཐེག་པ་ཆེན་པོར་མི་བསྔགས་སོ། །ཞེས་ཉན་རང་ལ་སྙིང་རྗེ་ཆེན་པོ་མེད་པར་བཤད་པ་དང། བྱང་ཆུབ་ལམ་རིམ་ལས་ཀྱང་བྱམས་པ་དང་སྙིང་རྗེ་ཚད་མེད་པ་ནི་ཉན་ཐོས་དང་རང་སངས་
རྒྱས་ལ་ཡང་ཡོད་ཀྱང་ཞེས་ཉན་རང་ལ་ཡོད་རྒྱུ་དེ་བྱམས་པ་དང་སྙིང་རྗེ་ཚད་མེད་པར་གསུངས་ཀྱི་སྙིང་རྗེ་ཆེན་པོར་མ་གསུངས་པ་དང། སྲས་ཀྱི་ཐུ་བོ་གཉིས་ཀྱི་གསུང་རབ་རྣམས་ལས་ཀྱང་ཉན་རང་ལ་སྙིང་རྗེ་ཆེན་པོ་མེད་པ་སྒྲ་སོར་བཞག་ཏུ་མཛད་འདུག་པས་སྙིང་རྗེ་ཚད་མེད་

[122B] །སྙིང་རྗེ་ཆེན་པོ་སྐྱེས་པའི་ཚད་སོགས་ལ་ཡང་དཔྱད་རྒྱུ་མང་སྟེ་རེ་ཞིག་བཞག་གོ། ལྷག་བཅས་ལྷག་མེད་ཀྱི་མྱང་འདས་ནི་ཐེག་དམན་གྱིས་ཉོན་མོངས་པ་ཟད་པར་སྤངས་
པའི་ཆེ་མཉམ་གཞག་གི་དོན་ ཕུང་པོའི་སྣང་བ་མ་ནུབ་པའི་རྗེས་ཐོབ་ཀྱི་ཚེ་དེའི་ལྷག་བཅས་ཀྱི་མྱང་འདས་སུ་འཇོག་པ་ཡིན་ནོ། །ཐེག་པ་ཆེན་པོའི་ལམ་ལ་མོས་སྤྱོད་ཀྱི་ས་ནི། སེམས་
བསྐྱེད་བརྟན་པ་ནས་ཚོགས་ལམ་དུ་འཇོག་དགོས་མོད་ཀྱང་གྲངས་མེད་གསུམ་གྱི་མགོ་རྩོམ་པ་ལ། སངས་རྒྱས་སོགས་དམིགས་དད་པ་དང། ཞེས་སོགས་དང། བཟང་དང་སྨོན་པའི་སྟོབས་ཅན་དང། ཞེས་སོགས་ཀྱིས་བཤད་པ་ལྟར་གྱི་མཚན་ཉིད་དུ་མ་ཞིག་ཚང་དགོས་
པར་སྣང་བས་ཞིབ་ཏུ་ཕྱེད་དགོས་སོ། །དེ་དག་གིས་མཚོན་ཏེ་ཞིབ་ཏུ་དཔྱད་ན་ལམ་ཕུང་པོ་གསུམ་པ་ལ་གནས་པ་ཡང་མཐའ་ཡས་པ་ཞིག་སྣང་ངོ། །སྦྱོར་ལམ་ནི་སྟོང་ཉིད་རྟོགས་པའི་ལྷག་མཐོང་གསར་དུ་ཐོབ་པ་ནས་འཇོག་དགོས་ནའང་དམན་ལམ་སྔོན་དུ་སོང་བ་ལ་ཇི་ལྟར་
བྱ་དགོས་པ་དཔྱད་པར་བྱ་ཞིང་ཕལ་ཆེར་བསོད་ནམས་ཀྱི་ཟིན་ཚུལ་ཁྱད་པར་བ་ཞིག་གི་མཚམས་ནས་འཇོག་དགོས་པ་འདྲའོ། །དྲོད་དང་རྩེ་མོའི་དུས་སུ་ཡུལ་ཡུལ་ཅན་གྱི་གཉིས་སྣང་ཡོད་ཅིང་དེ་ཡོད་པ་མྱོང་སྟོབས་ཀྱིས་ངེས་ནུས། བཟོད་པའི་དུས་ན་མཉམ་གཞག་
ལ་བསྒོམ་ཡུལ་གྱི་སྣང་བ་མི་ངེས་ཀྱང་སྒོམ་བྱེད་ཀྱི་སྣང་བ་ཡོད། ཆོས་མཆོག་གི་དུས་སུ་བསྒོམ་བྱ་སྒོམ་བྱེད་ཀྱི་སྣང་བ་ཕལ་ཆེར་ལོག་ཀྱང་ངེས་མི་ནུས་པར་བླ་མ་སྔ་མ་རྣམས་བཞེད་དེ། ཀ་མ་ལ་ཤིའ་ལའི་སྒོམ་རིམ་དང་པོ་དང་མཐུན་པར་སྣང་ངོ། །འོན་ཀྱང་དེར་བཤད་པ་དང་

[123A]༄༅ ། །ལུགས་འདི་གཉིས་ལ་ཞིབ་ཆ་ཅུང་ཟད་དགོས་པར་སྣང་ཡང་གཙོ་བོ་ནི་སྟོང་པ་ཉིད་ལ་མཉམ་པར་བཞག་པའི་ཚེ་གཉིས་སྣང་གི་སྤྲོས་པ་ཇེ་སྲབ་ཏུ་སོང་བའི་རིམ་པ་ལས་དྲོད་སོགས་བཞིར་ཕྱེ་བ་ཙམ་དུ་ནི་འདྲ་བ་ཡིན་ནོ། །འཕགས་པའི་ལམ་
ལ་ས་བཅུའི་མཉམ་གཞག་ཡེ་ཤེས་ཀྱིས་ཆོས་ཉིད་རྟོགས་ཚུལ་ལ་ཁྱད་པར་མེད་ཀྱང་རྗེས་ཐོབ་ཀྱི་གནས་སྐབས་སུ་ཡོན་ཏན་གྱི་རྟེན་བྱེད་པའི་ཁྱད་པར་མི་འདྲ་བ་དུ་མས་ས་བཅུར་བཞག་པར་གསུངས་སོ། །དེ་ནི་ཡོན་ཏན་འཐོབ་ཚུལ་གྱི་ཁྱད་པར་དང། མཐུ་ཕུལ་དུ་
བྱུང་བ་འཐོབ་པའི་ཁྱད་པར་དང། ཕར་ཕྱིན་ལྷག་པའི་ཁྱད་པར་དང། རྣམ་སྨིན་གྱི་སྐྱེ་བ་འཛིན་ཚུལ་གྱི་ཁྱད་པར་བཞིའོ། །དང་པོ་ནི། ས་དང་པོ་ལ་སྐད་ཅིག་ཐང་ཅིག་ཡུད་ཙམ་གཅིག་ལ་སངས་རྒྱས་བརྒྱ་མཐོང་བ་དང། སངས་རྒྱས་བརྒྱའི་བྱིན་རླབས་རྟོགས་པ་དང་
བསྐལ་པ་བརྒྱར་གནས་པ་དང། སྔོན་དང་ཕྱི་མའི་མཐའི་བསྐལ་པ་བརྒྱར་ཡེ་ཤེས་ཀྱི་མཐོང་བ་འཇུག་པ་དང། ཏིང་ངེ་འཛིན་བརྒྱ་ཕྲག་གཅིག་ལ་སྙམས་པར་འཇུག་ལྡང་བྱེད་པ་དང། ཞིང་ཁམས་བརྒྱ་གཡོ་བར་བྱེད་པ་དང། ཞིང་ཁམས་བརྒྱ་སྣང་བར་བྱེད་པ་དང་
སེམས་ཅན་བརྒྱ་སྨིན་པར་བྱེད་པ་དང། སངས་རྒྱས་ཀྱི་ཞིང་བརྒྱར་འགྲོ་བ་དང། ཆོས་ཀྱི་སྒོ་བརྒྱ་འབྱེད་པ་དང། རང་གི་ལུས་ལ་ལུས་བརྒྱ་སྟོན་པར་བྱེད་པ་དང། དེའི་བརྒྱ་པོ་རེ་རེ་ཞིང་ཡང་འཁེར་རྒྱལ་སྲས་བརྒྱ་དང་བཅས་པར་སྟོན་པ་སྟེ་ཡོན་ཏན་བརྒྱ་ཕྲག་བཅུ་
གཉིས་སོ། །དེ་བཞིན་དུ་ས་གཉིས་པ་ལ་དེ་དག་སྟོང་ཕྲག་བཅུ་གཉིས་སོ། །གསུམ་པ་ལ་འབུམ་ཕྲག་བཅུ་གཉིས་སོ། །བཞི་པ་ལ་བྱེ་བ་ཕྲག་བརྒྱ་པ་བཅུ་གཉིས་སོ། །ལྔ་པ་ལ་བྱེ་བ་ཕྲག་སྟོང་བཅུ་གཉིས་སོ། །དྲུག་པ་ལ་བྱེ་བ་བརྒྱ་ཕྲག་སྟོང་བཅུ་གཉིས་སོ། །བདུན་པ་ལ་

[123B] །བརྒྱད་པ་ལ་ནི་སྟོང་གསུམ་གྱི་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་སྙེད་ཀྱི་གྲངས་དང་མཉམ་པའི་ཡོན་ཏན་སྡེ་ཚན་བཅུ་གཉིས་དང། དགུ་པ་ལ་སྟོང་གསུམ་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་སྙེད་ཀྱི་གྲངས་
དང་མཉམ་པའི་སྡེ་ཚན་བཅུ་གཉིས་དང། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཕྲ་རབ་ཀྱི་གྲངས་དང་མཉམ་པའི་ཡོན་ཏན་སྡེ་ཚན་བཅུ་གཉིས་འཐོབ་པར་གསུངས་སོ། །གཉིས་པ་མཐུ་ཕུལ་དུ་བྱུང་བའི་ཁྱད་པར་ནི་ས་སོ་སོའི་སྐབས་ཀྱི་དྲི་མ་
སྦྱོང་པའི་སྟོབས་དང་ལམ་བགྲོད་པའི་སྟོབས་གོང་ནས་གོང་དུ་འཕེལ་བ་ལ་བྱ་དགོས་ཤིང། དེ་ལ་ཡང་ས་དང་པོར་ཆོས་ཉིད་རྟོགས་པའི་བློ་ཡུལ་ཆོས་ཉིད་དང་གཉིས་སྣང་ཕྲ་མོས་ཀྱང་བར་མ་ཆོད་པར་ཆུ་ལ་ཆུ་བཞག་གི་ཚུལ་དུ་སོང་བའི་ཡེ་ཤེས་ཐོག་མར་རྒྱུད་ལ་སྐྱེས་པ་ན་
མཐོང་ལམ་ཐོབ་པ་དང་ཐེག་ཆེན་གྱི་བདེན་པ་མངོན་སུམ་དུ་གསར་དུ་རྟོགས་པ་དང་ཐེག་ཆེན་གྱི་འཕགས་ལམ་ཐོབ་པ་དང་ས་དང་པོ་ཐོབ་པ་རྣམས་དུས་མཉམ་པའི་ཚུལ་གྱིས་འབྱུང་ཞིང། སྐད་ཅིག་གཉིས་པར་མཐོང་སྤང་སྤངས་པའི་སྤངས་པ་རང་གི་རྒྱུད་སྟེང་དུ་མངོན་དུ་བྱས་པ་ན་
མཐོང་ལམ་རྣམ་གྲོལ་ལམ་མངོན་དུ་བྱས་པ་ཡིན་ནོ། །དེ་ལྟ་བུའི་མཐོང་ལམ་ནི་ཆོས་མ་ཆག་ཐ་མའི་ཡེ་ཤེས་དང་མཉམ་གཞག་ཐུན་གཅིག་གིས་བསྡུས་པ་ཡིན་ཞིང་ས་འཕོ་ཚུལ་ཡང་མཉམ་གཞག་ནས་མཉམ་གཞག་ཏུ་འཕོ་བ་ཁོ་ན་ཡིན་ནོ། །འདི་ལ་ཤེས་བཟོད་སྐད་ཅིག་
མ་བཅུ་དྲུག་གི་རྣམ་གཞག་ཀྱང་ཤེས་པར་བྱ་ཞིང་བདེན་བཞིའི་ཆོས་ཉིད་འཇལ་བའི་ལྡོག་པ་ནི་ཆོས་བཟོད་བཞི་དང་བདེན་བཞིའི་ཆོས་ཉིད་ཀྱི་ཡུལ་ཅན་ལྡོག་པས་ཕྱེ་བ་བཞི་རྟོགས་པའི་ཆ་ནི་རྗེས་བཟོད་བཞི་སྟེ་བཟོད་པ་བརྒྱད་བར་ཆད་མེད་ལམ་དང། དེ་ལྟ་བུའི་ཚུལ་གྱིས་

[124A]༄༅། །ཆོས་ཤེས་བཞི་དང་རྗེས་ཤེས་བཞི་ནི་རྣམ་གྲོལ་ལམ་དུ་འཇོག་པ་ནི་ལུགས་འདི་ལ་ཡང་འདྲ་བར་རྒྱལ་ཚབ་ཐམས་ཅད་མཁྱེན་པ་བཞེད་དེ། རང་རིག་ཁས་ལེན་པ་ནི་མ་ཡིན་ནོ། །ཞེས་མཁས་པ་སྔ་མ་དག་བཞེད་ལ། ཕྱིས་ཀྱི་ཡིག་ཆ་རྩོམ་པ་པོ་ཐམས་
ཅད་ཞལ་མཐུན་པར་རྒྱལ་ཚབ་རྗེའི་དགོངས་པ་རིམ་པ་ལྟར་ཡུལ་དང་ཡུལ་ཅན་གྱི་ཆོས་ཉིད་རྟོགས་པ་ལ་དགོངས་པ་དང། རྗེས་ཀྱི་ངེས་ཤེས་འདྲེན་པའི་ནུས་པ་འཇོག་ལུགས་མི་འདྲ་བ་ལ་བཤད་དགོས་ཀྱི་གཞན་དུ་ན་སྟོང་ཉིད་མངོན་སུམ་དུ་རྟོགས་པའི་མཐོང་ལམ་
མཉམ་གཞག་ཡེ་ཤེས་དེས་བདེན་གཉིས་ཅིག་ཅར་དུ་དངོས་སུ་རྟོགས་པ་སོགས་སུ་འགྱུར་རོ་ཞེས་གསུངས་པའི་ཁས་ལེན་ལ་ཕྱི་མ་བདེ་བར་སྣང་ནའང་གཞུང་གི་དགོངས་པ་གང་ཡིན་ད་དུང་བརྟག་པར་བྱའོ། །ས་དང་པོའི་སྒོམ་ལམ་ཡོད་མེད་ལ་ཡང་མི་མཐུན་པ་གཉིས་
སུ་སྣང་མོད། སྒོམ་ལམ་ཡོད་པའི་དབང་དུ་བྱས་ན་ས་དང་པོའི་སྒོམ་ལམ་ལ་སྒོམ་སྤང་ཆེན་པོའི་ཆེན་པོ་ལ་ཕྲ་རགས་གཉིས་སུ་ཕྱེ་བའི་རགས་པའི་དངོས་གཉེན་བར་ཆད་མེད་ལམ་དང་དེ་སྤངས་པའི་རྣམ་གྲོལ་ལམ་གཉིས་འཇོག་པར་རང་རེའི་མཁས་པ་རྣམས་ཀྱི་གསུང་རྒྱུན་ལས་
འབྱུང་བ་ལྟར་བྱའོ། །སྒོམ་སྤང་ལྷན་སྐྱེས་ཆེན་པོའི་ཕྲ་བ་ནི་ས་གཉིས་པའི་སྒོམ་ལམ་བར་ཆད་མེད་ལམ་དང་སྦྱོར། ཆེན་པོའི་འབྲིང་དང་ས་གསུམ་པའི་དེ་སྦྱོར། ཆེན་པོའི་ཆུང་ངུ་ངང་ས་བཞི་པའི་དེ་སྦྱོར། འབྲིང་གི་ཆེན་པོ་དང་ལྔ་པའི་དེ་སྦྱོར། འབྲིང་གི་འབྲིང་དང་དྲུག་པའི་
དེ་སྦྱོར། འབྲིང་གི་ཆུང་ངུ་དང་ས་བདུན་པའི་དེ་སྦྱོར། ཆུང་ངུ་སྐོར་གསུམ་ནི་ཅིག་ཅར་དུ་སྤོང་བ་ཡིན་ཞིང་དེ་ཡང་རང་རེའི་མཁས་པ་འགའ་ཞིག་གིས་ས་བདུན་པའི་ཐ་མའི་ཆར་ཆུང་ངུ་སྐོར་གསུམ་གྱི་དངོས་གཉེན་བར་ཆད་མེད་ལམ་བསྐྱེད་ཅིང་དེ་སྤངས་པའི་རྣམ་གྲོལ་ལམ་ཐོབ་པ་

[124B] ས་བརྒྱད་པའི་ཡེ་ཤེས་ལ་ཉོན་སྒྲིབ་ཀྱིས་དག་པའི་ཡེ་ཤེས་ཀྱིས་ཁྱབ་པའི་ཕྱིར་རོ་ཞེས་བཞེད་དོ། །ཡང་རང་རེའི་མཁས་པ་ཁ་ཅིག་ནི་ས་བརྒྱད་པའི་ཐོག་མའི་ཡེ་ཤེས་ལ་སྒོམ་སྤང་ཉོན་མོངས་ཆུང་ངུ་སྐོར་གསུམ་གྱི་དངོས་
གཉེན་བར་ཚད་མེད་ལམ་འཇོག་ཅིང། ས་བརྒྱད་པའི་དཀྱིལ་སྟོད་ཀྱི་བར་ཆད་མེད་ལམ་དང་ཤེས་སྒྲིབ་ཆེན་པོ་སྤང་གཉེན་དུ་སྦྱོར་བར་བཞེད་དེ། ས་བདུན་པ་མན་ཆད་དུ་བསྐལ་པ་འབུམ་ལ་སྤང་མི་ནུས་པ་ཡང་ས་འདི་པས་ཡུད་ཙམ་གྱིས་སྤོང་ནུས་པ་སྒོམ་སྤང་ཉོན་མོངས་
ཆུང་ངུ་སྐོར་གསུམ་ལ་བྱེད་དགོས་པའི་ཕྱིར་དང། ཆགས་པ་མེད་པའི་བློ་ནི་སྐྱོན་རྣམས་དག་དང་ལྷན་ཅིག་མི་གནས་ཕྱིར། །ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་འགྱུར་ཞིང། །ཞེས་ས་བརྒྱད་པའི་གནས་སྐབས་སུ་བདེན་འཛིན་ས་བོན་དང་བཅས་པ་ཟད་པར་གསུངས་པའི་
ཕྱིར་རོ། །ཞེས་གསུངས་ཏེ། ལུགས་གཉིས་ལས་རྗེའི་དགོངས་པར་གང་སོན་བརྟག་པར་བྱའོ། །ཤེས་སྒྲིབ་ཆེན་པོ་དང་ས་བརྒྱད་པའི་ཤེས་སྒྲིབ་ཀྱི་དངོས་གཉེན་བར་ཆད་མེད་ལམ་སྦྱོར། ཤེས་སྒྲིབ་འབྲིང་དང་དགུ་པའི་དེ་སྦྱོར། ཆུང་ངུ་རགས་པ་དང་བཅུ་པའི་ཐོག་མའི་
དེ་སྦྱོར། ཆུང་ངུའི་ཕྲ་བ་དང་རྒྱུན་མཐའི་བར་ཆད་མེད་ལམ་སྦྱོར་བ་ཡིན་ཏེ། རྣམ་གྲོལ་ལམ་རྣམས་ཀྱང་དེས་ཤེས་སླའོ། །རྒྱུན་མཐའི་བར་ཆད་མེད་ལམ་གྱིས་དྲངས་པའི་རྣམ་གྲོལ་ལམ་ནི་མི་སློབ་ལམ་ཡིན་ནོ། །འདི་དག་རིགས་ངེས་ཀྱི་དབང་དུ་བྱས་པ་ཡིན་ཅིང་དམན་ལམ་
སྔོན་དུ་སོང་བ་ལ་མ་དག་ས་བདུན་གྱི་གནས་སྐབས་ཀྱི་སྤང་བྱ་སྤོང་ལུགས་ནི། རང་རེའི་མཁས་པ་ལ་ལ་དག་དགོངས་འགྲེལ་ནས་བཤད་པའི་ས་བཅུའི་ངོ་སྐལ་གྱི་ཀུན་རྨོངས་ཉི་ཤུ་དང་གནས་ངན་ལེན་བཅུ་གཅིག་ཡོད་པ་དང། ས་གོང་མའི་ཡོན་ཏན་བརྒྱ་ཕྲག་བཅུ་

[125A]༄༅། །གཉིས་ལ་སོགས་པ་འཐོབ་པ་ལ་གེགས་བྱེད་ཀྱི་སྒྲིབ་པ་ཡོད་པས་དེ་རྣམས་སྤོང་བའི་བར་ཆད་མེད་ལམ་ཡོད་པར་བཞེད་དོ། །ཡང་མཁས་པ་ཁ་ཅིག་མ་དག་ས་བདུན་གྱི་གནས་སྐབས་སུ་སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་
ཤེས་ཡོད་ཀྱང་དེ་འདྲའི་བར་ཆད་མེད་ལམ་དང་རྣམ་གྲོལ་ལམ་མེད་ལ། རྗེས་ཐོབ་ཀྱི་བསོད་ནམས་ཀྱི་ཚོགས་རྒྱ་ཆེན་པོ་གོང་དུ་འཕེལ་བའི་ཁྱད་པར་གྱིས་ཡོན་ཏན་གོང་མ་རྣམས་མངོན་དུ་བྱེད་པའི་རིམ་པ་འཐད་ཅིང་དེ་ཉིད་ལ་བརྟེན་ནས་སའི་རིམ་པ་འཇོག་པ་ཡིན་
ནོ༑ ༑ཞེས་བཞེད་པར་སྣང་སྟེ། གང་ལྟར་དམན་ལམ་སྔོན་དུ་སོང་བས་ཀྱང་ས་བརྒྱད་པ་མ་ཐོབ་བར་དུ་ཤེས་སྒྲིབ་ཅུང་ཟད་ཀྱང་སྤོང་མི་ནུས་ཤིང། ཤེས་སྒྲིབ་སྤོང་བ་ལ་བསྐལ་པ་གྲངས་མེད་པ་གཉིས་སམ་ཉེར་བདུན་ལྟ་བུའི་བསོད་ནམས་ཀྱི་ཚོགས་
ཀྱིས་ཟིན་པ་ཞིག་ངེས་པར་དགོས་པ་ནི། རྗེ་བླ་མའི་བཞེད་པ་མཐར་ཐུག་ཡིན་ཅིང་གནད་ཀྱང་ཤིན་ཏུ་ཆེ་སྟེ། ཐེག་ཆེན་པ་གཞན་གྱི་ལུགས་ལ་ཡང་ཤིན་ཏུ་མཁོ་བར་སྣང་ངོ། །འོན་ཀྱང་དགོངས་འགྲེལ་ལས་བཤད་པ་དེ་དག་འདིར་ཁས་ལེན་མི་དགོས་
པ་ནི་གོང་དུ་བཤད་ཟིན་ཏོ། །གསུམ་པ་ཕར་ཕྱིན་ལྷག་པའི་ཁྱད་པར་ནི། །ས་དང་པོར་སྦྱིན་པའི་ཕ་རོལ་ཏུ་ཕྱིན་པ་ལྷག་པར་ཐོབ་པ་དང། དེ་བཞིན་དུ་ཚུལ་ཁྲིམས་ནས་ཤེས་རབ་ཀྱི་བར་ལྔ་དང་ཐབས་ལ་མཁས་པ་དང་སྨོན་ལམ་དང་སྟོབས་དང་ཡེ་
ཤེས་ཀྱི་ཕ་རོལ་ཏུ་ཕྱིན་པ་རྣམས་ས་གཉིས་པ་ནས་བཅུ་པའི་བར་ལ་ལྷག་པར་ཐོབ་པའོ། །དེ་ལ་སྦྱིན་པ་ནས་ཡེ་ཤེས་ཀྱི་བར་གྱི་ཕར་ཕྱིན་བཅུ་པོ་མཐའ་དག་ལ་ཕ་རོལ་ཏུ་ཕྱིན་པའི་དོན་ནི་ཕ་རོལ་འདིར་ཕྱིན་པ་ཞེས་པའི་ལས་ཀྱི་སྒྲ་སྦྱར་བ་ནི་སངས་རྒྱས་ཀྱི་

[125B] འདིས་ཕ་རོལ་ཏུ་ཕྱིན་པ་ཞེས་བྱེད་པ་ལ་སྦྱར་ན་སློབ་ལམ་ན་ཡང་ཕར་ཕྱིན་བཅུ་པོ་བཞག་ཏུ་ཡོད་དོ། །དེ་གཉིས་གང་ཡིན་ཀྱང་ཕར་ཕྱིན་མཚན་ཉིད་པར་འཇོག་པ་ལ་ནི་ཁྱད་པར་མེད་དོ། འདིས་བགྲོད་པ་རྒྱུའི་ཐེག་
པ་དང་འདིར་བགྲོད་པ་འབྲས་བུའི་ཐེག་པ་གཉིས་ཀ་ཡང་ཐེག་པ་མཚན་ཉིད་པར་འཇོག་པ་བཞིན་ནོ། །དེས་ན་རྣམ་བཤད་སྙིང་པོའི་རྒྱན་གྱི་གསུང་གི་ཟིན་ཚོད་ཀྱི་ཚིག་རེ་གཉིས་ལ་འཁྲུལ་བ་ཁ་ཅིག་སློབ་ལམ་ན་ཤེར་ཕྱིན་མེད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་
ཡོད་ཅེས་ཟེར་བ་དང། ཡང་འགའ་ཞིག་སློབ་ལམ་ན་ཕར་ཕྱིན་དྲུག་ཀ་མེད་ཀྱི་ཕར་ཕྱིན་དྲུག་གི་ཉམས་ལེན་ཡོད་ཅེས་ཟེར་བ་རྣམས་ཀྱང་ལེགས་པར་མི་སེམས་སོ། །ས་རེ་རེ་ན་ཡང་ཕར་ཕྱིན་གཞན་རྣམས་མེད་པ་མ་ཡིན་མོད་ཀྱི་ས་དེར་ཕར་ཕྱིན་དེ་ལྷག་པར་
གསུངས་པ་ནི། ས་དང་པོ་ལ་མཚོན་ན་སྦྱིན་པ་ཉམས་སུ་ལེན་པ་ལ་རྟོགས་པའི་མཐུ་ཕུལ་དུ་བྱུང་བ་དེའི་ཚོད་ཙམ་ཚུལ་ཁྲིམས་ལ་སོགས་པ་ཉམས་སུ་ལེན་པ་ལ་མེད་པའི་དོན་ཏེ། ས་དེར་བདག་གི་ལུས་དང། ཕྱིའི་ཡོ་བྱེད་གཏོང་བ་ལ་སྦྱིན་པའི་ཕར་ཕྱིན་དང་
འགལ་བའི་ཀུན་འཛིན་གྱི་ཆགས་པ་ཆུང་ཟད་ཀྱང་མི་འབྱུང་བར་གསུངས་པ་ལྟར་སྤྱོད་ནུས་ལ། ཚུལ་ཁྲིམས་ལ་རྩ་ལྟུང་དང། རང་བཞིན་གྱི་ཁ་ན་མ་ཐོ་བས་ནམ་ཡང་གོས་མི་སྲིད་ཀྱང་བཅས་འགལ་གྱི་འཆལ་ཁྲིམས་ཀྱི་དྲི་མ་མཐའ་དག་གིས་རྨི་ལམ་དུ་ཡང་གོས་
པ་མེད་པ་ས་གཉིས་པའི་ཚོད་ཙམ་མི་ནུས་པའོ། །ས་གཉིས་པ་ལ་སྦྱིན་པ་ལྷག་པ་ཡར་ལྡན་དུ་ཡོད་པའི་སྟེང་དུ་ཕར་ཕྱིན་ལྷག་མ་དགུའི་ནང་ནས་ཚུལ་ཁྲིམས་ཀྱི་ཉམས་ལེན་ལྷག་པའོ། །དེ་བཞིན་དུ་ས་ཕྱི་མ་རྣམས་ལ་ཡང་སྦྱར་བར་བྱ་ཞིང་ས་རེ་རེའི་ཐད་ཀྱི་

[126A]༄༅། །ཕར་ཕྱིན་ལྷག་ཚུལ་ཚོད་འདི་ཙམ་ནས་ཕར་ཕྱིན་དེ་ལྷག་པར་འཇོག་ཅེས་པའི་རྣམ་གཞག་ཕྱི་མ་རྣམས་ལ་རེ་རེ་ནས་བྱ་དགོས་ཤིང། དེ་ཡང་ཅུང་ཟད་དཀའ་བར་ཡོད་པས་ཞིབ་པར་འཇུག་པ་རྩ་འགྲེལ་དང་བྱང་ས་དང་རྗེའི་གསུང་རྣམས་
གུང་བསྒྲིགས་ནས་ཤེས་དགོས་སོ། །བཞི་པ་རྣམ་སྨིན་གྱི་སྐྱེ་བ་འཛིན་ཚུལ་གྱི་ཁྱད་པར་ནི། སྤྱིར་བྱང་ཆུབ་སེམས་དཔས་སྐྱེ་བ་འཛིན་ཚུལ་ལ་དབང་གི་སྐྱེ་བ་དང་རྣམ་སྨིན་གྱི་སྐྱེ་བ་གཉིས་ཡོད་ལ་དེའི་སྔ་མ་ལ་བཞི་སྟེ། མོས་པས་སྤྱོད་པ་འདོད་པར་
ལས་ཀྱི་དབང་གིས་སྐྱེ་བ་དང། ས་ཐོབ་པ་ཡང་ངན་འགྲོར་སྨོན་ལམ་གྱི་དབང་གིས་སྐྱེ་བ་དང། བསམ་གཏན་དང་གཟུགས་མེད་ཐོབ་ཀྱང་འདོད་པར་ཏིང་ངེ་འཛིན་གྱི་དབང་གིས་སྐྱེ་པ་དང། སྤྲུལ་པས་དགའ་ལྡན་གྱི་གནས་ལ་སོགས་པར་སྐྱེ་བ་དབང་
འབྱོར་བའི་དབང་གིས་སྐྱེ་བ་སྟེ་བཞིའོ། །བྱང་ཆུབ་སེམས་དཔའ་ས་དང་པོ་ནས་ཀྱང་རྩོལ་བ་ཤིན་ཏུ་བསྟེན་ན་ཡིད་ཀྱི་རང་བཞིན་གྱི་ལུས་ཕྲ་མོ་བླང་དུ་རུང་མོད་ཀྱང་དཀའ་དཀའ་ལྟར་སྣང་ལ་ལྷུན་གྱིས་གྲུབ་པའི་ཚུལ་གྱིས་ཡིད་ལུས་ཕྲ་མོ་བླངས་ནས་
སྲིད་པའི་འགྲོ་བ་རྣམས་སུ་བདག་ཉིད་ཀྱི་ལུས་རྣམ་པ་སྣ་ཚོགས་སུ་སྟོན་པ་ནི་ས་བརྒྱད་པ་ནས་ཐོབ་སྟེ། དེར་དབང་རྣམ་པ་བཅུ་པོ་ཐོབ་པར་འགྱུར་བའི་ཕྱིར་རོ། །འདིར་དཔལ་འཕྲེང་སེང་གེའི་ང་རོའི་མདོ་ལས་ཡིད་ལུས་རྣམ་པ་གསུམ་གྱི་རྣམ་གཞག་
གསུངས་པའི་ཕྱི་མ་དེ་ཡིད་ལུས་ཕྲ་མོ་དང་དེ་ཡང་ཐེག་པ་ཆེན་པོ་གཞན་ནས་བཤད་པའི་ཡིད་ལུས་ཕྲ་མོ་དང་མི་འདྲ་བའི་ཁྱད་པར་རྣམས་ཤིན་ཏུ་རྟོགས་དཀའ་བར་ཡོད་ཅིང། པཎ་ཆེན་བྱམས་པ་གླིང་པ་ཆེན་པོས་དཔལ་འཕྲེང་གི་མདོའི་ཡིད་ལུས་

[126B] །ས་བརྒྱད་པ་ན་གཞོན་ནུའི་ས་དང། དགུ་པར་རྒྱལ་ཆབ་ཐོབ་ལ་བཅུ་པར་ནི་འཁོར་ལོ་བསྒྱུར་པ་ལྟར་རྒྱལ་བ་རྣམས་ཀྱིས་དབང་བསྐུར་བ་ཐོབ་བོ། །དེའི་
འཐོབ་ཚུལ་ནི་ས་བཅུ་པར་ཏིང་ངེ་འཛིན་གྲངས་མེད་པ་འབུམ་ཕྲག་བཅུ་ཐོབ་བའི་ཐ་མ་ལ་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པ་ཞེས་བྱ་བའི་ཏིང་ངེ་འཛིན་མངོན་དུ་འགྱུར་རོ། །དེ་མ་ཐག་ཏུ་སྟོང་གསུམ་འབུམ་ཕྲག་
བཅུའི་གཏོས་དང་མཉམ་པའི་རིན་པོ་ཆེ་ཆེན་པོའི་པདྨ་རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་སྤྲས་པ་ཞེས་བྱ་བ་ནས་རྒྱས་པར་སྟོང་གསུམ་འབུམ་ཕྲག་བཅུར་ཆད་པའི་རྡུལ་ཕྲ་རབ་རྡུལ་སྙེད་ཀྱི་པདྨའི་འཁོར་དང་ལྡན་པར་འགྱུར་ཞིང། བྱང་སེམས་
དེའི་ལུས་ཀྱང་དེ་དང་འཚམས་ཤིང་རྐྱེན་དུ་བབ་པར་གནས་སོ། །དེ་ཏིང་ངེ་འཛིན་དེ་ཐོབ་མ་ཐག་ཏུ་པདྨ་དེ་ལ་འདུག་པར་ཀུན་ཏུ་སྣང་ཞིང། དེ་དེ་ལ་འདུག་པ་དང་སངས་རྒྱས་བཅོམ་ལྡན་འདས་སངས་རྒྱས་ཀྱི་ཞིང་ཀུན་ནས་གདན་འཛོམ་པ་རྣམས་ཀྱིས་མཛོད་སྤུ་ནས་
འོད་ཟེར་དག་ཕྱུང་ནས་བྱང་སེམས་དེ་ལ་དབང་བསྐུར་བར་ས་བཅུ་པ་ལས་གསུངས་སོ། །འདི་དག་གི་ཚུལ་ལེགས་པར་ཤེས་ན་འཚང་རྒྱ་ཁ་མའི་བྱང་ཆུབ་སེམས་དཔའི་སྐུའི་བྱེ་བྲག་རྣམས་སངས་རྒྱས་མ་ཐག་ཏུ་ཇི་ལྟར་འགྱུར་བའི་དཔྱད་པ་དང། ལོངས་སྐུ་ཆུང་
ངུའི་རྣམ་གཞག་ཀྱང་འཐད་མི་འཐད་སོགས་ཤེས་པར་ནུས་ཏེ། གོ་མཁན་དང་ཤོད་མཁན་ཉིན་མོའི་སྐར་མ་བས་ཀྱང་དཀོན་པར་སྣང་ངོ། །རྣམ་སྨིན་གྱི་སྐྱེ་བ་ནི་ཕལ་ཆེར་ས་དང་པོ་ནས་རིམ་པ་བཞིན་དུ་ཛམ་བུ་གླིང་དང། གླིང་བཞི་པ་དང། སུམ་ཅུ་རྩ་གསུམ་

[127A]༄༅། །དང༑ འཐབ་བྲལ་དང། དགའ་ལྡན་དང། འཕྲུལ་དགའ་དང། གཞན་འཕྲུལ་དབང་བྱེད་དང། སྟོང་སྤྱི་ཕུད་དང། སྟོང་བར་མ་དང། གནས་གཙང་མའི་ལྷའི་རྒྱལ་པོར་སྐྱེ་བ་འཛིན་པའོ། །བཞི་པ་འབྲས་བུའི་རྣམ་པར་བཞག་
པ་བཤད་པ་ལ། ལམ་གྱི་གནས་སྐབས་སུ་བྱང་ཆུབ་སེམས་དཔའ་རྣམས་ཀྱིས་བརྗོད་དུ་མེད་པའི་ཡང་བརྗོད་དུ་མེད་པའི་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་རྣམས་ལ་རྣམ་པ་དུ་མར་གོམས་པར་བྱས་པ་དང། ཚད་མེད་པའི་སྨོན་ལམ་དང། བསྔོ་བ་དང་
ཐབས་ལ་མཁས་པས་ཡང་དང་ཡང་དུ་ཟིན་པར་བྱས་པ་ལས་མཐའ་ཡས་པའི་ཤེས་བྱའི་དེ་ཁོ་ན་ཉིད་ཟབ་མོ་ལ་ཡེ་ཤེས་རོ་གཅིག་ཏུ་ཞུགས་པའི་དགའ་བ་རྣམ་པ་དུ་མར་ཉམས་སུ་མྱོང་བ་ཡོངས་སུ་བརྟན་པར་བྱས་པ་ལས་འབྲས་བུ་རང་དང་གཞན་གྱི་དོན་གཉིས་
མཐར་ཐུག་པའི་གཟུགས་དང་ཆོས་ཀྱི་སྐུ་འཐོབ་པར་བྱེད་དེ། རིན་ཆེན་འཕྲེང་བ་ལས། སངས་རྒྱས་རྣམས་ཀྱི་གཟུགས་སྐུ་འདར། །བསོད་ནམས་ཚོགས་ལས་བྱུང་བ་སྟེ། ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་སོ་
དེ་ཡང་ཡོན་ཏན་དཔག་ཏུ་མེད་པའི་བྱང་ཆུབ་ནི་རྒྱུའི་ཚོགས་དཔག་ཏུ་མེད་པ་ལས་འབྱུང་བར་འགྱུར་གྱི་ཕྱགས་རེ་བ་ལས་ནི་མ་ཡིན་ཏེ། དེ་ལྟར་ཡང་དེ་ཉིད་ལས། གང་ཞིག་དཔག་མེད་དུས་གནས་ཏེ། །ལུས་ཅན་དཔག་ཏུ་མེད་དོན་དུ། །བྱང་ཆུབ་དཔག་ཏུ་མེད་
འདོད་ཅིང། །དག་པ་དཔག་ཏུ་མེད་བྱེད་པ། །དེས་ཀོ་བྱང་ཆུབ་དཔག་མེད་ཀྱང། །དཔག་ཏུ་མེད་པ་རྣམ་བཞི་ཡི། །ཚོགས་ཀྱིས་རིང་པོ་མི་ཐོགས་པར། །ཇི་ལྟ་བུར་ན་འཐོབ་མི་འགྱུར། །ཞེས་སོ། །དེ་ཡང་སྐུ་བཞི་མངོན་དུ་བྱེད་ཚུལ་དང། །སྐུ་བཞིའི་ཁྱད་

[127B] ཡོན་ཏན་ནམ་འཕྲིན་ལས་བསམ་གྱིས་མི་ཁྱབ་པའི་རྣམ་གཞག་སྟེ་གསུམ་མོ། །དང་པོ་ནི། ས་བཅུའི་རྒྱུན་གྱི་ཐ་མེའི་ཤེས་བྱའི་སྒྲིབ་པ་ཤིན་ཏུ་ཕྲ་བའི་དངོས་གཉེན་གྱི་བར་ཆད་མེད་ལམ་དེ་ཉིད་ཆོས་ཐམས་ཅད་ཀྱི་དེ་བཞིན་ཉིད་དང་རོ་
གཅིག་ཏུ་ཞུགས་པས་གཉིས་སྣང་ཕྲ་མོས་ཀྱང་བར་མ་ཆོད་པའི་ཆུ་ལ་ཆུ་བཞག་ལྟ་བུ་ཡིན་ཀྱང་མཉམ་གཞག་དེའི་སྟེང་ན་རང་གི་རྗེས་ཐོབ་དེ་མ་ཐག་ཏུ་སངས་རྒྱས་ཀྱི་གསང་བ་གསུམ་གྱི་ཡོན་ཏན་བསམ་གྱིས་མི་ཁྱབ་པ་མཐའ་དག་པར་མ་ཆད་པར་སྐད་ཅིག་
གཅིག་ལ་འབྱུང་དུ་རུང་བའི་རྒྱུའི་ནུས་བ་མཐའ་དག་ཡོངས་སུ་རྫོགས་པའི་ཚུལ་གྱིས་ཡད་པ་ཡིན་ནོ། །བར་ཆད་མེད་ལམ་དེའི་སྐད་ཅིག་གཉིས་པར་རྣམ་གྲོལ་ལམ་སྐྱེས་པའི་ཚེ་ཤེད་བྱ་ཇི་ལྟ་བ་ལ་གཉིས་སྣང་ཕྲ་མོས་ཀྱང་བར་མ་ཆོད་པའི་ཆུ་ལ་ཆུ་བཞག་
གི་ཚུལ་དུ་མཉམ་པར་བཞག་བཞིན་དུ་ཡེ་ཤེས་དེའི་གཟིགས་ངོར་ཇི་སྙེད་པའི་ཤེས་བྱའི་གསལ་བའི་དབྱེ་བ་མཐའ་ཡས་པ་དག་ཀྱང་ལག་མཐིལ་དུ་སྐྱུ་རུ་ར་རློན་པ་བཞག་པ་ལྟར་མངོན་སུམ་དུ་གཟིགས་པར་འགྱུར་ཏེ། གཉིས་སྣང་འཁྲུལ་པའི་བག་
ཆགས་དྲུངས་ནས་ཕྱུང་བས་ཤེས་བྱ་ཐམས་ཅད་ལ་ཆགས་པ་དང་ཐོགས་པ་མི་མངའ་བའི་སྤྱན་ཡོངས་སུ་དག་པ་ཐབ་པའི་ཕྱིར་རོ། །དེ་ལ་ནི་ཤེས་བྱའི་སྒྲིབ་པ་ཟད་པར་སྤངས་པ་དང་ཡང་དག་པའི་མཐའ་མངོན་དུ་བྱས་པ་དང་ཆོས་ཀྱི་སྐུ་མངོན་དུ་བྱས་
པ་དང་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པ་ཞེས་བྱ་བར་འཇོག་པ་ཡིན་ནོ། །དེའི་ཚེ་བྱང་སེམས་རྒྱུན་མཐའ་བའི་མཆན་དཔེས་བརྒྱན་པའི་སྐུ་དེ་ཉིད་ཀྱི་རིགས་འདྲ་ཕྱི་མ་ཡང་ལོངས་སྤྱོད་རྫོགས་པའི་སྐུར་འགྱུར་

[128A]༄༅། །ཞིང༑ སྤྲུལ་པའི་སྐུ་ཡང་ལོངས་སྤྱོད་རྫོགས་པའི་སྐུ་དེ་ལས་རྣམ་པར་རྟོག་པ་མེད་བཞིན་དུ་འགྲོ་བའི་དོན་རྣམ་པ་སྣ་ཚོགས་པ་མཛད་པའི་འགྲོ་བ་རྣམས་ཀྱི་མོས་པ་དང་འཚམས་པའི་སྣ་ཚོགས་པའི་རྣམ་པ་ཅན་གྱི་སྐུ་
འཛིན་པ་ཉིད་ཡིན་ཏེ། དཔལ་ལྡན་ཟླ་བའི་ཞབས་ཀྱིས། སངས་རྒྱས་ཉིད་ཀྱི་གཟུགས་ཀྱི་སྐུ། །མཚན་དང་དཔེ་བྱད་དག་གིས་འབར། །འགྲོ་བ་རང་གི་མོས་པ་ཡི། །དབང་གིས་སྣ་ཚོགས་སྐུ་འཛིན་གང། །ཞེས་གསུངས་སོ། །དེས་ན་
དེའི་ཚེ་ཆོས་ལོངས་སྤྲུལ་པའི་སྐུ་ཅིག་ཅར་དུ་མངོན་དུ་བྱེད་པ་ཡིན་ཏེ། སྲིད་པ་དང་ཞི་བ་མཉམ་པ་ཉིད་ཀྱི་སྦྱོར་བ་དང། ཞིང་དག་པ་བླ་ན་མེད་པའི་སྦྱོར་བ་དང། ཐབས་མཁས་ཀྱི་སྦྱོར་བ་གསུམ་གིའི་གོམས་པ་མཐར་ཐུག་པའི་འབྲས་
བུ་ཅིག་ཅར་དུ་གྲུབ་པའི་ཕྱིར་དང། དེའི་ཚེ་ཡོན་ཏན་ཐམས་ཅད་ཡོངས་སུ་རྫོགས་པ་ལ་གེགས་བྱེད་ཅུང་ཟད་ཀྱང་མེད་པའི་ཕྱིར་རོ། །གང་ཞིག་རྣམ་བཤད་སྙིང་པོའི་རྒྱན་གྱི་གསུང་གི་སྒྲས་ཟིན་འགའ་ཞིག་གི་དོན་ལ་ཞིབ་ཏུ་དཔྱད་པ་མེད་པར་
མྱུར་དུ་ཁ་ཚོན་གཅོད་པ་ལ་དགའ་བ་ཁ་ཅིག་གིས་རྒྱུན་མཐའི་བར་ཆད་མེད་ལམ་གྱི་སྐད་ཅིག་གཉིས་པ་ལ་ཆོས་དང་ལོངས་སྤྱོད་རྫོགས་པའི་སྐུ་མངོན་དུ་བྱས་པ་དེའི་ཚེ་མཆོག་གི་སྤྲུལ་པའི་སྐུ་དེ་དང་ཚོགས་པ་གཅིག་ཏུ་མེད་པས་མཆོག་གི་
སྤྲུལ་དཀུ་ལ་དེའི་རྗེས་སུ་རིམ་ཅན་དུ་གྲུབ་པས་ཁྱབ་པར་འདོད་པ་ནི་རིགས་པར་མི་སེམས་ཏེ། གསང་བ་བསམ་གྱིས་མི་ཁྱབ་པའི་མདོ་ལ་སོགས་པ་ལས་རྣམ་པར་རྟོག་པ་མེད་བཞིན་དུ་སྐད་ཅིག་དེ་ཉིད་ལ་མཛད་པ་བཅུ་གཉིས་རྣམ་གྲངས་དུ་མ་

[128B] འཕགས་པ་ཐོགས་མེད་ཀྱིས་དབང་འབྱོར་བ་རྣམ་པ་ལྔས་ཆོས་ཀྱི་སྐུར་དབང་འབྱོར་བ་ཅིག་ཅར་དུ་འཐོབ་པར་བཤད་པ་དང། མདོ་དང་ཤིང་རྟ་ཆེན་པོ་ཕལ་མོ་ཆེས་གཟུགས་ཀྱི་སྐུ་གཉིས་ནོར་བུ་དང་དེའི་
འོད་བཞིན་དུ་བཤད་པ་དང། མདོ་སྡེ་ས་བཅུ་པ་ལ་བརྟེན་ནས། དཔལ་ལྡན་ཟླ་བས་ཀྱང། སྐད་ཅིག་དེ་ཁོ་ན་ཉིད་ལ་ལོངས་སྤྱོད་རྫོགས་པའི་སྐུ་དེའི་བ་སྤུའི་ཁུང་བུ་རེ་རེ་ལས་ཀྱང་སྤྲུལ་པའི་སྐུ་བསམ་གྱིས་མི་ཁྱབ་པ་ཞིང་དཔག་ཏུ་མེད་པར་ཅིག་ཅར་
དུ་སྟོན་པར་བཤད་པ་དང། ཐེག་པ་ཆེན་པོ་གཞན་དུ་ཡང་སྐུ་རྣམ་པ་གསུམ་ཅིག་ཅར་དུ་འགྲུབ་པ་རྣམ་གྲངས་དུ་མར་བཤད་པ་སོགས་མདོ་རྒྱུད་དགོངས་འགྲེལ་དུ་མ་དང་མི་འགྲིག་པའི་ཕྱིར་རོ། །རིགས་པས་ཀྱང་མ་ཡིན་ཏེ། སྦྱོར་བ་རྣམ་པ་གསུམ་
ལས་ཐབས་མཁས་སྦྱོར་བ་ཁོ་ན་མཐར་མ་ཐུག་པའི་སངས་རྒྱས་འཕགས་པ་ཡོད་པར་ཐལ་བ་དང། རང་གི་མཆོག་གི་སྤྲུལ་པའི་སྐུས་གདུལ་བར་བྱ་བའི་སེམས་ཅན་རྣམས་འདུལ་བའི་རྒྱུའི་ནུས་པ་ཡོངས་སུ་རྫོགས་པ་ལ་གེགས་དང་བཅས་པའི་
སངས་འཕགས་ཡོད་པར་ཐལ་བ་སོགས་དང། སྤྲུལ་པའི་སྐུ་སྤྲུལ་པ་རྩོལ་བའི་ཁྱད་པར་ལ་ལྟོས་པར་ཐལ་བ་དང། རིམ་པ་དང་རིམ་པ་མ་ཡིན་པའི་བྱ་བའི་ངེས་པ་སེམས་ཅན་གྱི་མོས་པའི་དབང་མོས་པའི་དབང་ཙམ་མ་ཡིན་པར་སངས་རྒྱས་རང་གི་ནུས་པའི་ངོས་
ནས་ཀྱང་བཞག་དགོས་པ་སེམས་ཅན་དང་འདྲ་བར་ཐལ་བ་སོགས་བཟློག་ཏུ་མེད་པའི་ཕྱིར་རོ། །དེས་ན་རྒྱལ་ཚབ་ཐམས་ཅད་མཁྱེན་པའི་དགོངས་པ་ནི་ལོངས་སྤྱོད་རྫོགས་པའི་སྐུས་བདག་རྐྱེན་བྱས་པ་ལ་བརྟེན་ནས་འཛམ་བུ་གླིང་ལྟ་བུར་མཆོག་གི་སྤྲུལ་པའི་

[129A]༄༅། །སྐུ་སྟོན་པའི་ཁྱད་པར་འགའ་ཞིག་ལ་གདུལ་བྱའི་སྣང་ཚོད་ལ་བལྟོས་ཏེ་སྔ་ཕྱིའི་རིམ་པའི་ཁྱད་པར་བཞག་ཏུ་རུང་བ་ཡང་ཡོད་པ་ལ་བྱ་སྟེ། དཔལ་ལྡན་ཟླ་བས། སླར་ཡང་མི་གཡོ་སྐུ་མངའ་ཁྱོད་ཀྱིས་སྲིད་གསུམ་བྱོན་
ནས་སྤྲུལ་རྣམས་ཀྱིས། ཞེས་སོགས་གསུངས་པ་དང་ཚུལ་མཚུངས་པའོ། །དེས་ན་སྐུ་བཞིའི་དབང་དུ་བྱས་ན་རྒྱུན་མཐའ་བའི་མཉམ་གཞག་ཡེ་ཤེས་དེའི་སྐད་ཅིག་གཉིས་པ་རྣམ་གྲོལ་ལམ་མངོན་དུ་བྱས་པའི་ཚེ་མཉམ་གཞག་ཡེ་ཤེས་དེ་ཉིད་
མཉམ་རྗེས་ངོ་བོ་གཅིག་པའི་ཡེ་ཤེས་ཆོས་ཀྱི་སྐུར་འགྱུར་བ་དང། བར་ཆད་མད་ལམ་གྱི་ཆོས་ཉིད་དེ་སྒྲིབ་བྲལ་གྱི་ངོ་བོ་ཉིད་སྐུར་འགྱུར་བ་དང། དེའི་མཚན་དཔེས་སྤྲས་པའི་སྐུ་དེ་ལོངས་སྤྱོད་རྫོགས་པའི་སྐུར་འགྱུར་བ་དང། དེའི་ཚེ་སྔོན་གྱི་སྨོན་ལམ་
གྱི་སྟོབས་ཀྱིས་ཀུན་སློང་མེད་པར་ཕྱོགས་བཅུའི་ཞིང་རབ་འབྱམས་སུ་སྤྲུལ་པའི་སྐུ་མཐའ་ཡས་པ་སྟོན་པ་རྣམས་ཅིག་ཅར་དུ་འབྱུང་བ་ཡིན་ནོ། །ཕ་རོལ་ཏུ་ཕྱིན་པའི་ཐེག་པའི་ལམ་གྱིས་བགྲོད་པའི་རྗེས་སུ་ཐེག་པ་ཆེན་པོ་གཞན་གྱི་ལམ་གྱི་སྣོན་པ་བཏབ་ནས་
གཟུགས་སྐུ་འགྲུབ་པའི་ཚུལ་ནི་བཤད་མ་ཐག་པ་དང་ཨི་འདྲ་མོད་ཀྱང་སྐུ་བཞི་ཅིག་ཅར་དུ་འགྲུབ་པ་ཙམ་ནི་དེར་ཡང་འདྲ་བར་ཤེས་པར་བྱའོ། །གཉིས་པ་སྐུ་བཞིའི་ཁྱད་པར་ལ་བཞི་ལས་ངོ་བོ་ཉིད་སྐུ་ནི། སངས་རྒྱས་ཀྱི་སའི་དབྱིངས་རྣམ་པར་དག་པ་
བདེན་གྲུབ་ཀྱི་མཚན་མ་ཐམས་ཅད་དང་བྲལ་བ་དང། དགག་བྱ་གློ་བུར་གྱི་དྲི་མ་ཉོན་མོངས་པ་དང་ཤེས་བྱའི་སྒྲིབ་པ་ཕྲ་མོ་དང་བྲལ་བའི་ཆ་གཉིས་ཀ་ཡིན་ཏེ། ཐེག་པ་ཆེན་པོ་རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་

[129B] །ཞེས་རང་དོན་ཆོས་སྐུ་ལ་དབྱིངས་རིག་གཉིས་དང། དབྱིངས་ལ་འདུས་མ་བྱས་དང་ལྷུན་གྲུབ་གཉིས་བཤད་པའི་འདུས་མ་བྱས་པ་ནི། སྐྱེ་འཇིག་གནས་གསུམ་དང་ཐོག་མཐའ་དབུས་གསུམ་དང་བྲལ་བའི་འདུས་མ་བྱས་པ་ཆོས་ཀྱི་སྐུ་
ཡང་དག་པའི་མཐས་རབ་ཏུ་ཕྱེ་བ་དང། ལྷུན་གྱིས་གྲུབ་པ་ནི། གློ་བུར་རྣམ་དག་འབད་རྩོལ་ཉེ་བར་ཞི་བའི་ལྷུན་གྲུབ་པ་ལ་བཤད་པའི་ཕྱིར་ཏེ། དེ་ཉིད་ལས། ཐོག་མ་དབུས་མཐའ་མེད་པ་ཡི། །རང་བཞིན་ཡིན་ཕྱིར་འདུས་མ་བྱས། །ཞི་བ་ཆོས་ཀྱི་
སྐུ་ཅན་ཕྱིར། །ལྷུན་གྱིས་གྲུབ་ཅེས་བྱ་བར་བརྗོད། །ཅེས་གསུངས་པའི་ཕྱིར་རོ། །འོ་ན་གཞན་དོན་ལྷུན་གྱིས་གྲུབ་པ་ནི་གཞན་དོན་གྱི་སྐུས་བསྡུས་པར་རིགས་མོད་ཅིའི་ཕྱིར་རང་དོན་ཆོས་སྐུའི་དབྱེ་བར་བཤད་ཅེ་ན། སྐྱོན་མེད་དེ། འདིར་གཞན་དོན་
ལྷུན་གྲུབ་ཏུ་འབྱུང་བའི་རྒྱུ་མཚན་སྤངས་པ་ཕུན་སུམ་ཚོགས་པའི་ལྡོག་པ་ནས་འཆད་པའི་ཕྱིར་རོ། །དེ་ཡང་འབད་རྩོལ་ཉེ་བར་ཞི་བ་ལྷུན་གྲུབ་ཀྱི་རྒྱུ་མཚན་དུ་འགྲོ་ཚུལ་ནི། གཞན་དོན་འབད་མེད་ལྷུན་གྲུབ་ཏུ་འབྱུང་བའི་འགལ་རྐྱེན་ཕྲ་བ་ནི་ཤེས་སྒྲིབ་
ཀྱིས་བསྡུས་པའི་རྟེན་འབྲེལ་ཡན་ལག་བཅུ་གཉིས་ཀྱི་ནང་ནས་ཟག་པ་མེད་པའི་ལས་ཞེས་པ་ལུས་ངག་གི་ལས་མངོན་པར་འདུ་བྱེད་པའི་ཀུན་སློང་གི་རྩོལ་བ་ཕྲ་མོ་དེ་ཡིན་ལ། དེ་ཞི་བ་ན་སྤངས་པ་ཕུན་སུམ་ཚོགས་པ་མཐར་ཐུག་ཅིང་གཞན་དོན་ལྷུན་
གྲུབ་ཏུ་འབྱུང་བ་ཡིན་ནོ། །ཡང་ཆོས་ཀྱི་སྐུ་ནི་སྔར་བཤད་པ་ལྟ་བུའི་འདུ་མ་བྱས་པ་དང། ཆོས་ཀྱི་དབྱིངས་ལས་ངོ་བོ་ཐ་དད་པའི་ཚུལ་དུ་རྣམ་པར་དབྱེར་མེད་པས་ཐ་མི་དད་པ་དང། སྒྲོ་འདོགས་དང་སྐུར་འདེབས་ཀྱི་མཐའ་གཉིས་སུ་ལྷུང་བ་མེད་

[130A]༄༅། །པས་ཕྱིན་ཅི་མ་ལོག་པ་དང། སྒྲིབ་པ་གསུམ་དང་བྲལ་བ་རྣམ་པར་དག་པའི་ཁྱད་པར་དང། དྲི་མ་རང་བཞིན་གྱིས་མེད་ཅིང་རྣམ་པར་རྟོག་པས་རྟོག་པ་མེད་པ་དང་དབྱིངས་དེ་ཉིད་སོ་སོ་རང་གི་རིག་པའི་ཚུལ་གྱིས་མཐོང་བར་བྱ་
བས་ན་འོད་གསལ་བའི་ཁྱད་པར་སྟེ་མཚན་ཉིད་ལྔ་དང་ལྡན་ཏེ། དེ་ཉིད་ལས། འདུས་མ་བྱས་ཤིང་རྣམ་དབྱེར་མེད། །མཐའ་གཉིས་དག་ནི་རྣམ་པར་སྤངས། །ཉོན་མོངས་ཤེས་བྱ་སྙོམས་འཇུག་གི་སྒྲིབ་པ་གསུམ་ལས་ངེས་གྲོལ་ཏེ། །དྲི་མེད་
རྣམ་པར་རྟོག་མེད་དང། །རྣལ་འབྱོར་རྣམས་ཀྱིས་ཡུལ་ཡིན་ཕྱིར། །ཆོས་དབྱིངས་ངོ་བོ་ཉིད་ཀྱིས་ནི། །དག་པའི་ཕྱིར་ན་འོད་གསལ་བ། །ཞེས་གསུངས་སོ། །དྲི་མེད་མན་ཆད་འོད་གསལ་བའི་ཁྱད་པར་ཞེས་གཅིག་ཏུ་བསྲང་ངོ། །གཞན་ཡང་ངོ་
བོ་ཉིད་ཀྱི་སྐུ་དེ་ནི་དེ་བཞིན་གཤེགས་པའི་དྲི་མ་མེད་པའི་དབྱིངས་ནི་ཚད་འདི་ཙམ་དུ་ཟད་དོ་ཞེས་གཞལ་དུ་མེད་པས་ན་རྒྱ་ཆེ་བ་དང། གང་གའའི་ཀླུང་གི་ཕྱེ་མ་སྙེད་ལས་ཀྱང་འདས་པས་ན་གྲངས་མེད་པ་དང། མུ་གཞིང་རྟོག་ག་བས་བསམ་དུ་མེད་པས་
ན་བསམ་མེད་དང། དེ་མངོན་དུ་མ་བྱས་པ་གཞན་སུ་དང་ཡང་མི་མཉམ་པས་ན་མཉམ་མེད་དང། ཉོན་མོངས་པ་བག་ཆགས་དང་བཅས་པའི་ཉེས་པ་མཉམ་པར་སྤངས་པས་ན་དག་པ་མཐར་ཐུག་པའི་ཡོན་ཏན་ཏེ་ཡོན་ཏན་ལྔ་དང་ལྡན་པ་ཡིན་ཏེ། དེ་
ཉིད་ལས། གཞལ་མེད་གྲངས་མེད་བསམ་མེད་པ། །མཉམ་མེད་དག་པའི་མཐར་ཐུག་པའི། །ཡོན་ཏན་རྣམས་དང་ཡང་དག་པར། །ངོ་བོ་ཉིད་ཀྱི་སྐུ་ལྡན་ཏེ། །རྒྱ་ཆེའི་ཕྱིར་དང་གྲངས་མེད་ཕྱིར། །རྟོག་གེའི་ཡུལ་ནི་མིན་ཕྱིར་དང། །འབའ་ཞིག་

[130B] །གཞལ་མེད་ལ་སོགས་གོ་རིམ་བཞིན། །ཞེས་གསུངས་སོ། །འདིར་འགོག་བདེན་དོན་དམ་བདེན་པར་བཞེད་པས་གློ་བུར་དྲི་བྲལ་གྱི་ངོ་བོ་ཉིད་སྐུ་ཡང་དོན་དམ་བདེན་པར་བཞེད་པ་རྩོད་མེད་ཡིན་ལ། དབུ་མ་པ་གཞན་
གྱིས་འགོག་བདེན་ཀུན་རྫོབ་བདེན་པར་བཞེད་པ་ལྟར་ན་གློ་བུར་རྣམ་དག་གི་ཆར་གྱུར་པའི་ངོ་བོ་ཉིད་སྐུ་ཡང་དོན་དམ་བདེན་པ་མ་ཡིན་པར་བྱ་དགོས་པར་རྒྱལ་ཚབ་ཐམས་ཅད་མཁྱེན་པ་བཞེད་ཅིང། མཁས་གྲུབ་རྗེའི་བཞད་པ་ལྟར་ན་ཐལ་རང་གཉིས་འདྲ་
བར་སྣང་བ་སོགས་སྔར་རང་རྒྱུད་པའི་སྐབས་སུ་ཡང་ཅུང་ཟད་དཔྱད་ཟིན་ཏོ། །བདེན་གཉིས་ལས། རིགས་པའི་རྗེས་འབྲངས་ངོ་བོའི་ཕྱིར། །སྐྱོབ་པ་རྣམས་ཀྱི་ཆོས་སྐུར་འདོད། །ཅེས་གསུངས་པ་ལ་ཡང་འཆད་ཚུལ་གཉིས་སྣང་ངོ། །གཉིས་པ་ཡེ་ཤེས་
ཆོས་སྐུ་ནི། སྤྱིར་སྐུ་བཞི་དང་གསུམ་དུ་འདོད་པ་དང། །དེ་བས་ཀྱང་གྲངས་མང་བར་འདོད་པ་དང། །སྐུ་གཉིས་སུ་བསྡུ་བ་སོགས་ཐལ་རང་གི་ཁྱད་པར་མ་ཡིན་གྱི་དབྱེ་བསྡུ་ཙམ་ཡིན་པས་འདི་པའི་ལུགས་ལ་ཡང་ཡེ་ཤེས་ཆོས་སྐུ་ལོགས་སུ་བྱར་རུང་
ལ༑ ཐེག་པ་ཆེན་པོ་གཞན་གྱི་ལུགས་ལ་ཡང་སྐུ་བཞི་པར་གསུངས་པའི་རྣམ་གཞག་སྣང་ངོ། །ངས་ན་འདིར་ཇི་ལྟར་ཇི་སྙེད་ཀྱི་ཤེས་བྱ་ལ་བལྟོས་ཏེ་གཟིགས་པ་མཐར་ཐུག་པའི་ཡེ་ཤེས་ནི་ཡེ་ཤེས་ཆོས་ཀྱི་སྐུའི་ངོ་བོའོ། །དབྱེ་ན་ཆོས་དབྱིངས་ཡེ་ཤེས་
ལ་སོགས་པ་ཡེ་ཤེས་ལྔའམ། ཡང་ན་ཟག་པ་མེད་པའི་ཡེ་ཤེས་སྡེ་ཚན་ཉི་ཤུ་རྩ་གཅིག་གམ། རྒྱས་པར་ཕྱེ་ན་བརྒྱ་དང་ཞེ་བཞི་སོགས་སུ་ཡོད་དོ། །ཉེར་གཅིག་ནི་མངོན་རྟོགས་རྒྱན་ལས། བྱང་ཆུབ་ཕྱོགས་མཐུན་ཚད་མེད་དང། ཞེས་པ་ནས་

[131A]༄༅། །བཟུང་སྟེ། ཆོས་ཀྱི་སྐུ་ཞེས་བརྗོད་པ་ཡིན། ཞེས་པའི་བར་གྱིས་བཤད་པ་ལྟར་ཏེ་གྲགས་ཆེའོ། །རྒྱུད་བླ་མ་རྩ་འགྲེལ་ལས་སྟོབས་བཅུ་མི་འཇིགས་པ་བཞི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་རྣམས་ཆོས་ཀྱི་སྐུའི་
བྲལ་བའི་ཡོན་ཏན་སོ་གཉིས་སུ་ཡང་གསུངས་སོ། །གསུམ་པ་ལོངས་སྤྱོད་རྫོགས་པའི་སྐུ་ནི། གཟུགས་ཁམས་གནས་རིགས་བཅུ་བདུན་བརྒལ་བའི་སྟེང་ན་གནས་རིགས་བཅོ་བརྒྱད་པ་དབང་ཕྱུག་ཆེན་པོའི་གནས་ཞེས་ཀྱང་བྱ་བའི་འོག་མིན་སྟུག་
པོ་བཀོད་པའི་ཞིང་ཁམས་ཡོད་ལ། དེ་ནི་སངས་རྒྱས་རྣམས་ཀྱི་ཚོགས་མཐའ་ཡས་པས་བསྐྱེད་པ་ནམ་མཁའ་བཞིན་དུ་རྒྱ་དང་རིས་སུ་མ་ཆད་པ་དང། གཞལ་དུ་མེད་པའི་ཡོན་ཏན་བགྲང་ལས་འདས་པས་བརྒྱན་པ་ཞིག་ཡོད་པ་དེར་བཞུགས་པ་
ཡིན་ནོ། །དེ་ལྟ་བུའི་གནས་དེ་ཡང་དག་པའི་ཡེ་ཤེས་ཀྱི་ཆ་ཤས་ལས་གྲུབ་པ་ཡིན་གྱི་རྡུལ་ཕྲ་རབ་བསགས་པ་མ་ཡིན་པ་དང། སངས་རྒྱས་འཕགས་པ་ཡིན་ཚད་འོག་མིན་སྟུག་པོ་བཀོད་པའི་གནས་གཅིག་ཏུ་སངས་རྒྱས་པ་ཡིན་མིན་དང། རང་
གང་དུ་འཚང་རྒྱ་བའི་ལོངས་སྐུའི་ཞིང་ཁམས་གསར་དུ་འགྲུབ་དགོས་མི་དགོས་དང། དགོས་ན་དེར་འཚང་རྒྱ་དགོས་མི་དགོས་སོགས་ཐེག་པ་ཆེན་པོ་ལུགས་གཉིས་ཀ་གུང་བསྒྲིགས་ནས་དཔྱད་རྒྱུ་མང་ཞིང་ཁྱད་པར་དུ་བྱམས་ཆོས་ཉིད་ཀྱི་ལུགས་གཞིར་
བཞག་པ་ལ་ཡང་དེ་དག་གི་རྣམ་གཞག་དཔྱད་རྒྱུ་མང་པོ་ཞིག་སྣང་མོད། རྗེ་ཡབ་སྲས་ཀྱིས་གསལ་བར་བཤད་པ་མི་སྣང་ལ། རྗེས་འབྲངས་འཆད་རྩོད་རྩོམ་པའི་ཁྲི་འཕང་མཐོན་པོ་ལ་མཁས་པའི་སྙན་པས་ས་ཆེན་དོག་པོར་བྱེད་བཞིན་བསྙེམས་

[131B] ཕར་ཕྱིན་གྱི་ཐལ་འཕྲེང་མགོ་མཇུག་ཚང་མ་ཚང་ཅི་རིགས་བཀླགས་པས་ངོམས་ནས་གནའ་དུས་ཤིག་ནས་སངས་རྒྱས་ཟིན་ཟིན་ལྟ་བུའི་རྣམ་འགྱུར་གྱིས་བསྙེམས་
པ་རྣམས་ཀྱིས་ནི་ཇི་ལྟར་ཡིན་ཐེ་ཚོམ་ཙམ་ཡང་འཇུག་དཀའ་བར་སྣང་ངོ། །འོན་ཀྱང་རྗེ་ཡབ་སྲས་ཀྱི་མདོ་སྔགས་ཀྱི་གསུང་རབ་རྣམས་གུང་བསྒྲིགས་ན་འོལ་སྤྱི་ཙམ་འཆད་ཐང་བར་འདུག་སྟེ་འདིར་མ་བྲིས་སོ། །ལོངས་སྤྱོད་རྫོགས་པའི་སྐུ་དངོས་
ནི་རྒྱུད་བླ་མ་ལས། བརྗོད་སྟོན་མཛད་རྒྱུན་མི་འཆད་དང། མངོན་པར་འདུ་བྱེད་མེད་པ་དང། དེ་ཡི་ངོ་བོར་མིན་སྟོན་ལ། །འདིར་ནི་སྣ་ཚོགས་རྣམ་ལྔར་བརྗོད། ཅེས་མཚན་དཔེས་སྤྲས་པའི་སྐུ་རིགས་འདྲ་རྒྱུན་མི་འཆད་པར་སྟོན་པ་དང། གསུང་
རིགས་འདྲ་རྒྱུན་མི་འཆད་པའི་ཆོས་བརྗོད་པ་དང། ཐུགས་མཁྱེན་བརྩེས་མཛད་པ་རྒྱུན་མི་འཆད་པ་དང། དེ་གསུམ་འབད་རྩོལ་གྱིས་མངོན་པར་འདུ་བྱེད་པ་མེད་པ་དང། རྒྱུད་སོ་སོ་བ་ཐ་དད་པ་སྣ་ཚོགས་སུ་རང་གི་ངོ་བོར་མི་གནས་ཀྱང་རང་གི་རྐྱེན་ལས་
མཆོག་གི་སྤྲུལ་པའི་སྐུ་ལ་སོགས་པའི་མཛད་པ་རྣམ་པ་སྣ་ཚོགས་པ་སྟོན་པ་སྟེ་ཡོན་ཏན་ལྔ་དང་ལྡན་པར་གསུངས་སོ། །འདི་ལ་ཁ་ཅིག་སྣ་ཚོགས་རྣམ་ལྔ་ཞས་འདྲེན་མོད་ཀྱང་འདིར་ནི་སྣ་ཚོགས་རྣམ་ལྔར་བརྗོད་ཅེས་པའི་དོན། དེ་ཡི་ངོ་བོར་མིན་སྟོན་ལ། འདིར་
ནི་སྣ་ཚོགས་ཞེས་ཚིག་སྔ་མ་དང་སྦྲེལ་རྒྱུ་ཡིན་གྱི་ཡོན་ཏན་དང་པོ་གསུམ་མ་གཏོགས་ཕྱི་མ་གཉིས་ལ་སྣ་ཚོགས་སྦྱོར་རྒྱུ་མིན་པ་འདྲའོ། །གཞུང་འདི་དང་ཐེག་བསྡུས་ལས། ལོངས་སྤྱོད་རྫོགས་པའི་སྐུ་ཅིའི་ཕྱིར་ངོ་བོ་ཉིད་ཀྱི་སྐུ་མ་ཡིན་ཞེ་ན། རྒྱུ་དྲུག་གི་ཕྱིར་

[132A]༄༅། །ཏེ༑ དེ་གཟུགས་ཀྱི་སྐུར་སྣང་བ་དང། སངས་རྒྱས་ཀྱི་འཁོར་གྱི་དཀྱིལ་འཁོར་ཆད་མེད་པ་དག་ན་ཐ་དད་པར་སྣང་བ་དང། མོས་པ་ཇི་ལྟ་བ་བཞིན་དུ་མཐོང་བས་མ་ངེས་པའི་ངོ་བོ་ཉིད་དུ་སྣང་བ་དང། གཞན་དང་གཞན་དུ་སྣང་
བས་གཡོ་བའི་ངོ་བོ་ཉིད་དུ་སྣང་བ་དང། བྱང་ཆུབ་སེམས་དཔའ་དང་ཉན་ཐོས་དང་ལྷ་ལ་སོགས་པ་འཁོར་སྣ་ཚོགས་དང་འདྲེས་པར་སྣང་བ་དང། ཀུན་གཞི་རྣམ་པར་ཤེས་པ་དང་འཇུག་པའི་རྣམ་པར་ཤེས་པ་གཉིས་གནས་འགྱུར་བས་མི་རིགས་པར་
སྣང་བའི་ཕྱིར་ལོངས་སྤྱོད་རྫོགས་པ་ཉིད་ངོ་བོ་ཉིད་ཀྱི་སྐུར་མི་རིགས་སོ། །ཞེས་གསུངས་པ་རྣམས་ལ་བརྟེན་ནས་ལོངས་སྐུ་ལ་ངེས་པ་ལྔ་ལྡན་གྱི་ཁྱད་པར་མི་འཐད་པར་བཞེད་པའི་ཕྱོགས་ཡོད་ཅིང། ལེགས་བཤད་གསེར་ཕྲེང་ལས་ཀྱང། ངེས་པ་ལྔ་ལྡན་
དུ་སྨྲ་བ་ལ་ནི་དོན་བསྡུས་སྒྲོན་མར། ངེས་པ་བཞི་སྟེ་འཁོར་དང་ནི། །གནས་དང་སྟོན་པ་ཆོས་སུ་སྟེ། །ཞེས་པ་ཙམ་ལས་མ་མཐོང་ལ་འདི་ནི་ཁུངས་སུ་མི་རུང་ཞིང། དེར་མ་ཟད་ཐེག་བསྡུས་ལྟར་ན་དེ་ལ་གནོད་བྱེད་ཀྱང་སྣང་བས་དཔྱད་པར་བྱའོ། །ཞེས་
གསུངས་པ་ཡང་བཤད་མ་ཐག་པ་དེ་དག་ལ་དགོངས་པ་འདྲའོ། །དེ་ལ་རྒྱུད་བླ་མ་ལས་ཀྱང་གསུངས་པ་ནི་ལོངས་སྐུའི་ཡོན་ཏན་གྱི་ཁྱད་པར་བཤད་པ་ཡིན་ལ། དེ་ཡང་སྐུ་དེ་ཉིད་སྣ་ཚོགས་པའི་ངོ་བོ་ཉིད་དུ་མེད་ཀྱང་རྒྱུད་ཐ་དད་པ་ལྟ་བུའི་རྣམ་པ་ཅན་
གྱི་སྣ་ཚོགས་པའི་སྐུར་སྟོན་ནུས་པ་ལ་བྱ་དགོས་པས་ལོངས་སྐུ་རང་ཉིད་སྣ་ཚོགས་པའི་རྣམ་པ་ཅན་མ་ཡིན་ཀྱང་སྣ་ཚོགས་པའི་སྤྲུལ་སྐུ་སྟོན་ནུས་པའི་དོན་དུ་བཤད་ཀྱང་རུང་བར་སྣང་ལ། ཐེག་བསྡུས་ལས་བཤད་པ་ནི། ལོངས་སྐུ་ངོ་བོ་ཉིད་ཀྱི་སྐུ་མ་

[132B] ངོ་བོ་ཉིད་ལ་རང་བཞིན་ནམ་གཤིས་ཀྱི་དོན་ཚང་དགོས་པའི་ཕྱིར་རོ། །དེས་
ན་དགའ་ལྡན་གྱི་གནས་ནས་འཕོ་བ་ལ་སོགས་པའི་མཆོག་གི་སྤྲུལ་པའི་སྐུའི་མཛད་པ་རྣམས་ཀྱང་སྟོན་པ་པོ་ནི་རྩ་བའི་ལོངས་སྐུ་ཡིན་པས་དེ་དག་དེའི་ཡོན་ཏན་དུ་མི་འགལ་མོད་ཀྱང་སྤྲུལ་སྐུ་དེ་ལོངས་སྐུ་ཡིན་མི་དགོས་སོ། །དབུ་མ་ལ་འཇུག་པ་ལས། ཞི་སྐུ་
དཔག་བསམ་ཤིང་ལྟར་གསལ་གྱུར་ཅིང། །ཡིད་བཞིན་ནོར་བུ་ཇི་བཞིན་རྣམ་མི་རྟོག་འགྲོ་དགྲོལ་བར་དུ་འཇིག་རྟེན་འབྱོར་སླད་རྟག་ཅེས་གསུངས་པས་རྟོག་པ་མེད་ཀྱང་ནམ་མཁའ་ཇི་སྲིད་དུ་འགྲོ་བའི་དོན་མཛད་ཕྱིར་བཞུགས་པའི་ནམ་མཁའ་
ཇི་སྲིད་པ་དང་འཇིག་རྟེན་ཇི་སྲིད་པའི་དུས་ངེས་པ་དང། དེའི་མཇུག་ཐོགས་སུ། འདི་ནི་སྤྲོས་དང་བྲལ་ལ་སྣང་བར་འགྱུར། །ཞེས་གསུངས་པས་བྱང་སེམས་ས་ཐོབ་པ་ཁོ་ནའི་སྤྱོད་ཡུལ་ཡིན་པའི་འཁོར་ངེས་པ་བསྟན་པར་བྱས་ཀྱང་རུང་ངམ་སྙམ་སྟེ་
འཇུག་པའི་རྣམ་བཤད་ཆེན་མོ་ལས། ལོངས་སྐུ་འདི་ནི་བྱང་སེམས་སྤྲོས་པ་དང་བྲལ་བ་སྟེ། རང་གི་ཚོགས་གཉིས་ལས་ཤེས་རབ་དྲི་མ་མེད་པའི་མེ་ལོང་ཐོབ་པའི་ས་ཐོབ་པ་རྣམས་ཁོ་ན་ལ་སྣང་བར་འགྱུར་གྱི་སྤྲོས་པ་དང་བཅས་པ་སོ་སྐྱེ་རྣམས་ལ་
ནི་དངོས་སུ་སྣང་བ་མ་ཡིན་ནོ། །ཞེས་གསུངས་ཤིང། སྐྱབས་འགྲོ་བདུན་ཅུ་པ་ལས་ཀྱང། །བསོད་ནམས་ཚོགས་ནི་ཚད་མེད་ལས། །འཁྲུངས་པ་དེ་ནི་རྒྱལ་བའི་སྲས། །ས་བཅུ་ལ་ནི་གནས་རྣམས་ཀྱིས། །མཐོང་བར་གྱུར་པ་སྐུ་དེ་ཡིས། །ཆོས་ཀྱི་

[133A]༄༅། །རྫོགས་ལོངས་སྤྱོད་འདི་ནི། །རྒྱལ་བ་རྣམས་ཀྱི་སྤྱོད་པ་ཡིན། །ཞེས་གསུངས་པས་ཀྱང་འཁོར་ངེས་པར་འགྲུབ་བམ་སྙམ་མོ། །མདོ་སྡེ་ལས། །ལས་ཅན་གྱི་ལྷ་འགའ་ཞིག་སངས་རྒྱས་ཀྱི་མཐུས་འོག་མིན་དུ་ཕྱིན་པར་
གསུངས་པ་ལྟ་བུས་མི་གནོད་དེ། །སངས་རྒྱས་ཀྱི་མཐུས་སྐད་ཅིག་བསྐལ་པར་བྱིན་གྱིས་བརླབས་པ་ཡོད་ཀྱང་དུས་མཐའི་སྐད་ཅིག་མ་དང་བསྐལ་པ་ཚད་མཉམ་མི་དགོས་པ་བཞིན་ནོ། །ལོངས་སྤྱོད་རྫོགས་པའི་སྐུ་དེ་ནི་མཚན་དང་དཔེ་བྱད་
ཀྱིས་སྤྲས་པ་ཡིན་ཀྱང་ཟག་པ་མེད་པའི་ཡེ་ཤེས་ཀྱི་རང་བཞིན་འབའ་ཞིག་ཡིན་གྱི་བེམ་པོའི་རྡུལ་ཕྲ་རབ་བསགས་པ་ནི་མ་ཡིན་ནོ། །ཡེ་ཤེས་ཀྱི་རང་བཞིན་ཡིན་ལུགས་ཀྱང་སེམས་ཙམ་པ་དང་རང་རྒྱུད་པ་འགའ་ཞིག་གིས་སྔོན་པོ་སྔོ་འཛིན་ཤེས་པའི་
བདག་ཉིད་དུ་འདོད་པ་ལྟ་བུ་མ་ཡིན་ཏེ། ཐལ་འགྱུར་བར་མ་ཟད་དེ་དག་གི་ལུགས་ལ་ཡང་སྔོན་པོ་སྔོ་འཛིན་ཤེས་པའི་བདག་ཉིད་ཡིན་ལུགས་དང་ལོངས་སྤྱོད་རྫོགས་པའི་སྐུ་ཡེ་ཤེས་ཀྱི་བདག་ཉིད་ཡིན་ལུགས་གཉིས་མི་འདྲ་བར་འདོད་དགོས་པའི་
ཕྱིར་རོ། །དག་སའི་སེམས་དཔའ་རྣམས་ཀྱིས་མ་རིག་བག་ཆགས་ཀྱིས་དང་ཟག་མེད་ཀྱི་ལས་ལ་བརྟེན་ནས་བླངས་པའི་ཡིད་ཀྱི་རང་བཞིན་གྱི་ལུས་དང་ཡང་མི་འདྲ་སྟེ། དེ་ནི་རྒྱུ་ཀུན་འབྱུང་ཕྲ་མོས་བསྡུས་པའི་ཕྱིར་དང། དེ་ཡིད་ཀྱི་རང་བཞིན་ཡིན་
ལུགས་ཀྱང་ཐེག་པ་འདིའི་ལུགས་ལ་ཡིད་ལྟར་ཐོགས་པ་མེད་པ་སོགས་ཀྱི་སྒོ་ནས་གཙོ་བོར་བཤད་དགོས་པའི་ཕྱིར་རོ། །དེས་ན་ཟག་པ་མེད་པའི་ཆོས་མཐའ་དག་རང་གི་བདག་ཉིད་དུ་ཡོངས་སུ་འཛིན་པའི་ཡེ་ཤེས་མཐར་ཐུག་པ་ཉིད་བསྐལ་པ་

[133B] འདིའི་སྐུའི་ཆ་ཤས་རེ་རེས་ཀྱང་ཆོས་ཐམས་ཅད་མངོན་སུམ་དུ་གཟིགས་པ་དང། ཆོས་ཀྱི་སྒྲ་
དབྱངས་བསམ་གྱིས་མི་ཁྱབ་པ་སྒྲོག་པ་སོགས་གསང་བ་བསམ་གྱིས་མི་ཁྱབ་པའི་མདོ་ལྟར་ཤེས་དགོས་སོ། །དེ་དག་གི་རྒྱུ་མཚན་མཐར་ཐུག་པ་ཡང་ཐེག་པ་ཆེན་པོ་གཞན་དང་གུང་བསྒྲིགས་ནས་ཤེས་དགོས་པར་རྗེ་ཡབ་སྲས་ཀྱིས་བཞེད་པ་ལྟར་རོ། །
བཞི་པ་སྤྲུལ་པའི་སྐུའི་རྣམ་གཞག་ནི། རྗེ་བཙུན་བྱམས་པས། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང། །ཞེས་
སོགས་གསུངས་པ་དང། ཟླ་བའི་ཞབས་ཀྱིས། སླར་ཡང་མི་གཡོ་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས། གཤེགས་པ་དང་ནི་བལྟམས་དང་བྱང་ཆུབ་ཞི་བའི་འཁོར་ལོའང་སྟོན་པར་མཛད། དེ་ལྟར་ཁྱོད་ཀྱིས་འཇིག་རྟེན་གཡོ་བག་
སྤྱོད་ཅན་རེ་བའི་ཞགས་པ་ནི། །མང་པོས་བཅིངས་པ་མ་ལུས་ཐུགས་རྗེས་མྱ་ངན་འདས་པར་བཀྲི་བར་མཛད། ཅེས་གསུངས་པ་ལྟར་སྔོན་བརྗོད་དུ་མེད་པའི་བསྐལ་པར་དཔག་ཏུ་མེད་པའི་བསོད་ནམས་ཀྱི་ཕུང་པོ་ཡོངས་སུ་བསགས་ཤིང་སེམས་ཅན་མཐའ་
དག་གི་དོན་དུ་སྨོན་ལམ་རླབས་ཆེན་པོ་བསམ་གྱིས་མི་ཁྱབ་པ་ཡང་དང་ཡང་དུ་བཏབ་པ་ལ་བརྟེན་ནས། འབྲས་བུའི་དུས་འདིར་འགྲོ་བ་རྣམས་ཀྱི་ཁམས་དང་བསམ་པ་དང་དབང་པོ་དང་བག་ལ་ཉལ་ཇི་ལྟ་བ་བཞིན་དུ་སྐུ་དང་གསུང་དང་ཐུགས་ཀྱི་རྣམ་པར་རོལ་

[134A]༄༅། །པ་བསམ་གྱིས་མི་ཁྱབ་པས་འགྲོ་བའི་དོན་ནམ་མཁའ་ཇི་སྲིད་དུ་རྒྱུན་མི་འཆད་པར་སྟོན་པ་སྟེ། དཔལ་ལྡན་ཟླ་བས། དེ་ལ་གང་གིས་ན་རྟོག་པ་མེད་པར་གྱུར་དུ་ཟིན་ཀྱང་གདུལ་བའི་བྱ་བ་ཇི་ལྟར་འཚམ་པ་ལྟར་འཇུག་པས་
སེམས་ཅན་གྱི་ཁམས་མཐའ་ཡས་པའི་དོན་བྱེད་པར་འགྱུར་བ། ཇི་ལྟར་སངས་རྒྱས་བཅོམ་ལྡན་འདས་འདི་དག་དེ་ལྟར་དེ་ལྟར་རྣམ་པར་རྟོག་པ་མི་མངའ་ཞིང་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་དང་འདྲ་བར་ཇི་ལྟར་འཚམ་པར་སེམས་
ཅན་གྱི་དོན་སྒྲུབ་པ་ལྷུར་མཛད་ཅིང་ཆོས་ཀྱི་དབྱིངས་ལས་སྐད་ཅིག་ཀྱང་མི་བསྐྱོད་ལ། སེམས་ཅན་འདུལ་བའི་དུས་ལས་ཀྱང་མི་འདའ་བ་དེ་བཞིན་དུ་བདག་ཀྱང་གྱུར་ཅིག་ཅེས་བྱང་ཆུབ་སེམས་དཔས་སྔར་སྨོན་ལམ་གང་བཏབ་པའི་སྨོན་ལམ་དེའི་ཤུགས་
དང། གདུལ་བ་རྣམས་ཀྱི་རྣམ་པ་དེ་ལྟ་བུའི་ཆོས་ཉན་པར་འགྱུར་བའི་ལས་ཡོངས་སུ་སྨིན་པ་ལས་བྱ་བའི་ཁྱད་པར་དེ་འདྲ་བ་དག་མངོན་པ་ཡིན་ནོ། །དེ་ལྟར་ན་ད་ལྟ་སྐྱེད་པའི་འབད་རྩོལ་མེད་པར་དེ་ཁོ་ན་ཉིད་ཉེ་བར་སྟོན་པ་དང། སེམས་ཅན་གྱི་དོན་
བྱ་བ་ཡང་འགྲུབ་བོ་ཞེས་བྱ་བར་ཤེས་པར་བྱའོ། །ཞེས་གསུངས་པ་ལྟར་རོ། །དེ་ཡང་སེམས་ཅན་དེ་འདུལ་བའི་དུས་ལ་མ་བབས་ན་སེམས་ཅན་དེ་གདུལ་མི་ནུས་ཀྱང་འདུལ་བའི་དུས་ལ་བབས་པ་ན་དུས་ལས་སྐད་ཅིག་ཀྱང་ཡོལ་བར་མི་བྱེད་དེ། འདི་ནི་
སྔར་སྨོན་ལམ་བཏབ་བའི་དབང་ཁོ་ན་ལས་དེ་ལྟར་འབྱུང་བ་ཡིན་ཅིང། དེ་འདུལ་བའི་དུས་ལ་བབས་པ་ཡང་རྣམ་པ་དེ་ལྟ་བུའི་ཆོས་ཉན་པར་འགྱུར་བའི་ལས་ཡོངས་སུ་སྨིན་པ་ལས་ཞེས་གསུངས་པ་ལྟར་སངས་རྒྱས་ཀྱི་མཛད་པ་དེ་དང་འཕྲད་པའི་དགེ་

[134B] ཇི་སྐད་དུ། ཇི་ལྟར་ཉི་མ་དག་ནི་ཤར་བ་ན། པདྨ་ཡོངས་སུ་སྨིན་པ་ཁ་འབྱེད་ལྟར། །དེ་བཞིན་གཤེགས་པ་དག་ཀྱང་ཤར་བ་ན། །བསམ་པ་ཡོངས་སུ་སྨིན་པ་དག་པར་འགྱུར། །ཞེས་གསུངས་སོ། །
རྟོག་པ་དང་འབད་རྩོལ་མེད་ཀྱང་གདུལ་བྱའི་སྐལ་བ་དང་མཐུན་པར་རེ་བ་ཡོངས་སུ་རྫོགས་པར་མཛད་པའི་ཚུལ་འདི་ནི་འཐད་པ་དང་བཅས་པར་དཔལ་ལྡན་ཞི་བ་ལྷས་ཀྱང་གསུངས་ཏེ། ཡིད་བཞིན་ནོར་བུ་དཔག་བསམ་ཤིང། །ཇི་ལྟར་རེ་བ་ཡོངས་
སྐོང་བ། །དེ་བཞིན་གདུལ་བྱ་སྨོན་ལམ་གྱི། །དབང་གིས་རྒྱལ་བའི་སྐུར་སྣང་ངོ། །དཔེར་ན་ནམ་མཁའ་ལྡིང་གིས་ནི། །མཆོད་སྡོང་བསྒྲུབས་ནས་འདས་གྱུར་པ། །དེ་འདས་ཡུན་རིང་ལོན་ཡང་དེ། །དུག་ལ་སོགས་པ་ཞི་བྱེད་བཞིན། །བྱང་ཆུབ་
སྤྱོད་པ་རྗེས་མཐུན་པས། །རྒྱལ་བའི་མཆོད་སྡོང་བསྒྲུབས་པ་ཡང། །བྱང་ཆུབ་སེམས་དཔའ་མྱ་ངན་ལས། །འདས་ཀྱང་དོན་རྣམས་ཐམས་ཅད་མཛད། །ཅེས་གསུངས་པ་ལྟར་རོ། །སྤྱིར་སྤྲུལ་པའི་སྐུ་ལ་གཟིངས་དང། ཟམ་པ་དང་གཏེར་དང་སྨན་
ལ་སོགས་པ་སེམས་ཡོད་དང་སེམས་མེད་ཀྱི་རྣམ་པ་དུ་མ་ཡོད་ཅིང་དེ་ཐམས་ཅད་སྤྲུལ་སྐུ་རྣམ་པ་གསུམ་པ་གང་རུང་དུ་འདུ་དགོས་པ་མ་ཡིན་ཀྱང་གཙོ་བོ་ནི་མདོ་སྔེ་རྒྱན་ལས། བཟོ་དང་སྐྱེ་བ་བྱང་ཆུབ་ཆེ། །མྱ་ངན་འདས་བ་རྟག་སྟོན་པ། །སངས་རྒྱས་
སྤྲུལ་པའི་སྐུ་འདི་ནི། རྣམ་པར་གྲོལ་པའི་ཐབས་ཆེན་པོ། །ཞེས་གསུངས་བོ་སྤྲུལ་སྐུ། སྐྱེ་བ་སྤྲུལ་སྐུ། མཆོག་གི་སྤྲུལ་སྐུ་སྟེ་གསུམ་མོ། །འདི་གསུམ་གྱི་ཁྱད་པར་ནི་སངས་རྒྱས་ཀྱིས་སྤྲུལ་པའི་བི་ཤྭ་ཀརྨ་ལྟ་བུ་དང་པོ་དང། དྲི་

[135A]༄༅། །ཟའི་རྒྱལ་པོ་རབ་དགའ་འདུལ་བའི་ཕྱིར་དུ་པི་ལྦང་དཀྲོལ་མཁན་དུ་སྤྲུལ་པ་ལྟ་བུ་གཉིས་པ་དང། བདག་ཅག་གི་སྟོན་པ་ལྟ་བུ་གསུམ་པ་ཡིན་ཞེས་ཟེར་བ་དང། ཡང་ལ་ལ་བི་ཤྭ་ཀརྨ་ལྟ་བུ་དང་པོ་དང་
རི་དྭགས་རུ་རུའི་རྣམ་པར་སྟོན་པ་ལྟ་བུ་གཉིས་པ་ཡིན་ཞེས་ཟེར་བ་དང། ཡང་འགའ་ཞིག་པི་ལྦང་ལེན་པའི་གཟུགས་སུ་སྤྲུལ་བ་ལྟ་བུ་དང་པོ། ལྗོན་ཤིང་དང་སྨན་ལ་སོགས་པར་སྤྲུལ་བ་ལྟ་བུ་གཉིས་པ་ཡིན་པར་འདོད་པ་དང། བཟོ་སྐྱེའི་སྤྲུལ་
སྐུ་གཉིས་ཀ་ཡང་འགལ་མི་འགལ་སོགས་ལ་བཞེད་ཚུལ་སྣ་ཚོགས་པ་ཞིག་འདུག་པས་བརྟག་པར་བྱའོ། །སྤྲུལ་པ་ལ་ཡང་སངས་རྒྱས་རང་རྒྱུད་ཀྱིས་བསྡུས་མ་བསྡུས་གཉིས་དང། མ་བསྡུས་པ་ལ་ཡང་གང་དུ་སྤྲུལ་པ་དེ་དང་དེ་མཚན་ཉིད་པ་
ཡིན་མིན་གཉིས་རྣམས་སུ་ཤེས་པར་བྱ་དགོས་ཤིང། དེ་ཐམས་ཅད་ཀྱི་ནང་ནས་སྤྲུལ་སྐུ་མཆོག་ནི་བདག་ཅག་གི་སྟོན་པ་ལྟ་བུ་ཡིན་ཏེ། སྐུ་མཚན་དཔེ་གསལ་རྫོགས་ཀྱིས་སྤྲས་པ་དང། གསུང་མངོན་མཐོ་ངེས་ལེགས་ཀྱི་དོན་ཚང་བར་སྒྲུབ་
པའི་ཆོས་འཁོར་རྫོགས་པར་བསྐོར་བ་དང། མཛད་པ་འཕྲིན་ལས་ཀྱང་མཛད་པ་བཅུ་གཉིས་རྫོགས་པར་སྟོན་པས་ནི་མཆོག་གི་སྤྲུལ་སྐུའམ་བྱང་ཆུབ་ཆེན་པོའི་སྤྲུལ་སྐུ་ཞེས་ཟེར་རོ། །ལྷའི་བུ་དམ་པ་ཏོག་དཀར་ལྟ་བུ་སྐྱེ་བ་སྤྲུལ་སྐུ་ཡིན་གྱི་
མཆོག་གི་སྤྲུལ་སྐུ་མ་ཡིན་པར་བཞེད་པ་ལྟར་ནའང་སྐྱོན་མེད་དེ། མཆོག་གི་སྤྲུལ་སྐུའི་མཛད་པ་ཡིན་ན་མཆོག་གི་སྤྲུལ་སྐུ་ཡིན་མི་དགོས་པའི་ཕྱིར་རོ། །མཆོག་གི་སྤྲུལ་སྐུའི་མཛད་པ་རྣམས་ཀྱི་གཙོ་བོ་ནི་ཆོས་འཁོར་བསྐོར་བའི་མཛད་པ་ཡིན་

[135B] དེ་ཡང་ཐོག་མ་ཆོས་ཀྱི་སྡོམ་བཞི་བསྟན་ནས་འཁོར་བ་ལ་དགའ་བའི་སེམས་ཅན་རྣམས་སྐྱོ་བ་བསྐྱེད་དེ་རྒྱུད་སྨིན་པར་བྱེད། དེ་རྗེས་ཉན་རང་གི་རིགས་ཅན་རྣམས་རང་རང་གི་བྱང་ཆུབ་དང། ཐེག་ཆེན་གྱི་རིགས་ཅན་རྣམས་མི་གནས་པའི་བྱང་
ཆུབ་ལ་འགོད་པར་མཛད། ཉན་རང་དགྲ་བཅོམ་ཞི་བའི་དབྱིངས་སུ་ཞུགས་པ་རྣམས་ཀྱང་དམ་ཆོས་པདྨ་དཀར་པོ་ལ་སོགས་པ་ལས་ཆོས་ཀྱི་དེ་ཉིད་འཁོར་གསུམ་ཡོངས་སུ་དག་པའི་གཏམ་མཐར་ཐུག་ཐེག་པ་གཅིག་ཏུ་སྒྲུབ་པའི་ཚུལ་བསྟན་ནས། ཉན་
རང་དེ་དག་ཉེར་ཞི་དེ་ལས་གོང་དུ་བགྲོད་མི་དགོས་པར་འཛིན་པ་ལས་བཟློག་སྟེ། ཐབས་དང་ཤེས་རབ་མཆོག་གི་ལམ་བསྟན་པས་རྗེས་སུ་བཟུང་ནས་ཐེག་ཆེན་ལ་འཁྲིད་དེ་བླ་མེད་བྱང་ཆུབ་མཆོག་ཏུ་ལུང་བསྟན་པར་འཛད་པ་ཡིན་ཏེ། མགོན་པོ་
བྱམས་པས། མི་རྟག་སྡུག་བསྔལ་བདག་མེད་དང། །ཞི་བའི་སྒྲ་ཡིས་ཐབས་མཁྱེན་པས། །སེམས་ཅན་སྲིད་གསུམ་སྐྱོ་བསྐྱེད་ནས། །མྱ་ངན་འདས་ལ་རབ་འཇུག་མཇད། །ཞི་བའི་ལམ་ལ་རབ་ཞུགས་པ། །མྱ་ངན་འདས་ཐོབ་འདུ་ཤེས་ཅན། །དམ་
ཆོས་པདྨ། དཀར་ལ་སོགས། །ཆོས་ཀྱི་དེ་ཉིད་བསྟན་པ་ཡིས། །དེ་དག་སྔར་འཛིན་ལས་བཟློག་སྟེ། །ཐབས་དང་ཤེས་རབ་ཡོངས་བཟུང་བས། །ཐེག་པ་མཆོག་ལ་སྨིན་མཛད་དེ། །བྱང་ཆུབ་མཆོག་ཏུ་ལུང་བསྟན་ཏོ། །ཞེས་གསུངས་པ་ལྟར་རོ། །འདིའི་
ཆོས་ཀྱི་སྡོམ་བཞི་ནི། ཐེག་པ་ཆེན་པོའི་རིགས་ཅན་རྣམས་ལ་ཡང་ཐོག་མར་སྟོན་པར་བཤད་དེ། ཚིགས་བཅད་འདི་དག་གིས་སྤྱིར་མཆོག་གི་སྤྲུལ་སྐུའི་མཛད་པའི་གཙོ་བོ་ཆོས་འཁོར་བསྐོར་བའི་མཛད་པ་ཡིན་པ་དང། ཆོས་འཁོར་རྣམས་ཀྱི་དོན་

[136A]༄༅། །བསྡུས་ན་ཡང་སྐྱེས་བུ་གསུམ་གྱི་ལམ་གྱི་རིམ་པར་མ་ཚང་བ་མེད་པར་འདུ་བར་བསྟན་པ་ཡིན་ཏེ། རྗེ་བཙུན་བྱམས་པ་མགོན་པོའི་མན་ངག་མཆོག་ཏུ་གྱུར་བའོ། །གསུམ་པ་ཡོན་ཏན་དང་འཕྲིན་ལས་ཀྱི་ཁྱད་པར་བཤད་པ་ལ་
ཡོན་ཏན་ནི་དཔལ་ལྡན་ཟླ་བའི་འཇུག་པ་རང་འགྲེལ་ལས། སངས་རྒྱས་བཅོམ་ལྡན་འདས་རྣམས་ཀྱི་གཟུགས་ཀྱི་སྐུའི་བ་སྤུའི་བུ་ག་རེ་རེ་དང་སྐྱེས་བུ་ཆེན་པོའི་མཚན་དང་དཔེ་བྱད་དང་སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་ལ་སོགས་
པ་ཡོན་ཏན་གྱི་ཁྱད་པར་ཡོངས་སུ་གཅོད་པར་ནི་སངས་རྒྱས་ཁོ་ནས་སྤྱོད་ལ། གལ་ཏེ་གསུངས་ན་ནི་རང་ཉིད་ཀྱི་ཡེ་ཤེས་ཀྱི་ཡུལ་དུ་གྱུར་པ་བསྐལ་པ་གྲངས་མེད་པ་བསམ་གྱིས་མི་ཁྱབ་པར་སྐུ་ཚེའི་ཚད་བྱིན་གྱིས་བརླབས་ཤིང་འཕྲིན་ལས་གཞན་མི་
མངའ་བར་སྐྱེན་པ་སྐྱེན་པར་གསུངས་པ་དེ་ལྟ་ན་ཡང་ཡོན་ཏན་དག་ཡོངས་སུ་རྫོགས་པར་མི་འགྱུར་ན། བྱང་ཆུབ་སེམས་དཔས་ལྟ་ཅི་སྨོས་ཏེ་རང་སངས་རྒྱས་དང་ཉན་ཐོས་རྣམས་ཀྱིས་སངས་རྒྱས་ཀྱི་ཡོན་ཏན་མཐར་ཕྱིན་པར་ཤེས་པའམ་བརྗོད་པར་ནུས་པར་
འགྱུར་བ་ལྟ་སྨོས་ཀྱང་ཅི་དགོས། ཞེས་གསུངས་པ་ལྟར་རྒྱལ་བའི་གསང་བ་གསུམ་གྱི་ཡོན་ཏན་མཐའ་ཡས་བ་རྣམས་ནི་རྒྱལ་བས་ཀྱང་སྐུ་ཚེའི་འདུ་བྱེད་བྱིན་གྱིས་བརླབས་ཏེ་མཛད་པ་གཞན་མེད་པར་དེ་ཁོ་ན་གསུངས་ན་ཡང་ཡོན་ཏན་ཡོངས་སུ་རྫོགས་
པར་གསུང་དུ་མི་སྤྱོད་དོ། །དེ་ལྟ་ན་ཡང་གདུལ་བྱའི་ཁམས་དང་འཚམ་བར་མདོ་སྡེ་རྣམས་ལས་ཀྱང་རྒྱས་བསྡུས་ཅི་རིགས་པར་གསུངས་ལ། དེ་དག་གི་དོན་མདོར་བསྡུས་ཏེ་རྒྱལ་ཚབ་མི་ཕམ་མགོན་པོ་དང་ཀླུ་སྒྲུབ་ཐོགས་མེད་ལ་སོགས་པའི་ཤིང་རྟ་ཆེན་

[136B] །དེ་ཡང་བསྟན་བཅོས་མངོན་རྟོགས་རྒྱན་དུ་ནི་ཟག་པ་མེད་པའི་ཡེ་ཤེས་སྡེ་ཚན་ཉི་ཤུ་རྩ་གཅིག་དང་མཚན་སོ་གཉིས་དང་དཔེ་བྱད་བརྒྱད་ཅུའི་སྒོ་ནས་བཤད་དོ། །ཐེག་པ་ཆེན་པོ་རྒྱུད་བླ་མ་ལས་ནི་སྟོབས་
བཅུ་མི་འཇིགས་པ་བཞི་མ་འདྲེས་པ་བཅོ་བརྒྱད་མཚན་བཟང་པོ་སུམ་ཅུ་སོ་གཉིས་ཏེ་ལྡན་ཆོས་དྲུག་ཅུ་རྩ་བཞིའི་སྒོ་ནས་བཤད་དོ། །འཕགས་པ་ཐོགས་མེད་ཀྱིས་ནི་བྱམས་ཆོས་རྣམས་ཀྱི་འགྲེལ་པར་རྩ་བ་ནས་བཤད་པ་ལྟར་དང་བྱང་ཆུབ་སེམས་དཔའི་ས་ལས་
མ་འདྲེས་པའི་ཆོས་བརྒྱ་དང་བཞི་བཅུར་བསྡུས་ཏེ་བཤད་དོ། །ཀུན་མཁྱེན་དབྱིག་གཉེན་གྱིས་ཀྱང་རྣམ་བཤད་རིགས་པར་གསུང་དབྱངས་ཡན་ལག་དྲུག་ཅུ་སོགས་ཀྱི་རྣམ་གཞག་མདོ་ལས་འབྱུང་བ་ཐོར་བུ་ཐོར་བུར་བཤད་དོ། །དཔལ་མགོན་འཕགས་པ་ཀླུ་སྒྲུབ་
ཀྱིས་རིན་ཆེན་འཕྲེང་བར་མཚན་བཟང་རྒྱུ་དང་བཅས་པ་བསྟན་ཅིང་མདོ་ཀུན་ལས་བཏུས་སོགས་སུ་ཞར་ལ་ཐོར་བུར་བཤད་པ་ཡང་ཡོད་དོ། །སློབ་དཔོན་ཆེན་པོ་ལེགས་ལྡན་གྱིས་རྟོག་གེ་འབར་བ་ལས་སངས་རྒྱས་ཀྱི་ཆོས་མ་འདྲེས་པ་སུམ་བརྒྱར་ཕྱེ་སྟེ་བཤད་དོ།།
དཔལ་ལྡན་ཟླ་བས་འཇུག་པ་རྩ་འགྲེལ་དུ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལ་བརྟེན་ནས་སྟོབས་བཅུ་ལ་སོགས་པའི་ཁྱད་པར་རྒྱས་པར་བཤད་དོ། །འོན་ཀྱང་འདིར་ནི་དེ་དག་མིང་ཙམ་ཞིག་སྟེ་རྒྱས་པར་གཞུང་ཆེན་མོ་སྦྱངས་པ་ལས་ཤེས་པར་བྱའོ། །
འཕྲིན་ལས་ནི་ལྷུན་གྱིས་གྲུབ་པ་དང་རྒྱུན་མི་འཆད་པ་གཉིས་ཏེ། རྒྱུད་བླ་མ་ལས། གདུལ་བྱའི་ཁམས་དང་འདུལ་བའི་ཐབས་དང་ནི། །གདུལ་བྱའི་ཁམས་ཀྱི་འདུལ་བའི་བྱ་བ་དང། །དེ་ཡི་ཡུལ་དང་དུས་སུ་གཤེགས་པ་ལ། །ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག་ཅེས་

[137A]༄༅། །གདུལ་བྱའི་ཁམས་དང་རིགས་དང་མོས་པ་སྣ་ཚོགས་པ་མངོན་སུམ་དུ་མཁྱེན་པ་དང། འདུལ་བའི་ཐབས་གཟུགས་སྐུ་རྣམ་པ་གཉིས་དང། གཟིངས་དང་ཟམ་པར་སྤྲུལ་བ་ལ་སོགས་པ་དང་
ཁམས་ཀྱི་འདུལ་བའི་བྱ་བ་ཞི་བ་དང་དྲག་པོ་ལ་སོགས་པས་འདུལ་བའི་ཀུན་སྤྱོད་ཀྱིས་འབྲས་བུ་མངོན་མཐོ་ངེས་ལེགས་ལ་དགོད་པ་དང། དོན་འགྲུབ་པའི་ཐབས་སྟོན་པ་སོགས་ཀྱི་ཆེད་དུ་གདུལ་བྱ་གང་ན་ཡོད་པའི་ཡུལ་དུ་གཤེགས་
པ་དང། དེ་ཡང་འདུལ་བའི་དུས་སུ་གཤེགས་པ་ལ་འབད་རྩོལ་གྱི་མཚན་མ་ཉེ་བར་ཞི་བས་འཕྲིན་ལས་ལྷུན་གྱིས་གྲུབ་པར་འཇུག་པའི། །རྒྱལ་བའི་ཐུགས་རྗེ་ཆེན་པོ་ལ་བརྟན་ནས་སེམས་ཅན་གྱི་རྒྱུད་ཀྱི་སྒྲིབ་གཉིས་འཇོམས་ཤིང་
ཚོགས་གཉིས་བསགས་ཏེ་ས་བཅུ་རིམ་གྱིས་བགྲོད་ནས་འབྲས་བུ་བྱང་ཆུབ་འཐོབ་པའི་འཕྲིན་ལས་རྒྱུན་མི་འཆད་དུ་མཛད་པ་ནི་དེ་ཉིད་ལས། གནས་དྲུག་པོ་ནི་འདི་དག་རྣམས། །གོ་རིམ་ཇི་བཞིན་རྒྱ་མཚོ་དང། །ཉི་མ་དང་ནི་
ནམ་མཁའ་གཏེར། །སྤྲིན་དང་རླུང་བཞིན་ཤེས་པར་བྱ། །ཞེས་གསུངས་པ་ལྟར་ཏེ། དེ་ཡང་ཡེ་ཤེས་ཀྱི་ཆུས་རྒྱས་པར་བྱེད་པ་དང་ཡོན་ཏན་རིན་པོ་ཆེ་དང་ལྡན་པའི་ཕྱིར་ས་བཅུ་པོ་རྣམས་རྒྱ་མཚོ་བཞིན་ནོ། །སེམས་ཅན་ཐམས་
ཅད་ཀྱི་ཉེར་འཚོའི་གནས་སུ་གྱུར་པའི་ཕྱིར་ཚོགས་གཉིས་ནི་ཉི་མ་བཞིན་ནོ། །ཡོན་ཏན་རྒྱ་ཆེན་པོ་མཐའ་དང་དབུས་མེད་པའི་བདག་ཉིད་ཡིན་པའི་ཕྱིར་བྱང་ཆུབ་ཆེན་པོ་ནི་ནམ་མཁའི་ཁམས་བཞིན་ན། །ཡང་དག་པར་རྫོགས་པའི་

[137B] །གློ་བུར་པ་དང་སྒྲིབ་བྱ་ལ་ཁྱབ་པ་དང་རང་བཞིན་དུ་མ་གྲུབ་པའི་ཕྱིར་སེམས་
ཅན་རྣམས་ཀྱི་ཉོན་མོངས་པ་རྣམས་ནི་སྤྲིན་བཞིན་ནོ། །སྒྲིབ་པ་དེ་འཐོར་བའི་དོན་དུ་ཉེ་བར་གནས་པའི་ཕྱིར་བཅོམ་ལྡན་འདས་ཀྱི་ཐུགས་རྗེ་ཆེན་པོ་ནི་མི་བཟད་པའི་རླུང་བཞིན་ནོ། །དེ་ཡང་ས་བཅུ་དང་ཚོགས་གཉིས་ཀྱིས་བསྡུས་པའི་རྐྱེན་
གཞན་གྱི་དབང་གིས་ངེས་པར་འབྱུང་བ་ནི་རྒྱ་མཚོ་དང་ཉི་མ་གཉིས་ཀྱིས་བསྟན་ཏེ། གཞན་དོན་རྒྱུན་མི་འཆད་པའི་རྒྱུའི་ཁྱད་པར་རོ། །བདག་དང་སེམས་ཅན་མཚུངས་པར་ཆོས་ཉིད་རང་བཞིན་དུ་གནས་པར་གཟིགས་པ་ནི་ནམ་མཁའ་དང་
གཏེར་གྱི་དཔེས་བསྟན་ཏེ། གཞན་དོན་རྒྱུན་མི་འཆད་པའི་ངོ་བོའི་ཁྱད་པར་རོ། །སེམས་ཅན་གྱི་ཉོན་མོངས་དང་རྒྱལ་བའི་ཐུགས་རྗེ་མཐའ་ཡས་པ་ནི་སྤྲིན་དང་རླུང་གི་དཔེས་བསྟན་ཏེ། མཛད་པ་ཡོངས་སུ་མ་རྫོགས་པར་འབྱུང་བའི་ཕྱིར་གཞན་
དོན་རྒྱུན་མི་འཆད་པར་མཛད་པའི་འབྲས་བུའི་ཁྱད་པར་བསྟན་པ་ཡིན་ཏེ། དེ་ཉིད་ལས། གཞན་གྱི་དབང་གིས་ངེས་འབྱུང་དང། །བདག་དང་སེམས་ཅན་མཚུངས་གཟིགས་དང། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་
མཛད་མི་འཆད། ཅེས་སོ། སྤྱིར་འཕྲིན་ལས་ལ་ཡེ་ཤེས་ཆོས་སྐུའི་བདག་རྐྱེན་ལས་བྱུང་བའི་རྣམ་དཀར་གྱི་བྱ་བ་མཐའ་དག་བཞག་ཏུ་རུང་ལ། རྗེ་བཙུན་བྱམས་པས་མངོན་པར་རྟོགས་པའི་རྒྱན་དུ་འཕྲིན་ལས་ཉེར་བདུན་དུ་བསྡུས་ནས་བཤད་

[138A]༄༅། །པ་ནི་མངོན་པར་རྟོགས་པའི་རིམ་པ་རྒྱུད་ལ་སྐྱེད་པ་ལ་ངེས་པ་ཕྱིན་ཅི་མ་ལོག་པ་སྟེར་བའི་གནད་དམ་པ་ཡོད་པ་ལ་དགོངས་པའོ། །མདོར་ན་མངོན་རྟོགས་རྒྱན་ལས། དེ་བཞིན་འཁོར་བ་ཇི་སྲིད་འདིའི། །
ལས་ནི་རྒྱུན་མི་འཆད་དུ་འདོད། །ཅེས་གསུངས་པ་ལྟར་ནམ་མཁའ་ཇི་སྲིད་ཀྱི་བར་དུ་སངས་རྒྱས་བཅོམ་ལྡན་འདས་རྣམས་ཀྱི་ཐུགས་རྗེ་ཆེན་པོའི་དབང་གིས་འཕྲིན་ལས་ཀྱི་སྒོ་སྣ་ཚོགས་པ་རྒྱ་མཚོ་ལྟ་བུ་རྣམས་ནི་ནམ་ཡང་རྒྱུན་ཆད་པ་མེད་
པར་ལྷུན་གྱིས་གྲུབ་པར་འཇུག་པ་ཡིན་ནོ། །གསུམ་པ་སྔགས་ཀྱི་ཐེག་པའི་རྣམ་གཞག་མདོ་ཙམ་བཤད་པ་ལ། དེ་ཡང་སྔགས་ཀྱི་ཐེག་པ་ནི་ཐེག་པ་ཆེན་པོ་བས་ཀྱང་ཆེས་ཆེན་པོ་ཡིན་པས་སྟོན་པ་མངོན་པར་རྫོགས་པར་སངས་རྒྱས་པའི་དུས་
ཀྱང་གསང་སྔགས་རང་ལུགས་ལ་མདོ་སྡེ་ཕལ་པོ་ཆེ་ལ་སོགས་པ་ནས་བཤད་པ་ལྟར་བརྗོད་དུ་མེད་པའི་ཡང་ཆེས་བརྗོད་དུ་མེད་པའི་བསྐལ་པ་དུ་མའི་སྔ་རོལ་ནས་མངོན་པར་རྫོགས་པར་སངས་རྒྱས་པར་བྱ་དགོས་ལ། སངས་རྒྱས་ནས་སླར་
ཡང་བྱང་ཆུབ་ཀྱི་སྙིང་པོར་སྤྲུལ་སྐུས་འཚང་རྒྱ་ཚུལ་སྟོན་པའི་གྲངས་ཚད་ཀྱང་བསམ་གྱིས་མི་ཁྱབ་པ་ཞིག་ཡོད་དོ། དབུ་མ་ལ་འཇུག་པ་ལས། བདེ་བར་གཤེགས་པ་མ་ལུས་ཕྱོགས་ཞིང་སངས་རྒྱས་ཡུལ་དག་ན། ཕྲ་རབ་རྡུལ་གྱི་རྡུལ་
རྣམས་བདོག་པར་གྱུར་བ་ཇི་སྙེད་པ། །བྱང་ཆུབ་མཆོག་རབ་དམ་པར་གཤེགས་པའི་བསྐལ་པ་དེ་སྙེད་དེ། །འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། །ཞེས་གསུངས་པ་འདིར་ཡང་མཚུངས་པའི་ཕྱིར་དང། དཔལ་དུས་

[138B] སངས་རྒྱས་བཅོམ་ལྡན་འདས་ནི་སངས་རྒྱས་ཀྱི་ཞིང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་སུ་སྒྱུ་མའི་སྤྲུལ་པའི་སྐུ་སྒྲིབ་པ་དང་བྲལ་བ་མཐའ་ཡས་པ་མཐའ་ཡས་པ་རྣམས་ཀྱིས་
སེམས་ཅན་མཐའ་ཡས་པ་མཐའ་ཡས་པ་རྣམས་ཀྱི་སྐད་མཐའ་ཡས་པ་མཐའ་ཡས་པ་རྣམས་ཀྱིས་གསོལ་བ་འདེབས་པ་པོ་སྣ་ཚོགས་ཀྱིས་གསོལ་བ་བཏབ་པ་ན་སེམས་ཅན་ཐམས་ཅད་ཀྱི་སྐད་ལ་རབ་ཏུ་འཇུག་པ་ཐམས་ཅད་མ་བྱིན་པའི་
གསུང་གིས་འཇིག་རྟེན་དང་འཇིག་རྟེན་ལས་འདས་པའི་ཆོས་སྟོན་པར་མཛད་དེ་ཐམས་ཅད་མཁྱེན་པ་དེ་དུ་མ་མ་ཡིན་ནོ། །དེས་ན་སེམས་ཅན་ཐམས་ཅད་ལ་འཇིག་རྟེན་དང་འཇིག་རྟེན་ལས་འདས་པའི་ཆོས་བསྟན་པའི་ཕྱིར་སངས་རྒྱས་བཅོམ་
ལྡན་འདས་སྔོན་ས་བཅུ་གཉིས་ཀྱི་དབང་ཕྱུག་ཏུ་གྱུར་པ་མཁས་པ་སྒྱུ་འཕྲུལ་ཆེན་པོ་འཆང་བ་སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པ་འཕགས་པའི་ཡུལ་ལུམྦི་ནིར་ཤཱཀྱའི་རིགས་མིའི་དབང་པོ་ཟས་གཙང་མའི་ལྷ་མོ་སྒྱུ་འཕྲུལ་ཆེན་མོའི་
ལྷུམས་ནས་བལྟམས་པ་ནི་གཞོན་ནུ་དོན་གྲུབ་ཡིན་ལ། ཞེས་བདག་ཅག་གི་སྟོན་པ་ཤཱཀྱ་ཐུབ་པ་བསྐལ་པ་མཐའ་ཡས་པའི་སྔ་རོལ་ནས་སངས་རྒྱས་ཟིན་སྤྲུལ་པའི་སྐུའི་རྣམ་པར་རོལ་པར་གསུངས་པའི་ཕྱིར་རོ། །རྒྱུ་མཚན་དེ་དག་གི་ཕྱིར་ན་
སྔགས་ཀྱི་ཐེག་པ་ནི་འོག་མིན་སྟུག་པོ་བཀོད་པའི་ཞིང་ཁམས་སུ་ལོངས་སྐུ་རྡོ་རྗེ་འཆང་ཆེན་པོས་རྣམ་པ་དུ་མར་གསུངས་པ་དང། གླིང་བཞི་པའི་འཇིག་རྟེན་གྱི་ཁམས་འདིར་ཡང་རྫོགས་ལྡན་གྱི་དུས་སུ་རི་རབ་ཀྱི་རྩེ་མོ་དང་མོ་ཌི་ཡ་ན་ལ་སོགས་

[139A]༄༅། །པའི་གནས་ཆེན་པོ་རྣམས་སུ་སྤྲུལ་པའི་དཀྱིལ་འཁོར་ཚད་མེད་པ་དག་སྤྲུལ་ནས་རྒྱུད་སྡེ་བསམ་གྱིས་མི་ཁྱབ་པ་དག་གསུངས་པར་བཤད་དོ། །བདག་ཅག་གི་སྟོན་པའི་བསྟན་པ་འདིའི་དབང་དུ་བྱས་
པའི་གསང་སྔགས་ཀྱི་ཆོས་འཁོར་བསྐོར་ཚུལ་ཡང་བླ་མེད་ཀྱི་རྒྱུད་སྡེ་དུ་མ་ནས་བཤད་པའི་རྣམ་གྲངས་མང་པོ་ཞིག་སྣང་མོད། དཔལ་དུས་ཀྱི་འཁོར་ལོའི་དགོངས་པ་ལྟར་ན་སྟོན་པ་ཤཱཀྱ་ཐུབ་པས་རྒྱ་གར་འཕགས་པའི་ཡུལ་རྡོ་རྗེ་གདན་
དུ་མངོན་པར་རྫོགས་པར་སངས་རྒྱས་པའི་ཚུལ་བསྟན་ཏེ་ཕ་རོལ་ཏུ་ཕྱིན་པ་སྤྱི་དང། བྱ་རྒོད་ཕུང་པོའི་རིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་ཀྱི་འཁོར་ལོ་བསྐོར། དེ་ནས་རྒྱ་གར་ལྷོ་ཕྱོགས་དཔལ་གྱི་རི་དང་ཉེ་བ་ན་དཔལ་ལྡན་
འབྲས་སྤུངས་ཀྱི་མཆོད་རྟེན་ཆེན་པོར་བྱོན་ནས་མཆོད་རྟེན་གྱི་ནང་གི་འོག་ཏུ་ཆོས་དབྱིངས་གསུང་གི་དབང་ཕྱུག་གི་དཀྱིལ་འཁོར་དང། སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་ཆེན་པོ་སྤྲོས་ཏེ། གནས་ཕུན་སུམ་ཚོགས་པ་བདེ་བ་ཆེན་
པོའི་གནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་རྡོ་རྗེ་སེང་གེའི་ཁྲི་ལ་བཞུགས། སྟོན་པ་ཕུན་སུམ་ཚོགས་པ་ཤཱཀྱ་སེང་གེ་དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་ཞུགས་ནས་དཀྱིལ་འཁོར་གྱི་བདག་པོའི་རྣམ་པར་
བཞེངས། འཁོར་ཕུན་སུམ་ཚོགས་པ་ལ་གསུམ་སྟེ། དཀྱིལ་འཁོར་ལ་བཀོད་པའི་འཁོར་ནི་སངས་རྒྱས་དང་བྱང་ཆུབ་སེམས་དཔའ་དང་ཁྲོ་བོ་དང་ལྷ་དང་ཀླུ་དང་ལྷ་མོའི་ཚོགས་ཀྱི་རྣམ་པར་གནས་པའོ། །ཞུ་བ་པོའི་འཁོར་ནི་དཔལ་

[139B] །ཉན་པ་པོའི་འཁོར་ནི་བྱང་ཆུབ་སེམས་དཔའ་དུ་མ་དང་ཤམྦྷ་ལའི་ཡུལ་ཆེན་པོ་དགུ་བཅུ་རྩ་དྲུག་གི་རྒྱལ་པོ་དགུ་བཅུ་རྩ་དྲུག་དང། གཞན་ཡང་སྐལ་བ་
དང་ལྡན་པའི་ལྷ་དང་ལྷ་མ་ཡིན་ལ་སོགས་པའི་ཚོགས་དཔག་ཏུ་མེད་པའོ། །ཆོས་ཕུན་སུམ་ཚོགས་པ་འཇིག་རྟེན་དང་འཇིག་རྟེན་ལས་འདས་པའི་དབང་བསྐུར་བ་བྱིན་ནས་སངས་རྒྱས་སུ་ལུང་བསྟན་ཏེ་དཔལ་དུས་ཀྱི་འཁོར་ལོའི་
རྩ་བའི་རྒྱུད་སྟོང་ཕྲག་བཅུ་གཉིས་པ་གསུངས་པ་ཡིན་ཏེ། དེ་དང་དུས་མཚུངས་པར་བླ་མེད་ཀྱི་རྒྱུད་ཐམས་ཅད་གསུངས་པར་བཞེད་དོ། །དེ་སྐད་དུ་ཡང་དཔལ་དུས་ཀྱི་འཁོར་ལོའི་རྒྱུད་ཕྱི་མ་ལས། དཔལ་ལྡན་འབྲས་སྤུངས་
ཆོས་ཀྱི་དབྱིངས་སུ་སྟོབས་བཅུ་པ་ཡིས་སངས་རྒྱས་པ་ཡི་རྒྱུད་རྣམས་མཐའ་དག་བསྟན། ཅེས་དང། ཉི་མ་དཔལ་གྱིས་ཀྱང། དེར་ཉི་མ་དེ་ཉིད་ལ་ལྷ་ལ་སོགས་པ་ལ་སངས་རྒྱས་ཀྱི་དབང་བསྐུར་ནས་རྒྱས་པ་དང་བསྡུས་པའི་
དབྱེ་བས་གསང་སྔགས་ཀྱི་ཚུལ་ཐམས་ཅད་བསྟན་ཏོ། །ཞེས་གསུངས་སོ། །དེ་ལྟ་ན་ཡང་བྱ་བ་དང་སྤྱོད་པའི་རྒྱུད་ཐོར་བུ་འགའ་ཞིག་ནི་སྤྲུལ་པའི་སྐུའི་རྣམ་པ་མ་བསྒྱུར་བར་སྟོན་པའི་གཟུགས་ཉིད་ཀྱིས་གསུངས་པ་ཡང་ཡོད་དོ། །
དེ་ལྟ་བུའི་སྔགས་ཀྱི་ཐེག་པ་དེ་ལ་ནི་རྡོ་རྗེའི་ཐེག་པ་ཞེས་བྱ་སྟེ། ཐབས་དང་ཤེས་རབ་དབྱེར་མེད་པར་སྦྱོར་བའི་རྡོ་རྗེ་སེམས་དཔའི་རྣལ་འབྱོར་ལམ་དང་འབྲས་བུའི་གནས་སྐབས་ན་ཡོད་པས་སོ། །ཐབས་ཀྱི་ཐེག་པ་ཞེས་

[140A]༄༅། །ཀྱང་བྱ་སྟེ། ཕ་རོལ་ཏུ་ཕྱིན་པའི་ཐེག་པ་ལས་ཐབས་མཁས་པ་ཤིན་ཏུ་རྒྱ་ཆེ་བའི་ཕྱིར་རོ། །འབྲས་བུའི་ཐེག་པ་ཞེས་ཀྱང་བྱ་སྟེ། འབྲས་བུའི་སྐུ་དང་ལོངས་སྤྱོད་དང་གནས་དང་མཛད་པ་ཡོངས་སུ་དག་པའི་རྣམ་པ་ད་ལྟ་ནས་ལམ་དུ་བྱེད་
པའི་ཕྱིར་རོ། །གསང་སྔགས་ཀྱི་ཐེག་པ་ཞེས་ཀྱང་བྱ་སྟེ། སྣོད་མིན་ལ་གསང་ཞིང་སྦས་པས་འགྲུབ་པ་དང། ཐབས་ཤེས་ཁྱད་པར་ཅན་གྱིས་ཡིད་སྐྱོབ་པའི་ཕྱིར་རོ། །དེ་ལྟ་བུའི་གསང་སྔགས་ཀྱི་ཐེག་པ་ནི་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་
འཕགས་པ་ཡིན་ཏེ། ཐེག་པ་ཆེན་པོ་པ་རྣམས་ཀྱི་དོན་དུ་གཉེར་བྱའི་གཙོ་བོ་ནི་གཞན་དོན་ཡིན་ལ། འབྲས་བུའི་སྐབས་སུ་གཞན་གྱི་དོན་དངོས་སུ་མཛད་པ་ནི་གཟུགས་ཀྱི་སྐུ་རྣམ་པ་གཉིས་ཡིན་ཅིང། གཟུགས་ཀྱི་སྐུ་སྒྲུབ་པར་བྱེད་པའི་རྒྱུ་ནི་ཐེག་པ་འདི་
ལས་གསལ་བར་བྱུང་བའི་ཚོད་ཙམ་ཕ་རོལ་ཏུ་ཕྱིན་པའི་ཐེག་པ་ལ་མེད་པའི་ཕྱིར་རོ། །དེ་ལྟར་ཡང་ཐེག་པ་གསུམ་རྣམ་པར་བཞག་པ་ལས། ཀུན་རྩོད་ཙམ་གྱིས་ཇི་ལྟར་རྒྱ་ཆེ་བར་འགྱུར་ཞེས་གང་སྨྲས་པ་ནི་འདིར། དམིགས་པ་རྣམ་པར་དག་པ་དང། །གྲོགས་
ཀྱི་མཐུ་དང་སྤྱོད་པ་ཡིས། །བློ་ལྡན་རྣམས་ཀྱི་ཐེག་པ་ནི། །ཆེན་པོའི་ཆེན་པོ་ཉིད་དུ་བསྒྲགས། །ཞེས་དམིགས་པ་དང་གྲོགས་དང་རྗེས་སུ་སྤྱོད་པ་གསུམ་རྒྱ་ཆེ་བས་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པའི་གསུངས་སོ། །དཔལ་རྡོ་རྗེ་གུར་ལས་
ཀྱང། སྟོན་པ་སུམ་ཅུ་རྩ་གཉིས་མཚན། །མངའ་བདག་དཔེ་བྱད་བརྒྱད་ཅུར་ལྡན། །དེ་ཕྱིར་ཐབས་དེས་བསྒྲུབ་བྱ་སྟེ། །ཐབས་ནི་སྟོན་པའི་གཟུགས་ཅན་ནོ། །ཞེས་གསུངས་སོ། །དེ་ལྟ་བུའི་སྔགས་ཀྱི་ཐེག་པ་ལ་འཇུག་པའི་སྒོ་མི་འདྲ་བ་ཇི་ཙམ་

[140B] གུར་གྱི་བཅུ་གསུམ་པ་ལས། དམན་པ་རྣམས་ལ་བྱ་བའི་རྒྱུད། །བྱ་མེད་རྣལ་འབྱོར་དེ་ལྟག་ལའོ། །རྣལ་འབྱོར་མཆོག་ནི་སེམས་ཅན་མཆོག་རྣལ་འབྱོར་བླ་མེད་དེ་ལྟག་ལའོ། །ཞེས་རྡོ་རྗེ་ཐེག་པའི་གདུལ་བྱ་ལ་དབང་པོའི་རིམ་པ་
བཞི་ཡོད་པ་དང་སྒོ་བསྟུན་ནས་བྱ་བའི་རྒྱུད་དང། སྤྱོད་པའི་རྒྱུད་དང། རྣལ་འབྱོར་རྒྱུད་དང། རྣལ་འབྱོར་བླ་ན་མེད་པའི་རྒྱུད་བཞི་གསུངས་སོ། །ཐེག་པ་འདིའི་གདུལ་བྱ་དབང་པོ་དམན་པ་ཡང་ཕ་རོལ་ཏུ་ཕྱིན་པའི་ཐེག་པའི་གདུལ་བྱ་དབང་པོ་ཆེས་
རྣོ་བ་རྣམས་ལས་ཀྱང་སྙིང་རྗེ་ལྷག་པར་ཆེ་བ་དང། དབང་པོ་རྣོ་བ་དང། སྐལ་བ་མཆོག་དང་ལྡན་པ་ཞིག་དགོས་པར་རྒྱུད་སྡེ་རིན་པོ་ཆེ་རྣམས་དང་དགོངས་འགྲེལ་མང་པོ་ལས་གསུངས་སོ། །དེའི་ཕྱིར་གང་དག་དུས་རིང་པོར་བྱང་ཆུབ་སྒྲུབ་པ་དང། དཀའ་
བ་ཆེན་པོས་བྱང་ཆུབ་སྒྲུབ་པ་ལ་བློ་གྲོས་ཞུམ་པ་དག་ལ་སྔགས་ཀྱི་ཐེག་པ་བསྟན་པར་སེམས་ཤིང་སྨྲ་བ་ནི་རང་ཉིད་རྒྱུད་ཀྱི་དོན་ལ་གཏོལ་ཅི་ཡང་མེད་པ་གསལ་བར་བྱེད་པའོ། །ཕར་ཕྱིན་ཐེག་པ་ལས་སྔགས་ཀྱི་ཐེག་པ་མྱུར་བར་གསུངས་པ་ཡང་
གདུལ་བྱ་སྣོད་ལྡན་ལ་བལྟོས་ནས་ཡིན་ཀྱི་སུ་རུང་རུང་ལ་མ་ཡིན་པས། ཆོས་དེ་སྔགས་ཀྱི་ཐེག་པ་ཡིན་པ་མི་ཆོག་གི་གང་ཟག་དེ་སྔགས་ཀྱི་ཐེག་པ་ལ་ཚུལ་དང་མཐུན་པས་ཞུགས་པ་ཞིག་དགོས་པར་སྣང་ངོ། །དེ་ལྟར་སྔགས་ཀྱི་ཐེག་པ་ལ་
ལེགས་པར་ཞུགས་པ་རྣམས་ལ་ནི་ཐེག་པ་གཞན་དང་མི་འདྲ་བའི་ལམ་གྱི་ས་ཕྱོད་ཤིན་ཏུ་ཆེ་བ་ཡིན་ཏེ། རྒྱུད་སྡེ་འོག་མ་གསུམ་ལ་ཡང་ལྷའི་རྣལ་འབྱོར་དང། བཟླས་པའི་མཐུ་ལ་བརྟེན་ནས་ཐུན་མོང་གི་དངོས་གྲུབ་མང་པོ་དང། སངས་རྒྱས་དང་

[141A]༄༅། །བྱང་ཆུབ་སེམས་དཔའ་ཆེན་པོ་རྣམས་ཀྱིས་དངོས་སུ་རྗེས་སུ་བཟུང་ནས་བྱིན་གྱིས་རློབ་པ་ལ་སོགས་པའི་ཐབས་མཁས་པ་མང་པོས་བྱང་ཆུབ་ཀྱི་སྤྱོད་པ་རྫོགས་པར་བྱེད་པ་ཡིན་པའི་ཕྱིར་དང། སྔགས་བླ་མེད་ལ་ནི་གཞི་ལམ་
འབྲས་བུའི་གནས་སྐབས་ཐམས་ཅད་དུ་རྣལ་འབྱོར་རྒྱུད་མན་ཆད་ལ་མེད་པའི་ཁྱད་ཆས་ཁྱད་པར་དུ་འཕགས་པ་ཤིན་ཏུ་མང་པོར་གསུངས་པའི་ཕྱིར་ཏེ། གཞི་ལུས་ངག་ཡིད་གསུམ་ཤིན་ཏུ་ཕྲ་བའི་གནས་ཚུལ་དང། ལམ་དེ་དག་ལ་གནད་དུ་བསྣུན་
པ་ལས་ཤེས་སྒྲིབ་ཆས་ཤིན་ཏུ་ཕྲ་བ་རྣམས་ཀྱང་ཚེ་འདི་ཉིད་ལ་སྤོང་ནུས་པ་སོགས་ཀྱི་གནད་དུ་མ་ཡོད་པས། རྒྱལ་བའི་སྐུ་གསུམ་གཞི་རྟེན་འདི་ཉིད་ཀྱི་སྟེང་དུ་འགྲུབ་པར་བྱད་པའི་ཕྱིར། དཔལ་ཁ་སྦྱོར་གྱི་རྒྱུད་ལས། དེ་ཕྱིར་ང་རྒྱས་ཅི་ཞིག་བྱ། །མདོར་
བསྡུས་པས་ནི་སངས་རྒྱས་ཉིད། །བསྐལ་པ་བྱ་བ་གྲངས་མེད་པས། །ཇི་སྲིད་སངས་རྒྱས་གང་ཐོབ་པ། །གང་གི་དམ་པའི་བདེ་བས་ཁྱོད། །སྐྱེ་བ་འདིར་ནི་འཐོབ་པར་འགྱུར། །ཞེས་གསུངས་པས་སྐལ་བ་དང་ལྡན་པ་རྣམས་ཀྱིས་འཇུག་དོགས་རྨད་དུ་
བྱུང་བ་འདིར་སྐྱེས་བུའི་རྩལ་ཅི་ཡོད་ཀྱིས་འབད་པར་རིགས་སོ། །གསུམ་པ་དེ་དག་གིས་གྲུབ་པའི་དོན་ནི། རྣམ་དཔྱོད་དང་ལྡན་པ་དག་ན་རེ། ད་ལྟར་རང་དང་གཞན་གྱི་གྲུབ་པའི་མཐའ་རབ་ཏུ་མང་པོ་ཆེས་ཤིན་ཏུ་མི་མཐུན་པ་རྣམ་པར་རྟོག་པའི་དྲ་བས་
ཡོངས་སུ་སྦྱར་བ་དག་རྣམ་པར་འབྱེད་པ་ལ་བློ་གྲོས་ཀྱི་ངལ་བ་ཆས་ཆེར་བསྟེན་པ་འདས་ཅི་ཞིག་བྱ་སྟེ། ཕྱིར་ཞིང་རྣམ་པར་རྟོག་པའི་དྲ་བ་བརྟས་ཤིང་འཐས་པར་འགྱུར་བའི་ཕྱིར་རོ། །དས་ན་གང་ཡང་དག་པའི་དོན་ལ་ལགས་པར་གནས་པའི་སྙིང་པོ་

[141B] བརྗོད་པ་
བྱ་སྟེ། འདི་ནི་དམ་པའི་ཆོས་ཆེས་རབ་ཏུ་རྒྱ་ཆེ་བ་དག་ལ་ངལ་བ་ཡངས་སུ་མ་བསྟེན་པས་གནས་མ་ཡིན་པ་ལ་ལོག་པར་རྟོག་པས་རྒྱུད་ཡོངས་སུ་འབགས་པ་ལས་དམ་པའི་ཆོས་སྤོང་བར་བྱེད་པའི་བརྗོད་པ་ངན་པ་སྟེ། གང་ཡང་བཅོམ་ལྡན་འདས་ཀྱིས་
བླང་བ་དང་དར་བའི་གནས་རབ་ཏུ་ཤེས་པར་བྱ་བའི་ཕྱིར་ལུང་རྒྱ་ཆེན་པོ་དག་ཉན་ཞིང་སེམས་པར་བྱ་བར་གསུངས་པའི་དོན་ཁོང་དུ་མ་ཚུད་པའི་ཕྱིར་རོ། །དེ་ལྟ་བས་ན་མང་དུ་ཐོས་པ་འཚོལ་བ་ནི་བདག་ལེགས་སུ་འདོད་པ་རྣམས་ཀྱི་ཕུན་སུམ་ཚོགས་པ་
ཐམས་ཅད་ཀྱི་གཞི་ཡིན་ཏ། ཀུན་མཁྱེན་གཉིས་པ་དབྱིག་གི་གཉེན་པོས། ལེགས་པ་སྟོན་པ་ལ་བརྟེན་པས་ཕན་ཡོན་ལྔ་ཡོད་དེ། ལམ་ངན་པ་ཡོངས་སུ་སྤོང་བ་དང། ལམ་བཟང་པོ་ལ་ཡང་དག་པར་གནས་པར་བྱེད་པ་དང། འབྲོག་དགག་པ་ལས་
བརྒལ་བའི་དབུགས་འབྱིན་པ་དང། བདེ་བར་འགྲོ་བ་དང། འདོད་པའི་ཡུལ་དུ་ཡང་དག་པར་ཕྱིན་པར་བྱེད་པ་ཡིན་ནོ། །དེ་བཞིན་དུ་དམ་པའི་ཆོས་སྟོན་པ་ལ་བརྟེན་ན་ལག་པར་ལྟ་བ་ལ་སོགས་པ་ལམ་ངན་པ་ཡོངས་སུ་སྤོང་བ་དང། ཡང་དག་པའི་ལྟ་
བ་ལ་སོགས་པ་ལམ་བཟང་པོ་ལ་གནས་པར་བྱད་པ་དང། འཁོར་བའི་འབྲོག་དགོན་པ་ལས་བརྒལ་བའི་དབུགས་འབྱིན་པ་དང། ངན་སོང་ལས་མཆོངས་ཏེ་བདེ་བར་འགྲ་བ་དང། འདོད་བ་མྱ་ངན་ལས་འདས་པའི་ཡུལ་དུ་ཡང་དག་པར་ཕྱིན་པར་བྱེད་པ་

[142A]༄༅། །ཡིན་ནོ། །དེ་དག་ཀྱང་མཉན་པ་ལས་འབྱུང་གི་མ་མཉན་པ་ལས་མ་ཡིན་པས་གུས་པར་མཉན་པར་བྱའོ་ཞེས་གསུངས་སོ། །དེ་ཡང་དམ་པའི་ཆོས་ཡོངས་སུ་འཚོལ་བ་རྣམས་ཀྱིས་དོན་དུ་གཉེར་བར་བྱ་བ་ནི་རང་ཉིད་སྡུག་
བསྔལ་ཐམས་ཅད་ཡངས་སུ་སྤོང་བ་དང་གཞན་སྡུག་བསྔལ་ཐམས་ཅད་ལས་སྐྱོབ་པར་འདོད་པ་གཉིས་ཡིན་ལ། གཞན་སྐྱོབ་པ་ལ་ཡང་རང་ཉིད་སྡུག་བསྔལ་ལས་ཐར་བ་མེད་ན་མི་འབྱུང་ངོ། །རང་ཉིད་སྡུག་བསྔལ་ལས་ཐར་བ་ལ་ནི་ཐར་བར་
བྱེད་པའི་ལམ་བསྟེན་དགོས་ལ་དེ་ལ་ནི་ལམ་དེ་འཚོལ་དགོས་སོ། །ལམ་ལ་ནི་གཉིས་ཏེ། ཕྱི་རོལ་པའི་དྲང་སྲོང་དག་གིས་རྣམ་པར་བརྟགས་པ་དང། སྟོན་པ་ཐུགས་རྗེ་ཅན་གྱིས་རྣམ་པར་བསྟན་པའོ། །དེ་ལ་བདག་ཉིད་ཐར་བར་འདོད་པའི་བློ་གྲོས་ཅན་དེས་
དེ་གཉིས་ལས་གང་ཞིག་ནི་ཡང་དག་པའི་ལམ་མ་ནོར་བ་ཡིན་ལ། གང་ཞིག་ནི་ལམ་འཁྲུལ་བ་ཡིན་ལེགས་པར་བརྟག་པར་བྱ་སྟེ། གཞན་དུ་ན་བརྟག་པ་མེད་པར་ཚམ་ཚོམ་དུ་འཇུག་པ་ནི་སྐྱེ་བོ་མཛངས་པ་རྣམས་ཀྱི་ལུགས་མ་ཡིན་པའི་ཕྱིར་དང། གལ་
ཏེ་གོལ་བར་ཞུགས་ན་ནི་བདག་ཉིད་ཉམ་ཉེས་པར་འགྱུར་བའི་ཕྱིར་རོ། །དེ་ལྟར་བརྟག་པ་ལ་ནི་དེ་གཉིས་ཀྱི་ལུགས་སོ་སོར་ལེགས་པར་ཤེས་དགོས་ཏེ། གཞན་དུ་ན་དེའི་མཚན་ཉིད་ལེགས་པར་མི་ཤེས་པས་འཁྲུལ་བ་དང་མ་འཁྲུལ་བ་རྣམ་པར་དབྱེ་བར་
མི་ནུས་པའི་ཕྱིར་རོ། །དེའི་ཕྱིར་ཤིང་རྟ་ཆེན་པོ་ཀླུ་སྒྲུབ་དང། ཐོགས་མེད་དང། རིག་པའི་དབང་ཕྱུག་ཕྱོགས་ཀྱི་གླང་པོ་དང། དཔལ་ཆོས་ཀྱི་གྲགས་པ་ལ་སོགས་པ་རྒྱལ་བའི་བསྟན་པ་ཡོངས་སུ་འཛིན་པའི་ཆེན་པོ་དག་གིས་རང་དང་གཞན་གྱི་སྟོན་པ་དང་

[142B] དྲི་མ་དང་བཅས་པའི་ཕྱོགས་རྣམ་པར་བསལ་བ་དང་དྲི་མ་མེད་པའི་ཕྱོགས་ཡོངས་སུ་བཞག་པར་མཛད་པ་ནི། གྲོལ་བ་དོན་དུ་གཉེར་བ་མཐའ་དག་ལ་འདོད་པའི་དོན་གྱི་གཙོ་བོ་
ཡོངས་སུ་བསལ་བར་བྱད་པའི་བློ་གྲོས་ཀྱི་མིག་རྣམ་པར་འབྱེད་པའི་ཐབས་རྨད་དུ་བྱུང་བ་ཡིན་པས། ཅི་ནས་ཀྱང་བདག་ལེགས་སུ་འདོད་པ་རྣམས་ཀྱིས་འབད་པ་ཆེན་པོས་ཚུལ་འདི་ལ་སྦྱང་བར་རིགས་ཏེ། རྒྱལ་བ་གཉིས་པ་རྗེ་བདག་ཉིད་ཆེན་པོས། བླང་
དོར་གནས་ལ་ཀུན་ནས་འཐོམས་པའི་མུན། །ཡང་དག་ཐོས་པའི་སྒྲོན་མེས་མ་བསལ་བར། །ལམ་མི་ཤེས་ན་ཐར་པའི་གྲོང་མཆོག་ཏུ། །འཇུག་པར་འགྱུར་བ་སྨོས་ཀྱང་ཅི་ཞིག་དགོས། །དེ་ཉིད་ཕྱིར་ན་མི་ཕམ་ཆོས་རྗེ་དང། །འཛམ་གླིང་རྒྱན་དྲུག་མཆོག་
གཉིས་ཞེས་གྲགས་པའི། །གཞུང་ལ་ཕྱོགས་རེ་བ་དང་རགས་པ་རེས། །ཚིམས་པར་མ་བྱས་ཀུན་ལ་ཞིབ་ཏུ་སྦྱངས། །ཞེས་རང་གི་རྟོགས་པ་བརྗོད་པ་མགུར་དུ་སྩལ་བ་དེ་ཉིད་རང་ཅག་རྣམས་ལ་བརྩེ་བས་གདམས་པའི་གསུང་དུ་སྣང་བའི་ཕྱིར་རོ། །དེས་
ན་ཕྱི་རོལ་མུ་སྟེགས་བྱེད་ངག་གི་ལུགས་རྣམ་པར་འགོག་པའི་ཚུལ་ནི་ཡང་དང་ཡང་དུ་སེམས་པར་བྱ་བ་ཡིན་ཏེ། སྐྱེ་བ་གཞན་དུ་ལམ་ངན་པ་ཡོངས་སུ་བཟུང་བའི་བག་ཆགས་ཉམས་སྨད་པར་བྱ་བའི་ཕྱིར་དང། རང་གི་སྟོན་པ་དང་བསྟན་པ་ལ་དད་པ་བརྟན་པོ་
གཏིང་ཚུགས་པ་སྐྱེ་བར་བྱ་བའི་ཕྱིར་དང། སྐྱེ་བ་ཕྱི་མ་རྣམས་སུ་ཡང་ལམ་ལྟར་སྣང་གིས་བཀྲི་བར་མི་རུང་ཞིང་ལམ་བཟང་པོ་ལ་རང་གི་ངང་གིས་འཇུག་པར་འགྱུར་བའི་ཕྱིར་དང། སྐྱེ་བོ་གཞན་དག་ལ་ཡང་དགོས་པ་དེ་གསུམ་རང་གིས་སྒྲུབ་པར་ནུས་པར་བྱ་

[143A]༄༅། །པའི་ཕྱིར་དང། རྒྱལ་བའི་དམ་ཆོས་ཡོངས་སུ་འཛིན་པའི་སྙིང་སྟོབས་དང་སྨོན་ལམ་ཆེས་ཆེར་རྒྱས་པར་འགྱུར་བའི་དགོས་བ་དུ་མ་དང་ལྡན་པའི་ཕྱིར་རོ། །དེ་ལྟར་གཞན་གྱི་སྟོན་པ་རྣམས་ཀྱིས་རྣམ་པར་བརྟགས་པ་ནི་སྙིང་པོ་མེད་པ་ལས་ཀྱང་
ཆོས་སྙིང་པོ་མེད་པ་ཉིད་དུ་རྟོགས་པས་རང་གི་སྟོན་པའི་དགོངས་པ་འཚོལ་བ་ལ་ཡོངས་སུ་ཞུགས་པ་རྣམས་ཀྱིས་ནི་རང་གི་སྡེ་པའི་གྲུབ་པའི་མཐའ་རྣམས་མཐའ་དག་པ་ལ་ཞིབ་ཏུ་སྦྱང་བར་བྱ་སྟེ། ཅིའི་ཕྱིར་ཞེ་ན་སྟོན་པ་ཐུགས་རྗེ་ཅན་གྱིས་དབང་པོ་སྣ་ཚོགས་
པ་དང་མོས་པ་སྣ་ཚོགས་པ་དང་ཁམས་སྣ་ཚོགས་པའི་གདུལ་བྱའི་སྐྱེ་བོ་མཐའ་ཡས་པ་རྣམས་མངོན་པར་མཐོ་བ་དང་ངེས་པར་ལེགས་པའི་རིམ་གྱིས་མཐར་ཐུག་པའི་ལམ་ལ་འགོད་པར་བྱ་བའི་ཕྱིར་དུ་ཐབས་ཀྱི་ཚུལ་དང་རིགས་པའི་རྣམ་གྲངས་ཇི་སྙེད་ཅིག་
གསུངས་པའི་དགོངས་པའི་དོན་ཞིབ་ཏུ་ངེས་པར་བྱ་བའི་ཕྱིར་དང། བདག་ཉིད་ཀྱང་སྨིན་པ་དང་གྲལ་བའི་ལམ་གྱིས་རིམ་པ་ཇི་ལྟ་བ་བཞིན་དུ་ངེས་པར་འབྱིན་པར་བྱ་བའི་ཆེད་དང། གཞན་དག་ལ་ཡང་སྐལ་བ་ཇི་ལྟ་བ་བཞིན་དུ་སྨན་པ་བསྒྲུབ་པར་བྱ་བའི་
ཕྱིར་རོ། །ངེས་པ་དོན་གྱི་ཐམས་ཅད་མཁྱེན་པ་དགེ་འདུན་རྒྱ་མཚོས་གྲུབ་མཐའ་འོག་མ་འོག་མའི་ལྟ་བ་གོ་བ་གོང་མ་གོང་མའི་ལམ་སྟེགས་སུ་གསུངས་པ་ཉིད་ཤིང་རྟ་ཆེན་པོའི་དགོངས་པ་ཡང་ཡིན་ལ། དེ་དག་གི་ཐུན་མོང་མ་ཡིན་པའི་ཁས་ལེན་འགའ་
ཟུང་ཙམ་མ་གཏགས་རྟག་གཅིག་རང་དབང་ཅན་གྱི་བདག་གིས་སྟོངས་པ་དང། རང་རྐྱ་ཐུབ་པའི་རྫས་ཡོད་ཀྱིས་སྟོངས་པའི་བདག་མེད་དང། གཟུང་འཛིན་གཉིས་སྟོང་གི་དེ་ཁོ་ན་ཉིད་དང། ཆོས་ཐམས་ཅད་ཐ་སྙད་དུ་རང་མཚན་གྱིས་ཡོད་ཀྱང་དོན་དམ་པར་

[143B] ཆོས་ཐམས་ཅད་ཐ་སྙད་དུ་ཡང་རང་མཚན་གྱིས་གྲུབ་པ་རྡུལ་ཙམ་ཡང་མེད་པ་ལ་རྒྱུ་འབྲས་འཆིང་གྲོལ་གྱི་བྱ་བྱེད་ཐམས་ཅད་བཞག་པས་ཆོག་པའི་བདག་མེད་ཀྱི་རིམ་པ་རྣམས་ཕྱི་མ་ཕྱི་མ་ལས་སྔ་མ་སྔ་མ་རྣམས་རྟོགས་སླ་བ་དང། སྔ་
མ་རྣམས་ཕྱི་མ་ལ་འཇུག་པའི་ཐབས་སུ་འགྱུར་བ་རྣམས་མདོ་དང་ཤིང་རྟ་ཆེན་པོ་རྣམས་ཀྱི་དགོངས་པ་ཡིན་ཅིང་རྗེ་བདག་ཉིད་ཆེན་པོས་ཀྱང་ལེགས་པར་བཤད་པའི་གཞུང་ཆེན་མོ་རྣམས་སུ་ཇི་ལྟར་རིགས་པར་བཀའ་སྩལ་བ་ཡིན་ཏེ། སྔར་བཤད་པ་རྣམས་ཀྱི་
འགྲོས་དང་གཞུང་དེ་དང་དེ་དག་ཏུ་སྦྱངས་པ་ལས་ཤེས་པར་བྱའོ། །ད་ནི་དོན་ཧྲིལ་གྱིས་དྲིལ་ན་སྔར་བཤད་པའི་གྲུབ་པའི་མཐའ་ད་དག་ལ་ལགས་པར་འདྲིས་པར་བྱས་པའི་གང་ཟག་གིས་དོན་དེ་དག་ཐམས་ཅད་བློ་ཁ་ནང་དུ་ཕྱོགས་ཏེ་རྒྱུད་སྟེང་དུ་ཉམས་སུ་ལེན་
པའི་འགག་སྔམ་ཞིག་ཤེས་དགོས་ཏེ། གཞན་དུ་ན་ཁ་ཕྱིར་བལྟའི་ཐོས་བསམ་གྱིས་རྒྱུད་ལ་ཅི་ཡང་མི་ཕན་པའི་ཕྱིར་དང། ཐོས་བསམ་གྱིས་གཏན་ལ་ཕབ་པ་ཡང་སྒོམ་པས་ཉམས་སུ་ལེན་པའི་ཆེད་དུ་ཡིན་པའི་ཕྱིར་དང། གྲུབ་པའི་མཐའ་གཏན་ལ་
ཕབ་པ་ཡང་ལམ་ཕྱིན་ཅི་མ་ལོག་པ་རྒྱུད་ལ་སྐྱེད་པ་ཁོ་ནའི་ཆེད་ཡིན་པའི་ཕྱིར་རོ། །དེས་ན་དཀྱུ་ས་གཞན་དུ་བསྟན་ནས་རྒྱུག་ས་གཞན་དུ་བྱེད་པ་ལྟ་བུར་མ་སོང་བ་ཞིག་ཤིན་ཏུ་གལ་ཆེའོ། །འོ་ན་ཉམས་སུ་ལེན་པའི་འགག་སྡོམ་དེ་ཇི་ལྟ་བུ་ཞིག་ཡིན་ཞེ་
ན༑ དེ་ནི་དུས་གསུམ་རྒྱལ་བ་ཐམས་ཅད་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པ། རྗེ་བཙུན་བྱམས་པ་མགོན་པོས་གསལ་བར་མཛད་པའི་གདམས་པ། ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ལས་བརྒྱུད་པའི་ལམ་སྲོལ། རྒྱུད་པའི་

[144A]༄༅། །ཆུ་བོ་གསུམ་གཅིག་ཏུ་འདྲེས་པ་དཔལ་དའི་པཾ་ཀ་ར་ཤྲཱི་ཛྙཱ་ནས་ཡོངས་སུ་རྫོགས་པར་ལམ་གྱི་རིམ་པར་བསྒྲིགས་ཏེ་གསལ་བར་མཛད་པ་རིམ་པ་བཞིན་དུ་བརྒྱུད་པ་ལས། རྗེ་བཙུན་འཇམ་དཔལ་དབྱངས་དང་ངོ་བོ་ཐ་མི་དད་པ་
མཚན་བརྗོད་པར་དཀའ་བ་རྗེ་བདག་ཉིད་ཆེན་པོ་བློ་བཟང་གྲགས་པའི་དཔལ་གྱིས་བྱང་ཆུབ་ལམ་གྱི་རིམ་པ་ཆེ་ཆུང་དུ་གསུངས་པ་ཉིད་ཡིན་ཏེ། ཚུལ་འདི་ནི་བཅོམ་ལྡན་འདས་ཉིད་ཀྱིས་གཟུངས་ཀྱི་དབང་ཕྱུག་རྒྱལ་པོས་ཞུས་པ་ལས་ནོར་བུ་སྦྱོང་བའི་དཔེས་
བཀའ་སྩལ་བ་དང། མགོན་པོ་ཀླུ་སྒྲུབ་ཀྱིས་རིན་ཆེན་འཕྲེང་བ་ལས་མངོན་མཐོ་ངེས་ལེགས་ཀྱི་ལམ་ལ་རིམ་ཅན་དུ་འཁྲིད་པར་གསུངས་པ་དང། འཕགས་པ་ཐོགས་མེད་ཀྱིས་བྱང་ཆུབ་སེམས་དཔའི་ས་ལས་གདམས་ངག་ཆུང་འབྲིང་ཆེ་གསུམ་གྱིས་
གདུལ་བྱ་རིམ་གྱིས་འཁྲིད་པར་གསུངས་པ་དང། འཕགས་པ་ལྷས་རྣལ་འབྱོར་སྤྱོད་པ་བཞི་བརྒྱ་པར་གཙང་བདེ་རྟག་བདག་ཏུ་འཛིན་པའི་གཉེན་པོ་སྨིན་བྱེད་དང་གྲོལ་བྱེད་ཀྱི་ལམ་ལ་རིམ་ཅན་དུ་སློབ་པར་གསུངས་པ་དང། སློབ་དཔོན་དཔའ་བོ་དང། ལེགས་
ལན་འབྱེད་དང། དཔལ་ལྡན་ཟླ་བ་དང། ཞི་བ་འཚོ་ལ་སོགས་པ་མཐའ་དག་གིས་ལམ་གྱི་གོ་རིམ་ངེས་པ་ཅན་དུ་གསུངས་པའི་དོན་གྱི་སྙིང་པོ་ཡིན་ནོ། །དེའི་ཕྱིར་སྐལ་པ་དང་ལྡན་པའི་གང་ཟག་རྣམས་ཀྱིས་དལ་བ་རྙེད་དཀའ་ཞིང་རིང་དུ་མི་གནས་པ་དང། རྒྱལ་
བའི་བསྟན་པ་རིན་པོ་ཆེ་ཡང་འཇིག་རྟེན་ན་རིང་དུ་འཕེལ་དཀའ་བ་དང། དུས་ཀྱི་ཐ་མ་སྙིགས་མར་སྦྱོར་བའི་ངང་ཚུལ་རྣམས་བསམས་ནས་བསྟན་པའི་སྙིང་པོ་འདི་ལྟ་བུ་དང་འཕྲད་པ་ལ་དབུལ་པོས་གཏེར་རྙེད་པ་ལྟ་བུའི་དགའ་བ་བསྒོམས་ཏེ་ཕྱི་གཤོལ་གྱི་ལེ་ལོ་

[144B] རྣམ་བཤད་རིགས་པ་ལས། དེ་ལྟར་སངས་རྒྱས་ཀྱི་གསུང་ནི་ཡོངས་སུ་ཉམས་པ་དང་ཡུན་རིང་དུ་མི་གནས་པར་རིག་པར་བྱས་ནས་ཇི་སྲིད་དུ་ཅུང་ཟད་ལུས་པ་དེ་སྲིད་དུ་འདི་
མཉན་པ་དང་གཟུང་བ་དོན་མཐུན་པར་བསྒྲུབ་པ་ལ་དད་པ་ཅན་རྣམས་ཀྱིས་རབ་ཏུ་འབད་པར་བྱའོ། །ཞེས་དང། དེ་ལྟ་བས་ན་ཇི་སྲིད་དུ་མུན་པ་གཅིག་པུའི་འཐིབས་པོ་མི་འབྱུང་བ་དེ་སྲིད་དུ་ཡང་དག་པ་ཇི་ལྟ་བ་བཞིན་གྱི་དོན་རབ་ཏུ་རྣམ་པར་དབྱེ་བའི་ཕྱིར་སངས་
རྒྱས་ཀྱི་གསུངས་མཉན་པ་ལ་དད་པ་ཅན་རྣམས་ཀྱིས་ཤིན་ཏུ་རིངས་པར་བྱའོ། །ཞེས་གསུངས་པས་སོ། །བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་ལ་ལྷག་པར་བརྩོན་པ་རྣམས་ཀྱིས་ནི་བསོད་ནམས་རྒྱ་ཆེན་པོ་དང་ཡེ་ཤེས་རྒྱ་ཆེན་པོ་ལ་ཉེ་
པར་འཇུག་པའི་ཕྱིར་ལེགས་པའི་ཚོགས་ཐམས་ཅད་དཔག་བསམ་གྱི་ལྗོན་པ་བཞིན་དུ་ཉེ་བར་འགྲུབ་པ་ཡིན་ནོ། །དེ་ལྟར་བདག་གིས་གྲུབ་པའི་མཐའི་རྣམ་པར་བཞག་པ་འདི་ནི་འཕགས་པ་བྱམས་པའི་ཆོས་སྡེ་ལྔ། ཀླུ་སྒྲུབ་ཀྱི་རིགས་ཚོགས་དྲུག་དང་མདོ་
ཀུན་ལས་བཏུས། འཕགས་པ་ཐོགས་མེད་ཀྱི་ས་སྡེ་དང་ཐེག་བསྡུས། མངོན་པ་ཀུན་ལས་བཏུས། དབྱིག་གཉེན་གྱི་མཛོད་རྩ་འགྲེལ། རྣམ་བཤད་རིགས་པ། སུམ་ཅུ་པ། ཉི་ཤུ་པ། ཕྱོགས་གླང་ཡབ་སྲས་ཀྱི་སྡེ་བདུན་མདོ་དང་བཅས་པ་རྣམས་དང་
དེ་དག་གི་འགྲེལ་པ་འགྲེལ་བཤད་ཆེན་པོ་ཕལ་མོ་ཆེ་དང། བཞི་བརྒྱ་བ་རྩ་འགྲེལ། བསླབ་སྤྱོད་གཉིས། དབུ་མ་སྙིང་པོ་རྩ་འགྲེལ། འཇུག་པ་རྩ་འགྲེལ། བདེན་གཉིས་རྩ་འགྲེལ། དབུ་མ་རྒྱན་རྩ་འགྲེལ། ཚད་མའི་དེ་ཁོ་ན་ཉིད་བསྡུས་པ་རྩ་འགྲེལ་

[145A]༄༅། །དབུ་མ་སྣང་བ། སྒོམ་རིམ་གསུམ་སོགས་དང། གཞན་ཡང་ཤནྟི་པ། མཻ་ཏྲི་པ་ཡབ་སྲས། ཛཻ་ཏ་རི། བྱང་ཆུབ་བཟང་པོ། །མཉམ་མེད་ཇོ་བོ་ཆེན་པོ་ལ་སོགས་པ་རྒྱ་གར་འཕགས་པའི་ཡུལ་གྱི་པཎ་གྲུབ་རྣམས་ཀྱི་གཞུང་ལུགས་
ཕལ་མོ་ཆེ་ལ་ཅུང་ཟད་འདྲིས་པར་བྱས་ཤིང། གངས་རིའི་ལྗོངས་ཀྱི་ཐུབ་པའི་བསྟན་པ་ལ་བྱ་བ་ལྷག་པར་མཛད་པའི་མཁས་པ་ཆེན་པོ་འཇམ་མགོན་ས་སྐྱ་པཎྜི་ཏ་ཡབ་སྲས། རྡོག་ལོ་ཡབ་སྲས། བུ་སྟོན་ཐམས་ཅད་མཁྱེན་པ། རྗེ་བཙུན་རེང་མདའ་བ་ཆེན་
པོ༑ ༑པཎ་ཆེན་ཕྱོགས་ལས་རྣམ་རྒྱལ་ལ་སོགས་པ་ཆེན་པོ་དག་གི་གསུང་རབ་རྣམས་དང། ཁྱད་པར་དུ་རང་ཅག་རྣམས་ཀྱི་འདྲེན་པ་དམ་པ་རྗེ་བདག་ཉིད་ཆེན་པོའི་གསུང་རབ་གཞུང་ལུགས་ཆེན་མོ་རྣམས་ནས་བཟུང་གསུང་གི་ཟིན་བྲིས་ཕྲ་མོ་ཡན་ཆད་
མཐའ་དག་དང། སྲས་ཀྱི་ཐ་བོ་གཉིས་དང། གུང་རུ་རྒྱལ་མཚན་བཟང་པོ། །ཐམས་ཅད་མཁྱེན་པ་དགེ་འདུན་གྲུབ་ལ་སོགས་པ་རྗེའི་དངོས་སློབ་རྣམས་དང། འདུལ་འཛིན་གྲགས་པ་དཔལ་ལྡན། པཎ་ཆེན་བྱམས་པ་གླིང་པ་ཆེན་པོ། །མཁས་གྲུབ་
ནོར་བཟང་རྒྱ་མཚོ། །འཇམ་དབྱངས་དགའ་བའི་བློ་གྲོས། ཤནྟི་པ་བློ་གྲོས་རྒྱལ་མཚན། པཎ་ཆེན་བསོད་ནམས་རྒྱལ་མཚན། ཀུན་མཁྱེན་ཆོས་འབྱོར་དཔལ་བཟང། ཐམས་ཅད་མཁྱེན་པ་དགེ་འདུན་རྒྱ་མཚོ། །སེ་ར་རྗེ་བཙུན་ཆོས་ཀྱི་རྒྱལ་མཚན་
ཡབ་སྲས། པཎ་ཆེན་བསོད་ནམས་གྲགས་པ། མཁས་གྲུབ་བསྟན་པ་དར་རྒྱས། མཁས་པའི་དབང་པོ་གུང་རུ་ཆོས་ཀྱི་འབྱུང་གནས། འཇམ་དབྱངས་སྟག་ལུང་བྲག་པ་ལ་སོགས་པའི་དབུ་ཕར་འདུལ་མངོན་ཚད་མའི་སྐོར་གྱི་གཞུང་ཆེན་མོའི་རྣམ་བཤད་

[145B] དྲི་ལན། ཟིན་བྲིས། སྤྱི་དོན། ཐལ་འཕྲེང་ཕལ་མོ་ཆེ་ལ་ཡང་དང་ཡང་དུ་སྦྱངས་པར་བྱས། དེ་དག་གི་དོན་ལ་ཚུལ་བཞིན་སེམས་པའི་རིགས་པས་ལེགས་པར་དཔྱད། གྲུབ་མཐའི་རྣམ་གཞག་སྔ་ཕྱི་དུ་མ་དང། ཁྱད་པར་དུ་ལུང་རྟོགས་བཤད་
སྒྲུབ་ཀུན་གྱི་མངའ་བདག་མཁས་གྲུབ་ཆེན་པོ་འཇམ་དབྱངས་བཞད་པའི་རྡོ་རྗེ་མཚན་གཞན་ངག་དབང་བརྩོན་འགྲུས་པས་མཛད་པའི་གྲུབ་མཐའི་རྣམ་བཤད་ཆེན་མོ་ཉིད་གསལ་ལ་རྒྱས་ཤིང་ལེགས་བཤད་ཀྱི་གཏེར་དུ་འདུག་པས་དེ་ཉིད་དང་སོ་བསྟུན་འཕགས་
བོད་ཀྱི་གཞུང་ལུགས་དེ་དག་ལ་རང་གི་བློ་གྲོས་ཀྱིས་ཇི་ལྟར་དཔོགས་པའི་བཤད་པས་ཟུར་བརྒྱན་ཏེ་རྗོད་བྱེད་མདོར་བསྡུས་པས་བརྗོད་བྱ་རྒྱ་ཆེ་བ་སྙིང་པོར་དྲིལ་ཏེ་མེད་དུ་མི་རུང་བའི་དཀའ་བའི་གནད་འགའ་ཞིག་ལ་དཔྱོད་ལྡན་རྣམས་ཀྱི་བློ་གྲོས་འཇིག་པའི་ཡན་ལག་ཏུ་
རིགས་པས་མཐའ་གཅོད་པ་དང་བཅས་རང་བཟོའི་དྲི་མས་མ་གོས་པར་བཀོད་པ་ལགས་སོ། །སྨྲས་པ། ལྷག་བསམ་ཆེས་ཆེར་དཀར་བའི་མདངས་ཀྱིས་ལན་བརྒྱར་བྱུགས་པའི་རབ་གསལ་བློ་གྲོས་འོད་ཀྱི་ཞགས་པ་རྣོན་པོ་ནི། །ཉི་མའི་གཉེན་གྱི་གསུང་རབ་སྔོ་
བསངས་མཛེས་མའི་འགྲམ་པའི་མཐའ་ལ་འགྲན་བཞིན་འཁྱུད་པའི་རྩེད་འཇོ་ལྷུར་ལེན་པའི། །ཡ་མཚན་རྨད་བྱུང་རོལ་མོས་དུས་ཀྱི་མཐའ་འདི་ཅི་ཞིག་ལྟར་སྟེས་སྐལ་བ་བཟང་པོ་ཉིད་དུ་སྒྲུབ་བྱེད་པ། །དེ་ཡི་ཁ་ལས་སྐྱུགས་པའི་ལེགས་བཤད་གཏམ་འདི་
སྲས་བཅས་རྒྱལ་བ་དགྱེས་བསྐྱེད་བདུད་རྩིའི་མཆོད་ཡོན་ཉིད་ཅེས་གྲགས། །འཇིག་རྟེན་མཐའ་དག་གྱ་ནོམ་དངོས་པོས་ལན་བརྒྱར་བཀང་སྟེ་འབད་པ་མེད་བཞིན་མངོན་པར་བྱིན་པ་ཡིས། །འདི་ན་སྲེད་ལྡན་གང་དག་དགའ་བས་མྱོས་པའི་ཅ་ཅོ་སྒྲོགས་ཤིང་

[146A]༄༅། །ལུས་ཀྱི་བརྟན་པ་ཉམས་བྱེད་གང། །དགའ་བ་དེས་ནི་བློ་གྲོས་རྣམ་པར་གསལ་བའི་མཁས་པ་དག་ལ་ལེགས་བཤད་གཏམ་གྱིས་བསྐྱེད་བྱས་པའི། །དགའ་བའི་ཆ་ཤས་ཕྲ་མོ་དག་ལའང་ལན་ཅིག་ཙམ་ཡང་འགྲན་དུ་བཟོད་པའི་གོ་སྐབས་
ག་ལ་མཆིས། །གང་ཞིག་བསྒྲུབས་ཀྱང་འགྲུབ་པར་མ་ངེས་གྲུབ་ནའང་གདོན་མི་ཟ་བར་འདར་དགོས་པའི། །མནོག་ཆུང་ཕུན་ཚོགས་དོན་དུའང་རྨོངས་པ་འདི་དག་ནམ་ཡང་བརྩན་པ་མི་འདོར་ན། །ངེས་པར་གཏན་གྱི་བདེ་སྟེར་ཐར་པ་དམ་པའི་ལམ་ནི་མ་ནོར་སྒྲུབ་པའི་
ཆེད། །རྣམ་དག་རིགས་ཆུལ་ལན་བརྒྱར་སྨྲ་ལའང་མཁས་པ་དག་ནི་བརྩོན་པ་ཅིའི་ཕྱིར་འདོར། །ཐུབ་པའི་གཞུང་ལ་ཐུབ་པ་ཉིད་བཞིན་དུ། །རྣམ་པར་དཔྱོད་པའི་ཤིང་རྟ་ཆེན་པོའི་གཞུང། །མ་ལུས་ཚོན་བརྒྱས་གསལ་བར་ཕྱི་བ་བཞིན། །བློ་གྲོས་ཆུ་མཚོར་
ལྷག་གར་བཀྲ་འདི་རྨད། །ཀྱེ་མ་དྲང་སྲོང་མཆོག་གི་ལུགས། །བདག་གི་བློ་དང་མཇའ་བ་ནི། །ཐུབ་པ་རྣམས་ཀྱི་ཐུགས་རྗེ་ནི། །སྐྱེ་དགུ་རྣམས་ལ་འཁྱུད་པ་བཞིན། །དེ་ཡི་ཤུགས་ཀྱིས་བྲིས་པ་ཡི། །མགོན་པོ་དམ་པའི་གཟུགས་བརྙན་ནི། །ཡིད་ལ་ཡང་ཡང་
གསལ་གྱུར་ཀྱང། །མངོན་དུ་མ་གྱུར་བདག་ཡིད་གདུངས། །གང་གི་གདུང་འཚོ་བ་ཆེ་རྣམས་ཀྱི། །གཞུང་ལུགས་བདུད་རྩིའི་ཐིགས་པ་ནི། །སྙིང་གི་བཅུད་དུ་བསྟེན་པ་ལས། །དགའ་བའི་སིམ་པའང་ལན་བརྒྱར་མྱོང། །བསྐལ་པར་ཏིང་འཛིན་བདེ་བའི་རོ་
མྱངས་བ། །རྐང་མིག་སོགས་ཀྱིས་གང་གི་ཆ་ཙམ་ཡང། །མ་སྤྱད་རིགས་པའི་ལམ་གྱི་དགའ་སྟོན་དག་མངོན་སུམ་ལྟ་བུར་སྤྱོད་འདི་སྐལ་བ་བཟང། །དེ་ལྟ་ན་ཡང་བདག་ཅག་ནི། །བྱིས་པའི་བློ་ཅན་ཉིད་ཡིན་པས། །དཔག་དཀའ་དྲང་སྲོང་ཆེན་པོའི་

[146B] །རང་གི་ནུས་པས་ཇི་ལྟར་དབོགས། །རྒྱལ་བའི་དམ་ཆོས་འཛིན་པའི་སྨོན་ལམ་མཐུ། །མངོན་པར་གྲུབ་པ་འཇམ་དཔལ་སྙིང་པོ་ཡི། །གསུང་ལ་ངལ་ །བཤེས་གཉེན་དམ་པ་བསྟེན་པའི་མཐུ་ལས་སོ། །རྣམ་དག་རིགས་པའི་
ལམ་བཟང་པོ། །གཏན་བདེ་སྟེར་བའི་ཐབས་གཅིག་པུ། །འདི་ལ་བརྩོན་བྱར་ཡོད་བཞིན་དུ། །དོན་མེད་འདའ་རྣམས་ཕྱུགས་ལས་ཕྱུགས། །བདེ་བའི་མཆོག་ནི་བོར་ནས་སུ། །བདེ་བ་མིན་ལ་བདེ་བར་འཛིན། །ལོག་པར་འཕྱན་པའི་རྨོངས་པ་དག་ཅི་
ཞིག་གིས་རི་བདེ་བར་བཀྲི་མི་བཟད་ལས་ཀྱིས་དབྱེན་སྤྱོས་པ། །གང་དག་ཆགས་བྲལ་གསུང་ཉིད་ཀྱིས། །ཕྱིར་ཞིང་ཞེན་ལྟ་འཕེལ་བྱེད་པ། །འདི་དག་ལ་ནི་སུས་ཀྱང་ཅི། །རང་གི་རྨོངས་པའི་དྲི་མའི་བཙོག་ཆུ་ཉིད། །དྲི་མེད་གཞུང་ལུགས་སློང་
པ༑ ༑ད་དག་རྣམས་ཀྱི་གཏམ་གྱི་འཕྲེང་བ་ནི། །དཔྱོད་ལྡན་སྙིང་གི་ཟུག་རྔུ་མཆོག་ལས་ཅི། །མཉན་པར་འོས་པའི་གཏམ་གྱི་སྦྱོར་བ་དག་ཇི་ལྟར་བྱས་ཀྱང་སྤེལ་བར་མི་ནུས་པ། །དེ་དག་རྣམས་ཀྱི་ལྕེ་ཡི་རྩེ་མོ་ནི། །སྙིང་ལས་ཆུང་ངུར་བསྟི་ན་ཅིས་མ་
ལེགས། །འདུན་པས་འགྲོ་དང་འཇིགས་པས་འགྲོ་བ་ལ། །དད་པའི་རྗེས་སུ་འབྲངས་པར་འཁྲུལ་པ་དང། །སྡང་བས་འགྲ་དང་རྨོངས་པས་འགྲོ་བ་ལ། །ཆོས་ཀྱི་རྗེས་སུ་འབྲངས་པར་འཁྲུལ་པ་མང། །གཞན་གྱིས་རིགས་ཚུལ་བྱེ་བས་བསྙད་གྱུར་བྱེད། །
རང་ཉིད་གང་ལ་ཞེན་པ་དེ་ཉིད་ལ། །རྣམ་པར་འཐས་པ་ནམ་ཡང་མི་གཏོང་བ། །དམ་པའི་ལུགས་སུ་སྨྲ་འདི་བཞད་གད་གནས། །ལ་ལ་གཞན་གྱིས་རྗེས་སུ་ཟློས་པ་ལའང། །ཤེད་མ་བྱེ་བའི་བྱིས་པས་སྨྲ་བ་བཞིན། །དཀའ་བ་བསྟེན་ཡང་འཆད་རྩོད་

[147A]༄༅། །རྩོམ་པའི་ཁུར། །འཛིན་པ་འདི་དག་མཆོག་ཏུ་བརྩེ་བའི་ཡུལ། །ལེགས་ཉེས་གསེར་དང་བོང་བ་མཉམ་ཉིད་དུ། །གཟིགས་པའི་ཆགས་བྲལ་སྐྱེ་བོ་འདི་དག་ལ། །བདག་གི་ལེགས་པར་བཤད་པ་འདི་ཡིས་ཀྱང། །བགྱི་བ་
ཅུང་ཟད་ཙམ་ཡང་ཡོད་མ་ཡིན། །རང་ཉིད་མཆོག་ཏུ་གྱུར་བའི་ལུགས་འདི་དང། །ནམ་ཡང་མཛའ་བ་ཉམས་པ་མེད་པའི་ཕྱིར། །རིགས་པའི་གཏམ་གྱི་དགའ་སྟོན་ཟབ་མོ་དག་རང་ལ་རང་གིས་སྨྲས་པ་ཉིད་དུ་ཟད། །འོན་ཏེ་བློ་བཟང་རྒྱལ་བའི་བསྟན་པ་
དང། །ལེགས་པར་མཇལ་བའི་སྐལ་བར་ལྡན་པ་རྣམས། །ཕྱོགས་ལྷུང་དོར་བའི་ངང་ཚུལ་འཛིན་འདོད་ན། །དགའ་བས་ཞུགས་ཏེ་དོན་གྱི་རོ་མྱོང་ཞིག་ཐོས་བྲལ་རི་སུ་ལ་བསྟེན་པའི་དཀའ་ཐུབ་དང། །ཚིག་ཙམ་ཁོ་ནར་འཚེལ་བའི་ཐོས་བསམ་པ། །གཉིས་
ཀའང་རྒྱལ་བའི་ལམ་ལས་གོལ་བ་སྟེ། །ངལ་བ་ཁོ་ན་དོན་གྱི་སྙིང་པོར་ཟད། །དེའི་ཕྱིར་ཐོས་བསམ་སྒོམ་པ་དང། །ལུང་རྟོགས་བཤད་སྒྲུབ་མ་ལུས་པ། །ཕན་ཚུན་གཅིག་ལ་གཅིག་བརྟེན་པར། །ཤེས་ཤིང་སྤྱོད་ན་དམ་པ་ལེགས། །དམ་པའི་ལེགས་
པར་བཤད་པ་ལ། །ཇི་ལྟ་བ་བཞིན་སྤྱོད་པ་ནི། །དམ་པ་ཉིད་དུ་དམ་པ་དག་ལན་བརྒྱར་བསྔགས་པ་ཤེས་པར་མཛོད། །ཀྱི་ཧུད་བདག་ནི་དུས་ཀྱི་སྙིགས་མར་སྐྱེས། །སྙིང་མེད་འདུ་འགོད་ཟ་ཟིའི་རླུབས་སུ་ཆུད། །ལས་རླུང་དྲག་པོས་ཕྱོགས་རྣམས་ཀུན་དུ་བདས་
ངམ་ཆོས་ཇི་བཞིན་སྒྲུབ་པའི་སྐལ་བ་ཕྲ། །ཡང་དག་ལམ་གྱི་སྙིང་པོ་ནི། །བདེ་བླག་ཉིད་དུ་སྟེར་མཛད་པ། །དམ་པའི་མགོན་གྱི་ཞབས་རྡུལ་ནི། །ཙོད་པན་ཉིད་དུ་བྱས་མོད་ཀྱང། །དེ་ཡི་ཞལ་གྱི་སྒོ་དག་ལས། །རྣམ་པར་འོངས་པའི་བདུད་རྩིའི་རྒྱུན། །སྒྲུབ་པ་

[147B] །རང་དབང་བྲལ་འདིས་ཤེས་པ་འཕྱོ། །རིགས་པར་སྨྲ་བའི་གཏམ་གྱི་དགའ་སྟོན་དང། །ཐུབ་པའི་ལུགས་ལ་ཤེས་ནས་དད་པ་དང། །དེ་ཉིད་ཁོ་ན་འཛིན་འདོད་སྨོན་པའི་ཡིད། །འདི་དག་བདག་གི་ཡིད་ལ་འགྲན་བཞིན་འཕེལ། །
དེ་ལྟར་བདག་གི་འདིར་ནི་ཐུབ་པའི་ལུགས། །འབད་པ་དུ་མས་ལེགས་པར་གསལ་བྱས་མོད། །བྱིས་བློའི་ཕྱིར་ན་ནོངས་པར་གང་གྱུར་རྣམས། །མཁས་པའི་སྐྱེ་བོ་རྣམས་ལ་བདག་འཆགས་སོ། །ཚུལ་འདིར་རབ་ཏུ་ངལ་བ་ལས་བྱུང་རབ་དཀར་དགེ་བ་སྟོན་ཟླ་
རྒྱས་པའི་དཔལ་བཟང་པོས། །དྲིན་གྱིས་ལྕི་བའི་སྐྱེ་དགུའི་ཡིད་ཀྱི་ཀུན་གསལ་རྨོངས་པའི་མུན་ཚོགས་མཐའ་དག་དང་བྲལ་ཏེ། །བསོད་ནམས་ཡེ་ཤེས་རྣམ་པར་དགེ་བའི་སྣང་བ་མཆོག་གི་དགེ་ལེགས་དམ་པས་ཁྱབ་གྱུར་ནས། །ཡིད་འོང་བླ་ན་མེད་
པའི་དགའ་སྟོན་བདེ་བས་མྱུར་བ་ཉིད་དུ་རྣམ་པར་རོལ་གྱུར་ཅིག་རྒྱ་མཚོའི་རྡུལ་གྱི་གྲངས་སྙེད་རྣམ་མང་ཞིང་གི་འགྲོ་ལ་ཐེག་པ་མཆོག་གི་གཏམ་ཟབ་མོས། །ཡང་དག་ལམ་མཆོག་གསལ་བར་བྱེད་ཅིང་ལོག་པའི་རིང་ལུགས་མ་ལུས་དྲུངས་ནས་འབྱིན་པ་ལ་
རྒྱལ་བ་མཆོག་གི་སྲས་ཀྱི་ཐུ་བོ་འཇམ་དཔལ་དབྱངས་ཞེས་གྲགས་དཀར་བ་དོན་གཡོ་བ་དེའི། །རྣམ་པར་ཐར་བ་བྱེ་བ་ཕྲག་བརྒྱར་འཛིན་ལ་ཕུལ་དུ་བྱུང་བ་ཉིད་དུ་བདག་གྱུར་ཅིག་རྒྱལ་བ་མཆོག་གི་བཤེས་གཉེན་རྒྱ་མཚོའི་སྤྱན་སྔར་བསྐལ་པ་རྒྱ་མཚོར་
སྐད་ཅིག་རེ་རེ་ཞིང། །ཀུན་བཟང་སྤྱོད་པ་རྒྱ་མཚོ་ཡོངས་སུ་རྫོགས་པར་སྤྱོད་ཅིང་ཐུགས་ཀྱི་གསང་བ་རྒྱ་མཚོའི་མཛོད། །ཡང་དག་འཛིན་པས་སེམས་ཅན་རྒྱ་མཚོ་མཐའ་དག་སྲིད་པའི་རྒྱ་མཚོ་ཆེ་ལས་སྒྲོལ་བ་ལ། །རྨད་བྱུང་སྙིང་སྟོབས་རྒྱ་མཚོའི་དཔལ་

[148A]༄༅། །གྱིས་བརྩེན་པའི་རྒྱལ་སྲས་རྒྱ་མཚོའི་ཐུ་བོར་བདག་གྱུར་ཅིག་བདག་གི་བསོད་ནམས་རབ་ཏུ་དཀར་བ་འདིར་ནི་དགེ་བའི་ཆ་ཤས་སྐད་ཅིག་ཇི་སྙེད་མཆིས་པ་གང། །དེ་སྙིད་གྲངས་ཀྱི་བསྐལ་པ་དུ་མར་རྒྱལ་སྲས་རྣམས་ཀྱི་ཟབ་
ཅིང་རྒྱ་ཆེའི་ཐེག་མཆོག་ཆོས་ཀྱི་གཏམ། །རྒྱ་ཆེར་སྒྲོག་པའི་སྐལ་བ་བཟང་པོས་འཇིག་རྟེན་འདི་དག་སྙིང་ལ་ཡ་མཚན་བདེ་བ་སྐྱེད་བྱེད་བའི། །ཡ་མཚན་དཔལ་མཆོག་དེ་ནི་ཐུབ་པ་རྣམས་ཀྱི་འཕྲིན་ལས་ཇི་བཞིན་འདིར་ཡང་ཉམས་པ་མེད་གྱུར་
ཅིག་གང་ན་རྟག་དང་ཆད་པར་སྨྲ་བའི་ཚོགས་ཀྱིས་ཀུན་ཏུ་ལུས་ཅན་ཕན་བདེའི་ཟུག་རྔུ་རྣམ་པར་སྐྱེད་བྱེད་པ། །དེར་ནི་བདག་ནི་ཐུབ་པའི་ལུགས་མཆོག་རིགས་ཚུལ་དྲང་པོའི་རྔ་ཆེན་བརྡུང་བའི་དཔའ་བོའི་དབང་པོར་ལེགས་གྱུར་ཏེ། །སྨྲ་ངན་མུན་པ་
མཐར་བྱེད་རྒྱལ་བའི་གདུང་འཚོ་བ་ཆོས་ཀྱི་སྲིད་ལ་འགྲོ་རྣམས་བདེ་བླག་ཉིད་དུ་འགོད་པ་ལ། །མཆོག་ཏུ་བསྔགས་པའི་ཅོད་པན་དཀར་པོས་རྒྱལ་བ་རྣམས་ཀྱིས་བདག་གི་མགོ་ལ་དགེ་ལེགས་སྟེར་གྱུར་ཅིག་ཅེས་གྲུབ་པའི་མཐའི་རྣམ་པར་
བཞག་པ་གསལ་བར་བཤད་པ་ཐུབ་བསྟན་ལྷུན་པོའི་མཛེས་རྒྱན་ཞེས་བྱ་བ་འདི་ནི་དང་པོར་སེམས་དཔའ་ཆེན་པོ་རྗེ་བཙུན་ཆོས་རྒྱ་མཚོ་བ་དང་སྡེ་སྣོད་འཛིན་པའི་དགེ་བའི་བཤེས་གཉེན་ཆེན་པོ་དཀའ་ཆེན་ཤེས་རབ་དར་རྒྱས་པ་དང་རྗེ་གྲུབ་པའི་
དབང་ཕྱུག་འདུལ་འཛིན་བློ་བཟང་ཆོས་འཛིན་པ་སོགས་ཀྱི་བཀའ་འདྲིན་ལས་མདོ་སྔགས་ཀྱི་གསུང་རབ་དུ་མ་ལ་དཔྱོད་པའི་སྒོ་མང་དུ་རྙེད་ཅིང། ཕྱིས་སུ་ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཀྱི་རྒྱལ་སྲིད་ལ་འདོད་དགུར་དབང་བསྒྱུར་བའི་རྒྱལ་བའི་

[148B] གཞན་ཡང་བཤེས་གཉེན་དམ་པ་དུ་མའི་ཞབས་རྡུལ་སྤྱི་བོས་བླངས་ཤིང་མཁས་པ་རྣམས་དང་དཀའ་བའི་གནས་ལ་
འབེལ་བའི་གཏམ་ཡང་མང་དུ་བགྱིས་པ་དང། ཁྱད་པར་དུ་རྗེ་རྒྱལ་བ་གཉིས་པའི་རྒྱལ་ཚབ་དམ་པ་ཕྱི་ནང་གི་རྟེན་འབྲེལ་རྣམས་ཆུའི་ཟླ་བ་ལྟར་གཟིགས་ཤིང་བྱང་ཆུབ་ཀྱི་ཐུགས་ལྷག་པར་འབྱོངས་པ་རིམ་གཉིས་ཀྱི་ཏིང་འཛིན་ལ་མངའ་བརྙེས་པའི་གྲུབ་
པའི་དབང་ཕྱུག་ཆེན་པོ་རྗེ་བཙུན་དམ་པ་ཁྲི་ཆེན་ངག་དབང་མཆོག་ལྡན་པའི་ཞལ་སྔ་ནས་ལས་དཔལ་མཉམ་མེད་རི་བོ་དགེ་ལུགས་པའི་མདོ་སྔགས་ཀྱི་བཤད་སྲེལ་དུ་མ་དང་ཁྲིད་ཆེན་བརྒྱད་སོགས་ལེགས་པར་ཐོབ་པའི་བཀའ་དྲིན་ལས་རང་གཞན་གྱི་གྲུབ་
པའི་མཐའ་དུ་མ་དང། རྒྱལ་བའི་གསུང་རབ་རབ་འབྱམས་ལ་བློ་གྲོས་ཀྱི་སྣང་བ་ཅུང་ཟད་རྒྱས་ཤིང་བློ་བཟང་རྒྱལ་བའི་རིང་ལུགས་ལ་མི་ཕྱེད་པའི་དད་པ་བརྟན་པོ་ཐོབ་པའི་སྙོམས་ལས་པ་དགེ་སློང་ཡེ་ཤེས་བསྟན་པའི་སྒྲོན་མེ། འཇམ་དབྱངས་གོང་མའི་ལུང་
གིས་བཀྭན་ཏིང་ཕུའུ་ཤན་བཀྭང་ཚི་ཏཱ་ཀཽ་ཤྲི་ཞེས་བསྔགས་པ་ལྕང་སྐྱ་རོལ་པའི་རྡོ་རྗེར་གྲགས་པས་རང་ཉིད་གཞུང་ལུགས་ཆེན་མོ་རྣམས་ལ་བག་ཆགས་འཇོག་པའི་ཕྱིར་དང། སྐལ་མཉམ་གཞན་ལའང་ཕན་པའི་བསམ་པས་ཀུན་ནས་བསླངས་ཏེ་སྔར་
སེམས་ཙམ་ཡན་ཆད་བསྒྲིགས་པ་ལ་མཁྱེན་རབ་ཀྱི་གཏེར་ཆེན་པོ་ལུང་དང་མངོན་པར་རྟོགས་པའི་ཡོན་ཏན་རིན་པོ་ཆེའི་མཛོད་འཛིན་པ་ཁྲི་ཆེན་སྤྲུལ་པའི་སྐུ་བློ་བཟང་བསྟན་པའི་ཉི་མ་དཔལ་བཟང་པོའི་ཞལ་སྔ་ནས་ཀྱིས་གཟིགས་ནས་ངོ་མཚར་རྨད་དུ་

[149A]༄༅། །བྱུང་བའི་ལེགས་བཤད་ཅིག་ཡོང་བར་འདུག་པས་ཅིས་ཀྱང་མཇུག་གྲུབ་པར་གྱིས་ཞེས་དངུལ་གྱི་མཎྜལ་ལྷ་རྫས་བཅས་བཀའ་སྩལ་པ་དང་དུ་བླངས་ཏེ་རྒྱལ་ཁབ་ཆེན་པོའི་ཉེ་འདབས་རི་བོ་སྤོས་ལྡན་གྱི་འགྲམ་དམ་ཆོས་དགའ་
ཚལ་དུ་སྦྱར་བའི་ཡི་གེ་བ་ནི་ཤིང་སཱ་ལ་ཆེན་པོ་ལྟ་བུའི་རིགས་མཐོན་པོར་སྐྱེས་ཤིང་བློ་གྲོས་རྨད་དུ་བྱུང་བ་ཐུ་མེད་ལྷ་བཙུན་ཡེ་ཤེས་བསྟན་འཛིན་རྒྱ་མཚོ་དང། གླེགས་བམ་དུ་འདྲི་བ་པོ་ནི་དད་བརྩོན་རྣམ་དཔྱོད་མཆོག་ཏུ་ཡངས་པའི་དགེ་སློང་བསོད་
ནམས་ཕུན་ཚོགས་ཀྱིས་བགྱིས་པའོ། །འདིས་ཀྱང་ཐུབ་བསྟན་སྤྱི་དང་ཁྱད་པར་རྒྱལ་བ་བློ་བཟང་གྲགས་པའི་རིང་ལུགས་དྲི་མ་མེད་པ་ཕྱོགས་དུས་ཐམས་ཅད་དུ་དར་ཞིང་རྒྱས་པ་དང་འགྲོ་བ་མཐའ་དག་ཀྱང་རྒྱལ་བའི་བསྟན་པ་ལ་ལེགས་པར་ཞུགས་
ཏེ་ཕན་བདེའི་དཔལ་བཟང་པོ་ལ་རྣམ་པ་ཀུན་ཏུ་སྤྱོད་པར་གྱུར་ཅིག་གྲུབ་མཐའ་ཐུབ་བསྟན་ལྷུན་པོའི་མཛེས་རྒྱན་འདི་བཞིན་རོ་དོན་ཁྱབ་བརྡལ་ཆེའི་བའི་རིག་གཞུང་རྩ་ཆེན་ཡིན་པ་དང་འདི་གའི་མཚན་
ཉིད་སློབ་ཚན་ཁོངས་ཀྱང་ཡོད་སྟབས། གམ་བཅར་ཕན་བདེ་ལེགས་བཤད་གླིང་གྲྭ་ཚང་དང། རྒྱུད་རྙིང་སླར་གསོ་ཚོགས་པ་ཐུན་མོང་ནས་ཡོན་སྦྱར་ཏེ་དཔེ་གཟུགས་ལྔ་བརྒྱ་ཐམ་པ་བོད་རྒྱལ་ལོ། ་ལོར་དཔར་བསྐྲུན་ཞུས་སོ།། །།



﻿༄༅། །གྲུབ་པའི་མཐའི་རྣམ་པར་བཞག་པ་གསལ་བར་བཤད་པ་ཐུབ་བསྟན་ལྷུན་པོའི་མཛེས་རྒྱན་ཞེས་བྱ་བ་ལས་སྡེ་ཚན་གཉིས་པ་བཞུགས་སོ། །

[001A] །གཉིས་པ་རང་གི་སྡེ་པའི་ལུགས་རྣམ་པར་བཞག་པ་ལ། སྤྱིའི་རྣམ་པར་བཞག་པ་དང། སོ་སོའི་རྣམ་པར་བཞག་པའོ། །དང་པོ་ལ། འདིར་བདག་ཅག་གི་སྟོན་པའི་བསྟན་པ་ཇི་ལྟར་བྱུང་བའི་
ཚུལ་ཅུང་ཟད་བརྗོད་པར་བྱ་སྟེ། དེ་ཡང་འཇིག་རྟེན་ཐམས་ཅད་ཀྱི་མ་འདྲིས་པའི་མཛའ་བཤེས་ཆེན་པོ། དཔག་ཏུ་མེད་པའི་ཡོན་ཏན་རིན་པོ་ཆེ་དུ་མའི་གཏེར་དུ་གྱུར་པ། ས་གསུམ་གྱི་འགྲོ་བ་མཐའ་དག་ལ་མངོན་
པར་མཐོ་བ་དང་ངེས་པར་ལེགས་པའི་ལམ་དྲང་པོ་གསལ་བར་མཛད་པ། རྟེན་ཅིང་འབྲེལ་པར་འབྱུང་བའི་གཏམ་གྱི་སེང་གེའི་ང་རོ་ཆེན་པོ་སྒྲོགས་པས་སྨྲ་བ་ངན་པའི་ཝ་སྐྱེས་ཀྱི་ཀླད་པ་མཐའ་དག་འགེམས་པར་མཛད་
པའི་སྟོན་པ་ཐུགས་རྗེ་ཅན་དེས། དང་པོ་ཁོ་ནར་འཇིག་རྟེན་མཐའ་དག་མ་རིག་པའི་མུན་པ་འཐུག་པོའི་སྨག་ཏུ་གྱུར་ཅིང། སྐྱེ་བ་དང། རྒ་བ་དང། ན་བ་དང། འཆི་བའི་གཡང་ས་མི་བཟད་པ་དག་གིས་ཡོངས་སུ་
བསྐོར་བ། ཉོན་མོངས་པ་དང་ཉེ་བའི་ཉོན་མོངས་པའི་གཅན་གཟན་དང་སྦྲུལ་གདུག་པ་དག་གིས་ཡོངས་སུ་གཙེས་ཤིང། རྣམ་པ་དུ་མར་ལུས་དང་སེམས་ཡོངས་སུ་གདུང་བར་བྱེད་པའི་འདམ་རྫབ་དང་ལྗན་ལྗིན་

[002A] །གྱིས་རྣམ་པར་གང་བའི་སྲིད་པའི་འབྲོག་དགོན་པ་ཆེན་པོར་སྐྱེ་བོ་འདི་དག་ཡོངས་སུ་ལྷུང་བས་ཉམ་ཐག་པའི་སྨྲེ་སྔགས་སྙིང་རྗེ་རྗེ་ལྟར་རྒྱུན་དུ་སྒྲོག་པ་དག་ལ། ཤིན་ཏུ་ཕུལ་དུ་བྱུང་ཞིང་བླ་ན་མེད་
པའི་ཐུགས་རྗེ་ཆེན་པོས་ཡང་དག་པར་གཟིགས་ནས་མཐོང་བ་དང། ཐོས་པ་དང། དྲན་པ་དང། རེག་པས་འགྲོ་བ་མཐའ་དག་ལ་ཕན་པ་དང་བདེ་བའི་གསོས་སུ་གྱུར་ཅིང། འཇིག་རྟེན་ཐམས་ཅད་དང་མི་མཐུན་པའི་གཏམ་
གྱི་གཞིར་གྱུར་པ། འགྲོ་བ་མཐའ་དག་སྒྲོལ་བར་འདོད་པའི་མཚན་ཉིད་ཅན་གྱི་བདག་པས་གཞན་གཅེས་པའི་བྱང་ཆུབ་ཀྱི་སེམས་རིན་པོ་ཆེ་ཞེས་བྱ་བ་དེ་ཉིད་མངོན་དུ་མཛད་དོ། །དེ་ནས་ཇི་ལྟར་དམ་བཅས་པའི་དོན་དེ་ཉིད་
འབད་པས་ངེས་པར་བསྒྲུབ་པར་བྱ་བའི་ཕྱིར་བསྐལ་པ་བྱེ་བ་ཁྲག་ཁྲིག་དུ་མར་ལུས་དང་སྲོག་ལ་ལྟོས་པ་མེད་པར་གང་ཞིག་བློ་ཡོངས་སུ་མ་སྦྱངས་པའི་སེམས་ཅན་རྣམས་ཀྱིས་གཏམ་ཐོས་པ་ཙམ་གྱིས་ཀྱང་སྐྱི་གཡའ་བར་
འགྱུར་བའི་བྱ་དཀའ་བའི་སྤྱོད་པ་རླབས་པོ་ཆེ་དག་དང་དུ་བླངས་ཏེ་འབད་པ་ལྷུར་མཛད་པས། ཅི་ཞིག་ལྟར་སྟེས་བསོད་ནམས་དང་ཡེ་ཤེས་ཀྱི་ཚོགས་གཉིས་རྒྱ་མཚོ་ལྟ་བུའི་ཕ་རོལ་ཏུ་སོན་ནས། སྒྲིབ་གཉིས་ཀྱི་གཡོགས་པ་མཐའ་

[002B] རང་དང་གཞན་གྱི་དགོས་འདོད་མ་ལུས་པ་སྩོལ་བ་བདེ་བར་གཤེགས་པའི་གོ་འཕང་རིན་པོ་ཆེ་དབང་གི་རྒྱལ་པོ་ལྟ་བུ་བརྙེས་ཏེ་ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོར་གྱུར་ཏོ། །དེ་ཡང་རྣམ་པར་རྟོག་པ་དང་རྩོལ་བའི་འདུ་བྱ་བ་ཅུང་ཟད་ཀྱང་མེད་མོད་ཀྱི་འོན་ཀྱང་སྔོན་གྱི་ཐུགས་བསྐྱེད་དང་སྨོན་ལམ་རྒྱ་མཚོ་ལྟ་བུའི་ཤུགས་ཀྱིས་བྱེ་བ་ཕྲག་བརྒྱའི་འཇིག་རྟེན་གྱི་ཁམས་རྣམས་སུ། དགའ་ལྡན་གྱི་གནས་ནས་འཕོ་བ་ལ་སོགས་པའི་མཛད་པ་བཅུ་
གཉིས་རྣམ་པ་དུ་མར་བསྟན་ནས་གདུལ་བྱ་རྣམས་ཀྱི་བསམ་པ་དང། ཁམས་དང། བག་ལ་ཉལ་ཇི་ལྟ་བ་བཞིན་དུ་སྨིན་པ་དང་གྲོལ་བར་མཛད་དེ་བརྗོད་ཀྱིས་མི་ལང་བའི་བསྔགས་པ་དུ་མའི་གཏེར་དུ་གྱུར་པའི་དགེ་ལེགས་ཀྱི་སྣང་བ་
ཆེན་པོས་ས་གསུམ་གྱི་མུན་པའི་སྨག་རུམ་མཐའ་དག་མིང་གི་ལྷག་མ་ཙམ་དུ་ཡང་མ་ལུས་པར་མཛད་དོ། །དེ་ལས་ཤིང་ཛ་མབུ་བྲྀ་ཀྵིའ་ལྗོན་པས་མཚན་པའི་གླིང་འདིར་ནི་རྒྱ་གར་འཕགས་པའི་ཡུལ་དུ་མང་པོས་བཀུར་བའི་རྒྱལ་པོ་ནས་
ཆད་པ་མེད་པར་བརྒྱུད་པའི་རྒྱལ་རིགས་ཤིང་སཱ་ལ་ཆེན་པོ་ལྟ་བུར་འཁྲུངས་ཏེ་རྒྱལ་སྲིད་ཀྱི་ཕུན་ཚོགས་ཐམས་ཅད་མཆིལ་མའི་ཐལ་བ་བཞིན་དུ་དོར་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དང། དཀའ་བ་སྤྱད་པ་དང། བྱང་ཆུབ་ཀྱི་
ཤིང་དྲུང་དུ་གཤེགས་པ་དང། བདུད་བཏུལ་བ་དང། མངོན་པར་རྫོགས་པར་སངས་རྒྱས་པའི་མཛད་པ་བསྟན་ནས། སྟོང་གསུམ་གྱི་བདག་པོ་ཚངས་བ་ལ་སོགས་པས་གསོལ་བ་བཏབ་པས་ཝ་ར་ཎཱ་སིར་དྲང་སྲོང་ལྷུང་བ་རི་དྭགས་

[003A]༄༅། །ཀྱི་ནགས་སུ་ཀུན་ཤེས་ཀཽཎྜི་ན་ཡ་ལ་སོགས་པའི་ལྷ་དང་མིའི་འཁོར་དཔག་ཏུ་མེད་པ་ལ་འཕགས་པའི་བདེན་པ་བཞི་ལས་བརྩམས་པའི་ཆོས་ཀྱི་འཁོར་ལོ་བསྐོར་རོ། །དེའི་རྗེས་སུ་བྱ་རྒོད་ཕུང་པོའི་རིར་
བྱང་ཆུབ་སེམས་དཔའ་དང། ཉན་ཐོས་དང། ལྷ་དང་མིའི་འཁོར་དཔག་ཏུ་མེད་པ་ལ་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ལས་བརྩམས་ཏེ་བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་རོ། །དེའི་རྗེས་སུ་
གནས་ཡངས་པ་ཅན་ལ་སོགས་པར་འཁོར་སྔ་མ་དང་འདྲ་བ་ལ་མཚན་ཉིད་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་ལེགས་པར་ཕྱེ་ནས་སྟོན་པའི་དོན་ཟབ་དགོངས་པ་ངེས་པར་འགྲེལ་བ་ལ་སོགས་པའི་བཀའ་ཐ་མ་ལེགས་
པར་རྣམ་པར་ཕྱེ་བའི་ཆོས་ཀྱི་འཁོར་ལོ་བསྐོར་རོ། །དེ་ལྟར་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་དག་ཀྱང་མི་མཐུན་ཕྱོགས་ཀྱི་གཉེན་པོའི་བྱེ་བྲག་ལས་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་འགྱུར་ཏེ། དུག་གསུམ་
རེ་རེ་བ་དང་ཆ་མཉམ་པ་ལ་སྤྱོད་པ་བཞི་ལ་ཉིས་ཁྲི་ཆིག་སྟོང་རེར་ཡོད་པའི་གཉེན་པོ་སོ་སོར་ཆོས་ཀྱི་ཕུང་པོ་རེར་བྱས་པའོ། །རྗོད་བྱེད་ཀྱི་བྱེ་བྲག་ལས་གསུང་རབ་ཡན་ལག་བཅུ་གཉིས་སུ་འགྱུར་ཏེ། མདོའི་སྡེ། དབྱངས་ཀྱིས་བསྙད་
པའི་སྡེ། ལུང་དུ་བསྟན་པའི་སྡེ། ཚིགས་སུ་བཅད་པའི་སྡེ། ཆེད་དུ་བརྗོད་པའི་སྡེ། གླེང་གཞིའི་སྡེ། རྟོགས་པ་བརྗོད་པའི་སྡེ། དེ་ལྟ་བུ་བྱུང་གི་སྡེ། སྐྱེས་པ་རབས་ཀྱི་སྡེ། ཤིན་ཏུ་རྒྱས་པའི་སྡེ། རྨད་དུ་བྱུང་བའི་སྡེ། གཏན་ལ་

[003B] །གླེང་གཞི་ནས་སྐྱེས་རབས་ཀྱི་བར་བཞི་པོ་གཅིག་ཏུ་བྱས་པས་གསུང་རབ་ཡན་ལག་དགུར་འགྱུར་རོ། །བརྗོད་བྱ་བསླབ་པ་གསུམ་གྱི་བྱེ་བྲག་ལས་ནི་སྡེ་སྣོད་རིན་པོ་ཆེ་གསུམ་དུ་འགྱུར་ཏེ། དེ་ཡང་ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་
གཙོ་བོར་སྟོན་པ་ནི་འདུལ་བའི་སྡེ་སྣོད་དང། དེ་བཞིན་དུ་ཏིང་ངེ་འཛིན་དང། ཤེས་རབ་ལ་སྦྱར་བ་ནི་རིམ་པ་བཞིན་དུ་མདོ་སྡེའི་སྡེ་སྣོད་དང་མངོན་པའི་སྡེ་སྣོད་དོ། །གསུང་རབ་ཡན་ལག་བཅུ་གཉིས་ཀྱི་དང་པོ་ལྔ་ནི། ཐེག་དམན་གྱི་མདོ་སྡེའི་སྡེ་སྣོད་དང། དེ་ནས་བཞི་
ནི་འདུལ་བའི་སྡེ་སྣོད་དོ། །དེ་ལ་ཐེག་པ་ཆེ་ཆུང་གཉིས་ཀའི་འདུལ་བའི་སྡེ་སྣོད་ཡོད་པ་དང། ཐ་མ་གསུམ་ནི་ཐེག་ཆེན་གྱི་མདོ་སྡེའི་སྡེ་སྣོད་དེ། དེ་དག་གི་བར་བར་ན་ཆོས་རྣམས་ཀྱི་རང་སྤྱིའི་མཚན་ཉིད་བསྟན་པ་ཐོར་བུ་ཐོར་བུར་གནས་པ་རྣམས་ནི་མངོན་པའི་སྡེ་སྣོད་དོ། །
མངོན་པ་ཀུན་བཏུས་ལྟར་ན་གཏན་ལ་ཕབ་པའི་སྡེ་ཉིད་མངོན་པའི་སྡེ་སྣོད་དུ་བཞེད་དོ། །དེ་ལྟར་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་སྐོར་བའི་མཛད་པ་ཟིན་ནས་འོད་སྲུངས་ཆེན་པོ་ལ་བསྟན་པ་གཏད་དེ་ཡུལ་རྩ་མཆོག་གྲོང་དུ་རེ་ཞིག་སྐུ་དངོས་ཀྱི་གདུལ་བྱ་རྣམས་རྫོགས་པ་དང་
རྟག་འཛིན་ཅན་རྣམས་ཆོས་ལ་བསྐུལ་བའི་ཆེད་དུ་མཛད་པ་ཐ་མ་བསྟན་ཏོ། །དེ་ནས་རྒྱལ་པོའི་ཁབ་ཀྱི་བདེ་ཅན་མའི་ཕུག་ཏུ་རྒྱལ་པོ་མ་སྐྱེས་དགྲས་སྦྱིན་བདག་བྱས་ནས། འཕགས་པ་འོད་སྲུངས་ཆེན་པོས་དགེ་འདུན་གྱི་གནས་བརྟན་མཛད་དེ་དགྲ་བཅོམ་པ་ལྔ་བརྒྱས་དབྱར་
གནས་པར་ཁས་བླངས་སོ། །དེའི་ཚེ་དགྲ་བཅོམ་པ་ལྔ་བརྒྱའི་སྣམ་སྦྱར་བརྩེགས་པ་གདན་དུ་བཏིང་བའི་སྟེང་དུ་འཕགས་པ་ཀུན་དགའ་བོས་འཛེགས་ཏེ་ཁ་མཉན་ཡོད་དུ་ཕྱོགས་ཏེ་ཐལ་མོ་སྦྱར་གདོང་མཆི་མས་གང་བཞིན་དུ་སྙན་པའི་གདངས་དང་བཅས་ནས། འདི་སྐད་བདགས་

[004A]༄༅། །ཐོས་པ་དུས་གཅིག་ན། ཞེས་བྱ་བ་ལ་སོགས་བས་མདོ་སྡེའི་སྡེ་སྣོད་བསྡུས་སོ། །དེ་ནས་ཀུན་དགའ་བོ་སྟན་ལས་བབས་ཏེ་འཁོད་བ་དང། འཕགས་པ་ཉེ་བར་འཁོར་གྱིས་སྔ་མ་ཇི་ལྟ་བ་བཞིན་དུ་བྱས་ཏེ་འདུལ་བའི་སྡེ་སྣོད་བསྡུས་སོ། །དེ་བཞིན་
དུ་འཕགས་པ་འོད་སྲུངས་ཆེན་པོས་མངོན་པའི་སྡེ་སྣོད་བསྡུས་སོ། །འདི་དག་ལ་བཀའ་བསྡུ་བ་དང་པོར་གྲགས་པ་ཡིན་ལ། འོད་སྲུངས་ཆེན་པོས་ཀུན་དགའ་བོ་ལ་བསྟན་པ་གཏད་དེ་མྱ་ངན་ལས་འདས་སོ། །དེ་བཞིན་དུ་ཀུན་དགའ་བོས་དགྲ་བཅོམ་པ་ཤ་ནའི་གོས་
ཅན་དང། དེས་འཕགས་པ་ཉེར་སྦས་དང། དེས་དཧི་དཧི་ཀ་དང། དེས་ནག་པོ་དང། དེས་ལེགས་མཐོང་ཆེན་པོ་ལ་བསྟན་པ་གཏད་དེ། དེ་ལ་བསྟན་པའི་གཏད་རབས་བདུན་ཞེས་གྲགས་སོ། །བཀའ་བསྡུ་བ་གཉིས་པ་ནི། བཅོམ་ལྡན་འདས་མྱ་ངན་ལས་
འདས་ནས་ལོ་བརྒྱ་དང་བཅུ་ལོན་པ་ན་ཡངས་པ་ཅན་གྱི་དགེ་སློང་རྣམས་ཀྱིས་ཨ་ལ་ལ་ཞེས་བྱ་བ་ལ་སོགས་པའི་རུང་བ་མ་ཡིན་པའི་གཞི་བཅུ་སྤྱད་པས་བསྟན་པ་དྲི་མ་ཅན་དུ་བྱས་པ་ན། དགྲ་བཅོམ་པ་གྲགས་པ་ལ་སོགས་པ་དགྲ་བཅོམ་པ་བདུན་བརྒྱར་ཧ་ཅིག་གིས་མཆོག་
པ་འདུས་ཏེ་རུང་བ་མ་ཡིན་པའི་གཞི་བཅུ་སུན་ཕྱུང་ནས་བཀྲ་ཤིས་ཀྱི་གསོ་སྦྱོང་མཛད་དེ། དེའི་ཚེ་ལྷ་རྣམས་ཀྱིས་ཆོས་མ་ཡིན་པའི་ཕྱོགས་ནི་ཕམ་མོ། །ཆོས་ཀྱི་ཕྱོགས་ནི་རྒྱལ་ལོ། །ཞེས་ཆེད་དུ་བརྗོད་པ་ཆེད་དུ་བརྗོད་དོ། །དེ་ལ་བསྡུ་བ་གཉིས་པ་ཞེས་བྱའོ། །
བཀའ་བསྡུ་བ་གསུམ་པ་ནི། ལུང་ལས་མི་འབྱུང་ཞིང་བསྟན་བཅོས་ལས་གྲགས་པར་གསུངས་ཤིང། དེ་ལ་ལུགས་གཅིག་ལ་སྟོན་པ་མྱ་ངན་ལས་འདས་ནས་ལོ་བརྒྱ་དང་སོ་བདུན་འདས་པ་ན་གྲོང་ཁྱེར་སྐྱ་བོའི་བུ་ཞེས་བྱ་བར། བདུད་སྡིག་ཅན་གྱིས་དགྲ་བཅོམ་

[004B] །དེ་ནས་དགེ་སློང་གནས་མའི་བུ་ཞེས་བྱ་བས་དགེ་འདུན་བསྡུས་ཏེ་རྩོད་པ་བཟླུམས་ནས་ཆོས་ཕྱོགས་སུ་ཞི་བར་
བྱས་པ་ལ་བསྡུ་བ་གསུམ་པར་གྲགས་པ་དང། ཡང་ལུགས་གཅིག་ལ་སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་དྲུག་ལོན་པ་ན་གྲོང་ཁྱེར་མེ་ཏོག་གིས་རྒྱས་པ་ཞེས་བྱ་བར་དགེ་འདུན་གྱི་གནས་བརྟན་བཞི་སྐད་རིགས་མི་མཐུན་པ་ལེགས་སྦྱར་དང། ཟུར་
ཆག་དང། ཡུལ་གྲུ་རང་བཞིན་པ་དང། ཤ་ཟའི་སྐད་ཀྱིས་ལུང་འདོན་པ་ན་སློབ་མ་རྣམས་མི་མཐུན་པར་གྱུར་ཏེ་རྩ་བའི་སྡེ་བཞིར་གྱིས་སོ། །དེ་དག་ཀྱང་ནང་གསེས་ཀྱི་དབྱེ་བས་སྡེ་པ་བཅོ་བརྒྱད་དུ་གྱེས་ནས་ཕན་ཚུན་རྩོད་པར་གྱུར་ཏེ། ནམ་ཞིག་ན་རྒྱལ་པོ་ཁྀ་
ཀྲྀའི་རྨི་ལྟས་ལུང་བསྟན་པའི་མདོ་རྙེད་ནས་བལྟས་པས་སྡེ་པ་བཅོ་བརྒྱད་དུ་གྱུར་ཀྱང་རྣམ་པར་གྲོལ་བའི་འབྲས་བུ་ཉམས་པ་མེད་པར་གསུངས་པ་མཐོང་ནས་ཕན་ཚུན་མཐུན་པར་གྱུར་ཅིང་སངས་རྒྱས་ཀྱི་བསྟན་པར་གཅིག་ཏུ་བསྡུས་པ་ལ་བསྡུ་བ་གསུམ་པ་ཞེས་བྱའོ། །
དེ་དག་ཀྱང་གཙོ་བོར་ཐེག་པ་ཐུན་མོང་བའི་སྡེ་སྣོད་ཀྱི་དབང་དུ་བྱས་ལ་ཐིག་པ་ཆེན་པོའི་སྡེ་སྣོད་ཀྱི་རྩ་བའི་སྡུད་པ་པོ་ནི་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ཡིན་ཏེ། རྟོག་གེ་འབར་བ་ལས། རྩ་བའི་སྡུད་པར་བྱེད་པ་པོ། ཀུན་ཏུ་བཟང་པོ་དང། འཇམ་
དཔལ་དང། གསང་བའི་བདག་པོ་དང། བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། །བདག་ཅག་གི་རྩ་བའི་སྡུད་པར་བྱེད་པ་ཉན་ཐོས་ནི་མ་ཡིན་ཏེ། ཐེག་པ་ཆེན་པོའི་གསུང་རབ་ནི་དེའི་ཡུལ་མ་ཡིན་པའི་ཕྱིར་རོ། །ཞེས་གསུངས་སོ། །ཐེག་པ་ཆེན་པོ་

[005A]༄༅། །གསང་སྔགས་ཀྱི་རྒྱུད་སྡེ་རྣམས་ནི་དཔལ་ཕྱག་ན་རྡོ་རྗེས་བསྡུས་པ་དང་མཁའ་འགྲོ་མ་རྣམས་ཀྱིས་བསྡུས་པའི་ཚུལ་དུ་མ་ཞིག་རྒྱུད་སྡེ་ལས་འབྱུང་སྟེ། འོན་ཀྱང་གསང་སྔགས་ཀྱི་རྒྱུད་སྡེ་རྣམས་བསྡུས་པའི་ཚུལ་དང་བསྡུས་པའི་དུས་རྣམས་མདོ་སྡེའི་
ཕྱོགས་དང་མི་འདྲ་བའི་རྒྱུ་མཚན་མང་མོད་ཀྱི་སྐབས་མ་ཡིན་པས་མ་སྤྲོས་སོ། །སྟོན་པ་མྱ་ངན་ལས་འདས་པའི་རྗེས་སུ་ཐེག་པ་ཆེན་པོའི་ཆོས་རྣམས་ཉམས་སུ་ལེན་པའི་གང་ཟག་སྦས་པའི་བརྟུལ་ཞུགས་སྤྱོད་པ་གྲངས་ཀྱིས་མི་ལང་བ་ཡོད་མོད་ཀྱང། དངོས་སུ་ཐེག་ཆེན་གྱི་
སྡེ་སྣོད་འཆད་ཉན་གྱིས་འཛིན་སྦེལ་བྱེད་པའི་གང་ཟག་དུས་དེར་འཕགས་པའི་ཡུལ་དུ་ཆེར་མ་བྱུང་བས་ཐེག་པ་ཆེན་པོའི་གསུང་རབ་ཕལ་མོ་ཆེ་ནི་དཀར་ཕྱོགས་ལ་དགའ་བའི་ལྷ་དང་ཀླུ་སོགས་ཀྱིས་སྤྱན་དྲངས་ཏེ་ལྷ་ཡུལ་དང་ཀླུ་ཡུལ་སོགས་ན་བཞུགས་པར་བཤད་དོ་
སློབ་དཔོན་ཆེན་པོ་ཙནྡྲ་གོ་མིས། །བསྟན་པ་རིན་ཆེན་མཆོག་ལྟར་བཟང་ལ་འཕན་མེད་པ། རྣམ་པར་དག་ཚུལ་གང་ཡིན་ཀླུ་མགོའི་གདེངས་ཀ་ཅན། ཆེན་པོ་རྣམས་ཀྱིས་གཙུག་གི་རྒྱན་བཞིན་གུས་མནོས་ནས། ས་ཡི་གཏིང་ན་གནས་པའི་རབ་རིབ་སེལ་བར་མཛད་
ཅེས་དང། རྟོག་གེ་འབར་བ་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་ནས་རིང་པོ་མ་ལོན་པར། ཉན་ཐོས་ལ་སོགས་པ་རང་རང་གི་བསྟན་པ་ལ་ཡོངས་སུ་ཞེན་ཅིང། དེའི་ཆེད་དུ་བྱེད་པའི་སྡུད་པ་པོ་ཡིས་ཇི་ལྟར་དབང་བ་བཞིན་ཡང་དག་པར་
བསྡུས་པ་ན། ཐེག་པ་ཆེན་པོའི་གསུང་རབ་ནི། སྣོད་དུ་གྱུར་པ་སུ་ཡང་མེད་པས། གང་གིས་ཀྱང་མ་བསྡུས་ཏེ། བདེ་བར་གཤེགས་པ་ལ་མངོན་པར་དགའ་བའི་ཀླུ་ལ་སོགས་པ་རྣམས་ཀྱིས་ཡོངས་སུ་བསྡུས་ནས། ཀླུའི་འཇིག་རྟེན་ལ་སོགས་པར་བཞུགས་སུ་

[005B] དེའི་སྣོད་དུ་གྱུར་པས། སངས་རྒྱས་ཀྱིས་ལུང་བསྟན་པ་འཕགས་པ་ཀླུ་སྒྲུབ་ཀྱིས་དེ་དག་ནས་བསྡུས་ནས་མིའི་འཇིག་རྟེན་དུ་རྒྱས་པར་མཛད་པ་ཡིན་ནོ། །ཞེས་གསུངས་སོ། །དེས་ན། སྟོན་པ་མྱ་ངན་ལས་འདས་པའི་རྗེས་སུ་ཐེག་ཆེན་གྱི་བསྟན་པ་འཕགས་
པའི་ཡུལ་དུ་ཤིན་ཏུ་དར་བ་ནི་སློབ་དཔོན་ཆེན་པོ་འཕགས་པ་ཀླུ་སྒྲུབ་བྱོན་པའི་རྗེས་ནས་ཡིན་པར་མངོན་ནོ། །སློབ་དཔོན་འཕགས་པ་ཀླུ་སྒྲུབ་དང་འཕགས་པ་ཐོགས་མེད་གཉིས་ཀྱིས་གསུང་རབ་ཀྱི་དྲང་ངེས་འབྱེད་པའི་ཤིང་རྟའི་སྲོལ་ཇི་ལྟར་ཕྱེ་བ་ནི་འོག་ནས་རིམ་པ་བཞིན་འཆད་
པར་འགྱུར་རོ། །དེ་ལྟར་ན་དེ་ནི་ཐུབ་པའི་བསྟན་པ་སྤྱིའི་དབང་དུ་བྱས་པའི་བྱུང་ཚུལ་མདོ་ཙམ་རྣམ་པར་བཞག་པའོ། །གཉིས་པ་བྱེ་བྲག་ཏུ་བཤད་པ་ལ་གཉིས་གང་ཟག་གི་བདག་མེད་གཏན་ལ་དབབ་པའི་དབང་དུ་བྱས་ཏེ་ཐེག་དམན་གྲུབ་མཐའ་སྨྲ་བའི་ལུགས་བཤད་
པ་དང། གཙོ་བོར་ཆོས་ཀྱི་བདག་མེད་གཏན་ལ་དབབ་པའི་དབང་དུ་བྱས་ཏེ་ཐེག་ཆེན་གྲུབ་མཐའ་སྨྲ་བའི་ལུགས་བཤད་པའོ། །དང་པོ་ལ་གཉིས། བྱེ་བྲག་སྨྲ་བ་དང། མདོ་སྡེ་པའི་ལུགས་བཤད་པའོ། །དང་པོ་ལ་སྒྲ་བཤད་པ། དབྱེ་བ། གྲུབ་མཐའི་འདོད་ཚུལ་ཏེ་
གསུམ། དང་པོ་ནི། བྱེ་བྲག་བཤད་མྪོའམ། བྱེ་བྲག་ཏུ་བཤད་པ་ཆེན་པོ་ཞེས་བྱ་བའི་གཞུང་གི་རྗེས་སུ་འབྲངས་པའམ། དུས་གསུམ་རྗེས་ཀྱི་བྱེ་བྲག་ཏུ་སྨྲ་བས་བྱེ་བྲག་སྨྲ་བ་ཞེས་བྱ་སྟེ། མངོན་པ་ཀུན་བཏུས་ཀྱི་འགྲེལ་པ་དང། སློབ་དཔོན་བྱང་ཆུབ་བཟང་པོ་
སོགས་ཀྱིས་ཀྱང་དེ་ལྟར་བཤད་དེ་གྲགས་ཆེའོ། །གཉིས་པ་དབྱེ་བ་ལ། དངོས་དང་ཞར་བྱུང་གཉིས་ལས་དང་པོ་ལ། སྡེ་པ་བཅོ་བརྒྱད་ཀྱི་གྱེས་ཚུལ་ནི། རྟག་གེ་འབར་བར་ལུགས་གསུམ་བཤད་པའི་དང་པོ་ནི། གོང་དུ་བཤད་པ་ལྟར་སྟོན་པ་མྱ་ངན་ལས་འདས་

[006A]༄༅། །ནས་ལོ་བརྒྱ་དང་བཅུ་དྲུག་ན་གྲོང་ཁྱེར་མེ་ཏོག་གིས་རྒྱས་པ་ཞེས་བྱ་བ་ན་རྒྱལ་བོ་དྷརྨ་ཨ་ཤོ་ཀ་ཞེས་བྱ་བ་རྒྱལ་སྲིད་བྱེད་བའི་ཚེ་རྩོད་བའི་ཆོས་འགའ་ཞིག་བྱུང་བའི་དབང་གིས་དགེ་འདུན་གྱི་དབྱེན་ཆེན་པོར་གྱུར་ཏོ། །དེས་རེ་ཞིག་སྡེ་པ་
གཉིས་སུ་ཆད་ནས་གནས་ཏེ། དགེ་འདུན་ཕལ་ཆེན་པ་དང། གནས་བརྟན་པའོ། །དེ་ལ་དགེ་འདུན་ཕལ་ཆེན་པའི་སྡེ་པ་ཡང་རིམ་གྱིས་བྱེ་བར་གྱུར་པ་ན་རྣམ་པ་བརྒྱད་དུ་གནས་ཏེ། འདི་ལྟར། དགེ་འདུན་ཕལ་ཆེན་པའི་སྡེ་བ་དང། ཐ་སྙད་གཅིག་པ་དང། འཇིག་
བརྟེན་ལས་འདས་པར་སྨ་བ་དང། མང་དུ་ཐོས་བ་བ་དང། བཏགས་པར་སྨྲ་བ་དང། མཆོད་རྟེན་བ་དང། ཤར་གྱི་རི་བོ་བ་དང། ནུབ་ཀྱི་རི་བོ་བ་རྣམས་སོ། །གནས་བརྟན་པ་ཡང་རིམ་གྱིས་བྱེ་བར་གྱུར་ནས། རྣམ་པ་བཅུར་གནས་ཏེ། འདི་ལྟ་སྟེ། གནས་
བརྟན་པ་དང། ཐམས་ཅད་ཡོད་པར་སྨྲ་བ་དང། གནས་མ་བུ་པ་དང། ཆོས་མཆོག་པ་དང། བཟང་པོའི་ལམ་པ་དང། ཀུན་གྱིས་བཀུར་བ་དང། མང་སྟོན་པ་དང། ཆོས་སྤས་བ་དང། ཆར་བཟང་འབེབས་པ་དང། བླ་མ་པ་ཞེས་བྱ་བ་རྣམས་
སོ༑ ༑དེ་ལ་གནས་བརྟན་པའི་མིང་གཉིས་པ་ནི། གངས་རི་བ་ཞེས་ཀྱང་བྱའོ། །ཡོད་སྨྲ་བའི་མིང་གཞན་ཡང་རྣམ་པར་ཕྱེ་སྟེ་སྨྲ་བ་དང། རྒྱུར་སྨྲ་བ་དང། ཁ་ཅིག་མུ་རུང་ཏ་ཀ་བ་ཞེས་ཀྱང་ཟེར་རོ། །ཀུན་གྱིས་བཀུར་བའི་མིང་གཞན་ནི། ཨ་པན་
ཏ་ཀ་བ་དང། ཀུ་རུ་ཀུ་ལ་བ་ཞེས་ཀྱང་ཟེར་རོ། །ཆར་བཟང་འབེབས་པའི་མིང་གཉིས་པ་འོད་སྲུངས་བ་ཞེས་ཀྱང་ཟེར། བླ་མ་པ་ལ་ཡང་ཁ་ཅིག་འཕོ་བར་སྨྲ་བ་ཞེས་ཟེར་རོ། །ལུགས་གཉིས་པ་ནི། བྱེ་བའི་དུས་དང། གནས་དང། རྒྱུ་མཚན་སྔ་མ་

[006B] འདི་ལྟར། གནས་བརྟན་བ་དང། དགེ་འདུན་ཕལ་ཆེན་པོ་དང། རྣམ་པར་ཕྱེ་སྟེ་སྨྲ་པའོ། །གནས་བརྟན་པ་ཡང་གཉིས་ཏེ། ཐམས་ཅད་ཡོད་པར་སྨ་བ་དང། གནས་མའི་བུའི་སྡེ་པའོ། །ཡོད་སྨྲ་བ་ཡང་གཉིས་
ཏེ། དེ་ཉིད་དང། མདོ་སྡེ་སྨྲ་བའོ། །གནས་མའི་བུ་བ་ཡང་བཞི་སྟེ། མང་པོས་བཀུར་པ་དང། ཆོས་མཆོག་པ་དང། བཟང་པོའི་ལམ་པ་དང། གྲོང་ཁྱེར་དྲུག་པ་རྣམས་སོ་དེ་ལྟར་ན་གནས་བརྟན་པ་ནི་དྲུག་ཏུ་གནས་སོ། །དགེ་འདུན་ཕལ་ཆེན་པོ་ཡང་རྣམ་པ་
བརྒྱད་དོ། འདི་ལྟར། དེ་ཉིད་དང། ཤར་གྱི་རི་བོ་པ་དང། ནུབ་ཀྱི་རི་བོ་པ་དང། རྒྱལ་པོའི་རི་བོ་པ་དང། གངས་རི་བ་དང། དོན་གྲུབ་པ་དང། མཆོད་རྟེན་པ་དང། བ་ལང་གནས་པ་ཞེས་བྱ་བ་རྣམས་སོ། །རྣམ་པར་ཕྱེ་སྟེ་སྨྲ་བ་ཡང་བཞི་སྟེ། ས་སྟོན་པ་
དང། འོད་སྲུངས་པ་དང། ཆོས་སྦས་པ་དང། གོས་དམར་བ་ཞེས་བྱ་བ་རྣམས་སོ། །ལུགས་གསུམ་པ་ནི། བཅོམ་ལྡན་འདས་མྱ་ངན་ལས་འདས་ནས་ལོ་བརྒྱ་དང་སུམ་ཅུ་རྩ་བདུན་ལོན་པ་ན། རྒྱལ་བོ་དགའ་བོ་དང། པདྨ་ཆེན་པོ་ཞེས་བྱ་བས་གྲོང་ཁྱེར་པ་ཏ་ལ་སུ་
ཏྲའི་ནང་དུ། སྡུད་པར་བྱེད་བ་ལ་སོགས་པའི་འཕགས་པ་ཕལ་ཆེ་བ་ནི། ཡང་སྲིད་ལེན་པ་མེད་པར་བསིལ་བའི་དངོས་པོ་ཐོབ་པར་གྱུར་པ་ན། འཕགས་པ་འོད་སྲུངས་ཆེན་པོ་དང། འཕགས་པ་སྤུ་ཆེན་པོ་དང། གཏོང་བ་ཆེན་པོ་དང། བླ་མ་དང། རེས་ཏ་
ལ་སོགས་པ་སོ་སོ་ཡང་དག་པར་རིག་པ་ཐོབ་པའི་དགྲ་བཅོམ་པའི་དགེ་འདུན་དེ་ལྟར་བཞུགས་པ་ན། བདུད་སྡིག་ཅན་བཟང་པོ་ཐམས་ཅད་ཀྱི་མི་མཐུན་པའི་ཕྱོགས་སུ་གྱུར་པ། དགེ་སློང་གི་ཆ་བྱད་འཛིན་པས། རྫུ་འཕྲུལ་སྣ་ཚོགས་པ་བསྟན་ཏེ། གཞི་སྔས་དགེ་

[007A]༄༅། །འདུན་གྱི་དབྱེན་ཆེན་པོ་བསྐྱེད་དེ། གནས་བརྟན་ཀླུ་ཞེས་བྱ་བ་དང། ཡིད་བརྟན་པ་ཞེས་བྱ་བ་མང་དུ་ཐོས་པ་དག་གིས་གཞི་ལྔ་བསྔགས་པར་བྱེད་དོ། །གཞི་ལྔ་ནི། རྗེས་སུ་སྟོན་པར་བྱེད་ཅིང་དེས་གཞན་ལ་ལན་གདབ་པ་དང། མི་ཤེས་པ་དང་
ཡིད་གཉིས་དང། ཡོངས་སུ་བརྟག་པ་དང། བདག་ཉིད་གསོ་བར་བྱེད་པ་ནི་ལམ་ཡིན་ཏེ། འདི་ནི་སངས་རྒྱས་ཀྱི་བསྟན་པ་ཡིན་ནོ་ཞེས་ཟེར་རོ། །དེ་ནས་དགེ་འདུན་སྡེ་གཉིས་སུ་ཆད་ནས་གནས་ཏེ། གནས་བརྟན་པ་དང། ཕལ་ཆེན་སྡེ་པའོ། །དེ་ལྟར་ལོ་དྲུག་ཅུ་རྩ་
གསུམ་བར་དུ་དགེ་འདུན་བྱེ་ནས་འཁྲུག་ལོང་གིས་གནས་སོ། །དེ་ནས་སྟོན་པ་མྱ་ངན་ལས་འདས་ནས་ལོ་བརྒྱ་ཕྲག་གཉིས་འདས་པ་ན་གནས་བརྟན་གནས་མའི་བུས་བསྟན་པ་ཡང་དག་པར་བསྡུས་སོ། །དེས་ཡང་དག་པར་བསྡུས་པའི་རྗེས་ལ། དགེ་འདུན་ཕལ་ཆེན་པ་
ནི་རྣམ་པ་དྲུག་ཏུ་གྱེས་ལ། གནས་བརྟན་པ་ནི་རྣམ་པ་བཅུ་གཉིས་སུ་གྱེས་ཏེ་གནས་པར་བཤད་དོ། །སློབ་དཔོན་དུལ་བ་ལྷས་ནི། ཤར་དང་ནུབ་དང་གངས་རི་དང། །འཇིག་རྟེན་འདས་པར་སྨྲ་བ་དང། །རྟག་པར་སྨྲ་བའི་སྡེ་བ་རྣམས། །ལྔ་ཚན་དགེ་འདུན་ཕལ་ཆེན་པ། །
གཞི་ཀུན་པ་དང་འོད་སྲུངས་སྡེ། །ས་སྲུང་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མ་དང། །རྣམ་པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན། །རྒྱལ་བྱེད་ཚལ་གནས་འཇིགས་བྱེད་གནས། །གཙུག་ལག་ཁང་ཆེན་གནས་བརྟན་པ། །ས་སྒྲོགས་རི་དང་སྲུང་བ་
བ༑ ༑གནས་མའི་བུ་ཡི་སྡེ་རྣམས་ནི། །ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་གྱུར། །ཅེས་བཤད་དོ། །དེ་ལྟར་རྩ་བའི་སྡེ་བཞི་ལས། །གཞི་ཐམས་ཅད་ཡོད་པར་སྨྲ་བའི་སྡེ་བའི་མཁན་པོ་ནི། རྒྱལ་རིགས་ལས་

[007B] །སྐད་སཾ་སྐྲྀ་ཏའི་སྐད་དུ་འདོན། སྣམ་སྦྱར་ནི་སྣམ་ཕྲན་ཉེར་ལྔ་པ་ནས་དགུ་པའི་བར། གྲྭ་རྟགས་ཨུཏྤ་ལ། པདྨ། རིན་པོ་ཆེ། ཤིང་ལོ་སྟེ་བཞིའོ། །དགེ་འདུན་ཕལ་ཆེན་པའི་སྡེ་པའི་མཁན་པོ་ནི། བྲམ་ཟེའི་རིགས་ལས་རབ་
ཏུ་བྱུང་བའི་འོད་སྲུངས་ཆེན་པོ། སྐད་ཟུར་ཆག་གི་སྐད་དུ་འདོན། སྣམ་ཕྲན་ཉེར་གསུམ་པ་ནས་བདུན་པ་ཡན། གྲྭ་རྟགས་དུང་ངོ། །མང་པོས་བཀུར་བའི་སྡེ་པའི་མཁན་པོ་ནི། དམངས་རིགས་ལས་རབ་ཏུ་བྱུང་བ་ཉེ་བར་འཁོར། སྐད་ཤ་ཟའི་སྐད་དུ་འདོན། སྣམ་ཕྲན་ཉེར་
གཅིག་པ་ནས་ལྔ་པ་ཡིན། གྲྭ་རྟགས་མེ་ཏོག་སོ་རྩི་ཀའོ། །གནས་བརྟན་པའི་སྡེ་པའི་མཁན་པོ་ནི། རྗེ་རིགས་ལས་རབ་ཏུ་བྱུང་བ་འཕགས་པ་ཀཱ་ཏྱཱ་ཡ་ན། སྐད་ཐ་མལ་པའི་སྐད་དུ་འདོན། །སྣམ་ཕྲན་སྔ་མ་དང་འདྲ། གྲྭ་རྟགས་འཁོར་ལོའོ། །མིང་འདོགས་ལུགས་ནི། བློ་གྲོས་ཞི་
བ་འབྱུང་གནས་སྤས། །དཔལ་བཟང་གྲགས་པ་ཡོད་སྨྲའོ། །བཤེས་གཉེན་ཡེ་ཤེས་སྙིང་པོ་དང། །བཟང་པོ་དགེ་འདུན་ཕལ་ཆེན་པ། །མང་པོས་བཀུར་ལ་ཚུལ་ཁྲིམས་དང། །ཟླ་བ་སེང་གེ་སྦས་པ་ཡིན། །གནས་བརྟན་པ་ལ་གོ་ཆ་ལྷ། །སྡེ་དང་འཚོ་དང་སྐྱོང་བའོ། །ཞེས་པ་ལྟར་རོ། །
བྱེ་བྲག་ཏུ་སྨྲ་བ་དེ་ལ་ཡང་ཡུལ་གྱི་སྒོ་ནས་ཉི་འོག་པ་དང་ཁ་ཆེ་བ་གཉིས་སོ། །དུས་གསུམ་རྫས་སུ་འདོད་ཚུལ་གྱི་སྒོ་ནས་བཞིར་འགྱུར་ཏེ། འོག་ཏུ་འཆད་པར་འགྱུར་རོ། །སྡེ་པ་སོ་སོའི་མིང་གི་སྒྲ་བཤད་ནི་མངས་ཀྱིས་དོགས་པས་མ་བྲིས་ཏེ་རྟོག་གེ་འབར་བ་ལས་ཤེས་པར་བྱའོ། །གཉིས་
པ་ཞར་བྱུང་ལ། ཁ་ཅིག་ན་རེ། ཅི་མང་པོས་བཀུར་བའི་སྡེ་པ་གནས་མ་པུ་པ་སོགས་ཀྱིས་བརྗོད་དུ་མེད་པའི་གང་ཟག་གི་བདག་ཁས་ལེན་ནམ་མི་ལེན། ཁས་ལེན་ན་ནི་ལྟ་བ་བཀར་བཏགས་ཀྱི་ཕྱག་རྒྱ་བཞི་ཁས་མི་ལེན་པར་འགྱུར་བས། དེ་དག་ནང་བའི་གྲུབ་མཐའ་སྨྲ་བ་མ་ཡིན་པར་

[008A]༄༅། །འགྱུར་བའམ། ཡང་ན་རང་སྡེ་ལ་གྲུབ་མཐའ་བཞིར་གྲངས་མ་ངེས་པར་འགྱུར་རོ། །ཅི་སྟེ་ཁས་མི་ལེན་ན་ནི་གཞུང་དུ་མར་འདི་དག་གང་ཟག་ཏུ་སྨྲ་བ་ཡིན་པར་བཤད་པ་དང་འགལ་ལོ་ཞེ་ན། འདིའི་ལན་ལ། རང་རེའི་མཁས་པ་རྣམས་
འཆད་ཚུལ་མི་མཐུན་ཏེ་དེ་ལ་མཁས་པ་ཁ་ཅིག་ནི། མང་བཀུར་གྱི་སྡེ་པ་གནས་མ་བུ་པ་དང། བཟང་པོའི་ལམ་པ་དང། ཀུ་རུ་ཀུ་ལ་པ་དང། ཆོས་སྦས་པ་དང། བླ་མ་པ་ལྔ་ནི་གང་ཟག་བརྗོད་དུ་མེད་པ་ཙམ་འདོད་ཀྱི་གང་ཟག་གི་བདག་མི་འདོད་དེ། ཆོས་ཐམས་
ཅད་བདག་མེད་པར་འདོད་པའི་ཕྱིར་དང། གང་ཟག་ཀྱང་རྫས་བཏགས་གང་དུའང་ཁས་མ་བླངས་པའི་ཕྱིར། རྟགས་ཟུར་དང་པོ་ནི་དེ་དག་གིས་གང་ཟག་ཕུང་པོ་ལས་ངོ་བོ་ཐ་དད་དུ་བརྗོད་ན། བཅོམ་ལྡན་འདས་ཀྱིས་ཆོས་ཐམས་ཅད་བདག་མེད་པར་གསུངས་པ་དང་འགལ་
ལ༑ ཕུང་པོ་དང་གཅིག་ཏུ་བརྗོད་ན་བདག་དུ་མར་འགྱུར་བས་གནོད་པས་ན། བདག་བརྗོད་དུ་མེད་པ་བསྟེན་པ་མཛས་ཞེས་སྨྲ་བར་ཚད་མའི་དེ་ཉིད་རྩ་འགྲེལ་ལས་བཤད་པས་གྲུབ་ལ། རྟགས་ཟུར་ཕྱི་མ་ནི། མཛོད་འགྲེལ་ལས། གང་གནས་མའི་བུ་རྣམས་གང་ཟག་ཡོད་པར་
འདོད་པ་ཇི་ལྟ་བུ། འདི་ནི་རེ་ཞིག་དཔྱད་པར་བྱ་བ་ཡིན་ཏེ། ཅི་དེ་དག་རྫས་སུ་འདོད་དམ། འོན་ཏེ་བཏགས་པར་འདོད། ཅེས་པ་ནས། དེ་ནི་རྫས་སུ་ཡོད་པ་ཁོ་ནའང་མིན་ལ། བཏགས་པར་ཡོད་པ་ཡང་མ་ཡིན་ནོ། །ཞེས་གསུངས་པས་གྲུབ་པོ། །དེས་ན་མང་བཀུར་སྡེ་
ལྔས་ལས་འབྲས་ཀྱི་རྟེན་གང་ཟག་ནི་བརྗོད་དུ་མེད་པར་ཁས་ལེན་གྱི་གང་ཟག་གི་བདག་ཁས་མི་ལེན་ལ། རྟོག་གེ་འབར་བ་སོགས་ལས་ཀྱང་གང་ཟག་ཏུ་སྨྲ་བ་ཞེས་གསུངས་ཀྱི། གང་ཟག་གི་བདག་ཏུ་སྨྲ་བ་ཞེས་མ་གསུངས་པའི་ཕྱིར་རོ། །དེའི་ཕྱིར་འཇུག་པ་ལས། ཁ་

[008B] ཅེས་གསུངས་པ་ནི། ཐལ་འགྱུར་བ་ལྟར་ན་རྫས་ཡོད་ཁས་བླངས་པར་སོང་བའི་དོན་ཡིན་ཞེས་གསུང་ངོ། ཡང་མཁས་པ་གཞན་དག་ནི་འདི་ལྟར་འཆད་དེ། མང་བཀུར་སྡེ་ལྔས་གང་ཟག་གི་བདག་ཡོད་པར་འདོད་དོ། དེ་དག་གང་
ཟག་ཏུ་སྨྲ་བར་གསུངས་པའི་ཕྱིར་དང། གང་ཟག་གི་བདག་ཡོད་པར་གསུངས་དགོས་ཀྱི་རང་སྡེ་ཡོད་པར་མདོ་ལས་ཀྱང་བཤད་པའི་ཕྱིར་དང། འདི་དག་གིས་མདོ་དེ་སྒྲ་ཇི་བཞིན་པར་བཟུང་ནས་གང་ཟག་གི་བདག་ཁས་བླངས་པས་ལྟ་བའི་མཆེ་བས་རྨས་པར་ཀུན་མཁྱེན་
དབྱིག་གཉེན་གྱིས་བཤད་པའི་ཕྱིར་དང། རྟོག་གེ་འབར་བ་ལས་ཀྱང། སྡེ་བ་བཅོ་བརྒྱད་པོ་གཞན་རྣམས་བདག་མེད་པར་སྨྲ་བ་དང། མང་བཀུར་སྡེ་ལྔ་ནི་གང་ཟག་ཏུ་སྨྲ་བར་དམིགས་ཀྱིས་བཀར་བའི་ཕྱིར་དང། འཇུག་པ་རྩ་འགྲེལ་ལས་ཀྱང་གང་ཟག་རྫས་ཡོད་དུ་འདོད་
པར་གསལ་བར་བཤད་པའི་ཕྱིར། དེས་ན་འདི་དག་གིས་གང་ཟག་གི་བདག་ཁས་ལེན་པ་ཡིན་ཅིང། རང་སྡེ་ལ་བདག་མེད་ཁས་ལེན་དགོས་པས་མ་ཁྱབ་བོ། །ཞེས་ཟེར་བ་དང། ཡང་མཁས་པ་འགའ་ཞིག་རྒྱུ་མཚན་དེའི་ཕྱིར། མང་བཀུར་སྡེ་ལྔ་ལྟ་བའི་སྒོ་ནས་
གཞན་སྡེར་འཇོག་གོ། ཞེས་གསུང་ངོ། །འོ་ན་ཁྱོད་རང་གིས་ལུགས་སྔ་ཕྱི་གཉིས་ལས་གང་ཞིག་ཁས་ལེན་པ་ཡིན་ཞེ་ན་བརྗོད་པར་བྱ་སྟེ། སྤྱིར་མང་བཀུར་སྡེ་ལྔས་བརྗོད་དུ་མེད་པའི་གང་ཟག་ཁས་ལེན་པར་ནི་ལུགས་སྔ་ཕྱི་གཉིས་ཀས་བཞེད་པར་སྣང་ཞིང། བཞེད་
དགོས་པ་ཡང་ཡིན་ཏེ། ཤིང་རྟ་ཆེན་པོ་རྣམས་ཀྱིས་དེ་ལྟར་ལན་ཅིག་མ་ཡིན་པར་བཤད་པ་མཐུན་སྣང་དུ་གྲུབ་པའི་ཕྱིར་རོ། །སྡེ་ལྔས། ཆོས་ཐམས་ཅད་བདག་མེད་པར་གསུངས་པའི་ལུང་གིས་ཕུང་པོ་ལས་ངོ་བོ་ཐ་དད་པའི་གང་ཟག་ཁས་མི་ལེན་པར་བསྒྲུབས་

[009A]༄༅། །པས་ནི་གང་ཟག་གི་བདག་མེད་པར་འདོད་པར་བསྒྲུབ་མི་ནུས་ཏེ། དེས་ཆོས་ཐམས་ཅད་བདག་མེད་པར་གསུངས་པའི་དོན་མུ་སྟེགས་པས་བཏགས་པ་ལྟར་གྱི་ཕུང་པོ་ལས་དོན་གཞན་དུ་གྱུར་པའི་བདག་མེད་པའི་དོན་དུ་བཀྲལ་བའི་
ཤུགས་ཀྱིས་ལུང་དེས་སྤྱིར་གང་ཟག་གི་བདག་ཡོད་པ་ཙམ་དུ་འདོད་པ་ལ་མི་གནོད་པར་འདོད་པར་སྣང་བས། ཅི་ནས་གང་ཟག་གི་བདག་ཡོད་པར་འདོད་པའི་སྒྲུབ་བྱེད་དུ་སྣང་བའི་ཕྱིར་རོ། །དབུ་མ་རྒྱན་ལས་ཀྱང། ཆོས་ཐམས་ཅད་བདག་མེད་པར་གསུངས་པའི་དོན་
གྲངས་ཅན་ལ་སོགས་པའི་ལུགས་ཀྱི་དངོས་པོ་དགག་པའི་དོན་དུ་གནས་མ་བུ་པས་འདོད་པར་བཤད་དོ། །མཛོད་འགྲེལ་ལས། དེ་ནི་རྫས་སུ་ཡོད་པ་ཁོ་ནའང་མིན་ལ། བཏགས་པར་ཡོད་པ་ཡང་མ་ཡིན་ནོ། །ཞེས་གནས་མ་བུ་པའི་འདོད་པ་བརྗོད་སྐབས་གསུངས་པས་ཀྱང་
ལུགས་དེས་གང་ཟག་རྫས་བཏགས་གང་དུའང་ཁས་མ་བླངས་པར་བསྒྲུབ་མི་ནུས་ཏེ། དེ་ནི་དེའི་གོང་དུ་ཁྱོད་ཀྱིས་རྫས་སུ་ཡོད་པར་འདོད་དམ། བཏགས་པར་ཡོད་པར་འདོད་ཅེས་དྲིས་ནས་ཕྱོགས་གཉིས་ཀ་ལ་སྐྱོན་བརྗོད་པ་ན་དེས་རྫས་བཏགས་གང་ཡང་མ་ཡིན་པར་
སྨྲས་ན་ཡང་འགོག་ཚུལ་འདི་ལྟར་བྱེད་ཅེས་གསུངས་པ་ཡིན་གྱི། གནས་མ་བུ་པའི་རྩ་བའི་ཁས་ལན་ལ་གང་ཟག་རྫས་བཏགས་གང་དུའང་ཁས་མི་ལེན་པར་བསྟན་པ་མ་ཡིན་པའི་ཕྱིར་དང། ཚིག་དེ་གའི་རྫས་སུ་ཡོད་པ་ལ་ཁོ་ནའི་སྒྲ་སྦྱར་ལ། བཏགས་པར་ཡོད་
པ་ལ་ཁོ་ནའི་སྒྲ་མ་སྦྱར་པ་ལའང་ནུས་པ་འདོན་ལུགས་ཤིག་ཡོད་པའི་ཕྱིར་རོ། །གཞན་དུ་ན་མཛོད་འགྲེལ་ལས་ལུང་དེ་གའི་འོག་ཏུ། གང་ཟག་རྫས་སུ་ཡོད་པ་འགོག་པའི་ལུང་དང་རིགས་པ་དུ་མ་ཞིག་གསུངས་པ་རྣམས་ཕྱོགས་སྔ་མ་ལ་གནོད་པ་མ་ཡིན་པར་འགྱུར་

[009B] ༑དེར་མ་ཟད། མཛོད་འགྲེལ་དུ་གང་ཟག་བདག་ཡོད་དུ་སྟོན་པའི་གཟུགས་ཅན་སྙིང་པོའི་མདོ་ལ་སོགས་པའི་ལུང་མང་དུ་དྲངས་པའི་རྗེས་སུ། དེ་དག་ནི་གཞུང་འདི་ཚད་མར་མི་བྱེད་པ་ཉིད་དོ། །ཅིའི་ཕྱིར་ཞེ་ན་འདི་ཁོ་བོ་ཅག་གི་སྡེ་པ་མི་འདོན་ཏོ། །ཞེས་ཟེར་རོ་
ཞེས་གསུངས་པས་ཀྱང་དེ་དག་གིས་གང་ཟག་རྫས་ཡོད་དུ་འདོད་པར་གྲུབ་ལ། འཇུག་པ་རྩ་འགྲེལ་གྱི་ལུང་དོན། ཐལ་འགྱུར་བའི་རིགས་པས་འབུལ་ན་གང་ཟག་རྫས་ཡོད་ཁས་བླངས་པར་སོང་བའི་དོན་དུ་བྱེད་པའང་འཐད་པར་མི་སེམས་ཏེ། ཚུལ་དེ་ནི་མང་བཀུར་
སྡེ་ལྡར་མ་ཟད་བྱེ་སྨྲ་ཀུན་ལའང་མཚུངས་པའི་ཕྱིར་ཏེ། བྱེ་བྲག་སྨྲ་བ་ཐམས་ཅད་ཀྱིས་གང་ཟག་བདེན་པར་འདོད་པས་བདེན་པའི་དོན་ཚུགས་ཐུབ་དང། དེ་ཡང་གཞན་ལ་རག་མ་ལས་པའི་རྫས་ཡོད་དུ་དབུ་མ་ཐལ་འགྱུར་བའི་རིགས་པས་འཕུལ་ནུས་པས། མང་བཀུར་
སྡེ་ལྔ་ཁོ་ན་དམིགས་ཀྱིས་བཀར་བ་དོན་མེད་པར་འགྱུར་པའི་ཕྱིར། དེར་མ་ཟད། འདིས་གང་ཟག་རྫས་ཡོད་འདོད་པར་རྗེ་ཐམས་ཅད་མཁྱེན་པས་གསལ་བར་བཤད་དེ། འཇུག་པའི་རྣམ་བཤད་ཆེན་མོ་ལས་འདི་དག་གི་འདོད་པ་བརྗོད་པའི་སྐབས་སུ་གང་ཟག་དེ་
རྫས་སུ་ཡོད་པར་ཡང་འདོད་དེ། ལས་གཉིས་ཀྱི་བྱེད་པ་པོ་དང། དེ་གཉིས་ཀྱི་འབྲས་བུ་བདེ་སྡུག་གི་ཟ་བ་པོ་ཉིད་དུ་བརྗོད་པའི་ཕྱིར་དང། འཁོར་བར་བཅིངས་པ་དང་མྱང་འདས་ཀྱི་སྐབས་སུ་ཐར་པ་པོའམ་གྲོལ་བ་པོ་ཡིན་པའི་ཕྱིར་རོ། །ཞེས་གསུངས་པའི་ཕྱིར། དབུ་
མ་འཇུག་བ་ལས་ཀྱང། གང་ཟག་རྫས་ཡོད་འདོད། ཅེས་དང། རང་འགྲེལ་ལས་ཀྱང། རྫས་སུ་ཡོད་པར་སྨྲ་བ་བསལ་བའི་ཕྱིར་བཤད་པ་ཞེས་གསུངས་ཀྱི་རྫས་ཡོད་དུ་ཐལ་ལོ་ཞེས་དང། རྫས་ཡོད་དུ་འགྱུར་རོ་ཞེས་མ་གསུངས་པའི་ཕྱིར་དང། དེ་ཡང་ཕྱོགས་སྔ་

[010A]༄༅། །མར་བརྗོད་པའི་གཞུང་ཉིད་དུ་འབྱུང་བའི་ཕྱིར་དང། ཕྱོགས་གཞན་འགོག་པའི་རིགས་པའི་སྐབས་སུ་ཁོད་ན་གནས་པའི་དོགས་པ་སློང་བ་དང་མཐའ་གཞན་འགོག་པ་སོགས་བྱེད་ཀྱི་ཕྱོགས་སྔའི་གཞུང་འགོད་བའི་ཚེ་ཁོ་རང་གི་འདོད་ཚུལ་ཁོ་ན་
དྲང་པོར་སྨྲ་བ་ནི་རྒྱ་གར་མཁས་པའི་ལུགས་སྲོལ་ཡིན་པའི་ཕྱིར། ཐལ་འགྱུར་བའི་རིགས་པས་འཕུལ་འཚམས་ཙམ་མིན་པར་ཤིན་ཏུ་གསལ་ལོ། །གཞན་ཡང་གནས་མ་བུ་པའི་ལུགས་ལ། གང་ཟག་དེ་ཕུང་པོ་སོགས་ཀྱི་ལེན་བ་པོ་དང་འདོར་བ་པོའི་རྫས་སུ་
འདོད་པས་དོན་དམ་པར་གྲུབ་པར་འདོད་ལ། ཕུང་པོ་རྣམས་རྒྱུར་བྱས་ནས་གང་ཟག་འཇོག་ཀྱང་དེས་གང་ཟག་བཏགས་ཡོད་དུ་མི་འགྱུར་བར་འདོད་པ་ལ་ཀུན་མཁྱེན་དབྱིག་གཉེན་གྱིས་ནང་འགལ་བསྟན་ནས་གང་ཟག་བཏགས་ཡོད་དུ་བསྒྲུབས་པ་མཛོད་འགྲེལ་གྱི་གནས་
དགུ་པ་ན་གསལ་བར་ཡོད་པས་ཀྱང། ལུགས་འདིས་གང་ཟག་རང་རྐྱ་ཐུབ་པའི་རྫས་ཡོད་དུ་འདོད་པ་གསལ་བར་འགྲུབ་པོ། །ཡང་བཅོམ་ལྡན་འདས་ཀྱིས་གང་ཟག་གི་བདག་ཡོད་པར་གསུངས་པ་ནི་གདུལ་བྱ་ཡུན་རིང་པོར་མུ་སྟེགས་ཀྱི་ལྟ་བ་ལ་གོམས་པས་བདག་
མེད་པའི་ཆོས་བསྟན་པ་ལ་སྐྲག་ནས་ཡང་དག་པའི་ལམ་ལ་མི་འཇུག་པ་རྣམས་ལ་རེ་ཞིག་གང་ཟག་གི་བདག་ཡོད་པར་བསྟན་པས་དེ་དག་གི་དོན་དུ་འགྱུར་བར་དགོངས་ཏེ་གསུངས་པར་ཀླུ་སྒྲུབ་ཡབ་སྲས་དང་རྗེ་ཐམས་ཅད་མཁྱེན་པས་བཤད་པས། གང་ཟག་གི་
བདག་ཁས་ལེན་པའི་ནང་བ་ཡོད་པར་གྲུབ་ཅིང། དེ་ཡང་གང་ཟག་རང་རྐྱ་ཐུབ་པའི་རྫས་ཡོད་ཀྱི་བདག་ཡོད་པ་ལ་བྱེད་དགོས་པ་ནི་འཇུག་པའི་རྣམ་བཤད་ཆེན་མོ་ལས། ཇི་སྐད་དུ། དགེ་སློང་དག་ཕུང་པོ་ལྔ་ནི་ཁུར་རོ། །ཁུར་འཁུར་བ་པོ་ནི་གང་ཟག་གོ། ཞེས་

[010B] །འདི་ནི་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་རྣམས་ཀྱིས་ཞུས་པའི་ངོ་ར་དེ་མེད་པར་མ་བསྟན་པར། །བུར་འཁུར་པའི་གང་ཟག་ཡོད་པར་གསུངས་པས། ཚིག་ལ་དངོས་སུ་མེད་ཀྱང་དོན་ནི་རྫས་ཡོད་དོ། །ཞེས་གསལ་བར་གསུངས་སོ་
གནས་མ་བུ་པས་གང་ཟག་གི་བདག་ཁས་ལེན་པ་ཡང་དྲངས་མ་ཐག་པའི་ལུང་དེ་ལ་བརྟེན་པར་མཛོད་འགྲེལ་གྱིས་ཤེས་སོ། །སྤྱན་རས་གཟིགས་བརྟུལ་ཞུགས་ཀྱིས་ཀྱང། རང་གི་སྡེ་བ་རྣམ་པར་ཕྱེ་སྟེ་སྨྲ་བ་དང། ཆོས་སྲུང་བ་དང། གོས་དམར་བ་དང། གནས་མ་
བུ་བ་དང། ས་སྟོན་པ་དང། ཚེས་མཆོག་པ་དང། ས་སྒྲོགས་རི་པ་དང་བདུན་ནི་ཕལ་ཆེར་གང་ཟག་གི་བདག་ཏུ་སྨྲ་བ་ཡིན་ནོ། །ཞེས་གསུངས་ས། །དེས་ན་སྡེ་བ་བཅོ་བརྒྱད་ཀྱི་ནང་ཚན་གྱི་ས་སྟོན་པ་དང། མདོ་སྡེ་པ་གཅིག་པར་འདོད་པ་ཡང་མི་འཐད་དོ། །
རྩ་ཤེའི་ཊཱིཀ་ཆེན་དུ། ལྟ་བ་ངན་པ་བཅུ་དྲུག་ངོས་བཟུང་བའི་སྐབས་སུ་བདག་སྔོན་གྱི་དུས་ན་བྱུང་མ་བྱུང་གཉིས་ཀ་མ་ཡིན་པར་ལྟ་བ་དང། རྟག་མི་རྟག་གཉིས་ཀ་མ་ཡིན་པར་ལྟ་བའི་ལྟ་ངན་གྱི་མཚན་གཞིར་མང་བཀུར་བའི་འདོད་ཚུལ་འདི་བཞག་པ་དང། རིན་ཆེན་
འཕྲེང་བ་ལས། གང་ཟག་ཕུང་པོར་སྨྲ་བ་ཡི། །འཇིག་རྟེན་གྲངས་ཅན་འུག་ཕྲུག་དང། ཞེས་སོགས་ཀྱི་དོན་འགྲེལ་བའི་སྐབས་སུ། ཊཱིཀ་ཆེན་དེ་ཉིད་དུ་གང་ཟག་ཙམ་དུ་སྨྲ་བ་ནི་རང་སྡེ་གང་ཟག་རྫས་ཡོད་དུ་སྨྲ་བའོ། །ཕུང་པོ་ཙམ་དུ་སྨྲ་བ་ནི་རང་གི་སྡེ་པ་གང་ཟག་རྫས་སུ་
མེད་ལ། ཕུང་པོ་རྫས་སུ་ཡོད་པར་སྨྲ་བའོ། །ཞེས་དང། ངོ་བོ་ཉིད་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་ཕྱེ་བའི་རྣམ་པར་རིག་པ་ཙམ་གྱི་ཚུལ་ནི་གདུལ་བྱ་རིམ་གྱིས་དོན་དམ་པ་རྟོགས་པ་ལ་བཀྲི་བའི་ཕྱིར་དུ་སྟོན་པ་ཐུགས་རྗེ་ཅན་གྱིས་བཀའ་སྩལ་བའི་དྲང་དོ་


[011A]༄༅། །ཡིན་པའི་མཐུན་དཔེར། མང་པོས་བཀུར་བའི་གང་ཟག་ཏུ་སྨྲ་བ་ལྟར་ཞེས་གསུངས་འདུག་པས་ཀྱང་གང་ཟག་གི་བདག་ཡོད་པར་གསུངས་པའི་གདུལ་བྱའི་མཚན་གཞིར་མང་བཀུར་འཇོག་རྒྱུ་ཡིན་པ་རྗེ་ཐམས་ཅད་མཁྱེན་པའི་དགོངས་པར་
སྣང་ངོ། །དོན་དེ་དག་ལ་དགོངས་ནས་མཁས་གྲུབ་སྨྲ་བའི་ཉི་མས་རྒྱུད་སྡེ་སྤྱི་རྣམ་དུ། སྤྱིར་ལྟ་བ་བཀར་བཏགས་ཀྱི་ཕྱག་རྒྱ་བཞི་ཁས་ལེན་མི་ལེན་གྱིས་སངས་རྒྱས་པའི་ལྟ་བ་ཁས་ལེན་མི་ལེན་དུ་འཇོག་པ་ལས། ཉན་ཐོས་སྡེ་པ་བཅོ་བརྒྱད་ཀྱི་མང་པོས་བཀུར་
པ་དང། གནས་མ་བུ་པ་དང། བླ་མ་པ་དང། ཆོས་སྦས་པ་དང། བཟང་པོའི་ལམ་པ་བ་རྣམས་བརྗོད་དུ་མེད་པའི་གང་ཟག་གི་བདག་ཁས་ལེན་པས་སངས་རྒྱས་པའི་ལྟ་བ་ཁས་ལེན་པར་མི་འཇོག་ཀྱང་སྐྱབས་གནས་དང་ཚུལ་ཁྲིམས་སོགས་ཀྱི་སྒོ་ནས་སངས་རྒྱས་པར་
འཇོག་གོ་ཞེས་གསུངས་ཤིང། འདི་ནི་རྗེ་ཡབ་སྲས་སུ་མ་ཟད་སྔོན་གྱི་མཁས་པ་རྣམས་ཀྱང་བཞེད་དེ། གངས་རིའི་ཁྲོད་ཀྱི་ཤིང་རྟ་ཆེན་པོ་རྗེ་བཙུན་རེད་མདའ་བས་རྟོག་གེ་འབར་བ་ལས། གནས་མ་བུ་པ་དང། བཟང་པོའི་ལམ་པ་དང། ཀུན་གྱིས་བཀུར་བ་དང་
ཆོས་སྦས་པ་དང། བླ་མ་པ་རྣམས་བརྗོད་དུ་མེད་པའི་གང་ཟག་འདོད་པར་བཤད་པས། དེ་དག་གྲུབ་མཐའ་སྨྲ་བ་གཉིས་པོར་མ་འདུས་པར་མངོན་ཏེ། གྲུབ་མཐའ་སྨྲ་བ་གཉིས་ཀ་ཡང་བདག་མེད་པར་སྨྲ་བའི་ཕྱིར་རོ། །ཞེས་དང། དེ་བས་ན་གང་ཟག་ཏུ་སྨྲ་བའི་སྡེ་པ་
དེ་དག་ནི། ལྷག་པ་ཚུལ་ཁྲིམས་ཀྱི་བསླབ་པ་མ་ཉམས་པའི་ཕྱིར། རྣམ་གྲངས་ཀྱིས་སངས་རྒྱས་ཀྱི་བསྟན་པར་བསྡུས་ལ། ལྷག་པ་ཤེས་རབ་ཀྱི་བསླབ་པ་ཉམས་པའི་ཕྱིར། ཡང་དག་པར་ན་བསྟན་པ་ལས་ཕྱི་རོལ་པ་ཡང་ཡིན་ནོ། །ཞེས་གསུངས་ཤིང། དེ་

[011B] ལུང་གི་ཚིག་རྣམས་མངས་ཀྱིས་དོགས་ནས་མ་བྲིས་སོ། །དེ་ལྟར་ན་ཕྱི་ནང་གི་གྲུབ་མཐའ་སྨྲ་བའི་ཁྱད་པར་བདག་མེད་པའི་ལྟ་བ་ཁས་ལེན་མི་ལེན་གྱིས་འཇོག་པ་དང། མང་བཀུར་སྡེ་
ལྔས་གང་ཟག་གི་བདག་ཡོད་པར་ཁས་ལེན་པར་རྗེ་ཡབ་སྲས་སོགས་སྔོན་བྱོན་པའི་རྒྱ་བོད་ཀྱི་ཤིང་རྟ་ཆེན་པོ་མཐའ་དག་གིས་བཞེད་པར་འདུག་པས། སྡེ་བ་འདི་དག་རང་སྡེ་ཙམ་དང་ནང་པ་ཙམ་ཡིན་ཀྱང་ནང་པའི་གྲུབ་མཐའ་སྨྲ་བ་དངོས་མིན་ནོ། །ཞེས་སྨྲ་བ་ལ། དངོས་སུ་
དབྱུག་པ་སོགས་ཀྱི་གནོད་བྱེད་མ་བྱུང་ཕྱིན་རིགས་པས་གནོད་པ་འབབ་དཀའ་བར་འདུག་གོ། འདི་ནི་ཤིན་ཏུ་དཀའ་བའི་གནས་མ་ཡིན་མོད་ཀྱང། ཕྱིས་ཀྱི་མཁས་པ་དག་གིས་ཕྱོགས་གཞན་དང་གཞན་དུ་བཤད་པ་མང་དུ་མཛད་པར་བརྟེན་ནས་བདག་གིས་གཟུ་པོར་གནས་པས་
ཅུང་ཟད་སྤྲོས་པ་ཡིན་གྱི། མང་བཀུར་སྡེ་ལྔས་གང་ཟག་གི་བདག་ཁས་ལེན་པ་དང་མི་ལེན་པ་གང་གིས་ཀྱང་ཁོ་བོ་ལ་ཕན་པ་དང་གནོད་པར་འགྱུར་བ་ཅུང་ཟད་ཀྱང་མེད་པས་ཕྱོགས་གང་ལའང་ཁོ་བོ་ཅག་ཆགས་དོན་དང་སྡང་དོན་ནི་མ་མཆིས་སོ། །གསུམ་པ་གྲུབ་མཐའི་
འདོད་ཚུལ་ལ་གཉིས། །གང་ལ་བརྟེན་པའི་གཞུང་དང། དེ་ལ་བརྟེན་པའི་གྲུབ་མཐའི་ཚུལ་ལོ། །དང་པོ་ནི། བྱེ་བྲག་ཏུ་སྨྲ་བའི་ཐོག་མའི་གཞུང་ནི་མངོན་པ་སྡེ་བདུན་དང། དེའི་དོན་བསྡུས་པ་བྱེ་བྲག་ཏུ་བཤད་པ་ཆེན་པོ་གཉིས་ཡིན་པར་གྲགས་ཤིང། མངོན་པ་སྡེ་
བདུན་ནི་མདོ་ཡིན་ལ། འཕགས་པ་ཤཱ་རིའི་བུ་ལ་སོགས་པས་བཅོམ་ལྡན་འདས་ཞལ་བཞུགས་པའི་དུས་སུ་བསྡུས་པར་ལུགས་འདི་པ་འདོད་ཅིང། བྱེ་བྲག་བཤད་མཚོ་ནི་འཕགས་པ་ཉེར་སྦས་ལ་སོགས་བས་བྱས་པར་འདོད་དེ། དེ་ཡང། ཆོས་ཀྱི་ཕུང་པོ་ཤཱ་རིའི་

[012A]༄༅། །བུས༑ གདགས་པའི་བསྟན་བཅོས་མོའུ་དག་ལ་བུས། རྣམ་ཤེས་ཚོགས་ནི་ལྷ་སྐྱིད་ཀྱིས། །ཡེ་ཤེས་ལ་འཇུག་ཀཱ་ཏྱཱའི་བུས། །ཁམས་ཀྱི་ཚོགས་ནི་གང་པོས་བྱས། །རབ་ཏུ་བྱེད་པ་དབྱིག་བཤེས་ཀྱིས། །ཡང་དག་འགྲོ་བའི་རྣམ་གྲངས་ནི། །གསུས་
པོ་ཆེ་ཡིས་བྱས་ཞེས་གྲགས། ཞེས་པ་ལྟར་རོ། །སྡེ་བདུན་ལས་གདགས་པའི་བསྟན་བཅོས་ཀྱི་ནང་ཚན་འཇིག་རྟེན་གདགས་པ་དང། རྒྱུ་གདགས་པ། ལས་གདགས་པ་རྣམས་བོད་དུ་འགྱུར་ཞིང་གཞན་མ་འགྱུར་ཞེས་བུ་སྟོན་ཆོས་འབྱུང་དུ་བཤད་དོ། །གཞན་ཡང་
མངོན་པ་མཛོད་རྩ་འགྲེལ་དང་རྩ་ཤེའི་འགྲེལ་བཤད་རྣམས་དང་དབུ་མ་རྒྱན་རྩ་འགྲེལ་དང་རྟོག་གེ་འབར་བ་སོགས་ལས་ཀྱང་བྱེ་བྲག་སྨྲ་བའི་འདོད་པ་བརྗོད་པ་མང་དུ་འབྱུང་ངོ། །སློབ་དཔོན་ནི་དབྱིག་བཤེས་དང། ཆོས་སྐྱོབ་དང། སངས་རྒྱས་ལྷ་དང། འདུས་བཟང་
ལ་སོགས་པ་ཡིན་པར་གྲགས་སོ། །གཉིས་པ་ལ། གཞི་ལམ་འབྲས་བུའི་རྣམ་གཞག་གསུམ་ལས་དང་པོ་ནི། སྡེ་པ་སོ་སོའི་འདོད་ཚུལ་ཐུན་མོང་མ་ཡིན་པ་མང་མོད་ཀྱང་ཐུན་མོང་གི་འདོད་ཚུལ་རགས་པ་ཙམ་ཞིག་མཛོད་རྩ་འགྲེལ་སོགས་ལ་བརྟེན་ནས་བཤད་པར་བྱ་སྟེ་
དེ་ལ་ཡང་སྤྱིའི་རྣམ་གཞག་དང། བྱེ་བྲག་ཏུ་ཕྱི་དོན་འདོད་ཚུལ་ལོ། །དང་པོ་ལ་ལྔ། བདེན་གཉིས་ཀྱི་རྣམ་གཞག། ཕུང་ཁམས་སྐྱེ་མཆེད་ཀྱི་རྣམ་གཞག། ཟག་བཅས་ཟག་མེད་ཀྱི་རྣམ་གཞག། ཤེས་བྱ་གཞི་ལྔའི་འདོད་ཚུལ། དུས་གསུམ་རྫས་སུ་འདོད་ཚུལ་ལོ་
དང་པོ་ནི། འདིའི་ལུགས་ཀྱི་བདེན་གཉིས་འཇོག་ཚུལ་ལ་ངོ་བོ་ནི། མཛོད་ལས། གང་ལ་བཅོམ་དང་བློ་ཡིས་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་པ་ལྟར། ཆོས་གང་ལ་བཅོམ་གཞིག་

[012B] དེ་གང་རུང་གིས་རང་ཡིན་གྱི་བློ་འདོར་དུ་མི་རུང་བའི་ཆོས་ནི་དོན་དམ་བདེན་པའོ། །དེ་ལ་བཅོམ་པ་ནི་ཐོ་བ་ལ་སོགས་པས་བཅོམ་པ་དང། གཞིག་པ་ནི་ཁ་དོག་དྲི་རོ་སོགས་ཆོས་
གཞན་བློས་སོ་སོར་བསལ་བའོ། །ཀུན་རྫོབ་བདེན་པའི་མཚན་གཞི་ནི་བུམ་པ་དང། བུམ་པའི་ནང་གི་ཆུ་ལྟ་བུའོ། །ཀུན་རྫོབ་བདེན་པ་ཞེས་བརྗོད་པའི་རྒྱུ་མཚན་ནི། བཅོམ་གཞིག་གིས་རང་གི་བློ་འདོར་དུ་རུང་བའི་བུམ་པ་ལ་སོགས་པ་དེ་དག་ལ་ཀུན་རྫོབ་ཏུ་བུམ་པ་ལ་
སོགས་པའི་མིང་གིས་བཏགས་པ་ཡིན་པས་ཀུན་རྫོབ་ཀྱི་དབང་གིས་བུམ་པ་ལ་སོགས་པ་དེ་དང་དེའོ་ཞེས་བརྗོད་པ་ན་བདེན་པ་ཁོ་ནར་སྨྲས་པ་ཡིན་གྱི་རྫུན་པ་ནི་མ་ཡིན་པས་ཀུན་རྫོབ་ཀྱི་བདེན་པ་ཞེས་བརྗོད་པར་མཛོད་རང་འགྲེལ་ལས་བཤད་ལ། ཡང་ན། ཐ་སྙད་ཀྱི་ཤེས་
པ་ཉོན་མོངས་ཅན་དང། ཉོན་མོངས་ཅན་མ་ཡིན་པས་བདེན་པར་འཛིན་པས་དེ་ལྟར་བརྗོད་པ་སྟེ། མཛོད་འགྲེལ་རྒྱལ་སྲས་མ་ལས། ཀུན་རྫོབ་ཀྱི་བདེན་པ་ཡིན་ཏེ། ཀུན་རྫོབ་ཀྱི་ཐ་སྙད་དེ་ཤེས་པ་ཉོན་མོངས་ཅན་དང་ཉོན་མོངས་ཅན་མ་ཡིན་པས་འཛིན་པས་ན་ཀུན་རྫོབ་
ཀྱི་བདེན་པའོ། །ཞེས་གསུངས་སོ། །དོན་དམ་བདེན་པའི་མཚན་གཞི་ནི། གཟུགས་དང་ཚོར་བ་དང་འདུ་ཤེས་དང་སེམས་སེམས་བྱུང་རང་རྐྱ་བ་རྣམས་ཡིན་ནོ། །དོན་དམ་བདེན་པ་ཞེས་བརྗོད་པའི་རྒྱུ་མཚན་ནི། གང་ལ་བཅོམ་པ་ལ་སོགས་པས་བསལ་ཡང་རང་གི་བློ་འདོར་དུ་
མི་རུང་པའི་གཟུགས་ལ་སོགས་པ་དེ་དག་ནི་ངེས་པར་དོན་དམ་པར་ཡོད་པའི་ཕྱིར། དོན་དམ་པའི་བདེན་པ་ཞེས་བརྗོད་པར་རང་འགྲེལ་ལས་གསུངས་པ་དང། ཡང་ན། དམ་པ་ནི་འཇིག་རྟེན་ལས་འདས་པའི་ཡེ་ཤེས་ཡིན་ལ་དེའི་དོན་དུ་ཡོད་པའི་ཡུལ་ཡིན་

[013A]༄༅། །པས་དོན་དམ་པའི་བདེན་པ་སྟེ། གང་སྤེལ་ལས། དམ་པ་ཞེས་བྱ་བ་ནི་འཇིག་རྟེན་ལས་འདས་པའི་ཡེ་ཤེས་ཏེ། དེའི་དོན་དུ་ཡོད་པའི་ཡུལ་ནི་དོན་དམ་པའོ། །ཞེས་གསུངས་སོ། །འོན་ཀྱང་འདི་དག་ལ་ད་དུང་ཞིབ་ཆ་དགོས་སོ། །རྫས་བཏགས་
ཀྱི་ཁྱད་པར་ནི་དོན་དམ་དུ་གྲུབ་པ་ལ་རྫས་ཡོད་དང། ཀུན་རྫོབ་ཏུ་གྲུབ་པ་ལ་བཏགས་ཡོད་དུ་བྱས་སོ། །གཉིས་པ་ཕུང་ཁམས་སྐྱེ་མཆེད་ཀྱི་རྣམ་གཞག་ལ། ཕུང་ཁམས་སྐྱེ་མཆེད་གསུམ་བསྟན་པའི་དགོས་པ་ན། མཛོད་ལས། རྨོངས་དབང་འདོད་རྣམས་གསུམ་གྱི་
ཕྱིར། ཞེས་པ་ལྟར། རྨོངས་པ་གསུམ་ལྡོག་པ་དང་དབང་པོ་རྣོ་འབྲིང་རྟུལ་གསུམ་རྗེས་སུ་འཛིན་པ་དང། ཚིག་གི་སྤྲོས་པ་རྒྱས་འབྲིང་བསྡུས་གསུམ་འདོད་པ་རྣམས་རྗེས་སུ་འཛིན་པའི་ཆེད་དུ་ཡིན་ནོ། །ཕྱི་མ་གཉིས་གོ་སླ་ལ། རྨོངས་པ་ལྡོག་ཚུལ་ནི། སེམས་བྱུང་ལ་རིལ་པོར་འཛིན་
པའི་རྨོངས་པ་ལྡོག་ཆེད་དུ་ཕུང་པོ་ལྔ་དང། གཟུགས་ལ་རིལ་པོར་འཛིན་པའི་རྨོངས་པ་བཟློག་ཆེད་དུ་སྐྱེ་མཆེད་བཅུ་གཉིས་དང། གཟུགས་སེམས་གཉིས་ཀ་ལ་རིལ་པོར་འཛིན་པའི་རྨོངས་པ་ལྡོག་ཆེད་དུ་ཁམས་བཅོ་བརྒྱད་བསྟན་པའོ། ཕུང་པོ་ལྔའི་གོ་རིམ་ནི། དེ་ཉིད་ལས། རིམ་ནི་རགས་དང་
ཀུན་ཉོན་མོངས། །སྣོད་སོགས་དོན་ཁམས་ཇི་བཞིན་ནོ། །ཞེས་པ་ལྟར་རགས་ཕྲའི་རིམ་པ་དང། ཀུན་ཉོན་སྐྱེ་བའི་རིམ་པ་དང། ཟས་ལ་ལོངས་སྤྱོད་པའི་རིམ་པ་དང། ཁམས་གསུམ་ན་སྤྱོད་པའི་རིམ་པ་དང་མཐུན་པའོ། ཁམས་དང་སྐྱེ་མཆེད་ཀྱི་རིམ་པ་ནི། ཡུལ་ཅན་གྱི་སྐྱེ་མཆེད་དང་ཁམས་ཀྱི་རིམ་པ་ངེས་ཤིན་
དེ་དང་མཐུན་པར་ཡུལ་གྱི་སྐྱེ་མཆེད་དང་ཁམས་ཀྱི་རིམ་པ་བཤད་པ་སྟེ་ཞིབ་པར་མ་སྤྲོས་སོ། །སྒྲ་བཤད་ནི། དེ་ཉིད་ལས། སྤུངས་དང་སྐྱེ་སྒོ་རིགས་ཀྱི་དོན། ཞེས་པ་ལྟར། དུ་མ་གཅིག་ཏུ་སྤུངས་པས་ན་ཕུང་པོ། སྐྱེ་བའི་སྒོར་གྱུར་བས་ན་སྐྱེ་མཆེད། ཆོས་དེའི་རིགས་ཡིན་

[013B] །དབྱེ་བ་ལ། ཕུང་པོ་ལྔ་ལས་གཟུགས་ནི། མིག། རྣ་བ། སྣ། ལྕེ། ལུས་ཀྱི་དབང་པོ་ལྔ་དང། གཟུགས་སྒྲ་དྲི་རོ་རེག་བྱ་སྟེ་དོན་ལྔ་དང། རྣམ་པར་རིག་བྱེད་མ་ཡིན་པའི་གཟུགས་ཏེ་བཅུ་གཅིག་གོ། དེ་ལས་གཟུགས་ཀྱི་སྐྱེ་མཆེད་ལ་ཁ་དོག་གི་
གཟུགས་བཅུ་གཉིས་དང། དབྱིབས་ཀྱི་གཟུགས་བརྒྱད་དེ་ཉི་ཤུའོ། །ཁ་དོག་ནི་སྔོ་སེར་དཀར་དམར་བཞི་དང། སྤྲིན་དུ་བ་རྡུལ་ཁུག་རྣ་གྲིབ་མ་ཉི་མ་སྣང་བ་མུན་པ་རྣམས་སོ། །དབྱིབས་ནི། རིང་པོ། ཐུང་ངུ། ལྷམ་པ། ཟླུམ་པོ། མཐོ་བ། དམའ་བ། ཕྱ་ལེ་བ། ཕྱ་ལེ་
བ་མ་ཡིན་པ་རྣམས་ལོ། །སྒྲའི་སྐྱེ་མཆེད་ལ། ཟིན་པའི་འབྱུང་བ་ཆེན་པོ་རྒྱུར་བྱས་པའི་སྒྲ་དང། མ་ཟིན་པའི་འབྱུང་བ་ཆེན་པོ་རྒྱུར་བྱས་པའི་སྒྲ་གཉིས། དེ་རེ་རེ་ལ་ཡང་སེམས་ཅན་དུ་སྟོན་པ་དང་མི་སྟོན་པ་གཉིས་རེ། དེ་རེ་རེ་ལ་ཡང་སྙན་མི་སྙན་གཉིས་རེ་སྟེ་བརྒྱད་
དོ། དི་ལ་ཞིམ་མི་ཞིམ་རེ་རེ་ལ། མཉམ་མི་མཉམ་གཉིས་རེ་སྟེ་བཞིའོ། །རོ་ལ་མངར་བ། སྐྱུར་བ། ཁ་བ། བསྐ་བ། ཆ་བ། ལན་ཚྭ་བ་སྟེ་དྲུག་གོ། རེག་བྱ་ལ། ས་ཆུ་མེ་རླུང་གི་འབྱུང་བ་བཞི་དང། འཇམ་པ། རྩུབ་པ། ལྕི་བ། ཡང་བ། གྲང་བ། བཀྲེས་པ་
སྐོམ་པ་སྟེ་བཅུ་གཅིག་གོ། རྣམ་པར་རིག་བྱེད་མ་ཡིན་པའི་གཟུགས་ལ་སྡོམ་པ་དང། སྡོམ་པ་མ་ཡིན་པ་དང། བར་མའི་གཟུགས་ཏེ་གསུམ་དུ་ཡོད་ཅིང། དེ་ཉིད་ལས། ཡོངས་དང་སེམས་མེད་པ་ཡི་ཡང། །ཞེས་སོགས་ལྟར་ཡེངས་པ་དང། སེམས་མེད་པའི་
གནས་སྐབས་སུ་ཡང་འབྱུང་བ། དགེ་མི་དགེ་གང་རུང་ཡིན་པ། རྒྱུན་སྔ་ཕྱི་གང་རུང་དང་བཅས་པ། འབྱུང་བ་ཆེན་པོ་བཞི་རྒྱུར་བྱས་པ། རྣམ་པར་རིག་བྱེད་མ་ཡིན་པ་སྟེ་ཁྱད་པར་ལྔ་ལྡན་དུ་འདོད་ཅིང། རྣམ་པར་རིག་བྱེད་མ་ཡིན་པའི་གཟུགས་ལ་གཟུགས་མཚན་ཉིད་

[014A]༄༅། །པར་འདོད་བའི་རང་སྡེ་ནི། བྱེ་སྨྲ་དང་ཐལ་འགྱུར་བ་གཉིས་སུ་ངེས་སོ། །ཚོར་བའི་ཕུང་པོ་ལ་བདེ་སྡུག་བཏང་སྙོམས་ཀྱི་ཚོར་བ་གསུམ་དང། མིག་གི་འདུས་ཏེ་རེག་པ་ལས་བྱུང་བའི་ཚོར་བ་སོགས་དྲུག་ཏུ་ཡོད་ཀྱང། བསྡུ་ན་ལུས་ཚོར་སེམས་
ཚོར་གཉིས་སུ་འདུའོ། །འདུ་ཤེས་ཀྱི་ཕུང་པོ་ལ། མཚན་མ་ཙམ་དུ་འཛིན་པའི་རྟོག་མེད་ཀྱི་འདུ་ཤེས་དང། བཀྲ་བར་འཛིན་པའི་རྟོག་བཅས་ཀྱི་འདུ་ཤེས་གཉིས་སོ། །འདུ་བྱེད་ཀྱི་ཕུང་པོ་ལ། མཚུངས་ལྡན་འདུ་བྱེད་དང། མཚུངས་ལྡན་མ་ཡིན་པའི་འདུ་བྱེད་གཉིས་
སོ༑ ༑དང་པོ་ལ། སེམས་ལས་བྱུང་བ་བཞི་བཅུ་ཞེ་དགུ་ཡོད་དེ། སེམས་བྱུང་ལྔ་བཅུ་ང་གཅིག་ལས་ཚོར་འདུ་གཉིས་མ་གཏོགས་པའོ། །མཚུངས་ལྡན་མ་ཡིན་པའི་འདུ་བྱེད་ལ་འདིའི་ལུགས་ལ་བཅུ་བཞི་ཡོད་དེ་འདི་གཉིས་འོག་ཏུ་འཆད་པར་འགྱུར་རོ། །ཁམས་བཅུ་
བརྒྱད་ལ་མིག་གི་ཁམས་སོགས་རྟེན་གྱི་ཁམས་དྲུག། མིག་གི་རྣམ་པར་ཤེས་པ་སོགས་བརྟེན་པའི་ཁམས་དྲུག། གཟུགས་སོགས་ཡུལ་གྱི་ཁམས་དྲུག་སྟེ་བཅོ་བརྒྱད་དོ། །སྐྱེ་མཆེད་ནི། མིག་སོགས་ཡུལ་ཅན་གྱི་སྐྱེ་མཆེད་དྲུག་དང། གཟུགས་སོགས་ཡུལ་གྱི་
སྐྱེ་མཆེད་དྲུག་གོ། གསུམ་པ་ཟག་བཅས་ཟག་མེད་ཀྱི་རྣམ་གཞག་ལ། དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་སུ་རུང་བའི་ཆོས་རྣམས་ཟག་བཅས་དང། དེ་ལས་བཟློག་པའི་ཆོས་རྣམས་ཟག་མེད་དུ་འདོད་ལ། མཚན་གཞི་ནི། ལམ་བདེན་མ་
གཏོགས་པའི་འདུས་བྱས་རྣམས་ཟག་བཅས་དང། ནམ་མཁའ་དང། སོ་སོར་བརྟགས་པའི་འགོག་པ་དང། སོ་སོར་བརྟགས་མིན་གྱི་འགོག་པ་དང། ལམ་བདེན་བཞི་ནི་ཟག་མེད་དོ། །འདི་པའི་ལུགས་ལ་འདུས་མ་བྱས་ནི་ནམ་མཁའ་སོགས་གསུམ་དུ་འདོད་

[014B] དེ་བཞིན་ཉིད་དང་བཞིར་འདོད་པ་ཡང་བཤད་ལ། འདུས་བྱས་ཐམས་ཅད་མི་རྟག་པ་དང། འདུས་མ་བྱས་ཀྱི་ཆོས་རྣམས་རྟག་པར་འདོད་དོ། །ནམ་མཁའ་ནི་གཟུགས་ཅན་གཞན་རྣམས་ལ་གོ་འབྱེད་པའི་ཐོགས་མེད་ཀྱི་རྫས་སྣང་བ་དང་མུན་པའི་རང་བཞིན་ཅན་
གྱི་དངོས་པོར་འདོད་ཅིང། འདུས་མ་བྱས་གཞན་རྣམས་ཀྱང་དངོས་པོར་འདོད་དོ། །གཞན་སྡེ་རྣམས་དང་བྱེ་སྨྲ་འདི་དག་རྟག་པར་འདོད་ཕྱིན་ཆད་དུས་སྔ་མ་ན་ཡོད་ཆད་གང་ཡིན་དུས་ཕྱི་མ་ནའང་ཡོད་པར་འདོད་དེ། འདི་ནི་སྐྱེས་བུ་བླུན་པོའི་རྟག་པར་འཛིན་ཚུལ་དང་ཁྱད་
མེད་པས་མདོ་སྡེ་པ་ཡན་ཆད་ཀྱི་རང་སྡེ་རྣམས་ཀྱིས་རྟག་པའི་དོན་དེ་ལྟར་མི་འདོད་དོ། །འདིའི་རྒྱུ་མཚན་ཕལ་ཆེར་གྱིས་མ་ཐོན་འདུག་པས་ཞིབ་པར་བཤད་དགོས་མོད་ཀྱང་འདིར་མ་སྤྲོས་ཏེ། ཕྱོགས་གཞན་དུ་འཆད་པར་འདོད་དོ། །བཞི་པ་ནི། ལུགས་འདིས་ཤེས་
བྱ་ཐམས་ཅད་གཞི་ལྔར་འདུ་བར་འདོད་ཅིང། དེ་ལྔ་གའང་དོན་བྱེད་པའི་དངོས་པོ་དང་རྫས་སུ་འདོད་དོ། །གཞི་ལྔ་ནི་སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི། ལྡན་པ་མ་ཡིན་པའི་འདུ་བྱེད་ཀྱི་གཞི། འདུས་མ་བྱས་པའི་གཞི་
སྟེ་ལྔའོ། །དང་པོ་ནི། ཕལ་ཆེར་གོང་མ་རྣམས་སུ་འདུ་ལ། གཉིས་པ་ནི། མིག་གི་རྣམ་ཤེས་སོགས་ཚོགས་དྲུག་གོ། གསུམ་པ་ནི། ཀུན་བཏུས་སུ་སེམས་བྱུང་ང་གཅིག་ཏུ་བཤད་ཀྱང། མཛོད་རྩ་འགྲེལ་དུ་འབྱུང་བ་ནི་ཞེ་དྲུག་སྟེ། སེམས་ཀྱིས་མང་པ་བཅུ། དགེ་པའི་
ས་མང་པ་བཅུ། ཉོན་མོངས་ཆེན་པོའི་ས་པ་དྲུག། མི་དགེ་བའི་ས་པ་གཉིས། ཉོན་མོངས་ཆུང་ངུའི་ས་པ་བཅུ། མ་ངེས་པའི་མཚུངས་ལྡན་བརྒྱད་རྣམས་སོ། །དེ་ལ་དང་པོ་བཅུ་ནི། ཚོར་བ། སེམས་པ། འདུ་ཤེས། འདུན་པ། རེག་པ། བློ་གྲོས། དྲན་པ། ཡིད་ལ་བྱེད་པ། མོས་

[015A]༄༅། །པ༑ ཏིང་འཛིན་ཏོ། །འདི་བཅུ་ནི་སེམས་ཀྱི་སྐད་ཅིག་ཐམས་ཅད་དང། ཁམས་གསུམ་དང། ས་ཐམས་ཅད་ལ་འབྱུང་བར་འདོད་དོ། །གཉིས་པ་བཅུ་ནི། དད་པ། བག་ཡོད། ཤིན་ཏུ་སྦྱངས་པ། འདུ་བྱེད་བཏང་སྙོམས། ངོ་ཚ་ཤེས་པ་
ཁྲེལ་ཡོད་པ། འདོད་ཆགས་མེད་པ། ཞེ་སྡང་མེད་པ། མི་འཚེ་བ། བརྩོན་འགྲུས་སོ། །གསུམ་པ་དྲུག་ནི། མ་དད་པ། ལེ་ལོ། རྨོངས་པ། རྨུགས་པ། རྒོད་པ། བག་མེད་པའོ། །བཞི་པ་གཉིས་ནི། ཁྲེལ་མེད་པ་དང། ངོ་ཚ་མེད་པའོ། །ལྔ་པ་བཅུ་ནི་
ཁྲོ་བ༑ ཁོན་འཛིན། གཡོ། ཕྲག་དོག། འཚིག་པ། འཆབ་པ། སེར་སྣ། སྒྱུ། རྒྱགས་པ། རྣམ་འཚེ་རྣམས་སོ། །དྲུག་པ་མ་ངེས་པ་བརྒྱད་ནི། རྟོག་པ། དཔྱོད་པ། འགྱོད་པ། གཉིད། ཁོང་ཁྲོ། ཆགས་པ། ང་རྒྱལ། ཐེ་ཚོམ་རྣམས་སོ། །སེམས་བྱུང་
རྣམས་ནི་རང་སེམས་གང་དང་མཚུངས་པར་ལྡན་པའི་སེམས་དེ་དང། རྟེན། དམིགས་པ། རྣམ་པ། དུས། རྫས་ཏེ་རྣམ་པ་ལྔས་མཚུངས་པར་ལྡན་པའོ། །བཞི་པ་ནི། ལུགས་འདི་ལ་ལྡན་པ་མ་ཡིན་པའི་འདུ་བྱེད་ནི་བཅུ་བཞི་སྟེ། ཐོབ་པ་དང། མ་
ཐོབ་པ་དང། སྐལ་མཉམ་པ་དང། འདུ་ཤེས་མེད་པ་དང། དེའི་སྙོམས་འཇུག་དང། འགོག་པའི་སྙོམས་འཇུག་དང། སྲོག་དང། འདུས་བྱས་ཀྱི་མཚན་ཉིད་སྐྱེ་བ་དང། རྒ་བ་དང། གནས་པ་དང། མི་རྟག་པ་དང། མིང་གི་ཚོགས་དང། ཚིག་གི་
ཚོགས་དང། ཡི་གེའི་ཚོགས་སོ། །དེ་ལ་ཐོབ་པ་ནི། སྔར་མ་ཐོབ་པའམ། ཐོབ་ཀྱང་ཉམས་པ་གསར་དུ་རྙེད་བྱེད་ཀྱི་རྫས་ནི་རྙེད་ཐོབ་དང། ཐོབ་ཟིན་སྐད་ཅིག་གཉིས་པ་ཕན་ཆད་དུ་གང་ཟག་དེའི་རྒྱུད་ལ་ལྡན་པར་བྱེད་པའི་རྫས་ནི་ལྡན་ཐོབ་བོ། །དེ་ཡང་དཔེར་ན་

[015B] །ཐོབ་པ་དེ་ཉིད་ལས་ཀྱིས་འབྲས་བུ་འབྱིན་པའི་ནུས་པ་འཇོག་གཞིར་བྱེ་སྨྲ་ཁ་ཅིག་འདོད་ལ། ཡང་ཁ་ཅིག་ནི་ཆུད་མི་ཟ་ཞེས་བྱ་བའི་རྫས་དང། ཁ་ཆེ་
བྱེ་བྲག་ཏུ་སྨྲ་བ་ནི་བག་ཆགས་བསྒོ་གཞིར་སེམས་ཀྱི་རྒྱུན་འཇོག་པར་བཤད་དོ། །མ་ཐོབ་པ་ནི་མ་ཐོབ་པའི་ཆོས་དེ་མི་རྙེད་པ་དང་མི་ལྡན་པར་བྱེད་པའི་རྫས་ཞིག་ལ་འདོད་དེ་སྔ་མའི་རིགས་པས་གོ་སླའོ། །འདུ་ཤེས་མེད་པའི་སྙོམས་འཇུག་དང། འགོག་པའི་
སྙོམས་འཇུག་ནི་སེམས་མེད་པའི་འདུ་བྱེད་དང། སྲོག་ནི་ཚེ་ཡིན་ལ། གཟུགས་མེད་དུ་རྣམ་ཤེས་ཀྱི་རྟེན་བྱེད་པ་དང། ཁམས་གཞན་དུ་དྲོད་དང་རྣམ་ཤེས་གཉིས་ཀའི་རྟེན་དུ་འདོད་དོ། །གཞན་རྣམས་གོ་སླ་ཞིང་མིང་ནི་དོན་གྱི་ངོ་བོ་ཙམ་སྟོན་པ་དང། ཚིག་ནི་ཁྱད་པར་
དང་འབྲེལ་ནས་སྟོན་པ་དང། ཡི་གེ་ནི་དོན་གོ་བའི་གཞི་བྱེད་པའི་སྒྲ་ཙམ་དུ་འདོད་ཅིང། དེ་དག་ཀྱང་རྫས་ཡོད་དུ་འདོད་དོ། །ལྔ་པ་འདུས་མ་བྱས་པའི་གཞི་ནི་གོང་དུ་བཤད་པ་ལྟར་གསུམ་དང་བཞིར་འདོད་ཚུལ་གཉིས་ཡོད་ཅིང། དེ་དག་ཀྱང་རྫས་སུ་གྲུབ་པར་འདོད་ལ། ཁ་
ཅིག་བྱེ་བྲག་སྨྲ་བ་ལ་དེ་བཞིན་ཉིད་འདུས་མ་བྱས་སུ་འདོད་མཁན་མེད་པར་འདོད་པ་དང། ལ་ལས་དེ་བཞིན་ཉིད་འདུས་མ་བྱས་སུ་འདོད་པའི་མདོ་སྡེ་པ་མེད་ཅེས་འདོད་པ་དག་ནི། དབྱིག་གཉེན། ལེགས་ལྡན། ཞི་འཚོ་སོགས་རྒྱ་གར་མཁས་པའི་གཞུང་ལ་ངལ་བ་ཞིབ་ཏུ་
མ་བྱས་པར་ཟད་དེ། འདིར་མ་སྤྲོས་སོ། །ལྔ་པ་ནི། འདིའི་ལུགས་ཀྱིས་མྱུ་གུ་ལ་སོགས་པ་རེ་རེར་ཡང་དུས་གསུམ་གསུམ་དུ་འཇོག་པས། མྱུ་གུ་མ་འོངས་པ་དང་འདས་པའི་དུས་སུ་འང་མྱུ་གུར་ཡོད་པར་འདོད་དོ། །དེ་ཡང་ཆོས་སྐྱོབ་ནི་མྱུ་གུ་ལ་སོགས་པ་མ་འོངས་

[016A]༄༅། །པ་ནས་ད་ལྟར་བ་དང། ད་ལྟར་བ་ནས་འདས་པར་འཇུག་པ་ན་མ་འོངས་པ་དང་ད་ལྟར་བའི་དངོས་པོ་འདོར་གྱི་དེའི་དུས་ཀྱི་རྫས་མི་འདོར་ཏེ། དཔེར་ན། གསེར་གྱི་སྣོད་བཅམ་ནས་སྣོད་གཞན་བྱེད་པ་དང། འོ་མ་ཞོར་འགྱུར་བ་ན་དབྱིབས་
དང་རོ་གཞན་དུ་འགྱུར་གྱི་ཁ་དོག་གཞན་དུ་མི་འགྱུར་བ་བཞིན་ནོ། །ཞེས་སྨྲའོ། །དབྱངས་སྒྲོགས་ནི། དུས་རེ་རེ་ཡང་དུས་གསུམ་གའི་མཚན་ཉིད་དང་ལྡན་མོད་ཀྱང་གང་ཤེས་ཆེ་བས་འདས་པ་ལ་སོགས་པར་འཇོག་སྟེ། སྐྱེས་པ་གཅིག་བུད་མེད་གཅིག་ལ་ཆགས་པ་
ཤས་ཆེ་ཡང་བུད་མེད་གཞན་ལ་ཆགས་བྲལ་མིན་པ་བཞིན་ནོ་ཟེར་རོ། །དབྱིག་བཤེས་ནི། མྱུ་གུ་ལ་སོགས་པའི་དངོས་པོ་གཅིག་ཀྱང་མ་འོངས་པ་ལ་སོགས་པའི་གནས་སྐབས་སོ་སོ་བར་ཕྱིན་པ་ན་མ་འོངས་པ་ལ་སོགས་པར་འཇོགས་ཏེ། རྩིས་ཀྱི་རིལ་བུ་གཅིག་གཅིག་
དང༑ བརྒྱ་དང། སྟོང་གི་ཤོ་མིག་ཏུ་བཞག་ན་གཅིག་ལ་སོགས་པར་འཇོག་པ་བཞིན་ནོ། །ཞེས་འདོད་དོ། །སངས་རྒྱས་ལྷ་ནི། དཔེར་ན་བུད་མེད་གཅིག་བལྟོས་ས་ལ་བལྟོས་ནས་མ་དང་བུ་མོར་བརྗོད་པ་བཞིན་དུ་དངོས་པོ་གཅིག་ཀྱང་སྔ་མ་ཕྱི་མ་ལ་བལྟོས་ནས་དུས་
གཞན་དང་གཞན་དུ་འཇོག་གོ་ཞེས་འདོད་དོ། །གཉིས་པ་བྱེ་བྲག་ཏུ་ཕྱི་དོན་འདོད་ཚུལ་ལ་གསུམ། ཕྱི་དོན་འདོད་ཚུལ་དངོས་དང། ཤེས་པས་ཡུལ་འཇལ་ཚུལ། འཇལ་བྱེད་ཚད་མའི་རྣམ་གཞག་གོ་དང་པོ་ནི། ཕྱི་དོན་བེམ་པོ་རྣམས་ཀྱི་དང་པོའི་རྩོམ་གཞི་ནི་ཆ་
ཤེས་སུ་བསིལ་རྒྱུ་མེད་པའི་རྡུལ་ཕྲ་རབ་ཆ་མེད་ཅིག་ཡིན་ལ། དེ་ཡང་འབྱུང་བ་རེ་རེ་བའི་ངོ་བོ་ཅན་གྱི་རྡུལ་ཕྲ་རབ་ཆ་མེད་རྫས་སུ་གྲུབ་པ་ཞིག་ཡོད་པར་ལུགས་འདི་པ་འདོད་དོ། །རྫས་རྡུལ་དེ་ལྟ་བུ་བརྒྱད་ལ་བསགས་རྡུལ་ཕྲ་རབ་གཅིག་དང། དེ་གཉིས་ཀ་ཡང་རྡུལ་

[016B] །དེ་ལ་རྡུལ་ཕྲ་རབ་གཞན་རྣམས་ཕན་ཚུན་འདབ་ཆགས་པར་གྱུར་པ་ལས་རགས་པར་འགྱུར་རོ། །དེ་ཡང་ཁ་ཆེ་བྱེ་བྲག་ཏུ་སྨྲ་བ་རྣམས་ནི་བསྐོར་ནས་ཡོད་
ཀྱང་ཕན་ཚུན་མི་རེག་པར་གནས་ཏེ། ཅིའི་ཕྱིར་ཞེ་ན། བདག་ཉིད་ཐམས་ཅད་ཀྱིས་རེག་ན་ནི་རྫས་རྣམས་འདྲེས་པར་འགྱུར་ལ། ཕྱོགས་གཅིག་གིས་རེག་ན་ནི་རྡུལ་ཕྲ་རབ་ཆ་ཤས་ཅན་དུ་ཐལ་བར་འགྱུར་བའི་ཕྱིར་དང། རྡུལ་ཕྲ་རབ་ནི་ཆ་ཤས་མེད་པའི་ཕྱིར་རོ། །དེ་ལྟར་ན་
ཕན་ཚུན་མ་རེག་པས་ཞིག་པར་མི་འགྱུར་རམ་ཞེ་ན་སྐྱོན་མེད་དེ། རླུང་གི་ཁམས་ཀྱིས་བཟུང་བའི་ཕྱིར་རོ། །ཞེས་ཟེར་རོ། །ཡང་ཁ་ཅིག་ནི། བར་མེད་ཅིང་བསྐོར་བར་འདོད་དེ། དེ་ལྟ་ནའང་ཕན་ཚུན་མ་འབྱོར་བར་འདོད་དོ། །འགའ་ཞིག་ནི་ཕན་ཚུན་རེག་པས་འབྱོར་བར་འདོད་
དོ༑ ༑འདོད་ཚུལ་འདི་གསུམ་ག་ཡོད་པར་དབུ་མ་རྒྱན་ལས། འབྱོར་བ་དང་ནི་བསྐོར་བའམ། བར་མེད་རྣམ་པར་གནས་ཀྱང་རུང། ཞེས་སོགས་རྩ་འགྲེལ་དང། མཛོད་འགྲེལ་ལས་ཀྱང་བཤད་དོ། །དེ་ལྟར་རྡུལ་ཕྲ་རབ་འདུས་པ་ལས་རིགས་པའི་ཆོས་སྣ་ཚོགས་གྲུབ་པས་ན་ཕྱི་
རོལ་གྱི་དོན་བདེན་པར་ཡོད་པ་ཁོ་ན་ཡིན་ཞེས་ཟེར་རོ། །གཉིས་པ་ཤེས་པས་ཡུལ་འཇལ་ཚུལ་ནི། དབང་པོའི་ཤེས་པས་ཡུལ་རྣམ་མེད་རྗེན་ཆེར་དུ་གཞལ་ཞིང། རྟེན་བཅས་ཀྱི་མིག་གི་དབང་པོ་གཟུགས་ཅན་པས་ཀྱང་གཟུགས་མཐོང་བར་འདོད་དེ། གལ་ཏེ་རྣམ་ཤེས་ཁོ་ནས་
མཐོང་ན་རྩིག་པ་ལ་སོགས་པས་བར་དུ་ཆོད་པའི་གཟུགས་ཀྱང་མཐོང་བར་ཐལ་ལོ། །ཞེས་ཟེར་ཞིང། མིག་གཉིས་དང་རྣ་བ་གཉིས་སོགས་ལའང་རྣམ་ཤེས་སོ་སོ་བ་གཉིས་ཡོད་པར་འདོད་དོ། །རྡུལ་ཕྲ་རབ་རེ་རེ་བ་དབང་པོའི་ཡུལ་ལས་འདས་ཀྱང་རིགས་མཐུན་བསགས་པ་ན་

[017A]༄༅། །དེ་ལྟར་མིན་ཏེ། རྒྱང་རིང་པོ་ནས་སྐྲ་ཉག་མ་རེ་རེ་བ་མི་དམིགས་ཀྱང་མང་པོ་འདུས་ན་རིག་པ་བཞིན་ཞེས་ཟེར་རོ། །གསུམ་པ་འཇལ་བྱེད་ཚད་མ་ནི། མངོན་སུམ་རྗེས་དཔག་གཉིས་དང། མངོན་སུམ་ལ་དབང་ཡིད་རྣལ་འབྱོར་མངོན་སུམ་གསུམ་དུ་འདོད་
ཅིང་རང་རིག་ནི་མི་འདོད་ལ་དབང་མངོན་ལས་ངོ་བོ་ཐ་དད་པའི་ཡིད་མངོན་མེད་པར་ཡང་སྡེ་པ་ཁ་ཅིག་འདོད་དོ། །དངོས་པོ་རྣམས་ཀྱི་རྒྱུ་འབྲས་ཀྱང་དུས་མཉམ་པ་མང་བར་འདོད་དོ། །གཉིས་པ་ལམ་ལ་ཐུན་མོང་གི་ལམ་བདེན་པ་བཞི་དང། རྟེན་འབྲེལ་བཅུ་གཉིས་
དང༑ བྱང་ཆུབ་སེམས་དཔའི་ལམ་བྱང་ཕྱོགས་སོ་བདུན། སྤྱོད་པ་ཕར་ཕྱིན་དྲུག་ཚོགས་སྦྱོར་མཐོང་སྒོམ་མི་སློབ་ལམ་ལྔའི་རྣམ་གཞག་སོགས་འདོད་ཅིང། དེ་དག་ལའང་གྲུབ་མཐའ་གོང་མ་རྣམས་དང་མི་འདྲ་བའི་རྣམ་གཞག་མང་དུ་འབྱུང་ལ། གོང་དུ་
བཤད་པ་ལྟར་མང་བཀུར་སྡེ་ལྔ་མ་གཏོགས་གཞན་རྣམས་ཀྱིས་ཕྱི་རོལ་པས་བཏགས་པའི་ཕུང་པོ་ལྔ་དང་མཚན་ཉིད་མི་མཐུན་པའི་རྟག་གཅིག་རང་དབང་ཅན་གྱི་བདག་དང། གང་ཟག་རང་རྐྱ་ཐུབ་པའི་རྫས་ཡོད་དུ་གྲུབ་པས་སྟོང་བའི་གང་ཟག་གི་བདག་མེད་ཁས་ལེན་ཅིང་
ཆོས་ཀྱི་བདག་མེད་ཀྱི་རྣམ་གཞག་ནི་ཁས་མི་ལེན་ནོ། །དགེ་འདུན་ཉི་ཤུ་དང་ཞུགས་གནས་བརྒྱད་ཀྱི་རྣམ་གཞག་བྱེད་ན་ཡང་ས་བཅུའི་རྣམ་གཞག་མི་བྱེད་དོ། །གསུམ་པ་འབྲས་བུའི་རྣམ་གཞག་ནི། ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མི་ཤེས་
པའི་མུན་པ་གཉིས་ཀ་གཏན་དུ་སྤབས་པ་ནི་སངས་རྒྱས་དང། ཉོན་མོངས་པ་ཅན་གྱི་མུན་པ་གཏན་དུ་སྤངས་ཤིང་ཉོན་མོངས་ཅན་མ་ཡིན་པའི་མུན་པ་འདུན་པ་ལ་འདོད་ཆགས་དང་བྲལ་བའི་ཚུལ་གྱི་སྤངས་ནའང་གཏན་དུ་སྤངས་པ་མ་ཡིན་པ་ནི་དགྲ་བཅོམ་པ་གཞན་

[017B] །དགྲ་བཅོམ་གསུམ་ག་ལ་ཡང་ལྷག་བཅས་ལྷག་མེད་གཉིས་རེ་ཡོད་པ་དང། ལྷག་མེད་ཀྱི་ཚེ་བེམ་རིག་རྒྱུན་ཆད་པར་འདོད་ལ། དགྲ་བཅོམ་པ་ལའང་སྤངས་རྟོགས་ལས་ཉམས་པ་ཡོད་པར་འདོད་དོ། །བསེ་རུ་ལྟ་བུའི་དགྲ་བཅོམ་པས་བསྐལ་པ་
བརྒྱར་ཚོགས་བསགས་པ་དང། སངས་རྒྱས་ཀྱིས་བསྐལ་པ་གྲངས་མེད་གསུམ་དུ་ཚོགས་བསགས་པ་དང། བསེ་རུ་ལྟ་བུའི་རང་རྒྱལ་དང་སངས་རྒྱས་གཉིས་ཀ་ཡང་རབ་མཐའི་བསམ་གཏན་ལ་བརྟེན་ནས་སྟན་གཅིག་གི་སྟེང་དུ་མཚན་ཐོག་གཅིག་ལ་སྦྱོར་ལམ་དྲོད་ནས་མ་
སློབ་ལམ་གྱི་བར་བསྐྱེད་པར་འདོད་ཅིང། དེ་ཡན་ཆད་སོ་སྐྱེ་ཚོགས་ལམ་པ་ཁོ་ནར་འདོད་དོ། །དེས་ན་སངས་རྒྱས་ཀྱི་མཛད་པ་བཅུ་གཉིས་ལ་ཡང་བདུད་བཏུལ་བ་ཡན་ཆད་སོ་སྐྱེའི་མཛད་པ་དང། ནམ་གྱི་གུང་ལ་མཉམ་པར་བཞག་པའི་ཆ་ལའང་སྐྱེ་འཕགས་གཉིས་ཀྱི་
མཛད་པ་ཡོད་ཅིང། རྡོ་རྗེ་ལྟ་བུའི་ཏིང་ངེ་འཛིན་ཚུན་ཆད་སློབ་པའི་མཛད་པ་དང། སྐྱ་རེངས་ཤར་བའི་ཚེ་ཟང་མི་སྐྱེ་ཤེས་པའི་ཡེ་ཤེས་སྐྱེས་པ་ནས་སངས་རྒྱས་ཀྱི་མཛད་པར་འཇོག་གོ་བྱེ་སྨྲ་ཕལ་ཆེ་བས་ལྷག་མེད་མྱང་འདས་ཀྱི་ཆོ་གཟོད་འཆི་བདག་གི་བདུད་བཅོམ་པར་
འདོད་དོ། །སྒྲིབ་པ་སྤངས་པའི་འགོག་བདེན་ནི་རྫས་སུ་གྲུབ་པ་དང་དངོས་པོར་འདོད་ལ། ལོངས་སྤྱོད་རྫོགས་སྐུའི་རྣམ་གཞག་ཁས་མི་ལེན་ནོ། །ཆོས་འཁོར་ནི། འཁོར་ལྔ་སྡེ་བཟང་པོ་ལ་བདེན་པ་བཞི་ལ་ལན་གསུམ་དང་རྣམ་པ་བཅུ་གཉིས་སུ་བཟླས་པའི་ཚེ་ལྔ་སྡེ་དེ་དག་གི་རྒྱུད་
ལ་མཐོང་ལམ་སྐྱེས་ཤིང། དེ་ལྟ་བུའི་མཐོང་ལམ་དེ་ནི་ཆོས་འཁོར་ཡིན་པར་འདོད་པས། ཆོས་འཁོར་ལ་རྟོགས་པའི་ཆོས་འཁོར་དང་དེ་ཡང་མཐོང་ལམ་ཁོ་ནས་ཁྱབ་པར་འདོད་དོ། །མཐོང་ལམ་ལ་སྡེ་པ་སོ་སོའི་འདོད་ཚུལ་མང་ཡང་ཕལ་ཆེ་བས་ནི་སྡུག་བསྔལ་ལ་ཆོས་ཤེས་པའི་

[018A]༄༅། །བཟོད་པ་ནས་ལམ་ལ་རྗེས་སུ་ཤེས་པའི་བཟོད་པའི་བར་གྱི་སྐད་ཅིག་མ་བཅོ་ལྔ་ནི་མཐོང་ལམ་དང་བཅུ་དྲུག་པ་ལམ་རྗེས་ཤེས་ནི་སྒོམ་ལམ་དུ་འདོད་དོ། །བདེན་བཞི་ལ་ལན་གསུམ་དུ་བཟླས་ཤིང་རྣམ་པ་བཅུ་གཉིས་སུ་བསྐོར་ཚུལ་ནི། འདི་ནི་སྡུག་
བསྔལ་འཕགས་པའི་བདེན་པའོ། །དེ་ཡོངས་སུ་ཤེས་པར་བྱའོ། །དེ་ཡོངས་སུ་ཤེས་སོ། །ཞེས་པ་ནི་བཟླས་པ་གསུམ་དང། བཟླས་པ་དེ་རེ་རེ་ལ་མིག་སྐྱེས་སོ། །ཤེས་པ་སྐྱེས་སོ། །རིག་པ་སྐྱེས་སོ། །ཞེས་པ་ནི་རྣམ་པ་བཅུ་གཉིས་ཏེ། བདེན་པ་བཞར་
རྣམས་ལ་ཡང་འདྲའོ། །སོ་སོར་ཕྱེ་ན་བཟླས་པ་བཅུ་གཉིས་དང་རྣམ་པ་ཞེ་བརྒྱད་བྱུང་ཡང་གསུམ་ཚན་དང་བཅུ་གཉིས་སུ་ཆོས་མཐུན་པའི་ཕྱིར། བཟླས་པ་གསུམ་དང་རྣམ་པ་བཅུ་གཉིས་སུ་བཤད་དེ། གནས་བདུན་ལ་མཁས་པའི་དགེ་སློང་བཞིན་ནོ། །བཟླས་པ་གསུམ་
གྱིས་ནི་རིམ་པ་བཞིན་དུ་མཐོང་ལམ་དང་སྒོམ་ལམ་དང། མི་སློབ་ལམ་བསྟན་ནོ། །ཞེས་པ་རྣམས་ལུགས་འདིའི་ཆོས་འཁོར་གྱི་འདོད་ཚུལ་ཏེ། མཛོད་རང་འགྲེལ་དུ་བཤད་པ་ལྟར་རོ། །ཉན་ཐོས་སྡེ་གཉིས་ཀྱིས་མཚན་ཉིད་མེད་པའི་ཆོས་འཁོར་འདོད་མི་འདོད་ཀྱི་ཁྱད་པར་ནི་འོག་
ཏུ་འཆད་པར་འགྱུར་རོ། །སངས་རྒྱས་ཀྱི་གཟུགས་སྐུ་ནི་སྡུག་བདེན་དང་བེམ་པོར་འདོད་ཅིང་སངས་རྒྱས་དཀོན་མཆོག་ནི་མི་སློབ་པར་བྱེད་པའི་ཆོས་ཁོ་ན་ལ་འདོད་དོ། །བཅོམ་ལྡན་འདས་ཀྱིས་གསུངས་པའི་ཆོས་ཀྱི་ཕུང་པོ་ནི་བརྒྱད་ཁྲི་ཡོད་ཅིང་ཆོས་ཕུང་རེའི་ཚད་ནི་ཤཱ་རིའི་
བུས་བྱས་པའི་ཆོས་ཕུང་ཙམ་དང། ཆོས་ཕུང་གི་ངོ་བོ་ནི་མིང་གི་ཚོགས་ཡིན་པས་ལྡན་མིན་འདུ་བྱེད་དུ་འདོད་དོ། །ཁ་ཅིག་བྱེ་བྲག་སྨྲ་བས་ལྡན་མིན་འདུ་བྱེད་དང་བེམ་པོའི་གཞི་མཐུན་ཡང་འདོད་པར་གསུངས་ཏེ་བརྟག་པར་བྱའོ། །ལམ་དང་འབྲས་བུའི་སྐབས་སུ་བྱེ་བྲག་སྨྲ་བའི་འདོད་

[018B] །གཉིས་པ་མདོ་སྡེ་པའི་གྲུབ་མཐའ་འཆད་པ་ལ་
གསུམ། སྒྲ་བཤད་པ། དབྱེ་བ། གྲུབ་མཐའི་འདོད་ཚུལ་ལོ། །དང་པོ་ནི་མདོ་སྡེའི་རྗེས་སུ་འབྲངས་ནས་གྲུབ་པའི་མཐའ་རྣམ་པར་འཇོག་པས་མདོ་སྡེ་པ་དང། དཔེས་སྟོན་པ་མཁས་པས་ན་དཔེ་སྟོན་པར་གྲགས་ཞེས་བྱང་ཆུབ་བཟང་པོ་སོགས་ཀྱིས་བཤད་དོ། །དབྱེ་བ་ལུང་
གི་རྗེས་འབྲངས་དང། རིགས་པའི་རྗེས་འབྲངས་གཉིས་ཏེ་སྔ་མ་ནི་མདོ་སྡེ་ལས་ཇི་ལྟར་བྱུང་བ་སྒྲ་ཇི་བཞིན་དུ་ཁས་ལེན་པ་ཙམ་གྱི་སྒོ་ནས་གྲུབ་པའི་མཐའ་སྨྲ་བ་དང། ཕྱི་མ་ནི་ཚད་མ་སྡེ་འདུན་ནས་བཤད་པ་ལྟར་གྱི་རིགས་པའི་རྗེས་སུ་འབྲངས་པའི་མདོ་སྡེ་པའོ། །ཕྱི་མ་འདི་ལ་
རྣམ་པའི་འདོད་ཚུལ་གྱི་སྒོ་ནས་གསུམ་དུ་ཡོད་དེ་འོག་ཏུ་འཆད་དོ། །གསུམ་པ་གྲུབ་མཐའི་འདོད་ཚུལ་ལ། གང་གི་རྗེས་སུ་འབྲངས་པའི་གཞུང་དང། དེའི་རྗེས་སུ་འབྲངས་ཏེ་གྲུབ་མཐའི་འཇོག་ཚུལ་ལོ། །དང་པོ་ནི། མདོ་སྡེ་པའི་གྲུབ་མཐའ་རང་དགའ་བ་སྟོན་པའི་གཞུང་དངོས་བོད་
དུ་མ་འགྱུར་ཞིང་འདོད་པ་ཕལ་ཆེར་ནི་མཛོད་ཀྱི་རང་འགྲེལ་དང་འགྲེལ་བཤད་རྣམས་དང། མངོན་པ་ཀུན་བཏུས་རྩ་འགྲེལ་དང། ཚད་མའི་བསྟན་བཅོས་སྡེ་བདུན་མདོ་དང་བཅས་པ་རྣམས་ལས་མང་དུ་འབྱུང་ཞིང། ལེགས་ལྡན་དང་ཞི་བ་འཚོ་ཡབ་སྲས་ཀྱི་གཞུང་དུའང་ཐོར་བུ་
ཐོར་བུར་བཤད་དོ། །མངོན་པ་སྡེ་བདུན་ནི་བཀའ་མ་ཡིན་ཞིང་དགྲ་བཅོམ་པ་རྣམས་ཀྱིས་བྱས་པར་འདོད་པ་དང། ཡང་མདོ་སྡེ་པ་ཕལ་མོ་ཆེས་དགྲ་བཅོམ་པས་བྱས་པའང་མ་ཡིན་ཏེ། ནམ་མཁའ་རྟག་རྫས་སུ་བཤད་པ་སོགས་མི་འཐད་པ་མང་བའི་ཕྱིར། དེ་འདྲའི་མིང་ཅན་གྱི་

[019A]༄༅། །སོ་སོ་སྐྱེ་བོ་དག་གིས་བྱས་པར་འདོད་དོ། །སློབ་དཔོན་ནི་ཀུ་མར་ཏ་དང། ཤི་རི་ར་ཏ་དང། བཙུན་པར་ཏ་ལ་སོགས་པ་ཡིན་པར་སྔ་མ་རྣམས་ལ་གྲགས་སོ། །གཉིས་པ་ལ་གཞི་ལམ་འབྲས་བུའི་འདོད་ཚུལ་གསུམ་ལས། དང་པོ་ལ་སྤྱིར་བཤད་པ་དང་
ཤེས་པས་ཡུལ་འཛིན་ཚུལ་གྱི་ཁྱད་པར་བྱེ་བྲག་ཏུ་བཤད་པ་གཉིས་སོ། །དང་པོ་ལ། བདེན་པ་གཉིས་ཀྱི་འདོད་ཚུལ། རྟག་མི་རྟག་དང་ཕྱི་དོན་འདོད་ཚུལ་གཉིས། དང་པོ་ལ། ལུང་གི་རྗེས་འབྲང་གི་མདོ་སྡེ་པའི་འདོད་ཚུལ་ནི། གང་ལ་བཅོམ་དང་བློ་ཡིས་གཞན། ཞེས་སོགས་གོང་
གི་བྱེ་སྨྲའི་ལུགས་དང་འདྲ་ལ། རིགས་པའི་རྗེས་འབྲང་གི་འདོད་ཚུལ་ནི། རྣམ་འགྲེལ་ལས། དོན་དམ་དོན་བྱེད་ནུས་པ་གང། །དེ་འདིར་ནི་དོན་དམ་ཡོད་པ་ཡིན། །གཞན་ནི་ཀུན་རྫོབ་ཡོད་པ་སྟེ། །དེ་དག་རང་སྤྱིའི་མཚན་ཉིད་བཤད། ཅེས་གསུངས་པ་ལྟར། དངོས་པོ་དང། རང་
མཚན་དང། དོན་བྱད་ནུས་པ་དང། དོན་དམ་བདེན་པ་རྣམས་དོན་གཅིག་པ་དང། དངོས་མེད་ཀྱི་ཆོས་དང། སྤྱི་མཚན་དང། དོན་བྱེད་མིན་ནུས་པའི་ཆོས་དང། ཀུན་རྫོབ་བདེན་པ་རྣམས་དོན་གཅིག་པར་འདོད་པས། དོན་དམ་བདེན་པའི་ངོ་བོ་ནི། །སྒྲ་དང་རྟོག་པས་བཏགས་
པ་ལ་མ་ལྟོས་པར་རང་གི་སྡོད་ལུགས་ཀྱི་ངོས་ནས་རིགས་པས་དཔྱད་བཟོད་དུ་གྲུབ་པ་དང། ཀུན་རྫོབ་བདེན་པའི་ངོ་བོ་ནི། །རང་ལས་གཞན་པའི་ཡིད་བྱེད་སོགས་སྒྲ་དང་རྟོག་པས་བཞག་པ་ཙམ་དུ་གྲུབ་པའམ། རང་ལས་གཞན་པའི་སྒྲ་དང་རྟོག་པ་ཡོད་པ་ཙམ་གྱིས་རང་ཉིད་
གཞལ་ནུས་པའོ། །མཚན་ཉིད་འཇོག་ཚུལ་འདི་རྗེ་བདག་ཉིད་ཆེན་པོའི་སྲས་ཀྱི་ཐུ་བོ་གཉིས་ཀྱིས་གསལ་བར་གསུངས་པ་ལྟར་ཡིན་ལ། དོན་དམ་དོན་བྱེད་ནུས་པ་གང། ཞེས་སོགས་ནི། དེ་གཉིས་ཀྱི་མཚན་གཞི་སྟོན་པ་ཡིན་གྱི། མཚན་ཉིད་སྟོན་པ་མིན་ནོ། །

[019B] མདོ་སྡེ་པའི་ལུགས་ལ་དོན་དམ་པར་ཡོད་པ་དང། དོན་དམ་བདེན་པ་གཉིས་ཡིན་ཁྱབ་མཉམ་དང། ཀུན་རྫོབ་ཙམ་དུ་ཡོད་པ་དང་ཀུན་རྫོབ་བདེན་པ་གཉིས་ཀྱང་ཡིན་ཁྱབ་མཉམ་ཡིན་ནོ། །བདེན་གཉིས་ཀྱི་མཚན་ཉིད་འདི་ནི་སེམས་ཙམ་པས་ཀྱང་འདོད་མོད་ཀྱང་མཚན་
གཞི་འཇོག་ཚུལ་མི་གཅིག་གོ་མཛོད་ནས་བཤད་པ་དང་ཡང་མི་གཅིག་སྟེ། དེས་བུམ་པ་ལ་སོགས་པ་ཀུན་རྫོབ་བདེན་པར་བཞག་ཅིང་འདིས་ནི་བུམ་པ་རང་མཚན་དང་དོན་དམ་བདེན་པར་འཇོག་པའི་ཕྱིར་རོ། །བདེན་གཉིས་ཀྱི་སྒྲ་བཤད་ནི། སྤྱི་མཚན་རྣམས་ཆེས་ཅན་
ཀུན་རྫོབ་བདེན་པ་ཞེས་བྱ་སྟེ། བློ་ཀུན་རྫོབ་པའི་ངོར་བདེན་པའི་ཕྱིར་རོ། །འདིའི་བློ་ཀུན་རྫོབ་པ་ནི་རྟོག་པ་སྟེ། །རང་མཚན་དངོས་སུ་གཟུང་ཡུལ་དུ་བྱེད་པ་ལ་སྒྲིབ་པས་ན་ཀུན་རྫོབ་ཅེས་བྱའོ། །རང་མཚན་རྣམས་ཆོས་ཅན། དོན་དམ་བདེན་པ་ཞེས་བྱ་སྟེ། བློ་དོན་དམ་པའི་ངོར་
བདེན་པའི་ཕྱིར་རོ། །འདིའི་བློ་དོན་དམ་པ་ནི་སྣང་ཡུལ་ལ་མ་འཁྲུལ་བའི་ཤེས་པའོ། །ལུང་གི་རྗེས་འབྲང་གི་མདོ་སྡེ་པས་བདེན་གཉིས་ཀྱི་མཚན་ཉིད་དང་མཚན་གཞིའི་འཇོག་ཚུལ་ཙམ་བྱ་སྨྲ་དང་འདྲ་ཡང་དེ་དག་གི་རྣམ་གཞག་འཇོག་ཚུལ་ནི་ཆེས་མི་འདྲ་སྟེ། བྱེ་སྨྲས་ཡོད་
པར་འདོད་ཕྱིན་ཆད་རྫས་གྲུབ་ཏུ་འདོད་ལ། མདོ་སྡེ་པ་སུས་ཀྱང་དེ་ལྟར་མི་འདོད་པའི་ཕྱིར་རོ། །འདིའི་སྤྱི་མཚན་ནི་ནམ་མཁའ་ལ་སོགས་པའི་འདུས་མ་བྱས་ཀྱི་ཆོས་རྣམས་ཡིན་ལ། སྤྱི་དང། གཞི་མཐུན་དང། བྱེ་བྲག་དང། གཅིག་དང། ཐ་དད་དང། འབྲེལ་པ་དང་
བསྒྲུབ་བྱ་སྒྲུབ་བྱེད་ལ་སོགས་པ་སྒྲོ་བཏགས་པའི་ཆོས་རྣམས་ཀྱང་སྤྱི་མཚན་ཡིན་མོད་ཀྱང། དེ་དག་ཡིན་ན་སྤྱི་མཚན་ཡིན་མི་དགོས་སོ། །དེའི་རྒྱུ་མཚན་ཡང་རྟོག་པའི་དངོས་ཡུལ་གྱི་རང་ལྡོག་རང་མཚན་མ་ཡིན་ཀྱང་རང་མཚན་རྟོག་པའི་དངོས་ཡུལ་དུ་འགྱུར་པ་མི་འགལ་བས་

[020A]༄༅། །གསེར་བུམ་བུམ་པར་འཛིན་པའི་རྟོག་པ་ལ། གསེར་བུམ་ཡང་བུམ་པར་སྣང་ཞིང་རང་གི་དངོས་ཀྱི་གཟུང་བྱ་དེའང་བུམ་པར་སྣང་ལ། སྣང་བའི་དོན་དེ་གཉིས་གཅིག་ཏུ་འདྲེས་ནས་སྣང་ཞིང་སྣང་ངོར་དབྱེར་མེད་པས་སྣང་བཏགས་གཅིག་ཏུ་བསྲེས་པ་
ཞེས་བྱ་སྟེ། སྣང་བ་ནི་རང་མཚན་དང། བཏགས་པ་ནི་སྒྲ་དོན་ནོ། །སྒྲ་དོན་ཞེས་པ་གང་ལ་བྱ་སྙམ་ན། བུམ་འཛིན་རྟོག་པའི་མདུན་ན་འདུག་པ་ལྟ་བུར་སྣང་བའི་གསེར་བུམ་བུམ་པར་སྣང་བ་དེ་དང། སྣང་བ་དེ་ཉིད་བུམ་པ་མ་ཡིན་པ་ལས་ལོག་པར་སྣང་བ་གཉིས་ཀའོ། །གསེར་
བུམ་བུམ་པ་མ་ཡིན་པ་ལས་ལོག་པར་སྣང་བ་དང། སྣང་བ་དེ་ཉིད་བུམ་མ་ཡིན་པ་ལས་ལོག་པར་སྣང་བ་གཉིས་འདྲེས་ནས་སྣང་ཞིང། སྣང་ངོར་སོ་སོར་མི་ཕྱེད་ཀྱང་དེ་གཉིས་གཅིག་གོ་སྙམ་དུ་རྟོག་པས་འཛིན་པ་ནི་མ་ཡིན་ན། །དེས་ན་རྟོག་ངོར་གསེར་བུམ་བུམ་པར་སྣང་བ་
དེ་ཉིད་བུམ་མ་ཡིན་ལས་ལོག་པ་མ་ཡིན་བཞིན་དུ་དེར་སྣང་བས་སྣང་ཡུལ་ལ་འཁྲུལ་བ་ཡིན་ཀྱང་བློའི་འཛིན་སྟངས་ལ་གསེར་བུམ་བུམ་པའོ་སྙམ་དུ་འཛིན་གྱི། སྒྲ་དོན་བུམ་པའོ་སྙམ་པ་དང་གསེར་བུམ་སྣང་བ་འདི་ཉིད་བུམ་པའོ་སྙམ་དུ་ཞེན་པ་སོགས་མེད་པས་ཞེན་ཡུལ་ལ་
འཁྲུལ་བ་མིན་ནོ། །སྒྲ་དོན་ཞེས་པ་སྔར་བཤད་པ་ལྟར་ཡིན་གྱི་སྒྲ་སྤྱི་དང་དོན་སྤྱི་ཞེས་སོ་སོར་ཕྲལ་ནས་འཆད་རྒྱུ་མིན་པར་རྗེ་ཡབ་སྲས་རྣམས་ཀྱིས་ལན་དུ་མར་བཤད་ལ། ཕྱི་དུས་ཀྱི་རང་རེའི་མཁས་པ་ཕལ་མོ་ཆེས་སྒྲ་དོན་འཛིན་པའི་ཞེན་རིག་རྟོག་པའི་མཚན་ཉིད་དུ་སྨྲས་
པ་ལ་བརྡལ་མ་བྱང་བའི་བྱིས་པའི་རྒྱུད་ཀྱི་རྟོག་པས་མ་ངེས་པའི་སྐྱོན་སྨྲས་ནས་རང་ལུགས་འཇོག་སྐབས་སྒྲ་དོན་འདྲེས་རུང་དུ་འཛིན་པའི་ཞེན་རིག་རྟོག་པའི་མཚན་ཉིད་དུ་འཇོག་པའི་ཞིབ་ཆ་མཛད་པ་ནི་དོན་ཆུང་བར་སེམས་ཏེ། གཞུང་ཆེན་མོ་རྣམས་ལས་མཚན་ཉིད་དང་

[020B]
དང༑ གཞན་དུ་ན་ཁྱེད་རང་རྣམས་ཀྱིས་བུམ་པའི་སྒྲ་དོན་འདྲེས་རུང་དུ་འཛིན་པའི་ཞེན་རིག་བུམ་འཛིན་རྟོག་པའི་མཚན་ཉིད་དུ་སྨྲས་པའང་མི་འཐད་པར་འགྱུར་ཏ། ལྟོ་ལྡིར་བ་ལ་བུམ་པའི་ཐ་སྙད་མ་གྲགས་ཤིང་ཐ་སྙད་གཞན་གྱིས་བརྗོད་པའི་ཡུལ་དུས་ཀྱི་དབང་དུ་བྱས་པའི་གང་
ཟག་གི་རྒྱུད་ཀྱི་རྟོག་པས་མ་ངེས་པའི་ཕྱིར་རོ། །གཞན་ཡང་བརྡལ་མ་བྱང་བའི་བྱིས་པ་ལ་བུམ་པ་རང་གི་ངོ་བོ་དང་ཁྱད་པར་དུ་སྒྲོ་འདོགས་པའི་ཐ་སྙད་ཀྱི་གཞིར་སྣང་བ་དང། དེ་འདྲའི་ཐ་སྙད་ཀྱི་གཞིར་ཞེན་པའི་འཛིན་ཚུལ་ཡོད་པར་ནི་གདོན་མི་ཟ་བར་ཁས་ལེན་དགོས་ཏེ་
དེའི་རྒྱུད་ཀྱི་བུམ་པ་དེ་འདྲའི་ཐ་སྙད་ཀྱི་གཞིར་རང་གི་མཚན་ཉིད་ཀྱིས་སྣང་བའི་སྣང་ཚུལ་དེ་དོན་སྨྲ་ལྟར་ན་འཐད་ལྡན་དང། རྣམ་རིག་པ་ལྟར་ན་འཁྲུལ་བ་ཡིན་པར་དྲང་ངེས་རྣམ་འབྱེད་དང་དེའི་མཐའ་དཔྱོད་རྣམས་ཀྱིས་ལན་ཅིག་མ་ཡིན་པར་བཤད་པའི་ཕྱིར། གལ་ཏེ་དེ་ནི་
བརྡ་བྱང་གི་གང་ཟག་ཁོ་ནའི་དབང་དུ་བྱས་སོ་ཟེར་ན། དེ་ལྟར་ན་བརྡ་ལ་མ་བྱང་བའི་བྱིས་པའི་དབང་དུ་བྱས་པའི་ངོ་བོ་དང་ཁྱད་པར་དུ་སྒྲོ་བཏགས་པའི་ཆོས་ཀྱི་བདག་འཛིན་གྱི་འཇོག་ཚུལ་སོགས་རྣམ་རིག་པའི་ལུགས་ལ་ཇི་ལྟར་འཇོག་ཅི་སྟེ་བུམ་པ་ཞེས་བརྗོད་པའི་
སྒྲའི་འཇུག་གཞིའི་འཛིན་ཚུལ་མེད་མོད་ཀྱང་བུམ་པའོ་སྙམ་པའི་རྟོག་པའི་ཞེན་གཞིའི་དབང་དུ་བྱས་སོ་ཞེ་ན། གང་ཟག་དེའི་རྒྱུད་ཀྱི་རྟོག་པ་དེ་སྒྲའི་ཐ་སྙད་གང་ལའང་མ་བརྟེན་པའི་རྟོག་པ་ཞིག་ཡིན་ནམ། འོན་ཏེ་བུམ་པའོ་ཞེས་པའི་མིང་དང་བུམ་པའི་གཟུགས་སོ་སྙམ་པའི་

[021A]༄༅། །ཁྱད་པར་གྱི་ཚིག་གི་སྒྲའི་ཐ་སྙད་ལ་བརྟེན་པའི་རྟོག་པ་ཞིག་ཡིན་ནམ། མིང་དང་ཚིག་གི་སྒྲའི་ཐ་སྙད་གཞན་ཞིག་ལ་བརྟེན་པའི་རྟོག་པ་ཡིན་ཀླང། དང་པོ་ལྟར་ན་རྟོག་པ་དེས་ཡུལ་དེ་ལ་ཇི་ལྟར་ཞེན་ཅིང་ཡུལ་དེ་རྟོག་པ་དེ་ལ་ཇི་ལྟར་སྣང་བའི་
ཁྱད་པར་བརྗོད་པར་བྱ་དགོས་སོ། །གཉིས་པ་ལྟར་ན་དེ་འདྲའི་གང་ཟག་དེ་བརྡ་ལ་མ་བྱང་བ་བུད། གསུམ་པ་ལྟར་ན་ངོ་བོ་དང་ཁྱད་པར་གྱི་ཐ་སྙད་གཞན་ཇི་ལྟ་བུ་ཞིག་ལ་བརྟེན་པ་བརྗོད་པར་གྱིས་ཤིག་གལ་ཏེ་བརྡ་ལ་མ་བྱང་བའི་བྱིས་པ་དེའི་རྒྱུད་ལ་ལྟོ་ལྡིར་
བ་དེ་བུམ་པ་ཞེས་སོགས་ཀྱི་སྒྲ་ཁྱད་པར་ཅན་གྱི་འཇུག་གཞིར་ཞེན་པ་མེད་ཀྱང་སྤྱིར་རྟོག་ངོ་ན་ཇི་ལྟར་ཡོད་པའི་ཐ་སྙད་ཀྱི་བརྗོད་གཞིར་ཞེན་པ་ཡོད་པས་མི་འགལ་ལོ་ཟེར་ན། དེའི་རྟོག་དོན་ཇི་ལྟར་ཡོད་ཚུལ་དེ་ཡང་མཚན་ཉིད་ཀྱི་ཟུར་ལ་བརྗོད་པར་རིགས་སོ། །དེ་ལྟར་ན་
གང་ཟག་གི་གསལ་བའི་དབྱེ་བ་མཐའ་ཡས་པས་བརྗོད་ཀྱིས་མི་ལང་ངོ་ཟེར་ན། དེ་ནི་ཤིན་ཏུ་བདེན་མོད། དེ་ལྟར་ན་གཞུང་ཆེན་མོ་སྤྱི་དང་རྗེ་ཡབ་སྲས་ཀྱི་གསུང་རབ་རྣམས་ལས་གསུངས་པའི་མཚན་ཉིད་དང། དབྱེ་བ་དང། གྲངས་ངེས་སོགས་ཀྱི་རྣམ་གཞག་ལ་ཡུལ་
དུས་གང་ཟག་གི་གསལ་བའི་དབྱེ་བས་མ་ངེས་པའི་སྐྱོན་བརྗོད་ནས་ཤེས་བྱའི་གྲངས་དང་མཉམ་པའི་མཚན་ཉིད་ཀྱི་ཟུར་ཚང་དགོས་པའི་ཞིབ་ཆ་བྱེད་པ་དོར་ནས་དགོངས་འགྲེལ་ཆེན་པོ་རྣམས་ཀྱི་གཞུང་ཚིག་གོ་བ་སྟེར་ཕུལ་ཆེ་བ་རྣམས་སྒྲ་སོར་བཞག་མཛད་ན་ལེགས་
སམ་སྙམ་མོ། །རྒྱལ་ཆབ་ཐམས་ཅད་མཁྱེན་པས་ཚད་མ་ཀུན་བཏུས་ཀྱི་རྣམ་བཤད་ལས། མིང་དང་རིགས་སོགས་སྦྱོར་བ་ཡི། །རྟོག་པ་དང་བྲལ་མངོན་སུམ་མོ། །ཞེས་པའི་ཐད་དུ་བརྡ་ལ་མ་བྱང་བའི་བྱིས་པའི་རྒྱུད་ཀྱི་བརྗོད་བྱ་དང་རྗོད་བྱེད་འདྲེས་རུང་གི་རྟོག་པ་

[021B] །དེས་ན་རིག་པའི་དབང་ཕྱུག་གིས། ཤེས་གང་གང་ལ་སྒྲ་དོན་འཛིན། དེ་ནི་དེ་ལ་རྟོག་པ་ཡིན། ཞེས་སོགས་ཀྱི་འགྲེལ་པ་འགྲེལ་བཤད་རྣམས་དང་
དེ་ཀའི་ཐད་ཀྱི་རྗེ་བདག་ཉིད་ཆེན་པོ་ཡབ་སྲས་ཀྱི་གསུང་རབ་དུ་མར་རྟོག་པའི་དངོས་ཡུལ་དང་སྒྲའི་བརྗོད་བྱའི་རང་ལྡོག་ཉིད་ལ་སྒྲ་དོན་དུ་བཤད་ཅིང་སྒྲ་སྤྱི་དང་དོན་སྤྱི་ཞེས་སོ་སོར་ཕྲལ་ཏེ་འཆད་རྒྱུ་མིན་པར་གསུངས་སོ། །དེ་ལ་སྒྲ་དོན་ཞེས་བརྗོད་པའི་རྒྱུ་མཚན་ཡང་འདི་ལྟར་
ཡིན་ཏེ། སྤྱིར་གཞི་དཀར་ཟལ་ལྟ་བུ་བ་ལང་གི་བརྡ་སྦྱོར་བའི་གཞི་དང། གསལ་བ་གཅིག་གཞིར་བཟུང་ནས་བརྡ་སྦྱར་བས་ཀུན་གོ་བ་དང། བརྡ་སྦྱོར་བ་ཐ་སྙད་ཀྱི་ཆེད་དུ་ཡིན་པར་ཕྱི་ནང་གཉིས་ཀ་མཐུན་ཡང་དེ་ལྟར་གོ་བའི་རྒྱུ་མཚན་ལ་མི་མཐུན་ཏེ། གཞན་སྡེ་ནི་
བརྡ་སྦྱར་བའི་སྤྱི་ཆ་མེད་གཅིག་གསལ་བ་ཀུན་ལ་ཡོད་པས་གཅིག་ལ་བརྡ་སྦྱར་བའི་རྗེས་སུ་གསལ་བ་གཞན་ལའང་སྤྱི་དེ་མཐོང་ནས་བ་ལང་དུ་གོ་བས་གསལ་བ་ར་རེ་ནས་བརྡ་སྦྱོར་མི་དགོས་ཟེར་རོ། །རང་སྡེ་སངས་རྒྱས་པ་ནི་བ་ལང་མ་ཡིན་པ་ལས་ལོག་པའི་གཞན་
སེལ་བ་ལ་བརྡ་སྦྱར་བར་འདོད་ཅིང། དེ་ཉིད་བ་ལང་གི་གསལ་བ་ཀུན་ལ་ཁྱད་མེད་པར་རྗེས་སུ་འགྲོ་བས་ར་རེ་ནས་བརྡ་སྦྱོར་མི་དགོས་པར་བཞེད་དོ། །དེས་ན་བརྡ་སྦྱོར་དུས་ཀྱི་དཀར་ཟལ་དང་བ་ལང་མ་ཡིན་པ་ལས་ལོག་པའི་ཚོགས་པ་ལ་བརྡ་སྦྱར་བ་མིན་ཡང། དཀར་
ཟལ་གཞིར་བཟུང་ནས་བརྡ་སྦྱར་བའི་ཚེ་ནོག་དང་ལྐོག་ཤལ་སོགས་ལྡན་པ་རྒྱུ་མཚན་དུ་བྱས་ནས་པ་ལང་མ་ཡིན་པ་ལས་ལོག་པའི་གཞན་སེལ་བ་ལ་བརྡ་སྦྱར་བ་ཡིན་པས་དེ་ལ་སྒྲ་དོན་དུ་བརྗོད་པའི་རྒྱུ་མཚན་ནི་དེའོ། །དེ་ལྟར་ཡང་སློབ་དཔོན་ཀ་མ་ལ་ཤཱི་ལས། སྒྲ་རྣམས་ཀྱིས་

[022A]༄༅། །དངོས་སུ་འསྒྲབ་བ་དང་དགག་པ་སྒྲས་དངོས་པོའི་རང་བཞིན་དུ་སྒྲུབ་པར་བྱེད་པའི་ཕྱིར་སྒྲུབ་པ་ཉིད་སྒྲའི་དོན་ཡིན་ནོ་ཞེས་བྱ་བ་ནི་སྒྲའི་དོན་སྒྲུབ་པར་སྨྲ་བ་རྣམས་ཀྱི་ལྟ་བའོ། །སེལ་བར་སྨྲ་བ་རྣམས་ནི་དམ་པའི་དོན་དུ་དངོས་པོའི་རང་གི་ངོ་
བོ་ལ་སྒྲ་རྣམས་ཀྱིས་བརྗད་པར་བྱ་བ་ཅུང་ཟད་ཀྱང་ཡོད་པ་མིན་ཏེ། སྒྲའི་ཤེས་པ་ཐམས་ཅད་ཉིད་ནི་འཁྲུལ་པས་ཐ་དད་པའི་དོན་རྣམས་ལ་ཐ་མི་དད་པའི་རྣམ་པས་འཇུག་པ་ཡིན་ཏེ། གང་ལ་བརྒྱུད་པས་དངོས་པོ་དང་འབྲེལ་པ་དེ་ནི་འཁྲུལ་པ་ཉིད་ཡིན་ཡང་དོན་ལ་མི་སླུ་
བ་ཉིད་ཡིན་པར་ལྟ་བ་ཡིན་ཏེ། དེ་ལ་སྒྲོ་བཏགས་པ་རྣམ་པར་རྟོག་པའི་བློ་གང་ཡིན་པ་དེས་དོན་དང་ཐ་མི་དད་པའི་ངོ་བོ་དེ་ལས་གཞན་པ་ལས་ལྡོག་པའི་དངོས་པོ་ཉམས་སུ་མྱོང་བའི་སྟོབས་ལས་འོངས་པའི་ཕྱིར་དང། རང་ཉིད་ཀྱང་གཞན་ལས་ལོག་པར་སྣང་
བའི་ཕྱིར་འཁྲུལ་པ་ཡིན་ཡང་གཞན་ལས་ལྡོག་པར་དོན་དང་ལྷན་ཅིག་བར་ངེས་པའི་ཕྱིར་དང། གཞན་སེལ་བའི་དངོས་པོ་རྟོགས་པ་འབྲས་བུ་ཡིན་པའི་ཕྱིར། གཞན་སེལ་བ་ཞེས་བརྗོད་དོ། །དེས་ན་སྒྲའི་དོན་ནི་སེལ་བ་ཡིན་པར་གྲུབ་བོ་ཞེས་གསུངས་སོ། །དེས་ན་
གཞན་སྡ་རྣམས་ཀྱས་བུམ་པའི་སྙམ་པའི་བླ་ལ་དགག་བྱ་བཅད་ལྡོག་མ་སྣང་བར་སྒྲུབ་པ་རང་དབང་བའི་ཚུལ་གྱིས་སྣང་བ་རྒྱུ་མཚན་དུ་བྱས་ནས། སྒྲ་རྟོག་ཐམས་ཅད་དངོས་དབང་གིས་འཇུག་པ་ཡིན་པས་སྒྲུབ་འཇུག་ཏུ་འདོད་དོ། །དྲངས་མ་ཐག་པའི་གཞུང་འདིས་སྒྲ་དོན་
ཞེས་པ་སྒྲའི་དོན་ཟེར་རྒྱུ་ཡིན་པར་བཤད་ཅིང་སྒྲའི་དོན་ཞེས་རྣམ་དབྱ་དྲུག་པར་བྱུང་བས་སྒྲ་སྤྱི་དང་དོན་སྤྱི་ཞེས་སོ་སོར་ཕྲལ་ནས་དེ་གཉིས་ཀ་རྟོག་པ་གཅིག་གི་ཡུལ་དུ་བྱེད་ནུས་པ་ལ་འདྲེས་པ་དང། བརྡ་ལ་མ་བྱེད་པས་དེ་གཉིས་གང་རུང་ཡུལ་དུ་བྱེད་པ་བསྡུ་བའི་ཕྱིར་དུ་

[022B] །དེ་ཡང་རྣམ་ངེས་ལས། རྟོག་པ་ནི་བརྗོད་པ་དང་འདྲེར་རུང་བར་སྣང་བའི་ཤེས་པ་སྟེ་ཞེས་གསུངས་པའི་དོན་ནི། རྟོག་པ་ལ་སྒྲ་དོན་སྣང་ཞིང་སྒྲ་དོན་དེ་ཡང་དངོས་སུ་བརྡ་སྦྱར་བའི་ཡུལ་ཡིན་པའི་ཕྱིར་བརྗོད་པ་དང་འདྲེར་
རུང་བ་ཞས་གསུངས་པ་ཡིན་གྱི། རྟོག་དོ་ན་སྒྲ་སྤྱི་དང་དོན་སྤྱི་གཉིས་ཀ་ཡོད་པ་ལ་དེ་གཉིས་འདྲེས་པའི་ཐ་སྙད་བྱས་པ་མ་ཡིན་པར་སྡེ་བདུན་ཡིད་ཀྱི་མུན་སེལ་དུ་བཤད་དོ། །དེ་ལྟར་ན་འདི་བ་ལང་ངོ། །སྙམ་པའི་བློའི་ཐ་སྙད་དང་དེ་ལྟར་བརྗོད་པའི་སྒྲའི་ཐ་སྙད་འཇུག་པའི་
གཞིའི་རང་ལྡོག་ནི་རྟོག་པས་བཏགས་པ་ཙམ་དང་སྤྱི་མཚན་ཡིན་ལ། དེ་དག་གི་གཞི་ལྡོག་ཏུ་གྱུར་པའི་བ་ལང་སོགས་ནི་རང་མཚན་ཡིན་པས་གསལ་བ་རྣམས་ལ་རྗེས་སུ་འགྲོ་བའི་སྤྱི་ལ་ནི་དངོས་པོ་དང་དངོས་པོ་མེད་པ་གཉིས་གཉིས་ཡོད་དེ། དཀར་ཟལ་དང་ནག་སྒུར་
གཉིས་ཀ་ལ་རྗེས་སུ་འགྲ་བའི་བ་ལང་མ་ཡིན་པ་ལས་ལོག་པའི་དོན་གྱི་གཞན་སེལ་དང། རྟོག་པ་ལ་བ་ལང་མ་ཡིན་པ་ལས་ལོག་པར་སྣང་བ་སྒྲ་དོན་གྱི་མཚན་གཞིར་གྱུར་པའི་བློའི་སེལ་བ་གཉིས་སོ། །དོན་འདི་ནི་མཁས་པའི་དབང་པོ་ཀ་མ་ལ་ཤཱི་ལས་ཆད་མའི་དེ་ཁོ་ན་
ཉིད་བསྡུས་པའི་སྒྲ་དོན་བརྟག་པའི་འགྲེལ་པར་ཞིབ་ཏུ་གསུངས་ཤིང། རྣམ་འགྲེལ་ལེའུ་དང་པོའི་འགྲེལ་བཤད་སློབ་དཔོན་ཤཱཀྱ་བློས་མཛད་པ་དང། རྗེ་ཐམས་ཅད་མཁྱེན་པའི་སྲས་ཀྱི་ཐུ་བོ་གཉིས་ཀྱི་ཚད་མའི་བརྗེད་བྱང་སོགས་དང། རྣམ་འགྲེལ་ངེས་ཀྱི་ཊཱིཀྐ་ཆེན་མོ་
རྣམས་སུ་ཞིབ་པར་མཐའ་དཔྱད་པའི་སྒོ་ནས་གསལ་བར་བཀའ་དྲིན་མཛད་མོད་ཀྱང། དེང་དུས་ཀྱི་རྟོག་གེ་པ་གང་དག་གཞུང་ལུགས་ཆེན་མོ་རྣམས་ལ་གཙིགས་སུ་མི་བྱེད་པར་གཞན་དང་གཤགས་འགྱེད་པའི་ཚེ་ཚིག་འཁྲིའི་མཐོ་ཡོར་ཁོ་ན་ལ་སྐྱབས་སུ་འཛིན་པ་དང་

[023A]༄༅། །དོན་གྱི་གནད་འགག་བོར་བའི་ཐལ་འགྱུར་སྐམ་པོའི་ལྦུ་བའི་འཕྲེང་བ་ལ་སྙིང་པོའི་མཆོག་ཏུ་འཛིན་པ་དག་ལ་ནི་ཕྱོགས་མཐོང་ཙམ་ལས་དགོངས་པ་ཇི་བཞིན་པ་བསྐལ་དོན་དུ་སོང་བས་གསུང་རབ་དེ་དྲག་ཀྱང་རྡོ་རྗེའི་ཚིག་ལྟ་བུར་གྱུར་ཏོ། །གཉིས་
པ་རྟག་མི་རྟག་དང་ཕྱི་དོན་འདོད་ཚུལ་ལ་གཉིས་ལས། དང་པོ་ལ་རྟག་མི་རྟག་གི་འདོད་ཚུལ་དངོས་དང། ཞར་བྱུང་སེལ་བའི་རྣམ་གཞག་གཉིས། དང་པོ་ནི། གཞན་སྡེ་དང་རང་སྡེ་བྱེ་བྲག་སྨྲ་བས་རྟག་པའི་འདོད་ཚུལ་གོང་དུ་བཤད་པ་ལྟར་རྟག་པ་ཡིན་ཕྱིན་ཆད་
དུས་སྔ་མ་ན་གང་ཡོད་དུ་ས་ཕྱི་མ་ནའང་ཡོད་པར་འདོད་ལ། མི་རྟག་པའི་འདོད་ཚུལ་ནི་བྱེ་བྲག་སྨྲ་བས་དངོས་པོ་ལ་རྟག་མི་རྟག་གཉིས་ཡོད་པར་འདོད་པ་དང། འདུས་བྱས་ཀྱི་མཚན་ཉིད་སྐྱེ་འཇིག་གནས་པ་རྣམས་ཀྱིས་གཟུགས་ཕུང་ལྟ་བུ་གཅིག་འདུས་བྱས་སུ་མཚོན་
པ་ན་རང་ཉིད་སྐྱེ་བ་སོགས་ཡིན་པས་མི་མཚོན་གྱི་རང་སྐྱེད་བྱེད་སོགས་དོན་གཞན་ཡོད་པས་འདུས་བྱས་སུ་མཚོན་པ་ཡིན་ལ། དེས་ན་མཚན་ཉིད་རྣམས་ནི་སྐྱེ་བའི་བྱ་བ་སོགས་ལ་མི་འདོད་ཀྱི་སྐྱེ་བར་བྱེད་པ་པོ་དང་གནས་པར་བྱེད་པ་པོ་དང་གནས་པར་བྱེད་པ་པོ་དང་འཇིག་པར་བྱེད་པ་པོའི་རྫས་
དོན་གཞན་ཞིག་ལ་འདོད་དོ། །གཟུགས་ལ་སོགས་པའི་མཚན་གཞིའི་དངོས་པོ་རྣམས་ལ་མཚན་ཉིད་བཞི་དུས་གཅིག་ཏུ་ཡོད་ཀྱང་དང་པོར་སྐྱེ་བའི་བྱ་བ་དང་དེ་ནས་གནས་པ་དང་དེ་ནས་རྒ་བ་དང་དེ་ནས་འཇིག་པའི་བྱ་བ་རྣམས་རིམ་པ་བཞིན་དུ་འཇུག་པར་འདོད་དོ། །
དེ་ལ་མདོ་སྡེ་པས་དེ་ལྟ་ན་འདུས་བྱས་རྣམས་སྐད་ཅིག་མ་མ་ཡིན་པར་འགྱུར་རོ། །ཞེས་སྐྱོན་བརྗོད་པ་ལ་བྱེ་བྲག་སྨྲ་བས། ཁོ་བོ་ཅག་གི་སྐད་ཅིག་མ་ནི་ཅི་ཙམ་གྱིས་བྱ་བ་འདི་བཞི་པོ་རྫོགས་པ་དེ་ལ་ཟེར་རོ། །ཞེས་མཛོད་རང་འགྲེལ་ལས་བཤད་པས་ན་བྱེ་

[023B] །མདོ་སྡེ་པས་ནི་འདུས་བྱས་ཀྱི་མཚན་ཉིད་སྐྱེ་བ་ལ་སོགས་པ་རྣམས་གཟུགས་ལ་སོགས་པའི་ཆོས་དེ་རྣམས་ཀྱི་སྐྱེ་བའི་བྱ་བ་དང་འཇིག་པའི་བྱ་བ་དང་
གནས་པའི་བྱ་བ་ལ་འདོད་ཅིང། དེ་ཡང་ནོག་དང་ལྐོག་ཤལ་ལ་སོགས་པ་འདུས་པ་བ་ལང་གི་མཚན་ཉིད་ཡིན་ཀྱང་བ་ལང་ལས་རྫས་གཞན་མ་ཡིན་པ་ལྟར་སྐྱེ་བ་སོགས་ཀྱང་གཟུགས་སོགས་ལས་རྫས་གཞན་མིན་པས་བཏགས་ཡོད་དང། མྱུ་གུ་ལྟ་བུ་སྔོན་མེད་གསར་
དུ་བྱུང་བ་སྐྱེ་བ་དང། སྔ་མའི་རིགས་འདྲ་གནས་པ་གནས་པ་དང། རང་གྲུབ་དུས་ལས་དུས་གཉིས་པར་མི་སྡོད་པ་འཇིག་པ་དང། སྐད་ཅིག་སྔ་མ་ལས་ཕྱི་མ་མཚན་ཉིད་མི་འདྲ་བ་ནི་རྒ་བ་ཡིན་ལ་མཚན་ཉིད་དེ་དག་དུས་གཅིག་ཏུ་གྲུབ་པར་འདོད་དོ། །གཞན་ཡང་
རྒྱུ་རྐྱེན་ཚོགས་ཤིང་འདུ་བྱས་པའི་དངོས་པོ་རྣམས་ནི་སྐྱེ་བའི་སྐད་ཅིག་ཙམ་ཁོ་ན་ཡིན་པ་དང། དེའི་ཡང་སྐྱེ་བའི་ངོ་བོ་དང་འཇིག་པའི་ངོ་བོ་གཉིས་གཞན་དུ་བརྗོད་མི་ནུས་པའི་ཕྱིར་སྐད་ཅིག་མ་ཁོ་ན་ཡིན་པར་འདོད་དོ། །དེའི་ཕྱིར་དངོས་པོ་རྣམས་ནི་རང་གི་རྒྱུས་འཇིག་
པའི་བདག་ཉིད་ཅན་དུ་བསྐྱེད་པ་ཡིན་གྱི་བརྟན་པར་བསྐྱེད་པ་མ་ཡིན་པས་རང་གྲུབ་དུས་ལས་སྐད་ཅིག་གཉིས་པར་མི་སྡོད་པའི་འཇིག་པ་ཁ་ནར་ཤེས་པར་བྱ་སྟེ། འདི་ལ་སྦྱོར་བ་ནི། གང་ཞིག་གང་གི་ཚེ་འཇིག་པའི་བདག་ཉིད་ཅན་ཡིན་པ་དེ་ནི། དེའི་དེ་མ་ཐག་ཏུ་མི་
གནས་པ་ཡིན་ཏེ། དཔེར་ན་མཐའི་སྐད་ཅིག་ལ་གནས་པའི་ངོ་བོ་བཞིན། གཟུགས་ལ་སོགས་པ་ཡང་སྐྱེ་བའི་དུས་ན་འཇིག་པའི་ངང་ཚུལ་ཅན་ཡིན་ནོ། །ཞེས་པ་རང་བཞིན་གྱི་རྟགས་སོ། །འཇིག་པའི་བདག་ཉིད་ཅན་ཡིན་པ་སྒྲུབ་བྱེད་ནི། གང་ཞིག་གང་གི་ངོ་བོར་འགྱུར་

[024A]༄༅། །བ་ཕྱིས་འབྱུང་བའི་རྒྱུ་གཞན་ལ་ལྟོས་པ་མེད་པས་དེའི་ངོ་བོར་གྲུབ་པ་དེ་ནི་དེའི་ངོ་བོར་ངེས་པས་ཁྱབ་སྟེ། དཔེར་ན་ནས་ཀྱི་མྱུ་གུའི་རྒྱུ་ཆོགས་ཐ་མས་ནས་ཀྱི་མྱུ་གུ་བསྐྱེད་པ་བཞིན། བྱས་པ་དང་འཇིག་པའི་ངོ་བོར་འགྱུར་བ་ཕྱིས་འབྱུང་བའི་རྒྱུ་གཞན་ལ་ལྟོས་
པ་མེད་པར་འཇིག་པའི་ངོ་བོར་གྲུབ་པ་ཡིན་ནོ་ཞེས་བྱ་བའོ། །དེའི་ཁྱབ་པ་ནི་མངོན་སུམ་གྱིས་གྲུབ་ཅིང། ཕྱོགས་ཆོས་ནི་གནོད་པ་ཅན་གྱི་རྟགས་ལས་ཤེས་པར་བྱ་སྟེ། འདིར་མངས་ཀྱིས་དོགས་ནས་མ་བྲིས་སོ། །རང་གྲུབ་དུས་ལས་དུས་གཉིས་པར་མི་
སྡོད་པའི་འཇིག་པ་ནི་དངོས་པོ་དེའི་རྒྱུ་ཉིད་ལས་སྐྱེས་པས་དངོས་པོ་ཡིན་ཀྱང་སྐད་ཅིག་གཉིས་པར་ཞིག་པ་ནི་དངོས་མེད་ཡིན་པས་རྒྱུ་མེད་པར་འདོད་དོ། །དེས་ན་རྟག་པའི་འཇོག་ཚུལ་ཡང། རིག་པའི་དབང་ཕྱུག་གིས། གང་གི་རང་བཞིན་འཇིག་མེད་པ། །དེ་ལ་
མཁས་རྣམས་རྟག་ཅེས་བརྗོད། ཅེས་གསུངས་པ་ལྟར། རང་བཞིན་འཇིག་པ་མེད་པའི་ཆོས་ལ་འདོད་པ་ཡིན་གྱི་གཞན་སྡེ་དང་བྱེ་སྨྲའི་འདོད་པ་ལྟར་མ་ཡིན་ནོ། །དེ་ཡང་རྫ་བུམ་ཞིག་པའི་ཞིག་པ་ནི་སྔར་རྫ་བུམ་མ་ཞིག་པའི་དུས་ན་མེད་ལ་ཕྱིས་ཡོད་ཀྱང་རྟག་པར་འཇོག་དགོས་
པས༑ དུས་ཐམས་ཅད་པ་རྟག་པ་ལ་མི་དགོས་ཏེ། དཔེར་ན་མཐོང་སྤང་སྤངས་པའི་སྤངས་པ་སོ་སོར་བརྟགས་འགོག་ནི། སྤང་བྱ་དེ་མ་ཟད་པར་དུ་མེད་ལ་ཟད་པའི་དུས་སུ་ཡོད་ཀྱང་རྟག་པར་འཇོག་པ་བཞིན་ནོ། །ཐལ་འགྱུར་བས་ཞིག་པ་དངོས་པོར་བཞེད་མོད་ཀྱང་འདིར་ནི་
མདོ་སེམས་དབུ་མ་རང་རྒྱུད་པ་རྣམས་ཀྱི་དབང་དུ་བྱས་པའོ། །དེ་བཞིན་དུ་རང་བཞིན་རྣམ་དག་གི་ཆོས་ཉིད་ཀྱང་ཆོས་ཅན་སྔ་མ་དེ་ལོག་པ་ན་ལྡོག་པས་དུས་རེས་འགའ་བ་ཡིན་ཀྱང་མི་རྟག་པར་མི་འགྱུར་ཏེ་དགག་བྱ་རྣམ་པར་བཅད་ཙམ་གྱི་མེད་དགག་ཡིན་པའི་ཕྱིར་དང། ཁྱད་གཞི་

[024B] །དུས་སྔ་ཕྱི་དང་འབྲེལ་བའི་ཆོས་ཉིད་ནི་གཅིག་གི་མཚན་གཞིར་རུང་ཡང་དེའི་ཆ་ཤས་ནི་དུ་མ་ཡོད་དོ། །བུམ་མེད་ལྟ་བུ་རང་གི་དགག་བྱ་བཀག་ཤུལ་དུ་
རང་ཉིད་ཡོད་པར་འཇོག་པ་དང། མྱུ་གུ་ལྟ་བུ་རང་གི་རྒྱུས་བསྐྱེད་པའི་ཚེ་རང་ཉིད་ཡོད་པར་འཇོག་པ་གཉིས། ཡོད་པར་འཇོག་པ་ཙམ་དུ་མཚུངས་ཀྱང་ཡོད་ཚུལ་མི་མཚུངས་ཏེ། སྔ་མ་ནི་དགག་བྱ་བུམ་པ་ལྟ་བུ་འདི་འདྲ་བ་གཅིག་མེད་པས་དེ་ཡོད་དོ་ཞེས་དགག་བྱ་བཅད་ལྡོས་ནས་
འཇོག་པ་མ་གཏོགས་རང་གི་ངོ་བོའི་སྒོ་ནས་བཞག་ཏུ་མེད་པའི་ཕྱིར་དང། ཕྱི་མ་ནི་གཞན་བཅད་པའི་སྒོ་ནས་འཇོག་མི་དགོས་པར་རང་གི་ངོ་བོའི་སྒོ་ནས་བཞག་ཆོག་པའི་ཕྱིར་རོ། །གཞན་སྡེ་རྣམས་ཀྱིས་དངོས་པོ་རྣམས་ཀྱི་འཇིག་པ་ཕྱིས་འབྱུང་གི་རྒྱུ་གཞན་ལ་ལྟོས་དགོས་པར་འདོད་
པ་དང་བྱེ་སྨྲས་ཀྱང་སྐྱེ་བ་དང་འཇིག་པ་ལས་གཞན་དེ་གཉིས་ཀྱི་བར་ན་གནས་པའི་གནས་སྐབས་ཁས་ལེན་པས་མི་རྟག་པའི་འདོད་ཚུལ་འདི་དང་གཏན་མི་འདྲ་ལ། རྟག་པ་རྣམས་ཀྱང་རང་གི་ངོ་བོའི་སྒོ་ནས་ཡོད་པར་འཇོག་པས་འདུས་མ་བྱས་ཀྱི་ནམ་མཁའ་སོགས་དངོས་པོར་ཁས་ལེན་
དགོས་བྱུང་བས་རྟག་པའི་འདོད་ཚུལ་འདི་དང་གཏན་མི་གཅིག་གོ། དངོས་པོ་རྣམས་འཇིག་པའི་བདག་ཉིད་ཅན་དུ་རྒྱུས་བསྐྱེད་པས་སྐད་ཅིག་མ་ཡིན་པ་དང། དངོས་མེད་རྣམས་དེ་ལྟར་མ་ཡིན་པས་སྐད་ཅིག་མ་མ་ཡིན་པར་འཇོག་དགོས་པའི་གནད་འདི་མ་ཤེས་པས། སྔོན་གྱི་
མཁས་རློམ་འགའ་ཞིག་དང་དེང་དུས་ཀྱི་གཞུང་གི་ཚིག་ཁ་ཏོན་དུ་བྱང་བ་ལ་སྙིང་པོར་རློམ་པ་དག་གིས། སྐད་ཅིག་གམ་སྔ་མའི་དུས་ན་ཡོད་པ་ཕྱི་མའི་དུས་ན་མེད་པ་ཙམ་ལ་སྐད་ཅིག་མའི་དོན་དུ་འཛིན་པ་མང་དུ་བྱུང་སྣང་ཞིང། ད་ལྟ་ཡང་དབུ་ཚད་ལ་སྦྱངས་པར་རློམ་པ་ཕལ་

[025A]༄༅། །མོ་ཆེའི་ཞེ་ཕུགས་ན་དེ་ཁོ་ན་ལྟར་སྣང་བས་མ་བརྟགས་ཉམས་དགའ་བ་ཚིག་ཙམ་ལ་འཁྲུལ་བ་མིན་པར་ཞིབ་ཏུ་བརྟགས་ན་མྱུ་གུ་མི་རྟག་པའི་དོན་ལྡོག་གོ་བ་ཡང་དཀའ་བར་སྣང་ངོ། །འོ་ན་འདིའི་ལུགས་ཀྱི་དུས་གསུམ་གྱི་རྣམ་གཞག་ཇི་ལྟར་བྱེད་ཅེ་ན། བཤད་
པར་བྱ་སྟེ། མདོ་སེམས་དབུ་མ་རང་རྒྱུད་པ་རྣམས་ཀྱིས་དུས་གསུམ་གྱི་རྣམ་གཞག་བྱེད་ཚུལ་འདྲ་ལ། དེ་ཡང་དངོས་པོ་ཡིན་ན་ད་ལྟར་བ་ཡིན་པས་ཁྱབ་པ་དང། འདས་མ་འོངས་ཡིན་ན་དངོས་པོ་མ་ཡིན་པས་ཁྱབ་པར་འདོད་དེ། དེ་ཡང་མྱུ་གུ་ལྟ་བུའི་དངོས་པོ་གཅིག་
ཞིག་པ་ན་མྱུ་གུའི་ཆ་ཤས་ཀྱི་ངོ་བོ་ཐམས་ཅད་ནི་འགགས་ལ། དངོས་པོ་གཞན་གང་ཡང་མ་ཐོབ་ཅིང་འདས་མ་འོངས་གཉིས་ཀ་ལའང་དགག་བྱ་རྣམ་པར་བཅད་ཙམ་མ་ཡིན་པའི་རང་གི་ངོ་བོ་ཅུང་ཟད་ཀྱང་གྲུབ་པ་མེད་པས། དེའི་ཕྱིར་འདས་མ་འོངས་ཡིན་ན་དངོས་པོར་མ་གྲུབ་
པས་ཁྱབ་བོ་སྙམ་དུ་བསམས་པའོ། །དེ་ཡང་མྱུ་གུ་ལ་མཚོན་ན་རྒྱུ་རྐྱེན་ལས་སྐྱེས་ཟིན་པའི་མྱུ་གུ་རང་གི་དུས་གཉིས་པར་ཞིག་པ་ནི་མྱུ་གུའི་འདས་པའི་དུས་དང། སྤྱིར་མྱུ་གུ་སྐྱེད་བྱེད་ཀྱི་རྒྱུ་ཡོད་ཀྱང་དགུན་དུས་ཀྱི་ཤར་ཕྱོགས་ཀྱི་ཞིང་ལྟ་བུ་ཡུལ་དུས་འགའ་ཞིག་ཏུ་རྒྱུ་རྐྱེན་མ་
ཚང་བའི་དབང་གིས་ཡུལ་དུས་དེར་མྱུ་གུ་རེ་ཞིག་མ་སྐྱེས་བ་ནི་མྱུ་གུའི་མ་འོངས་པའི་དུས་དང། མྱུ་གུ་སྐྱེས་ལམ་འགགས་པ་མྱུ་གུ་རང་གི་གྲུབ་པའི་དུས་ནི་མྱུ་གུའི་ད་ལྟར་བའི་དུས་སོ། །དེས་ན་ཆོས་དེའི་འདས་མ་འོངས་ཀྱི་དུས་གཉིས་ནི་ཆོས་དེའི་ད་ལྟར་གྱི་དུས་ལ་བལྟོས་ནས་འཇོག་
པ་ཤིང་རྟ་ཆེན་པོ་དག་གི་གཞུང་ལས་མཐུན་པར་འབྱུང་ངོ། །དེ་ལྟར་ན་འདས་པའི་མཚན་ཉིད་ནི། ཁྱོད་དུས་གང་དུ་འཇོག་པ་དངོས་པོ་གང་གི་རང་དུས་ལ་བལྟོས་ནས་བཞག་དགོས་པའི་བལྟོས་པར་གྱུར་པའི་དངོས་པོའི་རང་དུས་དེ་ལས་ཐལ་ཟིན་གམ་འོངས་པའི་མཚན་ཉིད་

[025B] དེ་ལྟར་བའི་མཚན་ཉིད། རང་དུས་ན་སྐྱེས་ལ་མ་འགགས་པའི་ཆོས་སོ། །མཚན་ཉིད་དེ་དག་ཀྱང་གཞུང་ཆེན་མོ་རྣམས་ལས་
འབྱུང་བ་ལྟར་གོ་ཐོབ་ཀྱི་དབང་དུ་བྱས་པ་ཡིན་གྱི་སྐྱོན་ཅན་དང་རྫས་སྤྱི་སོགས་ཀྱི་ཚིག་འཁྲི་གཅོད་པ་གཙོ་བོར་བྱས་པ་མ་ཡིན་ཏེ། རིགས་པར་སྨྲ་བ་རྣམས་ལ་གཏམ་དུ་བྱས་པ་ཡིན་གྱི་ལྟག་ཆོད་ཀྱིས་ཉི་མ་འཕུལ་ཐབས་ལྷུར་ལེན་པའི་བྱིས་པ་བརྡོལ་ཐབས་སྨྲ་བ་
རྣམས་ལ་གཏམ་དུ་བྱ་བ་མ་ཡིན་པའི་ཕྱིར་རོ། །ལ་ལ་དག་འདས་པ་དང་མ་འོངས་པ་གཉིས་གཞི་མ་གྲུབ་པར་སྨྲས་ནས་ཡང་དེ་གཉིས་ཀྱི་མཚན་ཉིད་རྣམ་པར་འཇོག་པར་བྱེད་པ་ནི་གྲུབ་མཐའ་སྨྲ་བ་བཞི་པོ་གང་གི་ཡང་ལུགས་མ་ཡིན་གྱི་སྔོན་གྱི་བླུན་པོ་སྙིང་ཁམས་ཅན་དག་
གི་ཟེར་སྒྲོས་འབའ་ཞིག་གཞིར་བཞག་པར་ཟད་དེ་རི་བོང་རྭའི་མཚན་ཉིད་འཇོག་པའི་ངལ་བ་བྱེད་པའི་མཁས་པ་སུ་ཡང་མེད་པའི་ཕྱིར་རོ། །གཉིས་པ་ཞར་བྱུང་སེལ་བའི་རྣམ་གཞག་ལ། འདིར་སེལ་བ་དང་དགག་པ་དོན་གཅིག་པས་དེ་ལ་དབྱེ་ན། མ་ཡིན་དགག་གི་གཞན་
སེལ་དང་མེད་དགག་གི་གཞན་སེས་གཉིས། དང་པོ་ལ་དོན་ཆོས་དང་བློ་ཆོས་གཉིས་རྣམས་སུ་ཡོད་དེ། །སློབ་དཔོན་ཞི་བ་འཚོས། འདིར་ནི་སེལ་བ་རྣམ་གཉིས་ཏེ། མ་ཡིན་པ་དང་མེད་པའོ། །མ་ཡིན་པ་ཡང་རྣམ་གཉིས་ཏེ། །བློ་དང་དོན་གྱི་དབྱེ་བས་སོ། །ཞེས་གང་གསུངས་
བའོ༑ ༑དེ་ལ་དོན་གྱི་དབང་དུ་བྱས་པའི་མ་ཡིན་དགག་གི་གཞན་སེལ་ནི། བུམ་པ་མ་ཡིན་པ་ལས་ལོག་པ་དང་སྒྲ་མི་རྟག་པ་མ་ཡིན་པ་ལ་སོགས་པ་ལྟ་བུ་སྟེ། རྣམ་འགྲེལ་ལས། སྒྲུབ་བྱེད་སྔ་མ་དག་གིས་ནི། །མ་ཡིན་སྒྲུབ་པར་བྱེད་ཕྱིར་རོ། །ཞེས་སོ་

[026A]༄༅། །བློའི་གཞན་སེལ་ནི། བུམ་འཛིན་རྟོག་པ་ལ་བུམ་མ་ཡིན་ལས་ལོག་པར་སྣང་བ་ལྟ་བུ་སྟེ། འདི་ལ་བསལ་བྱ་དངོས་སུ་བསལ་བའི་སྒོ་ནས་རྟོགས་པ་ཞིག་དགོས་སོ། །མཚན་ཉིད་ནི། སེལ་བ་ཙམ་གྱི་མཚན་ཉིད། དགག་བྱ་དངོས་སུ་བསལ་བའི་
སྒོ་ནས་རྟོགས་པར་བྱ་བའོ། །མ་ཡིན་དགག་གི་སེལ་བའི་མཚན་ཉིད། སེལ་བ་གང། སྒྲུབ་པའི་ཆས་གཞན་འཕེན་པའོ། །མེད་དགག་གི་སེལ་བའི་མཚན་ཉིད། སེལ་བ་གང། སྒྲུབ་པའི་ཆོས་གཞན་མི་འཕེན་པའོ། །འདིའི་ཆོས་གཞན་འཕེན་པ་དང་མི་འཕེན་པ་ཡང་
རང་གི་དགག་བྱ་བཀག་ཤུལ་དུ་འཕེན་མི་འཕེན་ལ་བྱའོ། བློའི་གཞན་སེལ་གྱི་མཚན་ཉིད། མ་ཡིན་དགག་གི་སེལ་བ་གང། བློས་སྒྲོ་བཏགས་པ་ཙམ་དུ་གནས་པ། དོན་གྱི་གཞན་སེལ་གྱི་མཚན་ཉིད། མ་ཡིན་དགག་གི་སེལ་བ་གང། སྒྲོ་བཏགས་ཙམ་མིན་པར་
རང་གི་མཚན་ཉིད་ཀྱིས་གྲུབ་པའོ། །གལ་ཏེ་དེ་ལྟ་ན་བུམ་པའི་རང་མཚན་ཡང་གཞན་སེལ་དུ་འདོད་དགོས་ཏེ། བསལ་བྱ་རིགས་མི་མཐུན་སེལ་བའི་ཕྱིར་རོ་སྙམ་ན། འོ་ན་ཁྱོད་རང་ལ། དེ་དགག་པར་ཡང་ཐལ། དགག་བྱ་རིགས་མི་མཐུན་འགོག་པའི་ཕྱེར་རོ། །མ་
ཡིན་དགག་གི་ཆོས་གཞན་འཕེན་ཚུལ་ལ་ཡང་བཞི་ཡོད་དེ། མཆོད་སྦྱིན་ཚོན་པོ་ཉིན་པར་མི་ཟ་བ་ཞེས་པ་ལྟ་བུ་སྒྲུབ་ཆོས་གཞན་དོན་གྱིས་འཕངས་པ་དང། བདག་ལས་མ་སྐྱེས་པ་ཡོད་ཅེས་པ་ལྟ་བུ་ཚིག་གཅིག་གིས་དགག་བྱ་གཅོང་པ་དང་ཆོས་གཞན་དངོས་
སུ་འཕེན་པ་གཉིས་ཀ་སྟོན་པ་དང། མཆོད་སྦྱིན་མཚན་པོ་ཉིན་པར་མི་ཟ་བ་རིད་པ་མིན་པ་ཡོད་ཅེས་པ་ལྟ་བུ་ཚིག་གཅིག་གིས་དངོས་ཤུགས་གཉིས་ཀར་ཆོས་གཞན་འཕན་པ་དང། སྐྱེས་བུ་གཅིག་རྒྱལ་རིགས་དང་བྲམ་ཟེའི་རིགས་གང་རུང་ཞིག་ཏུ་ངེས་ཤིང་ཁྱད་པར་

[026B] །དེ་ལྟར་ཡང། ཤེས་རབ་སྒྲོན་མེའི་འགྲེལ་བཤད་དུ་དྲངས་པ་ལས། དགག་བ་དོན་གྱིས་བསྟན་པ་དང། ཚིག་གཅིག་སྒྲུབ་པར་བྱེད་པ་དང། དེ་ལྡན་
རང་ཚིག་མི་སྟོན་པ་མ་ཡིན་ཞེས་དང། དེ་བཞི་གང་ཡང་མ་འཕངས་བའི་དགག་པ་ནི་མེད་དགག་སྟེ། གཞན་པ་གཞན་ཡིན་ནོ་ཞེས་སོ། །དེས་ན་དངོས་པོ་ལ་དགག་བྱ་བཅད་པས་མི་ཆོག་གི་རང་བརྗོད་པའི་སྒྲས་བཅད་པ་དང་རང་རྟོགས་པའི་བློ་ལ་དངོས་སུ་དགག་བྱ་
བཅད་པའི་རྣམ་པ་ཅན་དུ་འཆར་པ་གང་རུང་ཞིག་དགོས་སོ། །ཆོས་གཞན་འཕངས་པ་ལའང་མ་ཡིན་དགག་དང་སྒྲུབ་པ་གང་རུང་ཞིག་དགོས་ཀྱི་ཆོས་གཞན་མེད་དགག་འཕངས་ཀྱང་མ་ཡིན་དགག་ཏུ་མི་འགྱུར་རོ། །དངོས་པོ་ཐམས་ཅད་ངོ་བོ་ཉིད་ཀྱིས་རང་རང་གི་ངོ་བོ་
གཞན་དང་མ་འདྲེས་པར་གནས་པ་ཡིན་པས་རིགས་མཐུན་རིགས་མི་མཐུན་ཀུན་ལས་ལོག་པར་གནས་པ་ཡིན་ལ། དེས་ན་གཞི་སྒྲ་ལྟ་བུ་གཅིག་ལ་ཡང་རིགས་མཐུན་ལས་ཡོག་པ་དང་རིགས་མི་མཐུན་ལས་ལོག་པའི་ལྡོག་པ་དུ་མ་ཞིག་དབྱེར་རུང་བ་ཡིན་ཏ། རིག་
པའི་དབང་ཕྱུག་གིས། གང་ཕྱིར་དངོས་ཀུན་རང་བཞིན་གྱིས། རང་རང་ངོ་བོ་ལ་གནས་ཕྱིར། མཐུན་དངོས་གཞན་གྱི་དངོས་དག་ལས། ལྡོག་པ་ལ་ནི་བརྟེན་པ་ཅན། ཞེས་གསུངས་སོ། །ལྡོག་པ་དེ་དག་གི་སྒོ་ནས་སྒྲ་མི་རྟག་པ་ལྟ་བུའི་རང་གི་མཚན་ཉིད་དཔྱིས་ཕྱིན་པར་
རྟོགས་པས་དགག་སྒྲུབ་ཀྱི་དངོས་རྟེན་དོན་དམ་པར་མ་གྲུབ་ཀྱང་དེ་ལ་བརྟེན་ནས་དོན་དམ་པའི་གནས་ལུགས་ལེགས་པར་རྟོགས་ནུས་པ་འདི་ནི་ཐ་སྙད་པའི་ཚད་མ་དོན་དམ་པའི་གནས་ལུགས་རྟོགས་པའི་རྒྱུར་འགྱུར་ཚུལ་སོགས་ལུགས་འདི་དག་གི་བདེན་གཉིས་ཀྱི་རྣམ་

[027A]༄༅། །དབྱེ་ཤེས་པ་ལ་མེད་དུ་ནི་རུང་བ་ཡིན་ནོ། །དེས་ནད་དུང་ཞིབ་ཏུ་གཏན་ལ་འབེབས་དགོས་མོད་ཀྱང་མངས་པས་འཇིགས་ནས་མ་དྲིས་སོ། །གཉིས་པ་ཕྱི་དོན་འདོད་ཚུལ་ལ། དངོས་དང། རྣམ་བར་རིག་བྱེད་མ་ཡིན་པའི་གཟུགས་ཀྱི་འདོད་ཚུལ་ལོ། །
དང་པོ་ནི། ལུགས་འདིས་ཀྱང་རྡུལ་ཕྲན་ཆ་མེད་འདོད་པ་ཡིན་ཏེ། དེ་ཡང་རྡུལ་ཕྲ་བའི་མཐར་ཐུག་པ་དང་དེ་ལས་ཆུང་ངུར་གསིལ་དུ་མེད་པར་འདོད་དེ། མངོན་པ་ཀུན་ལས་བཏུས་ལས། རྡུལ་ཕྲ་རབ་བསགས་པ་ནི་གཟུགས་འདུས་པའོ་ཞེས་གང་བརྗོད་པ་དེ་ལ་རྡུལ་ཕྲ་རབ་ལུས་
མེད་པར་རིག་པར་བྱའོ། །བློས་མཐར་རབ་ཏུ་ཕྱེ་ནས་རྡུལ་ཕྲ་རབ་ཏུ་རྣམ་པར་བཞག་སྟེ། ཞེས་སོ། །དེ་ལྟ་བུའི་རྡུལ་ཕྲ་རབ་དེའང་འབྱུང་བ་བཞི་དང་འབྱུང་འགྱུར་བཞིའི་བདག་ཉིད་ཅན་ཡིན་ཡང། བྱེ་བྲག་སྨྲ་བ་ལྟར་རྫས་རྡུལ་ཡན་གར་བ་བརྒྱད་འདུས་སུ་འདི་པ་མི་
འདོད་དོ། །རྡུལ་ཕྲ་རབ་དང་རྡུལ་ཕྲན་ཙམ་ལའང་ཁྱད་ཡོད་དེ། རྡུལ་ཕྲ་རབ་བདུན་འདུས་པ་ལ་རྡུལ་ཕྲན་གཅིག་ཏུ་འདོད་པའི་ཕྱིར་ཏེ། མཛོད་ལས། སྐད་ཅིག་ཕྲ་རབ་རྡུལ་དང་ནི། རྡུལ་ཕྲན་དང་ནི་དེ་བཞིན་དུ། ཞེས་སོགས་གསུངས་པས་སོ། །རྡུལ་ཕྲ་རབ་བསགས་
པས་བེམ་པོ་འགྲུབ་ཚུལ་ནི། སྔར་བྱེ་སྨྲའི་སྐབས་སུ་བཤད་པ་ལྟར་འབྱར་བ་དང་བསྐོར་བ་དང་བར་མེད་པ་སྟེ་གསུམ་དུ་ཡོད་དེ། དབུ་མ་རྒྱན་རྩ་འགྲེལ་གྱི་བཤད་པ་དེ་བྱེ་མདོ་གཉིས་ཆར་ལ་སྦྱར་ཆོག་པའི་ཕྱིར་མཁས་པ་ཁ་ཅིག། རིགས་པའི་རྗེས་འབྲང་གི་མདོ་སྡེ་པ་ལ་
རྡུལ་ཕྲ་རབ་ཆ་བཅས་སུ་འདོད་པ་ཡོད་དེ། མདོ་སེམས་གཉིས་བརྩད་པའི་ཚེ་ཆ་དང་བཅས་པའི་རྡུལ་ཕྲ་རབ་ཚོགས་ཚེ་རེ་རེས་ཀྱང་རང་འདྲའི་རྣམ་པ་གཏད་པར་མདོ་སྡེ་པས་ཁས་བླངས་པར་དམིགས་བརྟག་རྩ་འགྲེལ་ལས་བཤད་པའི་ཕྱིར། ཞེས་གསུངས་སོ། །འོན་ཀྱང་དེ་

[027B] རགས་བ་དེ་ཕྱགས་ཀྱི་ཆ་དང་བཅས་ལ་དེས་རང་འདྲའི་རྣམ་པ་གཏད་པ་ན་རང་གི་རྩམ་གཞིར་གྱུར་པའི་རྡུལ་ཕྲ་རབ་ཀྱིས་ཀྱང་རང་གི་རྣམ་པ་གཏོད་པ་མི་འགལ་
བར་སྨྲས་ན་ད་འགག་ལུགས་འདི་ལྟར་བྱེད་ཅེས་བཤད་པ་ཙམ་ཡིན་གྱི་མདོ་སྡེ་པ་རང་གི་རྩ་བའི་གྲུབ་མཐའ་ལ་རྡུལ་ཕྲ་རབ་ཆ་བཅས་སུ་ཁས་བླངས་པར་བཤད་པ་མིན་ནམ་སྙམ་སྟེ། དེའི་རྒྱུ་མཆན་ཡང་མང་དུ་ཡོད་མོད་འདིར་མ་བྲིས་ཏེ། བློ་ལྡན་རྣམས་ཀྱིས་ཞབ་ཏུ་བརྟག་
པར་བྱའོ། །གཉིས་པ་ནི། ལུགས་འདིས་རྣམ་པར་རིག་བྱེད་མ་ཡིན་པའི་གཟུགས་ཡོད་ཀྱང་དེ་གཟུགས་མཚན་ཉིད་པ་མ་ཡིན་པར་འདོད་དེ། བདེར་གཤེགས་གཞུང་གི་རབ་བྱེད་ལས། ཐོགས་པ་མེད་པའི་གཟུགས་ཡོད་མིན། ཞེས་དང། ཊཱིཀ་ཆེན་དེ་ཉིད་སྣང་བ་
ལས་ཐོགས་པ་མེད་པའི་རྣམ་པར་རིག་བྱེད་མིན་པའི་གཟུགས་གཟུགས་མཚན་ཉིད་པར་གྱུར་པ་ཡོད་པ་མ་ཡིན་ནོ། །ཞེས་གསུངས་སོ། །རིགས་པའི་སྒྲུབ་བྱེད་ནི། མཛོད་འགྲེལ་ལས། མདོ་སྡེ་པ་རྣམས་ན་རེ་དེ་ཡང་རྫས་སུ་མེད་དེ། ཁས་བླངས་ནས་མི་བྱེད་པ་ཙམ་གྱི་ཕྱིར་
དང༑ འདས་པའི་འབྱུང་བ་ཆེན་པོ་རྣམས་ལ་ཡང་བརྟེན་ནས་འདོགས་པའི་ཕྱིར་དང། དེ་དག་ཀྱང་རང་གི་ངོ་བོ་མེད་པའི་ཕྱིར་དང། གཟུགས་ཀྱི་མཚན་ཉིད་མེད་པའི་ཕྱིར་རོ་ཞེས་ཟེར་རོ། །ཞེས་གསུངས་པ་ལྟར་རོ། །འོ་ན་རྣམ་པར་རིག་བྱེད་མ་ཡིན་པའི་གཟུགས་ཅི་
ཞིག་ཏུ་འདོད་པ་ཡིན་ཞེ་ན། ཆོས་ཀྱི་སྐྱེ་མཆེད་པའི་ཀུན་བརྟགས་པའི་གཟུགས་སུ་འདོད་དེ། དེ་ཉིད་ལས། བསྟན་དུ་ཡང་མེད་ལ་ཐོགས་པ་མེད་པའི་གཟུགས་གང་ཡིན་པ་དེ་ཉིད་ཆོས་ཀྱི་སྐྱེ་མཆེད་དུ་གཏོགས་པ་ཡིན་པའི་ཕྱིར་རོ། །ཞེས་གསུངས་སོ། །འདི་ལ་བྱེ་མདོ་

[028A]༄༅། །གཉིས་ཀྱི་འདོད་ཚུལ་རྒྱས་པར་ནི་མཛོད་ལས། རྣམ་གསུམ་དྲི་མེད་གཟུགས་གསུངས་དང། འཕེལ་དང་མ་བྱས་ལམ་སོགས་ཕྱིར། ཞེས་སོགས་ཀྱི་རང་འགྲེལ་ལས་བཤད་དེ། ཤེས་པར་འདོད་ན་དེ་དག་ཏུ་བལྟ་བར་བྱའོ། །གཉིས་པ་ཤེས་
པས་ཡུལ་འཛིན་ཚུལ་བྱེ་བྲག་ཏུ་བཤད་པ་ལ་གསུམ། དངོས་དང། འཇལ་བྱེད་ཚད་མའི་རྣམ་གཞག་དེའི་ཡན་ལག་གཏན་ཚིགས་བཤད་པའོ། །དང་པོ་ནི། ཤེས་པ་རྣམས་ཀྱིས་ཡུལ་འཛིན་པ་ན་རྣམ་པ་མེད་པ་མ་ཡིན་གྱི་རྣམ་པ་དང་བཅས་པ་ཡིན་ཏེ། གལ་ཏེ་རྣམ་
པ་མེད་པར་ཡུལ་ཁོ་རང་གསལ་བར་རིག་ན་ཡུལ་ཉིད་གསལ་བའི་ངོ་བོར་ཐལ་བར་འགྱུར་བའི་ཕྱིར་དང། དེ་ལྟ་ན་ཤེས་པ་ལམ་ལྟོས་པར་ཡང་འཛིན་པར་འགྱུར་བའི་ཕྱིར་རོ། །དས་ན་ཤེས་པས་ཡུལ་རིག་པ་ནི། ཚོན་གྱིས་ཁ་དོག་བསྒྱུར་བའི་ཤེས་དག་པ་ལ་སྐྱེས་
བུས་བལྟས་པའི་ཚེ་ཤེལ་དང་ཚོན་གཉིས་ཀ་མིག་གིས་བཟུང་བ་ན། ཤེལ་ནི་མངོན་སུམ་གྱིས་བཟུང་བ་ཡིན་ལ། ཚོན་ནི་གཟུགས་བརྙན་གྱིས་བཟུང་བ་ཡིན་པས་སྐྱེས་བུས་གཟུང་བ་གཉིས་བཟུང་བ་ལྟར། མངོན་སུམ་གྱིས་སྣང་བ་ནི་ཤེས་པ་ཁོ་ནའི་རྣམ་པ་ཡིན་ལ། ཤེས་
པ་ཁ་དོག་དང་དབྱིབས་སུ་སྣང་བའི་གཞི་ནི་ཤེས་པ་ལས་ངོ་བོ་ཐ་དད་པར་གྱུར་པའི་རྡུལ་ཕྲ་རབ་ཚོགས་པ་ཕྱི་རོལ་གྱི་དོན་ཡིན་པར་འདོད་ཅེས་སློབ་དཔོན་བྱང་ཆུབ་བཟང་པོའི་ཡེ་ཤེས་ཀུན་ལས་བཏུས་ཀྱི་རྣམ་བཤད་དུ་བཤད་པ་ལྟར་ཡིན་ནོ། །བྱེ་སྨྲ་ལྟར་མིག་དབང་གཟུགས་
ཅན་བསམ་མཐོང་བ་མ་ཡིན་གྱི་མཐོང་བ་པོ་ལ་སོགས་པ་ནི་རྣམ་པར་ཤེས་པ་ཁོ་ན་ཡིན་མོད་ཀྱང། རྩིག་པ་ལ་སོགས་པས་བར་དུ་ཆོད་པ་ཡིན་རྣམ་པར་ཤས་པ་ལ་སྣང་བའི་བགེགས་དང་བཅས་བསམ་མཐོང་བ་ཡིན་ནོ། །བྱ་སྨྲ་ལྟར་དབང་པོ་གཟུགས་ཅན་པས་མཐོང་བ་དང། བར་

[028B] མཆིང་བུ་དང། ལྷ་ང་ཚེར་དང། ཤེལ་དང། ཆུ་དག་གིས་བར་དུ་ཆོད་བ་ཡང་མཐོང་བའི་ཕྱིར་རོ། །མིག་གིས་གཟུགས་མཐོང་ཞེས་པ་ཡང་མི་འགལ་ཏེ། བརྟེན་པ་རྣམ་པར་ཤེས་པའི་ལས་རྟེན་དབང་པོ་གཟུགས་ཅན་པ་ལ་ཉེ་
པར་བཏགས་ནས་བསྟན་པ་ཡིན་པའི་ཕྱིར། དེས་ན་བཅོམ་ལྡན་འདས་ཀྱིས་འཇིག་རྟེན་གྱི་ཐ་སྙད་དང་མཐུན་པར་ཆོས་ཀྱི་བརྡ་གསུངས་བ་ཡིན་པས་དོན་ལ་རྟོན་པར་བྱ་ཡི་ཚིག་ཙམ་ལ་ཞེན་པར་མི་བྱའོ། །ཞེས་ཟེར་ཏེ། མཛོད་འགྲེལ་གྱི་གནས་དང་པོ་ལས་རྒྱས་བར་བཤད་དོ། །ཤེས་
བ་རྣམ་བཅས་སུ་འདོད་ཚུལ་ལ་གསུམ་ཏེ། ཤེས་པ་གཅིག་ལ་རྣམ་པ་དུ་མ་འཆར་བར་ཁས་ལེན་བ་སྣ་མཆོགས་གཉིས་མེད་པ་དང། ཤེས་པ་གཅིག་ལ་རྣམ་པ་ཡང་གཅིག་ཁོ་ན་འཆར་བར་ཁས་ལེན་པ་སྒོ་ང་ཕྱེད་ཆལ་བ་དང། རྣམ་པ་དུ་མ་ཤར་བ་ན་ཤེས་པ་ཡང་དུ་མར་ཁས་
ལེན་པ་གཟུང་འཛིན་གྲངས་མཉམ་པ་གསུམ་མོ། །རྣམ་འགྲེལ་ངེས་ཀྱི་སྐབས་སུ་མདོ་སྡེ་པའི་ལུགས་ཁས་ལེན་པའི་ཚེ་སྣ་ཚོགས་གཉིས་མེད་པ་ལྟར་བྱེད་པར་རྗེ་ཡབ་སྲས་ཀྱིས་བཞེད་དོ། །དེ་ལ་དང་པོ་ནི་སྔོན་པོ་དང་གྲུབ་བདེ་རྫས་གཅིག་པའི་སྔོན་པོའི་བྱས་མི་རྟག་སོགས་ཇི་སྙེད་
ཡོད་པ་དེ་སྙེད་ཀྱིས་ཡུལ་གྱི་རྣམ་པ་གཏད་ཀྱང། ཡུལ་ཅན་ཤེས་པ་དེ་སྔོན་པོ་ཙམ་ཁོ་ནའི་རྣམ་ལྡན་དུ་སྐྱེ་བ་སྟེ། དཔེར་ན་ཁྲ་འཛིན་དབང་ཤེས་ལ་ཡུལ་ཁྲ་བོའི་སྔོ་སེར་སོགས་ཀྱིས་རྣམ་པ་དུ་མ་གཏད་ཀྱང་མིག་ཤེས་དེ་དེ་སྙེད་ཀྱི་གྲངས་ལྡན་དུ་མི་སྐྱེ་བར་ཁྲ་ཙམ་གྱི་རྣམ་
ལྡན་དུ་སྐྱེ་པ་བཞིན། གཉིས་པ་ནི། ཡུལ་སྔོན་པོ་དང་གྲུབ་བདེ་རྫས་གཅིག་པའི་བྱས་སོགས་ཀྱིས་རྣམ་པ་སོ་སོར་མི་གཏོད་པར་སྔོ་ཙམ་ཞིག་གི་རྣམ་པ་གཏོད་ཅིང་ཤེས་བའང་སྔོ་ཙམ་ཞིག་གི་རྣམ་ལྡན་དུ་སྐྱེ་བ་ཡིན་ཏེ། ཁྲ་འཛིན་མིག་ཤེས་ལའང་ཡུལ་གྱིས་ཀྱང་ཁྲ་ཙམ་ཞིག་

[029A]༄༅། །གི་རྣམ་པ་གཏད་ལ། ཡུལ་ཅན་ཡང་ཁྲ་ཙམ་ཞིག་གི་རྣམ་ལྡན་དུ་སྐྱེ་བའོ། །གསུམ་པ་ནི། སྔོན་པོ་དང་གྲུབ་བདེ་རྫས་གཅིག་པའི་སྔོན་པོའི་སྟེང་གི་བྱས་མི་རྟག་སོགས་ཇི་སྙེད་ཡོད་བ་དེ་སྙེད་ཀྱིས་རྣམ་པ་གཏད་ཅིང་ཤེས་པ་ཡང་དེ་སྙེད་ཀྱི་རྣམ་ལྡན་དུས་
གཅིག་ལ་སྐྱེ་པའོ། །དེ་ལ་དང་པོ་ནི། དབུ་མ་རྒྱན་རང་འགྲེལ་ལས། གལ་ཏེ་རྣམ་པར་ཤེས་པ་ནི་གཅིག་པུ་ཁོ་ནའི་རང་བཞིན་ཡིན་ལ་རྣམ་པ་ནི་དུ་མ་ཡིན་ན་དེའི་ཚེ་འགལ་བའི་ཆོས་སུ་གནས་པས་རྣམ་པ་དང་རྣམ་པར་ཤེས་པ་ཉིད་ཐ་དད་པ་མ་ཡིན་པ་ནི་འགལ་ལོ། །ཞེས་པའི་
ཕྱོགས་སྔ་མའོ། །གཉིས་པ་ནི། ཛི་ཏ་རིས། ནང་དུ་སྣང་བའང་གཞན་ཉིད་ལ། ཕྱི་རུ་སྣང་བའང་དེ་གཞན་ཉིད། །གསལ་བར་བྱ་དང་གསལ་བྱེད་འདི། །མར་མེ་བཞིན་དུ་དེ་ཉིད་མིན། །ཞེས་དང། གསུམ་པ་ནི། དབུ་མ་རྒྱན་ལས། རི་མོ་བརྐྱང་བ་མཐོང་བའི་ཚེ། དེ་ལ་དེ་
བཞིན་སེམས་མང་པོ། ཅི་སྟེ་གཅིག་ཆའི་ཚུལ་གྱིས་སུ། །འབྱུང་བར་འགྱུར་བར་འདོད་ན་ཀ། ཞེས་སོགས་ཀྱི་སྐབས་སུ་གསུངས་པའོ། །རྣམ་པའི་འདད་ཚུལ་འདི་གསུམ་མདོ་སེམས་གཉིས་ཀའི་ལུགས་ལ་ཡོད་མོད་ཀྱང་སེམས་ཙམ་པ་རྣམས་ནི་ཕྱི་རོལ་དོན་གྱིས་རྣམ་པ་གཏོད་
པར་ཁས་མི་ལེན་ཞིང་འདི་པས་ཁས་ལེན་པ་ནི་ཁྱད་པར་རོ། །དབུ་མ་རྒྱན་ལས། དཀར་པོ་དག་ལ་སོགས་པ་ལ། །ཤེས་པ་དེ་ནི་རིམ་འབྱུང་སྟེ། ཞེས་སོགས་ཀྱི་སྐབས་ནས་བསྟན་པའི་སྣ་ཚོགས་རིམ་འབྱུང་བ་ནི་ལུང་གི་རྗེས་འབྲང་གི་མདོ་སྡེ་པ་ཁོ་ན་ཡིན་པར་ཕྱིས་ཀྱི་མཁས་
པ་རྣམས་འཆད་དོ། །དབུ་མ་རྒྱན་རྩ་འགྲེལ་གྱིས་བཤད་པའི་གོ་རིམ་དང་སྔ་ཕྱིའི་འབྲེལ་ལ་བརྟགས་ན་གཟུང་འཛིན་བྲངས་མཉམ་པ་ཉིད་ལ་ཤེས་པ་སྣ་ཚོགས་པ་དག་ཅིག་ཅར་འབྱུང་བ་དང་རིམ་གྱིས་འབྱུང་བའི་ལུགས་གཉིས་ཡོད་པར་བྱས་ཀྱང་མི་འགལ་ལོ། །འདི་དག་སོ་

[029B] །འོན་ཀྱང་མདོ་སྡེ་པ་ལ་སྒོ་ང་ཕྱེད་ཚལ་བའི་རྣམ་པའི་འདོད་ལུགས་ཡོད་མེད་རྗེ་ཐམས་ཅད་མཁྱེན་པ་ཡབ་སྲས་ཀྱིས་གསལ་བར་བཤད་བ་མི་སྣང་ཞིང། སྡེ་བདུན་ཡིད་ཀྱི་མུན་སེལ་དུ་ཟུར་ཙམ་བྱུང་བ་དང་
རྗེའི་དངོས་སློབ་གུང་རུ་རྒྱལ་མཚན་བཟང་པོའི་དབུ་མའི་སྟོང་ཐུན་དུ་སྔར་ལྟར་བཤད་ལ། མཁས་ཤིང་གྲུབ་པའི་དབང་ཕྱུག་ཆེན་པོ་རྗེ་བཙུན་འཇམ་དབྱངས་བཞད་པའི་རྡོ་རྗེས་ཛཻ་ཏ་རིའི་ལུང་དེས་མདོ་སེམས་ཐུན་མོང་དུ་བསྟན་ཟེར་ནམ་གཏོགས་རྣམ་པའི་འདོད་ཚུལ་གཉིས་པ་འདི་མདོ་
སྡེ་པའི་ལུགས་སུ་འཇོག་པ་འཐད་དཀའ་བར་སྣང་ངོ། །ཞེས་གསུངས་པ་ནི་དེ་ཁོ་ན་ལྟར་འདུག་གོ་གཉིས་པ་འཇལ་བྱེད་ཚད་མའི་རྣམ་གཞག་ལ། གཞལ་བྱ་རང་སྤྱི་གཉིས་སམ་མངོན་ལྐོག་གཉིས་སུ་ངེས་པའི་དབང་གིས་ཚད་མ་ལ་མངོན་རྗེས་གཉིས་སུ་ངེས་པར་བསྒྲུབ་པ་
དང༑ དེ་ཡང་དགག་ཕྱོགས་དང་སྒྲུབ་ཕྱོགས་གཉིས་ཁས་ཕྱུང་གསུམ་སེལ་དགོས་པར་འདད་པ་ལ་མདོ་སྡེ་པ་ནས་རང་རྒྱུད་པའི་བར་ཐམས་ཅད་མཐུན་ནོ། །ཚད་མའི་མཚན་ཉིད་ནི། གསར་དུ་མི་སླུ་བའི་རིག་པའོ། །མངོན་སུམ་ཚད་མ་ནི། ཚད་མ་གང་རྟོག་བྲལ་མ་འཁྲུལ་བའི་
ཤེས་པའོ། །དབྱེ་ན། གཞན་རིག་དང་རང་རིག་གཉིས། དང་པོ་ལ་བདག་རྐྱེན་གྱིས་ཕྱེ་ན། དབང་པོའི་མངོན་སུམ། ཡིད་ཀྱི་མངོན་སུམ། རྣལ་འབྱོར་མངོན་སུམ་གསུམ་ཡོད་ལ། དེའི་དང་པོ་ནི་བདག་རྐྱེན་དབང་པོ་གཟུགས་ཅན་པ་དང། གཉིས་པ་ནི་བདག་རྐྱེན་ཡིད་ཙམ་དང། གསུམ་
པ་ནི་བདག་རྐྱེན་ཞི་ལྷག་ཟུང་འབྲེལ་ལ་བརྟེན་པའོ། །འདིའི་ཡིད་མངོན་ནི་དབང་མངོན་གྱི་རྒྱུན་ན་མཐར་སྐད་ཅིག་མ་གཅིག་ཁོ་ན་སྐྱེ་བ་དང། དེ་ཡང་སོ་སྐྱེ་ལ་ཤིན་ཏུ་ལྐོག་གྱུར་ཡིན་པར་པཎ་ཆེན་རྒྱལ་རྔ་བདུན་པའི་རྗེས་སུ་འབྲངས་ནས་རྒྱལ་ཚབ་ཐམས་ཅད་མཁྱེན་པ་བཞེད་པ་ལྟར་

[030A]༄༅། །དེང་སང་གྲགས་ཆེ་ལ། མཁས་གྲུབ་ཐམས་ཅད་མཁྱེན་པས་ནི་དེ་དང་ཅུང་ཟད་མི་འདྲ་ཙམ་བཤད་དེ་འདིར་མ་སྤྲོས་སོ། །རང་རིག་ནི་ཁ་ནང་བ་ལྟས་འཛིན་རྣམ་ཡན་གར་བ་སྟེ། ཡུལ་ཡུལ་ཅན་གྱི་གཉིས་སྣང་ནུབ་པ་ཞིག་གོ་མངོན་སུམ་
རྒྱུན་ཕྱི་མ་རྣམས་བཅད་ཤེས་སུ་པཎ་ཆེན་ཆོས་མཆོག་གིས་བཤད་ཅིང་རང་རེའི་མཁས་པ་ཕལ་ཆེར་ཡང་དེ་ལྟར་བཞེད་དོ། །འོན་ཀྱང་ལུང་གི་རྗེས་འབྲང་གི་མདོ་སྡེ་པས་རང་རིག་འདོད་པའི་རྣམ་གཞག་གསལ་བར་བཤད་པ་མི་སྣང་ངོ། །རྗེས་དཔག་ནི། རང་གི་
རྟེན་ཚུལ་གསུམ་པའི་རྟགས་ལ་བརྟེན་ནས་བྱུང་བའི་བསྒྲུབ་བྱ་ཡོངས་སུ་དཔོག་པའི་ཤེས་པའི། །དབྱེ་ན། དངོས་པོ་སྟོབས་ཞུགས་ཀྱི་རྗེས་དཔག་ཚད་མ། གྲགས་པའི་རྗེས་དཔག་ཚད་མ། ཡིད་ཆེས་པའི་རྗེས་དཔག་ཚད་མ་སྟེ་གསུམ་མོ། །ཞར་བྱུང་མདོ་སྡེ་པའི་ལུགས་
ཀྱི་དབང་མངོན་གྱི་རྐྱན་གསུམ་བཤད་པ་ལ། བདག་རྐྱེན་ནི་རང་འབྲས་དབང་ཤེས་ཀྱི་ཐུན་མོང་མ་ཡིན་པའི་ཁྱད་པར་ལ་དབང་བྱེད་པའི་དབང་པོའོ། །དམིགས་རྐྱེན་ནི་རང་འཛིན་ཤེས་པ་རང་གི་རྣམ་ལྡན་དུ་དངོས་སུ་སྐྱེད་པར་བྱེད་པའི་དོན་གང་ཡིན་པའོ། །དེ་མ་ཐག་རྐྱེན་ན་
ཤེས་པ་གཞན་གྱིས་བར་མ་ཆོད་པའི་རང་གི་སྔ་ལགས་ཀྱི་ཤེས་པ་གང། རང་ཉིད་མྱོང་བའི་ངོ་བོར་སྐྱེད་བྱེད་དོ། །འདི་བའི་ལུགས་ལ་དམིགས་རྐྱེན་དང་གཟུང་དོན་གཉིས་ཡིན་ཁྱབ་མཉམ་ཡིན་ནོ། །གསུམ་པ་དེའི་ཡན་ལག་རྟགས་ཀྱི་རྣམ་གཞག་བཤད་པ་ལ། རྣམ་
འགྲེལ་ལས། ཕྱོགས་ཆོས་དེ་ཆས་ཁྱབ་པ་ཡི། །གཏན་ཚིགས་དེ་ནི་རྣམ་གསུམ་ཉིད། །ཅེས་སོགས་གསུངས་པ་ལྟར། ཚུལ་གསུམ་ཡིན་པ་རྟགས་ཡང་དག་གི་ངོ་བོ་དང། དབྱེ་ན་འབྲས་རང་མ་དམིགས་པའི་རྟགས་གསུམ་དང། འབྲས་བུའི་རྟགས་ལ་ཡང་རྒྱུ་དངོས་

[030B] རྒྱུ་སྔོན་སོང་སྒྲུབ་པ། རྒྱུའི་སྤྱི་སྒྲུབ་པ། རྒྱུའི་ཁྱད་པར་སྒྲུབ་པ། རྒྱུའི་ཆོས་དཔོག་པའི་འབྲས་རྟགས་ཏེ་ལྔའོ། །རང་བཞིན་གྱི་རྟགས་ལ། ཁྱད་པར་དག་པ་བའི་རང་བཞིན་གྱི་རྟགས་དང། ཁྱད་པར་ལྟོས་པ་བའི་རང་བཞིན་གྱི་རྟགས་གཉིས་ཕྱི་མ་ལ་ཁྱད་པར་གྱི་ཆོས་རྫས་
གཞན་འཕེན་པ་དང། རྫས་གཞན་མ་ཡིན་པ་འཕེན་པ་གཉིས་རྣམས་སོ། །མ་དམིགས་པའི་རྟགས་ལ། མི་སྣང་བ་མ་དམིགས་པའི་རྟགས་དང། སྣང་རུང་མ་དམིགས་པའི་རྟགས་གཉིས། ཕྱི་མ་ལ་འབྲེལ་ཟླ་མ་དམིགས་པ་དང། འགལ་ཟླ་དམིགས་པ་གཉིས། དེའི་དང་པོ་ལ་
རྒྱུ། ཁྱབ་བྱེད། རང་བཞིན། དངོས་འབྲས་མ་དམིགས་པ་སྟེ་བཞི། ཕྱི་མ་ལ། རང་བཞིན་འགལ་དམིགས། འགལ་འབྲས་དམིགས་པ། རྒྱུ་འགལ་དམིགས། རྒྱུ་དང་འགལ་བའི་འབྲས་བུ་དམིགས་པ། ཁྱབ་བྱེད་འགལ་དམིགས། འབྲས་བུ་འགལ་དམིགས་ཏེ་དྲུག་གོ་
དེ་ལྟར་ན་དགག་རྟགས་བཅུར་གྲངས་ངེས་པ་ཡང་རྣམ་ངེས་ལས། དེ་ལྟར་ན་མ་དམིགས་པ་འདི་ནི་སྦྱོར་བའི་བྱེ་བྲག་གིས་རྣམ་པ་བཅུ་ཡིན་ནོ། །ཞེས་པའི་དོན་དུ་རྒྱལ་ཚབ། མཁས་གྲུབ། རྗེ་དགེ་འདུན་གྲུབ་རྣམས་ཀྱིས་མཐའ་གཅོད་པ་དང་བཅས་ཤིན་ཏུ་རྒྱས་པར་གསུངས་པས་དེ་ལས་
གཞན་དུ་གྲངས་མང་བར་འཆད་པ་ནི་སྙིང་པོ་མེད་པ་ཁོ་ནའོ། །གཞན་ཡང་ཕུང་ཁམས་སྐྱེ་མཆེད་དང་ཤེས་བྱ་གཞི་ལྔའི་འདོད་ཚུལ་ཕལ་ཆེར་སྔར་དང་འདྲ་ཞིང་སེམས་བྱུང་ང་གཅིག་ལྡན་མིན་ཉེར་གསུམ་སོགས་ཀྱི་འདོད་ཚུལ་དང། འདུས་མ་བྱས་ཀྱི་དབྱེ་བ་སོགས་ཁྱད་པར་རྣམས་ནི་གཞན་དུ་
བལྟ་བར་བྱའོ། །གཉིས་པ་ལམ་ལ། བྱང་ཕྱོགས་སོ་བདུན། མཐར་གནས་སྙམས་འཇུག་དགུ་ཕར་ཕྱིན་དྲུག་ཞུགས་གནས་བརྒྱད་སོགས་ཀྱི་རྣམ་གཞག་འདི་པས་ཀྱང་འདོད་ཅིང་ཉན་རང་བྱང་སེམས་གསུམ་གྱི་ལམ་གྱི་ཁྱད་པར་ལ། བདག་མེད་རྟོགས་པའི་ཚུལ་ལ་མི་འདྲ་བ་

[031A]༄༅། །མེད་ཀྱང་སྙིང་རྗེ་ཆེན་པོ་སོགས་ཐབས་ཀྱི་ཆ་མི་འདྲ་བས་ཕྱེ་བར་འདོད་དོ། །ལམ་གྱི་ཡུལ་བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་གི་རྣམ་གཞག་གཏན་ལ་འབེབས་པ་ནི་ལམ་གྱི་སྙིང་པོར་མེད་དུ་མི་རུང་བས་དེའི་ཚུལ་ཅུང་ཟད་བཤད་ན། ཐོག་མར་གང་
ཟག་གི་བདག་མེད་གཏན་ལ་འབེབས་ཚུལ་ནི། རང་གི་ཕུང་པོ་དང་རང་བཞིན་གཅིག་དང་ཐ་དད་གང་དུའང་མེད་ན་རང་བཞིན་མེད་པས་ཁྱབ། དཔེར་ན་རི་བོང་གི་རྭ་བཞིན། ཚོགས་རྒྱུན་གང་ལའང་བཏགས་པ་ཙམ་མ་ཡིན་པའི་གང་ཟག་རང་རྐྱ་བ་དེའང་ཕུང་པོ་དང་རང་བཞིན་གཅིག་
ཐ་དད་གང་དུའང་མ་གྲུབ་པོ། །ཞེས་བྱ་བ་ནི་ཁྱབ་བྱེད་མ་དམིགས་པའི་རྟགས་སོ། །གཏན་ཚིགས་འདི་དོན་དང་ཐ་སྙད་གཉིས་ཀྱི་ནང་ནས་ཐ་སྙད་བསྒྲུབ་ཡིན་པར་བཞེད་དོ། །གལ་ཏེ་གཏན་ཚིགས་འདི་ནི་གཏན་ཚིགས་ཡང་དག་ཏུ་མི་རིགས་ཏེ། རྟགས་ཀྱིས་གཞི་ཆོས་ཅན་བཀག་
པའི་ཕྱིར། དེས་ན་རྟགས་དང་ཆོས་ཚོགས་པའང་ཁེགས་པས་དམ་བཅའ་ཚད་མས་བསལ་བ་དང། རྟགས་ཕྱོགས་ཆོས་མ་གྲུབ་པར་འགྱུར་པའི་ཕྱིར་རོ་ཞེ་ན། སྐྱོན་མེད་དེ། རྟགས་ཆོས་གཉིས་རྣམ་པར་བཅད་ཙམ་ཡིན་པ་ལ་གཞི་མ་གྲུབ་པ་དེ་ལྟ་བུ་ཆོས་ཅན་དུ་རུང་པའི་
ཕྱིར་རོ། །དེའི་རྒྱུ་མཚན་ཡང། སློབ་དཔོན་ཕྱོགས་ཀྱི་གླང་པོས། མངོན་སུམ་དོན་དང་རྗེས་དཔག་དང། ཡིད་ཆེས་གྲགས་པས་རང་རྟེན་ལའོ། །ཞེས་གསུངས་པའི་དོན། དཔལ་ལྡན་ཆོས་ཀྱི་གྲགས་པས་འཆད་པའི་ཚེ། བསྒྲུབ་བྱའི་ཆོས་རང་གི་རྟེན་གྱི་ཆོས་ཅན་
དང༑ དེ་གཉིས་ཚོགས་པ་བསལ་ན་གཏན་ཚིགས་ཀྱི་སྐྱོན་ཡིན་པར་བསྟན་པའི་དོན་དུ་རང་རྟེན་ཞེས་གསུངས་པ་ཡིན་གྱི་ཆོས་ཅན་འབའ་ཞིག་པ་དང། བསྒྲུབ་བྱའི་ཆོས་གཉིས་ཚོགས་པའི་ཚོགས་དོན་བསལ་ཡང་སྐྱོན་མ་ཡིན་པར་བཤད་དོ། །ཆོས་ཅན་

[031B] །གཏན་ཚིགས་འགོད་པའི་སྐབས་སུ་རྩོད་གཞིར་གང་བྱུང་དེ་ཉིད་ལ་ཕྱོགས་ཆོས་འགྲུབ་དགོས་ན་ཆོས་ཅན་འབའ་ཞིག་པ་དང། རང་རྟེན་གྱི་ཆོས་ཅན་གཉིས་
སུ་འབྱེད་པའི་དོན་མེད་དོ། །དེའི་ཕྱིར་བདག་དང་གཙོ་བོ་སོགས་འགོག་པའི་ཚེ་རང་ལྡོག་ནས་དགག་དགོས་པས་རང་རྒྱུད་ཀྱི་སྦྱོར་བའི་རྩོད་གཞིར་གཟུང་དགོས་པ་དང། དེའི་ཚེ་དེ་དག་དངོས་མེད་དུ་སྒྲུབ་པའི་རྟགས་ཀྱིས་ཆོས་ཅན་བཀག་ཀྱང་སྐྱོན་དུ་མི་འགྱུར་ཏེ། བསྒྲུབ་བྱ་བདག་དང་
གཙོ་བོ་སོགས་མེད་པར་རྟོགས་པའི་རྗེས་དཔག་སྐྱེ་བ་ལ་དེ་ཉིད་ཐབས་ཡང་དག་པར་འགྱུར་བའི་ཕྱིར་རོ། །དེས་ན་མཁས་གྲུབ་ཐམས་ཅད་མཁྱེན་པ་ནི། དེ་ལྟ་བུའི་རྟགས་ལ་ནི། ཆོས་ཅན་དང་མེད་ངེས་ཀྱི་ཆོགས་དོན་བསྒྲུབ་བྱ་ཡིན་པས་ཆོས་ཅན་གཞི་མ་གྲུབ་པ་ཉིད་དམ་བཅའ་ཚད་མས་
གྲུབ་པའི་སྒྲུབ་བྱེད་ཡིན་པས་སྐྱོན་མེད་ལ། གཞི་མ་གྲུབ་ཀྱང་རྟགས་ངེས་པའི་ཤེས་འདོད་ཆོས་ཅན་ཡིན་པ་མི་འགལ་ཏེ། གཞི་མ་གྲུབ་ཀྱང་ཁྱབ་པ་ངེས་པའི་མཐུན་དཔེ་ཡིན་པ་མི་འགལ་བ་བཞིན་ནོ། །དེས་ན་རང་རྟེན་ལའོ་ཞེས་པ་ཡང་རང་གི་རྟེན་དུ་གཞི་གྲུབ་པའི་ཆོས་ཅན་བཀག་ན་
རྟགས་ཀྱི་སྐྱོན་དུ་སྟོན་པ་ཡིན་ཀྱི་ཆོས་ཅན་ཡོད་པ་བཀག་ཙམ་རྟགས་ཀྱི་སྐྱོན་དུ་སྟོན་པ་མིན་ནོ། །དེའི་ཕྱིར་བདག་དང་གཙོ་བོ་སོགས་ཁོ་ན་ཆོས་ཅན་དུ་འཛིན་གྱི་དེ་དག་གི་སྒྲ་དོན་ཆོས་ཅན་དུ་མི་འཛིན་པར་གསུངས་སོ། །རྒྱལ་ཚབ་ཐམས་ཅད་མཁྱེན་པས་ནི་ཕྱིར་རྒོལ་གྱིས་གང་ཟག་རང་
རྐྱ་བ་དང། དེར་སྣང་བ་གཉིས་གཅིག་ཏུ་འཁྲུལ་ནས་ཤེས་འདོད་ཞུགས་ཤིང་སྣང་བའི་སྒྲ་དོན་གྱི་སྟེང་དུ་རྟགས་ཚད་མས་གྲུབ་ལ། གང་ཟག་རང་རྐྱ་བ་ཆོས་ཅན་དུ་མ་བཟུང་ན་གང་ཟག་གི་བདག་རང་ལྡོག་ནས་མི་ལེགས་ཤིང་ཕྱིར་རྒོལ་གྱིས་དེར་སྣང་གི་སྒྲ་དོན་དང་གཅིག་ཏུ་ཞེན་ནས་འཇུག་

[032A]༄༅། །པས་སྒྲ་དོན་ཆོས་ཅན་དུ་མི་རུང་བའི་སྐྱོན་ཡང་མེད་དོ། །དེས་ན་རྟགས་ཡང་དག་ཡིན་ན་ཤེས་འདོད་ཆོས་ཅན་གཞི་གྲུབ་པས་ཁྱབ་ཀྱང། རྟགས་ཡང་དག་གི་ཤེས་འདོད་ཆོས་ཅན་ཡིན་ན་གཞི་གྲུབ་བསམ་ཁྱབ་བོ། །ཞེས་གསུངས་སོ། །དེ་ལ་རྗེ་ཐམས་
ཅད་མཁྱེན་པའི་སྲས་ཀྱི་ཐུ་བོ་གཉིས་ཀྱི་བཞེད་པ་ནི་ཤིན་ཏུ་ཟབ་པས་བདག་ལྟ་བུས་འདི་འཐད་དང་འདི་མི་འཐད་ཅེས་པའི་རྣམ་གཞག་བྱེད་ག་ལ་ནུས། འོན་ཀྱང་རྗེ་ཐམས་ཅད་མཁྱེན་པ་རང་ཉིད་ཀྱིས་དབུ་མ་རྒྱན་གྱི་ཟིན་བྲིས་སུ་དོན་འདི་གསལ་བར་བཀའ་སྩལ་བ་རྣམས་ནི་ཕྱོགས་ཕྱི་
མ་དང་མཐུན་ཤས་ཆེ་ཞིང་གོ་བ་སྟེར་ཕུལ་ཤིན་ཏུ་ཆེ་བར་འདུག་པས་གསུང་ཇི་ལྟ་བ་བཞིན་དུ་ཡི་གེ་མ་ཉམས་པར་དགོད་པར་བྱ་སྟེ། དེ་ཉིད་ལས། ཕྱོགས་གླང་གིས་གསུངས་པའི་དོན་རྣམ་འགྲེལ་ལས། དཔག་བྱ་དཔོག་པར་བྱེད་པ་ཡི། །དོན་གྱི་ཐ་སྙད་གནས་པ་འདི། །
ཤེས་པ་ལ་གྲུབ་ཐ་དད་ལ། །བརྟེན་ནས་རྣམ་པར་བརྟགས་པ་ཡིན། །ཞེས་གསུངས་པ་ལྟར་གཞི་དངོས་པོ་དགོས་པ་བྱས་པས་སྒྲ་མི་རྟག་པ་དང། དུ་བ་ལ་ལ་མེ་ཡོད་དུ་བསྒྲུབ་པ་ལ་ཡང་རྟོག་པ་ལ་སྒྲ་དང་ལ་གཉིས། དེ་གཉིས་མ་ཡིན་པ་ལས་ལོག་པར་སྣང་བའི་དོན་ཉིད་དགག་སྒྲུབ་ཀྱི་དངོས་
རྟེན་ཡིན་གྱི་སྒྲ་དང་ལ་ཉིད་དངོས་ཀྱི་རྟེན་མིན་ཏེ། དགག་སྒྲུབ་བྱེད་པའི་རྟོག་པ་ལ་དངོས་སུ་མི་སྣང་བའི་ཕྱིར་དང། ཆོས་གཅིག་ཅིག་བསྒྲུབས་ན་དེའི་ཆོས་ཐམས་ཅད་ཅིག་ཅར་དུ་བསྒྲུབས་པར་འགྱུར་པའི་ཕྱིར་རོ། །འོན་ཀྱང་དེ་ལྟར་སྣང་བའི་སྣང་གཞི་ནི་སྐྲ་དང་ལ་ཡིན་པས་གཞི་དངོས་
པོར་གྱུར་པ་དགོས། གཞི་ཆོས་ཅན་དངོས་པོ་ཡིན་པ་མི་དགོས་པ་གཙོ་བོ་དང་དབང་ཕྱུག་ལ་སོགས་པ་རྩོད་གཞིར་བཟུང་བ་ལ་ཡང་རྟོག་པ་ལ་གཙོ་བོ་དང་དབང་ཕྱུག་མ་ཡིན་པ་ལས་ལོག་པར་སྣང་བ་ནི་ཡོད་ལ། དེ་ཉིད་ལ་དམིགས་ནས་དངོས་པོར་མེད་ཅེས་བསྒྲུབ་པས་གཞི་དེ་ལ་

[032B] སྔར་རྒོལ་ལ་དཔག་འདོད་མེད་པའི་སྐྱོན་མེད་ལ། སྣང་གཞི་དངོས་པོར་ཡོད་པ་དོན་བྱེད་ནུས་སྟོང་དང། སང་གཞི་བདེན་པར་ཡོད་པ་བདེན་པའི་གཅིག་དུ་བྲལ་གྱིས་བཀག་པ་ན། རྟགས་དེ་གཉིས་གཙོ་བོ་དང་དབང་ཕྱུག་མ་ཡིན་པ་ལས་ལོག་པར་
སྣང་བ་དེ་ཉིད་ལ་འགྲུབ་ལ། དེ་ཉིད་བསྒྲུབ་བྱའི་ཆོས་གང་གི་ཆོས་སུ་འཇོག་པའི་ཆོས་ཅན་དང། ཕྱོགས་ཀྱི་ཆོས་གང་གི་ཆོས་སུ་བཞག་པའི་ཕྱོགས་སུ་བཏགས་པ་ཉིད་ཡིན་པས་ཆོས་ཅན་འབའ་ཞིག་པ་བཀག་པས་ཀྱང་ཕྱོགས་ཆོས་མི་འགྲུབ་པའི་སྐྱོན་མེད་དོ། །བྱས་བས་སྒྲ་མི་
རྟག་པར་བསྒྲུབ་པ་ན། རྟོག་པ་ལ་སྒྲ་མ་ཡིན་པ་ལས་ལོག་པར་སྣང་བའི་སྣང་ལྡོག་དངོས་པོར་མེད་པས། བྱས་པའི་རྟགས་དེ་ལ་གྲུབ་པ་མིན་གྱི། སྣང་གཞི་སྒྲ་ལ་གྲུབ་དགོས་ཏེ། དངོས་པོ་རྟགས་དང་བསྒྲུབ་བྱའི་ཆོས་སུ་བྱེ་དཔའི་གནད་ཀྱིས་སོ། །དོན་བྱེད་པས་སྟོང་བ་དང་དུ་བྲལ་
རྟགས་སུ་བྱེད་པའི་ཚེ་ན། སྣང་གཞི་དང་སྣང་ལྡོག་གཉིས་ཀ་རྟགས་དེ་ཡིན་པར་གྲུབ་ཅིང། སྣང་གཞི་རྟགས་དེ་ཡིན་པར་གྲུབ་ན། དེ་བཀག་ཀྱང་སྣང་ལྡོག་སྒྲུབ་ཆོས་དང་ཕྱོགས་ཆོས་ཀྱི་ཆོས་གཉིས་བརྟེན་པའི་ཆོས་ཅན་དུ་འགྲུབ་བོ། །འདི་ནི་སྙིང་པོ་བསྡུས་པ་སྟེ། རྒྱས་པར་དབུ་མ་
སྣང་བ་ལས་ཤེས་དགོས་སོ། །ཞེས་གསུངས་སོ། །གསུང་འདི་དག་ཤིན་ཏུ་བརླིང་ཞིང་དོན་ཆེ་བར་ཡོད་པས་འབྲུ་སྣོན་ཞིང་ཏུ་བྱ་དགོས་མོད་ཀྱང་འདིར་ནི་སྐབས་དོན་སྒྲིབ་པར་འགྱུར་པས་མ་བྲིས་ལ། དོན་དུ་འགྱུར་ན་གཞག་ཏུ་འཆད་པར་འདོད་དོ། །མདོར་ན་ཡབ་སྲས་གསུམ་གྱི་བཞེད་
པ་གུང་བསྒྲིགས་ན་རྟགས་ཆོས་རྣམ་པར་བཅད་ཙམ་ལ་གཞི་ཆོས་ཅན་གཞི་གྲུབ་མི་དགོས་པས་བདག་དང་གཙོ་བོ་སོགས་ཆོས་ཅན་དུ་བཞག་པས་ཆོག་ལ། ཕྱིར་རྒོལ་གྱི་རྒྱུད་ལ་རྗེས་དཔག་སྐྱེ་བའི་ཚེ་རྟགས་དངོས་སུ་སྒྲ་དོན་གྱི་སྟེང་དུ་འགྲུབ་ཅིང་དེས་སྨྲས་པའི་ཆོས་ཅན་ཁེགས་པར་

[033A]༄༅། །འགྱུར་བས། བདག་མེད་རྟོགས་པའི་རྗེས་དཔག་སྐྱེད་པ་ལ་ཡོན་ཏན་ཁོ་ན་འབྱུང་གི་སྐྱོན་མི་འབྱུང་བ་དང། དགག་སྒྲུབ་ཀྱི་དངོས་རྟེན་སྒྲ་དོན་དེ་ཉིད་ཀྱང་ཆོས་ཅན་བཏགས་པ་བར་བཞག་པས་ཆོག་པ་ཡིན་ནོ། །བྱས་པས་སྒྲ་མི་རྟག་པར་བསྒྲུབ་པ་
ལ་མི་མཚུངས་ཏེ། རྟགས་ཆོས་དངོས་པོ་ཡིན་པས་སྒྲའི་སྒྲ་དོན་གྱི་སྟེང་དུ་འགྲུབ་ཏུ་མི་རུང་བའི་ཕྱིར་རོ། །ཞེས་པ་འདི་ཡབ་སྲས་གསུམ་གྱི་དགོངས་པ་རྨ་མེད་པའོ། །འདི་དག་ནི་མདོ་སྡེ་པ་ཡན་ཆད་ཀྱི་རང་སྟེ་མཐའ་དག་གི་འདོད་ཚུལ་ཐུན་མོང་བ་ཡིན་ལ་རྟགས་ཆོས་དོན་
གསུམ་གྱི་སྒྲུབ་ཚུལ་ཐལ་འགྱུར་བ་ལ་ཞིབ་ཆ་ཅུང་ཟད་དངོས་སོ། །དོན་འདི་དབུ་མ་སྣང་བ་ལས་བཤད་ཚུལ་སོགས་ནི་འོག་ཏུ་འཆད་དོ། །རྟགས་འདིའི་ཁྱབ་པ་སྒྲུབ་ཚུལ་ནི། རང་བཞིན་གཅིག་དང་ཐ་དད་ཕན་ཚུན་སྤངས་འགལ་ལ་བརྟེན་པའི་དངོས་འགལ་དུ་ངེས་པའི་ཚད་མས་
དགག་བྱའི་ཆོས་ལ་རྟགས་ལོག་གི་ཁྱབ་པ་ངེས་ཤིང། ཕྱོགས་ཆོས་ངེས་པའི་ཚད་མ་དང་གཉིས་སྡོམ་པའི་བྱེད་པས་རྟགས་མི་མཐུན་ཕྱོགས་ལས་ལྡོག་པ་དང། མཐུན་ཕྱོགས་ཁོ་ན་ལ་ཡོད་པར་ངེས་པའི་རྗེས་ཁྱབ་ངེས་པར་བྱེད་པ་ཡིན་ནོ། །ཕྱོགས་ཆོས་ནི་ཕུང་པོ་དང་གང་
ཟག་རང་རྐྱ་བ་རང་བཞིན་ཐ་དད་དུ་མེད་པ་དབང་རྣོན་གྱིས་མངོན་སུམ་གྱིས་འགྲུབ་ཅིང་དབང་རྟུལ་གྱིས་རང་བཞིན་མ་དམིགས་པའི་རྟགས་ལ་བརྟེན་པའི་རྗེས་དཔག་གིས་ངེས་སོ། །རང་བཞིན་གཅིག་ཏུ་མ་གྲུབ་པར་སྒྲུབ་པ་ལ་རྟགས་དགོད་པ་ནི། རང་རྒྱུད་ཀྱི་ཕུང་པོ་འདི་གང་ཟག་རང་
རྐྱ་བ་དང་རང་བཞིན་གཅིག་ཏུ་མེད་དེ། མི་རྟག་ཅིང་གཞན་དབང་ཅན་ཡིན་པའི་ཕྱིར་རོ། །ཁྱབ་སྟེ། གང་ཟག་རང་རྐྱ་བ་ཡིན་ན་རྟག་པ་དང་རང་དབང་ཅན་ཡིན་དགོས་པའི་ཕྱིར། རྟགས་སྒྲུབ་པ་ནི། རང་རྒྱུད་ཀྱི་ཕུང་པོ་ཆོས་ཅན། གཞན་དབང་ཅན་ཡིན་ཏེ། ལས་ཉོན་གྱི་འདུས་བྱས་

[033B] དེ་ཆོས་ཅན་མི་རྟག་སྟེ། བྱས་པའི་ཕྱིར་འདིའི་ཁྱབ་པ་སྒྲུབ་པ་ནི། རྗེས་ཁྱབ་སྒྲུབ་བྱེད་ལྟོས་མེད་ཀྱི་རྟགས་དང་ལྡོག་ཁྱབ་སྒྲུབ་བྱེད་གནོད་བ་ཅན་བྱ་རྟགས་ལ་བརྟེན་ནས་སྒྲུབ་དགོས་ཏེ་མ་སྤྲོས་སོ། །གཅིག་དུ་བྲལ་གྱི་གཏན་ཚིགས་འདིའི་ཕྱོགས་ཆོས་དང་
ཁྱབ་པ་སྒྲུབ་ཚུལ་དང། དོན་དང་ཐ་སྙད་བསྒྲུབ་གང་ཡིན་པ་སོགས་ཀྱི་རྣམ་གཞག་ཞི་བ་བར་ཤེས་དགོས་མོད། དེང་སང་ནི་དབུ་ཕར་གྱི་ཡིག་ཆ་རྩོམ་པ་པོ་ཕལ་མོ་ཆེ་ཞིག་གིས་གཏན་ཚིགས་འདིའི་སྐོར་ལ་ཤོག་བུ་གང་མང་བྲིས་འདུག་ཀྱང་གནད་དོན་ཇི་བཞིན་ཕིགས་པ་དཀའ་བར་
བྱུང་སྣང་ན། དེ་དག་གི་རྗེས་སུ་འབྲངས་པའི་བློ་ཆུང་གཞན་གྱི་གཡམ་ལ་རྒྱུག་པ་ངག་གིས་གཅིག་ཏུ་བྲལ་གྱི་གཏན་ཚིགས་ཞེས་བྱང་བའི་མ་ཎི་འདྲེན་པ་ལྟར་འདོན་ཀྱང་འདོན་ཇི་བཞིན་གི་བ་ལྟ་ག་ལ་ཞིག་དེ་དག་གི་རྣམ་བཞག་ཅུང་ཟད་ཙམ་ནི་རང་རྒྱུད་པའི་སྐབས་སུ་འཆད་པར་འགྱུར་
རོ༑ ༑ད་ནི་དཀྱུས་ལ་འཇུག་པར་བྱ་སྟེ། དེ་ལྟར་ལམ་གྱི་གཙོ་བོ་ནི་བདག་མེད་རྟོགས་པའི་ཤེས་རབ་ཉིད་ཡིན་ལ། དེ་ཡང་ལུགས་འདིས་བདག་མེད་རྟོགས་པའི་ཤེས་རབ་ཀྱིས་བདག་གིས་དབེན་པའི་འདུ་བྱེད་དངོས་སུ་རྟོགས་ཤིང་བདག་བཀག་པའི་མེད་དགག་ནི་ཤུགས་ལ་རྟོགས་
པར་འདོད་དོ། །བདེན་པའི་རྣམ་པ་བཅུ་དྲུག་གི་རྣམ་གཞག་མདོ་ཙམ་ནི་འདི་ལྟར་ཡིན་ཏེ། སྡུག་བསྔལ་བདེན་པ་ལ་བརྟེན་པའི་ལོག་རྟོག་གཙང་བདེ་རྟག་བདག་ཏུ་འཛིན་པ་བཞིའི་གཉེན་པོར། མི་རྟག་པ། སྡུག་བསྔལ་བ། སྟོང་པ། བདག་མེད་པའི་རྣམ་པ་བཞི། སྒྲུབ་བྱེད་ཀྱི་གཏན་
ཚིགས་ནི། རིམ་པ་བཞིན་ཉེར་ལེན་གྱི་ཕུང་པོ་དེ་སྐད་ཅིག་རེ་རེ་ཞིན་འཇིག་པའི་ཕྱིར་དང། ལས་ཉོན་གྱི་གཞན་དབང་ཅན་ཡིན་པའི་ཕྱིར་དང། དོན་གཞན་གྱི་བདག་གིས་སྟོང་པའི་ཕྱིར་དང། རང་གི་ངོ་བོར་གྱུར་པའི་བདག་མེད་པའི་ཕྱིར་ཞེས་པའོ། །ཀུན་འབྱུང་བདེན་པ་

[034A]༄༅། །ལ་བརྟེན་པའི་ལོག་རྟོག་སྡུག་བསྔལ་རྒྱུ་མེད་དུ་འཛིན་པ་དང། རྒྱུ་གཅིག་པུ་འབའ་ཞིག་ལས་སྐྱེ་བར་འཛིན་པ་དང། སྒའི་ཚངས་པ་འགྱུར་བས་བྱས་པར་འཛིན་པ་དང། དབང་ཕྱུག་ལོགས་ཀྱིས་བློ་སྔོན་དུ་བཏང་ནས་བྱས་པར་འཛིན་པ་
བཞིའི་གཉེན་པོར། རྒྱུ་ཀུན་འབྱུང། རབ་སྐྱེ། རྐྱེན་གྱི་རྣམ་པ་བཞི། སྒྲུབ་བྱེད་ནི། ཟག་བཅས་ཀྱི་ལས་དང་སྲེད་པ་ནི་རང་འབྲས་སྡུག་བསྔལ་གྱི་རྩ་བ་ཡིན་པའི་ཕྱིར་སྡུག་བསྔལ་རྣམ་པ་ཐམས་ཅད་པ་ཡང་དང་ཡང་དུ་སྐྱེད་པའི་ཕྱིར་དང། སྡུག་བསྔལ་
ཤུགས་དྲག་པོར་སྐྱེད་པའི་ཕྱིར་དང། སྲིད་པའི་སྲིད་པ་ནི་སྡུག་བསྔལ་གྱི་ལྷན་ཅིག་བྱེད་རྐྱེན་ཡིན་པའི་ཕྱིར་ཞེས་པའོ། །འགོག་པའི་བདེན་པ་ལ་བརྟེན་པའི་ལོག་རྟོག་ཐར་པ་ཡི་མེད་དུ་འཛིན་པ་དང། ཟག་བཅས་ཀྱི་ཁྱད་པར་འབའ་ཞིག་ཐར་བར་འཛིན་པ་དང། སྡུག་
བསྔལ་འགགས་པ་ལས་ལྷག་པའི་ཐར་པ་ཡོད་པར་འཛིན་པ་དང། རེ་ཞིག་ཐར་ཡང་གཏན་དུ་ཐར་བ་མི་སྲིད་པར་འཛིན་པ་བཞིའི་གཉེན་པོར་འགོག་པ། ཞི་བ་གྱ་ནོམ། ངེས་འབྱུང་གི་རྣམ་པ་བཞི། སྒྲུབ་བྱེད་ནི། རིམ་པ་བཞིན་དུ། གཉེན་པོའི་སྟོབས་ཀྱིས་སྡུག་
བསྔལ་གཏན་ཟད་པའི་བྲལ་བ་དེ་ནི་སྡུག་བསྔལ་སྤངས་པའི་བྲལ་བ་ཡིན་པའི་ཕྱིར་དང། ཉོན་མོངས་སྤངས་པའི་བྲལ་བ་ཡིན་པའི་ཕྱིར་དང། དེ་ལས་མཆོག་ཏུ་གྱུར་པའི་ཕན་བ་དེའི་ངོ་བོར་གྱུར་བ་གཞན་མེད་པའི་ཐར་པ་ཡིན་པའི་ཕྱིར་དང། ཐོབ་ནས་སླར་མི་ལྡོག་པའི་
ཆོས་ཅན་གྱི་ཐར་པ་ཡིན་པའི་ཕྱིར་ཞེས་པའོ། །ལམ་གྱི་བདེན་པ་ལ་བརྟེན་པའི་ལོག་རྟོག་ཐར་ལམ་གཏན་མེད་དུ་འཛིན་པ་དང། ཐར་ལམ་ཡང་དག་པ་ཐར་ལམ་མ་ཡིན་པར་འཛིན་པ་དང། བདག་མེད་རྟོགས་པའི་ཤེས་རབ་ཡུལ་ལ་ལོག་པར་ཞུགས་པར་འཛིན་པ་དང་

[034B] ལམ་རིགས་པ། སྒྲུབ་བ། ངེས་འབྱིན་གྱི་རྣམ་པ་བཞི། སྒྲུབ་བྱེད་ནི། རིམ་པ་བཞིན་དུ། བདག་མེད་མངོན་སུམ་དུ་རྟོགས་པའི་ཤེས་རབ་དེ་ཐར་བར་བགྲོད་པར་བྱེད་པ་ཡིན་པའི་ཕྱིར་དང་
ཉོན་མོངས་པའི་དངོས་གཉེན་ཡིན་པའི་ཕྱིར་དང། སེམས་ཀྱི་གནས་ལུགས་ཕྱིན་ཅི་མ་ལོག་པར་རྟོགས་པའི་ཕྱིར་དང། རྟག་པའི་གནས་སུ་གདོན་མི་ཟ་བར་ཕྱིན་པར་བྱེད་པའི་ཕྱིར་ཞེས་པའོ། །གསུམ་པ་འབྲས་བུའི་རྣམ་གཞག་ནི། ཉན་ཐོས་དང་རང་རྒྱལ་དགྲ་བཅོམ་པ་
རྣམས་སྤངས་རྟོགས་ལས་ཉམས་པ་མི་སྲིད་པ་དང། བྱང་སེམས་འཕགས་པ་ལ་མཉམ་གཞག་པས་ཁྱབ་པ་དང། ལྷག་མེད་མྱང་འདས་གསུམ་གའི་ཚེ་བེམ་རིག་རྒྱུན་ཆད་པར་ཕལ་མོ་ཆེས་འདོད་ཀྱང་རིགས་པའི་རྗེས་འབྲང་གི་མདོ་སྡེ་པ་ལ་ཞིང་ཆ་དགོས་སམ་སྙམ། ཆོས་སྐུ་
དང་གཟུགས་སྐུ་གཉིས་ཀ་སངས་རྒྱས་ཡིན་པར་འདོད་ལ། ཆོས་འཁོར་ནི་བདེན་བཞིའི་ཆོས་འཁོར་ཁོ་ནར་འདོད་ཅིང་ལུང་དང་རྟོགས་པའི་ཆོས་འཁོར་གཉིས་ཀ་འདོད་དོ། །བདེན་བཞི་ལ་ལན་གསུམ་དུ་བཟླས་ཤིང་རྣམ་པ་བཅུ་གཉིས་སུ་སྐོར་ཚུལ་ནི་བྱེ་སྨྲ་དང་མི་འདྲ་སྟེ། འདི་ནི་
སྡུག་བསྔལ་འཕགས་པའི་བདེན་པའོ་ལས་སོགས་བཞི་ནི་ངོ་བོ་ལ་བཟླས་པ་དང། ཤེས་པར་བྱ། སྤངས་བར་བྱ། མངོན་དུ་བྱས། བསྒོམ་པར་བྱ། ཞེས་པ་བྱ་བ་ལ་བཟླས་པ་དང། ཤེས་སོ། །སྤངས་སོ། །མངོན་དུ་བྱས་སོ། །བསྒོམས་སོ་ཞེས་པ་བྱེད་པ་ལ་བཟླས་པ་སྟེ་རྣམ་
པ་བཅུ་གཉིས་ཡང་དེ་ཡིན་ནོ། །འདི་ནི་མདོ་སྡེ་པ་ཡན་ཆད་ཕལ་ཆེར་འདྲའོ། །དོན་སྨྲ་སྡེ་གཉིས་ཡིས་ཐེག་ཆེན་བཀར་ཁས་མི་ལེན་པས་བཀའ་བར་པ་མཚན་ཉིད་མེད་པའི་ཆོས་འཁོར་སོགས་ཐེག་ཆེན་གྱི་མདོ་རྣམས་ཆོས་འཁོར་གྱི་མཚན་གཞིར་མི་འདོད་པ་སྔ་རབས་པ་རྣམས་

[035A]༄༅། །ལ་གྲགས་ཤིང་བྱེ་མདོ་སྤྱི་ཙམ་ནི་དེ་ལྟར་འཐད་པར་རྗེ་ཡབ་སྲས་ཀྱང་བཞེད་མོད། འོན་ཀྱང་ཀླུ་སྒྲུབ་ཡབ་སྲས་བྱུང་བའི་རྗེས་ཀྱི་ཉན་ཐོས་སྡེ་བ་འགའ་ཞིག་གིས་ཤེར་ཕྱིན་སོགས་མདོ་ཡིན་པར་ཁས་ལེན་ཚུལ་རྒྱལ་ཚབ་ཐམས་ཅད་མཁྱེན་པའི་སྤྱོད་འཇུག་
དར་ཊཱིཀ་དང་རྒྱུད་བླ་དར་ཊཱིཀ་སོགས་སུ་གསུངས་པ་ལྟར་ཁས་བླང་བར་བྱ་འོ། དེ་ལྟ་ན་ཡང་རྣམ་འགྲེལ་ལས། ཕུང་པོ་ལ་སོགས་བྱེ་བྲག་གིས། །མཚན་ཉིད་ཐམས་ཅད་བྱེད་པ་ཡི། །ཁྱད་པར་ཅན་དེའང་དེ་ཉིད་མིན། །དེས་ཀྱང་དེ་དག་མཚན་ཉིད་བྲལ། །ཞེས་པ་འདི་མདོ་སྡེ་པས་
ཤེར་ཕྱིན་གྱི་མདོའི་དགོངས་པ་འགྲལ་ཚུལ་དུ་འཆད་པ་ནི་འཐད་པར་མ་མཐོང་སྟེ། དེའི་ཐད་ཀྱི་ལྷ་དབང་བློ་དང་རྒྱན་མཁན་པའི་འགྲལ་པར་དོན་སྨྲ་དང་ཐུན་མོང་དུ་གསུངས་པ་ནི་ཚིགས་བཅད་འདིས་བསྟན་པའི་དོན་ཙམ་མདོ་སྡེ་པས་ཀྱང་ཁས་ལེན་པ་ལ་དགོངས་པ་ཡིན་པར་རྗེ་
ཐམས་ཅད་མཁྱེན་པ་ཡབ་སྲས་ཀྱིས་གསུངས་ཤིང། ཡམ་རིས་ཐེག་པ་ཐ་ཤལ་བའི་འདོད་ཚུལ་དུ་ཤད་པ་མཁས་གྲུབ་རྗེས་བཀག་པའི་ཕྱིར་དང། ཚིག་རྐང་ཐ་མའི་དེས་ཀྱང་ཞེས་པའི་ཚིག་གིས་སེམས་ཙམ་པས་བཤད་པའི་རྣམ་གྲངས་གཉིས་པ་ཞིག་ཡིན་པར་བསྟན་
ཞེས་རྒྱལ་ཚབ་མཁས་གྲུབ་གཉིས་ཀས་བཤད་པའི་ཕྱིར་དང། ཁྱད་པར་དུ་རྗེའི་གསུང་བཞིན་དུ་རྒྱལ་ཚབ་རྗེས་བཀོད་པའི་ཚད་མའི་བརྗེས་བྱང་ཆེན་མོར་ཡང། ཚིགས་བཅད་དེའི་དོན་འགྲེལ་བའི་སྐབས་སུ་འདི་ལྟར་འབྱུང་སྟེ། ཚིགས་བཅད་གསུམ་པས་རང་བཞིན་མེད་པའི་
དགོངས་པ་འདི་བཞིན་དུའང་བཤད་དུ་རང་ངོ་ཞེས་པའི་འགྲེལ་ཚུལ་གཞན་འཆང་བ་ཡིན་གྱི་དེ་ཉིད་མདོ་སྡེ་པ་ལ་སྦྱོར་བ་མི་འཐད་དེ། ཉན་ཐོས་སྡེ་པ་ཕལ་ཆེར་ཐེག་པ་ཆེན་པོའི་མདོ་སྡེ་བཀར་མི་འདོད་པས་དེའི་དགོངས་པ་མི་འཆད་དཀའ་མེད་མིན་པའི་ཕྱིར་དང། དེས་ཀྱང་དེ་དག་

[035B] དེས་ན་རྗེ་ཐམས་ཅད་མཁྱེན་པས་དྲང་ངེས་རྣམ་འབྱེད་དུ་ཚིགས་བཅད་དེ་དྲངས་པའི་འཇུག་ཏེ། འདི་ནི་ཉན་ཐོས་སྡེ་བ་དང་ཡང་ཐུན་མོང་བའོ་ཞེས་
བཀའ་སྩལ་བའི་དོན་ཡང། ཚིགས་བཅད་དེའི་བསྟན་དོན་ཕུང་སོགས་རང་གི་མཚན་ཉིད་དང་བྲལ་ལུགས་དེ་ཉན་ཐོས་སྡེ་པས་ཀྱང་ཁས་བླངས་དུ་རུང་བའི་དོན་ཡིན་གྱི་ཤེར་ཕྱིན་གྱི་དགོངས་པ་ལེན་ལུགས་ཉན་ཐོས་སྡེ་པ་དང་ཐུན་མོངས་བར་བཤད་པ་མ་ཡིན་པས་ཚིག་ཙམ་ལ་ཆགས་
པར་མི་བྱའོ། །དབུ་མ་རྒྱན་གྱི་རང་འགྲེལ་ལས། ཆོས་ཐམས་ཅད་དངོས་པོ་མེད་པ་དང་སྐྱེ་བ་མེད་པར་གསུང་པའི་དོན་ཉན་ཐོས་སྡེ་པས་ཉུང་བ་དང་སྨད་པའི་དོན་དུ་འདོད་པར་བཤད་པ་ནི། དེ་དག་གིས་ཤེར་ཕྱིན་གྱི་མདོའི་དགོངས་པ་ལེན་ཚུལ་དུ་འགྲེལ་བཤད་ལས་བཤད་
མོད༑ དེ་ནི་ཀླུ་སྒྲུབ་བྱུང་རྗེས་ཀྱི་ཉན་ཐོས་སྡེ་པར་མངོན་ན། །ཀ་མ་ལ་ཤཱི་ལས་ཆོས་ཐམས་ཅད་བདག་མེད་དོ་ཞེས་པའི་དོན་གནས་མ་བུ་པས་ཕུང་པོ་ལས་དོན་གཞན་པའི་བདག་མེད་པ་ལ་འདོད་པར་བཤད་པ་ནི་ཉན་ཐོས་སྡེ་གཉིས་ཀྱིས་ཤེར་ཕྱོགས་ཀྱི་མདོའི་དགོངས་པ་འགྲེལ་ཚུལ་
དེ་ལྟར་བཤད་པ་མ་ཡིན་གྱི། ཉན་ཐོས་སྡེ་པ་རང་ལ་གྲགས་པའི་ལུང་ལས་བདག་མེད་པའི་ཚིག་བྱུང་བ་རྣམས་ཀྱི་དོན་འགྲེལ་ལུགས་བཤད་པའོ། །ལུགས་འདིས་ཆོས་ཕུང་ལ་ཆོས་འཁོར་གྱིས་ཁྱབ་པ་ཁས་མི་ལེན་པས་ཤེར་ཕྱིན་སོགས་ཐེག་ཆེན་གྱི་མདོ་ཁས་ལེན་པ་རེ་
གཉིས་བྱུང་ཡང། མདོ་དེ་དག་ཆོས་འཁོར་དུ་འདོད་མི་དགོས་པར་མ་ཟད་བདེན་བཞི་ལ་ལན་གསུམ་དུ་བཟླས་ཤིང་རྣམ་པ་བཅུ་གྱིས་སུ་བསྐོར་བའི་མདོ་ཚིག་དེ་དག་མ་གཏོགས་ཐེག་དམན་གྱི་མདོ་གཞན་རྣམས་ཀྱང་ཆོས་འཁོར་ཡིན་བར་མི་འདོད་དེ། བྱེ་མདོ་གཉིས་ཀྱིས་ཆོས་

[036A]༄༅། །ཀྱི་འཁོར་ལོ་ཞེས་པའི་མིང་དོན་འཆད་ཚུལ་གྱིས་ཤེས་སོ། །དེས་ན་འདི་དག་གི་ལུགས་ལ་སངས་རྒྱས་ཀྱི་བཀའ་ཡིན་ན་ཆོས་འཁོར་ཡིན་པས་མ་ཁྱབ་བོ། །ཆོས་ཀྱི་ཕུང་པོའི་ཚད་ཀྱང་དུག་གསུམ་རེ་རེ་བ་དང་ཆ་མཉམ་ལ་སྤྱོད་པ་ཉི་དར་ཚིག་སྟོང་རེ་ཡོད་
པས་སྤྱོད་པ་རེའི་གཉེན་པོ་ཡོངས་སུ་རྫོགས་པར་གསུངས་པ་ལ་བྱ་ཞིང། ཆོས་ཕུང་དེ་དག་ཀྱང་གཟུགས་ཀྱི་ཕུང་པོས་བསྡུས་པར་འདི་ལ་འདོད་དོ། །གོང་དུ་བཤད་པ་ལྟར་བདེན་མེད་ལ་སོགས་པ་གསུང་པའི་དོན་སྒྲ་ཟིན་ལས་ཅུང་ཟད་འཁྱོགས་ཏེ་བཤད་པ་རེ་གཉིས་ཡོད་ལ་
ཉན་ཐོས་སྡེ་གཉིས་པ་ལ་མོ་ཆེས་སངས་རྒྱས་ཀྱི་བཀའ་ཡིན་ན་ངེས་པའི་དོན་ཅན་ཁོ་ན་ཡིན་པས་ཁྱབ་པར་འདོད་ཅིང་དྲང་ངེས་གཉིས་ཀ་འདོད་པ་ཡང་ཡོད་པར་རྟོག་གེ་འབར་བ་ལས་བཤད་དོ། །



