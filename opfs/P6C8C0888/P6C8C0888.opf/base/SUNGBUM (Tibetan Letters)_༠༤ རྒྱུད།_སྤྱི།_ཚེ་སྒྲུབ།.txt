༄༅། །འཆི་མེད་དམ་རྫས་ཕབ་རྒྱུན་གྱི་དཀར་ཆག་བཞུགས་སོ། །

[001A] །གང་གི་མཚན་ཙམ་རྣ་བར་ལྷུང་བའི་མོད། །མཐར་བྱེད་བེ་ཅོན་རི་མོའི་ལམ་ལ་བཀོད། །མཆོག་གི་ཚེ་དང་བསོད་ནམས་ཡེ་
ཤེས་སོགས། །བདེ་བླག་སྩོལ་མཛད་ཚེ་དཔག་མེད་ལ་འདུད། །མགོན་པོ་ཁྱོད་ཀྱི་འཆི་མེད་གྲུབ་པའི་གཟུངས། །སྣ་ཚོགས་རྫས་སྨན་སྔགས་དང་ཏིང་འཛིན་གྱིས། །
སྒྲུབ་པའི་དམ་རྫས་འཆི་མེད་མྱོང་གྲོལ་གང། །གང་གང་བསྡུས་པའི་དཀར་ཆགས་ཐོ་ཙམ་འགོད། །དེ་ལ་འདིར་སྙིགས་མའི་དུས་འདིར་སེམས་ཅན་རྣམས་ལ་ཆགས་སྡང་
རྨོངས་གསུམ་གྱིས་བསྐྱེད་པའི་རླུང་མཁྲིས་པད་ཀན་སོགས་ནད་སྣ་ཚོགས་ཀྱིས་ཡོངས་སུ་གཟིར་བས་དུས་མིན་འཆི་བས་འཇོམས་པ་མང་དུ་མཐོང་བས་ན་རང་དང་ལས་

[002A] །ཀྱི་འབྲེལ་བ་མཆིས་པ་རྣམས་ལ་ཕན་འདོད་ཀྱི་གདུང་ཤུགས་དྲག་པོས་ཀུན་ནས་བསླང་སྟེ་སྔོན་གྱི་བསོད་ནམས་ཀྱི་མཐུ་མི་
དམན་པའི་སྟོབས་ལས་རང་གི་འགོ་སྐལ་དུ་ཐོབ་པའི་རྒྱ་བོད་ཀྱི་མཁས་གྲུབ་གྲུབ་ཐོབ་ཕལ་མོ་ཆེ་རྣམས་ཀྱི་ཕྱག་ནས་བྱུང་བའི་འཆི་མེད་དམ་རྫས་ཁུང་དག་ཇི་སྙེད་བསོད་
ནམས་ཀྱི་ཞིང་དུ་བྱོན་པ་རྣམས་དོན་ཡོད་པར་བྱ་བའི་ཆེད་དམ་རྫས་མྱོང་གྲོལ་རིལ་བུ་བགྱིས་པའི་དཀར་ཆགས་ཐོ་ཙམ་བཀོད་པ་ལ། དཔལ་མགོན་འཕགས་པ་ཀླུ་
སྒྲུབ་ཡབ་སྲས་ཀྱིས་སྒྲུབ་གནང་མཛད་པའི་ཚེ་རིལ། སློབ་དབོན་པདྨས་སྒྲུབ་པའི་ཚེ་རིལ། ཏཻ་ལོ་པ། པཎ་ཆེན་ནཱ་རོ་པ། གྲུབ་ཆེན་མི་ཏྲ་ཛོ་གི་ཏི་ཕུ་གསང་

[002B] མ་གཅིག་གྲུབ་པའི་རྒྱལ་མོ་བཅས་སོ་སོ་ནས་སྒྲུབ་གནང་རྒྱུན་རིང་མཛད་པའི་ཚེ་རིལ་དང་ཚེ་རྫས་ཁྲུལ་བྲལ། ཆོས་རྒྱལ་ཨིཎྟྲ་བོ་དཧི། ཨ་མོ་གྷ་བཛྲ། གྲུབ་ཆེན་ས་ར་ཧ་སོགས་གྲུབ་ཆེན་དུ་མས་
སྒྲུབ་གནང་མཛད་པའི་ཚེ་རིལ་ཁྱད་འཕགས། སློབ་དབོན་དང་མཁན་ཆེན་ཞི་བ་འཚོ་ཡབ་སྲས་ཀྱིས་སྒྲུབ་གནང་མཛད་པའི་ཚེ་རྫས་དང་ཚེ་རིལ། ས་ཆེན་གོང་མ་ལྔའི་སྒྲུབ་གནང་མཛད་པའི་ཚེ་རྫས་དང་ཚེ་རིལ། ཀརྨ་
རོལ་བའི་རྡོ་རྗེས་སྒྲུབ་པའི་ཚེ་རིལ། གོང་ས་རྒྱལ་དབང་ཐམས་ཅད་མཁྱེན་པ་དགེ་འདུན་རྒྱ་མཚོ། ཀུན་གཟིགས་ལྔ་པ། རྒྱལ་མཆོག་སྐལ་བཟང་རྒྱ་མཚོ། རྒྱལ་བ་འཇམ་དཔལ་རྒྱ་མཚོ། རྒྱལ་བ་མཁས་གྲུབ་རྒྱ་མཚོ་
རྒྱལ་དབང་སྐུ་འཕྲེང་བཅུ་གསུམ་པ་ཐུབ་བསྟན་རྒྱ་མཚོ་རྣམས་ཀྱི་ཚེ་དབང་གི་ཚེ་རིལ། པཎ་ཆེན་བློ་བཟང་ཆོས་ཀྱི་རྒྱལ་མཚན། པཎ་ཆེན་བློ་བཟང་ཡེ་ཤེས། པཎ་ཆེན་དཔལ་ལྡན་ཡེ་ཤེས། པཎ་ཆེན་ཕྱོགས་ལས་རྣམ་རྒྱལ་
པཎ་ཆེན་ཆོས་ཀྱི་གྲགས་པ་བཅས་ཀྱིས་སྒྲུབ་གནང་མཛད་པའི་ཚེ་རིལ། སྟག་ཕུ་སྐལ་བཟང་གར་གྱི་དབང་ཕྱུག་གིས་སྒྲུབ་པའི་ཚེ་རིལ། གཞན་ཡང་མདོ་དབུས་རྒྱ་ནག་རི་བོ་རྩེ་ལྔ་སོགས་ནས་བླ་མ་དགེ་བའི་བཤེ་གཉེན་
དུ་མས་སྒྲུབ་པའི་ཚེ་རིལ། ངོས་ཀྱི་སྐུ་འཕྲེང་རིམ་བྱོན་རྣམས་ཀྱིས་ནན་ཏན་དུ་སྒྲུབ་པ་རྒྱུན་རིང་མཛད་པའི་ཚེ་རིལ་དུས་མིན་འཆི་བ་འཇོམས་པའི་བདུད་རྩི། བཅས་ཕབ་རྒྱུན་བྱས་ཏེ་དེ་སྟེང་གོང་གསལ་ཚེ་རྫས་རྣམས་

[003A]༄༅། །སྤུང་བསྐྱེད་ཀྱིས་རིལ་བུ་རིལ་བ། ཚེ་ལྷ་རྣམ་གསུམ། སྒྲ་མི་སྙན་གྱི་ཚེ་དཔག་མེད། བདེ་མཆོག་དཀར་པོ། ཚེ་བདག་མགོན་པོ་བཅས་སོ་སོའི་སྒོ་ནས་སྒྲུབ་པའི་ཚེ་རིལ་
བཅས་དམ་རྫས་ཁྱད་འཕགས་འཆི་མེད་བདུད་རྩིའི་མྱོང་གྲོལ་བྱིན་རླབས་དགེ་མཚན་གྱི་གཟི་འོད་འབར་བ་འདི་ཉིད་མཐོང་ཐོས་དྲན་རེག་པའི་འབྲེལ་ཐོགས་པའི་སྐྱེ་དགུ་རྣམས་གནས་སྐབས་ནད་གདོན་པར་གཅོད་ཐམས་
ཅད་ལས་རྒྱལ་ཞིང་ཁྱད་པར་དུས་མ་ཡིན་པའི་འཆི་བའི་འཇིགས་པ་ལས་ངེས་པར་གྲོལ་པ་གདོན་མི་ཟ་བས་ན། སྤྱད་ན་བསྐལ་བ་སྟོང་གི་ཚེ་ཡང་བསྲིང་ཞེས་གསུང་བ་ལ་ཡིད་ཆེས་ཀྱིས་དད་གུས་རྩེ་གཅིག་པས་ལོངས་སྤྱད་ན་
འཆི་བདག་གི་ཞགས་པ་ལས་གྲོལ་ངེས་པ་ཡང་དག་པ་ཉིད་དུ་ངེས་ཤིང། མཐར་ཐུག་ངན་སོང་གི་སྐྱེ་སྒོ་ཁེག་སྟེ་དག་པའི་ཞིང་མཆོག་ཤ་སྟག་ཏུ་བརྒྱུད་ནས་ས་ལམ་གྱི་བགྲོད་པ་མཐར་ཕྱིན་ནས་འབྲས་བུ་སྐུ་བཞིའི་གོ་
འཕང་ཐོབ་པར་འགྱུར་བ་ལགས་སོ།། །།ཨ་ཧོ། རྒྱལ་བའི་བྱིན་གྱིས་རླབས་པའི་དམ་རྫས་འདི། །སྲིད་ནོར་ཁྱད་འཕགས་གང་གིས་བསྐྲུན་དུ་མེད། །ཚེ་སྔོན་བསོད་ནམས་ཟོང་གིས་ལེགས་ཁུག་པའི། །འཆི་མེད་
གྲུབ་པའི་རིལ་བུ་འདི་རྨད་བྱུང། །གང་ཞིག་འདི་ལ་མྱང་བའི་ཡིད་ཅན་རྣམས། །ཀུན་བཏགས་གདོན་གྱིས་འཚེ་བས་མི་ཚུགས་ཤིང། །དུས་མིན་འཆི་བདག་གཡུལ་ལས་རབ་རྒྱལ་ཏེ། །ལེགས་སྨོན་གྲུབ་ལ་དགའ་བའི་

[003B]དམ་རྫས་བརྟེན་པའི་རྒྱུན་བཟང་ལ་བརྟེན་ནས། །སྐྱེ་དང་སྐྱེ་པར་དག་པའི་ཞིང་བརྒྱུད་དེ། །བདེ་གཤེགས་སྲས་བཅས་གདམས་པའི་བཅུད་མྱང་སྟེ། །རྣམ་གྲོལ་ཐར་བའི་ཁང་བཟང་མྱུར་འཇུག་ཤོག་ །།



﻿
[001A]༄༅། །ཚེ་སྒྲུབ་འཆི་མེད་བདུད་རྩིའི་ཆུ་རྒྱུན་ཞེས་བྱ་བ་བཞུགས། །

[001B] །ན་མོ་གུ་རུ་མཉྫུ་གྷོཥཱ་ཡ། ཕུན་ཚོགས་གཟི་བྱིན་དཔལ་འབར་ཉི་འོད་ཀྱིས། །ཕོག་པའི་སྨག་རུམ་ཇི་བཞིན་གང་གི་སྐུ། །ཡིད་མཚོར་ལྷུང་མོད་འཆི་
བདག་མཐར་མཛད་པའི། །བླ་མ་ཚེ་དཔག་མེད་མགོན་གཙུག་ཏུ་མཆོད། །སྤངས་རྟོགས་ཡོན་ཏན་མཐར་སོན་སངས་རྒྱས་དང། །དེའི་གསུང་ཚུལ་བཞིན་བསྒྲུབ་པ་ཐེག་
གསུམ་གྱི། །དགེ་འདུན་དང་བཅས་སྐྱབས་མཆོག་རྣམ་གསུམ་ལ། །གུས་པས་ཕྱག་འཚལ་ཚེ་སྒྲུབ་གདམས་པ་བྲི། དེ་ལ་འདིར་རང་གཞན་གྱི་དོན་དུ་འཆི་མེད་ཚེའི་རིག་
འཛིན་བསྒྲུབ་པར་འདོད་པས་འདི་ལྟར།    ༈    །བྱང་ཆུབ་མ་ཐོབ་བར་དུ་བདག་སྐྱབས་མཆི། །མར་གྱུར་འགྲོ་བ་ཀུན་གྱི་དོན་

[002A]༄༅། །བསྒྲུབ་ཕྱིར། །བདག་གིས་བྱང་ཆུབ་མཆོག་ཏུ་སེམས་བསྐྱེད་དོ། །ཞེས་སྐྱབས་སེམས་མདོར་བསྡུས་སྔོན་དུ་བཏང་ནས། བདག་དང་སྣང་བ་ཐམས་ཅད་རང་བཞིན་གྱིས། །
གྲུབ་པས་སྟོང་པའི་སྟོང་པ་ཉིད་དུ་གྱུར། །སྟོང་པའི་ངང་ལས་རྨ་བྱས་བཏེག་པའི་ཁྲི། །དེ་སྟེང་འདབ་སྟོང་པདྨ་ཟླ་དཀྱིལ་དབུས། །ཧྲཱི་དམར་དེ་ལས་འོད་འཕྲོས་དོན་གཉིས་བྱས། །ཚུར་འདུས་
ཧྲཱི་ཡིག་ལ་ཐིམ་ཡོངས་གྱུར་ལས། །རང་ཉིད་བཅོམ་ལྡན་མགོན་པོ་ཚེ་དཔག་མེད། །སྐུ་མདོག་བྱུ་རུའི་ལྷུན་པོ་ལྟར་དམར་ཞིང། །ཞི་ཞིང་འཛུམ་ལྡན་ཞལ་གཅིག་ཕྱག་གཉིས་ཀྱི། །
མཉམ་གཞག་སྟེང་ན་འཆི་མེད་བདུད་རྩི་ཡིས། །གང་བའི་བུམ་བཟང་དགོས་འདོད་ཀུན་འབྱུང་བའི། །དཔག་བསམ་ཤིང་གི་ཁ་རྒྱན་ཅན་བསྣམས་པའི། །རླ་བའི་ཐོར་ཚུགས་རིན་ཆེན་
དབུ་རྒྱན་དང། །སྙན་རྒྱན་མགུལ་རྒྱན་ཕྱག་ཞབས་གདུ་བུས་མཛེས། །མུ་ཚིག་སེ་མོ་དོ་དང་དོ་ཤལ་སོགས། །རིན་ཐང་བྲལ་བའི་རྣམ་མང་རྒྱན་གྱིས་བརྒྱན། །མཚན་དེབས་སྤྲས་པའི་

[002B] །ན་བཟས་མཛེས་ཤིང་སྣང་ཡང་བདེན་མེད་སྐུ། །དྭངས་གསལ་འོད་ཀྱི་ཕུང་པོའི་དབུས་ཉིད་ན། །ཞབས་གཉིས་རྡོ་རྗེས་ཀྱི་ཀྲུང་གིས་བཞུགས་པའི། །རང་གི་བདེན་ཆེན་འཁོར་ལོར་པད་ཟླའི་
སྟེང། །བླ་མ་ཚེ་དཔག་མེད་མགོན་སྐུ་མདོག་དམར། །ཞལ་གཅིག་ཕྱག་གཉིས་འཆི་མེད་བདུད་རྩི་ཡིས། །གང་བའི་ལྷུང་བཟེད་བསྣམས་ཤིང་མཉམ་པར་བཞེངས། །རལ་པའི་ཐོར་ཚུལ་གིས་ལན་བུ་ཞབས་རྟིང་སླེབ། །
རིན་ཆེན་དབུ་རྒྱན་ལ་སོགས་དུ་མས་སྤྲས། །དོ་ཤལ་རིན་ཆེན་གཟར་བུ་རྟིང་པར་འབྱང། །མཚན་དཔེའི་དཔལ་འབར་འཇའ་ལྟར་སྣང་བར་གྱུར། །རང་དང་སྤྱི་བོའི་ཚེ་དཔག་མེད་མགོན་གྱི། །སྤྱི་བོར་ཨོཾ་དཀར་མགྲིན་པར་
ཨཱ་དམར་པོ། །ཐུགས་ཀར་ཧཱུཾ་སྔོན་ཧྲཱི་དམར་གྱིས་མཚན་ལས། །འོད་འཕྲོས་བདེ་བ་ཅན་སོགས་གནས་མཆོག་ནས། །བླ་མ་སངས་རྒྱས་བྱང་ཆུབ་སེམས་དཔའི་ཚོགས། །སྤྱན་དྲངས་དམ་ཚིག་པ་ཟུང་སྤྱི་བོར་བྱོན། །
ཛཿ་ཧཱུཾ་བཾ་ཧོཿ་དབྱེར་མེད་རོ་གཅིག་གྱུར། །སླར་ཡང་ཐུགས་ཀའི་ཧཱུཾ་ཧྲཱིའི་འོད་ཟེར་གྱིས། །རང་བཞིན་གནས་ནས་རིགས་ལྔ་འཁོར་དང་བཅས། །སྤྱན་དྲངས་དབང་བསྐུར་ལུས་གང་བདེ་བ་མྱོང། །དྲི་མ་ཀུན་དག་ཆུ་ལྷག་
ཡོངས་གྱུར་ལས། །བླ་མ་འོད་དཔག་མེད་ཀྱིས་དབུ་ལ་བརྒྱན། དེ་ནས་ཡན་ལག་བདུན་པ་འབུལ་བ་ནི། འཇིག་རྟེན་འདྲེན་པའི་ཞེས་སོགས་དང། གྲུབ་པའི་རྒྱལ་མོ་གསང་སྔགས་སྡོང་པོ་དང། །རྡོ་རྗེ་གྲགས་

[003A]༄༅། །པ་དབང་ཕྱུག་མི་ལ་རྗེ་དངོས་གྲུབ་འབྱུང་གནས་རྩ་བརྒྱུད་བླ་མ་ལ། །ཕྱག་འཚལ་འཆི་མེད་ཚེ་ཡི་དངོས་གྲུབ་སྩོལ། །ཡིད་འོང་དངོས་འབྱོར་ཡིད་སྤྲུལ་མཆོད་ཚོགས་འབུལ། །སྡིག་ལྟུང་ཀུན་བཤགས་
དགེ་ལ་རྗེས་ཡི་རང། །འགྲོ་ལ་ཐེག་ཆེན་ཆོས་འཁོར་བསྐོར་བའི་ཕྱིར། །རྟག་པར་བཞུགས་གསོལ་དགེ་རྩ་བྱང་ཆེན་བསྔོ། །དེ་ནས། ཉི་གཞོན་འཆར་ཀ་མ་ལ་སོགས་ཀྱིས་བསྟོད་ལ། དེ་ལྟར་གསོལ་བ་བཏབ་
པས་སྤྱི་བོ་ཡི། །བླ་མ་ཚེ་དཔག་མེད་མགོན་བདག་ཉིད་ལ། །དགྱེས་ཤིང་ཐིམ་ནས་དབྱེར་མེད་གཅིག་གྱུར་པའི། །ཐུགས་ཀར་ཟླ་སྟེང་ཧྲཱི་ས་མཚན་གི་གུའི་ནང། །ཟླ་སྟེང་དཔལ་ལྡན་བླ་མ་དགེ་སློང་ཚུལ། །འཁོད་
པའི་ཧྲཱི་ཡིག་མཐའ་སྐོར་སྔགས་འཕྲེང་གིས། །བསྐོར་བའི་སྔགས་འཕྲེང་ས་བོན་བཅས་པ་ལས། །འོད་འཕྲོས་འབྱུང་བ་ལྔ་ཡི་ནུས་པ་དང། །བླ་མ་ཡི་དམ་མཆོག་གསུམ་ལ་སོགས་པའི། །སྐུ་གསུང་ཐུགས་
དང་ཡོན་ཏན་འཕྲིན་ལས་ཀྱི། །བྱིན་རླབས་རིགས་དྲུག་སེམས་ཅན་མ་ལུས་པའི། །ཚེ་དང་བསོད་ནམས་གཟུངས་སྔགས་ནུས་མཐུ་སོགས། །འཆི་མེད་བདུད་རྩི་འོད་ཟེར་རྣམ་པར་བཀུག་རྗེ་བཙུན་བླ་མའི་བདེ་ཆེན་
འཁོར་ལོ་ནས། །ཞུགས་པས་སྐུ་གསུང་ཐུགས་ཀྱི་སྡིག་སྒྲིབ་དང། །སྐུ་ཚེའི་བར་གཅོད་ཐམས་ཅད་ཉེར་ཞི་ཞིང། །འཆི་མེད་རྡོ་རྗེའི་སྐུ་མཆོག་ཐོབ་པར་གྱུར། དེ་ལྟར་སྤྲོ་བསྡུའི་དམིགས་པ་ཡང་ཡང་

[003B] མཇུག་ཏུ། དགེ་བ་འདི་ཡིས་མྱུར་དུ་བདག་ཚེ་དཔག་མེད་མགོན་འགྲུབ་གྱུར་ནས། ཞེས་སོགས་དང། ལྷགས་པ་དང་ནི་ཆད་པ་དང་
ཞེས་སོགས་བཟོད་གསོལ་དང། སྲས་བཅས་རྒྱལ་བ་ཀུན་གྱི་བྱིན་རླབས་དང། །བདག་གིས་རྩེ་གཅིག་བསྒྲུབས་ཤིང་གསོལ་བཏབ་མཐུས། །རྗེ་བཙུན་བླ་མ་མི་གཞིག་རྡོ་རྗེའི་ཁྲིར། །ཆོ་མཐའ་ཡས་པའི་
མགོན་བཞིན་རྟག་བརྟན་ཤོག་རྡོ་རྗེའི་སྐུ་ལ་སྐྱེ་འཆི་མི་མངའ་ཡང། ཞེས་སོགས་ལོང་སྐབས་དང་བསྟུན་ནས་བྱེད་ཅིང། འཇམ་དཔལ་དཔའ་བོས་ཇི་ལྟར་མཁྱེན་པ་ལྟར། ཞེས་སོགས་དང། གཞན་
ཡང་འདི་ལྟར་བསྐྲུན་པའི་དགེ་ཚོགས་མཐུས། །བདག་སོགས་བདེ་ལྡན་པདྨོར་རྫུས་སྐྱེས་ཏེ། །མགོན་པོ་འཁོར་བཅས་ཞལ་བཟང་མཐོང་བ་དང། །ཐེག་མཆོག་ཆོས་ལ་སྤྱོད་པའི་སྐལ་ལྡན་ཤོག་དུས་མིན་
འཆི་བའི་མཚན་མ་མཐོང་བ་ན། ཞེས་སོགས་དང། ཚེ་དཔག་མེད་མགོན་ཁྱེད་སྐུ་ཅི་འདྲ་དང། ཞེས་སོགས་བསྔོ་སྨོན་སྐབས་སྦྱར་ཤིས་བརྗོད་དང་བཅས་བྱ་ཞིང། གང་ཟག་གཞན་གྱི་དོན་དུ་བྱེད་ནའང་དམིགས་
པ་བསྒྱུར་བས་ཆོག་གོ་ཚུལ་འདི་ཉིན་རེ་བཞིན་ཉམས་སུ་བླངས་ན་གནས་སྐབས་ཚེའི་བར་གཅོད་སེལ་ཞིང་ཚེའི་དངོས་གྲུབ་ཐོབ་པ་དང། མཐར་ཐུག་བདེ་བ་ཅན་དུ་སྐྱེ་བ་སོགས་ཕན་ཡོན་མཐའ་ཡས་སོ། །ཞེས་པ་

[004A]༄༅། །འདི་ནི་དགེ་སྐོས་ཆེན་མོ་རབ་འབྱམས་པ་བློ་བཟང་འཕྲིན་ལས་ཀྱིས་འདི་ལྟ་བུ་འདུས་སྡེའི་ཞལ་འདོན་དུ་བཙུགས་ཆོག་པ་ཞིག་དགོས་ཞེས་ཡང་ཡང་ནན་ཏན་ཆེན་པོས་བསྐུལ་བ་ལ་བརྟེན་ནས་ཤཱཀྱའི་
བཙུན་པ་བློ་བཟང་ཡེ་ཤེས་ཀྱིས་སྨྲས་པའོ།། །།མངྒ་ལཾ།། །།

[004B][BLANK PAGE]



﻿
[001A]༄༅། །སྒྲ་མི་སྙན་གྱི་ཚེ་ཁྲིད་ཀྱི་འདོན་ཆོག་ཁྱེར་བདེ་སོགས་ལྷག་ལྷའི་སྒྲུབ་ཐབས་སྐོར་ཕྱོགས་བསྒྲིཌ་བཞུགས་སོ།།

[001B] །མཚན་ཙམ་གྱིས་ཀྱང་ཚེ་ཡི་དཔལ་སྟེར་བ། །བླ་མ་ཚེ་དཔག་མེད་མགོན་ལ་བཏུད་ནས། །མཐའ་ཡས་འགྲོ་ལ་འཆི་མེད་རྡོ་རྗེའི་སྲོག་སྦྱིན་པའི་ཆོ་ག་ཁྱེར་བདེར་སྤྲོ་
པར་བྱ།  །འདིར་སྒྲ་མི་སྙན་གྱི་ཚེ་ཁྲིད་དམ། འཆི་མེད་ཚེའི་རང་གཟུངས་སུ་གྲགས་པའི་གདམས་པ་ཟབ་མོ་ཉམས་སུ་ལེན་པའི་ཆོ་ག་ནག་འགྲོས་སུ་དགོད་པ་ལ།  སངས་རྒྱས་ཆོས་དང་ཚོགས་ཀྱི་མཆོག་རྣམས་ལ།  །ཞེས་
པ་ནས།  འགྲུབ་པར་ཤོག་ །ཅེས་ལན་གསུམ།  འགྲོ་ཀུན་དོན་དུ་རྫོགས་བྱང་ཐོབ་པའི་ཕྱིར། །འཆི་མེད་ཚེ་ཡི་རིག་འཛིན་བསྒྲུབ་པར་བྱ།  །ལན་གསུམ། ཚོགས་ཞིང་མཆོད་པ་ནི།  སྐད་ཅིག་
རང་ཉིད་ཚེ་དཔག་མེད་མགོན་དུ། །གསལ་བའི་སྙིང་གའི་ཧྲཱི་ཡིག་འོད་ཟེར་གྱིས། །བླ་མ་ཚེ་དཔག་མེད་མགོན་འཁོར་བཅས་རྣམས། །སྤྱན་དྲངས་མདུན་གྱི་ནམ་མཁར་བཞུགས་

[002A] །པར་གྱུར། །ཨོཾ་ཨ་པ་རི་མི་ཏཱ་ཨཱ་ཡུར་ཛྙཱ་ན་ས་པ་རི་ཝཱ་ར་ཨརྒྷཾ། བཱདྱཾ།  ཞེས་པ་ནས།  ཤཔྟ་པྲ་ཏཱི་ཙྪ་སཱཧཱ།  དེ་ནས།  དཀོན་མཆོག་གསུམ་ལ་བདག་
སྐྱབས་མཆི། །སྡིག་པ་ཐམས་ཅད་སོ་སོར་བཤགས།  །ཞེས་པ་ནས།  འགྲུབ་པར་ཤོག་ །ཅེས་པའི་བར་བྱ།  འགྲོ་ཀུན་བདེ་དང་ལྡན་ཅིང་སྡུག་བསྔལ་བྲལ། །ཁྱད་པར་འཕགས་པའི་བདེ་དང་མི་
འབྲལ་ཞིང། །བཏང་སྙོམས་ཆེན་པོའི་གོ་འཕང་ལ་གནས་ཤོག་ཚོགས་ཞིང་མཉེས་བཞིན་རང་ལ་ཐིམ་པར་གྱུར།  །བདག་ལྟར་བསྐྱེད་པ་ནི།  ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱ་ཏྨ་ཀོཉ་ཧཾ་
 ཞེས་བདེ་སྟོང་ཆོས་སྐུའི་ང་རྒྱལ་གཟུང།  སྟོང་པའི་ངང་ལས་པཾ་ལས་ལྕགས་དཀར་གྱི། །པདྨ་འདབ་བརྒྱད་སྟེང་དུ་ཨ་ཡིག་ལས། །ཟླ་དཀྱིལ་ཉ་གང་དེ་སྟེང་རང་སེམས་ཧྲཱི། རབ་དམར་

[002B] །འོད་འཕྲོས་འགྲོ་ཀུན་སྡིག་སྒྲིབ་ཚེའི་བར་ཆད། །ཀུན་སྦྱངས་ཚེ་དཔག་མེད་མགོན་གོ་འཕང་བཀོད། །སླར་ཡང་འོད་འཕྲོས་རྒྱལ་བ་སྲས་བཅས་རྣམས། །མཆོད་ཚོགས་རྒྱ་མཚོས་
མཉེས་ཤིང་ཐུགས་རྒྱུད་བསྐུལ། །དེ་དག་རྣམས་ཀྱི་བྱིན་རླབས་ནུས་མཐུ་དང། །འཇིག་རྟེན་འདས་དང་མ་འདས་རྫས་སྨན་གྱི། །ནུས་བཅུད་ཀུན་བསྡུས་ཧྲཱི་ཡིག་ཡོངས་གྱུར་ལས། །རང་ཉིད་ཚེ་དཔག་མེད་
མགོན་སྐུ་མདོག་དམར། །ཞལ་གཅིག་ཕྱག་གཉིས་མཉམ་གཞག་ཕྱག་རྒྱའི་སྟེང། །འཆི་མེད་ཚེ་ཡི་བདུད་རྩིས་གང་བ་ཡི། །གསེར་གྱི་བུམ་པ་ཁ་རྒྱན་འགུལ་ཆིངས་བཅས། །སྐུ་ལ་མཚན་དཔེས་བརྒྱན་
ཅིང་དར་དམར་པོའི། །ཆོས་གོས་གསུམ་གསོལ་ཕྲག་གོང་ཉི་ཟླ་འཆར། །ཟླ་བའི་རྒྱབ་ཡོལ་འོད་དམར་འབར་བའི་དབུས། །རྡོ་རྗེ་སྐྱིལ་ཀྲུང་ཚུལ་གྱིས་བཞུགས་པ་ཡི། །ཁོང་ནང་ལྕགས་ཀྱི་སྲོག་
རྩ་སྦ་དབྱུག་ཙམ། །ཡར་སྣ་སྤྱི་གཙུག་མར་སྣ་གསང་གནས་བར། །དེ་ཡི་ནང་དུ་དབུ་མ་མདའ་སྨྱུག་ཙམ། །ཁ་དོག་སྔོ་སྐྱ་དམར་མདངས་ཆགས་པའི་ནང། །གཉུག་མའི་རླུང་མཆོག་དམར་ལྗང་ཁྱུག་
གེས་གང། །དབུ་མའི་ཕྱོགས་བཞིར་སྔགས་ཕྲེང་མགོ་གྱེན་བསྟན། །མཚམས་བཞིར་མགོ་བོ་ཐུར་བསྟན་ཕྲེང་ཚར་བརྒྱད། །མེ་ལོང་ནང་དུ་གཟུགས་བརྙན་ཤར་བཞིན་གསལ། །དབུ་མའི་མར་སྣེར་

[003A]༄༅། །ཚེ་དཔག་མེད་དམར་པོ། །ཡར་སྣེར་དཀར་པོ་རང་འདྲ་འོད་ཕུང་ཅན། །སྙིང་གའི་ནང་དུའང་རང་འདྲ་དམར་སྔོའི་མདོག་དེ་ཡི་ཐུགས་ཀར་ཟླ་སྟེང་ཚེའི་བུམ་པ། །དེ་ནང་ཟླ་བར་གསེར་གྱི་རྡོ་རྗེ་ཡི། །ལྟེ་བར་མི་
ཤིགས་འོད་ཀྱི་གའུ་ནང། །རང་སེམས་ངོ་བོ་ཧྲཱིཡིག་དམར་པོ་དང། །ཧཱུཾ་ཡིག་སྔོན་པོ་འོད་ཟེར་ལྔ་འཕྲོ་བ། །གནས་གསུམ་ཡི་གེ་གསུམ་དང་བཅས་པར་གྱུར། །ཐུགས་ཀའི་ཧཱུཾ་གི་འོད་ཟེར་ལྕགས་ཀྱུ་ཡིས། །
སྟེང་ཕྱོགས་ཡོན་ཏན་བཀོད་པའི་ཞིང་ཁམས་ནས། །རང་དང་ཇི་བཞིན་འདྲ་བའི་ཚེ་དཔག་མེད། །སྤྱན་དྲངས་སྤྱི་གཙུག་རྒྱབ་ངོས་བཞུགས་པར་གྱུར། །ཨོཾ་ཨ་པ་རི་མི་ཏཱ་ཨཱ་ཡུར་ཛྙཱ་ན་ས་པ་རི་ཝཱ་ར་བཛྲས་མཱ་ཛཿ་ ཞེས་བརྗོད་
རྡོ་རྗེ་བསྡུ་བའི་ཕྱག་རྒྱ་བྱ།  འཇིག་རྟེན་འདྲེན་པའི་གཙོ་བོ་ཚེ་དཔག་མེད།  །ཆེས་སོགས་ཤླཽཀ་གཅིག་གིས་བསྟོད།  ཨོཾ་ཨ་པ་རི་མི་ཏཱ་ཨཱ་ཡུར་ཛྙཱ་ན་ས་པ་རི་ཝཱ་ར་ཨརྒྷཾ།  ཞེས་པ་ནས།  ཤཔྟ་པྲ་ཏཱི་ཙྪ་སཱཧཱ།  ཞེས་པའི་བར་གྱིས་མཆོད།  ཧཱུཾ༑ སྐྱེ་འཆི་
རབ་སྤངས་རྡོ་རྗེའི་ཚེ། །བདག་ལ་ཚེ་ཡི་དངོས་གྲུབ་སྩལ་དུ་གསོལ། །ཨོཾ་བཛྲ་ཨཱ་ཡུ་ཥེ་ས་ར་ཧ་ཀ་ར་རེ་ཤྭར་རི་ཧཱུཾ་ཕཊ།  ཅེས་ལན་གསུམ་གྱིས་གསོལ་བ་གདབ།  དེ་ལྟར་གསོལ་བ་བཏབ་པས་སྤྱི་གཙུག་གི། །བླ་མ་ཚེ་
དཔག་མེད་ཀྱི་ཐུགས་ཀ་ནས། །འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས། །རང་གི་ཚེ་བསོད་གཞན་གྱིས་བརྐུས་འཕྲོགས་དང། །ཡར་འཐོར་བླ་བཀུག་གཏད་དུ་བཅུག་པ་ཀུན། །བཅིངས་ལས་དཀྲོལ་ཏེ་བདུད་རྩིའི་

[003B] །སྤྱི་བོའི་ཚེ་དཔག་མེད་ཀྱི་བུམ་པར་ཐིམ། །དེ་ལས་བདུད་རྩིའི་རྒྱུན་བབས་སྤྱི་གཙུག་ནས། །ཞུགས་ཏེ་ལུས་གང་འཆི་མེད་དངོས་གྲུབ་ཐོབ།  །ཡང།  ཧཱུཾ་སྐྱེ་འཆི་རབ་སྤངས་རྡོ་རྗེའི་ཚེ། །བདག་ལ་ཚེ་ཡི་དངོས་
གྲུབ་སྩལ་ཏུ་གསོལ། །ཨོཾ་བཛྲ་ཨཱ་ཡུ་ཥེས་ར་ཧ་ཀ་ར་རེ་ཤྭ་ར་རི་ཧཱུཾ་ཕཊ།  ཅེས་གསོལ་བ་གདབ།  སླར་ཡང་ཐུགས་ཀ་ནས་སྤྲོས་འོད་ཟེར་གྱིས། །བླ་མ་རྒྱལ་བ་སྲས་བཅས་བྱིན་རླབས་དང། །རིག་འཛིན་དང་
སྲོང་གྲུབ་པའི་ནུས་མཐུ་དང། །འཇིག་རྟེན་སྣོད་བཅུད་ཚེ་དཔལ་ནུས་པ་ཀུན། །འཆི་མེད་བདུད་རྩིའི་རྣམ་པར་བུམ་པར་ཐིམ། །ཁོལ་ཞིང་ལུད་པ་རང་གི་སྤྱི་བོ་ནས། །རིམ་གྱིས་ཞུགས་པས་ནད་གདོན་ཚེའི་བར་
ཆད༑ ༑སྡིག་སྒྲིབ་མ་ལུས་སོལ་ཁུའི་རྣམ་པ་རུ། །འོག་སྒོ་གཉིས་དང་བ་སྤུའི་བུ་ག་ནས། །ཐོན་ཏེ་ས་འོག་རིམ་པ་བདུན་དུ་སོང། །བདུད་རྩིའི་ལྷག་མ་གྱེན་དུ་འཁྱིལ་བ་ཡིས། །སེན་མོ་ཉི་ཤུ་ནས་བཟུང་སྤྱི་བོའི་
བར༑ ༑ཁེངས་པས་འཆི་མེད་དངོས་གྲུབ་ཐོབ་པར་གྱུར།  །ཅེས་བདུད་རྩི་སེན་མོ་ཉི་ཤུ་ནས་གྱེན་དུ་ལུད་པས་མཁྲི་ཀ་མ་ཚུན་བརླ་རྩ་མན་བདུད་རྩིས་གང་བར་བསྒོམས་ལ་རླུང་བུམ་པ་ཅན་གཅིག་བཟུང། དེ་ནས་གྲུ་མོ་དང་ལྟེ་བའི་བར་གང་བ་དང། ཕྲག་པ་དང་སྙིང་
གའི་བར་གང་བ་དང། མགྲིན་པ་མན་ཆད་གང་བ་དང། སྣ་བུག་མན་ཆད་གང་བ་དང། སྤྱི་གཙུག་མན་ཆད་གང་བར་བསྒོམས་ལ་བུམ་པ་ཅན་རེ་རེ་བཟུང། ལུས་ཐམས་ཅད་འཆི་མེད་ཚེའི་བདུད་རྩིས་གང་བར་བསྒོམས་ལ་བུམ་པ་ཅན་གཅིག་སྟེ་བདུན་བཟུང་བར་བྱའོ། །དེ་ནས་ལྷ་དང་སྔགས་

[004A]༄༅། །ཕྲེང་གསལ་བའི་ངང་ནས། རང་གི་སེམས་ཧྲཱི་ཡིག་དང་དབྱེར་མེད་པས་སྔགས་ཕྲེང་ཀློག་པའི་ཚུལ་གྱིས།  ན་མོ་བུད་དྷ་ཡ། ན་མོ་དྷརྨཱ་ཡ། ན་མོ་སངྒྷཱ་ཡ། ཏདྱ་ཐཱ། ཨོཾ་ཨད་ཏེ། བཧད་ཏེ། བཧིད་ཏེ། བཧི་ནན་ཏེ་
ཀུ་ནན་ཏེ། ཏ་ཀེ། ཐ་ཀེ། ཐ་ར་ཀེ། ཏ་ར་ཀེ། ཧཱུ་རུ་མ་ཏི། ཧི་ལི་ཧི་ལི། མི་ལི་མི་ལི། སཾ་བྷཀྵ། བཧི་བྷཀྵ། བྷ་མུ་ན། ཛི་ཛཱ་བ་ནཱཾ། སི་སན་ས་དྷཱུ། བྷནྡྷ་སཱཧཱ། ཞེས་ཅི་ནུས་སུ་བཟླ་བར་བྱའོ། །སྐབས་སུ་དབུ་མའི་ནང་གི་ཚེ་དཔག་མེད་གསུམ་
པོ་ལ་བརྟེན་པའི་སྤྲོ་བསྡུ་བྱ་སྟེ་ཞལ་ལས་ཤེས། ཐུན་འཇོག་ཁར་སླར་ཡང།  ཨོཾ་ཨ་པ་རི་མི་ཏཱ་ཨཱ་ཡུར་ཛྙཱ་ན་ས་པ་རི་ཝཱ་ར་ཨརྒྷཾ་ ནས་  ཤཔྟ་པྲ་ཏཱིཙྪ་སཱཧཱ། འཇིག་རྟེན་འདྲེན་པའི་ ཞེས་སོགས་ཀྱིས་བསྟོད།  སྤྱི་བོའི་ཚེ་དཔག་མེད་མགོན་
གདན་དང་བཅས། །རང་ལ་ཐིམ་པས་བྱིན་རླབས་བརྟན་པར་བྱས།  །འདིར་ཡང་བུམ་ཅན་ཅི་ནུས་དང། གཟུངས་རིང་ཚར་བདུན་སོགས་གང་ནུས་འདོན། རང་གི་དབུ་མའི་ཡར་སྣེའི་ཚེ་དཔག་མེད། །དཀར་པོ་འོད་ཞུ་ཟླ་བའི་དཀྱིལ་
འཁོར་དང། །མར་སྣེའི་ཚེ་དཔག་དམར་པོ་ཉི་དཀྱིལ་དུ། །གྱུར་པའི་ཉི་ཟླ་གའུ་ཁ་སྦྱོར་ནང། །རང་སེམས་ཚེ་དཔག་མེད་མགོན་ཧཱུཾ་སྔོན་པོའི། །རྣམ་པར་གྱུར་པའི་ཕྱི་ནས་དབྱངས་གསལ་གྱི། །སྔགས་ཀྱི་ཕྲེང་བས་
དཀྲིས་པས་ཚེ་བཅིངས་གྱུར། །ཨོཾ་ཨ་ཨཱ་ ཞེས་པ་ནས་  ཧ་ཀྵ་ཧཱུཾ་ཕཊ་རཀྵ་རཀྵ། ཞེས་ཚར་གསུམ་བཟླས་ཏེ་ཚེ་བཅིངས།  སྐད་ཅིག་རང་གི་གནས་ལྔར་ཚེ་དཔག་མེད། །རིགས་ལྔ་འོད་ཞུ་རང་གི་རླུང་སེམས་ལ། །

[004B] །འཆི་མེད་རྡོ་རྗེའི་སྐུ་མཆོག་གྲུབ་པར་གྱུར།  །ཞེས་ཚེ་ཕུར་གདབ།  སྣོད་བཅུད་འོད་ཞུ་རང་དང་རང་ཡང་ནི། །སྙིང་གའི་ཉི་ཟླ་ཁ་སྦྱོར་གའུ་ཐིམ། །དེ་ཡང་ཧཱུཾ་ལ་ཐིམ་ཞིང་ཧཱུཾ་ཡིག་ཀྱང།།
མི་དམིགས་ཆོས་ཀྱི་དབྱིངས་སུ་ཚེ་སྤའོ།  །ཞེས་ཚེ་སྤ།  སྟོང་པའི་ངང་ལས་རང་ཉིད་ཚེ་དཔག་མེད། །སྙིང་གའི་ཧྲཱིལས་འཕྲོས་པའི་ཧཱུཾ་སྔོན་པོ། །མགོ་བོ་ཕྱིར་བསྟན་པར་མ་ཆད་པ་ཡིས། །སྲིན་ལག་བཞི་ཡི་རྩེ་བར་གཏམས་
པར་གྱུར། །སྨིན་མཚམས་རྩ་སྒོར་རྟ་མགྲིན་ཁྲོ་བོའི་ཉམས། །ཕྱག་གཉིས་གྲི་གུག་སྡིགས་མཛུབ་མཛད་པ་ཡིས། །ཚེ་ཡི་བར་ཆད་ཐམས་ཅད་བསྲུང་བར་གྱུར།  །ཞེས་ཚེ་བསྲུང། མཇུག་བསྔོ་སྨོན་བྱ་བ་ནི།  འདི་
ལྟར་ཉམས་སུ་བླངས་པའི་བྱིན་ནུས་ཀྱིས། །ཕྱི་ནང་ཚེ་ཡི་བར་གཅོད་ཀུན་ཞི་ནས། །ལྕགས་སྲོག་རྡོ་རྗེ་ལྟ་བུར་རྟག་བརྟན་པའི། །རིག་འཛིན་ཚེ་ཡི་དངོས་གྲུབ་མྱུར་ཐོབ་ཤོག་རྙེད་དཀའི་རྟེན་བཟང་ལོ་བརྒྱར་འཚོ་བ་
དང༑ ༑ཉེས་སྤྱོད་སྡིག་པའི་སྣོད་དུ་མི་འགྱུར་བར། །རྣམ་དཀར་ལེགས་བྱས་ཁོ་ནར་བཀོལ་བ་ཡིས། །རང་གཞན་དོན་གཉིས་མཐར་ཕྱིན་བཀྲ་ཤིས་ཤོག་ །དེ་ལྟར་སྒྲ་མི་སྙན་གྱི་ཚེ་ཁྲིད་དམ་འཆི་མེད་ཚེའི་རང་གཟུངས་སུ་
གྲགས་པའི་གདམས་པ་ཟབ་མོ་འདི་ལ་བརྟེན་ནས་སྔོན་དགྲ་བཅོམ་པ་བློ་གྲོས་དཔལ་བཟང་དུ་གྲགས་པ་དགུང་ལོ་སྟོང་ཐུབ་པ་དང། དེའི་སློབ་མ་བལ་པོ་ཧང་དུ་ཙནྡྲ་དགུང་ལོ་ལྔ་བརྒྱ། དེའི་སློབ་མ་ལོ་ཙཱ་བ་ཀླུ་མེས་དགུང་ལོ་སུམ་བརྒྱ། དེའི་སློབ་མ་སློབ་དཔོན་དར་མ་གྲགས་དགུང་ལོ་ཉིས་བརྒྱ་ཐུབ་པ་

[005A]༄༅།  །སོགས་ལོ་རྒྱུས་མང་ཞིང། མ་མཐའ་ཉིན་རེ་བཞིན་ཐོ་རེངས་སྔགས་ཉེར་གཅིག་རེ་མ་ཆག་པར་བཟླས་ན་དེས་ཀྱང་ལོ་དགུ་བཅུ་མི་ཐུབ་པ་མི་སྲིད་ཅེས་གསུངས་པའི་ཟབ་མོའི་མན་ངག་འདི་ལྟ་བུ་ལ་བརྟེན་ནས་འཆི་མེད་ཚེའི་དགའ་སྟོན་ལ་སྤྱད་དེ་དལ་བའི་རྟེན་ལ་སྙིང་པོ་ལོན་པར་
བྱའོ༑ ༑ཞེས་པ་འདི་ཡང་ཕ་བོང་ཁའི་སྤྲུལ་མིང་པས་རང་གཞན་ལ་ཕན་པའི་སེམས་ཀྱིས་སྦྱར་བ་འགྲོ་བ་ཀུན་གྱི་སྲོག་གི་ཉེར་འཚོར་གྱུར་ཅིག།    ༈    །།ཡིད་བཞིན་འཁོར་ལོའི་རྒྱུན་ཁྱེར་འཆི་མེད་བཅུད་སྤུངས་ཞེས་བྱ་བ་བཞུགས་སོ།།     ༈   
ཨོཾ་སྭ་བྷཱ་ཝ་ཤུདྡྷཱསརྦ་དྷརྨཱ་སྭ་བྷཱ་ཝ་ཤུདྡྷོ་ཉཧྲཾ། སྟོང་པའི་ངང་ལས་པད་དཀར་ཟླ་དཀྱིལ་སྟེང། །རང་སེམས་ཏཱཾ་ཡིག་ཨུཏྤལ་ཏཱཾ་གྱིས་མཚན། །ཡོངས་གྱུར་རང་ཉིད་ཚེ་སྦྱིན་འཕགས་མའི་སྐུ། །ཞལ་གཅིག་ཕྱག་གཉིས་གཡས་པས་
མཆོག་སྦྱིན་དང། །གཡོན་པས་ཨུཏྤལ་བསྣམས་ཤིང་སྤྱན་བདུན་མངའ། །མཚན་དཔེའི་ལང་ཚོ་ཟླ་བའི་རྒྱབ་ཡོལ་ལྡན། །གནས་གསུམ་ཡི་གེ་གསུམ་མཚན་ས་བོན་ལས། །འོད་འཕྲོས་ཡེ་ཤེས་པ་དང་དབང་གི་ལྷ། །སྤྱན་དྲངས་གཉིས་མེད་བསྟིམ་ཞིང་དབང་
གི་ལྷས། །དབང་བསྐུར་ཚེ་དཔག་མེད་ཀྱིས་དབུ་ལ་བརྒྱན། །ཐུགས་ཀའི་ཏཱཾ་ལས་འོད་འཕྲོས་འཁོར་འདས་ཀྱི། །ཚེ་བཅུད་མཐའ་དག་སྙིང་གར་བསྟིམ་པར་གྱུར། །ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུཔུཎྞེ་ཛྙཱ་ན་པུཥྚི་ཀུ་རུ་སཱཧཱ།  ལན་ཉེར་གཅིག།  ཨོཾ་ཏཱ་རེ་ཏུ་ཏྟཱ་
རེ་ཏུ་རེ་སཱཧཱ།  ཅི་ནུས་བཟླ། །མཇུག་ཏུ་དབྱངས་གསལ། ཡིག་བརྒྱ་བརྗོད།  དུས་མིན་འཆི་བའི་མཚན་མ་མཐོང་བ་ན། །དེ་ཡི་མདོ་ལ་ཡིད་བཞིན་འཁོར་ལོའི་སྐུ། །གསལ་བར་མཐོང་ནས་འཆི་བདག་དཔའ་བཅོམ་སྟེ། །འཆི་མེད་རིག་འཛིན་མྱུར་དུ་ཐོབ་པར་ཤོག་

[005B] །ཉེས་སྤྱོད་སྡིག་པའི་སྣོད་དུ་མི་འགྱུར་བར། །རྣམ་དཀར་ལེགས་བྱས་ཁོ་ནར་བཀོལ་པ་ཡིས། །རང་གཞན་དོན་གཉིས་མཐར་ཕྱིན་བཀྲ་ཤིས་ཤོག་ །འདི་ཡང་མཛོད་པའི་ངག་འདོན་རྒྱུན་ཁྱེར་དུ་ཕ་བོང་ཁའི་སྤྲུལ་མིང་པས་སྦྱར་པའོ།།
   ༈    འདིར་འཇམ་དབྱངས་དཀར་པོའི་རྒྱུན་ཁྱེར་ཤིན་ཏུ་མདོར་བསྡུས་ཉམས་སུ་ལེན་པར་འདོད་པས། སྐྱབས་སེམས་ནི།  རྣམ་གསུམ་གཙུག་ནོར་བྱིན་བརྒྱ་ཡིས། །སྲིད་ཞིའི་གདུངས་མུན་ཀུན་ལས་སྐྱོབས། །སྙིང་དུ་སྡུག་དགུའི་མཁའ་ཁྱབ་མ། །སྒྲོལ་ཕྱིར་བླ་མེད་འཐོབ་
བར་བྱ།  །ལྷར་བསྐྱེད་པ་ནི།  ཆོས་ཀུན་བརྟེན་ནས་བཏགས་པའི་ཕྱིར། །རང་གི་ངོ་བོས་གདོད་ནས་སྟོང། །རང་བཞིན་མི་དམིགས་ངང་ཉིད་ལས། །ཀུན་རྟོག་རྫུན་རིས་ཅིར་ཡང་བཀྲ། །དྭངས་བསིལ་ཟླ་ཞུན་ཟླ་བས་འཕེལ། །ངང་མོའི་ཚོམ་བུ་ལང་ཚོར་བཀོད། །མཚར་
སྡུག་ཆུ་སྐྱེས་དོ་ཤལ་ངོམ། །མཐའ་སྐོར་ཐལ་དཀར་གཉིས་འཐུང་རྩེ། །སྟེང་འཐུང་སྡོང་བུའི་གེ་སར་ན། །ག་པུར་ཐིག་ལེ་ཉ་བའི་ཁར། །རྒྱལ་ཀུན་མཁྱེན་རབ་ཨ་ཡིག་ཟོལ། །ཡེ་ཤེས་འོད་དཀར་ཕུང་པོར་སྒེག་བརྒྱད་ཟུང་ལང་ཚོའི་ཟུར་ཕུད་ན། །ནོར་བུའི་
རྩེ་ཕྲན་འདོད་པར་བསྐྱོད། །མན་ཤེལ་ལྕུག་ཕྲན་ཟུང་གཡོ་བའི། །ཕྲག་གཡོན་ཨུཏྤལ་པོ་ཏིས་མཛེས། །རིན་ཅེན་རྒྱན་ཕྲུལ་རིན་བྲལ་དར། །མཚན་དཔེའི་ཕྲ་ཚོམ་ཕན་ཚུན་འགྲན། །ཡབ་གཅིག་རྒྱལ་ཀུན་བདག་པོ་ཡང། །འདི་ན་གཞོན་ནུའི་གཞོན་ནུར་འཕྲུལ།།
གསང་གསུམ་ཡི་གེའི་འཇོ་སྒེག་རིས། །གནས་གསུམ་སྤྲོ་བསྡུའི་སྦྲིན་དུ་བཅིངས། །རང་བཞིན་དབྱིངས་ལས་ཡེ་ཤེས་གར། །ཕུང་པོར་གཏིབས་བ་གཉིས་མེད་བསྟིམ། །རྒྱལ་ཀུན་བདག་པོ་གཉིས་མིན་པར། །དཀྱིལ་འཁོར་རྒྱ་མཚོས་དབང་བསྐུར་ཞིང། །

[006A]༄༅། །བཻཌཱུའི་ཅོད་པན་རིགས་ཀྱི་བདག་བཅིངས་ཏེ་མངའ་གསོལ་མེ་ཏོག་འཐོར། །སྣང་སྟོང་སྟོང་གཟུགས་སྒྱུ་འཕྲུལ་སྐུ། །གསུང་དབྱངས་དབྱངས་ཀྱི་ཡན་ལག་རྫོགས། །གཏིང་མཐའ་མཐའ་བྲལ་ཟབ་ཞིའི་ཐུགས། །མ་
ལུས་ལུས་ཅན་མགོན་ཉིད་གྱུར།  །ཅེས་ཡན་ལག་བཞི་རྫོགས་སུ་བསྐྱེད་ནས། མཆོད་པའི་སྦྱིན་སྤྲོས་ལ།  ཨོ་ཨཱརྱ་མཉྫུ་ཤྲཱི་ས་པ་རི་ཝཱ་ར་ཨརྒྷཾ། པཱདྱཾ། པུཥྤེ། དྷཱུ་པེ། ཨཱ་ལོ་ཀེ་གནྡྷེ། ནཻ་ཝིདྱཱ། ཤཔྟ་པྲ་ཏཱི་ཙྪ་ཡེ་སཱཧཱ།  ཞེས་འབུལ། བསྟོད་པ་ནི་སྒེག་པའི་རྡོ་རྗེའི་གསུང་ལས་
བྱུང་བ།  ཤིན་ཏུ་དཀར་བའི་མདབས་ལྡན་རྒྱ་མཚོའི་དབུས་ན་པདྨ་གེ་སར་གྱི། །སྡོང་པོ་འཁྲུངས་ཤིང་རི་བོང་འཛིན་པས་བརྒྱན་པའི་སྟེང་ན་འཇམ་དབྱངས་ནི། །གཞོན་ནུའི་ཚུལ་འཛིན་རྡོ་རྗེ་སྐྱིལ་ཀྲུང་གིས་བཞུགས་གངས་རི་དང་མཚུངས་པ། །ཞལ་གཅིག་
ཕྱག་གཉིས་མཆོག་སྦྱིན་ཨུཏྤལ་ལེགས་བསྣམས་འཇམ་དབྱངས་ཁྱོད་ལ་འདུད།  །ཅེས་བསྟོད། དེ་ནས་ང་རྒྱལ་དང་གསལ་སྣང་ལ་ཅི་ནུས་བསླབ། བསྒོམས་པས་སྐྱོན་མན་ངག་ལྟར་གྱི་བཟླས་དམིགས་གསལ་གདབ་སྟེ།  ཨོཾ་ཝཱ་ཀྱཻ་དཾ་ན་མཿ་ ཞེས་ཅི་ནུས་བཟླ། སྦྲོན་ཐུན་འཇོག་ཁར་
ལས་ཚོགས་ལས་གསུངས་པ་ལྟར་མི་བརྗེད་པའི་གཟུངས་བསྒྲུལ་པའི་དམིགས་པ་དང་བཅས་དབུགས་ཐེངས་རེ་ལ་ཨ་ཅི་འགྲུབ་བགྲང། མཇུག་ཏུ་ཡིག་པ་རྒྱས་བརྟན་པར་བྱས། བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་ཞལ་ཚུར་གཟིགས་ཏེ་བཞུགས་པར་མོས་ལ།  མཁའ་ཁྱབ་རྣམ་ཀུན་མཁྱེན་ཉིད་ཀྱི། །
སྒྱུ་འཕྲུལ་འཇམ་མགོན་ཡེ་ཤེས་པ། །དགྱེས་བཞིན་མདུན་གྱི་མཁའ་དབྱིངས་བཞུགས། །དགྱེས་དགུའི་མཆོད་སྤྲིན་མངོན་པར་རོལ། །སྟོང་གསུམ་བྱེ་བ་ཕྲག་བརྒྱར་བཅས། །ཞིང་ཁམས་རྒྱ་མཚོའི་བཀོད་པ་འབུལ། །འཁོར་སྒྱུར་ཕ་འོས་རིན་

[006B] །དེ་ཀུན་བཀང་བའང་བ་ཞེས་སུ་གསོལ།  །ཞེས་མཆོད་པ། མཎྜལ། རིན་ཆེན་སྣ་བདུན་རྣམས་འབུལ་བར་གསུངས་པ་ལྟར་ཕུལ་ལ།  ཤིན་ཏུ་དཀར་བའི་མདངས་ལྡན་ ཞེས་སོགས་ཀྱིས་བསྟོད།  སྙིང་དུ་གཏིབས་པའི་རྨོངས་ཆེན་མུན། །ཐུགས་རྗེའི་བྱིན་
གཟིས་དྲུངས་ཕྱུང་ཞིང། །ལྷན་ཅིག་ཆེ་གསལ་མྱུར་ཟབ་ཀྱི། །སྣང་བ་བདག་བློའི་དཔལ་དུ་སྩོལ། །འཆད་རྩོད་རྩོམ་ལ་མཁས་པ་ཡི། །འཇིགས་བྲལ་སྤོབས་པའི་མཆོག་རྙེད་ཅིང། །ཐོས་བསམ་སྒོམ་བྱུང་ཤེས་རབ་སྒོ། །ཟབ་ཡངས་ཀུན་གསལ་
དཔལ་བཞིན་སྩོལ། །མཁྱེན་བརྩེའི་བཞིན་རས་མཚར་སྡུག་འཛུམ། །བདག་བློའི་ཀུན་མཐོང་ལ་འཇུག་ཅིང། །རྡོ་རྗེའི་ལང་ཚོག་པུར་ཐིག་མིག་གི་རྫིང་བུར་མངོན་སུམ་སྩོལ། །གསུང་སྙན་བདུད་རྩི་སྟོང་གི་བཅུད། །རྟག་ཏུ་འཐུང་བའི་སྐལ་
བཟང་གིས། །ལུང་དང་རྟོགས་པའི་ལུས་ཟུངས་སྟོབས། །དར་དྲག་སྐུ་བཞིའི་དཔལ་དུ་སྩོལ། །ཡབ་གཅིག་རྗེས་བརྩེའི་དཔྱང་ཐག་གིས། །སྐྱེ་བའི་ཕྲེང་བར་མི་གཏོང་བར། །འཇམ་དཔལ་རྡོ་རྗེའི་གོ་འཕང་ནི། །གྲུབ་པའི་དགའ་སྟོན་མྱུར་པོར་
སྩོལ༑ ༑ཞེས་མངོན་པར་འདོད་པའི་དོན་རྣམས་གདུང་ཤུགས་དྲག་པོས་གསོལ་བ་ལྟར་ཞལ་གྱིས་བཞེས་པར་བསམ།  མགོན་པོ་དགྱེས་བཞིན་གསང་གསུམ་དཔལ། །གཉིས་མེད་སྒོ་གསུམ་དཔྱིད་དུ་སྦྱིན། །རྡོ་རྗེ་གསུམ་གྱི་རང་བཞིན་དུ། །གནས་གསུམ་བསྲུང་
ཞིང་བྱིན་བརླབ་གྱུར།  །ཅེས་མདུན་གྱི་ཡེ་ཤེས་བ་དགྱེས་བཞིན་རང་ལ་ཐིམ། གསང་གསུམ་དབྱེར་མེད་དུ་འདྲེས། གནས་གསུམ་འབྲུ་གསུམ་གྱིས་མཚན་ཅིང་བསྲུང་བར་བསམ། སྨོན་ཤིས་ནི།  འདི་བསྒྲུབས་རྣམ་དཀར་གངྒཱའི་ཀླུང། །བྱང་ཆེན་རྒྱ་མཚོར་གཞོལ་གྱུར་ཅིག་སྲིད་ཞིའི་དགེ་

[007A]༄༅། །ལེགས་ཇི་སྙེད་ཀྱི། །ཤིས་པའི་དཀའ་སྟོན་རྟག་རྒྱས་ཤོག་ །ཅེས་ཡབ་གཅིག་གསུང་གི་དབང་ཕྱུག་ཉེ་བར་བསྙེན་བ་འཇིགས་བྲལ་རྣམ་འབྱེད་མཆོག་སྦྱིན་ཅེས་བྱ་བ་འདི་ཡང་སུ་དྷཱི་བཛྲས་བསྐུལ་ངོར། ཕ་བོང་ཁ་པ་མཧཱ་སུ་ཁ་ཧྲིད་ཡས་དབྱངས་ཀྱི་རིས་སུ་
བྱས་པའོ།། །།   ༈     རིག་བྱེད་ལྷ་མོའི་རྒྱུན་འཁྱེར་ཤིན་ཏུ་བསྡུས་པ་བྱ་བར་འདོད་ན། སྐྱབས་འགྲོ་སེམས་བསྐྱེད་སྔོན་དུ་བཏང།  ཨོཾ་སྭ་བྷཱ་ཝ་ཤུདྡྷཱསརྦ་དྷརྨཱ་སབྷཱ་ཝ་ཤུདྡྷོ་ཉ་ཧཾ། སྟོང་པའི་ངང་ལས་པད་ཉི་མི་རོའི་སྟེང། །རང་སེམས་ཧྲཱིཡིག་
དམར་པོའི་འཕྲོ་འདུ་ལས། །རིག་བྱེད་ལྷ་མོ་འཛུམ་སྒེག་གར་དགུའི་ཉམས། །སྐུ་མདོག་དམར་མོ་ཞལ་གཅིག་ཕྱག་བཞི་མ། །ཨུཏྤལ་མདའ་གཞུ་ལྕགས་ཀྱུ་ཞགས་པ་འཛིན། །རོལ་སྒེག་ཞབས་གཉིས་གར་སྟབས་ཀྱིས་བཞུགས་པའི། །གནས་
གསུམ་འབྲུ་གསུམ་ཧཱུཾ་ལས་འོད་ཟེར་འཕྲོས། །ལྷོ་ཕྱོགས་རིག་བྱེད་ཕུག་ནས་རྗེ་བཙུན་མ། །ཡེ་ཤེས་ལྷ་མོ་དངོས་སུ་སྤྱན་དྲངས་ནས། །རང་ལ་ཐིམ་པས་དབྱེར་མེད་རོ་གཅིག་གྱུར། །ཨོཾ་ཀུ་རུ་ཀུལླེས་པ་རི་ཝཱ་ར་ཨརྒྷཾ། པཱདྱཾ། པུཥྤེ། དྷཱུ་པེ་
ཨཱ་ལོ་ཀེ། །གནྡྷེ། ནཻ་ཝིདྱཱ། ཤཔྟ་པྲ་ཏཱི་ཙྪ་ཧཱུཾ་སཱཧཱ། ཨོཾ་ཀུ་རུ། ཝཱ་ར་ཨོཾ་ཨཱཧཱུཾ། ཧཱུཾ། བརྩེ་བས་རྗེས་ཆགས་པདྨ་རྭ་གའི་མདོག་ཞལ་གཅིག་ཕྱག་བཞི་ཞབས་གཉིས་མཛོས་པའི་སྐུ། །ཡེ་ཤེས་མདའ་གཞུ་ཨུཏྤལ་ལྕགས་ཀྱུ་འཛིན། །
རྗེ་བཙུན་རིག་བྱེད་མ་ལ་ཕྱག་འཚལ་བསྟོད།  །བཟླས་དམིགས་གསལ་བཏབ་ལ།  ཨོཾ་ཀུ་རུ་ཀུལླེ་ཧྲཱིསཱཧཱ།  ཞེས་བཟླ། ཐུན་མོང་མ་ཡིན་པའི་དབང་སྡུད་ཀྱི་དམིགས་པ་བསྒྱུད། ཨོཾ་པདྨ་སཏ་སོགས་ཡིག་བརྒྱ་བརྗོད། དགེ་བ་འདི་ཡིས་མྱུར་དུ་བདག་རིག་བྱེད་ལྷ་

[007B] །འགྲོ་བ་གཅིག་ཀྱང་མ་ལུས་པ། །དེ་ཡིས་ལ་འགོད་པར་ཤོག་ཅེས་པ་འདི་ཡང་ཕ་བོང་ཁ་བས་ཐོལ་བྱུང་དུ་སྨྲས་པའོ།།    ༈    འདིར་སྤྱན་རས་གཟིགས་རྒྱལ་བརྒྱ་མཚོའི་སྒྲུབ་ཐབས་ཤིན་ཏུ་མདོར་བསྡུས་སུ་དགོད་པ་ལ། མཆོད་གཏོར་སོགས་
སྤྱི་ལྟར་བཤམས་ནས། སྐྱབས་སེམས་ནི། བླ་མ་དཀོན་མཆོག་རྣམ་གསུམ་ལ། །བྱང་ཆུབ་བར་དུ་སྐྱབས་སུ་མཆི། །བདག་གིས་སེམས་ཅན་ཀུན་དོན་ཕྱིར། །བླ་མེད་རྫོགས་བྱང་འཐོབ་པར་བྱ། །སྣོད་བཅུད་དང་མཆོད་པ་བྱིན་རླབས་ནི། རང་ཉིད་སྐད་ཅིག་འཕགས་
པའི་སྐུར། །གསལ་ལས་འོད་འཕྲོས་སྣོད་བཅུད་སྦྱངས། །དག་པ་རབ་འབྱམས་འབའ་ཞིག་དང། མཆོད་ཚོགས་བདེ་ཆེན་རྒྱ་མཚོར་གྱུར། །ཚོགས་ཞིང་མཆོད་པ་ནི། རང་གི་ཐུགས་ཀའི་ཧྲཱིའོད་ཀྱིས། །བླ་མ་མི་ཏྲ་ཛོ་ཀི་དང། །འཕགས་མཆོག་རྒྱལ་བ་
རྒྱ་མཚོའི་ཚོགས། །སྤྱན་དྲངས་མདུན་དུ་བཞུགས་པར་གྱུར། །སྒོ་གསུམ་གུས་པས་ཕྱག་འཚལ་ཞིང། །ཀུན་བཟང་མཆོད་སྤྲིན་རྒྱ་མཚོ་དབུལ། །མི་དགེ་ཅི་བགྱིས་སྙིང་ནས་འཆགས། །རྣམ་དཀར་ཀུན་ལ་རྗེས་ཡི་རང། །དགེ་ཚོགས་བྱང་ཆུབ་ཆེན་པོར་བསྔོ། །
ཚོགས་ཞིང་དགྱེས་བཞིན་འོད་དུ་ཞུ། །རང་ལ་ཐིམ་པས་སྒོ་གསུམ་དང། །གསང་གསུམ་དབྱེར་མེད་རོ་གཅིག་གྱུར། །སྐུ་གསུམ་ལམ་འཁྱེར་གྱི་གནད་ཚང་བའི་སྒོ་ནས་བདག་ལྷར་བསྐྱེད་འདོངས་ནི། ཆོས་ཀུན་བརྟེན་ནས་བཏགས་པ་ཙམ། །རང་བཞིན་མི་དམིགས་སྟོང་
པའི་དབྱིངས། །ཆོས་ཀྱི་སྐུ་ལས་རླུང་སེམས་ཧྲཱི། །དཀར་དམར་ལོངས་སྤྱོད་རྫོགས་སྐུར་བཞེངས། །དེ་ཉིད་ཡོངས་གྱུར་སྐད་ཅིག་གིས། །སྤྲུལ་སྐུ་རྒྱལ་བ་རྒྱ་མཚོའི་སྐུ། །ཞལ་གཅིག་ཕྱག་གཉིས་སྐུ་མདོག་དཀར། །ཕྱག་གཡས་མུ་ཏིག་ཕྲེང་བ་

[008A]༄༅། །དང༑ ༑གཡོན་པ་པད་དཀར་འཛིན་པ་ཡིས། །ཡུམ་ལ་འཁྱུད་ཅིང་ཁྲོ་ཆགས་ཉམས། །སྣ་ཚོགས་དར་གྱིན་བཟའ་དང། །རིན་ཆེན་རུས་བའི་རྒྱན་གྱིས་མཛེས། །ཞབས་གཉིས་གཡས་བརྐྱངས་གཡོན་བསྐུམས་ཀྱི། །རོལ་སྟབས་
པདྨའི་གདན་སྟེང་འགྱིང། པང་ན་གསང་ཡུམ་ཌཱ་ཀིའི་གཙོ། །གསང་བ་ཡེ་ཤེས་སྐུ་མདོག་དམར། །ཅང་ཏེའུ་ཐོད་ཁྲག་འཛིན་པ་ཡིས། །འཁྱུད་ཅིང་ལྷན་ཅིག་སྐྱེས་དགར་རོལ། །གནས་གསུམ་འབྲུ་གསུམ་ཧཱུཾ་འོད་ཀྱིས། །ཡེ་ཤེས་དབང་ལྷར་བཅས་སྤྱན་
དྲངས། །དམ་ཡེ་གཉིས་སུ་མེད་པ་ལ། །དབང་བསྐུར་རིགས་ཀྱི་བདག་པོས་བརྒྱན། །མཆོད་བསྟོད་ནི། ཐུགས་ཀ་ནས་སྤྲོས་མཆོད་ལྷ་ཡིས། །ཕྱི་དང་ནང་དང་གསང་བ་དང། །དེ་བཞིན་ཉིད་ཀྱི་མཆོད་ཚོགས་ཀྱིས། །བསྙེན་བཀུར་བདེ་ཆེན་རྒྱས་པར་
གྱུར༑ ༑ཧྲཱི་ཐུགས་རྗེ་ཆེན་པོ་ཀུན་ལ་ཁྱབ་པའི་ཐུགས། །ཐུགས་རྗེའི་གཏེར་ཆེན་རྒྱལ་བ་རྒྱ་མཚོ་ཡི། །ཐུགས་རྗེ་གཅིག་བསྡུས་འཇིག་རྟེན་དབང་ཕྱུག་ལ། །ལུས་ངག་ཡིད་གསུམ་གུས་པས་ཕྱག་འཚལ་བསྟོད།  །དེ་ནས་བཟླས་པ་བྱ་བ་ནི།  ཐུགས་ཀར་པད་
དཀར་འདབ་དྲུག་ཟེའུ་འབྲུའི་སྟེང། །ཟླ་གདན་དབུས་སུ་ཧྲཱི་ཡིག་འོད་དཀར་འཕྲོ། །འདབ་དྲུག་ཡི་གེ་འབྲུ་དྲུག་སྔགས་ཀྱིས་བསྐོར། །འོད་ཀྱི་འཕྲོ་འདུས་དོན་གཉིས་ལྷུན་གྲུབ་གྱུར། །ཨོཾ་མ་ཎི་པདྨེ་ཧཱུཾ།  ཞེས་ཅི་ནུས་བཟླ་ཞིང། ཐུན་མཐར། རང་གི་ལྟེ་བ་དང་
ཡུམ་གྱི་གསང་གནས་སུ་དགའ་བ་འཁྱིལ་བ་དཀར་དམར་གཡོན་སྐོར་དུ་འཁོར་བའི་ལྟེ་བར་གཙོ་བོ་ཡབ་ཡུམ། ཡན་ལག་བཞིར་མཁའ་འགྲོམ་བཞི་རྣམས་གར་མཛད་པར་བསམ་ཞིང། དགའ་འཁྱིལ་དྲག་ཏུ་འཁོར་བ་ལ་སེམས་གཉད་དེ།  ཨོཾ་མ་ཎི་པདྨེ་ཧཱུཾ། ཌཱ་ཀི་ནཱི་ཧ་རི་ནི་ས་ཧཱུཾ།  ཞེས་པའི་ཡིད་བཟླས་

[008B] སམ༑ ངག་བཟླས་ཀྱང་རུང་སྟེ་གང་མང་བཟླའོ། །དེ་ནས་ཡིག་བརྒྱ་བརྗོད་ལ།  དགེ་བ་འདི་ཡིས་མྱུར་དུ་བདག་སྤྱན་རས་གཟིགས་དབང་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་ཚེ་རབས་ཀུན་ཏུ་བླ་མ་ལྷ་མཆོག་གིས། །འབྲལ་བ་མེད་
པར་རྗེས་སུ་འཛིན་པའི་མཐུས། །ས་ལམ་བགྲོད་པ་མ་ལུས་མཐར་ཕྱིན་ནས། །འགྲོ་ཀུན་ཐབས་མཁས་འདི་ཡིས་སྒྲོལ་བར་ཤོག་ཉེར་བསྡུ་བྱ་བ་ནི། སྣོད་བཅུད་འོད་ཞུ་རང་ལ་ཐིམ། །རང་ཡང་སྙིང་གའི་ཧྲཱི་ལ་ཐིམ། །དེ་ཡང་མི་དམིགས་སྟོང་པའི་ངང། །སླར་ཡང་
འཕགས་མཆོག་སྐུར་གསལ་བའི། །གནས་གསུམ་ཡིག་འབྲུ་གསུམ་གྱིས་མཚན། །ཕྱི་རོལ་སྲུང་བའི་འཁོར་ལོ་དང། །གང་ཤར་སྣང་གྲག་རིག་གསུམ་ཀུན། །འཕགས་པའི་གསང་གསུམ་ཉིད་དུ་གྱུར།  །ཤིས་བརྗོད་ནི།  མི་ཏྲ་འཇིག་རྟེན་དབང་ཕྱུག་
སོགས། །བླ་མ་ལྷ་ཚོགས་བཀྲ་ཤིས་དེས། །དེང་འདིར་བདེ་ལེགས་ཕུན་ཚོགས་ཀྱི། །དཔལ་ལ་རོལ་པའི་བཀྲ་ཤིས་ཤོག་ །ཅེས་ཤིས་བརྗོད་ཀྱིས་མཐའ་བརྒྱན་པར་བྱའོ། །དེ་ལྟར་ཉེ་བརྒྱུད་ཐུན་མོང་མ་ཡིན་པའི་ལྷ་མཆོག་རྒྱལ་བ་རྒྱ་མཚོའི་སྒྲུབ་ཐབས་ཤིན་ཏུ་བསྡུས་པ་འཁྱེར་བདེར་བཀོད་པ་འདི་
ཡང་སྐྱབས་མགོན་འཕགས་ཆེན་རིན་པོ་ཆེ་བློ་བཟང་ཐུབ་བསྟན་མི་ཕམ་ཚུལ་ཁྲིམས་རྒྱལ་མཚན་དཔལ་བཟང་པོའི་རྒྱུན་གྱི་ཉམས་བཞེས་སུ་མགོན་པོ་གང་གི་བཞེད་དགོངས་ལྟར་ཕ་བོང་ཁའི་སྤྲུལ་མིང་བས་ཤིན་ཏུ་མྱུར་བར་ཐོལ་བྱུང་གི་ཚུལ་གྱིས་ཐང་དཀར་བདེ་སྐྱིད་དགའ་བའི་ཚལ་ཉིད་པ་སྨྲས་པའོ།།  །།    ༈   
རུ་བཛྲ་པཱ་ཎི་ཡེ།  འདིར་དྲག་པོ་སུམ་སྒྲིལ་གྱི་བསྒོམ་བཟླས་མདོར་བསྡུས་ཉམས་སུ་ལེན་པར་འདོད་པས། སྐྱབས་སེམས་མདོར་བསྡུས་སྔོན་དུ་བཏང།  ཨོཾ་སྭ་བྷཱ་ཝ་  ྾  སྟོང་པའི་ངང་ལས་པད་ཉིར་རང་སེམས་ཧཱུཾ། །ཡོངས་གྱུར་གསང་བདག་དྲག་པོ་སུམ་སྒྲིལ་ནི། །སྐུ་མདོག་སྔོན་

[009A]༄༅། །པོ་ཕྱག་གཡས་རྡོ་རྗེ་གདེངས། །གཡོན་པ་སྡིགས་མཛུབ་ཁྲོ་བོའི་ཉིམས་ཀུན་རྫོགས། །སྟེང་གདོན་གཟའ་དང་རྒྱུ་སྐར་གཉེན་པོར་གྱུར། །སྤྱི་གཙུག་རྟ་མགོ་ལྗང་གུས་པར་གདོན་སྐྲོད། །དེ་ཡི་སྤྱི་གཙུག་བྱ་ཁྱུང་རྒྱལ་པོ་ཡིས། །ཀླུ་དང་
ས་བདག་གདོན་ཀུན་འཇོམས་པར་གྱུར། །རྒྱལ་ཀུན་མཁྱེན་བརྩེ་ནུས་གཟུགས་རིགས་གསུམ་མགོན། །གཉེན་པོའི་ལྷ་གསུམ་རྣམ་པར་སྤྱན་དྲངས་ནས། །རང་ལ་ཐིམ་པས་གསང་གསུམ་དབྱེར་མེད་ཀྱིས། །གདོན་ཀུན་འཇོམས་ལ་ཐོགས་པ་མེད་པར་གྱུར།  །ཅེས་པ་
ལྟར་གྱི་ང་རྒྱལ་དང་གསལ་སྣང་བརྟན་པོས།  ཨོཾ་བཛྲ་པཱ་ཎི་ཧ་ཡ་གྲཱི་ཝ་ག་རུ་ཌ་ཧཱུཾ་ཕཊ།  ཅི་ནུས་བཟླ། ཡིག་བརྒྱ་བརྗོད།  དགེ་བ་འདི་ཡིས་བར་གཅོད་བགེགས་ཀྱི་དཔུང། །དམིགས་མེད་ཞི་ཞིང་བསམ་དོན་ཆོས་བཞིན་འགྲུབ། །རྒྱལ་ཀུན་མཁྱེན་བརྩེ་ནུས་གསུམ་དབྱེར་
མེད་ཀྱི། །གོ་འཕང་མཁའ་ཁྱབ་དོན་དུ་མྱུར་ཐོབ་ཤོག་ །ཅེས་པ་འདི་ཡང་གཟིམས་རམ་སྐུ་ངོ་མཁན་དྲུང་ཆེན་པོའི་རྒྱུན་ཁྱེར་ཉམས་བཞེས་སུ་ཕ་བོང་ཁའི་སྤྲུལ་མིང་པས་སྦྱར་བའོ།།    ༈   །  བློ་བཟང་རྒྱལ་དང་བླ་མ་རྡོ་རྗེ་
འཆང། །དབྱེར་མེད་ཞབས་ཀྱི་པདྨོར་ཕྱག་བྱས་ནས། །དམ་ཚིག་སྡོམ་པ་དག་བྱེད་ཐབས་མཁས་འཕྲུལ། །དགའ་ལྡན་སྙན་བརྒྱུད་ལས་འོངས་འདིར་དགོད་བྱ།  །དེ་ཡང་དམ་ཚིག་དང་སྡོམ་པ་དག་བྱེད་སྙན་བརྒྱུད་ཡིག་ཆུང་ལས་བྱུང་བ་ལ་གཉིས་ལས། དམ་ཚིག་རྡོ་རྗེའི་
བཟླས་བ་རྒྱུན་ཁྱེར་ཤིན་ཏུ་འཁྱེར་བདེ་མདོར་བསྡུས་སུ་འགོད་པ་ལ། སྐྱབས་སེམས་འདིར་གསང་འདུས་དང་འབྲེལ་ཆེ་བས་ཡིད་ཀྱི་རོལ་པ་སོགས་སམ། སྤྱི་ལྟར་སངས་རྒྱས་ཆོས་ཚོགས་མ་སོགས་སྔོན་དུ་བཏང་ནས།  རང་ཉིད་ལྷར་གསལ་ཐུགས་ཀར་པད་ཟླའི་སྟོང། །ཧ་ལས་རལ་གྲི་འཆང་

[009B] །དེ་ལས་དམ་ཚིག་རྡོ་རྗེ་སྐུ་མདོག་ལྗང། །ལྗང་ནག་དཀར་བའི་ཞལ་གསུམ་ཕྱག་དྲུག་པ། །དང་པོ་གཉིས་ཀྱིས་རང་འདྲའི་ཡུམ་ལ་འཁྱུད། །ལྷག་མ་གཡས་གཉིས་རྡོ་རྗེ་རལ་གྲི་དང། །གཡོན་གཉིས་དྲིལ་བུ་དང་ནི་པདྨ་འཛིན། །ཡབ་ཡུམ་
གཉིས་ཀ་རིན་ཆེན་རྒྱན་གོས་ལྡན། །གནས་གསུམ་ཡི་གེ་གསུམ་མཚན་ཧཱུཾ་འོད་ཀྱིས། །ཡེ་ཤེས་པ་དང་དབང་ལྷ་སྤྱན་དྲངས་ནས། །ཛཧཱུཾ་བཾ་ཧོཿ་དམ་ཡེ་དབྱེར་མེད་གྱུར། །དབང་ལྷས་དབང་བསྐུར་ཡབ་ལ་མི་བསྐྱོད་པ། །ཡུམ་ལ་དོན་ཡོད་གྲུབ་པས་
དབུ་བརྒྱན་ཅིང། །ཐུགས་ཀར་ཟླ་སྟེང་སྣ་ཚོགས་རྡོ་རྗེའི་ལྟེར། །ཧ་ཡིག་ལྗང་གུ་སྔགས་ཀྱིས་བསྐོར་བ་ལས། །བདུད་རྩིའི་རྒྱུན་བྱུང་རྡོ་རྗེའི་རྭ་རྒྱུད་ནས། །ལུས་ཀུན་གང་བས་དམ་སྡོམ་ཉམས་ཆག་ཀུན། །ནག་ཉིལ་ཕྱིར་ཐོན་སངས་ཀྱིས་དག་པར་
གྱུར༑  ༑བར་མོས་ལ།  ཨོཾ་ཨཱཔྲཛྙཱ་དཧྲྀ་ཀ་ཧ་ཧཱུཾ།  ཞེས་ཅི་ནུས་བཟླ། མཇུག་ཏུ།  བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག་གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་
ཅན༑ ༑འགྲོ་བའི་གཙོ་ལ་བདག་སྐྱབས་མཆི། །དམ་ཚིག་རྡོ་རྗེའི་ཞལ་ནས་རིགས་ཀྱི་བུ་ཁྱོད་ཀྱི་སྡིག་སྒྲིབ་དང་དམ་ཚིག་ཉམས་ཆག་ཐམས་ཅད་བྱང་ཞིང་དག་གོ་ཞེས་གསུངས་ནས་རང་ལ་ཐིམ་པས་རང་གི་སྒོ་གསུམ་དང་དམ་ཚིག་རྡོ་རྗེའི་སྐུ་
གསུང་ཐུགས་དབྱེར་མི་ཕྱེད་པར་གྱུར་པར་བསམ་མོ།  །འདི་ནི་ནགས་ཤོད་འབྲི་རུ་དགེ་བཤེས་དངོས་གྲུབ་རྒྱལ་མཚན་ནས། ཁུལ་དེར་ཉམས་ཆག་སྐོང་བའི་བཟླས་པ་འཛུག་ཕྱིར་མདོར་བསྡུས་འཁྱེར་བ་དེ་ཞིག་དགོས་ཞེས་བསྐུལ་ངོར། ཕ་བོང་ཁ་པས་སྦྱར་བའོ།།    ༈    །།རྨི་ལམ་གསལ་བའི་

[010A]༄༅།  །སྒྲོལ་མའམ་ལྷ་མོ་ཤྲམ་ཎའི་སྒྲུབ་ཐབས་མདོར་བསྡུས་བཞུགས་སོ།།  ན་མོ་གུ་རུ།  ལུང་མེད།  འཇིགས་ཆེན་བརྒྱད་སོགས་སྲིད་ཞིའི་གདུང་མུན་ཀུན། །མཚན་ཙམ་བཟུང་བས་སྒྲོལ་མཛད་འཕྲིན་ལས་མ། །རྨོངས་ལ་བླང་དོར་བལྟ་བའི་དཔལ་
སྟེར་སླད། །སྔོ་སངས་སྒེག་མོའི་རྣམ་པར་རོལ་དེར་འདུད། །གང་གི་སྒྲུབ་པོར་ཚེ་དང་འབྱུང་འགྱུར་གནད། །དངོས་ཉམས་རྨི་ལམ་ཚུན་དུ་ལུང་སྟོན་པའི། །ཡིད་གཅུག་ལྷག་པའི་ལྷ་མོ་གང་དེ་ཉིད། །མཆོད་ཅིང་བསྙེན་པའི་མན་ངག་མདོར་
བསྡུས་བྲི།  །དེ་ཡང་རྨི་ལམ་གསལ་བའི་སྒྲོལ་མའམ་ཤྲཱ་མཎར་གྲགས་པ་འདི་ཉིད་བསྒྲུབ་པར་འདོད་པས། ཐོག་མར་མཚན་ཉིད་དང་ལྡན་པའི་དབང་དང་རྗེས་སུ་གནང་བས་རྒྱུད་སྨིན་ཅིང། མན་ངག་གི་རྒྱུན་ཐེགས་པར་ཐོབ་པར་བྱས། ཐས་ཀྱི་སྒྲིབ་བ་སྲ་བ་ཅིང་བསོད་ནམས་ཀྱི་དབུང་དང་ལྡན་ཕྱིར་བསགས་སྒྱང་ལ་བརྩོན་པ་
སྔོན་དུ་བཏང། སྒྲོལ་དཀར་གྱི་བསྙེན་པ་སྔོན་དུ་སོང་ན་ལེགས་པས་དེའི་ཚུལ་གཞན་ནས་འབྱུང་བ་ལྟར་བྱ། འདི་ཉིད་ཉམས་སུ་ལེན་པ་དངོས་ལ་སྔོན་འགྲོ་དང་དངོས་གཞི་གཉིས་ལས། དང་པོ་ནི། ཤིང་དྲུང་ངམ་བྲག་ཕུག་ལྟ་བུ། བསམ་གཏན་གྱི་ཁང་བུར་ཡང་རུང་སྟེ་ཤིན་ཏུ་དཔེན་ཞིང་གཙང་འཁྱི་སྒྲ་མེད་པའི་གནས་སུ་བྱི་དོར་ཕེགས་པར་བྱས།  སྔགས་
 ཀྱིས་བསྒྲུབས་པའི་གུ་གུལ་གྱིས་བདུག་གཞི་བདག་གཏོར་མ་མང་དུ་བཏང་སྟེ་གྲོགས་དན་བཅོལ།  རང་སྒྲོལ་མ་དཀར་མོར་གསལ་བའི་ཐུགས་ཀའི་ཏཱཾ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། ལོགས་སུ་འཕྲོས་པས་རྡོ་རྗེའི་རྭ་བ། སྟེང་དུ་འཕྲོས་པས་རྡོ་རྗེའི་གུར། གུར་
གྱི་འོག་རྭ་བའི་སྟེང་དུ་རྡོ་རྗེའི་བླ་བྲེ་སྟེ་ཐམས་ཅད་ཀྱང་རྡོ་རྗེ་འབར་བའི་རང་བཞིན་བར་མཚམས་མེད་པ་དུམ་བུ་གཅིག་ཏུ་གྱུར་པའི་ཕྱི་རོལ་ཏུ་བསྐལ་པ་འཇིག་པའི་མེ་ལྟ་བུའི་ཁ་དོག་སྣ་ལྔའི་མེད་དཔུང་ཕྱོགས་བཅུར་འཕྲོ་བར་གྱུར།  ཅེས་སྲུང་འཁོར་ཐུན་མོང་བ་བསྒོམ་

[010B]  ཨོཾ་ཏཱ་རེ་ཏུ་ཏྟཱ་རེ་ཏུ་རེ་རཀྵ་རཀྵ་སཱཧཱ།  ཞེས་པ་འབུམ་ཙམ་བཟླའོ། །དེ་རྗེས་ཞག་འདུན་ཙམ་དུ་རྡོ་རྗེ་སེམས་དཔའི་ཡིག་བརྒྱ་བསྒོམ་བཟླས་ལ་འབད་པར་བྱའོ། །དེ་དག་གི་གནས་སྐབས་སུའང་ཕྲུས་དང་གཙང་སྦྲ་གལ་ཆེའོ། །གཉིས་པ་དངོས་གཞི་ལའང་བཅའ་གཞི་དང་སྒྲུབ་པ་དངོས་གཉིས་ལས། དང་པོ་ནི་
སྟེགས་བུ་གྲུ་བ་ཏི་པའི་སྟེང་དུ་པད་དཀར་འདབ་བརྒྱད་འབྲི། དེའི་སྟེང་དུ་རིན་པོ་ཆེའི་བུམ་པ་དཀར་གསུམ་དང་བུམ་སྨན་སྦྱར་བའི་ཆུ་གཙང་གིས་བཀང་བ། རས་དཀར་གཙང་མ་ཁ་ཚར་མ་ཉམས་པའི་མགུལ་ཆིངས་ཅན། ཤུག་པའི་ཡལ་གས་ཁ་བརྒྱན། དེ་ལ་ཙ་ཀླི་འདོགས། སྟེང་དུ་དར་སྔོན་པོའི་གུར་ཕུལ་
མཐར་མཆོད་པ་སྣ་ལྔ་ཤིན་ཏུ་གཙང་བ་བཀོད་བ་མཛེས་པར་བཤམ། དཀར་གཏོར་གསུམ་ཡང་བཤམ། རྗེ་བཙུན་སྒྲོལ་མའི་བྲིས་སྐུ་སོགས་དཀོན་མཆོག་གི་རྟན་དགྲམ། རང་ཉིད་མཚམས་དམ་དུ་བཅད། ལུས་གཞན་གྱིས་མི་མཐོང་བ་དང། ངག་ཐ་མལ་གྱི་གླེང་མོ་དང། སེམས་རྣམ་རྟོག་གི་སྤྲོ་བསྡུ་
རྣམས་སྤོད། བརྟག་བྱའི་དོན་དེ་ཁོ་ན་ཉིན་མཚན་ཀུན་ཏུ་ཡིད་ལ་བྱས་ཏེ། རབ་ཆོ་ག་འདི་ཉིད་སྨྱུང་གནས། ཐ་མ་ཡང་ཕྱི་དྲོའི་ཁ་ཟས། སྒོག་བཙོང། ཁྱད་པར་ཟ་ཚོད་དང། ཟས་གྲིབ་ཅན་གྱི་རིགས་ཐམས་ཅད་སྤངས་ནས། དཀོན་མཆོག་གི་སྤྱན་སྔར་ཉིན་ལག་གསུམ་མཚན་ལན་གསུམ་དུ་ཡན་ལག་བདུན་པ་བྱ་
སྟོབས་བཞིའི་སྒོ་ནས་བཤགས་སྡོམ་བཅོས་མ་མ་ཡིན་པར་བྱས་ནས་བསྙེན་པ་ཚད་དུ་ཕྱིན་པར་བྱའོ། །གཉིས་པ་སྒྲུབ་པ་དངོས་ནི། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་རྣམས་སྔོན་དུ་བཏང།  སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བུམ་པ་རིན་པོ་ཆེ་སྣ་བཞི་ལས་གྲུབ་
པའི་རི་རབ་སྟེང་ཐམས་ཅད་བཻཌཱུརྱའི་རང་བཞིན་གྱིས་གཞི་སྔོན་པོས་ཁྱབ་པ། ཁ་རྒྱན་དགོས་འདོད་འབྱུང་བའི་དཔག་བསམ་ཤིང་གི་སྡོང་པོ་ལོ་འདབ་འབྲས་བུ་མེ་ཏོག་ཕུན་སུམ་ཚོགས་པས་བརྒྱན་པ། གུར་གྱི་སྟེང་གི་ནམ་མཁའ་སྔོན་པོ་དྭངས་པའི་རང་བཞིན་

[011A]༄༅།  །ཅན་དུ་གྱུར་པར་བསམ།  རི་རབ་ཀྱི་སྟེང་དུ་ལྷ་མོ་ཤྲ་མཎ་སྐུ་མདོག་སྔོན་མོ། ཞལ་གཅིག་ཕྱག་གཉིས་མ་གཡས་རྔ་ཡབ་དང། གཡོན་དཔག་བསམ་ཤིང་གི་ཡལ་ག་འཛིན་པ་ཞབས་གཉིས་བརྐྱངས་ནས་རི་རབ་ལ་སྟེགས་
འདུག་གི་ཚུལ་དུ་བཞུགས་བ། དཔག་བསམ་གྱི་ཤིང་གི་སྡོང་པོ་ལ་སྐུ་རྒྱབ་བརྟེན་པ། རྐེད་པ་ཕྲ་བ་ནུ་མ་འབུར་པ། ཞལ་འཛུམ་བག་དང་བཅས་པས་རང་ལ་གཟིགས་པ། དར་སྣ་ཚོགས་ཀྱི་སྟོད་གཡོཌ་དང་སྨད་གཡོཌ་བྱས་པ། རིན་པོ་ཆེ་དང་མེ་ཏོག་སྣ་ཚོགས་ཀྱི་
རྒྱན་གྱིས་མཛེས་པར་བརྒྱན་པ། དུས་གསུམ་གྱི་ཤེས་བྱ་ཐམས་ཅད་མཁྱེན་པས་བདག་ལ་ལུང་རྣམས་མངོན་སུམ་དུ་སྟོན་པའི་བདག་ཉིད་དུ་གྱུར་པར་བསམ།  དེ་ནས་དར་སྐུད་ལ་བརྒྱུས་པའི་མེ་ཏོག་ནས་གཙང་མ་འབྲུ་བདུན་ཐལ་མོ་སྦྱར་བའི་བར་དུ་བཟུང་ནས་འདུན་པ་རྩེ་གཅིག་
ཏུ་གུས་འདུད་ཀྱིས།  མཁྱེན་རབ་ཀྱི་དབང་ཕྱུག་ལྷ་མོ་ཤྲ་མཎ། བདག་མིང་འདི་ཞེས་བགྱི་བ་སྐྱེ་བ་ཕྱི་མ་གང་དུ་སྐྱེ་བའི་གནས་མི་སླུ་པར་གསལ་པོར་བསྟན་དུ་གསོལ།  ཞེས་ལན་གསུམ་ནས་ཉེར་གཅིག་བར་ཡིད་ཆེས་པར་གསོལ་བ་གདབ། མེ་ཏོག་ལྷ་མོའི་ཕྱག་ཏུ་ཕུལ་བར་
བསམས་ལ་མགུལ་ཆིངས་ཀྱི་བར་དུ་བསྡམས་པའི་ཁ་རྒྱན་ལ་བཏགས་ནས། འདོད་དོན་གང་ཡིན་གསལ་བོར་སྟོན་པའི་གསོལ་འདེབས་ཡིད་རྩེ་གཅིག་པའི་ངང་ནས།  ཨོཾ་ཤྲ་མཎ་བི་ཤ་ཙི་ནི་མུན་དཧེ་པྲཛྙཱ།  ཞེས་བཟླ། ཁྲི་ཚོ་བཅུ་གཉིས་བསྙེན་པ་བྱས་ན་ས་འོག་གི་གཏེར་ཡང་མངོན་སུམ་དུ་མ་ཐོང་བར་འགྱུར་རོ་ཞེས་གསུངས་
ཐུན་མཚམས་སུ་མེ་ཏོག་གཏོར། གསོལ་འདེབས་རྩེ་གཅིག་ཏུ་བྱའོ། །དེ་ནས་སྲོད་ཀྱི་དུས་ནམ་ཕྱེད་ལྷག་པར་འབད་ཅིང། གུང་ལ་མགོ་བོ་བྱང། རྐང་པ་ལྷོ། ཁ་ནུབ། རྒྱབ་ཤར་དུ་བསྟན། མགོ་ལྷ་མོའི་དང་དུ་བཞག་པར་བསམས་ཏེ། སེམས་གཞན་དུ་མ་གཡེང་བར་དམིགས་བྱ་གང་ཡིན་འབའ་

[011B] ཞིག་ཡིད་ལ་བྱ་ཞིང། སྙིང་པོ་ཤུབ་བུར་བཟླ་བཞིན་དུ་ཉལ་བ་མན་ངག་ཡིན། ནུབ་གཅིག་ལ་དོན་སྣ་གཅིག་ལས་མི་སྟོན་པར་གསུངས་པས་བརྟག་བྱ་མང་པོ་ཡོད་ན། དང་པོ་གལ་ཆེ་བ་གཅིག་ལ་བརྟག་པ་བྱ་ཞིང། དེ་གྲུབ་པ་དང་གཞན་ལའང་འདོན་པ་བསྒྱུར་རོ། །འདིས་རང་གཞན་ཐམས་ཅད་ཀྱི་སྐྱེ་བ་སྔ་ཕྱི་སོགས་བྱང་ཆུབ་མ་
ཐོབ་ཀྱི་བར་མངོན་མཐོ་དང་ངེས་ལེགས་སོགས་ཤེས་བྱ་ཐམས་ཅད་ལུང་སྟོན་པར་གསུངས་པས་ལུང་བསྟན་པའི་དོན་ལ་དཔྱོད་ཤེས་པར་བྱ། རབ་དངོས་སུ་ལུང་སྟོན་པའི་གཟུགས་ཉམས་སྣང་ལ་འཆར། འབྲིང་གཟུགས་མེད་པའི་སྒྲ་ནམ་མཁའ་ལས་ཐོས། ཐ་མའང་རྨི་ལམ་དུ་ལུང་སྟོན། དེ་ཡང་དྲི་བ་དྲིས་ལན་བྱེད་པ་
སོགས་དང། གོ་རྒྱུ་མེད་པའི་བརྡ་བྱེད་པ་སོགས་གསལ་མི་གསལ་ཅི་རིགས་པ་འབྱུང་ངོ། །དཔྱད་དཀའ་བ་རྣམས་མཐོང་ཐོས་མྱོང་བ་དང་རིགས་པས་དཔྱད་ནས་ཤེས་པར་བྱ་གསུང། ཡང་མི་གསལ་བ་རྣམས་དོར་ཞིང་བསྐྱར་ནས་སྒྲུབ་ན་གསལ་པོ་འོང། དེ་ཡང་བྱུང་ཚད་བདེན་པའི་ངེས་པ་མེད་པར་སྤྱིར་རྨི་ལམ་བག་ཆགས་ཀྱི་དབང་
གིས་འབྱུང་བ་དང། ངང་གིས་འབྱུང་བ་གཉིས་ལས། སྔ་མ་མི་བདེན་ཞིང་ཕྱི་མ་ཇི་ལྟར་འབྱུང་བ་ལྟར་སོར་བཞག་ན་དེ་ལྟར་ངེས་ཀྱང། དགེ་སྡིག་སྟོབས་ཆེན་བྱས་ནས་འབྱུང་བའང་ཡོད་པས་བཟང་པོ་བྱུང་ན་དེ་ལས་ཀྱང་བཟང་བ་དང། ངན་པ་བྱུང་ན་དེ་ལས་ཀྱང་བཟློག་པའི་ཐབས་བསྟན་དུ་གསོལ། ཞེས་གསོལ་བ་གདབ་
བོ༑ ༑དེ་བྱུང་བ་དང་ཐབས་དེ་ལ་འབད་བཞིན་དེ་ལྟར་བསྒྲུབས་པས་རབ་ཞག་གསུམ། འབྲིང་ཞག་ལྔ། ཐ་མ་ཞག་བདུན་ལ་འགྲུབ་བོ། །གལ་ཏེ་ཞག་འདུན་ལ་མ་འགྲུབ་ན་གྲིབ་དང་སྡིག་པ་ཆེན་པོ་ཡོད་པའི་རྟགས་ཡིན་པས་གྲིབ་ལ་ཤིན་ཏུ་འཛེམ་ཞིང། མཚམས་དམ་པར་བཅད་དེ་སྡིག་བཤགས་ལ་ཆེར་འབད་པར་
བྱའོ༑ ༑དེ་ལྟར་ལན་གསུམ་བསྐྱར་ན་མི་འགྲུབ་པ་མི་སྲིད་དོ། །བྱུང་ཚོད་གཞན་ལ་བཤད་ན་མི་གསལ་དུ་འགྲོ་བར་གསུངས་པས་གསང་བ་གལ་ཆེའོ། །འདི་ནི། རྡོ་རྗེ་འཆང་ཕ་བོང་ཁ་པ་བདེ་ཆེན་སྙིང་པོ་དཔལ་བཟང་པོའི་བཀའ་རྩོམ་ཟིན་རྙིང་ཕྱག་བསྟར་མའི་ཤོག་དྲིལ་ངོ་མ་ལས་ཞལ་བཤུས་བགསས་

[012A]༄༅ །པའོ།།    ༈    །།བདེ་མཆོག་ལྷ་ལྔའི་སྒྲུབ་ཐབས་མདོར་བསྡུས་བཞུགས་སོ།།     ༈     བདེ་མཆོག་ལྷ་ལྔའི་སྒྲུབ་ཐབས་མདོར་བསྡུས་ནི།  སངས་རྒྱས་ཆོས་དང་དགེ་འདུན་ལ། །རྟག་ཏུ་བདག་ནི་སྐྱབས་
སུ་མཆི། །སེམས་ཅན་ཀུན་གྱི་དོན་གྱི་ཕྱིར། །བདག་ནི་ཧེ་རུ་ཀར་གྱུར་ཅིག་ །ཅེས་སྐྱབས་སེམས་བྱས་ལ།  ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉཧཾ། རང་གི་ཐུགས་ཀའི་ཧཱུཾ་གི་འོད་ཟེར་གྱིས་བརྟན་གཡོ་ཐམས་ཅད་སྦྱངས་ཏེ་འོད་དུ་ཞུ་བ་རང་ལ་ཐིམ་ཞིང་
རང་ཡང་སྟོད་སྨད་ནས་རིམ་གྱིས་ཐུགས་ཀའི་ཧཱུཾ་ལ་ཐིམ། ཧཱུཾ་ཡང་རིམ་གྱིས་འོད་དུ་ཞུ་ནས་འོད་གསལ་སྟོང་པ་ཉིད་དུ་གྱུར།  ཅེས་འཆི་བ་ཆོས་སྐུ་དང།  སྟོང་པའི་ངང་ལས་རང་གི་སེམས་ནཱ་དའི་གཟུགས་གྱེན་དུ་འགྲེང་བ་དཀར་ལ་དམར་བའི་མདངས་ཅན་དུ་གྱུར་
 ཅེས་བར་དོ་ལོངས་སྐུ་དང།  སྟོང་པའི་ངང་ལས་སྐད་ཅིག་གིས་རྡོ་རྗེའི་ས་གཞི་རྭ་བ་གུར་བླ་རེ་མེ་རི་དང་བཅས་པའི་ནང་དུ་རླུང་མེ་ཆུ་ས་རི་རབ་ཀྱི་སྟེང་དུ་སྣ་ཚོགས་པདྨ་ལ་གནས་པའི་སྣ་ཚོགས་རྡོ་རྗེའི་ལྟེ་བར་སྣ་ཚོགས་པདྨ་འདབ་མ་བརྒྱད་པའི་དབུས་སུ་
དབྱངས་དཀར་པོ་ཕྲག་གཉིས་དང་གསལ་བྱེད་དམར་པོ་ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་དཀར་ལ་དམར་བའི་མདངས་ཅན་གྱི་དབུས་སུ་ནཱ་ད་ཞུགས་པ་རིམ་གྱིས་ཧཱུཾ་ཡིག་ཏུ་གྲུབ་པ་ལས་འོད་ཟེར་འཕྲོས། དོན་གཉིས་བྱས། འདུས་ཡོངས་
སུ་གྱུར་པ་ལས་རྟེན་དང་བརྟེན་པའི་དཀྱིལ་འཁོར་དུས་གཅིག་ཏུ་གྲུབ་པར་གྱུར།  ཅེས་སྐྱེ་བ་སྤྲུལ་སྐུའི་ལམ་འཁྱེར་བསྒོམ།  དེ་ཡང་དུར་ཁྲོད་སྲུང་འཁོར་དང་བཅས་པའི་ནང་དུ་གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་

[012B] ཕྱོགས་བཞིའི་འདབ་མར་ཉི་མ་དང་རོའི་གདན་རེ་རེ། དབུས་ཀྱི་ཉི་མའི་གདན་ལ་རང་ཉིད་བཅོམ་ལྡན་འདས་དཔལ་ཧེ་རུ་ཀ་སྐུ་མདོག་སྔོན་པོ་ཞལ་གཅིག་ཕྱག་གཉིས་
ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་རྡོ་རྗེ་ཕག་མོ་དམར་མ་གཅེར་མོ་རུས་པའི་རྒྱན་གྱིས་སྦྲས་ཤིང་གྲི་ཐོད་འཛིན་པ་ལ་འཁྱུད་པ། རལ་བའི་ཐོར་ཅོག་ལ་སྣ་ཚོགས་རྡོ་རྗེ་དང་ཟླ་ཕྱེད་ཀྱིས་མཚན་པ། ཐོད་སྐམ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་
ཅན༑ སྟག་ལྤགས་ཀྱི་ཤམ་ཐབས་དང་རུས་པའི་རྒྱན་དྲུག་གསོལ་ཞིང་གར་དགུའི་ཉམས་དང་ལྡན་པ། ཞབས་གཡས་བརྐྱངས་པས་འཇིགས་བྱེད་ནག་པོའི་མགོ་བོ་དང། གཡོན་བསྐུམས་པས་དུས་མཚན་མ་དམར་མོའི་ནུ་མ་མནན་པ། ཡེ་ཤེས་ཀྱི་མེ་
འབར་བའི་དབུས་ན་བཞུགས་པ། ཕྱོགས་བཞིའི་གདན་ལ་ཤར་དུ་མཁའ་འགྲོ་མ་ནག་མོ། བྱང་དུ་ལཱ་མ་ལྗང་ཁུ། ནུབ་ཏུ་ཁཎྜ་རོ་ཧེ་དམར་མོ། ལྷོར་གཟུགས་ཅན་མ་སེར་མོ། ཐམས་ཅད་ཀྱང་ཞལ་གཅིག་མ། སྤྱན་གསུམ་མ། མཆེ་བ་རྣམ་པར་
གཙིགས་པའི་ཞལ་ཅན། གཅིར་མོ་སྐྲ་གྲོལ་ཞིང་ལང་ཚོ་གཞོན་ནུ་རྒྱས་པ། ཕྱག་བཞིའི་གཡས་གཉིས་གྲི་གུག་དང་ཌཱ་མ་རུ། གཡོན་གཉིས་ཐོད་པ་དང་ཁ་ཊཱངྒ་འཛིན་པ། གཡས་བརྐྱངས་ཀྱིས་བཞུགས་པ། ཕྱག་རྒྱ་ལྔས་བརྒྱན་པ། མི་མགོ་སྐམ་པོ་ལྔའི་
ཐོད་དང་མི་མགོ་སྐམ་པོ་ལྔ་བཅུའི་དོ་ཤལ་ཅན། མཚམས་ཀྱི་འདབ་ མ་བཞིར་ཟླ་གདན་ལ་བུམ་པ་བདུད་རྩིས་གང་བའི་སྟེང་དུ་ཀཱ་བ་ལ་བྱང་ཆུབ་ཀྱི་སེམས་ཀྱིས་གང་བ་རེ་རེ། ལྷ་རྣམས་ཀྱི་སྤྱི་བོར་་ལ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱདྨར་པོ། ཐུགས་

[013A]༄༅། །ཀད་ཉི་མ་ལ་ཧཱུཾ་སྔོན་པོ། ཕཻཾ༑ ཐུགས་ཀའི་ཧཱུཾ་གི་འོད་ཟེར་གྱིས་བསྒོམས་པ་དང་འབྲ་བའི་ཡེ་ཤེས་པ་དབང་ལྷ་དང་བཅས་པ་སྤྱན་དྲངས། ཛཧཱུཾ་བཾ་ཧོཿ་གཉིས་སུ་མེད་པར་གྱུར། དབང་གི་ལྷས་དབང་བསྐུར། ཡབ་ལ་
རྡོར་སེམས་དང་ཡུམ་ལ་རྣམ་སྣང་གི་དབུ་བརྒྱན་པར་གྱུར། ཅེས་བསྐྱེད་ལ། ཨོཾ་ཙོ་ཀྲ་སམྦྷ་ར་ས་པ་རི་ཝཱ་ར་ཨརྒྷཾ། པཱདྱཾ། པུཥྤེ། དྷཱུ་པེ། དའི་པེ། དའི་པེ། གནྡྷེ། ནཻ་ཝི་དཡེ། ཤཔྟ་པྲ་ཏཱིཙྪ་སྲཱ་རས་ཕྱི་མཆོད། ཨོཾ་ཙཀྲ་སམྦ་ར་ས་པ་རི་ཝཱ་ར་ཨོཾ་ཨཱཧཱུཾ།  གིས་ནང་
མཆོད།  ཡབ་ཡུམ་སྙོམས་པར་ཞུགས་པས་ལྷན་སྐྱེས་ཀྱི་བདེ་སྟོང་སྐྱེས་པར་གྱུར།  བྱིས་གསང་མཆོད་ཕུལ།  ཤེས་བྱའི་འཁོར་ལོ་ལྷན་སྐྱེས་མཆོག་གི་དབྱིངས། །སྡོམ་མཛད་ཧེ་རུ་ཀ་དཔལ་ཡབ་ཡུམ་དང། མཛེས་སྡུག་ཕྱོགས་ཀྱི་ལྷ་མོ་རྣམ་བཞི་སོགས། །
རྟེན་དང་བརྟེན་པའི་བཀོད་པར་གུས་ཕྱག་འཚལ།  །ཞེས་བསྟོད། ལྷའི་རྣལ་འབྱོར་བསྒོམ་ཞིང་སྐྱོན།  འཕྲེང་བ་གསུང་རྡོ་རྗེ་པདྨ་གར་དབང་གི་ངོ་བོར་གྱུར། ཕབ་ཡུམ་གྱི་ཐུགས་ཀར་ཉི་གདན་ལ་ཧཱུཾ་ཡིག་གི་མཐར་སྔགས་འཕྲེང་གིས་བསྐོར་བ་ལས་སྤྲོ་བ་དང་བསྡུ་བའི་
མཛད་བ་ཅན་དུ་གྱུར། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུཾ་ཧཱུཾ་ཕཊ། ཌཱ་ཀི་ནཱི་ཛཱ་ལ་ཤཾ་བ་རཾ་སཱཧཱ།  ཞེས་ཡབ་དང།  ཨོཾ་བཛྲ་བཻ་རོ་ཙནཱི་ཡེ་ཧཱུཾ་ཧཱུཾ་ཕཊ་སཱཧཱ།  ཞེས་ཡུམ་གྱི་སྙིང་པོ་བཟླ། མཇུག་ཏུ།  གཞལ་ཡས་ཁང་དང་ཡུམ་རང་ལ་ཐིམ་པར་ བསམས་ལ།  སེམས་ཅན་ཀུན་
གྱི་དོན་གྱི་ཕྱིར། །བདག་ནི་ཧེ་རུ་ཀར་གྱུར་ནས། །སེམས་ཅན་ཐམས་ཅད་ཧེ་རུ་ཀའི། །གོ་འཕང་མཆོག་ལ་འགོད་པར་ཤོག་ །ཅེས་སྨོན་ལམ་བྱའོ། །ཞེས་པའི་ནི་དགེ་ལྡན་བསྟན་པ་མི་འཕྲོག་པའི་དད་པ་དང་ལྡན་ཞིང། མདོ་སྔགས་ལམ་གྱི་རིམ་པར་གཅིག་ཏུ་མོས་བ་ལྷུར་བྱེད་པ་

[013B] ཕ་བོང་ཁའི་སྤྲུལ་མིང་པས་རྗེ་དྷརྨ་བྷ་དྲའི་གསུང་ལ་ཁ་བསྐང་སྟེ་སྦྱར་བའོ།།    ༈    །།རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཉམས་ལེན་རྒྱུན་འཁྱེར་མདོར་བསྡུས་བཞུགས་སོ།།     ༈     རྗེ་བཙུན་རྡོ་རྗེ་རྣལ་འགྱོར་མ་
རོ་མཁའ་སྤྱོད་མའི་སྒྲུབ་ཐབས་རྒྱུན་དུ་ཉམས་སུ་བླང་བའི་ངག་འདོན་གྱི་ཚུལ་ནི།  བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་
མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་  ྾  དམ་པའི་ཆོས་རྣམས་ལ་  ྾  འཕགས་པའི་དགེ་འདུན་རྣམས་ལ་  ྾   ཞེས་བདུན་སོགས།  བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ་
ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།  ཞེས་ཚར་གཅིག་  །བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིང་བའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ། དེའི་ཆེད་དུ་རྡོ་རྗེ་རྣལ་འབྱོར་
མའི་ལམ་གྱི་རིམ་པ་ཉམས་སུ་བླང་བར་བྱའོ།  །ཞེས་ལན་གསུམ་བརྗོད།  མདུན་གྱི་ནམ་མཁར་སེངྒེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་སྟེང་དུ་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་བ་ཅན། སྐུ་མདོག་དམར་པོ་ཞལ་གཅིག་ཕྱག་
གཉིས་ཀྱི་གཡས་པས་བདེ་སྟོང་གི་སྒྲ་སྒྲོག་པའི་ཌཱ་མ་རུ་བསྣམས་པ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊཱཾ་ག་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་ཅིང། གཞོན་

[014A]༄༅། །ནུ་ལང་ཚོ་དར་ལ་བབ་པ། སྐྱབས་གནས་ཀུན་འདུས་ཀྱི་ངོ་བོར་གྱུར། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། །བདག་གི་རྒྱུད་བྱིན་གྱིས་བརླབ་ཏུ་གསོལ།  ཞེས་
ལན་གསུམ་གྱིས་གསོལ་བ་བཏབ་པས།  བླ་མ་འོད་དུ་ཞུ་བ་སྤྱི་བོ་ནས་རང་ལ་ཐིམ་པས་རང་གི་སྙིང་གར་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ། ཨ་ལས་ཟླ་བའི་དཀྱིལ་འཁོར་གྱི་དབུས་སུ་བི་ཡིག་དམར་པོའི་མཐར་གཡོན་སྐོར་དུ། ཨོཾ་ཨོཾ་ཨོཾ་
སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱཧཱ། ཞེས་པའི་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས། ལུས་ཐམས་ཅད་གང། ལུས་ངག་ཡིད་གསུམ་གྱི་ནད་གདོན་སྡིག་སྒྲིབ་དག་ལུས་འོད་ཀྱི་གོང་
བུར་གྱུར། དེ་ཡོངས་སུ་གྱུར་པ་ལས། རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། པདྨ་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོ་མགོ་
བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་མོ་བསྐལ་བའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་
བས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པར་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཌཱཾ་ག་ལ་ཌཱ་མ་རུ་དང། དྲིལ་བུ་དང། འཕན་རྩེ་བ་སུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་

[014B] ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱུས་པ་བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། གཅེར་མོ་ཕྱག་རྒྱ་ལྔས་བརྒྱན་པ་ཡེ་ཤེས་ཀྱི་མེ་འབར་
བའི་དབུས་ན་བཞུགས་པའོ། །དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཧཾ་ཡོཾ་སྔོན་མོ་གཤིན་རྫེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དབྲལ་བར་ཧྲེཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་
གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ། སྙིང་གའི་སྔགས་ཕྲེང་ལས་འོད་ཟེར་འཕྲོས་ཏེ། བ་སྤུའི་བུ་གནས་ཕར་སོང། རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་
སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར།  འབར་བའི་ཕྱག་རྒྱ་དཔྲལ་བའི་དབྱིངས་སུ་གཡོན་སྐོར་དུ་ལན་གསུམ་བསྐོར་ཞིང། ངག་ཏུ།  ཕཻཾ༑ རང་གི་སྙིང་གའི་བཾ་ཡིག་ལས་འོད་ཟེར་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་ཕྱོགས་བཅུའི་
དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ་དང་འགྲོ་བ་རྣལ་འབྱོར་མར་གྱུར་པ་ཐམས་ཅད་ཀྱང་བདག་ཉིད་ལ་ཐིམ་པར་གྱུར། ཛཧཱུཾ་བཾ་ཧོཿ་ ཞེས་དང། པད་ཀོར་གྱི་མཐར་འཁྱུད་པའི་ཕྱག་རྒྱ་བྱས་ལ།  ཨོཾ་ཡོ་ག་ཤུདྡྷཱསརྦ་དྷརྨཱཡོ་ག་ཤུདྡྷོ་ཉཧཾ་
 ཞེས་བརྗོད།  རང་གི་སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་ལ་སྔགས་འཕྲེང་ཁ་དོག་དམར་པོ་གཡོན་སྐོར་དུ་འཁོར་བ་ལས་འོད་ཟེར་དམར་པོ་དཔག་མེད་འཕྲོས། སེམས་ཅན་ཐམས་ཅད་ཀྱི་སྡིག་

[015A]༄༅། །སྒྲིབ་སྤྱངས། སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་འོད་ཟེར་དམར་པོའི་རྣམ་པར་སྤྱན་དྲངས། སྔགས་ཕྲེང་ལ་ཐིམ་བས་རྒྱུད་བྱིན་གྱིས་བརླབ་བར་གྱུར། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་
བཛྲ་ཝརྞྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུཾ་ཧཱུཾ་ཧཱུཾ་ཕཊ་ཕཊ་སཱཧཱ།  ཞེས་བརྒྱ་རྩ་ལ་སོགས་པ་བཟླ། སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་བ་བསྐྱེད་པར་འདོད་ན་གསང་གནས། མི་རྟོག་བ་སྐྱེ་བར་འདོད་ན་ལྟེ་བར་བབ་སྟེ་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་བ་གཡོན་སྐོར་
དུ་འཁོར་བ་དང། སྔགས་འཕྲེང་ལན་གསུམ་མམ་བདུན་ལ་སོགས་པ་ཀློག་པའི་ཚུལ་དུ་སེམས་གཏད་ནས། རླུང་ས་སྦྱར་ཅི་ཐུབ་འཛིན། རང་གི་སྨིན་མཚམས་དང་གསང་གནས་སུ་དགའ་འཁྱིལ་གཡོན་སྐོར་དུ་ཤུགས་དྲག་ཏུ་འཁོར་བ་མས་གཏད་ནས་རླུང་བ་སྦྱར་བཟུང། མཐར་དགའ་འཁྱིལ་གཉིས་སྙིང་ཕའི་
བཾ་ལ་ཐིམ་པར་བསམ་མོ།  །རང་གི་སྙིང་གའི་བཾ་ཡིག་སྔགས་འཕྲེང་དང་བཅས་པ་ལས་འོད་ཟེར་འཕྲོས། ཁམས་གསུམ་ཐམས་ཅད་ལ་ཁྱབ། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་
པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་སྟོད་སྨད་ནས་རིམ་བཞིན་དུ་ཞུ་བས་ཆོས་འབྱུང་ལ་ཐིམ། དེ་ཟླ་བ་ལ། དེ་སྔགས་ཕྲེང་ལ། དེ་བཾ་ཡིག་ལ། དེ་བཾ་གྱི་མགོ་བོ་ལ། དེ་ཟླ་
ཚེས་ལ། དེ་ཐིག་ལེ་ལ། དེ་ནཱད་ལ། དེ་ཡང་ཇེ་ཕྲ་ཇེ་ཕྲར་མི་དམིགས་པར་གྱུར།  ཅེས་པས་བརྗོད་བྲལ་དུ་ཅི་ནུས་བཞག་  །དེ་ཡི་དང་ལས་རང་ཉིད་རྗེ་བཙུན་མའི་སྐུར་གྱུར་པའི་གནས་རྣམས་སུ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བཾ་དམར་མོ་རྡོ་རྗེ་ཕག་

[015B]  སྙིང་གར་ཧཾ་ཡོཾ་སྔོན་མོ་གཤིན་རྗེ་མ། །ཁར་ཧྲིཾ་མོཾ་དཀར་མོ་རྨོངས་བྱེད་མ། དབྲལ་བར་ཧྲེཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ་རྣམས་སུ་གྱུར། ཨོཾ་སུམྦྷ་ནི་ ཞེས་སོགས་ལེན་གཉིས་བརྗོད་ལ་ཚམ་རྡམ་གྱི་བསྲུང་བ་བྱའོ།།།
དགེ་བ་འདི་ཡིས་མྱུར་དུ་བདག་མཁའ་སྤྱོད་མ་དངོས་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་འཆི་ཚེ་མགོན་དང་དཔའ་བོ་མ་སོགས་ཀྱིས། །མེ་ཏོག་གདུགས་དང་རྒྱལ་མཚན་ཐོགས་ནས་སུ། །རོལ་མོ་སིལ་སྙན་
སྒྲ་སྙན་སོགས་མཆོད་ཅིང། །མཁའ་ལ་སྤྱོད་པའི་གནས་སུ་འཁྲིད་པར་ཤོག་ །ཅེས་བརྗོད། ཐུན་མཚམས་སུ་གཏོར་མ་འབུལ་བར་འདོད་ན།  ཨོཾ་ཨཱཧཱུཾ་ཧ་ཧོ་ཧྲཱི་ ལན་གསུམ་བརྗོད།  སྟོང་པའི་ངང་ལས་ཐོད་པ་ཆེན་པོར་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་
མཚོ་ཆེན་པོར་གྱུར། ཕཻཾ༑ འོག་མིན་ནས་རྡོ་རྗེ་རྣལ་འབྱོར་མ་ལ་དཔའ་བོ་དང་རྣལ་འབྱོར་མཆོས་སྐྱོང་འཇིག་རྟེན་སྐྱོང་བ་ཐམས་ཅད་ཀྱིས་བསྐོར་བ་སྤྱན་དྲངས།  པད་ཀོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བཅས་མཐར་སེ་གོལ་གཏོག་ཅིང། ཨོཾ་གསུམ་མའི་རྗེས་སུ།  ཨོཾ་ཨ་
ཀཱ་རོ་མུ་ཁཾ་སརྦ་དྷརྨཱ་ཎཾ་ཨཱདྱ་ནུ་ཏྤ་ཏྣ་ཏཱ་ཏ། ཨོཾ་ཨཱཧཱུཾ་ཕཊ་སཱཧཱ།  ཞེས་པ་གསུམ་མམ་ལྔའམ་བདུན་བརྗོད།  ཨོཾ་བཛྲ་ཡོ་གི་ནཱི་ས་བ་རི་ཝཱ་ར་ཨརྒྷཾ། པཱདྱཾ། པུཥྤེ། དྷཱུ་པེ། ཨཱ་ལི་ཀེ། གནྡྷེ། ནཻ་ཝིདྱཱ། ཤཔྟ་ཨཱཧཱུཾ་ གིས་མཆོད།  ཨོཾ་ཨཱཧཱུཾ་ གིས་ནང་མཆོད་ཕུལ།  དཔལ་
ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟོག་པའི་འཆིང་གཅོད་ཅིང། །འཇིག་རྟེན་བྱ་བར་རབ་འཇུག་མ། །དེ་སྙེད་

[016A]༄༅། །རྣམས་ལ་ཕྱག་འཚལ་བསྟོད། །བཛྲ་མུཿ་ཡེ་ཤེས་པ་གཤེགས། དམ་ཚིག་པ་བདག་ཉིད་ལ་ཐིམ་པར་གྱུར། དགེ་བ་འདི་ཡིས་ ཞེས་པ་ནས། གང་ཞིག་དྲན་པས་སྙིང་གི་གདུང་བ་སེལ། །བརྩོན་པས་བསྒོམ་ན་ཚེ་འདིར་
ཕྱག་རྒྱ་ཆེ། །བདེ་བླག་སྩོལ་མཛད་མཁའ་སྤྱོད་དབང་མོ་ཡི། །མཆོག་ཐུན་དངོས་གྲུབ་འགྲུབ་པའི་བཀྲ་ཤིས་ཤོག་ །ཆེས་སོགས་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ། །རྗེ་བཙུན་རྡོ་རྗེ་རྣལ་འབྱོར་མའི་རྒྱུན་འཁྱེར་མདོར་བསྡུས་འདི་ནི་ཕ་བོང་ཁ་སྤྲུལ་མིང་པས་རང་གི་འདོན་ཆོས་
སུ༑ ཚར་ཆེན་་ལོ་གསལ་རྱྒ་མཚོ་གསུངས་གཞི་བྱས། གཅོར་འདུལ་དང་གོ་ཆའི་སྔགས་སོགས་ཅུང་ཟད་འཕྲི་བསྣན་བགྱིས་ཏེ་བཀོད་པའོ།།  །།   ༈    །ཡོན་སྦྱར་མཐུན་རྐྱེན་འབྲེལ་ཚད་བླ་མ་ཡིས། །ཚེ་རབས་
འབྲལ་མེད་མཉེས་བཞིན་རྗེས་འཛིན་ཅིང། །ཟུང་འཇུག་རྡོ་རྗེ་འཆང་དབང་མྱུར་ཐོབ་ཤོག་ འགྲོ་དོན་འཕེལ།།



﻿
[001A]༄༅། །མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་མཐའ་ཡས་པའི་སྒྲུབ་པ་ལ་བརྟེན་རང་གཞན་གྱི་ཚེ་སྤེལ་བ་དང། དེའི་སླད་དུ་རིལ་སྒྲུབ་ཇི་ལྟར་བྱ་བ་བཞུགས་སོ།།

[001B] །ན་མོ་གུ་རུ། གང་ལ་བརྟེན་ན་འཆི་མེད་ཚེ་ཡི་གཏེར། །སྐད་ཅིག་ཉིད་ལ་སྩོལ་མཛད་ཚེ་མཐའ་ཡས། །མཆོག་གི་ཞབས་ལ་གུས་པས་ཕྱག་བྱས་ཏེ། །འཆི་
མེད་ཚེ་ཡི་རིལ་བུ་སྒྲུབ་ཚུལ་འདྲི། །དེ་ཡང་མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་མཐའ་ཡས་པའི་སྒྲུབ་པ་ལ་བརྟེན་རང་གཞན་གྱི་ཚེ་སྤེལ་བ་དང། དེའི་སླད་དུ་རིལ་སྒྲུབ་ཇི་
ལྟར་བྱ་བ་ནི། རྣམ་རྒྱལ་བུམ་པ་གས་ཆག་སོགས་མེད་པའི་ནང་དུ། རབ་འབྲོང་རྩེ་ལྷ་སྲས་རྗེའི་ཚེ་སྒྲུབ་ཏུ་གསལ་བ་ལྟར་གྱི་བཅུད་ལེན་རིལ་བུའམ། དེ་ལྟར་མ་གྲུབ་ཚེ་ཕྱེ་བཟང་
པོ་ལ་དེ་བཞིན་གཤེགས་པའི་གདུང་ཤ་རི་རམ་སོགས་བྱིན་རླབས་ཀྱི་གཏའ་མང་པོ་དང། དུག་རིགས་མིན་པའི་བཟང་དྲུག་སོགས་ཀྱི་སྨན་སྣ་ཅུང་ཟད་བསྲེས་པ་ལ་ཀ་རའམ་

[002A]༄༅། །སྦྲང་རྩི་སོགས་ཀྱིས་མངར་ཞིང་བཅུད་དང་ལྡན་པའི་རོ་ཕུན་སུམ་ཚོགས་པར་བྱས་ཏེ་རིལ་བུ་རྒྱ་སྲན་ཙམ་ལ་ཁ་དོག་དམར་སེར་གང་རུང་གི་ཚོས་ལྡན་སྒྲིལ་བཅགས་དང་སྐམ་ཐག་
ལེགས་པར་བཅད་པས་གསུམ་གཉིས་ཙམ་དུ་སླེབ་པར་བཀང། དེའི་ཁར་ངར་དམར་པོའི་སྟེང་དུ་རྡོ་རྗེ་གཟུངས་ཐག་བཞག་ཅིང། ཅོད་པན་དང་མགུལ་ཆིངས། ན་བཟའ་སོགས་ཀྱིས་ལེགས་
པར་བརྒྱན་ཏེ། སྟེགས་མཐོན་པོའི་ཁར་བཞག་པའི་མཐའ་སྐོར་དུ་ཉེར་སྤྱོད་གཏོར་མ་ན་ངམ་ཆོད་སོགས་ལེགས་པར་བཤམས། སྒྲུབ་པ་པོ་རྣམས་ཀྱིས་ཁྲུས་བྱས། གཙང་སྤྲ་དང་ལྡན་པས་
སྟན་བདེ་བ་ལ་འདུག་ནས། རང་ཉིད་སྐད་ཅིག་གིས་བཅོམ་ལྡན་འདས་ཚེ་དཔག་མེད་དུ་གསལ་བར་གྱུར། ཨོཾ་བཛྲ་ཨ་མྲྀ་ཏས་བསངས་སྭ་བྷཱ་ཝས་སྟོང་པར་སྦྱངས། སྟོང་བའི་ངང་ལས་ཡཾ་ལས་
རླུང་རཾ་ལས་མེ་ཨཱལས་མི་མགོའི་སྒྱེད་བུ་གསུམ་གྱི་སྟེང་དུ་ཨཱལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ་ཤ་ལྔ་བདུད་རྩི་ལྔ་སྦྱངས་རྟོགས་སྤར་གསུམ་བྱས་པ་ལས་བྱུང་བའི་ཟག་

[002B] ཨོཾ་ཨཱཧཱུཾ་ལན་གསུམ་གྱིས་ནང་མཆོད་བྱིན་གྱིས་བརླབས། མཆོད་པ་རྣམས་ཨ་མྲྀ་ཏས་བསངས་སྭ་བྷཱ་ཝས་སྟོང་པར་སྦྱངས། སྟོང་བའི་ངང་ལས་ཨཱལས་བྱུང་
བའི་ཐོད་པ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུཾ་ཧཱུཾ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག། བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་རང་བཞིན་བདེ་སྟོང་རྣམ་པ་མཆོད་རྫས་བྱེད་ལས་དབང་
པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པར་གྱུར། ཨོཾ་ཨརྒྷཾ་ཨཱཧཱུཾ། པཱ་དྱཾ། པུཥྤེ། དཧུ་པེ། ཨཱ་ལོ་ཀེ། གནྡྷེ། ནཻ་ཝི་དྱ། ཤཔྟ་ཨཱཧཱུཾ། རཱུ་པ། ཤཔྟ། གནྡྷེ། ར་ས། སྤརཤ་ཨཱཧཱུཾ། ཞེས་མཆོད་པ་བྱིན་
གྱིས་བརླབས། རང་ཉིད་ཚེ་དཔག་མེད་དུ་གསལ་བའི་ཐུགས་ཀར་ཟླ་བ་ལ་གནས་པའི་ཧྲཱི་ཡིག་གི་འོད་ཟེར་གྱིས་བདེ་བ་ཅན་ནས་བཅོམ་ལྡན་འདས་ཚེ་དཔག་མེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་
བསྐོར་བ་སྤྱན་དྲངས་འོད་ཟེར་རང་གི་སྙིང་གར་ཐིམ་པར་གྱུར། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང། །བླ་མ་རིན་ཆེན་ལྟ་བུ་ཡི། །རྡོ་རྗེ་ཅན་ཞབས་པད་ལ་འདུད། །འཇིག་རྟེན་འདྲན་པའི་གཙོ་བོ་ཚེ་
དཔག་མེད། །དུས་མིན་འཆི་བ་མ་ལུས་འཇོམས་པའི་དཔལ། །མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། །སངས་རྒྱས་ཚེ་དཔག་མེད་ལ་ཕྱག་འཚལ་ལོ། ཞེས་ཕྱག་བྱི་སྙང་ག་ནས་སྤྲོས་པའི་མཆོད་པའི་ལྷ་

[003A]༄༅། །མོ་རྣམས་ཀྱིས་མཆོད་པར་བསམ་ལ། ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏ་ཨཱ་ཡུརྫྙཱ་ན་ས་པ་རི་ཝཱ་ར་ཨརྒྷཾ་པྲ་ཎིཙྪ་སཱཧཱ། དེ་བཞིན་དུ་པཱདྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱ། ཤཔྟ་བྲ་ཧཱིཙྪ་སཱཧཱ། རཱུ་པ། ཤཔྟ་
གནྡྷེ། ར་ས། སྤརཤ་པྲ་ཏཱིཙྪ་སཱཧཱ། ཞེས་མཆོད། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང། །སངས་རྒྱས་བྱང་ཆུབ་ཡིད་ཀྱིས་གཟུང། །སངས་རྒྱས་
ཆོས་དང་ཚོགས་མཆོག་ལ། །བྱང་ཆུབ་བར་དུ་བདག་སྐྱབས་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་
བདག་གི་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་མར་གྱུར་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སེམས་ཅན་
ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག་སེམས་ཅན་ཐམས་ཅད་ཉེ་རིང་ཆགས་སྡང་དང་བྲལ་བའི་བཏང་
སྙོམས་ཚད་མེད་པ་ལ་སེམས་གནས་པར་གྱུར་ཅིག་ཅེས་སྐྱབས་སེམས་དང་ཚད་མེད་བཞི་སྒོམ་པ་སྔོན་དུ་བཏང། ཚོགས་ཞིང་རྣམས་རང་ལི་ཐམ་པས་འཆི་མེད་ཚེའི་དངོས་གྲུབ་ཐོབ་པར་གྱུར། ཞེས་བརྗོད་ཅིང་བསྒོམ་

[003B] སྟོང་པའི་ངང་ལས་སྐད་ཅིག་གིས་རྡོ་རྗེའི་ས་གཞི་རྭ་བ་གུར་བླ་བྲེ་མེ་རི་དང་བཅས་པའི་དབུས་སུ་རྨ་བྱས་བཏེག་པའི་རིན་པོ་ཆེའི་ཁྲི་མཐོ་ཞིང་ཡངས་པའི་སྟེང་ཁར་སྣ་ཚོགས་བད་ཟླ་དང་ཉི་མའི་
དཀྱིལ་འཁོར་གྱི་གདན་ལ་རང་ཉིད་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་སྐུ་མདོག་བྱུ་རུའི་ལྷུན་པོ་ལ་ཉི་མ་བྱེ་བའི་མདངས་ཀྱིས་འཁྱུང་བ་ལྟ་བུར་དམར་ཞིང་འོད་ཟེར་འཕྲོ་བ་ཞལ་གཅིག་ཕྱག་གཉིས་མཉམ་
གཞག་གི་སྟེང་ན་འཆི་མེད་ཚེའི་བདུད་རྩིས་གང་བའི་བུམ་པ་བསྣམས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ་རིན་པོ་ཆེ་དང་དར་གྱིན་བཟས་མཛེས་པར་ཀླུབས་པ། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་
པོ་བརྒྱད་ཅུས་སྤྲས་ཤིང་སྐུ་ལས་འོད་ཟེར་དཔག་ཏུ་མེད་པ་འཕྲོ་བའི་སྤྱི་བོར་ཨོཾ་དཀར་པོ། མགྲིན་པར་ཨཱདྨར་པོ། ཐུགས་ཀར་ཧཱུཾ་སྔོན་པོ། ལྟེ་བར་སཱ་སེར་པོ། གསང་བར་ཧཱ་ལྗང་ཁུ་འོད་ཟེར་ལྔ་འཕྲོ་བས་མཚན་པ། ཐུགས་
ཀའི་ཧཱུཾ་ལས་འོད་ཟེར་འཕྲོས། བསྒོམ་པ་དང་འདྲ་བའི་ཡེ་ཤེས་པ་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏ་ཨཱ་ཡུ་རྫྙཱ་ན་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཛཧཱུཾ་བཾ་ཧོགྙིས་སུ་མེད་པར་གྱུར། སླར་ཡང་
ཐུགས་ཀའི་ཧཱུཾ་ལས་འོད་ཟེར་འཕྲོས་དབང་གི་ལྷ་རྣམས་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་ཤཔྟའི་བར་གྱི་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་

[004A]༄༅། །པས། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། ཞེས་བདུད་
རྩིའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་བདེ་བ་ཆེན་པོ་མྱོང་དྲི་མ་ཐམས་ཅད་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་འོད་དཔག་མེད་ཀྱིས་དབུ་བརྒྱན་ཅིང། དབང་གི་ལྷ་རྣམས་རང་
ཉིད་ལ་ཐིམ་པར་གྱུར། བདག་བསྐྱེད་ཀྱི་མཆོད་པ་སྔར་བཞིན་བྱིན་གྱིས་བརླབས། རྟེན་ཅིང་འབྲེལ་པར་འབྱུང་བ་ཡི། །ལྷ་རྫས་བཟང་པོའི་མཆོད་ཡོན་འདི། །རྒྱལ་བ་སྲས་དང་བཅས་ལ་འབུལ། །བཞེས་ནས་ཚེ་ཡི་དངོས་གྲུབ་སྩོལ།།
ཨོཾ་སརྦ་ཏ་ཐཱ་ག་ཏ་རྟེན་ཅིང་འབྲེལ་པར་འབྱུང་བ་ཡི། །ལྷ་རྫས་བཟང་པོའི་ཞབས་བསིལ་འདི། །པཱ་དྱཾ་པྲ་ཏཱིཙྪ་ཧཱུཾ་སཱཧཱ། ཞེས་སོགས་ཀྱིས་ཉེར་སྤྱོད་རོལ་མོ་འདོད་ཡོན་ལྔ་རྣམས་ཕུལ། ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏ་ཨཱ་ཡུརྫྙཱ་
ན་ས་པ་རི་ཝཱ་ར་ཨོཾ་ཨཱཧཱུཾ། ཞེས་ནང་མཆོད་ཀྱང་འབུལ། རྒྱས་པར་སྤྲོ་ན་ཉི་གཞོན་འཆར་ཁ་མའམ་བསྡུ་ན། འཇིག་རྟེན་འདྲེན་པའི་གཙོ་བོ་ཚེ་དཔག་མེད་སོགས་ཀྱིས་བསྟོད། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་
ཡིག་གི་མཐར་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས་བླ་མ་ཡི་དམ་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་བསྲུང་མའི་ཚོགས་སྤྱི་དང་ཁྱད་པར་དུ་བཅོམ་ལྡན་འདས་མགོན་པོ་ཚེ་དང་ཡེ་

[004B]
བས་བྱིན་གྱིས་བརླབས་པར་བསམ་ལ། ཨོཾ་ན་མོ་བྷ་ག་ཝ་ཏེ་ཨ་པ་རི་མི་ཏ་ཨཱ་ཡུརྫྙཱ་ན་སུ་བི་ནི་ཤྩི་ཏ་ཏེ་ཛོ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀྶཾ་བུདྡྷཱ་ཡ། ཏདྱ་ཐཱ། ཨོཾ་པུཎྱེ་པུ་ཎྱེ་མཧཱ་པུ་ཎྱེ་ཨ་པ་རི་མི་ཏ་བུ་ཎྱེ་ཨ་པ་རི་མི་ཏ་པུཎྱ་ཛྙཱ་ན་
སཾ་བྷཱ་རོ་པ་ཙི་ཏེ། ཨོཾ་སརྦ་སཾ་སྐཱ་ར་པ་རི་ཤུདྡྷ་དྷརྨ་ཏེ་ག་གནས་མུངྒ་ཏེ་སྭ་བྷཱ་ཝ་བི་ཤུདྡྷེ་མཧཱ་ན་ཡ་བ་རི་ཝཱ་རེ་སཱཧཱ། ཞེས་གཟུངས་རིངས་དང། ཨོཾ་ཨ་མ་ར་ཎི་ཇི་ཝཱནྟེ་ཡེ་སཱཧཱ། ཞེས་གཟུངས་ཐུང་རྣམས་བརྒྱ་སྟོང་ཁྲི་འབུམ་སོགས་ལོང་
སྐབས་དང་བསྟུན་ནས་བཟླ། ཡིག་བརྒྱས་ལྷག་ཆད་ཁ་བསྐང། གཏོར་མ་ནང་མཆོད་ལྟར་བྱིན་གྱིས་བརླབས། བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་ལྗགས་འོད་ཟེར་གྱི་སྤུ་གུས་གཏོར་མའི་བཅུད་ཐམས་
ཅད་དྲངས་ཏེ་གསོལ་བར་གྱུར་པར་བསམ་ལ། ཨོཾ་ཨ་པ་རི་མ་ཏི་ཨཱ་ཡུ་རྫྙཱ་ན་ས་པ་རི་ཝཱ་ར་ཨི་དཾ་བ་ལི་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་ལ་སོགས་པ་ཇི་ལྟར་རིགས་པས་གཏོར་མ་ཕུལ། ཨརྒྷཾ་ནས་ཤབྟའི་བར་གྱིས་མཆོད་
ནང་མཆོད་ཀྱང་འབུལ། ཉི་གཞོན་འཆར་ཁ་མའམ་འཇིག་རྟེན་འདྲེན་པའི་སོགས་བསྟོད་པ་རྒྱས་བསྡུས་སྐབས་སྦྱར་གྱིས་བསྟོད། དེ་ནས་བུམ་པ་ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བད་ཟླའི་

[005A]༄༅། །གདན་ལ་བཾ་ལས་རིན་པོ་ཆེའི་བུམ་པ་ཕྱི་བུམ་བའི་དབྱིབས་ལྟོ་བ་ཆེ་བ་མགྲིན་པ་རིང་བ། མཆུ་འཕྱང་བ་ལ་སོགས་པ་མཚན་ཉིད་ཐམས་ཅད་དང་ལྡན་པའི་ནང་གཞལ་ཡས་ཁང་གདན་དང་བཅས་པར་གྱུར་པའི་དབུས་
སུ་རྨ་བྱས་བཏེག་པའི་རིན་པོ་ཆེའི་ཁྲི་མཐོ་ཞིང་ཡངས་པའི་སྟེང་ཁར་སྣ་ཚོགས་པད་ཟླ་ཉི་མའི་དཀྱིལ་འཁོར་གྱི་གདན་ལ་རིལ་བུ་རྣམས་བཅོམ་ལྡན་འདས་ཞེས་པ་ནས་ཡེ་ཤེས་པ་སྤྱན་དྲངས་ཞེས་པའི་བར་གོང་ལྟར་ལ་སྐབས་འདིར་
དྲིལ་བུ་དང་ཌཱ་མ་རུ་དང། དུང་དང། སིལ་སྙན་དང། རྔ་དང། གླིང་བུ་ལ་སོགས་པའི་སྒྲ་སྙན་ཅིང་འཇམ་པས་སྙན་གསན་ཕབ་ལ། ཡིད་ལ་དྲན་པས་འཆི་བདག་བདུད་སྡེའི་དཔུང། །སྐད་ཅིག་ཉིད་ལ་མཐར་མཛད་བླ་མ་ལྷ། །ཚེ་དང་ཡེ་
ཤེས་མཐའ་ཡས་མགོན་པོ་མཆོག་སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། །འཆི་མེད་ཡེ་ཤེས་བདུད་རྩིའི་རྒྱུན་བཟང་པོ། །ལེགས་སྩལ་ཕྱི་ནང་འཆི་བདག་བདུད་སྡེ་ལས། །རྒྱལ་བའི་གོ་འཕང་དམ་པར་བ་
སྩོལ་ཕྱིར། །ཐུགས་རྗེའི་དབང་གིས་འདིར་གཤེགས་བྱིན་གྱིས་རློབས། །བདེ་བ་ཅན་དང་ཡོན་ཏན་བཀོད་པའི་ཞིང། །ལ་སོགས་གར་བཞུགས་རྡོ་རྗེའི་ཕོ་བྲང་ནས། །ལེགས་པར་བྱོན་ཏེ་བདག་དང་རྒྱུ་སྦྱོར་ལ། །འཆི་མེད་བདུད་རྩིའི་
ཆར་ཆེན་ཕབ་ཏུ་གསོལ། ཞེས་སྤྱན་དྲངས་ཤིང། དེ་ནས་ཨོཾ་སརྦ་ཏ་ཐཱ་ག་ཏ་ནས་དབང་གིས་ལྷ་རྣམས་ཀྱང་དེ་ཉིད་ལ་ཐིམ་པར་གྱུར་ཞེས་པའི་བདག་སྔར་བཞིན་བརྗོད། །མཆོད་པ་རྣམས་སྔར་བཞིན་བྱིན་གྱིས་བརླབས། སྙན་པའི་

[005B] མཆོད་ཡོན་ཕལ་ཆེར་མཆོད་ཡོན་བླ་རེ་དང། །མཆོད་ཡོན་བཀོད་པའི་འོད་ཟེར་རབ་བཀྱེ་ཞིང། །མཆོད་ཡོན་སྣ་ཚོགས་ཀུན་ཏུ་བཀྲམས་བྱས་ནས། །བདག་ཉིད་ཆེན་པོ་རྒྱལ་བ་སྲས་
བཅས་མཆོད། ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏ་ཨཱ་ཡུརྫྙཱ་ནས་པ་རི་ཝཱ་ར་ཨརྒྷཾ་པྲ་ཏཱིཙྪ་ཧཱུཾ་སཱཧཱ། དེ་བཞིན་དུ་ཞབས་བསིལ་ཕལ་ཆེར་ཞབས་བསིལ་བླ་རེ་དང། པཱ་དྱཾ་མེ་ཏོག་ཕལ་ཆེར་མེ་ཏོག་བླ་རེ་དང། པུཥྤེ་
བདུག་སྦོས་ཕལ་ཆེར་བདུག་སྤོས་བླ་རེ་དང། དྷཱུ་པེ་སྣང་གསལ་ཕལ་ཆེར་སྣང་གསལ་བླ་རེ་དང། ཨཱ་ལོ་ཀེ་དྲི་ཆབ་ཕལ་ཆེར་དྲི་ཆབ་བླ་རེ་དང། གནྡྷེ་ཞལ་ཟས་ཕལ་ཆེང་ཞལ་ཟས་བླ་རེ་དང། ནཻ་ཝི་དྱ་
སིལ་སྙན་ཕལ་ཆེར་སིལ་སྙན་བླ་རེ་དང། ཤཔྟ་རིན་ཆེན་དབང་གི་རྒྱལ་པོ་བཻཌཱུརྱ། །སྔོན་པོ་ལ་སོགས་ཁ་དོག་དབྱི་བས་ཀྱི་གཟུགས། །རྣམ་གསུམ་གཟུགས་ཀྱི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་སྤྱན་ལ་དབུལ་
བར་བགྱི། །ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏ་ཨཱ་ཡུ་རྫྙཱ་ན་ས་པ་རི་ཝཱ་ར་རཱུ་པ་མ་ཟིན་འབྱུང་བའི་ཚོགས་པ་ལས་བྱུང་བའི། །བརྗོད་བྲལ་དབྱངས་ལ་སོགས་པ་སྒྲ་ཡི་ཚོགས། །རྣམ་གསུམ་སྒྲ་ཡི་རྡོ་རྗེ་མར་བྱས་ནས། །དཀྱིལ་
འཁོར་ལྷ་ཡི་སྙན་ལ་དབུལ་བར་བགྱི། །རཱུ་པའི་གནས་སུ་ཤཔྟ། གནྡྷེ། ར་ས། སྤ་རཤ་རྣམས་ཤླཽ་ཀ་སོ་སོའི་རྗེས་སུ་འདོན་པ་སྤོས་ལ། ག་པུར་ཨ་ཀར་ཛཱ་ཏི་ལ་སོགས་པ། །ལེགས་པར་སྦྱར་ལས་བྱུང་བའི་དྲི་ཡི་ཚོགས།།

[006A]༄༅། །རྣམ་གསུམ་དྲི་ཡི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་ཤངས་ལ་དབུལ་བར་བགྱི། །ལུས་མཆོག་རྟས་བྱེད་བདུད་རྩིའི་ཟས་ལ་སོགས། །མངར་སྐྱུར་ཁ་དང་བསྐལ་སོགས་པའི་རོ། །རྣམ་གསུམ་རོ་ཡི་རྡོ་རྗེ་མར་
བྱས་ནས། །དཀྱིལ་འཁོར་ལྷ་ཡི་ལྗགས་ལ་དབུལ་བར་བགྱི། །ལུས་ལ་རེག་པ་ཙམ་གྱིས་བདེ་སྟེར་བ། །དཔག་བསམ་གོས་ལ་སོགས་པ་རེག་བྱའི་ཚོགས། །རྣམ་གསུམ་རེག་བྱའི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་སྐུ་ལ་
དབུལ་བར་བགྱི། །ཨོཾ་སརྦ་ཏ་ཐཱ་ནས་པྲ་ཏཱིཙྪ་ཧཱུཾ་སཱཧཱ། ལྷ་རྫས་ལས་བྱས་ལྟེ་བ་ཤིན་ཏུ་ཟླུམ། །རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང། །སྡང་བའི་དགྲ་ལས་རྣམ་པར་རྒྱལ་གྱུར་པའི། །འཁོར་ལོ་རིན་ཆེན་ནམ་མཁའ་
བཀང་སྟེ་འབུལ། །ཨོཾ་སརྦ་ནས་ཙ་ཀྲ་རཏྣ་པྲ་ཏཱིཙྪ་ཧཱུཾ་སཱཧཱ། རིན་ཆེན་ངོ་བོ་ལྷ་རྫས་བཻཌཱུརྱ། །ཀུན་ཏུ་དཔག་ཚད་ཙམ་དུ་སྣང་བྱེད་ཅིང། །དྲི་མེད་ཉིན་མོ་ཇི་བཞིན་མཚན་དེ་བཞིན། །ནོར་བུ་རིན་ཆེན་ནམ་མཁའ་བཀང་སྟེ་འབུལ། །
ཨོཾ་སརྦ་ནས་མ་ཎི་རཏྣ་  ྾  གཟུགས་མཛེས་ལྟ་ན་སྡུག་ཅིང་ཚུལ་བཟང་མ། །པགས་པའི་མདོག་ལེགས་འཇམ་ཞིང་དྲི་མཆོག་ལྡན། །ཡིད་འོང་འདོད་དགུའི་རེག་བྱ་དང་ལྡན་པའི། །བཙུན་མོ་རིན་ཆེན་ནམ་མཁའ་བཀང་སྟེ་
འབུལ། །ཨོཾ་སརྦ་ནས་སྟི་རཏྣ་  ྾  གང་ཡང་རྒྱལ་བ་མུ་ཏིག་མདངས་ལྡན་པའི། །གསེར་སོགས་མང་པོ་ཐུབ་ལ་ཕུལ་བ་ལྟར། །བཟོད་དན་མཚུངས་པའི་ཁྱིམ་བདག་ནོར་ལྡན་པའི། །བློན་པོ་རིན་ཆེན་ནམ་མཁའ་བཀང་སྟེ་འབུལ་

[006B]  ྾  ཡན་ལག་ཐམས་ཅད་ལེགས་སྐྱེས་ས་ལ་ནི། །རབ་གནས་གངས་ཆེན་རི་འདྲ་གླང་པོ་ཆེ། །རྒྱལ་པོ་ལ་འོས་མཁའ་ལ་རབ་འགྲོ་བའི། །གླང་པོ་རིན་ཆེན་ནམ་མཁའ་བགང་སྟེ་འབུལ། །ཨོཾ་སརྦ་ནས་ཧ་སྟི་རཏྣ་
ཐོ་རངས་དུས་སུ་ཕྱོགས་རྣམས་མ་ལུས་པའི། །ས་རྣམས་བསྐོར་ཏེ་སླར་ཡང་ལྡོག་འགྱུར་བ། །རྨ་བྱའི་མགྲིན་པའི་སྤུ་ལྟར་ཡིད་འོང་བའི། །རྟ་མཆོག་རིན་ཆེན་ནམ་མཁའ་བཀང་སྟེ་འབུལ། །ཨོཾ་སརྦ་ནས་ཨ་ཤྭ་རཏྣ་  ྾  འགྲོ་དང་ལྡོག་དང་
ཀུན་ནས་འོངས་གྱུར་པའི། །བདུད་དཔུང་མ་ལུས་འཇིག་པར་བྱེད་པ་སྟེ། །དཔལ་ལྡན་འབྱོར་བའི་དཔུང་དང་བཅས་པ་ཡི། །དམག་དཔོན་རིན་ཆེན་ནམ་མཁའ་བཀང་སྟེ་འབུལ། །ཨོཾ་སརྦ་ནས་ཁངྒ་རཏྣ་  ྾  རིན་ཆེན་མཛེས་པའི་བཀྲ་
ཤིས་བུམ་པ་འདི། །སྣ་ཚོགས་བཅུད་ཀྱིས་བཀང་ནས་ཕུལ་བ་ཡིས། །ལས་དང་ཉོན་མོངས་སྒྲིབ་པ་ཀུན་དག་སྟེ། །བྱང་ཆུབ་སེམས་ཀྱི་རླན་གྱིས་བརླན་པར་ཤོག་ཨོཾ་སརྦ་ནས་བཛྲ་ཀ་ལ་ཤ་པྲ་ཏཱིཙྪ་ཧཱུཾ་སཱཧཱ། ཨོཾ་སརྦ་ཏ་ཐཱ་ག་ཏ་ཨཱ་
པ་རི་མི་ཏ་ཨཱ་ཡུརྫྙཱ་ན་ས་བ་རི་ཝཱ་ར་ཨོཾ་ཨཱཧཱུཾ། དེ་ནས་མཆོག་ཏུ་མི་འགྱུར་བདེ་ཆེན་རྡོ་རྗེའི་དབྱིངས། མདོངས་ལྡན་གྱིས་བཏེག་འོད་འབར་ནོར་བུའི་ཁྲིར། །སྐབས་གསུམ་གསེར་མངལ་གོས་སེར་དཔལ་གྱི་མགྲིན། །ཐོས་སྒྲོག་
བསེ་རུ་ལྟར་གནས་བྱང་སེམས་སོགས། །ཀུན་གྱིས་ཕྱག་བྱས་འོད་བརྒྱ་ཀུནྡའི་གཉེན། །ཐབས་ཤེས་ཟུང་འཇུག་གིས་སྤྲས་ཞིང་ཁམས་ཀུན། །ཡོངས་སུ་ཁྱབ་པའི་ངོ་མཚར་མཐའ་ཀླས་པ། །དྲན་པས་གདུང་སེལ་སྐྱོན་བྲལ་

[007A]༄༅། །དེ་ཡི་སྟེང། །མཚན་ཙམ་ཐོས་པས་ཕྱི་ནང་གདུང་བ་ཀུན། །མ་ལུས་ཞི་མཛད་མགོན་པོ་ཚེ་མཐའ་ཡས། །བྱེ་བའི་བཅུ་གཉིས་བདག་སྣང་གིས་འཁྱུད་བའི། །པད་རག་ལྷུན་པོ་ཇི་བཞིན་ལྷམ་མེར་འབར། །སྐུ་ཡི་དཀྱིལ་
འཁོར་དཔག་ཚད་འབུམ་ཕྲག་ཁྱོན། །ཡོངས་འགེངས་མཚན་དཔེའི་གཟི་བྱིན་ཕྱོགས་བཅུའི་ཞིང། །གངྒཱའི་རྡུལ་སྙེད་ཁྱབ་བའི་དཔལ་མངའ་ཞིང། །མཉམ་གཞག་སྟེང་ན་འཆི་མེད་བུམ་བཟང་གིས། །ཚེ་དཔལ་འདོད་དགུའི་ཆར་ཆེན་བདེ་
བླག་སྩོལ། །དྲུག་ཅུའི་དབྱངས་ཀྱི་གསུང་གི་སྣང་བ་རེས། །འགྲོ་བའི་ཐོག་མེད་ནས་སྟུག་མ་རིག་མུན། །ཅིག་ཅར་སེལ་ཞིང་སེམས་ཅན་རང་རང་གི་མོས་པ་བཞིན་དུ་དམ་ཆོས་བདུད་རྩི་སྟོན། །ཇི་ལྟ་ཇི་སྙེད་ཤེས་བྱའི་གནས་ལུགས་
ཀུན༑ ༑མ་འདྲེས་གསལ་བར་གཟིགས་པའི་ཁྱོད་ཐུགས་ཀྱི། །དམིགས་མེད་སྙིང་རྗེའི་ཞགས་པས་གདུལ་བྱ་ལ། །རྟག་ཏུ་འཆིང་ཡང་སྤྲོས་པའི་མཐའ་དང་བྲལ། །མདོར་ན་མགོན་ཁྱོད་བསྟོད་ཅིང་མཚན་བཟང་མཆོག་ཉིན་དང་
མཚན་དུ་བཟླ་བ་ལྷུར་བྱེད་ན། །དུས་དང་དུས་མིན་འཆི་བའི་འཇིགས་པ་ལས། །མྱུར་དུ་སྐྱོབས་ཤིག་ཐུགས་རྗེའི་གཏེར་ཆེན་ཀྱེ། །འཆི་མེད་རིག་འཛིན་ཉམས་དགའི་ཕོ་བྲང་ཆེར། །ཞལ་བཟང་མངོན་གྱུར་ཚངས་དབྱངས་གསུང་
གི་སྒྲས། །དབུགས་དབྱུངས་ལུང་བསྟན་མངོན་གྱུར་མགོན་ཁྱོད་ཀྱི། །གོ་འཕང་ཚེ་འདིར་བདེ་བླག་ཐོབ་པར་ཤོག། ཅེས་བསྟོད། དེ་ནས་གཟུངས་ཐག་ནས་བཟུང་སྟེ། རང་གི་ཐུགས་ཀ་ནས་སྔགས་ཀྱི་འཕྲེང་བ་བྱུང། གཟུངས་

[007B] དེའི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་དང་བྱང་སེམས་རྣམས་ཀྱི་ཐུགས་རྒྱུད་བསྐུལ། དེ་དག་གི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་
བྱིན་རླབས། འབྱུང་བ་ལྔའི་བཅུད། འཇིག་རྟེན་གྱི་ལྷ་མཐུ་བོ་ཆེ་དང། ཐོས་སྒྲོག་རང་རྒྱལ། འཁོར་བསྒྱུར་སོགས་ཀྱི་བྱིན་རླབས་ནུས་མཐུ་ཐམས་ཅད་འཆི་མེད་ཚེའི་བདུད་རྩིའི་རྣམ་པར་བཀུག་ཐུགས་ཀར་ཐིམ་པར་བསམ་
ལ༑ ༑གཟུངས་རིང་ཉེར་གཅིག་གམ་བརྒྱ་རྩ་སོགས་སྐབས་སུ་གང་བབས་ཀྱིས་སྣ་དྲངས། ཨ་མ་ར་ཎི་ཉིད་གང་མང་བཟླ། ཐུན་འཇོག་ཁར་ཡིག་བརྒྱས་ལྷག་ཆད་ཁ་བསྐང་བ་དང་མཉམ་དུ་གཟུངས་ཐག་ཐུན་པར་འཛིན་
མི་རྣམས་ཀྱི་ལག་ཏུ་གཏོད་ཅིང་དེ་རྣམས་ཀྱིས་ཀྱང་དེ་མ་ཐག་བཟླས་བརྗོད་ཚུགས་པར་བྱེད། གཏོར་མ་བྱིན་གྱིས་བརླབ་སྟེ་བུམ་པའི་ལྷའི་ལྗགས་ཞེས་སོགས་མ་གཏོགས་སྔར་བཞིན་གྱིས་གཏོར་མ་ཕུལ། ཨརྒྷཾ་ནས་
ཤཔྟའི་བར་གྱིས་མཆོད་ཅིང་ནང་མཆོད་ཀྱང་འབུལ། སྔར་བཞིན་བསྟོད། རོལ་མོ་སྙན་ཞིང་བརྗིད་པར་དཀྲོལ་ནས་ཤིན་ཏུ་སྙན་པའི་དབྱངས་ཀྱིས། ཧྲཱི་བདེ་བ་ཅན་གྱི་ཞིང་ཁམས་དང། །ཡོན་ཏན་བཀོད་བའི་གཞལ་ཡས་
ནས༑ ༑བཅོམ་ལྡན་རྒྱལ་བ་ཚེ་དཔག་མེད། །ཐུགས་རྗེའི་མཐུ་དཔུང་ཆེར་བསྐྱེད་ནས། །འཆི་མེད་ཚེ་ཡི་དངོས་གྲུབ་སྩོལ། །དུས་དང་དུས་མིན་འཆི་བ་ལས། །མྱུར་དུ་སྐྱོབས་ཤིག་ཐུགས་རྗེ་ཅན། །རྡོ་རྗེ་ཚེ་ཡི་སྲོག་ཤིང་ཚུགས།།

[008A]༄༅། །ཨོཾ་ཨ་མར་ཎི་ཛི་ཝཱནྟེ་ཡེ་མ་མ་ཨཱ་ཡུརྫྙཱ་ན་པུཥྚིཾ་ཀུ་རུ་ཡེ་སཱཧཱ། འཕགས་ཡུལ་གྲུབ་པའི་གནས་མཆོག་ནས། །མ་གཅིག་གྲུབ་པའི་རྒྱལ་མོ་དང། །ཏི་ཕུ་གསང་སྔགས་སྡོང་པོ་ཆེ། །ཐུགས་རྗེའི་ཞེས་པ་ནས་སཱཧཱ་ཞེས་པའི་བར་གོང་
བཞིན་འོག་མ་ཀུན་ལ་རིགས་འགྲོ། སྣ་ཚོགས་མཁའ་འགྲོ་འདུ་གནས་ནས། །རས་ཆུང་རྡོ་རྗེ་གྲགས་པ་དང། །དབང་ཕྱུག་མི་ལ་རས་པ་ཆེ། །འཆི་མེད་རྡོ་རྗེའི་ཕོ་བྲང་ནས། །ཆོས་རྒྱལ་དྭགས་པོ་ལྷ་རྗེ་དང། །མཐུ་སྟོབས་དབང་ཕྱུག་ཕག་མོ་
གྲུབ༑ ༑དངོས་གྲུབ་བདུད་རྩིའི་འབྱུང་གནས་ནས། །འབྲི་ཁུང་འཇིག་རྟེན་མགོན་པོ་དང། །དཔལ་ལྡན་སྤྱན་སྔ་རིན་པོ་ཆེ། །ངེས་མེད་དབེན་པའི་རི་ཁྲོད་ནས། །རྒྱལ་བ་ཡང་དགོན་དབང་ཕྱུག་དང། །དམིགས་མེད་སྤྱན་སྔ་རིན་ཆེན་ལྡན། །བྱིན་
རླབས་རིན་ཆེན་གཏེར་གནས་ནས། །ཀུན་མཁྱེན་ཟུར་ཕུག་ཆེན་པོ་དང། །གྲུབ་དབང་རྒྱལ་མཚན་དཔལ་བཟང་རྗེ། །དགེ་འཕེལ་རྡོ་རྗེའི་ཕོ་བྲང་ནས། །ཀུན་མཁྱེན་ཤེས་རབ་དཔལ་བཟང་དང། །ཚུལ་ཁྲིམས་དཔལ་བཟང་སེམས་དཔའ་ཆེ། །
ལུང་རིགས་དཔག་མེད་གནས་མཆོག་ནས། །འཁྲུལ་ཞིག་རིན་ཆེན་བཤེས་གཉེན་དང། །རབ་འབྱམས་སྨྲ་བ་སངས་རྒྱས་མཚན། །དབེན་ས་ཆོས་ཀྱི་ཕོ་བྲང་ནས། །རྗེ་བཙུན་སྐྱབས་མཆོག་དཔལ་བཟང་དང། །རྒྱལ་བ་བློ་བཟང་དོན་
གྲུབ་རྗེ། །སླར་ཡང་གནས་མཆོག་དེ་ཉིད་ནས། །མཁས་གྲུབ་སངས་རྒྱས་ཡེ་ཤེས་དང། །པཎ་ཆེན་བློ་བཟང་ཆོས་རྒྱན་ཆེ། །གྲུ་འཛིན་གཉིས་པའི་གཞལ་ཡས་ནས། །ངག་དབང་བློ་བཟང་རྒྱ་མཚོ་དང། །རྡོར་འཛིན་དཀོན་མཆོག་རྒྱལ་

[008B] །བཀྲ་ཤིས་ལྷུན་གྲུབ་གནས་མཆོག་ནས། །རྗེ་བཙུན་བློ་བཟང་ཡེ་ཤེས་དང། །མཁན་ཆེན་བློ་བཟང་བཟོད་པའི་ཞབས། །གཞན་ཡང་གནས་ཆེན་དེ་ཉིད་ནས། །རྗེ་བཙུན་ངག་དབང་བྱམས་པ་དང། །ཁྱབ་བདག་བློ་བཟང་
ཆོས་འཕེལ་མཆོག་སྤྱི་གཙུག་ཉི་ཟླའི་གདན་སྟེང་ནས། །རྩ་བའི་བླ་མ་ཐུགས་རྗེའི་གཏེར། །རང་གི་གདམས་པ་གང་ཞུས་ཀྱི་བླ་མའི་མཚན་འཇུག་དྲིན་ཅན་རྩ་བའི་བླ་མ་དང། །དབྱེར་མེད་བཅོམ་ལྡན་ཚེ་མཐའ་ཡས། །དྲན་
པས་འཆི་བདག་ཀུན་འཇོམས་པ། །རྩ་བརྒྱུད་བླ་མ་ཐམས་ཅད་ལ། །གསོལ་བཏབ་བདེན་པའི་བྱིན་ཆེན་པོ། །འདིར་སྩོལ་དམ་རྫས་རིལ་བུ་འདི། །འཆི་མེད་ཚེ་ཡི་བདུད་རྩིར་བསྒྲུབ། །འདི་ཉིད་མྱངས་པ་ཙམ་ཉིད་ཀྱིས། །སྔོན་ལས་འཕྲལ་
རྐྱེན་ལས་བྱུང་བའི། །ཕྱི་ནང་ནད་རིགས་མ་ལུས་པ། །བདེ་བླག་ཉིད་དུ་ཞི་བར་མཛོད། །འདི་ཡི་དྲི་ཙམ་ཐོས་པས་ཀྱང། །རླུང་སེམས་དབྱེར་མེད་བྱིན་བརླབས་ནས། །ལུས་ཀུན་འཆི་མེད་བདུད་རྩིས་གཏམས། །འཆི་མེད་རྡོ་རྗེའི་སྐུ་ཐོབ་མཛོད་
ཅེས་བརྗོད་ཅིང། བླ་མ་བརྒྱུད་པ་གཞན་གྱི་རིགས་ཡོད་ཚེ་སྐབས་སུ་གང་བབས་ཀྱི་མཚན་སྦྱོར། དེ་ནས་ཉིན་ཞག་དེའི་ཐུན་རྗེས་མ་རྣམས་ལ་བདག་བསྐྱེད་མི་དགོས་ཤིང་བུམ་བསྐྱེད་ཁོ་ན་བྱ། སྲོད་དང་ཐོ་རངས་ཀྱི་ཐུན་བ་གཉིས་ཀྱིས་
བུམ་བསྐྱེད་གཏོང་ཞིང། གཞན་ཐུན་མཚམས་པ་རྣམས་ཀྱིས་སྔགས་བཟླས་པ་ཁོ་ནས་ཐུས། སྔ་དྲོའི་ཐུན་དང་པོར་བདག་བསྐྱེད་སྔར་བཞིན་བྱ། ཚུགས་པའི་ཉིན་གྱི་བུམ་བསྐྱེད་དང་པོ་དེའི་སྐབས་སུ། སྭ་བྷཱ་ཝའི་སྔགས་བརྗོད་

[009A]༄༅། །སྐབས་རིལ་བུ་མི་དམིགས་པར་སྒོམ་དགོས་ཤིང། དེ་ཕྱིན་ཆད་ཕྱི་མ་རྣམས་ཀྱི་སྐབས། རིལ་བུ་རང་བཞིན་གྱིས་མ་གྲུབ་པའི་དོན་སྒོམ་པ་ལས། ལྷར་སྒོམ་པ་མི་སྣང་བར་བསྡུ་བ་སོགས་མི་བྱ། སྤྱིར་མན་ངག་འདི་
བླ་མེད་དང་འབྲེལ་མོད་ཀྱང་སྒྲུབ་པའི་རིང་གཙང་སྤྲ་ཆེར་བྱ་ཞིང། ཚེ་སྒྲུབ་ཡིན་སྟབས་འདིའི་བསྙེན་བཀུར་གྱི་ཆེད་དུ་སྲོག་གཅོད་སོགས་མི་བྱ། རྒྱབ་ཆོས་སུ་དགེ་སློང་དང་དགེ་ཚུལ་མང་པོས་ཚེ་མདོ་ཀློག་ཅིང། ཕྱིམ་སྲེད་ཆོས་
སྲུང་གི་བསྐང་འཕྲིན་དང། རྣམ་རྒྱལ་འཇོམས་ཀྱི་གཟུངས་སོགས་འདོན། ཚུལ་དེ་ལྟར་ཞིག་ཇི་ཙམ་འབད་ཀྱང། གྲོལ་བའི་ཉིན་ཐོར་ཐུན་ཚར་བ་དང། སྔ་དྲོའི་ཐུན་བདག་སྐྱེད་བུམ་སྒྲུབ་དང་བཅས་བ་བཟླས་པ་ཉུང་ཟད་བཅས་
བྱས་རྗེས། སྒྲུབ་པ་པོ་རྣམས་འགྲེང་སྟེ་འདུད་པ་དང་བཅས་པས་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་ལྷ་ཚོགས་འཁོར་དང་བཅས་པ་རྣམས་ཀྱིས་བདག་ཅག་དཔོན་སློབ་སྦྱིན་པའི་བདག་པོ་ཆེ་གེ་མོ་འཁོར་
དང་བཅས་པ་ལ་སྔོན་གྱི་ལས་དང་འཕྲལ་གྱི་རྐྱེན་ལས་བྱུང་བའི་ནད་གདོན་བགེགས་ལོག་འདྲེན་འབྱུང་པོ་མི་དང་མི་མ་ཡིན་པའི་གནོད་པ་ཐམས་ཅད་ལས་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ། ཁྱད་པར་དུ་ཡང་དུས་དང་དུས་
མ་ཡིན་པའི་འཆི་བའི་འཇིགས་པའི་མིང་ཡང་མི་གྲ་གི་ཅང། འཆི་བ་མེད་པ་ཚེའི་རིག་འཛིན་བདེ་བླག་ཉིད་དུ་ཐོབ་པར་བྱིན་གྱིས་བརླབ་ཏུ་གསོལ། འཆི་མེད་ཚེའི་རིག་འཛིན་དེ་ཉིད་ཀྱི་མཐུས་ཚེ་འདི་ཉིད་ལ་ས་བཅུ་དང་ལམ་ལྔའི་

[009B] ཡང་སྒོས་དམ་རྫས་ཀྱི་རིལ་བུ་འདི་ལ་བྱིན་གྱིས་བརླབས་ཤིང། འདི་ཉིད་དངོས་གྲུབ་ཏུ་སྩལ་ནས་འདི་ཉིད་མྱངས་བཙམ་གྱིས་
འཆི་བདག་གི་གཡུལ་ལས་རྣམ་པར་རྒྱལ་ཏེ་རྡོ་རྗེའི་ཚེ་ཡང་དག་པར་ཐོབ་པ་དང། རླུང་མཁྲིས་བད་ཀན་འདུས་པའི་རིམས་ལ་སོགས་པའི་ཉེ་བར་འཚེ་བ་སྐད་ཅིག་ཀྱང་མི་འབྱུང་བར་དགེ་མཚན་དང་བདེ་སྐྱིད་རྒྱ་ཆེན་པོ་རྒྱུན་མི་ཆད་དུ་
འབྱུང་བར་བྱིན་གྱིས་བརླབ་ཏུ་གསོལ། ཞེས་རོལ་མོའི་སྒྲ་བྱ། དེ་ལྟར་གསོལ་བ་བཏབ་པས་མགོན་པོ་ཚེ་དཔག་མེད་ཡེ་ཤེས་བ་བདག་ཉིད་ལ་ཐིམས་པས་འཆི་མེད་ཚེའི་རིག་འཛིན་ཐོབ་ཅིང། དམ་ཚིག་པ་འོད་དུ་ཞུ་ནས་འཆི་མེད་
ཚེའི་རིལ་བུར་གྱུར་པར་སྒོམས་ལ་རོལ་མོ་སོགས་མཆོད་པའི་བྱེ་བྲག་སྣ་ཚོགས་པ་དང་བཅས་ཏེ་བུམ་པ་ས་ཕྱོགས་ཡངས་ཤིང་མཛེས་པའི་གནས་སུ་སྟེགས་མཐོན་པོའི་ཁར་སྤྱན་དྲངས་ཏེ་ཞལ་ཕྱེ་ནས་རིལ་བུ་རྣམས་ལོངས་
སྤྱོད་པ་སོགས་སྐབས་སུ་གང་བབ་བྱེད། རིལ་བུ་ལ་མེ་དྲོང་སྒྲ་སོགས་འབྱུང་བ་དང། མང་དུ་འཕེལ་བ་དང། དྲི་བཟང་པོ་འཐུལ་བ་དང། མེ་ཏོག་གི་ཆར་འབབ་པ་སོགས་ནི་འགྲུབ་པའི་ལྟས་ཡིན་ཅིང། སྦྱིར་རིལ་བུ་འདི་
ལོངས་སྤྱད་པ་དང། ཁྱད་པར་ཐོ་རངས་ཀྱི་དུས་སུ་ཚེ་གཟུངས་རིང་ཐུང་བཟླ་བཞིན་པར་ཟོས་ན་ངེས་པར་འཆི་བདག་གི་གཡུལ་ལས་རྒྱལ་ཏེ་ཚེ་རིང་དུ་འཚོ་བ་དང། ལས་ཀྱི་སྒྲིབ་པ་རྣམས་སྲབ་ཅིང་མཐར་འཇིག་རྟེན་གྱི་

[010A]༄༅། །ཁམས་བདེ་བ་ཅན་དུ་སྐྱེ་བ་སོགས་ཕན་ཡོན་མཐའ་ཡས་སོ། །སྨྲས་པ། འཆི་བདག་མི་བཟད་མཆེ་བ་དང་བཅས་པའི། །རལ་གྲི་མདུང་ཐུང་དབྱུག་པ་ལ་སོགས་པ། །རི་མོའི་གནས་བྱེད་མགོན་དེ་སྙན་
པའི་མཚོན། །ཚེ་མཐའ་ཡས་པའི་མགོན་ཞེས་ཕྱོགས་བཅུར་གྲགས། །གང་གི་འཕྲིན་ལས་རབ་འབྱམས་རྒྱ་མཚོ་ཆེ། །བདག་གི་རྣམ་དཔྱོད་བསྲུབ་ཤིང་གིས་བསྲུབས་པའི། །བཅུད་དུ་ཉེར་ཐོན་རིལ་བུའི་ཨ་མྲྀ་ཏ། །སྐལ་
ལྡན་ལེགས་བྲིས་ཚོགས་ཀྱི་ཉེར་འཚོར་གྲུབ། །དགེ་འདིས་འགྲོ་ཀུན་ཕྱི་ནང་འཆི་བདག་གི། གཡུལ་ལས་རྣམ་རྒྱལ་མི་ཞིག་རྡོ་རྗེའི་ཚེ། །ཐོབ་ནས་རིང་མིན་ཚེ་མཐའ་ཡས་པ་ཡི། །གོ་འཕང་བདེ་བླག་ཉིད་དུ་མངོན་གྱུར་ཅིག། ཅེས་
པ་འདི་ནི་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།། །།སརྦ་མངྒ་ལཾ།། །།པཎ་ཆེན་ཨེར་ཏི་ནིའི་ཡི་གེ། ཟི་ལིང་ཨམ་བན་ཕཱ་ཏཱ་ཤིན་ལ་ཕུལ་བ་ནི། ཐོ་རངས་སྤྱི་གཙུག་ཏུ་ཚེ་དཔག་མེད་སྐུ་མདོག་དམར་
པོ་ཞལ་གཅིག་ཕྱག་གཉིས་མཉམ་གཞག་གི་སྟེང་ན་ཚེ་བུམ་བསྣམས་པ་སྐྱིལ་ཀྲུང་གིས་བཞུགས་པར་བསྒོམས་ནས། དེའི་ཐུགས་ཀའི་འོད་ཟེར་གྱིས་ཚེའི་བཅུད་ཐམས་ཅད་བསྡུས་ནས་རང་ལ་སྦྱིན་པར་བསམས་ལ་
ནམ་མཁའ་ལ་མིག་བལྟས་ཏེ་དབུགས་བརྡུབ་པས་ནམ་མཁའ་ཐམས་ཅད་སྔོ་ཡུར་གྱིས་རང་གི་ཁ་ནས་ཞུགས། ལུས་ཀྱི་ནང་ཐམས་ཅད་གང་བར་བསམས་ལ་དབུགས་ཅུང་ཟད་ནང་དུ་འཛིན། དེས་ཕོ་བ་འགྲང་བ་དང། སྒྲེག་

[010B] དེའི་མཇུག་ཏུ་ཚེ་གཟུངས་དང། ཨོཾ་ཨ་མར་ཎི་ཛཱི་ཝཱནྟི་ཡེ་སཱཧཱ། ཞེས་པ་གང་མང་བཟླ། བུ་འབྱུང་བའི་སྔགས་ནི། འཕགས་མ་སོ་སོར་འབྲང་མ་ལ་ཕྱག་འཚལ་ལོ། །ཨོཾ་མཎིདྷ་རེ་བཛྲ་ནི་
མཧཱ་པྲ་ཏི་ས་རེ་ཧཱུཾ་ཕཊ། ཅེས་གང་མང་བཟླ། འདི་རྣམས་ཉམས་སུ་ལེན་པའི་མི་དེ་ལ་ཚེ་ལོ་བརྒྱ་ཕྲག་ལ་སོགས་པ་དང། ཇི་ལྟར་འདོད་པའི་བུ་རྣམས་འབྱུང་བར་སངས་རྒྱས་ཀྱིས་གསུངས་སོ། །དོན་འགྲུབ།། །།སསྟི༑༑ ཕན་
བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། མངྒ་ལཾ།། །།



﻿
[001A]༄༅། །སྒྲ་མི་སྙན་གྱི་ཚེ་སྒྲུབ་བཞུགས་སོ། །

[001B] །རྩ་བརྒྱུད་བླ་མའི་ཞབས་བཏུད་ནས། །ཚེ་ཡི་རིག་འཛིན་སྒྲུབ་པའི་ཐབས། །ཀུན་མཁྱེན་བླ་མའི་གདམས་པ་བཞིན། །འདིར་ནི་གསལ་བར་འདྲི་བར་བྱ། །འཆི་མེད་རང་གཟུངས་ཉམས་སུ་ལེན་པར་འདོད་པས་ནང་
པར་བྱ་རོག་གིས་སྐད་མ་བཏོན་པའི་གོང་དུ་གྲུབ་ན་རབ། གང་ཡིན་ཀྱང་སུ་ལའང་ངག་མ་སྨྲས་པའི་གོང་དུ་བདེ་བའི་སྟན་ལ་འཁོད་དེ། སྐྱབས་འགྲོ་སེམས་བསྐྱེད་སྤྱི་འགྲོ་དང་མཐུན་པར་ཡིད་ཁུལ་ངེས་ཤེས་པ་བྱ། ཁྱད་པར་དུ་འདི་ཉིད་
ཀྱི་རྩ་བ་དང་བརྒྱུད་པར་བཅས་པའི་བླ་མ་ལ་མོས་གུས་ཆེར་བསྐྱེད། སངས་རྒྱས་བསྒྲུབ་པའི་ཆེད་དུ་ཆོས་སྒྲུབ་པ་ལ་ཚེ་རིང་བ་གལ་ཆེ་བས་ཚེའི་རིག་འཛིན་བསྒྲུབ་སྙམ་དུ་སེམས་བསྐྱེད། དེ་ནས་རང་ཉིད་ཚེ་དཔག་མེད་དུ་གསལ་
བའི་སྙིང་གའི་ཧྲཱི་ཡིག་གི་འོད་ཟེར་གྱིས་བདེ་བ་ཅན་ནས་ཚེ་དཔག་མེད་ལ་རྩ་བརྒྱུད་ཀྱི་བླ་མ་སོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས་ལ། མཆོད་པ་དང་ཡན་ལག་བདུན་པ་བྱ། ཚད་མེད་བཞི་བསྒོམ། ཚོགས་ཞིང་
རྣམས་མཉེས་ཏེ་རང་ལ་ཐིམ་པས་ལུས་འོད་དུ་གྱུར། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉ་ཧཾ། ཞེས་བརྗོད་ལ་སྟོང་ཉིད་བསྒོམ། སྟོང་པའི་ངང་ལས་པཾ་ལས་ལྕགས་ཀྱི་པདྨ་འདབ་མ་བརྒྱད་པ། སྐྱ་ཁྲོམ་མེ་བ་ཞིག་གི་སྟེང་དུ་ཨ་ལས་
ཟླ་བའི་དཀྱིལ་འཁོར་བ་ དེའི་སྟེང་དུ་ཧྲཱི་དམར་པོ་ཚེག་དྲག་རིང་ཆ་དང་བཅས་པ་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཁྱད་པར་དུ་ཚེའི་བར་ཆད་སྦྱངས་ནས་ཚེ་དཔག་མེད་ཀྱི་གོ་འཕང་ལ་

[002A]༄༅། །བཀོད། སངས་རྒྱས་སྲས་བཅས་རྣམས་ལ་མཉེས་པའི་མཆོད་པ་ཕུལ། ཐུགས་རྒྱུད་བསྐུལ། དེ་རྣམས་ཀྱི་བྱིན་རླབས་དང་འཇིག་རྟེན་དང་འཇིག་རྟེན་ལས་འདས་པའི་རྫས་སོགས་སྨན་བཅུད་ཀྱི་ནུས་པ་ཐམས་
ཅད་བསྡུས། ཧྲཱི་ཡིག་ལ་ཐིམ་ཡོངས་སུ་གྱུར་པ་ལས་རང་ཉིད་སངས་རྒྱས་ཚེ་དཔག་ཏུ་མེད་པ་སྐུ་མདོག་དམར་པོ་བྱུ་རུའི་མདོག་ལྟ་བུ་ཞལ་གཅིག་ཕྱག་གཉིས་ཀྱིས་མཉམ་གཞག་གི་ཕྱག་རྒྱ་མཛད་པའི་སྟེང་དུ་འཆི་
མེད་ཚེའི་བདུད་རྩིས་གང་བའི་རིན་པོ་ཆེ་གསེར་གྱི་བུམ་པ་དཔག་བསམ་གྱི་ཤིང་གིས་ཁ་བརྒྱན་པ། ལྷའི་གོས་ཀྱིས་མགུལ་ཆིངས་བྱས་པ་བསྣམས་ཤིང། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། དར་
དམར་པོའི་ཆོས་གོས་རྣམ་གསུམ་སྐུ་ལ་གསོལ་ཞིང། དབུའི་གཙུག་ཏོར་ལ་སོགས་པ་མཚན་དང་དཔེ་བྱད་ཀྱིས་མཛེས་པ། ཟླ་བ་ཉ་ཡོངས་སུ་གང་བའི་རྒྱབ་ཡོལ་དང་ལྡན་ཅིང་ཕྲག་གོང་གཡས་གཡོན་དུ་ཉི་ཟླ་འཆར་
བ། འོད་དམར་པོ་འབར་ཞིང་འཁྱིལ་བའི་དབུས་སུ་བཞུགས་པ་དེའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། ཁོང་པའི་ནང་རྒྱབ་ལ་ཉེ་བར་ལྕགས་ཀྱི་སྲོག་རྩ་སྦ་དབྱུག་ཙམ་ཡར་སྣ་སྤྱི་
གཙུག་མར་སྣ་གསང་གནས་སུ་ཟུག་པ་དེའི་ནང་དུ་རྩ་དབུ་མ་མདའ་སྨྱུག་ཙམ། མདོག་སྔོ་སྐྱ་ལ་དམར་བའི་མདངས་ཆགས་པའི་ནང་འོད་གསལ་གྱི་རླུང་དམར་ལྗང་ཁྱུག་གེ་བས་གང་བ། དེ་ལ་མེ་ལོང་ལ་གཟུགས་

[002B] མཚམས་བཞིའི་མགོ་བོ་ཐུར་བསྟན་ཏེ། སྔགས་མགོ་མཇུག་འབྲེལ་བས། དབུ་མའི་ཡར་རྩེ་ནས་མར་རྩེའི་བར་མ་ལུས་པ་ཁྱབ་པ། དབུ་མའི་མར་
སྣའི་ནང་དུ་རང་འདྲའི་ཚེ་དཔག་མེད་དམར་པོ་དང། ཡར་སྣའི་ནང་དུ་ཚེ་དཔག་མེད་དཀར་པོ་ཆ་ལུགས་རང་དང་འདྲ་བ་འོད་ཀྱི་ཕུང་པོ་ཅན། མགོ་བོ་གྱེན་བསྟན་དུ་བཞུགས་པ། སྙིང་གའི་རྩ་འཁོར་གྱི་དབུས་ཀྱི་ཐད་ཀའི་དབུ་མའི་ནང་དུ་རང་འདྲའི་ཚེ་
དཔག་མེད་དམར་ལ་སྔོ་བའི་མདངས་ཆགས་པ། དེའི་སྙིང་གར་ཟླ་བའི་སྟེང་དུ་འཆི་མེད་ཚེའི་བདུད་རྩིས་གང་བའི་བུམ་པ། དེའི་ནང་དུ་ཟླ་བ་ལ་གནས་པའི་གསེར་གྱི་རྡོ་རྗེ་རྩེ་ལྔ་པ། དེའི་ལྟེ་བའི་ཐད་དུ་ཟླ་གདན་ལ་འོད་ཀྱི་གའུ་ཁ་སྦྱོར་གྱི་ནང་དུ་
ཧྲཱི་ཡིག་དམར་པོ་ཚེག་དྲག་རིང་ཆ་དང་བཅས་པ་དང། ཧཱུཾ་ཡིག་སྔོན་པོ་གཉིས་ཕན་ཚུན་དུ་འཁྲིལ་བ། འོད་ཟེར་ལྔ་འཕྲོ་བ་ཡེ་ཤེས་ལྔའི་བདག་ཉིད་ཅན་རང་གི་སེམས་ཀྱི་ངོ་བོར་མོས། ནང་གི་ཧྲཱི་དང་ཕྱིའི་ཧཱུཾ་གཉིས་ལས་འོད་ཟེར་ལྕགས་ཀྱུ་
ལྟ་བུ་འཕྲོས། སྟེང་ཕྱོགས་ཡོན་ཏན་བཀོད་པའི་ཞིང་ཁམས་ནས་རང་དང་ཇི་བཞིན་དུ་འདྲ་བའི་ཚེ་དཔག་མེད་ཡེ་ཤེས་པ་སྤྱན་དྲངས་ཏེ། རང་གི་སྤྱི་གཙུག་གི་རྒྱབ་ངོས་ན་བཞུགས་པར་བསྒོམས་ལ། ཨོཾ་ཨ་པ་ར་མི་ཏ་ཨཱ་ཡུར་ཛྙཱ་ན་ས་པ་
རི་ཝཱ་ར་བཛྲ་ས་མཱ་ཛཿ་ཞེས་བརྗོད། རྡོ་རྗེ་བསྡུ་བའི་ཕྱག་རྒྱ་བྱ། འཇིག་རྟེན་འདྲེན་པའི་ཞེས་སོགས་ཤོ་ལོ་ཀ་གཅིག་གིས་བསྟོད། མཆོད་པས་མཆོད་ལ་ཧཱུཾ་སྐྱེ་འཆི་རབ་སྤངས་རྡོ་རྗེའི་ཚེ། །བདག་ལ་ཚེ་ཡི་དངོས་གྲུབ་སྩལ་དུ་གསོལ། །ཨོཾ་བཛྲ་ཨཱ་ཡུ་

[003A]༄༅། །ཥེ་ས་ར་ཧ་ཀ་ར་རེ་ཤ་ར་རི་ཧཱུཾ་ཕཊ། ཅེས་ལན་གསུམ་གྱིས་གསོལ་བ་བཏབ་པས་སྟེང་གི་ཚེ་དཔག་མེད་ཀྱི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་ཕྱོགས་བཅུར་འཕྲོས་པས། རང་གི་ཐོག་མ་མེད་པ་ནས་ཚེ་དང་བསོད་
ནམས་སོགས་གཞན་གྱིས་བརྐུས་པ། ཡར་བ། འཐོར་བ། བླ་བཀུག་པ། གཏད་དུ་བཅུག་པ་སོགས་གང་ན་ཡོད་པ་ཐམས་ཅད་བཅིངས་པ་རྣམས་བཀྲོལ་ཏེ་བཀུག་ནས་འཆི་མེད་བདུད་རྩིའི་རྣམ་པར་སྟེང་གི་ཚེ་དཔག་མེད་ཀྱི་བུམ་པའི་ནང་དུ་
ཐིམ་བདུད་རྩི་ཁོལ་ཏེ་ལུད་པ་བུམ་པ་ཕྱིར་ཡོ་བའི་ཁ་ནས་རང་གི་སྤྱི་གཙུག་ཏུ་ཞུགས་པས་ལུས་ཀྱི་རྩ་ཐམས་ཅད་གང། རང་གི་ཚེ་དང་བསོད་ནམས་ཉམས་པ་རྣམས་གསོས། ཆད་པ་རྣམས་འཐུད། ཟད་པ་རྣམས་གསོས་ཏེ་འཕེལ་བར་བྱས་ནས་
འཆི་མེད་ཚེའི་དངོས་གྲུབ་ཐོབ་པར་བསམ། སླར་ཡང་སྔར་བཞིན་གསོལ་བ་བཏབ་པས། སྟེང་གི་ཚེ་དཔག་མེད་ཀྱི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་ཕྱོགས་བཅུར་འཕྲོས་པས། རྩ་བ་དང་བརྒྱུད་པའི་བླ་མ་སངས་རྒྱས་བྱང་སེམས། དཔའ་
བོ་དཔའ་མོ། གྲུབ་པ་དང་རིག་པ་འཛིན་པ་རྣམས་ཀྱི་བྱིན་རླབས་དང་ནུས་མཐུ་དང། སྣོད་བཅུད་ཀྱི་འཇིག་རྟེན་ཐམས་ཅད་ཀྱི་བཅུད་དང་ནུས་པ་རྣམས་འཆི་མེད་ཚེའི་བདུད་རྩིའི་རྣམ་པར་བསྡུས། ཚེ་དཔག་མེད་ཀྱི་བུམ་པའི་ནང་དུ་ཐིམ། ཁོལ་ཞིང་ལུད་
པ་བུམ་པ་ཕྱིར་ཡོ་བའི་ཁ་ནས་སྤྱི་གཙུག་གི་དབུ་མའི་ནང་ནས་བརྒྱུད་དེ། རིམ་གྱིས་བབས་པས་ཉི་མའི་དཀྱིལ་འཁོར་ཀྱིས་གྲིབ་མ་དེད་པ་བཞིན་དུ་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་བར་ཆད་རྣམས་དང་ཁྱད་པར་དུ་ཚེའི་བར་ཆད་

[003B] སེན་མོ་ཉི་ཤུ་དང་འོག་སྒོ་གཉིས་དང་བ་སྤུའི་བུ་ག་རྣམས་ནས། སྣག་ཚེའི་ཁུ་བ་ལྟ་བུར་ནག་ཉིལ་ཉིལ་བ་དོན་ཏེ། ས་རིམ་པ་བདུན་གྱི་འོག་ཏུ་སང་བར་བསམ། སེན་མོ་ཉི་ཤུའི་བར་ནས། བདུད་རྩི་གྱེན་དུ་ལུད་པས་མཁྲིག་མ་ཕན་
བརླ་རྩ་མན་བདུད་རྩིས་གང་བར་བསྒོམས་ལ་བུམ་པ་ཅན་གཅིག་བཟུང། དེ་ནས་གྲུ་མོ་དང་ལྟེ་བའི་བར་གང་བ་དང། ཕྲག་པ་དང་སྙིང་གའི་བར་གང་བ་དང། མགྲིན་པ་མན་ཆད་གང་བ་དང། སྣ་བུག་མན་ཆད་གང་བ་དང། སྤྱི་གཙུག་མན་ཆད་གང་
བར་བསྒོམས་ལ་བུམ་པ་ཅན་རེ་རེ་བཟུང། ལུས་ཐམས་ཅད་འཆི་མེད་ཚེའི་བདུད་རྩིས་གང་བར་བསྒོམས་ལ། བུམ་པ་ཅན་གཅིག་སྟེ་བདུན་བཟུང་བར་བྱའོ། །དེ་ནས་ལྷ་དང་སྔགས་ཕྲེང་གསལ་བའི་ངང་ནས། རང་གི་སེམས་ཧྲཱི་ཡིག་དང་དབྱེར་
མེད་པས་སྔགས་ཕྲེང་ཀློག་པའི་ཚུལ་གྱིས་སྔགས་འདྲེན་པར་བྱ་ཞིང། སྐབས་སུ་དབུ་མའི་ནང་གི་ཚེ་དཔག་མེད་གསུམ་པོ་ལ་བརྟེན་པའི་སྤྲོ་བསྡུ་བྱ་སྟེ་ཞལ་ལས་ཤེས། ཐུན་འཇོག་ཁར་མཆོད་བསྟོད་བྱས་ལ། སྟེང་གི་ཚེ་དཔག་མེད་གདན་ལ་
སོགས་པ་དང་བཅས་པ་རྣམས། རང་གདན་བཅས་སོ་སོ་ལ་ཐིམ་ནས། བྱིན་གྱིས་བརླབས་ཤིང་དངོས་གྲུབ་ཐོབ་པ་བརྟན་པར་བྱ་བའི་དམིགས་པ་བྱས་ལ་བུམ་པ་ཅན་ཅི་ནུས་བསྒོམ། དེ་རྗེས་ཚེ་དཔག་མེད་ཀྱི་གཟུངས་རིང་ཚར་བདུན་སོགས་གང་
འཕྲོད་འདོན། བསྔོ་བ་སྨོན་ལམ་རྒྱས་པར་བཏབ། སྤྱོད་ལམ་ཐམས་ཅད་དུ་ཚེ་དཔག་མེད་ཀྱི་ང་རྒྱལ་བརྟན་པར་བྱ་ཞིང། ཐུན་མཚམས་སུ་དཀོན་མཆོག་མཆོད་པ། འབྱུང་པོ་ལ་གཏོར་མ། སྐུ་གཟུགས་བཞེད་པ་སོགས་ལ་བརྩོན་པར་བྱའོ། །

[004A]༄༅། །ལོངས་སྤྱོད་ཆེ་རུ་འགྲོ་བ་ཡིན་པས་འདི་ཞུ་བའི་དུས་སུ་བླ་མ་ལ་འབུལ་བ་བཟང་དགོས་གསུང། བླ་མའི་ཞལ་སྔ་ནས་ངའི་གོང་གི་འདིའི་བརྒྱུད་པ་ལ་ལོ་དགུ་བཅུ་མ་བརྒལ་བ་གཅིག་ཀྱང་མེད། ལོ་རྒྱུས་དང་བླ་མའི་རྣམ་ཐར་
རྣམས་ནི་གཞན་དུ་ཤེས་པར་བྱའོ། །བསྡུ་བར་འདོད་ན། ཚོགས་ཞིང་མཆོད་པ་བཞག་ཀྱང་ཆོག་དེ་ལྟར་དམ་ཚིག་པ་བསྐྱེད་ཟིན་མ་ཐག་བདེ་བ་ཅན་ནས་ཡེ་ཤེས་པ་ཞིག་སྤྱན་དྲངས་ལ་བསྟིམ། དེ་ནས་དཀྱུས་བཞིན་བྱ་གསུང། ཤིན་
ཏུ་བསྡུ་ན། རྫས་དང་དམིགས་མེད་ཀྱི་ངང་ནས་སྔགས་ཚར་ཉི་ཤུ་རྩ་གཅིག་རེ། གཞན་དུ་ཉིན་རེ་བཞིན་དུ་མ་ཆག་བར་བཟླས་ན་དེས་ཀྱང་ལོ་དགུ་བཅུ་མི་ཐུབ་མི་སྲིད་གསུང། སྔགས་ནི། ན་མོ་བུད་དྷ་ཡ། ན་མོ་དྷརྨཱ་ཡ། ན་མོ་སངྒྷ་
ཡ། ཏདྱ་ཐཱ། ཨོཾ་ཨད་ཏེ། བཧད་ཏེ། བཧིད་ཏེ། བཧི་ནན་ཏེ། ཀུ་ནན་ཏེ། ཏ་ཀེ། ཐ་ཀེ། ཐ་ར་ཀེ། ཏ་ར་ཀེ། ཧཱུ་རུ་མ་ཏི། ཧི་ལི་ཧི་ལི། མི་ལི་མི་ལི། སཾ་བྷ་ཀྵ། བཧི་བྷ་ཀྵ། བྷ་མུ་ན། ཛི་ཛཱ་བ་ནཱཾ། སི་སན་ས་དཧུ། བྷནྡྷ་སཱ་ཧཱ། །ཞེས་སོ། །ཀུན་མཁྱེན་
བླ་མའི་ཞལ་གྱི་བཅུད། །འདི་ནི་བློ་བཟང་གྲགས་པ་ཡིས། །བཤེས་གཉེན་བློ་གསལ་དོན་གཉེར་ཅན། །སངས་རྒྱས་མགོན་པོས་བསྐུལ་ཏེ་བཀོད། །ཞལ་གདམས་ཡི་གེར་བྲིས་པ་ལ། །མ་ཡིས་བུ་གཅིག་པ་ལ་བཞིན། །ཆོས་
བདག་རྣམས་ཀྱིས་བཟོད་པར་མཛོད། །དགེ་བས་འགྲོ་བ་མ་ལུས་པ། །འཆི་བདག་བདུད་ལས་རབ་རྒྱལ་ཏེ། །རྡོ་རྗེའི་ཚེ་ནི་ཐོབ་པར་ཤོག་འདི་ཡང་མཁས་བཙུན་བླ་མའི་གསུང་བཞིན་བཀོད་པའོ།། ཤུ་བྷ་མསྟུ།།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། སྣང་བ་མཐའ་ཡས་བདེ་གཤེགས་ཀུན་གྱི་གཙོ། །གྲུབ་པའི་རྒྱལ་མོ་འཆི་མེད་རིག་འཛིན་བརྙེས། །གསང་སྔགས་སྡོང་པོ་མཆོག་གི་འབྲས་བུས་མཛེས། །

[015B] །ཕོ་ཉའི་ལམ་གྱིས་མཆོག་བརྙེས་རྡོ་རྗེ་གྲགས། །སྒྲུབ་རྒྱུད་བསྟན་པའི་སྲོག་ཤིང་མིད་ལ་རྗེ། །ཟླ་འོད་གཞོན་ནུར་གྲགས་པའི་སྒམ་པོ་པ། །གསོལ་བ། །ཕག་མོ་གྲུབ་པ་བདེ་
གཤེགས་འདུས་པའི་སྐུ། །དེ་སྲས་འཇིག་རྟེན་མགོན་པོ་འབྲི་གུང་པ། །རྒྱལ་བའི་སྲས་པོ་སྤྱན་སྔ་རིན་པོ་ཆེ། །གསོལ་བ། །རྒྱལ་བའི་དབང་པོ་ཡང་དགོན་ཆོས་ཀྱི་རྗེ། །ཐུགས་སྲས་དམ་པ་སྤྱན་སྔ་རིན་ཆེན་ལྡན། །ཀུན་
མཁྱེན་གཉིས་པར་གྲགས་པའི་ཟུར་ཕུག་པ། །གསོལ་བ། །བྱམས་དང་སྙིང་རྗེ་འབྱོངས་པའི་འབར་ར་བ། །སྡེ་སྣོད་གསུམ་གྱི་མངའ་བདག་ཤེས་རབ་དཔལ། །སེམས་དཔའ་ཆེན་པོ་ཚུལ་ཁྲིམས་དཔལ་བཟང་ཞབས། །
གསོལ་བ། །གནས་ལུགས་དོན་རྟོགས་རིན་ཆེན་བཤེས་གཉེན་དང། །བསླབ་གསུམ་རྣམ་དག་སངས་རྒྱས་རྒྱ་མཚོའི་ཞབས། །རྒྱལ་བ་ཀུན་དངོས་རྗེ་བཙུན་སྐྱབས་མཆོག་དཔལ། །གསོལ་བ། །སྐུ་གསུམ་མངོན་གྱུར་
རྒྱལ་བ་དབེན་ས་པ། །ཚེ་དཔག་མེད་དངོས་སངས་རྒྱས་ཡེ་ཤེས་ཞབས། །བསླུ་མེད་ལམ་སྟོན་རྩ་བའི་བླ་མ་ལ། །གསོལ་བ། །དྲན་པས་ཚེ་ཡི་བར་གཅོད་ཀུན་སེལ་ཞིང། །མཆོག་དང་ཐུན་མོང་དངོས་གྲུབ་ཀུན་སྩོལ་བའི། །
ལྷ་མིའི་འདྲེན་པ་མགོན་པོ་ཚེ་དཔག་མེད། །གསོལ་བ་འདེབས་སོ་ཚེ་ཡི་དངོས་གྲུབ་སྩོལ། །བདག་དང་མཐའ་ཡས་སེམས་ཅན་མ་ལུས་པའི། །དུས་དང་དུས་མིན་འཆི་བའི་འཇིགས་པ་ཀུན། །ཁྱོད་ཞབས་དྲན་པ་ཙམ་གྱིས་
[016A]༄༅། །བསལ་མཛད་ནས། །ཚེ་ཡི་རིག་འཛིན་ཐོབ་པར་བྱིན་གྱིས་རློབས། །ཅེས་ཚེ་དབང་བརྒྱུད་པའི་གསོལ་འདེབས་འདི་ནི་དད་པ་དང་གཏོང་བ་དང་ཚུལ་ཁྲིམས་ལ་སོགས་པའི་རྒྱན་གྱིས་མཛེས་པ་དབོན་ས་
རྗེ་བཙུན་སངས་རྒྱས་ཚེ་བརྟན་གྱིས་ནན་ཆེར་བསྐུལ་བ་ལ་བརྟེན་ནས་དགེ་སློང་ཆོས་ཀྱི་རྒྱལ་མཚན་གྱིས་དབེན་གནས་རྒོད་ཚང་གི་རི་ཁྲོད་དུ་སྦྱར་བའོ།། །།



