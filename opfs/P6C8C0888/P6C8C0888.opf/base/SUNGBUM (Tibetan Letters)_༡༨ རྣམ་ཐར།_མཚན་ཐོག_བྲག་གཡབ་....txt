
[001A]༄༅། །སྐྱེ་རྒུའི་འདྲེན་མཆོག་དམ་པ་བྲག་གཡབ་ཆུང་ཚང་སྤྲུལ་བའི་སྐུ་རིན་པོ་ཆེ་བསྐལ་བཟང་ཐུབ་བསྟན་དབང་ཕྱུག་གི་རྣམ་ཐར་དད་པའི་སྒོ་འབྱེད་ཅེས་བྱ་བ་བཞུགས་སོ། །

[001B] །ན་མོ་གུ་རུ་མཉྫུ་གྷོ་ཥཱ་ཡ། སྟོབས་བཅུའི་དཔལ་མངའ་རྣམ་འདྲེན་ཤཱཀྱའི་ཏོག་རྒྱལ་བ་ཀུན་བསྐྲུན་འཕགས་མཆོག་འཇམ་པའི་དབྱངས། །དྲི་
མེད་ངག་གི་འདོད་འཇོ་ཚངས་སྲས་མར། །གུས་པས་འདུད་དོ་རྨོངས་པའི་མུན་པ་སོལ། །དབང་པོའི་ཏོག་གི་སྤྱན་སྔར་དམ་བཅས་བཞིན། །ལྔ་བརྒྱའི་དུས་སུ་ཟབ་མོའི་ལྟ་བ་དང། །
གསང་ཆེན་ཐེག་པའི་ལམ་བཟང་གསལ་མཛད་པ། །སངས་རྒྱས་ཀུན་དངོས་བློ་བཟང་གྲགས་པར་འདུད། །བསྐལ་མང་བཟང་པོའི་ཐུགས་བསྐྱེད་མངོན་པར་གྲུབ་པའི་ཤིང་རྟ་ལ་བརྟེན་
ནས༑ ༑ཡོན་ཏན་དཀྱིལ་འཁོར་ཡོངས་རྫོགས་ཐུབ་བསྟན་ཉིན་མོར་བྱེད། །གདུལ་བྱའི་ཀུན་གསལ་འགོག་མེད་འཕྲིན་ལས་དབང་ཕྱུག་སྐྱེ་དགུའི་གཉེན། །འཁྲུངས་རབས་པདྨ་དཀར་

[002A]༄༅། །བོས་ཉེར་མཇེས་སྤྲུལ་བའི་སྐུ་མཆོག་རྒྱལ་གྱུར་ཅིག་གང་གི་རྣམ་ཐར་གཞན་ལ་ཕན་པའི་དངོས། །ཐུབ་བསྟན་དཔྱིད་དུ་གྱུར་པའི་རོལ་མོ་ཡིས། །སྒྲ་འཛིན་
དགའ་སྟོན་སྤེལ་བའི་ངོ་མཚར་གཏམ། །བརྗོད་ལ་མཁས་པ་སུ་ཞིག་བརྩོན་པ་ལྷོད། །དེ་ཕྱིར་ཀུན་བཟང་སྤྱོད་མཆོག་རོལ་མཚོ་ལས། །ངོ་མཚར་སྙིང་པོ་མདོར་བསྡུས་ཟེགས་མ་ཙམ། །
རྣམ་དཔྱོད་ཀུ་ཤའི་རྩེ་མོས་ཉེར་བླངས་ཏེ། །དོན་གཉེར་རེ་བ་སྐོང་ཕྱིར་བདག་གིས་སྦྱིན། །དེ་ཡང་ལུས་ཅན་མཐའ་ཡས་པའི་རྒུད་པ་མ་ལུས་པ་སེལ་ཞིང། ཕན་པ་དང་བདེ་བའི་འབྱུང་གནས་སུ་
གྱུར་བ་ནི་རྣམ་འདྲེན་བུ་རམ་ཤིང་པའི་བསྟན་པ་རིན་པོ་ཆེ་ཉིད་ཡིན་ལ། དེ་ཉིད་ཀྱང་འཁོར་ལོ་གསུམ་གྱི་སྒོ་ནས་འཛིན་སྐྱོང་སྤེལ་བའི་བསྟན་འཛིན་གྱི་སྐྱེས་བུ་རྣམས་ལ་རག་ལས་པའི་ཕྱིར་སངས་རྒྱས་

[002B] །དེ་ལྟར་གངས་རིའི་ཁྲོད་འདིར་ཐུབ་བསྟན་འཛིན་བའི་
སྐྱེས་མཆོག་རྒྱ་མཚོའི་རྡུལ་ལ་ཅོ་འདྲི་པ་ལྟར་བྱོན་པ་རྣམས་ཀྱི་ནང་ནས་ཐུགས་བསྐྱེད་དང་སྨོན་ལམ་འགྲན་ཟླ་དང་བྲལ་ཞིང། མདོ་ཁམས་བསྟན་པའི་སྣང་བྱེད་ཆེན་པོ་ལུང་དང་མངོན་བར་རྟོགས་པའི་ཡོན་ཏན་མཐའ་ཡས་པའི་བདག་ཉིད་
རྔོག་ལེགས་པའི་ཤེས་རབ་ཀྱི་རྣམ་འཕྲུལ་བྲག་གཡབ་ཆུང་ཚང་སྤྲུལ་བའི་སྐུ་བསྐལ་བཟང་ཐུབ་བསྟན་དབང་ཕྱུག་དཔལ་བཟང་པོའི་རྣམ་པར་ཐར་བརྒྱ་མཚོ་ལྟ་བུ་ལས་ཉུང་ཤས་གཅིག་གཏམ་དུ་བརྗོད་པར་བྱའོ། །དེ་ལ་གང་དུ་སྐུ་
འཁྲུངས་པའི་གནས་ནི་བྲག་གཡབ་ཀྱི་སའི་ཆ་སྐྱ་འབོམ་ཞེས་བྱ་བར་ཡབ་ནི་པདྨ་ཚེ་རིང་བྱ་བ་བློ་གྲོས་གསལ་ཞིང་ཡི་དམ་གྱི་བསྙེན་བ་མཐར་སོན་པ་ཞིག་དང། ཡུམ་ནི་ལབ་སྒྲོན་བྱ་བ་དད་པ་དང་གཏོང་བའི་རྒྱན་གྱིས་མཛེས་པ་ཞིག་གོ་
ཡབ་ཡུམ་དེ་གཉིས་ཀྱི་སྲས་སུ་རབ་བྱུང་བཅུ་གཉིས་པའི་རྔ་ཆེན་ཞེས་པ་ལྕགས་མོ་བྱའི་ལོར་སྐུ་བལྟམས། ངོ་མཚར་བའི་ལྟས་བྱུང་ཚུལ་ཡང་ཡུམ་སྐུན་ཕྲ་མོའི་དུས་གྲོ་མ་བརྐོ་སར་ཕྱིན་པས་གསར་གྱི་བུམ་པ་མཛུབ་མོའི་རྩེ་ཙམ་རྙེད་
པ་སླར་སྤྲུལ་སྐུ་འཁྲུངས་པའི་ལྟས་ཡིན་ནམ་སྙམ་པ་བྱུང། ཡུམ་རབ་སློང་དུ་མ་སླེབ་སྔོན་ལྷ་ལྡན་ཕྱོགས་སུ་གནས་མཇལ་ལ་འགྲོ་དུས་འབྲས་སྤུངས་སྔགས་ཁང་གི་འཇིགས་བྱེད་མཇལ་སྐབས་ཞལ་ནས་འོད་ཟེར་འཕྲོ་བ་བྱུང་
[003A]༄༅། །རབ་སློང་དུ་སླེབས་རྗེས་ཡུལ་ཕྱོགས་མི་གསལ་ཡང་བླ་མ་བློ་བཟང་བསྟན་པ་སེར་སྦྲེང་བཅས་ཕེབས་བྱུང་བ་རྨིས། བླ་མ་ཕུན་ཚོགས་རྒྱ་མཚོའི་རྨི་ལམ་དུ་གཟིམས་ཁང་གི་ལྟག་ལ་བྱམས་པ་མགོན་པོ་
མངོན་སུམ་དུ་བྱོན་པ་དང། ཡབ་ཀྱི་རྨི་ལམ་དུ་ཁང་པའི་གཞོག་གཅིག་ཏུ་མཆོད་རྟེན་གྱི་ནང་དུ་རྗེ་རིན་པོ་ཆེའི་སྐུ་འདྲ་ལེགས་པ་ཞིག་བཞུགས་འདུག་པ་རྨིས། སྐུ་བལྟམས་ནས་ཟླ་བ་དྲུག་པའི་ཐོག་ཡུམ་གྱི་བང་དུ་ཡོད་སྐབས་ཇོ་དར་
རླུང་གིས་བསྐྱོད་པ་གཟིགས་ནས་ཡི་གེ་དྲུག་པའི་སྒྲ་སྒྲོག་པར་མཛད་པ་དེར་ཡོད་རྣམས་ཀྱིས་ཐོས། རྣམ་སྲས་ཀྱི་ས་བོན་བཻ་ཞེས་པ་ཡང་སྐབས་སྐབས་སུ་གསུངས། བླ་མ་གདོང་ཀོང་པས་བསོད་ནམས་ནོར་བུ་ཞེས་མཚན་བཏགས་པར་
ང་བློ་བཟང་བསྟན་པ་ཡིན་མིང་གཞན་འདོགས་མི་དགོས་གསུང་བས་ཐམས་ཅད་ངོ་མཚར། ལོ་གཉིས་གསུམ་བཞེས་པའི་ཚེ་འཇམ་དབྱངས་ཁྱོད་ནི་འོད་དཔག་མེད། །ཅེས་དང། ང་ནི་རྡོ་རྗེ་འཇིགས་བྱེད་ཡིན། །ང་ནི་ཕྱག་ན་རྡོ་
རྗེ་ཡིན། །ང་ནི་བྱམས་པ་མགོན་པོ་ཡིན། །དགའ་ལྡན་བླ་མ་འཇམ་དབྱངས་ཡིན། །ཙོང་ཁ་པ་དང་བློ་བཟང་གྲགས། །ཞེས་རྒྱུན་པར་དབྱངས་འཐེན་པའི་ཚུལ་དུ་གསུང། འཇམ་དབྱངས་ཀྱི་སྐུ་ཐང་འབྲལ་མེད་དུ་མཛད་ཅིང་
ཤིང་གི་རལ་གྲི་ཞིག་གསར་དུ་བཟོས་ནས་ཕྱག་ཏུ་བསྣམས་ཤིང་འཇམ་དབྱངས་ཀྱི་སྟང་ཀ་མཛད། བྱམས་མདུན་དང་མཁར་གསར་སྟེང་དུ་འབྱོན་དགོས་ཞེས་ཡང་ཡང་གསུང། མཁར་གསར་སྟེང་དུ་གདན་དྲངས་སྐབས་དཀའ་བཅུ་ཨ་

[003B] སྐུ་གོང་མའི་སྐུ་མདུན་པ་དཀའ་བཅུ་ཀུན་དགའ་ཚེ་རིང་ལ་ཕྱག་མཛུབ་གཏད་ནས་ངའི་ཞབས་ཕྱི་འདི་ཡིན་ཁྱོད་མིན་གསུང་བས་ཐམས་ཅད་ཡ་མཚན་པར་གྱུར། མཁར་གསར་སྟེང་དུ་སྤྲུལ་
པའི་སྐུ་ཆེ་ཚང་བློ་བཟང་རྣམ་རྒྱལ་སྐུ་ཞབས་ནས་གཙུག་ཕུད་བཞེས་སྐབས་བློ་བཟང་བསྟན་རྒྱས་ཞེས་མཚན་གནང་བར། དེ་མིན་ང་བློ་བཟང་བསྟན་པ་ཡིན་གསུང་བས། བློ་བཟང་བསྟན་པ་དཔལ་ལྡན་ཞེས་མཚན་གསོལ། རྒྱལ་དབང་
ཐམས་ཅད་མཁྱེན་པ་བསྐལ་བཟང་རྒྱ་མཚོའི་སྐུ་ཞབས་སུ་གྲྭ་སར་ཕེབས་པའི་དུས་ཚོད་སྔ་ཕྱི་དང། འཇམ་དབྱངས་ཀྱི་བསྙེན་བ་གཏོང་རྒྱུར་དགོན་པ་གང་དུ་ལེགས་ཞེས་ཞུས་པས་ཕྱིར་ཕེབས་སུ། བསྙེན་པའི་གནས་བྱམས་མདུན་དུ་
མཛད་པས་འཐུས་ཤིང། གྲྭ་སར་དགུང་ལོ་བཅུ་གསུམ་པའི་སྟེང་ཕེབས་རྒྱུ་བྱུང་ན་ལེགས་ཞེས་ཕེབས་པར་བརྟེན་དགུང་ལོ་བཅུ་གཉིས་བཞེས་སྐབས་གནས་དེར་འཇམ་དབྱངས་ཀྱི་བསྙེན་པ་མཛད་པས་ཁོངས་པའི་ནང་ནས་ཨ་ར་པ་ཙ་ནའི་སྒྲ་གྲགས་
པའི་སྣང་བ་དང་འོད་དཀར་པོའི་གཟིགས་སྣང་བྱུང། མང་དུ་ཐོས་པའི་བང་མཛོད་འཛིན་པ་རབ་འབྱམས་སྨྲ་པ་ཡེ་ཤེས་བྱམས་པ་ལས་དབྱངས་ཅན་མ་དཀར་དམར། ཀླུ་དབང་རྒྱལ་པོ་གཙོ་འཁོར་ལྔ། རྟ་མགྲིན་གསང་སྒྲུབ། མགོན་ཆེན་
བཅུ་གསུམ། བ་རི་ལུགས་ཀྱི་རྣམ་འཇོམས། མཁའ་ལྡིང་གསེར་མིག་འཁྱིལ་བ། སེང་གེའི་སྒྲ་སོགས་ཀྱི་རྗེས་གནང་ཟུར་བཀའ་དུ་མ་དང། རྗེ་བཙུན་ཙོང་ཁ་བ་ཆེན་པོའི་གསུང་འབུམ། རྒྱལ་བ་དགེ་འདུན་རྒྱ་མཚོའི་གསུང་བཤས་

[004A]༄༅། །རྒྱལ་བ་བློ་བཟང་དོན་གྲུབ་ཀྱི་བཀའ་འབུམ། ར་པོཏ། ལྷ་བེག་གཉིས་ཀྱི་བེ་བུམ། ལྷོ་བྲག་སྙན་བརྒྱུད་པོཏ་གཉིས། འཇམ་དབྱངས་བཞད་པའི་རྡོ་རྗེས་མཛད་པའི་ཞི་ཁྲོ་སྤྲགས་སྒྲུབ་ཀྱི་རྣམ་བཤད་སོགས་
གསུང་ཁ་ཤས། བཀའ་གདམས་ཆོས་འབྱུང་ཆེན་མོའི་ལུང་སོགས་ཟབ་ཆོས་དུ་མ་སྔ་ཕྱིར་གསན། བླ་མ་ཕུན་ཚོགས་རྒྱ་མཚོའི་དྲུང་དུ་ཚེ་དཔག་མེད་ལྷ་དགུའི་དབང། འཇིགས་བྱེད་ཕྱག་གཉིས་པའི་རྗེས་གནང་སོགས་ཆོས་
བཀའ་དུ་མ་ནོད་པར་མཛད། དགུང་ལོ་བཅུ་གསུམ་བཞེས་སྐབས་ཕེབས་ཆས་རྣམས་བསྒྲིགས་ཏེ་དབུས་སུ་བྱོན། དབུས་སྟོད་ལྕང་གླིང་ཐང། མལ་གྲོ་གཉིས་སུ་སྔ་ཕྱིར་རྒྱལ་དབང་མཆོག་ནས་བསུ་མི་ཆེད་གཏོང་གནང། རི་བོ་
དགའ་ལྡན་དུ་བྱོན་ནས་མཆོད་མཇལ་དང། སྐུ་གདུང་རིན་པོ་ཆེའི་མདུན་དུ་མཆོད་འབུལ་སོགས་མཛད། དགའ་ལྡན་ཚོགས་ཆེན་དུ་མང་ཇ་གཅིག། གྲྭ་བ་དགུ་རེར་ཇ་བག་རེའི་འགྱེད། ཉག་རོང་གྲྭ་ཚང་ལ་མང་ཇ་གཅིག། གྲྭ་
བ་ཉི་ཤུ་རྩ་ལྔ་རེར་ཇ་བག་རེའི་འགྱེད་ཕུལ། ལྷ་ལྡན་དུ་ཕེབས་སྐབས་གཞུང་ནས་ཐབ་བསུའི་ཐོག་མགྲོན་གཉེར་གྱིས་གཙོས་རྩེ་དྲུང་བརྒྱད་ཤོད་དྲུང་བརྒྱད་བཅས་ཀྱིས་བསུབ་གནང། ལྷ་ལྡན་དུ་ཕེབས་ནས་ནང་རག་གནས་ཚང་དུ་བཞུགས་
དེའི་ཕྱི་ཉིན་འབྲས་སྤུངས་སུ་ཕེབས་ནས་རྒྱལ་དབང་ཐམས་ཅད་མཁྱེན་པ་དང་མཇལ། ཁྲི་གདན་སོགས་གཟོས་སྒོ་ཤིན་ཏུ་ཆེ་བ་མཛད། རྒྱལ་དབང་མཆོག་ནས་བཀའ་འདྲི་ཕེབས་པའི་ལན་གསལ་བར་ཞུས་པས་ཐུགས་ཤིན་ཏུ་དགྱེས་

[004B] སྐུ་གསུང་ཐུགས་རྟེན། ན་བཟའ་ཉེར་སྤྱད། གསེར་སྲང་ལྔ། དངུལ་རྡོ་ཚང་བཞི། ཇ་འཁོར་དྲུག་ལྔ་བརྒྱ་
རྟ་བཞི། དྲེའུ་གཅིག། མཛོ་བརྒྱ་དང་བཅུ་སྒ་སྟན་དང་བཅས་པ། གོས་དར། བགས་རིགས་སོགས་དངོས་པོ་བཟང་ཞིང་གྱ་ནོམ་པའི་མཆོད་སྤྲིན་དང་བཅས་ཞབས་པད་བསྐལ་བརྒྱར་བརྟན་པའི་གསོལ་འདེབས་ཞུས། མཎྜལ་གྱི་
ལྗགས་བཤད་མཛད་པས་ཀུན་གྱིས་དང་པ་འདྲེན་པ་བྱུང། ཚོགས་སུ་གྲྭ་བ་དགུ་རེར་ཇ་བག་རེའི་འགྱེད་དང། མང་ཇ་བཞི་བཅས་ཕུལ། བློ་གསལ་གླིང་དུ་གྲྭ་ཇ་དང། གྲྭ་བ་ཉེར་ལྔ་རེར་ཇ་བག་རེའི་འགྱེད་བཏང། གཞན་མ་དེ་
མོ་སྤྲུལ་པའི་སྐུ། བླ་མ་ཁག། བཀའ་བློན། རྩེ་དྲུང་ཆེ་ཁག་སོགས་ལ་བབས་འོས་ཀྱི་བདོག་པ་བསྟབས། རྭ་བ་སྟོད་དུ་མང་ཇ་གཅིག་དང། དགེ་འདུན་དགུ་རེར་ཇ་བག་རེའི་འགྱེད་ཕུལ། ཉག་རེ་ཁམ་ཚན་ལ་མང་ཇ་དང་
དགེ་འདུན་ཉི་ཤུ་རྩ་ལྔ་རེར་ཇ་བག་རེའི་འགྱེད་བཏང། སེ་རར་ཕེབས་ནས་ཚོགས་ཆེན་དུ་མང་ཇ་གཅིག། གྲྭ་བ་དགུ་རེར་ཇ་བག་རེའི་འགྱེད། བྱེས་གྲྭ་ཚང་དུ་མང་ཇ་གཅིག། གྲྭ་བ་ཉི་ཤུ་རྩ་ལྔ་རེར་ཇ་བག་རེའི་འགྱེད། ཕུར་བུ་ལྕོག་
དབོན་སློབ་ལ་འབུལ་བ། ལྕགས་ཕོ་རི། སྟོད་ལུང་ཆུ་བཟང། མཁར་རྡོ། རྨེ་རུ་བཞི་སྡེ། རྒྱུད་སྟོད་སྨད། ས་ར་རྩེ། ཕུར་བུ་ལྕོག་རྣམས་ལ་མང་འགྱེད་བཏང། དེ་ནས་མི་རིང་བར་བཀྲ་ཤིས་ལྷུན་པོར་ཕེབས། པཎ་

[005A]༄༅། །ཆེན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས་དང་མཇལ། ཁྲི་གདན་གཟོས་དང་བཀའ་འདྲི་ཕེབས་པ་སོགས་དགྱེས་པ་བླ་ན་མེད་པ་མཛད། པཎ་ཆེན་རིན་པོ་ཆེ་ཚོགས་དབུས་སུ་སྤྱན་དྲངས་ཏེ་
དངུལ་གྱི་མཎྜལ། སྐུ་གསུང་ཐུགས་རྟེན། ན་བཟའ་ཉེར་སྤྱད། གསེར་སྲང་ངོ། དངུལ་རྡོ་ཚད་གསུམ། ཇ་འཁོར་དྲུག་བརྒྱ་དང་ལྔ། གོས་དར། པགས་རིགས་སོགས་གཏོས་ཆེ་བ་དང་བཅས་ཞབས་བརྟན་ཕུལ། ལམ་
སྒྲོན༑ བླ་མཆོད། སྨན་བླ་བསྡུས་པ། ལམ་རིམ་བསྡུས་དོན་རྣམས་ཀྱི་ལུང་ཚོགས་ཆེན་དང་མཉམ་དུ་གསན། གཟིམས་ཆུང་ཡིད་དགའ་ཆོས་འཛིན་དུ་བདེ་ལམ། བདེ་མཆོག་སྒྲུབ་ཐབས། མཁས་གྲུབ་སངས་རྒྱས་ཡེ་
ཤེས་ཀྱི་བཀའ་འབུམ། ཞབས་བརྟན་བློ་གྲོས་དཔག་བསམ་མ་རྣམས་ཀྱི་ལུང་ཞུས། ཕྱག་མཛོད་ཆེན་མོར་ཡང་དངོས་པོའི་བདོག་པ་གྱ་ནོམ་པ་བསྟབས། ཚོགས་ཆེན་དུ་མང་ཇ་གཉིས། གྲྭ་བ་དགུ་རེར་ཇ་བག་རེའི་འགྱེད་
ཐོས་བསམ་གླིང་དུ་མང་ཇ་གཅིག། གྲྭ་བ་ཉི་ཤུ་རྩ་ལྔ་རེར་ཇ་བག་རེའི་འགྱེད། རྒྱ་ཁམ་ཚན་དང་སྔགས་པ་གྲྭ་ཚང། སྣར་ཐང་རྣམས་ལ་མང་འགྱེད་དེ་མཚུངས། གཙང་ནས་མར་ཕེབས་སྐབས་ཞྭ་ལུ་རི་མཐིལ། མཚན་
སྒྲོག༑ འབྲོང་རྩེ་ཆོས་སྡེ། དཔལ་འཁོར་ཆོས་སྡེ། ལྕགས་ཟམ་ཆུ་བོ་རིའི་དགོན་པ། གྱེ་རེ་ལྷ་པའི་དགོན་པ་རྣམས་ལ་མང་འགྱེད་གོང་གི་དཔེ་འགྲེ་བཏང། སྐྱོར་མོ་ལུང་དང་དགའ་གདོང་གཉིས་ལའང་མང་འགྱེད་སྩལ། རྒྱལ་

[005B] དེ་ནས་རིགས་པའི་འབྱུང་གནས་སྟག་ཚང་རྭ་བ་སྟོད་དུ་
འཇང་དགུན་ཆོས་ཀྱི་ཆོས་ཐོག་སྐབས་ཞུགས་ཏེ་ཚོགས་སུ་མང་ཇ་བརྒྱད། གྲྭ་བ་བཅུ་རེར་ཇ་བག་རེའི་འགྱེད་ཕུལ་ཞིང་བསྡུས་གྲྭའི་གསན་སྦྱོང་མཛད། དེ་སྐབས་རྒྱལ་དབང་རིན་པོ་ཆེ་ནས་རྩེ་དྲུང་ཆེད་མངགས་ཀྱི་གདོང་ཞྭ་ཟླམ་སོགས་རྣ་བཟའ་
ཆ་ཚང་གནང། འཇང་དགུན་ཆོས་གྲོལ་ནས་པོ་ཏ་ལར་ཕེབས། རྒྱལ་དབང་མཆོག་དང་མཇལ། དགུ་གཏོར་གྱི་འཆམ་གཟིགས་ལ་ཡང་ཕེབས། དངོས་པོ་ཞེས་པ་ཤིང་ཕོ་ཁྱིའི་བགྲང་བྱ་གསར་དུ་ཚེས་ཨཱི་བཞུགས་གྲལ་དུ་ཕེབས་
དེ་མོ་སྤྲུལ་བའི་སྐུ་དད་འདྲ་བའི་བཀུར་གཟོས་མཛད། ཆོ་འཕྲུལ་སྨོན་ལམ་ཆེན་མོའི་སྐབས་ལྷས་བླ་བྲང་སྟེང་དུ་གཟིམས་ཆུང་མཇལ་ཁ་ཞུས། སྨོན་ལམ་ཆེན་མོའི་སྐབས་སུ་མང་ཇ་གཅིག། དགེ་འདུན་ཉི་ཤུ་རེར་ཇ་བག་རེའི་འགྱེད་བཅས་ཕུལ་
མཛོད་པ་གཉིས་སོགས་ཞབས་ཕྱི་ཕྱིར་ལོག་རྣམས་ལ་གནང་སྤྱིན་དགོས་ཆ་རྒྱས་པར་སྩལ། བྲག་གཡབ་པའི་ཨ་དྲུང་ལག་དོ་སོགས་ཁམས་པའི་མིར་སོང་གཤིས་སྤྱོད་པ་རྩིང་ཞིང་ཁྲོ་གཏུམ་ཆེ་བས་ཁྲིམས་འགལ་གྱི་རིགས་བྱས་པ་རྣམས་ལ་
ཡང་གོང་ནས་གཟིགས་པ་ཆེན་པོས་ཡང་ཆ་གཏོང་བ་མཛད། བོད་དུ་བཞུགས་རིང་ལོ་རེ་བཞིན་ཕོགས་དང་གསོལ་རས་གྱ་ནོམ་པ་གནང། ཞུ་དོན་གྱི་རིགས་ཅི་ཡོད་ནའང་ཞུས་ཆོག་ཅེས་བཀའ་ཡང་ཡང་ཕེབས་པར། བཀའ་ཆོས་ཀྱི་རིམ་

[006A]༄༅། །པ་གང་གནང་རྣམས་གསན་ཆོག་པ་ཞིག་ཞུ་འདོད་ལས་གཞན་མ་ཞུ་མི་དགོས་ཞེས་ཞུ་དོན་གྱི་རིགས་མ་མཛད། རྒྱལ་དབང་རིན་པོ་ཆེ་ཇོ་མཇལ་དུ་ཕེབས་སྐབས། སྤྲུལ་པའི་སྐུ་དང་ཡབ་བཅས་སྐུ་འཁོར་
ནང་མའི་གྲས་སུ་ཁྲིད་ནས་བཅུ་གཅིག་ཞལ་གྱི་སྐུ་མདུན་དུ་ཐུགས་རྗེ་ཆེན་པོའི་བསྟོད་པ་མཉམ་དུ་གསུང་ཞིང། དཔལ་ལྷའི་ཚོགས་འཁོར་ལའང་ཕེབས། སྤྲུལ་པའི་སྐུ་ཆེ་ཚང་བློ་བཟང་རྣམ་རྒྱལ་གྱི་ཡང་སྲིད་ཀྱི་དོགས་གནས་སྐོར་རྒྱལ་
དབང་རིན་པོ་ཆེར་ལུང་ཞུས་ཕུལ་བས་བཀའ་ལན་ཕྱིར་ཕེབས་ཀྱང་ཁམས་ཕྱོགས་སུ་གཏོང་བ་མཛད། སེ་རེ་ཐེག་ཆེན་གླིང་དུ་བྱོན་ཏེ་ཟླ་བ་དྲུག་པའི་ཚེས་དྲུག་ལ་རྒྱལ་བ་བསྐལ་བཟང་རྒྱ་མཚོའི་མདུན་ནས་བར་མ་རབ་བྱུང་དང་ཚིགས་སྡ་མ་
དགེ་ཚུལ་གྱི་སྡོམ་པ་བཞེས། སེ་རའི་འདུ་ཁང་ཆེན་མོར་འཇམ་དབྱངས་དཔའ་གཅིག། ལུས་དཀྱིལ། གསང་སྒྲུབ། སྒྲོལ་དཀར་རྣམས་ཀྱི་རྗེས་གནང་བཅས་ཞུས། ཕུར་བུ་ལྕོག་ཏུ་རྗེ་ངག་དབང་བྱམས་པའི་མཚན་ཅན་ལས་
ཐུབ་པ་དམ་ཚིག་གསུམ་བཀོད་ཀྱི་དབང་གསན། དེ་ནས་རྭ་བ་སྟོད་དུ་ཕེབས་ནས་སྔར་རྒྱུན་བཞིན་ཐུགས་གཉེར་ལ་བརྩོན་པར་མཛད། མེ་གླང་ཟླ་བ་དང་པོའི་ནང་དུ་སྐུ་གོང་མ་སོགས་ཀྱི་ཐུགས་འབྲེལ་ལ་དགོངས་ནས་བཀའ་ཕེབས་པ་ལྟར་
བདག་གིས་ཀྱང་ལྷ་ལྡན་ནང་པ་རག་པར་ཕྱིན་ཏེ་སྤྲུལ་པའི་སྐུ་རིན་པོ་ཆེར་ཐུགས་བཞེད་ལྟར་གྱི་ཆོས་བཀའ་ཅི་རིགས་ཕུལ། ལོ་དེའི་ཟླ་བ་གཉིས་པའི་ནང་དུ་སྐྱེ་འགྲོ་རྣམས་བསོད་ནམས་དམན་པའི་དབང་གིས་རྒྱལ་དབང་ཐམས་ཅད་མཁྱེན་

[006B] མི་རིང་བར་དེ་མོ་སྤྲུལ་པའི་སྐུ་འཇམ་དཔལ་བདེ་ལེགས་རྒྱ་མཚོ་རྒྱལ་ཚབ་ཏུ་དབང་བསྐུར་བར་ལེགས་
འབུལ་རྟེན་འབྱུང་གི་དངོས་པོ་རྒྱ་ཆེར་བཏེག། ལོ་དེའི་དགུན་ཡོངས་རྫོགས་བསྟན་པའི་མངའ་བདག་ལྕང་སྐྱ་རྡོ་རྗེ་འཆང་བོད་དུ་ཕེབས་པ་དང་མཇལ། ཐུགས་དགྱེས་པས་གཟིགས་པ་བླ་ན་མེད་པ་མཛད། དགུང་ལོ་བཅུ་དགུ་བཞེས་པས་མོ་
ཡོས་ཀྱི་ལོ་ཟླ་བ་བཞི་པའི་ཚེས་བཅུ་བཞིའི་ཉིན་ལྷ་ས་རྭ་མོ་ཆེ་ཇོ་བོ་མི་བསྐྱོད་རྡོ་རྗེའི་མདུན་དུ་ཡོངས་རྫོགས་བསྟན་པའི་མངའ་བདག་ལྕང་སྐྱ་རིན་པོ་ཆེ་ཡེ་ཤེས་བསྟན་པའི་སྒྲོན་མེ་དཔལ་བཟང་པོས་མཁན་པོ། སྒོ་མང་དཔོན་སློབ་བསྟན་པ་ཡར་འཕེལ་
གྱིས་ལས་སློབ། བདག་གིས་གསང་སྟོན་དང་དུས་སྒོ་བ་བྱས་ཏེ། དང་པའི་དགེ་འདུན་ལྔ་ཚོགས་ལས་བསྙེན་པར་རྫོགས་ཤིང་ལྷག་པ་ཚུལ་ཁྲིམས་ཀྱི་བསླབ་པ་མིག་གི་འབྲས་བུ་ལྟར་བསྲུང་བར་མཛད་པས་འདུལ་བ་འཛིན་པ་རྣམས་ཀྱི་ཁྲོད་
དུ་ཉེ་བ་འཁེར་གཉིས་པ་ལྟ་བུར་གྱུར། ལོ་དེའི་ཟླ་བ་གསུམ་པའི་ནང་དུ་པོ་ཏ་ལར་པཎ་ཆེན་ཐམས་ཅད་མཁྱེན་པའི་ཞབས་དྲུང་དུ་དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པའི་དབང་ཆེན་གསན། བཀའ་གདམས་བསྟན་པའི་
སྒྲོན་མེ་ཕུར་བུ་ལྕོག་པ་རྗེ་ངག་དབང་བྱམས་པའི་ཞབས་དྲུང་དུ་ལམ་རིམ་བདེ་ལམ་གྱི་ཁྲིད། འཇིགས་བྱེད་བསྐྱེད་རྫོགས་ཀྱི་ཁྲིད། ལམ་གྱི་གཙོ་པོ་རྣམ་གསུམ་གྱི་ཁྲིད། འཕོ་བ་གཡུལ་འཇུག་མ་དང་འཇག་ཚུགས་མའི་ཁྲིད་

[007A]༄༅། །བློ་སྦྱོང་དོན་བདུན་མའི་ཁྲིད། སྙིང་པོ་དོན་གསུམ་གྱི་ཁྲིད། དམིགས་བརྩེ་མའི་བླ་མའི་རྣལ་འབྱོར་གྱི་ཁྲིད། འཇིགས་བྱེད་བཅུ་གསུམ་མའི་དབང་ཆེན་སོགས་གསན། བདག་ལ་ཡང་ཆོས་བཀའ་
མང་དུ་དགོས་ཚུལ་བཀའ་ཕེབས་པ་ལྟར་རྭ་བ་སྟོད་དུ་ཕྱིན་ནས་སྒྲུབ་ཐབས་རྒྱ་མཚོ་དང་བརྒྱ་རྩ་གཉིས་ཀྱི་རྗེས་གནང་དང་རྒྱ་གཞུང་གི་ལུང། མངོན་རྟོགས་རྒྱན། འཇུག་པ། འགྲེལ་པ་དོན་གསལ། མཛོད་རྩ། རྣམ་འགྲེལ་རྣམ་
ངེས༑ ར་པོཏ། མགོན་པོའི་བེ་བུམ། ཕྲེང་བ་སྐོར་གསུམ་རྣམས་ཀྱི་ལུང། གྲོལ་མཆོག་ཁྲིད་བརྒྱའི་ལུང་ཁྲིད། ལྷག་པའི་ལྷ་དུ་མ་དང་ཆོས་སྐྱོང་དུ་མའི་རྗེས་གནང་བཅས་ཕུལ། རྗེ་གྲུབ་པའི་དབང་ཕྱུག་ཀུན་སྤངས་ཆེན་
པོ་ངག་དབང་བློ་བཟང་གི་དྲུང་དུ་ལམ་རིམ་ཆེན་མོ་དང་འགྲེལ་བ་བཞི་སྦྲགས་ཀྱི་བཤད་ལུང། བཀའ་གདམས་གཞུང་དྲུག་སོགས་རྒྱ་གཞུང་དུ་མའི་ལུང། རྒྱལ་བ་དགེ་འདུན་གྲུབ། དགེ་འདུན་རྒྱ་མཚོ། པཎ་ཆེན་བློ་བཟང་ཆོས་
ཀྱི་རྒྱལ་མཚན། རྒྱལ་བ་བསྐལ་བཟང་རྒྱ་མཚོ་རྣམས་ཀྱི་གསུང་འབུམ་གྱི་ལུང་སོགས་ཆོས་བཀའ་དུ་མ་གསན། ལྕང་སྐྱ་རིན་པོ་ཆེ་བོད་དུ་བཞུགས་རིང་ཟབ་ཆོས་དུ་མ་གསན་པའི་ཚུལ་ནི། ར་མོ་ཆེའི་རྒྱུད་ཁང་དུ་གསང་འདུས་མི་
བསྐྱོད་རྡོ་རྗེའི་དབང། བསམ་གྲུབ་ཁང་གསར་དུ་བདེ་མཆོག་ཕྱི་དཀྱིལ་དང་ལུས་དཀྱིལ་གྱི་དབང། དེའི་བསྐྱེད་རྫོགས་ཀྱི་ཁྲིད། རྡོར་སེམས་ཡབ་ཡུམ་གྱི་རྗེས་གནང། ཐུན་དྲུག་གི་རྣལ་འབྱོར་གྱི་ཁྲིད། བློ་སྦྱོང་ཚིག་བརྒྱད་

[007B] ཚེམ་བུ་དམར་ཁྲིད། གྲུབ་རྒྱལ་ལུགས་ཀྱི་ཚེ་ཁྲིད། པོ་ཏ་ལར་ཕྱག་རྡོར་འཁོར་ཆེན་གྱི་དབང། སེ་ར་སྔགས་པ་གྲྭ་ཚང་གིས་ཞུས་ངོར་ཀུན་རིག་གི་དབང། སྨད་གྲྭ་ཚང་གིས་ཞུས་ངོར་རྗེ་དྲུང་དགེ་འདུན་བཀྲ་ཤིས་ཀྱི་ཡིག་
ཆ་ལྟར་སྒྲོལ་མ་ཉེར་གཅིག་ལ་ཚོམ་བུ་སོ་སོར་བཀོད་དེ་སྤྱི་ཆིངས་གཅིག་གི་སྟེང་ནས་སྟབས་གཅིག་ཏུ་བསྐུར་བའི་རྗེས་གནང། འཇིགས་བྱེད་ཞི་ཁྲོ་སྦྲགས་སྒྲུབ་ཐུན་མོང་མ་ཡིན་པའི་ཟབ་ཁྲིད། ལྕང་སྐྱ་བཀའ་འབུམ་ནང་གི་ལམ་རིམ་
བདེ་ལམ་གྱི་བླ་མའི་རྣལ་འབྱོར་གྱི་ཁྲིད་ཞལ་ཤེས་དང་བཅས་པ། ཨེ་ཝཾ་དུ་དགའ་ལྡན་བྱང་རྩེ་གྲྭ་ཚང་གིས་ཞུས་ངོར་རྣམ་སྣང་མངོན་བྱང་གི་དབང། ར་མོ་ཆེར་བདེ་མཆོག་ལཱུ་ཨི་པའི་དབང། ཡང་ས་ཡོས་ཟླ་བ་གསུམ་པའི་ཚེས་
ཉེར་ལྔ་ལ་བསམ་གྲུབ་ཁང་གསར་དུ་བླ་མེད་ཀྱི་རྫོགས་རིམ་ཁྲིད་ཆེན་བརྒྱད་ཀྱི་ཁྲིད་སོགས་ཆོས་བཀའ་མཐའ་ཡས་པ་གསན། དགུང་ལོ་ཉེར་གཅིག་པ་ལྕགས་འབྲུག་ལོར་དབུས་ཕྱོགས་སུ་མཚན་ཉིད་ཀྱི་གསན་སྦྱངས་གྲུབ་ནས་བྲག་གཡབ་ཏུ་
ཕེབས་ཏེ་བཀྲ་ཤིས་གཡང་འཁྱིལ་དུ་བཞུགས། མངའ་ཞབས་ཀྱི་སྐྱ་སེར་ཚང་མས་དགའ་སྟོན་དང་ལེགས་འབུལ་རྒྱ་ཆེར་ཞུས། ལོ་དེའི་རྗེས་མར་རང་ཉིད་ཀྱི་གདན་ས་བྱམས་མདུན་དུ་ཕེབས་པར། དེ་ཕྱོགས་ཀྱི་སེར་སྐྱ་ཚང་མས་
གོང་བཞིན་ལེགས་འབུལ་བསྟབས། སྔོན་དུ་གོང་མ་བདེ་སྐྱིད་རྒྱལ་བོས་གསེར་ཡིག་དང་གསེར་ཐམ་སྩལ་བ་བར་སྐབས་སུ་མེ་སྐྱོན་གྱིས་ཆུད་ཟོས་པར། སྐྱབས་མགོན་ལྕང་སྐྱ་རིན་པོ་ཆེ་ནས་གོང་མར་ཞུ་སྣ་མཛད་དེ་སྔོན་ལས་ལྷག་པའི་
[008A]༄༅། །གསེར་ཡིག་དང་གསེར་ཐམ་གོང་ནས་ལོ་དེར་སྩལ་བ་འབྱོར་ཏེ་ཚང་མ་དགའ་བདེའི་དཔལ་ལ་སྦྱོད་པར་གྱུར། རྒྱལ་དབང་ཐམས་ཅད་མཁྱེན་པའི་མཆོག་སྤྲུལ་བློ་བཟང་འཇམ་དཔལ་རྒྱ་མཚོ་རྭ་བ་སྟོང་དུ་གསར་དུ་
ཕེབས་སྐབས་མི་སྣ་ཆེད་མངགས་ཀྱི་གདོང་ཟང་ཟིང་གི་བདོག་པ་གྱ་ནོམ་པ་དང་བཅས་ལེགས་སྐྱེས་ཀྱི་རྟེན་འབྱུང་འབུལ་བ་མཛད། ཆུ་རྟའི་ལོར་དབུས་སུ་བྱོན་ཏེ་རྒྱལ་དབང་མཆོག་སྤྲུལ་རིན་པོ་ཆེ་གསེར་ཁྲིར་མངའ་གསོལ་བའི་རྟེན་འབྱུང་
ལེགས་འབུལ་དུ་སྐུ་གསུང་ཐུགས་རྟེན། དངུལ་རྡོ་ཚད་ཁ་ཤས། ཇ་འཁོར་དྲུག་ལྔ་བརྒྱ་སྐོར་བཅས་མཆོད་སྦྲིན་རྒྱ་ཆེར་ཕུལ་བས་གཞུང་ས་ནས་ཀྱང་དགྱེས་ཚོར་ཆེན་པོ་མཛད། དེ་སྐབས་པཎ་ཆེན་ཐམས་ཅད་མཁྱེན་པ་བློ་
བཟང་དཔལ་ལྡན་ཡེ་ཤེས་དབུས་སུ་ཕེབས་པ་དང་མཇལ། ཞབས་བརྟན་འབུལ་བ་རྒྱ་མི་ཆུང་ཙམ་ཕུལ། སེར་འབྲས་སོ་སོར་མང་ཇ་དང་ཇ་འགྱེད། ཕྱག་མཛོད་ཨ་འབུམ་བཀྲ་ཤིས་ལྷུན་པོར་ཆེད་གཏོང་མཛད་ནས་མང་འགྱེད་
ཀྱི་བསྙེན་བཀུར་ཞུས། སྤྲུལ་བའི་སྐུ་རིན་པོ་ཆེ་ཉིད་ནས་ཀློང་རྡོལ་བླ་མའི་སྐུ་ཞབས་སུ་ཟླ་བ་གཉིས་ཀྱི་རིང་ཆོས་བཀའ་དུ་མ་གསན། རྒྱུད་སྟོང་སྨད་ཀྱི་དོན་གཉེར་བ་ཁ་ཤས་ལ་རྗེས་གནང་དང་ལུང་སོགས་ཆོས་བཀའ་ཅི་རིགས་གནང་
ཆུ་ལུག་ལོར་དབུས་ཕྱོགས་ནས་བཏེག། ཕེབས་ཞོར་ལ་རི་བོ་དགའ་ལྡན་དུ་བྱོན་ཏེ་མང་འགྱེད་ཀྱི་བསྙེན་བཀུར་དང་མཆོད་མཇལ་སོགས་ཞིབ་པར་གནང། དེ་ནས་རིམ་གྱིས་བྲག་གཡབ་ཀྱི་གདན་སར་ཕེབས་ཤིང་སེར་སྐྱ་མཐའ་དག་

[008B] ཕྱག་མཛོད་བསམ། གྲུབ་ཀྱི་སྐབས་བྱམས་ཆེན་བཞེངས་རྩིས་ཀྱི་ཟངས་དང་དངུལ་ཆེད་སྒྲིག་ལ་གཞི་བྱས། ནང་གཞུང་དང་ཨ་འབུམ་སོགས་མཛོད་པ་ཁ་གནས་ཞལ་འདེབས་དང། དེའི་
སྟེང་དུ་སྐུ་སྒེར་ནས་དགོས་ཆ་མཐའ་དག་སྟ་གོན་བྱས་ཏེ་བྱམས་ཆེན་བཞེངས་རྒྱུའི་ཞལ་བཀོད་གནང། ཆབ་མདོ་ནས་ལྷ་བཟོ་དང་ཟངས་བརྡུང་ཁ་ཤས། བྲག་གཡབ་ཀྱི་མགར་བ་མཁས་གྲས་གང་ཡོང་བསྡུས་ཏེ་ལོ་དེར་ལས་གྲྭ་བཙུགས་ནས་
གསེར་ཟངས་ཀྱི་བྱམས་ཆེན་ཐོག་སོ་གསུམ་ཙམ་གྱི་ཚད་མཉམ་བཞེངས་པ་བྱོན་གཙང་ལེགས་པར་བསྒྲུབས། དེ་སྐབས་མཆོག་དམན་མཐའ་དག་ནས་དད་པས་ཁུར་བླངས་ཏེ་བཟོ་གྲྭ་བ་རྣམས་ལ་ཐོག་མཐའ་བར་གསུམ་གྱི་སྟོན་མོ་དང་
ཡོན་ཀྱང་ཟང་ཟིང་གི་དངོས་པོ་གྱ་ནོམ་པ་བབས་བསྟུན་གྱིས་བཟོ་བོ་རྣམས་ཡིད་ཚིམ་པར་མཛད། ཤིང་སྤྲེལ་ལོར་སྤྲུལ་སྐུ་ཡབ་སྲས་ལྷན་ཅིག་པར་བྱམས་མདུན་དུ་ཕེབས། དད་ལྡན་གྱི་སེར་སྐྱ་མང་དུ་འདུས་པ་ལ་མཇལ་ཁ་གནང་
ཁྲི་པ་བློ་བཟང་དབང་ཕྱུག། ཕྱག་མཛོད་དོན་གྲུབ་རྒྱལ་མཚན་རྣམས་ཀྱིས་ཟང་ཟིང་གི་བདོག་པ་དང་བཅས་བརྟན་བཞུགས་ཕུལ། ལོ་དེའི་རྗེས་མར་མ་དགོན་བཀྲ་ཤིས་གཡང་འཁྱིལ་དུ་ཕེབས་ནས་ཟླ་བ་ཁ་ཤས་ཀྱི་རིང་སྐུ་མཚམས་
མཛད། དགུང་ལོ་ཉེར་དྲུག་བཞེས་པ་མེ་ཁྱིའི་ལོ་རང་བྱར་ཞལ་བཞེས་གནང་སྐབས་ཚ་བ་སྡེ་མདའ་ཆོས་མཛད་ཀྱིས་གཙོས་དད་ལྡན་རྣམས་ཀྱིས་གསོལ་བ་བཏབ་པ་ལྟར་གྲྭ་མང་ཚོགས་ཡོངས་དང་ལྷན་དུ་བདེ་གསང་འཇིགས་གསུམ་གྱི་མདོན་རྟོགས་

[009A]༄༅། །ནག་པོ་སྐོར་གསུམ་གྱི་བསྐང་གསོ། ཆོས་སྤྱོད་སྨོན་ལམ་སོགས་དགེ་ལུགས་ཕྱོགས་ཀྱི་འདོན་ཆ་རྣམས་ཀྱི་ལུང་གནང། དབྱར་གྲོལ་ནས་སྟོན་མཇུག་ཟླ་བ་ཁ་ཤས་ཀྱི་རིང་སྐུ་མཚམས་མཛད། ལོ་
དེའི་མཇུག་ཏུ་མི་ངན་རེ་གཉིས་ཀྱིས་འཐབ་འཛིངས་ལ་བརྟེན། མངའ་ཞབས་ནང་ཕན་ཚུན་རིས་སུ་ཆད་དེ་ཕྱོགས་འཛིན་གྱི་འཁྲུག་ལོང་ཆེ་བ་བྱུང་ན་ཡང་སྤྲུལ་པའི་སྐུ་རིན་པོ་ཆེ་ཉིད་ནས་བསྲུང་མར་འཕྲིན་བཅོལ་དང། གཞན་ཕན་
གྱི་ལྷག་བསམ་རྨད་དུ་བྱུང་བའི་དབང་གིས་གཅོད་མཚམས་གང་གནང་ལྟར་ཚང་མས་དང་དུ་བླངས་ཏེ་འཁོན་དང་བྲལ་ཞིང་སྐྱེ་བོ་དུ་མ་ངན་སོང་དུ་འགྲོ་བའི་སྒོ་བཀག་ནས་མཐོ་རིས་ཀྱི་ལམ་ལ་བཀོད་དེ་རྩོད་པ་ཆོས་ཕྱོགས་སུ་ཞི་བར་གྱུར། སྔོན་
དུ་དགོན་པ་རྣམས་སུ་འདུལ་ཁྲིམས་ཀྱི་ཕྱག་ལེན་རྣམ་པར་དག་པ་མ་ཚུགས་པར་བརྟེན། གྲྭ་བ་རྣམས་ཀྱིས་ཆང་འཛེམ་མེད་དུ་སྤྱོད་བས་མིག་ལྟོས་ངན་པ་རྒྱུན་འབྱམས་སུ་ཡོད་པ་ལ། རྗེ་འདི་ཉིད་ནས་བསྟན་བའི་གཞི་མ་འདུལ་ཁྲིམས་
སུ་དགོངས་ཏེ་ཐུགས་ཁུར་ཆེ་བཞེས་ངོས་དགེ་ཚུལ་སློང་རྣམས་ཀྱིས་ཆང་འཐུང་མི་ཆོག་པའི་བཀོད་པ་དང། ལྷག་པར་དགོན་པའི་ནང་དུ་ཆང་ཁྱེར་ཡོང་མི་ཆོག་པའི་ཆེད་སྐོར་ལམ་གྱི་ཉེ་སྐོར་དུ་ཐོ་བརྩིགས་ཏེ་ཆང་ཁྲིམས་ལེགས་པར་
བསྔམས་ཤིང། བརྟན་པར་གནས་པའི་ཕྱིར་དུ་བསྲུང་མ་ལ་གཉེར་གཏད་འཕྲིན་བཅོལ་བཅས་གནང་བས་དགེ་འདུན་རྣམས་བག་ཡོད་ཚུལ་མཐུན་གྱི་སྤྱོད་པ་ལ་བཀོད། གནང་ཆེན་གྱི་སྐབས་མ་གཏོགས་བུད་མེད་དགོན་ནང་དུ་

[009B] དགེ་ཚུལ་སློང་རྣམས་ནས་ཀྱང་རང་རང་གིས་ཁས་བླངས་པའི་སྡོམ་པ་གཅེས་སྤྲས་ཀྱི་སྒོ་ནས་བསྲུང་བ་དང། མདོ་ཕྱོགས་ཀྱི་འཆད་ཉན་དང། བསྙེན་མཚམས་གཏོང་
མཁན་གྱི་མཚམས་གྲྭ་མདོ་སྔགས་ཀྱི་འདོན་ཆ་སོ་སོའི་སྐབས་བབས་གང་ཡིན་འཛིན་སྐྱོར་དང། རྒྱུགས་སྤྲོད་ལེན་སོགས་ཆོས་སྡེ་ཆེན་པོའི་ལུགས་སྲོལ་དང་མཐུན་པའི་བཅས་ཁྲིམས་ཡང་དག་པ་གནང། ཕྱག་མཛོད་ཁག་ནས་ཀྱང་ཁྲལ་
རིགས་སྔར་རྒྱུན་གང་རིགས་ལས། ཟ་འདོད་རྟོགས་སླའི་དབང་གིས་མི་སེར་ལ་བསྡབས་གསིག་འོས་མིན་བྱས་མི་ཆོག་པ་དང། མངའ་ཞབས་ཀྱི་མི་སེར་བྱིངས་ནས་ཀྱང་ཕན་ཚུན་འཐབ་རྩོད་རྐུ་འཕྲོག་སོགས་མི་ཆོག་པའི་བསྔམས་ར་དང། བདག་
ཏུ་མ་བཟུང་བའི་བྱ་དང་རི་དྭགས་ཉ་སྲམ་སོགས་སྐམ་གཤེར་ལ་གནས་པའི་སྲོག་ཆགས་རྣམས་གསོད་མི་ཆོག་པའི་མི་འཇིགས་པ་སྐྱབས་ཀྱི་སྦྱིན་པ་སྩལ་བས་མཚོན་སྔོན་མེད་པའི་དགེ་བཅུའི་བཀའ་ཁྲིམས་ཟླ་བའི་ཟེར་གྱིས་གནས་སྐབས་དང་མཐར་ཐུག་
གི་ཕན་བདེའི་ཀུ་མུང་རྒྱས་པར་མཛད་པ་ད་ལྟའི་བར་དུ་གནས་བཞིན་པ་དང། བར་སྐབས་ཤིག་མི་ངན་རེ་གཉིས་ཀྱི་སྤྱོད་ངན་ལ་བརྟེན་གོང་མའི་ཁྲིམས་འགལ་གྱི་གཟིང་ཆ་ཆེ་བར་བྱུང་ཡང། རྗེ་ཉིད་ཀྱི་ཐུགས་དམིགས་ཀྱི་དབང་གིས་
འཇམ་ཆགས་སུ་གནས་པ་བྱུང། ཆེ་ཚང་སྤྲུལ་སྐུ་རིན་པོ་ཆེ་དཔལ་ལྡན་བསྟན་པ་རྒྱལ་མཚན་དབུས་སུ་ཕེབས་པའི་གྲྭ་སྒྲིགས་མཛད་མུ་ཡིན་ཀྱང་རྐྱེན་དབང་གིས་ཅུང་ཟད་འགྱང་ཙམ་བྱུང་ཡང། ཁ་མཆུ་ཆོད་འཕྲལ་ལོ་དེའི་དབྱར་ཐོག་གསན་

[010A]༄༅། །སྦྱོང་གི་ཆེད་དུ་དབུས་སུ་ཕེབས་པའི་གྲེགས་ལྡན་ཡང་དག་མཛད། ལོ་དེའི་སྟོན་ནས་བཟུང་སྟེ་ས་བྱིའི་ལོ་མཇུག་བར་སྐུ་མཚམས་མཛད། ལོ་དེའི་རྗེས་མར་བྱམས་མདུན་ནས་གདན་དྲངས་པ་ལྟར་
ཕེབས། དགོན་ཕན་ཚུན་གྱི་དགེ་འདུན་རྣམས་ལྷན་ཅིག་ཏུ་འཚོགས་པའི་ཐོག། ཁྲི་པ་ཕྱག་མཛོད་གཉིས་བཅས་ཀྱིས་ཞབས་བརྟན་དང། སེར་སྐྱ་མཆོག་དམན་ཀུན་གྱིས་དད་པས་ཀུན་ནས་བསླངས་ཏེ་འབུལ་བ་ཡང་རྒྱ་ཆེར་ཕུལ་
འདུ་ཁང་གི་སེང་གཡབ་ཅུང་དམའ་བའི་སྟབས་རྒྱུ་ཡོན་སྦྱར་ཏེ་ཞིག་གསོ་དང། ལྕགས་སྟག་ལོར་མ་དགོན་དུ་ཕེབས། དེ་ནས་བཟུང་ལྕགས་ཡོས་བར་དུ་སྐུ་མཚམས་རྒྱུན་རིང་བ་མཛད། དུས་མཆོད་ཀྱི་སྐབས་ལམ་གྱི་གཙོ་
བོ་རྣམ་གསུམ་གྱི་བཤད་ལུང་རྒྱས་པར་གནང། ཆུ་སྦྲུལ་ལོར་ཆེ་ཚང་སྦྲུལ་སྐུ་རིན་པོ་ཆེ་བོད་ནས་གདན་སར་འབྱོན་རྩིས་མཛད་པ་ལ། ཕེབས་བསུའི་གྲྭ་སྒྲིག་སོགས་ཀྱི་ཁུར་ལེན་གནང། ལོ་དེར་བྱམས་མདུན་དུ་ཕེབས་པར་སྔོན་
ནས་སྐུ་འཁྲུགས་དང་བད་ཀན་སྨུག་པོ་ལྟ་བུའི་རྐྱེན་གྱིས་གསུང་གློ་ཡང་ཡང་འབྱུང་བ་ཞིག་ཡོད་ཀྱང་གནོད་ཚབས་ཆེར་མེད་པ་ལ། ཤིང་རྟའི་ལོར་ཟླ་བ་བཞི་པའི་ནང་དུ་མགུལ་ཆམ་ཞིག་གསར་དུ་བཞེས་པའི་སྟབས་ཀྱིས་སྔ་མའི་གསུང་གློ་
ཆེར་སོང་བས། དཀའ་བཅུ་ངག་དབང་རྒྱ་མཚོས་གཙོས་ཞབས་འབྲིང་རྣམས་ཀྱིས་ཞུས་པ་ལྟར་གསོལ་སྨན་འབུལ་བ་དང། ཞབས་བརྟན་སྐུ་རིམ་སོགས་བསྒྲུབས་ཀྱང་ཕན་སྐྱེད་ཆེར་མ་བྱུང་ཞིང་སྐུ་ཁམས་རིམ་ཞན་དུ་སོང་བར་

[010B] ཟླ་བ་ལྔ་པའི་ནང་དུ་བྱམས་མདུན་དགོན་མ་ལག་དང་བཅས་པའི་སེར་འཚོགས་བསྡུས་ཏེ་ཕྱག་མཛོད་སྤྱི་ཐོག་དང་སྐུ་སྒེར་བཅས་ནས་མང་ཇ་དང་འགྱེད་ཕོགས་སྣ་མང་བ་དང། བྲག་གཡབ་ཀྱི་མ་དགོན་བཀྲ་ཤིས་གཡང་འཁྱིལ་དུ་
དབྱར་གནས་སྐབས་གོང་བཞིན་སྤྱི་སྒེར་ནས་མང་ཇ་འགྱེད་ཕོགས་ཀྱི་བསྙེན་བཀུར་དང་བཅས་ཞབས་བརྟན་སྐུ་རིམ་རྒྱ་ཆེ་བ་དང། ཆབ་འོག་གི་དགོན་སྡེ་ཁག་ནས་ཀྱང་སྤྲུལ་པའི་སྐུ་རིན་པོ་ཆེ་འདི་ཉིད་ལུགས་གཉིས་ཀྱི་སྒོ་ནས་བཀའ་
དྲིན་ཆེ་གཤིས་ཞབས་པད་བརྟན་པ་ཞིག་བྱུང་ན་སྙམ་དུ་ཐམས་ཅད་དད་ལངས་ཀྱིས་ཞབས་བརྟན་སྐུ་རིམ་ཉིན་མཚན་ལྟོས་མེད་ལྟ་བུར་བསྒྲུབས་ཤིང། དེར་མ་ཟད་ཆབ་མདོ་དང་སྨར་ཁམས་ཀྱི་དགོན་ཁག་རྣམས་སུའང་མང་འགྱེད་
དང་བཅས་ཞབས་བརྟན་སྐུ་རིམ་ཡང་དག་པ་བསྒྲུབས། སྨན་པ་ཡང་མཁས་པ་གཞན་ཞིག་བསྟེན་ན་ཞུས་པར། སྨན་པ་གཞན་གྱིས་དགོས་པ་མེད་སྔ་མས་ཆོག་གསུང། སྙུན་གཞི་ལ་གནོད་དོགས་ཟས་སྤྱོད་འཛེམ་དགོས་
བྱུང་བས་རླུང་ཤས་ཆེ་བར་བརྟེན། སྨན་པས་ཕྱི་དྲོའི་ཁ་ཟས་གློད་པ་དང། ཆང་ཡང་བཞེས་ན་ཕན་ཞེས་ཞུས་པར། འདུལ་བའི་བཅས་ཁྲིམས་ལ་གཅེས་སྤྲས་ཆེ་བའི་དབང་གིས་གསན་པ་མ་མཛད། དཀའ་བཅུས་
གཙོས་ཞབས་ཕྱི་རྣམས་ཀྱིས་རྩམ་ཐང་དུ་ཆང་བསྲེས་ནས་དྲངས་པས། ཆང་གི་བྲོ་བ་མྱོང་འཕྲལ་མ་དགྱེས་པའི་ཉམས་ཀྱིས་དེ་ཕྱིར་འབོ་བ་མཛད། དེ་རྟིང་ཆང་ཡོད་མེད་ཀྱི་དོགས་སེལ་མ་ཞུས་པར་ཐུག་པ་ཡང་བཞེས་པ་མ་གནང་

[011A]༄༅། །སྙུང་གཞིའི་བབས་ལྕི་རུ་སོང་ནས་སྐུ་གཟུགས་ཀྱི་རྐྱེན་མི་ཐེག་པ་ལྟ་བུར་ཡོད་རུང། རྒྱུན་གྱི་ཐུགས་དམ་མཎྜལ། འཇིགས་བྱེད་ཀྱི་མངོན་རྟོགས་སོགས་ཞལ་འདོན་གྱི་རིམ་པའང་ཉིན་མོ་དང་མཚན་
མོའི་རིང་ཆག་མེད་མཛད། སྐྱབས་མགོན་རྒྱལ་བ་ཡབ་སྲས། ལྕང་སྐྱ་རྡོ་རྗེ་འཆང། ཆེ་ཚང་སྤྲུལ་སྐུ། ཀློང་རྡོལ་བླ་མ་སོགས་ཆོས་འབྲེལ་མནོས་པའི་བླ་མ་རྣམས་ཀྱི་མཚན་ནས་སྨོས་ཏེ་ཞབས་པད་བརྟན་བའི་ཐུགས་སྨོན་
དང༑ རྒྱལ་བའི་བསྟན་པ་རིན་པོ་ཆེ་དགེ་འདུན་གྱི་སྡེ་དང་བཅས་པ་ཕྱོགས་དུས་ཀུན་ཏུ་དར་ཞིང་རྒྱས་པའི་ཐུགས་སྨོན་ཡང་ཡང་གནང། ཕྱག་དབང་ཞུ་མི་བྱུང་བ་རྣམས་སྐུ་འཁྲུགས་ལ་གནོད་དོགས་ཞབས་ཕྱི་རྣམས་ཀྱིས་བཀག་པར་
དགོས་པ་མེད། རང་རང་གི་འདོད་པ་ལྟར་མཇལ་ཁ་བཏང་བས་ཆོག་གསུངས། དཀའ་བཅུ་སོགས་ཀྱིས་གདུང་ཤུགས་དྲག་པོས་ཞབས་པད་ཡུན་རིང་དུ་བརྟན་དགོས་པའི་གསོལ་འདེབས་ཞུས་པར། རྒྱལ་དབང་གི་རྣམ་ཐར་གྱི་
དཔེ་ཞིག་དྲངས་ནས་ཚེས་མ་ལྕོགས་ན་ཡང་ཁྱེད་ཚོས་སྨྲེ་སྔགས་དང་ལབ་གཞི་མང་པོ་བྱེད་པ་ལ་དགོས་པ་མེད་གསུང་ནས་རྒྱུན་གྱི་ཐུགས་དམ་དང། ཁྱད་པར་དམིགས་བརྩེ་མ་ཞལ་འདོན་གྱི་གཙོ་བོར་མཛད་པས། ཉེ་གནས་རྣམས་
ཀྱིས་ཀྱང་འདོན་རོགས་བྱས་པར། ངས་དམིགས་བརྩེ་མ་འདོན་བ་འདི་ནད་ཨེ་དྲག་བསམས་ནས་བཏོན་པ་མིན། རྗེ་བླ་མ་ལ་གསོལ་བ་འདེབས་པ་ཡིན་གསུང། སྐབས་འགའ་རེར་གསུང་གི་བབས་ལ་དཔགས་ན་ཡི་དམ་གྱི་ལྷ་དུ་

[011B] དེ་ལྟར་སྤྱི་སྒེར་ནས་ཞབས་པད་ཡུན་རིང་དུ་བརྟན་པའི་ཐབས་ཚུལ་ལ་བརྩོན་པ་ཆེན་པོས་འབད་ཀྱང་སྐུ་དངོས་ཀྱི་གདུལ་བྱ་རྫོགས་པ་དང། རྟག་འཛིན་ཅན་རྣམས་ཆོས་ལ་བསྐུལ་བའི་
ཆེད་དུ་ཆུ་སྟོང་ཟླ་བའི་ཚེས་བརྒྱད་ཀྱི་ཉིན་གུང་ཙམ་ལ་གཟུགས་སྐུའི་སྣང་བ་བསྡུས་ནས་ཆོས་ཀྱི་སྐུ་དོན་དམ་པའི་བདེན་པ་མངོན་དུ་མཛད་ཅིང། དེའི་ཚེ་སྐུའི་གཟི་མདངས་གསལ་ཞིང་རྣམ་སྣང་གི་ཆོས་བདུན་ལྡན་ལ་གནས་པའི་སྒོ་ནས་ཐུགས་
དམ་ལ་བཞུགས་པའི་ཚུལ་བསྟན་ཏོ། །ནང་དུ་ཆོས་ཀྱི་སྐུ་མངོན་དུ་མཛད་པའི་རྟགས་སུ་ནམ་མཁའ་གཡའ་དག་ཅིང་འཇའ་སྤྲིན་གྱི་དྲ་བས་ཁེབས་པ་སོགས་ངོ་མཚར་བའི་ལྟས་མང་དུ་བྱུང་ངོ། །ཞབས་ཕྱི་རྣམས་མགོན་སྐྱབས་དང་བྲལ་
བའི་དབང་གིས་ཡིད་ཀྱི་བུད་ཤིང་སྡུག་བསྔལ་གྱི་མེ་ལྕེས་གདུང་བར་གྱུར་ཀྱང། སྔོན་དུ་ཞལ་བཀོད་གནང་པའི་དོན་བཞིན་སྲན་བཙུགས་ནས་སྨྲེ་སྔགས་འདོན་པ་སོགས་མྱ་ངན་གྱི་རྣམ་པ་བོར་ནས་སྐུ་གདུང་རིལ་པོ་ཟ་མ་ཏོག་ཏུ་བཞུགས་སུ་
བཅུག་སྟེ་བླ་མ་དམ་པའི་ཐུགས་ཀྱི་དགོངས་པ་ཟག་མེད་ཆོས་དབྱིངས་སུ་རྫོགས་པའི་ཆེད་དུ་དགེ་འདུན་རྣམས་ཀྱིས་མཆོད་འབུལ་དང། དཀྱིལ་འཁོར་དུ་མའི་ཞལ་ཕྱེ་སྟེ་སྒྲུབ་མཆོད་དང། བླ་མ་མཆོད་པ་གསུང་བ་སོགས་དགོན་ཕན་ཚུན་དུ་
མང་འགྱེད་ཐོག་དགོངས་པ་རྫོགས་ཐབས་ཀྱི་རྣམ་དཀར་རྒྱ་ཆེ་བ་བསྒྲུབས། སྤྲུལ་པའི་སྐུ་ཆེ་ཚང་གྲྭ་སར་བཞུགས་ཡོང་ཐོག་མི་སྣ་ཆེད་མངགས་ཀྱི་གདོང་ཟང་ཟིང་གི་བདོག་པ་དང་བཅས་ཐུགས་དམ་གསལ་འདེབས་ཞུས། ལྷ་ས་སྨོན་ལམ་ཆེན་

[012A]༄༅། །མོར་ཡང་དགེ་འདུན་ཉི་ཁྲི་ལྷག་ཙམ་ལ་མང་ཇ་གཉིས་དང་འགྱེད་བལ་ཊ་མ་རེ། རྒྱུད་སྟོད་པར་ཇ་ཐུག་ཉིན་འཁྱོངས་དང་འགྱེད་ཕྱེད་བརྒྱད་རེ། རྒྱལ་དབང་ཐམས་ཅད་མཁྱེན་པའི་སྐུ་ཞབས་སུ་རྒྱ་དངུལ་རྡོ་ཚད་
བཅུ་སོགས་འབུལ་ནོད་གྱ་ནོམ་པ་དང། དེ་མོ་སྤྲུལ་པའི་སྐུར་དངུལ་རྡོ་ཚད་གསུམ་སོགས་ཚན་གྲངས་དང། གཞན་ཡང་ཡོངས་འཛིན་ཁྲི་པ། སྤྲུལ་སྐུ་ཁག། ཀློང་རྡོལ་བླ་མ་རྣམས་ཀྱི་སྐུ་ཞབས་སུ་བསྔོ་རྟེན་དང། བཀྲ་ཤིས་
ལྷུན་པོར་ཚོགས་ཆེན་དུ་མང་ཇ་དང་འགྱེད་བལ་ཊམ་རེ། པཎ་ཆེན་ཐམས་ཅད་མཁྱེན་པའི་སྐུ་ཞབས་སུ་དངུལ་རྡོ་ཚད་ཉི་ཤུ་སོགས་དངོས་པོ་གཏོས་ཆེ་བ་དང། ཡོངས་འཛིན། གྲྭ་ཚང་ཁག་གི་སློབ་དཔོན་རྣམས་ལའང་བསྔོ་རྟེན་གྱི་
བདོག་པ་གྱ་ནོམ་པ་བསྟབས། རྒྱ་ནག་ཏུ་སྐྱབས་མགོན་ལྕང་སྐྱ་རིན་པོ་ཆེར་ཟང་ཟིང་གི་དངོས་པོ་གྱ་ནོམ་པ་དང། ཐུགས་དམ་གསལ་འདེབས་སུ་དམིགས་བདག་ལའང་གསེར་སྲང་བཅུ་སོགས་བཅས་བཀྲ་ཤིས་ལྷུན་པོའི་ཕྱག་
མཛོད་བརྒྱུད་མདོ་སྨད་དུ་བསྐུར་བྱུང་ཞིང། དེས་མཚོན་ཞབས་ཕྱི་རྣམས་ཀྱིས་སྐུ་ཆས་ཀྱི་དངོས་པོ་རྣམས་ཆུད་ཟོས་སུ་མ་བཏང་བར་སྤྲུལ་པའི་སྐུ་རིན་པོ་ཆེ་ཞི་བར་གཤེགས་པའི་ཐུགས་དགོངས་རྫོགས་ཆེད་རྣམ་དཀར་གྱི་མཆོད་སྦྱིན་
རྒྱ་ཆེན་པོ་བསྒྲུབས་ཏེ་ཡ་རབས་བསྔགས་འོས་ཀྱི་ངང་ཚུལ་ལྷུར་བླངས་པ་བྱུང་འདུག་གོ་གོང་གསལ་གྱི་དགོན་ཁག་རྣམས་སུ་ཡང་སྲིད་མྱུར་འབྱོན་གྱི་ཞལ་འདོན་ཆོས་སྤྱོད་ཀྱི་རིམ་བའང་གནད་སྨིན་བསྒྲུབས། དེ་ནས་དཀའ་བཅུ་

[012B] ཕྱག་མཛོད་དོན་གྲུབ་རྒྱལ་མཚན་གཉིས་ཀྱིས་ཁུར་བླངས་ཏེ་སྐུ་གདུང་གི་བཞུགས་གནས་གཙུག་ལག་ཁང་ཕུན་སུམ་ཚོགས་པ་གསར་རྒྱག་དང། དེའི་ནང་དུ་དངུལ་དཀར་སྲང་ལྔ་སྟོང་ལྷག་ཙམ་དང། གསེར་
སྲང་བཅོ་ལྔ་ལྷག་ལས་བཞེངས་པའི་ལྷ་བབས་མཆོད་རྟེན་ས་འཛིན་གྱི་རྒྱ་ཁྱོན་ལ་མཐོ་བཅོ་ལྔ་ཡོད་པ། མུ་ཏིག་དང་གཡུ་དང་བྱུ་རུ་དང་སྤོས་ཤེལ་སོགས་རིན་པོ་ཆེའི་ཕྲ་རྒྱན་དུ་མས་མཛེས་ཤིང་མདོ་རྒྱུད་ལས་གསུངས་པའི་ཆག་ཚད་ཕུན་
སུམ་ཚོགས་པ་དང་ལྡན་པའི་བུམ་པའི་ནང་དུ་སྐུ་གདུང་རིན་པོ་ཆེ་དང། རིང་བསྲེལ་རྣམ་བཞིས་བྱུར་བུར་གཏམས་པ་གསར་དུ་བསྐྲུན། དེའི་མདུན་དུ་མཆོད་རྫས་མཐའ་ཡས་པ་ཕུལ་ཏེ་ཆོས་བརྒྱད་ཀྱི་རྙོག་པ་དང་བྲལ་བའི་དགེ་རྩ་གསུམ་གྱིས་
བསྡུས་པའི་རྣམ་དཀར་གྱི་རིམ་པ་ཀུན་ཏུ་བཟང་པོའི་མཆོད་སྤྲིན་ལ་འགྲན་བཟོད་པ་བསྟར་ཞིང་སྐུ་གདུང་རིན་པོ་ཆེ་ཡེ་ཤེས་སེམས་དཔའི་ངོ་བོ་དང་དབྱེར་མེད་དུ་སྒྲུབ་པའི་རབ་ཏུ་གནས་པའང་རྒྱུད་སྡེ་ནས་བཤད་པ་ལྟར་བགྱིས་ཏེ་བཀྲ་ཤིས་དགེ་
མཚན་གྱི་མེ་ཏོག་ཆར་དུ་བསྙིལ་བར་བྱས་སོ། །དེ་ལྟར་མདོ་ཁམས་བསྟན་པའི་སྣང་བྱེད་ཆེན་པོ་སྤྲུལ་བའི་སྐུ་རིན་པོ་ཆེ་འདི་ཉིད་མཁྱེན་རབ་མཆོག་ཏུ་ཡངས་ཤིང་ཐུགས་རྒྱུད་ཞི་ཞིང་དུལ་བ། དགེ་བའི་བཤེས་གཉེན་དུ་མའི་ཞབས་
པད་བསྟེན་ནས་དམ་པའི་ཆོས་ཚོལ་བ་ལ་སྒྲ་དབྱངས་སྲས་པོ་ལྟར་ངོམས་པ་མི་མངའ་བ། སྐྱེས་རབས་སོ་བཞི་པ་དང་སྤྱོད་འཇུག་སོགས་ཐུགས་འཛིན་གནང་ནས་རྒྱུན་དུ་ཞལ་འདོན་མཛད། བྱམས་སྙིང་རྗེ་བྱང་ཆུབ་གྱི་སེམས་འབྱོངས་པ་
[013A]༄༅། །སྔོམ་གསུམ་རྣམ་པར་དག་ཅིང་གཞན་དོན་ལ་སྤྲོ་བ་བརྟན་པ། འགྲོ་བ་དུ་མའི་འདྲེན་པར་གྱུར་ཀྱང་དམན་ཆ་འཛིན་པ་ལ་དགྱེས་པ། ཟབ་མོའི་ཏིང་ངེ་འཛིན་ལ་མངའ་བརྙེས་ཤིང་ལྷ་དང་ཡི་དམ་དུ་མའི་
གཟིགས་སྣང་ནར་མར་འབྱུང་བ་སོགས་ཡོན་ཏན་མཐའ་ཡས་པ་དང་ལྡན་པ་སྟེ། ས་མཐོན་པོ་ལ་གནས་པའི་རྒྱལ་བའི་སྲས་པོ་ཞིག་ཞིང་འདིར་བསམས་བཞིན་དུ་བསྟན་པ་དང་འགྲོ་བའི་དོན་དུ་བྱོན་པ་ཡིན་ནོ་ཞེས་སྐལ་བ་དང་ལྡན་པ་
རྣམས་ཀྱིས་གུས་པ་ལྷུར་ལེན་པར་བྱའོ། །འདིར་སྨྲས་པ། བསྐལ་བཟང་རྣམ་འདྲེན་བཞི་པའི་དགོངས་པའི་བཅུད། །བཤད་སྒྲུབ་ཐུབ་བསྟན་ཆོས་ཀྱི་དགའ་སྟོན་མཆོག་འགྱེད་ལ་མཁྱེན་རབ་དབང་ཕྱུག་མཐུ་གྲུབ་པ། །
གང་འདི་བསྟན་འཛིན་རྒྱ་མཚོའི་དེད་དཔོན་ཡིན། །ཟླ་བ་དག་པའི་ཁམས་བཞིན་རྙོག་བྲལ་བའི། །ཁྱོད་ཀྱི་གསང་གསུམ་མཛད་བ་མ་ལུས་པ། །དཔལ་ལྡན་ཐུབ་པ་རྣམས་ཀྱི་ངོ་མཚར་བཞིན། །ཚུར་མཐོང་སྐྱེ་བོའི་བློ་ཡིས་དཔག་
པར་དཀའ། །འོན་ཀྱང་གང་གི་བཀའ་དྲིན་གདུགས་དཀར་གྱི། །གྲིབ་བསིལ་སྙིང་ལ་འགྲོགས་པ་དེ་དག་གི་ཡིད་ཀྱི་འདོད་བ་འཇོ་ཕྱིར་ཐུན་མོང་བའི། །རྣམ་ཐར་རགས་རིམ་མདོར་བསྡུས་གཏམ་དུ་བརྗོད། །དགེ་བས་སྐལ་
བཟང་རབ་དཀར་བདུད་རྩིའི་མཚོ། །མོས་གུས་རླབས་འཕྲེང་ཆལ་ཆིལ་གཡོ་བའི་རྩེར། །རྟོགས་བརྗོད་དང་མོས་རྫ་རྔ་བརྡུང་བ་ཡིས། །སྲིད་གསུམ་རྣ་བའི་བཅུད་ལེན་སྤེལ་གྱུར་ཅིག་ལུས་ཅན་ཤེས་རྒྱུད་གསེར་ལྡན་དགའ་

[013B] །ཐུབ་བསྟན་ཨ་མྲའི་འཁྲི་ཤིང་རྒྱས་བ་གནག། །ཕན་བདེའི་འབྲས་བུ་གཡུར་དུ་ཟ་བ་ཡིས། །བྱང་གྲོལ་དགའ་སྟོན་ཆེན་པོར་སྤྱོད་གྱུར་ཅིག། །།ཅེས་མདོ་ཁམས་བསྟན་པའི་སྣང་བྱེད་ཆེན་པོ་རྡོག་ལོ་ཙཱ་བ་ལེགས་པའི་ཤེས་རབ་
ཀྱི་རྣམ་འཕྲུལ་བྲག་གཡབ་ཆུང་ཚང་སྤྲུལ་བའི་སྐུ་རིན་པོ་ཆེ་བསྐལ་བཟང་ཐུབ་བསྟན་དབང་ཕྱུག་གི་རྣམ་བར་ཐར་པ་དད་པའི་སྒོ་འབྱེད་ཅེས་བྱ་བ་འདི་ནི། ལུགས་གཉིས་ལ་བློ་གྲོས་ཀྱི་འཇུག་པ་མཆོག་ཏུ་ཡངས་པ་ཕྱག་མཛོད་དོན་གྲུབ་རྒྱལ་མཚན་གྱིས་བསྐུལ་དོར། ་བཙུན་པ་འཇམ་
དབྱངས་བཞད་བ་དཀོན་མཆོག་འཇིགས་མེད་དབང་པོས་ལྷ་ལྡན་ནོར་འཛིན་དགའ་ཚལ་དུ་སྦྱར་བའོ།། །།



