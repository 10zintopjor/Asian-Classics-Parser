༄༅། །ན་མོ་བཛྲ་
ཡོ་གི་ནཱི་བྷྱ་སྒྲིབ་བྲལ་ལྷན་སྐྱེས་དགའ་བའི་ཡེ་ཤེས་ནི། །མཛེས་སྡུག་ལྷ་མོའི་གཟུགས་སུ་ལེགས་ཤར་བ། །དྲན་པ་ཙམ་གྱིས་ཤེས་རབ་མཆོག་སྩོལ་བའི། །མཁའ་སྤྱོད་དབང་མོས་རྟག་ཏུ་བདག་སྐྱོངས་
ཤིག་འདིར་ཕག་དཀར་ཤེས་རབ་གསལ་བྱེད་བསྒྲུབ་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བཾ་ལས་པདྨ་
དང། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱི་དམར་པོ་ལས་རྡོ་རྗེ་ཧྲཱི་ས་མཚན་པ། དེ་ལས་འོད་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ། ཤེས་རབ་ཀྱི་སྣང་
བ་ལ་བཀོད། ཚུར་འདུས། ཡོངས་སུ་གྱུར་པ་ལས། རང་ཉིད་རྗེ་བཙུན་མ་ཤེས་རབ་གསལ་བྱེད་སྐུ་མདོག་དམར་མོ་གཞོན་ནུ་ལང་ཚོ་བཅུ་དྲུག་ལོན་པའི་ཉམས་ཅན། ནུ་འབུར་རབ་ཏུ་རྒྱས་པ། མཆེ་བ་
ཅུང་ཟད་གཙིགས་པ། ཁྲོ་ཞིང་འཛུམ་པ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། ཕྱག་གཡས་རྡོ་རྗེ་རོ་གདན་ལ་བསྣུན་པའི་ཚུལ་གྱིས་འཛིན་ཅིང། གཡོན་བདུད་བཞིའི་ཁྲག་གིས་གང་བའི་

[065B] ཐོད་སྐམ་ལྔའི་དབུ་རྒྱན་དང། ཁྲག་འཛག་པའི་ཐོད་རློན་ལྔ་བཅུའི་དོ་ཤལ་ཅན། དབུ་སྐྲ་ཕྱེད་བཅིངས་སུ་བྱས་ཤིང། གཅེར་མོ་
རུས་པའི་རྒྱན་གྱིས་བརྒྱན་པ། ཞབས་གཡས་བརྐྱངས་ཤིང་གཡོན་བསྐུམས་པས་རོ་གདན་ལ་བཞུགས་པའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་གིས་མཚན་པ། ཐུགས་ཀའི་ཧཱུཾ་གི་འོད་ཟེར་གྱིས་མཁའ་
སྤྱོད་ལ་སོགས་པ་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་དབང་ལྷ་དང་བཅས་པ་སྤྱན་དྲངས། ཛཿ་ཧཱུཾ་བཾ་ཧོཿ་དམ་ཚིག་པ་དང་གཉིས་སུ་མེད་པར་གྱུར། དབང་ལྷ་རྣམས་ཀྱིས་ཨོཾ་ཙཀྲ་བའི་ར་སྟྭཾ་ཨ་
བྷིཥིཉྩ་མི། ཞེས་གསུང་ཞིང་དབང་བསྐུར་བས་མི་བསྐྱོད་པས་དབུ་བརྒྱན་པར་གྱུར། མ་ལུས་རྒྱལ་བ་ཀུན་གྱི་ཡུམ། །དྲན་པས་ལྷན་སྐྱེས་བདེ་ཆེན་དང། །ཤེས་རབ་སྣང་བ་མཆོག་སྩོལ་བའི། །རྡོ་རྗེ་ཕག་མོ་དེ་ལ་
འདུད། ཅེས་པས་ཕྱག་བྱ། ཧ་ཧོ་ཧྲཱི་ལན་གསུམ་བརྗོད་པས་མཆོད་རྫས་རྣམས་སྦྱངས་རྟོགས་སྦར་གསུམ་བྱས་ལ། །དངོས་སུ་བཤམས་དང་ཡིད་ཀྱིས་སྤྲུལ་པ་ཡི། །ཡོན་ཆབ་མེ་ཏོག་བདུག་སྤོས་མར་མེ་
དང། །དྲི་ཆབ་ཞལ་ཟས་རོལ་མོ་ཅི་མཆིས་པ། །བློ་ཡིས་བསླངས་ནས་གུས་པའི་ཡིད་ཀྱིས་མཆོད། །ཨོཾ་བཛྲ་བཱ་རཱ་ཧཱི་ཨརྒྷཾ་ནས་ཤཔྟའི་བར་དང། ཨོཾ་ཨཱ་ཧཱུཾ་བཏགས་ལ་ནང་མཆོད་ཀྱང་འབུལ། དུག་
[066A]༄༅། །གསུམ་དབང་གིས་སྒོ་གསུམ་སྡིག་པའི་ལས། །གང་བགྱིས་མ་ལུས་ནོངས་པའི་ཡིད་ཀྱིས་བཤགས། །རང་གཞན་དགེ་བ་ཇི་སྙེད་བགྱིས་ཀུན་ལ། །བདག་ཅག་དགའ་བའི་བློ་ཡིས་རྗེས་
ཡི་རང། །བླ་མེད་ཐེག་མཆོག་སྟོན་པའི་གསུང་རབ་སོགས། །དྲི་མེད་ཆོས་ཀྱི་འཁོར་ལོ་བསྐོར་དུ་གསོལ། །སྲིད་པའི་རྒྱ་མཚོ་ཇི་སྲིད་མ་བསྐམས་བར། །དེ་སྲིད་ཡུན་དུ་བརྩེ་བས་བཞུགས་སུ་གསོལ། །དགེ་
ཚོགས་འགྲོ་བའི་མ་རིག་མུན་སེལ་ཞིང། །རྡོ་རྗེ་འཆང་གི་གོ་འཕང་ཐོབ་ཕྱིར་བསྔོ། །ཞེས་ཡན་ལག་བདུན་པ་ཕུལ་ལ། །བསྟོད་པ་དང་ལྷན་ཅིག་བཟླས་པ་ཇི་ལྟར་བྱ་བའི་མན་ངག་སྟོན་པ་ནི། འདི་ལྟར་མི་ཤེས་
བློ་ཡི་རབ་རིབ་བསལ་བའི་ཕྱིར། །ལྟེ་བར་ཆུ་སྐྱེས་གེ་སར་གཡོ་བའི་དབུས། །ཚ་ཟེར་རྒྱལ་པོ་འོད་ཟེར་འབར་བའི་སྟེང། །ཧྲཱི་བཞུགས་འོད་དཀར་འཕྲོ་ལ་ཕྱག་འཚལ་ལོ། །ཧྲཱི་དཀར་དྷཱུ་ཏཱི་ནས་ཞུགས་ཞལ་
ནས་ཐོན། །འོད་ཟེར་ཕྱོགས་བཅུར་འཕྲོས་པས་སངས་རྒྱས་དང། །མཁས་པའི་ཡོན་ཏན་བསྟན་བཅོས་སྒྱུ་རྩལ་སོགས། འོད་ཀྱིས་ལྟེ་བར་སྡུད་ལ་ཕྱག་འཚལ་ལོ། །ཧྲཱི་ཡིག་གཉིས་པ་མགལ་མེའི་
འཁོར་ལོ་བཞིན། །ལྟེ་བ་ནས་བཞུགས་ཞལ་ནས་རབ་འཁོར་ཞིང། །འོད་ཟེར་ཡོན་ཏན་དང་བཅས་ལྟེར་བསྡུས་ནས། །རབ་འཁོར་ཤེས་རབ་སྩོལ་ལ་ཕྱག་འཚལ་ལོ། །ཞེས་བསྟོད་ཅིང། དེ་དག་

[066B] ཐུན་རེ་ལ་ཧྲཱི་ཡིག་ཁྲི་ཕྲག་ལ་སོགས་པ་བཟླས་བརྗོད་བྱས་པས། ཤེས་རབ་དང་བདེ་བ་ཆེན་པོའི་ཡེ་ཤེས་ཕུན་སུམ་ཚོགས་པ་ཐོབ་པར་འགྱུར་རོ། །མཇུག་ཏུ་དགེ་རྩ་རྣམས་རྫོགས་
བྱང་དུ་བསྔོ་བ་དང། ཐུན་མཚམས་སུ་གཏོར་མ་འཕུལ་བའི་རིམ་པ་སོགས་ཀྱང་ཤེས་པར་བྱའོ། །ཕག་དཀར་ཤེས་རབ་གསལ་བྱེད་ཀྱི། །བསྒྲུབ་པའི་ཐབས་ཀྱི་རིམ་པ་འདི། །དགེ་སློང་ཆོས་ཀྱི་རྒྱལ་
མཚན་ལ། །དམ་པ་དུ་མས་བསྐུལ་བའི་ཚེ། །སློབ་དཔོན་གོང་ག་ནས་མཛད་པའི། །རྗེ་བཙུན་ཤེས་རབ་གསལ་བྱེད་མའི། །རྒྱ་བསྟོད་ཇི་བཞིན་ལེགས་པར་སྦྱར། །དགེ་དེས་ཀུན་མཁྱེན་ཉིད་གྱུར་ཅིག་
ཅེས་པའི་ཡི་གེ་པ་ནི་ནང་སོ་འཇམ་དབྱངས་རྒྱལ་མཚན་ནོ།། །།



