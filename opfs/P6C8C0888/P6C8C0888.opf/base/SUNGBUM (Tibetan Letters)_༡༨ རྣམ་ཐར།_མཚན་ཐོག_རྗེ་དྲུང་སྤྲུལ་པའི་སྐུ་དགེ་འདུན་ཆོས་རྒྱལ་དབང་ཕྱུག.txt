
[001A]༄༅། །རྗེ་དྲུང་སྤྲུལ་པའི་སྐུ་དགེ་འདུན་ཆོས་རྒྱལ་དབང་ཕྱུག་གི་རྣམ་པར་ཐར་པ་གྲུབ་དབང་དགྱེས་པའི་རོལ་མཚོ་ཞེས་བྱ་བ་བཞུགས་སོ།།

[001B] །ཨོཾ་སྭ་སྟི། ཚོགས་གཉིས་རྒྱ་ཆེན་ས་བོན་ལེགས་སྨིན་པས། །དོན་གཉིས་འབྲས་བུ་བཟང་པོ་གཡུར་ཟ་ཞིང། །སྐུ་གསུམ་འདོད་དགུ་སྩོལ་བའི་དཔག་བསམ་
ལྗོན། །ལྷ་མིའི་གཙུག་རྒྱ་ན་ཤཱཀྱའི་ཏོག་ལ་འདུད། །སྐལ་བཟང་འདྲེན་པ་སྟོང་གི་གསང་བའི་མཛོད། །འཛིན་ཅིང་རྒྱལ་བསྟན་བསྲུང་བར་ཐུགས་བསྐྱེད་བས། །སྙིགས་དུས་བགེགས་
དཔུང་འཇོམས་པའི་མཐུ་སྟོབས་ཅན། །གསང་འཛིན་ལས་ཀྱི་རྡོ་རྗེར་སྙིང་ནས་འདུད། །དུས་གསུམ་སངས་རྒྱས་ཀུན་གྱི་མཁྱེན་བརྩེའི་དཔྱིད། །གཅིག་ཏུ་བསྡུས་པ་བློ་བཟང་གྲགས་
པ་ཡི། །བསྟན་པའི་རྒྱ་མཚོ་སྤེལ་ལ་ཟླ་བྲལ་བ། །རྗེ་བཙུན་པད་དཀར་འཛིན་ལ་སྙིང་འདུད། །རབ་དཀར་དགེ་བའི་ཚོགས་ཀུན་སྒྲུབ་པ་ལ། །དད་དང་འདུན་པའི་ཐུགས་ཀྱིས་

[002A]༄༅། །མངོན་བརྩོན་པས། །གྲུབ་དབང་ཆོས་རྒྱལ་སྲིད་ལ་མངའ་བསྒྱུར་བའི། །སྦས་པའི་རྣལ་འབྱོར་དབང་ཕྱུག་རྒྱལ་གྱུར་ཅིག་མགོན་དེའི་ཞབས་སེན་གུས་པས་ཉེར་བསྟེན་པའི་
སྐལ་ལྡན་གདུལ་བྱའི་རེ་བ་སྐོང་བའི་ཕྱིར། །སྔོན་རབས་སྐུ་ཚེ་འདི་ཡི་མཛད་པ་རྣམས། །ནི་ལྟར་རྟོགས་བཞིན་སྒྲོ་སྐུར་སྤངས་ཏེ་བྲི། །དེ་ལ་འདིར་དཔལ་ལྡན་བླ་མ་དགེ་འདུན་ཆོས་རྒྱལ་དབང་ཕྱུག་
དེ་ཉིད་ཀྱི་ཆེ་བའི་ཡོན་ཏན་བརྗོད་པ་ལ། སྐུ་ཚེ་སྔ་མ་རྣམས་སུ་འགྲོ་བའི་དོན་མཛད་ཚུལ་དང། སྐུ་ཚེ་འདི་ཉིད་ལ་ངོ་མཚར་བའི་དམ་པའི་མཛད་པ་ཇི་ལྟར་མཛད་ཚུལ་གཉིས་ཡོད་ཅིང། འདིའི་རྩ་བའི་
སྤྲུལ་གཞི་ནི་རྒྱལ་བའི་གསུང་རབ་ཀུན་གྱི་མཐར་ཐུག་རྒྱུད་སྡེ་ཟབ་མོ་རྣམས་སྡུད་པ་པོ་མཐུ་སྟོབས་ཀྱི་དབང་ཕྱུག་དཔལ་གསང་བའི་བདག་པོ་ཉིད་ཡིན་ལ། དཔལ་གསང་བའི་བདག་པོ་ནི། སྔོན་
བསྐལ་པ་འཛིན་པ་ཆེན་པོ་ལ། འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཅེས་བྱ་བ་བྱུང་བ་ལ། མིག་མི་འཛུམ་དང་རབ་ཏུ་བརྟན་པའམ། མཐུ་ཆེན་ཐོབ་སོགས་སྲས་སྟོང། མདུན་ན་

[002B] དེ་ལ་སྲས་བརྒྱད་ཅུ་བྱུང་བ་རྣམས་ཀྱི་ཐ་ཆུང་རྒྱ་མཚོའི་སྙིང་པོ་ཞེས་བྱ་བ་སངས་རྒྱས་པའི་མཚན་སངས་རྒྱས་རིན་ཆེན་སྙིང་པོས། །རྒྱལ་པོ་རྩིབས་ཀྱི་མུ་ཁྱུད་འཇིག་རྟེན་གྱི་ཁམས་བདེ་
བ་ཅན་དུ་སངས་རྒྱས་ཚེ་དཔག་མེད་དུ་འཚང་རྒྱ་བར་འགྱུར། ཚེ་དཔག་མེད་ཀྱི་རྗེས་སུ་སྲས་དང་པོ་མིག་མི་འཛུམ་འཚད་རྒྱ་ཞིང་དེའི་རྗེས་སུ་སྲས་གཉིས་པ་རབ་ཏུ་བརྟན་པའམ། མཐུ་ཆེན་ཐོབ་འཚང་རྒྱ་བར་ལུང་བསྟན་པ་ནི་དཔལ་ཕྱག་ན་
རྡོ་རྗེ་ཡིན་ལ། དེ་ཉིད་བདེ་བ་ཅན་དུ་སངས་རྒྱས་པའི་ཚེ་ད་ལྟའི་བདེ་བ་ཅན་གྱི་སྣོད་བཅུད་ཀྱི་ཡོན་ཏན་གསུམ་འགྱུར་ལས་ལྷག་པར་འགྱུར་བ་མདོ་འགའ་ཞིག་ལས་གསུངས། ཡང་གསང་བ་བསམ་གྱི་མི་ཁྱབ་པའི་མདོ་ལས་ནི་
འདི་ལྟར་གསུངས་ཏེ། སྔོན་བསྐལ་པ་མཛེས་པར་སྣང་བ་ལ་འཇིག་རྟེན་གྱི་ཁམས་རྣམ་པར་བརྒྱན་པར་སངས་རྒྱས་ཡོན་ཏན་མཐའ་ཡས་རིན་ཆེན་སྣ་ཚོགས་བཀོད་པའི་རྒྱལ་པོ་ཞེས་བྱ་བ་བྱོན་པ་འཁོར་ལོས་བསྒྱུར་བའི་རྒྱལ་པོ་
ཡུལ་འཁོར་བསྲུང་ཞེས་པ་བཙུན་མོ་བདུན་འབུམ། །མངལ་སྐྱེས་ཀྱི་སྲས་སྟོང་དང་བཅས་པ་བྱུང་བ་རྣམས་ཀྱིས་ལོ་བྱེ་བ་ཚང་མར་བསྙེན་བསྐུར་ཅིང། དེའི་ཚེ་བཙུན་མོ་མ་སྨད་པང་པར་ཁྱིའུ་ཆོས་སེམས་དང། དཔེ་མེད་མའི་
པང་པར་ཆོས་ཀྱི་བློ་གྲོས་རྫུས་སྐྱེས་སུ་བྱུང་བ་ལ་ཡབ་རྒྱལ་པོ་དེའི་བསམ་པ་ལ་གཞོན་ནུ་འདི་དག་ནི་བྱང་ཆུབ་ཏུ་ཞུགས་པ་ཤ་སྟག་སྟེ། ཐོག་མར་གང་འཚང་རྒྱ་བརྟག་པར་བྱའི་སྙམ་དུ་ཐམས་ཅད་ཀྱི་མིང་བྱང་བུམ་པར་བཅུག་ནས་

[003A]༄༅། །གསོལ་བ་བཏབ་སྟེ་མིང་རྣམས་ཕྱུང་བས་ཐོག་མར་ཁྱིའུ་རྣམ་པར་དག་པའི་བློ་གྲོས་བསྐལ་བཟང་གི་སངས་རྒྱས་དང་པོ་འཁོར་བ་འཇིག་གཉིས་པ་རྣམ་པར་རྒྱལ་བའི་སྡེ་གསེར་ཐུབ། གསུམ་པ་དབང་པོ་ཞི་
པ་འོད་སྲུངས། བཞི་པ་དོན་ཐམས་ཅད་གྲུབ་པ་བདག་ཅག་གི་སྟོན་པ་ཤཱཀྱའི་རྒྱལ་པོ་སོགས་སྟོང་ཚང་བར་ལུང་བསྟན། དེའི་ཚེ་མངལ་སྐྱེས་ཀྱི་གཞོན་ནུ་སྟོང་གིས་བརྩུས་སྐྱེས་ཀྱི་ཁྱིའུ་གཉིས་ལ་ཁྱེད་གཉིས་ཀྱིས་སྨོན་ལམ་ཇི་ལྟར་
བཏབ་འདྲི་བ་ལ་ཁྱིའུ་ཆོས་སེམས་ན་རེ། ང་ནི་ཁྱེད་རྣམས་ཀྱི་ལག་ན་རྡོ་རྗེར་གྱུར་ཏེ། ནང་ན་སྤྱོད་ཅིང་དེད་བཞིན་གཤེགས་པའི་གསང་བ་ཐམས་ཅད་ལས་ཕྱི་རོལ་ཏུ་མ་གྱུར་པས་ཕྱི་ནང་གི་ཆོས་ཐམས་ཅད་ཉན་མོས་རྟོགས་པར་སྨོན་ལམ་
བཏབ་ཟེར་ཏེ། དེ་ནི་དཔལ་ཕྱག་ན་རྡོ་རྗེ་ཡིན་ཞིང། བསྐལ་པ་རྣམ་པར་སྦྱོང་བ་ལ་འཇིག་རྟེན་གྱི་ཁམས་ཀུན་ནས་ཡོངས་སུ་གང་བར་སངས་རྒྱས་རྡོ་རྗེ་རྣམ་པར་གནོན་པར་ལུང་བསྟན། དེས་ན་དཔལ་གསང་བའི་བདག་པོ་ཕྱག་ན་
རྡོ་རྗེ་ནི། བྱམས་པ་ལ་སོགས་པ་བསྐལ་བཟང་གི་སེམས་དཔའ་སྟོང་གིས་སྤྲུལ་པ་བྱེ་བ་ཁྲག་ཁྲིག་བརྒྱ་སྟོང་དུ་མ་སྤྲུལ་ཀྱང་དེ་དག་ཐམས་ཅད་ཀྱི་རྒྱབ་ཏུ་ཡང་གསལ་བའི་བདག་པོ་ར་རེ་གནས་ཤིང། དེར་མ་ཟད་བཅོམ་ལྡན་འདས་
ཀྱིས་སྤྲུལ་པ་ཇི་སྙེད་མཛད་པའི་གྲངས་དང་མཉམ་པར་སྤྲུལ་པ་འགྱེད་པར་མཛད་པར་ཡང་གསུངས་སོ། །སྨྲས་པ། སྔོན་གྱི་བསྐལ་བའི་སྔོན་དུ་སངས་རྒྱས་ནས། །གྲངས་མེད་ཞིང་དུ་གདུལ་བྱ་གྲངས་མེད་ལ། །ཐབས་ཚུལ་

[003B] །གསང་བའི་བདག་པོའི་གསང་བ་བསམ་མི་ཁྱབ། །དེ་ལྟར་སྤྲུལ་བསྒྱུར་སྣ་ཚོགས་མཛད་པ་ལས། སྟོན་པ་འདིའི་བསྟན་པ་ལ་རི་རབ་ལྷུན་པོའི་བྱང་ཕྱོགས་ལྕང་ལོ་ཅན་གྱི་ཕོ་བྲང་ཆེན་པོའི་
ཡང་ཐོག་ཏུ་གནོད་སྦྱིན་ཐམས་ཅད་ཀྱི་སྡེ་དབོན་གྱི་ཚུལ་དུ་བཞུགས་བཞིན་པ་ལ་གདུལ་བྱའི་དོན་དུ་ལྷོ་བྲག་གྲུབ་ཆེན་ལས་ཀྱི་རྡོ་རྗེའི་སྐུ་སྐྱེ་བ་བཅུ་དྲུག་གི་གོང་དུ། རྒྱ་གར་གྱི་ཡུལ་ལ་དབང་བསྒྱུར་པའི་རྒྱལ་པོ་ཤྲཱི་རཏྣ་བོ་དཧི་བྱ་བ་སྦྱན་རས་
གཟིགས་ཀྱི་སྤྲུལ་པ་ཅིག་གིས་རས་ཆེ་བ་རྒྱས་པོ་འགྲོ་པ་བཟང་པོར་སྐུའི་སྐྱེ་བ་བཞེས། དེ་ནས་བལ་པོའི་རྒྱལ་པོ་དྷརྨ་པ་ལ་ཞེས་པར་འཁྲུངས། །དེ་ནས་ཀོང་པོ་ཤུ་ལའི་ན་འོག་ཏུ་ཀླུ་ཛུ་ལང་བྱ་བའི་རིགས་སུ་འཁྲུངས། དེ་ནས་ཡར་
ལུངས་སུ་བོན་པོ་རཱ་ཛའི་བུར་འཁྲུངས། དེ་རྗེས་རྒྱལ་པོ་མེས་ཨག་ཚོམས་ཀྱི་སྲས་ལྗང་ཚ་ལྷ་དབོན་དུ་གྱུར། དེ་ནས་རྒྱ་གར་ནུབ་ཕྱོགས་སུ་མུ་སྟེགས་ཀྱི་སྟོན་པར་འཁྲུངས་ནས་མུ་སྟེགས་མང་པོ་ནང་པའི་བསྟན་པ་ལ་བཙུད། དེའི་
རྗེས་སུ་ཁ་ཆེར་སྐྱེ་བ་བཞེས། །དེ་ནས་རིམ་པ་བཞིན་སུམ་ཅུ་རྩ་གསུམ་དུ་ལྷའི་བུ་དང། རྣལ་འབྱོར་ཆོས་ཀྱི་སེང་གེ་དང། ནེ་ཅོ་དང། གླ་པ་དང། ཁྱིམ་བདག་དང། རྒྱལ་ཆེན་རིས་བཞིའི་ལྷ་དང། དིང་མའི་མཁན་པོ་གྲུབ་པ་
དང། ཤུད་བུ་བའི་དཔོན་ཆེན་སེང་གེ་དང། རྔ་ཡབ་གླིང་གི་སྲིན་པོ་དང། ལྷོ་བྲག་གྲུབ་ཆེན་ལས་ཀྱི་རྡོར་རྗེ་འཁྲུངས་ནས། རྗེ་བཙུན་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་དང་མཇལ་ནས་གསུང་ཆོས་ཕར་ཞུ་ཚུར་ཞུ་མཛད་པས་རྗེ་རིན་

[004A]༄༅། །པོ་ཆེས་གྲུབ་ཆེན་འདི་ཉིད་ལ་ཆོས་གསན་པའི་ཚེ། གྲུབ་ཆེན་རིན་པོ་ཆེའི་དབུའི་སྟེང་དུ་ཤཱཀྱའི་རྒྱལ་པོ། གཡས་སུ་ཕྱག་ན་རྡོ་རྗེ། གཡོན་དུག་དུགས་དཀར་བཞུགས་པར་གཟིགས། གྲུབ་ཆེན་གྱིས་
རྗེ་དབུའི་སྟེང་དུ་རྗེ་བཙུན་བྱམས་པ། སྐུ་དཔུང་གཡས་ན་འཇམ་དཀར། གཡོན་ན་དབྱངས་ཅན་མ་གཟིགས་པ་སོགས་རྣམ་པར་ཐར་པ་བསམ་གྱིས་མི་ཁྱབ་པ་ཡོད་པར་འདུག་ཅིང། དེ་ནས་རིམ་གྱིས་འཕགས་སྡེ་ལོ་ཙཱ་བ་
སྔགས་རམ་པ་དགེ་འདུན་བཀྲ་ཤིས་སུ་གྱུར། བླ་མ་འདི་ཉིད་གང་དུ་འཁྲུངས་པའི་ཡུལ་ནི་གཙང་ཕྱོགས་ཀྱི་སའི་ལེ་ལག་པུ་ཧ་ཧོ་གངས་བཟང་ལ་གཏད་ཅིང། མདའ་ལྕུག་པ་ཡུ་བ་གདོང་ལ་གཏད་པའི་བར་གྱིས་ཡུལ་དའི་ལ་མྱང་
ཞེས་གྲགས་ལ། དེ་ལ་ཡང་སྟོད་སྨད་གཉིས་ལས། ཀུ་རེ་ལུང་པ་ཡན་ནི་མྱང་སྟོང་དང། དེ་མན་ནི་མྱང་སྨད་ཀྱི་ཆ་ཡིན་ཅིང། རྗེ་བླ་མ་དའི་ཉིད་ནི་མྱང་སྟོད་ཀྱི་རྐད་སྨད་ནོར་བུ་ཁྱུང་རྩེ་བའི་ཞལ་ངོར་འཁྲུངས། དེ་ཡང་བོད་
ཆོས་རྒྱལ་གྱི་གདུང་རྒྱད་སྨད་ཀྱི་ལྡེ་གསུམ་གྱི་ནང་ཚན་སྐྱིད་ལྡེ་ལ་སྲས་དྲུག་བྱུང་བའི་ལྔ་པ་ལ་བཞད་རྟ་ནག་གི་ས་ཡུལ་རྣམས་ཕོག་གཅིག་ལ་མྱང་གིས་ཡུལ་རྣམས་ཕོག་པ། དེ་ལ་སྲས་ཁྱུང་བཅད། འབྲེ་བཙད། ལྕེ་
བཙད་གསུམ་བྱུང་ཞིང། ཁྱུང་བཙད་ནས་བརྒྱུད་པ་ལ་ཁྱུང་རིན་ཆེན་གྲགས་སོགས་དང། འབྲེ་བཙད་ཀྱི་རྒྱུད་ལ་འབྲེ་ཆེན་པོ་ཤེས་རབ་འབར་དང། ལྕེ་བཙད་ཀྱི་རྒྱུད་ལ་ལྕེ་བཙུན་ཤེས་རབ་འབྱུང་གནས་སོགས་འཕེལ་བ་འདྲ་

[004B] ནོར་བུ་ཁྱུད་རྩེ་བའང་ཁྱུང་བཙད་ཀྱི་རིགས་ཡིན་མིན་བརྟག་པར་བྱ། གང་ལྟར་ནའང་བླ་མ་འདི་ཉིད་དགོང་ལོ་བརྒྱད་ཀྱི་ཐོག་བཀྲ་ཤིས་ལྷུན་པོ་སྐུ་ཆོས་མཛད་པས་འབྲི་ཀློག་ཚོགས་འདོན་སྐོར་མཐར་ཕྱིན། ཐམས་ཅད་མཁྱེན་
པ་དགེ་འདུན་རྒྱ་མཚོ་བཀྲ་ཤིས་ལྷུན་བོར་ཐུགས་གཉེར་གནང་བ་དང་དུས་མཚུངས་ཙམ་དུ་ཕྱི་མཚན་ཉིད་ཀྱི་ཐུགས་གཉེར་མཐར་ཕྱིན་པས། དགུང་ལོ་ཉི་ཤུའི་ཐོག་གནམ་རིང་དང་དཔལ་འཁོར་ཆོས་སྡེར་གྲ་སྐོར་མཛད་ནས་སྣར་ཐང་
མཁན་པོ་རྒྱལ་མཆོག་པ་ལས་སྒྲ་སྙན་སོགས་རིག་གནས་བཅུ་ལ་སྦྱངས་པ་མཐར་ཕྱིན་པར་མཛད། སྐབས་དེ་དག་ཏུ་གནས་རྙིང་རྒྱལ་པོས་པཎ་ཆེན་ཡེ་ཤེས་རྩེ་མོའི་སྐུ་འཁོར་རྣམས་ཀྱི་རྒྱུད་དཀྲུགས་པ་ལ་བརྟེན་ནས། ཐམས་ཅད་
མཁྱེན་པ་དགེ་འདུན་རྒྱ་མཚོ་བཀྲ་ཤིས་ལྷུན་པོར་བཞུགས་སྟབས་མ་བདེ་བར་དབུས་ལ་ཕེབས་དགོས་ཤར་ཚེ། བླ་མ་འདི་ཉིད་ཀྱང་དབུས་ཕྱོགས་ལ་ཐེགས་ནས་རྒྱུད་སྟོང་དུ་སྔགས་ཀྱི་གྲྭ་སྐོར་མཛད་པས་སྔགས་རམ་པ་དགེ་འདུན་
བཀྲ་ཤིས་སུ་གྲགས། དེ་ནས་པཎ་ཆེན་མཆོག་ལྷ་འོད་ཟེར་དང་སྡེ་པ་འཕྱོང་རྒྱས་པ་གཉིས་ཀྱིས་བཀའ་བགྲོས་ཏེ་གཉིས་ཀ་འཕྱོང་རྒྱས་སོགས་སུ་ཕེབས། སླར་རྒྱལ་གྱི་བྱམས་ཆེན་བཞེང་བའི་འབུལ་སྡུད་ལ་ཁམས་ཕྱོགས་སུ་
རྫོང་སྟ་གནང་ནས་ཚ་བ་སྒང་དུ་གྲྭ་པ་གཅིག་ལ་ཀླའི་གནོད་པ་བྱུང་ནས་འདས་བས། ཀླུ་དེ་ལ་སྦྱིན་བསྲེག་མཛད་པའི་སྐབས་ཀླུས་བབས་ཕུལ་ཏེ། གྲྭ་པ་གཅིག་པོ་འི་སྟོང་ལ་གྲྭ་པ་ཉིས་སྟོང་བརྒྱད་འབུལ་ཞིང། དེང་རང་གི་

[005A]༄༅། །སྤུན་ཟླ་བུ་གཏེང་པར་འབུལ། ཁྱེད་ཀྱི་སྐྱེ་བ་ཕྱི་མ་རྒྱ་ནག་རྒྱལ་པོའི་དབུ་བླར་འགྱུར་བའི་དངོས་གྲུབ་འབུལ་ཞུས་པས། ཆབ་མདོའི་ཁྲི་ལ་གདན་དྲངས་ཏེ་ཁམས་ལུང་གང་གི་འབུལ་བ་གསེར་སྲང་
སྟོང་ཕྲག་གསུམ། ཟངས་དོས་བརྒྱད་ཅུ། གསང་བདེ་འཇིགས་གསུམ་གྱི་དཀྱིལ་འཁོར་ཡེས་ཕིབས་དང་བཅས་བྱུང་བ་རྣམས་འབུལ་བར་སྐུ་ཚབ་ཆོས་མཛད་སོགས་བརྫངས། རྗེ་དྲུང་རིན་པོ་ཆེ་རང་ཆབ་མདོའི་རྟེན་བཞེངས་
མཛད་པར་བཞུགས་པས། དེ་བར་རྒྱལ་གྱི་རྟེན་བཞེངས་ཕལ་ཆེར་གྲུབ། རྗེ་ཐམས་ཅད་མཁྱེན་པ་ཡང་སྐུ་ཡལ་ནས། ཐམས་ཅད་མཁྱེན་པ་བསོད་ནམས་རྒྱ་མཚོ་སྐུ་ན་ཕྲ་མོའི་དུས། རྗེ་དྲུང་རིན་པོ་ཆེ་ཁམས་ནས་གདན་
དྲངས་ཏེ་ཐོག་མར་རྒྱལ་དུ་ཕེབས། དེ་ནས་ཐམས་ཅད་མཁྱེན་པ་བསོད་ནམས་རྒྱ་མཚོ་ལ་མདོ་རྒྱུད་མན་ངག་དབང་རྗེས་གནང་གི་རིགས་བསམ་གྱིས་མི་ཁྱབ་པ་འབུལ་བ་གནང་བས་དབུ་བླ་རྣམས་ཀྱི་མཆོག་ཏུ་འཛིན་པར་མཛད་
དེ་ནས་རྗེ་དྲུང་རིན་པོ་ཆེ་དེ་ཉིད་སྐུ་ན་ཆེར་ཕེབས་ཏེ་ཞིང་རྗེ་ཁར་ཞལ་ཆེམས་སུ་ཐམས་ཅད་མཁྱེན་པ་བསོད་ནམས་རྒྱ་མཚོ་ལ་ངེད་ཀྱི་སྐྱེ་བ་དྭགས་པོ་བླ་མདར་ཡོང་བས་དེར་ཉེར་ལེན་གནང་བར་ཞུ་ཞེས་གསུང་འཕྲིན་འཇོག་པར་མཛད་པ་
ལྟར། མཐུ་སྟོབས་ནུས་པའི་བདག་ཉིད་སྤྲུལ་པའི་སྐུ་རྗེ་དྲུང་བསྟན་པ་རྒྱ་མཚོའི་གསུང་འཕྲིན་ལྟར་དྭགས་པོ་བླ་མདར་སྐུ་འཁྲུངས་ནས་དགུང་ལོ་གསུམ་པའི་དུས་རྗེ་བསོད་ནམས་རྒྱ་མཚོས་ངོས་འཛིན་གནང་སྟེ། རྒྱལ་གཟིམས་

[005B] དགུང་ལོ་ལྔ་བཞེས་ཚེ་ཁམས་ཕྱོགས་ནས་གདན་འདྲེན་བ་བྱུང་ནས་ཐེགས། ཆབ་མདོར་ལོ་ལྔ་བཞུགས། བསྙེན་བཀུར་དང་ཞབས་ཏོག་ཕུན་སུམ་ཚོགས་པ་བྱུང་ཞིང། དགུང་
ལོ་བཅུ་པའི་ཐོག་དབུས་སུ་ཕེབས། གསེར་ཐོག་གི་རྒྱུ་ཟངས་དོས་བརྒྱ་དང་བཞི་བཅུ། ཇ་འཁོར་དྲུག་ལྔ་བརྒྱ་རྒྱལ་རང་དུ་ཕུལ། ཕྱི་ལོ་སེར་འབྲས་དགེ་གསུམ་ལ་མང་འགྱེད། ཇ་སུམ་བརྒྱ། དྲེའུ་མཛོ་འདྲེས་པ་སུམ་བརྒྱ་
རྣམས་ཕུལ་བའི་ལྷག་མ་རྣམས་ཀྱིས་རྒྱལ་གཟིམས་ཁང་གོང་རྩ་བ་ནས་བཅོས། སྡེ་པ་ལྷ་པའི་དབུ་བླར་གྱུར། ཡང་ལོ་གསུམ་ནས་ཁམས་ལ་ཐེགས། བསྙེན་བཀུར་ཞབས་ཏོག་ཕུན་སུམ་ཚོགས་པ་བྱུང་ནས་དབུས་སུ་ཕེབས་
རྗེ་བསོད་ནམས་རྒྱ་མཚོའི་ཞབས་ཕྱིར་ཆད་དཀར། སྣེའུ་གདོང། རིན་སྤུངས་སོགས་དང། གཞིས་ཀ་གོང་དཀར་སོགས་ལ་ཕེབས། ཐམས་ཅད་ཀྱི་བླ་མར་གྱུར། སྐྱིད་ཤོད་དུ་ཕེབས། ཐམས་ཅད་མཁྱེན་པ་བསོད་
ནམས་རྒྱ་མཚོ་ལ་ཞལ་བཞི་པ་གསན་དུས་བྲམ་གཟུགས་ཕེབས་པ་ཀུན་གྱིས་མཐོང། དེར་དགའ་ལྡན་ཨ་ཁུ་བཀྲ་ཤིས་དང་མཆོད་ཡོན་ཐུགས་རྩེ་གཅིག་ཏུ་འདྲེས་པ་བྱུང་ཞིང། སེ་ར་བྱེས་སུ་ཐུགས་གཉེར་ལོ་ལྔ་གནང་དུས་
ཡབ་སྲས་གཉིས་ཀར་སོག་པོ་ཨར་ཐའི་རྒྱལ་པོས་གདན་འདྲེན་པ་བྱུང་ནས་ཐེགས་དགོས་ཤར་བར། རྗེ་དྲུང་སྤྲུལ་སྐུ་རིན་པོ་ཆེས་ཐམས་ཅད་མཁྱེན་པའི་ཞབས་ཕྱིར་ཆབ་མདོར་ཕེབས་ནས་ཡབ་སྲས་གཉིས་ཀས་ལྡན་ཆོས་འཁོར་

[006A]༄༅། །གླིང་དུ་ཕེབས། ཐམས་ཅད་མཁྱེན་པས་རྡོ་ལ་ཞབས་རྗེས་ཁྱད་པར་ཅན་འཇོག་པ་གནང། རྗེ་དྲུང་རིན་པོ་ཆེས་རྡོའི་ཁར་ཆབ་བཙགས་པས་བུག་པ་ཤར་གྱིས་བྱུང་བས་རྗེ་ཐམས་ཅད་མཁྱེན་པའི་ཞལ་ནས།།
ཁྱེད་ལ་ཚེ་མཇུག་ལ་བུ་གཅིག་ཡོང་བ་འདྲ་གསུང་བ་ཅིག་བྱུང། དེ་ནས་རྒྱལ་པོའི་སྤྱན་འདྲེན་པ་བྱུང་བས་མཁར་སྔོན་པོར་ཕེབས། ཡབ་སྲས་གཉིས་ཀས་གྲུབ་རྟགས་བརྗོད་པར་མི་ནུས་པ་སྟོན་པར་མཛད་ཅིང་སོག་པོའི་འདྲེ་
མང་པོ་ལ་སྲེག་བྱང་གནང་བས་དེའི་སྙན་གྲགས་ཀྱིས་རྒྱ་ནག་རྒྱལ་པོས་ཡབ་སྲས་གཉིས་ཀ་གདན་འདྲེན་པ་བྱུང་ནས་སོག་པོས་ཐམས་ཅད་མཁྱེན་པ་ཐེགས་མ་བཅུག་ཅིང། ཐམས་ཅད་མཁྱེན་པའི་ཞལ་ནས་འདི་ངའི་བླ་མའི་སྐུ་
སྐྱེ་ཡིན་པས་ང་རང་ལས་ཞན་པ་མེད་ཅེས་བསྔགས་པ་དང་བཅས་ཏེ་རྗེ་དྲུང་རིན་པོ་ཆེ་དགུང་ལོ་ཉི་ཤུ་རྩ་ལྔ་པ་ཕོ་བྲང་ཆེན་པོ་པའི་ཅིང་དུ་རྫོང་སྟ་གནང་བས་རྒྱལ་པོས་ཉམས་ཚད་བླང་བའི་ཆེད་བླང་བའི་ཆེད་ཟླ་བ་ཕྱེད་ཀྱི་རིང་ཞབས་ཏོག་ཕུན་སུམ་ཚོགས་
པ་ཞུས་ནས་ཆབ་གསེང་གནང་ས་མེད་པ་བྱས། ཞག་བཅོ་ལྔའི་ཉིན་མདོར་ཕེབས་བཅུག་པས་ཆབ་ཀྱིས་ཞིང་གཤོང་གཅིག་ཁེངས་པར་བྱུང་བས། ཕོ་བྲང་དུ་སྤྱན་དྲངས། སྤོས་ཀྱི་དུད་པ་ལ་བཛྲ་པཱ་ཎིའི་ཡི་གེ་ཤར། ཕྱག་
ན་རྡོ་རྗེའི་ལས་ཀ་ཐམ་ཀ་འཇྭས་ཏ་ཧུང་གི་ཡི་གེ་ཐགས་ལས་གྲུབ་པ་ཕུལ་ཉི་མ་གསུམ་པའི་ཐོག་ཁྲི་ཐོག་ཏུ་བཞུགས་བཅུག་རྒྱལ་པ་པོ་རང་སྲབ་སྟན་ཁར་བཞུགས། ཡབ་ཡུམ་སྲས་གསུམ་ལ་རིགས་གསུམ་མགོན་པོའི་

[006B] སྲས་ལ་སྒེར་དུ་དྲག་པོའི་བཀའ་བསྒོ་གནང། དེ་ཉིན་ཞབས་ཏོག་སྣོད་སྡེར་མ་གསེར་དངུལ་ལས་གྲུབ་པ། ཅོག་ཙེ་མི་གཅིག་པ་བརྒྱ་དང་བརྒྱད་ཕུལ་བ་བཞེས། བང་མཛོད་མང་པོ་
རྩིས་སུ་ཕུལ་བསམ་བཞེས། མི་བཞེས་པ་ཅིའི་ཕྱིར་ན་ཐུགས་ཁུར་ལྕི་གསུང། དེ་ནས་དབུས་སུ་ཕེབས་དུས་ཁལ་མ་དྲེའུ་སུམ་བརྒྱ་དང་ཉི་ཤུ་རྩ་ལྔ། རྔ་མོད་བརྒྱ་དང་སུམ་ཅུ། མཛོ་ཉིས་བརྒྱ་བཅས་ཏེ་དབུས་སུ་ཕེབས་འཕྲལ་
དུ། སེར་འབྲས་དགེ་གསུམ་ལ་སྨན་ཙེ། བཀྲ་ཤིས་རྟགས་བརྒྱད་ཁ་བཏགས་རེ། གན་སྤོས་སྤོས་ཆག་རེ། སྔ་དུས་ཀྱི་ཇ་སྦག་ཆེན་པོ་རེ། མང་ཇ་འབུལ་བ་ལས་ཚན་སོ་སོར་རྣམ་གཞག་དངོས་གཙང་ལ་སྤམ་མཐོ་བ་
མཛད། དེའི་ལོ་པཎ་ཆེན་རིན་པོ་ཆེ་སློབ་མར་གྱུར། པཎ་ཆེན་རིན་པོ་ཆེ་དེ་དུས་བྱ་བཏང་ལྟ་བུ་ཡིན་འདུག་པ་ལ་བླ་ཆས་ཆ་ཚང་གཅིག་གནང་ནས་སྐུ་ཚེའི་སྨད་ལ་བླ་ཆེན་ཏུ་འགྱུར་སྐབས་དགོས་གསུང་བ་མངོན་མཁྱེན་གྱིས་གསུངས་
པ་ཡིན་འདུག་དེ་ནས་དགའ་ལྡན་ཕོ་བྲང་དུ་ལོ་གསུམ་བཞུགས་ནས་རྒྱལ་འོལ་དྭགས་ཀྱི་དགོན་པ་ཀུན་ལ་མང་འགྱེད་དང་སོ་སོར་གནང་ཆ་བཟང་བ་གནང་ནས་ཀུན་ཚིམ་པར་མཛད་ཅིང། གཙོ་ཆེར་ཐམས་ཅད་མཁྱེན་པ་ཡོན་
ཏན་རྒྱ་མཚོའི་གསང་བའི་དབུ་བླར་གྱུར་པས། བཀའ་སྲུངས་བྲན་དུ་འཁོལ་བའི་རྡོ་རྗེ་འཛིན་ཞེས་བསྔགས་པ་ཡིན་ནོ། །སྨྲས་པ། མི་མཁས་མཁས་པར་རློམ་པ་མ་ཡིན་ཞིང། །མ་གྲུབ་གྲུབ་པའི་རྫུ་བག་དྲི་མས་དབེན།།

[007A]༄༅། །དམ་པའི་སྤྱོད་ཚུལ་དམ་པས་བསྔགས་འོས་རྣམས། །དང་བའི་ཡིད་མཚོར་ཤར་ཞིང་དང་བས་བཀོད། །དེ་ལྟར་སྐུ་ཚེ་ལྔ་མའི་མཛད་པ་རྣམས་སོ་སོ་སྐྱེ་བོའི་ཡུལ་ལས་འདས་པས་རགས་པ་རྣམས་བརྗོད་
ནས། ད་སྐུ་ཚེ་འདི་ཉིད་ཀྱི་མཛད་པ་ངོ་མཚར་ཆེ་ལོངས་ཙམ་ཞིག་བརྗོད་པར་བྱའོ། །དེ་ལ་འདི་ཉིད་གང་དུ་འཁྲུངས་པའི་ཡུལ་ནི། སློབ་དཔོན་ཆེན་པོ་པདྨ་སཾ་བྷ་བའི་ལུང་བསྟན་ལས། ཕྱག་ན་རྡོ་རྗེའི་ཐུགས་ཀྱི་སྤྲུལ་པ་གྕིག་
པདྨ་འབྱུང་གནས་བདག་གིས་བྱིན་རླབས་པའི་ཨེ་དགས་མཚམས་སུ་དྷརྨའི་མིང་ཅན་འྦྱུང་ཁྱི་ཕག་ལོ་པ་ལྟེ་གཡས་སྨེ་དཀར་མྪན་གཟའ་དང་དྲེགས་པ་མ་ལུས་ལས་ལ་བྐོལ་འབྲེལ་པ་ཐོགས་ཚད་ལྕང་ལོ་
ཅན་དུ་འགྲོཿ་བསླབ་བྱ་ལུང་བསྟན་ཟུར་དུ་གསལ་བར་ཡོད་ཅེས་ལུང་བསྟན་གསལ་བར་འབྱུང་བ་དང་མཐུན་པར་མཁའ་འགྲོའི་དབང་ཕྱུག་མ་གཅིག་ལབས་ཀྱི་སྒྲོན་མ་སོགས་སྐྱེས་ཆེན་དུ་མ་བྱོན་ཅིང། བྱིན་གྱིས་བརླབས་
པའི་ཡུལ་ཨེ་ཕྱོགས་ལ་ཉེ་བ་ཆོས་འཁོར་རྒྱལ་གྱི་གནས་བཤད་ལས། ཨོ་རྒྱན་སྤྱན་རས་གཟིགས་ཀྱི་སྤྲུལ་པ་ཅིག་རྡོ་རྗེ་སེམས་དཔས་བྱིན་གྱིས་བརླབས་པའི་བུ། །སྤྲུལ་སྐུ་། །མཐོང་ཐོས་དྲན་པས་དད་ཅེས་གང་
ཟག་དང། །བསྟན་པའི་ཐ་མར་བསྟན་པ་འདི་ནས་འབྱུང། །ཁྱད་པར་གསང་སྔགས་བསྟན་པ་འཕེལ་བའི་གནས། ཞེས་ལུང་བསྟན་པ་དང། བཀའ་གདམས་གླེགས་བམ་ལས། ངེད་མཁའ་འགྲོ་འབུམ་གྱི་དགའ་བའི་

[007B] །ཉམས་བག་ཕེབས་དགའ་བ་སྐྱོང་བའི་ས། ཞེས་ལུང་བསྟན་པའི་ཆོས་འཁོར་རྒྱལ་གྱི་གནས་ཀྱི་ཆར་གཏོགས་བྱི་ཉུལ་ཞེས་པར། ཡབ་ནི་བསྟན་པ་སྔ་དར་གྱི་དུས་མཁན་ཆེན་ཞི་བ་འཚོས་བོད་ཀྱི་རྗེ་འབངས་རྣམས་ལ་རབ་ཏུ་
བྱུང་བ་རུང་མི་རུང་ཉམས་སད་ཕྱིར་རབ་ཏུ་བྱུང་ཞིང་བསྙེན་པར་རྫོགས་མ་ཐག་པ་མངོན་ཤེས་ལྔ་ཐོབ་པས་རྒྱལ་པོ་ཁྲི་སྲོང་ལྡེའུ་བཙན་གྱིས་ཁྱོད་བོད་ཀྱི་རིན་པོ་ཆེ་ཡིན་གསུངས་ནས་ཞབས་སྤྱི་བོར་བླངས་པས་སྤ་རཏྣར་གྲགས། སྦ་ཡེ་ཤེས་
དབང་པོ་ནི། མཁན་ཆེན་བོདྷི་ས་ཏྭ་མྱ་ངན་ལས་འདས་རྗེས་རིང་ལུགས་ལ་བསྐོས་ཤིང་རིམ་གྱིས་མངོན་པར་ཤེས་པ་ཡང་ཐོབ། དེ་ནས་ལྷོ་བྲག་མཁར་ཆུར། སྒྲུབ་པ་ལ་བཞུགས་པའི་ཚེ། རྒྱ་ནག་ནས་ཧྭ་ཤང་མ་ཧཱ་ཡ་ན་བྱ་བ་
བྱུང་ནས། ལུས་ངག་གི་དགེ་བས་འཚང་མི་རྒྱ། ཅི་ཡང་ཡིད་ལ་མི་ཕྱེད་པས་འཚང་རྒྱ་བར་འགྱུར་རོ་ཞེས་ཅིག་ཅར་བའི་ལམ་བསྟན་པས། བོད་འབངས་ཕལ་ཆེར་དེའི་ལུགས་ལ་མོས་པར་གྱུར་ཏེ། སྦྱིན་སོགས་ཀྱི་སྤྱོད་ཕྱོགས་
རྣམས་ཉམས་པ་ན་རྒྱལ་པོ་ཐུགས་མ་བདེ་བར། སྤ་ཡེ་ཤེས་དབང་པོ་ལ་དྲིས་པས། ཡེ་ཤེས་དབང་པོ་ན་རེ། འདི་སྔོན་མཁན་ཆེན་བོ་དཧི་ས་ཏྭ་མྱ་ངན་ལས་འདའ་ཁར་སངས་རྒྱས་ཀྱི་བསྟན་པ་གང་ན་དར་བར་མུ་སྟེགས་ཀྱི་ཕྱིར་
རྒོལ་བའི་འགྲན་ཟླ་རེ་ཡང་འབྱུང་བ་ལ་བོད་འདིར་སློབ་དཔོན་པདྨ་འབྱུང་གནས་ཀྱིས་བསྟན་མ་བཅུ་གཉིས་ལ་གཉེར་དུ་གཏད་པས་མུ་སྟེགས་མི་འབྱུང་མོད། ཐོག་མར་རྒྱ་ནག་གི་དགེ་སློང་བྱུང་ནས་ཅིག་ཅར་བའི་ལམ་བསྟན་པས་སངས་རྒྱས་

[008A]༄༅། །པ་ནང་ལྟ་བ་མི་མཐུན་པ་ན། དེ་ལ་ངའི་སློབ་མ་ཀ་མ་ལ་ཤྲཱི་ལ་སྤྱན་དྲོངས་ལ་རིགས་པས་ཀུན་ཕྱུངས་ཤིག་ཅེས་པའི་ཞལ་ཆེམས་སུ་གསུངས་ཞེས་ཞུས་ནས། དེ་ལྟར་མཛད་པས་ཧྭ་ཤང་གིས་ཕམ་
བླངས་ནས་རྒྱ་ཡུལ་དུ་ལོག་པས། བསྟན་པ་ལ་ཕན་པ་རྒྱ་ཆེར་མཛད་པའི་རྩ་བ་སྦ་ཡེ་ཤེས་དབང་པོ་ཡིན་ལ། དེ་ལྟར་ན་སྔར་དར་གྱི་སྐབས་སྦ་རཏྣ་དང། སྦ་ཡེ་ཤེས་དབང་པོ་གཉིས། ཕྱི་དར་ལ་མཚུངས་མེད་གཡག་སྡེ་
པཎ་ཆེན། མཁས་གྲུབ་དམ་པ་སངས་རྒྱས་ཡེ་ཤེས་དང། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་ལ་སོགས་པ་སྐྱེས་ཆེན་དམ་པ་མང་དུ་བྱོན་པ་རྣམས་དང་གདུང་ཆོས་གཅིག་པ་སྤའི་རིགས་བསོད་ནམས་
རིན་ཆེན་ཡིན་ལ། ཡུམ་ནི་ཨ་ཙུག་ཅེས་པ་ཡིན་ཅིང། ཡབ་ཡུམ་གཉིས་ཀྱང། སྦྱོར་བའི་སྔོན་དུ་སྙིང་རྗེ་དང། །མོས་པ་དེར་ནི་བཟོད་པ་དང། །དགེ་ལ་ཡང་དག་སྤྱོད་པ་ནི། །རིགས་ཀྱི་རྟགས་སུ་ཤེས་པར་བྱ་
ཞེས་གསུངས་པ་ལྟར། བྱམས་པ་དང་སྙིང་རྗེ་རང་བཞིན་གྱིས་ཆེ་ཞིང་སྦྱིན་པ་ལ་དགའ་བ་ལ་སོགས་ཐེག་པ་ཆེན་པོའི་རིགས་ཀྱི་ཡོན་ཏན་དང་ལྡན་ལ། ཐེག་པ་ཆེན་པོའི་རིགས་ལ་གནས་པའི་ཡོན་ཏན་ནི། ངན་སོང་དུ་སྐྱེ་
བར་དཀའ་ཞིང། སྐྱེས་ཀྱང་དེ་ནས་མྱུར་དུ་ཐར་བ་དང། དེར་གནས་ཆེའང་ངན་སོང་བ་གཞན་ལས་སྡུག་བསྔལ་ཆུང་ཞིང། སེམས་སྐྱོ་བ་དང་བཅས་པས་སེམས་ཅན་སྨིན་པར་བྱེད་དེ། རིང་མོ་ཞིག་ནས་ངན་སོང་དུ།།

[008B] །དེར་ཡང་སྡུག་བསྔལ་ཆུང་དུ་མྱོང། །སྐྱོ་བཅས་སེམས་ཅན་སྨིན་པར་བྱེད། ཅེས་གསུངས་པའི་ཕྱིར། དེ་ཡང་དམ་པ་འདི་ཉིད་ཡུམ་གྱི་ལྷུམས་སུ་འཇུག་པའི་ཚེ། ཡུམ་གྱི་མནལ་ལམ་དུ་
དཔུང་པ་གཡས་སུ་རྨ་བྱ་དང། གཡོན་དུ་ནེ་ཙོ་ཞིག་བབས་པར་རྨིས་པའི་རྨ་བྱ་ནི་བླ་མ་དེ་ཉིད་དང། ནེ་ཙོ་ནི་ལྕང་ར་ནས་ཀྱི་ཡབ་ཀྱི་སྐུ་སྐྱེ་འབྱོན་པའི་ལྟས་ཡིན་པ་འདྲ། དེའི་རྗེས་སུ་ཡུམ་གྱི་མནལ་ལམ་དུ་བློན་པོ་རིའི་རྩེ་ནས་
འཇའ་དཀར་ཤིན་ཏུ་ཆེ་བ་ཞིག་གི་སྣེ་མོར་རྒོད་ཅིག་འདུག་པ་མདུན་དུ་བབས་ཤིང། ནམ་མཁའ་ནས་ཨ་ཅུག་འཇའ་ཡོད་དོ་ཟེར་བའི་སྒྲ་ཤིན་ཏུ་ཆེ་བ་ཞིག་བསྒྲགས་པ་རྨིས། དེ་ཡང་སྐུ་བལྟམས་པའི་ལོ་ནི། སློབ་དཔོན་པདྨའི་
ལུང་བསྟན་ལས། ཁྱི་ཕག་གང་རིགས་སུ་གསུངས་པ་ལས། ཁྱི་ལོ་ཟླ་བ་བརྒྱད་པའི་ཚེས་བཅོ་ལྔ་ལ་སྐུ་འཁྲུངས་ཤིང། དེའི་ཚེ་མེ་ཏོག་གི་ཆར་དང་ཁང་སྟེང་དུ་འཇའ་འོད་ཀྱི་གུར་ཕུབ་པ་སོགས་སྐྱེ་བོ་ཀུན་གྱིས་མཐོང་བར་
སྣང་ཞེས་དྭགས་པོ་གྲྭ་ཚང་གི་ཞལ་སྔ་ནས་བློ་བཟང་དོན་གྲུབ་པ་གསུང། དེ་ནས་སྐུའི་སྟ་ཟུར་གཡས་སུ་སྨེ་དཀར་དང། སྐུ་སྨད་ལ་སྟག་ལྤགས་ཀྱི་མཚན་མ་ཡོད་པ་ནི་སྐུ་ལ་བཅར་བ་རྣམས་ཀྱིས་དངོས་སུ་མཐོང་ཞིང་
དེ་ནི་ལྟེ་གཡས་སྨེ་དཀར་མཚན་ཞེས་པའི་ལུང་བསྟན་ལྟར་དཔལ་ཕྱག་ན་རྡོ་རྗེའི་སྤྲུལ་པར་འཁྲུལ་མེད་དུ་གོ་བའོ། །དེ་ནས་གསུང་ལ་བསམ་མཁྱེན་ཚོད་ནས་སྔོན་གནས་རྗེས་སུ་དྲན་པའི་སྟོབས་ཀྱིས་སྐུ་ཚེ་སྔོན་མའི་ཁང་ཁྱིམ་དང་

[009A]༄༅། །གཡོག་རིགས་དུད་འགྲོ་སོགས་ཀྱི་མིང་ནས་འབོད་པ་དང། དེ་སྐབས་འདྲེན་པ་མཉམ་མེད་མ་མཁྱེན་ཚོད་དུ་མེད་རུང། གསོལ་ཇ་བཞེས་པའི་སྐབས་སུ་འདྲེན་པ་མཉམ་མེད་མ་འདོན་པར་མཛད་པ་
དང། བསྐང་གསོ་གཏོར་རྒྱག་འཚམས་སོགས་ཀྱི་རྣམ་པ་མཛད་པའི་ཚེ། ཡབ་ཀྱི་ཞལ་ནས་ངའི་བུ་སྔོན་མ་དེ་ཡང་ཟེར་རིགས་མང་བས་མིས་ཁྲིད་ནས་རང་དབང་མ་འདུས། དབུ་འདི་ཡང་ཟེར་ལུགས་ཀྱིས་མིས་འཁྲིད་པ་
འདྲ་ཟེར་ནས་དབུ་ལ་གདན་གཡོགས་པ་འདྲ་ཟེར་ཀྱང། སྐུ་ཉེར་གཏོགས་པའི་བཙུན་མ་དམ་ལོག་ཡུག་ས་འཕོག་འཕྲལ་ཞིག་གི་བང་དུ་བླངས་པའི་ཉམས་གྲིབ་ཀྱི་དབང་གིས་སྔོན་གནས་དྲན་པ་མི་གསལ་ཞིང་མཁྱེན་རབ་བུལ་
བའི་རྣམ་པར་སོང་བ་བྱུང་ཡང། སླར་དགུང་ལོ་བཅུ་པའི་ཐོག་ཏུ་ཕེབས་པའི་ཚེ། བླ་མ་རྒྱ་མཚོ་བས་ཐུགས་ཚོད་བརྟག་པའི་ཕྱིར་ལྷ་མོ་འོད་ཆེན་འབར་མའི་ཐད་སྐུ་ཞིག་བསྐུར་ནས་འདི་འཚོང་རྒྱུ་ཡིན་ཨེ་ཉོ་ཞུས་པར། འདི་ངའི་ཆོས་
སྐྱོང་འོད་ཆེན་འབར་མ་ཡིན། འདི་ཁྱོད་ཀྱིས་བཙོངས་ན་ཁྱོད་རང་གི་སྲོག་ལ་བར་ཆད་ཡོང་མ་འཚོང་གསུངས་ནས་ནང་མི་རྣམས་ལ་ཐང་ཁ་འདི་ལ་མཆོད་པ་རྒྱ་ཆེན་པོ་གཤོམས་ལོ་ཕུལ་གསུང་བ་ནི། སྐུ་ན་ཆེར་ཕེབས་ནས་
ཀྱང་ཐུགས་དྲན་གསོས་གསུང་བ་ནི་ངོ་མཚར་མཆོག་ཏུ་ཆེ་ཞིང་སྐུ་སྐྱེའི་ངོས་འཛིན་འདི་ལས་ལྷག་པ་གཞན་ཇི་ལྟ་བུ་དགོས། ཡང་སྡེ་པ་ལྷ་རྒྱ་རི་བས་ཕྱག་འཕྲེང་གཉིས་བསྐུར་ནས་ངོས་འཛིན་ལན་གཅིག་ཀྱང་མཛད་ཅིང་

[009B] དྲིལ་བུ་འདི་ངའི་ཡིན་དབུ་རྡོར་བྲལ་བ་མེད་དེ་བྲལ་འདུག་ཁྱོད་ཀྱིས་ངའི་ལག་པར་རྨ་བཅོས་པ་ཡིན་ལྟོས་ཤིག་གསུངས་ནས་ཕྱག་སྟོན་
པར་མཛད་པས། བླ་མ་རྒྱ་མཚོ་ཐུགས་བདེན་པར་ཡོད་ཟེར་ནས་སྤྲུལ་པའི་སྐུ་འཁྲུལ་མེད་ཡིན་པར་ཡིད་ཆེས་ལེགས་པར་སྐྱེས་སོ། །སྐུ་ཚེ་དུ་མར་ལྷ་དང་བླ་མ་ལ། །གདུང་ཤུགས་དྲག་པོས་གསོལ་བ་བཏབ་པ་ལས། །སྔོན་
གནས་རྗེས་དྲན་སྣང་བའི་འོད་པོ་ཆེས། །གདུལ་བྱའི་ཐེ་ཚོམ་མ་ལུས་ཅིག་ཅེར་བསལ། །དེ་ཡང་སློབ་དཔོན་པདྨའི་ལུང་བསྟན་ལས་གསུངས་པའི་ཡུལ་ཨེ་དྭགས་མཚམས་ཡིན་པ་དང། དྷརྨའི་མིང་ཅན་ཆོས་རྒྱལ་ཞེས་
པའི་ཆོས་ཀྱི་སྐད་དོད་དགུང་སྙིང་ཁྱི་ཕག་གང་རིགས་གསུང་བའི་ཁྱི་ལོ་པ་ཡིན་པ་དང། སྐུའི་ལྟེ་བའི་གཡས་སུ་སྨེ་བ་དང། སྟག་ལྤགས་ཀྱི་མཚན་མ་ཡོད་པ་སྟེ་ཇི་ལྟར་གསུངས་པ་བཞིན་འཁྲུལ་མེད་དང། འོད་ཆེན་
འབར་མའི་ཐང་སྐུ་ཕྱག་དྲིལ་སོགས་ལ་ངོས་འཛིན་ཕུལ་བ་རྣམས་ཀྱང་གསལ་པོར་ངོས་འཛིན་བྱུང་བས་རྗེ་དྲུང་དགེ་འདུན་བསྟན་པ་རྒྱ་མཚོ་དེ་ཉིད་ཀྱི་སྤྲུལ་སྐུ་འཁྲུལ་མེད་ཡིན་པར་ངེས་ཤེས་གཏིང་ནས་འདྲོངས་ཏེ་རྒྱལ་གྱི་ལམ་བརྒྱུད་
སྐྱིད་ཤོད་ནས་དཔལ་ལྡན་འབྲས་སྤུངས་སུ་ཕེབས་ཏེ་གངས་ཅན་གྱི་འགྲོ་བའི་མགོན་པོ་རྒྱལ་དབང་ཐམས་ཅད་མཁྱེན་པ་ཆེན་པོ་ངག་དབང་བློ་བཟང་རྒྱ་མཚོ་དཔལ་བཟང་པོའི་ཞབས་དྲུང་དུ་གཙུག་ཕུད་ཕུལ། སྤྲུལ་པའི་སྐུ་དགེ་འདུན་

[010A]༄༅། །ཆོས་རྒྱལ་དབང་ཕྱུག་ཏུ་མཚན་གསོལ། དེ་ཡང་མཚན་ཟུར་གྱི་དགེ་འདུན་ནི་སྐུ་གོང་མ་ཉིད་ཀྱི་མཚན་ཟུར་དང་མཐུན་པར་མཛད་ཅིང། ཆོས་རྒྱལ་ནི་དྷརྨའི་མིང་ཅན་འབྱུང་ཞེས་པའི་དོན་དང། དབང་
ཕྱུག་ནི་གྲུབ་པའི་དབང་ཕྱུག་ཆེན་པོ་ཡིན་སྙམ་དུ་དགོངས་པ་ཡིན་ནམ་བསམ། དེ་ནས་ཕེབས་ནས་འོལ་ཁ་ཞོལ་དུ་ལོ་ཕྱེད་བཞི་ཙམ་བཞུགས་ནས་ལྗགས་ཀློག་སྦྱོང་བར་མཛད་པས་ཚེགས་མེད་པར་མཁྱེན་ཅིང་དེའི་ཞར་ལ་ཡི་
གོ་དབུ་ཅན་ཞིག་ཀྱང་སྦྱོང་བར་མཛད་པས་ལེགས་པར་དགོངས་པ་བྱུང་ཡང། བཤུར་མ་ཞིག་ལ་ཕྱག་སྦྱོང་དང་ཕྱག་དཔེ་ཞིག་འཛིན་པར་མཛད་པས་ཅུང་ཟད་དཀའ་བའི་ཚུལ་བསྟན་པ་ནི། དེང་སང་གི་གདུལ་བྱ་དབང་པོ་རྟུལ་
པོ་རྣམས་ཀྱི་སྣང་ཚུལ་དང་བསྟུན་པར་མཛད་པ་ཙམ་མོ། །དེ་ནས་དགུང་ལོ་བཅུ་བཞིའི་ཐོག་ཕྱག་དཔེ་སྨར་བའི་ཁྱད་ཀྱིས་རྒྱལ་དུ་ཕེབས་ནས་བསྐང་གསོ་སྐོར་ནས་འགའ་ཞིག་ཐུགས་འཛིན་མཛད་སྐབས་ཅུང་ཟད་དཀའ་བར་བྱུང་གསུང་
ལྷ་མོའི་བསྐང་གསོ་འཛིན་པ་གནང་བའི་སྐབས་སུ་བུད་མེད་ཞིག་གིས་བཀྲ་ཤིས་ཁ་བཏགས་ཞིག་ཕུལ་བ་མནལ་ལམ་དུ་རྨིས་གསུང་བ་ནི། དཔལ་ལྡན་ལྷ་མོས་འཕྲིན་ལས་སྒྲུབ་པའི་རྟགས་སུ་མངོན་ཞིང། ཡང་ནུབ་
གཅིག་བྲམ་ཟེའི་གཟུགས་བརྙན་འདྲ་བ་ཞིག་གིས་གཏམ་མང་པོ་སྨྲ་བའི་ཚུལ་བྱུང་བ་ནི། དཔལ་ལྡན་མགོན་པོ་ཞལ་བཞི་པའི་རྣམ་འགྱུར་དུ་གོ་རྒྱལ་དུ་མཆོད་མཇལ་ལ་ཕེབས་སྐབས་གཟིམས་ཁང་གོར་དང་མགོན་

[010B] རྒྱལ་དུ་ལོ་གཅིག་ཙམ་བཞུགས་ནས་བྱི་བའི་ལོ་ལྔ་མཆོད་ཆེན་མོ་དང་བསྟུན་མངའ་རིས་གྲྭ་ཚང་དུ་ཕེབས་ཤིང། གླང་ལོའི་
དགུན་ཐོག་སྐུ་ལ་ཤུ་བ་ཅུང་ཟད་བྱུང་སྐབས་མནལ་ལམ་དུ་ཤར་ཕྱོགས་ཀྱི་རི་རྐེད་ཅིག་ལ་ཕེབས་པས་ཆུ་ནང་དུ་ཉ་གཅིག་འདུག་པ་དེ་ལ་འདི་ནི་ཀླུ་ཡིན་སྙམ་དུ་དགོངས་ནས་བླ་མ་ཉིད་ཕྱག་ན་རྡོ་རྗེའི་རྣམ་པར་བསྐྱེད་ནས་ཀླུ་ཡིན་དགོངས་
པའི་ཉ་དེ་ཞབས་ཀྱིས་བསྐྲད་པའི་ཉམས་སྣང་བྱུང། དེ་ཁའི་མོད་ལ་ཤུ་ཐོར་རྣམས་ཇེ་ཞིག་ལྟར་ལ་མེད་པར་སོང་ནས་དེ་ནས་ཤུ་ཐོར་གྱི་རིགས་ཡེ་མ་བྱུང་བས་དཔལ་ཕྱག་ན་རྡོ་རྗེ་ཀླུ་དང་ས་བདག་གི་གཉེན་པོར་མིའི་རྣམ་པར་སྤྲུལ་པ་
གོར་མ་ཆག་ཅིང། རྒྱལ་དུ་དབྱར་ཆོས་སྐབས་མནལ་ལམ་དུ། རྒྱལ་བསན་གྱི་གནོད་པ་དྲག་པོའི་མཚན་བལྟས་དང་སྐུ་ལུས་རྡུལ་བ་དང་བྲེད་སྡངས་ཀྱི་ཉམས་བྱུང་བ་ལ། ལྷོ་བྲག་གྲུབ་ཆེན་ལས་ཀྱི་རྡོ་རྗེ་མཁྱེན་སྙམ་དུ་
དགོངས་པ་ལ། མནལ་ཟ་ཟི་ཞིག་ལ་གྲུབ་ཆེན་ལས་ཀྱི་རྡོ་རྗེ་སྐུ་མདུན་དུ་ལམ་གྱིས་གཟིགས། དེ་ནས་ཡང་མནལ་ལ་སོང་བའི་ངན་ཞིག་ལ་ང་ཨོ་རྒྱན་པདྨ་འབྱུང་གནས་ཡིན། ངེས་ལྷ་སྲིན་སྡེ་བརྒྱད། བསྟན་་བཅུ་
གཉིས་སོགས་ཀྱང་བཏུལ་ནས་དམ་ལ་བཞག་ད་ཡང་གནོད་བྱེད་འདི་བཏུལ་ནས་དམ་ལ་འཇོག་སྙམ་དུ་དགོངས་ནས་སྐུ་ལུས་ཀྱི་ཆ་ལུགས་ཀྱང་ཨོ་རྒྱན་གྱི་ཆ་ལུགས་ཕྱག་གཡས་རྡོ་རྗེ་འཕྱར་བའི་ཚུལ་དང། གཡོན་གནོད་

[011A]༄༅། །བྱེད་ལ་བསྡིགས་པའི་སྡིགས་མཛུབ་མཛད་ནས་ནམ་མཁའ་ལ་འཕུར་གྲབས་སུ་ཡོད་པའི་སྐུའི་རྣམ་པ་ཤར་བ་ནི། དཔལ་ཕྱག་ན་རྡོ་རྗེ་དང་ཨོ་རྒྱན་རིན་པོ་ཆེ་གཉིས་ཀའི་སྤྲུལ་པ་ཡིན་པའི་ལྟས་
སུ་མངོན། དེ་ནས་དགུན་ཐོག་གྲྭ་ཚང་ཟངས་རི་ནས་འབྲས་སྤུངས་སུ་གདན་དྲངས་སྐབས། མནལ་ལམ་དུ་བུད་མེད་གཉིས་ཀྱིས་གྲུ་གུ་དཀར་ནག་གཉིས་རིམ་གྱིས་ཕྱག་ཏུ་གཏང་ནས་འདི་ཁྱེད་རང་གི་ལྷ་མོ་བདེ་ཆེན་འབར་མའི་ཕྱག་
མཚན་གྱི་མཚོན་གྲུ་ཡིན་ཟེར་བ་བྱུང་བ་ནི། སྐུ་ཚེ་སྔོན་མ་རྣམས་སུ་ལྷ་མོ་འདི་ཉིད་ཆོས་སྐྱོང་གི་གཙོ་བོར་མཛད་ནས་བསྟེན་ཅིང་བསྒྲུབས་པ་ལ་ནམ་ཡང་གཡེལ་བ་མེད་པར་མདད་པའི་རྟེན་འབྲེལ་གྱིས་ལྷ་མོ་འདི་དང། དྲང་
སྲོང་ཆེན་པོ་རཱ་ཧུ་ལ་སོགས་བྲན་དུ་བཀོལ་ན་བསྟན་དགྲ་ཐམས་ཅད་རྡུལ་དུ་རློག་པའི་མཐུ་སྟོབས་འབྱུང་བའི་རིགས་སོ། །ཡང་མནལ་ལམ་དུ་མཆོད་རྟེན་སྒོ་གསུམ་ཡོད་བའི་ནང་ན་བཞུགས་པ་བྱང་སྒོར་གཟིགས་པས་བཙུན་
པ་ཅིག་དང། ཤར་སྒོར་གཟིགས་པས་མཚོ་ཞིག་དང། ནུབ་སྒོར་གཟིགས་པས་ལུང་པ་སྟོང་པ་ཅིག་ལས་གཞན་གང་ཡང་མེད་པ་ཅིག་གཟིགས་གསུང། དགུང་ལོ་ཉེར་གསུམ་གྱི་ཐོག་ཟངས་རི་རྫོང་དུ་དཔེ་མཚམས་
ལ་བཞུགས་སྐབས་ཞབས་ཅུང་ཟད་སྙུན་གྲབས་བྱུང་བར་ནུབ་གཅིག་ཡེ་ཤེས་ཁྱུང་ཁྲ་ལ་གཏོར་མ་ཕུལ་ནས་གསོལ་བ་བཏབ་པས། དེ་ནུབ་རྫོང་གི་ཡས་མས་ཕན་ཆུན་ཀུན་ལ་གནས་པའི་ཀླུ་རྣམས་རང་རང་གི་གནས་

[011B] གནོད་འཚེའི་རྣམ་པ་ནི་མ་བྱུང། དེ་རྗེས་རྒྱུས་ཡོད་ཚོར་ཀླུ་རྣམས་གནས་པའི་ས་གང་དང་གང་ན་ཡོད་ཅེས་རྩད་གཅོད་གནང་བས་མནལ་ལམ་དུ་བྱུང་བ་དང་
ཁྱད་པར་མེད་པར་གཟིགས་པས་ཤིན་ཏུ་ངོ་མཚར་ཆེ། དེ་ནས་ས་སྤྲེ་ཟླ་བ་ལྔ་པའི་ནང་དུ་དོན་གྱི་སླད་དུ་མཚན་ནས་སྨོས་ཏེ་ཡོངས་རྫོགས་བསྟན་པའི་མངའ་བདག་འཕགས་པ་འཇིག་རྟེན་དབང་ཕྱུག་དུར་སྨྲིག་གི་གར་གྱིས་རྣམ་
པར་རོལ་པ་ཆེན་པོས་མཁན་སློབ་ཟུང་འབྲེལ་དང། ཕ་བོང་ཁ་པ་རྗེ་འཇམ་དབྱངས་གྲགས་པས་གསང་སྟོན་དང། འབྲས་སྤུངས་ཀྱི་སློབ་དཔོན་འགས་ཁ་སྐོང་མཛད་ནས། བསྟན་པའི་སྒོར་ཞུགས་ལ་ཡོངས་སུ་རྫོགས་
པ་དགེ་སློང་གི་སྡོམ་པ་རྣམ་པར་དག་པ་བཞེས་ཏེ། དུར་སྨྲིག་འཛིན་པ་རྣམས་ཀྱི་མཆོག་ཏུ་གྱུར་ཏོ། །སྨྲས་པ། གཏུམ་དྲག་རྔམ་བརྗིད་ལྡན་པ་གསང་བའི་བདག་དམར་སེར་རལ་པ་ཁྲོ་བོའི་ཉམས་བརྟུལ་ཏེ། །ཞི་ཞིང་
ཉེར་ཞི་དུར་སྨྲིག་གིས་ཀླུ་བས་ནས། །གནས་བརྟན་འདུལ་བ་འཛིན་པའི་མཆོག་ཏུ་གྱུར། །དེ་ལྟར་བསྙེན་པར་རྫོགས་པར་མཛད་ནས། གསང་སྟེ་སྟོན་པའི་སློབ་དཔོན་རིན་པོ་ཆེ་འཇམ་དབྱངས་གྲགས་པའི་སྐུ་ཞབས་སུ་
དཔལ་རྡོ་རྗེ་འཇིགས་བྱེད་ལྷ་བཅུ་གསུམ་མའི་དབང་བཞི་ཡོངས་རྫོགས། དེའི་དཀྱིལ་ཆོག་དེའི་བསྐྱེད་རྫོགས་སྒོམ་སྡེ་ནམ་མཁའ་རྒྱལ་མཚན་གྱིས་མཛད་པའི་ལུང་གསན་ཅིང། གཞན་ཡང་མགོན་པོ། ཆོས་རྒྱལ། ལྷ་

[012A]༄༅། །མོ། རྣམ་སྲས། གུར། ཞལ། ཕྱག་བཞི་པ། ལྕམ་སྲིང། ཞང་བློན། གཡུ་སྒྲོན་མ། བྲག་མོ་རྒྱལ་སོགས་ཀྱི་རྗེས་གནང་དང་ལུང་གསན་ཅིང། གསན་པ་ཙམ་ལ་མ་བཞག་པར་བསྙེན་སྒྲུབ་མཐར་
ཕྱིན་པར་མཛད་ཅིང། སྣར་ཐང་བརྒྱ་རྩ་ནས་འབྱུང་བའི་རྗེས་གནང་ལུང་དང་བཅས་པ། ལམ་རིམ་ཆེ་ཆུང། སྔགས་རིམ་ཆེན་མོ། ནཱ་ངོ་ཆོས་དྲུག་གི་འཁྲིད་ཡིག་ཡིག་ཆུང་ཉེར་གཅིག་རྒྱལ་སྲས་བཀའ་འབུམ། རྗེས་
མཛད་པའི་བླ་མ་ལྔ་བཅུ་པའི་ཊཱིཀྐ། རྣལ་འབྱོར་དག་རིམ། འཇིགས་བྱེད་ཀྱི་མངོན་རྟོགས་ཟ་མ་ཏོག་བདེ་ཆེན་གསལ་བ། བདེ་ཆེན་རོལ་མཚོ། བདེ་མཆོག་ལུས་དཀྱིལ་གྱི་མངོན་རྟོགས་དགོངས་པ་རབ་གསལ། དེའི་
དཀྱིལ་ཆོག་རིན་པོ་ཆེའི་བང་མཛད། འབྲས་སྤུངས་ཆོས་སྤྱོད་རབ་གསལ། རྒྱལ་དབང་ཐམས་ཅད་མཁྱེན་པ་ཆེན་པོ་ངག་དབང་བློ་བཟང་རྒྱ་མཚོ་དཔལ་བཟང་པོས་མཛད་པའི་སྨན་བླའི་ཆོ་ག་འཇམ་དཔལ་ཞལ་ལུང། གཏོར་
མའི་སྐོར་ཆ་ཚང། སཱ་ཙྪ་འདེབས་ཆོག་ཉམས་ལེན་དང་འབྲེལ་བའི་དམིགས་བརྩེ་མའི་ཊཱིཀྐ་རྣམས་ཀྱི་ལུང་གསན། ཆོས་འཁོར་རྒྱལ་ནས་བརྟན་བཞུགས་འབུལ་སྐབས་རྒྱལ་དབང་ཐམས་ཅད་མཁྱེན་པ་ཆེན་པོའི་སྐུ་ཞབས་
ནས་བདེ་མཆོག་དཀར་བོ། ཚེ་དཔག་མེད། སྒྲོལ་དཀར་ཡིད་བཞིན་འཁོར་ལོ་རྣམས་ཀྱི་རྗེས་གནང་དང། འོད་དཔག་མེད་ལ་བརྟེན་པའི་བླ་མའི་རྣལ་འབྱོར་གྱི་གདམས་པའི་ལུང་གསན་ཅིང། དེའི་སྐབས་ཀྱང་རྒྱལ་

[012B] ཡང་སྐབས་ཤིག་རྗེ་ཞལ་སྔ་ནས་བློ་བཟང་རྣམ་རྒྱལ་ལ་དཔལ་གསང་བ་འདུས་པ་མི་
བསྐྱོད་བའི་དབང་ཆེན། འདུས་བའི་རྒྱུད་ཆོ་ག་དང་བཅས་བའི་ལུང། ཐམས་ཅད་མཁྱེན་པ་དགེ་འདུན་རྒྱ་མཚོའི་བཀའ་འབུམ་ཡོངས་རྫོགས་ཀྱི་ལུང། འཇིགས་བྱེད་ཀྱི་སྔགས་བཏུའི་རྗེས་གནང། འཇམ་དབྱངས་ནག་པོ་
ནཱ་ག་རཀྵ། དམ་པ་ལུགས་ཀྱི་འཇམ་དབྱངས་སེང་ཞོན། འཇམ་དབྱངས་ཆོས་སྐོར། ཕྱག་རྡོར་གོས་སྔོན་ཅན། སེང་གདོང་མ། ཁྲོ་བོ་སྨྲེ་བརྩེགས། རྡོ་རྗེ་རྣམ་འཇོམས། རྡོ་རྗེ་སེམས་དཔའ། ཚེ་དཔག་མེད་
འཇམ་ལུགས། མ་གཅིག་གྲུབ་རྒྱལ་མ་ལུགས་ཀྱི་ཆེ་དབང། ཡེ་ཤེས་ཁྱུང་ཁྲ། དམིགས་བརྩེ་མའི་ལས་ཚོགས། སེང་གདོང་མའི་ལས་ཚོགས། མགོན་པོའི་བེའུ་བུམ། མགོན་པོ་སྙིང་ཞུགས། གཞན་ཡང་
དབང་རྗེས་གནང་སོགས་གསན་ནས་དམ་བའི་ཆོས་ཀྱི་གཏེར་མཛོད་ཆེན་པོར་གྱུར། དེ་ནས་བྱ་ལོ་ཟླ་བ་དྲུག་བར་འོལ་ཁ་ཆུ་བཟང་གི་བླ་མར་ཕེབས་ཏེ་དེའི་གདན་ས་ལོ་ཕྱེད་དང་དྲུག་མཛད། ཆུ་བཟང་དུ་བཞུགས་པའི་སྐབས་
ཤིག་མནལ་ལམ་དུ་ཐོག་མར་ནམ་མཁའ་ལ་འཇའ་དཀར་ཅིག་ཤར། དེ་རིམ་གྱིས་འཇའ་ཚོན་སྣ་ལྔར་སོང། དེ་ཡང་འཇའ་སྣ་ལྔ་སྒོར་མོ་ཞིག་ཏུ་སོང་བའི་དབུས་སུ་སངས་རྒྱས་སུམ་ཅུ་སོ་ལྔའི་སྐུ་ལམ་གྱིས་ཤར་བ་མཇལ་

[013A]༄༅། །སངས་རྒྱས་རེ་རེ་ལའང་འཇའ་ཚོན་སྣ་ལྔ་པ་རེ་རེས་བསྐོར་བ་གཟིགས་ཤིང། མཐར་དེ་དག་ཐམས་ཅད་འོད་ཀྱི་ཕུང་བོ་ཆེན་པོ་གཅིག་ཏུ་འདྲེས་ནས་ཇེ་ཆུང་ཇེ་ཆུང་ལ་སོང་བའི་ངང་ལ་རིམ་གྱིས་ཡལ་འགྲོ་
བ་ཞིག་བྱུང་གསུང་བ་ལྟར་སངས་རྒྱས་སུམ་ཅུ་སོ་ལྔའི་སྐུ་ཐང་ཡང་བཞེད་བ་མཛད། ཡང་སྨན་བླ་བདེ་གཤེགས་བརྒྱད་ཀྱི་སྐུ་ཐང་གྲྭ་མཚུངས་བརྒྱད་དང། དཔལ་རྡོ་རྗེ་འཇིགས་བྱེད་ཆེན་པོ་དང། བསྐང་གསོའི་རིམ་པ་དང་
མཐུན་པའི་ཆོས་སྐྱོང་ཡོངས་རྫོགས་ཀྱི་སྐུ་ཐང་བཞེངས་ཤིང། རྔ་དང་འཕན་སོགས་དགོན་པ་དེར་གཞག་པ་ཆེ་བར་གནང། དེ་ནས་བླ་མ་འཇོག་པ་གནང་སྐབས་མང་འགྱེད་ཚ་གྲྭ་སོགས་ཀྱིས་དགེ་འདུན་རྣམས་མཉེས་བར་
མཛད། དེ་ནས་གླང་ལོ་ཟླ་བ་དང་པོར་རི་བོ་གསེར་གླིང་གི་བླ་མར་ཕེབས་ནས་དེའི་བླ་མ་ལོ་བཅུ་གཉིས་མཛད། དེར་བླ་མ་མཛད་རིན་ལོ་སྟར་ཆགས་སུ་མངའ་རིས་གྲྭ་ཚང་བ་རྣམས་རྒྱལ་དབྱང་ཆོས་ཆེན་མོར་ཕེབས་དུས་ཞག་
གཉིས་གསུམ་གྱི་བར་མང་ཇ་ཚ་གྲྭ་སོགས་ཞབས་ཏོག་བསྙེན་བཀུར་ཕུན་སུམ་ཚོགས་པ་མཛད། ལམ་རིམ་བརྒྱུད་པའི་བླ་མ་རྣམས་ཐང་ཀ་དགུ་ལ་ཚང་བ་ཞིག་དང། འདོད་ཁམས་དབང་ཕྱུག་དམག་ཟོར་རྒྱལ་མོའི་འབུར་
སྐུ་ལོ་བཅོ་ལྔ་ཙམ་འགྲོ་བའི་མི་ཚད་ཙམ་མན་ངག་ཇི་ལྟ་བ་བཞིན་གྱིས་བཞེངས་པ་གཙོ་འཁོར་གསུམ་པ་ཅིག་རྡོ་རྗེ་འཇིགས་བྱེད་ཀྱི་སྒོ་ནས་རབ་གནས་རྒྱས་པར་མཛད་ནས་གཉིས་ཀ་འབུལ་བ་མཛད། དེ་ནས་ས་ཕོ་རྟ་ལོ་ཟླ་བ་

[013B] རྗེ་བདག་ཉིད་ཆེན་པོའི་འཁོར་དག་བ་རྣམ་བརྒྱད་ཀྱི་ནང་ཆེན་གནས་བརྟན་བཟང་སྐྱོང་བའི་དགོན་བ་ཉི་མ་གླིང་གི་གདན་སར་ཕེབས། རིན་ཆེན་སྒང་
དུ་ཡོངས་ཀྱི་དགེ་བའི་བཤེས་གཉེན་ཆེན་པོ་རབ་འབྱམས་པ་བློ་བཟང་དབང་པོ་སོགས་དུ་མ་ལ་དཔལ་གསང་བ་འདུས་པའི་དབང་བཞི་རྫོགས་པར་གནང་ཞིང་འདུས་པའི་དཀྱིལ་ཐང་ཆེ་བ་ཞིག་བཞེངས་ཏེ། མཁས་གྲུབ་ཆེན་པོ་ནོར་བཟང་
རྒྱ་མཚོའི་སྐུ་བརྙན་བྱིན་རླབས་ཅན་བཞུགས་པའི་མཆོད་ཁང་ལ་ཞིག་གསོ་ལེགས་པར་མཛད། དཀྱིལ་ཐང་དེ་ཡང་དེར་འབུལ་བར་གནང། ཉི་མ་གླིང་གི་གདན་ས་ལོ་བདུན་མཛད་ཅིང། དེ་ནས་བསྐལ་པ་བཟང་པོའི་སངས་
རྒྱས་སྟོང་གི་མཁྱེན་བརྩེ་ནུས་བ་གཅིག་ཏུ་བསྡུས་པའི་ངོ་བོ་གངས་ཅན་འགྲོ་བའི་མགོན་པོ་ཐམས་ཅད་མཁྱེན་པ་སྐུ་རིམ་བར་ཕེབས་པའི་ཆོས་འཁོར་རྒྱལ་མི་འགྱུར་ལྷུན་གྱིས་གྲུབ་པའི་གདན་ས་ཆེན་པོར་ཕེབས། མགོན་པོ། ཞལ་
ལྕམ་སྲིད། དཔལ་ལྡན་ལྷ་མོའི་བླ་མཚོ་རྣམས་མཇལ་བ་གནང། དེའི་ཕྱི་ལོ་དབྱར་གནས་སྐབས་སེར་པོ་ཕུའི་མཚོ། ལྷ་ཐོག་སྟེང་གི་མཚོ་རྣམས་མཇལ་ནས་རྒྱལ་དུ་ཕེབས་པའི་ནུབ་མོ་ནམ་མཁའི་ཁམས་ཐམས་ཅད་གསེར་
གྱི་མདོག་ཅན་གྱི་ཡི་གེས་གང་བའི་མནལ་ལམ་ཤར་བ་ནི། སྔོན་རྗེ་བདག་ཉིད་ཆེན་པོ་ལ་ཡུམ་གྱི་མདོའི་འདྲེས་རྐང་རྣམས་གསེར་གྱི་མདོག་ཅན་གྱི་ཡི་གེའི་རྣམ་པར་ཤར་བ་དང་མཐུན་བའི་རྟེན་འབྲེལ་ཁྱད་པར་ཅན་ཅིག་ཡིན་པར་གོ་

[014A]༄༅། །ལོ་གསར་གྱི་དུས་བླ་བྲང་ཆེན་མོའི་ལྷུན་གྲུབ་ཡང་རྩེར་བསྐང་གསོའི་སྐབས་མནལ་ཟ་ཟིའི་རྣམ་པ་ཡོང་ལ་ཁྱད་ཀྱི་ངང་ལ་བུད་མེད་རྒྱན་གྱིས་བརྒྱན་པ་ཡ་མཚན་ཅན་ཅིག་བྱུང་གསུང། དེ་དག་ལ་འདི་སྐད་ཅེས་བྱ་
སྟེ། བདེ་གཤེགས་སོ་ལྔའི་ཡིད་འོད་སྣང་བརྙན་སྐུ། །རེ་རེའང་དབང་བོའི་གཞུ་ཡི་གུར་ཁྱིམ་ཅན། །ཁྱོད་ཐུགས་འོང་གསལ་དག་བའི་ཨཱ་དརཤར། །སྒྲིབ་མེད་གསལ་བར་ཤར་འདི་ཨེ་མ་ཧོ། །དེ་ནས་མཁས་གྲུབ་གཙུག་
རྒྱན་ནོར་བུ་བཟང། །མཁའ་འགྲོའི་བསྟི་གནས་ཆོས་འཁོར་རྒྱལ་སོགས་ཀྱི། །མི་འཇིགས་སེང་གེའི་ཆོས་ཀྱི་གདན་ཁྲི་ལ། །གྲུབ་དབང་ཆོས་ཀྱི་རྒྱལ་པོར་དབང་ཡང་བསྐུར། །དེའི་ཚེ་གནས་གསུམ་དཔའ་བོ་མཁའ་འགྲོའི་
གཙོ། །འདོད་ཁམས་དབང་ཕྱུག་དཔལ་ལྡན་རེ་མ་ཏིས། །ཐུབ་བསྟན་མི་ནུབ་འཕེལ་བར་འགྱུར་རོ་ཞེས། །རབ་དགྱེས་དགེ་ལེགས་མཚན་མ་ཅི་ལང་སྟོན། ཅེས་བྱའོ། །ཡང་མདོ་སྔགས་རབ་འབྱམས་པ་བློ་བཟང་དོན་
གྲུབ་ལ་རྒྱལ་བའི་བཀའ་འགྱུར་རོ་ཅོག་གི་ལུང་ཡོངས་རྫོགས་གསན་གྲུབ་པའི་ནུབ་མོ་མནལ་ལམ་དུ། རྗེ་བཙུན་བྱམས་བ་མགོན་པོ་སོགས་སངས་རྒྱས་བྱང་སེམས་ཀྱི་སྐུ་རྟེན་ཐུགས་རྟེན་ཚན་ཆེ་བ་དང། བཀའ་འགྱུར་སོགས་
བཀའ་སྡེ་སྣོད་མང་པོ་བཞུགས་པའི་མཆོད་ཁང་གི་དཀོན་གཉེར་བླ་མ་རང་ཉིད་ཀྱིས་མཛད་ནས་སྒོ་འབྱེད་གཅོད་སོགས་གང་ལ་གང་འཚམ་གནང་ཞིང། འདི་ཐམས་ཅད་ང་རང་དབང་བ་ཡིན་དགོངས་པའི་མནལ་ལམ་བྱུང་ཞེས་

[014B] བཀའ་འགྱུར་གྱི་ལུང་གསན་བའི་སྐབས། ཕྱག་བྲིས་གནང་བ། འགའ་ཞིག་ལ་མཇལ་འཕྲད་གནང་བ། ཕྱག་མདུད་གནང་བ། བསྲུང་བ་གནང་བ། གཞན་མར་བསླབ་སྟོན་གནང་བ་སོགས་མཛད་པ་ལ་
ལུང་འབུལ་བ་བོའི་ཐུགས་ལ་འདི་འདྲ་བའི་ལུང་ཇི་ལྟར་འོང་སྙམ་བ་ལ། སླར་ལུང་གྲུབ་རྗེས་སུ་བོ་ཏི་འདི་ནས་འདི་དང་འདི་ཆད་གསུང་བར་བཀའ་འགྱུར་གཞན་ཞིག་སྤྱན་དྲངས་ཏེ་གཟིགས་བར་ཇི་ལྟར་གསུང་བ་བཞིན་ཆད་འདུག་པས་
ལུང་འབུལ་བ་པོ་གཙང་བ་རབ་འབྱམས་པ་བློ་བཟང་དོན་གྲུབ་པའི་བསམ་པ་ལ་བླ་མ་འདིའི་ཐུགས་ལ་བཀའ་འགྱུར་ཐམས་ཅད་བཞུགས་ཡོད་པར་འདུག་སྙམ་ནས་དད་པ་ལྷག་པར་སྐྱེས་ཞེས་ཟེར། བཀའ་འགྱུར་གསན་གྲུབ་རྗེས་
ཀྱི་མནལ་ལམ་དེ་ལྟ་བུ་བྱུང་བ་ཡང། ལུང་ཐོབ་པ་ནི་བདག་བོར་འགྱུར་ཞེས་ཟེར་བ་ལྟར་རྟེན་འབྲེལ་ཤིན་ཏུ་བཟང་ཞིང། སླར་གཟིམས་ཁང་དཀར་པོའི་བླ་མ་དྲུང་བ། བླ་མ་དྲུང་བ་བརྩོན་འགྲུས་རྒྱ་མཚོ། དགའ་ཚལ་དབུ་
མཛད་བློ་བཟང་རྒྱལ་མཚན་རྣམས་གཙོ་བོར་གྱུར་བའི་དགེ་བའི་བཤེས་གཉེན་དུ་མ་ལ་བཀའ་འགྱུར་ཚར་གཅིག་དང། རྗེས་སུའང་གསུམ་གཉིས་ཙམ་གྱི་ལྗགས་ལུང་གནང་བའི་སྐབས་དེ་དག་ཏུ་རི་ཁྲོད་དུ་བཞུགས་ནས་ལོ་
མང་པོར་འཁྲིད་བསྐྱངས་བ་ལས་ལྷག་པ་བྱུང་གསུང་བ་ནི། ལམ་གྱི་གངས་དང། གོ་རིམས་དང་ངོ་བོ་ལ་གོ་བ་ལེགས་པར་ཆགས་ཤིང་ནང་དུ་བསམ་བའི་འཕྲིག་ཚུད་པ་ཅིག་གིས་བལྟས་ན་ཤིན་ཏུ་ཡི་རང་བའི་གནས་

[015A]༄༅། །མཆིས། དེའི་རྒྱུ་མཚན་ཡང་སྐྱེ་བ་སྔ་མ་རྣམས་སུ་བསག་སྦྱང་སོགས་ལམ་ཐུན་མོང་བས་རྒྱུད་ལེགས་པར་སྦྱངས་པ་འགའ་རེ་མ་གཏོགས་པ། ལུགས་འདི་ལས་ཕྱི་རོལ་ཏུ་གྱུར་པའི་མན་ངག་ལ་
རིང་དུ་སྦྱངས་པས་འཁྲུལ་སྣང་གི་ཉམས་ཟ་ཟི་མང་བོ་ལ་རང་མཚན་པར་བཟུངས་ནས་གྲུབ་ཐོབ་ཏུ་འདོད་པ་རྣམས་ཀྱིས་སྒྲུབ་པ་སྙིང་བོར་བྱེད་པར་དམ་བཅས་ཀྱང་ངམ་བཅས་པ་ཙམ་དུ་ཟད་དེ། ལམ་གྱི་ས་ཆོས་ཆེན་པོ་མི་འབྱུང་
བའི་ཕྱིར། བླ་མ་འདི་ཉིད་ལ་བཀའ་འགྱུར་གྱི་ལུང་གསན་པ་དང། གཞན་ལ་གནང་བའི་སྐབས་སུ་ཐུགས་བསྐྱེད་དེ་ལྟར་བྱུང་བ་ནི། རྗེ་རིན་པོ་ཆེས་སྦྱན་སྔ་རིན་ཆེན་འཕེལ་ལ་བཀའ་གདམས་ཞེས་པའི་དོན་དེ་ཅི་ཡིན་ཞེས་
གསུངས་པས། རྒྱལ་བའི་བཀའ་ལས་ཡི་གེ་གཅིག་ཀྱང་བཞག་ཏུ་མེད་པར་གདམས་ངག་ཏུ་གོ་བ་ལ་ཟེར་བ་ཡིན་ཞུས་བས། དེ་ཡིན་དེ་ཡིན་ཞེས་མཉེས་པའི་གསུང་བྱོན་པ་ལྟང་བཀའ་གདམས་ཀྱི་དགེ་བའི་བཤེས་
གཉེན་གྱི་མཚན་དོན་ལེགས་པར་ཚང་སྟེ། བཤེས་གཉེན་ཆེན་པོ་འབྲོམ་གྱི་ཞལ་ནས། ང་སྒོམ་པས་ཁ་ཏོན་མི་འཇོམས་པ། །བཀའ་མདོ་སྡེ་ཟབ་མོ་བལྟས་པའི་དྲིན། །ང་ཀློག་པས་བསམ་གཏན་མི་འཇོམས་པ།།
རྗེ་བླ་མའི་མན་ངག་འཆུན་བའི་དྲིན། །ཆོས་ཐམས་ཅད་གཅིག་ཏུ་རབ་བསྡུས་ནས། །གནས་སྟན་ཐོག་གཅིག་ཏུ་སྒོམ་ཤེས་པ། །ཀྱེ་དཀའ་སྤྱད་ཆོས་ལ་སྤྱད་པའི་དྲིན། ཞེས་དང། ང་ཐོས་དུས་ཚེ་ན་བསམ་སྒོམ་བོད་

[015B] །ང་གཅིག་ཏུ་མ་ལུས་བསྔོམས་བྱས་ནས། །ཆོས་ལམ་དུ་ཁྱེར་ནས་འགྲོ་ཤེས་པ། །ང་བཀའ་གདམས་ཕྱོགས་ཆར་མ་ལྷུང་བས། །དོན་རྒྱ་འབག་བཞིན་དུ་འཁྲུལ་ཤེས་པ། །ལེགས་
ཀུན་ཏུ་རྟོགས་ཏེ་བཀའ་གདམས་ཡིན། ཞེས་གསུངས་པའི་ཕྱིར། ཡང་མདོ་སྔགས་རབ་འབྱམས་པ་བློ་བཟང་དོན་གྲུབ་པ་ལ། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་གྱི་གསུང་འབུམ་བཀའ་རྒྱ་དང་བཅས་
པའི་ལུང་དང། པཎ་ཆེན་ཐམས་ཅད་མཁྱེན་པ་དེ་ཉིད་ཀྱི་ལམ་རིམ་དམར་ཁྲིད་ཞལ་ཤེས་དང་བཅས་པའི་འཁྲིད་ཞུས་བའི་ནུབ་མོ་མནལ་ལམ་དུ། ཟངས་ཤིན་ཏུ་ཆེ་བ་ཞིག་ཆུས་གང་བའི་དཀྱིལ་ན་ཡིད་བཞིན་གྱི་ནོར་བུ་ཡིན་ཟེར་
བའི་ནོར་བུ་ཞིག་འདུག་པ་ལག་ཏུ་བླངས་ནས་ཟླ་བ་ལ་བསྟན་ན་ཆུ་འབབ་ཟེར་བ་ཞིག་བྱུང་གསུང་བ་ནི་རྒྱལ་བའི་གསུང་རབ་ཐམས་ཅད་ཀྱི་བརྗོད་བྱའི་སྙིང་པོ་སྐྱེས་བུ་གསུམ་གྱི་ལམ་གྱི་རིམ་པའི་རྟོགས་པ་ཁྱད་པར་ཅན་ཐུགས་རྒྱུད་ལ་
འཁྲུངས་པའི་དགེ་མཚན་ཡིན་པར་གོའོ། །དེ་དག་ལ་འདི་སྐད་ཅེས་བྱ་སྟེ། ཐུབ་གསུང་ཚངས་པ་ཆེན་པོའི་རལ་ཀླུང་ལས། །ལེགས་བབས་མདོ་རྒྱུད་གངྒའི་ཆུ་རླུང་ཆེ། །ཁྱོད་ཐུགས་མ་དྲོས་རྒྱ་མཚོར་འཁྱིལ་བ་ལས། །
སླར་ཡང་སྐལ་བཟང་དད་པའི་གསོས་སུ་གྱུར། །བཀའ་དང་དགོངས་འགྲེལ་ཚད་མར་གྱུར་བའི་མཚོ། །ཕུལ་བྱུང་ཞབས་དང་འཇམ་མགོན་ཙོང་ཁ་པས། །ལེགས་བསྲུབས་ལམ་གྱི་སྙིང་པོ་ཡིད་བཞིན་ནོ། །ཐར་འདོད་

[016A]༄༅། །དེད་དབོན་ཁྱོད་ཀྱིས་བདག་གིར་མཛད། །རྒྱ་བོད་མཁས་གྲུབ་གདམས་པ་སྦྲང་རྩིའི་བཅུད། །རབ་ཡངས་མཁྱེན་སྤྱོད་ལྗགས་རྩེས་མྱངས་པ་ལས། །ཐབས་ཤེས་རྟོགས་པའི་རྩལ་ཀུན་ཡོངས་
རྫོགས་ཏེ། །གྲུབ་དབང་ལྷ་ལམ་མཐོན་པོར་ཡུད་ཀྱིས་བཞུད། ཅེས་བྱའོ། །ཡང་སྐབས་ཤིག་སླེ་ལུང་དུ་གནས་བརྟན་བཅུ་དྲུག་གི་སྨན་སྐུ་བཞུགས་ཁང་དང་བཅས་པ། རྒྱལ་དབང་ཐམས་ཅད་མཁྱེན་པ་ཆེན་པོ་ངག་
དབང་བློ་བཟང་རྒྱ་མཚོའི་འཁྲུངས་རབས་བློ་བཟང་རྒྱལ་བ་མ་ལྟར་དང། བདེ་གཤེགས་མཆོད་རྟེན་བརྒྱད། སྐྱེས་རབས་སོ་བཞི་བའི་ཐང་ཀ་བཅུ་གསུམ། གནས་བརྟན་བཅུ་དྲུག་གི་སྐུ་བརྙན་ཐང་ཀ་བཅུ་གཅིག་ལ་ཚང་
བ་ཞིག་ཀྱང་བཞེང་བར་གནང་ངོ། །ཡང་འདུལ་བ་ལུང་ལས། བསྒྲུབ་བྱ་བར་ཆད་དང་མི་ལྡན་པ་ལ་རབ་བྱུང་བསྙེན་རྫོགས་ཀྱི་མཁན་པོ་བྱས་ནས་དེ་དག་རབ་བྱུང་བསྙེན་རྫོགས་བྱས་ན། སྟོན་པ་ལ་བྱ་བ་བྱས་ཤིང་བསྟན་
པ་ལ་པན་ཕར་བཤད་པ་ལྟར་ལོ་ལོ་བཞིན་རབ་བྱུང་བསྙེན་རྫོགས་ཀྱི་མཁན་པོ་མཛད་ཅིང། དེ་དག་ཀྱང་ཆོས་དང་ཟང་ཟིང་གཉིས་ཀའི་སྒོ་ནས་སྐྱོང་བར་མཛད་པ་ནི། བླ་མ་དགེ་བའི་བཤེས་གཉེན་གྱི་མཚན་དོན་དང་མཐུན་
པར་སྣང། རྒྱལ་ལེགས་བཤད་གླིང་དུ་གྲྭ་པ་བདུན་ཅུ་སྐོར་ལ་ཡུམ་རྒྱས་འབྲིང་བསྡུས་གསུམ་གྱི་ལུང་མཛད་སྐབས། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་གྱི་གསུང་འབུམ་ཡོངས་རྫོགས་བཀའ་རྒྱ་

[016B] ལུང་མཛད་པའི་མུས་ལ་བསམ་གཏན་ཆུས་ཁྱེར་གསུང་བ་ཞིག་ཞལ་ནས་གསུངས་ཤིང། སླར་དགེ་སློང་
བསམ་གཏན་འཁོར་སྐབས་ཁྱོད་ཆུས་ཁྱེར་མ་བྱུང་ངམ་གསུངས་པས་ཁོང་ན་རེ་ཁྱེར་བྱུང་ཟེར་བས་མངོན་མཁྱེན་ལ་ཐོགས་པ་མེད་པར་འདུག་དེའི་ཕྱི་ལོ་ལེགས་བཤད་གླིང་གི་གཟིམས་ཆུང་དུ་གནས་བརྟན་བཅུ་དྲུག་གི་གཟིགས་
སྣང་བྱུང་བས། ཞིང་ཏུ་མཇལ་དགོངས་པ་ལ་གསོལ་དཔོན་བྱུང་བས་ཡལ་སོང་གསུང། སླེ་ལུང་དུ་ཕེབས་པའི་ལམ་དུ་ཅ་ཡི་མཆོད་རྟེན་ལ་མཁའ་འགྲོ་མང་པོ་སྐོར་བ་མཛད་པ་ཡང་གཟིགས་སྣང། རྒྱལ་ལེགས་བཤད་
གླིང་གི་གཟིམས་ཁང་ལ་ཞིག་གསོ་ལེགས་པར་མཛད་ནས་རྒྱལ་གྱི་ཚོགས་ཆེན་ལ་སངས་རྒྱས་སུམ་ཅུ་རྩ་ལྔ་དང་གནས་བརྟན་བཅུ་དྲུག་གི་རྗེས་གནང། སྣར་ཐང་བརྒྱ་རྩ། མགོན་པོ། ཆོས་རྒྱལ། ལྷ་མོ། རྣམ་སྲས་
གུར་ཞལ། ལྕམ་སྲིང། སེང་གདོང་མ། ཚེ་དཔག་མེད་འཇམ་ལུགས་ཀྱི་རྗེས་གནང། ཐམས་ཅད་མཁྱེན་པ་དགེ་འདུན་རྒྱ་མཆོས་མཛད་པའི་ཡི་དམ་སྒྲུབ་སྐོར། ཆོས་སྐྱོང་སྒྲུབ་སྐོར། རྒྱལ་སྲས་དངུལ་ཆུ་ཆོས་རྫོང་
པའི་བཀའ་འབུམ། འབྲས་སྤུངས་ཆོས་སྤྱོད་རབ་གསལ། བླ་མ་ལྔ་བཅུ་བའི་ཊཱིཀྐ་རྣམས་ཀྱི་ལུང་མཛད་ཅིང། རྒྱལ་ཆོགས་ཆེན་ལ་གསང་བ་འདུས་པའི་དབང་ཆས་ཀྱི་རིགས་ལྔ་དར་དབྱངས་དང་བཅས་པ་དྲུག་ཅུ་རེ་གཅིག་

[017A]༄༅། །དེ་དང་གྲངས་མཚུངས་ཀྱི་གོས་བཟང་བོའི་སྟོད་གཡོགས་སྨད་གཡོགས། ཐེག་ཆོན་གན་དྲིལ་གཅིག་གིས་གཙོས་པའི་དྲིལ་བུ་བཞི་བཅུ་ཞེ་དྲུག་དྲིལ་གདན་དང་བཅས་པ། དེ་དག་གི་སྣོད་སྟག་སྒམ་
ལྕགས་གཤན་མ་ལེགས་པ་ཆ་གཅིག་སྒོ་ལྕགས་དང་བཅས་པ་ཕུལ། རྒྱལ་གྱི་ཁྲི་བཤོལ་སྐབས་མང་ཇ་ཚ་གྲྭ་མར་ཁ་བཏགས་སོགས་ཀྱི་འགྱེད་རྒྱས་པར་ཞུས་ཤིང་རྒྱལ་ཚོགས་ཆེན་གྱིས་ཀྱང་དད་པ་ཆེན་པོས་བརྟན་བཞུགས་
ཕུལ་སྐབས་རྟེན་འབྲེལ་འཛོམ་པས་གྲུབ་ཆེན་ས་ར་ཧ། ཤ་བ་རི་པ། པིརྭ་པ་རྣམས་ནམ་མཁའ་ལ་བཞུགས་པའི་ཐུགས་སྣང་ཤར། ཡང་རྒྱལ་ཚོགས་ཆེན་དུ་དུང་ཆེན་ཆེ་ལེགས་གཅིག་དང། ལེགས་བཤད་གླིང་དུ་
ལྷ་ཁྲི་མཚལ་རྩིམ་མདུན་ཅོག་དང་གདུང་རྟེན་ལྕགས་རྩེ་མ་གཉིས། སྐུ་འདྲན་བཟའ་དང་བཅས་པ་འགའ་ཞིག་སྦྲད་དུ་སྦྱར། འོལ་ཁའི་རི་ཁྲོད་དགོན་ལག་རྣམས་ལ་དབང་ལུང་མན་ངག་གང་ལ་གང་འཚམ་གྱི་འདོད་ཆོས་
ཀྱིས་ཆིམ་པར་མཛད་ཅིང། དགོན་ཁག་ཆེ་བ་རྣམས་ལ་མང་སྐོལ་དང། རི་ཁྲོད་དགོན་ཆུང་རྣམས་ལ་ཚ་གྲྭ་འགྱད་བཅས་ཡང་ཡང་ཞུས་ཤིང། ལྷག་པར་སྔར་བླ་མ་མཛད་པའི་དགོན་ཁག་སོ་སོར་སྦྱོར་འཇགས་རྒྱ་
མ་ཆུང་ཙམ་རེ་མཛད། ཡུལ་སྨོན་གྱི་ཨུ་རྒྱན་སྒྲུབ་ཕུག་གི་འཁྲིས་བྲག་ཀ་པཱ་ལི་བདུད་རྩིས་གང་བ་འདྲ་བའི་སྟེང་དུ་དགུན་ཐོག་གནས་འབྲེལ་ལ་ཕེབས་ནས་མཚམས་གཡོག་མེད་པར་ཆིག་མཚམས་མཛད་སྐབས། མནལ་

[017B]
ཚུལ་བྱུང་བ་ནི་པཎ་ཆེན་བློ་བཟང་ཆོས་ཀྱི་རྒྱལ་མཚན་ལ་རྗེ་བཙུན་མིང་ལས་གསང་པའི་མགུར་དྲུག་བཤད་པ་དང་སྦྲགས་ནས་གསུངས་པའི་ཐུགས་སྣང་བྱུང་བ་དང་མཚུངས་སམ་སྙམ་མོ། །དེའི་ཕྱི་ལོ་ཡུལ་སྨོན་ནས་རྗ་སྟེང་དུ་
ཕེབས་ནས་སྐུ་མཚམས་ལ་བཞུགས་པའི་མནལ་ལམ་དུ། དགེ་སློང་འགའ་ཞིག་གིས་གསང་བ་འདུས་པའི་གླེགས་བམ་ཡིན་ཁུལ་ཞིག་ཞལ་ཕྱེ་ནས་བླ་མ་དེ་ཉིད་རང་གི་ཕྱག་ཏུ་ཕུལ་བྱུང་བ་དང། ཡང་འགའ་ཞིག་གིས་དྲིལ་
བུ་གསུང་དང་སྐྱེ་འབྲས་ལེགས་པ་ཅིག་དང། གཅིག་གིས་ཅོད་པན་ཡིད་དུ་འོང་བ་ཞིག་ཕྱག་ཏུ་ཕུལ་བྱུང་བ་ལ་བླ་མ་ཉིད་ཁྲི་ཞིག་ལ་ཞལ་ནུབ་གཟིགས་དང། དགེ་སློང་རྣམས་ཚོགས་ཀྱི་གྲལ་ལྟར་འཁོད་ནས་ཆོ་ག་ཞལ་
འདོན་མཛད་པར་སྣང་བ་ཞིག་བྱུང་བ་ནི། རྗེ་བདག་ཉིད་ཆེན་པོ་ལ་ཐམས་ཅད་མཁྱེན་པ་བུ་སྟོན་ཡིན་དགོངས་པ་ཅིག་གིས་དཔལ་གསང་བ་འདུས་པའི་གླེགས་བམ་གནང་བ་དང། བཀྲ་ཤིས་ལྷུན་པོའི་སྔགས་པ་གྲྭ་ཚང་ཚུགས་
པའི་རྟེན་འབྲེལ་དུ་པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་ལ་དཔལ་གསང་བ་འདུས་པའི་རྒྱུད་ཀྱི་གླེགས་བམ་ཕྱག་ཏུ་གཏད་བའི་མནལ་ལམ་བྱུང་བ་དང་མཐུན་པར་གསང་བ་འདུས་པའི་བདག་པོར་མངའ་གསོལ་

[018A]༄༅། །བའི་དགེ་མཚན་ཁྱད་པར་ཅན་དུ་གོ་ཞིང། བླ་མ་འདི་ཉིད་ཀྱིས་གསང་བ་འདུས་བའི་བསྙེན་པ་ཇི་ལྟར་བྱེད་པ་ལ་ཉེ་བར་མཁོ་བའི་ཡིག་ཆ་ཡང་ལེགས་པ་ཞིག་མཛད་སྣང་ངོ། །ཡང་གངས་ཅན་
འགྲོ་བའི་མགོན་པོ་དྲིན་ཅན་རྩ་བའི་བླ་མ་ངག་དབང་བློ་བཟང་རྒྱ་མཚོ་དབལ་བཟང་བོའི་ཞབས་དྲུང་ནས་གྲུབ་ཆེན་ཆམ་བུ་ལུགས་ཀྱི་དམར་ཁྲིད་ཞུས་སྐབས། བླ་མ་ལ་ཐུགས་རྗེ་ཆེན་པོ་དངོས་ཀྱི་དག་སྣང་ཆེན་པོ་ངང། གསུང་
ཆོས་རྣམས་གསན་པའི་ཚེ་ཇི་ལྟར་གསུངས་པ་ལྟར་ཐུགས་རྒྱུད་ལ་ལམ་ལམ་འཁྲུངས་ནས་ངོ་འཕྲོད་ཆེ་བ་བྱུང་གསུང་བ་ཡང། བཤེས་སྦྲིངས་ལས། མཐུན་པར་གྱུར་བའི་ཡུལ་ན་གནས་པ་དང། །སྐྱེས་བུ་དམ་པ་ལ་ནི་
བརྟེན་པ་དང། །བདག་གི་ལེགས་སྨོན་སྔོན་ཡང་བསོད་ནམས་བགྱིས། །འཁོར་ལོ་ཆེན་པོ་བཞི་ནི་ཁྱོད་ལ་མངའ། ཞེས་པའི་འཁོར་ལོ་བཞིའི་ནང་ཚན་བདག་གི་ལེགས་སྨོན་ཞེས་པ་སྐྱེ་བ་སྔ་མ་རྣམས་སུ་ལམ་ལ་
སྦྱངས་པའི་སྟོབས་ཀྱིས་ཚེ་འདིར་བཟུངས་ན་ཚིག་ཟིན་བསམས་ན་དོན་གོ་བསྒོམས་ན་རྒྱུད་ལ་ལམ་ལམ་སྐྱེ་ཟེར་བ་དེ་ཚང་བར་འདུག་པས་ངོ་མཚར་ཤིན་ཏུ་ཆེ། གསུང་ཁྲིད་གྲུབ་པའི་མཚན་མོའི་མནལ་ལམ་དུ། རྒྱལ་
དབང་ཐམས་ཅད་མཁྱེན་པ་ཆེན་བོ་དེ་ཉིད་ཀྱིས་དུང་གསེར་གཤོག་ཅན་དུང་དང་མང་པོ་བཏགས་བཅིག་གནང་བྱུང་བ་ནི་རྒྱ་བོད་ཧོར་གསུམ་དུ་སྙན་གྲགས་ཆེན་པོ་འབྱུང་བའི་ལྟས་སུ་མངོན། དེ་ནས་བླ་མ་དེ་ཉིད་ཀྱིས་རང་ལ་

[018B]
ལྟོ་ཡོན་ཇ་སོགས་གསེར་ཐོག་ཏུ་ཕབ་ན་གསེར་ཞོ་སྟོང་དང་བཞི་བརྒྱ་ཙམ་ལ་ཉེ་བར་སོང། སླང་ཡང་རྒྱལ་གྱི་མཁན་བོ་རྒྱན་ག་ཕྱོགས་སུ་བྱོན་སྐབས་མཁན་ཆབ་ལོ་གསུམ་ཙམ་མཛད་ཅིང། རྒྱལ་གྱི་འདུ་ཁང་ཆེན་མོར་ཕྱེ་ཕུར་ཆེ་
བ་གསུམ་དང། དགེ་འདུན་རྣམས་ལ་མང་ཇ་འགྱེད་དང་བཅས་བཞུས། དེ་མཐུན་མངའ་རིས་གྲ་ཚང་དུའང་མང་ཇ་རས་ཀྱི་ཡོལ་སྐོར་ཚོགས་གདན་ཡང་ཕུལ། རྒྱལ་གཞིས་པ་གྲྭ་ཚང་ཁག་ཕྱོགས་མཐའི་དགེ་འདུན་ལྔ་
བཅུ་ལྷག་ཙམ་ལ་བསྙེན་རྫོགས་དང། བརྒྱ་ལྷག་ཙམ་ལ་དགེ་ཚུལ་གྱི་སྡོམ་པ་ཕོག་ལྷ་རི། ཨར་ཙ། ཨར་མགོ་ཤུ་ཐག་རོང། སྟག་རྩེ་བཅས་དྭགས་པོ་སྟོད་སྨད་སོགས་ཀྱི་སྐྱ་སེང་དུམ་ལ་དབང་རྗེས་གནང་རང་
རང་གི་འདོད་པ་དང་བསྟུན་ནས་ཚིམ་པར་མཛད་ཅིང། གྲ་བ་བགའ་ཞིག་གིས་ནན་གྱིས་བསྐུལ་བ་ལྟར། བླ་མའི་རྣལ་འབྱོར། བཀའ་དྲིན་དྲན་པའི་གསོལ་འདེབས། གསང་བའི་བདག་པོ་གོས་སྔོན་ཅན་གྱི་མངོན་རྟོགས་
དགེ་འདུན་ཐུགས་མཐུན་ཅིང་འཕེལ་རྒྱས་ཆེ་བའི་འདོད་གསོལ་རྣམས་ཀྱང་གསར་རྩོམ་མཛད། དེའི་ཕྱི་ལོ་དབྱར་གནས་ལ་ཕེབས་སྐབས་དགེ་འདུན་སུམ་བརྒྱ་སྐོར་ལ་འཇིགས་བྱེད་བཅུ་གསུམ་མའི་དབང་དང་རྟོག་བདུན་

[019A]༄༅། །སོགས་རྒྱུད་ཀྱི་ལུང་གནང། རྒྱལ་ཚོགས་ཆེན་ལ་རྒྱལ་རང་གི་ཆོས་སྐྱོང་སོ་སོའི་བསྐང་གསོའི་ལུང་དང། གཞན་མ་འགའ་ཞིག་ལ་གསང་བདེ་འཇིགས་གསུམ་གྱི་ཆོ་གའི་ལུང་དང། ནཱ་རོ་ཆོས་
དྲུག་གི་འཁྲིད། དགེ་འདུན་སུམ་ཅུ་སྐོར་ལ་བསྙེན་རྫོགས་དང། ལྔ་བཅུ་ལྷག་ཙམ་ལ་དགེ་ཚུལ་གྱི་སྔོམ་པ་ཕོག་དགེ་སློང་བསམ་གཏན་གྱིས་གསོལ་བ་བཏབ་པའི་ངོར་ལམ་རིམ་ཆེན་མོ། པཎ་ཆེན་ཐམས་ཅད་
མཁྱེན་པས་མཛད་པའི་ལམ་རིམ་གྱི་དམར་ཁྲིད། ལྷོ་བྲག་གྲུབ་ཆེན་རིན་བོ་ཆེའི་ཕྱི་ནང་གསང་གསུམ་གྱི་རྣམ་ཐར་ནང་ཏིང་ངེ་འཛིན་གྱི་རྣམ་ཐར་དང་བཅས་པའི་ལུང་གནང། སླར་ཡང་རྒྱལ་འདུ་ཁང་ཆེན་མོར་ཕྱེ་ཕུར་ཆེ་བ་
གཅིག་དང་དགེ་འདུན་ལ་མང་ཇ། རྗེ་བཙུན་བྱམས་མགོན་ལ་བརྒྱ་མཆོད་སྙན་དར་དང་བཅས་པ། རི་མཐིལ་གྱི་མཆོད་ཁང་མགོན་ཁང་རྣམས་ལ་མར་མེ་སྙན་དར་སྤོས་སོགས་འབུལ་བར་མཛད་ནས། སེམས་ཅན་ལ་
བདེ་སྐྱིད་དང་བསྟན་པ་རྒྱས་པའི་སྨོན་ལམ་འཕྲིན་བཅོལ་ཡང་རྒྱས་པར་གནང། དེའི་ཕྱི་ལོ་ཐམས་ཅད་མཁྱེན་པ་དགེ་འདུན་རྒྱ་མཚོའི་སྒྲུབ་ཕུག་བྲག་རྩ་རུ་ཐུགས་ཀྱི་བག་ཆགས་འཇོག་གསུངས་ནས། རྗེའི་སྔགས་རིམ་
ཆེན་མོ། རྒྱལ་དབང་ཐམས་ཅད་མཁྱེན་པ་ཆེན་པོས་མཛད་པའི་འཇམ་དཔལ་ཞལ་ལུང། གཏོར་མའི་སྐོར་ཆ་ཚང། སྒོམ་སྡེ་ཐམས་ཅད་མཁྱེན་པས་མཛད་པའི་འཇིགས་བྱེད་བསྐྱེད་རྫོགས་ཀྱི་ལུང་གནང། བླ་བྲང་

[019B] ཐམས་ཅད་མཁྱེན་པ་དགེ་འདུན་རྒྱ་མཚོས་མཛད་པའི་ཆོས་སྐྱོང་སྒྲུབ་སྐོར། ལོ་སྟར་བཞིན་རྒྱལ་གཉེར་པར་ཚེ་དབང་བརྒྱ་རྩ་རྟ་མགྲིན་
གྱི་རྗེས་གནང། སེང་གདོང་མའི་རྗེས་གནང་མཛད་ཅིང། མངའ་རིས་གྲྭ་ཚང་གི་ཞལ་སྔ་ནས་བློ་བཟང་བསྟན་འཕེལ་པཎྜི་ཏར་གྲགས་པ་ལ་སྣར་ཐང་བརྒྱ་རྩའི་ནང་གི་རྗེས་གནང། ལོ་སྟར་གྱི་འདོད་ཆོས་ཞུ་མི་སྣ་ཚོགས་པར་སོ་
སོའི་བློ་དང་འཚམས་པར་སྨན་བླ། རྗེ་བཙུན་འཇམ་དབྱངས། རྗེ་བཙུན་སྒྲོལ་དཀར། ཡེ་ཤེས་ཁྱུད་ཁྲ། མཁའ་ལྡིང་ནག་པོ། མགོན་པོ་མྱུར་མཛད། ཆོས་རྒྱལ། ལྷ་མོ། རྣམ་སྲས་སོགས། ཡི་དམ། ཆོས་སྐྱོང་
དུ་མའི་རྗེས་གནང། བཀའ་བསྒོ་སོགས་དུ་མ་གནང། སླེ་ལུང་དུ་དགེ་འདུན་ལྔ་བཅུ་ལྷག་ཙམ་ལ་གསང་འདུས་དང་འཇིགས་བྱེད་བཅུ་གསུམ་མའི་དབང་ཆེན། གཞན་ཡང་རྗེས་གནང་དང་ལུང་གི་རིགས་དུ་མ་གནང་ཞིང་
བྱམས་པའི་སྐུ་བརྙན་བཞེང་བར་བལ་བོ་བོས་ནས་བཟོ་ཐབ་གཙུགས་ཏེ། བྱམས་པའི་ལུགས་སྐུ་གཞོན་ནུ་ལོ་བཅོ་ལྔ་འགྲོ་བའི་ཚད་ཙམ་ཁྲི་རྒྱབ་ཡོལ་དང་བཅས་པ་བཞེངས་ནས། ཆོས་འཁོར་རྒྱལ་དུ་ཕུལ། དེ་མཐུན་
དངུལ་གདུང་མི་ཚད་ཙམ་ཞིག་བཞེངས་ནས་མངའ་རིས་གྲྭ་ཚང་དུ་ཕུལ། ཚེ་དཔག་མེད་ཀྱི་སྟོང་སྐུ་ཐང་ཀ་གསུམ་ལ་ཚད་པ་བཞེངས། འདོད་ཁམས་དབང་ཕྱུག་དམག་ཟོར་རྒྱལ་མོའི་སྐུ་བྱིས་པ་ལོ་བརྒྱད་བའི་ལུས་ཚད་

[020A]༄༅། །ཙམ་གཙོ་འཁོར་གསུམ་དང། བེག་ཙེ་ལྕམ་སྲིང་གི་སྐུ་བྱིས་པ་ལོ་བརྒྱད་པ་ཅམ་སྨན་འདམ་ལས་བཞེངས་ཤིང། ཐམས་ཅད་མཁྱེན་པ་དགེ་འདུན་རྒྱ་མཚོའི་བཀའ་འབུམ་ཡོངས་རྫོགས་དང། རྒྱལ་
དབང་ཐམས་ཅད་མཁྱེན་བ་ཆེན་པོའི་བཀའ་འབུམ་ནས་པོ་ཏི་བཅུ་གཅིག་ཙམ་གྱི་པར་འདེབས་པ་གནང་ཞིང་གཞན་ཡང་གསུང་བར་གྱི་རིགས་མང་དུ་འདེབས་པར་གནང། ཡང་སྐབས་ཤིག་ལྷོ་བྲག་གྲུབ་ཆེན་གྱི་རྣམ་ཐར་ཞིང་
བཀོད། ཇོ་བོའི་རྣམ་ཐར་ཞིང་བཀོད། མཁས་གྲུབ་ནོར་བཟང་རྒྱ་མཚོའི་རྣམ་ཐར་ཞིང་བཀོད། རྒྱལ་དབང་ཐམས་ཅད་མཁྱེན་པ་ཆེན་པོ་ངག་དབང་བློ་བཟང་རྒྱ་མཚོའི་རྣམ་ཐར་ཞིང་བཀོད་རྣམས་ཀྱི་སྐུ་ཐང་ཆེ་བ་རེ་རེ་དང་
གྲུབ་ཐོབ་བརྒྱད་ཅུའི་སྐུ་བརྙན་བྲིས་ཐང་བདུན་ལ་ཚང་བ་རྣམས་བཞེང་བར་གནང། གསེར་ཟངས་ལས་གྲུབ་པའི་སྐུ་བརྙན་ཡང་སངས་རྒྱས་སུམ་ཅུ་སོ་ལྔ། ཚེ་དཔག་མེད། སྒྲོལ་དཀར། རྒྱལ་དབང་ཐམས་ཅད་མཁྱེན་
པ་ངག་དབང་བློ་བཟང་རྒྱ་མཚོ་མཆོག་གི་སྐུ་བརྙན་ཁྲུ་གང་མ་ལོངས་ཙམ་རེ་དང། ལྷོ་བྲག་གྲུབ་ཆེན་ནམ་མཁའ་རྒྱལ་མཚན་གྱི་གསེར་སྐུ་ཁྲུ་གང་ལྷག་ཙམ་རྣམས་བཞེང་པར་མཛད། མདའ་རིས་གྲྭ་ཚང་གི་འདུ་ཁང་
གསར་རྒྱབ་ནོར་བུ་གླིང་དུ་ཕེབས། སྤྱིན་སྲེག་དང་རབ་གནས་རྒྱས་པ་ཅིག་མཛད་ནས། གྲྭ་ཚང་ལ་མང་འགྱེད་དང། གོས་ཆེན་གྱི་རྒྱལ་མཚན་དང། ཕྱེ་ཕུར་ཆེ་བ་རེ། སྨན་འདམ་ལས་གྲུབ་པའི་བདེ་གཤེགས་

[020B] ཐུབ་དབང་གཙོ་འཁོར་གསུམ་བཅས་འབུལ་བ་གནང་ཞིང། དེ་ནས་སྡེ་པ་སྣང་པའི་སར་ཕེབས་ནས་སྦྱིན་སྲེག་ཅིག་གནང། དེ་ནས་རིམ་གྱིས་རི་ཁྲོད་འབངས་རི་རྒྱུད་ཀྱི་ནང་རྟེན་དང་མཉམ་མེད་ནམ་
མཁའི་རྣལ་འབྱོར་པའི་ཐུགས་དམ་གྱི་རྟེན་མགོན་པོའི་སྐུ་བྱིན་རླབས་ཅན་དེ་མཇལ་བར་གནང། ཙ་རི་བསྐོར་ནས་ཡར་ཕེབས་ལ་མ་བང་རིམ་ཆོས་སྔེར་བཞུགས་བའི་ནུབ་མོ་མནལ་ཟ་ཟིའི་དད་ལ་དཔལ་ལྡན་དམག་ཟོར་རྒྱལ་མོ་
བུད་མེད་གཡུའི་སྐྲ་རྦད་མགོ་ཉིལ་ལི་བ་སྐུ་མདུན་དུ་གསལ་བར་གཟིགས་པའི་ཐུགས་སྣང་བྱུང་གསུང། དེ་ལྟར་དྭགས་པོ་སྟོད་སྨད་ཀྱི་སྐྱ་སེར་རྣམས་ཆོས་ཀྱིས་ཚིམ་པར་མཛད་ནས་རྒྱལ་བླ་བྲང་དུ་ཕེབས་ཤིང་གཉེར་པར་ཚེ་
རྟ་ཟུང་འབྲེལ་གྱི་རྗེས་གནང་ཞིག་གནང། སླར་སླེ་ལུང་དུ་ཕེབས་ནས་ལྷ་བྲིས་པ་མཁས་པ་འགའ་ཞིག་འབོད་བ་མཛད་ནས་དེ་བཞིན་གཤེགས་བའི་མཛད་པ་བརྒྱ་བའི་ཚུལ་ཐང་ཀ་ཉི་ཤུ་རྩ་ལྔར་ཚང་བ་ཞིག་བཞེང་བ་གནང་ཞིང་
རྣམ་སྲས་ཀྱི་སྐུ་ཐང་ཆེ་བ་ལྕང་ལོ་ཅན་གྱི་ཞིང་བཀོད་དང་བཅས་པ་བཞེངས་ནས། དེ་རྣམས་བཞུགས་པའི་གཙུག་ལག་ཁང་རྩེ་ཞོལ་དང་བཅས་པ་ཅིག་ཀྱང་བཞེང་བར་མཛད་དོ། །དེ་དག་ལ་འདི་སྐད་ཅེས་བྱ་སྟེ། སྔོན་གནས་
གྲུབ་པའི་དཔའ་བོ་རྣལ་འབྱོར་མ། །རྒྱལ་དང་རྒྱལ་སྲས་དགྲ་བཅོམ་ཆེན་པོ་རྣམས། །ཁྱོད་ཀྱི་སྐུ་གསུང་ཐུགས་ཀྱི་མཛད་པ་ལ། །དགྱེས་ནས་མངོན་སུམ་འཛུམ་ཞལ་བསྟན་པ་སྙམ། །རྒྱལ་བའི་སྐུ་གསུང་ཐུགས་

[021A]༄༅། །རྟེན་བཞེང་བ་དང། །ཟབ་མོའི་གདམས་པ་གཞན་ལ་འདོམས་པ་དང། །ཇི་ལྟར་གདམས་བཞིན་ཉིད་ཀྱིས་ཉམས་བཞེས་པ། །འདི་གསུམ་བླ་མཁྱེད་ཀྱི་རྣམ་ཐར་གཙོ། །དེ་ལྟར་འཁོར་ལོ་
གསུམ་གྱི་རོལ་པ་ཡིས། །ཤར་ཕྱོགས་འོལ་ཁ་ཆོས་འཁོར་རྒྱལ་སོགས་ཀྱི། །དགེ་འདུན་སྡེ་སྐྱོང་བཤད་སྒྲུབ་རྒྱལ་བའི་བསྟན། །འཛིན་སྐྱོང་སྤེལ་བའི་རྩ་ལག་ཆེན་པོར་གྱུར། ཅེས་བྱའོ། །དེ་ནས་ནད་དང་གདོན་
དང་རིམས་སོགས་གང་གིས་ཀྱང་བརྫི་བར་མི་ནུས་པའི་རྡོ་རྗེའི་སྐུ་བརྙེས་ཀྱང། སྐུ་དེ་ཉིད་ཀྱི་དངོས་ཀྱི་གདུལ་བྱ་ཕལ་ཆེར་རྫོགས་ནས། སྐུ་ཚེ་ཕྱི་མའི་གདུལ་བྱ་ལ་གཙོ་བོར་ཕན་ག་དགས་པར་དགོངས་ཏེ་བསྙུང་གཞི་ཞིག་
བྱུང་ནས་གཞན་དོན་ལ་གཤེགས་རྒྱུའི་རྒོངས་མོ་ཆོས་འཁོར་རྒྱལ་ན་ཐམས་ཅད་མཁྱེན་པ་དགེ་འདུན་རྒྱ་མཆོའི་ཐུགས་དམ་རྟེན་བྱིན་རླབས་ཤིན་ཏུ་ཆེ་བ་ཡོད་པ་དེའི་སྐུ་མདུན་དུ་གཏོར་འབུལ་ཤིན་ཏུ་རྒྱས་པ་ཅིག་གྱིས་དེ་ལ་དགོས་
པ་ཁྱད་པར་ཅན་ཅིག་ཡོད་གསུངས་ནས་དགུང་ལོ་ལྔ་བཅུ་ང་གཅིག་གི་ཐོག་མེ་བྱི་ཟླ་བ་དང་པོའི་ཚེས་བཅོ་ལྔའི་ཐོ་རངས་ཀྱི་ཆར་མེ་ཏོག་གི་ཆར། འཇའ་འོད་ཀྱི་གུར་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ་གཟུགས་
སྐུའི་ཟ་མ་ཏོག་གི་ཐུགས་ཀ་ནས་ཤིན་ཏུ་ཕྲ་བའི་རླུང་སེམས་ལས་བསྒྲུབས་པའི་ཡེ་ཤེས་ཀྱི་སྐུ་དེ་ཉིད་སྐད་ཅིག་ལ་ཐོགས་པ་མེད་པར་ཁས་གསུམ་གང་གིས་ཀྱང་མ་བསྡུས་པའི་དག་བ་མཁའ་སྤྱོད་ཀྱི་གནས་སམ་

[021B] དེ་དག་ལ་འདི་སྐད་ཅེས་བྱ་སྟེ། མི་ཤིགས་རྡོ་རྗེ་ལྟ་བུའི་སྐུ་བརྙེས་ཀྱང། །རྟག་འཛིན་ཅན་རྣམས་གདུལ་བའི་ཐབས་མཁས་ཀྱིས། །སྤྲུལ་སྐུའི་
མཛད་པ་ཐམ་ཉེར་བསྟན་ཏེ། །མཁའ་སྦྱོད་ལྕང་ལོ་ཅན་དུ་གཤེགས་པར་གྱུར། །ཀྱེ་མ་གདོན་གསུམ་འཇོམས་པའི་མཐུ་སྟོབས་ཅན། །མཁས་གྲུབ་དགེ་འདུན་ཆོས་རྒྱལ་དབང་ཕྱུག་དེ། །བློ་བུར་ཉིད་དུ་ཞི་བའི་དབྱིངས་
སུ་མནལ། །ད་ཀོ་སྙིགས་དུས་བར་ཆད་དུ་ཡིས་སེལ། །ཉམས་ཐག་འགྲོ་བའི་སྨྲེ་སྔགས་འདི་གསོན་ལ། །ཆོས་སྐུའི་མཁའ་ལ་ཐུགས་རྗེའི་སྤྲིན་བསྡུས་ཏེ། །རྩོལ་མེད་འཕྲིན་ལས་བདུད་རྩིའི་ཆར་རྒྱུན་གྱིས། །སྦྲུལ་
སྐུའི་ལོ་ཏོག་མྱུར་དུ་སྨིན་པར་མཛད། །དེ་ནས་ཞིང་ཁམས་གཞན་དུ་གཤེགས་རྗེས་དགུང་ཞག་ཞེ་དགུའི་བར་དུ། ཆིངས་པ། དགའ་ལུང་པ། འོལ་ཁ། གཟིམས་ཁང་དཀར་པོ། རྫིང་ཕྱི་ནས་དགེ་འདུན་བསྙེན་རྫོགས་
པ་བཞི་བཅུ་ཞེ་གཅིག་ཙམ་གྱིས་གསང་འདུས། འཇིགས་བྱེད། སྨན་བླ། བླ་མ་མཆོད་པ། སྨོན་ལམ་གྱི་རིགས་ལ་སོགས་པའི་དགོངས་པ་རྫོགས་ཐབས་རྣམས་གདུང་ཤུགས་དྲག་པོའི་སྒོ་ནས་མཛད་ཅིང། སྐུ་གདུང་
ཞུགས་འབུལ་ལ་ཆོས་འཁོར་རྒྱལ་ནས་དགའ་ཚལ་དབུ་མཛད་གདན་འདྲེན་ཞུས་ཏེ་ཞུགས་འབུལ་མཛད་པའི་ལྟས་ཁྱད་པར་ཅན་བྱུང་ཞིང། གདུང་ཆོག་པ་རྣམས་ལ་ཞབས་ཏོག་དང་དངུལ་སྲང་ལྔ་རེ་ལ་སྐོར་བའི་ཡོན་ཕུལ། སྐུ་

[022A]༄༅། །ཞབས་ཡས་ཕྱིན་ལ་སྤྱད་དངོས་འགངས་ཆེ་བའི་རིགས་རྣམས་ལྗགས་བསྔོའི་རྟེན། སེར་འབྲས་དགེ་གསུམ་གྱི་དཔོན་སློབ་རྣམས་ལ་བརྒྱད་ཚན་དྲུག་ཚན་བཞི་ཚན་སོགས་སོ་སོའི་བབ་རིགས་
དད་མཐུན་པ་དང། ལྷ་ས། སེར་འབྲས་དགེ་གསུམ། བསམ་ཡས། འོལ་ཁ་སོགས་ཀྱི་མཆོད་ཁང་རྣམས་སུ། མར་མེ། སྙན་དར། བདུག་སྤོས། ཆོས་འཁོར་རྒྱལ། མངའ་རིས་གྲྭ་ཚང་སོགས་ལའང་མང་
འགྱེད་སྦྱི་འདུལ། བདུན་གསུམ་པར་འོལ་ཁའི་དགོན་ཁག་རྣམས་བསྡུས་ནས་ཉིམ་ཕྱེད་གཉིས་བར་མང་ཇ་ཚ་གྲྭ་འགྱད་བཅས། བཀྲ་ཤིས་ལྷུན་པོར་ངེད་ལའང་དགོངས་པ་རྫོགས་ཆེད་དུ་བསྔོ་རྟེན། མཆོད་ཁང་སོ་
སོར་སྙན་དར་སྤོས། ཆོས་འཁོར་རྒྱལ་གྱི་མཆོད་ཁང་མགོན་ཁང་སོགས་ལ་སྙན་དར་བདུག་སྤོས། བྱམས་མགོན་གྱི་གཙོས་རྟེན་གཙོ་ཆེ་བ་རྣམས་ལ་རྒྱ་མཆོད་སོགས་ཕུལ་ཞིང། ཐུགས་དམ་གསུང་བརྟག་ཕེབས་
པ་བཞིན། བཟང་སྤྱོད། སྒྲོལ་མ་སོགས་དགེ་འདུན་བཅུ་གཅིག་གིས་ཟླ་བ་གཉིས་ལྷག་ཙམ་འདོན་པར་མཛད། ལ་མོ་ཆོས་སྐྱོང་གི་ལུང་བསྟན་ལྟར་ཕྱག་རྡོར་འཁོར་ཆེན་གྱི་སྐུ་ཐང་བཞེངས་ནས་རབ་ག་ནས་ཕྱག་
མཆོད་རྒྱས་པ་དང། འདི་ཁའི་བརྟག་པར་བབས་པ་བཞིན་ཕྱག་རྡོར་འཁོར་ལོ་ཆེན་བོའ་གསེར་སྐུ་དང། གཞན་ཡང་དངུལ་གདུང་མི་ཚད་ཙམ་ཞིག་དང། སྨན་བླ་བདེ་གཤེགས་བརྒྱད་ཀྱི་སྐུ་ཁྲུ་གང་བག་མེད་ཙམ་

[022B] རྒྱལ་དབང་མཆོག་གི་སྨན་སྐུ། བླ་མ་དེ་ཉིད་རང་གི་སྐུ་གསེར་ཟངས་ལས་གྲུབ་བ་མི་ཚད་ཙམ་ཞིག་དང། སྨན་བླ་བདེ་གཤེགས་བརྒྱད་ཀྱི་ཐང་སྐུ། གྲུབ་ཆེན་བརྒྱད་ཅུའི་ཐང་སྐུ། རྒྱུད་འབུམ་པོ་ཏི་བཅོ་བརྒྱད་
ལ་ཚང་བ་རྣམས་བཞེངས་ཤིང། གྲྭ་པ་བཞིས་བཀའ་འགྱུར་རྒྱུད་འབུམ་སྒྲོག་པར་མཛད་པ་སོགས་བླ་མ་དེ་ཉིད་རང་ལ་དད་ལྡན་རྣམས་ཀྱིས་ཕུལ་བ་སོགས་དགོངས་པ་ཡོངས་སུ་རྫོགས་ཐབས་སྤྲུལ་སྐུ་མྱུར་ཕེབས་ཀྱི་རྟེན་
འབྲེལ་ལ་དམིགས་པའི་དགེ་ཕྱོགས་ལ་གང་འགྲོ་བགྱིས་ཡོད་པར་འདུག་ལགས་སོ། །ཚུལ་འདིར་འབད་པའི་རྣམ་དཀར་ལེགས་བྱས་མཐུས། །བློ་བཟང་རྒྱལ་བསྟན་ཤིང་རྟ་ཆེན་པོའི་ལམ། །མ་ནོར་ལམ་བཟང་
རིམ་གྱིས་མྱུར་བགྲོད་དེ། །རྣམ་འདྲེན་ཐར་བའི་ལམ་དུ་ཕྱིན་པར་ཤོག། །ཤུགས་དྲག་དད་ལྡན་སྐྱེ་དགུ་མཐའ་དག་གི། །བསོད་ནམས་ཕུང་པོ་ཇི་སྙེད་མཆིས་པ་དས། །ཞིང་འདིར་སྤྲུལ་སྐུའི་འབྲས་བུ་ལེགས་
སྨིན་ཏེ། །རྒྱལ་བའི་བསྟན་པ་མི་ནུབ་འཛིན་པར་ཤོག་དེ་ལྟར་དང་བས་གསོལ་བཏབ་ལུས་ཅན་རྣམས། །དམ་པ་ཁྱོད་ཀྱིས་འབྲལ་མེད་རྗེས་བཟུངས་ཏེ། །ཡང་དག་ལམ་བཟང་མྱུར་དུ་ལེགས་རྟོགས་ནས། །
འགྲོ་རྣམས་ཕན་བདེའི་ལམ་ལ་འགོད་པར་ཤོག་ཅེས་རྗེ་དྲུང་སྤྲུལ་པའི་སྐུ་དགེ་འདུན་ཆོས་རྒྱལ་དབང་ཕྱུག་གི་རྣམ་པར་ཐར་པ་གྲུབ་དབང་དགྱེས་པའི་རོལ་མཚོ་ཞེས་བྱ་བ་འདི་ནི་གཙང་པ་དགེ་སློང་བསམ་གཏན་དང་

[023A]༄༅། །དགེ་སློང་ཚུལ་ཁྲིམས་ཆོས་འཕེལ་གཉིས་ཀྱིས་ནན་ཆེན་པོས་ཡང་ཡང་བསྐུལ་བ་ལ་བརྟེན་ནས་ཤཱཀྱའི་བཙུན་པ་བློ་བཟང་ཡེ་ཤེས་ཀྱིས་འབྲུ་མང་པོ་ཞེས་པ་ས་ཕོ་སྟག་གི་ལོ་ཧོར་ཟླ་བཅུ་བའི་ཚེས་
གཉིས་ལ་གཙང་སྟོད་ཀྱི་ཆོས་གྲྭ་ཆེན་པ་བཀྲ་ཤིས་ལྷུན་པོ་དཔལ་གྱི་སྡེ་ཆེན་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་གི་གཟིམས་ཁང་རྒྱལ་མཚན་མཐོན་པོར་གྲུབ་པར་བགྱིས་པའོ།། མངྒ་ལཾ།།

[023B][BLANK PAGE]



