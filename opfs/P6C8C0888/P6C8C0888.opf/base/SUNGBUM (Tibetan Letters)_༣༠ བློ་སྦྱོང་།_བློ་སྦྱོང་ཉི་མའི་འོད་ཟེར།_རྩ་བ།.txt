༄༅། །བློ་སྦྱོང་ཉི་མའི་འོད་ཟེར་བཞུགས་སོ། །

[001A] །རྗེ་བཙུན་དམ་པ་ཐུགས་རྗེ་ཆེན་པོ་དང་ལྡན་པ་རྣམས་ཀྱི་ཞབས་ལ་དུས་ཐམས་
ཅད་དུ་ཕྱག་འཚལ་ཞིང་སྐྱབས་སུ་མཆིའོ། །བརྩེ་བ་ཆེན་པོས་གནས་སྐབས་ཐམས་ཅད་དུ་རྗེས་སུ་
གཟུང་དུ་གསོལ། བྱམས་དང་སྙིང་རྗེའི་རྩ་བ་ལས་བྱུང་བའི། །བྱང་ཆུབ་སེམས་ཀྱི་གྲུ་གཟིངས་ལེགས་
བསྡམས་ཏེ། །ཕྱིན་དྲུག་བསྡུ་བ་བཞི་ཡི་དར་ཆེན་འཕྱར། །ལྷོད་པ་མེད་པའི་བརྩོན་འགྲུས་རླུང་གིས་

[002A] །བསྐྱོད། །ལུས་ཅན་འཁོར་བའི་མཚོ་ལས་རབ་བསྒྲལ་ཏེ། །རྣམ་མཁྱེན་ཡིད་བཞིན་
གླིང་དུ་འཁྲིད་མཛད་པ། །དེད་དཔོན་མཆོག་གྱུར་ཐུབ་པའི་དབང་པོ་དང། །བྱམས་པ་ཐོགས་མེད་དབྱིག་
གཉེན་བློ་བརྟན་ཞབས། །འཇམ་དབྱངས་ཀླུ་སྒྲུབ་འཕགས་མཆོག་ཞི་བ་ལྷ། །གསེར་གླིང་རྒྱལ་པོ་དཔལ་ལྡན་
ཨ་ཏི་ཤ་རྒྱལ་བའི་འབྱུང་གནས་སྐུ་མཆེད་རྣམ་གསུམ་སོགས། །བརྒྱུད་པར་བཅས་པའི་ཞབས་ལ་མགོས་

[002B] །ཤིང་རྟ་ཆེན་པོའི་ལམ་སྲོལ་སོ་སོ་རྣམས། །མ་འདྲེས་གསལ་བར་ཕྱེ་ནས་ལེགས་འདོམས་པ། །
སྙིགས་དུས་རྒྱལ་བ་གཉིས་པ་ཙོང་ཁ་པ། །འཇམ་དབྱངས་ཆེན་པོའི་ཞབས་ལ་གུས་ཕྱག་འཚལ། །དེ་ཡིས་
ལེགས་པར་འདོམས་པའི་གདམས་པ་མཆོག་བྱང་ཆུབ་སེམས་ལ་གོམས་པར་བྱེད་པའི་ཚུལ། །ཡང་དག་
ཇི་བཞིན་བདག་གིས་བཤད་པར་བྱ། །ཐེག་མཆོག་ལམ་གྱི་སྐལ་ལྡན་དང་བས་ཉོན། །འདིར་བྱང་ཆུབ་ཀྱི་
སེམས་རིན་པོ་ཆེ་སྦྱོང་བའི་གདམས་པ་ཐེག་པ་ཆེན་པོའི་བློ་སྦྱོང་སྙན་བརྒྱུད་ཆེན་མོ་ཞེས་ཡོངས་སུ་གྲགས་པ་དེ་
འཆད་པ་ལ་གཉིས། རྟོག་ལྡན་འཇུག་པའི་ཡན་ལག་གང་ལས་བརྒྱུད་པའི་ལོ་རྒྱུས་གདམས་པའི་ཆེ་བ་དང་བཅས་

[003A]༄༅། །ཏེ་བརྗོད་པ། གདམས་པ་རིན་པོ་ཆེ་དབང་གི་རྒྱལ་པོ་དངོས་ཀྱི་དོན་བསྟན་པའོ། །དང་པོ་ལ་
གཉིས། ཆོས་ཁུངས་བཙུན་པར་བསྟན་པའི་ཕྱིར་གང་ལས་བརྒྱུད་པའི་ལོ་རྒྱུས་དང་གདམས་པའི་ཆེ་བ་ཐུན་མོང་དུ་
བརྗོད་པ། གདམས་ངག་ལ་གུས་པ་བསྐྱེད་པའི་ཕྱིར་ཐུན་མོང་མ་ཡིན་པའི་བྱེད་ལས་ཀྱི་སྒོ་ནས་གདམས་པའི་ཆེ་
བ་བྱེ་བྲག་ཏུ་བརྗོད་པའོ། །དང་པོ་ནི། མན་ངག་བདུད་རྩིའི་སྙིང་པོ་ནི། །གསེར་གླིང་པ་ནས་བརྒྱུད་པ་ཡིན། །ཞེས་
གསུངས་ཏེ། སྤྱིར་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ངམ། འཁོར་
ལོ་རིམ་པ་གསུམ་དུ་བཀའ་སྩལ་པ་ཐམས་ཅད་བསྡུ་ན། ང་འམ་བདག་ཏུ་འཛིན་པའི་འཁྲུལ་པ་མ་ལུས་པ་ཟད་

[003B] གཞན་གྱི་དོན་ལྷུར་ལེན་པའི་བསམ་པ་གོམས་པར་བྱེད་པའི་ལམ་ཆ་ལག་དང་བཅས་པར་འདུ་ལ། སྔ་མ་ལས་
བརྩམས་ནས་བརྗོད་བྱའི་དབང་དུ་བྱས་ན་ཉན་ཐོས་དང་རང་སངས་རྒྱས་ཀྱི་ཐེག་པ་གཉིས། རྗོད་བྱེད་ཀྱི་དབང་དུ་བྱས་ན་ཉན་རང་གི་རིགས་
ཅན་བཀྲི་བའི་ཐེག་དམན་གྱི་སྡེ་སྣོད་གསུངས་སོ། །ཕྱི་མ་ལས་བརྩམས་ནས་བརྗོད་བྱའི་དབང་དུ་བྱས་ན་ཐེག་པ་ཆེན་པོ་རྒྱུ་འབྲས་
རྗོད་བྱེད་ཀྱི་དབང་དུ་བྱས་ན་ཐེག་པ་ཆེན་པོའི་མདོ་སྔགས་ཀྱི་གསུང་རབ་བཀའ་སྩལ་བ་ལས། འདིར་སྐལ་བ་དང་ལྡན་པའི་གང་ཟག་རྣམ་
པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་བྱེད་པའི་ཐབས་ཐེག་པ་ཆེན་པོར་འཇུག་པའི་སྒོ་བྱང་ཆུབ་སེམས་སྦྱོང་གི་གདམས་
པ་ལས་བརྩམས་ཏེ་སྟོན་ལ། དེ་ཡང་སངས་རྒྱས་བཅོམ་ལྡན་འདས་ཀྱིས་བྱང་ཆུབ་ཀྱི་སེམས་སྦྱོང་བའི་གདམས་པ་བཀའ་སྩལ་པ་ཐམས་

[004A]༄༅། །ཅད་ཤིང་རྟ་ཆེན་པོ་སོ་སོའི་ལུགས་གསུམ་དུ་གནས་ལ། དེ་དག་ཐམས་ཅད་ཀྱིས་ཀྱང་ཉོན་མོངས་པ་བརྒྱད་ཁྲི་བཞི་སྟོང་
གི་ནད་དང། དེ་དག་གིས་བསྐྱེད་པའི་སྐྱེ་རྒ་ན་འཆི་སོགས་སྡུག་བསྔལ་མ་ལུས་པ་འཇོམས་ཤིང་མི་གནས་པའི་མྱ་ངན་ལས་འདས་
པའི་གོ་འཕང་བདེ་བླག་ཏུ་སྟེར་བར་བྱེད་པ་བདུད་རྩིའི་ནང་ནས་རབ་མཆོག་གཙོ་བོ་དམ་པ་སྟེ། སྤྱིར་བདུད་རྩི་ཨ་མྲྀ་ཏ་འཆི་བ་མེད་པའི་གོ་
འཕང་སྟེར་བ་ལ་དཔེར་ན་བཀོལ་ཤེས་པའི་སྨན་པ་ཞིག་གིས་ལེགས་པར་ནད་ངོས་ཟིན་ནས་སྦྱར་ན་ཐམས་ཅད་ཀྱང་ན་རྒ་འཆི་བ་ལས་གྲོལ་
པའི་གོ་འཕང་སྟེར་བར་བྱེད་མོད། དེ་དག་གི་ནང་ནས་གཙོ་བོ་འམ་རབ་ཏུ་གྱུར་པ་ནི་གང་གི་དྲི་ཚོར་བ་ཙམ་གྱིས་སྤྲུལ་དུག་དྲག་པོ་དུག་རྣོན་པོ་
མྱུར་དུ་ཁྱབ་པར་བྱེད་པ་དག་ཀྱང་ཕྱིར་ཟློག་པར་བྱེད་པ་རྩི་མ་གྷི་ཞེས་བྱ་བ་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས་གསུངས་པ་དེ་འཆི་བ་

[004B]
ཡང་ལམ་གྱི་ཡན་ལག་ཚང་བས་གོམས་པར་བྱས་ན་འཁོར་བའི་སྐྱེ་རྒ་ན་འཆི་ཐམས་ཅད་ལས་གྲོལ་བའི་གོ་འཕང་སྟེར་བར་ནུས་མོད་
འོན་ཀྱང་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ལམ་གྱི་ཡན་ལག་ཚང་བས་གོམས་པར་བྱས་ན་ཉན་ཐོས་དང་རང་སངས་རྒྱས་དགྲ་
བཅོམ་པ་ཆེན་པོ་རྣམས་དང། དག་ས་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཀྱང་ཟད་པར་མ་སྤངས་པའི་
བསམ་གྱིས་མི་ཁྱབ་པར་བསྒྱུར་བའི་འཆི་འཕོ་བ་དེ་ཡང་མ་ལུས་པར་ཟད་པ་རྣམ་པ་ཐམས་ཅད་མཁྱེན་པ་སངས་རྒྱས་བཅོམ་ལྡན་འདས་
ཀྱི་གོ་འཕང་སྟེར་བར་བྱེད་པས་ན་འཆི་བ་མེད་པའི་གོ་འཕང་སྟེར་བའི་བདུད་རྩི་རྣམས་ཀྱི་ནང་ནས་སྙིང་པོ་ལྟ་བུ་གཙོ་བོ་མཆོག་ཏུ་གྱུར་པ་

[005A]༄༅། །ནི་བྱང་ཆུབ་ཀྱི་སེམས་རིན་པོ་ཆེ་སྟེ། ཤིང་རྟ་ཆེན་པོ་དེ་དག་གི་ལམ་སྲོལ་རྣམས་ཡོངས་སུ་རྫོགས་པ་བརྒྱུད་པ་ཆུ་བོ་གསུམ་
འདྲེས་ཀྱི་ཚུལ་དུ་བླ་མ་གསེར་གླིང་པ་ལ་མངའ། དེའི་གདམས་པ་བུམ་པ་གང་བྱོའི་ཚུལ་དུ་ཇོ་བོ་ཆེན་པོ་རྗེ་ལྷ་གཅིག་ལ་མངའ། ཇོ་བོ་ལ་
རྒྱ་གར་ཁ་ཆེ་ཨུ་རྒྱན་བལ་པོ་བོད་རྣམས་སུ་མཁས་ཤིང་གྲུབ་པ་བརྙེས་པའི་སློབ་མ་བསམ་གྱིས་མི་ཁྱབ་པ་ཞིག་བྱོན་ནའང། དེ་དག་གི་
ནང་ནས་བླ་མ་ཉིད་ཀྱི་འཕྲིན་ལས་རྒྱས་པར་བྱེད་པའི་བརྒྱུད་འཛིན་ཆེན་པོ་ནི་སྒྲོལ་མས་ལུང་བསྟན་པའི་འབྲོམ་སྟོན་པ་རྒྱལ་བའི་
འབྱུང་གནས་སོ། །བཤེས་གཉེན་སྟོན་པ་ལ་བྱང་རྭ་སྒྲེང་ནུབ་ཕྱོགས་ཨུ་རྒྱན་གྱི་ཡུལ་གྲྭ་དང་མཚུངས་པ་གྲུབ་ཐོབ་ཏུ་སྤུང་ངེ་བ་གཅིག་
བྱོན་གསུངས་པའི་ནང་ནས་བླ་མ་ཉིད་ཀྱི་འཕྲིན་ལས་ཀྱི་བཀའ་བབས་ནས་བསྟན་པ་གསལ་བར་མཛད་པ་སྐུ་མཆེད་རིན་པོ་ཆེ་རྣམ་པ་

[005B] དེའི་ནང་ནས་ཀྱང་འཕགས་པ་གནས་བརྟན་ཡན་ལག་འབྱུང་གི་སྤྲུལ་པ་དགེ་བའི་བཤེས་གཉེན་པུ་ཏོ་བ་ཆེན་པོ་ཞེས་ཡོངས་སུ་
གྲགས་པ་དེ་ལ་བཤེས་གཉེན་སྟོན་པའི་མདོ་སྔགས་ཀྱི་གཞུང་མན་ངག་ཐམས་ཅད་ཡོངས་སུ་རྫོགས་པར་མངའ། པུ་ཏོ་བ་ཆེན་པོ་ལ་འཕྲིན་
ལས་ཀྱི་དར་རྒྱས་ཆེ་བ་བྱུང་སྟེ། ས་རྒྱན་གཉིས། སྐྱེས་ཚོམས་གཉིས། བསླབ་སྤྱོད་གཉིས་ཏེ་གཞུང་དྲུག་ལ་ཉན་བཤད་ཀྱི་མཐིལ། བྱང་ཆུབ་
ཀྱི་སེམས་རིན་པོ་ཆེ་ལ་ཐུགས་དམ་གྱི་མཐིལ་དུ་མཛད་དེ། སངས་རྒྱས་ཀྱི་བསྟན་པའི་བྱ་བ་བཤད་སྒྲུབ་ཀྱིས་རྒྱས་པར་མཛད་པ་ལས་སློབ་མ་
ཉིས་སྟོང་ལྷག་པ་རྣམ་གྲོལ་དོན་དུ་གཉེར་བ་ཤ་སྟག་བྱུང་བ་རྣམས་ཀྱི་ནང་ནས་མཆོག་ཏུ་གྱུར་པ་ནི་གཉལ་ན་གླང་གཉོས་གཉིས་
གཙང་ན་རམ་སྣང་གཉིས། ཁམས་ན་བྱ་ཕག་གཉིས། དོལ་ན་འབེ་རོག་གཉིས། དབུས་ཀྱི་ཉི་ཟླ་ཟུང་གཅིག་ཏུ་གྲགས་པའི་གླང་ཤར་གཉིས་

[006A]༄༅། །དགེ་བའི་བཤེས་གཉེན་གྲབ་པ། དགེ་བའི་བཤེས་གཉེན་ལྡིང་པ། བྲག་དཀར་བ་ཆེན་པོ་ལ་སོགས་པ་བྱོན་པའི་ནང་ནས་
ཞང་སྟོན་ཆེན་པོ་ཤ་ར་བ་ལ་གཞུང་གདམས་ངག་ཡོངས་སུ་རྫོགས་པ་མངའ་ཞིང་འཕྲིན་ལས་ཀྱི་བཀའ་བབས་སུ་གྲགས་ཏེ་གྲྭ་པ་ཉིས་
སྟོང་བརྒྱད་བརྒྱ་ཙམ་ལ་གཞུང་དྲུག་དང་གདམས་ངག་གི་བཤད་པ་མང་དུ་མཛད་པ་ལས་བཀའ་བབས་ཀྱི་བུ་བཞིར་གྲགས་པ་བྱུང་སྟེ། ཆོས་
ལུང་སྐུ་གཤེགས་ལ་དང་ཚུགས་ཀྱི་བཀའ་བབས། སྟབས་ཀ་བ་ཆེན་པོ་ལ་བཤད་པའི་བཀའ་བབས། ཉི་མལ་འདུལ་བ་འཛིན་པ་ལ་
བྱིན་རླབས་ཀྱི་བཀའ་བབས། འཆད་ཁ་བ་ཆེན་པོ་ལ་བྱང་ཆུབ་སེམས་ཀྱི་བཀའ་བབས་ཏེ། དགེ་བཤེས་ཆེན་པོ་འཆད་ཁ་བ་ཁོང་དག་དང་
པོར་གཉལ་ལྕགས་ཞིང་པའི་དྲུང་དུ་གླང་རི་ཐང་བའི་བློ་སྦྱོང་ཚིག་བརྒྱད་མ་གསན་པས་བཀའ་གདམས་ཀྱི་ཆོས་ལ་དད་པའི་རྒྱུ་བགྱིས། ད་ནས་

[006B] གྲོགས་བློ་ཆེན་འགའ་ཞིག་ན་རེ། ཐེག་ཆེན་གྱི་བླ་མ་བྱ་བ་ཉི་མ་
དང་ཟླ་བ་བཞིན་དུ་ཕྲག་པ་ལ་ཁུར་ནས་དོམ་དུ་རུང་བ་ཞིག་དགོས་པ་ལགས་པས་ཤ་ར་བ་ཆེན་པོ་དང་བྱ་ཡུལ་བ་རྣམ་གཉིས་གང་རུང་གི་དྲུང་དུ་
གཤེགས་པ་འཐད་ཟེར་བའི་གྲོས་བཞིན་དུ་གཞོའི་ཁང་པ་གནས་ན་ཤ་ར་བ་ཆེན་པོ་བཞུགས་པའི་དྲུང་དུ་བྱོན། དེའི་ཚེ་དགེ་བའི་
བཤེས་གཉེན་པ་ཉན་ཐོས་ཀྱིས་གསུང་གི་ན་འདུག་པ་གསན་པས། བྱིངས་སེ་ཉོགས་སེ་འདྲ་བ་ཅིག་ལས་ནན་ཏར་བློ་འཁུལ་ངེས་པ་
ཁོ་ན་མ་བྱུང། ཁོང་དག་ལ་ཆོས་ལུགས་འདི་བཞུགས་སམ་མི་བཞུགས། ཉམས་སུ་ལེན་བཏུབ་བམ་མི་བཏུབ་ཞུས་ནས། མི་བཞུགས་
པའམ་ཉམས་སུ་ལེན་མི་བཏུབ་གསུང་ན་གཞན་དུ་འགྲོ་དགོངས་ཡོད་པའི་ཚེ་ཉིན་གཅིག་དགེ་འདུན་རྣམས་སྟོན་མོ་ལ་སྤྱན་དྲངས་བཞུད་པའི་

[007A]༄༅། །ཤུལ་དུ། དགེ་བའི་བཤེས་གཉེན་པ་མཆོད་རྟེན་གཅིག་སྣང་བ་ལ་སྐོར་བ་མཛད་དུ་བྱོན་པའི་དྲུང་དུ་ཕྱིན་ནས་ཕྱམ་རྩེ་གདན་
དུ་བཏིང། འདིར་གཅིག་བཞུགས་པ་ཞུ་དང་བཀའ་གྲོས་གཅིག་ཞུ་རྒྱུ་བདོག་ཞུས་པས། སྟོན་པ་ཡས་ལ་གྲོས་མཆོད་པ་ཅི་ཡོད། གྲོས་
ཐག་ཐམས་ཅད་ཆོས་ཁྲིའི་སྟེང་དུ་བཅད་ཟིན་པ་ཡིན་གསུང། གླང་རི་ཐང་པའི་ཚིག་བརྒྱད་མ་དེ་བཏོན་ནས་ཆོས་ལུགས་འདི་འདྲ་
ཡང་གདའ་ན། འན་བུ་ཀུན་བློ་རྒོད་དུ་ཐལ་བས་གནས་ཁང་མ་རྙེད་པ་དང་གཞན་གྱིས་བརྙས་བཅོས་བྱེད་མཁན་བྱུང་བའི་ཚེ་ཉམས་སུ་
བླངས་པས་ཅུང་ཟད་ཕན་པའང་བྱུང། རེས་འགའ་ནི་བཏུབ་དྲགས་པ་རང་ཡང་མ་བྱུང་ལགས་ན་ཉམས་སུ་བླང་དུ་རུང་ངམ་མི་
རུང༑ འབྲས་བུ་སངས་རྒྱས་ཀྱི་རྒྱུར་འགྲོ་འམ་མི་འགྲོ་ཞུས་པས། བོ་དེ་རྩེའི་ཕྲེང་བ་བརྒྱ་རྩ་གཅིག་ཕྱག་ན་བགྲང་ཡིན་སྣང་བ་

[007B] འབྲས་བུ་སངས་རྒྱས་ཀྱི་གོ་འཕང་གཅིག་མི་འདོད་
ན་ཕར་ཞོག་འདོད་ཕྱིན་ཆད་ལམ་དེར་མ་ཞུགས་པར་སངས་རྒྱས་པ་མི་སྲིད་པ་ཡིན་གསུང། གསུང་ལུགས་འདིས་ནང་ན་མྱོང་
བ་ཁྱད་པར་ཅན་ཡོད་ངེས་སྙམ་པ་བྱུང། ལུང་ཆོས་པ་ལུང་དགོས་ན་ཟིན་སོ་གང་ན་ཡོད་ཞུས་པས། འཕགས་པ་ཀླུ་སྒྲུབ་
ལ་ཚད་མར་མི་བྱེད་པ་སུ་ཡོད། རིན་པོ་ཆེའི་ཕྲེང་བ་ལས། བདག་ལ་དེ་དག་སྡིག་སྨིན་ཅིང། །བདག་དགེ་མ་ལུས་དེར་སྨིན་
ཤོག་ཅེས་གསུངས་སྣང་བ་གསུང། འན་བུ་ཆོས་ལུགས་དེ་ལ་མོས་པ་གཅིག་ལགས། ཐུགས་རྗེས་འཛིན་པར་ཞུ་ཞུས་པས་
སྡོད་ནུས་པར་གྱིས་དང་རྐྱེན་གྱིས་ཚོར་བར་བྱ་ཡི་གསུང། འོ་ན་ཚོགས་ཆོས་ཀྱི་དུས་སུ་ཆོས་སྐད་དེ་ཉུག་ཙམ་ཡང་མི་འོང་བ་སྣང་བ་ཅི་

[008A]༄༅། །ལགས་ཞུས་པས། ཆོས་སྐད་བཏང་བས་ཅི་ཕན་བསླབ་ཏུ་བཏུབ་པ་མེད་པ་གསུང། དེ་ནས་ཕྱག་གསུམ་ཕུལ་ནས་ནང་
དུ་གནས་པོའི་སྔས་ཀྱི་དཔེ་ཆའི་ནང་ནས་རིན་པོ་ཆེའི་ཕྲེང་བ་ལ་བལྟས་པས་ཇི་ལྟར་གསུངས་པ་ལྟར་སྣང་བ་གཟིགས་པས་རྣམ་
རྟོག་གི་འཕྲོ་འདུ་གཞན་རྣམས་བསྐྱུངས་ནས་འདི་ཉིད་ལ་གཅིག་དྲིལ་གྱི་ཚུལ་དུ་གཞོར་ལོ་གཉིས་ལྷག་ཙམ། དགྱེ་གོང་དུ་ལོ་
དྲུག་ཤར་བར་ལོ་བཞི་སྟེ་མདོར་ན་ལོ་བཅུ་བཞིའི་བར་དུ་དགེ་བའི་བཤེས་གཉེན་པའི་དྲུང་དུ་བསྟེན་ནས་གོམས་པར་བྱས་པས་
རྣམ་པར་དག་པའི་མྱོང་བ་འཁྲུངས་པས་ཕ་ཞིང་གསེར་དུ་བཙོངས་ནས་རྟ་དྲེས་ཀྱི་ཕུབ་མའི་གསེབ་ཏུ་ཉལ་བའི་དོན་ཡང་དེ་
བ་ཡིན་ཅེས་སོགས་གསུང། འཆད་ཁ་བ་ཆེན་པོ་ལ་རྣམ་གྲོལ་དོན་དུ་གཉེར་བའི་གྲྭ་པ་དགུ་བརྒྱ་ལྷག་ཙམ་བྱུང་བའི་ནང་ནས་

[008B] རན་ཙ་རབ་ཀྱི་རྣལ་འབྱོར་བྱང་ཡེ། བ་ལམ་གྱི་གན་པ་སྟོན་དར། ལྷོ་པ་ཐམས་ཅད་མཁྱེན་པ་
བརྒྱ་སྤངས་ཐང་པ། རམ་པ་ལྷ་སྡིངས་པ་ཆེན་པོ། མཉམ་མེད་རྒྱལ་བ་སེ་ལ་སོགས་པ་འགྲོ་བ་དུ་མའི་མགོན་སྐྱབས་སུ་གྱུར་
པ་མང་དུ་བྱོན། ཁྱད་པར་དུ་སེ་སྤྱིལ་བུ་བས་ལོ་ཉི་ཤུ་རྩ་གཅིག་གི་བར་དུ་ལུས་དང་གྲིབ་མ་བཞིན་དུ་བསྟེན་ནས་གཞུང་དང་
གདམས་ངག་ཡོངས་སུ་རྫོགས་པར་མནོས་ཏེ་བུམ་པ་གང་བྱོའི་ཚུལ་དུ་བཞུགས་སོ། །སེ་ནས་ལྷ་ཆེན་པོ་ལུང་གི་དབང་ཕྱུག་ཁུ་
དབོན་སོགས་ལས་རིམ་གྱིས་བརྒྱུད་པའི་བྱང་ཆུབ་སེམས་སྦྱོང་གི་གདམས་པ་རྣམས་ནི། མཐུ་སྟོབས་དང་ཐུགས་རྗེ་བསམ་
གྱིས་མི་ཁྱབ་པ་མངའ་བའི་བདག་ཉིད་ཆེན་པོ་ལྷ་རིན་པོ་ཆེ་ཤཱཀྱ་བསོད་ནམས་རྒྱལ་མཚན་དཔལ་བཟང་པོའི་སྤྱན་སྔར་བདག་

[009A]༄༅། །གིས་ཡོངས་སུ་རྫོགས་པར་བཀའ་དྲིན་མནོས་སོ། །རམ་པ་ལྷ་སྡིངས་པ་ནས་བརྒྱུད་པ་རྣམས་དང། སྙིགས་
དུས་ཀྱི་སེམས་དཔའ་ཆེན་པོ་རྒྱལ་བའི་སྲས་པོ་ཐོགས་མེད་བཟང་པོ་དཔལ་གྱིས་མཛད་པའི་དོན་བདུན་མའི་རྣམ་བཤད་ཆེན་
མོ་ནི༑ དེ་ཉིད་ཀྱི་སྲས་ཀྱི་ཐུ་བོ་ལོ་ཙྪ་བ་ཆེན་པོ་སྐྱབས་མཆོག་དཔལ་བཟང་པོའི་སྤྱན་སྔར་ཐོབ། ལྷ་སྡིངས་པའི་དོན་བདུན་
མ་ལ་ཉམས་ཁྲིད་ཀྱི་ཚུལ་དུ་ལྷ་དང་བཅས་པའི་འཇིག་རྟེན་གྱི་འདྲེན་པ་དམ་པ་མགོན་པོ་འཇམ་པའི་དབྱངས་ཀྱི་རྣམ་པར་འཕྲུལ་
བ་ཤར་ཙོང་ཁ་པ་ཐམས་ཅད་མཁྱེན་པའི་སྤྱན་སྔར་ཞུས་པའི་ཚེ་ཤིང་རྟ་ཆེན་པོའི་བྱང་ཆུབ་སེམས་སྦྱོང་གི་ལུགས་སོ་སོ་བ་
རྣམས་ཀྱི་ནང་ནས། འཆད་ཁ་བ་ཆེན་པོའི་བློ་སྦྱོང་འདི་འཕགས་པ་ཞི་བ་ལྷའི་གཞུང་ལ་བརྟེན་པའི་བྱང་ཆུབ་སེམས་སྦྱོང་གི་

[009B] དེ་ཡང་རྩ་ཚིག་འདི་རྣམས་ལ་མང་ཉུང་དང་གོ་རིམ་སོགས་འདྲ་ལ་
འདྲ་མིན་སྣང་བ་རྣམས་ལེགས་པར་འཁྲུགས་བསྡེབས་ཏེ་བཤད་ན་མཁས་པ་མགུ་བ་བསྐྱེད་པའི་གདམས་ངག་ཏུ་འགྱུར་
བས་དེ་ལྟར་བཤད་པར་བྱའོ་གསུང། དེ་དག་ནི་ལོ་རྒྱུས་དང་གདམས་པའི་ཆེ་བ་མདོ་ཙམ་དུ་བརྗོད་པའོ། །གཉིས་པ་གདམས་
ངག་ལ་གུས་པ་བསྐྱེད་པའི་ཕྱིར་ཐུན་མོང་མ་ཡིན་པའི་བྱེད་ལས་ཀྱི་སྒོ་ནས་གདམས་པའི་ཆེ་བ་བྱེ་བྲག་ཏུ་བརྗོད་པ་ནི། རྡོ་རྗེ་ཉི་མ་ལྗོན་
ཤིང་བཞིན། །གཞུང་དོན་ལ་སོགས་ཤེས་པར་བྱ། །སྙིགས་མ་ལྔ་པོ་བདོ་བ་འདི། །བྱང་ཆུབ་ལམ་དུ་བསྒྱུར་བ་ཡིན། །ཞེས་གསུངས་ཏེ་
རྡོ་རྗེ་རིན་པོ་ཆེ་ཡོངས་སུ་རྫོགས་ཤིང་ཚང་བས་དབུལ་བ་སེལ་ཞིང་དགོས་འདོད་སྩོལ་བ་ལྟ་ཅི་སྨོས། ཆ་ཤས་དུམ་བུ་ཅུང་ཟད་ཙམ་གྱིས་

[010A]༄༅། །ཀྱང་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེའི་མིང་ཡང་མི་འདོར་ལ་དབུལ་བ་
ཡང་རྣམ་པར་ཟློག་གོ་དཔེ་དེ་བཞིན་དུ་འོག་ནས་འཆད་པའི་བྱང་ཆུབ་སེམས་སྦྱོང་གི་གདམས་པ་ཡོངས་སུ་རྫོགས་པ་ཐུགས་
རྒྱུད་ལ་འཁྲུངས་པ་ལྟ་ཅི་སྨོས། གཞུང་གི་ཆ་ཤས་གཅིག་ཙམ་གྱི་དོན་ཐུགས་རྒྱུད་ལ་འཁྲུངས་ནའང་བྱང་ཆུབ་སེམས་དཔའི་
མིང་ཡང་མི་འདོར། ཉན་ཐོས་དང་རང་སངས་རྒྱས་ཀྱི་གསེར་རྒྱན་ཁྱད་པར་དུ་འཕགས་པའང་ཟིལ་གྱིས་གནོན། འཁོར་བའི་དབུལ་
བ་ཡང་རྣམ་པར་ཟློག་གོ་ཉི་མའི་དཀྱིལ་འཁོར་དངོས་ལ་མུན་པས་ཁེབས་པའི་གནས་མེད་སྐབས་མེད་པར་མ་ཟད། ཉི་མའི་འོད་
ཟེར་ཤར་བའི་ཚེ་ན་གླིང་དེར་མུན་པས་ཁེབས་པར་བྱེད་པའི་གནས་མེད་སྐབས་མེད་པ་བཞིན་དུ་འོག་ནས་འཆད་པའི་བྱང་ཆུབ་

[010B] གཞུང་གི་ཆ་ཤས་གཅིག་ཙམ་གྱི་དོན་ཐུགས་
རྒྱུད་ལ་འཁྲུངས་ནའང་བདག་འཛིན་གཏི་མུག་མ་རིག་པ་དང་དེས་དྲངས་པའི་རང་གཅེས་འཛིན་སོགས་ཉོན་མོངས་པ་དང་ཉེ་བའི་ཉོན་
མོངས་པའི་མུན་ནག་གི་གནས་མེད་སྐབས་མེད་དོ། །སྨན་གྱི་ཤིང་ལྗོན་པ་ཡོངས་སུ་རྫོགས་པ་ལ་ནད་བཞི་བརྒྱ་རྩ་བཞི་སེལ་བའི་མཐུ་
ཡོད་པར་མ་ཟད། སྨན་ཤིང་གི་རྩ་བ་འབྲས་བུ་འདབ་མ་མེ་ཏོག་ཡལ་ག་ལོ་མ་དག་གིས་ཀྱང་ནད་དེ་དག་ཞི་བར་བྱེད་པ་དེ་བཞིན་དུ། འོག་
ནས་འཆད་པའི་བྱང་ཆུབ་སེམས་སྦྱོང་གི་གདམས་པ་ཡོངས་སུ་རྫོགས་པ་ཐུགས་རྒྱུད་ལ་འཁྲུངས་པ་ལྟ་ཅི་སྨོས། གཞུང་གི་ཆ་ཤས་གཅིག་
ཙམ་གྱི་དོན་ཐུགས་རྒྱུད་ལ་འཁྲུངས་ནའང་ཉོན་མོངས་བརྒྱད་ཁྲི་བཞི་སྟོང་གི་གཅོང་ནད་ཐམས་ཅད་ཞི་བར་བྱེད་པའི་སྨན་དམ་པའོ། །ཁྱད་

[011A]༄༅། །པར་དུ་སྟོན་པ་ཤཱཀྱ་ཐུབ་པ་སྙིགས་མ་ལྔ་བདོ་བའི་དུས་སུ་བྱོན་ལ། དེང་སང་སྙིགས་མ་ལས་ཀྱང་སྙིགས་མར་གྱུར་པ་
སེམས་ཅན་རྣམས་བསམ་རྒྱུ་ཉོན་མོངས་ལས་མེད། བྱ་རྒྱུ་ལས་ངན་དང་སྡིག་གསོག་པ་ལས་མེད། རང་མ་གཏོགས་པ་གཞན་གང་
ལའང་མི་ལེགས་པ་བྱུང་བའི་ཚེ་གོ་ལོག་གི་རྗེས་སུ་ཡི་རང་བྱེད། རང་མ་གཏོགས་པའི་གཞན་སུ་ལ་ལེགས་པ་བྱུང་ཟེར་ཡང་ཕྲག་དོག་གིས་
ཀུན་ནས་བསླང་བའི་ཤེས་པ་ལ་ཟུག་གཟེར་སྐྱེ། ལུས་ངག་ཡིད་གསུམ་གྱི་སྤྱོད་པས་གཞན་གནོད་འབའ་ཞིག་བྱེད་པའི་སེམས་
ཅན་གྱིས་འཇིག་རྟེན་གྱི་ཁམས་གང་བའི་སྐབས་འདིར། དཀར་པོ་ལ་དགའ་བའི་བསྟན་སྲུང་དང་ལྷ་ཀླུ་རྣམས་བསྟན་པ་དང་འཁོར་
རྣམ་བཞི་སྐྱོང་བའི་ཕྱིར་ཞིང་ཁམས་གཞན་དུ་གཤེགས། ནག་པོ་ལ་དགའ་བའི་མི་དང་མི་མ་ཡིན་གདུག་པ་ཅན་རྣམས་མཐུ་དང་

[011B] སྤྱིར་ཡང་འཇིག་རྟེན་གྱི་ཁམས་སུ་བཀྲ་མི་ཤིས་པ་སྣ་ཚོགས་གཏོང། ཁྱད་པར་དུ་བསྟན་པའི་སྒོར་ཞུགས་ཏེ་དམ་པའི་ཆོས་
སྒྲུབ་པ་རྣམས་ལ་སྒོ་སྣ་ཚོགས་ནས་བར་ཆད་དང་གེགས་བྱེད་ཅིང་རྐྱེན་ངན་རུ་འཛིངས་པའི་སྐབས་འདིར་ཆོས་འདི་ལྟ་བུ་ལ་མ་འབད་ན་
ཆོས་མགོ་ཐོན་པར་མི་འདུག་ལ། ཆོས་འདིའི་སྒོར་ཞུགས་ནས་འབད་ན་རྐྱེན་ངན་ལམ་དུ་བྱེད་པའི་སྒོ་ནས་གྲོགས་སུ་འཆར་བར་འགྱུར་ཏེ་
དེ་ལྟ་བུའི་དམ་པའི་ཆོས་སྒྲུབ་པའི་འགལ་རྐྱེན་ལ་མཐུན་རྐྱེན་གཟོ་ཤེས་ན་མཁས་པའང་དེ་ཡིན་ལ། རྐྱེན་ངན་གྲོགས་སུ་བསྒྱུར་བར་ནུས་
ན་ནུས་པ་ཅན་ཡང་དེ་ལ་ཟེར་ཏེ། རྐྱེན་ངན་ལམ་འཁྱེར་གྱི་མན་ངག་འདི་ནི་ལྟས་ངན་གཡང་དུ་འགུགས་པའི་མན་ངག་ཡིན་ཏེ། དེ་
ལྟར་ལམ་དུ་བྱས་པས་རྐྱེན་ངན་གྱི་འཕྲང་ལས་གྲོལ། གཉེན་པོའི་ཐང་བདེ་མོ་ལ་ཕྱིན་པའི་ཚེ་དེ་ལྟར་སྒོམ་པའི་ལུས་འདོམ་གང་

[012A]༄༅། །གྲུ་བཞི་པོ་འདི་ཉིད་བདེ་བ་ཅན་གྱི་འཇིག་རྟེན་གྱི་ཁམས་ཀྱང་དེ་ལ་ཟེར་ཏེ། ཕྱི་ནང་གི་རྐྱེན་ངན་པ་གང་གིས་ཀྱང་སྡུག་
བསྔལ་དང་ཡིད་མི་བདེ་བའི་རྐྱེན་དུ་མི་འགྱུར་བར་བདེ་བའི་གྲོགས་སུ་འགྱུར་བའི་ཕྱིར་རོ། །མི་འཁྲུགས་པའི་འཇིག་རྟེན་གྱི་ཁམས་ཀྱང་
དེ་ལ་ཟེར་ཏེ། ལུས་སེམས་ཀྱི་སྡུག་བསྔལ་མེ་ཚོགས་སྤུངས་པ་ལྟ་བུས་ཀྱང་གཡོ་ཞིང་འཁྲུག་པར་མི་ནུས་པའི་ཕྱིར་རོ། །གྲོང་ཁྱེར་
སྐྱིད་པའི་འབྱུང་གནས་ཀྱང་དེ་ལ་ཟེར། ཆོས་ཐམས་ཅད་ལ་བདེ་བར་འགྲོ་བའི་ཏིང་ངེ་འཛིན་ཐོབ་པའང་དེ་ལ་ཟེར་གསུང། དག་པའི་ཞིང་
ཁམས་སུ་བསྐལ་བའི་བར་དུ་ཚོགས་བསགས་པ་བས། སྙིགས་མ་ལྔ་བདོ་ཞིང་ཕྱི་ནང་གི་འགལ་རྐྱེན་གྱིས་གང་བའི་སྐབས་འདིར་ཅུང་ཟད་
འབད་ན་ཡང་ཚོགས་འདུམ་པ་མྱུར་བར་གསུངས་པའི་དུས་ངན་དུས་བཟང་དུ་བྱ་བའི་ཐབས་ཁྱད་པར་ཅན་ཏེ་དངོས་གཞི་ནི་འོག་ཏུ་འཆད་

[012B] །    ༈    སྔོན་འགྲོ་རྟེན་གྱི་ཆོས་སེམས་
པ་དང། དངོས་གཞི་བྱང་ཆུབ་ཀྱི་སེམས་རིན་པོ་ཆེ་སྦྱོང་བའི་རིམ་པའོ། །དང་པོ་ནི། དང་པོར་སྔོན་འགྲོ་དག་ལ་བསླབ། །ཅེས་གསུངས་
ཏེ༑ དལ་འབྱོར་རྙེད་དཀའ་ཞིང་དོན་ཆེ་བའི་ཚུལ་བསམ་པ། ཚེ་འདིར་རིང་དུ་མི་སྡོད་པར་འཆི་བ་མི་རྟག་པའི་ཚུལ་བསམ་པ། ལས་རྒྱུ་
འབྲས་སེམས་པ། འཁོར་བའི་ཉེས་དམིགས་སེམས་པའོ། །འདི་ནས་བཟུང་སྟེ་དོན་དམ་བྱང་ཆུབ་སེམས་སྦྱོང་གི་བར། དམིགས་རྣམ་
སྦྱོང་བ་རྣམས་ཀྱི་སྐབས་སུ་ཐུན་གྱི་ངོ་བོ་དང་ཐུན་མཚམས་ཀྱི་རྣལ་འབྱོར་གཉིས་གཉིས་སུ་བྱ་ལ། དང་པོ་ལ་ཡང། ཐུན་གྱི་མགོ་དང་
དངོས་གཞི་དང། མཇུག་གསུམ་གསུམ་དུ་བྱ་ཞིང། དང་པོ་བླ་མ་གསེར་གླིང་པའི་རྣམ་པར་ཐར་པ་ནས་འབྱུང་བ་ལྟར་གནས་བརྒྱན་

[013A]༄༅། །རྟེན་བཀྲམ་ནས་མཎྜལ་ཕུལ་ཏེ་དོན་ཆེན་པོ་གསུམ་གྱི་སྒོ་ནས་གསོལ་བ་གདབ་པའི་བར་སྦྱོར་བའི་ཆོས་ཚན་དྲུག་ཚང་
བར་བྱ། གཉིས་པ་དངོས་གཞིའི་སྐབས་སུ་ཐོག་མེད་ནས་ད་ལྟ་ལ་ཐུག་གི་བར་དུ་རང་རེ་སེམས་ཀྱི་གཞན་དབང་ཅན་དུ་སོང་
ཞིང༑ སེམས་ཀྱང་ཉོན་མོངས་ཀྱི་དབང་དུ་སོང། ཉོན་མོངས་ཀྱིས་འཁོར་བའི་རྩ་བ་ལས་མངོན་པར་འདུས་བྱས། དེ་དག་གི་རྐྱེན་
གྱིས་འཁོར་བའི་སྡུག་བསྔལ་སྣ་ཚོགས་མྱོང་བ་ཡིན་ལ། ད་ཚུལ་དེ་ལས་ཟློག་སྟེ་སེམས་ལ་རང་དབང་ཐོབ་པར་བྱས་ལ། གཞག་
ན་གཞག་སར་འདུག་ཅིང། བཏང་ན་ཇི་ལྟར་འདོད་པ་བཞིན་བཀྲིར་རུང་བའི་ལས་རུང་དུ་འགྱུར་བར་བྱ་དགོས་ལ། དེ་ལྟར་འོང་
བ་ལ་སྐབས་གང་ཡིན་གྱི་དམིགས་པ་བསྐྱང་རྒྱུ་མ་གཏོགས། གཞན་གང་ལ་ཡང་འཕྲོ་བའི་བྱིང་རྒོད་ཀྱི་དབང་དུ་མ་སོང་བར་

[013B] སྐབས་ཀྱི་དམིགས་པ་རྣམས་ཀྱིའང་གོ་རིམ་དང། གྲངས་ཇི་ལྟར་ཡིན་པ་བཞིན་རིག་པ་གསལ་ཞིང་མི་འཕྲོ་བར་བསྐྱང་བར་
བྱ་སྟེ༑ བསམ་གཏན་གྱི་ཕར་ཕྱིན་ལ་སློབ་པའི་སྐབས་མ་གཏོགས་འདི་ཐམས་ཅད་དཔྱད་སྒོམ་ཤ་སྟག་གོ་གསུམ་པ་མཇུག་ཏུ་ནི་
འཕགས་པ་བཟང་པོ་སྤྱོད་པའི་སྨོན་ལམ་སོགས་སྨོན་ལམ་རྣམ་པར་དག་པ་རྣམས་གདབ་པར་བྱའོ། །དེའི་ཚུལ་གྱིས་ཉིན་མཚན་དུས་
དྲུག་ཏུ་ཉམས་སུ་བླང་བར་བྱའོ། །ཐུན་མཚམས་རྣམས་སུ་ནི་དབང་པོའི་སྒོ་སྡོམ་པ། ཤེས་བཞིན་དུ་སྤྱོད་པ། ཟས་ཀྱི་ཚོད་རིག་པར་བྱ་
བ༑ མི་ཉལ་བར་རྣལ་འབྱོར་ལ་བརྩོན་ཞིང་ཉལ་བའི་ཚེ་ཇི་ལྟར་བྱ་བ་རྣམས་ཞི་གནས་དང་ལྷག་མཐོང་གི་རྟོགས་པ་ཁྱད་པར་ཅན་སྐྱེ་བའི་
རྒྱུར་འཕགས་པ་ཐོགས་མེད་ཀྱིས་གསུངས་པས་དེ་ལྟར་བྱའོ། །དང་པོ་ནི། དལ་འབྱོར་གྱི་རང་བཞིན་མི་ཁོམ་པ་བརྒྱད་ལས་ལོག་ཅིང་འབྱོར་

[014A]༄༅། །པ་བཅུ་ཚང་བ་སྟེ། མི་ཁོམ་པ་བརྒྱད་ནི་བཤེས་སྤྲིང་ལས། ལོག་པར་ལྟ་བ་འཛིན་དང་དུད་འགོ་ཉིད། །ཡི་དྭགས་ཉིད་དང་
དམྱལ་བར་སྐྱེ་བ་དང། །རྒྱལ་བའི་བཀའ་མེད་པ་དང་མཐའ་འཁོབ་ཏུ། །ཀླ་ཀློར་སྐྱེ་དང་གླེན་ཞིང་ལྐུགས་པ་ཉིད། །ཚེ་རིང་ལྷ་ཉིད་གང་ཡང་རུང་
བར་ནི། །སྐྱེ་བ་ཞེས་བགྱི་མི་ཁོམ་སྐྱོན་བརྒྱད་པོ། །དེ་དག་དང་བྲལ་ཁོམ་པ་རྙེད་ནས་ནི། །སྐྱེ་བ་ཟློག་པའི་སླད་དུ་འབད་པར་མཛོད། །ཅེས་
གསུངས་པ་ལྟར་མིའི་འགྲོ་བས་བསྡུས་པ་བཞི། མི་མ་ཡིན་པའི་འགྲོ་བས་བསྡུས་པ་བཞི་སྟེ་དེ་དག་དང་བྲལ་བའོ། །འབྱོར་པ་བཅུ་ལ་
རང་འབྱོར་ལྔ་ནི། མི་ཉིད་དབུས་སྐྱེས་དབང་པོ་ཚང། །ལས་མཐའ་མ་ལོག་གནས་ལ་དད། །གཞན་འབྱོར་ལྔ་ནི། སངས་རྒྱས་བྱོན་
དང་དེས་ཆོས་གསུངས། །བསྟན་པ་གནས་དང་དེ་རྗེས་འཇུག་གཞན་ཕྱིར་སྙིང་ནི་བརྩེ་བའོ། །དེ་ལྟ་བུའི་དལ་འབྱོར་ཁྱད་པར་ཅན་རང་

[014B] དེ་ཉིད་མཐར་ཐུག་ངེས་ལེགས་བྱང་ཆུབ་གསུམ་སྒྲུབ་པའི་རྟེན་ལ་སྤྱིར་མི། དེའི་ནང་ནས་ཀྱང་གླིང་གསུམ་
དེའི་ནང་ནས་ཀྱང་རང་ཅག་འཛམ་བུ་གླིང་པ་མདོ་སྔགས་ཀྱི་གཞུང་ཀུན་ནས་ཐར་ལམ་སྒྲུབ་པའི་རྟེན་ལ་བསྔགས་ཏེ། འཕགས་པ་དཔའ་
བོས། གང་ཞིག་ཐོབ་ན་འཁོར་བ་ཡི། །ཕ་རོལ་སོན་པའི་ས་བོན་བསྐྲུན། །བྱང་ཆུབ་དཔལ་གྱི་ས་བོན་མཆོག་ཡིད་བཞིན་ནོར་བུ་ལས་
ལྷག་པའི། །ཡོན་ཏན་རྒྱུན་གྱི་མི་རྣམས་ནི། །སུ་ཞིག་འདིར་དེ་འབྲས་མེད་བྱེད། །ཅེས་དང། སྤྱོད་འཇུག་ལས། འདི་འདྲའི་དལ་བ་རྙེད་
གྱུར་ནས། །བདག་གིས་དགེ་གོམས་མ་བྱས་ན། །འདི་ལས་བསླུས་པ་གཞན་མེད་དེ། །འདི་ལས་རྨོངས་པ་གཞན་མེད་དོ། །གལ་ཏེ་
བདག་གིས་དེ་རྟོགས་ནས། །རྨོངས་པས་ཕྱིས་ཀྱང་སྒྱིད་ལུག་ན། །འཆི་བར་འགྱུར་བའི་དུས་ཀྱི་ཚེ། །མྱ་ངན་ཆེན་པོ་ལྡང་བར་འགྱུར། །དམྱལ་

[015A]༄༅། །མི་བཟོད་དཀས་དུས་རིང་དུ། །བདག་གི་ལུས་ལ་སྲེག་གྱུར་ན། །འགྱོད་པ་མི་བཟད་མེ་འབར་བས། །སེམས་གདུང་འགྱུར་བར་
གདོན་མི་ཟ། །ཤིན་ཏུ་རྙེད་དཀའ་ཕན་པའི་ས། །ཇི་ཞིག་ལྟར་སྟེ་རྙེད་གྱུར་ནས། །བདག་ནི་ཤེས་དང་ལྡན་བཞིན་དུ། །ཕྱིར་ཡང་དམྱལ་བ་དེར་
ཁྲིད་ན། །སྔགས་ཀྱིས་རྨོངས་པར་བྱས་པ་བཞིན། །བདག་ལ་འདིར་སེམས་མེད་དུ་ཟད། །ཅིས་རྨོངས་བདག་ཀྱང་མི་ཤེས་ཏེ། །བདག་གི་
ཁོང་ན་ཅི་ཞིག་ཡོད། །ཅེས་གསུངས་པ་ལྟར་རོ། །གཞན་ཡང་འཕགས་པ་དཔའ་བོས། གང་ཞིག་དགེ་བས་ཕྱུག་པའི་མི། །བསྐལ་པ་གྲངས་
མེད་ཀྱིས་ཐོབ་ནས། །འདིར་ནི་རྨོངས་པས་བསོད་ནམས་གཏེར། །ཅུང་ཟད་ཙམ་ཡང་མི་སོག་པ། །དེ་དག་འཇིག་རྟེན་ཕ་རོལ་ཏུ། །མི་བཟད་
མྱ་ངན་ཁང་པར་འཇུག་རིན་ཆེན་གླིང་ཕྱིན་ཚོང་པ་ནི། །ལག་པ་སྟོང་པས་རང་ཁྱིམ་བཞིན། །དགེ་བཅུའི་ལས་ཀྱི་ལམ་མེད་པར། །ཕྱི་ནས་ཡང་

[015B] །མི་མ་ཐོབ་པར་བདེ་བ་ནི། །ཇི་ལྟར་དེ་བདེ་སྡུག་བསྔལ་ཉིད། །དེ་བས་ཕ་རོལ་བསླུ་ཡོད་མིན། །དེ་ལས་མཆོག་ཏུ་རྨོངས་པ་
མེད༑ ༑ཅེས་གསུངས་པ་ལྟར་བསམས་པའི་རྗེས་སུ་སྙིང་པོ་ལེན་འདོད་སྐྱེད་དེ། སྤྱོད་འཇུག་ལས། འདི་ལ་གླ་རྔན་བྱིན་ནས་ནི། །ད་ནི་
རང་གི་དོན་བྱེད་ཆུག་ཅེས་དང། མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱི་ནས་རྙེད་དཀའ་བས། །རྨོངས་
པ་དུས་སུ་གཉིད་མ་ལོག་ཅེས་དང། པུ་ཏོ་བའི་དཔེ་ཆོས་ལས། སྲིན་བུས་ཕྱག་འཚལ་རྐྱང་ལ་ཞོན། །གཙང་པའི་ཉ་དང་རྨེའུ་ཟན། །ཞེས་
གསུངས་པ་ལྟར་རོ། །གནས་སྐབས་མངོན་མཐོ་ལ་ལྟོས་ཏེ་དོན་ཆེ་བ་ནི། མངོན་མཐོ་ལྷ་མིའི་གོ་འཕང་འཐོབ་པའི་རྒྱུ་ཚུལ་ཁྲིམས་གསུམ་
ལ་གོམས་པར་བྱེད་པའི་རྟེན་ཡང། སྔར་ལྟར་འཛམ་བུ་གླིང་པའི་མི་ཉིད་མཆོག་ཏུ་བསྔགས་ཏེ། ཐོབ་དཀའ་འཛམ་གླིང་མི་ཡི་ལུས། །

[016A]༄༅། །དེ་ཐོབ་དུས་སུ་དགེ་བ་ནི། །རབ་ཏུ་འབད་དེ་སྤྱད་པར་བྱ། །ཞེས་སོ། །རྙེད་པར་དཀའ་བའི་ཚུལ་ལ་རྒྱུ་འབྲས་ཀྱི་སྒོ་ནས་རྙེད་
པར་དཀའ་བའི་ཚུལ་སེམས་པ་ལ་གཉིས། དང་པོ་ནི། བཞི་བརྒྱ་པ་ལས། ཕལ་མོ་ཆེར་ན་མི་རྣམས་ནི། །དམ་པ་མ་ཡིན་ཕྱོགས་ཡོངས་
འཛིན། །དེས་ན་སོ་སོའི་སྐྱེ་བོ་རྣམས། །ཕལ་ཆེར་ངེས་པར་ངན་འགྲོར་འགྲོ་ཞེས་གསུངས་པ་ལྟར་མཐོ་རིས་ཐོབ་པའི་རྟེན་ལའང་བཅས་
པ་དང་རང་བཞིན་གྱི་ཁ་ན་མ་ཐོ་བ་ལ་འཛེམ་མེད་དུ་སྤྱོད་ཅིང་ཕྱིན་ཆད་མི་བྱེད་པའི་སྡོམ་སེམས་ཐོབ་པ་ཤིན་ཏུ་ཉུང་བས་ངན་འགྲོར་འགྲོ་བ་
ནི་མང་ལ། བདེ་འགྲོའི་ལུས་ཐོབ་པ་ནི་ཤིན་ཏུ་དཀོན་ཏེ། སྤྱོད་འཇུག་ལས། བདག་གི་སྤྱོད་པ་འདི་འདྲས་ནི། །མི་ཡི་ལུས་ཀྱང་ཐོབ་
མི་འགྱུར། །མི་ལུས་ཐོབ་པར་མ་གྱུར་ན། །སྡིག་པ་འབའ་ཞིག་དགེ་བ་མེད། །ཅེས་དང། བཤེས་སྤྲིང་ལས། རྒྱ་མཚོ་ཆེར་གཡེངས་

[016B] །རུས་སྦལ་ཕྲད་པ་བས་ཀྱང་དུད་འགྲོ་ལས། །མི་ཉིད་ཆེས་ཐོབ་དཀའ་བས་མི་དབང་གིས། །དམ་ཆོས་སྤྱད་པས་ད་
འབྲས་མཆིས་པར་མཛོད། །གང་ཞིག་གསེར་སྣོད་རིན་ཆེན་སྤྲས་པ་ཡིས། །ངན་སྐྱུགས་འཕྱག་པར་བགྱིད་པ་དེ་བས་ཀྱང། །གང་ཞིག་མི་རུ་སྐྱེས་ནས་
སྡིག་པའི་ལས། །བགྱིད་པ་དེ་ནི་ཆེས་རབ་བླུན་པ་ལགས། །ཞེས་སོ། །འབྲས་བུའི་སྒོ་ནས་རྙེད་པར་དཀའ་བ་མེད་པ་ནི། སྤྱིར་ངན་སོང་
གསུམ་ལྟ་བུའི་འགྲོ་བ་ནི་མང་ལ། མཐོ་རིས་ཀྱི་རྟེན་ཐོབ་པ་ནི་ཉུང། ཁྱད་པར་མཐོ་རིས་ཀྱི་རྟེན་ལའང་མི་ཁོམ་པ་བརྒྱད་དང་བྲལ་
བའི་རྟེན་དེ་བས་ཀྱང་ཉུང། ཁྱད་པར་དུ་དལ་འབྱོར་ཐོབ་ནས་དམ་པའི་ཆོས་ལ་བློ་ཁ་ཕྱོགས་པ་ཉིན་མོའི་སྐར་མ་ཙམ་དུ་ཤེས་པར་བྱས་
ལ་དེ་ལྟར་དོན་ཆེ་ཞིང་རྙེད་དཀའ་བའི་དལ་འབྱོར་རིན་པོ་ཆེ་ཐོབ་པའི་དུས་འདིར་སྙིང་པོ་ལེན་འདོད་སྒོ་དུ་མ་ནས་སྐྱེད་དགོས་ལ། རྟེན་དེ་

[017A]༄༅། །ལ་སྙིང་པོ་ལེན་ལུགས་ཀྱང། སྤྱིར་དམ་པའི་ཆོས་བསྒྲུབ་དགོས་ཏེ། བདེ་བ་འདོད་ཅིང་སྡུག་བསྔལ་མི་འདོད་པའི་ཕྱིར་རོ། །དགོས་
ཀྱང་ནུས་སམ་སྙམ་ན་ཤིན་ཏུ་ཡང་ནུས་ཏེ། ཕྱིའི་རྐྱེན་ཐེག་པ་ཆེན་པོའི་དགེ་བའི་བཤེས་གཉེན་དང་མཇལ་ཞིང། ནང་གི་རྐྱེན་དལ་
འབྱོར་གྱི་ལུས་རྟེན་བཟང་པོ་དང་ལྡན་པའི་ཕྱིར་རོ། །དེ་ཡང་སྐྱེ་བ་ཕྱི་མའི་སྐབས་སུ་སྒྲུབ་པས་ཆོག་མོད་སྙམ་ན། དེ་ལྟར་བྱར་མི་རུང་སྟེ་
ཕྱི་མ་འདི་འདྲའི་དལ་འབྱོར་རྙེད་དཀའ་བའི་ཕྱིར་རོ། །དེ་ཡང་ལོ་ཟླ་བ་ཕྱི་མ་རྣམས་ལ་སྒྲུབ་པས་ཆོག་མོད་སྙམ་ན། དེ་ལྟར་བྱར་མི་རུང་སྟེ། སྤྱིར་
འཆི་བར་ངེས་ཤིང་ནམ་འཆི་ངེས་པ་མེད་པའི་ཕྱིར་རོ། །དེ་ལྟར་སྙིང་པོ་ལེན་པ་རྣམས་ཀྱི་ནང་ནས་ཀྱང་བྱང་ཆུབ་ཀྱི་སེམས་རིན་པོ་ཆེ་ལ་གོམས་
པར་བྱེད་པ་ཉིད་རབ་མཆོག་གཙོ་བོ་དམ་པའོ་སྙམ་དུ་བསམས་ནས། བྱང་ཆུབ་སེམས་སྦྱོང་གི་སྔོན་འགྲོའི་ཡན་ལག་ཏུ་འགྱུར་བར་བྱའོ།    ༈    །

[017B] འཆི་བ་མ་བསམས་ཤིང་མ་དྲན་པའི་ཉེས་དམིགས་འདི་ཕྱིའི་
ཕུང་ཁྲོལ་ཐམས་ཅད་ཀྱི་རྩ་བ་བྱེད་པའི་བྱེད་ཚུལ་སེམས་པ་དང། འཆི་བ་མི་རྟག་པ་བསམས་ཤིང་གོམས་པར་བྱས་པའི་ཕན་ཡོན་ནི་འདི་
ཕྱིའི་ལེགས་ཚོགས་ཐམས་ཅད་འགྲུབ་པའི་སྒོ་གཅིག་པུར་ཤེས་པར་བྱའོ། །འཆི་བ་མི་རྟག་པ་སེམས་པ་དེ་ཡང་ཚེ་འདིའི་ལུས་ལོངས་
སྤྱོད་གཉེན་ཉེ་དུ་སོགས་ལ་ཆགས་པའི་དབང་གིས་དེ་དག་དང་འབྲལ་བ་ལ་སྐྲག་པ་སྐྱེད་པ་ནི་ལམ་ལ་ཡེ་མ་སྦྱངས་པའི་འཆི་བ་
ལ་སྐྲག་ལུགས་ཡིན་པས་འདིར་དེ་སྐྱེད་པ་མིན་ནོ། །འོ་ན་གང་སྙམ་ན། ལས་ཉོན་གྱི་དབང་གིས་ཉིང་མཚམས་སྦྱར་བ་ཐམས་ཅད་
འཆི་བ་ལས་མ་འདས་པས་དེ་ལ་སྐྲག་པར་བྱས་ཀྱང་རེ་ཤིག་དགག་པར་མི་ནུས་མོད། འོན་ཀྱང་འཇིག་རྟེན་ཕྱི་མའི་དོན་སྒྲུབ་པ་མ་བྱུང་བར་

[018A]༄༅། །འཆི་བ་ལ་འཇིགས་པར་བྱ་སྟེ། དེ་བསམས་ན་དེ་དག་བསྒྲུབས་ནས་འཆི་ཁར་མི་སྐྲག་བར་བྱར་ཡོད་པའི་ཕྱིར་རོ།    ༈    །
འཆི་བ་མི་རྟག་པ་སེམས་པའི་ཚུལ་དངོས་ནི། སྤྱིར་འཆི་བར་ངེས། ནམ་འཆི་ཆ་མེད། འཆི་བའི་ཚེ་ཆོས་མ་གཏོགས་པ་གང་གིས་ཀྱང་མི་
སྟོངས་པའི་ཚུལ་གསུམ་ལས། དང་པོ་ནི། འཆི་བདག་ངེས་པར་འོངས་ཏེ། ལུས་ཇི་འདྲ་ཞིག་བླངས་ཀྱང་འཆི་བ་ལས་མ་འདས་ཏེ། ཚོམས་
ལས༑ གང་ཡང་སངས་རྒྱས་རང་སངས་རྒྱས། །སངས་རྒྱས་རྣམས་ཀྱི་ཉན་ཐོས་ཀྱང། །སྐུ་ལུས་འདི་ནི་སྤོང་མཛད་ན། །སྐྱེ་བོ་ཕལ་བ་སྨོས་
ཅི་དགོས། །ཞེས་སོ། །ཡུལ་གང་དུ་གནས་ཀྱང་འཆི་བ་ལས་མ་འདས་ཏེ། དེ་ཉིད་ལས། གང་དུ་གནས་ནའང་འཆི་བས་མི་ཚུགས་པའི། །ས་
ཕྱོགས་དེ་ནི་ཡོད་པ་མ་ཡིན་ཏེ། །བར་སྣང་ལ་མེད་རྒྱ་མཚོའི་ནང་ན་མེད། །རི་བོ་རྣམས་ཀྱི་གསེབ་ཏུ་ཞུགས་ནའང་མེད། ཅེས་སོ། །དུས་ནམ་

[018B] དེ་ཉིད་ལས། བྱུང་དང་འབྱུང་བར་འགྱུར་བ་ཇི་སྙེད་པ། །ཀུན་གྱིས་ལུས་འདི་བཏང་ནས་འགྲོ་བ་དང། །
དེ་ཀུན་འཇིག་པར་མཁས་པས་རྟོགས་གྱིས་ཏེ། །ཆོས་ལ་གནས་ཀྱིས་ངེས་པར་སྤྱད་པ་སྤྱོད། །ཅེས་སོ། །འཆི་བདག་ལ་བྲོས་པས་མི་ཐར་ཞིང་
རྐྱེན་གང་གིས་ཀྱང་ཟློག་ཏུ་མེད་དེ། རྒྱལ་པོ་ལ་གདམས་པ་ལས། དཔེར་ན་ཕྱོགས་བཞི་ནས་རི་པོ་ཆེན་པོ་སྲ་བ། བརྟན་པ། སྙིང་པོ་དང་ལྡན་
པ༑ མ་ཞིག་པ། མ་གས་པ། འཕན་མེད་པ། ཤིན་ཏུ་མཁྲེགས་པ། གཅིག་ཏུ་སྟུག་པ་བཞི་གནམ་ལ་རེག་ཅིངས་རློག་སྟེ། རྩྭ་དང་ཤིང་
དང་ཤིང་གེལ་པ་དང། ཡལ་ག་དང། ལམ་ཐམས་ཅད་དང། སེམས་ཅན་སྲོག་ཆགས་འབྱུང་པོ་ཐམས་ཅད་ཕྱེ་མར་འཐག་ཅིང་འོང་བ་ལ་ནི་
མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། རྫས་དང་སྔགས་དང་སྨན་རྣམས་ཀྱིས་བཟློག་པར་སླ་བ་ནི་

[019A]༄༅། །མ་ཡིན་ནོ། །རྒྱལ་པོ་ཆེན་པོ་དེ་བཞིན་དུ་འཇིགས་པ་ཆེན་པོ་བཞི་པོ་འདི་དག་འོང་སྟེ། དེ་དག་ལ་མགྱོགས་པས་འབྲོས་
པའམ། སྟོབས་ཀྱིས་བཟློག་པའམ། རྫས་དང། སྔགས་དང། སྨན་རྣམས་ཀྱིས་བཟློག་པར་སླ་བ་ནི་མ་ཡིན་ནོ། །བཞི་གང་ཞེ་ན། རྒ་བ་དང་
ན་བ་དང། འཆི་བ་དང། རྒུད་པའོ། །རྒྱལ་པོ་ཆེན་པོ་རྒ་བ་ནི་དར་ལ་བབ་པ་འཇོམས་ཤིང་འོང། ན་བ་ནི་ནད་མེད་པ་འཇོམས་ཤིང་འོང་
རྒུད་པ་ནི་ཕུན་སུམ་ཚོགས་པ་ཐམས་ཅད་འཇོམས་ཤིང་འོང། འཆི་བ་ནི་སྲོག་འཇོམས་ཤིང་འོང་སྟེ། དེ་དག་ལ་ནི་མགྱོགས་པས་འབྲོས་
པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། རྫས་དང། སྔགས་དང་སྨན་རྣམས་ཀྱིས་བཟློག་པར་སླ་བ་མ་ཡིན་ནོ། །
ཞེས་སོ།    ༈    །གཉིས་པ་ཚེ་ལ་སྣོན་པ་མེད་ཅིང་འབྲིད་བྱེད་པར་མཆད་དུ་ཡོད་པས་ངེས་པར་འཆི་བ་བསམ་པ་ནི། ཚེའི་ཚད་ཀྱང་ཉུང་ཟད་

[019B] དེར་ཡང་སྣོན་པ་མེད་ལ་འབྲིད་བྱེད་བར་མ་ཆད་དུ་ཡོད་དེ། ལོ་ཟླ་བ་སོང་བས་འཛད། ཟླ་བ་ཡང་ཞག་སོང་བས་འཛད་
ཞག་ཀྱང་ཉིན་མོ་དང་མཚན་མོ་སོང་བས་འཛད་དེ། སྤྱོད་འཇུག་ལས། ཚེ་འདི་རྟག་ཏུ་གོད་འགྱུར་ཞིང། །སྣོན་པ་གུད་ནས་ཡོད་མེད་
ན༑ ༑བདག་ལྟ་འཆི་བར་ཅིས་མི་འགྱུར། །ཞེས་སོ། །དེ་ཡང་དཔེ་དུ་མའི་སྒོ་ནས་བསམ་སྟེ། ཚོམས་ལས། དཔེར་ན་ཐགས་ནི་བརྐྱང་པ་ལ། །
སྤུན་ནི་གང་དང་གང་བཅུག་པའི། །སྤུན་གྱི་རྟིང་ལ་གཏུགས་པ་ལྟར། །མི་རྣམས་སྲོག་ཀྱང་དེ་བཞིན་ནོ། །དཔེར་ན་ངེས་པར་གསད་པ་དག་
གོམ་པ་གང་དང་གང་འདོར་བས། །གསོད་པའི་དྲུང་དུ་བསྙེན་པ་ལྟར། །མི་རྣམས་སྲོག་ཀྱང་དེ་བཞིན་ནོ། །ཆུ་ཀླུང་དྲག་ཏུ་འབབ་པའི་རྒྱུན། །ལྡོག་པ་
མེད་པ་ཇི་ལྟ་བ། །དེ་བཞིན་མི་ཡི་ཚེ་འགྲོ་བ། །སླར་ནི་ལྡོག་པར་འགྱུར་བ་མེད། །དཀའ་བ་ཉིད་དང་ཐུང་བ་དང། །དེ་ཡང་སྡུག་བསྔལ་ལྡན་པ་

[020A]༄༅། །དག་མྱུར་བ་ཁོ་ནར་འཇིག་འགྱུར་ཏེ། །ཆུ་ལ་དབྱུག་གུས་བྲིས་པ་བཞིན། །དཔེར་ན་ཕྱུགས་རྫི་དབྱུག་ཐོགས་ཀྱིས། །ཕྱུགས་
རྣམས་གནས་སུ་ཕྱིན་བྱེད་ལྟར། །དེ་བཞིན་རྒ་དང་ན་བ་ཡིས། །མི་རྣམས་འཆི་བདག་དྲུང་དུ་སྐྱེལ། །ཞེས་དང། རྒྱ་ཆེར་རོལ་པ་ལས་
ཀྱང༑ སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་བལྟ་དང་མཚུངས། །འགྲོ་བའི་ཚེ་འགྲོ་ནམ་མཁའི་གློག་
འདྲ་སྟེ། །རི་གཟར་འབབ་ཆུ་ལྟ་བུར་མྱུར་མགྱོགས་འགྲོ་ཞེས་སོ། །    ༈   
འཆི་བ་སེམས་པའི་ཚུལ་ནི། མངལ་འཇུག་ལས། དེ་ལས་ཀྱང་ཕྱེད་ནི་གཉིད་ཀྱིས་ཁེབས་སོ། །ལོ་བཅུ་ནི་བྱིས་པའོ། །ལོ་ཉི་ཤུ་ནི་རྒས་པའོ། །མྱ་
ངན་དང། སྨྲེ་སྔགས་འདོན་པ་དང། སྡུག་བསྔལ་བ་དང། ཡིད་མི་བདེ་བ་དང། འཁྲུག་པ་རྣམས་ཀྱིས་ཀྱང་བཅད། ལུས་ལས་བྱུང་བའི་

[020B] །ཞེས་དང། འཆད་ཁ་བའི་ཞལ་ནས་ཀྱང། ལོ་དྲུག་ཅུ་ལ་ལྟོ་རྒྱབ་དང་ན་ཆོས་བཅད་
པའི་ཤོལ་ན་ཆོས་སུ་འགྲོ་བ་ལོ་ལྔ་ཡང་མེད། ཅེས་གསུངས། སྐྱེས་རབས་ལས། ཀྱེ་མའོ་འཇིག་རྟེན་ཉོན་མོངས་དག་གནས་པ་མི་
བརྟན་དགའ་མི་འགྱུར། །ཀུ་མུ་ཏ་ཡི་དཔལ་འདི་ཡང། །དྲན་པར་བྱ་བ་ཉིད་དུ་འགྱུར། །འགྲོ་བ་འདི་ལྟ་བུར་ནི་འཁོད་པ་ལ། །སྐྱེ་བོ་འཇིགས་
པ་མེད་པ་ངོ་མཚར་ཀྱེ། །ལམ་རྣམས་ཐམས་ཅད་འཆི་བདག་ཉིད་ཀྱིས་བཀག་དོགས་པ་མེད་པར་རབ་ཏུ་དགའ་ཞིང་སྤྱོད། །ན་དང་རྒ་དང་འཆི་
བའི་གནོད་བྱེད་དགྲ་མཐུ་ཆེན་དགག་ཏུ་མི་ནུས་ཡོད་བཞིན་དུ། །འཇིག་རྟེན་ཕ་རོལ་ཉམ་ངར་ངེས་འགྲོ་ན། །སེམས་ཤེས་སུ་ཞིག་འདི་ལ་དགའ་
བར་སེམས། །ཞེས་དང། ཀ་ནི་ཀའི་སྤྲིང་ཡིག་ལས་ཀྱང། འཆི་བདག་བརྩེ་བ་མེད་པ་ཅན། །སྐྱེས་རྩལ་དོན་མེད་གསོད་གྱུར་པ། །གསོད་པ་མངོན་

[021A]༄༅། །དུ་འོང་བཞིན་དུ། །མཁས་པ་སུ་ཞིག་བག་རྐྱོང་སྤྱོད། །དེ་སླད་དཔའ་ཆེན་བཟོད་མེད་དེས། །མདའ་ནི་མི་བཟད་འཚོར་མེད་
པ༑ ༑དེ་ནི་ཇི་སྲིད་མ་འཕངས་པ། །དེ་སྲིད་རང་གི་དོན་ལ་འབོད། །ཅེས་སོ།    ༈    །གཉིས་པ་ནམ་འཆི་ངེས་མེད་སེམས་པའི་ཚུལ་ལ་གསུམ་
ལས༑ འཛམ་བུ་གླིང་པའི་ཚེ་ལ་ངེས་པ་མེད་པ་བསམ་པ་ནི། སྒྲ་མི་སྙན་པའི་ཚེ་ནི་ངེས་ལ། གཞན་རྣམས་ཀྱིས་རང་རང་གི་ཚེ་ཚད་ཐུབ་པའི་
ངེས་པ་མེད་ཀྱང་ཕལ་ཆེར་ངེས་པ་མང་ལ། འཛམ་བུ་གླིང་པ་ནི་ཤིན་ཏུ་ཡང་མ་ངེས་ཏེ། མཛོད་ལས། འདི་ན་མ་ངེས་ཐ་མར་ནི། །ལོ་བཅུ་དང་
པོ་དཔག་ཏུ་མེད། །ཅེས་དང། ཚོམས་ལས། སྔ་དྲོ་སྐྱེ་བོ་མང་མཐོང་བ། །ཕྱི་དྲོ་ཁ་ཅིག་མཐོང་མི་འགྱུར། །ཕྱི་དྲོ་སྐྱེ་བོ་མང་མཐོང་བ། །སྔ་དྲོ་
ཁ་ཅིག་མཐོང་མི་འགྱུར། །ཞེས་དང། སྐྱེས་པ་བུད་མེད་མང་པོ་དང། །དར་ལ་བབ་པའང་འཆི་འགྱུར་ན། །དེ་ལ་མི་འདི་གཞོན་ཞེས་ཏ། །གསོན་

[021B] །ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་ཅིག་བཙས་པའི་སར། །དེ་བཞིན་ཁ་ཅིག་གོག་ཙམ་ན། །དེ་
བཞིན་ཁ་ཅིག་ཡོངས་རྒྱུག་ན། །ལ་ལ་རྒན་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་
པ་ལྟུང་བ་བཞིན། །ཞེས་སོ།    ༈    །གཉིས་པ་འཆི་རྐྱེན་མང་ཞིང་གསོན་རྐྱེན་ཉུང་བའི་ཚུལ་སེམས་པ་ནི། རིན་ཆེན་འཕྲེང་བ་ལས། འཆི་བདག་རྐྱེན་
གྱི་ནང་གནས་པ། །རླུང་དམར་ནང་འདུག་མར་མེ་བཞིན། །ཞེས་དང། བཤེས་སྤྲིང་ལས་ཀྱང། ཚེ་ནི་གནོད་མང་རླུང་གིས་བཏབ་པ་ཡི། །ཆུ་ཡི་
ཆུ་བུར་བས་ཀྱང་མི་རྟག་ན། །དབུགས་རྡུབ་དབུགས་འབྱུང་གཉིད་ཀྱིས་ལོག་པ་ལས། །སད་ཁོམ་གང་ལགས་དེ་ཀུན་ངོ་མཚར་ཆེ། །ཞེས་དང། བཞི་
བརྒྱ་པ་ལས་ཀྱང། ནུས་པ་མེད་པས་འབྱུང་ཀུན་ལ། །ཚོགས་པ་ཞེས་བྱ་སྐྱེ་འགྱུར་ཏེ། །འགལ་བ་རྣམས་ལ་བདེའོ་ཞེས། །ཞེས་སོགས་དང། རིན་ཆེན་

[022A]༄༅། །འཕྲེང་བ་ལས། འཆི་བའི་རྐྱེན་ནི་མང་བ་སྟེ། །གསོན་པའི་རྐྱེན་ནི་ཉུང་ཟད་ཅིག་དེ་དག་རྣམས་ཀྱང་འཆི་བའི་ཡང། །དེ་བས་རྟག་
ཏུ་ཆོས་མཛོད་ཅིག་ཅེས་སོ།    ༈    །གསུམ་པ་ལུས་ཤིན་ཏུ་ཉམ་ཆུང་བས་ནམ་འཆི་ངེས་མེད་བསམ་པ་ནི། བཤེས་སྤྲིང་ལས། ས་དང་ལྷུན་པོ་རྒྱ་
མཚོ་ཉི་མ་བདུན། །འབར་བས་བསྲེགས་པའི་ལུས་ཅན་འདི་དག་ཀྱང། །ཐལ་བ་ཡང་ནི་ལུས་པར་མི་འགྱུར་ན། །ཤིན་ཏུ་ཉམ་ཆུང་མི་ལྟ་སྨོས་
ཅི་འཚལ། །ཞེས་དང། ཀ་ནི་ཀའི་སྤྲིང་ཡིག་ལས། འཆི་བདག་སུ་དང་མི་བཤེས་པ། །གློ་བུར་དག་ཏུ་འབབ་འགྱུར་བས། །སང་དག་བྱ་ཞེས་མ་
བཞེས་པར། །དམ་པའི་ཆོས་ལ་བསྙུར་ཏེ་མཛོད། །འདི་སང་དེང་ནི་འདི་བྱ་ཞེས། །བྱ་བ་མི་ལ་བཟང་པོ་མིན། །ནམ་ཞིག་ཁྱོད་ནི་མེད་འགྱུར་བའི། །
སང་དེ་གདོན་མི་ཟ་བར་འོང། །ཞེས་སོ།    ༈    །གསུམ་པ་འཆི་བའི་ཚེ་ཆོས་མ་གཏོགས་པ་གཞན་གང་གིས་ཀྱང་མི་སྟོངས་པ་བསམ་པ་ནི། འཆི་བའི་

[022B] ཀ་ནི་ཀའི་སྤྲིང་ཡིག་ལས། རྣམ་སྨིན་འབྱིན་པ་སྔོན་ལས་ཀྱིས། །ཁྱོད་ནི་ཡོངས་སུ་
བཏང་འགྱུར་བས། །གསར་པའི་ལས་དང་རྗེས་འབྲེལ་ཞིང། །འཆི་བདག་གིས་ནི་དྲངས་པ་ན། །དགེ་དང་སྡིག་པ་མ་གཏོགས་པ། །འགྲོ་བ་ཐམས་ཅད་ཕྱིར་
ལོག་ནས། །འགའ་ཡང་ཁྱོད་རྗེས་མི་འབྲང་བར། །མཁྱེན་པར་མཛོད་ལ་ལེགས་པར་སྤྱོད། །ཅེས་དང། ཤྲའི་ཛ་ག་ཏ་མི་ཏྲས་ཀྱང། ལྷ་གཅིག་ཇི་ལྟར་ཁྱོད་
འབྱོར་ཀྱང། །གཤེགས་ནས་འཇིག་རྟེན་གཞན་བཞུད་ཚེ། །མྱ་ངམ་ཐང་ལ་དགྲས་བཅོམ་ལྟར། །གཅིག་པུ་སྲས་མེད་བཙུན་མོ་མིན། །ན་བཟའ་མ་མཆིས་
བཤེས་མ་མཆིས། །རྒྱལ་སྲིད་མ་མཆིས་ཁབ་མ་མཆིས། །དཔག་མེད་མཐུ་དཔུང་མངའ་ལགས་ཀྱང། །གཟིགས་སུ་མ་མཆིས་གསན་མ་མཆིས། །གཅིག་
ཙམ་ཉིད་ཅིག་ཕྱི་ཐག་གིས། །རྗེས་སུ་འབྲང་བ་མི་མངའོ། །མདོར་ན་ཉིད་ཀྱི་མཚན་ཙམ་ཡང། །དེ་ཚེ་མེད་ན་གཞན་ཅི་སྨོས། །ཞེས་གསུངས་པ་

[023A]༄༅། །ལྟར་བསམས་པའི་མཐར་སྤྱིར་འཆི་བར་ནི་ངེས། ནམ་འཆི་ལ་ནི་ཆ་མི་འདུག་འཆི་བའི་ཚེ་ཆོས་མ་གཏོགས་པ་གང་
གིས་ཀྱང་མི་སྟོངས་པས་དམ་པའི་ཆོས་བསྒྲུབ་པར་བྱ། ཆོས་ཀྱི་ནང་ནས་ཀྱང་བྱང་ཆུབ་ཀྱི་སེམས་བསྒོམ་པ་ནི་རབ་གཙོ་བོར་གྱུར་པའོ་
སྙམ་དུ་ངེས་པར་བྱས་ནས་དེ་ཐམས་ཅད་བྱང་ཆུབ་ཀྱི་སེམས་སྦྱོང་བའི་ཡན་ལག་ཏུ་བྱའོ། །    ༈   
སེམས་པ་ནི། དེ་ཡང་ཤི་བའི་འོག་ཏུ་ཅང་མེད་དུ་མི་འགྲོ་བར་སྐྱེ་བ་བླང་དགོས་ལ། སྐྱེ་ས་ཡང་བདེ་འགྲོ་དང་ངན་འགྲོ་གཉིས་ལས་ནི་མེད་
དེ་དག་ཏུ་སྐྱེ་བ་ལ་རང་དབང་མེད་ཅིང་ལས་ཀྱི་གཞན་དབང་ཅན་ཡིན་པའི་ཕྱིར། ལས་དཀར་ནག་གཉིས་ཀྱི་འདོར་ལེན་ཚུལ་བཞིན་དུ་
བྱ་བ་ལ་འབད་པར་རིགས་ལ། དེ་ལ་བཞི་ལས། ལས་ངེས་པའི་ཚུལ་སེམས་པ་ནི། བདེ་སྡུག་ཕྲ་རགས་ཐམས་ཅད་དགེ་སྡིག་གི་རྗེས་

[023B] རིན་ཆེན་འཕྲེང་བ་ལས། མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ། །དགེ་ལས་བདེ་འགྲོ་ཐམས་
ཅད་དང། །སྐྱེ་བ་ཀུན་ཏུ་བདེ་བ་དག་ཅེས་སོ། །གཉིས་པ་ལས་འཕེལ་ཆེ་བའི་ཚུལ་སེམས་པ་ནི། རྒྱུ་དགེ་སྡིག་ཆུང་ངུ་ལས་ཀྱང་འབྲས་བུ་བདེ་
སྡུག་ཆེས་ཆེ་བ་འབྱུང་བ་ཡོད་དེ། ཚོམས་ལས། སྡིག་པ་ཆུང་ངུ་བྱས་པས་ཀྱང། །འཇིག་རྟེན་ཕ་རོལ་འཇིགས་ཆེན་དང། །ཕུང་ཁྲོལ་ཆེན་པོ་
བྱེད་འགྱུར་ཏེ། །ཁོང་པར་སོང་བའི་དུག་བཞིན་ནོ། །བསོད་ནམས་ཆུང་ངུ་བྱས་པས་ཀྱང། །འཇིག་རྟེན་ཕ་རོལ་བདེ་ཆེན་འདྲེན། །དོན་ཆེན་དག་
ཀྱང་བྱེད་འགྱུར་ཏེ། །འབྲུ་རྣམས་ཕུན་ཚོགས་སྨིན་པ་བཞིན། །ཞེས་དང། ཡང་དེ་ཉིད་ལས། མཁའ་ལ་བྱ་དག་ལྡིང་བ་ཡི། །གྲིབ་མ་ལྷན་
ཅིག་འགྲོ་བ་བཞིན། །ལེགས་པར་བྱས་དང་ཉེས་པར་བྱས། །དེ་དག་འགྲོ་བའི་རྗེས་སུ་འབྲང། །ཇི་ལྟར་ལམ་རྒྱགས་ཉུང་བ་དག་ལམ་

[024A]༄༅། །ཞུགས་སྡུག་བསྔལ་འགྲོ་བ་ལྟར། །དེ་བཞིན་ལས་བཟང་མ་བྱས་པའི། །སེམས་ཅན་དག་ནི་ངན་འགྲོར་འགྲོ་ཇི་ལྟར་
ལམ་རྒྱགས་མང་སྡོགས་པ། །ལམ་ཞུགས་བདེ་བར་འགྲོ་བ་ལྟར། །དེ་བཞིན་ལས་བཟང་བྱས་པ་ཡིས། །སེམས་ཅན་དག་ནི་བདེ་འགྲོར་
འགྲོ་ཞེས་དང། སྡིག་པ་ཤིན་ཏུ་ཆུང་ངུ་ལའང། །མི་གནོད་སྙམ་དུ་བརྙས་མི་བྱ། །ཆུ་ཡི་ཐིགས་པ་བསགས་པས་ཀྱང། །སྣོད་ཆེན་
ཁད་ཀྱིས་གང་བར་འགྱུར། །ཞེས་དང། སྡིག་པ་ཆུང་བྱས་བདག་ཉིད་ཀྱི། །ཕྱི་བཞིན་མི་འོང་མ་སེམས་ཤིག་ཆུ་ཡི་ཐིགས་པ་ལྷུང་བ་
ཡིས༑ ༑སྣོད་ཆེན་གང་བ་དེ་བཞིན་དུ། །ཅུང་ཟད་བསགས་པའི་སྡིག་པས་ཀྱང། །བྱིས་པ་རབ་ཏུ་གང་བར་འགྱུར། །དགེ་བ་ཆུང་བྱས་བདག་
ཉིད་ཀྱི། །ཕྱི་བཞིན་མི་འོང་མ་སེམས་ཤིག་ཆུ་ཡི་ཐིགས་པ་ལྷུང་བ་ཡིས། །བུམ་ཆེན་གང་བ་ཇི་བཞིན་དུ། །ཅུང་ཟད་བསགས་པའི་

[024B] །བརྟན་པ་རབ་ཏུ་གང་བར་འགྱུར། །ཞེས་སོ།    ༈    །གསུམ་པ་ལས་མ་བྱས་པ་དང་མི་འཕྲད་པའི་ཚུལ་སེམས་པ་ནི། བདེ་སྡུག་མྱོང་
བའི་རྒྱུར་གྱུར་པའི་ལས་མ་བསགས་ན་དེའི་འབྲས་བུ་གཏན་མི་མྱོང་སྟེ། སྟོན་པས་ཚོགས་གྲངས་མེད་བསགས་པའི་འབྲས་བུ་ལ་ལོངས་
སྤྱོད་པ་རྣམས་ཀྱིས་ཀྱང་དེའི་རྒྱུ་ཐམས་ཅད་བསག་མི་དགོས་ཀྱང་ཆ་གཅིག་བསག་དགོས་པ་ཡིན་ནོ།    ༈    །བཞི་པ་ལས་བྱས་པ་ཆུད་མི་ཟ་བའི་ཚུལ་
སེམས་པ་ནི། ཁྱད་པར་འཕགས་བསྟོད་ལས། བྲམ་ཟེ་རྣམས་ནི་དགེ་སྡིག་དག་བྱིན་པ་ལེན་བཞིན་འཕོ་བར་སྨྲ། །ཁྱོད་ཀྱི་བྱས་ཆུད་མི་ཟ་
དང༑ ༑མ་བྱས་པ་དང་ཕྲད་མེད་གསུངས། །ཞེས་དང། ཏིང་འཛིན་རྒྱལ་པོ་ལས་ཀྱང། དེ་ཡང་བྱས་ནས་རེག་པར་མི་འགྱུར་མིན། །གཞན་གྱིས་
བྱས་པ་ཚོར་བར་འགྱུར་པ་མེད། །ཅེས་དང། འདུལ་བ་ལུང་ལས་ཀྱང། ལས་རྣམས་བསྐལ་པ་བརྒྱར་ཡང་ནི། །ཆུད་མི་ཟ་བའང་ཚོགས་དང་

[025A]༄༅། །དུས༑ ༑རྙེད་ན་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །ཅེས་སོ། །དེ་ལྟར་ལས་ངེས་འཕེལ་ཆེ་མ་བྱས་པ་དང་
མི་འཕྲད་བྱས་པ་ཆུད་མི་ཟ་བའི་ཚུལ་རྣམས་ལེགས་པར་ངེས་ནས་ནག་པོའི་ལས་ལམ་རྣམས་ཀུན་སློང་ཚུན་ཆད་ནས་འགོག་ཅིང། དཀར་
པོ་དགེ་བའི་ལས་ལ་འབད་པར་བྱ་དགོས་ལ། དགེ་བའི་ལས་ཀྱི་ནང་ནས་ཀྱང་བྱང་ཆུབ་ཀྱི་སེམས་རིན་པོ་ཆེ་སྦྱོང་བ་ནི་གཙོ་བོ་རབ་མཆོག་
ཏུ་གྱུར་པའོ་སྙམ་ནས་དེ་ཐམས་ཅད་བྱང་ཆུབ་ཀྱི་སེམས་སྦྱོང་བའི་ཡན་ལག་ཏུ་འགྱུར་བར་བྱའོ།    ༈    །བཞི་པ་འཁོར་བའི་ཉེས་དམིགས་སེམས་
པ་ལ་དྲུག་ལས། དང་པོ་ངེས་པ་མེད་པའི་ཉེས་དམིགས་སེམས་པ་ནི། འཁོར་བ་ན་འཁོར་བའི་ཚེ་དགྲ་གཉེན་ཕན་ཚུན་འགྱུར་བར་ཤེས་
ནས་འཁོར་བའི་ཆོས་ལ་བློ་གཏད་བྱ་ས་གང་ཡང་མེད་པར་བལྟས་ལ་སྐྱོ་བར་བྱ་སྟེ། བཤེས་སྤྲིང་ལས། ཕ་ནི་བུ་ཉིད་མ་ནི་ཆུང་མ་ཉིད། །

[025B] །ཟློག་པ་ཉིད་དུ་མཆི་བས་དེ་སླད་དུ། །འཁོར་བ་དག་ན་ངེས་པ་འགའ་མ་མཆིས། །ཞེས་དང། དཔུང་
བཟང་གིས་ཞུས་པ་ལས། རེ་ཤིག་གཅིག་ན་དགྲ་ཡང་མཛའ་བོར་འགྱུར། །མཛའ་བོ་ཡང་ནི་དེ་བཞིན་དགྲར་འགྱུར་ཏེ། །དེ་བཞིན་ཁ་ཅིག་
ཀྱང་ནི་བར་མར་འགྱུར། །བར་མ་དེ་ཉིད་ཀྱང་ནི་དགྲ་བོར་འགྱུར། །དེ་བཞིན་མཛའ་བཤེས་འགྱུར་བར་རིག་ནས་ནི། །བློ་གྲོས་ལྡན་པས་ནམ་ཡང་
ཆགས་མི་བྱ། །གཉེན་ལ་དགའ་བའི་སེམས་ཀྱི་རྣམ་རྟོག་དག་ཟློག་ནས་དགེ་ལ་ཅི་བདེར་གཞག་པར་བྱ། །ཞེས་སོ།།    ༈   
པའི་ཉེས་དམིགས་སེམས་པ་ནི། བཤེས་སྤྲིང་ལས། རེ་རེས་རྒྱ་མཚོ་བཞི་བས་ལྷག་པ་ཡི། །འོ་མ་འཐུང་སྟེ་ད་དུང་སོ་སོ་ཡི། །སྐྱེ་བོའི་རྗེས་སུ་འབྲང་
བའི་འཁོར་བ་པས། །དེ་བས་ཆེས་མང་ཉིད་ཅིག་བཏུང་འཚལ་ལོ། །ཞེས་གསུངས་ཏེ། འདི་ནི་མཚོན་པ་ཙམ་མོ། །དེ་ཉིད་ལས། ཇི་ལྟར་མཛེ་ཅན་

[026A]༄༅། །སྲིན་བུས་ཉེན་པ་ནི། །བདེ་བའི་དོན་དུ་མེ་ལ་ཀུན་བསྟེན་ཀྱང། །ཞི་བར་མི་འགྱུར་དེ་ཉིད་འདྲ་བར་ནི། །འདོད་པ་རྣམས་ལ་
ཆགས་པའང་མཁྱེན་པར་མཛོད། །ཅེས་དང། ཕར་ཕྱིན་བསྡུས་པ་ལས་ཀྱང། འདོད་པ་དེ་དག་ཐོབ་པ་དང། །ཉིན་གཅིག་བཞིན་དུ་བསྟེན་
པ་དང། །མང་དུ་སྤྱད་པས་མི་ངོམས་ན། །དེ་ལས་ནད་ཆེན་གང་ཞིག་ཡོད། །ཅེས་འདོད་ཡོན་ལ་ཇི་ཙམ་སྤྱད་ཀྱང་ངོམས་པ་མེད་པར་
གསུངས་ལ། ཁྱད་པར་དུ་མྱ་ངན་བསལ་བ་ལས་གསུངས་པ་ལྟར་བསམ་ན་ནི་ཤིན་ཏུ་སྐྱོ་བར་འགྱུར་ཏེ། ཡང་དང་ཡང་དུ་དམྱལ་བ་
ན༑ ༑ཟངས་ཞུན་སྐོལ་བ་གང་འཐུངས་པ། །རྒྱ་མཚོའི་ནང་གི་ཆུ་ལ་ཡང། །དེ་ཡི་ཚད་ཙམ་ཡོད་མ་ཡིན། །ཁྱི་དང་ཕག་ཏུ་གྱུར་པ་ན། །མི་
གཙང་བ་ནི་གང་ཟོས་པ། །རི་ཡི་རྒྱལ་པོ་ལྷུན་པོ་ཡི། །ཚད་ལས་ཤིན་ཏུ་ལྷག་པར་འགྱུར། །མཛའ་བཤེས་རབ་ཏུ་བྲལ་བ་ཡིས། །འཁོར་བའི་

[026B] །མིག་གི་མཆི་མའི་ཐིགས་པ་ཡི། །སྣོད་དུ་རྒྱ་མྪོའང་རུང་མ་ཡིན། །ཕན་ཚུན་དག་ཏུ་རྩོད་པའི་ཕྱིར། །མགོ་བོ་བཅད་
པ་གང་ཡིན་པ། །སྤུངས་ན་དེ་ལྟར་མཐོ་བ་ནི། །ཚངས་པའི་འཇིག་རྟེན་ལས་ཀྱང་ཐལ། །སྲིན་བུར་གྱུར་ཅིང་རབ་བཀྲེས་པས། །ས་ལུད་ཟོས་པ་
གང་ཡིན་པ། །འོ་མའི་རྒྱ་མཚོ་ཆེ་ནང་དུ། །དེ་ཡིས་བཀང་ན་ཤིན་ཏུ་འགེངས། །ཞེས་གསུངས་པ་ལྟར་སྲིད་པའི་ཕུན་ཚོགས་ཇི་སྙེད་ཐོབ་ཀྱང་
བསླུས་པ་དང། ད་དུང་མ་འབད་ན་དེ་ལྟར་འགྱུར་བའི་ཚུལ་བསམས་ལ་སྐྱོ་བར་བྱ་སྟེ། དགེ་བའི་བཤེས་གཉེན་གསང་ཕུ་བའི་ཞལ་ནས། ད་
གདོད་འཁོར་བ་འདིར་གན་བུབ་མང་པོ་ཞིག་བྱ་དགོས་པ་འདི་ཉམས་ལ་རེ་མ་བབ་གསུང་བ་ལྟ་བུའི་བློ་སྣ་མ་སྐྱེས་ཀྱི་བར་དུ་བསམ་མོ།    ༈    །གསུམ་
པ་ལུས་ཡང་དང་ཡང་དུ་འདོར་བའི་ཉེས་དམིགས་ནི། སེམས་ཅན་རེ་རེས་ལུས་བླངས་ནས་དོར་བའི་རུས་པ་མ་གོད་ན་ལྷུན་པོ་ལས་མང་

[027A]༄༅། །སྟེ༑ རེ་རེའི་བདག་ཉིད་རུས་པའི་ཕུང་པོ་ནི། །ལྷུན་པོ་མཉམ་པ་ཉིད་ཅིག་འདས་གྱུར་ཏེ། །ཞེས་སོ།།    ༈   
ཉིང་མཚམས་སྦྱོར་བའི་ཉེས་དམིགས་ནི། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། །རི་ལུས་བགྲངས་ཀྱང་ས་ཡིས་ལང་མི་འགྱུར། །ཞེས་དང་
དེའི་འགྲེལ་པར་མདོ་དྲངས་པ་ལས། དགེ་སློང་དག་དཔེར་ན་སྐྱེས་བུ་འགའ་ཞིག་གིས་ས་ཆེན་པོ་འདི་ལ་རྒྱ་ཤུག་གི་ཚིག་གུ་ཙམ་གྱི་རི་ལུ་ཐོགས་
ཏེ༑ འདི་ནི་བདག་གི་མའོ། །འདི་ནི་བདག་གི་མའི་མའོ། །ཞེས་འདོར་བར་བྱེད་ན་དགེ་སློང་དག་ས་ཆེན་པོ་འདིའི་འཇིམ་པ་ནི་ཆེས་སྔ་བར་ཟད་པར་
འགྱུར་གྱི། མི་རྣམས་ཀྱི་མ་རྒྱུད་པ་ནི་དེ་ལྟ་མ་ཡིན་ནོ། །ཞེས་གསུངས་སོ།།    ༈   
པ་ནི། བཤེས་སྤྲིང་ལས། བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། །ལས་ཀྱི་དབང་གིས་ཕྱིར་ཡང་ས་སྟེང་ལྷུང། །འཁོར་ལོས་བསྒྱུར་རྒྱལ་

[027B] །འཁོར་བ་དག་ཏུ་ཡང་བྲན་ཉིད་དུ་འགྱུར། །མཐོ་རིས་བུ་མོའི་ནུ་མ་རྐེད་པ་ལ། །རེག་པའི་བདེ་བ་ཡུན་རིང་མྱོང་ནས་
སླར༑ ༑དམྱལ་བར་འཐག་གཅོད་དབྲད་པའི་འཁྲུལ་འཁོར་གྱིས། །རེག་པ་ཤིན་ཏུ་མི་བཟད་བསྟེན་འཚལ་ལོ། །རྐང་བའི་རེག་པས་ནེམ་པར་བདེ་
བཟོད་པ། །ལྷུན་པོའི་སྤོ་ལ་ཡུན་རིང་གནས་ནས་ཀྱང། །སླར་ཡང་མི་མུར་རོ་མྱགས་རྒྱུ་བ་ཡི། །སྡུག་བསྔལ་མི་བཟད་ཕོག་སྙམ་བགྱིད་འཚལ་ལོ། །
མཐོ་རིས་བུ་མོས་འབྲོངས་ཤིང་དགའ་བ་དང། །རྣམ་པར་མཛེས་ཚལ་སོན་པར་རྩེས་ནས་སླར། །འདབ་མ་རལ་གྲི་འདྲ་ཚལ་གནས་རྣམས་ཀྱིས། །རྐང་
ལག་རྣ་བ་སྣ་གཅོད་ཐོབ་པར་འགྱུར། །དལ་གྱིས་འབབ་པར་ལྷ་ཡི་བུ་མོ་ནི། །གདོང་མཛེས་གསེར་གྱི་པད་མ་ལྡན་ཞུགས་ནས། །སླར་ཡང་དམྱལ་བའི་ཆུ་
བོ་རབ་མེད་པ། །ཚྭ་རྒོ་བཟོད་གླགས་ཆུ་ཚན་འཇུག་འཚལ་ལོ། །ལྷ་ཡུལ་འདོད་བདེ་ཤིན་ཏུ་ཆེན་པོ་དང། །ཚངས་ཉིད་ཆགས་བྲལ་བདེ་བ་ཐོབ་ནས་

[028A]༄༅། །སླར༑ ༑མནར་མེད་མེ་ཡི་བུད་ཤིང་གྱུར་པ་ཡིས། །སྡུག་བསྔལ་རྒྱུན་མི་འཆད་པ་བསྟེན་འཚལ་ལོ། །ཉི་མ་ཟླ་བ་ཉིད་ཐོབ་རང་ལུས་
ཀྱི༑ ༑འོད་ཀྱིས་འཇིག་རྟེན་མཐའ་དག་སྣང་བྱས་ཀྱང། །སླར་ཡང་མུན་ནག་སྨག་ཏུ་ཕྱིན་གྱུར་ནས། །རང་གི་ལག་པ་བརྐྱང་བའང་མཐོང་མི་འགྱུར། །
ཞེས་དང། འདུལ་བ་ལུང་ལས་ཀྱང། བསགས་པ་ཀུན་གྱི་མཐའ་འཛད་ཅིང། །མཐོན་པོ་ཀུན་གྱི་མཐའ་ལྟུང་འགྱུར། །ཕྲད་པའི་མཐའ་ནི་འབྲལ་བ་སྟེ། །
གསོན་པའི་མཐའ་ནི་འཆི་བ་ཡིན། །ཞེས་གསུངས་པ་ལྟར་རོ།    ༈    །དྲུག་པ་གྲོགས་མེད་པའི་ཉེས་དམིགས་སེམས་པ་ནི། དེ་ལྟར་ནོངས་པར་འགྱུར་
འཚལ་བསོད་ནམས་ནི། །རྣམ་གསུམ་མར་མེའི་སྣང་བ་རབ་བཞེས་ཤིག་གཅིག་པུ་ཉི་མ་ཟླ་བས་མི་བརྫི་བའི། །མུན་ནག་མཐའ་ཡས་ནང་དུ་
འཇུག་འཚལ་ལོ། །ཞེས་སོ། །དེ་ལྟར་དྲུག་ནི་གསུམ་དུ་འདུ་སྟེ། འཁོར་བ་ལ་ཡིད་བརྟན་བྱས་མེད་པ་དང། དེའི་བདེ་བ་ལ་ཇི་ཙམ་སྤྱད་ཀྱང་

[028B] ཐོག་མ་མེད་པ་ནས་ཞུགས་པའོ། །དང་པོ་ལ་བཞི་ལས། ལུས་ཐོབ་པ་ལ་ཡིད་བརྟན་དུ་མི་རུང་བ་ནི། ཡང་དང་ཡང་དུ་
ལུས་འདོར་བའོ། །ཕན་གནོད་བྱས་པ་ལ་ཡིད་བརྟན་དུ་མི་རུང་བ་ནི་ངེས་པ་མེད་པའོ། །ཕུན་སུམ་ཚོགས་པ་ལ་ཡིད་བརྟན་མི་རུང་བ་ནི་མཐོ་དམན་དུ་
འགྱུར་བའོ། །འགྲོགས་པ་ལ་ཡིད་བརྟན་མི་རུང་བ་ནི། གྲོགས་མེད་པར་འགྲོ་བའོ། །གསུམ་པ་ནི་ཡང་ཡང་ཉིང་མཚམས་སྦྱོར་བ་སྟེ། སྐྱེ་བ་བརྒྱུད་པའི་མཐའ་
མི་མངོན་པའོ། །དེ་ལྟར་བསྡུས་ནས་བསམ་པར་བྱའོ། །བློའི་མཐུ་ཆེ་ན་བཤེས་སྤྲིང་ལས། དེས་པ་འདོད་པས་ཕོངས་དང་འཆི་བ་དང། །ན་དང་རྒ་སོགས་སྡུག་
བསྔལ་དུ་མ་ཡི། །འབྱུང་གནས་འཁོར་བ་འདི་ལ་སྐྱོ་མཛད་ཅིང། །ཞེས་གསུངས་པ་ལྟར་སྡུག་བསྔལ་བརྒྱད་བསམ་པ་དང། སྡུག་བསྔལ་གསུམ་བསམ་
པའི་ཚུལ་གྱིས་འཁོར་བ་སྤྱི་དང་བྱེ་བྲག་རིགས་དྲུག་སོ་སོའི་སྡུག་བསྔལ་རྣམས་བསམ་པར་བྱ་སྟེ། སྒོ་མང་པོ་ནས་བསམས་ན་འཁོར་བའི་ཉེས་དམིགས་

[029A]༄༅། །མཐོང་བའི་བློ་སྣ་སྒོ་དུ་མ་ནས་སྐྱེ། ཀུན་སློང་དྲག་པོས་བསམས་ན་ཤུགས་དྲག་སྐྱེ། ཡུན་རིང་པོར་བསམས་ན་འཁོར་
བའི་ཉེས་དམིགས་མཐོང་བའི་བློ་རྒྱུན་རིང་སྐྱེ་བར་འགྱུར་ཏེ། དེ་ལྟར་འཁོར་བའི་ཉེས་དམིགས་མཐོང་ནས་དེ་ལས་ངེས་པར་འབྱུང་བའི་བློ་སྐྱེས་པའི་
ཚེ༑ འཁོར་བ་ལས་གྲོལ་ཏེ་ཐར་པར་བགྲོད་པའི་ལམ་རྣམས་ཀྱི་ནང་ནས་ཀྱང་བྱང་ཆུབ་ཀྱི་སེམས་རིན་པོ་ཆེ་ནི་གཙོ་བོ་རབ་མཆོག་ཏུ་གྱུར་པར་
ཤེས་པར་བྱས་ནས་བྱང་ཆུབ་ཀྱི་སེམས་སྦྱོང་བའི་ཡན་ལག་ཏུ་འགྱུར་བར་བྱའོ། །སྔོན་འགྲོ་རྟེན་གྱི་ཆོས་སེམས་པའི་ཚུལ་བཤད་ཟིན་ཏོ།    ༈    །
དངོས་གཞི་བྱང་ཆུབ་ཀྱི་སེམས་རིན་པོ་ཆེ་སྦྱོང་བའི་ཚུལ་ལ་གཉིས། ཀུན་རྫོབ་བྱང་ཆུབ་ཀྱི་སེམས་སྦྱོང་བའི་རིམ་པ་དང། དོན་དམ་བྱང་
ཆུབ་ཀྱི་སེམས་སྦྱོང་བའི་རིམ་པའོ། །དང་པོ་ལ་ཐེག་ཆེན་གྱི་འཇུག་སྒོ་སེམས་བསྐྱེད་ཁོ་ནར་བསྟན་པ། སེམས་སྦྱོང་བའི་རིམ་པ་ཉིད་

[029B] །དང་པོ་ནི། དེ་ལྟར་ཐེག་པ་ཆེན་པོ་ལ་འཇུག་དགོས་ན། འཇུག་པའི་སྒོ་གང་ནས་ཡིན་སྙམ་ན། དེ་ལ་རྒྱལ་བས་ཕ་རོལ་ཏུ་ཕྱིན་པའི་
ཐེག་པ་ཆེན་པོ་དང། གསང་སྔགས་ཀྱི་ཐེག་པ་ཆེན་པོ་གཉིས་གསུངས་ཀྱི། དེ་ལས་གཞན་པའི་ཐེག་པ་ཆེན་པོ་ནི་མེད་དོ། །དེ་གཉིས་གང་གི་སྒོར་
འཇུག་ཀྱང། འཇུག་སྒོ་ནི་བྱང་ཆུབ་ཀྱི་སེམས་ཁོ་ན་ཡིན་ཏེ། དེ་རྒྱུད་ལ་ནམ་སྐྱེས་པ་ན་གཞན་གང་ཡང་མ་སྐྱེས་ཀྱང་ཐེག་པ་ཆེན་པོར་འཇོག་
པ་ཡིན་ལ། དེ་དང་ནམ་བྲལ་བ་ན་སྟོང་པ་ཉིད་ཀྱི་རྟོགས་པ་ལ་སོགས་པའི་ཡོན་ཏན་ཅི་ཡོད་ཀྱང། ཉན་ཐོས་ལ་སོགས་པའི་སར་ལྟུང་
ཞིང། ཐེག་པ་ཆེན་པོ་ལས་ཉམས་པར་ཐེག་པ་ཆེན་པོའི་གཞུང་དུ་མ་ལས་གསུངས་ཤིང། རིགས་པས་ཀྱང་འགྲུབ་པ་ཡིན་ནོ། །དེས་ན་དང་པོར་
ཐེག་ཆེན་པར་ཚུད་པ་ཡང་སེམས་དེ་བསྐྱེད་པ་ཙམ་གྱིས་འཇོག་ལ། ཕྱིས་ཐེག་ཆེན་པའི་ནང་ནས་འཐོན་པ་ཡང། དེ་དང་བྲལ་བ་ཙམ་གྱིས་

[030A]༄༅། །འཇོག་པས་ན། ཐེག་ཆེན་པ་ནི་སེམས་དེ་ཡོད་མེད་ཙམ་གྱི་རྗེས་སུ་འགྲོ་ལྡོག་བྱེད་དོ། །དེ་ལྟར་ཡང་སྤྱོད་འཇུག་ལས་
བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་
བརྗོད་བྱ་ཞིང། །ཞེས་དང། དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །ཞེས་སེམས་བསྐྱེད་མ་ཐག་ཏུ་རྒྱལ་སྲས་སུ་
འགྲོ་བར་གསུངས་ལ། འཕགས་པ་བྱམས་པའི་རྣམ་པར་ཐར་པ་ལས་ཀྱང། རིགས་ཀྱི་བུ་འདི་ལྟ་སྟེ་དཔེར་ན། རྡོ་རྗེ་རིན་པོ་ཆེ་ནི་ཆག་ཀྱང་
གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཐམས་ཅད་ཀྱང་
རྣམ་པར་ཟློག་གོ་རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནི་ནན་ཏན་དང་བྲལ་ཡང། ཉན་ཐོས་དང་རང་སངས་

[030B] བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་
ཐམས་ཅད་ཀྱང་རྣམ་པར་ཟློག་གོ་ཞེས་སྤྱོད་པ་ལ་མ་བསླབས་ཀྱང་སེམས་དེ་ཡོད་ན་བྱང་ཆུབ་སེམས་དཔར་གསུངས་པ་དང། མགོན་པོ་ཀླུ་
སྒྲུབ་ཀྱིས་ཀྱང། བདག་ཉིད་དང་ནི་འཇིག་རྟེན་འདིས། །བླ་མེད་བྱང་ཆུབ་ཐོབ་འདོད་ན། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང། །
ཞེས་དང། ལག་ན་རྡོ་རྗེ་དབང་བསྐུར་བའི་རྒྱུད་ལས་ཀྱང། བྱང་ཆུབ་སེམས་དཔའ་ཆེན་པོ་གཟུངས་སྔགས་ཆེན་པོའི་དཀྱིལ་འཁོར་ཤིན་ཏུ་རྒྱ་ཆེ་བ་འདི་དང། ཤིན་ཏུ་ཟབ་པ་
འདི་དང། གཏིང་དཔག་དཀའ་བ་དང། གསང་བ་ལས་ཀྱང་ཆེས་གསང་བ་སེམས་ཅན་སྡིག་པ་ཅན་རྣམས་ལ་བསྟན་དུ་མི་རུང་བ་འདི་ནི་ལག་ན་རྡོ་
རྗེ་ཁྱོད་ཀྱིས་ཤིན་ཏུ་དཀོན་པ་ཞིག་སྨྲས་ཏེ། འདི་ནི་སྔོན་མ་ཐོས་ན་འདི་སེམས་ཅན་ཅི་ལྟ་བུ་དག་ལ་བཤད་པར་བྱ། ལག་ན་རྡོ་རྗེས་སྨྲས་པ། འཇམ་

[031A]༄༅། །དཔལ་གང་དག་བྱང་ཆུབ་ཀྱི་སེམས་བསྒོམ་པ་ལ་ཞུགས་པ་དང། གང་གི་ཚེ་དེ་དག་བྱང་ཆུབ་ཀྱི་སེམས་གྲུབ་པར་གྱུར་པ་དེའི་ཚེ། འཇམ་དཔལ་
བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་
དཀྱིལ་འཁོར་དུ་འཇུག་པར་བྱའི། གང་དག་གི་བྱང་ཆུབ་ཀྱི་སེམས་རྫོགས་པར་མ་གྱུར་པ་དེ་དག་ནི་གཞུག་པར་མི་བྱ་སྟེ་དེ་དག་ནི་དཀྱིལ་འཁོར་བལྟར་
ཡང་མི་གཞུག་གོ་དེ་དག་ལ་ནི་ཕྱག་རྒྱ་དང་གསང་སྔགས་ཀྱང་བསྟན་པར་མི་བྱའོ། །ཞེས་གསུངས་སོ། །འདི་ལ་སྡོང་པོ་བཀོད་པའི་མདོ་ལས་ཀྱང་
རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་རྣམས་ཀྱི་ས་བོན་ལྟ་བུའོ། །འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་
པས་ཞིང་ལྟ་བུའོ། །འཇིག་རྟེན་ཐམས་ཅད་བརྟེན་པས་ས་ལྟ་བུའོ། །དབུལ་བ་ཐམས་ཅད་ཡང་དག་པར་གཅོད་པས་རྣམ་ཐོས་ཀྱི་བུ་ལྟ་བུའོ། །བྱང་ཆུབ་

[031B] །དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ། །བསམ་
པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ། །ཉོན་མོངས་པའི་དགྲ་ཕམ་པར་བྱེད་པས་མདུང་ཐུང་ལྟ་བུའོ། །ཚུལ་བཞིན་
མ་ཡིན་པ་ཡིད་ལ་བྱེད་པ་འགོག་པས་གོ་ཆ་ལྟ་བུའོ། །ཉོན་མོངས་པའི་མགོ་ལྟུང་བར་བྱེད་པས་རལ་གྲི་ལྟ་བུའོ། །ཉོན་མོངས་པའི་ཤིང་གཅོད་པས་སྟ་
རེ་ལྟ་བུའོ། །གཙེ་བ་ཐམས་ཅད་ལས་སྐྱོབ་པས་མཚོན་ཆ་ལྟ་བུའོ། །འཁོར་བའི་ཆུའི་ནང་ན་གནས་པ་སྟེང་དུ་འབྱིན་པས་མཆིལ་པ་ལྟ་བུའོ། །སྒྲིབ་པ་
དང་ཁེབས་པའི་རྩ་བ་ཐམས་ཅད་རྣམ་པར་འཐོར་བར་བྱེད་པས་རླུང་གི་དཀྱིལ་འཁོར་ལྟ་བུའོ། །བྱང་ཆུབ་སེམས་དཔའི་སྤྱོད་པ་དང་སྨོན་ལམ་ཐམས་ཅད་བསྡུས་
པའི་ཕྱིར་མདོར་བསྟན་པ་ལྟ་བུའོ། །ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་མཆོད་པས་མཆོད་རྟེན་ལྟ་བུའོ། །རིགས་ཀྱི་བུ་དེ་ལྟར་བྱང་

[032A]༄༅། །ཆུབ་ཀྱི་སེམས་ནི་ཡོན་ཏན་དེ་དག་དང་ཡོན་ཏན་གྱི་བྱེ་བྲག་ཚད་མེད་པ་གཞན་དག་དང་ཡང་ལྡན་ནོ། །ཞེས་གསུངས་པ་ལྟར་
རྫོགས་པའི་སངས་རྒྱས་ཀྱི་གོ་འཕང་སྒྲུབ་པར་བྱེད་པའི་ཐེག་པ་ཆེན་པོར་འཇུག་པར་བྱེད་པའི་སྒོ་ཐུན་མོང་མ་ཡིན་པ། གང་རྒྱུད་ལ་འཁྲུངས་
ན་སྔར་བསགས་ཀྱི་ལས་ཀྱི་སྒྲིབ་པ་ཐམས་ཅད་སྲེག་པར་བྱེད་པ། སྡུག་བསྔལ་དང་འཇིགས་པ་ཐམས་ཅད་ལས་སྐྱོབ་པར་བྱེད་པ། མངོན་
མཐོ་དང་ངེས་ལེགས་ཀྱི་འབྲས་བུ་ཐམས་ཅད་ཟད་མི་ཤེས་པ་འབྱིན་པར་བྱེད་པ། གསུང་རབ་རྒྱ་མཚོ་བསྲུབས་པ་ལས་བྱུང་བའི་མར་གྱི་ཉིང་ཁུ་
ལྟ་བུ་སངས་རྒྱས་སུ་བགྲོད་པའི་རྒྱུ་ཐུན་མོང་མ་ཡིན་པའི་ཉེར་ལེན་ས་བོན་གྲུང་པོ་ལྟ་བུའི་བྱང་ཆུབ་སེམས་ཀྱི་ཕན་ཡོན་མཐོང་ནས་སྙིང་ཐག་པ་ནས་སྤྲོ་
བར་བྱ་སྟེ། སྤྱིར་དལ་འབྱོར་ཐོབ་ནས་དམ་པའི་ཆས་བསྒྲུབ་ཏུ་ཡོད་པ་སྐལ་བ་དང་ལྡན་ལ། ཁྱད་པར་དུ་ཐེག་པ་ཆེན་པོའི་བྱང་ཆུབ་ཀྱི་སེམས་ཉམས་སུ་བླང་

[032B]    ༈    །གཉིས་པ་སེམས་སྦྱོང་བའི་རིམ་པ་ཉིད་བཤད་
པ་ལ་གཉིས། ཀུན་རྫོབ་བྱང་ཆུབ་ཀྱི་སེམས་སྦྱོང་དངོས་ཀྱི་གདམས་པ་དང། དེའི་ཡན་ལག་གི་གདམས་པའོ། །དང་པོ་ལ་གཉིས། གཞན་དོན་དོན་
གཉེར་གྱི་བྱང་ཆུབ་ཀྱི་སེམས་སྦྱོང་བའི་རིམ་པ་དང། བྱང་ཆུབ་དོན་གཉེར་གྱི་བྱང་ཆུབ་ཀྱི་སེམས་སྦྱོང་བའི་རིམ་པའོ། །དང་པོ་ལ་གཉིས། སྐྱོན་ཡོན་གྱི་སྒོ་
ནས་བདག་གཞན་བརྗེ་བར་བསྟན་པ། གཞན་དོན་དོན་གཉེར་གྱི་བྱང་ཆུབ་ཀྱི་སེམས་སྦྱོང་དངོས་སོ། །དང་པོ་ནི། སྤྱིར་ཤིང་རྟ་ཆེན་པོ་དག་གིས་བྱང་ཆུབ་སེམས་
སྦྱོང་ལ། གཞན་དོན་དོན་གཉེར་དང་བྱང་ཆུབ་དོན་གཉེར་གཉིས་སུ་མཛད་ཅིང། དང་པོ་ལ་དོན་བྱ་ཡུལ་གྱི་སེམས་ཅན་དེ་སྡུག་པ་ཕངས་པ་ཡིད་འོང་གི་རྣམ་
པ་ཅན་དུ་མཐོང་བ་དགོས་པ་ནི་མཚུངས་ལ། དེ་གང་གིས་བསྒྲུབ་པ་ནི་རྒྱུ་འབྲས་བདུན་མའི་སྒོ་ནས་འཁྲིད་པའི་ཚེ། གཉེན་ཕྱོགས་ལ་ཡིད་འོང། དགྲ་ཕྱོགས་ལ་

[033A]༄༅། །ཡིད་དུ་མི་འོང། བར་མ་ལ་བཏང་སྙོམས་ཀྱི་བློ་སྐྱེ་བར་མཐོང་ནས་སེམས་ཅན་ཐམས་ཅད་གཉེན་དུ་བསྒོམ་པ་
ཡིན་ལ། གཉེན་གྱི་མཐར་ཐུག་མ་ཡིན་པས་མར་ཤེས་པ། དྲིན་དྲན་པ། བྱས་པ་གཟོ་བ་གསུམ་བསྒོམ་པའི་སྒོ་ནས་ཡིད་
འོང་གི་རྣམ་པ་ཅན་དུ་བསྒྲུབ་པའོ། །འཕགས་པ་ཞི་བ་ལྷའི་གཞུང་ལ་བརྟེན་ནས་སྦྱོང་བའི་ཕྱོགས་ལ། རང་གཅེས་པར་
འཛིན་པའི་ཉེས་དམིགས་སྒོ་དུ་མ་ནས་བསམས་ཏེ་སུན་དབྱུང་ཞིང། གཞན་གཅེས་པར་འཛིན་པའི་ཕན་ཡོན་སྒོ་དུ་མ་ནས་
བསམས་ཏེ། དོན་བྱ་ཡུལ་སེམས་ཅན་ཕངས་ཤིང་སྡུག་པ་ཡིད་འོང་གི་རྣམ་པ་ཅན་དུ་བསྒྲུབ་པ་ཡིན་ལ། རྒྱལ་སྲས་ཆེན་
པོ་འཆད་ཁ་བའི་བྱང་ཆུབ་སེམས་སྦྱོང་གི་ཚུལ་ནི་ཕྱི་མ་ལ་བརྟེན་པ་ཡིན་པས། དེ་འཆད་པ་ལ་གཉིས། རང་གཅེས་འཛིན་

[033B] གཞན་གཅེས་འཛིན་གྱི་ཕན་ཡོན་བསམས་པའི་སྒོ་ནས་ཉམས་སུ་བླང་
བྱར་བསྟན་པའོ།    ༈    །དང་པོ་ནི། ལེ་ལན་ཐམས་ཅད་གཅིག་ལ་བདའ། །ཞེས་གསུངས་ཏེ། རང་ཅག་སེམས་ཅན་རྣམས་
སྡུག་བསྔལ་མི་འདོད་པ་ཐོག་ཏུ་འབབ་པ་དང་འདོད་པ་མ་གྲུབ་པ་ཐམས་ཅད་ཀྱི་རྩ་བ་ནི་ལེ་ལན་བདའ་ས་ཕྱི་རོལ་གཞན་དུ་འཚོལ་
བ་དེ༑ ལེ་ལན་བདའ་ས་འཆུགས་པ་ཡིན་ཏེ། དེ་ལྟར་མནར་མེད་ནས་སྲིད་རྩེའི་བར་འགྲོ་བ་རིགས་ལྔའམ་དྲུག་ཏུ་སྐྱེས་ནས་སྡུག་
བསྔལ་ཡུན་རིང་ལ་དར་དྲག་པ་སྒོ་སྣ་ཚོགས་ནས་མྱོང་བ་ཐམས་ཅད་རྒྱུ་མེད་དང། མི་མཐུན་པའི་རྒྱུ་ལས་བྱུང་བ་མ་ཡིན། ལས་
དང་ཉོན་མོངས་པའི་ཀུན་འབྱུང་ལ་བརྟེན་ནས་བྱུང་ལ། ལས་ཀྱང་ཉོན་མོངས་ཀྱིས་སོག་པས་ཉོན་མོངས་གཙོ་ལ། ཉོན་མོངས་ཀྱི་

[034A]༄༅། །ནང་ནས་ཀྱང་བདག་ཏུ་འཛིན་པའི་མ་རིག་པ་འདི་སྡུག་བསྔལ་ཐམས་ཅད་བསྐྱེད་པའི་རྩ་བ་ཡིན་ཏེ། སྤྱོད་
འཇུག་ལས། འཇིག་རྟེན་དག་ན་འཚེ་བ་གང་ཡོད་དང། །འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །དེ་ཀུན་བདག་ཏུ་
འཛིན་པ་ལས་བྱུང་ན། །འདྲེ་ཆེན་དེས་ཀོ་བདག་ལ་ཅི་ཞིག་བྱ། །ཞེས་དང། གཞན་ཡང་བདག་འཛིན་གྱིས་གཙོ་བྱས་པའི་ཉོན་
མོངས་རྣམས་ཀྱིས་རང་ལ་གནོད་པ་ནི་གནོད་པའི་ངོ་བོ་ཆེ། དུས་ཡུན་རིང་ཁོང་དང་མཐུན་པ་སྒྲུབ་ཏུ་མེད་དེ། དེ་ཉིད་ལས། དེ་ལྟར་
ཡུན་རིང་རྒྱུན་ཆགས་དགྲར་གྱུར་པ། །གནོད་པའི་ཚོགས་རབ་འཕེལ་བའི་རྒྱུ་གཅིག་པུ། །བདག་གི་སྙིང་ལ་ངེས་པར་གནས་འཆའ་
ན༑ ༑འཁོར་བར་འཇིགས་མེད་དགའ་བར་ག་ལ་འགྱུར། །ཞེས་དང། གཞན་ཡང་རང་གཅེས་འཛིན་གྱིས་གནོད་པ་དུ་མ་ལ་སྦྱར་

[034B] ཕན་པ་བསྒྲུབ་པའི་སྒོ་བཀག་པ་བསམ་པའི་སྒོ་ནས་འཁོན་རྣམས་དྲན་པར་བྱ་སྟེ། འདི་ལྟར་གཏི་མུག་མ་རིག་པས་དྲངས་
པའི་རང་གཅེས་པར་འཛིན་ཅིང། གཞན་ཡལ་བར་འདོར་བ་འདིས་ལོག་པར་ལྟ་བའི་མཚོན་རྣོན་པོ་བཟུང་སྟེ། དགེ་སྡིག་ཁྱད་དུ་
བསད་ནས་མངོན་མཐོ་ངེས་ལེགས་ཀྱི་སྲོག་རྩ་གཅོད་པའི་སྡིག་ཅན་ཤན་པ་མཁན་དེ་ཡང་འདིར་འདུག་རང་གཅེས་འཛིན་འདི་དུག་
གསུམ་གྱི་རྐྱལ་པ་ཐོགས་ནས་དགེ་བའི་ལོ་ཐོག་འཇོམས་པར་བྱད་པའི་ཆོམ་རྐུན་པ་དེ་ཡང་འདིར་འདུག་སྙིང་གི་ཕུག་ཏུ་བསོད་ནམས་མ་
ཡིན་པའི་རྫས་ངན་དུ་མ་བསགས་ནས་མི་དང་མི་མ་ཡིན་གྱི་གནོད་བྱེད་ཐམས་ཅད་སྤྱན་འདྲེན་པར་བྱེད་པའི་ཕུང་བྱེད་འུག་པའི་མགོ་བོ་ཅན་
དེ་ཡང་འདིར་འདུག་ལས་ཀྱི་ཞིང་ལ་རྣམ་ཤེས་ཀྱི་ས་བོན་བཏབ། སྲེད་ལེན་གྱི་ཆུས་ཡང་དང་ཡང་དུ་བཅུས་ཏེ་འགྲོ་བ་ལྔའམ་དྲུག་ཏུ་སྡུག་

[035A]༄༅། །བསྔལ་གྱི་མྱུ་གུ་དུ་མ་འགྲུབ་པར་བྱེད་པའི་མོ་ནམ་མཁན་པོ་དེ་ཡང་འདིར་འདུག་སྔོན་བྱོན་ཟིན་པའི་སངས་རྒྱས་
བཅོམ་ལྡན་འདས་རྣམས་དང། རང་རེ་ལ་ཡང་སྲིད་པ་འདིར་སྔ་ཕྱི་མེད་པའི་ཡུན་རིང་ཅིག་སོང་བ་ལ། ད་དུང་ཡང་འཇིག་རྟེན་དང་འཇིག་
རྟེན་ལས་འདས་པའི་ཡོན་ཏན་གང་ཡང་མ་འབྱར་བ་སྒྲེན་མོ་ལག་པ་སྟོང་པར་བཅོས་པའི་སྙོམ་ལས་ལེ་ལོ་མཁན་དེ་ཡང་འདིར་འདུག་སྲིད་
རྩེ་ནས་མནར་མེད་ཀྱི་བར་གང་དུ་སྐྱེས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅི་ལ་ལོངས་སྤྱོད་ཀྱང་
སྡུག་བསྔལ་གྱི་ལོངས་སྤྱོད་ལས་མ་འདས་པར་བཅོམ་ལྡན་འདས་ཀྱི་གསུང་རབ་དང། དགོངས་འགྲེལ་མཁན་པོ་དག་གི་གཞུང་ལུགས། བླ་
མ་དམ་པའི་མགུར་གྱི་བུམ་པ་ལས་ཐོས་ཤིང་ངེས་ཀྱང། ཁྱི་རྒན་ཟན་ལ་འདུ་བ་ལྟར་འཁོར་བའི་ཕུན་ཚོགས་རེ་ལ་དམིགས་ནས་སེམས་

[035B]ཕན་པ་འོང་མི་འོང་ཆ་མེད་པའི་ས་ནས་གཡུལ་ངོ་བཟློག་པའི་ཕན་པ་ཅིག་འོང་
དུ་རེ་ནས་སྐོར་མགོ་མང་དུ་བྱེད། གནོད་ཀྱིས་དོགས་མི་དོགས་ཆ་མེད་པའི་ས་ནས་འདི་ཕྱིར་ཕུང་བའི་གནོད་པ་ཆེན་པོ་ཅིག་བྱུང་གིས་དོགས་
ནས་ཕྱི་ལམ་འགོག་པའི་རགས་རྩིག་དུ་མ་འཐེན་པའི་རེ་དོགས་མཁན་དེ་ཡང་འདིར་འདུག་གྲི་ཁ་མདའ་ཁ་མདུང་ཁ་བྱེད་པའི་ཁྲོད་དུ་ཡང་
ཁེ་ཅིག་ཐོབ་ཏུ་རེ་ནས་འཚང་བར་བྱེད། གྱོང་ཅིག་ཁེལ་བ་བྱུང་ན། མཁན་པོ་དང། སློབ་དཔོན་གྲོགས་སྙིང་རག་མ་ཕ་མ་ཉེ་དུ་རྣམས་ལ་
འགེལ་བར་བྱེད་པའི་ཁྲེལ་མེད་གཞུང་ངན་པོ་དེ་ཡང་འདིར་འདུག་ཡ་གི་དགེ་བའི་བཤེས་གཉེན་ནས། མ་གི་སྲོ་ཤིག་གི་བར་ཐམས་
ཅད་ལ་མཐོ་ལ་ཕྲག་དོག་མཉམ་པ་ལ་འགྲན་སེམས། དམའ་བ་ལ་ང་རྒྱལ། བསྟོད་ན་དྲེགས། མི་སྙན་བརྗོད་ན་ཁོང་ཁྲོ་སྐྱེས་པའི་བ་

[036A]༄༅། །ཡན་སྣ་མེད། རྟ་ཡན་སྲབ་མེད་ལྟར་ཉོན་མོངས་ཐམས་ཅད་ཀྱི་ནང་ནས། ཁ་ཡན་པ་དེ་ཡང་འདིར་འདུག་
དགེ་སྡིག་ལས་བདེ་སྡུག་འབྱུང་བ་མི་འཁྲུལ་ཞིང་ངེས་པར་བཅོམ་ལྡན་འདས་ཀྱི་གསུང་རབ། དགོངས་འགྲེལ་མཁན་པོ་རྣམས་ཀྱི་
གཞུང་ལུགས། དཔལ་ལྡན་བླ་མ་དམ་པའི་མགུར་གྱི་བུམ་པ་ལས་ཐོས་ཤིང་ངེས་ལ། བདེ་བ་འདོད་ལ་སྡུག་བསྔལ་ཅུང་ཟད་ཙམ་
ཡང་མི་འདོད་བཞིན་དུ་གཞན་གྱིས་བསྐུལ་ན་ཡང་དགེ་བའི་ཕྱོགས་ལ་བློ་འགྲོར་མི་ཉན། བཅས་རང་གི་ཁ་ན་མ་ཐོ་བ་ལ་ཆུ་ཐུར་དུ་
འབབ་པ་ལྟར་ངམ་ངམ་ཤུགས་ཀྱིས་འཇུག་པར་བྱེད་པ་འགལ་འདུ་ལྟག་སྤྲོད་དུ་ཁས་ལེན་པའི་སྡིག་ཅན་ལོག་ལྟ་ཅན་དེ་ཡང་འདིར་
འདུག་ཉོན་མོངས་བརྒྱད་ཁྲི་བཞི་སྟོང་པོ་འདི་དག་གིས་འཁོར་བ་ཐོག་མ་མེད་པ་ནས། དེང་སང་གི་བར་དུ་གནོད་པ་དང་སྡུག་བསྔལ་

[036B] ཕན་བདེ་བསྒྲུབ་པ་དུ་མའི་སྒོ་བཀག་ཀྱང། ད་དུང་ཡང་འདི་དག་གི་སྐྱོན་ཅུང་ཟད་ཀྱང་མཐོང་བའི་མིག་མེད་པ་ལྡེར་བཟོ་
སྐམ་པོ་ལྟ་བུའི་ཧ་རེ་ལོང་དེ་ཡང་འདིར་འདུག་མདོར་ན་གྱོད་དང་སྡུག་བསྔལ་ཐམས་ཅད་བསྐྱེད་པའི་གཞི་རང་གཅེས་འཛིན་གྱི་དབང་དུ་
ལུས་ངག་ཡིད་གསུམ་གྱི་སྤྱོད་པ་བཏང་ན། ཕྱི་དགྲ་དང་ནང་འཁྲུག་འདི་ཕྱིའི་གནོད་པ་ཐམས་ཅད་འབྱུང་བའི་སྔ་ལྟས་ལྟས་ངན་བྱིའུ་མགོ་སྔོན་
ལྟ་བུ་དེ་རང་གཅེས་འཛིན། གཞན་ཡལ་བར་འདོར་བའི་བློར་ཤེས་པར་བྱས་ལ། འདི་ལ་དགྲར་ཅེར་གྱིས་བཟུང་ལ། དགྲ་ཟུན་གྱི་རུ་
ཕྱེད་པར་བྱ་སྟེ། འཕགས་པ་ཞི་བ་ལྷའི་ཞལ་ནས། ཁྱོད་ཀྱིས་ཁོ་བོ་གར་བརླག་པའི། །སྔོན་གྱི་དུས་དེ་གཞན་ཡིན་ཏེ། །ངས་མཐོང་ད་
ཁྱོད་གང་དུ་འགྲོ་ཁྱོད་ཀྱི་དྲེགས་པ་ཀུན་གཞོམ་བྱ། །བདག་གིས་གཞན་ལ་ཁྱོད་བཙོངས་ཀྱི། །སྐྱོ་བར་མ་སེམས་ཞོ་ཤ་ཕུལ། །གལ་ཏེ་

[037A]༄༅། །བག་མེད་གྱུར་ནས་ཁྱོད། །སེམས་ཅན་རྣམས་ལ་མ་བྱིན་ན། །ཁྱོད་ཀྱིས་ཁོ་བོ་དམྱལ་བ་ཡི། །སྲུང་མ་རྣམས་ལ་
སྦྱིན་དུ་ངེས། །གལ་ཏེ་དེ་ལྟར་རེ་ལྟ་ཞིག་ཁོ་བོ་བྱིན་པས་ཡུན་རིང་སྡུག་ད་ནི་འཁོན་རྣམས་དྲན་བྱས་ཏེ། །ཁྱོད་ཀྱིས་རང་དོན་སེམས་པ་
གཞོམ། །ཞེས་གསུངས་པ་ལྟར་རོ། །གཞན་ཡང་ཐོག་མེད་ནས། རང་གཅེས་འཛིན་གོམས་པའི་དབང་གིས་གནས་ཁང་ལྟ་བུ་ཅིག་ན་
བྱི་བ་ཙིག་ཙིག་ཟེར་ནའང་ཁོ་བོའི་རྣ་བ་བཅད་དམ་སེམས། འབྲུག་ཅིག་ཏུག་ཟེར་ནའང་ཁོ་བོའི་མགོ་ལ་བརྒྱབ་ཀྱིས་དོགས། ཡུལ་གཉན་
ཟེར་བར་སླེབ་ན་ཁོ་བོ་སྐྲགས་ནས་ཁྱེར་གྱིས་དོགས་པ་དང། དེ་བཞིན་དུ་ལ་ལ་གཏམ་ངན་གྱིས་དོགས་ནས་སྡུག་བསྔལ། ལ་ལ་དགྲ་མ་
ཐུལ་གྱིས་དོགས་ནས་སྡུག་བསྔལ། ལ་ལ་གཉེན་མ་འཁྱོངས་ཀྱིས་དོགས་ནས་སྡུག་བསྔལ་ཏེ། མདོར་ན་ལ་ལ་ཅིས་སྡུག་ཏུ་བཅུག་

[037B] །དགེ་བཤེས་སྣ་མོ་བ་ཇ་བརྡུང་ཙ་ན་བདག་འཛིན་
གྱི་མགོ་ལ་ཛ་ཛ་ཞེས་དང། དགེ་བཤེས་འབན་སེམས་ཀྱི་མཁར་སྒོར་དྲན་པའི་མདུང་ཐུང་རྣོན་པོ་བཟུང་ནས། ཁོང་བསྒྲིམ་ན་ངའང་
བསྒྲིམ། ཁོང་གློད་ན་ངའང་གློད། ཅེས་དང། གླང་རི་ཐང་པས། ཁེ་དང་རྒྱལ་ཁ་སེམས་ཅན་ལ་འབུལ། ཅི་སྟེ་ན་ལེགས་ཚོགས་ཐམས་
ཅད་ཁོང་ལ་བརྟེན་ནས་འབྱུང་བས་སོ། །གྱོང་དང་བུབ་ཁ་ཐམས་ཅད་རང་གིས་བླང། ཅི་སྟེ་ན་གནོད་པ་དང་སྡུག་བསྔལ་ཐམས་ཅད་རང་
གཅེས་འཛིན་ལས་བྱུང་བས་སོ། །ཞེས་གསུངས་ཏེ། དེ་ལྟར་སྦྱངས་ན་ཕོ་བ་དུག་སྟབས་ཀྱིས་ན་བ་ལྟར་ཁྲེམ་མེ་འདུག་པ་དེ་ལྷན་ནེ་བ་ཅིག་
སྡོད་འོང་ངོ། །དེ་ཙུག་མ་བྱུང་རིང་ལ་ཤམ་ཐབས་གཡག་ཁལ་ཅིག་ཟད། བུམ་པ་སྟོང་མགོ་ཐོག་ཏུ་བཞག་ཀྱང། ཚེ་རིལ་པོ་ཐོས་པ་བྱས་

[038A]༄༅། །ཀྱང༑ ཐམས་ཅད་ལོག་ནས་ཡེང་ཡེང་བྱས་ཀྱང་འདོད་པའི་རྙོང་ཁེབས་པ་ཅུང་ཟད་ཀྱང་མེད་པར་བྱས་ནས། སྲེ་
མོང་བུ་ནད་ལངས་པ་ལྟར་ཅི་བྱེད་ཅི་རུ་མ་བདེ་བ་ཚུགས་ཐབས་མེད་པ་ལས་མི་འོང་བས། རང་གི་མཐེབ་གང་པོ་མ་ཤོར་བར་ཚིར་རེ་
ནོན་པ་ཅིག་དགོས། དེ་ལྟར་འབད་ནུས་ན་གདོད་ཐེག་པ་ཆེན་པོ། ཡངས་པ་ཆེན་པོ། ཁྱགས་པ་ཆེན་པོ། བློ་གྲོས་ཆེན་པོ་བྱ་བ་
དེ་ལ་ཟེར་གསུང། མདོར་ན་རང་གཅེས་འཛིན་གྱིས་གཞི་གཟུང་བའི་ཉོན་མོངས་རྣམས་ཀྱི་ཉེས་དམིགས་དུས་གསུམ་སངས་རྒྱས་ཐམས་
ཅད་ཀྱིས་བསྐལ་བའི་བར་དུ་གསུངས་ཀྱང་ཟད་པའི་མཐའ་མེད་དེ། འོན་ཀྱང་གོང་དུ་བཤད་པ་དེ་ཙམ་རེ་གསུང་རབ་དགོངས་འགྲེལ་
གྱི་དོན་བླ་མ་དམ་པའི་མན་ངག་གིས་རང་གི་སེམས་ཀྱི་མཚང་ཐོག་ཏུ་བསྐོར་བའི་ཚུལ་གྱིས་ཡང་ཡང་སེམས། འཇལ། ངེས་པར་

[038B] འདི་ཡོད་ན་ཕྱི་རོལ་ན་ཇི་ལྟ་བུར་འདུག་ཀྱང་སེམས་རྒྱུད་ཆོས་དང་འདྲེས། དོན་ཐོག་ཏུ་ཁེལ་བ་འོང་ལ། འདི་མེད་ན་ཡོན་
ཏན་དུ་མིང་བཏགས་པ་ཐམས་ཅད་ཀྱང་བདག་འཛིན་གྱི་གསོས་སུ་སོང་ནས་ཉོན་མོངས་པ་འཕེལ་བའི་གྲོགས་སུ་འགྲོ་ཉེན་ཡོད་དོ།    ༈    །གཉིས་
པ་གཞན་གཅེས་འཛིན་གྱི་ཕན་ཡོན་བསམ་པའི་སྒོ་ནས་ཉམས་སུ་བླང་བྱར་བསྟན་པ་ནི། ཀུན་ལ་བཀའ་དྲིན་ཆེ་བར་བསྒོམ། །ཞེས་གསུངས་ཏེ་
སྤྱིར་ཐེག་པ་ཆེན་པོའི་རིགས་ཅན་གྱི་གང་ཟག་ལ་དབུ་མ་འཇུག་པ་ནས་གསུངས་པ་ལྟར་བྱམས་པ་སྙིང་རྗེ་ཐོག་མཐའ་བར་གསུམ་དུ་གལ་ཆེ་ལ་
དེ་དག་སེམས་ཅན་ལ་བརྟེན་ནས་སྐྱེ་སྟེ། སེམས་ཅན་བདེ་བས་ཕོངས་པ་རྣམས་ལ་དམིགས་ནས་བྱམས་པ། སྡུག་བསྔལ་མེ་ཚོགས་སྤུངས་
པ་ལྟ་བུས་གཟིར་བའི་སེམས་ཅན་ལ་དམིགས་ནས་བརྩེ་བ་སྙིང་རྗེ་ཆེན་པོ་སྐྱེ་སྟེ། སྤྱོད་འཇུག་ལས། བྱམས་སེམས་ལྡན་ལ་མཆོད་པ་གང། །

[039A]༄༅། །དེ་ཡང་སེམས་ཅན་ཆེ་བ་ཉིད། །ཅེས་སོ། །དེར་མ་ཟད་བྱམས་སྙིང་རྗེ་སྔོན་དུ་སོང་བ་ཅན་གྱི་བླ་ན་མེད་པའི་བྱང་ཆུབ་
དོན་དུ་གཉེར་བའི་བྱང་ཆུབ་ཀྱི་སེམས་ཀྱང་སེམས་ཅན་ལ་བརྟེན་ནས་སྐྱེ་སྟེ། འདི་ལྟར་སེམས་ཅན་མཐའ་དག་གི་ཕན་བདེ་མ་ལུས་པ་བསྒྲུབ་
ཅིང༑ གནོད་པ་དང་སྡུག་བསྔལ་མཐའ་དག་སེལ་བར་ནུས་པ་ནི་སངས་རྒྱས་ཉག་གཅིག་ཏུ་མཐོང་ཞིང། བྱམས་སྙིང་རྗེས་བསྐུལ་ནས་
རྫོགས་པའི་སངས་རྒྱས་ཐོབ་འདོད་ཀྱི་བྱང་ཆུབ་ཀྱི་སེམས་སྐྱེ་སྟེ། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་
འདོད། །ཅེས་གསུངས་སོ། །བསྡུ་བའི་དངོས་པོ་བཞི་དང། ཕ་རོལ་ཏུ་ཕྱིན་པ་དྲུག་ཀྱང་སེམས་ཅན་ལ་བརྟེན་ནས་སྐྱེ་བ་དང། གནས་
པ་དང། གོང་ནས་གོང་དུ་འཕེལ་བར་བྱེད་ལ། དེ་ལྟར་ན་སྤྱོད་པའི་རྟེན་བྱང་ཆུབ་སེམས་ཀྱི་རྩ་བ་བྱམས་སྙིང་རྗེ་སྦྱོང་བའི་རྟེན་སེམས་

[039B] འབྲས་བུ་སངས་རྒྱས་འགྲུབ་པའི་རྒྱུ་ཚོགས་ཐམས་ཅད་སེམས་
ཅན་ལ་བརྟེན། མངོན་པར་རྫོགས་པར་སངས་རྒྱས་ནས་ལྷུན་གྲུབ་རྒྱུན་མི་འཆད་ཀྱི་འཕྲིན་ལས་ཀྱང་དོན་བྱ་ཡུལ་སེམས་ཅན་ལ་བརྟེན་ནས་
འབྱུང་སྟེ། མདོར་ན་ཐེག་པ་ཆེན་པོ་རྒྱུ་འབྲས་ཐམས་ཅད་ཀྱི་རྩ་བ་སེམས་ཅན་གཅེས་པར་འཛིན་པ་སྟེ། མིག་གིས་སེམས་ཅན་ལྟ་ན་ཡང། །
འདི་དག་ཉིད་ལ་བརྟེན་ནས་བདག་སངས་རྒྱས་ཉིད་དུ་འགྱུར་རོ་ཞེས། །དྲང་ཞིང་བྱམས་པའི་ཚུལ་གྱིས་ལྟ། །ཞེས་སོ། །གཞན་ཡང་
དཔེར་ན་ཞིང་ས་ཤིན་ཏུ་གཤིན་པ་ལ་ས་བོན་གྲུང་པོ་བཏབ་ནས་ལེགས་པར་བསྲུངས་ཤིང་བསྐྱངས་ན་སྟོན་ཐོག་བཟང་མང་འབྱུང་བར་
མཐོང་ནས་ཞིང་ས་བཟང་པོ་ལ་ཆེས་ཆེར་གཅེས་སྤྲས་སུ་བྱེད་པ་ལྟར། སེམས་ཅན་གྱི་ཞིག་ལ་བྱམས་སྙིང་རྗེ་བྱང་ཆུབ་ཀྱི་སེམས་ཕྱིན་

[040A]༄༅། །དྲུག་བསྡུ་བ་བཞིའི་ས་བོན་གྲུང་པོ་བཏབ་ནས་ལེགས་པར་བསྲུངས་ཤིང་བསྐྱངས་ན། དོན་གཉིས་མཐར་ཕྱིན་སངས་
རྒྱས་བཅོམ་ལྡན་འདས་ཀྱི་གོ་འཕང་འབྱུང་བར་མཐོང་ནས་སེམས་ཅན་གྱི་ཞིག་ལའང་ཆེས་ཆེར་གཅེས་སྤྲས་སུ་བྱས་ཏེ་འཕངས་ཤིང་
སྡུག་པ་ཡིད་དུ་འོང་བའི་རྣམ་པ་ཅན་དུ་མཐོང་ནས་གུས་པར་བྱ་སྟེ། སྤྱོད་འཇུག་ལས། དེ་ཕྱིར་སེམས་ཅན་ཞིང་དང་ནི། །རྒྱལ་
བའི་ཞིང་ཞེས་ཐུབ་པས་གསུངས། །འདི་དག་མགུ་བྱས་མང་པོ་ཞིག་འདི་ལྟར་ཕུན་སུམ་ཕ་རོལ་ཕྱིན། །སེམས་ཅན་རྣམས་དང་
རྒྱལ་བ་ལས། །སངས་རྒྱས་ཆོས་འགྲུབ་འདྲ་བ་ལ། །རྒྱལ་ལ་གུས་བྱ་དེ་བཞིན་དུ། །སེམས་ཅན་ལ་མིན་ཅི་ཡི་ཚུལ། །བསམས་པའི་
ཡོན་ཏན་རང་གིས་མིན། །ཞེས་སོ། །གཞན་ཡང་སེམས་ཅན་སངས་རྒྱས་ཀྱི་རྒྱུ་དང་འབྲས་བུར་བཅས་པའི་འབྱུང་ཁུངས་སུ་མཐོང་

[040B] དེ་ཉིད་ལས། ཡོན་ཏན་མཆོག་ཚོགས་གཅིག་པུ་ཡིས། །ཡོན་ཏན་ཤས་ཙམ་འགའ་
ཞིག་ལ། །སྣང་ནའང་དེ་ལ་མཆོད་དོན་དུ། །ཁམས་གསུམ་ཕུལ་ཡང་ཆུང་བར་འགྱུར། །སངས་རྒྱས་ཆོས་མཆོག་སྐྱེ་བའི་ཤས། །སེམས་
ཅན་རྣམས་ལ་ཡོད་པས་ན། །འདི་ཙམ་དག་གི་ཆ་བསྟུན་ནས། །སེམས་ཅན་མཆོད་བྱར་རིགས་པར་འགྱུར། །ཞེས་སོ། །སེམས་ཅན་
གཅེས་པར་གཟུང་སྟེ་དེ་དག་གི་ཕན་བདེ་བསྒྲུབས་པ་ལས་མངོན་མཐོ་ངེས་ལེགས་འབྱུང་ཞིང། སེམས་ཅན་ཡལ་བར་བོར་བ་ལས་རྒུད་པ་
ཐམས་ཅད་འབྱུང་བར་གསུངས་ཏེ། བྱང་ཆུབ་སེམས་འགྲེལ་ལས། འཇིག་རྟེན་བདེ་འགྲོ་ངན་འགྲོ་ཡི། །འདོད་དང་མི་འདོད་འབྲས་བུ་སྟེ་
སེམས་ཅན་ལ་ནི་ཕན་པ་དང། །གནོད་པ་ལས་ནི་འབྱུང་བར་འགྱུར། །སེམས་ཅན་བརྟེན་ནས་སངས་རྒྱས་ཀྱི། །གོ་འཕང་བླ་མེད་རྙེད་གྱུར་ན། །

[041A]༄༅། །ལྷ་དང་མི་ཡི་ལོངས་སྤྱོད་གང། །ཚངས་དང་དབང་དང་དྲག་པོ་དང། །འཇིག་རྟེན་སྐྱོང་བའི་རྟེན་དེ་དག་སེམས་
ཅན་ཕན་པ་ཙམ་ཞིག་གིས། །མ་དྲངས་པ་ནི་འགྲོ་གསུམ་འདིར། །འགའ་ཡང་མེད་པ་མཚར་ཅི་ཡོད། །སེམས་དམྱལ་དུད་འགྲོ་ཡི་དྭགས་
སུ༑ ༑སྡུག་བསྔལ་རྣམ་པ་དུ་མའི་དངོས། །སེམས་ཅན་རྣམས་ཀྱིས་མྱོང་བ་གང། །དེ་ནི་སེམས་ཅན་གནོད་ལས་བྱུང། །བཀྲེས་སྐོམ་ཕན་
ཚུན་བརྡེག་པ་དང། །གཟིར་བ་ཡིས་ནི་སྡུག་བསྔལ་ཉིད། །བཟློག་པར་དཀའ་ཞིང་ཟད་མེད་དེ། །སེམས་ཅན་གནོད་པའི་འབྲས་བུའོ། །ཞེས་
གསུངས་སོ། །ཐེག་པ་དམན་པའི་གང་ཟག་གིས་སེམས་ཅན་ཡལ་བར་དོར་བས་ཉི་ཚེ་བའི་བྱང་ཆུབ་ཙམ་ལས་མི་ཐོབ་ཅིང། ཐེག་པ་མཆོག་
གི་རིགས་ཅན་གྱིས་གཞན་གཅེས་པར་བཟུང་བས་བླ་ན་མེད་པའི་བྱང་ཆུབ་མངོན་དུ་མཛད་དེ། དེ་ཉིད་ལས། སེམས་ཅན་རྣམས་ལ་ཆགས་

[041B] །དུག་བཞིན་འབད་པས་སྤང་བར་བྱ། །ཉན་ཐོས་རྣམས་ནི་ཆགས་བྲལ་བས། །བྱང་ཆུབ་དམན་པ་ཐོབ་མིན་ནམ། །སེམས་ཅན་ཡོངས་
སུ་མ་དོར་བས། །རྫོགས་སངས་རྒྱས་ཀྱི་བྱང་ཆུབ་ཐོབ། །དེ་ལྟར་ཕན་དང་མི་ཕན་པའི། །འབྲས་བུ་འབྱུང་བར་དཔྱད་པ་ན། །དེ་དག་སྐད་ཅིག་
གཅིག་ཀྱང་ནི། །རང་དོན་ཆགས་ཤིང་ཇི་ལྟར་གནས། །ཞེས་སོ། །ད་ལྟར་གནོད་བྱེད་དུ་སྣང་བའི་སེམས་ཅན་འདི་རྣམས་སྔོན་ཐོག་མེད་ནས་
རང་རྒྱུད་ཀྱི་ཉོན་མོངས་ཀྱིས་ཉེར་ལེན་བྱས། རང་རེས་ཐོག་མེད་ནས་གཞན་གནོད་བྱས་པའི་ལས་ཀྱིས་ལྷན་ཅིག་བྱེད་རྐྱེན་བྱས་པའི་དབང་
གིས་གནོད་བྱེད་འདི་དག་གིས་བསམ་པ་ངན་པས་ཀུན་ནས་བསླང་བའི་སྦྱོར་བ་ཕྱིན་ཅི་ལོག་དྲག་པོ་མང་དུ་བྱས་པའི་རྒྱུ་མཚན་གྱིས། སྤྱིར་
འཁོར་བ་མཐའ་མེད། བྱེ་བྲག་ངན་འགྲོ་རྣམས་སུ་སྡུག་བསྔལ་སྣ་ཚོགས་མྱོང་བའི་ལེ་ལན་རང་ཅག་ལ་ཐུག་པ་ཡིན་ཏེ། འཕགས་པ་ཞི་བ་

[042A]༄༅། །ལྷའི་ཞལ་ནས། བདག་གིས་ལས་ཀྱིས་བསྐུལ་བྱས་ནས། །བདག་ལ་གནོད་བྱེད་རྣམས་བྱུང་སྟེ། །དེ་ཡིས་སེམས་ཅན་
དམྱལ་འདོད་ན། །བདག་གིས་དེ་དག་མ་བརླག་གམ། །ཞེས་སོ། །ཁྱད་པར་ད་ལྟ་རང་ཅག་ཐེག་པ་ཆེན་པོའི་ཆོས་ཀྱི་སྒོར་ཞུགས་པའི་སྐབས་
སུ་འདི་དག་གིས་སྒོ་སྣ་ཚོགས་ནས་གནོད་པ་དུ་མ་བྱས་པས་ཐེག་པ་ཆེན་པོའི་ཆོས་ཀྱི་བར་ཆད་བྱས་པའི་དབང་གིས་སྤྱིར་འཁོར་བའི་སྡུག་བསྔལ་
བྱེ་བྲག་ཏུ་ངན་སོང་དུ་གཞོལ་ཞིང་འབབ་པ་ངན་འགྲོའི་སྡུག་བསྔལ་དུ་མའི་སྣོད་དུ་འགྱུར་བ་སྙིང་རེ་རྗེ་སྙམ་དུ་བསམ་ཞིང། གཞན་ཡང་གནོད་
བྱེད་འདིས་བདག་གི་མ་བྱས་པ་གྲངས་ཀྱིས་མི་ཆོད། བདག་གིས་ཁྱོད་ཀྱི་ཤ་ཟོས། ཁྲག་འཐུང། རུས་པ་མུར། པགས་པ་གྱོན་པ་བགྲང་བ་
ལས་འདས་པ་བྱས། ནུ་ཞོ་འཐུངས་པ་རྣམས་བསགས་ན་སྟོང་གསུམ་སྣོད་དུ་ཆུངས། བསད་པ་དང་བརྒྱབ་པ་དང་ཕྲོགས་པ་ཡང་གྲངས་

[042B] དེ་ཐམས་ཅད་ཀྱི་དྲིན་ལན་དང་ལན་ཆགས་བསྐོར་བར་ད་རེས་ཁྱོད་ལ་དབང། བདག་ལ་འོས་བཀའ་དྲིན་ཆེ་སྙམ་དུ་
བསམ་པར་བྱ་སྟེ། དམིགས་ཀྱིས་བཀར་ནས་གཏོང་ལེན་གཉིས་ཀྱི་སྒོ་ནས་བྱམས་སྙིང་རྗེ། ཁྱད་པར་དུ་གནོད་བྱེད་ལ་བརྟེན་ནས་བཟོད་པས་གཞི་
བྱས་པའི་ཕ་རོལ་ཏུ་ཕྱིན་པ་དྲུག་ཀྱང་དེ་ལ་བརྟེན་ནས་འབྱུང་སྟེ་གནོད་བྱེད་དེ་བཟོད་པའི་ཡུལ་ཡིན་པས་བཟོད་པ་བསྒོམ། བཟོད་པ་ཡོད་ན་ཕ་
རོལ་ཏུ་ཕྱིན་པ་གཉིས་དེའི་སྔོན་དུ་སོང་ལ། གསུམ་དེ་ལ་བརྟེན་ནས་འབྱུང་བས་སོ། །དོན་དུ་བསྐོར་གྱིས་བསྐོར་ན་ཡུལ་དེ་དག་སངས་རྒྱས་
ལག་མཐིལ་དུ་སྟེར་མཁན་ཡིན་པས་སོ། །དེ་ལྟར་ཡང་འཆད་ཁ་བ་ཆེན་པོའི་ཞལ་ནས། དྒྲའམ་འོན་ཏེ་མཛའ་ཡང་རུང། །ཉོན་མོངས་
སྐྱེ་བའི་ཡུལ་རྣམས་ལ། །དགེ་བཤེས་ཡིན་པར་སུས་མཐོང་བ། །མི་དེ་གང་ན་གནས་ཀྱང་བདེ། །ཞེས་གསུངས་པ་ལྟར་བསླབ་དགོས་ཏེ་

[043A]༄༅། །དཔེར་ན། མཁན་སློབ་ཀྱིས་སྡོམ་པ་ཕོག་པས་ཐར་པ་དང་ཐམས་ཅད་མཁྱེན་པའི་རྒྱུར་སོང་ནས་དྲིན་ཆེ་བ་ལྟར། འདི་ལ་
བརྟེན་ནས་ཀྱང་བཟོད་པ་རྫོགས་ལ། དེས་བྱང་ཆུབ་ཆེན་པོའི་རྒྱུར་འགྱུར་བས། ཁར་དྲོགས་བྱུང་བ་ལྕེས་མ་འཕུལ་ཟེར་བ་ལྟར་ཡིན་ཏེ། སྤྱོད་
འཇུག་ལས། དེ་བས་ངལ་བས་མ་བསྒྲུབས་པར། །ཁྱིམ་དུ་གཏེར་ནི་བྱུང་བ་ལྟར། །བྱང་ཆུབ་སྤྱོད་པའི་གྲོགས་གྱུར་པ། །དགྲ་ལ་བདག་གིས་
དགའ་བར་བྱ། །ཅེས་དང། གང་དག་བདག་ལ་ཁ་ཟེར་རམ། །གཞན་ཡང་གནོད་པར་བྱེད་པའམ། །དེ་བཞིན་ཕྱར་ཁ་གཏོང་ཡང་རུང། །
ཐམས་ཅད་བྱང་ཆུབ་སྐལ་ལྡན་གྱུར། །ཞེས་གསུངས་སོ། །ཡང་འཆད་ཁ་བ་ཆེན་པོའི་ཞལ་ནས། ཕན་བཏགས་ལན་དུ་གནོད་བྱེད་ཀྱང། །
ཡང་ལན་སྙིང་རྗེ་ཆེན་པོ་བསྒོམ། །འཛམ་བུའི་གླིང་གི་སྐྱེ་མཆོག་ནི། །ཉེས་པའི་ལན་ཡང་ལེགས་པར་འདོན། །ཞེས་སོ། །དེ་ལྟར་སྦྱོང་ཤེས་

[043B] རིན་ཆེན་གླིང་ལ་ཕྱིན་ན་ཁྱི་རྒྱག་གིས་རྡོ་མི་རྙེད་ཟེར་བ་ལྟར་བློ་མི་སྦྱོང་བའི་
དུས་མེད་པ་ཅིག་འོང་སྟེ། ཆོས་ཀྱི་མདོ་གཅིག་པུ་འདི་ཡིན་པས། འདི་ཡོད་ན། མི་གཅིག་པོ་ལ་ཆོས་གཅིག་པོ། ཆོས་གཅིག་པོ་ལ་གོ་
ཆོད་པོ། ཟེར་བ་ལྟར་ཡིན། དོན་འདི་ལྟ་བུ་ཅིག་གོ་ན་ཆོས་ཀྱི་མིང་བྱང་ཆུབ་སེམས་སྦྱོང་ཞེས་སོགས་ཅི་སྐད་བཏགས་ཀྱང་ཆོག་སྟེ། དཔལ་ལྷ་
མོ་ལ༑ མིང་བརྒྱ་མ་ལ་མཚན་སྟོང་མ། །གང་ནས་བོས་ཀྱང་ཁྱོད་ཀྱི་མིང། །གང་ནས་བཏགས་ཀྱང་ཁྱོད་ཀྱི་མཚན། །ཞེས་པ་ལྟར་ཡིན་ཏེ་
གླང་རི་ཐང་པའི་ཞལ་ནས། དུས་གསུམ་རྒྱལ་བ་བསྐྱེད་པའི་ཡུམ་སེམས་ཅན་ལ་འཇལ་བ། ཞེས་སོགས་གསུངས་སྐད། ཡང་ཁོང་གི་
ཞལ་ནས། བྱང་ཆུབ་ཀྱི་སེམས་སེམས་ཅན་ལ་བརྟེན་ནས་སྐྱེ་བ་ལ། ཅི་བྱེད་རྨོག་གིས་མ་བདེ་ཟེར་བའི་ཚུལ་དུ། གང་ན་འདུག་ཀྱང་

[044A]༄༅། །གཞན་རེ་མིག་ཟུར་ལ་མ་བདེ་ནས། དེས་བློས་བླངས་པ་སྙམ་བྱེད་པ་དེ་སངས་རྒྱས་ཀྱི་རྒྱུས་མ་བདེ་བར་སོང་བ་ཡིན་
གསུང་སྐད། གཞན་གཅེས་པར་འཛིན་པའི་ཕན་ཡོན་དང། རང་གཅེས་པར་འཛིན་པའི་ཉེས་དམིགས་མདོར་བསྡུས་ཏེ་འཕགས་པ་ཞི་
བ་ལྷའི་ཞལ་ནས་བཀའ་སྩལ་ཏེ། མང་དུ་བཤད་ལྟ་ཇི་ཞིག་དགོས། །བྱིས་པས་རང་གི་དོན་བྱེད་དང། །ཐུབ་པ་གཞན་གྱི་དོན་མཛད་པ། །
འདི་གཉིས་ཀྱི་ནི་ཁྱད་པར་ལྟོས། །ཞེས་སོ། །དེ་ལྟར་ལེགས་པར་བསམས་ནས་རང་གཅེས་འཛིན་ཉེས་པ་ཐམས་ཅད་ཀྱི་འབྱུང་ཁུངས་
གཞན་གཅེས་འཛིན་ལས་ཡོན་ཏན་ཐམས་ཅད་འབྱུང་བར་མཐོང་ནས། དོན་བྱ་ཡུལ་སེམས་ཅན་ཕངས་ཤིང་སྡུག་པ་ཡིད་འོང་གི་རྣམ་པ་ དེས་ན། རང་གཅེས་འཛིན་དང། གཞན་ཡལ་བར་འདོར་བའི་བློ་གཉིས་གོ་ས་འཕོ་བྱུང་བྱུང་གི་བར་དུ་འབད་པར་བྱ་

[044B] བདག་གཞན་བརྗེ་བའི་ཚུལ་མདོར་བསྡུས་བརྗོད་ཟིན་ཏོ།    ༈    །གཞན་དོན་དོན་གཉེར་གྱི་བྱང་ཆུབ་སེམས་སྦྱོང་ཚུལ་དངོས་ལ་གཉིས་
དངོས་གཞིའི་གནས་སྐབས་ཀྱི་ཉམས་ལེན་དང། རྗེས་དང་ཐུན་མཚམས་ཀྱི་གནས་སྐབས་ཀྱི་ཉམས་ལེན་ནོ། །དང་པོ་ལ་གཉིས། བྱམས་
པ་བསྒོམ་པ་དང། སྙིང་རྗེ་བསྒོམ་པའོ། །དང་པོ་ནི། གཏོང་ལེན་གཉིས་པོ་སྤེལ་མར་སྦྱང། །ཞེས་གསུངས་ཏེ། ལུས་ལོངས་སྤྱོད་དགེ་རྩ་
གཞན་ལ་བཏང་བའི་སྒོ་ནས་བྱམས་པ་བསྒོམ་པ་ལ། ཐོག་མར་ཕན་ཡོན་བསམས་ན་སྤྲོ་བ་ཤུགས་དྲག་སྐྱེ་བར་འགྱུར་བས་ཕན་ཡོན་ནི། ཏིང་
ངེ་འཛིན་རྒྱལ་པོ་ལས། བྱེ་བ་ཁྲག་ཁྲིག་དཀྲིགས་པའི་ཞིང་དག་ན། །མཆོད་པ་རྣམ་མང་དཔག་མེད་ཇི་སྙེད་པ། །སྐྱེ་མཆོག་རྣམས་ལ་དེ་ཡིས་
རྟག་མཆོད་པས། །བྱམས་པའི་སེམས་ཀྱི་གྲངས་དང་ཆར་མི་ཕོད། །ཅེས་དངོས་པོ་རྒྱ་ཆེ་བས་ཡུལ་མཐར་ཐུག་པའི་ཞིང་ལ། དུས་རྟག་ཏུ་

[045A]༄༅། །མཆོད་པ་བྱེད་པ་ལས་བསོད་ནམས་ཆེས་ཆེ་བར་གསུངས་པ་དང། འཇམ་དཔལ་གྱི་ཞིང་བཀོད་ལས་ཀྱང། བྱང་
ཤར་གྱི་མཚམས་ན་སངས་རྒྱས་དབང་ཕྱུག་ཆེན་པོའི་འཇིག་རྟེན་གྱི་ཁམས་སྟོང་གིས་བརྒྱན་པ་ཞེས་བྱ་བ་དེ་ན། དགེ་སློང་འགོག་པ་ལ་
ཞུགས་པའི་བདེ་བ་བཞིན་དུ་སེམས་ཅན་རྣམས་ཀྱང་བདེ་བ་དང་ལྡན་ནོ། །དེར་ལོ་བྱེ་བ་བརྒྱ་སྟོང་དུ་ཚངས་སྤྱོད་སྤྱད་པས་ནི་ཞིང་འདིར་ཐ་ན་སེ་
གོལ་གཏོགས་པའི་ཡུན་ཙམ་དུ་སེམས་ཅན་ཐམས་ཅད་ལ་བྱམས་པའི་སེམས་བསྐྱེད་ན། སྔ་མ་ལས་བསོད་ནམས་ཆེས་མང་དུ་བསྐྱེད་ན་གང་ཉིན་
མཚན་དུ་གནས་པ་ལྟ་ཅི་སྨོས། ཞེས་བཤད་པ་དང། རིན་ཆེན་ཕྲེང་བ་ལས། རྫིའུ་ཚོས་སུམ་བརྒྱའི་ཁ་ཟས་དག་ཉིན་རེ་དུས་གསུམ་
སྦྱིན་པས་ཀྱང། །བྱམས་པ་ཡུད་ཙམ་ཐང་ཅིག་གིས། །བསོད་ནམས་དག་ལ་ཆར་མི་ཕོད། །ལྷ་མི་བྱམས་པར་འགྱུར་བ་དང། །དེ་དག་ཀྱང་

[045B] །ཡིད་བདེ་བ་དང་བདེ་མང་དང། །དུག་དང་མཚོན་གྱིས་གནོད་མེད་དང། །འབད་པ་མེད་པར་དོན་འཐོབ་དང། །ཚངས་པའི་
འཇིག་རྟེན་སྐྱེ་འགྱུར་ཏེ། །གལ་ཏེ་གྲོལ་བར་མ་གྱུར་ཀྱང། །བྱམས་ཆོས་ཡོན་ཏན་བརྒྱད་འཐོབ་བོ། །ཞེས་གསུངས་ཏེ། བྱམས་པ་ཡོད་ན་ལྷ་མི་བྱམས་
ཤིང་ངང་གིས་འདུ་བ་དང། རྒྱལ་བས་ཀྱང་བདུད་སྡེ་བྱམས་པའི་སྟོབས་ཀྱིས་ཕམ་པར་མཛད་པས་བསྲུང་བའི་མཆོག་ཏུ་འགྱུར་བ་སོགས་སོ། །
ལུས་ལོངས་སྤྱོད་དགེ་རྩ་བཏང་བའི་སྒོ་ནས་བྱམས་པ་བསྒོམ་པ་གང་ནས་བཤད་སྙམ་ན། སྤྱོད་འཇུག་ལས་བྱང་ཆུབ་ཀྱི་སེམས་ཆོ་གས་ལེན་པའི་
ཚེ༑ སྦྱོར་ཆོག་རྫོགས་ནས་དངོས་གཞིའི་སྐབས། དམ་འཆའི་ཆོ་ག་དངོས་བརྗོད་པའི་གོང་དུ། བྱམས་སྙིང་རྗེའི་དམིགས་རྣམ་བརྡའ་སྤྲོད་པའི་
ཚེ༑ ལུས་ལོངས་སྤྱོད་དགེ་རྩ་གཏོང་བར་གསུངས་ལ། སྤྱིར་དེ་དག་གཏོང་བའི་ཚུལ། གསུང་རབ་ནས་བཤད་ཚུལ་འོག་ཏུ་འཆད་དོ། །བཏང་

[046A]༄༅། །བའི་དགོས་པ་ནི། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་བྱ་བའི་ཕྱིར། ལུས་ལོངས་སྤྱོད་དགེ་རྩ་བཏང་
སྟེ༑ སྤྱོད་འཇུག་ལས། བདག་གིས་ལུས་དང་ལོངས་སྤྱོད་དང། །དགེ་བ་དུས་གསུམ་སྐྱེས་པ་རྣམས། །སེམས་ཅན་ཀུན་གྱི་དོན་བསྒྲུབ་ཕྱིར། །
འཕངས་པ་མེད་པར་གཏང་བར་བྱ། །ཞེས་གསུངས་སོ། །དེ་དག་གི་ནང་ནས་ལུས་གཏོང་བ་ནི་ཤ་ཁྲག་སོགས་མི་གཙང་བའི་རྣམ་པར་བྱས་ནས་
སྤྱིར་བཏང་དུ་མི་རུང་ལ། དེ་དག་དོན་དུ་གཉེར་བ་ལ་ནི་གཏོང་བའི་ཚུལ་འོག་ཏུ་འཆད་དོ། །འོ་ན་ལུས་ཇི་ལྟར་གཏོང་ན། སྡོང་པོ་བཀོད་པའི་མདོ་
ལས༑ བདག་ཉིད་འགྲོ་བ་ཐམས་ཅད་ཀྱི་ཉེ་བར་འཚོ་བའི་ཡིད་བཞིན་གྱི་ལུས་སུ་བསྒྱུར་ནས། ཞེས་དང། རྡོ་རྗེ་རྒྱལ་མཚན་གྱི་མདོ་ལས་
འབྱུང་བ་ཆེན་པོ་བཞི་ནི་སྒོ་སྣ་ཚོགས། ཚུལ་སྣ་ཚོགས། རྣམ་གྲངས་སྣ་ཚོགས་ནས་སེམས་ཅན་ཐམས་ཅད་ཉེ་བར་འཚོ་བ་དེ་བཞིན་དུ་བྱང་ཆུབ་

[046B] ཞེས་དང། སྤྱོད་འཇུག་ལས། སེམས་ཅན་
རྣམས་དོན་བསྒྲུབ་པའི་ཕྱིར། །ཡིད་བཞིན་གྱི་ནི་ལུས་སུ་བསྒྱུར། །ཞེས་གསུངས་པ་ལྟར། གང་ལ་གང་འདོད་ཀྱི་རྣམ་པར་གཏོང་བ་སྟེ། སྤྱོད་
འཇུག་ལས། མུ་གེའི་བསྐལ་པ་བར་མའི་ཚེ། །བདག་ནི་ཟས་དང་སྐོམ་དུ་གྱུར། །སེམས་ཅན་ཕོངས་ཤིང་བཀྲེན་པ་ལ། །ཡོ་བྱད་མཁོ་དགུ་སྣ་
ཚོགས་སུ། །མདུན་ན་ཉེ་བར་གནས་གྱུར་ཅིག་ཅེས་དང། བདག་ནི་མགོན་མེད་རྣམས་ཀྱི་མགོན། །ལམ་ཞུགས་རྣམས་ཀྱི་དེད་དཔོན་དང། །
རྒལ་འདོད་རྣམས་ཀྱི་གྲུ་དང་ནི། །གཟིགས་དང་ཟམ་པ་ཉིད་དུ་གྱུར། །གླིང་དོན་གཉེར་ལ་གླིང་དང་ནི། །མར་མེ་འདོད་ལ་མར་མེ་དང། །གནས་
མལ་འདོད་ལ་གནས་མལ་དང། །བདག་ནི་ལུས་ཅན་བྲན་འདོད་པ། །ཀུན་གྱི་བྲན་དུ་འགྱུར་བར་ཤོག་རིག་སྔགས་གྲུབ་དང་བུམ་པ་བཟང། །

[047A]༄༅། །དཔག་བསམ་གྱི་ནི་ཤིང་དག་དང། །ས་སོགས་འབྱུང་བ་ཆེན་པོ་དང། །ནམ་མཁའ་བཞིན་དུ་རྟག་པར་ཡང། །སེམས་
ཅན་དཔག་ཏུ་མེད་པ་ཡི། །རྣམ་མང་ཉེར་འཚོའི་གཞིར་ཡང་ཤོག་དེ་བཞིན་ནམ་མཁའི་མཐས་གཏུགས་པའི། །སེམས་ཅན་ཁམས་
ལ་རྣམ་ཀུན་ཏུ། །ཐམས་ཅད་མྱ་ངན་འདས་བར་དུ། །བདག་ནི་ཉེར་འཚོའི་གཞིར་ཡང་ཤོག་ཅེས་དང། བྱང་ཆུབ་སེམས་དཔའི་ས་
ལས༑ བྱང་ཆུབ་སེམས་དཔའ་རྣམས་དབེན་པར་སོང་སྟེ་ནང་དུ་བསྡུས་ནས་བསམ་པ་དག་ཅིང་སྙིང་ཐག་པ་ནས་དང་བས་ཀུན་ཏུ་རྟོག་པ་
དག་གིས་སྦྱིན་པར་བྱ་བའི་ཆོས་རྣམ་པ་སྣ་ཚོགས་རྒྱ་ཆེན་པོ་དཔག་ཏུ་མེད་པ་དག་མོས་ཤིང་སེམས་ཅན་རྣམས་ལ་སྦྱིན་པ་དག་སྟོབ་པར་བྱེད་དེ་
དེས་བྱང་ཆུབ་སེམས་དཔའ་ཚེགས་ཆུང་དུས་ཚོགས་དཔག་ཏུ་མེད་པ་འཕེལ་བར་འགྱུར་རོ། །དེ་ནི་བྱང་ཆུབ་སེམས་དཔའ་ཤེས་རབ་ཆེན་པོ་

[047B] །ཞེས་གསུངས་པ་ལྟར་སེམས་པ་འདི་ལ་གཉིས། བཅུད་ལ་བཏང་བ་དང། སྣོད་ལ་བཏང་བའོ། །དང་པོ་ལ་གཉིས། །
ལམ་ལམ་ཞུགས་པའི་གང་ཟག་ལ་དབུལ་བ་དང། ལམ་ཞུགས་ཀྱི་གང་ཟག་ལ་དབུལ་བའོ། །དང་པོ་ནི། རང་རེའི་ལུས་ཡང་སོས་ལ་སོགས་
པའི་ཚ་དམྱལ་བརྒྱད། ཆུ་བུར་ཅན་ལ་སོགས་པ་གྲང་དམྱལ་བརྒྱད། ཉི་ཚེ་བ་དང་ཉེ་འཁོར་བའི་སེམས་ཅན་དམྱལ་བ་ཇི་སྙེད་ཡོད་པ་རྣམས་
ལ་བཏང་བས་དེ་ཐམས་ཅད་གསེར་འགྱུར་གྱི་རྩིས་ལྕགས་གསེར་དུ་བྱེད་པ་ལྟར། འཕགས་པའི་ནོར་བདུན་གྱིས་ཕྱུག་པའི་མཐོ་རིས་ཡོན་ཏན་
བདུན་ལྡན་གྱི་དལ་འབྱོར་གྱི་ལུས་ཤ་སྟག་ཐོབ་པར་བསམ་མོ། །ཡིད་བཞིན་གྱི་ནོར་བུ་རིན་པོ་ཆེ་ལས་ཟས་གོས་སོགས་གང་ལ་ཅི་འདོད་པ་
འབྱུང་བ་ལྟར་ཡིད་བཞིན་གྱི་ལུས་སུ་བྱས་པ་ལས་དམིགས་ཡུལ་དེ་དག་ལ་ཁ་ཟས་རོ་བརྒྱ་པ། གོས་སྟོང་ཕྲག་བརྒྱ་པ། ཁང་པ་བརྩེགས་པ་ལྔ་

[048A]༄༅། །བརྒྱ་པ་དང། སྨོན་ལམ་གཅིག་ཏུ་བྱས་པའི་གྲོགས་ཕུན་སུམ་ཚོགས་པ་སྟེ། གང་གིས་ལོངས་སྤྱོད་པའི་རྟེན། ཡུལ་གང་
ལ་ལོངས་སྤྱོད་པའི་ལོངས་སྤྱོད། གང་དང་ལྷན་ཅིག་ལོངས་སྤྱོད་པའི་འཁོར་ཕུན་ཚོགས་ཐམས་ཅད་ཀྱང་ཐེག་པ་ཆེན་པོའི་དམ་པའི་ཆོས་སྒྲུབ་
པའི་མཐུན་རྐྱེན་དུ་གྱུར་པར་བསམ་མོ། །དེ་བཞིན་དུ་ཕྱིའི་རྐྱེན་གཙོ་བོ་ཐེག་པ་ཆེན་པོའི་དགེ་བའི་བཤེས་གཉེན་མཚན་ཉིད་དང་ལྡན་པས་
དགྱེས་བཞིན་དུ་རྗེས་སུ་འཛིན་པ། གང་ལ་ཐོས་བསམ་བྱ་བའི་གཞི་མདོ་སྔགས་ཀྱི་གསུང་རབ་ལ་སོགས་པ་ཕྱིའི་རྐྱེན་རྣམས་དང། ནང་གི་རྐྱེན་
དད་སོགས་འཕགས་པའི་ནོར་བདུན། ཚུལ་ཁྲིམས་ལ་སྤྱོད་པ་སོགས་བསླབ་པ་རིན་པོ་ཆེ་གསུམ་སྟེ། མདོར་ན་བྱམས་སྙིང་རྗེའི་རྩ་བ་ཅན་གྱི་
བྱང་ཆུབ་ཀྱི་སེམས་རྒྱུད་ལ་སྐྱེས་ཏེ། སྤྱོད་པ་ཕ་རོལ་ཏུ་ཕྱིན་པ་དྲུག་སྤྱད་པས་ཚོགས་གཉིས་མཐར་ཕྱིན་ཏེ་སངས་རྒྱས་ནས་ཐམས་ཅད་ཀྱང་སེམས་

[048B] །དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ན་ཡི་དྭགས་ཀྱི་རིགས་སུམ་
ཅུ་སོ་དྲུག་གིས་བསྡུས་པའི་སེམས་ཅན་ཇི་སྙེད་ཡོད་པ་རྣམས་ལ་ལུས་བཏང་བས་སྔར་བཞིན་དུ་སངས་རྒྱས་ནས་ཆོས་སྐུའི་བདེ་བ་དང་ལྡན་པར་
བསམ་མོ། །དེ་བཞིན་དུ་འཇིག་རྟེན་གྱི་ཁམས་ཀྱི་དུད་འགྲོ་བྱིངས་ན་གནས་པ་དང་ཁ་འཐོར་བ་རྣམས་ལ་བཏང་བས་ཀྱང་དེ་ལྟར་བསམ་མོ། །དེ་
བཞིན་དུ་ཕྱོགས་བཅུའི་འཇིག་རྟེན་གྱི་ཁམས་ན་གླིང་བཞི་གླིང་ཕྲན་བརྒྱད་ན་མིའི་འགྲོ་བ་པ་མི་ཁོམ་པའི་སྐྱེ་གནས་སུ་སོང་བ་དང། གཞན་ཡང་
ཚེ་དེ་ལ་ཐར་ལམ་བསྒྲུབ་པའི་སྐལ་བ་མེད་པ་རྣམས་ལ་ལུས་བཏང་བས་སྔར་བཞིན་བསམ་མོ། །ཚེ་དེ་ལ་ཐར་ལམ་སྐྱེ་བའི་སྐལ་བ་དང་ལྡན་
པའི་མི་རྣམས་ལ་ལུས་བཏང་བས་ལམ་བསྒྲུབ་པའི་ཕྱིའི་རྐྱེན་རྣམས་དང་ནང་གི་བསམ་པའི་རྐྱེན་ཐམས་ཅད་ཚང་ནས་སྔར་ལྟར་གྱུར་པར་

[049A]༄༅། །བསམ་མོ། །དེ་བཞིན་དུ་རྒྱལ་ཆེན་རིས་བཞི་ལ་སོགས་པའི་འདོད་ལྷ་རིགས་དྲུག་ཚངས་རིས་ནས་འབྲས་བུ་ཆེ་བའི་
བར་གྱི་གཟུགས་ཁམས་གནས་རིགས་བཅུ་གཉིས། གཟུགས་མེད་སྐྱེ་མཆེད་མུ་བཞི་ན་གནས་པའི་ཐར་ལམ་ལ་མ་ཞུགས་པའི་སེམས་ཅན་
རྣམས་རེ་རེ་ལའང་ལུས་ཚང་བ་རེ་བཏང་བས་སྔར་བཞིན་དུ་གྱུར་པ་དང། སྲིད་པ་བར་མ་དོ་ན་གནས་པའི་སེམས་ཅན་རྣམས་ལ་བཏང་བས་
དེ་བཞིན་དུ་བསམ་མོ། །ཁྱད་པར་དུ་རང་ལ་གནོད་པ་བྱེད་པའི་རིགས་ལ་གཏོང་བའི་ཚུལ་ནི། རང་གི་ལུས་ལས་ཟས་གོས་གནས་ཁང་སོགས་
ཕྱིའི་རྐྱེན་སྣ་ཚོགས་བྱུང་བར་སྤྲུལ་ལ་གནོད་བྱེད་ཐམས་ཅད་དེ་ཉིད་དུ་བྱང་ཆུབ་སེམས་ཀྱི་ལྕགས་ཀྱུས་བཀུག་ལ། དེ་རྣམས་ལ་འདི་ལྟར་
བདེན་པ་བདར་ནས་སྦྱིན་པར་བྱ་སྟེ། འདི་ལྟར་ཁྱེད་ཅག་གིས་ཐོག་མ་མེད་པའི་དུས་ནས་བདག་ཅག་གི་མ་ལན་གྲངས་དུ་མར་བྱས། དེའི་

[049B] གནོད་པ་དང་སྡུག་བསྔལ་དུ་མ་ལས་སྐྱོབ་པའི་དྲིན་ཅན་དུ་
འདུག་ཨང་སྙམ་པའི་ཤེས་པ་ཉེ་དུང་ངེ་བ་བསྐྱེད་ལ། གཞན་ཡང་ཐོག་མ་མེད་པ་ནས་ཁོ་བོ་ཅག་གིས་ཁྱེད་རྣམས་ཀྱི་ཤ་ཟོས་ཁྲག་འཐུངས་
རུས་པ་མུར་ལྤགས་པ་གྱོན་བརྒྱབ་བསད་ཕྲོགས་པ་ལ་སོགས་པ་དུ་མའི་ལན་ཆགས་པས་ན། ད་རེས་དེ་དག་གི་ལན་ཆགས་དང་དྲིན་
འཇལ་བ་ཁོ་བོ་ལ་བབ། ཁྱེད་ལ་དབང་བས་ཁྱེད་ཅག་ཟས་འདོད་པ་ལ་ནི་ཟས། གོས་འདོད་པ་ལ་ནི་གོས། གནས་ཁང་འདོད་པ་ལ་
ནི་གནས་ཁང། གྲོགས་དང་འཁོར་གཡོག་འདོད་པ་ལ་ནི་འཁོར་གཡོག་ཟས་ཀྱི་ནང་ནས་ཀྱང་དཀར་གསུམ་འདོད་པ་ལ་ནི་དཀར་
གསུམ། མངར་གསུམ་འདོད་པ་ལ་ནི་མངར་གསུམ། ཤ་ཁྲག་གི་རྣམ་པར་འདོད་པ་ལ་ནི་དེ་དག་གི་རྣམ་པར་འབྱུང་བར་བསམས་

[050A]༄༅། །ལ༑ ལྟོས་པ་མེད་པར་ཁྱེད་ཅག་ཤ་འདོད་པས་ནི་ཤ་ཟོ། ཁྲག་འདོད་པས་ནི་ཁྲག་འཐུང། རུས་པ་འདོད་པས་ནི་
རུས་པ་མུར། ལྤགས་པ་འདོད་པས་ནི་ལྤགས་པ་གྱོན། རིངས་ན་རྗེན་པ། མི་རིངས་ན་ཚོས་ལ་ཟོ། ཞེས་ལྷུག་པར་བཏང་ངོ། །དེ་ལྟར་
བཏང་ཞིང་ཡུལ་དེ་དག་གིས་ལོངས་སྤྱད་པས་གནས་སྐབས་སུ་ལུས་འགྲངས། སེམས་ཚིམ། བཀྲེས་སྐོམ་དབུལ་ཕོངས་ཀྱི་སྡུག་བསྔལ་དང་
བྲལ༑ གནོད་སེམས་གདུག་པ་དང། སྡིག་པའི་བསམ་པ་ཐམས་ཅད་ཉེ་བར་ཞི། གཞན་ཕན་བྱང་ཆུབ་ཀྱི་སེམས་རྒྱུད་ལ་འཁྲུངས་ཏེ་
ཚོགས་གཉིས་མཐར་ཕྱིན་ཏེ། སེམས་རྒྱུད་ཆོས་སྐུའི་བདེ་བ་དང་ལྡན་པར་བསམས་ལ། ཕན་པའི་འབྲས་བུ་བདེ་བ་ཡིན། །གནོད་པའི་
འབྲས་བུ་སྡུག་བསྔལ་ཡིན། །རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག་ཅེས་བརྗོད་དོ། །རེས་འགའ་ནི་ཤར་ལ་

[050B] འདི་ལྟར་ཤར་ཕྱོགས་ཀྱི་འཇིག་རྟེན་གྱི་
ཁམས་གངྒཱའི་ཀླུང་གི་བྱེ་མ་སྙེད་ན་སེམས་ཅན་ཇི་སྙེད་ཡོད་པ་རྣམས་ལ་ལུས་བཏང་བས་སྔར་བཞིན་བྱུང་བར་བསམ། དེ་བཞིན་དུ་ཕྱོགས་
མཚམས་ལྷག་མ་རྣམས་ལའང་འདྲ་བར་ཤེས་པར་བྱའོ།    ༈    །གཉིས་པ་ལམ་ཞུགས་ཀྱི་གང་ཟག་ལ་དབུལ་བའི་ཚུལ་ནི། ཐེག་པ་དམན་
པའི་གང་ཟག་རྣམས་ལ་ལུས་གང་ཅི་འདོད་འབྱུང་བའི་ཡིད་བཞིན་གྱི་ལུས་ཀྱི་རྣམ་པར་ཕུལ་བས་སྐུ་ཚེ་དེ་ཉིད་ལ་སངས་རྒྱས་བཅོམ་ལྡན་འདས་
ཀྱི་གོ་འཕང་མངོན་དུ་བྱེད་པར་ནུས་པའི་ཕྱི་ནང་གི་རྒྱུ་རྐྱེན་ཚོགས་པ་ཚང་བ་རེ་རེ་རྙེད་དེ་གོམས་པས་ཚོགས་གཉིས་མཐར་ཕྱིན་ཏེ། སེམས་
རྒྱུད་ཆོས་སྐུའི་བདེ་བ་དང་ལྡན་པར་བསམ་མོ། །ཐེག་པ་ཆེན་པོའི་ཚོགས་སྦྱོར་དང། ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་

[051A]༄༅། །རྣམས་ལ་ལུས་སྔར་བཞིན་དུ་དམིགས་ཏེ་ཕུལ་བས་ཚོགས་གཉིས་མཐར་ཕྱིན་ཏེ། སེམས་རྒྱུད་ཆོས་སྐུའི་བདེ་བ་དང་ལྡན་
པར་བསམ་མོ། །རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་
མེད་པ་ན་བཞུགས་པའི་སངས་རྒྱས་བཅོམ་ལྡན་འདས་རྣམས་ལ་ལུས་སྔར་བཞིན་དུ་བསམས་ཏེ་ཕུལ་བས་དེ་དག་རེ་རེའི་དྲུང་དུའང་ལུས་དུ་མར་
སྤྲུལ༑ ལུས་རེ་རེ་ལའང་ཡན་ལག་དང་ཉིང་ལག་དུ་མར་སྤྲུལ་ཏེ། རྒྱུ་དང་འབྲས་བུའི་ཡོན་ཏན་ལས་བརྩམས་ཏེ་ཕྱག་འཚལ་བ་དང་
ཡིད་བཞིན་གྱི་ལུས་ལས་མཆོད་པའི་ཚོགས་རབ་འབྱམས་བསམ་གྱིས་མི་ཁྱབ་པར་དམིགས་ཏེ་ཕུལ་བས། དེ་རྣམས་ཀྱི་ཐུགས་རྒྱུད་ལ་ཟག་
པ་མེད་པའི་བདེ་བ་ཆེན་པོ་འཁྲུངས་པར་བསམས་ཏེ། སྤྱོད་འཇུག་ལས། སེམས་ཅན་རྣམས་ཀྱིས་ལན་མང་དུ། །སངས་རྒྱས་ཐམས་

[051B] །སངས་རྒྱས་བདེ་བ་བསམ་ཡས་ཀྱི། །རྟག་ཏུ་བདེ་དང་ལྡན་གྱུར་ཅིག་བྱང་ཆུབ་སེམས་དཔའ་རྣམས་ཀྱིས་ནི། །འགྲོ་
དོན་ཐུགས་ལ་དགོངས་འགྲུབ་ཤོག་མགོན་པོ་ཡིས་ནི་གང་དགོངས་པ། །སེམས་ཅན་རྣམས་ལའང་དེ་འབྱོར་ཤོག་དེ་བཞིན་རང་
སངས་རྒྱས་རྣམས་དང། །ཉན་ཐོས་རྣམས་ཀྱང་བདེ་གྱུར་ཅིག་ཅེས་སོ། །བཅུད་ལ་བཏང་བའི་ཚུལ་བཤད་ཟིན་ཏོ།    ༈    །གཉིས་པ་སྣོད་
ལ་བཏང་བའི་ཚུལ་ནི། རང་རེའི་ལུས་ཡིད་བཞིན་གྱི་ལུས་ཀྱི་རྣམ་པར་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པའི་
སྣོད་ཀྱི་ཞིང་རྣམས་ལ་བཏང་བས། སྣོད་ཀྱི་འཇིག་རྟེན་མ་དག་པ་སྡོང་དུམ། ཚེར་མ། གྱོ་མོ། གསེག་མ། ངམ་གྲོག་གཡང་ས་ལ་
སོགས་པ་མ་དག་པའི་སྣོད་ཐམས་ཅད་གནས་འགྱུར་ཏེ། སྣོད་ཀྱི་འཇིག་རྟེན་གྱི་ཁམས་ཐམས་ཅད་ཀྱང། རིན་པོ་ཆེ་སྣ་ཚོགས་ཀྱི་རང་

[052A]༄༅། །བཞིན་ལག་མཐིལ་ལྟར་མཉམ་པ། ཐ་གྲུ་ཆེ་བ། ཡངས་པ། རེག་ན་འཇམ་ཞིང་བདེ་བ། དྲི་མ་མེད་ཅིང་འོད་གསལ་
བ༑ ཙན་དན་སྦྲུལ་གྱི་སྙིང་པོའི་དྲི་བསུང་དང་ལྡན་པ། ལྷའི་མེ་ཏོག་སྣ་ཚོགས་ཀྱིས་གཅལ་དུ་བཀྲམ་པ། མཐར་རིན་པོ་ཆེའི་ཕ་
གུས་བརྩེགས་པ། གསེར་དང། དངུལ་དང། མུ་ཏིག་གི་ཕྱེ་མས་གྲམ་བུར་བདལ་བ། ཨུད་པ་ལ་དང། ཀུ་མུ་ཏ་དང། པདྨ་འགྱིང་
ཞིང་ལྡེམས་པས་ཁེབས་པ། ཆུ་བྱ་སྣ་ཚོགས་སྐད་སྙན་པ་སྒྲོགས་པ། དགའ་ཞིང་འཕྱོ་ལ་ལྡིང་བས་བརྒྱན་པའི་ཡན་ལག་བརྒྱད་དང་ལྡན་པའི་
མཚོ་དང། རྫིང་དང། ལྟེང་ཀ་དག་གིས་མཛེས་པར་བྱས་པ་སོགས་དག་པའི་ཞིང་ཕུན་སུམ་ཚོགས་པར་གྱུར་ཏེ། སངས་རྒྱས་བྱང་སེམས་
འཕགས་པའི་ཚོགས་རྣམས་ལ་མཆོད་པའི་སྤྲིན་གྱི་ཕུང་པོ་ཆེན་པོ་ལྟ་བུར་བསམ་ཞིང། ཞིང་དེ་དག་ན་ཡོད་པའི་བཅུད་ཀྱི་སེམས་ཅན་ལ་དེ་ལྟ་

[052B] རྒྱགས་པ་དང། དྲེགས་པ་འབྱུང་བའི་རྐྱེན་དུ་སྐད་ཅིག་ཀྱང་མ་སོང་ཞིང། བྱང་ཆུབ་བསྒྲུབ་པའི་མཐུན་
རྐྱེན་ཤ་སྟག་བྱུང་བར་བསམས་ཏེ། སྤྱོད་འཇུག་ལས། ཐམས་ཅད་དུ་ནི་ས་གཞི་དག་གསེག་མ་ལ་སོགས་མེད་པ་དང། །ལག་མཐིལ་ལྟར་མཉམ་བཻ་
ཌཱུརྱའི། །རང་བཞིན་འཇམ་པོར་གནས་གྱུར་ཅིག་ལུས་ཅན་ཀུན་གྱི་བྱ་དང་ནི། །ཤིང་དང་འོད་ཟེར་ཐམས་ཅད་དང། །ནམ་མཁའ་ལས་ཀྱང་ཆོས་ཀྱི་
སྒྲ༑ ༑རྒྱུན་མི་འཆད་པར་ཐོས་པར་ཤོག་ཞེས་གསུངས་པ་ལྟར་རོ།    ༈    །གཉིས་པ་ལོངས་སྤྱོད་གཏོང་བའི་ཚུལ་ནི། གང་ལ་གཏོང་བའི་ཡུལ་རྣམས་
ཀྱི་རིམ་པ་ནི་སྔར་བཞིན་བྱ་ལ། རང་གི་ལོངས་སྤྱོད་ཟས་གོས་གནས་ཁང་འཁོར་གཡོག་སོགས་ཅི་དང་ཅི་འདོད་པ་ཐམས་ཅད་ཡིད་བཞིན་གྱི་ལོངས་
སྤྱོད་དུ་སྤྲུལ་ཏེ། ཞིང་དེ་དག་རྣམས་ལ་རྒྱས་པར་ཕྱེ་སྟེ་སྔར་བཞིན་བཏང་བས་དེ་དག་རེ་རེའི་རྐྱེན་ལས་ཀྱང། འཇིག་རྟེན་དང་འཇིག་རྟེན་ལས་

[053A]༄༅། །འདས་པའི་ལོངས་སྤྱོད་བསམ་གྱིས་མི་ཁྱབ་པ་བྱུང་ཞིང། དེ་རྣམས་ཀྱང་རྫོགས་པའི་བྱང་ཆུབ་འཐོབ་པའི་རྒྱུ་ཚོགས་ཤ་
སྟག་བྱུང་ནས་སངས་རྒྱས་ཏེ་སེམས་རྒྱུད་ཆོས་སྐུའི་བདེ་བ་དང་ལྡན་པར་བསམ་མོ། །བླ་མ་དང་སངས་རྒྱས་བཅོམ་ལྡན་འདས་རྣམས་ལ་ཡིད་
བཞིན་གྱི་ལོངས་སྤྱོད་ཀྱི་རྣམ་པར་ཕུལ་བས་ཐུགས་རྒྱུད་ལ་ཟག་པ་མེད་པའི་བདེ་བ་ཁྱད་པར་ཅན་འཁྲུངས་པར་སེམས་པ་ནི་སྔར་བཞིན་ནོ།    ༈    །
གསུམ་པ་དགེ་རྩ་གཏོང་བ་ནི། ལུས་ལོངས་སྤྱོད་སྔར་ཞིག་པ་རྣམས་བཏང་དུ་མེད་པས། ད་ལྟ་བ་དང་མ་འོངས་པ་ན་འབྱུང་བར་འགྱུར་བ་
རྣམས་གཏོང་བ་ཡིན་ལ། དགེ་བ་ནི་དུས་གསུམ་གྱིས་བསྡུས་པ་ཐམས་ཅད་གཏང་དུ་རུང་སྟེ། འདས་པའི་དགེ་བའི་ས་བོན་ནམ། བག་ཆག་
བཏང་དུ་ཡོད་ལ། ད་ལྟར་བ་དང་མ་འོངས་པ་ནི་སངས་རྒྱས་མ་ཐོབ་ཀྱི་བར་གྱི་དགེ་བ་ཐམས་ཅད་བཏང་དུ་རུང་སྟེ། སྤྱོད་འཇུག་ལས། དགེ་བ་

[053B] །སེམས་ཅན་ཀུན་གྱི་དོན་བསྒྲུབ་ཕྱིར། །ཕངས་པ་མེད་པར་བཏང་བར་བྱ། །ཞེས་སོ། །སློབ་དཔོན་ཀླུ་སྒྲུབ་ཀྱིས་ཀྱང་
དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་བསགས་ཏེ། །བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་ནི་ཐོབ་པར་ཤོག་
ཅེས་དང། ནམ་མཁའ་མཛོད་ཀྱི་མདོ་ལས། བདག་གི་དགེ་བའི་རྩ་བ་གང་ཡིན་པ་དེ་སེམས་ཅན་ཐམས་ཅད་ཀྱི་ཉེ་བར་འཚོ་བར་མི་འགྱུར་བར་
མ་གྱུར་ཅིག་ཅེས་གསུངས་པ་ཐམས་ཅད་དགེ་རྩ་གཏོང་བའི་ཚུལ་ཡིན་ལ། དེ་ཡང་དགེ་རྩ་སྟོབས་ཆུང་བ་དུད་འགྲོ་ལ་ཟན་ཆངས་ཅིག་བྱིན་པ་ལྟ་
བུའམ། ཞར་ལ་བྱུང་བའི་དགེ་བ་སྣ་འགའ་ཙམ་ཡན་ཆད་བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་སྐྱེས་པ་ལ་སོགས་པའི་དགེ་བ་སྟོབས་ཆེ་བ་ཐམས་
ཅད་ཀྱང། གོང་དུ་བཤད་པའི་ཞིང་གི་རིམ་པ་དེ་དག་ལ་ཆ་ཚང་བ་རེ་རེ་བཏང་བས། ཡུལ་དེ་དག་ཐམས་ཅད་ཀྱིས་ཚེ་དེ་ཉིད་ལ་སངས་རྒྱས་མངོན་དུ་

[054A]༄༅། །བྱེད་པའི་རྒྱུ་རྐྱེན་ཚོགས་པ་ཚང་བ་རེ་རེ་རྙེད། ཚོགས་གཉིས་མཐར་ཕྱིན་སངས་རྒྱས་ནས་སེམས་རྒྱུད་ཆོས་སྐུའི་བདེ་བ་དང་ལྡན་པར་
བསམ་མོ། །དེ་ལྟར་གཏོང་བའི་བསམ་པ་སྦྱངས་ཀྱང་ཅི་ཞིག་ཕན་སྙམ་ན། ད་ལྟ་གཏོང་སེམས་ཀྱི་མོས་པ་མ་སྦྱངས་ན། ད་གཟོད་ཆུང་ངུ་ཡང་དངོས་
སུ་གཏོང་བ་ལ་གེགས་སུ་འགྱུར་བར་ལག་བཟང་གིས་ཞུས་པ་ལས་གསུངས་ལ། ད་ལྟ་ནས་གཏོང་སེམས་སྦྱངས་ཤིང་གོམས་པར་བྱས་ན་
གོམས་པ་ངང་དུ་འགྱུར་བའི་དབང་གིས་ལུས་ལ་སོགས་པ་དངོས་སུ་གཏོང་བ་ལ་དཀའ་བ་ཅི་ཡང་མེད་པར་འགྱུར་ཏེ། ཏིང་ངེ་འཛིན་རྒྱལ་པོ་ལས་
ཇི་ལྟ་ཇི་ལྟར་མང་དུ་མིས་བརྟགས་ན། །དེ་ལ་གནས་པའི་རྟོག་པ་དེ་དག་ནི། །དེ་བཞིན་དུ་ནི་དེ་ལ་སེམས་གཞོལ་འགྱུར། །ཞེས་དང། འཕགས་པ་
དཔའ་བོའི་ཞལ་ནས། གཞན་ཕན་ལས་ལ་མཐུ་མེད་ཀྱང། །དེ་ཡི་བསམ་པ་རྟག་ཏུ་བྱ། །གང་ལ་དེ་ནི་ཡོད་གྱུར་པ། །དེ་ལ་དེ་ནི་དོན་གྱིས་

[054B] །ཞེས་དང། འཆད་ཁ་བ་ཆེན་པོའི་ཞལ་ནས། རྩིས་སུ་ཅི་ཆེ་རྣམ་རྟོག་སྦྱོངས། །རབ་བདུན་ལ་སོགས་དཔེར་ཟླ་མང། །ཞེས་དང་
སྐྱེས་རབས་ལས། མཐོང་ཞིང་ཐོས་སམ་རྗེས་སུ་དྲན་ཡང་རུང། །རེག་གམ་གཏམ་དུ་བརྗོད་པ་ཙམ་གྱིས་ཀྱང། །རྣམ་པ་ཀུན་ཏུ་འགྲོ་ལ་ཕན་པ་
ནི༑ ༑བདེ་དང་ལྡན་པ་རྟག་ཏུ་བགྱིད་གྱུར་ཅིག་ཅེས་སོ། །དེ་ལྟར་སེམས་ཅན་ཐམས་ཅད་ལ་བསམ་པ་ཐག་པས་བཏང་བའི་ཡུལ་སེམས་ཅན་
ཇི་སྙེད་པ་དེ་སྙེད་ཀྱི་ངོས་ནས་བསོད་ནམས་ཀྱི་ཚོགས་དཔག་ཏུ་མེད་པ་བདེ་བླག་ཏུ་རྫོགས་ཏེ། རིན་ཆེན་ཕྲེང་བ་ལས། དེ་སྐད་བརྗོད་པའི་བསོད་
ནམས་གང། །གལ་ཏེ་དེ་ནི་གཟུགས་ཅན་གྱུར། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་ལྷག་པར་འགྱུར། །འདི་ནི་བཅོམ་ལྡན་
འདས་ཀྱིས་གསུངས། །གཏན་ཚིགས་ཀྱང་ནི་འདི་ལ་སྣང། །སེམས་ཅན་ཁམས་ནི་ཚད་མེད་ལ། །ཕན་འདོད་ཀྱང་ནི་དེ་འདྲའོ། །ཞེས་སོ། །དེ་ལྟར་

[055A]༄༅། །བསམ་པ་ཐག་པ་ནས་སེམས་ཅན་ལ་བཏང་བའི་ཟས་གོས་སོགས་ལོངས་སྤྱོད་པའི་ཚེ། གཞན་ཕན་གྱི་བསམ་པ་བརྗེད་
ཅིང་རང་ལ་སྲེད་པས་ལོངས་སྤྱད་ན་ཉོན་མོངས་པ་ཅན་གྱི་ལྟུང་བ་དང། རང་ལ་སྲེད་པ་མེད་ཅིང། གཞན་ཕན་གྱི་བསམ་པ་བརྗེད་ན་ཉོན་མོངས་
ཅན་མ་ཡིན་པའི་ལྟུང་བར་གསུངས་ཤིང། གཞན་ལ་བསྔོས་པ་མིའི་འགྲོ་བ་པ་འགའ་ཞིག་གིས་ཤེས་ཤིང་རིག་ནས་བདག་གིར་བྱས་པའི་
ཚེ༑ རང་དོན་དུ་རྐུ་སེམས་ཀྱིས་སྤྱད་ཅིང་རིན་ཐང་ཚང་ན་སོ་ཐར་གྱི་ཕམ་པ་འབྱུང་བར་བསླབ་བཏུས་ལས་གསུངས་སོ། །འོ་ན་དེ་དག་བྱང་ཆུབ་
སེམས་དཔས་ལོངས་སྤྱོད་པའི་ཚེ་ཇི་ལྟར་བྱ་སྙམ་ན། སེམས་ཅན་གྱི་དོན་བྱའོ་སྙམ་པའི་བསམ་པས་སྤྱད་ན་ཉེས་པ་མེད་དོ། །བསླབ་བཏུས་
ལས༑ བདག་པོ་དང་བཅས་པའི་ལོངས་སྤྱོད་རྣམས་ཀྱིས་བདག་པོ་དང་བཅས་པའི་ལུས་བསྲུང་ངོ་སྙམ་དུ་བསམས་ནས་སྤྱད་ན་ཉེས་པ་མེད་དེ་

[055B] །ཞེས་སོ། །དེ་ལྟར་བསམས་ནས་གཞན་ལ་བསྔོས་ཀྱང། སྦྱོར་
བས་རང་གིས་ལོངས་སྤྱོད་ན་སྙིང་པོ་མེད་དོ་སྙམ་ན། དེ་ནི་མ་ཡིན་ཏེ། དེ་ཉིད་ལས། དེ་ལྟར་སྤྱོད་པའི་བྱང་ཆུབ་སེམས་དཔའི་ཐད་དུ་འགའ་ཞིག་གིས་
དེ་ཁོ་ན་མ་རིག་པར་མ་དད་པར་བྱ་བ་ནི་མི་རིགས་ཏེ། གཏོང་བའི་སེམས་ངོ་མཚར་ཆེན་པོ་ཅན་ཡོངས་སུ་ཤེས་པའི་ཕྱིར། ཚུལ་འདི་ལ་ནི་འགའ་
ཞིག་གིས་ཐེ་ཚོམ་བྱ་བར་མི་རིགས་སོ། །ཞེས་གསུངས་སོ།    ༈    །གཉིས་པ་སྙིང་རྗེ་བསྒོམ་པའི་ཚུལ། སྙིང་རྗེ་ཆེན་པོ་བསྒོམ་པའི་ཕན་ཡོན་སེམས་
པ་མང་དུ་བཏང་ན་སྤྲོ་ཤུགས་འཕེལ་བས་དེ་བཤད་པར་བྱའོ། །དེ་ཡང་དབུ་མ་ལ་འཇུག་པ་ལས། གང་ཕྱིར་བརྩེ་ཉིད་རྒྱལ་བའི་ལོ་ཐོག་ཕུན་ཚོགས་
འདིའི། །ས་བོན་དང་ནི་སྤེལ་ལ་ཆུ་འདྲ་ཡུན་རིང་དུ། །ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །དེ་ཕྱིར་བདག་གིས་ཐོག་མར་སྙིང་རྗེ་

[056A]༄༅། །བསྟོད་པར་བགྱི། །ཞེས་སོ། །དོན་གྱི་དབང་འདི་གཟིགས་ནས་ཆོས་ཡང་དག་པར་སྡུད་པ་ལས་ཀྱང། བཅོམ་ལྡན་
འདས་བྱང་ཆུབ་སེམས་དཔས་ཆོས་མང་པོ་ལ་བསླབ་པར་མི་བགྱིའོ། །བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་རབ་ཏུ་གཟུང་ཞིང་
རབ་ཏུ་རྫོགས་པར་བགྱིད་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་ན་མཆིས་པ་ལགས་སོ། །ཆོས་གཅིག་པོ་གང་ཞེ་ན། འདི་ལྟ་སྟེ་སྙིང་
རྗེ་ཆེན་པོའོ། །བཅོམ་ལྡན་འདས་སྙིང་རྗེ་ཆེན་པོ་མཆིས་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པ་ལགས་སོ། །བཅོམ་ལྡན་
འདས་དཔེར་བགྱིན་འཁོར་ལོས་བསྒྱུར་བའི་རྒྱལ་པོའི་འཁོར་ལོ་རིན་པོ་ཆེ་གང་དུ་མཆིས་པ་དེར་དཔུང་གི་ཚོགས་ཐམས་ཅད་མཆིའོ། །བཅོམ་ལྡན་
འདས་དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་གང་དུ་མཆིས་པ་དེར་སངས་རྒྱས་ཀྱི་ཆོས་ཐམས་ཅད་མཆིས་སོ། །བཅོམ་ལྡན་འདས་དཔེར་བགྱི་

[056B] །བཅོམ་ལྡན་འདས་དེ་བཞིན་དུ་སྙིང་རྗེ་ཆེན་པོ་མཆིས་ན་
བྱང་ཆུབ་སེམས་དཔའི་ཆོས་གཞན་རྣམས་འབྱུང་བར་འགྱུར་རོ། །ཞེས་སོ།    ༈    །དེ་སེམས་པའི་ཚུལ་ལ་གཉིས། བཅུད་ཀྱི་ལེན་པ་དང། སྣོད་ཀྱི་ལེན་
བའོ༑ ༑དང་པོ་ནི། གཏོང་ལེན་གཉིས་པོ་སྤེལ་མར་སྦྱང། །ལེན་པའི་གོ་རིམ་རང་ནས་བརྩམས། །ཞེས་གསུངས་ཏེ། སེམས་ཅན་གྱི་
སྡུག་བསྔལ་རྒྱུ་བཅས་རང་ལ་བླང་བའི་སྒོ་ནས་སྙིང་རྗེ་བསྒོམ་པར་བྱེད་པ་ཡིན་ལ། དེ་ཡང་ལེན་པའི་གོ་རིམ་ནི་རང་གི་རྒྱུད་ལ་སྐྱེ་བ་ཕྱི་མ་
ཕན་ཆད་འབྱུང་བར་འགྱུར་བའི་ཀུན་འབྱུང་ལས་དང་ཉོན་མོངས་པ་རྣམས་དང། སྡུག་བསྔལ་འགྲོ་བ་རིགས་ལྔའམ་དྲུག་ཏུ་མྱོང་བར་འགྱུར་
བ་ཐམས་ཅད་སྐྱི་གྲིས་གཞར་བ་བཞིན་དུ་ནག་ཕུང་ངེ་ཚེ་འདི་ཉིད་ཀྱི་ཉེར་ལེན་གྱི་ཕུང་པོའི་སྟེང་དུ་བླངས་ནས། ཕྱི་མ་ཕན་ཆད་རྒྱུ་ཀུན་འབྱུང་

[057A]༄༅། །འབྲས་བུ་སྡུག་བསྔལ་མ་ལུས་པ་དང་བྲལ་བར་བསམ་མོ། །དེ་ཡང་ལོ་ཕྱི་མ་ཕན་ཆད་ཚེ་མཇུག་འདི་ལ་འབྱུང་བར་འགྱུར་
བའི་སྡུག་བསྔལ་ཐམས་ཅད་སྔར་བཞིན། ད་ལོའི་གནས་སྐབས་ཀྱི་ཉེར་ལེན་གྱི་ཕུང་པོའི་སྟེང་དུ་བླངས་ནས་སང་གནངས་ཕྱིན་ཆད་སྡུག་ཀུན་
མ་ལུས་པ་དང་བྲལ་བར་བསམ་མོ། །དེ་བཞིན་དུ་ཟླ་བ་ཕྱི་མ་དང། སང་གནངས་ཕན་ཆད་ཀྱི་སྡུག་བསྔལ་དང་ཀུན་འབྱུང་ཐམས་ཅད་དེ་
རིང་གི་གནས་སྐབས་ཀྱི་ཉེར་ལེན་གྱི་ཕུང་པོའི་སྟེང་དུ་བླངས་ནས། སང་ནང་པར་ཕན་ཆད་སྡུག་ཀུན་མ་ལུས་པ་དང་བྲལ་བར་བསམ་མོ། །དེ་
ཡང་གཞན་གྱི་སྡུག་བསྔལ་ཀུན་བླངས་ནས་གནས་གཞན་དུ་མི་མངོན་པར་བྱེད་པའམ། རང་གི་གམ་དུ་འཇོག་པ་ལྟ་བུ་མིན་གྱི། ལེན་པ་
ནི་རང་གཅེས་འཛིན་སུན་དབྱུང་བའི་ཆེད་ཡིན་པས་རང་གི་སྙིང་ནང་དུ་ལེན་པར་བྱ་སྟེ། བྱམས་པ་སྒོམ་པའི་སྐབས་སུ་བཤད་པ་ལྟར་སེམས་

[057B] རང་
གཅེས་འཛིན་གྱི་སྟེང་དུ་རུག་སྟེ་སྨིན་ནས་ཐུལ་ཏེ་ཟད། སེམས་ཅན་དམྱལ་བ་པ་དེ་དག་ཀྱང་སྡུག་ཀུན་མ་ལུས་པ་དང་བྲལ་བར་བསམ་མོ། །དེ་
བཞིན་དུ་ཕྱོགས་བཅུའི་འཇིག་རྟེན་གྱི་ཁམས་ན་ཡི་དྭགས་ཇི་སྙེད་ཡོད་པ་རྣམས་དང། དུད་འགྲོ་ཇི་སྙེད་ཡོད་པ་རྣམས་དང། གླིང་བཞི་གླིང་
ཕྲན་བརྒྱད་ན་མིའི་འགྲོ་བ་ཇི་སྙེད་ཡོད་པ་རྣམས་དང། རྒྱལ་ཆེན་བཞིའི་རིས་ཀྱི་ལྷ་རྣམས་ལ་སོགས་འདོད་ལྷ་རིགས་དྲུག་དང། ཚངས་རིས་
ནས་འབྲས་བུ་ཆེ་བའི་བར་གཟུགས་ཁམས་གནས་རིས་བཅུ་གཉིས་ན་སེམས་ཅན་ཇི་སྙེད་ཡོད་པ་རྣམས་དང། གཟུགས་མེད་སྐྱེ་མཆེད་མུ་བཞིའི་
སེམས་ཅན་ཇི་སྙེད་ཡོད་པ་རྣམས་ཀྱི་རྒྱུ་ཀུན་འབྱུང་འབྲས་བུ་སྡུག་བསྔལ་ཐམས་ཅད་སྐྱི་གྲིས་གཞར་བ་བཞིན་དུ་རང་གི་སྙིང་ནང་དུ་སྔར་བཞིན་

[058A]༄༅། །བླངས་ནས་རང་གཅེས་འཛིན་ལ་རུག་སྟེ་སྨིན་ནས་ཐུལ་ཏེ་ཟད། སེམས་ཅན་དེ་དག་སྡུག་བསྔལ་ཀུན་འབྱུང་མ་ལུས་པ་
དང་བྲལ་བར་བསམ་མོ། །དེ་བཞིན་དུ་སྲིད་པ་བར་མ་དོའི་སྡུག་ཀུན་བླངས་པས་སྔར་བཞིན་བསམ་མོ། །མདོར་ན་སྐྱེ་གནས་བཞིས་བསྡུས་པའི་
སེམས་ཅན་རྣམས་ཀྱི་ཀུན་འབྱུང་ལས་དང་ཉོན་མོངས་སྡུག་བསྔལ་སྤྱི་དང་བྱེ་བྲག་རྣམས་རེ་རེ་ནས་དམིགས་ཕྱེད་པར་བྱ་སྟེ། རེ་རེ་ནས་བླངས་
ཤིང་དེ་དག་དང་བྲལ་བར་བསམས་ན་གནད་དུ་ཆེའོ། །ལམ་ཞུགས་ཉན་རང་ལམ་ལྔ་ལ་གནས་པ་ཐམས་ཅད་དང། ཐེག་ཆེན་སྒོམ་ལམ་
པ་མན་ཆད་རྣམས་ཀྱིའང་སྤང་བྱ་སྡུག་ཀུན་ཅུང་ཟད་ཙམ་ཡོད་པ་རྣམས་ལེན་པའི་ཚུལ་སྔར་ལྟར་བྱའོ། །སངས་རྒྱས་བཅོམ་ལྡན་འདས་རྣམས་
ཀྱི་ཐུགས་རྒྱུད་ལ་ལེན་རྒྱུ་ཅི་ཡང་མེད་ཅིང། བླ་མའང་སངས་རྒྱས་ཀྱི་ངོ་བོར་ལྟ་བར་གསུངས་པས་དེ་དང་མཚུངས་སོ།    ༈    །གཉིས་པ་སྣོད་

[058B] ཕྱོགས་བཅུའི་འཇིག་རྟེན་གྱི་ཁམས་ལས་ཉོན་གྱིས་བསྐྱེད་པ་མ་དག་པའི་འཇིག་རྟེན་གྱི་ཁམས་ཐམས་ཅད། དག་པའི་
འཇིག་རྟེན་གྱི་ཁམས་ཤ་སྟག་ཏུ་གྱུར་པར་བསམ་མོ། །དེ་ལྟར་སྡུག་ཀུན་ཐམས་ཅད་རང་ལ་ལེན་ཅིང། བདེ་དགེ་ཐམས་ཅད་གཞན་ལ་བཏང་
བའི་སྒོ་ནས་བྱམས་སྙིང་རྗེ་སྦྱོང་བའི་ཆོས་འདི་ནི་འགོང་པོ་འགོང་རྫོངས་ཀྱི་ཆོས་ཞེས་ཤ་བོ་པས་གསུང་ངོ། །དེ་ལྟ་བུའི་སྦྱོང་ཚུལ་འདི་གང་
ནས་བཤད་སྙམ་ན། ཕལ་པོ་ཆེའི་ནོར་བཟང་གི་རྣམ་པར་ཐར་པ་ལས། འགྲོ་བའི་སྡུག་བསྔལ་བདག་ཉིད་ལ་བསྒྱུར་བར་ནི་མོས། བདག་
ཉིད་འགྲོ་བ་ཀུན་གྱི་ཉེ་བར་འཚོ་བའི་ལུས་སུ་ནི་བསྒྱུར། ཞེས་དང། མཆོག་གི་སྤྱོད་པའི་སྨོན་ལམ་ལས་ཀྱང། སེམས་དམྱལ་དུད་འགྲོ་
གཤིན་རྗེའི་སྡུག་བསྔལ་དང། །མི་ཡི་གནས་རྣམས་ལྷ་དང་ལྷ་མིན་སོགས། །འགྲོ་བའི་སྡུག་བསྔལ་ཕུང་པོ་མཐའ་ཡས་པ། །བདག་ལ་

[059A]༄༅། །བབས་གྱུར་འགྲོ་བ་བདེ་བར་ཤོག་ཅེས་དང། བྱམས་པ་མཆོག་སྦྱིན་གྱི་སྨོན་ལམ་ལས་ཀྱང། སྲིད་རྩེ་མན་ཆད་
མནར་མེད་ཡན་ཆོད་དང། །འཇིག་རྟེན་བགྲང་དུ་མེད་པ་ཐམས་ཅད་ཀྱི། །ལྷ་དང་ལྷ་མིན་ལྟོ་འཕྱེ་ཆེན་པོའི་ཚོགས། །བདེ་བར་གྱུར་ཅིག་
སྡུག་བསྔལ་བདག་གིས་བླང། །ཞེས་དང། སློབ་དཔོན་ཀླུ་སྒྲུབ་ཀྱིས། བདག་ལ་དེ་དག་སྡིག་སྨིན་ཅིང། །བདག་དགེ་མ་ལུས་དེར་སྨིན་ཤོག་
ཅེས་དང། ཞི་བ་ལྷས་ཀྱང། བདག་དང་གཞན་དུ་མཉམ་པ་དང། །བདག་དང་གཞན་དུ་བརྗེ་བར་གྱིས། །ཞེས་དང། བདག་ཉིད་སྐྱོན་བཅས་
གཞན་ལ་ཡང། །ཡོན་ཏན་རྒྱ་མཚོར་ཤེས་བྱས་ནས། །བདག་འཛིན་ཡོངས་སུ་དོར་བ་དང། །གཞན་བླང་བ་ནི་བསྒོམ་པར་བྱ། །ཞེས་དང་
གང་ཞིག་བདག་དང་གཞན་རྣམས་ནི། །མྱུར་དུ་སྐྱོབ་པར་འདོད་པ་དེས། །བདག་དང་གཞན་དུ་མཉམ་པ་དང། །བདག་དང་གཞན་དུ་བརྗེ་བ་

[059B] ༑གསང་བའི་དམ་པ་སྤྱད་པར་བྱ། །ཞེས་དང། བདག་བདེ་གཞན་གྱི་སྡུག་བསྔལ་དག་ཡང་དག་བརྗེ་བར་མ་བྱས་ན། །སངས་རྒྱས་
ཉིད་དུ་མི་འགྱུར་ཞིང། །འཁོར་བ་ན་ཡང་བདེ་བ་མེད། །ཅེས་དང། དེ་ལྟས་བདག་གནོད་ཞི་བ་དང། །གཞན་གྱི་སྡུག་བསྔལ་ཞི་བྱའི་ཕྱིར། །
བདག་ཉིད་གཞན་ལ་བཏང་བ་དང། །གཞན་རྣམས་བདག་བཞིན་བསྲུང་བར་བྱ། །ཞེས་དང། འགྲོ་བའི་སྡུག་བསྔལ་གང་ཅིའང་རུང། །དེ་ཀུན་
བདག་ལ་སྨིན་གྱུར་ཅིག་ཅེས་དང། མདོ་སྡེ་རྒྱན་ལས། བདག་དང་གཞན་དུ་མཉམ་པའི་སེམས་ཉིད་དམ། །བདག་པས་གཞན་གཅེས་
སྡུག་པ་རྙེད་ནས་ནི། །དེ་ལྟར་བདག་པས་གཞན་དོན་མཆོག་ཏུ་གསུངས། །ཞེས་དང། སྨོན་ལམ་བདུན་ཅུ་པ་ལས། སྐྱེ་བོ་ཉོན་མོངས་དུག་
གིས་དཀྲུགས་པ་ཡིས། །མི་དགེ་ཅུང་ཟད་མཆིས་པ་གང་ལགས་པ། །དེ་ཡིས་བདག་ནི་སེམས་ཅན་དམྱལ་བ་ཡི། །གང་ཡང་རུང་བ་གཅིག་ཏུ་ལྷུང་

[060A]༄༅། །ཡང་སླ། །འགྲོ་བ་རྣམས་ཀྱི་སྡུག་བསྔལ་གང་ཡང་རུང། །དེ་ཀུན་བདག་གིས་དང་དུ་བླང་བར་བགྱི། །འཇིག་རྟེན་སེམས་ནི་མཆོག་
ཏུ་བདེ་བ་ཡིས། །ཚིམ་ནས་རྟག་ཏུ་དགེ་བ་བྱེད་གྱུར་ཅིག་ཅེས་དང། ཚོགས་ཀྱི་གཏམ་ལས། རང་གི་ལུས་དང་སྲོག་དག་ནི། །སེམས་ཅན་ཀུན་
ལ་བཏང་བར་བྱ། །ལུས་ཅན་ཀུན་ལ་བྱམས་པ་དང། །སྙིང་རྗེ་ཉིད་ཀྱིས་ཁྱབ་པར་བྱ། །སྡིག་པ་ཀུན་གྱི་རྣམ་སྨིན་ནི། །རང་གི་རྒྱུད་ལ་མངོན་འདོད་དང་
བསོད་ནམས་ཀུན་ལ་ཡི་རང་དང། །སངས་རྒྱས་བདག་ཉིད་ཆེ་ལ་བསམ། །ཞེས་དང། རང་གི་ལུས་དང་སྲོག་ཉིད་ནི། །ཡིད་ཀྱིས་རྗེས་བཞིན་བཏང་
བར་བྱ། །ཞེས་དང། སྲོག་ཆགས་ཀུན་གྱི་སྡིག་པ་རྣམས། །ཐམས་ཅད་བདག་ལ་སྨིན་པར་ནི། །དེ་ལྟར་སྡིག་པ་ལེན་བྱེད་ཅིང། །འགྲོ་བ་ཕོངས་
པའི་སྡུག་བསྔལ་བླང། །ཞེས་དང། གཞན་ཀུན་བདག་གིར་བྱ་བ་དང། །རང་གི་རྟེན་ལ་གཞན་དུ་བྱ། །ཞེས་དང། བདེ་མཆོག་རྒྱུན་བཤགས་

[060B] སེམས་ཅན་ཀུན་གྱི་སྡུག་བསྔལ་བདག་ལ་སྨིན། །བདག་གི་དགེ་བས་དེ་ཀུན་བདེ་བར་ཤོག་ཚེ་རབས་ཀུན་ཏུ་སྒོ་གསུམ་རེ་རེས་ཀྱང། །
བུམ་བཟང་དཔག་བསམ་ཤིང་སོགས་ལྟ་བུར་ཤོག་ཅེས་སོགས་ཐེག་ཆེན་གྱི་བཀའ་བསྟན་ཆོས་ཕལ་ཆེ་བ་ནས་གསུངས་སོ། །མཐར་ཐུག་ཉན་
རང་དུ་རིགས་ངེས་པའང་ཡོད་པ་མ་ཡིན་ནམ། སེམས་ཅན་ཐམས་ཅད་སངས་རྒྱས་སུ་འགྱུར་བར་ཇི་ལྟར་རུང་སྙམ་ན། ཐེག་པ་གསུམ་དུ་བཤད་
པ་ནི༑ གནས་སྐབས་ཀྱིས་དྲང་བའི་དོན་ཡིན་གྱི། ངེས་དོན་མཐར་ཐུག་ལ་ལྟོས་ཏེ་ཐེག་པ་གཅིག་ཏུ་ངེས་ཏེ། མཚན་བརྗོད་ལས། ཐེག་པ་གསུམ་
གྱི་ངེས་འབྱུང་ལ། །ཐེག་པ་གཅིག་གི་འབྲས་བུར་གནས། །ཞེས་སོགས་ཐེག་ཆེན་གྱི་ལུང་མང་ངོ། །དེ་ལྟར་གོམས་པས་ཅུང་ཟད་བྱང་བའི་ཚེ་
གཏོང་ལེན་གཉིས་པོ་མདོར་བསྡུས་ཏེ་གོམས་པར་བྱེད་ཚུལ་ནི། དེ་གཉིས་རླུང་ལ་བསྐྱོན་པར་བྱ། །ཞེས་གསུངས་ཏེ། གཏོང་ལེན་གཉིས་བྱང་བའི་

[061A]༄༅། །ཚེ་ན་རང་གི་རླུང་ཕྱིར་སྣ་སྒོ་ནས་འགྲོ་བའི་ཚེ། ལུས་ལོངས་སྤྱོད་དུས་གསུམ་གྱི་དགེ་རྩ་ནམ་མཁའི་མཐས་ཁྱབ་ཀྱི་སེམས་
ཅན་ཐམས་ཅད་ལ་བཏང་བས། དེ་དག་ཐམས་ཅད་ཟག་པ་མེད་པའི་བདེ་བ་མཐར་ཐུག་དང་ལྡན་པར་བསམ་ཞིང། རླུང་ནང་དུ་རྔུབ་པའི་
ཚེ་ཁམས་གསུམ་གྱི་སེམས་ཅན་ཐམས་ཅད་ཀྱི་རྒྱུ་ཀུན་འབྱུང་འབྲས་བུ་སྡུག་བསྔལ་ཐམས་ཅད་རང་གི་སྙིང་ནང་དུ་བླངས་ཏེ། དེ་དག་ཐམས་
ཅད་སྡུག་ཀུན་མ་ལུས་པ་དང་བྲལ་བར་བསམ་མོ། །དེ་ལྟར་གོམས་ན་རླུང་སེམས་འཇུག་པ་གཅིག་པས་སེམས་མི་ཡེངས་ཤིང་དྲན་ཤེས་
དང་ལྡན་པས་སྟོབས་ཆེ་བར་འགྱུར་རོ། །གཉིས་པ་རྗེས་དང་ཐུན་མཚམས་ཀྱི་སྐབས་ཀྱི་ཉམས་ལེན་ནི། ཡུལ་གསུམ་དུག་གསུམ་དགེ་རྩ་
གསུམ། །རྗེས་ཀྱི་མན་ངག་མདོར་བསྡུས་པ། །སྤྱོད་ལམ་ཀུན་ཏུ་ཚིག་གིས་སྦྱང། །ཞེས་གསུངས་ཏེ། དབང་པོ་དྲུག་གི་ཡུལ་དུ་ཡུལ་

[061B] འཇིག་རྟེན་གྱི་ཁམས་གང་དག་ན་འདི་ལྟ་བུའི་ཉོན་མོངས་ཀྱི་དབང་དུ་
སོང་བ་མང་དུ་ཡོད་དེ། ཐམས་ཅད་ཀྱི་ཉོན་མོངས་པ་ཐམས་ཅད་ཀྱི་གོ་ཁོ་བོ་ཅག་གི་དེ་དག་གིས་ཆོད་ནས། སེམས་ཅན་དེ་དག་དུག་གསུམ་
མེད་པའི་དགེ་རྩ་དང་ལྡན་པར་གྱུར་ཅིག་སྙམ་དུ་བསམ་པ་ཐག་པ་ནས་སྦྱང་ངོ། །འགྲོ་འཆག་ཉལ་འདུག་གི་སྤྱོད་ལམ་ཐམས་ཅད་དང། ཉིན་
མཚན་དུས་ཐམས་ཅད་དུ་ཉམས་སུ་བླང་བར་བྱ་སྟེ། སྒོམ་རིམ་ལས། སྙིང་རྗེ་ཆེན་པོ་དེ་འགྲོ་ཡང་རུང། འགྲེང་ཡང་རུང། སྤྱོད་ལམ་ཐམས་
ཅད་དང། དུས་ཐམས་ཅད་དུ་སེམས་ཅན་ཐམས་ཅད་ལ་གོམས་པར་བྱའོ། །ཞེས་གསུངས་པ་ལྟར་རོ། །བསམ་པ་དེ་ལྟ་བུ་དང། སྦྱོར་བ་ཚིག་ཏུ་
བརྗོད་པའི་སྒོ་ནས་ཀྱང། བདག་ལ་དེ་དག་སྡིག་སྨིན་ཅིང། །བདག་དགེ་མ་ལུས་དེར་སྨིན་ཤོག་སེམས་ཅན་ཀུན་གྱི་སྡུག་བསྔལ་བདག་ལ་སྨིན། །བདག་

[062A]༄༅། །གི་དགེ་བས་དེ་ཀུན་བདེ་བར་ཤོག་འགྲོ་བའི་སྡུག་བསྔལ་གང་ཅིའང་རུང། །དེ་ཀུན་བདག་ལ་སྨིན་གྱུར་ཅིག་བྱང་ཆུབ་སེམས་
དཔའི་དགེ་ཀུན་གྱིས། །འགྲོ་བ་བདེ་ལ་སྤྱོད་པར་ཤོག་དེ་ལྟར་རུས་ཤིང་དང་བཅས་པས་གོམས་པར་བྱ་དགོས་ཏེ། ཤ་ར་བ་ཆེན་པོའི་ཞལ་
ནས༑ ངའི་གདམས་ངག་འདི་གོམས་པར་བྱེད་པ་ལ། རྒྱུག་ཐག་རིང་པོའི་ལྕམ་བཞིན་དུ། ལྟེམ་མེ་རྐྱོང་ངེ་བ་ཅིག་གིས་ཀྱང་མི་འོང། རྡོ་
འབྱོང་རྦབ་ལ་བཏང་བ་ལྟར། འབྱོང་ན་རེ་བ་ཅིག་གིས་མི་འོང། ལྐོག་ཆུ་དྲོན་མོ་ལྟར་འཇམ་ཉོག་གེ་བ་ཅིག་གིས་ཀྱང་མི་འོང། དཀར་ན་ཞོ་
དམར་ན་ཁྲག་ཟེར་བ་ཅིག་གིས་བསམ་པ་ཐག་པ་ནས་འབད་ན་ལུག་ཁྲོད་ནས་བོང་བུ་འཐོན་པ་ལྟར། གནོད་པ་དང་སྡུག་བསྔལ་ཐམས་
ཅད་ལས་གྲོལ་བར་འགྱུར་བ་ཡིན་གྱི། འདི་རུང་ངམ་མི་རུང་བཏུབ་བམ་མི་བཏུབ་བྱའམ་མི་བྱ་སྙམ་དུ་ཕྲིག་ཆུམ་གྱིས་ལུང་པ་བཀང་བས་མི་འོང་

[062B] མར་ཤེས་སོགས་རྒྱུ་འབྲས་བདུན་མའི་དང་པོ་གསུམ་གྱི་དོད་བདག་གཞན་བརྗེ་བའི་ཚུལ་ཡིན་ལ། གཏོང་ལེན་གཉིས་ཀྱི་སྒོ་ནས་
བྱམས་སྙིང་རྗེ་སྦྱོང་བ་ཉིད་ལ་ལྷག་བསམ་རང་ཆས་སུ་ཡོད་པས་ཟུར་དུ་མ་མཛད་དོ།    ༈    །གཉིས་པ་བྱང་ཆུབ་དོན་གཉེར་གྱི་བྱང་ཆུབ་ཀྱི་སེམས་སྦྱོང་
བ་ནི༑ དེ་ལྟར་བྱམས་སྙིང་རྗེ་སྦྱངས་པས་དེ་ལྟ་བུ་དངོས་སུ་འགྲུབ་ནུས་པ་དེ་གང་ན་ཡོད་སྙམ་ན། ཉན་རང་དགྲ་བཅོམ་པ་བདག་ཉིད་ཆེན་པོ་རྣམས་
དང༑ ས་བཅུའི་བྱང་ཆུབ་སེམས་དཔའ་ཆེན་པོ་རྣམས་ལའང་གཞན་དོན་གྱི་འཕྲིན་ལས་བསམ་གྱིས་མི་ཁྱབ་པ་མངའ་མོད། འོན་ཀྱང་འཁོར་བ་
ཇི་སྲིད་བར་ལྷུན་གྲུབ་རྒྱུན་མི་འཆད་ཀྱི་སྒོ་ནས་ཆོས་ཐུན་རེ་རེ་ཙམ་གསུངས་པ་དང་འོད་ཟེར་སྣ་རེ་ཙམ་བཀྱེ་བ་ལ་བརྟེན་ནས་ཀྱང་སེམས་ཅན་
གྲངས་མེད་པ་མྱང་འདས་ལ་འགོད་ནུས་པའི་གོ་འཕང་སངས་རྒྱས་ཉག་གཅིག་ཡིན་ལ། དེར་མ་ཟད་རང་དོན་སྤངས་རྟོགས་མཐར་ཕྱིན་

[063A]༄༅། །པའི་གོ་འཕང་ཡང་སངས་རྒྱས་ཉག་གཅིག་ཏུ་ཟད་པས་བདག་གིས་སེམས་ཅན་ཐམས་ཅད་ཀྱི་དོན་དུ་དོན་གཉིས་མཐར་
ཕྱིན་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་དུ་སྦྱང་ངོ། །དེ་ལྟ་བུའི་བྱང་ཆུབ་སེམས་སྦྱོང་གི་ཕན་ཡོན་དཔའ་བྱིན་གྱིས་ཞུས་པ་ལས། བྱང་ཆུབ་
སེམས་ཀྱི་བསོད་ནམས་གང། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་ལས་ལྷག་པར་འགྱུར། །
གངྒཱའི་བྱེ་མའི་གྲངས་སྙེད་ཀྱི། །སངས་རྒྱས་ཞིང་རྣམས་མི་གང་གིས། །རིན་ཆེན་ཀུན་གྱིས་རབ་བཀང་སྟེ། །འཇིག་རྟེན་མགོན་ལ་ཕུལ་བ་བས།།
གང་གིས་ཐལ་མོ་སྦྱར་བགྱིས་ཏེ། །བྱང་ཆུབ་ཏུ་ནི་སེམས་བཏུད་ན། །མཆོད་པ་འདི་ནི་ཁྱད་པར་འཕགས། །དེ་ལ་མཐའ་ནི་མ་མཆིས་སོ། །ཞེས་
སོ༑ ༑བསླབ་བཏུས་ལས། དེ་ལ་སྨོན་པའི་བྱང་ཆུབ་ཀྱི་སེམས་ནི་སངས་རྒྱས་སུ་འགྱུར་བར་བྱའོ། །ཞེས་སེམས་སྨོན་པ་ལས་སྐྱེས་པ་ཡིན་ནོ། །ཞེས་

[063B]    ༈    །གཉིས་པ་དེའི་ཡན་ལག་གི་གདམས་པ་ལ་ལྔ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ། ཚེ་གཅིག་གི་ཉམས་ལེན་དྲིལ་
ནས་བསྟན་པ། བློ་འབྱོངས་པའི་ཚད། བློ་སྦྱོང་གི་དམ་ཚིག་བློ་སྦྱོང་གི་བསླབ་བྱ་བསྟན་པའོ། །དང་པོ་ལ་གཉིས། མདོར་བསྟན་པ་དང་
རྒྱས་པར་བཤད་པའོ། །དང་པོ་ནི། སྣོད་བཅུད་སྡིག་པས་ཁོལ་བའི་ཚེ། །རྐྱེན་ངན་བྱང་ཆུབ་ལམ་དུ་བསྒྱུར། །ཞེས་གསུངས་ཏེ། སྣོད་ཀྱི་འཇིག་
རྟེན་མི་དགེ་བཅུའི་བདག་འབྲས་ཤིན་ཏུ་བདོ་ཞིང། བཅུད་ཀྱི་སེམས་ཅན་བསམ་རྒྱུ་ཉོན་མོངས་ལས་མེད། བྱ་རྒྱུ་ལས་ངན་སོག་པ་ལས་མེད་ཅིང་
དེའི་རྒྱུ་མཚན་གྱིས་ནག་ཕྱོགས་ལ་དགའ་བའི་ལྷ་ཀླུ་འབྱུང་པོ་རྣམས་མཐུ་སྟོབས་རྒྱས་ནས། སྤྱིར་ཆོས་བྱེད་ཡོངས་ལ་གནོད་འཚེ་མང། ཁྱད་
པར་དུ་ཐེག་ཆེན་གྱི་ཆོས་སྒོར་ཞུགས་པ་རྣམས་ལ་སྒོ་སྣ་ཚོགས་ནས་རྐྱེན་ངན་རུ་འཛིངས་པའི་སྐབས་འདིར། ཆོས་འདི་འདྲ་བ་ཞིག་གི་

[064A]༄༅། །སྒོར་ཞུགས་ནས་འགལ་རྐྱེན་མཐུན་རྐྱེན་དུ་འཁྱེར་ཤེས། བར་གཅོད་གྲོགས་སུ་འཁྱེར་ཤེས། གནོད་བྱེད་
ཀྱང་དགེ་བའི་བཤེས་གཉེན་དུ་འཁྱེར་ཤེས་པའི་སྒོ་ནས་གོམས་ན་རྐྱེན་ངན་བྱང་ཆུབ་བསྒྲུབ་པའི་གྲོགས་སུ་འཆར་ཏེ། དགེ་བའི་
བཤེས་གཉེན་སྤྱན་སྔ་བའི་ཞལ་ནས། ཤ་བོ་པ་ལ་ཁྱེད་བློ་སྦྱོང་བ་ལ་རྐྱེན་ངན་གྲོགས་སུ་ཤར། སྡུག་བསྔལ་བདེ་བར་མྱོང་བ་ངོ་
མཚར་ཆེ། ཞེས་གསུངས་པ་ལྟར་རོ།    ༈    །གཉིས་པ་རྒྱས་པར་བཤད་པ་ལ་གཉིས། བསམ་པ་ཁྱད་པར་ཅན་བྱང་ཆུབ་ཀྱི་སེམས་
ལ་བརྟེན་ནས་རྐྱེན་ངན་ལམ་དུ་བྱ་བ། སྦྱོར་བ་ཁྱད་པར་ཅན་བསག་སྦྱང་གཉིས་ལ་བརྟེན་ནས་རྐྱེན་ངན་བྱང་ཆུབ་ཀྱི་ལམ་དུ་བྱ་བའོ། །
དང་པོ་ནི། འཕྲལ་ལ་གང་ཐུག་སྒོམ་དུ་སྦྱར། །ཞེས་གསུངས་ཏེ། དུས་ཀྱི་དབང་དུ་བྱས་ན་སྐྱིད་ཅིང་འབྱོར་པ། སྡུག་ཅིང་ཕོངས་པ་

[064B] གནས་གྲོང་གསེབ་དང་དགོན་པ། གྲོགས་མི་དང་མི་མ་ཡིན་པ་སུ་དང་འགྲོགས་ཀྱང། དེ་ལྟ་བུའི་གནས་
སྐབས་ཐམས་ཅད་དུ། དཔེར་ན་ལུས་སེམས་ཀྱི་སྟེང་དུ་སྡུག་བསྔལ་ཆེ་འབྲིང་ཆུང་གསུམ་གང་བྱུང་ཡང་སླའི། འཇིག་རྟེན་གྱི་ཁམས་
མཐའ་མེད་པ་ན་སེམས་ཅན་གྱི་རིས་ན་འདི་ལྟ་བུའི་སྡུག་བསྔལ་ཐོག་ཏུ་བབ་པ་དུ་མ་ཡོད། དེ་ཐམས་ཅད་ཀྱི་སྡུག་བསྔལ་གྱི་གོ་བདག་གི་
འདིས་ཆོད་པར་གྱུར་ནས། དེ་ཐམས་ཅད་སྡུག་བསྔལ་མ་ལུས་པ་དང་བྲལ་བར་གྱུར་ཅིག་སྡུག་བསྔལ་ལེན་པའི་སྒོ་ནས་སྙིང་རྗེ་གོམས་
པའི་དོན་ད་གྲུབ་སྟེ་བྱུང། ལེགས་སྙམ་དུ་བསམ་པ་ཐག་པ་ནས་དགའ་ཞིང་རངས་པར་བྱའོ། །སྐྱིད་ཅིང་འཛོམ་པ་དཔེར་ན། ཟས་གོས་
གནས་ཁང་གྲོགས། ཕྱིའི་རྐྱེན་དགེ་བའི་བཤེས་གཉེན་སོགས་གྱིས་མི་ཕོངས་ཤིང་འབྱོར། ནང་གི་རྐྱེན་རང་གི་ལུས་སེམས་ནད་གཞི་

[065A]༄༅། །འཁྲུགས་པའི་དབང་གིས་གློ་བུར་གྱི་མི་བདེ་བ་མེད། རང་གི་དད་སོགས་ཆོས་ལ་བཀོལ་དུ་རུང་བའི་ཚེ། སྤྱིར་
སངས་རྒྱས་ཀྱི་བསྟན་པ་སྙིགས་མར་གྱུར་པའི་དུས་ངན་པ་འདི་ལྟ་བུའི་སྐབས་སུ་ཐེག་ཆེན་གྱི་ཆོས་བསྒྲུབ་པའི་འགལ་རྐྱེན་གྱིས་
དབེན་ཞིང་ཕྱི་ནང་གི་མཐུན་རྐྱེན་ལེགས་པར་འཛོམ་པ་འདི་ལྟ་བུ་སྔོན་བསོད་ནམས་སྒོ་དུ་མ་ནས་བསགས་པའི་འབྲས་བུ་ཡིན་པ་
གོར་མ་ཆག་སྙམ་དུ་ངེས་པར་བྱས་ཏེ། ཕྱི་མ་ཕན་ཆད་ཀྱང་འདི་ལྟ་བུའི་ཕུན་ཚོགས་བར་མ་ཆད་དུ་འབྱུང་བའི་རྒྱུར་ཚུལ་ཁྲིམས་
རྣམ་པར་དག་པས་གཞི་བྱས་པའི་ཚོགས་གསོག་པའི་སྒོ་ལ་འབད་པར་བྱའོ། །དེ་ལྟ་མ་ཡིན་ན་འགའ་ཞིག་ལ་ཅུང་ཟད་ཕུན་ཚོགས་
འབྱོར་པའི་ཚེ། ང་རྒྱལ་དང། རྒྱགས་པ་དང། དྲེགས་པ་སྐྱེ་བའི་རྐྱེན་དུ་འགྲོ་བ་མང་ཞིང། ལུས་སེམས་ཀྱི་སྟེང་དུ་སྡུག་བསྔལ་

[065B] སྲོ་ཤི། སྒྱིད་ལུག་པའི་རྐྱེན་དུ་སོང་བ་མང། དེ་ལྟར་མི་བྱ་བར་སྐྱིད་ན་སྐྱིད་ཁྱག་སྡུག་ན་སྡུག་
ཁྱག་པ་ཅིག་དགོས་གསུང་བར་གདའ།    ༈   
སྦྱོར་བ་བཞི་ལྡན་ཐབས་ཀྱི་མཆོག་ཅེས་གསུངས་ཏེ། འདི་ལ་བཞི་ལས། དང་པོ་ཚོགས་བསགས་པ་ནི། སྡུག་བསྔལ་མི་འདོད་ཅིང་
བདེ་བ་འདོད་ན་ཡར་མར་གྱི་ཞིང་ལ་དངོས་པོ་ཆུང་འབྲིང་ཆེ་གསུམ་གང་ཡིན་ཀྱང་སླའི། བསམ་པས་སེམས་ཅན་ཐམས་ཅད་དང་ཐུན་མོང་དུ་
བྱས་ཤིང། བླ་མེད་བྱང་ཆུབ་ཀྱི་རྒྱུར་འདུན་པའི་སྟོབས་ཀྱིས་བསྒྱུར་ཏེ། སྒོམ་པ་གློག་འབར་གྱི་སྨོན་ལམ་ལྟར། བདེ་སྡུག་ལེགས་ཉེས་
གང་ཅིའང་རུང། །བདག་གི་དོན་དུ་གང་འགྱུར་བ། །དེ་དེ་བདག་ལ་གྲུབ་པར་མཛོད། །ཅེས་གསོལ་བ་གདབ་བོ།    ༈    །གཉིས་པ་སྡིག་པ་སྦྱོང་

[066A]༄༅། །པ་ནི། ཐོག་མེད་ནས་ད་ལྟ་ལ་ཐུག་གི་བར་དུ། ཉོན་མོངས་ཀྱིས་ཀུན་ནས་བསླང་བའི་བཅས་རང་གི་ཁ་ན་མ་ཐོ་བ་
བགྱིས་ཤིང་བགྱིད་དུ་སྩལ་བ་རྣམས་སྟོབས་བཞིས་བཤགས་པ་ལ་ཡང་དང་ཡང་དུ་འབད་པར་བྱའོ།    ༈    །གསུམ་པ་གདོན་ལ་
མཆོད་པ་ནི། སྔར་གནོད་བྱེད་བཀའ་དྲིན་ཆེ་བར་སེམས་པའི་སྐབས་སུ་བཤད་པ་ལྟར་དམིགས་ཀྱིས་བཀར་ནས་བྱམས་སྙིང་རྗེ་
དང༑ བཟོད་པ་གོམས་པར་བྱའོ།    ༈    །བཞི་པ་ཆོས་སྐྱོང་ལ་གཏོར་མ་ཕུལ་ནས་ཕྲིན་ལས་ཞུ་བ་ནི། མཆོད་གཏོར་གཙང་མ་
ཇི་ལྟར་འབྱོར་པ་བཤམས་ནས། བསམ་པའི་སྒོ་ནས་ཤིན་ཏུ་བཟང་ཞིང་རྒྱ་ཆེ་བར་དམིགས་ཏེ། ཆོས་སྐྱོང་སྲུང་མ་རྣམས་སྤྱན་
དྲངས་ཤིང་གསོལ་བ་བཏབ་ལ། ཆོ་ག་བཞིན་དུ་ཕུལ་ནས། དམ་པ་གོང་མ་སངས་རྒྱས་དང་བྱང་ཆུབ་སེམས་དཔའ་རྣམས་

[066B] ཇི་ལྟར་རྐྱེན་ངན་བྱང་ཆུབ་ཀྱི་ལམ་དུ་མཛད་པ་ལྟར། བདག་གིས་ཀྱང་ལམ་དུ་བྱེད་ནུས་པ་དང། བྱང་ཆུབ་ཀྱི་སེམས་རིན་པོ་ཆེ་
ཐེག་ཆེན་གྱི་གསུང་རབ་སྤྱིའི་བབས་ལ་ཇི་ལྟར་བཞུགས། དམ་པ་གོང་མ་རྣམས་ཀྱི་ཐུགས་རྒྱུད་ལ་ཇི་ལྟར་འཁྲུངས་པ་བཞིན། བདག་
གི་རྒྱུད་ལའང་སྐྱེ་བ་གནས་པ་གོང་ནས་གོང་དུ་འཕེལ་བ་དེ་ལ་བརྟེན་ནས། ལུས་ངག་ཡིད་གསུམ་མཐོང་ཐོས་དྲན་རེག་གི་སྒོ་ནས་སེམས་
ཅན་ལ་ཕན་ཐོགས་པའི་འཕྲིན་ལས་མཛོད་ཅིག་ཅེས་སྙིང་ཐག་པ་ནས་གསོལ་བ་གདབ་པར་བྱའོ།    ༈    །གཉིས་པ་ཚེ་གཅིག་གི་
ཉམས་ལེན་དྲིལ་ནས་བསྟན་པ་ནི། སྟོབས་ལྔ་དག་ལ་སྦྱང་བར་བྱ། །ཞེས་གསུངས་ཏེ། འདི་ལ་ལྔ་ལས། དང་པོ་འཕེན་པའི་
སྟོབས་ནི། སྤྱིར་ད་ནས་བྱང་ཆུབ་མ་ཐོབ་ཀྱི་བར་དང། བྱེ་བྲག་ཏུ་ཚེ་འདིའི་མ་ཤི་ཚུན་ཆད་དང། དེ་ལས་ཀྱང་ལོ་འདི་ལ་དང། ཟླ་བ་

[067A]༄༅། །འདི་ལ་དང། ཁྱད་པར་དུ་དེ་རིང་གི་ཉིན་ཞག་ཕྲུགས་འདི་ལ་བདག་འཛིན་གྱིས་ཐོག་དྲངས་པའི་ཉོན་མོངས་དང་ཉེ་བའི་
ཉོན་མོངས་སྐྱེ་བའི་གོ་སྐབས་མེད་པར་བྱ། དེ་དག་གི་དབང་དུ་ལུས་ངག་གི་སྤྱོད་པ་སྐད་ཅིག་ཀྱང་མ་སོང་བ་བྱ་སྙམ་པའི་འཕེན་པ་དྲག་
ཏུ་བཏང། དེ་བཞིན་དུ་བླ་མེད་བྱང་ཆུབ་མ་ཐོབ་ཀྱི་བར་སོགས་ནས། ཁྱད་པར་དུ་དེ་རིང་ཉིན་ཞག་ཕྲུགས་འདི་ལ་བྱང་ཆུབ་ཀྱི་སེམས་
ལ་གོམས་པར་བྱའོ། །བྱང་ཆུབ་ཀྱི་སེམས་དང་ཡེ་མ་བྲལ་བར་བྱའོ་སྙམ་པའི་འཕེན་པ་དྲག་ཏུ་བྱས་ན་བྱང་ཆུབ་ཀྱི་སེམས་དང་མི་
འབྲལ་བར་འགྱུར་ཏེ། ཏིང་ངེ་འཛིན་རྒྱལ་པོ་ལས། ཇི་ལྟ་ཇི་ལྟར་མང་དུ་མིས་བརྟགས་ན། །དེ་ལ་གནས་པའི་རྟོག་པ་དེ་དག་གིས། །
དེ་བཞིན་དུ་ནི་དེ་ལ་སེམས་གཞོལ་འགྱུར། །ཞེས་སོགས་སོ།།    ༈    བྱང་ཆུབ་ཀྱི་སེམས་

[067B] སྐྱེས་བ་གནས་པ་གནས་པ་གོང་ནས་གོང་དུ་འཕེལ་བའི་རྒྱུར་སྦྱིན་པ་ལས་བྱུང་བ་དང། ཚུལ་ཁྲིམས་ལས་བྱུང་
བ་དང། བསྒོམ་པ་ལས་བྱུང་བའི་བསོད་ནམས་དང་ཡེ་ཤེས་ཀྱི་ཚོགས་ལ་བརྩོན་པར་བྱའོ།།    ༈   
སྔར་བདག་གཞན་བརྗེ་བའི་སྐབས་སུ་བཤད་པ་ལྟར་བདག་འཛིན་དང་དེས་དྲངས་པའི་རང་གཅེས་པར་འཛིན་ཞིང། གཞན་ཡལ་
བར་འདོར་བ་སོགས་ཉོན་མོངས་པ་རྣམས་ཀྱི་ཉེས་དམིགས་མཐོང་བའི་སྒོ་ནས་སུན་འབྱིན་ཅིང་སྤོང་བ་ལ་འབད་པ་སྟེ། སྤྱོད་འཇུག་ལས་
བདག་ནི་བསྲེགས་ཏེ་བསང་གྱུར་ཏམ། །བདག་གི་མགོ་བོ་བཅད་ཀྱང་སླའི། །རྣམ་པ་ཀུན་ཏུ་ཉོན་མོངས་པའི། །དགྲ་ལ་འདུད་པར་
མི་བྱའོ། །ཞེས་གསུངས་པ་ལྟར་བསླབ་པར་བྱའོ།    ༈    །བཞི་པ་སྨོན་ལམ་གྱི་སྟོབས་ནི། སྤྱིར་འཁོར་འདས་ཀྱི་དགེ་རྩ་ཀུན། ཁྱད་པར་

[068A]༄༅། །དུ་རང་གི་སྒོ་གསུམ་གྱིས་བསྡུས་པའི་དུས་གསུམ་དང་འབྲེལ་བའི་དགེ་རྩ་རྣམས་ཀྱི་མཐུ་ལ་བརྟེན་ནས་
སྤྱིར་སེམས་ཅན་ཀུན། ཁྱད་པར་དུ་རང་གི་རྒྱུད་ལ་བྱང་ཆུབ་ཀྱི་སེམས་རིན་པོ་ཆེ་མ་སྐྱེས་པ་སྐྱེ་བ་སྐྱེ་བ་གནས་པ་གནས་པ་གོང་
ནས་གོང་དུ་འཕེལ་བར་གྱུར་ཅིག་ཅེས་སོགས་རླབས་ཆེ་བའི་སྨོན་ལམ་རྣམས་ཀྱིས་ཁ་ལོ་བསྒྱུར་བར་བྱའོ།    ༈    །ལྔ་པ་གོམས་པའི་
སྟོབས་ནི། གོང་དུ་དངོས་གཞིའི་དམིགས་རྣམ་སྐྱོང་བའི་སྐབས་སུ་བཤད་པ་བཞིན་དུས་ཐམས་ཅད་དང། གནས་སྐབས་ཐམས་ཅད་
དུ་འདི་འབའ་ཞིག་གོམས་པར་བྱ་སྟེ། སྤྱོད་འཇུག་ལས། བྱིས་པས་རང་གི་དོན་བྱས་དང། །ཐུབ་པས་གཞན་གྱི་དོན་མཛད་པ། །འདི་
གཉིས་ཀྱི་ནི་ཁྱད་པར་ལྟོས། །ཞེས་དང། དེ་ལྟར་གོམས་རྐྱེན་གྱི་ཡན་ལག་དང་མ་བྲལ་བར་གོམས་པར་བྱས་ན་རབ་ཀྱི་མཐར་ཕྱིན་

[068B] གོམས་ན་སླ་བར་མི་འགྱུར་བའི། །དངོས་དེ་གང་ནའང་ཡོད་མ་ཡིན། །ཞེས་དང། འཆད་ཁ་བ་ཆེན་པོའི་ཞལ་ནས་
སྐྱོན་དང་བཅས་པའི་སེམས་འདི་ལ། །ཡོན་ཏན་ཆེན་པོ་གཅིག་གདའ་སྟེ། །གང་ལྟར་བསླབས་པ་དེ་ལྟར་བྱུང། །ཞེས་སོ། །སྟོབས་ལྔའི་
མན་ངག་དེ་ཉིད་འཆི་ཁའི་མན་ངག་དང་སྦྱར་ན། ཐེག་ཆེན་འཕོ་བའི་གདམས་ངག་ནི། །སྟོབས་ལྔ་ཉིད་ཡིན་སྤྱོད་ལམ་གཅེས། །ཞེས་
གསུངས་ཏེ། དང་པོ་དཀར་པོ་ས་བོན་གྱི་སྟོབས་ནི། ཕྱི་མ་ཕན་ཆད་ཀྱི་སྡུག་བསྔལ་རྒྱུ་བཅས་རང་གི་ཁ་ན་མ་ཐོ་བ་རྣམས་སྟོབས་བཞིའི་སྒོ་
ནས་སྦྱངས་ཏེ། ང་ཉིད་ཤི་ནའང་རུང་མོད་སྙམ་པའི་སྒོ་ནས་འཆི་ཁར་ཉམ་ང་བ་དང་བག་ཚ་བ་མེད་པར་བྱའོ། །ཡོ་བྱད་ཡོངས་སུ་བཟུང་
བ་གང་ཅི་མཆིས་པ་ཐམས་ཅད་ཡར་མར་གྱི་ཞིང་ལ་བསམ་པ་ཐག་པ་ནས་ཚོགས་སུ་བསྟབས་ཏེ། ཅི་ལའང་ཆགས་པའི་གཞི་མེད་པ་

[069A]༄༅། །གལ་ཆེ་སྟེ། དགེ་སློང་འཆི་ཁར་ལྷུང་བཟེད་ལ་ཆགས་པའི་དབང་གིས་གང་ཟག་གཅིག་གི་ལུས་གནས་སྐབས་
གསུམ་དུ་དུས་ཅིག་ཅར་དུ་མེར་འབར་བ་སོགས་ཀྱི་བྱུང་བའི་མཐའ་མང་ངོ། །ཁྱད་པར་དུ་རང་གི་ལུས་ལའང་གཅེས་འཛིན་དོར་བར་
བྱ་སྟེ། ཉོན་མོངས་ཐམས་ཅད་ཀྱི་རྩ་བ་ངའམ་བདག་ཏུ་འཛིན་པ་འདིས་རིགས་དྲུག་གང་དང་གང་དུ་སྐྱེས་པའི་ལུས་ལ་གནས་
བཅས་ནས་དེ་ལ་ཆགས་ཤིང་སྲེད་དེ། ཟས་གོས་སོགས་བདག་གི་བ་རྣམས་དོན་དུ་གཉེར་བའི་ཕྱིར་མི་དགེ་བ་བཅུ། མཚམས་མེད་
ལྔ་པོ་བསོད་ནམས་མ་ཡིན་པའི་ལས་དུ་མ་མངོན་པར་འདུ་བྱས་ཏེ་སྤྱིར་འཁོར་བ་མཐའ་མེད། ཁྱད་པར་དུ་ངན་འགྲོའི་སྡུག་བསྔལ་
མི་བཟད་པ་ལ་སྦྱར་བའི་ཕྱིར་ཏེ། སྤྱོད་འཇུག་ལས། བདག་ལུས་གང་ལ་ཆགས་པ་ཡིས། །འཇིགས་གནས་ཆུང་ལ་འཇིགས་

[069B] །འཇིགས་པ་སྐྱེ་བའི་ལུས་འདི་ལ། །སུ་ཞིག་དགྲ་བཞིན་ལྡང་མི་བྱེད། །ལུས་གང་བཀྲེས་དང་སྐོམ་སོགས་ནད། །གསོ་བའི་ཆོ་ག་བྱེད་
འདོད་པས། །བྱ་དང་ཉ་དང་རི་དྭགས་དག་གསོད་པར་བྱེད་ཅིང་ལམ་སྒུགས་བྱེད། །གང་ཞིག་ཁེ་དང་རིམ་གྲོའི་ཕྱིར། །ཕ་དང་མ་ཡང་
གསོད་བྱེད་ཅིང། །དཀོན་མཆོག་གསུམ་གྱི་དཀོར་བརྐུས་ནས། །མནར་མེད་པར་ནི་བསྲེག་འགྱུར་ན། །མཁས་པ་སུ་ཞིག་ལུས་འདི་
ལ༑ ༑འདོད་ཅིང་བསྲུང་དང་མཆོད་བྱེད་ཀྱི། །སུ་ཞིག་འདི་ལ་དགྲ་བཞིན་དུ། །ལྟ་བར་མི་བྱེད་བརྙས་མི་བྱེད། །ཅེས་པ་ལྟར་ཕྱི་མ་
ཕན་ཆད་འདི་ལྟ་བུའི་ལས་དང་ཉོན་མོངས་ཀྱིས་བསྐྱེད་པའི་ལུས་ངན་པ་བླང་བར་མི་བྱ་ཞིང། སེམས་ཉིད་རང་བཞིན་མེད་པ་ཆོས་སྐུའི་
ངང་ལ་བཞག་པར་བྱའོ། །སྙམ་པའི་འཕེན་པ་དྲག་ཏུ་བྱའོ།    ༈    །གཉིས་པ་འཕེན་པའི་སྟོབས་ནི། སྔར་ལྟར་འཕེན་པ་རིང་ཐུང་བར་

[070A]༄༅། །གསུམ་བཏང་ངོ།    ༈    །གསུམ་པ་སུན་འབྱིན་གྱི་སྟོབས་ནི། ཉོན་མོངས་ཀྱི་ཉེས་དམིགས་དྲན་པར་བྱས་ནས་དུས་ནམ་
དུའང་དེ་དག་གི་དབང་དུ་མི་འགྲོ་བའི་གོ་བགོའོ།    ༈    །བཞི་པ་སྨོན་ལམ་གྱི་སྟོབས་ནི། གནས་སྐབས་ཐམས་ཅད་དུ་བྱང་ཆུབ་ཀྱི་སེམས་
དང་མི་འབྲལ་ཞིང། བདག་འཛིན་སོགས་ཉོན་མོངས་ཀྱི་དབང་དུ་མི་འགྲོ་བའི་སྨོན་ལམ་དྲག་ཏུ་གདབ་པར་བྱའོ།    ༈    །ལྔ་པ་གོམས་
པའི་སྟོབས་ནི། ལུས་ཀྱི་སྤྱོད་ལམ་མགོ་བྱང་གཞོགས་གཡས། འགྲམ་པ་གཡས་ལག་པ་གཡས་པ་ལ་གཏད། ལག་པ་
གཡས་ཀྱི་སྲིན་ལག་གིས་སྣ་བུག་གཡས་ཀྱི་རྒྱུ་བ་བཀག་ལག་པ་གཡོན་པ་བརླ་གཡོན་པའི་སྟེང་དུ་བཞག་སྣ་བུག་གཡོན་
པའི་རླུང་འགྲོ་འོང་གི་གཏོང་ལེན་ལ་བརྟེན་ནས་འཕོ་བར་བྱའོ། །འཆད་ཁ་བ་ཆེན་པོའི་ཞལ་ནས། འཕོ་བའི་མན་ངག་འུད་ཆེ་བ་ནི་

[070B] འདི་ཀུན་ལས་ངོ་མཚར་ཆེ་བ་མེད་པ་ཡིན་གསུང།    ༈    ཆོས་ཀུན་དགོངས་པ་གཅིག་ཏུ་འདུས། །
ཞེས་གསུངས་ཏེ། བཀའ་བསྟན་ཆོས་ཐམས་ཅད་བདག་འཛིན་འདུལ་བའི་ཆེད་དུ་གསུངས་པ་ཤ་སྟག་ཡིན་པས། སྤོང་རྒྱུའམ་ཟད་པར་
བྱ་རྒྱུ་བདག་འཛིན་ཡིན་པས། རང་གི་སྒོ་གསུམ་གྱི་སྤྱོད་པ་བདག་འཛིན་གྱི་གསོས་འདེབས་སུ་འདུག་གམ། དམའ་འབེབས་སུ་
འདུག་བརྟགས་པའི་ཚེ། གསོས་འདེབས་སུ་འདུག་ན་ཆོས་ཐོས་བསམ་སྒོམ་གསུམ་སོགས་ཀྱི་དགོས་པ་ནོར་བ་ཡིན། དམའ་འབེབས་
སུ་འདུག་ན་ཆོས་ལམ་དུ་སོང་བའི་རྟགས་ཡིན་པས་དེ་ཙ་ན་བློ་སྦྱོང་རྒྱུད་ལ་གཤའ་མར་སྐྱེས་པ་ཡིན་ཏེ། འདི་ནི་ཆོས་པ་སྲང་ལ་
མཇལ་བའི་ཁུ་ལི་རིང་མོ་བྱ་བ་ཡིན་གསུང། དེ་ལྟར་བརྟགས་པའི་ཚེ་རང་གིས་རང་ལམ་ཁྲེལ་བ་ཞིག་དགོས་ཞེས་སྟོན་པ་ནི། དབང་

[071A]༄༅། །པོ་གཉིས་ཀྱི་གཙོ་བོ་བཟུང། །ཞེས་གསུངས་ཏེ། གཞན་གྱིས་དེ་ཀུན་ལ་ཆོས་བྱུང་ནས་འདུག་ཐུགས་རྒྱུད་འཇམ་
འབོལ་གྱིས་སོང་འདུག་ཟེར་བ་དེ་ཡང་དཔང་པོ་གཅིག་ཡིན་ཏེ། འོན་ཀྱང་དེས་མི་ཕན། གནས་སྐབས་ཀུན་ཏུ་རང་རྒྱུད་ལ་བརྟགས་
པའི་ཚེ། རང་གིས་རང་མི་བསླུ་མགོ་མི་གཡོགས་མི་ཁྲེལ་བ་ཞིག་གཙོ་བོ་ཡིན་ནོ། །འཇིག་རྟེན་གྱི་ཆོས་མི་འདོད་ཤོས་  ྾  ཞིག་ལ་
བློ་སྦྱངས་པས་འདོད་ཐོག་ཏུ་གྲུབ་པའི་ཚེ་བློ་འབྱོངས་པར་སྟོན་པ་ནི། ཡིད་བདེ་འབའ་ཞིག་རྒྱུན་དུ་བསྟེན། །ཞེས་གསུངས་ཏེ་
བསྒོམས་པས་ཆོས་ཀྱི་རོ་མྱོང་བར་བྱས་ནས་སྡུག་བསྔལ་དང་གྲགས་མིན་སོགས་རྐྱེན་ངན་པ་ཅི་བྱུང་ཡང། གཏོང་ལེན་
གྱི་སྒོ་ནས་བློ་སྦྱོང་ཉམས་སུ་བླངས་པའི་དོན་བྱུང་སྙམ་ནས་དགའ་མགུ་རངས་པ་མ་གཏོགས་ཡིད་མི་བདེ་སོགས་ཀྱི་རྐྱེན་དུ་མི་འགྲོ་བར་

[071B] གཉེན་པོའི་ཐོག་མའི་ཚད་དུ་ཕྱིན་པ་ཡིན། མདོར་ན་བློ་སྦྱོང་སྒོམ་པའི་ཚེ་མི་འདོད་པ་ཅུང་ཟད་བྱུང་བའི་ཚེ། ཡིད་
མི་བདེའི་རྒྱུན་བཙུགས་ནས་ཁོང་ཁྲོས་དགེ་རྩ་འཇོམས་པ་དེ་མཚང་ཆེ་སྟེ། ཤ་བོ་པའི་ཞལ་ནས། འགའ་ཞིག་ན་རེ་ངེད་ཀྱི་དགེ་
བཤེས་པ་ཐུགས་མ་བདེ་ཟེར་ཏེ། དེ་ཀུན་ལས་སྐུར་པ་ཆེ་བ་མེད་དམ་སྙམ་གསུང། བློ་འབྱོངས་པའི་ཚད་དངོས་ནི། བྱང་བའི་ཚད་ནི་
ལོག་པ་ཡིན། །ཞེས་གསུངས་ཏེ། སྔོན་འགྲོ་རྟེན་གྱི་ཆོས་སེམས་པ་ནས་བརྩམས་ཏེ། དོན་དམ་བྱང་ཆུབ་སེམས་སྦྱོང་གི་བར་རང་རང་
གི་སྐབས་ཀྱི་མྱོང་བའི་ཐོག་མ་རྒྱུད་ལ་བྱུང་བ་ཡིན་ཏེ། དཔེར་ན་རྐྱེན་ཅིས་ཀྱང་དལ་འབྱོར་ཆུད་མི་གཟོན་ཅིང་སྙིང་པོ་ལེན་པའི་བློ་རིག་
བཅོས་མིན་རྒྱུད་ལ་བྱུང་བ་ལྟ་བུའོ། །བློ་འབྱོངས་པའི་རྟགས་ནི། འབྱོངས་རྟགས་ཆེན་པོ་ལྔ་ལྡན་ཡིན། །ཞེས་གསུངས་ཏེ། བྱང་

[072A]༄༅། །ཆུབ་ཀྱི་སེམས་གསུང་རབ་ཀུན་གྱི་སྙིང་པོར་མཐོང་ནས། དུས་ཐམས་ཅད་དུ་གོམས་པར་བྱེད་པས་སེམས་དཔའ་ཆེན་
པོ༑ ལས་འབྲས་ལ་ཡིད་ཆེས་ནས་ཉེས་པ་ཕྲ་ཞིབ་ལའང་འཛེམ་པས་འདུལ་བ་འཛིན་པ་ཆེན་པོ། རང་རྒྱུད་ཀྱི་ཉོན་མོངས་
འཇོམས་པ་ལ་དཀའ་སྤྱད་ཀྱི་སྲན་འཛུགས་པས་དཀའ་ཐུབ་པ་ཆེན་པོ། ལུས་ངག་གི་སྤྱོད་པ་ཐེག་ཆེན་གྱི་ཆོས་སྤྱོད་བཅུ་དང་མི་
འབྲལ་བས་དགེ་སྦྱོང་ཆེན་པོ། བྱང་ཆུབ་ཀྱི་སེམས་ཡན་ལག་དང་བཅས་པའི་རྣལ་འབྱོར་རྒྱུན་དུ་གོམས་པར་བྱེད་པས་རྣལ་
འབྱོར་པ་ཆེན་པོའོ། །ཡེངས་ཀྱང་ཐུབ་ན་འབྱོངས་པ་ཡིན། །ཞེས་གསུངས་ཏེ། རྟ་རྩལ་ཅན་ཡེངས་པའི་ཚེ་རྟ་འདྲོགས་ཀྱང་
མི་ལྟུང་བ་བཞིན་དུ། མི་འོས་པའི་ས་ནས་སྒྲོ་སྐུར་སོགས་མི་སྙན་པ་གློ་བུར་བ་ཅི་བྱུང་ཡང། ཁ་ཟེར་འཕྱར་ཁ་གཏོང་བ་སངས་

[072B] རང་རེས་ལས་ངན་བསགས་པའི་འབྲས་བུ་ཡིན་པ་གོར་མ་ཆག་གང་དག་བདག་ལ་ཁ་ཟེར་རམ། །གཞན་དག་
གནོད་པར་བྱེད་པའམ། །དེ་བཞིན་འཕྱར་ཁ་གཏོང་ཡང་རུང། །ཐམས་ཅད་བྱང་ཆུབ་སྐལ་ལྡན་གྱུར། །ཅེས་སྙིང་ཐག་པ་ནས་བྱུང་བའི་
ཚེ་འབྱོངས་པའི་རྟགས་སུ་གདའོ།    ༈    །བཞི་པ་བློ་སྦྱོང་བ་རྣམས་ཀྱིས་འདའ་བར་མི་བྱ་བའི་དམ་ཚིག་རྣམས་བསྟན་པ་ནི། འདི་ལ་གཉིས་
ལས༑ དོན་ཚན་མཐུན་པ་ཚིགས་བཅད་ཀྱིས་བསྟན་པ་ནི། སྤྱི་དོན་གསུམ་ལ་རྟག་ཏུ་བསླབ། །ཅེས་གསུངས་ཏེ། བློ་སྦྱོང་ཁས་
བླང་དང་འགལ་བ་མ་ཡིན་པ་དང། བློ་སྦྱོང་ཐོ་ཙོར་མ་སོང་བ་དང། བློ་སྦྱོང་ཕྱོགས་རེ་བ་མ་ཡིན་པའོ། །དང་པོ་ནི། འོ་ཅག་བློ་སྦྱོང་བ་
ཡིན་པས་འདི་ཙམ་གྱིས་མི་གནོད་ཟེར་ནས་བཅས་པ་ཕྲ་མོ་ཁྱད་དུ་གསོད་པ་དང་བློ་སྦྱོང་འདི་ཡོད་ན་གཞན་ཅི་ཡང་མི་དགོས་ཟེར་ནས་

[073A]༄༅། །ཐེག་པ་སྤྱིའི་ལག་ལེན་དང་འགལ་བར་བྱེད་པ་རྣམས་གཏན་མི་བྱ་བར། ཀ་རི་ཀ་ནས་གསང་བ་འདུས་པ་མན་ཆད་སངས་
རྒྱས་ཀྱི་བསྟན་པ་གྲུ་བཞིར་ཉམས་སུ་ལེན་པ་ལ་བསླབ་པར་བྱའོ། །གཉིས་པ་ནི། བློ་སྦྱོང་བའི་མིང་བཏགས་རྒྱུ་མཚན་དུ་བྱས་ནས་ས་གཉན་
བརྐོ༑ ཤིང་གཉན་གཅོད། ཆུ་གཉན་དཀྲུག་འགོ་ནད་ཀྱིས་གང་བའི་སར་འཛེམ་མེད་དུ་འགྲོ། དམ་ཉམས་འཆལ་པ་འདྲེས་ཁྱེར་སོགས་
དང་ལྟ་སྤྱོད་བསྟུན་པ་ཀུན་ཏུ་སྤང་ཞིང། ཇོ་བོ་ཆེན་པོ་རྗེ་ལྷ་གཅིག་ནས་ཐམས་ཅད་མཁྱེན་པ་ཙོང་ཁ་པ་ཆེན་པོ་ཡབ་སྲས་ཀྱི་བར་བཀའ་
བརྒྱུད་རྣམ་པར་དག་པའི་རྗེས་སུ་བསླབ་པར་བྱའོ།    ༈    །གསུམ་པ་ནི། བློ་སྦྱོང་བའི་ཡུལ་མི་དང་མི་མ་ཡིན་པ། དགྲ་གཉེན་བར་མ་
བཟང་ངན་འབྲིང་གསུམ། མཐོ་དམན་བར་གསུམ་ཀུན་ལ་ཕྱོགས་རིས་མེད་པར་བསླབ་དགོས་ཏེ། ནམ་མཁའི་མཐས་ཁྱབ་ཀྱི་

[073B] །སྤང་བྱ་རང་རྒྱུད་ཀྱི་ཉོན་མོངས་འདུལ་བའི་དབང་དུ་བྱས་ནའང་ཕྱོགས་
རེ་བ་དང་ཉི་ཚེ་བའི་གཉེན་པོ་ཙམ་གྱིས་མི་ཆོག་གི་ཉོན་མོངས་པ་བྱེ་བྲག་མེད་པ་སྤྱིའི་གཉེན་པོར་འགྲོ་བའི་ཚུལ་ཤེས་ནས་བསླབ་དགོས་
ཏེ༑ ཉོན་མོངས་པ་དེ་དག་ཀུན་ཀྱང་ཐར་པ་དང་ཐམས་ཅད་མཁྱེན་པའི་ལམ་ལ་སྒྲིབ་ཅིང། འཁོར་བའི་སྡུག་བསྔལ་ལ་སྦྱོར་བར་
མཚུངས་པའི་ཕྱིར་རོ། །དེ་ལྟར་ཀུན་ལ་རིས་སུ་ཆད་པ་མེད་པར་འོང་བ་ལ་འདི་དགོས་སོ། །ཞེས་སྟོན་པ་ནི། དྲག་འཇུན་སྤོང་ལེན་དྲག་
ཏུ་བྱ༑ ༑ཞེས་གསུངས་ཏེ། སྤྱིར་མི་དང་མི་མ་ཡིན་ཀུན་ལ་དྲག་འཇུན་བྱར་མི་རུང་སྟེ། དེ་དག་གི་ཁོང་ཁྲོའི་རྐྱེན་བྱེད་ཅིང་མི་མ་ཡིན་ཀུན་
གྱིས་འདི་དང་ཕྱི་མ་བར་དོ་ཐམས་ཅད་དུ་འཁོན་དུ་བཟུང་ནས་གནོད་པ་སྐྱེལ་བའི་རྐྱེན་དུ་འགྲོ་ཉེན་ཆེ། མི་ལ་ཡང་རང་གི་དྲིན་གྱིས་

[074A]༄༅། །བསྐྱངས་པ་དང། ཉེ་གཡོག་ལའང་ནན་གྱིས་དྲག་འཇུན་བྱར་མི་རུང་སྟེ། བྱས་ན་སྔར་ཕན་བཏགས་པ་ཐམས་ཅད་ཀྱང་
དོན་མེད་དུ་སོང་ནས་ཁོང་ཁྲོའི་རྐྱེན་དུ་འགྲོ་བའི་ཕྱིར་རོ། །འོ་ན་དྲག་འཇུན་སུ་ལ་བྱ་ན། སྤྱིར་འཁོར་བའི་སྐྱོན་ཐམས་ཅད་ཀུན་འབྱུང་ལས་
དང་ཉོན་མོངས་པས་བསྐྱེད། ལས་དང་ཉོན་མོངས་ཀྱིས་བསགས། ཉོན་མོངས་ཀྱི་ནང་ནས་ཀྱང་བདག་འཛིན་གཙོ་བོ་ཡིན་པས་ཆོས་
ཐོས་བསམ་སྒོམ་གསུམ་ལུས་ངག་ཡིད་གསུམ་གྱི་རྩོམ་པ་ཐམས་ཅད་ཀྱིས་འདི་ལ་དྲག་འཇུན་བྱ་ཞིང། གཞོམ་པའི་ཐབས་ལ་
འབད་པ་སྟེ། སྤྱོད་འཇུག་ལས། བདག་གིས་འདི་ལ་ཞེན་བྱ་ཞིང། །འཁོན་དུ་བཟུང་ནས་གཡུལ་སྤྲད་དེ། །རྣམ་པ་འདི་འདྲའི་ཉོན་
མོངས་པ། །ཉོན་མོངས་འཇོམས་བྱེད་མ་གཏོགས་སོ། །བདག་ནི་བསྲེགས་ཏེ་བསད་གྱུར་ཏམ། །བདག་གི་མགོ་བོ་བཅད་ཀྱང་སླའི།།

[074B] །དགྲ་ལ་འདུད་པར་མི་བྱའོ། །ཞེས་གསུངས་པ་ལྟར། བདག་འཛིན་སྤོང་བ་དང། གཞན་གཅེས་པར་འཛིན་
པའི་བློ་གོམས་པར་བྱེད་པ་ལ་འབད་དོ། །དེ་ལྟར་རང་གཅེས་འཛིན་སྤོང་བ་ལ་འདི་དགོས་པས། རྒྱུ་མཚན་ཐམས་ཅད་གཞོམ་པར་བྱ།།
ཞེས་གསུངས་པ་ལྟར། དགྲ་གཉེན་བར་མ་ཡིད་དུ་འོང་མི་འོང་གི་རྒྱུ་མཚན་སྒྲོ་བཏགས་ནས་ཆགས་སྡང་སྐྱེ་བ་ཐམས་ཅད་གཞོམ་པར་
བྱ་སྟེ། སྤྱིར་འཁོར་བའི་ཆོས་ཀུན་ལ་ངེས་པ་མེད་ཅིང། བྱེ་བྲག་ཏུ་དགྲ་གཉེན་ལ་ངེས་པ་མེད་པའི་ཕྱིར་ཏེ། ཕ་ནི་བུ་ཉིད་མ་ནི་
ཆུང་མ་ཉིད། །སྐྱེ་བོ་དགྲར་གྱུར་པ་ཡང་བཤེས་ཉིད་དང། །ཟློག་པ་ཉིད་དུ་མཆིས་པས་དེ་སླད་དུ། །འཁོར་བ་དག་ན་ངེས་པ་འགའ་
མ་མཆིས། །ཞེས་སོ། །དོགས་པ་ཆེ་བའི་སར་མཁར་རྩིག་ཟེར་བ་ལྟར། ཆོས་འབོ་བའི་སྒོ་ཡོད་པ་རྣམས་ལ་བྱེ་བྲག་ཏུ་སྒོམ་

[075A]༄༅། །པར་སྟོན་པ་ནི། བཀོལ་བ་རྣམས་ལ་རྟག་ཏུ་སྦྱང། །ཞེས་གསུངས་ཏེ། བཀོལ་བ་ལྔ་ལས། དང་པོ་ནི། སྤྱིར་དཀོན་
མཆོག་གསུམ་མཁན་སློབ་དང་ཆོས་འབྲེལ་ཡོད་པའི་བླ་མ་དང་ཕ་མ་སོགས་དྲིན་ཆེ་བའི་གནས་རྣམས་ལ་མི་ལེགས་པ་ཆུང་ངུ་བྱས་
ནའང་སྡིག་ཤིན་ཏུ་ལྕི་བས་ཁོང་ཁྲོ་སོགས་མ་ཤོར་བ་བྱའོ། །གཉིས་པ་དུས་ཀུན་དུ་རང་དང་གཞི་གཅིག་ཏུ་འདུ་བའི་ནང་མི་ཀུན་
ལ་ཉོན་མོངས་སྐྱེ་བའི་སྒོ་མང་བས་བྱེ་བྲག་ཏུ་སྦྱང་ངོ། །གསུམ་པ་སྐྱ་བཙུན་ཀུན་རང་  ྾  ལ་འགྲན་བདོས་སུ་སྣང་བ་ལ་མི་ལེགས་པ་ཆུང་
དུ་བྱུང་ནའང། སྙིང་ནས་ཡི་རང་འཚོར་བ་དག་ལ་བྱེ་བྲག་ཏུ་སྦྱང་བར་བྱའོ། །བཞི་པ་རང་རེས་ཕར་ཅི་ཡང་བྱས་པ་མེད་ཀྱང། ཚུར་
ནག་གེ་བའི་རིགས་འོང་བས། དེ་ལ་དམིགས་སུ་བཀར་ནས་སྦྱང་དགོས་ཏེ། ཞེ་སྡང་གི་མེ་འབར་ན་སྙིང་རྗེའི་རླན་ཐག་ཆད་ཟེར་

[075B] །ལྔ་པ་རང་ལ་འདི་བྱས་མེད་ཀྱང་མིང་ཐོས་མཐོང་བ་ཙམ་གྱིས་མི་འདོད་ཅིང། ཡིད་ཁར་མི་འོང་བའི་རིགས་ཡོད་པས། དེ་དག་
ལ་བྱེ་བྲག་ཏུ་བཀར་ནས་སྒོམ་པར་བྱ་སྟེ། ཁོང་ཁྲོ་འབྱུང་བའི་སྒོ་ཤིན་ཏུ་འབྱུང་ཉེ་བའི་ཕྱིར་རོ། །དེ་ལྟ་བུའི་ཡུལ་ཀུན་ལ་མཉམ་སྙོམས་པ་འོང་བ་ལ་
འདི་དགོས་ཏེ། རྐྱེན་གཞན་དག་ལ་ལྟོས་མི་བྱ། །ཞེས་གསུངས་ཏེ། སྤྱིར་ཐོས་བསམ་སོགས་གང་གི་སྒོར་འཇུག་ཀྱང། མཐུན་རྐྱེན་འཛོམ་ན་འོང་ལ་
མ་འཛོམ་ན་མི་འོང་བ་ཤ་སྟག་ཡིན་ལ། ཆོས་འདིའི་སྒོར་ཞུགས་ཏེ་སྙིང་ཐག་པ་ནས་བློ་སྦྱོང་བ་ཅིག་ལ་དེ་དག་མ་འཛོམ་ན་དེ་ཉིད་རྐྱེན་དུ་བྱས་ཏེ་
གོམས་པར་བྱས་ན། ཕྱི་ནང་གི་འགལ་རྐྱེན་གང་ལའང་ཉམ་ང་བ་དང་བག་ཚ་བ་མེད་ཅིང་བྱང་ཆུབ་ཀྱི་སེམས་ལ་ཕུལ་དུ་ཕྱིན་པའི་བོགས་ཐོན་
པར་འགྱུར་རོ། །ཉམས་ལེན་གྱི་ཚེ་སྤྱོད་ལམ་ཚུགས་ཐུབ་པ་བྱ་དགོས་སོ་ཞེས་སྟོན་པ་ནི། འདུན་པ་བསྒྱུར་ལ་རང་སོར་བཞག་ཅེས་གསུངས་ཏེ་

[076A]༄༅། །བསམ་པ་བྱང་ཆུབ་ཀྱི་སེམས་དུས་ཀུན་ཏུ་གོམས་པར་བྱེད་པ་དང་མི་འབྲལ་ཞིང། ལུས་ངག་གི་སྤྱོད་པ་གསར་སྔས་ཀྱི་
རྣམ་པ་མ་ཡིན་པར་ཀུན་དང་མི་མཐུན་པ་མེད་པའི་ཚུལ་ལ་བསླབ་པར་བྱའོ། །འཆད་ཁ་བ་ཆེན་པོའི་ཞལ་ནས་བློ་སྦྱོང་ཐམས་ཅད་ཕྱིར་མངོན་
ཚན་ཆུང་ལ། དོན་གྱིས་ཆོད་ཆེ་བ་ཅིག་དགོས་གསུང། བློ་སྦྱོང་གི་སྒོར་ཞུགས་ནས་གཞན་སྐྱོན་བརྗོད་དུ་མི་རུང་ཞེས་སྟོན་པ་ནི། ཡན་ལག་
ཉམས་པ་བརྗོད་མི་བྱ། །ཞེས་གསུངས་ཏེ། ཀུན་སློང་སྐྱོན་ཆགས་པས་མི་དང་མི་མིན་ཀུན་གྱི་སྐྱོན་བརྗོད་པ་སྤང་བར་བྱའོ། །གཞན་གྱི་
འཁྲུལ་པ་ལ་བརྟག་ཏུ་མི་རུང་ཞེས་སྟོན་པ་ནི། གཞན་ཕྱོགས་གང་ཡང་མི་བསམ་མོ། །ཞེས་གསུངས་ཏེ། ཁོ་བོ་བློ་སྦྱོང་བ་ལགས་པས་
བཏུབ་ཙམ་བྱུང། འོན་ཀྱང་དེ་དང་འགྲོགས་བཏུབ་པ་ཅིག་མི་འདུག་སྙམ་དུ་སེམས་པ་དང་སྨྲ་བར་མི་བྱའོ། །བསྒོམས་པའི་འབྲས་བུ་རང་

[076B] །ཞེས་སྟོན་པ་ནི། འབྲས་བུ་རེ་བ་ཐམས་ཅད་སྤང། །ཞེས་གསུངས་ཏེ། བློ་སྦྱོང་བསྒོམས་པའི་འབྲས་བུ་འདི་ཕྱིས་
བསྡུས་པའི་འཁོར་བའི་ཕུན་ཚོགས་ཐམས་ཅད་ལ་རེ་བ་ནམ་ཡང་མི་བྱ་ཞིང། ཐར་པ་དང་ཐམས་ཅད་མཁྱེན་པའི་གོ་འཕང་ལའང་རང་དོན་དུ་རེ་བ་མི་བྱ་སྟེ་
སངས་རྒྱས་ཀྱི་གོ་འཕང་ཡང་སེམས་ཅན་གྱི་ཆེད་དུ་དོན་དུ་གཉེར་བའི་ཕྱིར་ཏེ། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་
འདོད། །ཅེས་སོ། །ད་ནི་དེ་དག་དང་དོན་ཚན་མཐུན་པ་ཚིག་ལྷུག་གིས་སྟོན་པ་ནི། དུག་ཅན་གྱི་ཟས་སྤང། ཞེས་པ་ནི་སྤྱིར་ཁ་ཟས་བཟང་པོས་
ལུས་བརྟས་པར་བྱེད་པ་ཡིན་ཡང། དེ་དུག་དང་འདྲེས་ན་འཆི་བའི་རྐྱེན་བྱེད་པ་ལྟར། སྤྱིར་ཐོས་བསམ་སོགས་ཀྱི་ཡོན་ཏན་ལས་སངས་རྒྱས་ཀྱི་གོ་
འཕང་འབྱུང་ཡང། དེ་དག་ལ་འཇིག་རྟེན་ཆོས་བརྒྱད་ཀྱི་རྣམ་རྟོག་དང། བདག་དང་བདག་གིར་འཛིན་པ་དང་འདྲེས་ན་ཐར་པ་དང་ཐམས་

[077A]༄༅། །ཅད་མཁྱེན་པའི་སྲོག་རྩ་གཅོད་པས། དགེ་བ་ཅི་བྱེད་ཀྱང་དེ་དག་དང་མ་འདྲེས་པ་ལ་འབད་འཚལ། གཞུང་བཟང་པོ་མི་བསྟེན་
ཞེས་པ་ནི་རང་ལ་ཅུང་ཞིག་བྱས་པ་ཞེ་ལ་བཟུང་ནས་ཁོང་ཁྲོའི་རྒྱུན་འཛུགས་པ་ལ་ཟེར་ཏེ། དེ་ལྟ་བུ་གཏན་བྱར་མི་རུང་སྟེ། བྱས་ན་དེ་དག་ལ་
དམིགས་ནས་བྱམས་སྙིང་རྗེ་སྐྱེ་བའི་གོ་སྐབས་བཅོམ་པའི་ཕྱིར་རོ། །ཤགས་ངན་མི་རྒོད། ཅེས་པ་ནི་ཀུན་ལ་སྙིང་ལ་གཟེར་ཞིང་དང་ཁ་ལྡོག་པའི་
ཤགས་ངན་སྨྲ་བར་མི་བྱ་སྟེ། རིན་པོ་ཆེ་འཆད་ཁ་བའི་ཞལ་ནས། འདིའི་དུས་སུ་ཁྱོད་ཀྱིས་ཉེས་པ་འདི་བྱས། ངས་གཙང་ཡ་མེད་བྱས་
བྱས་མ་བྱས་མི་ལ་མི་སྣང། ཞེས་ཤགས་ཀྱི་ཕྲེང་བ་ཤར་ར་བགྲང་ཙ་ན་ཆོས་ལ་ས་བོན་ཡང་མེད་བྱ་བར་བསྟན་པ་ཡིན་གསུང། འཕྲང་མི་
བསྒུག་ཅེས་པ་ནི། གཞན་གྱིས་གནོད་པ་ཅུང་ཟད་བྱས་པ་ཞེ་ལ་བཞག་ནས་ཐུབ་པའི་ཚེ་གནོད་ལན་བྱེད་པ་ལ་ཟེར་ཏེ། ཆོས་འདིའི་སྒོར་

[077B] གཞན་གྱི་གནོད་པ་དང་སྡུག་བསྔལ་རང་ལ་ལེན་པ་དང་གཏན་འགལ་བའི་ཕྱིར་རོ། །གནད་ལ་མི་དབབ་ཅེས་པ་ནི་ཀུན་
སློང་སྐྱོན་ཆགས་པས་གཞན་གྱི་མཚང་འབྲུ་བ་ལྟ་བུ་ནི་གནད་ལ་དབབ་པ་སྟེ། དེ་འདྲ་བ་མི་དང་མི་མ་ཡིན་པ་ཀུན་ལ་བྱར་མི་རུང་སྟེ། དེ་ལྟར་བྱས་
ན་སེམས་སྟེང་དུ་སྡུག་བསྔལ་སྲོག་ལ་བབ་པ་ཙམ་འོང་བའི་ཉེན་ཡོད་པའི་ཕྱིར་རོ། །མཛོ་ཁལ་གླང་ལ་མི་འབྱོ་ཞེས་པ་ནི་རང་གཞན་གཉིས་ཀྱི་སྤྱི་
སོ་ན་མི་འདོད་པའི་ཁུར་ལྟ་བུ་སྣང་བ་དེ་ཐབས་ཀྱིས་རང་ལ་མི་འབབ་པར་གཞན་ལ་འགེལ་བ་ལ་ཟེར་ཏེ། དེ་ལྟ་བུ་གཏན་བྱར་མི་རུང་བ་ནི་སྔར་
བཞིན་ནོ། །འགྱོགས་ཀྱི་རྩེ་མི་གཏོད། ཅེས་པ་ནི་རང་གཞན་གཉིས་ཀྱི་སྤྱི་སོ་ན་གཞན་ལ་ཕན་བཏགས་པའི་ངོ་སོ་ལྟ་བུ་ཅིག་འོང་དུ་རེ་
བ་དེ། དེ་ཁོ་བོ་ཅག་གིས་བྱས་པ་ཡིན་ཞེས་བདག་ཏུ་འཛིན་པ་ལ་ཟེར་ཏེ། དེ་ལྟ་བུ་བློ་སྦྱོང་བས་བྱར་མི་རུང་བ་ནི་སྔར་ལྟར་རོ། །ལྷ་བདུད་དུ་མི་

[078A]༄༅། །དབབ་ཅེས་པ་ནི་འཇིག་རྟེན་པའི་ལྷ་བརྟེན་ཚུལ་ཉེས་ན་རང་སྲོག་གཅོད་དུ་འོང་བ་ལ། ལྷ་བདུད་དུ་བབ་ཅེས་ཟེར་བ་ལྟར་རང་
ཅག་ཆོས་སྒོར་ཞུགས་པ་ཀུན་ཀྱང། ཐོས་བསམ་སྒོམ་གསུམ་གང་བྱས་ཀྱང། བདག་འཛིན་གྱི་གསོས་སུ་སོང་ནས་ཁོ་རྒྱས་པའི་ཐབས་
འབའ་ཞིག་ཏུ་འདུག་ན་ལྷ་བདུད་དུ་བབས་པ་ཟེར་ཏེ། ཅི་ནས་ཀྱང་དེ་ལྟར་མ་སོང་བ་བྱ་འཚལ། སྐྱིད་ཀྱི་ཡན་ལག་ཏུ་སྡུག་མི་འཚོལ། ཅེས་
པ་ནི་རང་རེའི་ཕུན་ཚོགས་གྲུབ་པའི་ཡན་ལག་ཏུ་ཕ་རོལ་ལ་མི་འདོད་པ་བྱུང་བ་སྒུག་པ་ལ་ཟེར་ཏེ། དེ་ལྟ་བུ་གཏན་མི་བྱ་བར་བསླབ་སྟེ་
དེ་རྣམས་ནི་བློ་སྦྱོང་བས་འདའ་བར་མི་བྱ་བའི་དམ་ཚིག་རྣམས་སོ།    ༈    །ལྔ་པ་བློ་སྦྱོང་གི་བསླབ་བྱ་རྣམས་བསྟན་པ་ལ་གཉིས་ལས། དོན་ཚན་
མཐུན་པ་ཚིགས་བཅད་ཀྱིས་བསྟན་པ་ནི། རྣལ་འབྱོར་ཐམས་ཅད་གཅིག་གིས་བྱ། །ཞེས་གསུངས་ཏེ། ཟས་གོས་གནས་ཁང་

[078B] །ཐོག་མཐའ་གཉིས་ལ་བྱ་བ་གཉིས།།
ཞེས་པ་ནི་ཇི་སྲིད་འཚོའི་བར་དུ་ཐོག་མ་མལ་ནས་ལྡང་བའི་ཚེ། འཕེན་པའི་སྟོབས་ཀྱི་སྐབས་སུ་བཤད་པ་ལྟར། སྤང་གཉེན་གྱི་ཕྱོགས་ལ་
སྤོང་ལེན་གྱི་འཕེན་པ་དྲག་ཏུ་བཏང་ཞིང། མཚན་གྱི་ཐུན་བར་པ་ལ་ཉལ་བའི་ཚེ། ལུས་ངག་གི་སྤྱོད་པ་འཕེན་པ་བཞིན་གྲུབ་འདུག་ན་དལ་འབྱོར་
གྱི་ལུས་ཐོབ། ཐེག་ཆེན་གྱི་ཆོས་དང་མཇལ། དགེ་བའི་བཤེས་གཉེན་གྱིས་རྗེས་སུ་བཟུང་བའི་དོན་བྱུང་ལེགས་སྙམ་དུ་དགའ་བ་མང་དུ་བྱའོ།།
འཕེན་པ་བཞིན་མ་བྱུང་ན་དལ་འབྱོར་ཆུད་གཟོན་ཅིང། ཆོས་ཟབ་མོ་དང་མཇལ་བ་དོན་མེད་དུ་བྱེད་པ་དེ་མ་ལེགས། ཕྱིན་ཆད་དེ་ལྟར་མི་
བྱའོ་སྙམ་དུ་སེམས་པར་བྱའོ། །ཉམས་སུ་བླང་བ་སླ་བར་བསླབ། །ཅེས་པ་ནི་གཞན་གྱི་སྡུག་བསྔལ་ལེན་ཅིང་རང་གི་བདེ་དགེ་གཞན་ལ་

[079A]༄༅། །གཏོང་བ་དཀའོ་སྙམ་ན། ད་ལྟ་བསམ་པ་འབའ་ཞིག་གི་སྒོ་ནས་དེ་ལྟར་སྤྱངས་པས་གོམས་པ་རབ་ཏུ་གྱུར་པའི་ཚེ་གཏོང་ལེན་ལ་
དངོས་སུ་འཇུག་པའང་མི་དཀའ་བའི་ཕྱིར་རོ། །གཉིས་པོ་གང་བྱུང་བཟོད་པར་བྱ། །ཞེས་པ་ནི་ལུས་སེམས་ཀྱི་སྟེང་དུ་བདེ་སྡུག་གང་ཅི་བྱུང་ཡང་
རྐྱེན་ངན་ལམ་བསྒྱུར་གྱི་སྐབས་སུ་བཤད་པ་ལྟར་བྱང་ཆུབ་འགྲུབ་པའི་གྲོགས་སུ་འགྱུར་བར་བྱའོ། །གཉིས་པོ་སྲོག་དང་བསྡོས་ལ་བསྲུང། །
ཞེས་པ་ནི་རང་གིས་ཁས་བླངས་པའི་སྡོམ་པ་གསུམ་གྱི་བཅས་རང་གི་དམ་ཚིག་རྣམས་དང། བྱེ་བྲག་ཏུ་སྔར་བཤད་པའི་བློ་སྦྱོང་བའི་དམ་
ཚིག་རྣམས་སྲོག་དང་བསྡོས་ཏེ་བསྲུང་བར་བྱའོ། །དཀའ་བ་གསུམ་ལ་བསླབ་པར་བྱ། །ཞེས་པ་ནི་དང་པོ་ཉོན་མོངས་ཀྱི་གཉེན་པོ་དྲན་དཀའ་
བར་དུ་ཟློག་དཀའ། ཐ་མར་རྒྱུན་གཅོད་དཀའ་བས། ཉོན་མོངས་ངོས་ཟིན་ཅིང། ཉེས་དམིགས་དྲན་ནས་སྒོ་དུ་མ་ནས་ལྡོག་པའི་ཚུལ་ལ་

[079B] །ཐམས་ཅད་ཐེག་ཆེན་ལམ་དུ་བསྒྱུར། །ཅེས་པ་ནི་རང་གི་ཀུན་སྤྱོད་ཐམས་ཅད་སེམས་ཅན་ཀུན་ལ་བྱམས་སྙིང་རྗེ་
དང༑ དེས་དྲངས་པའི་བྱང་ཆུབ་དོན་གཉེར་གྱི་བསམ་པ་དང་ལྡན་པས། འཁོར་བ་ཇི་སྲིད་མ་སྟོངས་ཀྱི་བར་དུ་སྒོ་གསུམ་གྱི་སྤྱོད་པ་དང། མཐོང་
ཐོས་དྲན་རེག་ཐམས་ཅད་ཐེག་པ་ཆེན་པོའི་ལམ་དུ་བསྒྱུར་བར་བྱ་སྟེ། སྐྱེས་རབས་ལས། མཐོང་ངམ་ཐོས་སམ་རྗེས་སུ་དྲན་ཀྱང་རུང། །རེག་
གམ་གཏམ་དུ་བརྗོད་པ་ཙམ་གྱིས་ཀྱང། །རྣམ་པ་ཀུན་ཏུ་འགྲོ་ལ་ཕན་པ་ནི། །བདེ་དང་ལྡན་པ་རྟག་ཏུ་བགྱིད་གྱུར་ཅིག་ཅེས་དང། རིན་པོ་
ཆེ་འཆད་ཁ་བའི་ཞལ་ནས། བདག་མཐོང་བ་ཐམས་ཅད་ཀྱང་སངས་རྒྱས་པར་གྱུར་ཅིག་རེག་པ་དང་གཏམ་དུ་བརྗོད་པ་ཐམས་ཅད་ཀྱང་དེས་
རྐྱེན་བྱས་ནས་སངས་རྒྱས་ཀྱི་སར་ཆགས་ཐོགས་མེད་པར་འགྲོ་བར་གྱུར་ཅིག་ཅེས་གསུངས་པ་ལྟ་བུའོ། །དེ་དག་ཀྱང་རྣལ་འབྱོར་འདི་དང་

[080A]༄༅། །ལྡན་དགོས་པས། ཁྱབ་དང་གཏིང་འབྱོངས་ཀུན་ལ་གཅེས། །ཞེས་པ་ནི་བྱང་ཆུབ་ཀྱི་སེམས་སྦྱོང་བ་དེ་ཡང་ཡུལ་
སེམས་ཅན་ཕྱོགས་རེ་བ་ཙམ་མ་ཡིན་པར་སྐྱེ་གནས་བཞིས་བསྡུས་པའི་སེམས་ཅན་ཀུན་ལ་ཕྱོགས་རིས་མེད་པ་དང། དེ་ཡང་ཉ་མ་ལྷ་
ཁང་ལྟ་བ་ལྟ་བུ་ཁ་ཙམ་མ་ཡིན་པར་སྙིང་ཐག་པ་ནས་གོམས་པར་བྱ་དགོས་ཏེ། ཤ་བོ་པའི་ཞལ་ནས། རུག་སྟེ་སྨིན་པར་གྱུར་ཅིག་
ཐུལ་ཏེ་ཟད་པར་གྱུར་ཅིག་ཅེས་པ་ལྟ་བུ་དང། འཆད་ཁ་བ་ཆེན་པོ་སྐུ་གཤེགས་ཁར། སེ་ཆུང་བ་འདོད་པ་བཞིན་མ་བྱུང། དཀོན་
མཆོག་གི་སྤྱན་སྔར་མཆོད་པ་ཞིག་ཤོམས་དང་གསུང། ཐུགས་ལ་བཞད་པ་གང་མ་གྲུབ་ལགས་ཞེས་ཞུས་པའི་ཚེ། འགྲོ་བ་ཀུན་
གྱི་སྡུག་བསྔལ་སྙིང་ནང་དུ་ནག་ཕུང་ངེ་བ་ཅིག་འདོད་པ་ལ་བདེ་བ་ཅན་གྱི་སྣང་བ་ཅིག་ཁོ་ན་བྱུང་གསུང་ངོ། །རྒྱུ་ཡི་གཙོ་བོ་རྣམ་གསུམ་

[080B] ༑ཞེས་པ་ནི་སྤྱིར་ཐོས་བསམ་སྒོམ་གསུམ་གང་བྱེད། བྱེ་བྲག་ཏུ་ཆོས་འདིའི་སྒོར་ཞུགས་ནས་བློ་སྦྱོང་བ་ལ། ནང་གི་རྐྱེན་དལ་འབྱོར་གྱི་ལུས་
རྟེན་ལ་དད་པ་ཤེས་རབ་བརྩོན་འགྲུས་སོགས་དཀར་ཆོས་རྣམས་ཆ་ཚང་བ། ཕྱིའི་རྐྱེན་མི་བར་ཁྱིས་མཆོད་པའི་དགེ་བའི་བཤེས་གཉེན་ཅིག་དང་
མཇལ་ནས་དགྱེས་བཞིན་དུ་རྗེས་སུ་འཛིན་པ། དེའི་སྐབས་སུ་ཟས་གོས་སོགས་མཐུན་རྐྱེན་མཐའ་གཉིས་སྤངས་པ་ལ་བསྟེན་དུ་ཡོད་པ་ཅིག་བྱུང་ན་
ཇོ་བོ་རྗེ་དང་བཤེས་གཉེན་སྟོན་པ་མཇལ་བ་ལྟ་བུ་ཅིག་འོང་ཚོད་དུ་གདའ་སྟེ། རང་ཅག་ཡོན་ཏན་ལ་སྐྱེད་ཇི་བཞིན་མི་འོང་བ་འདི་དག་གང་རུང་
མ་ཆང་བའི་སྐྱོན་དུ་སྣང་བས། མ་འོངས་པ་ན་འདི་དག་བསམས་པ་བཞིན་ཚང་ནས་ཡོན་ཏན་ཡར་ངོའི་ཟླ་བཞིན་འཕེལ་བའི་རྒྱུར་ཚོགས་
བསག་ཅིང་སྨོན་ལམ་གདབ་པར་བྱའོ། །རགས་པ་གང་ཡིན་སྔོན་ལ་སྦྱང། །ཞེས་པ་ནི། སྤྱིར་ཉོན་མོངས་ཀུན་གྱི་གཉེན་པོ་ལ་འབད་ཅིང་

[081A]༄༅། །བྱེ་བྲག་ཏུ་རང་རྒྱུད་ལ་ཞིབ་པའི་བློས་བརྟགས་ནས་ཉོན་མོངས་གང་རགས་མངོན་ཚན་ཆེ་བའི་གཉེན་པོ་འབད་ནས་བསྟེན་པར་
བྱའོ༑ ༑དོན་ཆེན་གང་ཡིན་བླང་བར་བྱ། །ཞེས་པ་ནི་སྤྱིར་སྦྱིན་པ་རླབས་ཆེ་བབས་ཀྱང་ཚུལ་ཁྲིམས་དག་པར་བསྲུང་བ་སྟོབས་ཆེ་བས། དེ་གཞིར་
བྱས་ནས་བྱང་ཆུབ་ཀྱི་སེམས་དང་གནས་སྐབས་ཐམས་ཅད་དུ་མི་འབྲལ་བའི་བག་ཆགས་བརྟན་པར་བྱ་བ་དོན་ཆེའོ། །ཉམས་པ་མེད་པ་རྣམ་
གསུམ་སྒོམ། །ཞེས་པ་ནི་བླ་མ་ལ་དད་གུས་མ་ཉམས་པ་དང། བསླབ་པ་ལ་བག་ཡོད་མ་ཉམས་པ་དང། བློ་སྦྱོང་ལ་སྤྲོ་བ་མ་ཉམས་
པའོ༑ ༑བླ་མ་ལ་དད་གུས་མེད་ན་ཡོན་ཏན་སྐྱེ་བའི་སྒོ་མེད་པའི་ཕྱིར་དང། བསླབ་པ་ལ་བག་ཡོད་ཉམས་ན་ཚུལ་ཁྲིམས་དག་པའི་གོ་
སྐབས་མེད་པའི་ཕྱིར་ཏེ། ཉེས་ལྟུང་ལ་སྦྱོར་བ་ཐམས་ཅད་བག་མེད་པས་བྱེད་པའི་ཕྱིར་རོ། །བློ་སྦྱོང་ལ་སྤྲོ་བ་ཉམས་ན་བྱང་ཆུབ་

[081B] དེས་དྲངས་པའི་འདུན་པ་སོགས་མེད་པས། ཁ་ཆོས་ཙམ་མ་གཏོགས་སྙིང་ནས་དོན་གཉེར་མེད་པ་རྣམས་
དེ་དག་གི་སྐྱོན་ནོ། །འབྲལ་མེད་གསུམ་དང་ལྡན་པར་བྱ། །ཞེས་པ་ནི་ལུས་བླ་མ་དང་དཀོན་མཆོག་སོགས་ཀྱི་ཞབས་ཏོག་ཕྱག་དང་སྐོར་བ་
ལ་སོགས་དགེ་བའི་སྦྱོར་བ་དང་མི་འབྲལ་ཞིང། ངག་སྐྱབས་འགྲོ་ཡི་དམ་གྱི་བསྒོམ་བཟླས་སོགས་དང་མི་འབྲལ་བ་དང། ཡིད་བྱང་ཆུབ་
ཀྱི་སེམས་ཡན་ལག་དང་བཅས་པ་དང་མ་བྲལ་བ་གཅེས་སོ། །ལོག་ན་དེ་ཉིད་གཉེན་པོར་བསྒོམ། །ཞེས་པ་ནི། འགའ་ཞིག་ལ་སྒོམ་
ལོག་གི་བློ་སྣ་འདི་འདྲ་བ་འབྱུང་སྟེ། བློ་སྦྱོང་བསྒོམས་པས་མི་ཁ་སྡང་དུ་སོང། བདག་འཛིན་སོགས་ཉོན་མོངས་པ་ཆེར་སོང། ཟས་གོས་
སོགས་ལོངས་སྤྱོད་ཆུང་དུ་སོང། ནད་གདོན་གྱི་གནོད་པ་སོགས་མང་དུ་སོང་སྙམ་ནས་བློ་སྦྱོང་སྙིང་མི་འདོད་པ་བྱུང་ནས་ལྡོག་ཉེན་ཡོད་པས་

[082A]༄༅། །དེ་འདྲའི་ཚེ་ན་ཆོས་འདིས་མི་བསླུ། ཁོ་བོ་ལ་བདུད་ཀྱིས་བྱིན་གྱིས་བརླབས་པའི་སྒོམ་གྱི་བློ་ལོག་བྱུང་ངེས་སྙམ་དུ་
བསམས་ཏེ། འཇིག་རྟེན་གྱི་ཁམས་ན་འདི་འདྲ་བའི་ཆོས་ལ་བློ་ལོག་པ་མང། དེ་ཐམས་ཅད་རང་རེའི་དེས་གོ་ཆོད་ནས་ཐམས་ཅད་ཐེག་
པ་ཆེན་པོའི་ཆོས་དང་རྒྱུད་འདྲེས་པར་གྱུར་ཅིག་ཅེས་སྙིང་ཐག་པ་ནས་བསམ་མོ། །ད་རེས་གཙོ་བོ་ཉམས་སུ་བླང། །ཞེས་པ་ནི་ཐོག་མེད་ནས་
པ་མཚེར་རྙིང་པ་ལྟ་བུ་ངན་སོང་སོགས་མི་ཁོམ་པའི་གནས་འབའ་ཞིག་ཏུ་འདུག་འདུག་པ་ལས། ད་རེས་ཕྱི་ནང་གི་རྐྱེན་འགའ་ཞིག་གིས་
དལ་འབྱོར་བཟང་པོ་རྙེད་པའི་སྐབས་འདིར་ཚེ་འདིའི་དོན་བསྒྲུབ་པ་བས་ཕྱི་མ་ཕན་ཆད་ཀྱི་དོན་བསྒྲུབ་པ་གཙོ། དེ་ལའང་བཤད་སྒྲུབ་གཉིས་ཀྱི་
ནང་ནས་སྒྲུབ་པ་གཙོ་བས། བྱང་ཆུབ་ཀྱི་སེམས་ཡན་ལག་དང་བཅས་པའི་མན་ངག་ཚིག་སྒྲིལ་དུ་བསྒོམ་པ་གཙོ་བས་དེ་བཞིན་དུ་མཛད་འཚལ་

[082B] །ཞེས་པ་ནི་ཕྱི་མ་ཕན་ཆད་བྱང་ཆུབ་མ་ཐོབ་ཀྱི་བར་དུ་གནས་སྐབས་ཀུན་ཏུ་བྱང་ཆུབ་ཀྱི་སེམས་དང་མ་བྲལ་བར་བྱ་
སྙམ་པའི་གོ་བགོ་སྟེ། དེའི་རྒྱུར་དགེ་བ་ཅི་བྱེད་ཀུན་བྱང་ཆུབ་ཀྱི་སེམས་དང་མི་འབྲལ་བའི་རྒྱུར་བསྔོ་བ་དང། བྱང་ཆུབ་ཀྱི་སེམས་གོམས་པར་བྱེད་
པ་གཉིས་ཏེ་བྱང་ཆུབ་ཀྱི་སེམས་དང་མི་འབྲལ་བའི་རྒྱུར་དཀོན་མཆོག་སྤྲིན་ལས་གསུངས་པའོ། །ད་ནི་དོན་ཚན་མཐུན་པ་ཚིག་ལྷུག་གིས་སྟོན་པ་ནི་
གོ་ལོག་མི་བྱ། ཞེས་པ་ནི་སེམས་ཅན་སྡུག་བསྔལ་སྣ་ཚོགས་ཀྱིས་དབྱེ་ན་བཅོས་པ་ལ་སྙིང་རྗེ་གོམས་པར་བྱ་དགོས་པ་ལས། ཆོས་ཐོས་བསམ་
ལ་བརྩོན་པའི་གང་ཟག་འགའ་ཞིག་ཟས་གོས་སོགས་ཅུང་ཟད་ཕོངས་པ་མཐོང་བའི་ཚེ་མིག་བརྙས་ཀྱི་སྒོ་ནས་སྙིང་རྗེའི་ཡུལ་དུ་བྱེད་པ་ནི་
སྙིང་རྗེ་གོ་ལོག་གོ་ །སེམས་ཅན་གྱི་དོན་དུ་རྫོགས་པའི་སངས་རྒྱས་ཐོབ་པར་འདུན་དགོས་པ་ལས། སྤྱིར་འཁོར་བའི་ཕུན་ཚོགས། ཁྱད་

[083A]༄༅། །པར་དུ་ཚེ་འདིས་བསྡུས་པའི་སྙེད་བཀུར་སོགས་དོན་དུ་གཉེར་བ་ནི་འདུན་པ་གོ་ལོག་གོ་ །སེམས་ཅན་ཐམས་ཅད་སངས་རྒྱས་
ཀྱི་གོ་འཕང་ལ་དགོད་པའི་གཉེར་སེམས་དགོས་པ་ལས་རང་སྙིང་ཉེ་ཞིང་གྲོགས་བྱེད་པར་རློམ་ནས་དཀོན་མཆོག་སྤྱིའི་དཀོར་དང། བྱེ་བྲག་ཏུ་
དགེ་འདུན་སྤྱིའི་ཞལ་དུ་འདུ་བའི་དཀོར་གྱི་གཉེར་ལ་འཛུད་པ་ནི་གཉེར་སེམས་གོ་ལོག་གོ་ །སངས་རྒྱས་བྱང་སེམས་ཀུན་གྱི་དགེ་རྩལ་སྙིང་ཐག་པ་
ནས་ཡི་རང་བྱས་ན་དགེ་རྩ་མང་དུ་འཕེལ་བ་ལས། མིག་ཏུ་མི་སྡུག་པ་འགའ་ཞིག་ལ་མི་ལེགས་པ་ཅུང་ཟད་བྱུང་ཟེར་ན་རྗེས་སུ་ཡི་རང་བར་བྱེད་
པ་ནི་ཡི་རང་གོ་ལོག་གོ་ །ཐོས་བསམ་སྒོམ་པ་ལ་བརྩོན་པའི་ཚེ་དཀའ་སྤྱད་ཀྱི་སྡུག་བསྔལ་ཅུང་ཞིག་བྱུང་བ་དང། འགའ་ཞིག་གིས་གནོད་པ་ཆུང་ངུ་
ཞིག་བྱས་ན་སྡུག་བསྔལ་དང་ལེན་དང། གནོད་པ་ལ་ཇི་མི་སྙམ་པའི་བཟོད་པ་བསྒོམ་པར་བྱ་བ་ལས། ཆོས་བརྒྱད་རྣམ་རྟོག་གིས་ཀུན་ནས་

[083B] །རང་ཅག་ཐེག་པ་ཆེན་པོའི་
ཆོས་སྒོར་ཞུགས་ནས་དམ་པའི་ཆོས་ཐོས་བསམ་གྱི་རོ་མྱང་དགོས་པ་ལས། དེ་ལྟ་མ་ཡིན་པར་འདོད་ཡོན་ལོངས་སྤྱད་པ་དང། ཆགས་སྡང་གིས་
ཀུན་ནས་བསླང་བའི་དགྲ་འདུལ་གཉེན་སྐྱོང་སོགས་ཀྱི་རོ་མྱང་བར་བྱེད་པ་ནི་རོ་མྱང་གོ་ལོག་དེ་རྣམས་སྤང་བར་བྱའོ། །རེས་འཇོག་མི་བྱ་ཞེས་པ་ནི་བློ་
སྦྱོང་ལ་རྩེ་གཅིག་ཏུ་ཡིད་མ་ཆེས་པར། རེས་འགའ་བག་རེ་སྒོམ། གཙོ་བོར་ཚེ་འདིའི་སོག་བྲུན་བྱེད། བར་བར་དུ་ལུས་ངག་གི་དགེ་བར་མིང་བཏགས་
བག་རེ་ཡང་བྱེད་པ་དེ་ལྟ་བུ་མ་ཡིན་པར་སྒོ་གསུམ་གྱི་རྩོམ་པ་ཐམས་ཅད་རྩེ་གཅིག་ཏུ་འདི་ཉིད་ལ་འདྲིལ་བའི་རིགས་ཏེ། དུས་གསུམ་སངས་རྒྱས་
ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པའི་ཕྱིར་རོ། །དོལ་ཆོད་དུ་སྦྱང་ཞེས་པ་ནི་སྔར་གྱི་དེའི་རྒྱུ་མཚན་ཏེ། ཚམ་ཚོམ་མེད་པར་འདུན་མ་

[084A]༄༅། །ཐམས་ཅད་དེ་ཉིད་ལ་དྲིལ་བའི་དོན་ནོ། །རྟོག་དཔྱོད་གཉིས་ཀྱིས་ཐར་བ་བྱ། །ཞེས་པ་ནི་དུས་ཀུན་ཏུ་སྔར་བཤད་པའི་འཕེན་པ་
རིང་ཐུང་བར་མའི་སྒོ་ནས་རྩིང་བ་དང་ཞིབ་པར་སྒོ་གསུམ་གྱི་སྤྱོད་པ་ཀུན་སློང་དང་བཅས་པ་ལ་བརྟགས་ནས་སུན་དབྱུང་བ་དང། ཡིད་རང་བའི་ཚུལ་
གྱིས་དུས་འདའ་བར་བྱའོ། །ཡུས་ཆེ་མི་སྒོམ། ཞེས་པ་ནི་རང་རེས་གཞན་ལ་ཕན་ཅུང་ཞིག་བྱས་པའི་ཡུས་ཀྱིས་ཀུན་དུ་ངག་ཏུ་འདོན་ཞིང་བགྲང་
བའི་རྣམ་པ་མི་བྱ་སྟེ། དྲིན་གྱིས་ཡུས་རིགས་ན་བཅོམ་ལྡན་འདས་ཀྱིས་གསུང་རིགས་པ་ལས་མི་གསུང་བའི་ཕྱིར་རོ། །ཀོ་ལོང་མི་
བསྡམ། ཞེས་པ་ནི། རྙེད་བཀུར་སོགས་ཀྱི་མཐོ་དམན་ཅུང་ཞིག་ལ་ཀོ་ལོང་བསྡམ་པར་མི་བྱ་སྟེ། དེ་ལྟ་མིན་ན་ཤགས་ངན་རྒོད་པར་མི་
རུང་བ་སོགས་ཀྱི་དམ་ཚིག་རྣམས་དང་འགལ་བའི་ཕྱིར་རོ། །ཡུད་ཙམ་མི་བྱ། ཞེས་པ་ནི། སྒོམ་པའི་སྐབས་ཀྱི་བརྩོན་འགྲུས་རྩོམ་པའི་

[084B] དང་པོ་གསར་སྔས་ཅུང་ཞིག་བྱས་ནས་བོར་འཇོག་པས་མི་འོང་སྟེ། དུས་ཀུན་དུ་ཆུ་བོ་ཆེན་པོའི་རྒྱུན་ལྟར་བར་མ་ཆད་ཅིང། གཞུ་མོའི་
རྒྱུད་ལྟར་ཁྲང་ཐང་པའི་སྒོ་ནས་བརྩོན་དགོས་ཏེ། བསྔགས་འོས་བསྔགས་བསྟོད་ལས། ཁྱད་པར་འཕགས་པར་བགྱི་པ་ལ། །ཁྱོད་ལ་ཐང་ལྷོད་
འགའ་མ་བྱུང། །དེ་ཕྱིར་ཁྱོད་ཀྱི་ཁྱད་པར་རྣམས། །ཐོག་དྲུང་རིམ་པ་དབྱེར་མ་མཆིས། །ཞེས་གསུངས་པ་ལྟར་རོ། །འོར་ཆེ་མི་འདོད་ཅེས་པ་ནི། ཕན་
ཅུང་ཞིག་བྱས་པའི་ལན་དེ་མ་ཐག་རེ་བ་ལྟ་བུའོ། །དེ་འདྲའི་རིགས་ལ་བཟང་བྱས་མ་བྱས་མི་གདའ། འོར་ཆེ་ཟེར་བ་ཙམ་ཡང་ཁ་ནས་མི་འོང་བ་འདུག་ཅེས་པ་
ལྟ་བུ་སྤང་བར་བྱའོ། །བྱང་ཆུབ་སེམས་དཔའ་ཆེན་པོ་འཆད་ཁ་བས་དེ་ལྟར་ཐུགས་ཉམས་སུ་བཞེས་པས་ལེགས་པར་འཁྲུངས་ཏེ། ཞལ་ནས་ཐུགས་
རངས་པའི་གསུང་བྱོན་པ་ནི། རང་གི་མོས་པ་མང་བའི་རྒྱུས། །སྡུག་བསྔལ་གཏམ་ངན་ཁྱད་བསད་ནས། །བདག་འཛིན་འདུལ་བའི་གདམས་ངག་

[085A]༄༅། །ཞུས། །ད་ནི་ཤི་ཡང་མི་འགྱོད་དོ། །ཞེས་གསུངས་སོ། །དེ་དག་གིས་ཀུན་རྫོབ་བྱང་ཆུབ་ཀྱི་སེམས་སྦྱོང་བ་བཤད་ཟིན་ཏོ།། །
   ༈    གང་ལ་འདོམས་པའི་ཡུལ། དོན་དམ་བྱང་ཆུབ་སེམས་སྦྱོང་བསྟན་པའི་དུས། དོན་དམ་བྱང་
ཆུབ་སེམས་སྦྱོང་གི་གདམས་པ་དངོས་སོ། །དང་པོ་ནི། སྣོད་རུང་གི་ཆོས་དང་ལྡན་པ་ལ་བསྟན་པར་བྱ་ཡི། གཞན་དུ་ན་ཉེས་པར་འགྱུར་བའི་ཕྱིར་རོ། །
འོ་ན་སྣོད་རུང་གི་ཆོས་ལྡན་དུ་ཇི་ལྟར་ཤེས་ནུས་སྙམ་ན། དུ་བ་ལས་ནི་མེར་ཤེས་དང། །ཆུ་སྐྱར་ལས་ནི་ཆུར་ཤེས་ལྟར། །བྱང་ཆུབ་སེམས་དཔའ་བློ་
ལྡན་གྱི། །རིགས་ནི་མཚན་མ་དག་ལས་ཤེས། །ཞེས་གསུངས་པ་ལྟར། ཕྱི་རོལ་གྱི་ལུས་ངག་གི་མཚན་མ་ལས་དཔག་པར་ནུས་སོ། །མཚན་མ་
ཇི་ལྟ་བུ་ཞེ་ན། སྟོང་པ་ཉིད་ཀྱི་གཏམ་གསར་དུ་ཐོས་པའི་ཚེ་དགའ་མགུ་རངས་པ་དང། དེས་དྲངས་པའི་ལུས་ཀྱི་མཚན་མ་བ་སྤུ་ལྡང་ཞིང། མིག་ནས་

[085B] འཇུག་པ་ལས། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ན། །ནང་དུ་
རབ་ཏུ་དགའ་བ་ཡང་དང་ཡང་དུ་འབྱུང། །རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང། །ལུས་ཀྱི་བ་སྤུ་ལྡང་བར་གྱུར་པ་གང་ཡིན་པ། །
དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །དེ་ཉིད་ཉེ་བར་བསྟན་པའི་སྣོད་ནི་འདི་ཡིན་ཏེ། །ཞེས་སོ། །སྣོད་མིན་ལ་བཤད་ན་འགའ་ཞིག་
མི་མོས་ཤིང་སྐྲག་པའི་སྒོ་ནས་སྟོང་ཉིད་སྤོང་བར་འགྱུར་ལ། སྤངས་ན་བཅོམ་ལྡན་འདས་ཀྱི་བསྟན་པའི་སྙིང་པོ་སུན་ཕྱུང་བས་ཆོས་སྤངས་པའི་
ལས་དབང་གིས་ངན་འགྲོ་མུ་མེད་དུ་འཁྱམ་པའི་ཕྱིར་རོ། །འགའ་ཞིག་མོས་པ་ལྟར་སྣང་ཡོད་ཀྱང། སྟོང་པ་ཉིད་ཀྱི་དོན་ལོག་པར་བཟུང་བའི་
དབང་གིས་སྟོང་པའི་དོན་མེད་པའི་དོན་ནོ་སྙམ་དུ་འཁྲུལ་ནས་དཀར་ནག་གི་ལས་འབྲས་ཁྱད་དུ་གསོད་པའི་གཡང་ས་ཆེན་པོར་ལྟུང་བར་འགྱུར་

[086A]༄༅། །བའི་ཕྱིར་རོ། །སྔར་བཤད་པ་ལྟ་བུའི་སྣོད་ཀྱི་མཚན་ཉིད་དང་ལྡན་པ་ལ་བཤད་ན་སྟོང་པ་རྟེན་འབྱུང་གི་དོན་ཕྱིན་ཅི་མ་ལོག་
པར་གོ་ནས་སྟོང་ཉིད་ལ་ཐོས་བསམ་སྒོམ་པས་ཉམས་སུ་ལེན་པའི་སྣོད་རུང་གི་རྒྱུར། ཚུལ་ཁྲིམས་རྣམ་དག་བསྲུང་བ་སོགས་ཐབས་ཆ་རྣམས་
དང་ལྡན་པའི་སྒོ་ནས་སྟོང་ཉིད་ཀྱི་རྟོགས་པ་ཐར་ལམ་རྣམ་པར་དག་པར་འགྱུར་བའི་ཕྱིར་ཏེ། འཇུག་པ་ལས། རྟག་ཏུ་ཚུལ་ཁྲིམས་ཡང་དག་
བླངས་ཏེ་གནས་པར་འགྱུར། །སྦྱིན་པ་གཏོང་བར་འགྱུར་ཞིང་སྙིང་རྗེའང་བསྟེན་པར་བྱེད། །བཟོད་པ་སྒོམ་བྱེད་དེ་ཡི་དགེ་བ་བྱང་ཆུབ་ཏུ། །འགྲོ་
བ་སྒྲོལ་བར་བྱ་ཕྱིར་ཡོངས་སུ་བསྔོ་བྱེད་ཅིང། །རྫོགས་པའི་བྱང་ཆུབ་སེམས་དཔའ་རྣམས་ལ་གུས་པར་བྱེད། །ཅེས་གསུངས་པ་ལྟར་རོ། །
   ༈    བརྟན་པ་ཐོབ་ནས་གསང་བ་བསྟན། །ཞེས་གསུངས་ཏེ། སྤྱིར་ཐེག་པ་

[086B] ཐོག་མར་སྟོང་པ་ཉིད་ཀྱི་ལྟ་བ་བརྟན་པར་བྱས་ནས་ཕྱིས་ཐབས་ཀྱི་ཆ་ལ་འཇུག་པའང་
ཡོད་མོད། འོན་ཀྱང་འདི་པའི་ལུགས་ཀྱི་ཐོག་མར་སྔོན་འགྲོ་རྟེན་གྱི་ཆོས་བཞི་སེམས་པ་དང། དངོས་གཞི་གཞན་དོན་དང་བྱང་ཆུབ་དོན་གཉེར་
གྱི་བྱང་ཆུབ་ཀྱི་སེམས་ཡན་ལག་དང་བཅས་པ་ལེགས་པར་གོམས་པ་ལས། ཐབས་ཀྱི་ཆ་ལ་གོམས་པ་བརྟན་པའི་རྗེས་སུ་གསང་བ་དོན་དམ་པའི་
བྱང་ཆུབ་སེམས་སྦྱོང་སྟོན་པའི་ལུགས་ཡིན་ནོ། །དོན་དམ་བྱང་ཆུབ་སེམས་སྦྱོང་གི་སྐབས་སུ། ཆོས་རྣམས་རྨི་ལམ་ལྟ་བུར་བསམ། །མ་
སྐྱེས་རིག་པའི་གཤིས་ལ་དཔྱད། །གཉེན་པོ་ཉིད་ཀྱང་རང་སར་གྲོལ། །ལམ་གྱི་ངོ་བོ་ཀུན་གཞིའི་ངང་ལ་བཞག་ཅེས་གསུངས་ཏེ། དེ་
ལ་ཚིག་རྐང་དང་པོས་ནི་གཟུང་བས་བསྡུས་པའི་ཆོས་རྣམས་བདེན་མེད་དུ་གཏན་ལ་དབབ་ཚུལ། གཉིས་པ་ནི་འཛིན་པས་བསྡུས་པའི་ཆོས་རྣམས་

[087A]༄༅། །བདེན་མེད་དུ་གཏན་ལ་དབབ་ཚུལ། གསུམ་པ་ནི་དཔྱོད་མཁན་རང་ཉིད་ཀྱང་བདེན་མེད་དུ་ཤེས་ཚུལ་ཏེ། དེ་རྣམས་ནི་དཔྱད་སྒོམ་
བྱ་བའི་ཚུལ་ལོ། །རྐང་པ་ཐ་མ་ནི་དཔྱད་ནས་མ་རྙེད་པའི་དོན་ལ་བྱིང་རྒོད་དང་བྲལ་བར་འཇོག་སྒོམ་གྱི་སྒོ་ནས་མཉམ་གཞག་ཏུ་སྐྱོང་བའི་རིམ་
པ་ཡིན་ལ། རྗེས་ཐོབ་ཀྱི་སྐབས་སུ་སྐྱོང་ཚུལ་ནི། ཐུན་མཚམས་སྒྱུ་མའི་སྐྱེས་བུར་བྱ། །ཞེས་འོག་ནས་སྟོན་ཏེ། དེ་དག་ནི་དོན་དམ་བྱང་ཆུབ་
ཀྱི་སེམས་སྒོམ་པའི་རིམ་པ་སྟོན་པ་འཆད་ཁ་བ་ཆེན་པོའི་གསུང་ལྷག་ཆད་མེད་པའོ། །བཅོམ་ལྡན་འདས་ཀྱིས་བསྟན་པའི་སྙིང་པོ་སྟོང་པ་ཉིད་ཀྱི་
དོན་དྲང་ངེས་ཀྱི་གསུང་རབ་ཀྱི་ཚུལ་ཕྱིན་ཅི་མ་ལོག་པ་གཏན་ལ་འབེབས་པར་ལུང་བསྟན་པ་མགོན་པོ་ཀླུ་སྒྲུབ་ཡབ་སྲས་ཀྱི་རྗེས་སུ་
འབྲངས་ནས་འཕགས་པ་ཟླ་བའི་ཞབས་ཀྱི་ཞལ་སྔ་ནས་བདག་མེད་པའི་དོན་གཏན་ལ་ཕབ་པ་ཉིད། རྒྱལ་བའི་དགོངས་པ་ཕྱིན་ཅི་མ་ལོག་

[087B] སྟོང་ཉིད་གང་གིས་རྟོགས་ཞེ་ན། །དེ་བཞིན་གཤེགས་པས་ལུང་བསྟན་ཅིང། །ཆོས་ཉིད་བདེན་པ་
གཟིགས་པ་ཡི། །ཀླུ་སྒྲུབ་སློབ་མ་ཟླ་གྲགས་ཡིན། །དེ་ལས་བརྒྱུད་པའི་མན་ངག་གིས། །ཆོས་ཉིད་བདེན་པ་རྟོགས་པར་འགྱུར། །ཞེས་བཞེད་པ་
དང་རྗེས་སུ་མཐུན་པར་དུས་གསུམ་སངས་རྒྱས་ཐམས་ཅད་ཀྱི་མཁྱེན་རབ་དང་ཐུགས་རྗེ་གཅིག་ཏུ་བསྡུས་པའི་བདག་ཉིད་རྗེ་བཙུན་འཇམ་དཔལ་དབྱངས་ཀྱི་
རྣམ་པར་འཕྲུལ་བ་ཤར་ཙོང་ཁ་པ་ཆོས་ཀྱི་རྒྱལ་པོའི་བཞེད་པ་བཞིན་གཏན་ལ་དབབ་པ་ལ།    ༈   
པ༑ དེ་སྤོང་བ་ལ་བདག་མེད་ཀྱི་ལྟ་བ་གཏན་ལ་དབབ་དགོས་ཤིང་གཏན་ལ་འབེབས་པའི་ཚུལ་ལོ། །དང་པོ་ནི། མ་རིག་པ་ནི་རིག་པའི་མི་མཐུན་ཕྱོགས་
སུ་གྱུར་པ་ཡིན་ལ། དེ་ཡང་རིག་པ་ལས་གཞན་ཙམ་དང། རིག་པ་བཀག་ཙམ་གྱི་མེད་པ་མི་མཐུན་ཕྱོགས་མ་ཡིན་ཞིང། རིག་པའི་འགལ་ཟླ་མི་

[088A]༄༅། །མཐུན་ཕྱོགས་སུ་གྱུར་པའོ། །རིག་པའང་གང་ཡང་རུང་བ་ལ་མི་བྱ་ཡི། བདག་མེད་པའི་དོན་རྟོགས་པའི་ཤེས་རབ་བོ། །དེ་བས་
ན་དེ་ནི་བདག་ཏུ་སྒྲོ་འདོགས་པ་ཡིན་ལ་དེ་ལ་ནི་གང་ཟག་དང་ཆོས་ཀྱི་བདག་ཏུ་འཛིན་པ་གཉིས་སོ། །དེ་དག་གི་དམིགས་ཡུལ་གང་ཟག་དང་ཆོས་ཀྱི་
སྟེང་དུ་སྒྲོ་འདོགས་པའི་འཛིན་སྟངས་ཀྱི་ཡུལ་ནི་གང་ཟག་དང་ཆོས་ཀྱི་བདག་སྟེ། དེ་ཡང་བདག་མེད་གཏན་ལ་འབེབས་པ་ལ་དགག་བྱ་ཧ་ཅང་
ཁྱབ་ཆེས་པ་དང། ཁྱབ་ཆུངས་པ་དང་བྲལ་བའི་ཚད་ཟིན་པ་ནི་མེད་མི་རུང་གི་ཡན་ལག་སྟེ། དགག་བྱ་ཁྱབ་ཆེས་ན་ཡོད་པ་དང་བདེན་པར་ཡོད་པ་
གཅིག་ཏུ་འདྲེས་ནས་གཞི་དེའི་སྟེང་དུ་བདེན་པ་འགོག་པ་ཁས་ལེན་ཅིང། འགོག་པའི་རྣམ་གཞག་བྱེད་པ་ན་བདེན་ཡོད་ཁེགས་པའི་ལུགས་སུ་
བྱས་པའི་ཚེ་ཡོད་པ་ཚད་གྲུབ་འཇོག་མི་ཤེས་པར་ཀུན་ནས་ཉོན་མོངས་དང་རྣམ་བྱང་གི་རྟེན་འབྲེལ་ཐམས་ཅད་འཁྲུལ་ངོ་འབའ་ཞིག་གི་

[088B] དེ་དག་ཚད་མས་གྲུབ་པ་རང་ལུགས་ལ་འཇོག་མི་ཤེས་པ་དེ་དག་ནི། དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་
པའི་ལམ་གཞིའི་ལྟ་བ་རྟག་ཆད་ཀྱི་མཐའ་དང་བྲལ་བར་གཏན་ལ་ཕབ་པའི་དོན་བསྒོམ་པས་ཉམས་སུ་ལེན་པའི་ཚེ། ཐབས་དང་ཤེས་རབ་ཡ་མ་བྲལ་
བ་ཟུང་འཇུག་ཏུ་བསྒོམས་པས་འབྲས་བུའི་གནས་སྐབས་སུ། ཆོས་གཟུགས་ཀྱི་སྐུ་གཉིས་གང་ཟག་གཅིག་གི་ཐུགས་རྒྱུད་ལ་ངོ་བོ་གཅིག་ལ་ལྡོག་
པ་ཐ་དད་པའི་ཚུལ་གྱིས་བརྙེས་ནས། འཁོར་བ་ཇི་སྲིད་མ་སྟོངས་ཀྱི་བར་དུ་ལྷུན་གྲུབ་རྒྱུན་མི་འཆད་ཀྱི་མཛད་པའི་སྒོ་ནས་སེམས་ཅན་གྱི་དོན་བྱེད་ཚུལ་
སོགས་གཞི་ལམ་འབྲས་བུ་ཀུན་གྱི་རྣམ་གཞག་རྣམས་ཆེར་འཁྲུགས་པར་འགྱུར་རོ། །ཁྱབ་ཆུངས་པ་ནི་འདི་ལྟ་སྟེ། བཅོམ་ལྡན་འདས་ཀྱིས་ཆོས་
ཀྱི་སྡོམ་བཞི་བཀའ་སྩལ་བ་རྣམས་སྒྲ་ཇི་བཞིན་པར་རང་སྡེ་ཀུན་མཐུན་ཡང། ཆོས་ཐམས་ཅད་བདག་མེད་ཅེས་པའི་མེད་རྒྱུའི་བདག་ངོས་འཛིན་པའི་ཚེ་

[089A]༄༅། །ཉན་ཐོས་སྡེ་པ་དག་ཆོས་ཀྱི་བདག་དང་དེ་བཀག་པའི་ཆོས་ཀྱི་བདག་མེད་ཀྱི་རྣམ་གཞག་ཀྱང་མི་བྱེད་པར་བདག་མེད་ཅེས་པའི་སྡོམ་
གྱི་དོན་གང་ཟག་གི་བདག་མེད་ཙམ་དང། དེ་ཡང་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ཙམ་ལ་མཛད་དོ། །རྣམ་པར་རིག་པ་ཙམ་གྱི་ཚུལ་
སྨྲ་བའི་ཤིང་རྟ་ཆེན་པོ་དག་བདག་མེད་ཅེས་པའི་སྡོམ་གྱི་དོན་ལ། གང་ཟག་དང་ཆོས་ཀྱི་བདག་མེད་པ་གཉིས་ལས། སྔ་མ་ནི་ཉན་ཐོས་སྡེ་པ་ལྟར་ཡིན་
ལ༑ གཉིས་པ་ནི། གཟུང་བ་དང་འཛིན་པ་ངོ་བོ་ཐ་དད་པ་ཆོས་བདག་དང། དེས་སྟོང་པ་ཆོས་ཀྱི་བདག་མེད་དུ་མཛད་དོ། །ངོ་བོ་ཉིད་མེད་པར་སྨྲ་བ་ལ་
ཐལ་རང་གཉིས་ལས། རང་རྒྱུད་པ་རྣམས་ནི་བདག་མེད་ཅེས་པའི་སྡོམ་གྱི་དོན་བདག་མེད་གཉིས་སུ་མཛད་པ་དང། གང་ཟག་གི་བདག་མེད་ཀྱི་ཚུལ་སྔ་
མ་གཉིས་དང་འདྲ་ཞིང། ཆོས་ཀྱི་བདག་མེད་ནི། རྟོག་གེ་འབར་བ་ལས་གློ་བུར་གྱི་འཁྲུལ་རྒྱུས་འཁྲུལ་པར་མ་སྐྱེད་པའི་དབང་པོའི་ཤེས་པ་རྣམས་

[089B] རྟོག་མེད་སྣང་ཡུལ་ལ་མ་འཁྲུལ་བའི་དབང་གིས་
བཞག་པའི་རང་བཞིན་ནམ། རང་མཚན་ཞལ་གྱིས་བཞེས་པས། ཕུང་ཁམས་སྐྱེ་མཆེད་སོགས་ཆོས་ཀྱི་སྟེང་དུ་མེད་རྒྱུའམ། འགོག་རྒྱུའི་
བདག་ནི། གནོད་མེད་ཀྱི་ཤེས་པ་ལ་སྣང་བའི་དབང་གིས་བཞག་པ་མ་ཡིན་པའི་དོན་གྱི་སྡོད་ལུགས་ཏེ། དེ་དག་བཀག་པའི་དོན་ཆོས་ཀྱི་བདག་མེད་དུ་
མཛད་དོ། །བོད་སྔ་རབས་པ་འགའ་ཞིག་བདག་མེད་ཅེས་པའི་མེད་རྒྱུའི་བདག་མཐར་ཐུག་དཔྱོད་པའི་རིགས་ཤེས་ཀྱི་དཔྱད་བཟོད་དུ་མཛད་ཅིང་
དེ་དང་མཐར་ཐུག་དཔྱོད་པའི་རིགས་ཤེས་ཀྱིས་གྲུབ་པ། དེའི་ངོར་སྒུར་ཚུགས་པ་དང། དེའི་གཞལ་བྱ་རྣམས་དོན་གཅིག་ཏུ་མཛད་ནས་
མཐར་ཐུག་དཔྱོད་པའི་རིགས་ཤེས་ཀྱི་གཞལ་བྱ་ཡོད་ན། དེའི་དཔྱད་བཟོད་ཡོད་དགོས། དེ་ཡོད་ན་བདེན་པ་ཡོད་པར་བཟུང་ནས། འགའ་

[090A]༄༅། །ཞིག་མཐར་ཐུག་དཔྱོད་པའི་རིགས་ཤེས་ཀྱི་ཡུལ་མེད་ཅེས་སྨྲ་ཞིང། དེ་ཡོད་ན་རྩ་བའི་དགག་བྱ་ལོག་པར་འགྱུར་ཏེ། འདི་
ལྟར་དེ་ཡོད་ན་རིགས་ཤེས་ཀྱི་དཔྱད་བཟོད་ཡོད་དགོས། དེ་ཡོད་ན་བདེན་པར་ཡོད་དགོས་པའི་ཕྱིར་རོ། །ཞེས་ཟེར། འགའ་ཞིག་དོན་དམ་
བདེན་པ་བདེན་གྲུབ་ཡིན་ཏེ། རིགས་ཤེས་ཀྱི་དཔྱད་བཟོད་ཡིན་པའི་ཕྱིར་ཏེ། དེའི་གཞལ་བྱ་ཡིན་པའི་ཕྱིར་ཞེས་སྨྲའོ། །འགའ་ཞིག་
དོན་དམ་བདེན་པ་གཞལ་བྱ་མིན་ན་དོན་དམ་པའི་བདེན་པ་ལ་སྐུར་པ་བཏབ་པར་འགྱུར་ཞིང། རིགས་ཤེས་ཚད་མའི་གཞལ་བྱར་བྱས་ན་རྩ་
བའི་དགག་བྱ་ལོག་པར་འགྱུར་བས་སྙམ་དུ་བསམས་ནས། རིགས་ཤེས་ཀྱི་ལྡོག་པ་ནས་གཞལ་བྱ་མེད་ཅིང། རྗེས་དཔག་གི་ངོས་ནས་སྣང་
སྟོང་ཚོགས་པ་གཞལ་བྱར་འཇོག་པས་སྒྲོ་སྐུར་གྱི་མཐའ་ལས་གྲོལ་ལོ་ཞེས་སྨྲའོ། །རང་རྒྱུད་པ་མན་ཆད་པ་ཀུན་གྱིས་ཆོས་མངོན་པ་རྩ་

[090B] དེའི་ཚེ་དེ་དག་ཀུན་གྱིས་འདོད་པ་ལྟར་ན་འཁོར་བའི་
རྩ་བར་བྱས་པའི་མ་རིག་པ་དང་འཇིག་ལྟ་ནི་ཀུན་བཏགས་ཡིན་ལ། ཀུན་བཏགས་ཀྱི་མ་རིག་པ་ནི་གྲུབ་མཐས་བློ་བསྒྱུར་བ་འབའ་ཞིག་མ་
གཏོགས་སེམས་ཅན་གཞན་ལ་མེད་པས་དེ་དག་འཁོར་བའི་རྩ་བར་མི་རུང་སྟེ། འཇུག་པ་ལས། གང་དག་དུད་འགྲོར་བསྐལ་མང་བརྐྱལ་གྱུར་
བ༑ ༑དེས་ཀྱང་མ་སྐྱེས་རྟག་འདི་མ་མཐོང་ལ། །ངར་འཛིན་དེ་དག་ལ་ཡང་འཇུག་མཐོང་སྟེ། །ཞེས་སོ། །ཀུན་བཏགས་ཀྱི་འཛིན་པས་བཟུང་
བ་ལ་བདག་མེད་གཏན་ལ་དབབ་པའི་དགག་བྱའི་ཚད་དུ་བྱས་ན། དགག་བྱ་ཁྱབ་ཆུངས་པས་དེ་བཀག་པའི་དོན་རྟོགས་པ་གོམས་པར་བྱས་པ་
ལས༑ འཁོར་བ་ལས་གྲོལ་བ་མེད་པར་འགྱུར་ཏེ། གང་ཟག་དང་ཕུང་པོ་སོགས་ལ་རང་གི་མཚན་ཉིད་ཀྱིས་གྲུབ་པར་འཛིན་པའི་འཛིན་སྟངས་

[091A]༄༅། །ཀྱི་ཡུལ་སུན་ཕྱུང་བ་མེད་པའི་ཕྱིར། རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །
ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་བ་ཡིན། །ཞེས་སོ།    ༈    །རང་གི་ལུགས་ནི་མ་རིག་པ་ལ་གཉིས་ཡོད་པའི་འཁོར་བའི་རྩ་བར་
གྱུར་པའི་མ་རིག་པ་ནི་ལྷན་སྐྱེས་ཡིན་ལ། དེའི་རྣམ་པ་འཛིན་སྟངས་ཀྱི་ཡུལ་ངོས་འཛིན་པ་ལ་རྟོག་པས་བཏགས་པ་ཙམ་ལ་ཚད་གྲུབ་འཇོག་
ཤེས་མི་ཤེས་གཉིས་ལས། ཕྱི་རོལ་པ་རྣམས་ཀྱིས་ནི་མི་ཤེས་ལ། རང་གི་སྡེ་པ་ཀུན་གྱིས་ནི་ཤེས་ཤིང། ཤེས་པ་ལའང་བསྐྱེད་བྱ་སྐྱེད་བྱེད་
སོགས་ཀྱི་དོན་བྱེད་ནུས་པ་འཇོག་ཤེས་མི་ཤེས་གཉིས་ལས། རང་རྒྱུད་པ་མན་ཆད་ཀུན་གྱིས་ཆོས་དེ་ཚད་གྲུབ་ཏུ་ཁས་ལེན་པ་ཡང། འདི་ནི་
འདིའོ་ཞེས་མིང་དུ་བཏགས་པ་ཙམ་གྱི་དོན་ལ་ཚད་གྲུབ་འཇོག་མི་ཐུབ་པར་འདིའོ་ཞེས་ཐ་སྙད་བཏགས་པའི་བཏགས་དོན་བཙལ་ནས་རྙེད་ན་ཚད་

[091B] མ་རྙེད་ན་ཚད་གྲུབ་ཏུ་མི་བཞེད་པས་རྟོག་བཏགས་ཙམ་ལ་བསྐྱེད་བྱ་སྐྱེད་བྱེད་སོགས་ཀྱི་བྱ་བྱེད་ཚད་མས་གྲུབ་པ་མི་བཞེད་དོ། །འཕགས་པ་
ཡབ་སྲས་ཀྱི་དགོངས་པ་ཟླ་བའི་ཞབས་ཀྱིས་བཀྲལ་བ་ལྟར་ན། རྟོག་བཏགས་ཙམ་ལ་བསྐྱེད་བྱ་སྐྱེད་བྱེད་གཞལ་བྱ་འཇལ་བྱེད། ཐོབ་བྱ་ཐོབ་བྱེད་སོགས་
ཚད་གྲུབ་འཇོག་པར་བྱེད་པ་ནི། སངས་རྒྱས་བཅོམ་ལྡན་འདས་ཀྱི་བསྟན་པའི་སྙིང་པོ་ཕྱིན་ཅི་མ་ལོག་པར་འགྲེལ་བའི་སྒོ་རྨད་དུ་བྱུང་བ་སྟེ། མགོན་
པོ་ཀླུ་སྒྲུབ་ཀྱི་ཞལ་སྔ་ནས། ཆོས་རྣམས་སྟོང་པ་འདི་ཤེས་ནས། །ལས་དང་འབྲས་བུ་བསྟེན་པ་གང། །ངོ་མཚར་བས་ཀྱང་འདི་ངོ་མཚར། །རྨད་བྱུང་
བས་ཀྱང་འདི་རྨད་བྱུང། །ཞེས་སོ།།    ༈    །དེས་ན་གང་ཟག་དང་ཕུང་པོ་སོགས་ཀྱི་སྟེང་དུ་བློའི་དབང་གིས་བཞག་པ་ཙམ་མ་ཡིན་པའི་ཡུལ་རང་ངོས་
ནས་གྲུབ་པའི་ཡོད་པ་ནི། མ་རིག་པ་ལྷན་སྐྱེས་ཀྱི་འཛིན་པས་སྒྲོ་བཏགས་པའི་ཡུལ་བདེན་ཚད་དོ། །དེ་འདྲ་བ་དེ་གཞི་གང་ཟག་གི་སྟེང་དུ་བཀག་པ་

[092A]༄༅། །གང་ཟག་གི་བདག་མེད་དང། ཕུང་པོ་སོགས་ཆོས་ཀྱི་སྟེང་དུ་བཀག་པ་ཆོས་ཀྱི་བདག་མེད་ཡིན་ཏེ། བཞི་བརྒྱ་པའི་འགྲེལ་པ་ལས་
དེ་ལ་བདག་ཅེས་བྱ་བ་ནི། གང་གི་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ། དེ་མེད་པ་ནི་བདག་མེད་པའོ། །དེ་ཡང་ཆོས་དང་
གང་ཟག་གི་དབྱེ་བས་གཉིས་སུ་རྟོགས་ཏེ། ཆོས་ཀྱི་བདག་མེད་པ་དང་གང་ཟག་གི་བདག་མེད་པ་ཞེས་བྱའོ། །དེ་ལ་ཆོས་རྣམས་རྟོག་པས་བཏགས་
ཚུལ་ནི། ཉེ་བར་འཁོར་གྱིས་ཞུས་པ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང། །གསེར་གྱི་ཁང་མཆོག་འབར་བ་ཡིད་འོང་བ། །འདི་ན་དེ་ལའང་བྱེད་
པོ་འགའ་མེད་དེ། །དེ་དག་རྟོག་པའི་དབང་གིས་བཞག་པ་ཡིན། །རྟོག་པའི་དབང་གིས་འཇིག་རྟེན་རྣམ་བཏགས་ཏེ། །ཞེས་ཆོས་རྣམས་རྟོག་པའི་དབང་
གིས་བཞག་པར་གསུངས་པ་དང། རིགས་པ་དྲུག་ཅུ་པ་ལས་ཀྱང། འཇིག་རྟེན་མ་རིག་རྐྱེན་ཅན་དུ། །གང་ཕྱིར་རྫོགས་པའི་སངས་རྒྱས་གསུངས། །

[092B] །རྣམ་རྟོག་ཡིན་ཞེས་ཅིས་མི་འཐད། །ཅེས་གསུངས་པའི་དོན་འགྲེལ་པར་འཇིག་རྟེན་རྣམས་རང་གི་ངོ་བོས་མ་གྲུབ་
པར་རྟོག་པས་བཏགས་པ་ཙམ་དུ་བཤད་ཅིང། བརྒྱ་པ་ལས་ཀྱང། རྟོག་པ་མེད་པར་འདོད་ཆགས་ལ། །སོགས་ལ་ཡོད་ཉིད་ཡོད་མིན་ན། །ཡང་དག་
དོན་དང་རྟོག་པ་ཞེས། །བློ་དང་ལྡན་པ་སུ་ཞིག་འཛིན། །ཞེས་གསུངས་ཤིང། དེའི་འགྲེལ་པ་ལས་ཀྱང། རྟོག་པ་ཡོད་པ་ཁོ་ནས་ཡོད་པ་ཉིད་དང། རྟོག་
པ་མེད་པར་ཡོད་པ་ཉིད་མེད་པ་དེ་དག་ནི་གོར་མ་ཆགས་པར་ཐག་པ་བསྡོགས་པ་ལ་བཏགས་པའི་སྦྲུལ་ལྟར་རང་གི་ངོ་བོས་མ་གྲུབ་པར་ངེས་
སོ༑ །ཞེས་རང་གི་ངོ་བོས་མ་གྲུབ་བཞིན་དུ་བཏགས་པའི་ཆ་ནས། ཆགས་སོགས་རྣམས་ཐག་པ་ལ་སྦྲུལ་དུ་བཏགས་པ་དང་འདྲ་བར་བཤད་དོ། །
དེ་ལ་ལྷ་སྦྱིན་དང་མཆོད་སྦྱིན་སོགས་ཀྱི་གང་ཟག་དང། བུམ་སྣམ་སོགས་ཀྱི་ཆོས་རྣམས་རྟོག་པས་བཏགས་པའི་བཏགས་ཚུལ་དང། སྒྱུ་མ་མཁན་

[093A]༄༅། །གྱིས་རྡེལ་ཤིང་རྟ་གླང་དུ་སྤྲུལ་པའི་ཚེ། རྡེལ་ཤིང་གི་སྟེང་དུ་རྟ་གླང་བཏགས་པའི་ཚུལ། ཐག་པ་བསྡོགས་པ་ལ་མུན་པ་བབས་པའི་
ཚེ༑ ཐག་པ་ལ་སྦྲུལ་རྟོག་པས་བཏགས་ཚུལ་རྣམས་ཆ་ཀུན་ནས་ཅུང་ཟད་ཀྱང་དབྱེ་བ་མེད་དོ། །ཐག་པའི་སྟེང་དུ་སྦྲུལ་ནི་ནང་གི་བློ་འཁྲུལ་པའི་
དབང་གིས་བཞག་པ་ཙམ་མ་ཡིན་པར་ཐག་པའི་ཆ་ཤས་རེ་རེ་བ་དང་ཚོགས་པ་གང་ལའང་སྦྲུལ་ཅུང་ཟད་ཀྱང་གྲུབ་པ་མེད་ཅིང། དེ་བཞིན་དུ་རྡེལ་
ཤིང་གི་སྟེང་དུ་དང། མེ་ལོང་ནང་གི་གཟུགས་བརྙན་སོགས་ཀུན་ལ་མཚུངས་པར་རིག་པར་བྱའོ། །དེའི་ཚེ་རང་རྒྱུད་ཀྱི་བདག་ཏུ་
འཛིན་པ་ལྷན་སྐྱེས་ཀྱིས་གང་ཟག་དང་ཆོས་ཀྱི་བདག་ཏུ་ཇི་ལྟར་གཟུང་བའི་ཚུལ་ངེས་སླ་བར་བྱ་ཚུལ་ནི། སྔར་བཤད་པ་ལྟར་ཐག་
པ་ལ་སྦྲུལ་དུ་འཁྲུལ་བའི་ཚེ། གཞི་དེར་སྦྲུལ་དང་སྦྲུལ་སྣང་གཉིས་ཀ་བློ་འཁྲུལ་པ་ཙམ་གྱི་དབང་གིས་བཞག་གི་དེ་མིན་

[093B] དེ་བཞིན་དུ་མེ་ལོང་ནང་དུ་བྱད་བཞིན་སྣང་བའི་ཚེ། རྒན་པོ་
བརྡ་བྱང་ལ་མེ་ལོང་ནང་གི་མིག་སྣ་སོགས་དང། གཟུགས་བརྙན་གཉིས་ཀ་བློ་འཁྲུལ་པ་ཙམ་གྱིས་བཞག་གི་དེ་མིན་པའི་ཡུལ་སྟེང་ནས་གྲུབ་
པ་ཅུང་ཟད་ཀྱང་མེད་པར་ངེས་སླ་གོ་སླ་རྟོགས་སླ་བ་རྣམས་དཔེར་བྱ་སྟེ། སྤྱིར་ངའོ་སྙམ་དུ་འཛིན་པ་ལ་འཛིན་ཚུལ་གསུམ་ཡོད་པའི་རྒན་པོ་བརྡ་བྱང་ལ་
གཟུགས་བརྙན་འཆར་ཚུལ་ལྟར་མ་ཡིན་པར་ཡུལ་རང་ངོས་ནས་གྲུབ་པའི་ཡོད་པར་འཛིན་པ་ནི་གང་ཟག་གི་བདག་འཛིན་ལྷན་སྐྱེས། དེའི་འཛིན་
སྟངས་ཀྱི་ཡུལ་ནི་གང་ཟག་གི་བདག་དེ་བཞིན་དུ་གཟུགས་ནས་རྣམ་མཁྱེན་གྱི་བར་འདུས་བྱས་འདུས་མ་བྱས་ཀྱི་ཆོས་ཀུན་ལ་དེ་ལྟར་སྒྲོ་བཏགས་ནས་འཛིན་
པ་ནི་ཆོས་ཀྱི་བདག་འཛིན་ལྷན་སྐྱེས། དེ་དག་གི་འཛིན་སྟངས་ཀྱི་ཡུལ་ནི་བདག་མེད་གཏན་ལ་དབབ་པའི་དགག་བྱ་བདེན་ཚད། རང་གི་མཚན་ཉིད་ཀྱིས་གྲུབ་པ་

[094A]༄༅། །ངོ་བོ་ཉིད་ཀྱིས་གྲུབ་པ། དོན་དམ་པར་གྲུབ་པ། བདེན་པར་གྲུབ་པ། ཡང་དག་པར་གྲུབ་པ་སོགས་སོ། །བདག་མེད་
བསྒོམ་པའི་ཚེ་རང་གི་བདག་འཛིན་ལྷན་སྐྱེས་ཀྱིས་ཇི་ལྟར་གཟུང་ཚུལ་ཀུན་བཏགས་ཀྱི་འཛིན་པ་དང་མ་འདྲེས་པར་ངེས་སུ་གཞུག་ཚུལ་སོགས་
ཞིབ་པར་ནི་ཐེག་པ་ཆེན་པོའི་དགེ་བའི་བཤེས་གཉེན་ཡུན་རིང་དུ་བསྙེན་བཀུར་བ་ལས་འབྱུང་བས་ཚུལ་དེ་ལེགས་པར་རྩད་བཅད་པར་བྱ་སྟེ་
བདག་ཉིད་ཆེན་པོ་སེང་གེ་བཟང་པོའི་ཞལ་སྔ་ནས། དགེ་བའི་བཤེས་གཉེན་ཡང་དག་པར་མགུ་བར་བྱས་པའི་མན་ངག་ཕྱིན་ཅི་མ་ལོག་པ་
ཅན་ཞེས་སོགས་གསུངས་པ་ལྟར་རོ། །དེ་འདྲ་བའི་བདག་དང་བདག་གིར་འཛིན་པ་མ་རིག་པ་ལྷན་སྐྱེས་ཀྱིས་འཁོར་བའི་རྩ་བ་བྱེད་ཚུལ་ནི་
ནང་དུ་བདག་དང་བདག་གི་བར་རང་གི་མཚན་ཉིད་ཀྱིས་གྲུབ་པར་གཟུང་བ་ན་བདག་ལ་ཆགས་པ་སྐྱེ། དེས་ནི་བདག་གི་བདེ་བ་ཐམས་ཅད་

[094B] བདག་གི་བདེ་བ་ཡང་བདག་གི་བ་རྣམས་ལ་མ་ལྟོས་པར་རང་དབང་མེད་པས། བདག་གི་བ་ལ་སྲེད་པ་དེས་ནི་དེའི་སྐྱོན་
བསྒྲིབས་ནས་དེ་ལ་ཡོན་ཏན་མཐོང་དུ་འཇུག་གོ། །དེ་ནས་ནི་བདག་གི་བ་རྣམས་བདག་གི་བདེ་བ་སྒྲུབ་བྱེད་དུ་ལེན་ནོ། །དེ་ལྟར་སྐྱེས་པའི་ཉོན་
མོངས་ཀྱིས་ནི་ལས་འདུ་བྱེད་ལ། ལས་ཀྱིས་ཀྱང་འཁོར་བར་ཉིང་མཚམས་སྦྱོར་ཏེ། སྟོང་ཉིད་བདུན་ཅུ་པ་ལས། ལས་ནི་ཉོན་མོངས་རྒྱུ་
མཚན་ཅན། །འདུ་བྱེད་ཉོན་མོངས་ལས་བདག་ཉིད། །ལུས་ནི་ལས་ཀྱི་རྒྱུ་མཚན་ཅན། །གསུམ་གའང་ངོ་བོ་ཉིད་ཀྱིས་སྟོང། །ཞེས་གསུངས་
སོ༑ ༑དེ་ལྟ་བུའི་ཚུལ་གྱིས་འཁོར་བར་འཁོར་བའི་རིམ་པ་ལ་ངེས་པ་རྙེད་རྙེད་དུ་སྦྱང་ངོ།    ༈    །གཉིས་པ་དེ་སྤོང་བ་ལ་བདག་མེད་པའི་ལྟ་བ་
གཏན་ལ་དབབ་དགོས་ཤིང། གཏན་ལ་དབབ་པའི་ཚུལ་ནི། མ་རིག་པ་དེ་ཟད་པར་སྤོང་བ་ལ་དེས་ཡུལ་གང་ལ་དམིགས་ནས་ཇི་ལྟར་གཟུང་

[095A]༄༅། །བའི་འཛིན་སྟངས་ཀྱི་ཡུལ་མེད་པར་རིགས་པས་གཏན་ལ་ཕབ་པའི་དོན་གོམས་པར་བྱས་པ་ལས་སྤང་དགོས་ཏེ་
བདག་ཉིད་ཆེན་པོ་ཆོས་ཀྱི་གྲགས་པས། འདི་ཡུལ་སུན་ཕྱུང་མེད་པར་ནི། །དེ་སྤོང་བར་ནི་ནུས་མ་ཡིན། །ཞེས་སོ། །དེ་ལྟ་མ་ཡིན་པར་
བདག་ལ་བློ་འགྲོ་བ་ཚུར་བསྡུས་པ་ཙམ་གོམས་པ་དང། ཡོད་མེད་ཡིན་མིན་སོགས་གང་དུའང་མི་འཕྲོ་བའི་མི་རྟོག་པ་ཙམ་གོམས་པ་
དང༑ དགག་བྱའི་སྤྱི་ཤར་ནས་རིགས་པའི་དཔྱད་པ་བྱས་པའི་རྗེས་སུ་བསྒོམ་པའི་ཚེ། རིགས་ཤེས་ཀྱིས་རྙེད་པའི་དོན་ལས་གཞན་གང་
དུའང་ངོས་གཟུང་མེད་པའི་མི་རྟོག་པ་ཙམ་བསྒོམ་པ་རྣམས་གོམས་པ་ཇི་ཙམ་བསྲིངས་ཀྱང་བདག་འཛིན་གྱི་ས་བོན་སྤོང་ནུས་པ་མི་
སྲིད་དེ། དང་པོ་ནི་དགག་བྱའི་བདག་ལ་བློ་ཞུགས་པ་མེད་ཀྱང། བདག་འཛིན་གྱི་འཛིན་སྟངས་ཀྱི་ལོག་ཕྱོགས་ངེས་ནས་འཛིན་པ་མི་

[095B] བདག་མེད་ལ་བློ་མ་ཞུགས་པའི་ཕྱིར། དེ་ཡང་རྣམ་འགྲེལ་ལས། བྱམས་སོགས་རྨོངས་དང་འགལ་མེད་ཕྱིར། །ཤིན་
ཏུ་ཉེས་པ་ཚར་གཅོད་མིན། །ཞེས་སོ།    ༈    །གཉིས་པ་ནི། ཡོད་མེད་སོགས་སུ་འཛིན་པའི་རྟོག་པ་གང་ཡིན་བདེན་འཛིན་རྟོག་པས་གཟུང་བའི་
ཡུལ་གང་ཡིན་ཐམས་ཅད་ཀྱང་བདག་མེད་གཏན་ལ་དབབ་པའི་རིགས་པའི་དགག་བྱ་བདེན་པ་དང་གཅིག་ཏུ་འདྲེས་པ་རྒྱའི་མཁན་པོ་ཧྭ་ཤང་
གི་ལུགས་ངལ་མ་སོས་པར་འོངས་པ་དགག་བྱ་ཁྱབ་ཆེས་ཀྱི་ཕྱོགས་སོ།    ༈    །གསུམ་པ་ནི། རིགས་ཤེས་ཀྱིས་གཞན་དུ་གཏན་ལ་ཕབ་ཅིང་སྒོམ་པའི་ཚེ་དེ་ལས་གཞན་དུ་
སྒོམ་པ་ནི་འབྲེལ་མེད་དུ་འགྱུར་བའི་ཕྱིར་ཏེ་དཀྱུ་ས་གཞན་དུ་བསྟན་ནས་རྒྱུག་ས་གཞན་དུ་བྱེད་པ་བཞིན་ན། །དེ་ཡང་གཞི་གང་གི་སྟེང་དུ་མངོན་
པར་ཞེན་པས་གཟུང་བའི་གཞི་དེ་ཉིད་ལ་ཁོའི་འཛིན་སྟངས་ཀྱི་ཟློག་ཕྱོགས་ངེས་པ་དགོས་ཀྱི་གཞན་དུ་ན། རྐུན་མ་ནགས་རྗེས་སྤང་ཞེས་

[096A]༄༅། །པ་དང། འདྲེ་ཤར་སྒོ། གླུད་ནུབ་སྒོ་ཞེས་པ་ལྟར་རོ།    ༈    །དེ་ལྟ་ན་བདག་མེད་པའི་ལྟ་བ་གཏན་ལ་དབབ་ཚུལ་ལ་
བདག་མེད་པ་གཉིས་གཏན་ལ་དབབ་པའི་གོ་རིམ། བདག་མེད་པ་གཏན་ལ་དབབ་ཚུལ་དངོས་སོ། །དང་པོ་ནི་གཞི་གང་ཟག་དང་ཕུང་
པོ་སོགས་ཆོས་ཀྱི་སྟེང་དུ་མེད་རྒྱུའི་བདག་ལ་སྔར་བཤད་པ་ལྟར་ཕྲ་རགས་ཀྱི་རྣམ་པ་ཅུང་ཟད་ཀྱང་མེད་མོད། དགག་གཞི་ཕྲ་རགས་ཀྱི་
དབང་གིས་ངེས་དཀའ་སླ་ཡོད་དེ། འདི་ལྟར་ལྷ་སྦྱིན་སོགས་གང་ཟག་བློ་ཡུལ་དུ་འཆར་བ་དེའི་ཕུང་པོ་གཟུང་བ་ལ་ལྟོས་དགོས་པའི་རྒྱུ་
མཚན་གྱིས་བཏགས་ཡོད་ཀྱི་རྣམ་པ་རིགས་པས་གྲུབ་པར་ཡོད་དེ། འདི་ལྟར་མེ་ལོང་ནང་དུ་ཤར་བའི་གཟུགས་བརྙན་དང། བུམ་
སྣམ་སོགས་ཆོས་ཀྱི་བདག་མེད་དུ་གཏན་ལ་དབབ་པའི་དགག་བྱ་ལ་ཕྲ་རགས་ཅུང་ཟད་ཀྱང་མེད་མོད། དགག་གཞི་བློས་བཞག་ཏུ་

[096B] །དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ལས་
བདག་ཇི་འདྲ་བ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། །ཞེས་སོ།    ༈    །གཉིས་
པ༑ བདག་མེད་གཏན་ལ་དབབ་ཚུལ་དངོས་ལ་གསུམ། གང་ཟག་གི་བདག་མེད་གཏན་ལ་དབབ་པའི་ཚུལ་དང། ཆོས་ཀྱི་བདག་མེད་
གཏན་ལ་དབབ་པའི་ཚུལ་དང། དེ་ལ་བརྟེན་ནས་གང་ཟག་དང་ཆོས་སྒྱུ་མ་ལྟ་བུར་འཆར་ཚུལ་ལོ། །དང་པོ་ནི། དེ་ལ་ཐོག་མར་གཞི་གང་ཟག་
ངོས་འཛིན་ཚུལ་ངར་འཛིན་ལྷན་སྐྱེས་ཀྱི་དམིགས་ཡུལ་གང་ཟག་ཏུ་འཇོག་པ་ནི་ཀུན་མཐུན་ཞིང། དེའི་དམིགས་ཡུལ་ཉན་ཐོས་སྡེ་པ་ཁ་
ཅིག་ཕུང་པོ་ལྔ་ཆར། ཁ་ཅིག་སེམས་གཅིག་པོ་དང། རྣམ་པར་རིག་པ་ཙམ་གྱི་ཚུལ་སྨྲ་བ་ཀུན་གཞི་ཞལ་གྱིས་བཞེས་པ་དག་ཉོན་ཡིད་ཀྱིས་

[097A]༄༅། །གང་ལ་དམིགས་ནས་ངའོ་སྙམ་པ་སྐྱེ་བའི་གཞི་ཀུན་གཞི་ལ་མཛད་ཅིང། ཚོགས་བརྒྱད་ཀྱི་རྣམ་གཞག་མི་མཛད་པའི་
རྣམ་པར་རིག་པ་ཙམ་གྱི་ཚུལ་སྨྲ་བ་དང། སློབ་དཔོན་ལེགས་ལྡན་འབྱེད་རྗེས་འབྲང་དང་བཅས་པ་དང། མདོ་སྡེ་པ་རྣམས་ནི་དྲུག་པ་ཡིད་ཀྱི་
རྣམ་པར་ཤེས་པའི་རྒྱུན་གང་ཟག་ཏུ་འཇོག་སྟེ། སློབ་དཔོན་ལེགས་ལྡན་འབྱེད་ཀྱིས་སེམས་ཀྱི་རྒྱུན་གང་ཟག་ཏུ་འཇོག་པའི་སྒྲུབ་བྱེད་ལུང་
རིགས་གཉིས་ཀྱི་སྒོ་ནས་རྟོག་གེ་འབར་བར་བསྒྲུབས་སོ། །དེ་དག་ཀུན་གྱི་ལྟར་ནའང་གང་ཟག་ནི་ཕུང་པོ་ལ་བརྟེན་ནས་བཏགས་པའི་བཏགས་
ཡོད་ཙམ་དང། དེའི་མཚན་གཞིར་རྫས་ཡོད་རེ་འཛིན་དགོས་པ་ནི། ཚད་གྲུབ་འཇོག་པའི་ཚེ། བཏགས་དོན་བཙལ་ནས་རྙེད་པའི་
ཡོད་པ་དགོས་ཀྱི། རང་གི་མཚན་ཉིད་ཀྱིས་མ་གྲུབ་ན་མེད་པའི་ལུགས་སོ།    ༈    །རང་གི་ལུགས་ནི་སློབ་དཔོན་ཟླ་བའི་ཞབས་ཀྱི་ཞལ་སྔ་ནས་

[097B] འགྲེལ་པར་བརྟེན་ནས་བཏགས་པའི་བདག་
དམིགས་པར་གསུངས་པས་དེ་ལ་ངའོ་སྙམ་པའི་བློ་བཅོས་མིན་སྐྱེ་བ་དགོས་ཤིང། ཕུང་སོགས་ལ་ངའི་འོ་སྙམ་པའི་བློ་བཅོས་མིན་སྐྱེ་ཡི་
ངའོ་སྙམ་པའི་བློ་གཏན་མི་སྐྱེ་བར་རང་གི་མྱོང་བ་ལ་བལྟས་པའི་ཚེ་གསལ་ཞིང། གང་ཟག་ནི་སྐྱེས་པ་བུད་མེད་འཕགས་པ་སོ་སྐྱེ་འཁོར་བ་
པོ་དང་ཐར་བ་པོ་སོགས་གདགས་གཞི་ཕུང་པོ་ལ་བརྟེན་ནས་བཏགས་པ་ཡིན་ལ། ཕུང་པོའི་ཚོགས་རྒྱུན་ཚོགས་པ་དང་ཚོགས་པ་ཅན་རྒྱུན་དང་
རྒྱུན་ཅན་གང་ཡང་གང་ཟག་མ་ཡིན་ཏེ། དཔེར་ན། ཤིང་རྟ་རང་གི་ཡན་ལག་འཕང་ལོ་སོགས་ལ་བརྟེན་ནས་བཏགས་པ་ཡིན་གྱི། དེའི་
ཡན་ལག་རེ་རེ་བ་དང་ཚོགས་པ་གང་ཡང་ཤིང་རྟ་མ་ཡིན་པ་བཞིན་ཏེ། མདོ་ལས། ཇི་ལྟར་ཡན་ལག་ཚོགས་རྣམས་ལ། །བརྟེན་ནས་

[098A]༄༅། །ཤིང་རྟར་བརྗོད་པ་བཞིན། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བརྗོད་དོ། །ཞེས་སོ། །
གང་ཟག་གི་འཇོག་ཚུལ་འདི་ལྟ་བུ་ནི་དངོས་པོའི་དེ་ཁོ་ན་ཉིད་མྱུར་དུ་རྟོགས་པའི་ཐབས་བཟང་པོ་ཞིག་སྟེ། གཟུགས་ནས་རྣམ་མཁྱེན་གྱི་
བར་གྱི་ཆོས་ཀུན་ལ་དེའི་རིགས་བསྒྲེ་བར་བྱའོ། །དེ་འདྲའི་གང་ཟག་རང་བཞིན་མེད་པར་གཏན་ལ་དབབ་པ་ལ། ང་རང་བཞིན་མེད་པར་
གཏན་ལ་དབབ་པ་དང། ང་ཡི་བ་རང་བཞིན་མེད་པར་གཏན་ལ་དབབ་པའོ། །དང་པོ་ནི། བདག་མེད་ཀྱི་ལྟ་བ་རྒྱུད་ལ་བསྐྱེད་པའི་ཚེ་
གཅིག་ཏུ་བྲལ་སོགས་འབྲེལ་ཡུལ་མ་དམིགས་པ་དང། རྟེན་འབྲེལ་གྱི་གཏན་ཚིགས་སོགས་འགལ་ཟླ་དམིགས་པའི་གཏན་ཚིགས་སྐྱོན་
མེད་པ་ལ་བརྟེན་ནས་སྐྱེ་བས། ཐོག་མར་རང་རྒྱུད་ལ་བརྟགས་ཏེ་གང་ཟག་གི་བདག་འཛིན་ལྷན་སྐྱེས་ཀྱིས་འཛིན་ལུགས་ངོས་ཟིན་པ་གནད་

[098B] སྔར་བཤད་ཟིན་ཏོ། །དེ་ལྟར་དཔྱད་སྒོམ་དང་འཇོག་སྒོམ་བྱེད་ཚུལ་གཉིས་ལས། གཅིག་དུ་བྲལ་གྱི་སྒོ་ནས་གཏན་ལ་དབབ་པ་ལ། གང་
ཟག་རང་བཞིན་གྱིས་གྲུབ་ན། ཕུང་པོ་དང་ངོ་བོ་གཅིག་དང་ཐ་དད་གང་རུང་དུ་གྲུབ་དགོས་ཀྱི། དེ་གཉིས་ལས་གཞན་དུ་གྲུབ་ཐབས་མེད་པར་ཐག་
བཅད་པ་སྟེ། དེ་ནི་སྤྱིར་བུམ་སོགས་ཀྱི་ཆོས་གང་ལའང་ཟླ་བཅས་སུ་ཚད་མས་གྲུབ་པའི་ཚེ། དེ་ཟླ་མེད་ཡིན་པ་ཕར་རྣམ་པར་གཅོད་ཅིང། གཅིག་
པུ་ཟླ་མེད་དུ་ཚད་མས་གྲུབ་པའི་ཚེ་དེ་ཟླ་བཅས་ཡིན་པ་ཕར་རྣམ་པར་གཅོད་པའི་ཚུལ་གྱིས་ཡོད་པ་ལ། གཅིག་དང་ཐ་དད་གང་རུང་ལས་མི་
འདའ་བའི་ཚུལ་གྱིས་དེ་གཉིས་གང་ཡང་མ་ཡིན་པ་མེད་པའི་ཚུལ་ངེས་པར་བྱའོ། །གང་ཟག་དང་ཕུང་པོ་རང་གི་མཚན་ཉིད་ཀྱིས་གྲུབ་པའི་
རང་བཞིན་གཅིག་པ་ལ་རིགས་པ་གསུམ་གསུངས་པའི་དང་པོ་བདག་ཁས་བླངས་པ་དོན་མེད་དུ་ཐལ་བ་ནི། བདག་ཕུང་རང་གི་མཚན་ཉིད་

[099A]༄༅། །ཀྱིས་གྲུབ་པའི་རང་བཞིན་གཅིག་ཡིན་ན། དེ་ལ་རྟོག་པའི་བློ་སྣང་ཡུལ་ལ་མ་འཁྲུལ་བར་འགྱུར་ཏེ། རང་གི་མཚན་
ཉིད་ཀྱིས་གྲུབ་པ་སྣང་ཡུལ་དུ་བྱེད་པའི་བློ་ཡིན་པའི་ཕྱིར། དཔེར་ན་ཉན་ཐོས་སྡེ་པ་དག་བག་ཆགས་བརྟན་པ་ལས་བྱུང་བའི་སྔོ་སྣང་དབང་
ཤེས་སྣང་ཡུལ་ལ་མ་འཁྲུལ་བར་འདོད་པ་དང་མཚུངས་སོ། །དེའི་ཚེ་བདག་ཕུང་གཉིས་ཀྱི་མཐར་ཐུག་པའི་སྡོད་ལུགས་ཇི་ལྟར་ཡིན་པ་
དང༑ དེ་གཉིས་ལ་རྟོག་པའི་རྟོག་པ་ལ་སྣང་ཚུལ་མཐུན་དགོས་ལ། དེའི་ཚེ་ན་རྟོག་པ་ལ་དེ་གཉིས་ཐ་དད་དུ་སྣང་བ་ལོག་པར་འགྱུར་ཏེ་
ཁོ་ལ་སྣང་ཚུལ་དང་ཡུལ་གཉིས་ཀྱི་གནས་ཚུལ་མཐུན་ཞིང་ཡུལ་གྱི་གནས་ཚུལ་རང་བཞིན་གྱིས་གྲུབ་པའི་རང་བཞིན་གཅིག་ཡིན་པའི་
ཕྱིར༑ དེ་ལྟ་ན་དེ་གཉིས་དབྱེ་བ་གཏན་མེད་ཀྱི་གཅིག་ཏུ་འགྱུར་ཏེ། དེ་གཉིས་རྟོག་ངོར་ཐ་དད་དུ་སྣང་བ་ཙམ་ཡང་ལོག་པའི་ཕྱིར་རོ། །དེ་ལྟར་

[099B] བདག་ཕུང་པོའི་རྣམ་གྲངས་ཙམ་དུ་ཟད་པའི་ཕྱིར་རོ། །དེ་ནི་
མི་རིགས་ཏེ། རྩ་ཤེ་ལས། ཉེ་བར་ལེན་པ་མ་གཏོགས་པའི། །བདག་ཡོད་མ་ཡིན་བྱས་པའི་ཚེ། །ཉེ་བར་ལེན་ཉིད་བདག་ཡིན་ན། །ཁྱོད་ཀྱི་
བདག་ནི་མེད་པ་ཡིན། །ཞེས་སོ།    ༈    །གཉིས་པ་བདག་མང་པོར་ཐལ་བ་ནི། བདག་ཕུང་རྣམ་དབྱེ་ཐ་དད་གཏན་མེད་ཀྱི་གཅིག་ཡིན་ན། གང་ཟག་རེ་
རེ་ལའང་ཕུང་པོ་དུ་མ་ཡོད་པ་ལྟར་གང་ཟག་དུ་མ་ཡོད་པར་འགྱུར་ཞིང། ཡང་ན་ཕུང་པོ་རྣམས་གཅིག་ཏུ་འགྱུར་ཏེ། གང་ཟག་གཅིག་དང་དབྱེར་
མེད་ཀྱི་གཅིག་ཡིན་པའི་ཕྱིར། དེ་ནི་མི་རུང་སྟེ། འཇུག་པ་ལས། གལ་ཏེ་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་པོར་
འགྱུར། །ཞེས་སོ།    ༈    །གསུམ་པ་བདག་སྐྱེ་འཇིག་ཅན་དུ་ཐལ་བ་ནི། གང་ཟག་གཅིག་གི་ཕུང་པོ་སྔ་ཕྱི་སྐྱེ་འཇིག་བྱེད་པ་ལྟར་གང་ཟག་ཀྱང་སྐྱེ་འཇིག་བྱེད་

[100A]༄༅། །དགོས་ལ། རང་བཞིན་གྱིས་གྲུབ་པའི་སྐྱེ་འཇིག་བྱེད་པའི་ཚེ། རང་བཞིན་གཅིག་དང་ཐ་དད་གང་རུང་ལས་མི་འདའ་
ཞིང༑ དེ་གཉིས་ཀ་མི་རིགས་ཏེ། འདི་ལྟར་རང་གི་མཚན་ཉིད་ཀྱིས་གྲུབ་པའི་རང་བཞིན་གཅིག་ཡིན་ན། ཚེ་འདི་དང་སྔ་མའི་གང་ཟག་ལྟ་བུ་
འདི་རྣམ་དབྱེ་གཏན་མེད་ཀྱི་གཅིག་ཏུ་འགྱུར་ཞིང། དེ་ལྟ་ན་ཚེ་འདིའི་གང་ཟག་ལྟ་བུ་དེ་དེའི་སྔ་རོལ་དུ་རང་དང་རྒྱུད་གཅིག་པའི་གང་ཟག་ཤི་
བར་མ་སོང་བར་འགྱུར་ཏེ། ཚེ་སྔ་མའི་གང་ཟག་དང་རྣམ་དབྱེ་གཏན་མེད་ཀྱི་གཅིག་ཡིན་པའི་ཕྱིར། རང་དང་རྒྱུད་གཅིག་པའི་ཚེ་སྔ་མའི་གང་
ཟག་ལྟ་བུ་དེ་མ་ཤི་བར་འདིར་སྐྱེས་པར་འགྱུར་ཏེ། ཚེ་འདིའི་གང་ཟག་དང་རྣམ་དབྱེ་གཏན་མེད་ཀྱི་གཅིག་ཡིན་པའི་ཕྱིར། དེ་ལྟར་ན་མི་རུང་སྟེ་
རྟག་པར་འགྱུར་བའི་ཕྱིར་ཏེ། རྩ་ཤེ་ལས། གལ་ཏེ་ལྷ་དེ་མི་དེ་ན། །དེ་ལྟ་ན་ནི་རྟག་པར་འགྱུར། །ཞེས་སོ། །ཚེ་སྔ་ཕྱིས་བསྡུས་པའི་གང་ཟག་

[100B] དེ་གཉིས་ལ་འབྲེལ་བ་མི་རུང་སྟེ། བདག་གཅིག་པའི་འབྲེལ་བ་མེད་དེ། དེ་གཉིས་རང་
བཞིན་ཐ་དད་པའི་ཕྱིར། དེ་བྱུང་གི་འབྲེལ་བ་མེད་དེ། དེ་གཉིས་གཅིག་ལ་གཅིག་རག་ལས་པར་འགལ་བའི་ཕྱིར་ཏེ། རང་བཞིན་གྱིས་གྲུབ་པ་དེ་
གཞན་ལ་ལྟོས་པར་འགལ་བའི་ཕྱིར། དེ་ལྟ་ན་དེ་དག་ལ་རྒྱུད་གཅིག་པའི་འབྲེལ་བ་བཞག་ཏུ་མི་རུང་སྟེ། དེ་དག་ལ་འབྲེལ་བ་གཉིས་གང་ཡང་
མེད་པའི་ཕྱིར་ཏེ། འཇུག་པ་ལས། གང་དག་རང་མཚན་ཉིད་ཀྱིས་སོ་སོ་བ། །དེ་དག་རྒྱུད་གཅིག་གཏོགས་པར་རིགས་མ་ཡིན། །ཞེས་སོ། །རྒྱུད་གཅིག་
མ་ཡིན་ན་སྐྱེ་བ་དྲན་པ་མི་འཐད་པར་འགྱུར་ཞིང། དེ་ལྟ་ན་མདོ་སྡེ་དུ་མ་དང་འགལ་ལོ། །གཞན་ཡང་ཚེ་སྔ་མའི་གང་ཟག་གིས་དགེ་སྡིག་གི་ལས་
བྱས་པ་རྣམས་ཆུད་ཟོས་པར་འགྱུར་ཏེ། དེའི་འབྲས་བུ་ཁོ་རང་གིས་ཀྱང་མ་མྱོང། ཁོ་དང་རྒྱུད་གཅིག་པའི་གང་ཟག་གཞན་གྱིས་མྱོང་བའང་བཞག་

[101A]༄༅། །ཏུ་མེད་པའི་ཕྱིར། ཚེ་འདིའི་གང་ཟག་ལྟ་བུས་སྔོན་བྱས་ཀྱི་འབྲས་བུ་བདེ་སྡུག་ལ་ལོངས་སྤྱོད་པ་དེ་ལས་མ་བྱས་པ་དང་
འཕྲད་པར་འགྱུར་ཏེ། དེའི་རྒྱུ་ཁོ་རང་གིས་ཀྱང་མ་བསགས། ཁོ་དང་རྒྱུད་གཅིག་པ་གཞན་གྱིས་བསགས་པ་ཡང་བཞག་ཏུ་མེད་པའི་ཕྱིར། དེ་
ལྟར་གང་ཟག་དང་ཕུང་པོ་རང་གི་མཚན་ཉིད་ཀྱིས་གྲུབ་པའི་རང་བཞིན་གཅིག་པ་ལ་གནོད་བྱེད་རྣམས་རིགས་པའི་ལམ་ནས་ངེས་པ་བཙལ་
ནས་བསྐྱང་བར་བྱས་ཏེ། རང་ལུགས་ལའང་ཐ་སྙད་དུ་གང་ཟག་དང་ཕུང་པོ་ངོ་བོ་གཅིག་ཏུ་ཁས་བླང་དགོས་པས། འདི་དག་ནི་ཤིན་ཏུ་ཕྲ་
ཞིང་དཀའ་བའི་གནས་སོ། །གང་ཟག་དང་ཕུང་པོ་རང་གི་མཚན་ཉིད་ཀྱིས་གྲུབ་པའི་རང་བཞིན་ཐ་དད་ན། རྩ་ཤེས་ལས། གལ་ཏེ་ཕུང་པོ་
རྣམས་ལས་གཞན། །ཕུང་པོའི་མཚན་ཉིད་མེད་པར་འགྱུར། །ཞེས་གསུངས་པ་ལྟར། ཕུང་པོ་འདུས་བྱས་སུ་མཚོན་པའི་མཚན་ཉིད་སྐྱེ་

[101B] རྟ་བ་གླང་ལས་ངོ་བོ་ཐ་དད་པས་ཕན་ཚུན་གཅིག་ལ་གཅིག་གི་མཚན་ཉིད་མི་ལྡན་པ་བཞིན་
ནོ༑ ༑དེ་ལྟ་ན་འདུས་བྱས་སུ་མི་རུང་བར་འགྱུར་ཞིང། དེ་ལྟ་ན་གང་ཟག་གི་བདག་འཛིན་ལྷན་སྐྱེས་ཀྱི་དམིགས་རྣམ་གཉིས་ཀྱི་དམིགས་པར་མི་
རུང་སྟེ། དཔེར་ན་ནམ་མཁའ་དང་མྱང་འདས་བཞིན་ནོ། །གཞན་ཡང་རང་གི་ཕུང་པོ་ཡེ་མེད་པའི་གཞིར་ཡང་ངའོ་སྙམ་པའི་བློ་བཅོས་མ་མ་
ཡིན་པ་སྐྱེ་སྲིད་པར་འགྱུར་ཏེ། གང་ཟག་དང་ཕུང་པོ་རང་གི་མཚན་ཉིད་ཀྱིས་ངོ་བོ་ཐ་དད་པའི་ཕྱིར། དཔེར་ན་བུམ་སྣམ་ངོ་བོ་ཐ་དད་པས། བུམ་པ་
མེད་པའི་གཞིར་ཡང་སྣམ་བུའོ་སྙམ་པ་དང། སྣམ་བུ་མེད་པའི་གཞིར་ཡང་བུམ་པའོ་སྙམ་པའི་བློ་བཅོས་མིན་སྐྱེ་བ་བཞིན་ནོ། །དེ་ཡང་རྩ་ཤེས་
ལས༑ བདག་ཉིད་ཉེ་བར་ལེན་པ་ལས། །གཞན་དུ་འཐད་པ་ཉིད་མ་ཡིན། །གལ་ཏེ་གཞན་ན་ལེན་མེད་པར། །གཟུང་ཡོད་རིགས་ན་གཟུང་དུ་མེད། །

[102A]༄༅། །ཅེས་དང། འཇུག་པ་ལས། དེ་ཕྱིར་ཕུང་པོ་ལས་གཞན་བདག་མེད་དེ། །ཕུང་པོ་མ་གཏོགས་དེ་འཛིན་མ་གྲུབ་ཕྱིར། །ཅེས་
སོ༑ ༑དེ་ལྟར་བྱས་ནས་གང་ཟག་དང་ཕུང་པོ་རང་གི་མཚན་ཉིད་ཀྱིས་གྲུབ་པའི་རང་བཞིན་གཅིག་ཐ་དད་ལ་གནོད་པ་ལེགས་པར་མཐོང་ཞིང། རང་
བཞིན་གཅིག་ཐ་དད་གང་དུའང་མ་གྲུབ་པའི་ཚེ། ཁྱབ་བྱེད་བཀག་ན་ཁྱབ་བྱ་ལྡོག་པའི་རིགས་པས་གང་ཟག་རང་བཞིན་མེད་པའི་དོན་ལེགས་པར་
རྟོགས་པའི་ཚད་མའི་ངེས་པ་དྲན་ཤེས་དང་ལྡན་པས་བསྐྱང་བར་བྱའོ།    ༈    །གཉིས་པ་ང་ཡི་བ་རང་བཞིན་མེད་པར་གཏན་ལ་དབབ་པའི་ཚུལ་ནི། དེ་ལྟར་
གཅིག་དུ་བྲལ་གྱི་རིགས་པས་བདག་རང་བཞིན་མེད་པར་ཚད་མས་ངེས་པའི་ཚེ། རིགས་པ་དེ་ཉིད་ཀྱི་བྱེད་པ་ལ་བརྟེན་ནས་བདག་གི་བ་རང་བཞིན་མེད་
པར་རྟོགས་པར་འགྱུར་ཏེ། མོ་ཤམ་གྱི་བུ་མེད་པར་རྟོགས་པའི་ཚད་མས་དེའི་ཁ་དོག་དཀར་ཤམ་དང་སྔོ་སངས་མེད་པ་གཞན་ལ་རག་མ་ལས་པར་

[102B] །རྩ་ཤེས་ལས། བདག་ཉིད་ཡོད་པ་མ་ཡིན་ན། །བདག་གི་ཡོད་པར་ག་ལ་འགྱུར། །ཞེས་དང། འཇུག་པ་ལས། གང་ཕྱིར་བྱེད་པོ་
མེད་ཅན་ལས་མེད་པ། །དེ་ཕྱིར་བདག་གི་བདག་མེད་པར་ཡོད་མིན། །དེ་ཕྱིར་བདག་དང་བདག་གི་སྟོང་ལྟ་བའི། །རྣལ་འབྱོར་པ་དེ་རྣམ་པར་གྲོལ་བར་
འགྱུར། །ཞེས་གསུངས་སོ། །དེ་ལྟ་བུའི་ཚུལ་གྱིས་རང་ལས་རྒྱུད་ཐ་དད་པའི་སྐྱེ་འཕགས་ཀྱི་གང་ཟག་ཀུན་བདག་མེད་པར་རྟོགས་པར་བྱས་ནས་གོམས་
པར་བྱ་སྟེ། ཤེར་ཕྱིན་སྡུད་པ་ལས། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་
ཤེས༑ ༑ཞེས་སོ།    ༈    །གཉིས་པ་ཆོས་ཀྱི་བདག་མེད་གཏན་ལ་དབབ་པའི་ཚུལ་ལ། ཆོས་ནི་ཕུང་པོ་དང་ཁམས་དང་སྐྱེ་མཆེད་སོགས་སོ། །དེ་དག་གི་སྟེང་
དུ་བདེན་འཛིན་ལྷན་སྐྱེས་ཀྱིས་གཟུང་བའི་དགག་བྱ་མ་ཐལ་མ་ཐུངས་པ་ངོས་འཛིན་པ་ནི། ཤིན་ཏུ་གལ་ཆེ་ཞིང་འཛིན་ཚུལ་རྣམས་བཤད་ཟིན་ཏོ། །

[103A]༄༅། །ཕུང་སོགས་ཀྱི་ཆོས་གཅིག་དུ་བྲལ་གྱི་སྒོ་ནས། བདག་མེད་པར་གཏན་ལ་དབབ་པའི་ཚུལ་ནི། ཆ་མེད་ཤེས་བྱ་ལ་སྲིད་
པ་བཀག་སྟེ། གཞི་གྲུབ་ན་ཆ་བཅས་སུ་རིགས་པས་བསྒྲུབས་ནས་གྲུབ་པའི་ཚེ། ཆ་ཆ་ཅན་རང་གི་མཚན་ཉིད་ཀྱིས་གྲུབ་པའི་རང་བཞིན་གཅིག་
ཐ་དད་དཔྱད་པའི་ཚེ། རང་གི་མཚན་ཉིད་ཀྱིས་གྲུབ་པའི་རང་བཞིན་གཅིག་པ་ལ་རྣམ་དབྱེ་ཐ་དད་གཏན་མེད་ཀྱི་གཅིག་ཏུ་འགྱུར་ཚུལ་དང་རང་བཞིན་
ཐ་དད་ན་འབྲེལ་པ་འགོག་ཚུལ་དེ་ལྟར་རང་བཞིན་གཅིག་ཐ་དད་གང་དུའང་མ་གྲུབ་པ་ལ་རང་བཞིན་མེད་པའི་ཚུལ་རྣམས་གང་ཟག་གི་བདག་མེད་ཀྱི་
སྐབས་སུ་བཤད་པ་ལྟར། ཆོས་ཅན་ཁ་སྤོས་ནས་ཤེས་པར་བྱའོ། །འགལ་ཟླ་དམིགས་པའི་གཏན་ཚིགས་ཀྱི་སྒོ་ནས་རང་བཞིན་མེད་པར་གཏན་
ལ་དབབ་ཚུལ་ནི། ཕུང་སོགས་ཕྱི་ནང་གི་རྟེན་འབྲེལ་རྣམས་བརྟེན་ནས་འབྱུང་བ་ངེས་སླ་ཞིང། དེ་དང་རང་བཞིན་གྱིས་གྲུབ་པ་གཞི་མཐུན་འགོག་ཚུལ་

[103B] གང་རང་བཞིན་གྱིས་གྲུབ་པ་དེ་ནི། གཞན་ལ་རག་ལས་པ་འགལ་ཞིང། གང་ཞིག་བརྟེན་ནས་འབྱུང་བ་དེ་ནི། གཞན་ལ་རག་ལས་གཞན་ལ་
ལྟོས་པའི་ཕྱིར། དཔེར་ན་མེ་ལོང་ནང་གི་གཟུགས་བརྙན་ཕྱི་ནང་གི་རྒྱུ་རྐྱེན་དུ་མ་ལ་ལྟོས་ནས་འབྱུང་དགོས་པས། དེ་ལ་རང་དབང་བའི་ཚུགས་ཐུབ་
པའི་རང་བཞིན་ཡོད་ན། དེ་སྣང་ཡུལ་དུ་བྱེད་པའི་བློ་སྣང་ཡུལ་ལ་མ་འཁྲུལ་བ་དགོས་ཤིང། དེ་ལྟ་ན་དེ་ལ་སྣང་བའི་སྣང་ཚུལ་དང། གཟུགས་
བརྙན་གྱི་གནས་ཚུལ་མཐུན་དགོས་ལ། དེ་མི་ཐུན་པ་ལ་མངོན་སུམ་གྱིས་གནོད་པ་བསྟན་ནས། གཟུགས་བརྙན་གྱི་སྟེང་དུ་རྟེན་འབྱུང་དང་རང་
བཞིན་གྱིས་གྲུབ་པ་གཞི་མཐུན་ལ་གནོད་པ་མཐོང་ཞིང། རྟེན་འབྱུང་ལ་རང་བཞིན་གྱིས་གྲུབ་པས་སྟོང་པར་རྟོགས་པའི་ཚེ་ཆོས་ཀུན་ལ་སྦྱར་བར་བྱའོ། །
དེ་ཡང་བདག་མེད་ཀྱི་ལྟ་བ་རྣམ་དག་རྟོགས་པའི་གོལ་ས་ནི་གཉིས་ཏེ། རྟག་པར་ལྟ་བ་དང། ཆད་པར་ལྟ་བའོ། །ཕྱི་ནང་གི་ཆོས་རྣམས་རྟེན་འབྱུང་དུ་

[104A]༄༅། །ཚད་མས་གྲུབ་པ་ལ་བརྟེན་ནས། ཆད་པར་ལྟ་བ་མཐའ་དག་རྒྱང་རིང་དུ་སྤངས་པར་འགྱུར་ལ། གཟུགས་བརྙན་གྱི་སྟེང་དུ་རྟེན་
འབྱུང་དང་རང་བཞིན་གྲུབ་པ་གཞི་མཐུན་ལ་གནོད་པ་མཐོང་ནས། རང་བཞིན་མེད་པར་དམ་བཅས་པའི་དོན་ཚད་མས་གྲུབ་པའི་ཚེ། རྟག་པར་
ལྟ་བ་མཐའ་དག་རྒྱང་རིང་དུ་སྤངས་པར་འགྱུར་བས། རིགས་པའི་རྒྱལ་པོ་རྟེན་འབྱུང་ལ་བསྔགས་ཏེ། མ་དྲོས་པས་ཞུས་པ་ལས། གང་ཞིག་རྐྱེན་
ལས་སྐྱེས་པ་དེ་མ་སྐྱེས། །དེ་ལ་ངོ་བོ་ཉིད་ཀྱིས་སྐྱེ་བ་མེད། །རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་དེ་བག་ཡོད་ཡིན། །
ཞེས་དང། འཇུག་པ་ལས། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་མི་ནུས་པ། །དེ་ཕྱིར་རྟེན་འབྱུང་རིགས་
པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་གསུངས་སོ། །དེ་དག་རྣམས་ནི་གང་ཟག་དང་ཆོས་ཀྱི་བདག་མེད་རིགས་པས་དཔྱད་

[104B] ཆོས་རང་བཞིན་མེད་པའི་སྟོང་པ་ཉིད་ནི། གཟུགས་ནས་
རྣམ་མཁྱེན་གྱི་བར་གྱི་ཆོས་ཀུན་ལ་བྱེ་བྲག་མེད་པར་ཁྱབ་པས་ཉི་ཚེ་བའི་སྟོང་པ་ཙམ་མིན་གྱི། ཁྱབ་པའི་སྟོང་པ་ཉིད་དང། དེ་ཡང་སྔར་རང་
བཞིན་གྱིས་མི་སྟོང་པ་ལ་རིགས་པས་གཞིགས་པས་སྟོང་པ་ཉིད་དུ་སོང་བ་ལྟ་བུ་བློས་བྱས་ཀྱི་སྟོང་པའང་མ་ཡིན་པར་ཡེ་གདོད་མ་ནས་སྟོང་པ་ཉིད་
དང༑ དེ་ལྟར་སྟོང་པར་གཏན་ལ་ཕབ་ནས། བྱ་བྱེད་ཚད་མས་གྲུབ་པ་འཇོག་མི་ཤེས་པའི་ཆད་པའི་སྟོང་པ་ལྟ་བུ་མ་ཡིན་པར་རྣམ་ཀུན་མཆོག་
ལྡན་གྱི་སྟོང་པ་ཉིད་དང། རིག་རྒྱུ་གོ་རྒྱུ་རྟོགས་རྒྱུ་མེད་པའི་བློའི་ཡུལ་ལས་འདས་པའི་སྟོང་ཉིད་མ་ཡིན་པར་རྟོགས་ཤིང་ཁོང་དུ་ཆུད་པ་ལས་
དོན་མེད་པའི་སྟོང་པའང་མ་ཡིན་ཏེ། རྟོགས་ཤིང་ཁོང་དུ་ཆུད་པ་ལས་སྒྲིབ་པ་གཉིས་བག་ཆགས་དང་བཅས་པ་ལས་གྲོལ་ནས། ཐར་པ་

[105A]༄༅། །དང་ཐམས་ཅད་མཁྱེན་པའི་གོ་འཕང་སྟེར་བར་བྱེད་པ་ཐེག་པ་གསུམ་གྱི་བགྲོད་པ་གཅིག་པའི་ལམ་ཡིན་
པའི་ཕྱིར་རོ།    ༈    །གཉིས་པ་འཇོག་སྒོམ་གྱི་སྒོ་ནས་སྐྱོང་ཚུལ་ནི། དགག་བྱ་བདག་ལ་ཡིད་འཕྲོ་བ་ནང་དུ་བསྡུས་པ་ཙམ་དང། ཡོད་
མེད་ཡིན་མིན་སོགས་གང་དུའང་མི་འཛིན་པའི་མི་རྟོག་པ་རྐྱང་པ་བསྒོམ་པ་དང། རིགས་པས་དཔྱད་ནས་རང་བཞིན་མེད་པ་རྙེད་ཚེ་དེ་
ལས་གཞན་བསྒོམ་པ་སོགས་བྱར་མི་རུང་བ་སྔར་བཤད་ཟིན་ལ། འཕགས་པས་བདག་ལས་མ་ཡིན་ཞེས་དམ་བཅའ་བ་བཞི་བརྗོད་
པ་ཐམས་ཅད་མེད་པར་དགག་པ་ཤ་སྟག་ཡིན་པའི་ཚུལ་ལ། ཤིང་རྟ་ཆེན་པོ་ཀུན་དགོངས་པ་གཅིག་དང་དབྱངས་གཅིག་ཏུ་མཐུན་པ་ནི་
བདག་མེད་ཀྱི་ལྟ་བ་སྐྱོང་བའི་ཚེ། བདག་འཛིན་ལྷན་སྐྱེས་ཀྱིས་དམིགས་ཡུལ་གང་གི་སྟེང་དུ་རྣམ་པ་འཛིན་སྟངས་ཇི་ལྟར་གཟུང་ལེགས་པར་

[105B] དམིགས་ཡུལ་དེའི་སྟེང་དུ་ཁོས་ཇི་ལྟར་གཟུང་བའི་འཛིན་སྟངས་ཀྱི་ཡུལ་བཀག་པའི་མེད་དགག་གི་རྣམ་པ་ཅན་
སྐྱོང་བ་ཉིད་གནད་དམ་པ་ཡིན་གྱི་དེ་ལས་གཞན་དུ་མི་རུང་ལ། དེ་ཡང་གང་ཟག་གི་བདག་མེད་སྒོམ་ཚུལ་ལ་མཚོན་ན། ང་ཙམ་གྱི་
སྟེང་དུ་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་རང་བཞིན་ནམ་རང་གི་མཚན་ཉིད་དམ། ངོ་བོ་ཉིད་ཀྱིས་གྲུབ་པ་སོགས་ཏེ། དེས་
ན་ཁྱད་གཞི་གང་ཟག་རང་བཞིན་མེད་པ་ཉིད་ལྟ་བའི་ངེས་ངོ་དང་ཡེ་མ་བྲལ་བ་གཅེས་སོ། །ལ་ལ་དག་ང་རང་བཞིན་མེད་ཅེས་པ་ལྟ་བུ་
ཚིག་སྤྱི་ཙམ་དུ་ཟད་པས་ང་དེར་མེད། དེ་ལྟར་མེད། སྣང་ཚུལ་ལྟར་མེད་ཅེས་པ་རྣམས་བསྐྱང་དགོས་སོ། །ཞེས་ཟེར་བ་
འདི་ལ་དཔྱད་ན་གཞི་ངའི་སྟེང་དུ་སྔར་བཤད་པ་ལྟ་བུའི་དགག་བྱའི་སྤྱི་ལེགས་པར་ཤར་ནས། གཞི་ང་དེའི་རང་བཞིན་དུ་མེད་

[106A]༄༅། །ཅེས་སྐྱོང་བ་ལ། ཚིག་སྤྱི་ཙམ་ཞེས་པའི་གནས་མེད་ལ། དགག་བྱའི་སྤྱི་ལེགས་པར་ཤར་ནས་ལེགས་པར་ངོས་ཟིན་པ་
མེད་ན། དེར་མེད་སོགས་ཚིག་སྤྱིར་ཇི་ལྟར་མི་འགྲོ། དེས་ན་ཟབ་མོ་སྟོན་པའི་གསུང་རབ་ཀུན་གྱི་སྒྲས་ཟིན་ལྟ་བའི་ངེས་ཡུལ་དེ་ཉིད། གཞི་དེ་དང་
དེའི་རང་བཞིན་ཆོས་ཉིད་གནས་ལུགས་དེའི་དོན་དམ་པའི་བདེན་པ་སོགས་སུ་དམ་བཅས་པས་ཆོ་ག་པ་ཞིག་དགོས་སོ། །དེ་འདྲ་བའི་གང་ཟག་གམ་
ཆོས་ཀྱི་བདག་མེད་པ་ལ་དམིགས་པའི་ཞི་གནས་བསྒྲུབ་ཚུལ་ནི། ཞི་གནས་ཀྱི་ཚོགས་དང་ལྡན་པའི་ངང་ནས་དམིགས་ཡུལ་བདག་མེད་པ་ལ་
སེམས་གཏོད་པའི་ཚེ། བསྒྲུབ་བྱའི་ཏིང་ངེ་འཛིན་གསལ་ཞིང་མི་རྟོག་པ་དེ་ལ་བྱིང་རྒོད་ཀྱིས་བར་དུ་གཅོད་པས། བྱིང་རྒོད་ཀྱི་གཉེན་པོར་དྲན་པ་
དང༑ ཤེས་བཞིན་གྱི་སྒོ་ནས་བྱིང་རྒོད་ཕྲ་མོ་འང་ངོས་ཟིན་ནས་དེ་དག་གི་དབང་དུ་མི་འགྲོ་བའི་ཚུལ་དུ་བསྐྱངས་པས་སེམས་གནས་སྐྱེ་བའི་རིམ་

[106B] དེ་དང་དེ་ལ་སེམས་འཇོག་གོ་རྒྱུན་དུ་འཇོག་གོ་གླན་ཏེ་འཇོག་གོ་ཉེ་བར་འཇོག་གོ་དུལ་བར་བྱེད། ཞི་བར་བྱེད། རྣམ་པར་ཞི་བར་བྱེད་
རྩེ་གཅིག་ཏུ་བྱེད། བཏང་སྙོམས་སུ་བྱེད་དོ། །དེ་དག་སྟོབས་དྲུག་གིས་འགྲུབ་ཅིང། ཡིད་ལ་བྱེད་པ་བཞི་ཡོད་པའི་ཚུལ་ནི་དེ་ལ་སེམས་དང་པོ་ནི། ཐོས་
པའི་སྟོབས་དང། གཉིས་པ་ནི་བསམས་པའི་སྟོབས་དང། དེ་ནས་གཉིས་ནི་དྲན་པའི་སྟོབས་དང། དེ་ནས་གཉིས་ནི་ཤེས་བཞིན་གྱི་སྟོབས་དང། དེ་
ནས་གཉིས་ནི་བརྩོན་འགྲུས་ཀྱི་སྟོབས་དང། སེམས་དགུ་པ་ནི་འདྲིས་པའི་སྟོབས་ཀྱིས་འགྲུབ་བོ། །ཡིད་ལ་བྱེད་པ་བཞི་ཡོད་པའི་ཚུལ་ལ། སེམས་དང་
པོ་གཉིས་ལ་བསྒྲིམས་ཏེ་འཇུག་པའི་ཡིད་ལ་བྱེད་པ་ཡོད་དོ། །དེ་ནས་ལྔ་ལ་ཆད་ཅིང་འཇུག་པའི་ཡིད་ལ་བྱེད་པ་ཡོད་དོ། །སེམས་བརྒྱད་པ་ལ་སྐབས་སུ་
ཆད་པ་མེད་པར་འཇུག་པའི་ཡིད་ལ་བྱེད་པ་ཡོད་དོ། །དགུ་པ་ལ་ནི་ལྷུན་གྱིས་གྲུབ་པར་འཇུག་པའི་ཡིད་ལ་བྱེད་པ་ཡོད་དེ། དེ་གོམས་པ་ལས་འདུ་མེ་བྱེད། །

[107A]༄༅། །ཅེས་སོ། །དེ་ནས་དམིགས་པ་དེ་ཉིད་ལ་བྱིང་ཟོན་རྒོད་ཟོན་གྱི་རྩོལ་བ་གློད་ནས་གོམས་པས་ལུས་དང་སེམས་ཤིན་དུ་སྦྱངས་
པ་ཐོབ་པའི་ཚེ། ཞི་གནས་གྲུབ་པ་ཡིན་ཏེ། དེ་ནས་དེ་ཡི་ལུས་དང་སེམས། །ཤིན་ཏུ་སྦྱངས་པ་ཆེ་ཐོབ་ནས། །ཡིད་ལ་བྱེད་དང་བཅས་ཞེས་བྱ། །
ཞེས་སོ། །དེ་ལྟར་ཞི་གནས་གྲུབ་ནས་བདག་མེད་པའི་དོན་ལ་སྔར་ལྟར་དཔྱད་དེ། གནས་ཆ་དང་སོ་སོར་རྟོག་པའི་ཤེས་རབ་ཆ་མཉམ་པའི་ཚུལ་
གྱིས་གོམས་པ་ལས། སྔར་གྱི་ཤིན་སྦྱངས་ཙམ་མིན་པའི་དཔྱད་སྒོམ་ཉིད་ཀྱི་ལག་རྗེས་ལ་ཤིན་སྦྱངས་གསར་དུ་འདྲེན་ཐུབ་པའི་ཚེ། ལྷག་མཐོང་
གྲུབ་པའི་ཚད་དེ། ཞི་གནས་དང་ལྷག་མཐོང་མཚུངས་ལྡན་ནམ་ཟུང་འབྲེལ་ཏེ། མཁས་པ་ཤཱནྟི་པས། ཞི་གནས་དང་ལྷག་མཐོང་ཕན་ཚུན་
གཅིག་གིས་གཅིག་བཅིངས་པའི་ཚུལ་གྱིས་ལྡན་པར་བཤད་པ་ལྟར་རོ། །དེའི་ཚེ་ན་སྟོང་ཉིད་ལ་དམིགས་པའི་ལྷག་མཐོང་སྒོམ་བྱུང་དུ་གྱུར་བའོ། །

[107B] ཐུན་
མཚམས་སྒྱུ་མའི་སྐྱེས་བུར་བྱ། །ཞེས་གསུངས་ཏེ། སྤྱིར་སྒྱུ་མ་ཞེས་པ་ཙམ་ཞིག་ཕྱི་ནང་ཀུན་ལ་ཡོད་ལ། དེ་ལ་སྒྱུ་མ་དཔེར་ལེན་ཚུལ་ལྟར་སྣང་བ་
དང༑ ཡང་དག་པ་གཉིས་ལས། དང་པོ་ནི། དེ་ཁོ་ན་ཉིད་ལ་བློ་ཁ་མ་ཕྱོགས་པར་མི་རྟོག་པ་ཙམ་ཞིག་བསྐྱངས་པས་གནས་ཆ་རྙེད་པའི་ཚེ། ལངས་
པའི་སྐབས་སུ་སྣང་བ་བན་བུན་དུ་འཆར་བ་ལྟ་བུ་དང། ཡང་དེ་འདྲའི་ཚེ། རི་ཁང་ཁྱིམ་སོགས་ཐོགས་རྡུགས་སྲ་མཁྲེགས་ཀྱི་སྣང་བ་བུན་ནེ་བ་དུ་བ་
དང་འཇའ་ཚོན་ལྟ་བུ་བཀྲག་མེད་ཀྱི་རྣམ་པར་འཆར་བ་རྣམས་ལ་སྐབས་འདིའི་སྒྱུ་མའི་དོན་མེད་དེ། འདིའི་སྐབས་ཀྱི་སྒྱུ་མར་འཆར་བ་ལ་གཞི་དེའི་
སྟེང་དུ་བདེན་པ་རིགས་ཤེས་ཀྱིས་ཁེགས་པ་སྔོན་དུ་འགྲོ་དགོས་པའི་ཕྱིར་རོ། །སྔ་རབས་པ་འགའ་ཞིག་ཆོས་དང་གང་ཟག་སྒྱུ་མར་གསུངས་པའི་

[108A]༄༅། །ཚུལ་དཔེར་ལེན་པ་ན། རྡེལ་ཤིང་རྟ་གླང་དུ་སྣང་ཡང་རྟ་གླང་གིས་སྟོང་པ་བཞིན་དུ། སྐྱེས་པ་བུད་མེད་སོགས་གང་
ཟག་ཏུ་སྣང་ཡང་གང་ཟག་གིས་སྟོང་པ་དང་ཕུང་ཁམས་སྐྱེ་མཆེད་སོགས་དེ་དང་དེར་སྣང་ཡང་དེས་སྟོང་པའི་དོན་དུ་འདོད་ལ། དེ་བཞིན་དུ་རྨི་ལམ་སྨིག་རྒྱུ་
སོགས་ཀུན་ལ་མཚུངས་པར་སྦྱར་རོ། །འདི་དག་ལ་དྲི་བར་བྱ་སྟེ། སྐྱེས་པ་དང་བུད་མེད་སོགས་དེ་དང་དེས་སྟོང་ཞེས་པའི་དོན་ཅི། དེ་དང་དེ་དེ་
ལ་མེད་པའོ་ཞེ་ན། དེའི་ཚེ་ཆོས་དེ་དག་གཏན་མེད་པར་འགྱུར་ཏེ། ཡོད་ན་རང་ལ་ཡོད་དགོས་པ་ལས་རང་ལ་མེད་པའི་ཕྱིར་རོ། །དེ་བས་ན་དེ་དག་
ནི་དགག་བྱའི་ཚད་མ་ཟིན་ཅིང། སྤྱི་ལེགས་པར་མ་ཤར་བ་ལ་བརྟེན་ནས་བདག་མེད་ཀྱི་ཚིག་སྤྱི་ཙམ་ལ་འཆལ་ནས་སྒྱུ་མ་དང་རྨི་ལམ་སོགས་སུ་
གསུངས་པའི་དོན་ཕྱིན་ཅི་ལོག་ཏུ་གཟུང་བའོ། །དགག་བྱའི་ཚད་ལེགས་པར་མ་ཟིན་པར་དགག་བྱ་བཀག་པའི་ལུགས་སུ་བྱས་པའི་ཚེ། གཞི་ཚད་

[108B] དེའི་ཚེ་དེ་ལྟར་དཔྱོད་མཁན་དཔྱོད་ཚུལ་སོགས་གང་ཡང་བཞགས་མ་རྙེད་པའི་དོན་གོམས་པ་ལས། དེ་དག་
གི་སྣང་བ་བན་བུན་དུ་ཤར་བ་ལ་ནི་སྒྱུ་མའི་དོན་མེད་དེ། དེ་ནི་བདེན་མེད་རྟོགས་པ་དང་སྣང་བ་ལ་སྐུར་འདེབས་ཀྱི་ལྟ་བ་སྐྱེས་པ་མ་ཕྱེད་པའི་སྐྱོན་
ནོ༑    ༈    །གཉིས་པ་སྒྱུ་མར་འཆར་ཚུལ་ཡང་དག་པ་ནི། ཏིང་ངེ་འཛིན་གྱི་རྒྱལ་པོ་ལས། ཇི་ལྟར་སྨིག་རྒྱུ་དྲི་ཟའི་གྲོང་ཁྱེར་དང། །སྒྱུ་མ་ཇི་བཞིན་རྨི་
ལམ་ཇི་ལྟ་བུར། །མཚན་མ་སྒོམ་པ་ངོ་བོ་ཉིད་ཀྱིས་སྟོང། །ཆོས་རྣམས་ཐམས་ཅད་དེ་ལྟར་ཤེས་པར་གྱིས། །ཞེས་གསུངས་སོ། །ཤེར་ཕྱིན་གྱི་མདོ་
ལས༑ གཟུགས་ནས་རྣམ་མཁྱེན་གྱི་བར་གྱི་ཆོས་ཀུན་སྒྱུ་མ་སོགས་སུ་གསུངས་པ་ལ་གཉིས་ལས། དོན་དམ་བདེན་པ་སྒྱུ་མར་གསུངས་པ་ལྟ་བུ་ཡོད་
ཙམ་དུ་གྲུབ་ཀྱང་བདེན་པ་ཁེགས་པ་ལ་བྱས་པ་དང། སྟོང་བཞིན་དུ་སྣང་བའི་སྣང་བ་སྒྱུ་མ་ལྟ་བུ་ལ་བྱས་པ་གཉིས་ལས། འདིར་ནི་ཕྱི་མའོ། །དེའི་ཚུལ་

[109A]༄༅། །གོ་སླ་བར་བརྗོད་ན། དེ་ལ་སྒྱུ་མ་མཁན་གྱིས་རྡེལ་ཤིང་རྟ་གླང་དུ་སྤྲུལ་པའི་ཚེ། རྟ་གླང་གི་སྣང་བ་མངོན་སུམ་ཚད་
མས་གྲུབ་ནས། སྣང་བ་ལྟ་གྱི་དོན་ཡོད་པས་སྟོང་པ་ཡིད་ཀྱི་ཤེས་པས་ངེས་པ་གཉིས་ཚོགས་པ་ལས་སྒྱུ་མར་འཆར་བ་བཞིན་དུ། སྐྱེ་འཕགས་
ཀྱི་གང་ཟག་དང། ཕུང་སོགས་ཀྱི་ཆོས་ཀུན་ལ་ལས་བྱ་བྱེད་སོགས་ཀྱི་སྒོ་ནས་ཐ་སྙད་པའི་ཚད་མས་ལེགས་པར་གྲུབ་ཅིག་གཞི་དེ་དག་གི་སྟེང་དུ་
སྔར་བཤད་པའི་དགག་བྱ་ཕྲ་མོ་ནས་རིགས་ཤེས་ཀྱིས་ཁེགས་པ་གཉིས་ཚོགས་པ་ལས་སྒྱུ་མར་འཆར་བ་ཡིན་གྱི། དེ་ཡང་མཉམ་གཞི་
ཏུ་ནམ་མཁའ་ལྟ་བུའི་སྟོང་པ་ཉིད་བསྐྱངས་ནས་གནད་དུ་སོང་བའི་ཚེ། དེ་ལས་ལངས་པ་ན་ཡུལ་སྣང་སྒྱུ་མར་འཆར་བས་དེ་ལ་ཐབས་ཟུར་
པ་བཙལ་མི་དགོས་སོ། །ཐོག་མ་ལས་དང་པོ་པའི་ཚེ། དགག་གཞི་དང་དགག་བྱ་གཅིག་ཏུ་འདྲེས་པ་ལས་སོ་སོར་སྣང་མི་ཐུབ་པས། སྒྱུ་མར་

[109B] སྔར་ལྟར་གོམས་རྐྱེན་གྱི་ཡན་ལག་དང་མ་བྲལ་བའི་ཚུལ་གྱིས་ཡུན་རིང་དུ་གོམས་པར་བྱས་ན་སྟོང་པ་ཉིད་ཀྱི་
དོན་ཕྱིན་ཅི་མ་ལོག་པར་རྟོགས་པའི་བློ་རབ་ཀྱིས་མཐར་ཕྱིན་པར་འགྱུར་རོ། །བྱང་ཆུབ་སེམས་དཔའ་འཆད་ཁ་བ་ཆེན་པོའི་བྱང་ཆུབ་ཀྱི་སེམས་རིན་
པོ་ཆེ་སྦྱོང་བའི་གདམས་པ། ཐེག་པ་ཆེན་པོའི་བློ་སྦྱོང་སྙན་བརྒྱུད་ཆེན་མོ་ཉི་མའི་འོད་ཟེར་ཞེས་བགྱི་བ་འདི་ནི། བདེ་བར་གཤེགས་པའི་གསུང་
རབ་རྒྱ་མཚོ་ལྟ་བུ་ལ་དབང་འབྱོར་བའི་དེད་དཔོན་དམ་པ། ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་མན་ངག་ཇི་ལྟ་བ་བཞིན་དུ་སྦྱར་བ་ཡིན་ལ། དེ་དག་
གི་གནད་ཕྲ་ཞིབ་དང་བཅས་པ་མཐའ་དག་པར་རྗེ་ཉིད་ཀྱིས་མཛད་པའི་བྱང་ཆུབ་ལམ་གྱི་རིམ་པའི་ཚུལ་ལས་ཁོང་དུ་ཆུད་པར་བྱའོ། །རྣམ་མཁྱེན་
བསྒྲུབ་ལ་ཐུན་མོང་མིན་པའི་རྒྱུ། །ཐེག་པ་ཆེ་ལ་འཇུག་པའི་སྒོ་གཅིག་པུ། །ཉེས་པའི་ཚང་ཚིང་བསྲེག་ལ་མེ་དང་མཚུངས། །ལེགས་ཚོགས་ཀུན་གྱི་འབྱུང་

[110A]༄༅། །གནས་རིན་ཆེན་གཏེར། །བྱང་ཆུབ་སེམས་ལ་གོམས་པར་བྱེད་པའི་ཚུལ། །སྨྲ་བའི་སྐྱེས་མཆོག་ཐུབ་པའི་དབང་པོ་ལ། །
སྲས་ཀྱི་ཐུ་བོ་མི་ཕམ་འཇམ་དཔལ་དབྱངས། །ཤིང་རྟའི་སྲོལ་འབྱེད་ཀླུ་སྒྲུབ་ཐོགས་མེད་དང། །ཞི་བ་ལྷ་དང་དཔལ་ལྡན་ཨ་ཏི་ཤའི། །ཐུགས་
ལ་འཁྲུངས་ཤིང་སྙན་ནས་སྙན་དུ་བརྒྱུད། །བྱང་སེམས་འཆད་ཁ་བ་ལ་བཀའ་བབས་ཀྱི། །ཚུལ་དུ་འཁྲུངས་པའི་རིན་ཆེན་བྱང་ཆུབ་སེམས། །
རྒྱུད་ལ་བསྐྲུན་ཐབས་སྔོན་འགྲོའི་ཆོས་བཞི་དང། །དངོས་གཞི་བྱང་ཆུབ་སེམས་གཉིས་སྦྱོང་བའི་ཚུལ། །ཤིང་རྟ་ཆེན་པོ་སོ་སོའི་ཐུན་མོང་དང། །
ཐུན་མོང་མ་ཡིན་ལུགས་རྣམས་གསལ་བར་ཕྱེ། །ཁྱད་པར་འཕགས་མཆོག་ཞི་བ་ལྷ་ཡི་ལུགས། །བདག་གཞན་བརྗེ་བའི་བྱང་སེམས་སྦྱོང་
བ་དང། །རྒྱལ་སྲས་འཆད་ཁ་བ་ཡི་བློ་སྦྱོང་གཉིས། །གཅིག་ཏུ་བསྒྲིགས་ནས་ལམ་གྱི་ལུས་ཚང་བ། །ཡན་ལག་ཕྲ་མོ་རྣམས་ལའང་སློབ་པའི་

[110B] ༑ཇི་བཞིན་གསལ་བར་བཤད་པ་གང་ཡིན་པ། །གདམས་པ་འདི་ཡི་ཟླ་མེད་ཁྱད་ཆོས་ཏེ། །དེ་ལྟར་ལེགས་པར་བཤད་གང་བླ་མའི་དྲིན། །
སྲས་བཅས་རྒྱལ་བའི་དགོངས་པ་དཔག་པར་དཀའ། །བདག་བློ་མཐུ་དམན་བརྩོན་འགྲུས་ཤུགས་ཆུང་བས། །མ་བཤད་ལོག་པར་བཤད་པའི་
ཚོགས་མཆིས་ན། །ཆོས་ཀྱི་སྤྱན་ལྡན་རྣམས་ལ་སྙིང་ནས་འཆགས། །དེ་ལྟར་འབད་ལས་རབ་དཀར་དགེ་བའི་ཚོགས། །གང་ཞིག་བསགས་པར་གྱུར་
པ་དེ་ཡི་མཐུས། །བདག་དང་མཁའ་མཉམ་འགྲོ་བ་མ་ལུས་པ། །བྱང་ཆུབ་སེམས་དང་ནམ་ཡང་འབྲལ་མེད་ཤོག་དེ་ཡི་མཐུ་ལས་འཁོར་བ་ཇི་སྲིད་
བར༑ ༑ལུས་ངག་ཡིད་གསུམ་མཐོ་ཐོས་དྲན་རེག་གིས། །ཁམས་གསུམ་འགྲོ་ལ་ཕན་བདེ་སྩོལ་བ་དང། །སྡུག་བསྔལ་མ་ལུས་སེལ་བའི་རྒྱུར་གྱུར་
ཅིག་ཐེག་པ་ཆེན་པོའི་བློ་སྦྱོང་སྙན་བརྒྱུད་ཆེན་མོའི་རྣམ་བཤད་ཉི་མའི་འོད་ཟེར་ཞེས་བྱ་བ་འདི་ནི་ལམ་འདི་ལ་ཆེས་ཆེར་མོས་པ་མང་པོས་ནན་གྱིས་

[111A]༄༅། །བསྐུལ་བའི་ངོར། རྗེ་ཙོང་ཁ་པ་ཆོས་ཀྱི་རྒྱལ་པོ་དེ་ཉིད་གཙུག་གི་རྒྱན་དུ་ལོ་བཅུ་གཉིས་ཀྱི་བར་དུ་བསམ་པ་དང་
སྦྱོར་བས་ཚུལ་བཞིན་དུ་བསྟེན་པ་ལས། མདོ་སྔགས་ཀྱི་གསུང་རབ་མང་དུ་ཐོས་པའི་སྡེ་སྣོད་འཛིན་པ་ནམ་མཁའ་དཔལ་གྱིས་གྲུབ་
པའི་དབང་ཕྱུག་དུ་མས་བྱིན་གྱིས་བརླབས་པའི་གནས་ཡང་དབེན་རིན་ཆེན་གླིང་དུ་སྦྱར་བའོ།། །།    ༈    རྒྱ་ཆེན་འགྲོ་བའི་
མོས་པའི་རྗེས་སོང་རྒྱ་ཆེའི་འཕྲིན་ལས་འབུམ་གྱི་རླབས། །རྣམ་པར་གྲོལ་བའི་ངོ་མཚར་སྟོང་གིས་རྣམ་བྱང་ཞི་བ་དམ་པའི་དཔལ། །
ཀུན་ནས་དར་བའི་རྩེ་དགའི་གཟི་ཡིས་ཀུན་བཟོད་འཕང་པ་བརྗིད་མཛད་པ། །མཆོག་རབ་སྲིད་གསུམ་འགྲོ་བའི་བླ་མས་མཆོག་གི་
ཤིས་པས་སྐྱོང་གྱུར་ཅིག་ལེགས་གསུང་བདུད་རྩི་ཁྲག་ཁྲིག་རྣམ་པར་དབྱེ་བ་ཡི། །ལེགས་བཤད་ཉིང་ཁུ་བློ་ཡི་དྲི་སྦྱོང་པད་

[111B] །ལེགས་པར་གྲོལ་བྱེད་གདམས་ཟབ་ཉི་མའི་འོད་ཀྱི་ཟེར། །ལེགས་ལམ་གསལ་བའི་སྒྲོན་མེ་མཆོག་ཏུ་ཅི་ཡང་འབར། །
འདི་ནི་རྒྱལ་ཀུན་གཤེགས་པའི་ལམ་ཆེན་ཏེ། །སྐྱེ་དགུའི་གདུང་སེལ་རྩི་སྨན་ལྗོན་པའང་ཡིན། །དེ་ཕྱིར་བསྟན་ལ་འགྱུར་མེད་དད་
པས་ཕྱུག་བཟང་པོའི་བསོད་ནམས་བྱེ་བའི་སྟོབས་རྒྱས་པའི། །ལྷག་བསམ་ཀུན་དའི་འཛུམ་གྱིས་བསུས་པ་ཡི། །འཛད་མེད་
པར་གྱི་བསིལ་བ་དམ་པའི་མཛོད། །རྒྱ་ཆེན་ཕན་བདེའི་གསོས་སུ་སྤྲོས་པའི་དགེ། །ཆེས་མཐོ་ལྷུན་པོའི་སྤོ་ལ་འགྲན་པའི་མཐུས། །
ས་གསུམ་དགེ་ལེགས་བསམ་དགུར་འཇོ་བ་ཡི། །བློ་བཟང་བསྟན་པ་ནོར་བུའི་འཁྲི་ཤིང་ཆེ། །བཤད་སྒྲུབ་ལོ་འདབ་ཕྱོགས་སུ་
ཡོངས་གྲོལ་བའི། །ངོ་མཚར་སྲིད་པའི་མཐར་ཡང་འཛིན་གྱུར་ཅིག་དཔག་ཡས་ཡོན་ཏན་ཚོགས་ཀྱི་ལུས་རྒྱས་ཤིང། །མཁས་

[112A]༄༅། །ཚུལ་གསུམ་གྱི་སྡེར་མོའི་ཤུགས་འཆང་བའི། །དམ་པའི་སྐྱེས་བུ་གདོང་ལྔ་འབར་བའི་ཚོགས། །
ཐུབ་བསྟན་གངས་རིའི་དཔལ་ཏུ་བརྟན་གྱུར་ཅིག་མདོ་སྔགས་གཞུང་ལུགས་ཆུ་མཚོར་ཉེར་ཞུགས་ནས། །དུལ་ཞིང་ཞི་བ་
ཉེར་ཞིའི་ནོར་མཆོག་ལ། །དབང་འབྱོར་རིག་གྲོལ་ངུར་སྨྲིག་འཛིན་པའི་ཁྱུས། །ས་ཆེན་དོག་པོར་བྱེད་པས་སྙེམས་གྱུར་
ཅིག་སྐྱེ་དགུའི་བསོད་ནམས་ས་གཞི་ཡངས་པ་ལས། །ལེགས་ཐོན་དགའ་ལྡན་ཆབ་སྲིད་ཨ་མྲའི་ཚལ། །ཀུན་ཕན་འབྲས་
བཟང་གཡུར་དུ་ཟ་བ་ཡིས། །མ་ལུས་ཕྱོགས་ཀྱི་ཁོང་པ་མཛེས་གྱུར་ཅིག་ས་ལའི་སྨན་ལྗོངས་འདིས་མཚོན་ཡུལ་ཀུན་ཏུ། །
དཀར་མིན་ལས་ཀྱིས་བསྐྱེད་པའི་རྒུད་པའི་ཚོགས། །ཞི་ནས་འགྲོ་ཀུན་ཆོས་འབྱོར་བདེ་དགའ་ཡིས། །ངོ་མཚར་མི་ཟད་གཏེར་

[112B]རྒྱུ་སྦྱོར་ཉིད་ཀྱང་འགྱུར་མེད་ཚེ་དཔལ་དང། །ཆེས་མཐོའི་བསོད་ནམས་སྟོབས་དང་འབྱོར་པ་རྒྱས། །སྒོ་
གསུམ་བགྱི་བ་ལུགས་ཟུང་ནོར་བུའི་གདུགས། །འདེགས་པའི་ཐབས་ཚུལ་ཁོ་ནར་སྨིན་གྱུར་ཅིག་ཚེ་རབ་ཀུན་ཏུ་ཐེག་མཆོག་
བཤེས་གཉེན་གྱིས། །རྗེས་བཟུང་ལམ་བཟང་འདི་དང་མི་འབྲལ་ཞིང། །རླབས་ཆེན་སྤྱོད་པ་རྒྱ་མཚོའི་མཐར་སོན་ཏེ། །སྐུ་གསུམ་
རིན་ཆེན་གླིང་དུ་ཕྱིན་གྱུར་ཅིག་  །།ཅེས་པ་འདི་ཡང་འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་དངོས་སློབ་ནམ་མཁའ་དཔལ་
གྱིས་མཛད་པའི་བྱང་ཆུབ་སེམས་སྦྱོང་གི་གདམས་པ་བློ་སྦྱོང་ཉི་མའི་འོད་ཟེར་འདི་ཉིད་འཇམ་མགོན་ཆོས་ཀྱི་རྒྱལ་པོའི་བཞེད་སྲོལ་མན་ངག་གི་གནད་མཐའ་དག་
ཚང་ཞིང། གོ་སླ་རྒྱས་བསྡུས་འཚམས་པས་བློ་སྦྱོང་གི་མན་ངག་ཀུན་གྱི་ཡང་རྩེ་ལྟ་བུའི་ལེགས་བཤད་རྨད་དུ་བྱུང་བར་བརྟེན། ཐེག་པ་ཆེན་པོའི་ལམ་ལ་བློ་སྦྱོང་བའི་སྐྱེ་

[113A]༄༅། །བོ་མཆོག་དམན་ཡོངས་ལ་སྨན་པའི་སླད་དུ། བློ་བཟང་རྒྱལ་བའི་བསྟན་དང་བསྟན་འཛིན་བཅས་པ་ལ་མི་ཕྱེད་པའི་དད་གཏོང་ལྷག་
བསམ་འཆི་མེད་ལམ་ལྟར་མཆོག་ཏུ་ཡངས་པ་བཀའ་བློན་ལས་རོགས་ཤན་ཁ་བ་འགྱུར་མེད་བསོད་ནམས་སྟོབས་རྒྱས་ནས་པར་ཤིང་ལག་འདོན་ཐོག་ནོར་
གླིང་མཛོད་སྡུག་ནས་ཀྱང་མཐུན་རྐྱེན་བསྒྲུབས་ཏེ་འཛད་མེད་པར་གྱི་དངོས་པོར་བསྐྲུན་པའི་དགེ་བསྔོའི་སྨོན་ཚིག་འདི་ལྟ་བུ་ཞིག་དགོས་ཞེས་རབ་དཀར་ལྷ་རེག་
དང༑ བདོག་པའི་རྟེན་བཅས་ཇི་ལྟར་བསྐུལ་བ་བཞིན། པད་དཀར་འཆང་བའི་སྐྱེ་མིང་པ་ཤཱཀྱའི་དགེ་སློང་ངག་དབང་བློ་བཟང་བསྟན་འཛིན་རྒྱ་མཚོ་སྲིད་གསུམ་
དབང་བསྒྱུར་མཚུངས་པ་མེད་པའི་སྡེར་འབོད་པས་དང་བ་ཆེན་པོས་སྦྱར་བ་དགེ་ལེགས་འཕེལ།། །།།
སེར་སྨད་ཀཱ་ཕིའུ་ཊར་ལས་ཁང་ནས།། ཕྱི་ལོ་།་པའི་ནང་ལྦྶྐྲུན་ཞུས་པའོ།།



