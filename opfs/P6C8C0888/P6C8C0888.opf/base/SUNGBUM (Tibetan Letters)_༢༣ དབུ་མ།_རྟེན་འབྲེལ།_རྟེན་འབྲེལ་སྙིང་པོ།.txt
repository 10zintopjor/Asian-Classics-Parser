༄༅། ། རྟེན་འབྲེལ་སྙིང་པོའི་རྣམ་བཤད་བདེར་གཤེགས་དགོངས་བརྒྱ་ཞེས་བྱ་བ་ཞུགས་སོ་ ། །བླ་མ་དང་སྟོན་པ་བཅོམ་ལྡན་འདས་དབྱེར་མ་མཆིས་པའི་ཞབས་ལ་དུས་ཐམས་ཅད་དུ་ཕྱག་འཚལ་ཞིང་སྐྱབས་སུ་
མཆིའོ༑ ༑བརྩེ་བ་ཆེན་པོས་རྗེས་སུ་བཟུང་དུ་གསོལ། །སྤངས་རྟོགས་ཡོན་ཏན་ཀུན་གྱི་མཐར་སོན་ཏེ། །མཐའ་ཡས་འགྲོ་བ་མ་ལུས་སྒྲོལ་སླད་དུ། །ཟབ་རྒྱས་ལེགས་བཤད་ཆོས་ཀྱི་ཆར་ཆེན་
པོ༑ ༑འབེབས་མཛད་ཤཱཀྱའི་ཏོག་ལ་གུས་ཕྱག་འཚལ། །རྒྱལ་བ་སྲས་དང་སློབ་མར་བཅས་པ་ཡིས། །ཉམས་སུ་བསྟར་བས་གོ་འཕང་མཐོར་གཤེགས་པ། །ཟབ་མོ་རྟེན་ཅིང་འབྲེལ་
བར་འབྱུང་བ་ལ། །རབ་ཏུ་དང་བའི་ཡིད་ཀྱིས་ཕྱག་འཚལ་ལོ། །རྟེན་ཅིང་འབྲེལ་འབྱུང་བརྗོད་བྱའི་སྙིང་པོ་རུ། །བསྡུས་ཏེ་སྟོན་པས་རྟེན་འབྲེལ་སྙིང་པོ་ཞེས། །ཡོངས་སུ་གྲགས་པའི་
གསུང་མཆོག་བླ་མེད་པའི། །རྣམ་བཤད་དམ་པས་བསྐུལ་ཕྱིར་འདིན་སྦྲོ། །དེ་ལ་འདིར་བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱི་
གསུང་གི་གཅེས་ནོར་ཟབ་མོ་རྟེན་འབྲེལ་སྙིང་པོ་ཞེས་ཡོངས་སུ་གྲགས་པ། ཡེ་དྷརྨ་དང། དེའི་དོན་བོད་སྐད་དུ་བསྒྱུར་བའི་དོན་འཆད་པ་ལ། ཐོག་མར་ཇི་ལྟར་གསུང་ཚུལ་བཤད་པ། གཞུང་གི་དོན་
དངོས་བཤད་པ། བཤད་པ་དེ་ལ་དོགས་པ་སྤོང་བ། འདི་ལ་བརྟེན་པའི་ལས་སྦྱོར་བཤད་པ། ཞར་ལ་སྔགས་ཀྱི་ཡི་གེའི་གྲངས་དང་འཐོབ་ཚུལ་བཤད་པ་དང་ལྔ། དང་པོ་གནས་གར་དུ་

[175B] ཞུབ་པོ་གང་གིས་ཚུལ་ཇི་ལྟར་དུ་ཞུས་པ། རྟེན་གྱི་གང་ཟག་གང་གིས་གསུངས་པ། ཆོས་འདིའི་ཕན་ཡོན་བཤད་པ། འཁོར་རྣམས་དགའ་ཞིང་མགུ་བའི་ཚུལ་
བཤད་པ་དང་ལྔ། དང་པོ། །གནས་གང་རུ་འཁོར་ཇི་ལྟ་བུ་ལ་གསུངས་པ་བཞག་ཏུ་ཡོད་དེ། སུམ་ཅུ་རྩ་གསུམ་གྱི་ལྷའི་གནས་སུ་ལྔ་སྡེ་བཟང་པོའི་ནང་ཚན་སྤྱོད་ལམ་ཞི་བའི་མཆོག་ཏུ་
ལུང་བསྟན་པ་འཕགས་པ་རྟ་ཐུལ་ལ་སོགས་པ་ཉན་ཐོས་ཆེན་པོ་རྣམས་དང། འཕགས་པ་བྱམས་པ་དང། སྦྱན་རས་གཟིགས་དང། ལག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་
རྣམས་དང། ཚངས་པ་དང། སྲིད་མེད་ཀྱི་བུ་དང། དབང་ཕྱུག་ཆེན་པོ་དང། བརྒྱ་བྱིན་ལ་སོགས་པ་ལྷའི་འཁོར་མང་པོ་འདུས་བ་ལ་གསུང་བའི་ཕྱིར། ཞེས་འཆད་པར་བྱེད་པ་ལ། འཕགས་
པ་རྟེན་ཅིང་འབྲེལ་བར་འབྱུང་བ་ཞེས་བྱ་བ་ཐེག་པ་ཆེན་པོའི་མདོ་ལས། འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་སུམ་ཅུ་རྩ་གསུམ་གྱི་ལྷའི་ནང་ན། ཨ་ར་མོ་ནིག་ལྟ་
བུའི་རྡོ་ལེབ་ལ། རྟ་ཐུལ་ལ་སོགས་པའི་ཉན་ཐོས་ཆེན་པོ་རྣམས་དང། འཕགས་པ་བྱམས་པ་དང། འཕགས་པ་སྦྱན་རས་གཟིགས་དབང་ཕྱུག་དང། ལག་ན་རྡོ་རྗེ་ལ་སོགས་པ་བྱང་ཆུབ་
སེམས་དཔའ་སེམས་དཔའ་ཆེན་པོ་ཡོན་ཏན་རིན་པོ་ཆེ་དཔག་ཏུ་མེད་པས་བརྒྱན་པ་རྣམས་དང། མི་མཇེད་ཀྱི་བདག་པོ་ཚངས་པ་ཆེན་པོ་དང། སྲེད་མེད་ཀྱི་བུ་དང། དབང་ཕྱུག་ཆེན་པོ་ལ་
སོགས་པ་ལྷ་རྣམས་དང། ལྷའི་དབང་པོ་བརྒྱ་བྱིན་དང། དྲི་ཟའི་རྒྱལ་པོ་གཙུག་ཕུད་ལྡ་པ་དང་ཐབས་གཅིག་ཏུ་བཞུགས་ཏེ། ཞེས་གསུངས། གཉིས་པ། ཞུ་བ་པོ་གང་གིས་ཚུལ་ཇི་ལྟར་

[176A]༄༅། །དུ་ཞུས་བ་ཡོད་དེ། འཕགས་པ་སྦྱན་རས་གཟིགས་དབང་ཕྱུག་གིས་གུས་པས་བཏུད་ནས་འཁོར་དེར་འདུས་པའི་ལྷ་རྣམས་ཀྱིས་མཆོད་རྟེན་བགྱིད་པར་སྤྲོ་ཞིང། །
མཆོད་རྟེན་བགྱིས་པའི་བསོད་ནམས་ཀྱིས་འབྲས་བུ་ཤིན་ཏུ་རྒྱ་ཆེ་བ་འཐོབ་པར་འདོད་པ་རྣམས་ཀྱི་འདོད་པ་བསྐང་བའི་ཆེད་དུ་དེ་དག་ལ་ཆོས་སྟོན་པར་གསོལ་བ་བཏབ་པ་ཡིན་པའི་ཕྱིར་
ཞེས་འཆད་པ་ལ། མདོ་དེ་ཉིད་ལས། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱན་རས་གཟིགས་དབང་ཕྱུག་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་
པུས་མོ་གཡས་པའི་ལྷ་ང་རི་རབ་ཀྱི་རྩེ་མོ་ལ་བཙུགས་ཏེ། བཅོམ་ལྡན་འདས་གལ་བ་དེ་ལོགས་སུ་ཐལ་མོ་སྦྱར་བ་བཏུང་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ལྷ་
འདི་དག་ནི་མཆོད་རྟེན་བགྱིད་པར་འཚལ་བ་ཤ་སྟག་སྟེ། འཁོར་གྱི་དཀྱིལ་འཁོར་འདིར་མཆིས་ན། ཅི་ནས་ཚངས་པའི་བསོད་ནམས་འཕེལ་བ་དང། ལྷ་དང་བཅས་པ། བདུད་དང་བཅས་
པ༑ ཚངས་པ་དང་བཅས་པའི་འཇིག་རྟེན་ན། དགེ་སློང་དང། བྲམ་ཟེར་བཅས་པའི་སྐྱེ་དགུ་ལས་དགེ་སློང་དང། དགེ་སློང་མ་དང། དགེ་བསྙེན་དང། དགེ་བསྙེན་མ་དག་བསོད་ནམས་ཤིན་ཏུ་མང་དུ་
འཕེལ་བར་འགྱུར་བ། དེ་ལྟ་དེ་ལྟར་བཅོམ་ལྡན་འདས་ཀྱིས་དེ་དག་ལ་ཆོས་བསྟན་དུ་གསོལ། །ཞེས་གསུངས། གསུམ་པ། རྟེན་གྱི་གང་ཟག་གིས་གསུང་བ་ཡོད་དེ། བདག་ཅག་གི་སྟོན་པ་
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་གསུངས་པ་ཡིན་པའི་ཕྱིར། ཞེས་འཆད་པ་ལ། མདོ་དེ་ཉིད་ལས། དེ་ནས་བཅོམ་

[176B] ཡེ་དྷ་རྨ་ཧེ་དུ་བྲ་བྷ་བཱ། ཧེ་དུན་ཏེ་ཥཱན་ཏ་ཐཱ་ག་ཏོ་ཧྱ་བ་ཏད། ཏེཥཱྙྩ་ཡོ་ནི་རོ་དྷ། ཨེ་བམ་བཱ་དའི། མཧཱ་ཤྲ་མཎེ་
ཆོས་གང་རྒྱུས་བྱུང་དེ་དག་གི་རྒྱུ་དང་དེ་འགོག་གང་ཡིན་པའང། །དེ་བཞིན་གཤེགས་པས་བཀའ་སྩལ་ཏེ། །དགེ་སྦྱོང་ཆེན་པོས་དེ་སྐད་གསུངས། །ཞེས་གསུངས་བཞི་པ། ཆོས་
འདིའི་ཕན་ཡོན་བཞག་ཏུ་ཡོད་དེ། སྔགས་ཚིག་འདི་ནི་སངས་རྒྱས་ཀྱི་ཆོས་སྐུའི་རིང་སྲེལ་དུ་གྲགས་པ་ཡིན་ཅིང། འདིའི་དོན་ཇི་ལྟ་བ་བཞིན་མཐོང་སྟེ་རྟོགས་ནས་ཚུལ་བཞིན་དུ་ཉམས་སུ་བླངས་ན་
མཐར་ཐུག་དེ་བཞིན་གཤེགས་པ་མཐོང་བ་སྟེ། དེའི་གོ་འཕང་འཐོབ་པར་འགྱུར་བ་དང། གནས་སྐབས་སུ་འདིའི་སྔགས་ཚིག་ཡི་གེར་བྲིས་སྟེ་མཆོད་རྟེན་ཆུང་མཐའ་སྐྱུ་རུ་རའི་འབྲུ་ཙམ་གྱི་ཚད་
དུ་བྱས་པའི་ནང་དུ་བཅུག་ན། དེ་ལྟར་བྱེད་པ་པོ་དེ་སྐྱེ་བ་ཕྱི་མར་ཚངས་པའི་འཇིག་རྟེན་དུ་སྐྱེ་བ་དང། དེའི་སྐྱེ་བ་ཕྱི་མར་གནས་གཙང་མའི་ལྷ་རྣམས་དང་སྐལ་པ་མཉམ་པར་སྐྱེ་བའི་བསོད་
ནམས་འཐོབ་པ་སོགས་ཕན་ཡོན་དཔག་ཏུ་མེད་པ་ཡོན་པའི་ཕྱིར། ཞེས་འཆད་པ་ལ། མདོ་དེ་ཉིད་ལས། སྤྱན་རས་གཟིགས་དབང་ཕྱུག་འདི་ལྟ་སྟེ། རྟེན་ཅིང་འབྲེལ་བར་འབྱུང་བ་
འདི་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་ཡིན་ཏེ། སུས་རྟེན་ཅིང་འབྲེལ་བར་འབྱུང་བ་མཐོང་བ་དེས་དེ་བཞིན་གཤེགས་པ་མཐོང་དོ། །སྤྱན་རས་གཟིགས་དབང་ཕྱུག་རིགས་
ཀྱི་བུའམ། རིགས་ཀྱི་བུ་མོ་དད་པ་ཅན་གང་ལ་ལ་ཞིག་གིས། མི་གནས་པའི་ཕྱོགས་སུ་མཆོད་རྟེན་ནི་སྐྱུ་རུ་རའི་འབྲུ་ཙམ། སྲོག་ཤིང་ནི་ཁབ་ཙམ། གདུགས་ནི་བ་ཀུ་ལའི་མེ་ཏོག་ཙམ་ཞིག་

[177A]༄༅། །བྱས་ལ། རྟེན་ཅིང་འབྲེལ་བར་འབྱུང་བ་ཆོས་ཀྱི་དབྱིངས་ཀྱི་ཚིགས་སུ་བཅད་པ་ནང་དུ་བཅུག་ན། དེ་ཚངས་པའི་བསོད་ནམས་བསྐྱེད་པར་འགྱུར་ཏེ། འདི་ནས་ཤི་འཕོས་ཤིང་
འཆི་བའི་དུས་བྱས་ནས་ཚངས་པའི་འཇིག་རྟེན་དག་ཏུ་སྐྱེ་བར་འགྱུར་རོ། །དེ་ནས་ཤི་འཕོས་ཏེ་འཆི་བའི་དུས་བྱས་ནས། གནས་གཙང་མའི་རིས་ཀྱི་ལྷ་རྣམས་དང་སྐལ་པ་མཉམ་པར་སྐྱེ་
བར་འགྱུར་རོ། །ཞེས་གསུངས། ལྔ་པ། འཁོར་རྣམས་དགའ་ཞིང་མགུ་བའི་ཚུལ་ཡོད་དེ། བཅོམ་ལྡན་འདས་ཀྱི་གོང་དུ་བཤད་པ་དེ་སྐད་བཀའ་སྩལ་པ་ལ། འཕགས་པ་རྟ་ཐུལ་ལ་སོགས་པའི་ཉན་
ཐོས་དང། བྱང་ཆུབ་སེམས་དཔའ་དང། ལྷ་ལ་སོགས་པ་ཐམས་ཅད་དགའ་མགུ་ཡི་རངས་སྟེ། བཅོམ་ལྡན་འདས་ཀྱིས་གསུངས་པ་ལ་བསྟོད་བསྔགས་ཆེན་པོ་མཛད་པའི་ཕྱིར། ཞེས་འཆད་པ་ལ་
མདོ་དེ་ཉིད་ལས། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཉན་ཐོས་དེ་དག་དང། བྱང་ཆུབ་སེམས་དཔའ་དེ་དག་དང། ཐམས་ཅད་དང་ལྡན་པའི་འཁོར་དེ་དག་དང། ལྷ་དང་
མི་དང། ལྷ་མ་ཡིན་དང། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་གསུངས། གཉིས་པ་གཞུང་གི་དོན་དངོས་བཤད་པ་
ལ། གཞུང་དགོད་པ་དང། དེའི་དོན་བཤད་པ་གཉིས་ལས། དང་པོ་ལ། ཡེ་དྷ་རྨ་བོད་སྐད་དུ་བསྒྱུར་བ་ལ། ཆོས་གང་རྒྱུས་བྱུང་དེ་དག་གི་རྒྱུ་དང་དེ་འགོག་གང་ཡིན་པའང། །དེ་བཞིན་གཤེགས་
པས་བཀའ་སྩལ་ཏེ། །དགེ་སློང་ཆེན་པོས་དེ་སྐད་གསུངས། །ཞེས་པ་དང། ཆོས་གང་རྒྱུས་བྱུང་དེ་དག་ནི། །རྒྱུ་ལས་འགོག་པ་གང་ཡིན་པ། །དེ་བཞིན་གཤེགས་པས་བཀའ་སྩལ་ཏེ། །

[177B] །ཞེས་དང། ཆོས་གང་རྒྱུས་བྱུང་དེ་དག་གི་རྒྱུ་དང་དེ་འགོག་གང་ཡིན་པ། །དེ་བཞིན་གཤེགས་པས་བཀའ་སྩལ་ཏེ། །དགེ་སྦྱོང་ཆེན་པོས་འདི་སྐད་
གསུངས༑ །ཞེས་དང། ཆོས་རྣམས་ཐམས་ཅད་རྒྱུ་ལས་བྱུང། །རྒྱུ་དེ་དེ་བཞིན་གཤེགས་པས་གསུང། །རྒྱུ་ལ་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུང། །ཞེས་དང་
ཆོས་རྣམས་ཐམས་ཅད་རྒྱུ་ལས་བྱུང། །དེ་རྒྱུ་དེ་བཞིན་གཤེགས་པས་གསུང། །རྒྱུ་ལས་འགོག་པ་གང་ཡིན་པ། །དགེ་སྦྱོང་ཆེན་པོས་དེ་སྐད་གསུང། །ཞེས་བྱ་བ་ལ་སོགས་པ་འགྱུར་མི་འདྲ་བ་
མང་དུ་བྱུང། གཉིས་པ། དེའི་དོན་བཤད་པ་ལ། གོང་གི་འགྱུར་མི་འདྲ་བ་ལྔ་ལས་ཕྱི་མ་ལྟར་འཆད་པའི་དབང་དུ་བྱས་ན། གཞུང་འདི་དང། མངོན་འབྱུང་གི་མདོ་ལས། ཆོས་རྣམས་གང་དག་
རྒྱུ་ལས་བྱུང་བ་དང། །དེ་ཡི་རྒྱུ་དང་དེ་འགོག་གང་ཡིན་པའང། །དེ་བཞིན་གཤེགས་པ་ཉིད་ཀྱིས་བཀའ་སྩལ་ཏེ། །དེ་སྐད་གསུང་བའི་ཚུལ་ཅན་དགེ་སྐྱོང་ཆེ། །ཞེས་དང། འདུས་པ་རིན་པོ་ཆེའི་ཏོག་
ལས༑ ཇི་ལྟར་འཇིག་རྟེན་ལས་དང་ཉོན་མོངས་རྒྱུར་བཅས་བྱེད་རྒྱུ་ལྡན་འབྱུང་དང། །ལས་དང་ཉོན་མོངས་པ་དག་ལྡོག་རྒྱུ་དེ་ཡང་འདྲེན་པས་རབ་ཏུ་གསུང། །གང་ན་སྐྱེ་དང་རྒ་དང་རྒུད་པའི་སྡུག་བསྔལ་
ངེས་པར་མི་གནས་པ། །ཐར་པ་མཆོག་དེ་སྨྲ་བའི་ཁྱུ་མཆོག་དེ་ཡིས་རང་གིས་མཁྱེན་ཏེ་གསུངས། །ཞེས་པ་འདི་རྣམས་བརྗོད་བྱ་སྟོན་ཚུལ་ཕྱོགས་མཐུན་ཅིང། །གཞུང་ཕྱི་མ་དེ་སྔ་མ་གཉིས་ཀྱི་འགྲེལ་
བ་ལྟ་བུར་འདུག་པས། གཞུང་འདི་གསུམ་གྱི་དོན་ཕྱོགས་མཐུན་དུ་འཆད་པ་ལ། འཕགས་པའི་བདེན་གཞི་དང་སྦྱར་ནས་བཤད་པ། རྟེན་འབྲེལ་བཅུ་གཉིས་དང་སྦྱར་ནས་བཤད་པ། ཟབ་མོ་རྟེན་བྱུང་

[178A]༄༅། །གི་དེ་ཁོ་ན་ཉིད་དང་སྦྱར་ནས་བཤད་པ་དང་གསུམ། དང་པོ་ལ། ཐེག་པ་ཐུན་མོང་བའི་དབང་དུ་བྱས་པ་དང། ཐེག་ཆེན་ཐུན་མོང་མ་ཡིན་པའི་དབང་དུ་བྱས་པ་གཉིས་
ལས། དང་པོ་ནི། གྲོལ་བ་དོན་གཉེར་གྱི་སྐྱེས་བུ་རྟོག་པ་དང་ལྡན་པ་ལ་ལ་དག་འཁོར་བ་སྡུག་བསྔལ་གྱི་བདེན་པ་འདི་འགག་པའམ་སྤོང་བའི་ཐབས་ཡོད་དམ་མེད། ཡོད་ན་དེ་ཇི་ལྟར་ཡིན་
སྙམ་ན། ཤེས་བྱ་ཆོས་ཅན། འཇིག་རྟེན་ཏེ་འཁོར་བས་བསྡུས་པའི་སྡུག་བསྔལ་གྱི་བདེན་པའི་ཆོས་འདི་རྣམས་རྒྱུ་རྐྱེན་སོགས་གཞན་ལ་མ་ལྟོས་པའི་ཚུག་ཐུབ་ཏུ་གྲུབ་པ་དགག་དུའམ་སྤངས་
དུ་མེད་པ་ཞིག་མ་ཡིན་ཏེ། འཁོར་བ་སྡུག་བསྔལ་གྱི་བདེན་པས་བསྡུས་པའི་ཆོས་རྣམས་ཕྱོགས་རེ་མ་ཡིན་པར་ཐམས་ཅད་རང་གི་རྒྱུ་ལས་དང་ཉོན་མོངས་པས་བསྡུས་པའི་ཀུན་འབྱུང་བདེན་པ་ལས་
འབྱུང་བ་ཡིན་ཅིང། དེ་ཡང་ཉེ་བར་ལེན་པ་དང་ལྷན་ཅིག་བྱེད་པའི་རྒྱུ་དང་ལྡན་པ་སྟེ་ཚོགས་པ་ལས་བྱུང་བ་ཡིན་པས། འདིའི་རྒྱུ་ལས་དང་ཉོན་མོངས་པའི་ཀུན་འབྱུང་བདེན་པ་འགག་ན་རང་གི་ངོ་བོ་
ཡང་འགག་པར་འགྱུར་བའི་ཕྱིར། ཞེས་འཆད་པར་བྱེད་པ་ལ། ཆོས་རྣམས་ཐམས་ཅད་རྒྱུ་ལས་བྱུང། །ཞེས་དང། ཆོས་རྣམས་གང་དག་རྒྱུ་ལས་བྱུང་བ་དང། ཞེས་དང། ཇི་ལྟར་འཇིག་རྟེན་ལས་
དང་ཉོན་མོངས་རྒྱུར་བཅས་བྱེད་རྒྱུ་ལྡན་འབྱུང་དང། ཞེས་གསུངས། འོ་ན་འཁོར་བ་སྡུག་བསྔལ་གྱི་བདེན་པའི་རྒྱུ་ལས་དང་ཉོན་མོངས་པའི་ཀུན་འབྱུང་བདེན་པ་དེ་འགག་པའམ་ལྡོག་པའི་རྒྱུ་ཡོད་དམ་
མེད་ཅེ་ན། ཤེས་བྱ་ཆོས་ཅན། ལས་དང་ཉོན་མོངས་པའི་ཀུན་འབྱུང་བདེན་པ་དེ་སྤོང་བའི་རྒྱུ་ཡོད་དེ། གང་ཟག་གི་བདག་མེད་པ་དང། མི་རྟག་སོགས་བཅུ་དྲུག་རྟོགས་པའི་ལམ་གྱི་བདེན་པ་

[178B]
ཞེས་འཆད་པར་བྱེད་པ་ལ། དེ་རྒྱུ་དེ་བཞིན་གཤེགས་པས་གསུངས། །ཞེས་དང། དེ་ཡི་རྒྱུ་དང་དེ་བཞིན་གཤེགས་པ་ཉིད་ཀྱིས་བཀའ་སྩལ་ཏེ། ཞེས་དང། ལས་དང་ཉོན་མོངས་པ་དག་ལྡོག་
རྒྱུ་དེ་ཡང་འདྲེན་པས་རབ་ཏུ་གསུང། ཞེས་པ་རྣམས་གསུངས་པའི་ཕྱིར། འོ་ན་ཀུན་འབྱུང་བདེན་པ་འགོག་པའི་རྒྱུ་ལམ་གྱི་བདེན་པ་བསྒོམ་པ་ལ་བརྟེན་ནས་འགོག་པའི་བདེན་པ་ཐར་པ་མྱང་
འདས་འཐོབ་པར་འགྱུར་རམ་ཞེ་ན། ཤེས་བྱ་ཆོས་ཅན། ལས་དང་ཉོན་མོངས་པའི་ཀུན་འབྱུང་བདེན་པ་ལྡོག་པའམ་སྤོང་བའི་རྒྱུ་གང་ཟག་གི་བདག་མེད་པ་སོགས་རྟོགས་པའི་ལམ་གྱི་བདེན་པ་
བསྒོམ་པ་ལ་བརྟེན་ནས་གང་ཞིག་ཐོབ་ན་སྐྱེ་བ་དང་རྒ་བ་དང། རྒུད་པ་ལ་སོགས་པའི་སྡུག་བསྔལ་བར་འགྱུར་བའི་སྡུག་བསྔལ་གྱི་བདེན་པས་བསྡུས་པ་མཐའ་དག་ངེས་པར་མི་གནས་པ་སྟེ་གཏན་ནས་
འགག་པའི་འགོག་པའི་བདེན་པ་ཐར་པ་མཆོག་མྱ་ངན་ལས་འདས་པ་དེ་འཐོབ་པར་འགྱུར་པ་ཡིན་ཏེ། དེ་ལྟར་འཐོབ་པར་འགྱུར་བའི་ཚུལ་གང་ཡིན་པ་དེ་སྨྲ་བའི་ཁྱུ་མཆོག་དགེ་སྦྱོང་ཆེན་པོ་དེ་ཡིས་
རང་གིས་མཁྱེན་ཅིང་གཟིགས་ཏེ་མངོན་དུ་མཛད་པས་བཤད་མ་ཐག་པ་དེ་སྐད་གསུངས་པའི་ཕྱིར། ཞེས་འཆད་པ་ལ། རྒྱུ་ལ་འགོག་པ་གང་ཡིན་པ། དགེ་སྦྱོང་ཆེན་པོས་དེ་སྐད་གསུང། །
ཞེས་དང། དེ་འགོག་གང་ཡིན་པའང། དེ་སྐད་གསུང་པའི་ཚུལ་ཅན་དགེ་སྦྱོང་ཆེ། ཞེས་དང། གང་ལ་སྐྱེ་དང་རྒ་དང་རྒུད་པའི་སྡུག་བསྔལ་ངེས་པར་མི་གནས་པ། ཐར་པ་མཆོག་ཏེ་སྨྲ་བའི་

[179A]༄༅། །ཁྱུ་མཆོག་དེ་ཡིས་རང་གིས་མཁྱེན་ཏེ་གསུངས། ཞེས་པ་རྣམས་གསུང་བའི་ཕྱིར་མངོན་འབྱུང་གི་མདོའི་ཚིགས་བཅད་དང། རིན་པོ་ཆེ་ཏོག་གི་ཚིགས་བཅད་སྔར་
དྲངས་པ་གཉིས་ཀྱི་དོན་གཞན་རྣམས་སྔར་བཤད་པ་དེས་གོ་ནུས་ལ། མངོན་འབྱུང་གི་ཚིགས་བཅད་ལས། དེ་སྐད་གསུང་བའི་ཚུལ་ཅན་དགེ་སྦྱོང་ཆེ། ཞེས་པའི་དོན་ཇི་ལྟར་ཡིན་སྙམ་ན། །
དེ་བཞག་ཏུ་ཡོད་དེ། གོང་དུ་བཤད་པའི་བདེན་བཞིའི་བླང་དོར་དེ་སྐད་གསུང་བའི་ཚུལ་དེ་རང་ཉིད་ཀྱིས་མཁྱེན་ཅིང་གཟིགས་ཏེ་ཉམས་སུ་བླངས་པས་ཐར་པ་མྱ་ངན་ལས་འདས་པ་མཆོག་གི་གོ་
འཕང་མངོན་དུ་མཛད་པའི་ཡོན་ཏན་མཐར་ཕྱིན་པ་ཅན། དགེ་སྦྱོང་ཆེན་པོ་སྟོན་པ་བཅོམ་ལྡན་འདས་ཀྱིས་གསུངས་པས་ན། དེ་ལྟར་བཤད་པ་དེ་བསླུ་བ་མེད་པའི་ཚད་མར་བཟུང་བར་བྱ་
བའི་འོས་ཡིན་ནོ་ཞེས་པའི་དོན་ཡིན་པའི་ཕྱིར། འོ་ན་དེའི་རྒྱུ་དང་དེ་འགོག་གང་ཡིན་པའང། ཞེས་པའི་འང་གི་དོན་དང། ལས་དང་ཉོན་མོངས་ལྡོག་རྒྱུ་དེ་ཡང་འདྲེན་པས་རབ་ཏུ་
གསུངས༑ ཞེས་པའི་ཡང་གི་དོན་ཇི་ལྟར་ཡིན་ཞེ་ན། དང་པོ་བཞག་ཏུ་ཡོད་དེ། འཁོར་བ་སྡུག་བསྔལ་གྱི་བདེན་པས་བསྡུས་པའི་ཆོས་ཐམས་ཅད་རང་རྒྱུ་ལས་དང་ཉོན་མོངས་པའི་ཀུན་འབྱུང་
བདེན་པ་ལས་བྱུང་བ་དང། ཀུན་འབྱུང་བདེན་པ་དེ་སྤོང་བའི་རྒྱུ་གང་ཟག་གི་བདག་མེད་པ་དང། བདེན་བཞི་མི་རྟག་སོགས་རྟོགས་པའི་ལམ་གྱི་བདེན་པ་རྣམས་དེ་བཞིན་གཤེགས་པས་གསུང་
བར་མ་ཟད། ཀུན་འབྱུང་བདེན་པ་དེ་འགག་པའི་འགོག་པའི་བདེན་པ་གང་ཡིན་པའང་དེ་བཞིན་གཤེགས་པས་གསུངས་སོ་ཞེས་གོ་བར་བྱ་བའི་ཆེད་ཡིན་པའི་ཕྱིར། གཉིས་པའི་དོན་ཡང་

[179B] འཁོར་བ་སྡུག་བསྔལ་གྱི་བདེན་པ། རང་རྒྱུ་ལས་དང་ཉོན་མོངས་པའི་ཀུན་འབྱུང་བདེན་པ་ལས་བྱུང་བར་འགྲོ་བའི་འདྲེན་པ་དེ་བཞིན་གཤེགས་པས་གསུངས་པར་མ་ཟད། ལས་
དང་ཉོན་མོངས་པའི་ཀུན་འབྱུང་བདེན་པ་དེ་དག་ལྡོག་པའི་རྒྱུ་གང་ཟག་གི་བདག་མེད་པ་སོགས་རྟོགས་པའི་ལམ་གྱི་བདེན་པ་དེ་ཡང་འདྲེན་པ་དེ་བཞིན་གཤེགས་པས་རབ་ཏུ་སྟེ་ལེགས་པར་
གསུངས་སོ། །ཞེས་གོ་བར་བྱ་བའི་ཆེད་ཡིན་པའི་ཕྱིར། གཉིས་པ། ཐེག་ཆེན་ཐུན་མོངས་མ་ཡིན་པའི་དབང་དུ་བྱས་ན། ཤེས་བྱ་ཆོས་ཅན། ཉན་རང་དགྲ་བཅོམ་པ་དང། དགས་ལ་
གནས་པའི་སེམས་དཔའི་རྒྱུད་ཀྱི་སྡུག་བདེན་ཕྲ་མོར་གྱུར་བའི་ཡིད་ཀྱི་རང་བཞིན་གྱི་ལུས་ཀྱིས་བསྡུས་པའི་ཆོས་རྣམས་ཐམས་ཅད་རང་གི་རྒྱུ་ལས་བྱུང་བ་ཡིན་ཏེ། རང་རྒྱུ་ཀུན་འབྱུང་བདེན་པ་
ཕྲ་མོར་གྱུར་བའི་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ལ་བརྟེན་ནས་བྱུང་བའི་ཕྱིར། ཞེས་འཆད་པ་ལ། ཆོས་རྣམས་ཐམས་ཅད་རྒྱུ་ལས་བྱུང། ཞེས་གསུངས། ཤེས་བྱ་ཆོས་ཅན་
ཀུན་འབྱུང་བདེན་པ་ཕྲ་མོར་གྱུར་པའི་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་དེ་དག་འགོག་པའམ་ལྡོག་པའི་རྒྱུ་ཡོད་དེ། གཞི་རེ་རེའི་སྟེང་དུའང་གང་ཟག་དང་ཆོས་ཀྱི་བདག་མེད་པ་རིག་པའི་
རྣམ་གྲངས་མཐའ་ཡས་པའི་སྒོ་ནས་རྟོགས་པའི་ལམ་གྱི་བདེན་པ་ཕྲ་མོ་དེ་དེ་ཡིན་པར་དེ་བཞིན་གཤེགས་པས་གསུངས་པའི་ཕྱིར། ཞེས་འཆད་པ་ལ། དེ་རྒྱུ་དེ་བཞིན་གཤེགས་པས་གསུང་
ཞེས་གསུངས། ཤེས་བྱ་ཆོས་ཅན། རྒྱུ་ལམ་བདེན་ཕྲ་མོ་དེ་བསྒོམ་པ་ལ་བརྟེན་ནས་ཀུན་འབྱུང་ཕྲ་མོ་དང་སྡུག་བདེན་ཕྲ་མོ་གཉིས་འགག་པའི་འགོག་པའི་བདེན་པ་ཕྲ་མོ་ངོ་བོ་ཉིད་ཀྱི་སྐུ་འཐོབ་

[180A]༄༅། །པར་འགྱུར་བ་ཡིན་ཏེ། ཇི་ལྟར་འཐོབ་པར་འགྱུར་བའི་ཚུལ་གང་ཡིན་པ་ཏེ། དགེ་སྦྱོང་ཆེན་པོ་ཡང་དག་པར་རྫོགས་པའི་སངས་རྒྱས་ཀྱིས་མཁྱེན་ཅིང་མངོན་དུ་མཛད་པས་དེ་སྐད་
གསུང་བའི་ཕྱིར། ཞེས་འཆད་པ་ལ། རྒྱུ་ལ་འགོག་པ་གང་ཡིན་པ། དགེ་སྦྱོང་ཆེན་པོས་དེ་སྐད་གསུངས། ཞེས་གསུངས། གཉིས་པ། རྟེན་འབྲེལ་བཅུ་གཉིས་དང་སྦྱར་ནས་
བཤད་པ་ལ། ཤེས་བྱ་ཆོས་ཅན། སྐྱེ་པ་དང། རྒ་བ་དང། ན་བ་དང། འཆི་བ་ལ་སོགས་པའི་སྡུག་བསྔལ་བདེན་པས་བསྡུས་པའི་ཆོས་རྣམས་ཐམས་ཅད་རང་གི་རྒྱུ་ལས་བྱུང་བ་ཡིན་
ཏེ་རང་རྒྱུ་མ་རིག་པ་ལ་བརྟེན་ནས་འདུ་བྱེད་འབྱུང་བ་ནས་སྐྱེ་བ་ལ་བརྟེན་ནས་རྒ་ཤི་འབྱུང་བའི་བར་ཀུན་ནས་ཉོན་མོངས་ཕྱོགས་ཀྱི་རྟེན་འབྲེལ་བཅུ་གཉིས་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་རྣམས་
འབྱུང་བ་ཡིན་པའི་ཕྱིར། ཞེས་འཆད་པ་ལ། ཆོས་རྣམས་ཐམས་ཅད་རྒྱུ་ལས་བྱུང། ཞེས་གསུངས། ཤེས་བྱ་ཆོས་ཅན། མ་རིག་པ་ལ་སོགས་པའི་ཉོན་མོངས་ཕྱོགས་ཀྱི་རྟེན་འབྲེལ་
བཅུ་གཉིས་པོ་དེ་དག་འགག་པའི་རྒྱུ་ཡོད་དེ། གང་ཟག་གི་བདག་མེད་པ་དང་ཆོས་ཀྱི་བདག་མེད་པ་སོགས་རྟོགས་པའི་ལམ་བསྒོམ་པས་དེ་རྣམས་འགག་པར་འགྱུར་བར་དེ་བཞིན་གཤེགས་པས་
གསུངས་པའི་ཕྱིར། ཞེས་འཆད་པ་ལ། དེ་རྒྱུ་དེ་བཞིན་གཤེགས་པས་གསུང། ཞེས་གསུངས། ཤེས་བྱ་ཆོས་ཅན། ཉོན་མོངས་ཕྱོགས་ཀྱི་རྟེན་འབྲེལ་དེ་རྣམས་འགོག་པའི་རྒྱུ་
གང་ཟག་གི་བདག་མེད་དང་ཆོས་ཀྱི་བདག་མེད་རྟོགས་པའི་ལམ་བསྒོམ་པ་ལ་བརྟེན་ནས་ཀུན་ནས་ཉོན་མོངས་ཕྱོགས་ཀྱི་རྟེན་འབྲེལ་ཡན་ལག་བཅུ་གཉིས་འགག་པའི་འགོག་པ་འཐོབ་པར་

[180B] དེ་ལྟར་འཐོབ་པར་འགྱུར་ཚུལ་གང་ཡིན་པ་དེ། དགེ་སྦྱོང་ཆེན་པོ་དེ་བཞིན་གཤེགས་པས་མཁྱེན་ཅིང་མངོན་དུ་མཛད་པས་དེ་སྐད་གསུངས་པའི་ཕྱིར། ཞེས་འཆད་པ་ལ་
རྒྱུ་ལ་འགོག་པ་གང་ཡིན་པ། དགེ་སྦྱོང་ཆེན་པོས་དེ་སྐད་གསུང། ཞེས་གསུངས། གསུམ་པ། ཟབ་མོ་རྟེན་འབྱུང་གི་དེ་ཁོ་ན་ཉིད་དང་སྦྱར་ནས་བཤད་པ་ལ། ཤེས་བྱ་ཆོས་ཅན། སྤངས་
བྱ་སྡུག་ཀུན་གྱིས་བསྡུས་པའི་ཆོས་རྣམས་ཐམས་ཅད་དང་གི་རྒྱུ་ལས་བྱུང་བ་ཡིན་ཏེ། རང་རྒྱུ་ཟབ་མོ་རྟེན་འབྱུང་གི་དེ་ཁོ་ན་ཉིད་ལ་རྨོངས་པའི་གང་ཟག་དང་ཆོས་ཀྱི་བདག་ཏུ་འཛིན་པའི་མ་རིག་པ་
ལ་བརྟེན་ནས་བྱུང་བའི་ཕྱིར། ཞེས་འཆད་པར། ཆོས་རྣམས་ཐམས་ཅད་རྒྱུ་ལས་བྱུང། ཞེས་གསུངས། ཤེས་བྱ་ཆོས་ཅན། སྤངས་བྱ་སྡུག་ཀུན་གྱི་ཆོས་རྣམས་ཀྱི་རྒྱུ་བདག་
འཛིན་མ་རིག་པ་དེ་ལྡོག་པའམ་འགོག་པའི་རྒྱུ་ཡོད་དེ། གང་ཟག་དང་ཆོས་ཐམས་ཅད་བདེན་པས་སྟོང་བའི་ཟབ་མོ་རྟེན་འབྱུང་གི་དེ་ཁོ་ན་ཉིད་རྟོགས་པའི་སློབ་ལམ་རྣམས་དེ་ཡིན་པར་དེ་བཞིན་གཤེགས་
པས་གསུངས་པའི་ཕྱིར། ཞེས་འཆད་པ་ལ། དེ་རྒྱུ་དེ་བཞིན་གཤེགས་པས་གསུངས། ཞེས་གསུངས། ཤེས་བྱ་ཆོས་ཅན། རྒྱུ་བདག་མེད་རྟོགས་པའི་ཤེས་རབ་དེ་བསྒོམ་པ་ལ་བརྟེན་ནས་
བྲལ་བའི་འབྲས་བུ། སྤངས་བྱ་སྡུག་ཀུན་གྱི་བདེན་པ་འགག་པའི་འགོག་པ་མཐར་ཐུག་པ་དྲི་བྲལ་ཆོས་ཀྱི་སྐུ་འཐོབ་པར་འགྱུར་བ་ཡིན་ཏེ། དེ་ལྟར་འགྱུར་བའི་ཚུལ་གང་ཡིན་པ་དེ། དགེ་སྦྱོང་ཆེན་
པོ་སངས་རྒྱས་བཅོམ་ལྡན་འདས་ཀྱིས་མངོན་དུ་མཛད་ནས་དེ་སྐད་གསུངས་པའི་ཕྱིར། ཞེས་འཆད་པ་ལ། རྒྱུ་ལ་འགོག་པ་གང་ཡིན་པ། དགེ་སྦྱོང་ཆེན་པོས་དེ་སྐད་གསུང། ཞེས་གསུངས། །

[181A]༄༅། །འཆད་ཚུལ་འདི་འཐད་པ་ཡིན་ཏེ། འཕགས་པ་རྟེན་ཅིང་འབྲེལ་པར་འབྱུང་བ་ཞེས་བྱ་བ་ཐེག་པ་ཆེན་པོའི་མདོ་ལས། རྟེན་ཅིང་འབྲེལ་པར་འབྱུང་བ་ཆོས་ཀྱི་དབྱིངས་
ཀྱི་ཚིགས་སུ་བཅད་པ་ནང་དུ་བཅུག་ན། ཞེས་ཆོས་ཀྱི་དབྱིངས་ཏེ་རྟེན་འབྱུང་གི་དེ་ཁོ་ན་ཉིད་བརྗོད་བྱའི་གཙོར་བྱས་ནས་སྟན་པའི་རྒྱུ་མཚན་གྱིས་འདི་ལ་རྟེན་ཅིང་འབྲེལ་བར་འབྱུང་བ་
ཆོས་ཀྱི་དབྱིངས་ཀྱི་ཚིགས་སུ་བཅད་པ་ཞེས་གསུངས་པའི་ཕྱིར། གསུམ་པ། བཤད་པ་དེ་ལ་དོགས་པ་སྤོང་བ་ནི། རྟོག་པ་ཆུང་བ་འགའ་ཞིག་གིས། དེ་རྒྱུ་དེ་བཞིན་གཤེགས་པས་
གསུང། ཞེས་སྟོན་པ་རང་ཉིད་ཀྱིས་རང་ཉིད་ལ་དེ་བཞིན་གཤེགས་པ་ཞེས་དང། རང་ཉིད་ཀྱིས་གསུང་ཞེས་བསྟོད་ཚིག་ལྟ་བུ་བརྗོད་པ་དང། དགེ་སྦྱོང་ཆེན་པོས་དེ་སྐད་གསུང། ཞེས་
རང་ཉིད་ལ་དགེ་སྦྱོང་ཆེན་པོ་ཞེས་དང། གསུང་ཞེས་བསྟོད་ཚིག་བརྗོད་པ་མི་འོས་པས་སྟོན་པ་རང་གི་གསུང་ཇི་ལྟར་ཡིན་སྙམ་ན་མཐོང་རྒྱ་ཆུང་བའི་སྐྱོན་ཏེ། མངོན་འབྱུང་གི་མདོ་ལས། དེའི་ཚེ་
ཚིགས་སུ་བཅད་དེ་བཀའ་སྩལ་པ། ང་དང་འདྲ་བ་ཡོད་མིན་པས། ང་ལ་སློབ་དཔོན་འགའ་མེད་དེ། །འཇིག་རྟེན་སངས་རྒྱས་ང་གཅིག་པུ། །ཡང་དག་བྱང་ཆུབ་དམ་པ་ཐོབ། །ཐམས་
ཅད་ཟིལ་མནན་འཇིག་རྟེན་ཀུན་མཁྱེན་ལ། །འདི་ན་ཆོས་ཀུན་གྱིས་ནི་ང་མ་གོས། །ཐམས་ཅད་སྤངས་ཤིང་སྲིད་བྲལ་རྣམ་གྲོལ་ཏེ། །རང་གིས་མངོན་པར་ཤེས་ནས་སུ་ལ་རྟེན། །དེ་བཞིན་
གཤེགས་པ་ལྷ་མིའི་སྟོན་པ་པོ། །ཐམས་ཅད་མཁྱེན་པའི་སྟོབས་ནི་ཀུན་ལྡན་པས། །ཉིད་ཀྱི་བྱང་ཆུབ་རྟོགས་ནས་རབ་གསུང་བ། །མི་མཉམ་མཚུངས་པ་མེད་ན་སུ་ལ་བརྟེན། ང་ནི་འཇིག་

[181B] །འཇིག་རྟེན་བླ་མེད་ང་ཡིན་པས། །ལྷ་དང་བཅས་པའི་འཇིག་རྟེན་ན། །ང་ནི་རྒྱལ་བ་བདུད་ཟིལ་གནོན། །ཞེས་བཅོམ་ལྡན་འདས་རང་ཉིད་ཀྱིས་རང་ཉིད་ལ་ཆེ་
བརྗོད་དཔག་ཏུ་མེད་པ་མཛད་པ་ཡོད་པའི་ཕྱིར། གཞན་ཡང་དེ་འདྲའི་སྐྱོན་མེད་དེ། སངས་རྒྱས་བཅོམ་ལྡན་འདས་ནི་མི་འཇིགས་པ་བཞི་ལ་མངའ་བརྙེས་པ་ཡིན་ལ། ཚིགས་སུ་
བཅད་པ་འདི་ཡང་མི་འཇིགས་པ་བཞིའི་སྒོ་ནས་གསུང་པ་ཡིན་པས། རང་ཉིད་ཀྱིས་རང་ཉིད་ལ་ཚེ་བརྗོད་མཛད་པ་མི་རུང་ངམ་སྙམ་པའི་དོགས་པ་སྐྱེ་མི་འཇིགས་པའི་ཕྱིར། ཚིགས་སུ་
བཅད་པ་འདི་མི་འཇིགས་པ་བཞིའི་སྒོ་ནས་གསུངས་པ་ཡིན་ཏེ། ཆོས་རྣམས་ཐམས་ཅད་རྒྱུ་ལས་བྱུང། ཞེས་པས། འཁོར་བའི་སྡུག་བསྔལ་ཐམས་ཅད་རང་རྒྱུ་ལས་དང་ཉོན་
མོངས་པ་ལ་བརྟེན་ནས་བྱུང་བ་ཡིན་པས། འཁོར་བའི་རྒྱུར་གྱུར་བའི་ལས་དང་ཉོན་མོངས་པ་རྣམས་བརྟེན་པར་མི་བྱ་ཞེས། མི་འཇིགས་པ་བཞིའི་ནང་ནས་བར་དུ་གཅོད་པའི་ཆོས་
བསྟན་པ་ལ་མི་འཇིགས་པའི་སྒོ་ནས་གསུང། དེ་རྒྱུ་ཞེས་པས། འཁོར་བའི་རྒྱུ་ལས་དང་ཉོན་མོངས་པ་འགོག་པ་ལ་བདག་མེད་པ་སོགས་རྟོགས་པའི་ལམ་རྣམས་བསྒོམ་དགོས་ཞེས་
པས༑ མི་འཇིགས་པ་བཞིའི་ནང་ནས་ངེས་པར་འབྱུང་བའི་ལམ་བསྟན་པ་ལ་མི་འཇིགས་པའི་སྒོ་ནས་གསུངས། རྒྱུ་ལ་འགོག་པ་གང་ཡིན་པ། ཞེས་པས། འཁོར་བའི་རྒྱུ་ལས་ཉོན་
གྱི་གཉེན་པོར་གྱུར་བའི་ལམ་བསྒོམ་པ་ལ་བརྟེན་ནས་འཁོར་བ་མཐའ་དག་སྤོང་བར་འགྱུར་ཞིང། བདག་གིས་ཀྱང་སྤངས་སོ་ཞེས་མི་འཇིགས་པ་བཞིའི་ནང་ནས་རང་དོན་སྤངས་པ་ཕུན་ཚོགས་

[182A]༄༅། །བདག་བདེ་བ་དང། བག་ཚ་བ་མེད་པའི་མི་འཇིགས་པའི་སྒོ་ནས་གསུངས། དེ་བཞིན་གཤེགས་པས་གསུང། ཞེས་པ་དང། དགེ་སྦྱོང་ཆེན་པོས་འདི་སྐད་གསུང། ཞེས་པས་
མི་འཇིགས་པ་བཞིའི་ནང་ནས་རང་དོན་རྟོགས་པ་ཕུན་ཚོགས་ལ་མི་འཇིགས་པའི་སྒོ་ནས་གསུངས་པ་ཡིན་པའི་ཕྱིར། འོ་ན། སངས་རྒྱས་ཀྱི་ཐུགས་རྒྱུད་ཀྱི་མི་འཇིགས་པ་བཞི་པོ་དེ་ཇི་ལྟ་བུ་ཡིན་ཞེ་ན་
རྗེ་བདག་ཉིད་ཆེན་པོའི་བཞེད་པ་ལྟར། རྒྱལ་ཚབ་ཐམས་ཅད་མཁྱེན་པས་མཛད་པའི་མངོན་རྟོགས་རྒྱན་གྱི་རྣམ་བཤད་སྙིང་པོ་རྒྱན་ལས། མི་འཇིགས་པ་བཞི་ཡོད་དེ། རང་དོན་གྱི་དབང་
དུ་བྱས་པའི་འཁོར་གྱི་དབུས་སུ། ང་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་སོ་ཞེས་བདག་ཉིད་ཞལ་གྱིས་འཆེས་པ་ལ་ཆོས་འདི་ཐུགས་སུ་ཆུད་དོ་ཞེས་
ཆོས་འཐུན་གྱི་རྒོལ་བ་མེད་པས་རྟོགས་པ་ཕུན་ཚོགས་ལ་མི་འཇིགས་པ་དང། གཞན་དོན་གྱི་དབང་དུ་བྱས་ན་འདོད་ཆགས་ལ་སོགས་ཉོན་མོངས་པའི་སྒྲིབ་པ་དང། ཤེས་བྱའི་སྒྲིབ་པ་
ཐར་པ་དང་ཐམས་ཅད་མཁྱེན་པའི་བར་ཆད་བྱེད་པ་ཉིད་དུ་བརྗོད་པ་ལ་སྤང་བྱ་འདི་བརྟེན་ཀྱང་བར་ཆད་དུ་མི་འགྱུར་ཞེས་ཆོས་འཐུན་གྱི་རྒོལ་བ་མེད་པས་བར་དུ་གཅོད་པའི་ཆོས་བསྟན་པ་ལ་མི་
འཇིགས་པ་དང། ཐམས་ཅད་ཤེས་པ་ཉིད་དང། ལམ་ཤེས་པ་ཉིད་ལ་སོགས་པའི་ལམ་ཐར་པ་དང། ཐམས་ཅད་མཁྱེན་པར་ངེས་པར་འབྱུང་བ་ཉིད་དུ་རབ་ཏུ་བསྟན་པ་ལ། ལམ་འདི་བསྟེན་ཀྱང་ངེས་པར་
འབྱུང་བར་བྱེད་མི་ནུས་སོ། །ཞེས་ཆོས་འཐུན་གྱི་རྒོལ་བ་མེད་པ་ངེས་པར་འབྱུང་བའི་ལམ་བསྟན་པ་ལ་མི་འཇིགས་པ་དང། རང་དོན་སྤངས་པ་ཕུན་ཚོགས་ལ་མི་

[182B] བག་ཚ་བ་མེད་པ་དང། མི་འཇིགས་པ་
ཐོབ་པའི་གནས་ཏེ་ཁྱུ་མཆོག་རླབས་པོ་ཆེའི་གནས་སུ་དམ་འཆའོ། །འཁོར་གྱི་ནང་དུ་སེང་གེའི་སྒྲ་སྒྲོག་པ་དེ་ལྟར་ཡང། མདོ་ལས། ཀྱེ་མ་བདག་གི་ཆོས་འདི་དག་མངོན་པར་རྫོགས་པར་
སངས་རྒྱས་སོ་ཞེས་སོགས་གསུང་བ་ལྟར་ཡིན་པའི་ཕྱིར། ཡང་ཁ་ཅིག་ཆོས་རྣམས་གང་དག་རྒྱུ་ལས་བྱུང་བ་དང། ཞེས་སོགས་དང། ཇི་ལྟར་འཇིག་རྟེན་ལས་དང་ཉོན་མོངས་བྱེད་རྒྱུ་
ལྡན་འབྱུང་དང། ཞེས་སོགས་ཀྱི་ཚིགས་བཅད་གཉིས་པོ་དེ། འཕགས་པ་རྟ་ཐུལ་གྱིས་ཀུན་དུ་རྒྱུ་ཉེ་རྒྱལ་ལམ། ཤ་རིའི་བུ་ལ་གསུང་པ་ཡིན་པས། རྟེན་འབྲེལ་སྙིང་པོ་དང་བརྗོད་བྱ་
ཕྱོགས་མཐུན་པ་དང། ལུང་ཕྱི་མ་དེ་འཕགས་པ་རྟ་ཐུལ་གྱིས་ཀུན་དུ་རྒྱུ་ཉེ་རྒྱལ་ལ་ཆོས་བསྟན་པའི་ཚིག་ཡིན་གྱི། རྟེན་འབྲེལ་སྙིང་པོའི་དགོངས་འགྲེལ་དུ་གསུང་པ་མ་ཡིན་པས། དགོངས་
འགྲེལ་ལྟ་བུར་ཇི་ལྟར་འཐད་སྙམ་ན། སྐྱོན་མེད་དེ། འཕགས་པ་རྟ་ཐུལ་ནི་བཅོམ་ལྡན་འདས་ཀྱི་ཆོས་འཁོར་བསྐོར་བའི་ཐོག་མ་བདེན་བཞིའི་ཆོས་འཁོར་ལ་བརྟེན་ནས་དགྲ་བཅོམ་ཐོབ་པའི་
འཕགས་པ་ཆེན་པོ་ཡིན་པས། རྟེན་འབྲེལ་སྙིང་པོའི་དགོངས་པ་འགྲེལ་ནུས་པའི་གང་ཟག་ཡིན་ལ། དེར་མ་ཟད། འཕགས་པ་རྟ་ཐུལ་གྱིས་ཉེ་རྒྱལ་ལ་ཚིགས་བཅད་དེ་གསུང་བའི་ཚེ་བཅོམ་
ལྡན་འདས་ཀྱིས་རྟ་ཐུལ་གྱི་རྒྱུད་བྱིན་གྱིས་བརླབས་ནས་གསུངས་པ་ཡིན་ཅིང། རྟེན་འབྲེལ་སྙིང་པོ་ནི། བདེན་བཞིའི་རྣམ་བཞག་སྟོན་པའི་ཆོས་ཟབ་ཅིང་བརྗོད་བྱ་རྒྱ་ཆེ་བ་ཡིན་པས་དེ་

[183A]༄༅། །དང་མཐུན་པར་དོན་འདུས་ལ་ཚིག་ཅུང་ཟད་ཕྱེ་ནས་བསྟན་ན་ཉེ་རྒྱལ་གྱི་དོན་དུ་འགྱུར་བར་དགོངས་ནས་དེ་ལྟར་གསུང་པ་ཡིན་པའི་ཕྱིར། རྟ་ཐུལ་གྱིས་ཉེ་རྒྱལ་ལ་
ཚིགས་བཅད་དེ་གཉིས་གསུང་བའི་ཚེ་བཅོམ་ལྡན་འདས་ཀྱིས་རྟ་ཐུལ་གྱི་རྒྱུད་བྱིན་གྱིས་བརླབས་ནས་གསུངས་པ་ཡིན་ཏེ། ཚིགས་བཅད་དེ་གཉིས་བྱིན་གྱིས་བརླབས་ནས་གསུང་
བའི་རྒྱུ་མཚན་གྱིས། དེ་བྱིན་གྱིས་བརླབས་པའི་མདོར་འཇོག་དགོས་པའི་ཕྱིར། དེར་ཐལ། དེ་མདོ་ཚིག་བྱེ་བྲག་པ་གང་ཞིག་དེ་ཞལ་ནས་གསུངས་པའི་མདོ་དང། རྗེས་སུ་
གནང་བའི་མདོ་གཉིས་པོ་གང་ཡང་མ་ཡིན་པའི་ཕྱིར། ཚིགས་བཅད་དེ་གཉིས་མདོ་ཚིག་ཏུ་འཇོག་དགོས་སྟེ། སྔ་མ་མངོན་འབྱུང་གི་མདོ་དང། ཕྱི་མ་རིན་པོ་ཆེ་ཏོག་གི་མདོ་ཚིག་ཡིན་པའི་
ཕྱིར༑ ཚིགས་བཅད་དེ་གཉིས་རྟེན་འབྲེལ་སྙིང་པོའི་དོན་འདུས་ཤིང་ཚིག་ཅུང་ཟད་རྒྱས་པར་ཕྱེ་ནས་བསྟན་ན། ཉེ་རྒྱལ་གྱི་དོན་དུ་འགྱུར་བར་དགོངས་ནས་གསུངས་པ་ཡིན་ཏེ། ཚིགས་
བཅད་དེ་གཉིས་བསྟན་པ་ལ་བརྟེན་ནས་དེ་མ་ཐག་ཉེ་རྒྱལ་གྱིས་དགྲ་བཅོམ་པའི་གོ་འཕང་ཐོབ་པ་ཡིན་པའི་ཕྱིར། འོ་ན། འཕགས་པ་རྟ་ཐུལ་གྱིས་ཉེ་རྒྱལ་ལ་ཚིགས་བཅད་དེ་གཉིས་
བསྟན་པར་གསུང་ན། ཚིགས་བཅད་དེ་གཉིས་དུས་གཅིག་ལ་ཉེ་རྒྱལ་ལ་བསྟན་པ་ཡིན་ནམ། དུས་སོ་སོ་པ་གཉིས་ལ་བསྟན་པ་ཡིན། དང་པོ་ལྟར་ན། དུས་གཅིག་ལ་ཚིགས་
བཅད་དེ་གཉིས་ཀ་བསྟན་པའི་ཁུང་མེད་ཅིང། ཕྱི་མ་ལྟར་ན། འཕགས་པ་རྟ་ཐུལ་གྱིས་ཆོས་ལན་གཉིས་སུ་བསྟན་པས། ཉེ་རྒྱལ་གྱིས་དགྲ་བཅོམ་ལན་གཉིས་སུ་ཐོབ་པར་འདོད་དགོས་

[183B] དེ་ཡང་མི་འཐད་དོ་ཞེ་ན། སྐྱོན་མེད་དེ། འཕགས་པ་རྟ་ཐུལ་གྱིས་ཉེ་རྒྱལ་ལ་ཐོག་མར་ཆོས་ལན་གཅིག་བསྟན་པས་དགྲ་བཅོམ་ཐོབ་པ་ཡིན་ཀྱང། ཆོས་བསྟན་པའི་ཚིག་
ཅུང་ཟད་མི་འདྲ་བ་མདོ་སོ་སོ་ནས་འབྱུང་བ་ནི། འཕགས་པ་རྟ་ཐུལ་གྱིས་ཉེ་རྒྱལ་ལ་ལེགས་སྦྱར་གྱི་སྐད་དུ་ཆོས་ཚིགས་སུ་བཅད་པ་གཅིག་གསུངས་པ་དེ། ལོ་ཙཱ་བའི་འགྱུར་གྱི་
དབང་གིས་བོད་སྐད་དུ་ཚིགས་བཅད་མི་འདྲ་བ་གཉིས་བྱུང་བའམ། ཡང་ན། སངས་རྒྱས་ཀྱི་མཐུ་དང་གདུལ་བྱའི་མོས་པ་བསམ་གྱིས་མི་ཁྱབ་པའི་དབང་གིས་དེ་ལྟར་བྱུང་བ་
ཡིན་པའི་ཕྱིར། བཞི་པ་འདིའི་ལས་སྦྱོར་བཤད་པ་ནི། རང་ཉིད་སངས་རྒྱས་བཅོམ་ལྡན་འདས་སུ་བསམ་སྟེ། རང་གི་ལག་མཐིལ་དུ་སངས་རྒྱས་ཀྱི་སྐུ་མཚན་དཔེས་བརྒྱན་པ། མིའི་
ཁམས་ལ་སྙོམས་པར་བཞུགས་པར་བསྒོམ་ནས་ནད་ཀྱི་རིགས་གསོ་བ་དང། ཞིང་དང་ཤིང་ཏོག་སྲིན་བུ་སོགས་ཀྱིས་ཟ་བ་ཁ་བཅིང་བ། ཚར་གཅོད་པ། སེར་བཟློག་པ། གདོན་གྱིས་
ཟིན་པ་གསོ་བ། སྦྲུམ་མ་ལེགས་པར་བཙའ་བ། རིགས་རྒྱུད་འཕེལ་བ། དོན་གཉེར་ལམ་ཞུགས་ཀྱི་དོན་འགྲུབ་པ། ཡིད་གཞུང་བ། གྲོགས་པོ་དང་མཛའ་བ། མི་ནད་ཕྱུག་ནད་
གཅོད་པ། རང་གི་བསམ་དོན་ཡིད་བཞིན་དུ་འགྲུབ་པ་རྣམས་ཀྱི་ཆེད་དུ་རྟེན་འབྲེལ་སྙིང་པོའི་སྔགས་འདིའི་མགོར། ན་མོ་རདྣ་དྲ་ཡཱ་ཡ། ཨོཾ་དང་མཐར་སཱ་ཧཱ་སྦྱར་བའི་བཟླས་བརྗོད་
དང་རྫས་ལ་བརྟེན་པའི་ལས་སྦྱོར་བྱས་ན་ཐམས་ཅད་ལེགས་པར་འགྲུབ་པར་འཕགས་པ་རྟེན་ཅིང་འབྲེལ་བར་འབྱུང་བའི་སྙིང་པོའི་ཆོ་ག་ཞེས་བྱ་བའི་གཟུངས་ལས་བཤད་པའི་ཕྱིར། །

[184A]༄༅། །དེ་སྐད་དུ་ཡང། གཟུངས་དེ་ཉིད་ལས། ཆོས་གང་རྒྱུས་བྱུང་དེ་དག་ནི། རྒྱུ་ལས་འགོག་པ་གང་ཡིན་པ། དེ་བཞིན་གཤེགས་པས་བཀའ་སྩལ་ཏེ་
དེ་སྐད་གསུང་བ་དགེ་སྦྱོང་ཆེ། ཚིག་འདི་བསྒྲུབ་པའི་ཆོ་ག་ནི། །སེམས་ཅན་རྣམས་ལ་ཕན་བྱེད་པ། །ལས་ཀུན་གྲུབ་པར་བྱེད་པའི་ཕྱིར། །དེ་བཞིན་གཤེགས་པས་རབ་ཏུ་
གསུངས། །རིགས་ཀྱི་བུ་དག་གང་གིས་ནི། །དང་པོར་བཅོམ་ལྡན་སངས་རྒྱས་ལ། །གུས་ཤིང་དང་པའི་སེམས་བསྐྱེད་ནས། །བཅོམ་ལྡན་འདས་ཀྱིས་བཀའ་སྩལ་པ། །རྟེན་
འབྲེལ་ཟབ་མའི་ཆོ་ག་བཤད། །ཐམས་ཅད་ལས་དང་མཐུན་པར་གསུང། །དང་པོར་འཇུག་པའི་ཚིག་གསུངས་པ། །འདི་ལྟར་ལས་དང་ཉོན་མོངས་ཡོད་གྱུར་ན། །སེམས་ཅན་རྣམས་
ནི་འཁོར་བར་འགྲོ་འགྱུར་ལ། །ལས་དང་ཉོན་མོངས་མེད་ན་འཁོར་བ་ལས་ཀྱང་ལྡོག་བདེན་པ་འདི་ཡིས་བདག་གི་བསམ་པ་གྲུབ་གྱུར་ཅིག་སངས་རྒྱས་ལ་ཕྱག་འཚལ་ལོ། །ཆོས་
ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །ཡང་དག་པར་རྫོགས་པའི་སངས་རྒྱས་གང་འའི་ཀླུང་གི་བྱེ་མ་སྙེད་བཞུགས་པ་རྣམས་ལ་ཕྱག་འཚལ་ལོ། །རང་སངས་རྒྱས་
རྣམས་ལ་ཕྱག་འཚལ་ལོ། །དགྲ་བཅོམ་པ་རྣམས་ལ་ཕྱག་འཚལ་ལོ། །ཕྱིར་མི་འོང་བ་རྣམས་ལ་ཕྱག་འཚལ་ལོ། །ལན་ཅིག་ཕྱིར་འོང་བ་རྣམས་ལ་ཕྱག་འཚལ་ལོ། །རྒྱུན་དུ་ཞུགས་
པ་རྣམས་ལ་ཕྱག་འཚལ་ལོ། །འཕགས་པ་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །བརྟུལ་ཞུགས་གྲུབ་པ་རྣམས་ལ་ཕྱག་འཚལ་ལོ། །སེམས་ཅན་

[184B] །ནོར་བུ་གྲུབ་པ་རྣམས་ལ་ཕྱག་འཚལ་ལོ། །འདི་ལྟ་སྟེ། ན་མོ་རདྣ་དྲཱ་ཡཱ་ཡ། ཨོཾ་ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུན་ཏེ་ཥཱན་ཏ་ཐཱ་ག་ཏོ་ཧྱ་བཏད། ཏེ་ཥཱ་ཉྩ་
ཡོ་ནི་རོ་དྷ་ཨེ་བཾ་བཱ་དའི་མ་ཧཱ་ཤྲ་མ་ཎཿ་ཡེ་སཱ་ཧཱ། ལས་རྣམས་ཀུན་གྱི་ཆོ་ག་ལ། །ཚིགས་སུ་བཅད་པ་འདི་དག་བརྗོད། །བསམ་རྒྱུ་རང་གི་ལག་མཐིལ་ལ། །སངས་རྒྱས་བཅོམ་
ལྡན་འདས་ཀྱི་སྐུ། །སྐྱེས་བུ་ཆེན་པོའི་མཚན་གྱིས་བརྒྱན། །དཔེ་བྱད་བཟང་པོ་བརྒྱད་ཅུས་སྤྲས། །མེ་ཡི་ཁམས་ལ་ཞུགས་པར་བསྒོམ། །དེ་ནི་ལྷ་དག་རྗེས་སུ་དྲན། །ད་ནི་སྦྱོར་བའི་
ལས་བཤད་དེ། །རིམ་པ་བཞིན་དུ་སོ་སོར་བརྟན། །རིམས་ཀྱིས་བཏབ་ནས་ན་བ་དང། །ཀླད་པ་ན་དང་མིག་ནད་དང། །ཁོང་ནད་ལ་སོགས་ནད་རྣམས་ལ། །ཚིགས་བཅད་འདི་དང་སྙིང་པོ་འདི། །མང་པོར་བཟླས་ཤིང་ལངས་ནས་ནི། །ལག་པ་གཡས་པའི་ཁུ་ཚུར་གྱིས། །བྱུག་པའི་ཐབས་སུ་བྱབ་པར་བྱའོ། །ནད་རྣམས་ཐམས་ཅད་སོས་པར་འགྱུར། །ཉིན་
གཅིག་ཉིན་གཉིས་ཉིན་གསུམ་དང། །ཉིན་བཞི་རྟགས་པའི་རིམས་རྣམས་ལ། །བུ་མོ་གཞོན་ནུས་བཀལ་བ་ཡི། །སྐུད་པ་དཀར་པོ་སུམ་སྒྲིལ་ལ། །བཟླས་བརྗོད་ཉི་ཤུ་བརྒྱད་བཟླས་ནས་
མགུལ་དུ་བཏགས་ན་བདེ་བར་འཚོ། །ནད་ལ་ཕན་པའི་སྨན་རྣམས་ལ། །གཟུངས་སྔགས་འདི་དག་བཟླས་ཤིང་བཏང། །སྙིང་ནད་རྩིབ་ལོགས་ན་བ་དང། །ཁོང་ན་ནད་རྣམས་གང་ཡོད་ལ། །
ཆུ་ལ་སྔགས་འདི་མང་བཟླས་ནས། །བླུད་ན་ཕན་ཞིང་བདེ་བར་འགྱུར། །ནད་ལ་ཕན་པའི་སྨན་རྣམས་ལ། །བཟླས་ཤིང་བཏང་ན་འཚོ་བར་འགྱུར། །གཡན་པ་དང་ནི་འབྲུམ་བུ་དང། །བོལ་

[185A]༄༅། །མིག་དང་ནི་རྨ་རེད་ལ། །གྲོག་ཚང་ས་ལ་སྙིང་པོ་འདི། །མང་དུ་བཟླས་ཤིང་བཏབ་ན་འཚོ། །གཞང་འབྲུམ་གཞད་ནད་ཟ་ཁུ་དང། །ཕོ་མཚན་སྐྲངས་ཤིང་ན་བ་
ལ༑ ༑སྐྱེར་བའི་ཁན་དའི་རིལ་བུའམ། །བྱང་ཆུབ་སེམས་དཔའི་རིལ་བུ་ལ། །ཉི་ཤུ་བཟླས་ཤིང་བསྐུས་ན་ཕན། །ནད་ཀྱི་རྣམ་པ་གང་ལ་ཡང། །ནད་ཚབ་ཆེ་ཆུང་ཚོད་བརྟགས་ནས་
ཚིགས་སུ་བཅད་པའི་བཟླས་བརྗོད་ལ། །མང་ཉུང་ནད་དང་སྦྱར་ནས་ཀྱང། །ལུས་ལ་བྱ་བ་ཅིང་བཟླས་ན་ཕན། །འཁྲུ་བའི་ནད་ཀྱིས་བཏབ་པ་ལ། །སྨན་ནམ་རིལ་བུ་ཁ་ཟས་ལ། །
བདུན་ནམ་ཉི་ཤུ་བཟླས་ནས་ཀྱང། །ཁོང་དུ་བཏང་ན་ཕན་པར་འགྱུར། །དེ་ཡི་བཟླས་བརྗོད་སྔ་མ་སྟེ། །འདི་དག་རབ་ཏུ་བཟླས་པར་བྱ། །ན་མོ་རར་ན་དྲ་ཡཱ་ཡ། ཨོཾ་ཡེ་དྷ་རྨཱ་ཧེ་ཏུ་པྲ་
བྷ་བཱ། ཧེ་ཏུན་ཏེ་ཥཱཾ་ཏ་ཐཱ་ག་ཏོ་ཧྱེ་བཏད། ཏེ་ཥཱ་ཉྩ་ཡོ་ནི་རོ་དྷ་ཨེ་བཾ་བཱ་དའི་མ་ཧཱ་ཤྲ་མ་ནཿ་ཡེ་སཱ་ཧཱ། དེ་དག་བཟླས་ན་ནད་རྣམས་འཚོ། །དེ་ནི་ནད་རྣམས་འཚོ་བའོ། །དེ་ནས་ཡང་ནི་
བཀའ་སྩལ་པ། །ནས་དང་གྲོ་དང་སྲན་མ་དང། །འབྲས་དང་སྲན་ཆུང་མོན་སྲན་དང། །ཤིང་ཏོག་རྒུན་འབྲུཾ་ཨ་རུ་ར། །དེ་དག་ཀུན་ལ་ཟ་བ་ཡི། །སྲིན་བུ་སྦུར་བུ་ཕྱི་མ་ལེབ། །བྱེའུ་དང་
བྱི་བ་ནེ་ཙོ་དང། །ལོ་ཏོག་བྲ་ །ཞིང་གི་ཁྱོན་དང་སྦྱར་ནས་ཀྱང། །བྱེ་མ་ས་དང་བྲལ་བ་ལ། །བཟླས་བརྗོད་བརྒྱ་ནི་རྩ་བརྒྱད་བཟླས། །ཞིང་དང་ཤིང་ཏོག་གཏོར་བྱས་ན་
དེ་དག་ཀུན་ཀྱང་ཁ་བཅིངས་འགྱུར། །ཧ་ཅང་ཆར་པ་ཆེ་བ་ན། །བཅོམ་ལྡན་འདས་ལ་ཕུལ་བ་ཡི། །མེ་ཏོག་སྨན་མ་རེ་རེ་ལ། །བཟླས་བརྗོད་ཉི་ཤུ་རྩ་གཅིག་བྱ། །གཙང་ཞིང་བདེ་བའི་

[185B] །དཀྱིལ་འཁོར་ཆེན་པོའི་དབུས་དག་ཏུ། །བུམ་པ་གང་བའི་སྟེང་དག་ཏུ། །ཁམ་ཕོར་གཙང་མའི་ནང་དུ་ཡང། །མེ་ཏོག་གཙང་མ་བཟླས་པ་དེ། །བསྲེགས་ན་ཆར་
པ་འཆད་པར་འགྱུར། །སེར་བ་དྲག་པོ་འོང་བ་ན། །སེ་བ་ཉ་མི་ལྕུག་མ་ལ། །བཟླས་བརྗོད་བརྒྱ་ནི་རྩ་བརྒྱད་བཟླས། །སེར་བ་གང་ནས་ཡོངས་ངོས་སུ། །ཀླད་ལ་བསྐོར་ཞིང་བྱབས་ན་
འཆད༑ ༑ཡང་ན་ཐལ་ཆེན་ཡུངས་དཀར་ལ། །བཟླས་བརྗོད་བརྒྱ་ནི་རྩ་བརྒྱད་བྱ། །ཐུམ་པོ་བྱས་ཏེ་ལྕུག་མ་ལ། །བཏགས་ཏེ་བཙུགས་ན་སེར་བ་འཆད། །འབྱུང་པོ་ཤ་ཟ་ཡི་
དྭགས་དང། །བརྗེད་བྱེད་གདོན་གྱིས་ཟིན་པ་ལ། །དཀྱིལ་འཁོར་འདོམ་གང་གྲུ་བཞི་ལ། །བུམ་པ་གཙང་མ་ལྔ་བཞག་སྟེ། །གུ་གུལ་དུད་མས་ །ཡུངས་དཀར་ག་བུར་
ཙན་དན་དང། །གླ་རྩི་ལ་སོགས་སྨན་སྦྱར་ཏེ། །བཟླས་བརྗོད་བརྒྱ་ནི་རྩ་བརྒྱད་བཟླས། །གོས་དང་ཟས་ནི་དཀར་པོར་སྦྱར། །དཀྱིལ་འཁོར་དེ་ཡི་ནང་དུ་གཞུག་བུམ་པའི་ཆུ་ཡིས་བཀྲུ་
བར་བྱ། །སངས་རྒྱས་སྐུ་བསིལ་བྱས་པའི་ཆུས། །བཀྲུས་ཤིང་བླུད་ན་རབ་ཏུ་ཕན། །ནད་དང་གནོད་པ་ཀུན་ལས་ཐར། །འབྱུང་པོ་བརྗོད་བྱེད་ཤ་ཟ་ཡིས། །གླགས་ཀྱང་རྙེད་པར་མི་
འགྱུར་རོ། །བྱིས་པ་གདོན་གྱིས་འཇིགས་པ་ལ། །གྷི་ཝཾ་ །སྙིང་པོ་སྟོབས་ཆེན་འདི་བྲིས་གདགས། །ཨོཾ་བྫྲ་ཀྲོ་དྷ་མ་ཧཱ་བཱ་ལ་ཧ་ན་ཏ་ཧ་བ་ཙ་བི་དཧྭན་ས་ཡ་ཛ་ཊི་ལ་ལྀ་
བཧོ་དདར་ཨུ་ཙྪུཥྨ་ཀྲོ་དྷ་ཧཱུཾ་ཕཊ་སཱ་ཧཱ། གཙང་སྦྲ་བྱས་ཏེ་མགུལ་བར་གདགས། །དེ་བཞིན་ཡུངས་དཀར་དག་ལ་ཡང། །བཟླས་བརྗོད་བྱས་ཏེ་བཏུམ་ལ་གདགས། །མཁའ་འགྲོའི་གདོན་གྱིས་

[186A]༄༅། །ཟིན་པ་ན། །ཡུངས་དཀར་དང་ནི་གུ་གུལ་ལ། །སྔགས་འདི་ལན་ནི་བདུན་བདུན་བཟླས། །དུད་པས་བདུགས་ན་འཚོ་བར་འགྱུར། །དེ་ལ་ཐེ་ཚོམ་མི་ཟའོ། །
བྱིས་པ་གདོན་དང་ནད་ལས་ཐར། །བུད་མེད་བུ་ནི་ཐོགས་གྱུར་ན། །ཆུ་ལ་བཟླས་བརྗོད་ལྔ་བདུན་བྱས། །བླུད་ན་ལེགས་པར་བཙའ་བར་འགྱུར། །བུད་མེད་མོ་ཤམ་བུ་མེད་ལ། །
སངས་རྒྱས་སྐུ་བསིལ་བྱས་པའི་ཆུ། །དེ་ལ་བཟླས་བརྗོད་ཉི་ཤུ་བྱ། །ཁྲུས་བྱས་ལུས་ནི་གཙང་མ་ལ། །ཆུ་དེ་བླུད་ན་བུ་ཚ་འཕེལ། །རིགས་རྒྱུད་དག་ནི་འཕེལ་བར་འགྱུར། །ལམ་དུ་
ཞུགས་ཏེ་འགྲོ་བ་ན། །སྐུད་པ་དང་ནི་གོས་ཀྱི་གྲྭང། །བཟླས་བརྗོད་བདུན་བཟླས་མདུད་པ་བདུན། །མདུད་ཅིང་བཟླས་ཏེ་སོང་བ་ན། །བདེ་བར་འགྲོ་ཞིང་དོན་ཡང་འགྲུབ། །དགྲ་དང་ཉེ་ཞོ་
མེད་པར་འགྲོ། །ཡིད་ནི་གཞུང་བར་འདོད་པ་ན། །ཤུ་དག་ཚོན་གང་ཙམ་པ་དང། །མར་སྲང་སུམ་བརྒྱ་དྲུག་ཅུ་ལ། །བཟླས་བརྗོད་བྱས་ཏེ་བསྲེས་ནས་ཀྱང། །བུམ་པ་གཅིག་ཏུ་བླུག་
ལ་དཀྲུག་ཉི་མ་རེ་རེ་ལོ་གཅིག་ཏུ། །ཤུ་དག་དག་ནི་དུ་མ་རེ་དང། །མར་སྲང་དག་ནི་རེ་རེ་ལ། །བཟླས་བརྗོད་རེ་རེ་བྱ་ཞིང་བཟའ། །དེ་ནི་ཡིད་གཞུང་བློ་ལྡན་འགྱུར། །དེ་བཞིན་པ་ནི་སེར་
སྐྱ་མའི། །མར་དང་འོ་མ་དག་ལ་ཡང། །བཟླས་བརྗོད་བརྒྱ་ནི་རྩ་བརྒྱད་དུ། །བཟླས་ཏེ་འོ་ཐུག་དཀྲུག་ཅིང་བཟའ། ཡིད་གཞུང་བ་ཡི་མཆོག་ཏུ་འགྱུར། །མི་དང་འགྲོགས་ཤིང་མཛའ་
འདོད་ན། །གང་དག་ཡིད་དང་འཐད་པ་ལ། །མེ་ཏོག་དང་ནི་རྩ་ཤིང་ལ། །འབྲས་བུའམ་ནི་འཇིམ་པ་དག་ལག་པ་གཡས་པའི་ཆར་བར་བཅུག་བཟླས་བརྗོད་བརྒྱ་ནི་རྩ་གཅིག་གདབ་

[186B] །དེ་དང་རྟག་ཏུ་མཛའ་བར་འགྱུར། །རྟ་ལ་སོགས་པའི་ཕྱུག་རྣམས་ཀུན། །འཆི་བར་ཉེ་བར་གནས་པ་ན། །ཆུ་དང་ཡུངས་དཀར་བཅས་པ་ལ། །བཟླས་
བརྗོད་བརྒྱ་ནི་རྩ་བརྒྱད་བྱ། །དེ་ལ་གཏོར་ན་སོས་པར་འགྱུར། །ཡང་ན་ཡུངས་དཀར་བརྒྱ་བརྒྱད་ལ། །བཟླས་པའི་ཟླུམ་པོ་མགུལ་དུ་གདགས། །དེ་ནི་ནད་མེད་བདེ་བར་འགྱུར། །
མི་རྣམས་འཆི་བས་འཇིགས་གྱུར་ན། །ཡུངས་དཀར་ལ་ནི་བཟླས་བརྗོད་བྱ། །ཐུམ་པོ་བྱས་ཏེ་སྒོ་ལ་གདགས། །བཟླས་བརྗོད་བརྒྱ་སྟོང་འབུམ་ཡང་བཟླས། །མི་ནད་དང་ནི་ཕྱུག་ནད་
ཀུན། །མིང་ཡང་མེད་ཅིང་བདེ་བར་འགྱུར། །དེ་དག་ཀུན་གྱི་བཟླས་བརྗོད་ནི། །དེ་དག་ཀུན་དུ་རྒྱ་ཆེར་གསུང། །ན་མོ་རདྣ་དྲ་ཡཱ་ཡ། ཨོཾ་ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུན་ཏེ་ཥཱན་ཏ་ཐཱ་
ག་ཏོ་ཧྱ་བདཏ། ཏེ་ཥ་ཉྩ་ཡོ་ནི་རོ་དྷ་ཨེ་བཾ་བཱ་དའི་མ་ཧཱ་ཤྲ་མ་ཎ་ཡེ་སཱ་ཧཱ། རྟག་ཏུ་བཟླས་བརྗོད་བྱས་ན་ནི། །བསམ་པ་ཡོངས་སུ་རྫོགས་པར་འགྱུར། །གནོད་པས་ཅིས་ཀྱང་ཚུགས་མི་
འགྱུར། །དམ་ཆོས་ཡོངས་སུ་བཟུང་བར་འགྱུར། །ཚིགས་སུ་བཅད་པ་འདི་དག་ནི། །མཐུ་དང་རྫུ་འཕྲུལ་བསམ་མི་ཁྱབ། །ཆོ་ག་དེ་དག་ཐམས་ཅད་ནི། །གང་ལ་དད་པས་ཡིད་ཆེས་
ན༑ ༑འགྲུབ་པར་ཐེ་ཚོམ་མེད་པར་འགྱུར། །བཟླས་བརྗོད་འབུམ་ནི་བྱས་གྱུར་ན། །དགོས་པ་ཐམས་ཅད་འགྲུབ་པར་འགྱུར། །སྟོན་པ་ཤཱཀྱའི་ཐུགས་རྗེ་ནི། །དགེ་སློང་ནེར་བན་རཀྵི་
ཏྲས༑ ༑ཐོ་གར་ཡུལ་ནས་རྙེད་པ་སྟེ། །འགྲོ་བ་ཀུན་གྱི་དཔལ་དུ་ཤར། །ཞེས་གསུངས། ལྔ་པ། ཞར་ལ་རྟེན་འབྲེལ་སྙིང་པོའི་སྔགས་ཀྱི་ཡི་གེའི་གྲངས་དང། ཡི་གེ་གང་དང་གང་འཐོབ་པའི་

[187A]༄༅། །ཚུལ་ནི། རྟེན་འབྲེལ་སྙིང་པོའི་སྔགས་ཐེམས་ཞིབ་མོར་བཀོད་བ་ལས། འཇམ་དཔལ་དབྱངས་ལ་ཕྱག་འཚལ་ལོ། །འ་བརྒྱད་ཤད་གཅིག་ཚེག་དྲག་
གཅིག་ཡ་བཏགས་གཅིག་དང་ཧ་བདུན་ནི། །རྟེན་འབྲེལ་སྙིང་པོའི་སྔགས་ཐེམས་ཡིན། །ཡིག་འབྲུ་སུམ་ཅུ་སོ་ལྔ་ལ། །འཐུག་པོ་གསུམ་དང་ལོག་པ་གསུམ། །འཁྲུལ་
མེད་སྒྲ་ །གདངས་ནི་བླ་མའི་ཞལ་ལག་དྲིས། །དེ་དག་དོན་ནི་ལེགས་བཀྲོལ་ན། །གསུམ་ །བཅུ་བཞི་ཉེར་གཅིག་ཉེར་དགུ་དང། །
སུམ་ཅུ་ཐམས་པ་སོ་གཉིས་པ། །རིང་པོ་ཡིན་ཏེ་འ་བརྒྱད་དོ། །ཤད་ནི་དར་རྩར་ །ཡ་ཏ་གཅིག་ནི་ཧ་ལ་འདོགས། །འཐུག་གསུམ་གྲལ་བཞི་ཧ་བདུན་ཡོད། །
གཉིས་བདུན་ཉེར་དྲུག་འཐུག་པོ་ཡིན། །ལྷག་མ་རྣམས་ནི་གྲལ་དུ་སྟེ། །བཞི་དགུ་བཅུ་བདུན་སོ་གཉིས་སོ། །བཅུ་གཉིས་ཉེར་གཅིག་སོ་ལྔ་ལོག་རེས་འགའ་སྔགས་ལུགས་
ཐོག་མཐའ་སྦྱར། །འདི་ནི་འགྱུར་མེད་རྡོ་རྗེའི་ཚིགས། །ཨ་ཏི་ཤ་ལས་ནག་ཚོས་བསྒྱུར། །དེ་ལས་འགལ་ན་བྲིས་ཉེས་ཡིན། །མཁས་རྣམས་འདི་ཡི་རྗེས་སུ་ཞུགས། །རྨོངས་
རྣམས་མིག་ཀྱང་ལྟ་མི་འགྱུར། །ནོར་འཁྲུལ་བྱུང་སྲིད་བཟོད་པར་གསོལ། །དགེ་བས་ཀུན་མཁྱེན་མྱུར་ཐོབ་ཤོག་རྟེན་འབྲེལ་སྙིང་པོའི་སྔགས་ཐེམས་ཞིབ་མོར་བཀོད་པ་ཞེས་
བྱ་བ༑ ལོ་ཙྪ་བ་ཚུལ་ཁྲིམས་རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུན་ཏེ་ཥཱན་ཏ་ཐཱ་ག་ཏོ་སྱ་བ་ད་ཏ། །ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་དའི་མཧཱ་ཤྲ་མ་ཎཿ་

[187B] །འདིར་སྨྲས་པ། རྒྱལ་གསུང་བླང་དོར་ཟབ་བསྡུས་སྙིང་པོ་འདི། །གཞན་གྱིས་བཀྲལ་བའི་ལེགས་བཤད་མ་མཐོང་ཀྱང། །དམ་པས་བསྐུལ་ཞིང་སྔོན་བྱོན་
མཁས་རྣམས་ཀྱིས། །བདག་གི་སྐལ་བར་བཞག་སྙམ་སྤྲོ་བས་བཤད། །དཔག་དགའ་དྲང་སྲོང་ཆེན་པོའི་རྡོ་རྗེའི་ཚིག་སྐྱེ་ཐོབ་སྦྱངས་པ་དམན་པའི་བྱིས་བློ་ཡིས། །དཔྱད་པས་
ཁྲོལ་བའི་ནོངས་པ་ཅི་མཆིས་པ། །ཐུབ་དབང་ཉིད་དང་གཟུར་གནས་མཁས་ལ་འཆག་ལྷག་བསམ་དག་པས་འདིར་འབད་དགེ་བ་གང། །བསྟན་འཛིན་སྐྱེས་བུའི་སྐུ་ཚེ་འཕྲིན་ལས་
འཕེལ། །རྒྱལ་བསྟན་ཕྱོགས་དུས་ཀུན་དུ་དར་ཞིང་རྒྱས། །འགྲོ་ཀུན་ཕན་བདེའི་དཔལ་ལ་སྤྱོད་ཕྱིར་བསྔོ།། །།ཅེས་རྟེན་འབྲེལ་སྙིང་པོའི་རྣམ་བཤད་བདེར་གཤེགས་དགོངས་རྒྱན་
ཞེས་བྱ་བ་འདི་ནི། །ཡབ་རྗེ་རྒྱལ་བ་གཉིས་པ་གང་དུ་སྐུ་བལྟམས་པའི་གནས་མཆོག་ཆོས་སྡེ་ཆེན་པོ་སྐུ་འབུམ་བྱམས་པ་གླིང་སོགས་ཆོས་སྡེ་ཆེན་པོ་གསུམ་གྱི་མཁན་རིན་པོ་ཆེ་སྐུ་ཚེ་
མང་རབས་ནས་ལུང་རྟོགས་ཀྱི་ཡོན་ཏན་ལ་སྦྱངས་ཤིང་གོམས་པའི་མཐུས། བསྟན་འགྲོའི་དཔལ་མགོན་དམ་པར་གྱུར་པ་ཆུ་བཟང་སྤྲུལ་པའི་སྐུ་ངག་དབང་བློ་བཟང་བསྟན་པའི་རྒྱལ་
མཚན་གྱིས་རྟེན་འབྲེལ་སྙིང་པོའི་ཊིཀྐ་ལུང་རིག་གིས་བརྒྱན་པ་ཞིག་གྱིས་ཞེས་བསྐུལ་བའི་བཀའ་སྩལ་ལྟར། ངག་དབང་བློ་བཟང་ཆོས་ལྡན་དཔལ་བཟང་པོས་ཆོས་སྡེ་ཆེན་པོ་དགོན་གླུང་
བྱམས་པ་གླིང་དུ་སྦྱར་བའི་ཡི་གེ་བ་ནི་རབ་འབྱམས་སྨྲ་བ་བློ་བཟང་ཉི་མའོ།། །།



