
[001A]༄༅། །ཇ་མཆོད་འཁྲིད་ཡིག་མན་ངག་གསལ་སྒྲོན་དང། སྤྱན་རས་གཟིགས་ཀྱི་བླ་མའི་རྣལ་འབྱོར་གྱི་འཁྲིད་ཡིག་ཕན་བདེའི་དཔལ་སྟེར་ཞེས་བྱ་བ་བཞུགས། །

[001B] །ན་མོ་གུ་རུ་མཉྫུ་གྷོ་ཥཱ་ཡ། རྣམ་འདྲེན་ཉི་མའི་གཉེན་སོགས། །རྩ་བརྒྱུད་བླ་མར་བཏུད་ནས། །རྒྱ་ཇའི་མཆོད་པ་འབུལ་བའི། །སྙན་བརྒྱུད་མན་ངག་འདྲིའོ། །
དེ་ཡང་ཐམས་ཅད་མཁྱེན་པ་དགེ་འདུན་རྒྱ་མཚོས་མཛད་པའི་ཇ་མཆོད་འདྲེན་པ་མཉམ་མེད་མར་གྲགས་པའི་ཉམས་ལེན་ཇི་ལྟར་བྱ་ཚུལ་ནི། རང་ཉིད་ཡི་དམ་རྡོ་རྗེ་
འཇིགས་བྱེད་ཀྱི་རྣལ་འབྱོར་ལ་གནས་པས། རྒྱ་རྗའི་བཏུང་བ་སྣོད་དང་བཅས་པ་སྙིང་གའི་ཐད་དུ་ལག་པ་གཉིས་ཀས་ཞུས་པར་བཟུང་ལ། འདྲེན་པ་མཉམ་མེད་ཟས་
གཙང་སྲས། ཞེས་བརྗོད་པའི་ཚེ། རང་གི་སྤྱི་བོར་ངོ་བོ་རྩ་བའི་བླ་མ་ཡིན་པ་ལ། རྣམ་པ་སྐྱབས་གནས་ཀུན་འདུས་ཀྱི་རང་བཞིན། སྙིགས་དུས་ཀྱི་འགྲོ་བ་འདྲེན་པ་ལ་

[002A]༄༅། །ཐུགས་རྗེ་མཉམ་ཟླ་མེད་ཅིང། རྒྱལ་པོ་ཟས་གཙང་གི་སྲས་སུ་འཁྲུངས་པའི་སྟོན་པ་ཤཱཀྱའི་རྒྱལ་པོ་དང། དེ་སྲས་མཁྱེན་དང་བརྩེ་བའི་བདག་འཇམ་པའི་
དབྱངས་དང་མི་ཕམ་མགོན། ཞེས་པའི་ཚེ། སྟོན་པ་དེའི་གཡོན་དུ་སྲས་ཀྱི་ཐུ་བོ་ཟབ་མོ་ལྟ་བརྒྱུད་ཀྱི་བླ་མ་ཀུན་འདུས་ཀྱི་རང་བཞིན། མཁྱེན་པའི་མངའ་བདག་རྗེ་བཙུན་འཇམ་
པའི་དབྱངས་དང། གཡས་སུ་སྲས་ཀྱི་ཐུ་བོ་རྒྱ་ཆེན་སྤྱོད་བརྒྱུད་ཀྱི་བླ་མ་ཀུན་འདུས་ཀྱི་རང་བཞིན། བརྩེ་བའི་མངའ་བདག་མི་ཕམ་བྱམས་པ་མགོན་པོ་སྟེ་གཙོ་འཁོར་གསུམ་
གསལ་བཏབ་ནས། མཆོད་པ་འབུལ་ལོ་བྱིན་གྱིས་རློབས། ཞེས་པའི་ཚེ། ཁྱེད་རྣམས་ལ་རྒྱ་ཇའི་མཆོད་པ་གུས་པས་འབུལ་ལོ། ། བརྩེ་བས་བཞེས་ནས། བདག་དང་སེམས་ཅན་
ཐམས་ཅད་ཀྱི་རྒྱུད་ལ་ཟབ་པ་དང་རྒྱ་ཆེ་བའི་ལམ་གྱི་རིམ་པ་རྣམས་སྐྱེ་བར་བྱིན་གྱིས་རློབས་ཤིག་སྙམ་པ་བྱ། ལྔ་བརྒྱའི་གཙུག་རྒྱན་ཐམས་ཅད་མཁྱེན། །འོད་དཔག་མེད་མགོན་

[002B] ཅེས་པའི་ཚེ། རང་གི་མགྲིན་པའི་ནང་གི་གཡས་སུ། བསྟན་པ་འདི་ལ་ལོ་ལྔ་བརྒྱ་པ་ཕྲག་བཅུ་ཡོད་པས། དེའི་རིང་ལ་མཁས་གྲུབ་ཇི་སྙེད་ཅིག་བྱོན་པ་ཐམས་ཅད་ཀྱི་གཙུག་རྒྱན་
དུ་གྱུར་ཅིང་ཤེས་བྱ་ཐམས་ཅད་མཁྱེན་པ། འོད་དཔག་མེད་དུ་གྲགས་པའི་མགོན་པོ་དེའི་ངོ་བོ། དཔལ་མར་མེ་མཛད་ཡེ་ཤེས་དང། སྤྱན་རས་གཟིགས་དབང་རྒྱལ་བ་འབྲོམ། ཞེས་པའི་ཚེ་
ཇོ་བོའི་གཡོན་དུ་དེའི་སྲས་ཀྱི་ཐུ་བོ་རྗེ་བཙུན་སྤྱན་རས་གཟིགས་དབང་ཕྱུག་གིས་རྣམ་འཕྲུལ་རྒྱལ་བ་འབྲོམ་སྟོན་པ་སྟེ་ཡབ་སྲས་གཉིས་ཀ་གཞུང་གདམས་ངག་གི་བརྒྱུད་པའི་བླ་མ་ཀུན་འདུས་ཀྱི་
རང་བཞིན་དུ་གསལ་བཏབ་ནས། ཟག་མེད་བདུད་རྩིའི་མཆོད་པ་བཞེས། ཞེས་པའི་ཚེ། ཐུགས་རྒྱུད་ལ་ཟག་མེད་ཀྱི་བདེ་བ་བསྐྱེད་པར་བྱེད་པའི་རྒྱ་ཇ་བདུད་རྩིའི་མཆོད་པ་གུས་པས་འབུལ་ལོ། །
བརྩེ་བས་བཞེས་ནས། བདག་དང་སེམས་ཅན་ཐམས་ཅད་ཀྱི་གྱུད་ལ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རྣམ་པ་གཉིས་སྐྱེ་བར་བྱིན་གྱིས་རློབས་ཤིག་སྙམ་པ་བྱ། རྒྱལ་བའི་
ཡབ་གཅིག་འཇམ་པའི་དབྱངས། །དགེ་སློང་ཚུལ་བཟུང་ཙོང་ཁ་པ། །ཞེས་པའི་ཚེ། རང་གི་སྙིང་གར་ཡེ་ཤེས་སེམས་དཔའ་རྒྱལ་བ་ཐམས་ཅད་བསྐྱེད་པའི་ཡབ་གཅིག་རྗེ་བཙུན་འཇམ་

[003A]༄༅། །པའི་དབྱངས་དང། དེ་ཉིད་སྙིགས་དུས་ཀྱི་གདུལ་བྱའི་དོན་དུ་དགེ་སློང་ངུར་སྨིག་འཛིན་པའི་ཚུལ་བཟུང་བ། རྗེ་བཙུན་བླ་མ་ཙོང་ཁ་པ་ཆེན་པོ་གཉིས་ངོ་བོ་དབྱེར་མེད། དགེ་ལྡན་
བཀའ་བརྒྱུད་ཀྱི་བླ་མ་ཀུན་འདུས་ཀྱི་རང་བཞིན་དུ་གསལ་བཏབ་ནས། བྱིན་རླབས་ཐུགས་རྗེའི་སྤྲིན་དཀྲིགས་ནས། །བདེ་ཆེན་བདུད་རྩིས་ཚིམ་པར་མཛོད། ཅེས་པའི་ཚེ། རྒྱ་ཇའི་བཏུང་བ་འདི་ཉིད་
ཟག་མེད་ཡེ་ཤེས་ལྔ་ལྡན་གྱི་བདུད་རྩིར་བྱིན་གྱིས་བརླབས་ཏེ་གུས་པས་འབུལ་ལོ། །བཞེས་ལ་བྱིན་རླབས་དང་ཐུགས་རྗེ་ཆེན་པོའི་སྤྲིན་ཕུང་དཀྲིགས་ནས། བདག་དང་སེམས་ཅན་ཐམས་ཅད་
བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་བདུད་རྩིའི་ཆར་གྱིས་ཚིམ་པར་མཛོད་ཅིག་སྙམ་པ་བྱ། དེ་ནས། ཡབ་གཅིག་དང་པོའི་ཚེ། སྲས་བྱམས་འཇམ་དབྱངས་གཉིས་ཡབ་ཐུབ་དབང་
ལ་ཐིམ། ཡབ་གཅིག་གཉིས་པའི་ཚེ། སྲས་འབྲོམ་ཡབ་ཇོ་བོ་ལ་ཐིམ། འཇམ་པའི་དབྱངས། ཞེས་པའི་ཚེ། སྤྱི་བོའི་ཐུབ་དབང་ཇོ་བོ་དང། མགྲིན་པའི་ཇོ་བོ་སྙིང་གའི་འཇམ་དབྱངས་ཡེ་ཤེས་
སེམས་དཔའ་ལ་ཐིམ་ནས། གཏན་གྱི་སྐྱབས་གནས་རིན་པོ་ཆེ། །འབྲལ་མེད་སྙིང་གའི་པདྨོར་བཞུགས། །དཔག་མེད་བདུད་རྩིའི་མཆོད་པ་བཞེས། ཞེས་པའི་ཚེ། སྙིང་གའི་འཇམ་དབྱངས་

[003B] འདི་ཕྱི་གཏན་གྱི་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་འདུས་པའི་བདག་ཉིད་ཁྱོད་བདག་གི་རླུང་སེམས་དང་ཆུ་ལ་ཆུ་བསྲེས་པ་ལྟར་ནམ་ཡང་འབྲལ་བ་མེད་པར་སྙིང་
གའི་པདྨོའི་ལྟེ་བར་ཟླ་གདན་གྱི་སྟེང་དུ་བཞུགས་ལ། རོ་ནུས་དཔག་ཏུ་མེད་པ་དང་ལྡན་པའི་རྒྱ་ཇ་བདུད་རྩིའི་ངོ་བོར་བྱིན་གྱིས་བརླབས་པའི་མཆོད་པ་འདི་གུས་པས་འབུལ་ལོ། །བརྩེ་བས་བཞེས་ལ་
བདག་དང་སེམས་ཅན་ཐམས་ཅད་ཀྱིས་བདེན་གཉིས་དབྱེར་མེད་ཟུང་འཇུག་གི་གོ་འཕང་ཐོབ་པར་བྱིན་གྱིས་རློབས་ཤིག་སྙམ་པ་བྱ། རང་ལུས་ལྷ་སྐུའི་ངོ་བོ་ཉིད། ཅེས་པའི་ཚེ། རང་གི་ལུས་རགས་པ་ཤ་
རུས་རྡོས་བཅས་ཡི་དམ་གྱི་ལྷ་རྡོ་རྗེ་འཇིགས་བྱེད་འཇམ་དཔལ་ཁྲོ་བོ་དམ་ཚིགས་སེམས་དཔའི་སྐུ་དང། ལུས་ཕྲ་བ་སྲོག་འཛིན་གྱི་རླུང་ལྷག་པའི་ལྷ་འཇམ་དཔལ་ཞི་བ་ཡེ་ཤེས་སེམས་དཔའི་སྐུ་དང། ཤིན་
ཏུ་ཕྲ་བའི་སེམས་ཏིང་ངེ་འཛིན་སེམས་དཔའ་ཞི་ཁྲོ་རབ་འབྱམས་ཀྱི། ལྷ་ཐམས་ཅད་འདུས་པའི་ངོ་བོ་ཉིད་དུ་གསོལ་བཏབ་ནས། རོ་བརྒྱ་བདུད་རྩི། ཞེས་པའི་ཚེ། སྨན་རྒྱུད་ལས། རོ་ནི་མངར་སྐྱུར་ལན་ཚྭ་ཁ་ཚ་
བསྐ། ཞེས་པ་ལྟར། རྩ་བའི་རོ་དྲུག་ལ་ནང་ཚན་གྱིས་ཕྱེ་བའི་རོ་བརྒྱ་རྩ་བརྒྱད་དང་ལྡན་པའི་རྒྱ་ཇའི་བཏུང་བ་སྔར་ཟག་མེད་བདུད་རྩིའི་ངོ་བོར་བྱིན་གྱིས་བརླབས་པ་དེ་ཉིད། སྲེད་བྲལ་ཡང། ཞེས་པའི་ཚེ་

[004A]༄༅། །འདོད་ཡོན་ལ་ཐ་མལ་གྱི་སྣང་ཞེན་དང། རང་དོན་དུ་སྲེད་པས་ལོངས་སྤྱོད་པ་ལ་སྡོམ་གསུམ་གྱི་བསླབ་བྱ་དང་འགལ་བའི་ཉེས་པ་མཐའ་ཡས་པ་གསུངས་པ་རྣམས་དྲན་ནས་བཀག་ལ་
འདོད་རྒུར་སྤྱད་པས་བདེ་བ་ཆེ། ཞེས་པའི་ཚེ། མཆོད་ཡུལ་དང་མཆོད་རྫས་ལ་སྔར་བཤད་པ་ལྟར་དག་པའི་སྣང་ཞེན་བརྟན་པོས་སེམས་ཅན་ཐམས་ཅད་ཀྱི་དོན་དུ་ལྷན་སྐྱེས་ཀྱི་བདེ་ཆེན་བསྐྱེད་པའི་
ཕྱིར་འདོད་ཡོན་བཟང་རྒུ་ཚང་པ་ལ་ལོངས་སྤྱད་པར་བྱའོ་སྙམ་དུ་རོལ་པས། ཟས་ལྕེ་དང་ཕྲད་པ་ལས་དབང་ཤེས་འཁོར་གྱི་ཚོར་བ་བདེ་བ་དང། དེས་དེ་མ་ཐག་རྐྱེན་བྱས་ནས་ཡིད་ཤེས་འཁོར་གྱི་
ཚོར་བ་བདེ་བ་སྐྱེ་བ་ཡིན་པས་དེའི་ཚེ། བདེ་ཆེན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་དེས་སྤྲོས་པའི་མཐའ་ཐམས་ཅད་དང་བྲལ་བའི་སྟོང་ཉིད་མངོན་སུམ་དུ་རྟོགས་པར་མོས་པ་
ཤུགས་དྲག་ཏུ་བྱའོ། །དེ་ནས། ཨེ་མའོ་རྨད་བྱུང་སྐལ་པ་བཟང། ཞེས་པའི་ཚེ། འདོད་ཡོན་ལ་ཇི་ཙམ་སྤྱད་ཀྱང་དཀོར་གྱི་ཉེས་པས་ཅུང་ཟད་ཀྱང་མི་གོས་པ་འདི་འདྲ་ཨེ་མའོ། །དེར་མ་ཟད་ཇི་ཙམ་
ལོངས་སྤྱད་པ་དེ་ཙམ་དུ་ཡུལ་ཁྱད་པར་ཅན་ལ་མཆོད་པ་ཕུལ་བའི་ཕན་ཡོན་ཐོབ་སྟེ་བསོད་ནམས་ཀྱི་ཚོགས་བདེ་བླག་ཏུ་རྫོགས་ནུས་པ་དེ་འདྲ་ངོ་མཚར་རྨད་དུ་བྱུང་ངོ། །དེ་ཙམ་དུ་ཡང་མ་ཟད་

[004B]
མཆོག་ཏུ་བཟང་ངོ། །སྙམ་པ་བྱའོ། །སྨྲས་པ། ཤིན་ཏུ་འཇུ་དཀའི་དད་གཤིན་གྱི། །དཀོར་རྫས་ལྕགས་ཀྱི་སྲན་མ་ཡང། །ཐབས་མཁས་རྡོ་རྗེའི་རང་འཐག་གིས། །ཕྱེ་མར་བྱེད་འདི་ཨེ་མའོ། །རང་ལུས་རྒྱལ་བའི་དཀྱིལ་འཁོར་
པ༑ ༑བདུད་རྩིའི་མཆོད་པས་མཉེས་པ་ལས། །བསོད་ནམས་ཆ་ཤས་ཡོངས་རྫོགས་པའི། །རྒྱུ་སྐར་རྒྱལ་པོ་འདི་རྨད་བྱུང། །གཟུགས་སྒྲ་དྲི་རོ་རེག་བྱ་ཡི། །འདོད་ཡོན་ཧ་ལ་ནག་པོའི་དུག་མྱངས་པས་བདེ་ཆེན་བདུད་རྩིའི་སྲོག་
གསར་དུ་ཐོབ་འདི་སྐལ་བ་བཟང། །པད་དཀར་འཛིན་པའི་ཐུགས་མཚོ་ལས། །འཁྲུངས་པའི་གདམས་ངག་བསམ་འཕེལ་ནོར། །ཚིག་སྦྱོར་རྣམ་བཀྲའི་རྒྱལ་མཚན་གྱི། །ཏོག་ཏུ་དྷ་རྨ་བྷ་དྲས་བཀོད། །འདིར་འབད་དགེ་ཚོགས་སྟོན་
ཟླའི་སྤུན། །ཟུང་འཇུག་ལྷ་ཡི་ལམ་འཕགས་ཏེ། །ལུས་ཅན་ཀུནྡའི་བསྐྱེད་ཚལ་ལ། །ཕན་བདེའི་བསིལ་འོད་སྟེར་གྱུར་ཅིག།    ༈    །འདིར་འཕགས་པ་སྤྱན་
རས་གཟིགས་ཀྱི་བླ་མའི་རྣལ་འབྱོར་མདོར་བསྡུས་ཉམས་སུ་ལེན་ཚུལ་ལ་གསུམ། སྔོན་འགྲོ། དངོས་གཞི། མཇུག་ཆོག་གོ་དང་པོ་ལ་གཉིས། སྐྱབས་འགྲོ་དང། སེམས་བསྐྱེད་དོ། །དང་པོ་སྐྱབས་འགྲོ་ནི། མདུན་གྱི་ནམ་

[005A]༄༅། །མཁར་སེང་ཁྲི་ཡངས་པའི་དབུས་སུ་པད་ཟླའི་གདན་ལ་བླ་མ་སྤྱན་རས་གཟིགས་དང། དེའི་མཐའ་སྐོར་དུ་སྐྱབས་ཡུལ་དཀོན་མཆོག་གསུམ་གྱིས་བསྐོར་ནས་བཞུགས་པའི་ཡོན་ཏན་
དང༑ བཀའ་དྲིན་དྲན་པའི་དད་གུས་དང། རང་གི་མཐའ་སྐོར་དུ་ཕ་མ་སེམས་ཅན་ཐམས་ཅད་བསམས་ནས་ངེས་འབྱུང་དང་སྙིང་རྗེ་གསལ་བཏབ་སྟེ། རང་གཞན་ཐམས་ཅད་ཀྱིས་སྐྱབས་སུ་འགྲོ་བར་
མོས་ནས། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། ཞེས་ལན་གསུམ་བརྗོད་པས། སྐྱབས་ཡུལ་རྣམས་ཀྱི་སྐུ་ལས་བདུད་རྩི་འོད་ཟེར་
དང་བཅས་པ་བྱུང་ནས་རང་གཞན་གྱི་ལུས་སེམས་ལ་ཞུགས་པས་སྡིག་སྒྲིབ་དག་ནས་སྐྱབས་འོག་ཏུ་ཚུད་པའི་མོས་པ་བྱའོ། ། གཉིས་པ་སེམས་བསྐྱེད་ནི་ ། རང་གཞན་གྱི་གཞི་གསུམ་གྱི་དགེ་བའི་མཐུས་
སེམས་ཅན་གྱི་དོན་དུ་སངས་རྒྱས་ཐོབ་པར་གྱུར་ཅིག་སྙམ་དུ། བདག་གིས་སྦྱིན་སོགས་བགྱིས་པ་འདི་དག་གིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་ལན་གསུམ་གྱིས་སེམས་
བསྐྱེད་པས། སྐྱབས་ཡུལ་གཞན་རྣམས་བླ་མ་སྤྱན་རས་གཟིགས་དང། སྤྱན་རས་གཟིགས་འོད་དུ་ཞུ་ནས་རང་གི་སྨིན་མཚམས་སུ་ཐིམ་པར་བསམ་མོ། །གཉིས་པ་ཐིམ་པར་བསམ་མོ། །གཉིས་པ་དངོས་གཞི་ལ་བཞི། ཚོགས་ཞིང་
[005B] དེ་ལ་བསག་སྦྱད་བྱེད་པ། གསོལ་བ་འདེབས་པ། གཟུངས་སྔགས་བཟླ་བའོ། །དང་པོ་ནི། རང་གི་སྤྱི་བོར་པད་དཀར་ཟླ་བའི་སྟེང། ཞེས་པ་ནས། སྤྱན་དྲངས་སྐྱབས་གསུམ་ཀུན་འདུས་ངོ་བོར་གྱུར། ཅེས་པའི་བར་ཏེ་
རང་གི་སྤྱི་བོར་པདྨ་དཀར་པོ་དང་ཟླ་བའི་གདན་གྱི་སྟེང་དུ། ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་མགོན་པོ་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་བཞི་པ། ཕྱག་དང་པོ་
གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་ཤེལ་དཀར་གྱི་འཕྲེང་བ་དང། གཡོན་འོག་མས་པདྨ་དཀར་པོའི་ཡུ་བ་འཛིན་པ། དབུ་རྒྱན། སྙན་རྒྱན། མགུལ་རྒྱན། སེ་མོ་དོ། དོ་ཤལ། ཕྱག་གདུབ་
ཞབས་གདུབ། འོག་པག་སྟེ་རིན་པོ་ཆེའི་རྒྱན་བརྒྱད་ཀྱིས་བརྒྱན་ཅིང། དར་གྱི་སྟོང་གཡོགས་དང་སྨད་གཡོགས་ཀྱིས་མཛེས་པར་ཀླུབས་པཾ། བརླ་གཡས་པ་དང་བྱིན་པའི་དབུས་སུ་ཞབས་གཡོན་པ་
བཞག་ནས་དེའི་སྟེང་དུ་བརླ་གཡོན་པ་དང་བྱིན་པའི་དབུས་སུ་ཞབས་གཡས་པ་བཞག་པའི་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཟླ་བའི་
སྟེང་དུ་ཧྲཱི་དཀར་པོའི་གི་གུའི་ནང་དུ་ཧཱུཾ་སྔོན་པོ་སྟེ་གནས་གསུམ་དུ་ཡིག་འབྲུ་གསུམ་གྱིས་མཚན་པ། ཐུགས་ཀའི་ཧཱུཾ་གི་འོད་ཟེར་དམར་པོ་ལྕགས་ཀྱུ་ལྟ་བུས་པོ་ཏ་ལ་སོགས་རང་བཞིན་གྱི་གནས་ནས་

[006A]༄༅། །བླ་མ་སྤྱན་རས་གཟིགས་ལ་དཀོན་མཆོག་གསུམ་གྱིས་བསྐོར་བ་སྤྱན་དྲངས་ཏེ། སྤྱི་བོའི་དམ་ཚིག་པ་ལ་ཐིམ་པས་དེ་ཉིད་སྐྱབས་གནས་དཀོན་མཆོག་གསུམ་པོ་ཀུན་འདུས་ཀྱི་
ངོ་བོར་གྱུར་པར་བསམ་མོ། །གཉིས་པ་དེ་ལ་བསག་སྦྱང་བྱེད་པ་ནི། རྩ་བའི་བླ་མ་སྤྱན་རས་གཟིགས་དབང་ལ། ཞེས་པ་ནས། དགེ་ཀུན་རྫོགས་པའི་བྱང་ཆུབ་ཆེན་པོར་བསྔོ། ཞེས་པའི་བར་ཏེ། རང་གི་
སྤྱི་བོའི་རྩ་བའི་བླ་མ་དང་དབྱེར་མེད་པའི་འཕགས་པ་སྤྱན་རས་གཟིགས་དབང་ཕྱུག་ལ། ལུས་ཀྱིས་ཕྱག་འཚལ་བ་དང། ངག་གིས་བསྟོད་པ་བྱེད་པ་དང། ཡིད་ཀྱིས་དད་ལུས་བསྒོམ་པ་སྟེ་སྒོ་
གསུམ་གུས་པས་འདུད་པ་ནི་ཕྱག་འཚལ་བའི་ཡན་ལག་དང། དངོས་སུ་བཤམས་པའི་མཆོད་པ་དང། ཡིད་ཀྱིས་སྤྲུལ་པའི་མཆོད་པ་མ་ལུས་པ་ཐམས་ཅད་ཕུལ་བས་བླ་མ་སྤྱན་རས་
གཟིགས་ཀྱི་ཐུགས་རྒྱུད་བདེ་བས་མཉེས་པར་བསམ་པ་ནི་མཆོད་པ་འབུལ་བའི་ཡན་ལག་དང། རང་དང་སེམས་ཅན་ཐམས་ཅད་ཀྱིས་སྔོན་ཐོག་མ་མེད་པ་ནས་ད་ལྟའི་བར་དུ་བསགས་པའི་རང་
བཞིན་གྱི་སྡིག་པ་དང་བཅས་འགལ་གྱི་ལྟུང་བ་ཐམས་ཅད་ལ་འགྱོད་སྡོམ་དྲག་ཏུ་བྱེད་པ་ནི་བཤགས་པའི་ཡན་ལག་དང། སོ་སྐྱེ་དང་འཕགས་རྒྱུད་ཀྱིས་བསྡུས་པའི་རྣམ་དཀར་གྱི་དགེ་བ་རྣམས་

[006B] ཇི་སྲིད་འཁོར་བ་མ་སྟོང་གི་བར་དུ་བསྟན་འགྲོའི་དོན་དུ་ལེགས་པར་བཞུགས་པར་ཞུ་བ་འབུལ་བ་ནི་མྱ་ངན་ལས་
མི་འདའ་བར་གསོལ་བ་འདེབས་པའི་ཡན་ལག་དང། འགྲོ་བ་སེམས་ཅན་རྣམས་ལ་རང་རང་གི་བློ་དང་འཚམས་པའི་ཆོས་སྟོན་པར་ཞུ་བ་འབུལ་བ་ནི་ཆོས་འཁོར་སྐོར་བར་བསྐུལ་བའི་ཡན་ལག་དང། བདག་
དང་གཞན་གྱིས་དུས་གསུམ་དུ་བསགས་པའི་དགེ་བ་རྣམས་བྱང་ཆུབ་ཆེན་པོ་སངས་རྒྱས་ཀྱི་རྒྱུར་གྱུར་ཅིག་སྙམ་པ་ནི་བསྔོ་བའི་ཡན་ལག་སྟེ་བསག་སྦྱང་གི་གནད་ཚང་པའི་ཡན་ལག་བདུན་པས་གྱུད་སྦྱང་
པའོ༑ ༑གསུམ་པ་གསོལ་བ་འདེབས་པ་ནི། སྐྱབས་གནས་ཀུན་འདུས་ཀྱི་ངོ་བོ་བླ་མ་དང་དབྱེར་མེད་པའི་ལྷག་པའི་ལྷ་མགོན་པོ་སྤྱན་རས་གཟིགས་ལ་གདུང་ཤུགས་དྲག་པོས་གསོལ་བ་འདེབས་སོ། །བདག་དང་ཕ་མར་
གྱུར་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ་སྙམ་དུ། སྐྱབས་གནས་ཀུན་འདུས་བླ་མ་ལྷག་པའི་ལྷ། ཞེས་སོགས་ཤློ་ཀ་
གཅིག་གིས་ལན་གསུམ་གསོལ་བ་འདེབས་སོ།།  བཞི་པ་གཟུངས་སྔགས་བཟླ་བ་ནི།  དེ་ལྟར་མཆོད་ཅིང་གསོལ་བ་བཏབ་པའི་མཐུས། ཞེས་པ་ནས། ཨོཾ་མ་ཎི་པདྨེ་ཧཱུཾ། བརྒྱ་སྟོང་བཟླ། ཞེས་པའི་བར་ཏེ། དེ་ལྟར་ཚོགས་

[007A]༄༅། །ཞིང་གསལ་བཏབ་པ་ལ་ཡན་ལག་བདུན་པས་མཆོད་ཅིང། གདུང་ཤུགས་དྲག་པོས་གསོལ་བ་ལན་གསུམ་བཏབ་པའི་མཐུ་ལ་བརྟེན་ནས། སྤྱི་བོའི་འཕགས་པ་སྤྱན་རས་གཟིགས་ཀྱི་ཐུགས་
ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་ཡིག་དཀར་པོའི་མཐར་གཟུངས་མཆོག་ཡི་གེ་དྲུག་པའི་སྔགས་འཕྲེང་ཁ་དོག་དཀར་པོས་གཡས་སྐོར་དུ་བསྐོར་བ་ལས་བདུད་རྩི་དཀར་པོའི་རྒྱུན་བབས་
པས༑ རང་གི་ནད་ཐམས་ཅད་བཤད་གཅི་དང་རྣག་ཁྲག་གདོན་ཐམས་ཅད་སྡིག་སྦྲུལ་དང་སྤལ་ལྕོང། སྡིག་སྒྲིབ་ཐམས་ཅད་དུད་ཁུ་དང་གསོལ་ཁུའི་རྣམ་པར་བཀྲུས་ཏེ། ལུས་ཤེལ་གོང་རྡུལ་ཕྱིས་
པ་ལྟར་དྭངས་གསལ་འོད་ཀྱི་རང་བཞིན་ཅན་དུ་གྱུར་པ་ལ། སྤྱི་བོའི་བླ་མ་སྤྱན་རས་གཟིགས་ཐིམ་པས་རང་ཉིད་པད་ཟླའི་སྟེང་དུ་སྤྱན་རས་གཟིགས་ཞལ་གཅིག་ཕྱག་བཞི་པའི་སྐུར་ལམ་གྱིས་
གསལ་བའི་ཐུགས་ཀར་ཟླ་དཀྱིལ་གྱི་སྟེང་དུ་ཧྲཱི་ཡིག་སྔགས་འཕྲེང་གིས་བསྐོར་བའི་སྐུའི་འོད་ཟེར་གྱིས་སྣོད་ཀྱི་འཇིག་རྟེན་གྱི་ཉེས་སྐྱོན་སྦྱངས་ཏེ་དག་པའི་ཞིང་ཁམས་དང། བཅུད་ཀྱི་སེམས་
ཅན་རྣམས་ཀྱི་ཉེས་སྐྱོན་སྦྱངས་ཏེ་འཕགས་པ་སྤྱན་རས་གཟིགས་ཀྱི་སྐུའི་གསང་བར་མོས་པ་གཟུགས་སྣང་སྐུའི་འཁྱེར་སོ། སྔགས་འཕྲེང་གི་འོད་ཟེར་གྱིས་འབྱུང་བ་དང་འབྱུང་འགྱུར་གྱི་སྒྲ་གང་དྲག་

[007B] འཕགས་པ་སྤྱན་རས་གཟིགས་ཀྱི་གསུང་གི་གསང་བ་ཡི་གེ་དྲུག་པའི་གདངས་སུ་མོས་པ་སྒྲ་དྲག་གསུང་གི་འཁྱེར་སོ། ས་བོན་གྱི་འོད་ཟེར་གྱིས་ཡིད་ཀྱི་དྲན་
རིག་གི་ཉེས་སྐྱོན་སྦྱངས་ཏེ་འཕགས་པ་སྤྱན་རས་གཟིགས་ཀྱི་ཐུགས་ཀྱི་གསང་བ་སྟོང་ཉིད་སྙིང་རྗེའི་སྙིང་པོ་ཅན་དུ་མོས་པ་དྲན་རིག་ཐུགས་ཀྱི་ཁྱེར་སོ་སྟེ་འཁྱེར་སོ་གསུམ་གྱི་རྣལ་འབྱོར་ལ་གནས་
པའི་ངང་ནས་སྣང་སྲིད་ཐམས་ཅད་ཀྱིས་སྒྲོག་པར་མོས་ནས་མ་ཎི་བཟླ་བའོ། །གསུམ་པ་མཇུག་ཆོག་ལ་གསུམ། སྨོན་ལག། བཀྲ་ཤིས་སོ། །དང་པོ་བསྔོ་བ་ནི། འཕགས་པ་སྤྱན་རས་གཟིགས་ཀྱི་བླ་མའི་རྣལ་
འབྱོར་ཉམས་སུ་བླངས་པ་འདིས་མཚོན་ནས་རང་དང་གཞན་གྱིས་དུས་གསུམ་དུ་བསགས་པའི་དགེ་རྩ་རྣམས་ཀྱི་མཐུ་ལ་བརྟེན་ནས། ཚེ་རབས་ཐམས་ཅད་དུ་བླ་མ་སྤྱན་རས་གཟིགས་ཀྱིས་འབྲལ་བ་མེད་པར་
རྗེས་སུ་བཟུང་སྟེ་ས་ལམ་རིམ་གྱིས་བགྲོད་ནས། སྡུག་བསྔལ་གསུམ་གྱིས་རྟག་ཏུ་མནར་བའི་འགྲོ་བ་རྣམས་སངས་རྒྱས་ཀྱི་སར་འདྲེན་པའི་དེད་དཔོན་ཆེན་པོ་སངས་རྒྱས་སུ་བདག་ཉིད་འགྱུར་བར་ཤོག་ཅིག་
སྙམ་དུ། འདིས་མཚོན་རང་གཞན་དུས་གསུམ་དགེ་བའི་མཐུས། ཞེས་སོགས་ཤློ་ཀ་གཅིག་བརྗོད་དོ།  གཉིས་པ་སྨོན་ལམ་ནི།  བདག་སོགས་འབྲལ་ཐོགས་ཀྱི་སེམས་ཅན་ཐམས་ཅད་ཚེ་འདིའི་སྣང་བ་འགགས་ཏེ་

[008A]༄༅། །ཤི་མ་ཐག་ཏུ། པདྨའི་རིགས་ཀྱི་བདག་པོ་མགོན་པོ་འོད་དཔག་མེད་ཀྱི་ཐུགས་རྗེའི་ལྕགས་ཀྱུས་རྣམ་ཤེས་ཉེ་བར་དྲངས་ཏེ། ནུབ་ཕྱོགས་བདེ་བ་ཅན་གྱི་ཞིང་དུ་པདྨའི་ལྟེ་བ་ལས་བརྫུས་ཏེ་
སྐྱེས་ནས་འོད་དཔག་མེད་ཀྱི་ཞལ་མཇལ་ཞིང། བྱང་ཆུབ་མྱུར་དུ་ཐོབ་པའི་ལུང་བསྟན་ཐོབ་པར་ཤོག་ཅིག་སྙམ་དུ། བདག་སོགས་ཚེ་འདིའི་སྣང་བ་འགགས་མ་ཐག། ཅེས་སོགས་ཤློ་ཀ་གཅིག་བརྗོད་དོ། །གསུམ་
པ་བཀྲ་ཤིས་ནི། གནས་སྐབ་སུ་ཡང་ཚེ་རིང་ཞིང་ལུས་ལ་ནད་དང་སེམས་ལ་སྡུག་བསྔལ་མེད་པས་བདེ་བ་དང། ཆོས་དང་མི་མཐུན་པའི་བསམ་པ་ངན་པ་མི་སྐྱེ་ཞིང། བསམ་ངན་གྱིས་ཀུན་ནས་བསླངས་པའི་
སྦྱོར་བ་ངན་པ་མི་བྱེད་པ་དང། ཆོས་མཐུན་གྱི་འབྱོར་བས་མི་ཕོངས་ཤིང། བདེ་བའི་རྒྱུ་དགེ་བས་རྟག་ཏུ་འཚོ་བ་སོགས། མདོར་ན་ལུས་བདེ་ཞིང་སེམས་སྐྱིད་པའི་ཕུན་སུམ་ཚོགས་པའི་དཔལ་ལ་དུས་རྟག་ཏུ་
རོལ་པའི་བཀྲ་ཤིས་ཤོག་ཅིག་སྙམ་དུ། གནས་སྐབས་ཚེ་རིང་ནད་མེད་ལུས་སེམས་བདེ། ཞེས་སོགས་ཤློ་ཀ་གཅིག་བརྗོད་དོ། ཞེས་འཕགས་པ་སྤྱན་རས་གཟིགས་ཀྱི་བླ་མའི་རྣལ་འབྱོར་གྱི་འཁྲིད་ཡིག་ཕན་བདེའི་
དཔལ་སྟེར་ཞེས་བྱ་བ་འདི་ཡང་དྲེལ་དཔོན་ནོར་བུ་དགོས་སྐྱེས་ནས་དམིགས་འཁྲིད་ཇི་ལྟར་ཕོག་པ་ལྟར་ཡིག་ཐོག་ཏུ་འཁོད་པ་དགོས་ཞེས་ནན་ཆེན་པོས་བསྐུལ་བའི་ངོར། བན་གཟུགས་དྷ་རྨ་བྷ་དྲས་སུ་གཟིས་སུ་བགྱིས་པ་མངྒ་ལཾ་བྷ་བནྟུ།། །།



﻿༄༅། །ཚེས་བཅུ་མཆོད་པའི་འདོན་བསྒྲིགས་ཇ་འཚམས་བཅས་བཞུགས་སོ།།

[001A]༄༅། །མ་ཅིག་མཁའ་འགྲོའི་ཞབས་བཏུད་ནས། །ཚེས་བཅུའི་མཆོད་པའི་ཞལ་འདོན་གྱི། །འདོན་བསྒྲིགས་ནག་པོ་འགྲོས་ཤེས་
སུ༑ ༑སྤེལ་ལ་ཤེས་ལྡན་རྣ་བ་བླགས།  །འདིར་ཚེས་བཅུ་མཆོད་པ་པོ་རྣམས་ཀྱི་ཞལ་འདོན་འདོན་བསྒྲིགས་ཇ་འཚམས་བཅས་སྤེལ་བ་ལ།  དང་པོ་ཞོགས་ཚོགས་ལ་ཐམས་
ཅད་འདུས་ནས་དམིགས་བརྩེ་མ་གསུང་བཞིན་གྲལ་ལ་འཁོད་བསྟུན། ཚེ་རབས་མ། སྐྱབས་འགྲོ་ཡོངས་གྲགས་ལྟར། ཚད་མེད་བཞི་རྫོགས་པ་དང་ཇ་དང་པོ་འདྲེན་
ཇ་མཆོད་བདག་སོགས་འཁོར་བཅས། དེ་ནས། གང་གི་རྟེན་ཅིང། དགའ་ལྡན་ལྷ་བརྒྱ་མ་དང་འབྲེལ་བའི་དམིགས་བརྩེ་མ་ཉེར་གཅིག་དེང་བརྩམས་མ་

[002A]༄༅། །ཞབས་བརྟན་གསོལ་འདེབས། གཞི་བདག་གཏོར་མ། དེ་ནས་བླ་མཆོད་ཀྱི་བདེ་ཆེན་ངང་ལས་ ཞེས་པ་ནས།  ཁྱད་པར་སེམས་བསྐྱེད་གསུམ་
གྱི་མཇུག་ཏུ། སྐད་ཅིག་དཀྲོང་བསྐྱེད། ནང་མཆོད་མཆོད་པ་ཆུ་བཞི་ཉེར་སྤྱོད་འདོད་ཡོན་ལྔ་བཅས་ཀྱི་བྱིན་རླབས། ངོ་བོ་ཡེ་ཤེས། བདེ་སྟོང་དབྱེར་མེད་ནས་བརྟན་པར་
གྱུར༑ ༑ཆོས་རྣམས་རང་བཞིན། ཕུན་ཚོགས་བདེ་ལེགས་ནས་གཉིས་སུ་མེད་པར་གྱུར།  །དེ་ནས་ཁྲུས་གསོལ་རྒྱན་འབུལ་བའི་བར་གཏོང།  གང་གི་
ཐུགས་རྗེ། སྐྱབས་མགོན་རྗེ་བཙུན་ བཅས་ལ་ཕྱག་རྒྱ་དང་བཅས།  ཕྱོགས་ཀུན་ཁྱབ།  །མཎྜལ་ཚོམ་བུ་ཉེར་གསུམ་མ།  བྱེ་བ་ཕྲག་བརྒྱ། སྦྱངས་རྟོགས་སྦར་

[002B] །ཇ་གཏོང། ཇ་མཆོད་འདྲེན་པ་མཉམ་མེད། ཡིད་འོང་ལང་ཚོ་ ནས་  བཟུང་དུ་གསོལ། །དཀོན་མཆོག་གསུམ་ལ་ ཚར་གསུམ། རིགས་ལྔའི་སྡོམ་བཟུང་ལན་གསུམ་
ལྟུང་བཤགས། སྤྱི་བཤགས། གཙོ་རྒྱལ་མ།  ཐོག་མེད་དུས།  ནས་  བསྔོ། །དཔལ་ལྡན་ས་གསུམ་མ། ཡོན་ཏན་གཞི་གྱུར་མ།  དེ་ནས་  དཔལ་ལྡན་རྩ་བའི་བླ་མ།  ལན་གསུམ་དུ་བཟླས་པའི་དང་པོའི་མཇུག་ཏུ།  སྐུ་གསུང་
ཐུགས་ཀྱི་དངོས་གྲུབ་ ཅེས་དང། གཉིས་པའི་མཇུག་ཏུ།  བྱང་ཆུབ་སྙིང་པོའི་བར་དུ་བརྟན་པར་བཞུགས།  །གསུམ་པའི་མཇུག་ཏུ།  མཆོག་དང་ཐུན་མོང་དངོས་གྲུབ་སྩལ་དུ་གསོལ།  །ཞེས་བསྒྱུར། དེ་ནས།  ཡོན་ཏན་
འབྱུང་གནས།  ཕུར་ཚུགས་གསོལ་འདེབས་མཇུག་ཏུ། མཚན་སྔགས། རྡོ་རྗེ་འཆང། རྗེ་བླ་མ། རྩ་བའི་བླ་མ་རྣམས་ཀྱི་མཚན་སྔགས་བདུན་ནམ་ཉེར་གཅིག་གང་རུང། མཐར་འབྲུ་གསུམ་ལན་གསུམ་མམ་བདུན།  དགེ་བ་འདི་ཡིས་བླ་མ་སངས་
རྒྱས་ཞེས་ སྦྱར་རོ། །དེ་ནས་  མྱུར་མཛད་མ། བརྐྱང་བསྐུམ་མ། འཆི་བདག་མ། རབ་འབྱམས་རྒྱལ་བ་མ།  དེ་ནས་  ཞིང་མཆོག་དམ་པ་ ནས། ཚོགས་ཞིང་བསྡུ་བའི་གོང།  བཀྲ་ཤིས་སྩོལ་ གྱི་བར་བཏང། བར་རྡ་
ཇི་སྙེད་བཏང་ཀྱང་ཇ་མཆོད་མི་དགོས། སྨོན་ལམ་རྣམ་ལྔ་རེས་མོས་སུ་གཏོང། མཇུག་ཏུ།  འདི་ལྟར་བགྱིས་པའི། སྲིད་ཞི་ མའི་ཤིས་བརྗོད་བྱས་ནས་ཚོགས་ཐེང་དང་པོ་གྲོལ། གཉིས་པ་ཡར་ཚོགས་ནས། ཐུན་དྲུག་རྣལ་འབྱོར། ཚ་རྟིང་མའི་ཇ་གཏོང་

[003A]༄༅། །ཇ་མཆོད་  འདོད་རྒུའི་ཆར་འབེབས།  དེ་ནས།  སྐུ་གསུམ་མངོན་གྱུར་ གསུམ།  བླ་མ་ཡི་དམ་ གསུམ།  མར་གྱུར་སེམས་ཅན་ གསུམ། ཀུ་སུ་ལིའི་ཚོགས་བསགས། གཞུང་ལྟར་བཏང་ནས་
མདུན་བསྐྱེད་རྒྱས་པ་བྱེད། སྤྱན་འདྲེན་  ཆོས་དབྱིངས་རྣམ་དག་མ།  དབང་བསྐུར་རྒྱས་གདབ། བཟླས་དམིགས། བཟླས་པ་ཅི་ནུས། ཡིག་བརྒྱ། བར་ཇ་གཏོང། དེ་ནས་མཆོད་པ་བྱིན་རླབས། ཕྱི་ནང་གསང་བའི་མཆོད་པ། བསྟོད་པ་རྒྱས་པ། དབང་བཞི་བྱིན་རླབས་
གཏོར་མ་བྱིན་རླབས། གཏོར་འབུལ། མཁའ་འགྲོ་སྤྱི་གཏོར། གཞི་བདག་གཏོར་མ། མཁའ་འགྲོའི་བསྐང་བཤགས། འདོད་གསོལ་བཅས་བཏང། བར་ཇ་བཏང་ནས་གྲོལ་ཆུང་བྱེད། གསུམ་པ་ཡར་ཚོགས་ནས། བུམ་པ་སྒྲུབ་ཚར་བ་དང། བར་ཇ་གཏོང་
དེ་ནས་སྒོ་མང་རྗེ་ངག་དབང་ཐུབ་བསྟན་རྒྱ་མཚོའི་གསུང་གི་བདག་འཇུག་ལེན། བར་ཇ་གཏོང། དམིགས་བསལ་སྦྱིན་བདག་གི་སྦྱང་ཆོག་བྱེད་དགོས་ཡོད་ཚེ། ལྷོ་སྒོའི་ཆོ་ག་གཏོང། ཡོད་མེད་གང་ཡིན་ཀྱང་འཚམས་འདིར་གྲོལ་ཆུང་བྱེད། བཞི་པ་ཡར་ཚོགས་
ནས༑ མྱུར་མཛད་མ་ལན་གསུམ་འདོན་སྐབས་སུ་ཚོགས་ཕུད་བླངས་ཏེ་བླ་མའི་མདུན་དུ་བཤམས། རྐང་གླིང་ལན་གསུམ་བཏང། ཚོགས་སྤྱན་འདྲེན།  བྱིན་རླབས་བྱས་ལ། རྐང་གླིང་ཚར་གསུམ། བཞེངས་བསྐུལ། ཡང་རྐང་གླིང་  ལན་གསུམ། འབུམ་
བསྐུལ། རྐང་གླིང་ལན་གསུམ། ཚོགས་མཆོད་དངོས་གཞི་འབུལ་ཚིག་ དྲིན་ཅན་རྩ་བའི་བླ་མ་ ཞེས་པ་ནས།  བསྐང་ངོ་བསྐལ་བའི་ ཞེས་འདོན་སྐབས། བླ་མས་ལག་གཡོན་གྱིས་ཚོགས་ཕུད་བཏེག་  །ཁཱ་ཧི་ ཞེས་བརྗོད་ནས་ཚོགས་ཕུ་

[003B] སློབ་དཔོན་ལ་སྐལ་ཉིས་འགྱུར། མ་དཱ་ན་བཅས་ཕྱག་འཚལ་སྔོན་དུ་འགྲོ་བས།  གཟིགས་ཤིག་མཛེས་ལྡན། འདོད་ཆགས་དྲི་མ་བྲལ་བ་ ཞེས་སོགས་དྲིས་པ་དྲིས་ལན་དང་བཅས་འབུལ། རྗེས་ཚོགས་ཡོངས་ལ་ཚོགས་
ཁྱབ་པར་བཀྲམས། དེ་ནས་དགུངས་ཚིགས་གཏོང།  དེ་ལྟར་ཚོགས་ཀྱི་འཁོར་ལོ་ཕུལ་བའི་མཐུས།།  ཞེས་སོགས་ཕ་དམ་པའི་གསུང་ལྟར་གཏོང། རྐང་གླིང་ལན་གསུམ། དགོངས་བསྐྱོད་མ། ཡང་རྐང་གླིང་ལན་གསུམ་བུས་ལ།  ཤར་རྡོ་རྗེ་སོགས་
 ཚོགས་ལྷག་  ཕྱོགས་བཞི་དབུས་ཀྱི་ ཞེས་སོགས། དངོས་གྲུབ་ལེན་ཆོག་ དགོངས་ཇ་གཏོང། ཇ་མཆོད་བཅོམ་ལྡན་འདས་ཀྱི།  དེ་ནས་གཏང་རག་གི་མཆོད་བསྟོད། ཡིག་བརྒྱ་གསུམ། བླ་མཆོད་ཀྱི་ཚོགས་ཞིང་བསྡུ་བ།  དེ་ལྟར་གསོལ་
བ༑  བཟོད་གསོལ། རྟེན་ལ་བརྟན་བཞུགས། ཉེར་བསྡུ།  དགེ་བ་འདུས་བྱས།  སོགས་བསྔོ་བ་སྨོན་ལམ། ཤིས་བརྗོད་བཅས་སོང་ནས། མདོ་ཤེར་སྙིང་  སྨྲ་བསམ་བརྗོད་མེད།  རྐང་གླིང་ཁ་བརྡབ་གསུམ། ལན་གསུམ་བཏང་ལ། ཟིལ་གནོན་སྐོར་
གསུམ། ཞི་བ་ལམ་ཟབ་གཞུང་བཞིན་མཐར་ཆགས་སུ་གཏོང། དེ་ནས་བཙན་རྒོད་ཟངས་རི་མཁར་དམར་ལ་གཏོར་མ་ཕྱི་རོལ་ཏུ་ནམ་མཁའ་བཅས་བཤམས་ལ་གཏོར་འབུལ་ལན་གསུམ། ཀླུ་དང། གཞི་བདག་ལ་ལུས་སྦྱིན། སྒྲོལ་དཀར་བསྟོད་པ་ཚར་
གསུམ། རུང་ཇ་གཏོང། བསྟན་པ་རྒྱས་པའི་སྨོན་ལམ། ཆོས་རྒྱལ་མ། དམིགས་བརྩེ་མ་གསུང་བཞིན་གྲོལ་ལོ། །མཇུག་གི་གྲོལ་ཉིན། གཏང་རག་གི་གོང་དུ་རྗེ་ཤེས་རབ་རྒྱ་མཚོས་མཛད་པའི་ཞི་བའི་སྦྱིན་སྲེག་ཕུལ། རྗེས་གཏང་རག་སོགས་གོང་

[004A]༄༅། །དུ་སྨོས་ཟིན་པ་ལྟར་རོ།། །།ཞེས་པ་འདི་ཡང་ཚེས་བཅུ་མཆོད་པའི་གྲས་དུས་འཁོར་བ་བསྟན་དར་ནས་ལྷ་དར་གོར་མོ་བཅས་ཡང་ཡང་བསྐུལ་བའི་ངོར་་ཆོས་ཀྱི་རྡོ་རྗེས་སྔར་བྲིས་འདོན་བསྒྲིགས་སྟེང་
ཚོགས་འཁོར་ཞུ་ལན། སྨོན་ལམ་ཇ་འཚམས་བཅས་སྤེལ་པ་ཛ་ཡནྟུ།། །། ༄༅། །ཚེས་བཅུའི་འདོན་བསྒྲིགས་བཞུགས་སོ། །མ་ཅིག་མཁའ་འགྲོའི་ཞབས་འདུད་ནས། །ཚེས་བཅུའི་མཆོད་པའི་ཞལ་འདོན་གྱི། །འདོན་བསྒྲིགས་
ནག་པོ་འགྲོས་ཤེས་སུ། །སྤེལ་ལ་ཤེས་ལྡན་རྣ་བ་བླགས་འདིར་ཚེས་བཅུའི་མཆོད་པ་རྣམས་ཀྱི་ཞལ་འདོན་ནག་པོ་འགྲོས་ཤེས་སུ་སྤེལ་བ་ལ། དང་པོར། དངོས་གྲུབ་ཀུན་གྱི་འབྱུང་གནས་བླ་མ་མཆོད་པའི་ཆོ་གའི་ངག་འདོན་གོ་རིམ་
སོགས་བསྒྲིགས་ཡིག་དཀྱུས་མ་ལྟར་ལ། དེ་ནས། ཐུན་དྲུག་རྣལ་འབྱོར་མུ་ཏིག་ཕྲེང་མཛེས། བསྔོ་བར་བགྱི་བར་བཏང།  སྐུ་གསུམ་མངོན་གྱུར།  བླ་མ་ཡི་དམ། མར་གྱུར་སེམས་ཅན་ཐམས་ཅད་རྗེས་སུ་ཀུ་སུ་ལིའི་ཚོགས་
བསགས། དེ་ནས་གཞུང་ལྟར་དང་མདུན་བསྐྱེད་རྒྱས་པ་སྤྱན་འདྲེན་ཆོས་དབྱིངས་རྣམ་དག་མ། དབང་བསྐུར་རྒྱས་གདབ། ལག་པ་བྱིན་རླབས་བཟླས་པ། མཆོད་པ་ཕྱི་མཆོད། ནང་མཆོད། བསྟོད་པ། དབང་བཞིའི་
བྱིན་རླབས། གཏོར་འབུལ། མཁའ་འགྲོ་སྤྱི་གཏོར། ་གཞི་བདག་མཁའ་འགྲོའི་བསྐང་བཤགས། འདོད་གསོལ་བར་བཏང། བུམ་བསྐྱེད་སྒྲུབ་ནས། བདག་འཇུག་སྒོ་མང་རྗེ་ངག་དབང་ཐུབ་བསྟན་

[004B] སྦྱིན་བདག་གི་སྦྱང་ཆོག་དུ་མ་ཡོད་ཚེ། འདིར་ལྷོ་སྒོ་བཏང། དེ་ནས། མྱུར་མཛད་མ་གསུམ་འདོན་སྐབས། ཚོགས་བཤམས། རྐང་གླིང་གསུམ་བཏང་ལ། ཚོགས་སྤྱན་འདྲེན་བྱིན་རླབས་
བཞེངས་བསྐུལ། འབུམ་བསྐུལ། ཚོགས་དངོས་དྲིན་ཅན་རྩ་བའི་བླ་མ་རྣམས་ཀྱི་འགོར། རྐང་གླིང་གསུམ་གསུམ་གཏོང། བླ་མ་ལ་ཚོགས་འབུལ་ཚིག་ཕྱག་གསུམ་སྔོན་དུ་འགྲོ་བའི་སྒོ་ནས། གཟིགས་ཤིག་མཛེས་ལྡན་སོགས་
འབུལ་ལེན་བྱ། ཚོགས་ལྷག་བསྡུས་ནས། རྐང་གླིང་གསུམ་བཏང། དགོངས་བསྐྱོད་མ། ཚོགས་ལྷག་གཏོང་ཚིག་ཤར་རྡོ་རྗེ་མཁའ་འགྲོ་མ། དངོས་གྲུབ་ལེན་ཆོག་གཏང་རག་གི་མཆོད་བསྟོད། སྨོན་ལམ། ཤིས་བརྗོད་
ལམ་ཟབ། སྒྲོལ་བསྟོད། བཅས་གསུང་ནས་གྲོལ་ལོ། །ཐུན་མཚམས་སུ་ཀླུ་གཞི་བདག་གི་ལུས་སྦྱིན། བཙན་རྒོད་ལ་གཏོར་མ། ཀླུ་གཏོར་ཀླུ་བསངས་བཅས་གཏོང་



