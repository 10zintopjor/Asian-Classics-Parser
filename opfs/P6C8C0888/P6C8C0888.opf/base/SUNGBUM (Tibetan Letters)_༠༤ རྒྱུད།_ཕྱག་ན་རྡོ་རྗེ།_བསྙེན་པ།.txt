༄༅། །དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་བསྙེན་ཡིག་གཞུགས།།

[001A] །ན་མོ་གུ་རུ་བཛྲ་པཱ་ཎ་ཡེ། དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་བསྙེན་པ་ཇི་ལྟར་བྱ་བའི་ཚུལ་ནི། འདིའི་རྗེས་གནང་ཐོབ་པའི་སྒྲུབ་
པ་པོས་ཡར་ངོའི་དུས་ཚེས་བཟང་པོ་ལ། མཚན་ཉིད་དང་ལྡན་པའི་གནས་ཁང་བྱི་དོར་བྱས་པར་ལྷ་འདིའི་བྲིས་འབུར་གྱི་སྐུ་རྟེན་རང་ལ་ཕྱོགས་པར་བཤམས་
པའི་མདུན་དུ་ཤ་ཆང་དང་ལྡན་པའི་ཟླུམ་གཏོར་མཐབ་སྐྱུས་བསྐོར་བ། བདག་མདུན་གྱི་མཆོད་པ་ཆུ་གཉིས་ཉེར་སྤྱོད། མཚམས་སྟན། རྡོར་དྲིལ། ནང་མཆོད་
ལས་བུམ་སོགས་དགོས་པའི་ཡོ་བྱད་རྣམས་ཚོགས་པར་བྱས་ལ། སྲོད་ཀྱི་དུས་སུ་སྟན་ལ་འཁོད་ནས། མདུན་གྱི་ནམ་མཁར་བླ་མ་ཕྱག་ན་རྡོ་རྗེ་ལ་སྐྱབས་

[002A]༄༅། །ཡུལ་རྣམས་ཀྱིས་བསྐོར་ནས་བཞུགས་པར་བསམ་ལ། སྐྱབས་འགྲོ་སེམས་བསྐྱེད་ནས་བཟུང་སྟེ་བསྟོད་པའི་བར་ཆོ་ག་གང་ཡང་རུང་བའི་ཚིག་དོན་ཤེས་ཤིང་དྲན་པའི་ངང་ནས་བཤར་སྒོམ་བྱེད་བཞིན་དུ་བཏང། དེ་ཡང་འབྱུང་པོ་འདུལ་བའི་ཕྱག་རྒྱ་ནི། མིང་མེད་གཉིས་པོ་བཅིངས་བྱས་ཏེ།།
མཛུབ་མོ་གཉིས་པོ་སྐུམ་པར་བྱེད། །མཐེའུ་ཆུང་གུང་མོ་དེ་བཞིན་དུ། །མཐེབ་ཆེན་གྱིས་ནི་མནན་པར་བྱ། །ཞེས་པ་ལྟར། ལག་པ་རྒྱབ་སྤྲད་པའི་སྲིན་ལག་གཉིས་
བསྣོལ་ནས་མཛུབ་མོ་གཉིས་བསྐུམ། མཐེའུ་ཆུང་དང་གུང་མོ་ཡང་མཐེ་བོང་གིས་མནན་པའོ། །འབྱུང་པོ་གཞན་གྱིས་མི་ཐུབ་པ་ནི་དབང་ཕྱུག་ཆེན་པོ་སྟེ་

[002B] ལག་པ་བཞིའི་གཡས་གཉིས་གྲི་གུག་དང་ཌཱ་མ་རུ། གཡོན་གཉིས་ཐོད་པ་དང་རྩེ་གསུམ་འཛིན་པ། སྟག་ལྤགས་ཀྱི་སྨད་དཀྲིས་དང་སྐྲ་སེར་
པོའི་ཐོར་ཚུགས་ལ་ཟླ་བ་ཕྱེད་པས་མཚན་པ། ཐོད་སྐམ་ལྔའི་མགོ་རྒྱན་དང་སྦྲུལ་གྱི་མཆོད་ཕྱིར་ཐོགས་ཅན། མགོ་གཡས་སུ་བསྟན་ཏེ་ཁ་སྤུབ་ཏུ་མནན་པའོ། །ཀླུ་ཆེན་པོ་
སྦྲུལ་གཟུགས་ཅན་རྣམས་ཀྱིས་བརྒྱན་ཚུལ་ནི། ཀ་རྐོ་ཊ་སྔོན་པོའི་དབུ་རྒྱན། འཇོག་པོ་དམར་པོའི་མགུ་ལ་རྒྱན། དགའ་བོ་ཉེར་དགའ་སེར་པོའི་རྣ་རྒྱན། མཐའ་ཡས་དཀར་པོའི་
ཚངས་སྐུད། ནོར་རྒྱས་དཀར་པོའི་སྐ་རགས། ཕྱག་དང་པོ་གཉིས་ལ་དུང་སྐྱོད་དཀར་པོ་དང། འོག་མ་གཉིས་ལ་རིགས་ལྡན་སྔོ་སྐྱའི་དཔུང་རྒྱན། པདྨ་པད་ཆེན་དམར་པོའི་ཞབས་
གདུབ་ཅན་ཏེ། ཆོ་གའི་ཚིག་དོན་ལྷག་མ་རྣམས་གོ་སླའོ། །དེ་ནས་བཟླས་པ་ནི། ལུང་ཐང་ངམ་བོ་དཧི་ཙིའི་བགྲང་འཕྲེང་འདུ་བྱས་ལ། རང་འབྱུང་པོ་འདུལ་བྱེད་དུ་གསལ་བའི་
ཐུགས་ཀར་ཉི་མའི་དཀྱིལ་འཁོར་དམར་ཁྱིལ་ལ་བའི་སྟེ་བར་ཧཱུཾ་ཡིག་སྔོན་པོ་དང་དེའི་མཐར་མདུན་ནས་གཡས་སྐོར་དུ་ཧཱུཾ་བཛྲ་ཕཊ། ཅེས་པའི་སྔགས་འཕྲེང་ཁ་དོག་

[003A]༄༅། །མཐིང་ནག་མེ་འོད་འཕྲོ་ཞིང་སྔགས་ཀྱི་རང་སྒྲ་སྒྲོག་བཞིན་པ་གསལ་བཏབ་ལ། མེ་དམིགས་བཞིར་གྲགས་པའི་ཏིང་ངེ་འཛིན་ལས་མ་ཡེངས་པའི་ངང་ནས་བཟླ་
བར་བྱའོ། །དེ་ཡང་འདུ་འཕྲོ་ཁྲོ་བོའི་ཏིང་ངེ་འཛིན་ནི། རང་ཉིད་འབྱུང་པོ་འདུལ་བྱེད་དུ་གསལ་བའི་སྐུ་ལས་མེའི་ཁྲོ་ཆུང་དཔག་ཏུ་མེད་པ་འཕྲོས་པས། རང་གཞན་གྱི་སྡིག་སྒྲིབ་ནད་གདོན་
ཐམས་ཅད་མེས་བསྲེགས་ཤིང་ཞལ་དུ་གསོལ་ནས་ཚར་བཅད། སེམས་ཅན་ཐམས་ཅད་འབྱུང་པོ་འདུལ་བྱེད་ཀྱི་གོ་འཕང་ལ་བཀོད། ཚུར་འདུས་ནས་རང་གི་སྐུ་ལ་ཐིམ་པར་བྶཾ་
པའོ། །ཡིག་འབྲུ་སྔགས་ཀྱི་ཏིང་ངེ་འཛིན་ནི། རང་གི་སྙིང་གའི་སྔགས་འཕྲེང་ལས་སྔགས་འཕྲེང་མེ་འོད་འཕྲོ་བ་དཔག་ཏུ་མེད་པ་འཕྲོས། རང་གཞན་གྱི་སྡིག་སྒྲིབ་ནད་གདོན་ཐམས་ཅད་
བསྲེགས་ཤིང་ཚར་བཅད། སེམས་ཅན་ཐམས་ཅད་འབྱུང་པོ་འདུལ་བྱེད་ཀྱི་གོ་འཕང་ལ་བཀོད། ཚུར་འདུས་ནས་སྙིང་གའི་སྔགས་འཕྲེང་ལ་ཐིམ་པར་བསམ་པའོ། །གནམ་ལྕགས་ཨུར་
མོའི་ཏིང་ངེ་འཛིན་ནི། རང་གི་སྙིང་གའི་ཧཱུཾ་ལས་གནམ་ལྕགས་ཀྱི་རྡོ་རྗེ་རྩེ་དགུ་པ་མེ་འོད་འཕྲོ་བ་དཔག་ཏུ་མེད་པ་འཕྲོས། རང་གཞན་གྱི་སྡིག་སྒྲིབ་ནད་གདོན་ཐམས་ཅད་བསྲེགས་ཤིང་ཚར་

[003B] སེམས་ཅན་ཐམས་ཅད་འབྱུང་པོ་འདུལ་བྱེད་ཀྱི་གོ་འཕང་ལ་བཀོད། ཚུར་འདུས་ནས་རང་གི་ཕྱག་མཚན་གྱི་རྡོ་རྗེ་ལ་ཐིམ་པར་བསམ་པའོ། །མེ་འབར་ཀློང་ཆེན་གྱི་ཏིང་ངེ་འཛིན་ནི། རང་གི་སྙིང་གའི་
ཧཱུཾ་ལས་ཡེ་ཤེས་ཀྱི་མེ་འོད་དཔག་ཏུ་མེད་པ་འཕྲོས། རང་གཞན་གྱི་སྡིག་སྒྲིབ་ནད་གདོན་ཐམས་ཅད་བསྲེགས་ཤིང་སྦྱངས། སེམས་ཅན་ཐམས་ཅད་འབྱུང་པོ་འདུལ་བྱེད་ཀྱི་གོ་འཕང་ལ་བཀོད། ཚུར་འདུས་
ནས་རང་གི་སྐུ་ལས་སྐྱེས་པའི་མེ་དཔུང་ལ་ཐིམ་པར་བསམ་པ་སྟེ། མེ་དམིགས་དེ་རྣམས་རེ་མོས་ཀྱིས་ཉམས་སུ་ལེན་ནོ། བསྙེན་ཚད་ནི། ཆོས་རྗེ་དཀོན་མཆོག་ལྷུན་གྲུབ་ཀྱི་སྒྲུབ་ཐབས་ལས། བསྙེན་
པ་བྱེད་ན་ཟླ་བ་གཅིག་ཏུ་ཐུན་གསུམ་གྱི་སྦྱོར་བས། སྔགས་ཐུང་འབུམ་ཕྲག་བཅུ་དང་སྔགས་རིང་ཁྲི་ཕྲག་བཅུ་བཟླའོ། ཞེས་གསུངས་པ་ནི་ལས་རབ་འབྱམས་སྒྲུབ་པའི་བསྙེན་པ་རྒྱས་པ་ཡིན་ལ། ལས་
རུང་ཙམ་ལ་སྔགས་ཐུང་འབུམ་ཕྲག་བྮིའམ་གཅིག་གིས་ཀྱང་ཆོག་པ་རྗེ་བདག་ཉིད་ཆེན་པོའི་དགོངས་པ་ཡིན་ཅིང། ཐུན་གྱི་གྲངས་ནི། ཐོར་ཐུན། སྔ་ཐུན། དགོང་ཐུན། སྲོད་ཐུན་ཏེ་བཞིར་བྱས་ན་བདེའོ། །
གཏོར་མ་ཐུན་བཞི་གའི་མཇུག་གམ། མ་གྲུབ་ན་སྲོད་ཐུན་གྱི་མཇུག་ཏུ་ཕུལ་བས་ཆོག་ཅིང། །བདག་བསྐྱེད་ལ་གཏོར་མ་འབུལ་བ་གཞུང་ཚད་ལྡན་གང་ན་ཡང་མི་འབྱུང་བས། པཎ་ཆེན་གོང་མའི་སྒྲུབ་

[004A]༄༅། །ཐབས་ལ་བརྟེན་པའི་ཚེའང། རང་གི་ཐུགས་ཀའི་འོད་ཟེར་གྱིས་བཅོམ་ལྡན་འདས་འབྱུང་པོ་འདུལ་བྱེད་སྤྱན་དྲངས་པའི་ལྗགས་འོད་ཟེར་གྱི་སྦུ་གུས་གཏོར་མའི་
བཅུད་ཐམས་ཅད་དྲངས་ཏེ་གསོལ་བར་གྱུར། ཞེས་སོགས་ཀྱིས་ཕུལ་ནས་མཇུག་ཏུ། གཏོར་མགྲོན་རྣམས་རང་ལ་ཐིམ་པར་བསམས་ན་ལེགས་ཤིང། གཞན་སྡེ་ཕྱི་བར་གསུམ་
དང་ཐུན་དངོས་དང་ཐུན་མཚམས་ཀྱི་བྱ་བ་ཐམས་ཅད་བླ་མེད་ཀྱི་བསྙེན་ཡིག་ཚད་ལྡན་རྣམས་ཀྱི་རིགས་པ་སྦྱར་བས་ཆོག་གོ་ སྨྲས་པ། སྲས་བཅས་རྒྱལ་བའི་མཐུ་སྟོབས་གོང་བུ་ལ། །ཕྱག་
ན་རྡོ་རྗེར་གྲགས་པའི་ས་འཛིན་ཁྲོད། །མེ་དམིགས་རྣམ་བཞིའི་ཆེ་བས་ལྷུན་པོ་ལྟར། །མངོན་འཕགས་ཁྲོ་རྒྱལ་འབྱུང་པོ་འདུལ་བྱེད་ཀྱི། །བསྙེན་ཐབས་ཚིག་ཚོགས་བ་ཆྭའི་རོས་དབེན་ཅིང་
དོན་འགག་ཡན་ལག་བརྒྱད་ལྡན་དལ་འབབ་རྒྱུན། །ལྷག་བསམ་གངས་ཀྱི་རི་ལས་འཐོན་པ་འདི། །རྣམ་དཔྱོད་ལྗགས་ཡངས་མཆོད་པའི་ཡོན་དུ་ཕུལ། །དེས་བསྐྱེད་དགེ་ཚོགས་སྐྱེ་བ་ལྔ་
པའི་སྒྲས། །སྐྱེ་རྒུའི་འགལ་རྐྱེན་རིམས་ནད་མཐར་བསྐྲད་དེ། །རྣམ་པ་ཐམས་ཅད་མཁྱེན་པའི་གྲོང་ཁྱེར་དུ། །འཁྲིད་པའི་ས་མཁན་མཆོག་ཏུ་བདག་གྱུར་ཅིག། ཅེས་དཔལ་ཕྱག་ན་རྡོ་རྗེ་འབྱུང་

[004B]
ཐོལ་བྱུང་དུ་བྲིས་ནས་ཕུལ་བའོ། །མངྒ་ལཾ།།



