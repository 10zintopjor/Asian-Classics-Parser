༄༅། ། བསགས་སྦྱང་གི་གནད་བསྡུས་པ་ཡན་ལག་བདུན་པའི་ཆོག་བཞུགས་སོ་ །
བླ་མ་རྣམས་ལ་ཕྱག་འཚལ་ལོ། །འདིར་བསགས་སྦྱང་གི་གནད་བསྡུས་པ་ཡན་ལག་བདུན་པས་རྒྱུད་སྦྱང་པར་འདོད་པས། གནས་གཙང་མར་དཀོན་མཆོག་གི་རྟེན་ལེགས་པར་བཀྲམ་ཏེ་མཆོད་པ་མཛེས་

[008B] ཐམས་ཅད་དུ་ནི་ས་གཞི་དག་གསེག་མ་ལ་སོགས་མེད་པ་དང། །ལག་མཐིལ་ལྟར་མཉམ་བཻ་དུརྱའི། །རང་བཞིན་འཇམ་པོར་གནས་གྱུར་ཅིག་ཅེས་གནས་བྱིན་གྱིས་བརླབ། །
རྣམ་དག་ཆོས་ཀྱི་དབྱིངས་ལས་མ་གཡོས་ཀྱང། །ཐུགས་རྗེས་ཚད་མེད་འགྲོ་ལ་ཕྱོགས་བཅུར་གཟིགས། །རྒྱལ་བ་ཀུན་གྱི་འཕྲིན་ལས་རྒྱས་མཛད་པ། །དུས་གསུམ་བླ་མ་འཁོར་བཅས་གཤེགས་
སུ་གསོལ། །ཐུགས་རྗེའི་བདག་ཉིད་རྩ་བརྒྱུད་བླ་མ་དང། །ཡི་དམ་ལྷ་ཚོགས་སྐྱབས་གནས་དཀོན་མཆོག་གསུམ། །དཔའ་བོ་མཁའ་འགྲོ་ཆོས་སྐྱོང་སྲུངས་མའི་ཚོགས། །སྤྱན་འདྲེན་མཆོད་པའི་
གནས་འདིར་གཤེགས་སུ་གསོལ། །ཕྱོགས་དུས་ཀུན་ནས་སྐྱབས་གསུམ་བཀའ་སྡོད་བཅས། །ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། །དཔག་མེད་ཞིང་ནས་ཐོགས་མེད་རྫུ་
འཕྲུལ་གྱིས། །འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། །ཞེས་ཚོགས་ཞིང་སྦྱན་དྲངས། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཤེལ་གྱི་ས་གཞི་གསལ་ཞིང་འཚེར་བ་
ལྟར། །རིན་ཆེན་འབར་བའི་ཀ་བ་ཡིད་འོང་ལྡན། །མུ་ཏིག་འོད་ཆགས་བླ་རེ་བྲེས་པ་དེར། །ཞེས་ཁྲུས་ཁང་བསྐྱེད། །དེ་བཞིན་གཤེགས་དང་དེ་ཡི་སྲས་རྣམས་ལ། །རིན་ཆེན་བུམ་པ་མང་པོ་
 །ཡིད་འོང་ལེགས་པར་བཀང་བ་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་གསོལ། །ཞེས་ཁྲུས་གསོལ། དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་
བགོས་པས་སྐུ་ཕྱིའོ། །ཞེས་སྐུད་བྱི། །སྟོང་གསུམ་ཀུན་ཏུ་དྲི་ངད་ལྡང་བ་ཡི། །དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། །གསེར་སྦྱངས་བཙོ་མ་བྱི་དོར་བྱས་པ་ལྟར། །འོད་ཆགས་

[009A]༄༅། །འབར་བདེ་དག་བྱུགས་པར་བགྱི། །ཞེས་དྲི་བཟང་བྱུག་དེ་ནས་དེ་ལ་ཁ་དོག་ལེགས་བསྒྱུར་བའི། །ན་བཟའ་ཤིན་ཏུ་དྲི་ཞིམ་དམ་པ་འབུལ། །གོས་བཟང་སྲབ་ལ་འཇམ་པ་སྣ་ཚོགས་
དང། །རྒྱན་མཆོག་བརྒྱ་ཕྲག་དེ་དང་དེ་དག་གིས། །འཕགས་པ་ཀུན་ཏུ་བཟང་དང་འཇམ་དབྱངས་དང། །འཇིག་རྟེན་དབང་ཕྱུག་སོགས་ལ་བརྒྱན་པར་བགྱི། །ཞེས་གོས་རྒྱན་དབུལ། བདག་དང་
འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །ཞེས་ཚོགས་ཀྱི་ཞིང་དུ་བཞུགས་སུ་གསོལ། །སངས་
རྒྱས་ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱི་རྩ་བ་སྟེ། །བླ་མ་རྣམས་ལ་ཕྱག་འཚལ་ལོ། །བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་
ཏེ། །ཀུན་གྱི་བྱེད་པོ་བླ་མ་ཡིན། །བླ་མ་རྣམས་ལ་ཕྱག་འཚལ་ལོ། །གང་གི་དྲིན་གྱིས་བདེ་ཆེན་གནས། །སྐད་ཅིག་གིས་ནི་ཐོབ་འགྱུར་པ། །བླ་མ་རིན་ཆེན་ལྟ་བུ་ཡི། །རྡོ་རྗེ་ཅན་ལ་ཕྱག་
འཚལ་ལོ། །སྐྱོབ་པ་སངས་རྒྱས་ཀུན་དང་གཉིས་སུ་མེད། །ལེགས་གསུང་སྒྲོན་མེ་སྟོན་པ་ཆོས་ཀྱི་རྗེ། །སྟོན་པའི་བསྟན་པ་འཛིན་པའི་གང་ཟག་མཆོག་དྲིན་ཅན་བླ་མ་རྣམས་ལ་ཕྱག་
འཚལ་ལོ། །རབ་འབྱམས་གསུངས་རབ་ཀུན་ལ་བལྟ་བའི་མིག་སྐལ་བཟང་ཐར་པར་བགྲོད་པའི་འཇུག་ངོགས་མཆོག་བརྩེ་བས་བསྐྱོད་པའི་ཐབས་མཁས་མཛད་པ་ཡིས། །གསལ་
མཛད་བཤེས་གཉེན་རྣམས་ལ་ཕྱག་འཚལ་ལོ། །ཆེར་སྙིགས་འགྲོ་ལ་ཐུགས་རྗེ་ཆེན་པོ་ཡིས། །ཤིན་ཏུ་རྒྱས་པའི་མདོ་སྡེའི་སྙིང་པོའི་དོན། །སྩོལ་མཛད་དངོས་བརྒྱུད་ཡོངས་འཛིན་ལ་སོགས་

[009B] །དཔལ་ལྡན་བླ་མ་རྣམས་ལ་ཕྱག་འཚལ་ལོ། །ཐུབ་པ་ཆེན་པོ་བདེ་གཤེགས་རྡོ་རྗེ་འཆང། །ཆོས་གཟིགས་ཏེ་ལོ་བ་དང་ནཱ་རོ་པ། །དཔལ་མཆོག་ཊོཾ་བི་བ་དང་ཨ་ཏི་ཤ་ཉམས་ལེན་བྱིན་
བརླབས་བརྒྱུད་ལ་ཕྱག་འཚལ་ལོ། །བྱམས་པ་ཐོགས་མེད་དབྱིག་གཉེན་རྣམ་གྲོལ་སྟེ། །མཆོག་སྡེ་དུལ་བའི་སྡེ་དང་གྲགས་པའི་དཔལ། །སེང་བཟང་ཀུ་ས་ལི་གཉིས་གསེར་གླིང་པ། །རྒྱ་
ཆེན་སྤྱོད་པའི་བརྒྱུད་ལ་ཕྱག་འཚལ་ལོ། །ཡོད་མེད་ཕྱོགས་འཇིགས་རྒྱལ་སྲས་ཀླུ་སྒྲུབ་དང། །ཟླ་བ་གྲགས་པ་རིགས་པའི་ཁུ་བྱུག་ཆེ། །སངས་རྒྱས་དགོངས་སྐྱོང་འཕགས་པ་ཡབ་སྲས་སོགས། །
ཟབ་མོ་ལྟ་བའི་བརྒྱུད་ལ་ཕྱག་འཚལ་ལོ། །ཐུབ་པའི་བསྟན་ལ་ཤིང་རྟའི་སྲོལ་བཏོད་ནས། །སྐྱེ་དགུ་རྣམས་ལ་ལེགས་པའི་ལམ་སྟོན་པ། །འཛམ་གླིང་མཛེས་བྱེད་རྒྱན་དྲུག་མཆོག་གཉིས་སོགས།།
འཕགས་ཡུལ་པཎ་ཆེན་རྣམས་ལ་ཕྱག་འཚལ་ལོ། །གསང་ཆེན་ལམ་གྱི་དངོས་གྲུབ་མཆོག་བརྙེས་ཤིང། །སྐལ་ལྡན་ཐེག་པ་མཆོག་ལ་འགོད་མཛད་པའི། །ཨིནྡྲ་བཧུ་ཏེ་ས་ར་ཧ་བ་སོགས། །
གྲུབ་པའི་དབང་ཕྱུག་རྣམས་ལ་ཕྱག་འཚལ་ལོ། །ཕྱོགས་འདིར་ཐུབ་བསྟན་དར་ཞིང་རྒྱས་པའི་ཕྱིར། །འཇིག་རྟེན་དབང་ཕྱུག་ལ་སོགས་རིགས་གསུམ་མགོན། །ཁ་བ་ཅན་གྱི་མི་རྗེའི་ཚུལ་བཟུང་
བ༑ ༑ཆོས་རྒྱལ་མེས་དཔོན་རྣམས་ལ་ཕྱག་འཚལ་ལོ། །ལེགས་གསུངས་མདོ་རྒྱུད་དགོངས་འགྲེལ་བཅས་པ་རྣམས། །ལེགས་སྦྱར་སྐད་ལས་ཡང་དག་བསྒྱུར་མཛད་པའི། །ལེགས་ལམ་
བལྟ་བའི་མིག་གཅིག་སྐད་གཉིས་པ། །སྒྲ་བསྒྱུར་དམ་པ་རྣམས་ལ་ཕྱག་འཚལ་ལོ། །ཐོས་བསམ་སྒོམ་པར་རང་རྒྱུད་ལེགས་པར་སྦྱངས། །འཆད་རྩོད་རྩོམ་པས་ཐུབ་བསྟན་རྒྱས་པར་མཛད། །

[010A]༄༅། །མཁས་བཙུན་བཟང་པོའི་དཔལ་གྱིས་མངོན་མཐོ་བའི། །གངས་ཅན་བླ་མ་རྣམས་ལ་ཕྱག་འཚལ་ལོ། །ཁ་བ་ཅན་འདིར་དཔལ་ལྡན་མར་མེ་མཛད། །དགའ་ལྡན་གནས་ན་ནམ་མཁའ་
དྲི་མ་མེད། །ཡིད་བཞིན་ནོར་བུ་ལྟ་བུར་གཞན་དོན་མཛད། །ཇོ་བོ་ཨ་ཏི་ཤ་ལ་ཕྱག་འཚལ་ལོ། །ཡོངས་ཀྱི་དགེ་བའི་བཤེས་གཉེན་ཡོངས་ཀྱི་མགོན། །རྒྱལ་བའི་གདུང་ཚོབ་གྱུར་བ་རྒྱལ་བའི་སྲས།།
རང་གཞན་དོན་གཉིས་འབྱུང་གནས་རིན་པོ་ཆེ། །བཤེས་གཉེན་སྟོན་པའི་ཞབས་ལ་ཕྱག་འཚལ་ལོ། །གསུང་རབ་རྒྱ་མཚོའི་མཐར་སོན་པོ་ཏོ་བ། །བདག་པས་གཞན་གཅེས་བསྒོམ་པའི་སྤྱན་སྔ་བ།།
སྒྲུབ་པ་སྙིང་པོར་མཛད་པའི་ཕུ་ཆུང་བ། །རྒྱལ་སྲས་སྐུ་མཆེད་གསུམ་ལ་ཕྱག་འཚལ་ལོ། །བྱང་ཆུབ་ཐུགས་ཀྱིས་  ྾ ། །དམིགས་མེད་བརྩེ་བའི་  ྾ ། །བདེ་བར་གཤེགས་པའི་  ྾ ། །འདུལ་བ་
འཛིན་པ་  ྾ ། །གཞུང་ལུགས་རལ་པ་  ྾ ། །བཀྲ་ཤིས་རབ་བརྟན་  ྾ ། །དབང་ཕྱུག་བརྒྱུད་ལྡན་  ྾ ། །དགེ་ལེགས་ཡོན་ཏན་  ྾ ། །བློ་བཟང་རྒྱལ་བ་  ྾ ། །གང་གིས་བདག་ལ་  ྾ ། །སྟོན་པ་
བླ་མེད་སངས་རྒྱས་རིན་པོ་ཆེ། །སྐྱོབ་པ་བླ་མེད་དམ་ཆོས་རིན་པོ་ཆེ། །འདྲེན་པ་བླ་མེད་དགེ་འདུན་རིན་པོ་ཆེ། །སྐྱབས་གནས་དཀོན་མཆོག་གསུམ་ལ་ཕྱག་འཚལ་ལོ། །ཡོན་ཏན་ཀུན་
རྫོགས་སྟོན་པ་སངས་རྒྱས་དང། །ཉེས་པའི་སྐྱོན་བྲལ་སྐྱོབ་པ་དམ་ཆོས་དང། །ཚོགས་ཀྱི་མཆོག་གྱུར་འདྲེན་པ་དགེ་འདུན་ཏེ། །སྐྱབས་གནས་དཀོན་མཆོག་གསུམ་ལ་ཕྱགས་འཚལ་ལོ། །
དོན་གཉིས་མཐར་ཕྱིན་སྟོན་པ་རྫོགས་སངས་རྒྱས། །བདེན་གཉིས་ཟུང་འཇུག་བསྟན་པ་དམ་པའི་ཆོས། །ཚོགས་གཉིས་ཉམས་ལེན་འཕགས་མཆོག་དགེ་འདུན་ཏེ། །སྐྱབས་གནས་

[010B] །མགོན་པོ་ཐུགས་རྗེ་ཆེ་ལྡན་པ། །ཐམས་ཅད་མཁྱེན་པ་སྟོན་པ་པོ། །བསོད་ནམས་ཡོན་ཏན་རྒྱ་མཚོའི་ཞིང། །དེ་བཞིན་གཤེགས་ལ་ཕྱག་འཚལ་ལོ། །
དག་པས་འདོད་ཆགས་བྲལ་བར་གྱུར། །དགེ་བས་ངན་སོང་ལས་གྲོལ་ཞིང། །གཅིག་ཏུ་དོན་དམ་མཆོག་གྱུར་པ། །ཞི་གྱུར་ཆོས་ལ་ཕྱག་འཚལ་ལོ། །གྲོལ་ནས་གྲོལ་བའི་ལམ་ཡང་སྟོན། །
བསླབ་པ་དག་ལ་རབ་ཏུ་གུས། །ཞིང་གི་དམ་པ་ཡོན་ཏན་ལྡན། །དགེ་འདུན་ལ་ཡང་ཕྱག་  ྾ ། །སངས་རྒྱས་གཙོ་ལ་  ྾ ། །སྐྱོབ་པའི་  ྾ ། །དགེ་འདུན་ཆེ་  ྾ ། །གསུམ་ལ་རྟག་ཏུ་གུས་ཕྱག་
འཚལ། །ཕྱོགས་བཅུའི་འགྲོ་ལ་མཁྱེན་བརྩེས་རབ་དགོངས་ནས། །ཕྱོགས་བཅུར་ཆོས་ཀྱི་འཁོར་ལོ་ལེགས་བསྐོར་ནས། །ཕྱོགས་བཅུའི་འགྲོ་ཀུན་ཡོངས་སུ་སྐྱོབས་མཛད་པའི། །
ཕྱོགས་བཅུའི་སངས་རྒྱས་  ྾ ། །ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང། །གཟུགས་སྐུ་འཇའ་ཚོན་ལྟ་བུར་སོ་སོར་གསལ། །ཐབས་དང་ཤེས་རབ་མཆོག་ལ་མངའ་བརྙེས་པ། །
རིགས་ལྔ་བདེ་བར་གཤེགས་ལ་ཕྱག་འཚལ་ལོ། །དཔལ་ལྡན་འདུས་པ་འཁོར་ལོ་སྡོམ་པ་དང། །རྡོ་རྗེ་འཇིགས་བྱེད་དུས་ཀྱི་འཁོར་ལོ་དང། །དགྱེས་པ་རྡོ་རྗེ་འཁོར་ལོ་ཆེན་པོ་སོགས། །
ཡི་དམ་དཀྱིལ་འཁོར་ཚོགས་ལ་ཕྱག་འཚལ་ལོ། །གང་ཞིག་གཟུགས་དང་  ྾ ། །ཧེ་རུ་ཀ་དཔལ་  ྾ ། །གཉིས་མེད་ཐུན་མོངས་  ྾ ། །མཐུན་པའི་སྨོན་ལམ་མཆོག་ཏུ་རྨད་བྱུང་ཞིང། །སྤྱད་
པ་སྤྱོད་ཚེ་ནམ་ཡང་མཆེད་གྱུར་ལ། །སྐལ་བཟང་གཅིག་ལ་མཛད་པ་མཐར་ཕྱིན་པའི། །རྫོགས་པའི་སངས་རྒྱས་སྟོང་ལ་ཕྱག་འཚལ་ལོ། །གང་གི་མཚན་ཙམ་བརྗོད་དང་དྲན་པས་ཀྱང། །

[011A]༄༅། །མི་བཟད་སྡིག་པའི་དཔུང་ཚོགས་ཞི་འགྱུར་བ། །ཤཱཀྱ་ཐུབ་ལ་སོགས་བདེ་གཤེགས་སོ་ལྔ་ལ། །རྩེ་གཅིག་གུས་པའི་ཡིད་ཀྱིས་  ྾ ། །མཚན་ལེགས་རིན་ཆེན་གསེར་བཟང་མྱ་ངན་
མེད༑ ༑ཆོས་བསྒྲགས་མངོན་མཁྱེན་སྨན་བླ་ཤཱཀྱ་ཐུབ། །རྒྱ་ཆེན་སྨོན་ལམ་ཡོངས་སུ་རྫོགས་པ་ཡི། །བདེ་བར་གཤེགས་པ་བརྒྱད་ལ་ཕྱག་འཚལ་ལོ། །སངས་རྒྱས་རྣམ་གཟིགས་གཙུག་ཏོར་
ཐམས་ཅད་སྐྱོབ། །འཁོར་བ་འཇིགས་དང་གསེར་ཐུབ་འོད་བསྲུང་དང། །ཤཱཀྱ་ཐུབ་པ་གོ་ཏམ་ལྷ་ཡི་ལྷ། །སངས་རྒྱས་དཔའ་བོ་བདུན་ལ་ཕྱག་འཚལ་ལོ། །གང་གིས་དང་པོར་བྱང་ཆུབ་
ཐུགས་བསྐྱེད་ནས། །བསོད་ནམས་ཡེ་ཤེས་ཚོགས་གཉིས་རྫོགས་མཛད་ཅིང། །དུས་འདིར་མཛད་པ་རྒྱ་ཆེན་འགྲོ་བ་ཡི། །མགོན་གྱུར་ཤཱཀྱའི་གཙོ་ལ་ཕྱག་འཚལ་ལོ། །འཇིག་རྟེན་འདྲེན་
པའི་གཙོ་བོ་ཚེ་དཔག་མེད། །དུས་མིན་འཆི་བ་མ་ལུས་འཇོམས་མཛད་པའི། །མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། །སངས་རྒྱས་ཚེ་དཔག་མེད་ལ་ཕྱག་འཚལ་ལོ། །ཐུགས་
རྗེ་ཀུན་ལ་སྙོམས་པའི་བཅོམ་ལྡན་འདས། །མཚན་ཙམ་ཐོས་པས་ངན་འགྲོའི་འཇིགས་ལས་སྐྱོབ། །དུག་གསུམ་ནད་སེལ་སངས་རྒྱས་སྨན་གྱི་བླ། བཻ་ཌཱུརྱའི་འདོ་ལ་ཕྱག་འཚལ་ལོ། །
ཆོས་དབྱིངས་རྣམ་དག་སྒྲིབ་པའི་དྲ་བ་བཅོམ། །གཉིས་མེད་ཡེ་ཤེས་ཐུགས་རྗེའི་རྩ་བ་ཅན། །གཟུང་འཛིན་རྟོག་པ་ཀུན་གྱིས་མི་འཁྲུག་པའི། །བཅོམ་ལྡན་མི་འཁྲུག་པ་ལ་ཕྱག་འཚལ་ལོ། །
གང་ཞིག་ཡིད་ལ་དྲན་པ་ཙམ་གྱིས་ཀྱང། །ངན་འགྲོའི་འཇིགས་ལས་སྒྲོལ་པའི་སྐྱབས་ཀྱི་མཆོག་བཅོམ་ལྡན་ཀུན་རིག་རྣམ་པར་སྣང་མཛད་ལ། །སྒོ་གསུམ་གུས་པ་ཆེན་པོའི་ཕྱག་འཚལ་ལོ། །

[011B] །སྐྱེས་པ་དེ་ཡི་སྐུ་ལ་ཕྱག་འཚལ་ཞིང། །གང་ལ་གནོད་པ་བྱས་ཀྱང་བདེར་འབྲེལ་བ། །བདེ་བའི་འབྱུང་གནས་དེ་ལ་སྐྱབས་སུ་མཆི། །འཇམ་དབྱངས་
ཕྱག་ན་རྡོ་རྗེ་སྤྱན་རས་གཟིགས། །ས་ཡི་སྙིང་པོ་སྒྲིབ་པ་རྣམ་པར་སེལ། །ནམ་མཁའི་སྙིང་པོ་བྱམས་པ་ཀུན་ཏུ་བཟང། །ཉེ་བའི་སྲས་ཆེན་བརྒྱད་ལ་  ྾ ། བྱམས་ཆེན་མེ་ཡིས་  ྾ །
སྐྱོན་གྱི་མགོས་  ྾ ། །གཞོན་ནུའི་ཆ་ལུགས་  ྾ ། །སྟོབས་པོ་ཆེ་ལ་  ྾ ། །ལྷ་དང་ལྷ་མིན་  ྾ ། །འཁོར་བ་ལས་སྒྲོལ་  ྾ ། །དཔལ་ལྡན་ལྷ་མོ་  ྾ ། ། །བདེ་གཤེགས་ཐུགས་རྗེས་  ྾ ། །རྒྱལ་
བ་ཀུན་གྱི་  ྾ ། །གསུང་གི་དབང་ཕྱུག་པད་མའི་རིགས་ཀྱི་གཙོ། །སྐུ་མདོག་དམར་ནག་ཞལ་གསུམ་ཕྱག་དྲུག་ལྡན། །བརྗིད་པའི་ཞབས་བརྒྱད་བགྲད་པའི་དོར་སྟོབས་ཀྱིས། །སྲིད་གསུམ་
བགེགས་དཔུང་འཇོམས་ལ་  ྾ ། །སྐུ་མདོག་སྔོན་པོ་རལ་གྲི་ཞགས་པ་འཛིན། །གཡས་བསྐུམ་གཡོན་རྒྱངས་བདུད་བཞི་རབ་ཏུ་གནོན། །མ་གཡོས་མི་གཡོ་གཡོ་བ་མི་མངའ་བའི། །བཅོམ་
ལྡན་མི་གཡོ་བ་ལ་  ྾ ། །ཐུབ་པས་བཀའ་བསྒོས་བསྟན་པའི་རྒྱལ་མཚན་འཛིན། །ཡན་ལག་འབྱུང་དང་མ་ཕམ་ནགས་ན་གནས། །དུས་ལྡན་རྡོ་རྗེ་མོའི་བུ་བཟང་པོ་དང། །གསེར་བེའུ་བཱ་ར་དཧྭ་ཛ་གསེར་
ཅན་མཆོག་འཕགས་པ་ཀུ་བ་ལ་དང་སྒྲ་གཅན་འཛིན། །ལམ་ཕྲན་བྷཱ་ར་དཧྭ་ཛ་བསོད་སྙོམས་ལེན། །ལམ་སྟན་ཀླུའི་སྡེ་སྦེད་བྱེད་མི་ཕྱེད་པ། །ལ་སོགས་ཉན་ཐོས་རྣམས་ལ་  ྾ ། །ཟབ་མོ་
རྟེན་འབྲེལ་བཅུ་གཉིས་ལེགས་བསྒོམ་པས། །རང་འབྱུང་རང་སངས་རྒྱས་ཀྱི་ཡེ་ཤེས་ནི། །བརྟེན་པ་མེད་པའི་ཚུལ་གྱིས་ཐུགས་ཆུད་པའི། །འཕགས་པ་རང་རྒྱལ་རྣམས་ལ་  ྾ ། །མཁའ་སྤྱོད་

[012A]༄༅། །ལ་སོགས་གནས་། །སྔོན་ཚེ་བཅོམ་ལྡན་འདས་། །མཐོང་དང་ཐོས་དང་དྲན་དང་རེག་རྣམས་ལ། །བདེ་ལེགས་དཔལ་སྟེར་དམ་པའི་སྐུ་གཟུགས་དང། །ཡིག་འབྲུ་
མཆོད་རྟེན་གནས་གཞི་ལ་སོགས་པའི། །ཕྱག་འོས་ཀུན་ལ་གུས་པས་། །དུས་གསུམ་ཕྱོགས་བཅུར་། །མཁའ་ལྟར་ཁྱབ་པའི་རྒྱལ་བ་སྲས་བཅས་ལ། །བདག་དང་མཁའ་མཉམ་
འགྲོ་བ་མ་ལུས་པའི། །ལུས་འདི་ཞིང་རྡུལ་མཉམ་པར་རབ་སྤྲུལ་ནས། །རྟག་ཏུ་གུས་པའི་ཡིད་ཀྱིས་། །ཇི་སྙེད་སུ་དག་ནས་་བདག་གི་བསྟོད། །ཅེས་ཕྱག་འཚལ། རིན་ཆེན་
སེམས་མཆོག་བཟུང་བར་བྱ་བའི་ཕྱིར། །དེ་བཞིན་གཤེགས་པ་རྣམས་དང་དམ་པའི་ཆོས། །དཀོན་མཆོག་དྲི་མ་མེད་དང་སངས་རྒྱས་སྲས། །ཡོན་ཏན་རྒྱ་མཚོ་རྣམས་ལ་ལེགས་པར་
མཆོད༑ ༑ཐུབ་དབང་མཆོད་གནས་མཆོག་ལ་ཡིད་འོང་བའི། །མེ་ཏོག་མནྡྷ་ར་དང་པད་མ་དང། ཨུ་དཔལ་ལ་སོགས་དྲི་ཞིམ་ཐམས་ཅད་དང། །འཕྲེང་བ་སྤེལ་ལེགས་ཡིད་འོང་
རྣམས་ཀྱིས་མཆོད། །སྤོས་མཆོག་ཡིད་འཕྲོག་དྲི་དང་ཁྱབ་པ་ཡི། །བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། །ཞལ་ཟས་བཟའ་བཏུང་སྣ་ཚོགས་བཅས་པ་ཡི། །ལྷ་བཤོས་
རྣམས་ཀྱང་དེ་ལ་དབུལ་བར་བགྱི། །གསེར་གྱི་པད་མ་ཚར་དུ་དངར་བ་ཡི། །རིན་ཆེན་སྒྲོན་མ་རྣམས་ཀྱང་དབུལ་བར་བགྱི། །ས་གཞི་བསྟར་བ་སྤོས་ཀྱི་བྱུགས་པ་དེར། །མེ་ཏོག་ཡིད་འོང་
སིལ་མ་བཀྲམ་པར་བྱ། །གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། །མུ་ཏིག་རིན་ཆེན་རྒྱན་འཕྱང་མཛེས་འབར་བ། །དཔག་ཡས་ནམ་མཁའི་རྒྱན་གྱུར་དེ་དག་ཀྱང། །ཐུགས་རྗེའི་

[012B] །རིན་ཆེན་གདུགས་མཛེས་གསེར་གྱི་ཡུ་བ་ཅན། །འཁོར་ཡུག་རྒྱན་གྱི་རྣམ་པ་ཡིད་འོང་ལྡན། །དབྱིབས་ལེགས་བལྟ་ན་སྡུག་པ་བསྒྲེང་བ་ཡང། །རྟག་ཏུ་
ཐུབ་དབང་རྣམས་ལ་དབུལ་བར་བགྱི། །མེ་ཏོག་འབྲས་བུ་ཇི་སྙེད་ཡོད་པ་དང། །སྨན་གྱི་རྣམ་པ་གང་ཞིག་ཡོད་པ་དང། །འཇིག་རྟེན་རིན་ཆེན་ཇི་སྙེད་ཡོད་པ་དང། །ཆུ་གཙང་ཡིད་དུ་འོང་བ་
ཅི་ཡོད་དང། །རིན་ཆེན་རི་བོ་དང་ནི་དེ་བཞིན་དུ། །ནགས་ཚལ་ས་ཕྱོགས་དབེན་ཞིང་ཉམས་དགའ་དང། །ལྗོན་ཤིང་མེ་ཏོག་རྒྱན་སྤྲས་སྦུད་ །ཤིང་གང་འབྲས་བཟང་ཡལ་ག་རུད་པ་
དང༑ ༑ལྷ་སོགས་འཇིག་རྟེན་ན་ཡང་དྲི་དང་ནི། །སྤོས་དང་དཔག་བསམ་ཤིང་དང་རིན་ཆེན་ཤིང། །མ་རྨོས་འཁྲུངས་པའི་ལོ་ཏོག་རྣམ་པ་དང། །གཞན་ཡང་མཆོད་པར་འོས་པའི་རྒྱན་
རྣམས་ནི། །མཚོ་དང་རྫིང་བུ་པད་མས་བརྒྱན་པ་དག་དང་བ་ཤིན་ཏུ་སྐད་སྙན་ཡིད་འོང་ལྡན། །ནམ་མཁའ་རབ་འབྱམས་ཁམས་ཀྱི་མཐས་གཏུགས་ན། །ཡོངས་སུ་བཟུང་བ་མེད་པ་
དེ་དག་ཀུན། །བློ་ཡིས་བླངས་ནས་ཐུབ་པ་སྐྱེས་ཀྱི་མཆོག་སྲས་དང་བཅས་པ་རྣམས་ལ་ལེགས་འབུལ་ན། །ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། །བདག་ལ་བརྩེར་དགོངས་
བདག་གི་འདི་དག་བཞེས། །བདག་ནི་བསོད་ནམས་མེ་ལྡན་བཀྲིན་ཆེན་ཏེ། །མཆོད་པའི་ནོར་གཞན་བདག་ལ་ཅང་མ་མཆིས། །དེས་ན་གཞན་དོན་དགོངས་པའི་མགོན་གྱིས་འདི། །
བདག་གི་དོན་སླད་ཉིད་ཀྱི་མཐུས་བཞེས་ཤིག་རྒྱལ་དང་དེ་སྲས་རྣམས་ལ་བདག་གིས་ནི། །བདག་གི་ལུས་ཀུན་གཏན་དུ་དབུལ་བར་བགྱི། །སེམས་དཔའ་མཆོག་རྣམས་བདག་ནི་ཡོངས་

[013A]༄༅། །བཞེས་ཤིག་གུས་པས་ཁྱེད་ཀྱི་འབངས་སུ་མཆི་བར་བགྱི། །དེ་ལས་གཞན་ཡང་མཆོད་པའི་ཚོགས། །རོལ་མོ་དབྱངས་སྙན་ཡིད་འོང་ལྡན། །སེམས་ཅན་སྡུག་བསྔལ་སིམ་བྱེད་པའི། །སྤྲིན་རྣམས་སོ་
སོར་གནས་གྱུར་ཅིག་དམ་ཆོས་དཀོན་མཆོག་ཐམས་ཅད་དང། །མཆོད་རྟེན་རྣམས་དང་སྐུ་གཟུགས་ལ། །རིན་ཆེན་མེ་ཏོག་ལ་སོགས་ཆར། །རྒྱུན་མི་ཆད་པར་འབབ་པར་ཤོག་ཇི་ལྟར་འཇམ་དབྱངས་ལ་སོགས་
པས༑ ༑རྒྱལ་བ་རྣམས་ལ་མཆོད་མཛད་པ། །དེ་བཞིན་བདག་གིས་དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཡོན་ཏན་རྒྱ་མཚོ་རྣམས་ལ་བདག་བསྟོད་དབྱངས་ཡན་ལག་རྒྱ་མཚོས་མཆོད། །
བསྟོད་དབྱངས་སྙན་སྤྲིན་དེ་དག་ལ། །ངེས་པར་ཀུན་ཏུ་འབྱུང་གྱུར་ཅིག་མེ་ཏོག་ནས་མཆོད་པར་བགྱི། །བདག་གཞན་ལུས་ངག་ཡིད་གསུམ་ལོངས་སྤྱོད་དུས་གསུམ་དགེ་ཚོགས་བཅས། །རིན་ཆེན་མཎྚལ་བཟང་པོ་ཀུན་
བཟང་མཆོད་པའི་ཚོགས་བཅས་པ། །བློ་ཡིས་བླངས་ཏེ་བླ་མ་ཡི་དམ་དཀོན་མཆོག་གསུམ་ལ་འབུལ། །ཐུགས་རྗེའི་དབང་གིས་བཞེས་ནས་བདག་ལ་བྱིན་གྱིས་བརླབ་ཏུ་གསོལ། །ཞེས་མཆོད་པ་དབུལ། །འཁོར་བ་སྤྱི་བྱེ་
བྲག་གི་སྡུག་བསྔལ་ལ་ཤིན་ཏུ་འཇིགས་པའི་ཡིད་ཀྱིས་དཀོན་མཆོག་ལ་སྐྱབས་འཆའ་བའི་བསམ་པ་དྲག་པོས། །གཙོ་བོ་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་
ལ༑ ༑དེ་རིང་ཉིད་ནས་སྐྱབས་སུ་མཆི། །དེ་ཡི་ཐུགས་སུ་ཆུད་པའི་ཆོས། །འཁོར་བའི་འཇིགས་པ་སེལ་བ་དང། །བྱང་ཆུབ་སེམས་དཔའི་ཚོགས་ལ་ཡང། །དེ་བཞིན་ཡང་དག་སྐྱབས་སུ་མཆི། །བདག་ནི་འཇིགས་པས་རྣམ་
སྐྲག་པས། །ཀུན་ཏུ་བཟང་ལ་བདག་ཉིད་དབུལ། །འཇམ་དཔལ་དབྱངས་ལའང་བདག་ཉིད་ཀྱིས། །བདག་གི་ལུས་འདི་དབུལ་བར་བགྱི། །ཐུགས་རྗེ་སྤྱོད་པ་མ་འཁྲུལ་བ། །སྤྱན་རས་གཟིགས་མགོན་དེ་ལ་ཡང། །ཉམས་

[013B] །སྡིག་ལྡན་བདག་ལ་སྐྱབས་ཏུ་གསོལ། །འཕགས་པ་ནམ་མཁའི་སྙིང་པོ་དང། །ས་ཡི་སྙིང་པོ་དག་དང་ནི། །ཐུགས་རྗེ་ཆེ་མགོན་ཐམས་ཅད་ལ། །སྐྱབས་ཚོལ་སྙིང་ནས་འོ་འདོད་འདོད། །གང་ཞིག་མཐོང་
ནས་གཤིན་རྗེ་ཡི། །ཕོ་ཉ་ལ་སོགས་སྡང་བ་རྣམས། །སྐྲག་ནས་ཕྱོགས་བཞིར་འབྱེར་བྱེད་པ། །རྡོ་རྗེ་ཅན་ལ་སྐྱབས་སུ་མཆི། །སྔོན་ཆད་ཁྱེད་ཀྱི་བཀའ་ལས་འདས། །ད་ནི་འཇིགས་པ་ཆེ་མཐོང་ནས། །ཁྱེད་ལ་སྐྱབས་སུ་མཆི་ལགས་ཀྱིས། །
འཇིགས་པ་མྱུར་དུ་བསལ་དུ་གསོལ། །ཞེས་བདག་ཉིད་བྲན་དུ་ཕུལ་ནས་དེ་དག་གི་སྐྱབས་འོག་ཏུ་ཚུང་བར་བྱ། དཀོན་མཆོག་གསུམ་ལ་ནས་ཡིད་ཀྱིས་གཟུང་ཅེས་མར་གྱུར་སེམས་ཅན་ཐམས་ཅད་ཀྱི་དོན་དུ་མྱུར་དུ་སངས་རྒྱས་ཐོབ་
པར་བྱའོ་སྙམ་དུ་སེམས་བསྐྱེད། དེ་གཉིས་ནི་རྟེན་གྱི་སྟོབས་སོ། །སངས་རྒྱས་རྐང་གཉིས་དམ་པ་དག་ཐུགས་བརྩེ་ཐུགས་རྗེ་ལྡན་པའི་ཐུགས། །གང་དག་ཕྱོགས་བཅུའི་འཇིག་རྟེན་ན། །བཞུགས་པ་བདག་ལ་དགོངས་སུ་གསོལ། །
བདག་གིས་སྔོན་ཆད་སྡིག་པའི་ལས། །ཤིན་ཏུ་མི་བཟད་གང་བགྱིས་པ། །སྟོབས་བཅུའི་སྤྱན་སྔར་བདག་མཆིས་ཏེ། །དེ་དག་ཐམས་ཅད་བཤགས་པར་བགྱི། །ཕ་མ་དག་ཏུ་མི་འཛིན་དང། །སངས་རྒྱས་རྣམས་སུ་མི་འཛིན་དང། །དགེ་བ་དག་
ཏུ་མི་འཛིན་དང། །སྡིག་པ་བདག་གིས་གང་བགྱིས་དང། །ཕྱུག་པའི་རྒྱག་པས་དྲེགས་པ་དང། །རིགས་དང་ལོངས་སྤྱོད་དྲེགས་པ་དང། །གཞོན་པའི་རྒྱགས་པས་དྲེགས་པ་ཡིས། །བདག་གིས་སྡིག་པ་གང་བགྱིས་དང། །ཉེས་པ་དམིགས་
བུ་མ་མཐོང་བས། །ཉེས་པར་བགྱིས་པའི་ལས་དང་ནི། །ཉེས་པར་བསམ་ཞིང་ཞེས་སྨྲས་པའི། །སྡིག་ལས་བདག་གིས་གང་བགྱིས་དང། །བྱིས་པའི་བློ་ཡིས་འཇུག་པ་དང། །མི་ཤེས་མུན་པའི་སེམས་དང་ནི། །སྡིག་པའི་གྲོགས་པོའི་དབང་
གྱུར་དང། །ཉོན་མོངས་རྣམ་པར་འཁྲུགས་སེམས་དང། །རྩེད་མོ་དགའ་བའི་དབང་ཉིད་དང། །མྱ་ངན་དང་ནི་ནད་དབང་དང། །ནོར་གྱི་མི་ཆོག་ཉེས་པ་ཡིས། །བདག་གིས་སྡིག་པ་གང་བགྱིས་དང། །འཕགས་མིན་སྐྱེ་བོ་འདྲེ་བ་དང། །ཕྲག་

[014A]༄༅། །དོག་སེར་སྣའི་རྒྱུ་དང་ནི། །གཡོ་དང་དབུལ་བའི་ཉེས་པ་ཡིས། །བདག་གིས་སྡིག་པ་གང་བགྱིས་དང། །ཕོངས་དང་རྒུད་པའི་དུས་ཀྱི་ཚེ། །འདོད་པ་རྣམས་ཀྱིས་འཇིགས་རྒྱུ་དང། །ཕྱུག་པོ་མ་ཡིན་གྱུར་བ་ཡིས། །བདག་གིས་སྡིག་
པ་གང་བགྱིས་དང། །གཡོ་བའི་སེམས་ཀྱི་དབང་ཉིད་དང། །འདོད་དང་ཁྲོ་བའི་དབང་དག་དང། །བཀྲེས་དང་སྐོམ་པའི་ཉེན་པ་ཡིས། །བདག་གིས་སྡིག་པ་གང་བགྱིས་དང། །བཟའ་བ་དག་དང་བཏུང་བ་དང། །བུད་མེད་རྒྱུ་དང་གོས་ཀྱི་ཕྱིར། །
ཉོན་མོངས་གདུང་བ་སྣ་ཚོགས་ཀྱིས། །བདག་གིས་སྡིག་པ་གང་བགྱིས་དང། །ལུས་དང་ངག་དང་ཡིད་ཀྱི་སྡིག་ཉེས་པར་སྤྱད་པ་རྣམ་གསུམ་དག་འདི་འདྲའི་ཚུལ་གྱིས་གང་བགྱིས་པ། །དེ་དག་ཐམས་ཅད་བདག་འཆགས་སོ། །
སངས་རྒྱས་རྣམས་དང་ཆོས་རྣམས་དང། །དེ་བཞིན་ཉན་ཐོས་རྣམས་ལ་ཡང། །གུས་པ་མ་ལགས་གང་བགྱིས་པ། །དེ་དག་ཐམས་ཅད་བདག་འཆགས་སོ། །གང་ཡང་རང་སངས་རྒྱས་རྣམས་དང། །བྱང་ཆུབ་སེམས་དཔའ་རྣམས་ལ་
ཡང། །གུས་པ་མ་ལགས་གང་བགྱིས་པ། །དེ་དག་ཐམས་ཅད་བདག་འཆགས་སོ། །དམ་ཆོས་སྨྲ་བ་རྣམས་ལ་ཡང། །གུས་པ་མ་ལགས་བགྱིས་པ་དང། །ཆོས་ལའང་གུས་པ་མ་བགྱིས་པ། །དེ་དག་ཐམས་ཅད་བདག་འཆགས་སོ། །
བདག་གིས་རྟག་ཏུ་མི་ཤེས་པས། །དམ་པའི་ཆོས་ནི་སྤངས་པ་དང། །ཕ་མ་རྣམས་ལ་མ་གུས་གང། །དེ་དག་ཐམས་ཅད་བདག་འཆགས་སོ། །བླུན་པ་དང་ནི་བྱིས་པ་དང། །འདོད་ཆགས་ཞེ་སྡང་གཏི་མུག་དང། །ང་རྒྱལ་དྲེགས་པས་
སྒྲིབ་བགྱིས་པ། །དེ་དག་ཐམས་ཅད་བདག་འཆགས་སོ། །བདག་གིས་ཕྱོགས་བཅུའི་འཇིག་རྟེན་དུ། །སྟོབས་བཅུ་རྣམས་ལ་མཆོད་པར་ཤོག། །བདག་གིས་ཕྱོགས་བཅུའི་སེམས་ཅན་རྣམས། །སྡུག་བསྔལ་ཀུན་ལ་གདོན་པར་ཤོག་
སེམས་ཅན་བསམ་ཀྱིས་མི་ཁྱབ་ཀུན། །ས་བཅུ་ལ་ནི་འགོད་པར་ཤོག་ས་བཅུ་ལ་ནི་གནས་ནས་ཀྱང། །ཐམས་ཅད་དེ་བཞིན་གཤེགས་གྱུར་ཅིག་ཇི་སྲིད་སྡུག་བསྔལ་རྒྱ་མཚོ་ལས། །དེ་ཀུན་ཐར་བགྱིད་ནུས་སྲིད་དུ། །སེམས་ཅན་རེ་རེའི་

[014B] །བསྐལ་པ་བྱེད་པར་སྤྱད་པར་ཤོག་གསེར་འོས་དམ་པ་ཞེས་བགྱི་བ། །ལས་རྣམས་ཐམས་ཅད་བྱང་བགྱིད་པ། །ཟབ་མོ་དག་ནི་སྟོན་པ་འདི། །སེམས་ཅན་དེ་དག་སྟོན་པར་ཤོག་གང་གིས་བསྐལ་བ་སྟོང་རྣམས་སུ། །
སྡིག་པ་ཤིན་ཏུ་མི་བཟད་བགྱིས། །ལན་གཅིག་རབ་ཏུ་བཤགས་པ་ཡིས། །དེ་དག་ཐམས་ཅད་བྱང་བར་འགྱུར། །གང་གིས་ལས་ཀྱི་སྒྲིབ་པ་རྣམས། །མྱུར་དུ་ཡང་དག་ཟད་འགྱུར་བ། །གསེར་འོད་དམ་པ་དགེ་བ་ཡི། །བཤགས་
པ་འདི་དག་བཤགས་ནས་ནི། །རིན་ཆེན་འབྱུང་གནས་མཆོག་བཅུ་པོ། །ས་བཅུ་ལ་ནི་གནས་པར་ཤོག་སངས་རྒྱས་ཡོན་ཏན་སྣང་གྱུར་ཅིག་སྲིད་པའི་མཚོ་ལས་སྒྲོལ་བར་ཤོག་སངས་རྒྱས་རྒྱ་མཚོ་ཆུ་བོ་དང། །ཡོན་
ཏན་རྒྱ་མཚོ་ཟབ་མོ་སྟེ། །སངས་རྒྱས་ཡོན་ཏན་བསམ་ཡས་ཀྱི། །ཐམས་ཅད་མཁྱེན་དུ་རྫོགས་པར་ཤོག་ཏིང་འཛིན་བརྒྱ་ཕྲག་སྟོང་རྣམས་དང། །གཟུངས་རྣམས་བསམ་གྱིས་མི་ཁྱབ་དང། །དབང་སྟོབས་བྱང་ཆུབ་
ཡན་ལག་གིས། །སྟོབས་བཅུའི་དམ་པར་འགྱུར་བར་ཤོག་དགོངས་པའི་ཐུགས་ཀྱིས་སངས་རྒྱས་རྣམས། །བདག་ལ་རྣམ་པར་གཟིགས་སུ་གསོལ། །ཐུགས་རྗེ་ལྡན་པའི་ཐུགས་ཀྱིས་ནི། །ནོངས་པར་རབ་ཏུ་བཟུང་དུ་
གསོལ། །བདག་གིས་བསྐལ་པ་བརྒྱ་རྣམས་སུ། །སྔོན་ཆད་སྡིག་པ་གང་བགྱིས་པ། །དེ་ཕྱིར་བདག་ནི་མྱ་ངན་སེམས། །ཕོངས་དང་མྱ་ངན་འཇིགས་ལས་བཟིར། །སྡིག་པའི་ལས་ལ་འཇིགས་པར་བགྱིད། །
ཡིད་ནི་རྟག་ཏུ་དམན་པར་གྱུར། །གང་དང་གང་དུ་སྤྱོད་བགྱིད་པ། །བདག་ནི་གང་དུའང་དགའ་མ་མཆིས། །སངས་རྒྱས་ཐམས་ཅད་ཐུགས་རྗེ་ལྡན། །འགྲོ་བ་ཀུན་གྱི་འཇིགས་སེལ་བས། །
ནོངས་པར་རབ་ཏུ་བཟུང་དུ་གསོལ། །འཇིགས་པ་དག་ལས་བདག་ཐར་མཛོད། །བདག་གི་ཉོན་མོངས་ལས་རྣམས་ཀྱིས། །དྲི་མ་དེ་བཞིན་གཤེགས་པས་སོལ། །སངས་རྒྱས་

[015A]༄༅། །རྣམས་ཀྱིས་བདག་ལ་ནི། །སྙིང་རྗེའི་ཆུ་ཡིས་བཀྲུ་བར་གསོལ། །སྡིག་པ་ཐམས་ཅད་བཤགས་པར་བགྱི། །སྔོན་ཆད་བདག་གིས་གང་བགྱིས་དང། །ད་ལྟར་བདག་གིས་
སྡིག་པ་གང། །དེ་དག་ཐམས་ཅད་བདག་འཆགས་སོ། །ནོངས་པར་བགྱིས་པའི་ལས་རྣམས་ཀུན། །སླན་ཆད་མི་བགྱི་སྡོམ་པར་བགྱི། །བདག་གི་ནོངས་པ་བགྱིས་པ་གང། །སྡིག་
དེ་བཅབ་བར་མི་བགྱིའོ། །ལུས་ཀྱི་ལས་ནི་རྣམ་གསུམ་དང། །ངག་གི་རྣམ་པ་བཞི་དག་དང། །ཡིད་ཀྱི་རྣམ་པ་གསུམ་པོ་རྣམས། །དེ་དག་ཐམས་ཅད་བདག་འཆགས་སོ། །ལུས་
ཀྱིས་བགྱིས་དང་ངག་གི་ལས། །ཡིད་ཀྱིས་རྣམ་པར་བསམས་པ་དང། །ལས་རྣམས་བཅུ་པོ་བགྱིས་པ་དག་དེ་དག་ཐམས་ཅད་བདག་འཆགས་སོ། །མི་དགེའི་ལས་བཅུ་སྤངས་ནས་སུ། །
དགེ་བ་བཅུ་པོ་བསྟེན་བགྱིས་ཏེ། །ས་བཅུ་ལ་ནི་བདག་གནས་ཤིང། །སྟོབས་བཅུ་མཆོག་ཏུ་འགྱུར་བར་ཤོག་བདག་གི་སྡིག་པའི་ལས་གང་དག་མི་འདོད་འབྲས་བུ་ཐོབ་བགྱིད་པ། །
སངས་རྒྱས་སྤྱན་སྔར་མཆིས་ནས་ནི། །དེ་དག་ཐམས་ཅད་བཤགས་པར་བགྱི། །འཛམ་བུ་གླིང་འདིར་གང་དག་དང། །འཇིག་རྟེན་ཁམས་ནི་གཞན་དག་ཏུ། །གང་རྣམས་དགེ་བའི་ལས་
བགྱིད་པ། །དེ་དག་ཀུན་ལ་ཡི་རང་ངོ། །ལུས་དང་ངག་དང་ཡིད་ཀྱིས་ཀྱང། །བདག་གིས་བསོད་ནམས་གང་གྲུབ་པ། །བདག་ནི་དགེ་བའི་རྩ་བ་དེས། །བྱང་ཆུབ་མཆོག་ལ་རེག་པར་
ཤོག་སྲིད་འགྲོ་ཉ་མངར་བྱིས་པའི་བློ་ཡིས་ནི། །ཤིན་ཏུ་མི་བཟད་སྡིག་པ་གང་བགྱིས་པ། །སྟོབས་བཅུ་མངའ་བའི་སྤྱན་སྔར་མཆིས་ནས་ནི། །སྡིག་པ་དེ་ཀུན་སོ་སོར་བཤགས་པར་བགྱི། །

[015B] །འཇིག་རྟེན་ཉ་མང་གཡོ་སེམས་ཉམ་ང་བར། །ལུས་ཀྱི་སྤྱོད་པ་ཉམ་ང་སྣ་ཚོགས་ཀྱིས། །བདག་གིས་སྡིག་པ་གང་བསགས་དེ་འཆགས་སོ། །བྱིས་པ་བླུན་བྱས་གཡོ་
སེམས་ཉམ་ང་དང། །སྡིག་པའི་གྲོགས་དང་ཕྲད་པའི་ཉམ་ང་དང། །སྲིད་པ་ཉམ་ང་འདོད་ཆགས་ཉམ་ང་དང། །ཞེ་སྡང་ཉ་མང་གཏི་མུག་ཉམ་ང་དང། །དལ་བའི་ཉམ་ང་དུས་ཀྱི་ཉམ་ང་དང། །
བསོད་ནམས་སྒྲུབ་པ་ཉམ་ང་དག་གིས་ཀྱང། །རྒྱལ་བ་ཡང་དག་མངོན་སུམ་མཆིས་ནས་ནི། །སྡིག་པ་དེ་ཀུན་སོ་སོར་བཤགས་པར་བགྱི། །ཞེས་སྔར་བྱས་ཀྱི་ཉེས་པ་ལ་འགྱོད་སེམས་དྲག་པོ་བྱ་
སྟེ་རྣམ་པར་སུན་འབྱིན་པའི་སྟོབས་སོ། །བདག་ནི་མི་ཤེས་གཏི་མུག་པས། །རང་བཞིན་ཁ་ན་མ་ཐོ་འམ། །བཅས་པའི་སྡིག་པ་གང་ཡིན་ལས། །གང་ཡང་རུང་བ་བགྱིས་པ་རྣམས། །
མགོན་པོའི་སྤྱན་སྔར་མངོན་སུམ་དུ། །ཐལ་སྦྱར་སྡུག་བསྔལ་འཇིགས་སེམས་ཀྱིས། །ཡང་དང་ཡང་དུ་ཕྱག་འཚལ་ཏེ། །དེ་དག་ཐམས་ཅད་བཤགས་པར་བགྱི། །འདྲེན་པ་རྣམས་
ཀྱིས་བདག་གི་སྡིག་ནོངས་པ་ལགས་པར་བཟུང་དུ་གསོལ། །འདི་ནི་བཟང་པོ་མ་ལགས་པས། །སླན་ཆད་བདག་ནི་ཡོངས་མི་བགྱིད། །ཅེས་ཕྱིན་ཆད་མི་བྱའོ་སྙམ་དུ་སྡོམ་
སེམས་དྲག་པོ་བྱ་སྟེ། །ཉེས་པ་ལས་སླར་ལྡོག་པའི་སྟོབས་སོ། །གང་ཞིག་གཟུགས་ལ་མི་གནས་ཚོར་ལ་མི་གནས་ཤིང། །གང་ཞིག་འདུ་ཤེས་མི་གནས་སེམས་དཔར་མི་གནས་
ལ། །རྣམ་ཤེས་གང་མི་གནས་པ་ཆོས་ཉིད་གནས་པ་སྟེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །རྟག་དང་མི་རྟག་བདེ་དང་སྡུག་བསྔལ་སྡུག་མི་སྡུག་བདག་དང་

[016A]༄༅། །བདག་མེད་དེ་བཞིན་ཉིད་དང་དེ་བཞིན་སྟོང། །འབྲས་བུ་ཐོབ་དང་དགྲ་བཅོམ་ས་ལ་མི་གནས་ཤིང། །རང་ །ཇི་ལྟར་
འདྲེན་པ་འདུས་མ་བྱས་ཁམས་མི་གནས་ཤིང། །དེ་བཞིན་འདུས་བྱས་ལ་ཡང་མི་གནས་གནས་མེད་སྤྱོད། །དེ་ལཏྲ་བྱང་ཆུབ་སེམས་དཔའི་གནས་ལ་གནས་མེད་སྤྱོད། །གནས་མེད་གནས་
ཡིན་འདི་ནི་རྒྱལ་བས་གནས་པར་གསུངས། །གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང། །རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། །བཟོད་པ་འདི་ལ་མ་
བརྟེན་ཐོབ་པར་མི་ནུས་ཏེ། །དཔེར་ན་ཕ་རོལ་ཚུ་རོལ་འགྲོ་དོགས་མི་མཐོང་བཞིན། །ཆོས་འཆད་པ་དང་ཉན་དང་བཤད་བྱ་གང་ཡིན་དང། །འབྲས་བུ་ཐོབ་དང་རྐྱེན་རྒྱལ་དེ་བཞིན་འཇིག་རྟེན་
མགོན། །མཁས་པ་གསལ་བས་ཐོབ་པའི་མྱ་ངན་འདས་གང་ཡིན། །དེ་ཀུན་སྒྱུ་མ་ལྟ་བུར་དེ་བཞིན་གཤེགས་པས་བསྟན། །ཇི་ལྟར་སྨིག་རྒྱུ་དྲི་ཟའི་གྲོང་ཁྱེར་དང། །སྒྱུ་མ་ཇི་བཞིན་
རྨི་ལམ་ཇི་ལྟ་བུར། །མཚན་མ་བསྒོམ་པ་ངོ་བོ་ཉིད་ཀྱིས་སྟོང། །ཆོས་རྣམས་ཐམས་ཅད་དེ་བཞིན་ཤེས་པར་བྱ། །ཞེས་ཆོས་ཐམས་ཅད་རང་བཞིན་མེད་པ་སྒྱུ་མ་ལྟ་བུར་བསམ་པ་ནི་
གཉེན་པོ་ཀུན་ཏུ་སྤྱོད་པའི་སྟོབས་སོ། །འདོད་ཆགས་ནས། །སོ་སོར་བཤགས་ཅེས་བཤགས་པ་བྱ། །ཕྱོགས་བཅུའི་ནས་བདག་ཡི་རང། །ཅེས་རང་གཞན་གྱི་དགེ་བ་ལ་དགའ་
བ་བསྒོམ། །གང་རྣམས་ནས་བསྐོར་བར་བསྐུལ། །ཅེས་ཆོས་འཁོར་སྐོར་བར་བསྐུལ། །མྱ་ངན་འདའ་ནས། །གསོལ་བར་བགྱི། །ཞེས་གསོལ་བ་གདབ། དེ་ལྟར་བགྱིས་

[016B] །བདག་གིས་བགྱིས་དང་མ་བགྱིས་གང། །དེས་ནི་སེམས་ཅན་ཐམས་ཅད་ཀྱང། །བླ་མེད་བྱང་ཆུབ་སེམས་ལྡན་ཤོག་སེམས་ཅན་ཐམས་ཅད་དྲི་མེད་
དབང། །ཡོངས་རྫོགས་མི་ཁོམ་ཀུན་འདས་ཤིང། །སྤྱོད་པ་རང་དབང་ཡོད་པ་དང། །འཚོ་བ་བཟང་ངང་ལྡན་པར་ཤོག་ལུས་ཅན་དག་ནི་ཐམས་ཅད་ཀྱང། །ལག་ན་རིན་ཆེན་ཉིད་
ལྡན་ཤིང། །ཡོ་བྱད་ཐམས་ཅད་མཐའ་ཡས་པ། །འཁོར་བ་སྲིད་དུ་མི་ཟད་ཤོག་བུད་མེད་ཐམས་ཅད་དུས་ཀུན་དུ། །སྐྱེས་མཆོག་ཉིད་དུ་འགྱུར་བར་ཤོག་ལུས་ཅན་ཐམས་
ཅད་རིག་པ་དང། །རྐང་པར་ལྡན་པ་ཉིད་དུ་ཤོག་ལུས་ངན་ཁ་དོག་ལྡན་པ་དག་གཟུགས་བཟང་གཟི་བརྗིད་ཆེ་བ་དང། །ལྟ་ན་སྡུག་ཤིང་ནད་མེད་དང། །སྟོབས་ཆེན་ཚེ་དང་ལྡན་པར་ཤོག་
ཐམས་ཅད་ཐབས་ལ་མཁས་གྱུར་ཏེ། །སྡུག་བསྔལ་ཀུན་ལས་ཐར་པ་དང། །དཀོན་མཆོག་གསུམ་ལ་གཞོལ་བ་དང། །སངས་རྒྱས་ཆོས་ནོར་ཆེར་ལྡན་ཤོག་བྱམས་དང་སྙིང་རྗེ་དགའ་བ་
དང༑ ༑ཉོན་མོངས་བཏང་སྙོམས་གནས་པ་དང། །སྦྱིན་དང་ཚུལ་ཁྲིམས་བཟོད་བརྩོན་འགྲུས། །བསམ་གཏན་ཤེས་རབ་ཀྱིས་བརྒྱན་ཞིང། །ཚོགས་རྣམས་ཐམས་ཅད་ཡོངས་རྫོགས་ཏེ། །
མཚན་དང་དཔེ་བྱད་གསལ་བ་དང། །བསམ་གྱིས་མི་ཁྱབ་ས་བཅུ་དག་རྒྱུན་མི་ཆད་པར་བགྲོད་པར་ཤོག་བདག་ཀྱང་ཡོན་ཏན་དེ་དག་དང། །གཞན་ཀུན་གྱིས་ཀྱང་རྒྱན་ལྡན་ཏེ། །
ཉེས་པ་ཀུན་ལས་གྲོལ་བ་དང། །སེམས་ཅན་ཀུན་མཆོག་བྱམས་པ་དང། །སེམས་ཅན་ཀུན་གྱི་བསམ་པ་དང། །དགེ་བ་ཐམས་ཅད་རྫོགས་བགྱིད་ཅིང། །རྟག་ཏུ་ལུས་ཅན་ཐམས་ཅད་ཀྱི་

[017A]༄༅། །སྡུག་བསྔལ་སེར་བར་བགྱིད་པར་ཤོག་འཇིག་རྟེན་ཀུན་ན་སྐྱེ་བོ་གང། །སུ་ངག་འཇིགས་པས་སྐྱོབ་དེ། །བདག་གི་མིང་ཙམ་ཐོས་པས་ཀྱང། །ཤིན་ཏུ་འཇིགས་པ་
མེད་པར་ཤོག་བདག་ནི་མཐོང་དང་དྲན་པ་དང། །མིང་ཙམ་ཐོས་པས་སྐྱེ་བོ་རྣམས། །རབ་དང་ས་འཁྲུགས་མེད་རྣལ་མ་དང། །རྫོགས་པའི་བྱང་ཆུབ་ངེས་པ་དང། །ཚེ་རབས་
ཀུན་དུ་རྗེས་འབྲང་བའི། །མངོན་ཤེས་ལྔ་པོ་ཐོབ་པར་ཤོག་སེམས་ཅན་ཀུན་ལ་རྣམས་ཀུན་དུ། །རྟག་ཏུ་ཕན་བདེ་བགྱིད་པར་ཤོག་འཇིག་རྟེན་ཀུན་ན་སྐྱེ་བོ་གང། །སྡིག་པ་བྱེད་
པར་འདོད་གྱུར་པ། །དེ་དག་ཐམས་ཅད་གནོད་མེད་པར། །རྟག་ཏུ་གཅིག་ཆར་བཟློག་གྱུར་ཅིག་ས་དང་ཆུ་དང་མེ་དང་རླུང། །སྨན་དང་དགོན་པའི་ཤིང་བཞིན་དུ། །རྟག་ཏུ་སེམས་ཅན་
ཐམས་ཅད་ཀྱིས། །རང་དགར་དགག་མེད་སྤྱོད་པར་ཤོག་སེམས་ཅན་རྣམས་ལ་སྲོག་བཞིན་འཕངས། །བདག་ལ་དེ་དག་ཆེས་འཕངས་ཤོག་བདག་ལ་དེ་དག་སྡིག་སྨིན་ཅིང། །
བདག་དགེ་མ་ལུས་དེར་སྨིན་ཤོག་ཇི་སྲིད་སེམས་ཅན་འགའ་ཞིག་ཀྱང། །གང་དུ་མ་གྲོལ་དེ་སྲིད་དུ། །དེ་ཕྱིར་བླ་ན་མེད་པ་ཡི། །བྱང་ཆུབ་ཐོབ་ཀྱང་གནས་གྱུར་ཅིག་ཕྱག་འཚལ་
བ་དང་ཞེས་པ་ནས། ཆེན་པོར་བསྔོ། །ཞེས་བསྔོ་བ་བྱའོ། །རྗེ་བདག་ཉིད་ཆེན་པོས་དེ་ལྟར་ན་ཕྱག་དང་མཆོད་པ་དང་བསྐུལ་བ་དང་གསོལ་བ་གདབ་པ་དང་ཡི་རང་དང་ལྔ་ནི་མཐུན་རྐྱེན་ཚོགས་
བསོགས་པ་ཡིན་ལ། །བཤགས་པ་ནི་འགལ་རྐྱེན་སྒྲིབ་པ་སྦྱོང་བ་དང། ཡི་རང་གི་ཕྱོགས་གཅིག་རང་གི་དགེ་བ་བྱས་པ་ལ་དགའ་བབ་བསྒོམ་པ་ནི་རང་གི་དགེ་བ་སྤེལ་བར་ཡང་འགྱུར་རོ། །

[017B] གནས་སྐབས་སུ་འབྲས་བུ་བྱུང་ཏེ་ཟད་པར་འགྱུར་བ་རྣམས་ནམ་ཡང་མི་ཟད་པར་བྱེད་པ་སྟེ་
བསྡུ་ན་ །ཞེས་གསུངས། ཆོས་རྗེ་བུས་དེ་ལ་ཡན་ལག་བདུན་པ་ནི་སྒྲིབ་པ་སྦྱོང་བ་ཡིན་ལ། དེ་ལ་གསུམ་ཏེ་བྱ་བར་
འོས་པ་མ་བྱས་པ་དང། མི་བྱ་བར་འོས་པ་བྱས་པ་དང། བྱས་པ་ཆུད་གཟན་པའི་ཉེས་པ་དང་གསུམ་ལས། དང་པོ་ཡུལ་དམ་པ་ལ་ཕྱག་དང་མཆོད་པ་བྱ་བར་འོས་པ་མ་བྱས་པ་སྟེ། དེའི་
གཉེན་པོར་ཕྱག་འཚལ་བ་དང་མཆོད་པ་དབུལ་བའི་ཡན་ལག་གཉིས་སོ། །གཉིས་པ་ནི་རང་གི་སྒོ་གསུམ་གྱིས་མི་དགེ་བ་བྱས་པ་དང། གཞན་དགེ་བ་བྱས་པ་ལ་མི་དགའ་བ་བྱས་པ་དང་གཞན་ཆོས་
སྟོན་པ་ལ་བར་ཆད་བྱས་པ་དང། དགེ་བའི་བཤེས་གཉེན་གྱི་སྐུ་ཚེ་མི་གནས་པར་དགའ་བ་བྱས་པ་དང་བཞི་སྟེ། དེའི་གཉེན་པོར་སྡིག་པ་བཤགས་པ་དང། དགེ་བ་ལ་རྗེས་སུ་ཡི་རང་བ་དང་
ཆོས་ཀྱི་འཁོར་ལོ་བསྐོར་བར་བསྐུལ་བ་དང། མྱ་ངན་ལས་མི་འདའ་བར་གསོལ་བ་གདབ་པ་དང་བཞིའོ། །གསུམ་པ་ནི་དགེ་བ་བྱས་པ་རྣམས་ལ་ལོག་ལྟ་སྐྱེས་པ་དང། འགྱོད་པ་དང། བསྒྲགས་
པ་དང་ཡུལ་དམ་པ་ལ་ཁོང་ཁྲོ་སྐྱེས་པའི་རྒྱུས་ཟད་པ་དང། ལོག་པར་བསྔོས་པ་སྟེ། དེའི་གཉེན་པོར་བསྔོ་བའི་ཡན་ལག་གོ་ཞེས་གསུངས། བླ་མ་སྔ་མ་དག་གི་གསུངས་སྒྲོས་ལས་
དེ་ཡང་དགོས་ཆེར་སྡིག་པ་བྱས་པ། བསོད་ནམས་མ་བྱས་པ། ཆོས་ཀྱིས་ཕོངས་པའི་ལས་བྱས་པ་འམ་གཞན་གྱི་ཆོས་ལ་བར་ཆད་བྱས་པ། དགེ་རྩ་ཟད་པ་ཏེ་བཞིའི་གཉེན་པོར་རོ། །

[018A]༄༅། །དང་པོ་ནི་ཕྱག་འཚལ་བ་དང་སྡིག་པ་བཤགས་པ། གཉིས་པ་ནི་མཆོད་པ་དང་ཡི་རང། གསུམ་པ་ནི་བསྐུལ་བ་དང་གསོལ་གདབ། བཞི་པ་ནི་བསྔོ་བ་སྟེ་སྔགས་ཀྱི་
ལས་ཁ་ཚར་གྱི་དོད་ཡིན། སྔགས་ཀྱི་དེ་ཕུགས་ཀྱི་ཁེ་མི་མྱོང་བར་ཕྲལ་གྱི་ཉེན་འབྱུང་ཉེན་ཡོང། འདི་ཀུན་ཕན་ཡོན་ཚེ་ལ་ཉེན་མེད་པའི་ལས་ཡིན། གེགས་སེལ་བ་དང་ཚོགས་རྫོགས་པའི་
ཐབས་མཆོག་ཡིན་པས་སྔོན་གྱི་ཆེ་བསྒྲེས་མང་པོས་ཀྱང་ཐུགས་དམ་གྱི་མཐིལ་དུ་མཛད། རང་ཅག་རྣམས་ཀྱང་དགེ་སྦྱོར་གྱི་གཙོ་བོ་འདི་ཁོ་ན་ལ་བྱ་ཞེས་འབྱུང་ངོ། །འདི་དག་ནི་ཕན་ཡོན་ཏེ་
ལེགས་པར་བསམ་ལ་སྤྲོ་ཤུགས་འཕེལ་བར་བྱས་ཏེ་འདི་དག་ལ་འགྲུས་པར་བྱའོ། །ཅེས་པ་འདི་ནི་གྱི་ན་བ་བློ་བཟང་ཆོས་ལྡན་གྱིས་རང་གི་ཉམས་ལེན་དུ་སྒྲིགས་པའོ། །འདིས་ཀྱང་རང་
གཞན་ཐམས་ཅད་མྱུར་དུ་ཚོགས་གཉིས་རྫོགས་སྒྲིབ་གཉིས་སྦྱངས་ཏེ་འཚང་རྒྱ་བར་གྱུར་ཅིག། །། ༄༅།  །བྱང་ཆུབ་ལམ་གྱི་རིམ་པའི་དམིགས་ཁྲིད་ཀྱིས་བཅད་མདོར་བསྡུས་བཞུགས་སོ། །།
བླ་མ་དམ་པ་རྣམས་ལ་ཕྱག་འཚལ་ལོ། །འདིར་སྐལ་པ་དང་ལྡན་པའི་གང་ཟག་རྣམ་པ་ཐམས་ཅད་མཁྱེན་པའི་སར་བགྲོད་པའི་སྐྱེ་བོ་མཆོག་གི་ཆོས་ལུགས་བྱང་ཆུབ་ལམ་གྱི་རིམ་པའི་ཁྲིད་ཀྱིས་
བཅད་མདོར་བསྡུས་དགོད་པ་ལ། མཛད་པ་པོའི་ཆེ་བ། ཆོས་ཀྱི་ཆེ་བ། ཆོས་ལ་ཉན་བཤད་ཇི་ལྟར་བྱ་བ། གདམས་པ་དངོས་ཀྱིས་སློབ་མ་ཇི་ལྟར་བཀྲི་བའི་རིམ་པ་བཞི། མཛད་
པ་པོའི་ཆེ་བ་ལ། བསྟན་པའི་བདག་པོ་སྟོན་པ་སངས་རྒྱས་ཀྱི་ཆེ་བ་དང་དེ་ནས་རིམ་པར་ཇོ་བོ་ཆེན་པོ་ལ་བརྒྱུད་ཚུལ། ཇོ་བོ་ཆེན་པོའི་ཆེ་བ་དང་དེ་ནས་རིམ་པར་རྗེ་བདག་ཉིད་ཆེན་པོ་ལ་བརྒྱུད་

[018B] རྗེ་བདག་ཉིད་ཆེན་པོའི་ཆེ་བ་དང་དེ་ནས་རིམ་པར་རང་ལ་བརྒྱུད་ཚུལ་གསུམ། ཆོས་ཀྱི་ཆེ་བ་ལ། བསྟན་པ་ཐམས་ཅད་འགལ་མེད་དུ་རྟོགས་པ། གསུང་རབ་མ་ལུས་གདམས་ངག་ཏུ་
འཆར་བ། རྒྱལ་བའི་དགོངས་པ་བདེ་བླག་ཏུ་རྙེད་པ། ཉེས་སྤྱོད་ཆེན་པོ་རང་འགགས་སུ་འགྲོ་བའི་ཆེ་བ་བཞི། ཆེ་བ་གཉིས་དང་ལྡན་པའི་ཆོས་ལ་ཉན་བཤད་ཇི་ལྟར་བྱ་བ་ལ། ཆོས་ཉན་པའི་
ཚུལ༑ བཤད་པའི་ཚུལ། ཐུན་མོང་དུ་འཇུག་ཏུ་ཇི་ལྟར་བྱ་བའི་ཚུལ་གསུམ། ཆོས་ཉན་པའི་ཚུལ་ལ། ཆོས་ཐོས་པའི་ཕན་ཡོན། ཆོས་ཉན་པའི་ཀུན་སྤྱོད། སྣོད་ཀྱི་སྐྱོན་གསུམ་
སྤོང་བ༑ འདུ་ཤེས་དྲུག་བསྟེན་པའི་ཚུལ་བཞི། ཆོས་བཤད་པའི་ཚུལ་ལ། ཆོས་བཤད་པའི་ཕན་ཡོན། སྟོང་པ་དང་ཆོས་ལ་རིམ་འགྲོ་སྐྱེད་པ། བསམ་པ་དང་སྦྱོར་བ་ཇི་ལྟ་བུས་
བཤད་པ་གསུམ། གདམས་པ་དངོས་ཀྱིས་སློབ་མ་ཇི་ལྟར་བཀྲི་བའི་རིམ་པ་ལ། ལམ་གྱི་རྩ་བ་བཤེས་གཉེན་བསྟེན་ཚུལ། བསྟེན་ནས་བློ་ཇི་ལྟར་སྦྱང་བའི་རིམ་པ་གཉིས། ལམ་གྱི་རྩ་བ་
བཤེས་གཉེན་བསྟེན་ཚུལ་ལ། ཐུན་གྱི་ངོ་བོ་ལ་ཇི་ལྟར་བྱ་བ། ཐུན་འཚམས་སུ་ཇི་ལྟར་བྱ་བ་གཉིས། ཐུན་གྱི་ངོ་བོ་ལ་ཇི་ལྟར་བྱ་བ་ལ། སྦྱོར་བ། དངོས་གཞི། འཇུག་གསུམ། སྦྱོར་བ་ལ་
གནས་ཁང་བྱི་དོར་བྱས་ཏེ་སྐུ་གསུང་ཐུགས་ཀྱི་རྟེན་བཀྲམ་པ། མཆོད་པ་གཡོ་མེད་ཅིང་བཀོད་པ་མཛེས་པར་བཤམས། སྟན་བདེ་བ་ལ་ལུས་དྲངས་པོར་བསྲང་སྟེ་སྐྱབས་འགྲོ་སེམས་སྐྱེད་
རྒྱུད་དང་འདྲེས་ངེས་བྱ་བ། མདུན་གྱི་ནམ་མཁར་ཚོགས་ཞིང་གསལ་གདབ་པ། བསགས་སྦྱང་གི་གནད་བསྡུས་པའི་ཡན་ལག་བདུན་པ་འབུལ་པ། མཎྜལ་ཕུལ་ཏེ་མན་ངག་བཞིན་དུ་

[019A]༄༅། །གསོལ་བ་འདེབས་པ་སྟེ་སྦྱོར་བའི་ཆོས་དྲུག་དངོས་གཞི་ལ། དགེ་བའི་བཤེས་གཉེན་བསམས་པས་བསྟེན་ཚུལ། སྦྱོར་བས་བསྟེན་ཚུལ་གཉིས། བསམས་
པས་བསྟེན་ཚུལ་ལ། བླ་མའི་ཡོན་ཏན་བསམ་སྟེ་དད་པ་བསྐྱེད་པ། བཀའ་དྲིན་བསམ་སྟེ་གུས་པ་བསྐྱེད་པ་གཉིས། སྦྱོར་བས་བསྟེན་ཚུལ་ལ། ཟང་ཟིང་གི་དངོས་པོ་འབུལ་བ། ལུས་
ངག་གིས་བསྙེན་བཀུར་བྱེད་པ། བླ་མས་ཅི་གསུང་བཀའ་བཞིན་བསྒྲུབ་དགོས་ཚུལ་གསུམ། མཇུག་གི་བྱ་བ་ལ། བླ་མ་ལ་གསོལ་བ་གདབ་པ། བླ་མ་རང་ལ་བསྟིམ་པ། སྔགས་བཟླ་
བ༑ དགེ་བ་བསྔོ་བ་བཞི། ཐུན་འཚམས་སུ་ཇི་ལྟར་བྱ་བ་ལ། ཤེས་བཞིན་དུ་སྤྱོད་པ། དབང་པོའི་སྒོ་སྡོམ་པ། ཟས་ཀྱི་ཚོད་རིགས་པ། མི་ཉལ་བར་རྣལ་འབྱོར་ལ་བརྩོན་ཞིང་ཉལ་
བའི་ཚེ་ཇི་ལྟར་བྱ་བ། ལྡང་བའི་བསམ་པ་དང་ཁྲུས་སོགས་ཇི་ལྟར་བྱ་བའི་ཚུལ་ལྔ། བསྟེན་ནས་བློ་ཇི་ལྟར་སྦྱང་བའི་རིམ་པ་ལ། དལ་འབྱོར་གྱི་རྟེན་ལ་སྙིང་པོ་ལེན་པར་བསྐུལ་བ་དང། སྙིང་
པོ་ཇི་ལྟར་ལེན་པའི་ཚུལ་དངོས་གཉིས། དལ་འབྱོར་གྱི་རྟེན་ལ་སྙིང་པོ་ལེན་པར་བསྐུལ་པ་ལ། དལ་འབྱོར་ངོས་བཟུང་བ། དོན་ཆེ་བར་བསམ་པ། རྙེད་དཀའ་བར་བསམ་པ་གསུམ་
སྙིང་པོ་ཇི་ལྟར་ལེན་པའི་ཚུལ་དངོས་ལ། སྐྱེས་བུ་ཆུང་དུ་དང་ཐུན་མོང་བའི་ལམ་རིམ། འབྲིང་དང་ཐུན་མོང་བའི་ལམ་རིམ། ཆེན་པོའི་ལམ་རིམ་གསུམ། ཆུང་དུ་དང་ཐུན་མོང་བའི་ལམ་
རིམ་ལ༑ འཇིག་རྟེན་ཕྱི་མ་དོན་གཉེར་གྱི་བློ་བསྐྱེད་པ། འཇིག་རྟེན་ཕྱི་མར་བདེ་བའི་ཐབས་བསྟེན་ཚུལ་གཉིས། འཇིག་རྟེན་ཕྱི་མ་དོན་གཉེར་གྱི་བློ་བསྐྱེད་པ་ལ། འཆི་བ་མི་རྟག་པ་བསམ་པ་

[019B] འཆི་བ་མི་རྟག་པ་བསམ་པ་ལ། ངེས་པར་འཆི་བ་བསམ་པ། ནམ་འཆི་ཆ་མེད་བསམ་པ། འཆི་བའི་ཚེ་ཆོས་མ་གཏོགས་གང་གིས་ཀྱང་མི་
ཕན་པ་བསམ་པ་སྟེ་རྩ་བ་གསུམ། ངེས་པར་འཆི་བསམ་པ་ལ། འཆི་བདག་ངེས་པར་འོང་ཞིང་རྐྱེན་གང་གིས་ཀྱང་བཟློག་ཏུ་མེད་པ། ཚེལ་སྣོན་པ་མེད་ཅིང་འབྲིད་བྱེད་པར་མཆད་དང་བཅས་པ་
གསོན་པའི་ཚེ་ཡང་ཆོས་བྱ་བའི་ལོང་མེད་པ་སྟེ་རྒྱུ་མཚན་གསུམ་དང། དེས་ན་ཆོས་ངེས་པར་བྱ་བར་ཟག་བཅད་པ། ནམ་འཆི་ངེས་མེད་བསམ་པ་ལ། སྤྱིར་འཛམ་བུ་གླིང་བའི་ཚེལ་
ངེས་པ་མེད་པ། འཆི་རྐྱེན་མང་ཞིང་གསོན་རྐྱེན་ཉུང་བ། ལུས་ཤིན་ཏུ་ཉམས་ཆུང་པ་སྟེ་རྒྱུ་མཚན་གསུམ། དེས་ན་ཆོས་ད་ལྟ་ཉིད་ནས་བྱ་བར་ཐག་བཅད་པ། འཆི་བའི་ཚེ་ཆོས་མ་གཏོགས་
གང་གིས་ཀྱང་མི་ཕན་པ་བསམ་པ་ལ་འཆི་བའི་ཚེ་རང་གི་གཉེན་ཞེ་དུ་གྲོགས་མཛའ་བཤེས་ཀྱིས་མི་ཕན་པ། ནོར་ལོངས་སྤྱོད་ཟས་གོས་གནས་མལ་གྱིས་མི་ཕན་པ། ལྷན་ཅིག་སྐྱེས་པའི་ཤ་
རུས་རྡོས་བཅས་ཀྱི་ལུས་འདིས་ཀྱང་མི་ཕན་པ་སྟེ་རྒྱུ་མཚན་གསུམ། དེས་ན་ཆོས་ཁོ་ན་བྱ་བར་ཐག་བཅད་པ། ངན་འགྲོའི་ཉེས་དམིགས་བསམ་པ་ལ། དམྱལ་བའི་སྡུག་བསྔལ། ཡི་
དྭགས་ཀྱི་སྡུག་བསྔལ། དུད་འགྲོའི་སྡུག་བསྔལ་བསམ་པ་གསུམ། དམྱལ་བའི་སྡུག་བསྔལ་ལ། ཚ་དམྱལ། གྲང་དམྱལ། ཉེ་ཚེ་ཉེ་འཁོར་གྱི་སྡུག་བསྔལ་གསུམ། ཡི་དྭགས་
ཀྱི་སྡུག་བསྔལ་ལ་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། ཟས་སྐོམ་ལ་སྒྲིབ་པ་ཅན་གྱི་སྡུག་བསྔལ་གསུམ། དུད་འགྲོའི་སྡུག་བསྔལ་ལ། བྱིང་ན་གནས་པ། ཁ་འཐོར་བའི་སྡུག་

[020A]༄༅། །བསྔལ་གཉིས། འཇིག་རྟེན་ཕྱི་མར་བདེ་བའི་ཐབས་བསྟེན་པ་ལ། དཀོན་མཆོག་གསུམ་ལ་སྐྱབས་སུ་འགྲོ་ཚུལ། བདེ་ལེགས་ཐམས་ཅད་ཀྱི་རྩ་བ་ལས་འབྲས་ལ་ཡིད་
ཆེས་ཀྱི་དད་པ་བསྐྱེད་ཚུལ་གཉིས། དཀོན་མཆོག་ལ་སྐྱབས་སུ་འགྲོ་ཚུལ་ལ། དཀོན་མཆོག་གསུམ་སྐྱབས་སུ་འོས་ཚུལ། དེ་ལ་སྐྱབས་སུ་འགྲོ་ཚུལ། སྐྱབས་སུ་སོང་བའི་ཕན་ཡོན་
སྐྱབས་འགྲོའི་བསླབ་བྱ་ལ་སློབ་ཚུལ་བཞི། བདེ་ལེགས་ཐམས་ཅད་ཀྱི་རྩ་བ་ལས་འབྲས་ལ་ཡིད་ཆེས་ཀྱི་དད་པ་བསྐྱེད་ཚུལ་ལ། ལས་འབྲས་སྤྱིར་བསམ་པ། ལས་འབྲས་སོ་སོར་བསམ་
པ༑ ལས་འབྲས་ལ་བླང་དོར་བྱ་ཚུལ་གསུམ། ལས་འབྲས་སྤྱིར་བསམ་པ་ལ། ལས་འབྲས་སོ་སོར་ངེས་པ། ལས་འཟས་འཕེལ་ཆེ་བ། ལས་མ་བྱས་པ་དང་མི་འཕྲད་པ་
བྱས་པ་ཆུད་མི་ཟ་བར་བསམ་པ་བཞི། ལས་འབྲས་སོ་སོར་བསམ་ཚུལ་ལ། ནག་པོའི་ལས་འབྲས་བསམ་པ་དཀར་པོའི་ལས་འབྲས་བསམ་ཚུལ་གཉིས། ནག་པོའི་ལས་འབྲས་
བསམ་ཚུལ་ལ། མི་དགེ་བའི་ལས་ལམ་བཅུ་ངོས་བཟུང་བ། དེའི་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་པོའི་འབྲས་བུ་བསམ་པ་བཞི། དཀར་པོའི་ལས་འབྲས་བསམ་པ་ལ། དགེ་བ་
བཅུ་ངོས་བཟུང་བ། དེའི་རྣམ་སྨིན། རྒྱུ་མཐུན། བདག་འབྲས་བསམ་པ་བཞི། ལས་འབྲས་ལ་བླང་དོར་བྱ་ཚུལ་བསམ་པ་ལ། ལས་འབྲས་ཀྱི་རྣམ་བཞག་སྟོན་པའི་རྒྱལ་བའི་
གསུང་ལ་ཡིད་ཆེས་བསྐྱེད་པ། མི་དགེ་བ་སྤོང་ཞིང་དགེ་བ་བསྒྲུབ་ཅི་ཐུབ་ལ་འབད་པ། ཁྱད་པར་དུ་རྣམ་མཁྱེན་བསྒྲུབ་པའི་རྟེན་ཁྱད་པར་ཅན་རྣམ་སྨིན་གྱི་ཡོན་ཏན་བརྒྱད་ལྡན་བསྒྲུབ་ཚུལ་

[020B] སྐྱེས་བུ་འབྲིང་དང་ཐུན་མོང་པའི་ལམ་རིམ་ལ། ཐར་པ་དོན་གཉེར་གྱི་བློ་བསྐྱེད་པ། ཐར་བར་བགྲོད་པའི་
ལམ་གྱི་རང་བཞིན་ཉམས་སུ་ལེན་ཚུལ་གཉིས། ཐར་པ་དོན་གཉེར་གྱི་བློ་བསྐྱེད་པ་ལ་སྡུག་བདེན་འཁོར་བའི་ཉེས་དམིགས། ཀུན་འབྱུང་འཁོར་བའི་འཇུག་རིམ་བསམ་པ་གཉིས། སྡུག་བདེན་འཁོར་
བའི་ཉེས་དམིགས་ལ། འཁོར་བ་སོ་སོའི་སྡུག་བསྔལ། ཐུན་མོང་བའི་སྡུག་བསྔལ་བསམ་ཚུལ་གཉིས། སོ་སོའི་སྡུག་བསྔལ་ལ། ངན་སོང་གསུམ། མི་ལྷ་མ་ཡིན། འདོད་ལྷ་
ཁམས་གོང་མའི་ལྷའི་སྡུག་བསྔལ་བསམ་ཚུལ་ལྔ། ཐུན་མོང་བའི་སྡུག་བསྔལ་ལ། སྡུག་བསྔལ་དྲུག་སྡུག་བསྔལ་གསུམ། མདོར་ན་འཁོར་བ་ཐམས་ཅད་སྡུག་བསྔལ་གྱི་རང་བཞིན་ཅན་དུ་
བསམ་པ་གསུམ། ཀུན་འབྱུང་འཁོར་བའི་འཇུག་རིམ་ལ། འཁོར་བའི་རྒྱུ་ཉོན་མོངས་ངོས་བཟུང་བ། དེས་ལས་སོགས་པའི་ཚུལ། འཆི་འཕོ་བ་དང་ཉིང་འཚམས་སྦྱོར་ཚུལ་གསུམ། ཉོན་
མོངས་ངོས་བཟུང་བ་ལ། ཉོན་མོངས་བཅུ་ངོས་བཟུང་བ། དེའི་རྒྱུ་རྐྱེན་ངོས་བཟུང་བ། དེའི་ཉེས་དམིགས་བསམ་པ་གསུམ། ཉོན་མོངས་ལ་བརྟེན་ནས། ལས་སོགས་ཚུལ་ལ་
མ་རིག་པ་དང་འཇིགས་ལྟ་ལ་བརྟེན་ནས་ཉོན་མོངས་གཞན་སྐྱེ་བ། དེའི་དབང་གིས་ལས་སོགས་པའི་ཚུལ་གཉིས། འཆི་འཕོ་བ་དང་ཉིང་འཚམས་སྦྱོར་ཚུལ་ལ། འཆི་འཕོ་བྱེད་ཚུལ་
ཤི་ནས་བར་དོ་འགྲུབ་ལུགས། བར་དོ་བ་དེ་ཉིད་འཚམས་སྦྱོར་ཚུལ་གསུམ། འཆི་ཕོ་བྱེད་ཚུལ་ལ། འཆི་བའི་རྐྱེན། འཆི་བའི་སེམས། འཆི་བའི་ཚེ་ལུས་ཀྱི་དྲོད་གང་ནས་སྡུད་པ་གསུམ་

[021A]༄༅། །བར་དོ་འགྲུབ་ལུགས་ལ། བར་དོ་ཇི་ལྟར་འགྲུབ་པ། བར་དོའི་ལུས། ཚེ་ཚད། སྡུག་བསྔལ་བཞི། ཐར་བར་བགྲོད་པའི་ལམ་གྱི་རང་བཞིན་ཉམས་སུ་ལེན་པ་ལ་
འཁོར་བ་ལས་ཐར་པའི་ཐབས་ངོས་བཟུང་བ། ལས་དང་པོ་བས་ཐོག་མར་ལྷག་པའི་བསླབ་པ་གསུམ་གྱི་གཞི་རྟེན་སོ་ཐར་གྱི་ཚུལ་ཁྲིམས་ལ་འབད་དགོས་པ། དེ་ལ་ལྟུང་བ་འབྱུང་བའི་སྒོ་བཞི་འགོག་
དགོས་ཚུལ་གསུམ། སྐྱེས་བུ་ཆེན་པོའི་ལམ་རིམ་ལ། ཐེག་པ་ཆེན་པོའི་ལམ་ལ་དང་པོ་ནས་འཇུག་དགོས་ཚུལ། དེར་འཇུག་པའི་སྒོ་སྤྱོད་པའི་རྟེན་སེམས་བསྐྱེད་ཚུལ། སེམས་བསྐྱེད་
ནས་སྤྱོད་པ་ལ་སློབ་ཚུལ་གསུམ། ཐེག་པ་ཆེན་པོར་འཇུག་པའི་སྒོ་སྤྱོད་པའི་རྟེན་སེམས་བསྐྱེད་ཚུལ་ལ། རྒྱུ་འབྲས་མན་ངག་བདུན་གྱི་སྒོ་ནས་བསྐྱེད་ཚུལ། བདག་གཞན་མཉམ་བརྗེའི་སྒོ་ནས་
བསྐྱེད་ཚུལ་གཉིས། རྒྱུ་འབྲས་མན་ངག་བདུན་གྱི་སྒོ་ནས་སེམས་བསྐྱེད་ཚུལ་ལ། སེམས་ཅན་ཐམས་ཅད་ལ་སེམས་སྙོམ་པར་སྒྲུབ་པ། གཞན་དོན་དོན་གཉེར་གྱི་བློ་བསྐྱེད་པ། སེམས་
བསྐྱེད་ཚུལ་དངོས་གསུམ། གཞན་དོན་དོན་གཉེར་གྱི་བློ་བསྐྱེད་པ་ལ། མར་ཤེས། དྲིན་དྲན། དྲིན་བཟོ། །ཡིད་འོང་གི་བྱམས་པ། སྙིང་རྗེ་ཆེན་པོ། །ལྷག་བསམ་རྣམ་དག་སྟེ་
དྲུག་བདག་གཞན་མཉམ་བརྗེའི་སྒོ་ནས་སེམས་བསྐྱེད་ཚུལ་ལ། གཏོང་ལེན་སྦྱོང་བ་དང། སེམས་བསྐྱེད་ཚུལ་གཉིས། སེམས་བསྐྱེད་ནས་སྤྱོད་པ་ལ་སློབ་ཚུལ་ལ། སྤྱོད་པ་
སྤྱིལ་སློབ་ཚུལ་དང། ཁྱད་པར་དུ་ཕར་ཕྱིན་ཐ་མ་གཉིས་ལ་སློབ་ཚུལ། མཐར་རྡོ་རྗེ་ཐེག་པ་ལ་འཇུག་དགོས་ཚུལ་གསུམ། སྤྱོད་པ་སྤྱི་ལ་སློབ་ཚུལ་ལ། རང་རྒྱུད་སྨིན་བྱེད་ཕྱིན་དྲུག་ལ་

[021B] གཞན་རྒྱུད་སྨིན་བྱེད་བསྡུ་བཞི་ལ་སློབ་ཚུལ་གཉིས། རང་རྒྱུད་སྨིན་བྱེད་ཕྱིན་དྲུག་ལ་སློབ་ཚུལ་ལ། སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་བསམ་གཏན་ཤེས་རབ་ཀྱི་ཕར་
ཕྱིན་ལ་སློབ་ཚུལ་དྲུག་སྦྱིན་པའི་ཕར་ཕྱིན་ལ་སློབ་ཚུལ་ལ། དེའི་ཕན་ཡོན། ཟང་ཟིང་གི་སྦྱིན་པ། མི་འཇིགས་པའི་སྦྱིན་པ། ཆོས་ཀྱི་སྦྱིན་པ་ལ་སློབ་ཚུལ་བཞི། ཚུལ་ཁྲིམས་
ཀྱི་ཕར་ཕྱིན་ལ་སློབ་ཚུལ་ལ། དེའི་ཕན་ཡོན། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་ལ་སློབ་ཚུལ་བཞི། བཟོད་པའི་ཕར་ཕྱིན་ལ་སློབ་ཚུལ་
ལ༑ དེའི་ཕན་ཡོན། གནོད་བྱེད་ལ་ཇི་མི་སྙམ་པ། སྡུག་བསྔལ་དང་ལེན། ཆོས་ལ་ངེས་སེམས་ཀྱི་བཟོད་པ་ལ་སློབ་ཚུལ་བཞི། བརྩོན་འགྲུས་ཀྱི་ཕར་ཕྱིན་ལ་སློབ་ཚུལ་ལ། དེའི་
ཕན་ཡོན། གོ་ཆའི་བརྩོན་འགྲུས། དགེ་བ་ཆོས་སྡུད། སེམས་ཅན་དོན་བྱེད་ཀྱི་བརྩོན་འགྲུས་ལ་སློབ་ཚུལ་བཞི། བསམ་གཏན་གྱི་ཕར་ཕྱིན་ལ་སློབ་ཚུལ་ལ། དེའི་ཕན་ཡོན་
ངོ་བོའི་སྒོ་ནས་དབྱེ་བ། ཕྱོགས་ཀྱི་སྒོ་ནས་དབྱེ་བ། བྱེད་ལས་ཀྱི་སྒོ་ནས་དབྱེ་བའི་བསམ་གཏན་ལ་སློབ་དགོས་ཚུལ་བཞི། ཤེས་རབ་ཀྱི་ཕར་ཕྱིན་ལ་སློབ་ཚུལ་ལ། དེའི་ཕན་ཡོན། ཀུན་
རྫོབ་རྟོགས་པའི་ཤེས་རབ། དོན་དམ་རྟོགས་པའི་ཤེས་རབ། སེམས་ཅན་གྱི་དོན་བྱེད་ཚུལ་རྟོགས་པའི་ཤེས་རབ་ལ་སློབ་དགོས་ཚུལ་བཞི། གཞན་རྒྱུད་སྨིན་བྱེད་བསྡུས་བ་ཞི་ལ་སློབ་ཚུལ་
ལ༑ སྦྱིན་པས་འཁོར་སྡུད་པ། སྙན་སྨྲས་དགེ་བ་ལ་སྦྱོར་བ། དོན་སྤྱོད་ཀྱིས་དགེ་བ་སྤྱོད་དུ་འཇུག་པ། དོན་མཐུན་གྱིས་རང་ཡང་དེ་བཞིན་སྤྱོད་པ་ལ་སློབ་ཚུལ་བཞི། ཁྱད་པར་དུ་ཕར་ཕྱིན་

[022A]༄༅། །ཐ་མ་གཉིས་ལ་སློབ་ཚུལ་ལ། བསམ་གཏན་གྱི་ངོ་བོ་ཞི་གནས་བསྒྲོམ་ཚུལ། ཤེས་རབ་ཀྱི་ངོ་བོ་ལྷག་མཐོང་བ་སྒོམ་ཚུལ་གཉིས། ཞི་གནས་བསྒོམ་ཚུལ་ལ། དེའི་ཕན་
ཡོན། ཞི་གནས་ཀྱི་དམིགས་པ། དེ་ལ་སེམས་གཏོང་ཚུལ། ཞི་གནས་སྐྱེ་བའི་གགས་བྱེད་འགོག་ ཤེས་རབ་ཀྱི་ངོ་བོ་ལྷག་
མཐོང་བསྒོམ་ཚུལ་ལ། དེའི་ཕན་ཡོན། ཤེས་རབ་ཀྱི་ཡུལ་བདག་མེད་གཏན་ལ་འབེབ་ཚུལ། བདག་མེད་ལ་དམིགས་པའི་ལྷག་མཐོང་བསྒྲུབ་ཚུལ་གསུམ། བདག་མེད་གཏན་ལ་འབེབ་
ཚུལ་གང་ཟག་གི་བདག་མེད། ཆོས་ཀྱི་བདག་མེད་གཏན་ལ་འབེབ་ཚུལ་གཉིས། གང་ཟག་གི་བདག་མེད་གཏན་ལ་དབབ་པ་ལ། དགག་བྱ་ངར་འཛིན་ལྷན་སྐྱེས་ཀྱིས་བདག་བདེན་པར་འཛིན་
ཚུལ་ངོས་འཛིན་པ་དགག་བྱ་ངེས་པའི་གནད། དར་འཛིན་ལྷན་སྐྱེས་ཀྱིས་བཟུང་ད་ལྟར་གྱི་བདག་ཡོད་ན་ལུས་སེམས་གཉིས་དང་གཅིག་ཐ་དད་གང་རུང་ཅིག་ཏུ་གྲུབ་དགོས་པ་ཁྱབ་པ་ངེས་པའི་གནད་
དེ་འདྲའི་བདག་ལུས་སེམས་གཉིས་དང་གཅིག་ཏུ་མ་གྲུབ་པ་གཅིག་བྲལ་ངེས་པའི་གནད། ལུས་སེམས་གཉིས་དང་ཐ་དད་དུ་མ་གྲུབ་པ་དུ་བྲལ་ངེས་པའི་གནད་ཏེ། གནད་བཞིའི་དཔྱད་པ་བྱེད་
ཚུལ༑ དེ་འདྲའི་བདེ་ལུས་སེམས་གཉིས་དང་གཅིག་ཐ་དང་གང་དུ་འང་མ་གྲུབ་པས་གཏན་ནས་མེད་པར་ངེས་པའི་ངེས་ཤེས་སྐྱོང་ཚུལ་ལྔ། ཆོས་ཀྱི་བདག་མེད་གཏན་ལ་དབབ་པ་ལ། རང་
གི་ལུས་བདེན་པར་འཛིན་པའི་བདེན་འཛིན་ལྷན་སྐྱེས་ཀྱི་ལུས་ཇི་ལྟར་བཟུང་བརྟགས་པ་སོགས་གནད་བཞིའི་དཔྱད་པ་བྱེད་ཚུལ། དེས་ཆོས་ཐམས་ཅད་མཚོན་ཚུལ་གཉིས། མཐར་སྔགས་ལ་

[022B] དབང་དུས་སུ་ཁས་བླངས་པའི་དམ་ཚིག་དང་སྔོམ་པ་
སྲུང་དགོས་པ། མཚན་བཅས་མཚན་མེད་དམ་རིམ་གཉིས་ཀྱི་རྣལ་འབྱོར་ལ་བསླབ་དགོས་པ། རང་ཅག་ལས་དང་པོ་བ་རྣམས་ཀྱིས་སྔ་མ་སྔ་མ་རྣམས་ད་ལྟ་ནས་ལག་ཏུ་ལེན་པ་དང་ཕྱི་མ་ཕྱི་མ་ད་ལྟ་
ལག་ལེན་མི་བཏུབ་པ་རྣམས་སྨོན་པའི་ཡུལ་དུ་བྱས་ནས། མདོར་ན་དངོས་སམ་འདུན་པ་ཅི་རིགས་ཀྱི་སྒོ་ནས་བཤེས་གཉེན་བསྟེན་ཚུལ་ནས་ཟུང་འཇུག་གི་བར་ཐམས་ཅད་ཉམས་སུ་ལེན་པ་ལ་འབད་དེ་
དལ་འབྱོར་ཐོབ་པ་དོན་ལྡན་དུ་བྱ་དགོས་པར་བསྟན་པའོ། །དེ་ལྟར་བྱང་ཆུབ་ལམ་གྱི་རིམ་པའི་དམིགས་ཁྲིད་ཉམས་སུ་ལེན་ཚུལ་གྱིས་བཅད་མདོར་བསྡུས་འདི་ནི་སྙོམས་ལས་པ་ངག་དབང་བློ་བཟང་
ཆོས་ལྡན་གྱིས་མཚོ་བདུན་གྱི་ལྷ་ཁང་ཆེན་མོར་སྡོམ་བརྩོན་སྡེ་སྣོད་འཛིན་པའི་དཀའ་རབ་འབྱམས་མང་པོས་གཙོ་བྱས། རྣམ་དཔྱོད་མོས་འདུན་ཅན་གྱི་དགེ་ཚུལ་སློང་སོགས་བཙུན་སྐྱ་མང་པོ་ལ་ལམ་རིམ་
གྱི་དམིགས་ཁྲིད་ཕོག་སྐབས། རང་གི་གམ་དུ་ཉེ་བར་གནས་པ་འགའ་ཞིག་གིས་ས་བཅད་ལོགས་སུ་བཀོད་པ་ཞིག་ཡོད་ན་བློ་ལ་བཟུང་ནས་ཁྲིད་དམིགས་གྱི་བཤད་པ་ཚོར་བསམ་བློ་ལ་བཟུང་ནས་ཁྲིད་དམིགས་གྱི་བཤད་པ་ཚོར་བསམ་བློ་བཏང་ན་འཆར་སླ་
ལ་སྡུམས་བདེ་བ་ཞིག་འོང་བ་འདྲ་བས་ས་བཅད་ལོགས་སུ་བསྒྲིགས་པ་ཞིག་གྱིས་ཞེས་བསྐུལ་བའི་ངོར་བསྒྲིགས་པ་སྟེ། ཡི་གེ་པ་ནི་ཆོས་འདི་ལ་མོས་པའི་དཔྱོད་ལྡན་དགེ་ཚུལ་དཔལ་བཟང་ངོ། །
འདིས་ཀྱང་རྒྱལ་བ་བློ་བཟང་གྲགས་པའི་བསྟན་པའི་སྙིང་པོ་ཆོས་ཚུལ་དྲི་མ་མེད་པ་འདི་ཉིད་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་ །།



﻿
[000]༄༅། །ཡན་ལག་བདུན་པའི་རྣམ་བཤད་ཕན་བདེའི་ལམ་སྟོན་ཞེས་བྱ་བ་བཞུགས། །

[001A]༄༅། །ན་མོ་གུ་རུ་མཉྫུ་གྷོ་ཥཱ་ཡ། བློ་བཟང་ཐུབ་དབང་རྡོ་རྗེ་འཆང་ཆེན་དང། །དབྱེར་མེད་དཔལ་ལྡན་བླ་མ་ལ་བཏུད་ནས། །ལམ་བཟང་སྐྱེ་བའི་ལྷན་ཅིག་བྱེད་པའི་རྐྱེན། །བསག་
སྦྱང་གནང་བསྡུས་ཡན་ལག་བདུན་པ་བཤད། །དེ་ཡང་བཟང་སྤྱོད་སྨོན་ལམ་ལས་འབྱུང་བའི་ཡན་ལག་བདུན་པའི་ཚིག་དོན་མདོར་བསྡུས་གོ་བདེ་བར་འཆད་པ་ལ་བདུན། ཕྱག་
འཚལ་བ། མཆོད་པ་འབུལ་བ། སྡིག་པ་བཤགས་པ། རྗེས་སུ་ཡི་རང་བ། ཆོས་འཁོར་བསྐོར་བར་བསྐུལ་བ། བཞུགས་པར་གསོལ་བ་འདེབས་པ། དགེ་བ་བསྔོ་བའོ། །དང་པོ་ལ་
གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། ཇི་སྙེད་སུ་དག་ཅེས་སོགས་ཚིགས་བཅད་གཅིག་སྟེ། ཕྱག་བགྱིའོ། ཞེས་བཤད་པའི་གཞིར་དྲང། གང་ལ་ན་
མི་ཡི་སེང་གེ་སྟེ་སངས་རྒྱས་ཀུན་ལའོ། །ཕྱོགས་འདིའི་མི་ཀུན་འདུས་ཞེས་པ་ལྟ་བུ་ཕྱོགས་རེ་བརྗོད་པར་ཡང་ཀུན་གྱི་སྒྲ་འཇུག་པས་སངས་རྒྱས་ཀྱང་ཕྱོགས་རེ་བ་ཙམ་ལ་ཕྱག་

[002A]༄༅། །བྱ་བ་ཡིན་ནམ་ཞེ་ན། ཡུལ་ཕྱོགས་རེ་བ་ཙམ་མ་ཡིན་གྱི་ཤར་ལ་སོགས་པའི་ཕྱོགས་བཅུའི་འཇིག་རྟེན་གྱི་ཁམས་ཇི་སྙེད་ཅིག་ཡོད་པ་ན་བཞུགས་
པའི་སངས་རྒྱས་གཅིག་ཀྱང་མ་ལུས་པ་དང། དུས་ཕྱོགས་རེ་བ་ཙམ་མ་ཡིན་གྱི་དུས་གསུམ་དུ་གཤེགས་པ་སྟེ་སྔར་བྱོན་ཟིན་པ་དང། མ་འོངས་པ་ན་འབྱོན་པར་འགྱུར་བ་
དང། ད་ལྟར་བྱུང་བའི་སངས་རྒྱས་སུ་དག་མཆིས་ལ་དེ་དག་ཐམས་ཅད་ལ་དམིགས་ནས་སོ། །གང་གིས་ན་གང་ཟག་སུ་ཡིན་པ་བདག་གིས་སོ། །ཚུལ་ཇི་ལྟར་ན། གཞན་
གྱི་གཡམ་ལ་རྒྱུག་ལྟ་བུ་མ་ཡིན་པར་ལུས་དང་ངག་དང་ཡིད་དེ་སྒོ་གསུམ་མ་དད་པའི་རྙོག་པ་དང་བྲལ་བའི་དྲང་པའི་དད་པས་ཀུན་ནས་བསླང་སྟེའོ། སངས་རྒྱས་ལ་མིའི་
སེང་གེར་བརྗོད་པའི་རྒྱུ་མཚན་ནི། མིའི་སྐྱེ་བར་སྟོན་ལ། སེང་གེ་ལྟར་གཞན་ཟིལ་གྱིས་གནོན་ཅིང་བག་ཚ་བ་མེད་པས་སོ། །གཉིས་པ་རྒྱས་པར་བཤད་པ་ལ་གསུམ་

[002B]ཡིད་ཀྱི་ཕྱག་ངག་གི་ཕྱག་གོ་དང་པོ་ནི། བཟང་པོ་སྤྱོད་པའི་ཞེས་སོགས་ཚིགས་བཅད་གཅིག་སྟེ། ཕྱག་འཚལ་ལོ། །གང་ལན་སྒྲིབ་གཉིས་ཀྱི་དགྲ་ལས་རྒྱལ་བའི་རྒྱལ་བ་
ཀུན་ལའོ། །དེ་ཡང་ཕྱོགས་རེ་བ་ཙམ་མིན་པར་ཕྱོགས་དང་དུས་ཀྱིས་བསྡུས་པའི་རྒྱལ་བ་ཐམས་ཅད་ད་ལྟ་མིག་གིས་དངོས་སུ་མི་མཐོང་ཡང་ཡིད་ཀྱི་ཡུལ་དུ་མངོན་སུམ་དུ་བཞུགས་པ་ལྟར་
དམིགས་ནས་སོ། །གང་གིས་ན། རང་གི་ལུས་སངས་རྒྱས་ཀྱི་ཞིང་མ་ལུས་པ་དག་གི་རྡུལ་ཕྲ་རབ་ཇི་སྙེད་ཡོད་པ་དང་གྲངས་མཉམ་པར་སྤྲུལ་ལ། ལུས་དེ་དག་ཐམས་ཅད་ཀྱི་ཐལ་མོ་སྦྱོར་
ཞིང་ཡན་ལག་ལྔ་ས་གཞི་ལ་རབ་ཏུ་བཏུད་པ་ཡིས་སོ། །ཚུལ་ཇི་ལྟར་ན། ཕྱག་ཡུལ་རྣམས་ཀྱི་བཟང་པོའི་སྤྱོད་པ་ལ་སྨོན་ལམ་གྱི་ཡུལ་དུ་བྱེད་པའི་དོན་གཉེར་གྱི་འདུན་པའི་སྟོབས་རབ་ཏུ་
བསྐྱེད་པ་དག་གིས་ཀུན་ནས་བསླངས་ཏེའོ། །གཉིས་པ་ཡིད་ཀྱི་ཕྱག་ནི། རྡུལ་གཅིག་སྟེང་ན་ཞེས་སོགས་ཚིགས་བཅད་གཅིག་སྟེ། རྡུལ་ཕྲ་རབ་གཅིག་གི་སྟེང་སྟེ་གོ་ས་ན་ཡང། སངས་རྒྱས་ཀྱི་
ཞིང་མ་ལུས་པའི་རྡུལ་ཕྲ་རབ་ཇི་སྙེད་ཡོད་པ་དང་གྲངས་མཉམ་པའི་སངས་རྒྱས་རྣམས་འཁོར་སངས་རྒྱས་ཀྱི་ཆོས་ལས་སྐྱེས་པའི་སྲས་བྱང་ཆུབ་སེམས་དཔས་བསྐོར་བའི་དབུས་ན་དོག་པ་

[003A]༄༅། །མེད་པར་བཞུགས་པ་དག་ཏུ་མོས་ཤིང། ཇི་ལྟར་རྡུལ་ཕྲ་རབ་གཅིག་གི་གོ་སར་རྒྱལ་བ་སྲས་བཅས་བཞུགས་པ་དེ་ལྟར་ཆོས་ཀྱི་དབྱིངས་སྟོང་པ་ཉིད་ཀྱིས་གང་དུ་ཁྱབ་པའི་
སྣོད་བཅུད་རྣམས་མ་ལུས་པ་ཐམས་ཅད་རྒྱལ་བ་སྲས་བཅས་དག་གིས་ཏིལ་གྱི་གང་བུ་ལྟར་བྱུར་བུར་གང་བར་གྱུར་པ་ལ། ཡོན་ཏན་རྗེས་སུ་དྲན་པའི་མོས་པའི་ཡིད་ཀྱིས་འདུད་པའོ། །ལུས་
ངག་གི་ཕྱག་ལ་ཡིད་ཀྱི་ཀུན་སློང་གཙོ་བོར་ཤེས་པའི་ཕྱིར་བར་གྱི་གསལ་བྱེད་དུ་བསྟན་གསུང། གསུམ་པ་ངག་གི་ཕྱག་ནི། དེ་དག་བསྔགས་པ་ཞེས་སོགས་ཚིགས་བཅད་གཅིག་སྟེ། བསྟོད་
པར་བགྱིའོ། །གང་ལ་ན། ལམ་བདེ་བ་ནས་འབྲས་བུ་བདེ་བར་གཤེགས་པའི་སངས་རྒྱས་ཐམས་ཅད་དོ། །གང་གིས་ན། བདག་གིས་སོ། ཚུལ་ཇི་ལྟར་ན། ཡིད་ཡུལ་དུ་དམིགས་པའི་རྒྱལ་བ་
སྲས་བཅས་དེ་དག་ཀུན་གྱི་སྐུ་གསུང་ཐུགས་འཕྲིན་ལས་ཀྱི་ཡོན་ཏན་གྱི་བསྔགས་པ་བརྗོད་པས་མི་ཟད་པ་རྒྱ་མཚོ་ཆེན་པོའི་ཆུ་རྡུལ་དང་འདྲ་བ་རྣམས། བསྟོད་དབྱངས་འབྱུང་བའི་ཡན་ལག་
སྟེ་རྒྱུ་རང་གི་ལུས་ཞིང་རྡུལ་དང་མཉམ་པ་རེ་རེ་ལ་མགོ་བོ་དཔག་ཏུ་མེད་པ་དང། མགོ་བོ་རེ་རེ་ལ་ལྕེ་རྒྱ་མཚོ་ཆེན་པོའི་ཆུ་རྡུལ་ལྟར་མང་པོར་སྤྲུལ་པའི་སྒྲ་དབྱངས་སྙན་པ་ཀུན་གྱིས་རབ་ཏུ་བརྗོད་ཅིང་

[003B] །གཉིས་པ་མཆོད་པ་འབུལ་བ་ལ་གཉིས། བླ་ན་ཡོད་པའི་མཆོད་པ་དང། བླ་ན་མེད་པའི་མཆོད་པའོ། །དང་པོ་ནི། མེ་ཏོག་དམ་པ་ཞེས་སོགས་ཚིགས་བཅད་གཉིས་ཏེ། མཆོད་པར་
བགྱིའོ། གང་ལ་ན་ཡིད་ཡུལ་དུ་དམིགས་པའི་རྒྱལ་བ་སྲས་བཅས་མཐའ་ཡས་པ་དེ་དག་ལ་ནིའོ། དངོས་པོ་གང་གིས་ན། བཟོའི་བཀོད་པ་མཆོག་ཏུ་མཛེས་པས་གཞན་ལས་ཁྱད་པར་དུ་འཕགས་པ་དང། རྒྱུ་བཟང་
བས་མཆོག་དང་དམ་པར་གྱུར་པའི་འཇིག་རྟེན་པའི་མཆོད་རྫས་ཡོད་དོ་ཅོག་ཀུན་གྱིས་སོ། །དེ་ཡང་ལྷ་དང་མིའི་ཡུལ་ལ་སོགས་པའི་སྡོང་པོ་དང་སིལ་མའི་མེ་ཏོག་རྨད་དུ་བྱུང་བའི་དམ་པ་རྣམས་དང། མེ་
ཏོག་དབྱིབས་དང་ཁ་དོག་སྣ་ཚོགས་སྤེལ་ཏེ་བརྒྱུས་པའི་འཕྲེང་བ་དམ་པ་རྣམས་དང། རྒྱུད་ཅན་དང་འབུད་པ་དང་རྡུང་བ་དང་དཀྲོལ་བ་ལས་ཡིད་དུ་འོང་བའི་སྒྲ་འབྱིན་པའི་སིལ་སྙན་དམ་པ་རྣམས་དང་
སྤོས་དྲི་ཞིམ་པོའི་ལྡེ་ཁུ་གང་དུ་རྒྱལ་བ་རྣམས་བཞུགས་པའི་ས་གཞི་ལ་རྐྱང་ནུལ་དུ་བྱུག་པར་བྱ་བའི་བདག་རྫས་དམ་པ་རྣམས་དང། ཚ་གདུང་སྐྱོབ་པར་བྱེད་པའི་ལྷ་རྫས་ཀྱི་གདུགས་མཆོག་ཏུ་རྒྱུར་
པ་རྣམས་དང། སྤོས་མར་ལ་སོགས་པ་དྲི་ཞིམ་ཞིང་འོད་གསལ་བ་དང་ཉི་ཟླ་དང་ནོར་བུ་རིན་པོ་ཆེའི་འོད་ལ་སོགས་པའི་མར་མེ་མཆོག་ཏུ་གྱུར་པ་རྣམས་དང། དྲི་བཟང་གི་རེད་བུ་ལ་སོགས་པ་སྦྱར་བ་དང་

[004A]༄༅། །ཙནྡན་ སྲབ་ཅིང་འཇམ་ལ་ཡང་བའི་ལྷ་མིའི་ན་བཟའ་དམ་པ་རྣམས་དང། སྐུ་ལུས་
ལ་བྱུག་པར་བྱ་བའི་སྟོང་གསུམ་དུ་དྲི་ངད་ལྡང་བའི་དྲི་བཟང་གིས་བསྒོས་པའི་སྤོས་ཆུ་མཆོག་ཏུ་གྱུར་པ་རྣམས་དང། གཏོར་ཞིང་བདུག་ཏུ་དུད་པའི་དྲི་བཟང་གི་ཕྱེ་མའི་ཕུར་མ་སྟེ་ཐུམ་པོར་བྱས་པའི་རྒྱ་
དང་དཔངས་རི་རབ་དང་མཉམ་པ་སོགས་སོ། །གཉིས་པ་བླ་ན་མེད་པའི་མཆོད་པ་ནི། མཆོད་པ་གང་རྣམས་ཞེས་སོགས་ཚིགས་བཅད་གཅིག་སྟེ། སངས་རྒྱས་དང་བྱང་ཆུབ་སེམས་དཔའ་མཐུ་ཅན་
རྣམས་ཀྱི་ཏིང་ངེ་འཛིན་གྱིས་མཆོད་རྫས་བཟང་རྒུ་སྤྲུལ་པ་གང་ཡིན་པ་རྣམས་ནི་དེ་ལས་གོང་དུ་གྱུར་པའི་མཆོད་པ་གཞན་མེད་པས་ན་བླ་ན་མེད་པ་དང། སངས་རྒྱས་ཀྱི་ཞིང་ཐམས་ཅད་རྒྱས་
པར་འགེངས་པས་ན་རྒྱ་ཆེ་བ་སྟེ། མཆོད་པ་དེ་དག་གིས་རྒྱལ་བ་ཐམས་ཅད་ལ་ཡང་མཆོད་པའི་མོས་པ་བྱའོ། །ལམ་རིམ་ཆེན་མོར། ཚིག་རྐང་ཐ་མ་གཉིས་ནི་གོང་མ་དེ་གཉིས་མ་ཚང་བ་ཐམས་ཅད་ལ་སྦྱར་
ཏེ་ཕྱག་དང་མཆོད་པ་རྣམས་ཀྱི་ཡུལ་དང་ཀུན་སློང་སྟོན་པའོ། །ཞེས་གསུངས་ཏེ། སྟོན་ཚུལ་ནི། རྒྱལ་བ་ཀུན་ལ་ཞེས་པས་ཕྱག་མཆོད་གང་ལ་འབུལ་བའི་ཡུལ་དང། བཟང་པོ་སྤྱོད་ལ་དད་པའི་སྟོབས་

[004B] ཞེས་པས་ཕྱག་མཆོད་གང་གིས་བྱེད་པའི་ཀུན་སློང་བསྟན་པའོ། གསུམ་པ་སྡིག་པ་བཤགས་པ་ནི། འདོད་ཆགས་ཞེ་སྡང་ཞེས་སོགས་ཚིགས་བཅད་གཅིག་སྟེ། རྒྱུ་རང་གི་སེམས་འདོད་ཆགས་
དང་ཞེ་སྡང་དང་གཏི་མུག་སྟེ་དུག་གསུམ་གྱིས་སྦགས་པའི་གཞན་དབང་གིས་ནི། གཞི་ལུས་དང་ངག་དང་དེ་བཞིན་དུ་ཡིད་ཀྱིས་ཀྱང་རུང་སྟེ། རང་བཞིན་ནི་བདག་གིས་བགྱིས་པ་སྟེ། དེ་ཡང་དངོས་སུ་རང་
གིས་བྱ་བ་དེ་ལ་ཞུགས་པ་དང། གཞན་བྱེད་དུ་ངག་གིས་བཅུག་པ་དང། གཞན་གྱིས་བྱས་པ་ལ་ཡིད་ཀྱིས་རྗེས་སུ་ཡི་རང་པའོ། །དེ་ལྟ་བུའི་སྡིག་པ་རང་རྒྱུད་ལ་ཅི་མཆིས་པ་སྟེ་གང་ཡོད་པ་དེ་དག་ཐམས་
ཅད་ལ་ཉེས་དམིགས་དྲན་པའི་འགྱོད་སེམས་དང་ཕྱིན་ཆད་སྡོམ་སེམས་ཀྱི་སྒོ་ནས་བདག་གི་རྒྱལ་བ་སྲས་བཅས་ཀྱི་སྤྱན་སྔར་སོ་སོར་ཏེ་ཡང་དང་ཡང་དུ་བཤགས་པར་བྱའོ། །བཞི་པ་རྗེས་སུ་ཡི་རང་
བ་ནི། ཕྱོགས་བཅུའི་རྒྱལ་བ་ཞེས་སོགས་ཚིགས་བཅད་གཅིག་སྟེ། ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་རྒྱལ་བ་སངས་རྒྱས་ཀུན་དང། སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་
དཔའ་རྣམས་དང། བསེ་རུ་ལྟ་བུ་དང་ཚོགས་ན་སྤྱོད་པའི་རང་རྒྱལ་རྣམས་དང། སློབ་པ་རྒྱུ་ཞུགས་ཕྱིར་འོང་ཕྱིར་མི་འོང་གསུམ་དང། མི་སློབ་པ་དགྲ་བཅོམ་པ་སྟེ་ཉན་ཐོས་ཟུང་བཞི་ཡ་བརྒྱད་རྣམས་དང་

[005A]༄༅། །འགྲོ་བ་རིགས་དྲུག་གི་སོ་སོ་སྐྱེ་བོ་སྟེ་གང་ཟག་ལྔ་པོ་དེ་ཀུན་གྱི་བསོད་ནམས་ཏེ་དགེ་བའི་ཆོས་ཆེ་ཆུང་གང་དང་གང་ལ་ཡང་མི་བཟོད་པའི་ཕྲག་དོག་མེད་པར་མ་ཟད། དེ་དང་དེ་དག་
ཀུན་གྱི་ཕན་ཡོན་དྲན་ནས་དབུལ་པོའི་བུས་གཏེར་རྙེད་པའི་ཕ་ལྟར་བདག་ཡི་རང་ཞིང་དགའ་བ་བསྒོམ་པའོ། །ལྔ་པ་ཆོས་འཁོར་བསྐོར་བར་བསྐུལ་བ་ནི། གང་རྣམས་ཕྱོགས་བཅུའི་ཞེས་སོགས་ཚིགས་
བཅད་གཅིག་སྟེ། གང་ཕྱོགས་བཅུའི་འཇིག་རྟེན་གྱི་ཁམས་རྣམས་ན་བླང་དོར་གྱི་གནས་བསྟན་ནས་རྨོངས་པའི་མུན་པ་སེལ་བའི་སྒྲོན་མེ་གང་དག་བྱང་ཆུབ་སྒྲུབ་པའི་ལམ་གྱི་རིམ་པར་བསླབས་པས་
སངས་རྒྱས་ཏེ་དུས་གསུམ་གྱི་ཤེས་བྱ་ལ་མ་ཆགས་ཤིང་ཐོགས་པ་མེད་པའི་མཁྱེན་པ་བརྙེས་ནས་རིང་དུ་མ་ལོན་པའི་འགྲོ་བའི་མགོན་པོ་དེ་དག་ཐམས་ཅད་ལ། བདག་གིས་ལུས་ཀྱང་དེ་སྙེད་དུ་
སྤྲུལ་ནས་སེམས་ཅན་ཐམས་ཅད་ལ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བླ་ན་མེད་པ་བསྐོར་བར་བྱ་བའི་ཕྱིར་དུ་བསྐུལ་མ་གདབ་པོ། །དྲུག་པ་བཞུགས་པར་གསོལ་བ་འདེབས་པ་ནི། མྱ་ངན་འདས་སྟོན་
ཞེས་སོགས་ཚིགས་བཅད་གཅིག་སྟེ། ཕྱོགས་བཅུའི་འཇིག་རྟེན་གྱི་ཁམས་ན་གདུལ་བྱ་འགའ་ཞིག་གི་ཕྱིར་མྱ་ངན་ལས་འདས་ཚུལ་སྟོན་པར་གང་བཞེད་པའི་སངས་རྒྱས་དེ་དག་ཐམས་ཅད་ལ་

[005B] མངོན་མཐོའི་ལམ་སྟོན་པས་གནས་སྐབས་སུ་བདེ་བ་བསྐྱེད་པའི་ཕྱིར་དུ། དུས་བསྐལ་པ་ཆེན་པོ་ཕྱོགས་བཅུའི་སངས་རྒྱས་
ཀྱི་ཞིང་གི་རྡུལ་ཕྲ་རབ་ཀྱི་གྲངས་སྙེད་དུ་མྱ་ངན་ལས་མི་འདའ་བར་བཞུགས་པར་ཡང། བདག་གིས་ལུས་དཔག་ཏུ་མེད་པར་སྤྲུལ་ཞིང་ཐལ་མོ་རབ་ཏུ་སྦྱར་ནས་གསོལ་བ་གདབ་པར་བགྱིའོ། །བདུན་པ་དགེ་
བ་བསྔོ་བ་ནི། ཕྱག་འཚལ་བ་དང་ཞེས་སོགས་ཚིགས་བཅད་གཅིག་སྟེ། གོང་དུ་བཤད་པའི་སྒོ་གསུམ་གུས་པས་ཕྱག་འཚལ་བ་དང། བླ་ན་ཡོད་མེད་ཀྱིས་མཆོད་པས་མཆོད་ཅིང། སྟོབས་བཞིས་
སྡིག་པ་བཤགས་པ་དང། གང་ཟག་ལྔའི་དགེ་བ་ལ་རྗེས་སུ་ཡི་རང་བ་དང། ཆོས་ཀྱི་འཁོར་ལོ་བསྐོར་བར་བསྐུལ་ཞིང། མྱ་ངན་ལས་མི་འདའ་བར་བཞུགས་སུ་གསོལ་བ་ཡི་དགེ་བས་མཚོན་ནས་བདག་
དང་གཞན་གྱིས་དགེ་བ་ཅུང་ཟད་ཙམ་ནས་ཤིན་ཏུ་ཆེན་པོའི་བར། གང་དང་ཅི་བསགས་པ་ཐམས་ཅད། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཐོབ་པར་བྱ་བའི་ཕྱིར་དུ་འདུན་པ་
དྲག་པོས་བསྔོ་བར་བགྱིའོ། །དེ་ལྟར་ཡན་ལག་བདུན་པ་དེ་བསྡུ་ན། བསག་པ་དང་སྦྱང་བ་དང་སྤེལ་ཞིང་མི་ཟད་པར་བྱེད་པའི་ཕུང་པོ་གསུམ་དུ་འདུའོ། །ལམ་རིམ་ཆེན་མོ་ལས། ཡན་ལག་བདུན་པའི་ཚིག་

[006A]༄༅། །དོན་བཤད་ཟིན་པའི་མཇུག་ཏུ། དེ་ལྟར་ཚིག་དེ་དག་གི་དོན་གོ་བར་བྱས་ལ། ཡིད་གཞན་དུ་མ་ཡེངས་པར་དལ་བུས་ཇི་སྐད་བསྟན་པ་བཞིན་དུ་བྱས་ན། བསོད་ནམས་ཀྱི་ཕུང་པོ་དཔག་
ཏུ་མེད་པ་འཛིན་ནོ། །ཞེས་དང་པོར་ཚིག་ཟིན་ཅིང་དོན་གོ་བ་ཞིག་དང། དེ་ནས་ཡན་ལག་བདུན་པ་ནམ་བྱེད་རེས་ཀྱིས་ཚིག་དལ་བུས་ཁ་ཏོན་བགྱིད་ཅིང་སེམས་མ་ཡེངས་པར་ཚིག་དོན་གཞུང་ལས་འབྱུང་བ་
ལྟར་བསྒོམས་ན་ཚར་རེ་རེ་ལ་ཡང་བསོད་ནམས་དཔག་ཏུ་མེད་པ་འབྱུང་བར་གསུངས་པ་འདི་ལ་ནུས་པ་ཅི་ཡོད་ཀྱིས་འབད་ནས་དལ་བའི་རྟེན་ལ་སྙིང་པོ་དམ་པ་བླང་བར་བྱའོ། སྨྲས་པ། རྣམ་འདྲེན་ཉི་
མའི་གཉེན་གྱི་གསུང་གསང་བཅུད། །འཕགས་པ་གདོང་པོ་བཀོད་པའི་མདོ་སྡེ་ལས། །འབྱུང་བའི་མཆོག་དམན་ཡོངས་ཀྱི་ཉམས་ལེན་སྡོམས། བསག་སྦྱང་གནད་བསྡུས་ཡན་ལག་བདུན་པའི་དོན། ཀླུ་
སྒྲུབ་ཕྱོགས་གླང་རྒྱན་བཟང་ཤཱཀྱའི་བཤེས། །གཙང་ཆུང་ཆོས་གྲགས་སྒྲོལ་བའི་མགོན་པོ་དང། །ཡབ་རྗེ་རྒྱལ་བ་གཉིས་པ་ལ་སོགས་པའི། །རྒྱ་བོད་མཁས་པའི་གཞུང་མང་བལྟས་ནས་སྦྱར། །དེ་ལས་
བྱུང་བའི་དགེ་ཚོགས་པཀྵུའི་ཀླུང། །ལེགས་སྦྱང་ཆུ་ཕྲན་སྟོང་དང་ལྷན་ཅིག་ཏུ། །རྣམ་མཁྱེན་རིན་ཆེན་འབྱུང་བའི་གནས་ཕྱིན་ནས། །མཁའ་མཉམ་འགྲོ་བའི་གསོས་སུ་འགྱུར་བར་ཤོག་ ཅེས་བཟང་སྤྱོད་སྨོན་

[006B] ཤཱཀྱའི་དགེ་སློང་དྷརྨ་བྷ་དྲས་མྱོས་ལྡན་གྱི་ལོའི་སྣོན་
ཟླ་བའི་ཡར་ཚེས་བཟང་པོར་དངུལ་ཆུའི་རི་ཕུག་ཏུ་བྲིས།། །།།



