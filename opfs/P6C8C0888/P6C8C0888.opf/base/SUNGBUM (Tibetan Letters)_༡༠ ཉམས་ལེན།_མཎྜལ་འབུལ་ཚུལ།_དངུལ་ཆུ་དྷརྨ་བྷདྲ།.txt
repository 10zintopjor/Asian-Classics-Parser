   ༈    མཎྜལ་ཚོམ་བུ་ཉེར་གསུམ་མའི་སྐབས་ཀྱི་རི་མཚོ་གླིང་
སོགས་མཛོད་དང། དུས་འཁོར་གྱི་ལུགས་གང་བྱས་ཀྱང་མི་རུང་བ་མེད་འདྲ་ཡང། རྗེའི་གདན་རྫོགས་དམར་ཁྲིད་ཀྱི་འབྱུང་བཞིའི་ས་བོན་དུས་འཁོར་དང་མཐུན་པར་འདུག་པས། དེ་ལ་མོས་ན་དྭགས་
པོ་དགེ་བཤེས་ཀྱི་མཎྜལ་འཁྲིད་ཡིག་དེ་སྤྱི་དོན་དྲི་མེད་འོད་རྒྱན་ལྟར་སྣང་བས། བྱང་བགྲོད་ལྷོ་བགྲོད་ཀྱི་ཉི་ཟླའི་འཆར་ནུབ་སོགས་དེ་དག་ལས་མཁྱེན་པར་མཛོད་



﻿
[001A]༄༅། །མཎྜལ་གྱི་འཁྲིད་ཡིག་བསོད་ནམས་ཀྱི་ཆུ་གཏེར་ཞེས་བྱ་བ་བཞུགས་སོ་

[001B]༄༅། །ན་མོ་གུ་རུ་མཉྫུ་གྷོ་ཥཱ་ཡ། མཚན་དཔེས་མཛེས་སྐུ་གུར་ཀུམ་ལྷུན་པོའི་ཟླ། །དྲུག་ཅུའི་གསུང་དྦཡྔྶ་སྙན་འགྱུར་རྣ་བའི་སྤྱིད། །མཁྱེན་བརྩེའི་ཐུགས་གསང་
མཐའ་བྲལ་ནམ་མཁའི་ཆུ། །འཇམ་མགོན་བླ་མའི་ཞབས་པད་སྤྱི་བོར་མཆོད། །ཕན་བདེའི་རིན་ཆེན་འབྱུང་གནས་བསོད་ནམས་ཀྱི། །མཚོ་ཆེན་གང་ལས་འཕེལ་བའི་ཐབས་ཀྱི་ཕུལ། །
མཎྜལ་བཤད་འཁྲིད་ཆབ་ཀླུང་རྣམ་བཞིའི་རྒྱུན། །གང་བློའི་མ་དྲོས་ཆུ་ཡི་གཏེར་ལས་སྤྲོ། །དེ་ཡང་མཎྜལ་གྱི་མདོ་དང་འདུས་པའི་རྩ་རྒྱུད་སོགས་ལས་གསལ་བར་བཤད་ཅིང། ཚོགས་
གསག་པ་མཎྜལ་གྱི་འཁྲིད་ཅེས་འཕགས་བོད་ཀྱི་མཁས་གྲུབ་རྣམས་ལ་རླུང་ལྟར་གྲགས་ཤིང་ཕྱག་བཞེས་སུ་མྡཟད་པ་དེ་ཉིད་འཆད་པ་ལ། ཕྱི་ནང་གསང་བ་དེ་ཁོ་ན་ཉིད་ཀྱི་མཎྜལ་

[002A]༄༅། །ཏེ་བཞི་དང། ཕྱིའི་མཎྜལ་ལ་ཡང་ཚོམ་བུ་བདུན་མ་དགུ་མ་ཉེར་གསུམ་མ་སོ་བདུན་མ་སོགས་དང། ཕྱི་མ་ལའང་གཞུང་གི་ཚིག་རིས་དང་འབུལ་ཚུལ་གྱི་ཕྱག་རྒྱུན་
སྣ་ཚོགས་ཤིག་འདུག་ཀྱང། འདིར་ཆོས་སྤྱོད་སྐལ་བཟང་མགྲིན་རྒན་དུ་འབྱུང་བའི་ཚོམ་བུ་སོ་བདུན་མ་བླ་མའི་མན་ངག་བཞིན་དུ་བརྗོད་ན། རྒྱུ་རབ་རིན་པོ་ཆེ་གསེར་དངུལ་སོགས། འབྲིང་
འཁར་བར་གསངས་སོགས། ཐ་མ་རྡོ་ཤིང་ས་སོགས་ལས་བྱས་པ། །ཁ་དོག་དང་དབྱིབས་ཛ་ལྟར་རིགས་པ། ཆེ་ཆུང་ཁྲུ་གང་གི་ཚད་ཙམ་སོགས་ཀྱི་མཎྜལ་དང། རབ་གསེར་དངུལ་བྱུར་རུ་མུ་
མན་སོགས་རིན་པོ་ཆེ། འབྲིང་སྨན་སྣ་དང་དྲི་བཟང་གི་ཕྱེ་མ། ཐ་མ་འབྲུ་གཙང་དང་དུང་མགྲོན་བུ་སོགས་ཀྱི་ཚོམ་བུ་སྟ་གོན་བྱས་ལ། མཎྜལ་གྱི་ནང་དང་ལོགས་ལ་བ་བྱུང་ལྔ་དང། སྟོང་[*STENG]དང་
ཚོམ་བུ་ལ་དྲི་བཟང་དང་བདུད་རྩི་ལྔས་བྱུགས། དེ་ནས་ལག་པ་་ཡོན་པས་མཎྜལ་བཟུང། གཡས་པའི་ལག་ངར་གྱིས་བྱི་དོར་ལེགས་པར་བྱས་ཏེ་ཚོམ་བུ་ནས་ཅུང་ཟད་བཀྲམས་ལ། ཨོཾ་བཛྲ་

[002B] དབང་ཆེན་གསེར་གྱི་ས་གཞི། ཞེས་བརྗོད། དེ་ཡང་འགོའི་ཨོཾ་དང་མགུག་གི་ཨཱ་ཧཱུཾ་ནི་རྡོ་རྗེ་གསུམ་གྱི་ས་བོན། བཛྲ་ནི་རྡོ་རྗེ། བྷཱུ་མི་ནི་ས་གཞི་སྟེ། སྔགས་ལུགས་ལྟར་ན། རྡོ་རྗེ་གསུམ་དབྱེར་
མི་ཕྱེད་པའི་བདེ་སྟོང་གི་ཡེ་ཤེས་ས་དཀྱིལ་སོགས་ཀྱི་རྣམ་པ་ཅན་དུ་ཤར་བར་མོས་ནས་བྱིན་གྱིས་རླབ་པའོ། །དེའི་ཚེ་མཎྜལ་གྱི་གོ་སར་རླུང་གི་དཀྱིལ་འཁོར་སྔོན་པོ་དཔངས་སུ་དཔག་ཚད་ས་ཡ་གཅིག་དང་
དྲུག་འབུམ། རྒྱར་དཔག་ཚད་གྲངས་མེད་ཡོད་པ། དེའི་སྟེང་དུ་ཆུའི་དཀྱིལ་འཁོར་དཀར་པོ་དཔངས་སུ་དཔག་ཚད་བརྒྱད་འབུམ་ཡོད་པ། དེའི་སྟེང་དུ་དབང་ཆེན་གསེར་གྱི་ས་གཞི་དཔངས་སུ་དཔག་ཚད་
སུམ་འབུམ་ཉི་ཁྲི་ཡོད་པ། ཆུ་སའི་དཀྱིལ་འཁོར་གཉིས་ཀའི་རྒྱར་དཔག་ཚད་ས་ཡ་གཅིག་དང་ཉིས་འབུམ་སུམ་སྟོང་བཞི་བརྒྱ་ལྔ་བཅུ་ཡོད་པ། དཀྱིལ་འཁོར་གསུམ་ག་དབྱིབས་ཟླུམ་པོ་རྡ་ཐད་ལ་
བཞག་པ་ལྟ་བུ་ཞིག་ལམ་གྱིས་གྲུབ་པར་བསམ། དེ་ནས་མཎྜལ་གྱི་སྡེ་དགེ་མཐའ་སྐོར་དུ་མུ་འཕྲེང་བཞག་པའི་ནང་ངོས་སུ་ཚོམ་བུས་་ཡས་སྐོར་དུ་བསྐོར་ལ། ཨོཾ་བཛྲ་རེ་ཁེ་ཨཱ་ཧཱུཾ། ཕྱི་ལྕགས་
རི་ཁོར་ཡུག་གིས་བསྐོར་བའི། ཞེས་བརྗོད། དེའི་སྔགས་དོན་གཞན་རྣམས་གོང་ལྟར་དང། རེ་ཁེ་ནི། ཁོར་ཡུག་གམ་མུ་ཁྱུད་དེ། བདེ་སྟོང་གི་ཡེ་ཤེས་ལྕགས་རིའི་རྣམ་པར་བྱས་ནས་བྱིན་གྱིས་རློབ་པ་

[003A]༄༅། །ཡིན་པས། དབང་ཆེན་གསེར་གྱི་ས་གཞིའི་སྟེང་གི་མཐའ་སྐོར་དུ་རྒྱུ་ལྕགས་ལས་གྲུབ་པའི་རི་བོ་དཔངས་ཞེང་དུ་དཔག་ཚད་སུམ་བརྒྱ་བཅུ་གཉིས་དང་རྒྱང་གྲགས་བཞི་རེ་ཡོད་
པས་ཟླུམ་པོར་བསྐོར་བའི་ནང་ཐམས་ཅད་དཔངས་སུ་དཔག་ཚད་བརྒྱད་ཁྲི་ཡོད་པའི་ཆོས་ཁེངས་པར་བསམ། དེ་ནས་དབུས་སུ་ཚོམ་བུ་བཀོད་ལ། དབུས་སུ་རིའི་རྒྱལ་པོ་རི་རབ། ཅེས་བརྗོད་ཅིག་
དབང་ཆེན་གསེར་གྱི་ས་གཞིའི་དབུས་ཀྱི་རོལ་མཚོ་དང་པོའི་དཀྱིལ་ནས་རི་རྒྱལ་ལྷུན་པོ་རྒྱུ་ཤར་དངུལ། ལྷོ་བཻཌཱུརྱ། ནུབ་པདྨ་རཱ་ག་བྱང་གསེར་ལས་གྲུབ་པ། དབྱིབས་གྲུ་བཞི། དཔངས་ཞེང་དུ་དཔག་
ཚད་བརྒྱད་ཁྲི་རེ་ཡོད་པ། དེའི་སྐེད་པ་མན་ཆད་དུ་བང་རིམ་བཞི་ཡོད་པའི་མཐའ་སྐོར་དུ། དྭང་བ་སིལ་ཡང་འཇམ་དྲིར་ཞིམ། །མགྲིན་པ་ལ་ཕན་ལྟོར་མི་གནོད། །ཅེས་པ་ལྟར་གྱི་ཡན་ལག་བྲྒཡྡ་དང་
ལྡན་པའི་རོལ་བའི་མཚོ་བདུན་དང། གཉའ་ཤིང་འཛིན་དང་གཤོལ་མདའ་འཛིན། སེང་ལྡེང་ཅན་དང་ལྟ་ན་སྡུག་རྟ་རྣ་དང་ནི་རྣམ་འདུད་དང། །མུ་ཁྱུད་འཛིན་ཏེ་གསེར་རི་བདུན། །ཞེས་པ་ལྟར་གྱི་
གསེར་གྱི་རི་བདུན་གྱིས་སྤེལ་ཏེ་གྲུ་བཞིར་བསྐོར་བ། རི་རབ་ཀྱི་སྟེང་གི་ཕྱོགས་མཚམས་བཞིར་ལྕོག་བརྒྱད་དང་དབུས་སུ་གྲོང་ཁྱེར་ལྟ་ན་སྡུག་དང། དེའི་ཡང་དབུས་སུ་རྣམ་པར་རྒྱལ་བའི་

[003B] བང་རིམ་བཞི་དང་གསེར་རི་བདུན་ལ་རྒྱལ་ཆེན་བཞི་རིས་ཀྱི་ལྷ་གནས་སྣོད་བཅུད་ཀྱི་ཁྱད་པར་སྣ་ཚོགས་དང་བཅས་པ་ཞིག་ལམ་གྱིས་གྲུབ་པར་བསམ། །དེ་ནས་
དབུས་ཀྱི་ཚོམ་བུ་དེའི་མདུན་འབུལ་ཡུལ་ལ་བསྟན་པའི་ཕྱོགས་ལ་ཤར་དུ་བྱས་པའི་ཤར་དུ་ཚོམ་བུ་བཀོད་ལ། ཤར་ལུས་འཕགས་པ། ཞེས་བརྗོད་ཅིང། གསེར་རི་ཕྱི་མ་མུ་ཁྱུད་འཛིན་དང་ལྕགས་རིའི་བར་དུ་ཕྱི་རྒ་མཚོ་
ཆེན་པོས་གང་བའི་དཀྱིལ་ནས་གླིང་བཞི་གླིང་ཕྲན་བརྒྱད་ཐོན་པའི་ཚུལ་དུ་ཡོད་པས། འཛམ་བུ་གླིང་ལ་ལྟོས་པའི་རི་རབ་ཀྱི་ཤར་ན་ཡོད་ཅིང། དེའི་མི་རྣམས་འཛམ་བུ་གླིང་པ་ལས་ལུས་ཉིས་འགྱུར་གྱིས་འཕགས་པས་ན་
ཤར་ལུས་འཕགས་པ་སྟེ། ཁ་དོག་དཀར་པོ། དབྱིབས་ཟླ་གམ་འདྲ་བའི་ངོས་གཞན་གསུམ་ལ་དཔག་ཚད་སྟོང་ཕྲག་གཉིས་རེ་དང། ལྕགས་རི་ཕྱོགས་ཀྱི་ངོས་ལ་དཔག་ཚད་སུམ་བརྒྱ་ལྔ་བཅུ་ཡོད་པ་ཞིག་བསམ། །དེ་ནས་
ལྷོར་ཚོམ་བུ་བཀོད་ལ། ལྷོ་འཛམ་བུ་གླིང། ཞེས་བརྗོད་ཅིང། རི་རབ་ཀྱི་ལྷོ་ན་ཡོད་ཅིང། དེར་སྐྱེས་པའི་ཤིང་འཇམ་བུའི་འབྲས་བུ་མཚོར་ལུངས་པའི་སྒྲས་འཛམ་བུ་ཞེས་སྒྲོག་པ་དང། མཐའ་མཚོས་བསྐོར་བས་ན་ལྷོ་
འཛམ་བུ་གློང་སྟེ། ཁ་དོག་སྔོན་པོ། དབྱིབས་ཤིང་རྟ་འདྲ་བའི་ངོས་གཞན་གསུམ་ལ་དཔག་ཚད་སྟོང་ཕྲག་གཉིས་རེ་དང། ལྕགས་རི་ཕྱོགས་ཀྱི་ངོས་ལ་དཔག་ཚད་གསུམ་དང་རྒྱང་གྲགས་བཞི་ཡོད་ཨཔ་ཞིག་བསམ་

[004A]༄༅། །དེ་ནས་ནུབ་ཏུ་ཚོམ་བུ་བཀོད་ལ། ནུབ་བ་ལང་སྤྱོད། ཅེས་བརྗོད་ཅིང། རི་རབ་ཀྱི་ནུབ་ན་ཡོད་ཅིང། བ་ལང་ལ་ལོངས་སྤྱོད་ཀྱི་གཙོ་བོར་བྱེད་པས་ན་ནུབ་བ་ལང་སྤྱོད་དེ། ཁ་དོག་གསེར་པོ། དབྱིབས་ཟླུམ་
པོ་མཐའ་སྐོར་ལ་དཔག་ཚད་བདུན་སྟོང་དང་རྒྱང་གྲགས་བཞི་ཡོད་པ་ཞིག་བསམ། དེ་ནས་བྱང་དུ་ཚོམ་བུ་བཀོད་ལ། བྱང་སྒྲ་མི་སྙན། ཞེས་བརྗོད་ཅིང། རི་རབ་ཀྱི་བྱང་ན་ཡོད་ཅིང། འཆི་བའི་ཚེ་ཞག་བདུན་གྱི་གོང་དུ་
སྒྲ་མི་སྙན་པ་ཐོས་པས་ན་བྱང་སྒྲ་མི་སྙན་ཏེ། ཁ་དོག་སེར་པོ། དབྱིབས་གྲུ་བཞི། ངོས་རེ་ལ་དཔག་ཚད་ཉིས་སྟོང་རེ་ཡོད་པ་ཞིག་བསམ། དེ་ནས་ཤར་གླིང་ཁ་ཕྱི་ལ་བལྟས་པའི་གཡས་གཡོན་དུ་ཚོམ་བུ་རེ་བཀོད་ལ། ལུས་དང་
ལུས་འཕགས། ཞེས་དང། ལྷོ་གླིང་གི་གཡས་གཡོན་དུ་ཚོམ་བུ་རེ་བཀོད་ལ། རྔ་ཡབ་དང་རྔ་ཡབ་གཞན། ཞེས་དང། ནུབ་གླིང་གི་གཡས་གཡོན་དུ་ཚོམ་བུ་རེ་བཀོད་ལ། གཡོ་ལྡན་དང་ལམ་མཆོག་འགྲོ། ཞེས་དང་
བྱང་གླིང་གི་གཡས་གཡོན་དུ་ཚོམ་བུ་རེ་བཀོད་ལ། སྒྲ་མི་སྙན་དང་སྒྲ་མི་སྙན་གྱི་ཟླ། ཞེས་བརྗོད་ཅིང། གླིང་རང་རང་དང་མདོག་དབྱིབས་མཚུངས་ཤིང་རྒྱ་ཁྱོན་ཆུང་བ་རེ་བསམ། དེ་ནས་ཤར་གྱི་ནང་དུ་ཚོམ་བུ་བཀོད་ལ། རིན་པོ་
ཆེའི་རི་བོ་ཞེས་བརྗོད་ཅིང། ཤར་གླིང་དུ་པདྨ་རཱ་ག་ཨིནྡྲ་ནཱི་ལ། བཻཌཱུརྱ། རྒད། རྡོ་རྗེ་ཕ་ལམ། མུ་ཏིག་བྱུ་རུ་སོགས་རིན་པོ་ཆེ་སྣ་ཚོགས་ཀྱི་རི་བོ་རྒྱ་ཆེ་ཞིང། དཔངས་མཐོ་བ་སོགས་སྣོད་བཅུད་ཀྱི་ཁྱད་པར་སྣ་ཚོགས་ཡོད་

[004B] དེ་ནས་ལྷོའི་ནང་དུ་ཚོམ་བུ་བཀོད་ལ། དཔག་བསམ་གྱི་ཤིང། ཞེས་བརྗོད་ཅིང། ལྷོ་གླིང་དུ་རྩ་བ་གསེག་སྡོང་པོ་དངུལ། ཡལ་ག་བཻཌཱུརླ། ལོ་མ་ཤེལ། འདབ་མ་སྤུག་མེ་ཏོག་མུ་ཏིག་དམར་པོ། འབྲས་བུ་རྡོའི་སྙིང་པོ་
སྟེ། རིན་པོ་ཆེ་སྣ་བདུན་ལས་གྲུབ་པ། རྒྱན་གོས་ཡོ་བྱད་སོགས་འདོད་རྒུ་ཐམས་ཅད་ཡིད་བཞིན་དུ་འབྱུང་བའི་དཔག་བསམ་གྱི་ཤིང་སོགས་སྣོད་བཅུད་ཀྱི་ཁྱད་པར་སྣ་ཚོགས་ཡོད་པར་བསམ། དེ་ནས་ནུབ་ཀྱི་ནང་དུ་ཚོམ་བུ་བཀོད་ལ་
འདོད་འཇོའི་བ། ཞེས་བརྗོད་ཅིང། ནུབ་གླིང་དུ། རྭ་ཅོ་རྡོ་རྗེ་ཕ་ལམ་དང་རྨིག་པ་ཨིནྡྲ་ནཱི་ལ་དང་རྡམ་དཔག་བསམ་གྱི་ལྗོན་པ་ལས་གྲུབ་པ་འདྲ་བ། ཞོག་དང་ལྐོག་ཤལ་ཕུན་སུམ་ཚོགས་པ། ཁ་དོག་དམར་སེར་གུར་ཀུམ་གྱི་ལྷུན་པོ་འགྲོ་
ཤེས་པ་ལྟ་བུར་བཟུགས་བཟང་ཞིང་ལྟ་ན་སྡུག་པ། འོ་མ་དང་ནོར་འབྲུ་སོགས་ཅི་འདོད་ཐམས་ཅད་འཛད་མེད་དུ་འབྱུང་བའི་འདོད་འཇོའི་བ་སོགས་སྣོད་བཅུད་ཀྱི་ཁྱད་པར་སྣ་ཚོགས་ཡོད་པ་རེ་བསམ། དེ་ནས་བྱང་གི་ནང་དུ་ཚོམ་བུ་བཀོད་
ལ། མ་རྨོས་པའི་ལོ་ཏོག་ཅེས་བརྗོད་ཅིང། བྱང་གླིང་དུ། མ་རྨོས་མ་བཏབ་པར་སྐྱེ་བའི་འབྲས་ས་ལུའི་ལོ་ཏོག་ཡངས་ཤིང་རྒྱ་ཆེ་བ། རྩ་བ་སོར་བཞི་པ། ཤུན་པ་དང་ཕུབ་མ་མེད་པ། ནང་བརྡས་པ་ནུབ་མི་མངོན་ཅིང་ནུབ་བརྡས་
མངོན་པ། ཁ་དོག་དང་རོ་བཅུད་ཕུན་སུམ་ཚོགས་པ་དང་ལྡན་པ་སོགས་སྣོད་བཅུད་ཀྱི་ཁྱད་པར་སྣ་ཚོགས་ཡོད་པར་བསམ། དེ་ནས་ཡང་ཤར་གྱི་ནང་དུ་ཚོམ་བུ་བཀོད་ལ། འཁོར་ལོ་རིན་པོ་ཆེ། ཞེས་བརྗོད་ཅིང། ཤར་གྱི་བར་སྣང་དུ་

[005A]༄༅། །རྒྱུ་འཛམ་བུ་ཆུ་བོའི་གསེར་ལས་གྲུབ་པ། དབྱིབས་ལྟེ་བ་རྩིབས་སྟོང་མུ་ཁྱུད་དང་ལྡན་པ། རྒྱར་དཔག་ཚད་ལྔ་བརྒྱ་ཡོད་པ། ཉི་མ་ལྟར་འོད་ཟེར་འཕྲོ་ཞིང་མཛེས་པ། ནམ་མཁར་འཕགས་ཏེ་དཔག་ཚད་
འབུམ་གྱི་ལམ་ཉིན་གཅིག་ལ་བགྲོད་ནུས་པ། འཁོར་ལོས་སྒྱུར་བའི་རྒྱལ་པོ་དཔུང་ཚོགས་ཡན་ལག་བཞི་དང་བཅས་པ་ནམ་མཁའི་ལམ་ལས་གླིང་བཞི་དང་རྒྱལ་ཆེན་བཞིའི་གནས་སུ་བཀྲི་བར་ནུས་པའི་འཁོར་ལོ་རིན་པོ་
ཆེ་དཔག་ཏུ་མེད་པ་བསམ། དེ་ནས་ལྷོའི་ནང་དུ་ཚོམ་བུ་བཀོད་ལ། ནོར་བུ་རིན་པོ་ཆེ། ཞེས་བརྗོད་ཅིང། ལྷོའི་བར་སྣང་དུ། རྒྱུ་བཻཌཱུརྱ་སྔོན་པོ་ལས་གྲུབ་པ། དབྱིབས་ཟུར་བརྒྱད་དང་ལྡན་པ། འོད་ཟེར་ཁ་དོག་ལྔ་འཕྲོ་བ་ས་དཔག་
ཚད་བརྒྱའི་བར་དུ་ཉི་མ་བཞིན་དུ་གསལ་བར་བྱེད་པ། འོད་དེས་ཚ་བའི་དུས་སུ་བསིལ་བ་དང་གྲང་བའི་དུས་སུ་དྲོ་བར་བྱེད་པ། དཔག་ཚད་བརྒྱ་ཚུན་ཆད་དུ་རིམས་ནད་དང་དུས་མིན་གྱི་འཆི་བ་མི་འབྱུང་བ། ཡིད་ལ་བསམ་པ་
ཐམས་ཅད་འབད་མེད་དུ་འབྱུང་བར་ནུས་པའི་ནོར་བུ་རིན་པོ་ཆེ་དཔག་ཏུ་མེད་པ་བསམ། དེ་ནས་ནུབ་ཀྱི་ནང་དུ་ཚོམ་བུ་བཀོད་ལ། བཙུན་མོ་རིན་པོ་ཆེ། ཞེས་བརྗོད་ཅིང། ནུབ་ཀྱི་བར་སྣང་དུ་གཟུགས་མཛེས་ཤིང་ཡིད་དུ་འོང་
ལ་ལྟ་ན་སྡུག་པ། ལུས་ལས་ག་པུར་དང་ཁ་ནས་ཨུཏྤ་ལའི་དྲི་ཞིམ་འབྱུང་བ། མཆོག་ཏུ་གྱུར་པའི་བདེ་བ་སྟེར་བའི་རེག་བྱ་ཕུན་སུམ་ཚོགས་པ་དང་ལྡན་པ། གང་དུ་གནས་པའི་གླིང་དེའི་སྐྱེ་བོ་རྣམས་ཀྱི་ལུས་ཀྱི་བཀྲེས་སྐོམ་

[005B] སྐྱེས་པ་གཞན་སེམས་པ། སེར་སྣ། མི་རིགས་པར་ཆགས་པ། མི་རིགས་པའི་གནས་ལ་དགའ་བ། ཁྱིམ་ཐབ་ཀྱི་སྲོག་གཅོད་འདོད་པ་སྟེ་བུད་མེད་ཀྱི་སྐྱོན་ལྔ་དང་བྲལ་ཞིང། བསམ་པ་
མཐུན་པ། བུ་མང་པོ་བཙའ་བ། རིགས་མཐུན་པ། སྲིད་མཐོ་བ། བུད་མེད་གཞན་ལ་ཕྲག་དོག་མེད་པ། ཚིག་ཅལ་ཅོལ་མི་སྨྲ་བ། ལོག་ལྟ་མེད་པ། ཁྱིམ་ཐབ་མེད་ཀྱང་འདོད་ཡོན་གྱི་དབང་དུ་མི་འགྲོ་བ་སྟེ་ཡོན་ཏན་བརྒྱད་དང་ལྡན་
པའི་བཙུན་མོ་རིན་པོ་ཆེ་དཔག་ཏུ་མེད་པ་བསམ། དེ་ནས་བྱང་གི་ནང་དུ་ཚོམ་བུ་བཀོད་ལ། བློན་པོ་རིན་པོ་ཆེ། ཞེས་བརྗོད་ཅིང། སྐབས་འདིའི་བློན་པོ་དང། མདོ་སྡེ་དྲན་པ་ཉེར་གཞག་སོགས་ནས་བཤད་པའི་ཁྱིམ་བདག་གཉིས་དོན་
འདྲི་བ་མངོན་པར་འབྱུང་བའི་མདོའི་དགོངས་པ་ཡིན་པས། བྱང་གི་བར་སྣང་དུ། འབྱུ་དང་རིན་པོ་ཆེས་བང་མཛོད་དང་ས་ཕྱོགས་ཐམས་ཅད་འགེང་བར་ནུས་པའི་འབྱོར་བ་ཆེ་ཞིང་བརྟན་པ། གཡོ་སྒྱུ་དང་གནོད་འཚེ་མེད་པར་
བྱམས་བརྩེས་སྐྱོང་བས་སྐྱེ་བོ་ཐམས་ཅད་ཡིད་དགའ་བར་འགྱུར་བ། ཆོས་སྲིད་ཀྱི་བྱ་བ་བསྒྲུབ་པ་ལ་ཡིད་གཞུངས་ཤིང་དཔག་ཚད་བརྒྱ་ཚུན་ཆད་མཐོང་བའི་ལྷའི་མིག་དང་ལྡན་པའི་བློན་པོ་རིན་པོ་ཆེ་དཔག་ཏུ་མེད་པ་བསམ་
དེ་ནས་ཤར་ལྷོར་ཚོམ་བུ་བཀོད་ལ། གླང་པོ་རིན་པོ་ཆེ། ཞེས་བརྗོད་ཅིང། ཤར་ལྷོའི་བར་སྣང་དུ་རྐང་ལག་བཞི། སྣ། རླིག་པ། མཇུག་མ་སྟེ་ཡན་ལག་བདུན་ས་ལ་གནས་པ། གངས་རི་ལྟར་དཀར་ཞིང་ཆེ་ལ་མཆེ་བ་དྲུག་དང་

[006A]༄༅། །ལྡན་པ། གླང་པོ་ཕལ་པ་སྟོང་གི་སྟོབས་དང་ལྡན་ཞིང་ཉིན་གཅིག་ལ་འཛམ་གླིང་ལན་གསུམ་བསྐོར་ནུས་པ། ཞོན་པ་པོའི་བསམ་པ་ཤེས་པས་ཅང་ཤེས་ཤིང་སྐུད་པས་ཀྱང་འཁྲིད་རུང་བ། སྲོག་ཆགས་
ལ་མི་གནོད་ཅིང་ཞོན་པ་པོའི་ལུས་མི་འཁྲུག་པའི་ཕྱིར་དལ་གྱིས་འགྲོ་བ། ཆུ་དང་སྐམ་དང་བར་སྣང་སྟེ་གནས་གསུམ་དུ་གཡུལ་འགྱེད་ནུས་པས་ཕ་རོལ་དགྲ་སྡེ་ལས་རྒྱལ་བར་བྱེད་པའི་གླང་པོ་རིན་པོ་ཆེ་དཔག་ཏུ་མེད་པ་
བསམ། དེ་ནས་ལྷོ་ནུབ་ཏུ་ཚོམ་བུ་བཀོད་ལ། རྟ་མཆོག་རིན་པོ་ཆེ། ཞེས་བརྗོད་ཅིང། ལྷོ་ནུབ་ཀྱི་བར་སྣང་དུ། ཁ་དོག་དཀར་ཞིང་དབྱིབས་དང་བོངས་ཚོད་ཕུན་སུམ་ཚོགས་པ། ལྷའི་ནོར་བུའི་སྒ་སྲབ་སོགས་རྒྱན་དང་རི་མོ་
དུ་མས་མཛེས་པ། ཉིན་གཅིག་ལ་འཛམ་གླིང་ལན་གསུམ་བསྐོར་ཀྱང་ངལ་དུབ་མེད་པ། ལུས་ལ་ནད་སོགས་ཀྱི་སྐྱོན་མེད་ཅིང་གཟི་བརྗིད་དང་ལྡན་པའི་རྟ་མཆོག་རིན་པོ་ཆེ་དཔག་ཏུ་མེད་པ་བསམ། དེ་ནས་ནུབ་བྱང་དུ་
ཚོམ་བུ་བཀོད་ལ། དམག་དཔོན་རིན་པོ་ཆེ། ཞེས་བརྗོད་ཅིང། ནུབ་བྱང་གི་བར་སྣང་དུ་སྐྱེ་བོ་གཞན་ལ་མི་འཚེ་ཞིང་ཆོས་མ་ཡིན་པའི་སྤྱོད་པ་ཐམས་ཅད་སྤོངས་བ། ཡང་དག་པའི་ཐ་སྙད་གདགས་སུ་རུང་བའི་ལས་སྒྲུབ་
པ་ལ་སེམས་སྐྱོ་བ་དང་ལུས་ངལ་བ་མེད་པ། མ་སྨས་ཀྱང་རྒྱལ་པོའི་བསམ་པ་ཤེས་ནས་དེ་དང་མཐུན་པ་དེ་སྒྲུབ་པ། གླང་པོ་དང་རྟ་དང་ཤིང་རྟ་དང་རྐང་ཐང་སྟེ་དཔུང་ཚོགས་ཡན་ལག་བཞི་དགྲའི་ཕྱོགས་སུ་འགྲོ་བ་

[006B] སྒར་ཕབ་སྟེ་གནས་པ་དང། རང་ཡུལ་དུ་ལྡོག་པའི་དྲག་པོ་གཡུལ་གྱི་བྱ་བ་ཐམས་ཅད་ལ་མཁས་ཤིང་བྱང་བའི་དམག་དཔོན་རིན་པོ་ཆེ་དཔག་ཏུ་མེད་པ་བསམ། དེ་ནས་བྱང་ཤར་དུ་ཚོམ་བུ་བཀོད་ལ། གཏེར་ཆེན་པོའི་བུམ་
པ། ཞེས་བརྗོད་ཅིང། བྱང་ཤར་གྱི་བར་སྣང་དུ། རྒྱུ་གསེར་ལས་གྲུབ་པ་ལ་རིན་པོ་ཆེ་སྣ་ཚོགས་ཀྱིས་སྤྲས་པ། དབྱིབས་ལྟོ་བ་ཆེ་བ། མགྲིན་པ་རིང་བ། མཆུ་འཕྱང་བ། ཞབས་ཞུམ་པ། དཔག་བསམ་གྱི་ཤིང་གིས་ཁ་བརྒྱན་
ཅིང་ལྷ་རྫས་ཀྱི་གོས་ཀྱིས་མགུལ་པ་བཅིངས་པ། ནང་འདོད་རྒུའི་གཏེར་གྱིས་གང་བའི་བུམ་པ་དཔག་ཏུ་མེད་པ་བསམ། དེ་ནས་ཡང་ཤར་གྱི་ནང་དུ་ཚོམ་བུ་བཀོད་ལ། སྒེག་མོ། ཞེས་བརྗོད་ཅིང། ཤར་གྱི་བར་སྣང་དུ་སྒེག་མོ་
དཀར་མོ་ཕྱག་གཉིས་ཀྱིས་ཁྲོ་བོའི་ཁུ་ཚུར་གྱིས་རྡོ་རྗེ་རྩེ་ལྔ་པ་རེ་རེ་དགུ་གཡས་གཡོན་དུ་སྙེམས་པའི་ཚུལ་གྱིས་འཛིན་ཅིང། མགོ་གཡོན་དུ་ཅུང་ཟད་དད་ཅིང་འགྱིང་པ་དཔག་ཏུ་མེད་པ་བསམ། དེ་ནས་ལྷོའི་ནང་དུ་ཚོམ་བུ་བཀོད་
འཕྲེང་བ་མ། ཞེས་བརྗོད་ཅིང། ལྷའི་བར་སྣང་དུ་འཕྲེང་བ་མ་སེར་མོ་ཕྱག་གཉིས་ཀྱིས་ཁྲོ་བོའི་ཁུ་ཚུར་གྱིས་རྡོ་རྗེ་རིན་པོ་ཆེའི་འཕྲེང་བ་དཔུང་པའི་ཐད་
བསམ། དེ་ནས་ནུབ་ཀྱི་ནང་དུ་ཚོམ་བུ་བཀོད་ལ། གླུ་མ། ཞེས་བརྗོད་ཅིང། ནུབ་ཀྱི་བར་སྣང་དུ་གླུ་མ་དམར་སྐྱ་ཕྱག་གཉིས་རྡོ་རྗེས་མཚན་པའི་པི་ཝང་སེར་པོ་བརྡུང་པ་ལ་བརྩོན་པ་དཔག་ཏུ་མེད་པ་བསམ། དེ་ནས་བྱང་གི་ནང་དུ་ཚོམ་བུ་

[007A]༄༅། །བཀོད་ལ། གར་མ། ཞེས་བརྗོད་ཅིང། བྱང་གི་བར་སྣང་དུ་གར་མ་ཞལ་དང་ཞབས་གཉིས་དཀར་པོ། མགུལ་དང་རོ་སྟོད་དམར་སྐྱ། སྐེད་པ་དང་ཕྱག་གཉིས་སྔོ་སྐྱ། བརླ་གཉིས་སེར་སྐྱ། ལྷག་མ་སྔོ་བའི་སྣ་
ཚོགས་མདོག་ཕྱག་གཉིས་ཀྱིས་རྡོ་རྗེ་རྩེ་གསུམ་པ་གཉིས་གཡས་སྤྱི་བོ་དང། གཡོན་དཀུར་བསྣམས་ནས་གར་སྣ་ཚོགས་བསྒྱུར་བ་དཔག་ཏུ་མེད་པ་བསམ། དེ་ནས་ཤར་ལྷོའི་ནང་དུ་ཚོམ་བུ་བཀོད་ལ། མེ་ཏོག་མ། ཞེས་
བརྗོད་ཅིང། ཤར་ལྷོའི་བར་སྣང་དུ་མེ་ཏོག་མ་སེར་མོ། གཡོན་རྡོ་རྗེས་མཚན་པའི་མེ་ཏོག་གི་སྣོད་འཛིན་ཅིང། གཡས་མེ་ཏོག་གི་ཆར་འབེབས་པ་དཔག་ཏུ་མེད་པ་བསམ། དེ་ནས་ལྷོ་ནུབ་ཀྱི་ནང་དུ་ཚོམ་བུ་བཀོད་ལ། བདུག་
སྤོས་མ། ཞེས་བརྗོད་ཅིང། ལྷོ་ནུབ་ཀྱི་བར་སྣང་དུ་བདུག་སྤོས་མ་དཀར་མོ་གཡས་རྡོ་རྗེས་མཚན་པའི་སྤོས་སྣོད་བསྣམས་ནས་མཆོད་ཡུལ་རྣམས་ཚིམ་པར་མཛད་ཅིང། གཡོན་ཁྲོ་བོའི་ཁུ་ཚུར་གྱིས་སྡིགས་མཛུབ་
བསྒྲེང་བ་དཔག་ཏུ་མེད་པ་བསམ། དེ་ནས་ནུབ་བྱང་གི་ནང་དུ་ཚོམ་བུ་བཀོད་ལ། སྣང་གསལ་མ། ཞེས་བརྗོད་ཅིང། ནུབ་བྱང་གི་བར་སྣང་དུ་སྣང་གསལ་མ་དམར་སྐྱ། གཡས་རྡོ་རྗེའི་ཁུ་ཚུར་གྱིས་མར་མེའི་སྡོང་བུ་ཕྲག་པ་
གཡོན་པར་བསྣམས་ཏེ་མཆོད་པར་མཛད་ཅིང། གཡོན་ཐུགས་ཀར་ཁུ་ཚུར་མཛད་པ་དཔག་ཏུ་མེད་པ་བསམ། དེ་ནས་བྱང་ཤར་ཕྱི་ནང་དུ་ཚོམ་བུ་བཀོད་ལ། དྲི་ཆབ་མ། ཞེས་བརྗོད་ཅིང། བྱང་ཤར་གྱི་བར་སྣང་དུ་དྲི་ཆབ་

[007B] གཡས་ཀྱིས་དཔུང་བའི་ཐད་ནས་དྲི་བྱུག་ཚུལ་གྱིས་མཆོད་པར་མཛད་པ་དཔག་ཏུ་མེད་པ་བསམ། རྣལ་འབྱོར་རྒྱུད་ཀྱི་སྐོར་དང་ཆོས་རྒྱལ་
འཕགས་པའི་མཎྜལ་ལྟར་ན་མེ་ཏོག་མ་དང་བདུག་སྤོས་མ་གཉིས་གོ་རིམ་འཕྱུགས་པ་འདྲ་བས་བརྟག་གི། དེ་ནས་ཡང་ཤར་གྱི་ནང་དུ་ཚོམ་བུ་བཀོད་ལ། ཉི་མ། ཞེས་བརྗོད་ཅིང། ཤར་གྱི་བར་སྣང་དུ་ཉི་མའི་དཀྱིལ་འཁོར་
རྒྱུ་མེ་ཤེལ་ལས་གྲུབ་པ། དབྱིབས་ཟླུམ་པ། རྒྱར་དཔག་ཚད་ལྔ་བཅུ་རྩ་གཅིག་དང་དཔངས་སུ་དཔག་ཚད་ཕྱེད་དང་དྲུག་དང་གཅིག་གི་བཅོ་བརྒྱད་ཆ་གཅིག་ཡོད་པ། ཚ་བའི་འོད་ཟེར་གྱིས་གླིང་གི་མུན་པ་ཕྲ་རགས་ཐམས་
ཅད་སེལ་བ། སྟེང་དུ་གསེར་གྱི་རྭ་བ་དང། རིན་པོ་ཆེའི་ཐེམ་སྐས་དང། ཕ་གུ་དང། གླུ་གར་དང་རོལ་མོ་རྩེ་བའི་ལྷའི་བུ་བུ་མོ་སོགས་སྣོད་བཅུད་ཀྱི་ཁྱད་པར་སྣ་ཚོགས་དང་བཅས་པ་དཔག་ཏུ་མེད་པ་བསམ། དེ་ནས་ནུབ་ཀྱི་
ནང་དུ་ཚོམ་བུ་བཀོད་ལ། ཟླ་བ། ཞེས་བརྗོད་ཅིང། ནུབ་ཀྱི་བར་སྣང་དུ་ཟླ་བའི་དཀྱིལ་འཁོར་རྒྱུ་ཆུ་ཤེལ་ལམ་གྲུབ་པ། དབྱིབས་ཟླུམ་པོ། རྒྱར་དཔག་ཚད་ལྔ་བཅུ་དང་དཔངས་སུ་དཔག་ཚད་ཕྱེད་དང་དྲུག་དང་གཅིག་གི་བཅོ་
བརྒྱད་ཆ་གཅིག་ཡོད་པ། བསིལ་བའི་འོད་ཟེར་གྱིས་གླིང་གི་མུན་པ་རགས་པ་སེལ་བ། སྟེང་དུ་གསེར་གྱི་རྭ་བ་དང། རིན་པོ་ཆེའི་ཐེམ་སྐས་དང། ཕ་གུ་དང། གླུ་གར་དང་རོལ་མོ་རྩེ་བའི་ལྷའི་བུ་བུ་མོ་སོགས་སྣོད་བཅུད་ཀྱི་

[008A]༄༅། །ཁྱད་པར་སྣ་ཚོགས་དང་བཅས་པ་དཔག་ཏུ་མེད་པ་བསམ། དེ་ནས་ལྷོའི་ནང་དུ་ཚོམ་བུ་བཀོད་ལ། རིན་པོ་ཆེའི་གདུགས། ཞེས་བརྗོད་ཅིང། ལྷོའི་བར་སྣང་དུ་ལྷ་རྫས་ལས་གྲུབ་པའི་གདུགས་དཀར་
པོ་ནོར་བུའི་ཡུ་བ་དང་གསེར་གྱི་རྩིབས་སྟོང་དང་ཨིནྡྲ་ནཱི་ལའི་ཏོག་དང་མུ་ཏིག་གི་ཆུན་འཕྱང་གིས་མཛེས་པ་དཔག་ཏུ་མེད་པ་བསམ། དེ་ནས་བྱང་གི་ནང་དུ་ཚོམ་བུ་བཀོད་ལ། ཕྱོགས་ལས་རྣམ་པར་རྒྱལ་བའི་རྒྱལ་
མཚན། ཞེས་བརྗོད་ཅིང། བྱང་གི་བར་སྣང་དུ་རིན་པོ་ཆེའི་ཡུ་བའི་རྩེར་ཟླ་ཕྱེད་རིན་ཆེན་རྡོ་རྗེའི་ཏོག་གིས་མཛེས་ཤིང། ལྷ་རྫས་ལས་གྲུབ་པའི་དར་བཟང་པོའི་ལྕེ་བརྩེགས་གསུམ་གཤིབས་ལ་སྙན་པའི་སྒྲ་འབྱིན་
པའི་གསེར་གྱི་དྲིལ་ཆུང་དུ་མ་དང། ཉ་སྤུ་སྐྱིས། ཆུ་སྲིན་མ་ཀ་ར། སེང་གེ་རྐང་པ་བརྒྱད་པ་སྟེ་སྲོག་ཆགས་གསུམ་གྱི་མཚན་མ་ཡོད་པའི་རྒྱལ་མཚན་དཔག་ཏུ་མེད་པ་བསམ། དེ་ཡང་ཚོམ་བུ་རྣམས་སྣ་མ་སྔ་མའི་
ནང་དུ་ཕྱི་མ་ཕྱི་མ་འགོད་ཅིང། བསྒོམ་དོན་ལ་རིན་ཆེན་བདུན་དང་གཏེར་བུམ་ལྕགས་རི་ནས་མུ་ཁྱུད་འཛིན་རིའི་བར་གྱི་མཚོ་གླིང་གི་སྟེང་དང། སྒེག་སོགས་ལྷ་མོ་བརྒྱད་རི་མཚོ་བར་མ་དྲུག་གི་སྟེང་དང། ཉི་ཟླ་གདུགས་
རྒྱལ་མཚན་བཞི་གཉའ་ཤིང་འཛིན་རི་དང་རོལ་མཚོ་དང་པོའི་སྟེང་གི་བར་སྣང་ཁྱུད་པའི་ཚུལ་དུ་ཡོད་པར་མོས་པ་ཡིན་ཞེས་རྗེ་བཧི་ལུང་པ་ཆེན་པོའི་གསུང་ངོ། །དེ་ནས་མཎྜལ་དེ་ལག་པ་གཉིས་ཀས་སྙིང་གའི་ཐད་དུ་གུས་

[008B] དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་དག་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང། མཉམ་མེད་ཤཱཀྱའི་
རྒྱལ་པོའི་ལྷ་ཚོགས་འཁོར་དང་བཅས་པ་རྣམས་ལ་དབུལ་བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད་ཅིང། རི་རབ་ཀྱི་སྟེང་གི་དབུས་སུ་
ཡང་ལྷ་མིའི་དཔལ་འབྱོར་ཕུན་ཚོགས་ཐམས་ཅད་ཚང་བར་མོས་པ་སོགས། མདོར་ན་མཆོད་ཡུལ་རེ་རེའི་མདུན་དུ་རང་དང་སེམས་ཅན་ཐམས་ཅད་ཀྱི་ལུས་རེ་རེ་སྤྲུལ་པ་རྣམས་ཀྱིས། ངོ་བོ་རང་གཞན་གྱི་ལུས་ལོངས་
སྤྱོད་དུས་གསུམ་གྱི་དགེ་རྩ་ཡིན་པ་ལ་རྣམ་པ་བཤད་མ་ཐག་པའི་སྣོད་བཅུད་ཀྱི་བཀོད་པ་རྣམས་ལ་མ་དག་པའི་སྣང་ཞེན་བཀག་སྟེ། དག་པ་རབ་འབྱམས་ཀྱི་ཞིང་ཁམས་སུ་མོས་པ་རེ་རེ་ཐོགས་ཤིང། དེ་ལྟ་བུའི་
སྣོད་བཅུད་ཀྱི་བཀོད་པ་རེ་རེ་ལས་ཀྱང་འོད་ཟེར་གྱི་སྣེར་རང་འདྲའི་བཀོད་པ་ཉི་ཟེར་གྱི་རྡུལ་ཕྲན་བཞིན་དུ་འཕྲོ་བ་དང། སྤྲུལ་གཞི་དང་སྤྲུལ་པ་དེ་དག་གི་རྡུལ་ཕྲ་རབ་རེ་རེའི་གོ་སར་ཡང་རང་འདྲའི་བཀོད་པ་གྲངས་མེད་པ་སྤྲུལ་ཏེ་
ཆེད་དུ་བྱ་བ་སེམས་ཅན་གྱི་དོན་དུ་སངས་རྒྱས་ཐོབ་པའི་ཕྱིར། ཞིང་གི་མཐར་ཐུག་བླ་མ་ལྷ་ཚོགས་རྣམས་ལ། བསམ་པའི་ཁྱད་པར་དད་གུས་སྤྲོ་ཤུགས་ཆེན་པོས་ཕུལ་བས། བླ་མ་ལྷ་ཚོགས་རྣམས་ཀྱིས་ཀྱང་གདུལ་བྱ་

[009A]༄༅། །ཚོགས་རྫོགས་པ་ལ་དགོངས་ནས་དགྱེས་བཞིན་དུ་བདག་གིར་མཛད་ཅིང། སྐུའི་ཆ་ལས་བདུད་རྩི་འོད་ཟེར་སྤྲས་པ་རྣམས་ཀྱིས་རང་གཞན་གྱི་སྡིག་སྒྲིབ་ནད་གདོན་སྦྱངས་ནས། ཚེ་བསོད་ཡོན་ཏན་
རྒྱས་ཤིང་གསང་གསུམ་གྱི་བྱིན་རླབས་ཞུགས་པའི་མོས་པ་བྱས་ན། དམིགས་པ་འཆར་བདེ་ལ་གནད་མང་པོ་འདུ་བ་ཞིག་འོང་བས་ཚིག་མྱོག་གི་སྤྲོས་པ་དོར་ནས་གཞུང་སོ་སོའི་དོན་གནད་ཚོལ་ཞིང་སེམས་པ་ལ་འབད་པར་
བྱའོ།། སྨྲས་པ། བསོད་ནམས་ཆེན་པོའི་གཏིང་མཐའ་མི་མངོན་ཞིང། །མངོན་མཐོ་ངེས་ལེགས་རིན་ཆེན་འབྱུང་བའི་གནས། །རྒྱལ་སྲས་སྤྱོད་པའི་ཆུ་གླུང་འདུ་བའི་གཞི། །མཎྜལ་རྒྱ་མཚོའི་ངང་ཚུལ་འཛིན་པ་འདི། །
མདོ་རྒྱུད་བསྟན་བཅོས་ཀུན་གྱི་དགོངས་པའི་གནད། །མཁས་གྲུབ་གོང་མ་རྣམས་ཀྱིས་བསྔགས་བྱའི་ཡུལ། །མར་མེ་མཛད་དང་འཇམ་དཔལ་སྙིང་པོའི་སྲོལ། །འདི་འདྲའི་ཉམས་ལེན་ཤེས་པ་སྐལ་པ་བཟང། །ཚུལ་
འདི་བསྐྲུན་པའི་རྣམ་དཀར་བསིལ་བའི་རིར། །འོད་སྟོང་ལྡན་པའི་ཟེར་གྱིས་འཁྱུད་འདྲ་དེས། །སྲིད་ཞིའི་མཐའ་བྲལ་མྱང་འདས་མཆོག་གི་གྲོང། །བགྲོད་ནས་ཡིད་ཅན་མ་ལུས་འདྲེན་གྱུར་ཅིག་ ཅེས་མཎྜལ་གྱི་འཁྲིད་
ཡིག་བསོད་ནམས་ཀྱི་ཆུ་གཏེར་ཞེས་བྱ་བ་འདི་ནི་སྔ་མོ་ནས་རྒྱལ་སྲས་ཐོགས་མེད་བཟང་པོའི་སྣང་བརྙན་གྱི་རིམ་གྲོ་བ་ཆོས་དཔལ་ཚེ་རིང་ལགས་ཀྱིས་མཎྜལ་ཚོམ་བུ་སོ་བདུན་མའི་ཁྲིད་ཡིག་དགོས་ཞེས་བསྐུལ་བ་དང། དུས་ཕྱིས་སྡོམ་བརྩོན་ཉམས་ལེན་གྱི་གནང་ལ་

[009B] མངོན་པ་མཛོད་རྩ་འགྲེལ་དང་མཎྜལ་གྱི་འཁྲིད་
ཡིག་མང་དུ་མཐོང་ཞིང། བླ་མའི་ཞལ་གྱི་མན་ངག་དུ་མ་ཐོས་པ་རྣམས་ཀྱི་དོན་གྱི་སྙིང་པོ་ཕྱོགས་གཅིག་ཏུ་བསྡུས་ཏེ། ཤཱཀྱའི་དགེ་སློང་དྷརྨ་བྷ་དྲས་འབྲུ་མང་གི་ལོའི་ནག་ཟླའི་ཡར་ཚེས་བཟང་པོ་ལ་བཞད་དངུལ་ཆུའི་རི་ཕུག་ཏུ་སྦྱར་བའོ།། །།།



﻿   ༈    མཎྜལ་ཚོམ་བུ་སོ་བདུན་མའི་རྩ་བའི་ཁུངས་གཏུག་ས་ཆོས་རྒྱལ་འཕགས་པའི་མཎྜལ་དང། འཕགས་པའི་མཎྜལ་གྱི་སྒེག་སོགས་བརྒྱད་ཀྱི་ཁུངས་གཏུག་

[028A]༄༅། །ས་རྣལ་འབྱོར་རྒྱུད་ཡིན་པར་དྭགས་པོ་དགེ་བཤེས་ཀྱི་མཎྜལ་འཁྲིད་ཡིག་ཏུ་གསལ་ཞིང། རྣལ་འབྱོར་རྒྱུད་སྐོར་དུ་ཤར་དང་ཤར་ལྷོའི་ལྷ་དཀར་པོ་དང། ལྷོ་དང་ལྷོ་ནུབ་ཀྱི་ལྷ་སེར་པོར་གསུངས་པ་
ཤས་ཆེ་བས། བདུག་སྤོས་མ་དཀར་མོ་ཤར་ལྷོ་དང། མེ་ཏོག་མ་སེར་མོ་ལྷོ་ནུབ་ཏུ་འགོད་པ་རང་བློར་བདེ་ཡང་ཕན་གང་ཟག་ཉམ་ཆུང་ཞིང་དེང་སང་ཆོས་ལ་མི་རྟོན་གང་ཟག་ལ་རྟོན་པའི་དུས་སུ་སྣང་བས་ད་དུང་བརྩད་
གཅད་པར་མཛོད་ཅིག་



