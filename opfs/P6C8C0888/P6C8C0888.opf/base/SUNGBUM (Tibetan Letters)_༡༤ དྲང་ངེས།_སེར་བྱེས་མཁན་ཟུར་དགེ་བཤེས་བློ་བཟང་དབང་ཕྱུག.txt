
[000]
   ༈    །རྡོ་རྗེའི་ཚིག་གིས་བསྟན་བཞིན་
དེང་འདིར་ཡང། །རྡོ་རྗེ་འཆང་དབང་ངུར་སྨྲིག་གར་རོལ་པའི། །རྡོ་རྗེའི་ཞབས་པད་
སྤྱི་བོའི་གཙུག་ན་རྒྱལ། །བློ་གྲོས་ཁང་བཟང་ཐུབ་གཞུང་ནོར་བུས་ཕྱུག་
བཟང་པོའི་སྤྱོད་པ་རྒྱ་མཚོར་འདོད་རྒུར་དབང། །དབང་བཞིའི་ལམ་གྱིས་ཁྱེད་ཐུགས་
བུམ་པ་བཟང། །ཕྱུག་པའི་བཤེས་ཁྱོད་སྟོང་པའི་རྣམ་འཕྲུལ་བློ། །བློ་འདས་བཟང་པོའི་
གསང་གསུམ་མཛད་པའི་ཆ། །སྨྲ་ལ་སྨྲ་བའི་དབང་ཕྱུག་མ་ཐོབ་ཀྱང། །བློ་ལྡན་
སྐལ་བཟང་དད་པ་འཕེལ་ཕྱིར་དང། །དབང་ཕྱུག་བསྒྲུབ་ཕྱིར་ཆ་ཙམ་སྤེལ་
བར་བྱ། །བདག་ཅག་གི་རྣམ་འདྲེན་དམ་པ་ལུང་རིགས་བྱེ་བའི་གཏེར་མཛོད་
གཞུང་བརྒྱ་སྨྲ་བའི་མཁས་པའི་ཁྱུ་མཆོག་སེར་བྱེས་མཁན་ཟུར་རིན་པོ་ཆེ་མཚན་བརྗོད་
པར་དཀའ་བ་དོན་གྱི་སླད་དུ་མཚན་ནས་སྨོས་ཏེ་རྗེ་བཙུན་བློ་བཟང་དབང་ཕྱུག་དཔལ་
བཟང་པོ་མཆོག་གང་དུ་སྐུ་བལྟམས་པའི་གནས་ནི། མདོ་ཁམས་ས་ཡི་ཐིག་
ལེ་དཀར་མཛེས་དགོན་གྱི་ཉེ་འདབས་ཆུ་ལེན་ལ་མགོ་ཚང་བྱ་བའི་ཁྱིམ་དུ་རིགས་རུས་
ཕུན་སུམ་ཚོགས་པ་ཡབ་རིན་ཆེན་དར་རྒྱས་དང་ཡུམ་ཚེ་རིང་སྒྲོལ་མ་གཉིས་ཀྱི་སྲས་སུ་
བོད་རྒྱལ་ལོ་་ཕྱི་ལོ་་རབ་བྱུང་་པའི་བགྲང་བྱ་་པ་
ལྕགས་མོ་གླང་གི་ལོར་ངོ་མཚར་བའི་ལྟས་དུ་མ་དང་བཅས་གང་སྐུ་ཆུ་ཤེལ་གྱི་
དཀྱིལ་འཁོར་མངལ་གྱི་ཆུ་འཛིན་གྱི་རྒྱ་ལས་གྲོལ་ཏེ་མིག་གི་བདུད་རྩིར་
གྱུར། སྔོན་གོམས་བག་ཆགས་ཀྱི་མཐུས་གཞོན་ནུ་ཉིད་ནས་བྱིས་པ་ཐ་མལ་པའི་

[000]
སྤྱོད་པ་མཐའ་དག་ལས་འདས་ཏེ་བག་ཡོད་ཀྱི་བརྟུལ་ཞུགས་ལ་གནས། ཐུགས་
རིག་གྲུང་ཞིང་ཕ་མར་གུས་རྩི་དང། མཆོག་གསུམ་ལ་དད་མོས་ཆེ་བ་སོགས་ལ་བརྟེན་
ཕ་མ་ཞང་པོ་སོགས་ཀྱིས་རབ་ཏུ་བྱུང་བའི་འོས་སུ་ཆེ་བར་གཟིགས། གཙོ་ཆེར་རྒན་
རིན་པོ་ཆེ་ཉིད་ཀྱི་ཐུགས་བསྐྱེད་བཟང་པོ་དུས་སུ་བདོ་བས་དགུང་གྲངས་བདུན་དུ་ཕེབས་པ་ན་དཀར་
མཛེས་མཚན་ཉིད་གྲྭ་ཚང་དུ་སྒྲིག་ཞུགས་མཛད་ཅིང་ཞང་པོ་དགེ་བའི་བཤེས་གཉེན་རིན་
ཆེན་དར་རྒྱས་པའི་དྲུང་ནས་ཡི་གེ་སྦྱོར་ཀློགས་སོགས་སློབ་པར་གནང་བ་ཚེགས་ཆེན་པོ་ལ་
མ་ལྟོས་པར་མཁྱེན། ཆོས་སྤྱོད་སོགས་ཐུགས་འཛིན་མཛད་བཞིན་པའི་སྐབས་འགར་སྐུ་
ན་ཕྲ་བ་དང་ཡབ་ཡུམ་ལ་བརྩེ་གདུང་ཆེ་སྟབས་རྒན་གྱིས་མ་མཁྱེན་པར་ཡབ་ཡུམ་གྱི་
དྲུང་དུ་ཕེབས་པའང་བྱུང། ཉིན་གཅིག་དགེ་རྒན་གྱིས་བསྐོས་ནས་དཔེ་ཆ་ཐུགས་
འཛིན་ལམ་རིམ་བསྡུས་དོན་གྱི་བསམ་གཏན་སེམས་ལ་དབང་བསྒྱུར་རྒྱལ་པོ་སྟེ། །བཞག་
ན་གཡོ་མེད་རི་ཡི་དབང་པོ་བཞིན། །ཞེས་པའི་སྐབས་ཚིག་དོན་ཐུགས་ལ་ཤར་ཏེ་
དེ་ཚུན་ཆད་ཕེབས་མ་མྱོང་བ་རེད་ཅེས་གསུངས། མཚན་ཉིད་གྲྭ་ཚང་གི་ཞལ་
འདོན་ཆོས་སྤྱོད་ཀྱི་རིམ་པ་ཆོས་སྤྱོད་རབ་གསལ་པོད་གཅིག་རྒྱན་འཇུག་གཉིས་
སེར་བྱེས་མཁས་སྙན་གྲྭ་ཚང་གི་ཐུན་མོང་མ་ཡིན་པའི་ཆོས་སྤྱོད་སྣ་ཁ་གསུམ་
གཏོར་འབུལ་སྣ་ཁ་བརྒྱད་རྣམས་འབད་རྩོལ་ཆེར་མ་དགོས་པར་ཐུགས་འཛིན་
གྱིས་དགོན་པའི་ཚོགས་དབུས་སུ་རྒྱུགས་སྤྲོད་བཞེས་གསོལ་ཡོད་པ་ལྟར་རྒན་རིན་པོ་ཆེ་
མཆོག་ནས་སྒྲ་དག་གསལ་གསུམ་གྱི་སྒོ་ནས་རྒྱུགས་འབུལ་གནང་མཛད་པས་ཚང་མས་

[000]
ཡི་རང་དང་བསྔགས་བརྗོད་ཀྱི་གནས་སུ་གྱུར་ཏེ་ཨང་རིམ་དང་པོ་ཕུལ། བར་སྐབས་
སུ་མཚན་ཉིད་དང་ལྡན་པའི་མཁན་སློབ་ལས་དགེ་བསྙེན་གྱི་སྡོམ་པ་དང་བར་མ་
རབ་བྱུང་གི་ཚུལ་ཁྲིམས། ཚིག་སྔ་མ་དགེ་ཚུལ་གྱི་སྡོམ་པ་རྣམས་ཡང་དག་
པར་ནོད་དེ་བསླབ་བྱ་རྣམས་ལ་ཚུལ་བཞིན་དུ་སློབ་པར་མཛད། དེ་ནས་རྒྱལ་བའི་བཀའ་
དང་དགོངས་འགྲེལ་གྱི་བསྟན་བཅོས་རྣམས་ལ་ཐོས་པ་རྒྱ་ཆེན་པོ་འཚོལ་བར་བཞེད་ཅིང་
དེ་ཡང་དྲི་མ་མེད་པའི་རིགས་པའི་ལམ་ནས་བརྡར་ཤ་ཆོད་པ་ཞིག་མ་བྱུང་ན་ཚིག་
སྤྱི་ཙམ་གྱིས་གོ་དོན་ཇི་བཞིན་མི་བརྙེད་པར་གཟིགས་ཏེ་གདན་ས་ཆེན་པོར་ཤིང་
རྟ་ཆེན་པོ་དག་གི་གཞུང་ལ་སློབ་གཉེར་ཕེབས་བཞེད་ནར་མར་ཡོད་པ་ན་
དཀར་མཛེས་མཚན་ཉིད་གྲྭ་ཚང་གི་ཚོང་པ་ཞིག་ལྷ་སར་སྐྱོད་ཀྱི་ཡོད་པ་དང་སྡེབ་
སྟེ་དགུང་གྲངས་བཅོ་ལྔ་པར་རྡོ་རྗེ་གདན་གཉིས་པ་བོད་ཀྱི་རྒྱལ་ས་ལྷ་ལྡན་དུ་
ཕེབས། སྟོན་པ་ཤཱཀྱ་ཐུབ་པ་དང་མི་གཉིས་པ་ཇོ་བོ་ཤཱཀྱ་མུ་ནི་དང་ཇོ་བོ་
མི་བསྐྱོད་རྡོ་རྗེ་སོགས་མཇལ་ནས་ཐུགས་སྨོན་རྒྱ་ཆེན་པོ་གནང། དེ་ནས་བཤད་
སྒྲུབ་བསྟན་པའི་ཆུ་མགོ་གདན་ས་ཆེན་པོ་གསུམ་གྱི་ཡ་རྒྱལ་སེ་ར་ཐེག་པ་
ཆེན་པོའི་གླིང་དུ་ཏྲེ་ཧོར་ཁང་ཚན་ལ་ཕེབས་ཏེ་དགེ་བཤེས་སངས་རྒྱས་ཕུན་ཚོགས་ཞུ་བ་
ཁག་ཐེག་རྒན་དུ་འཚོལ་གནང་གིས་མཁན་པོ་གསར་མཇལ་སོགས་ཞུས་ནས་སེར་བྱེས་
མཁས་སྙན་གྲྭ་ཚང་གི་ཆོས་སྒོར་ཞུགས། མི་རིང་བར་ཆོས་རྭ་གསར་ཞུགས་ཀྱང་མཛད་
དེ་དགེ་བའི་བཤེས་གཉེན་རྡོ་རྗེ་གནས་སྐྱབས་དཔེ་ཁྲིད་དགེ་རྒན་དུ་ཚུལ་བཞིན་བསྟེན་ནས་

[000]
བསྡུས་གྲྭ་ཆུང་འབྲིང་ཆེ་གསུམ་བློ་རྟགས་གཉིས་གྲུབ་དོན་ས་གསུམ་སོགས་ལ་སྦྱང་བརྩོན་
མཛད། ཆོས་ཐོག་སྐབས་ཆོས་རྭར་ཕེབས་རྒྱུ་ཆོས་མཚམས་སྐབས་ཁང་ཚན་གྱི་བརྩི་
བཞག་ལ་ཕེབས་རྒྱུ་སོགས་སྒྲིག་ལམ་ཀུན་སྤྱོད་ཀྱི་རིམ་པ་ཚུལ་བཞིན་འཁུར་གནང་
མཛད་པས་མིག་ལྟོས་ལ་ཕན་པ་བྱུང། དཔེ་ཁྲིད་སྐབས་རྒན་རིན་པོ་ཆེ་དགུང་ལོ་ཆུང་བ་
དང་ཐུགས་རིག་གསལ་བས་སློབ་གྲོགས་གཞན་རྣམས་ཀྱིས་དགེ་བཤེས་པའི་མདུན་དུ་འཕུལ་བས་
རྒན་རིན་པོ་ཆེ་ནས་ཀྱང་དཔེ་ཁྲིད་ནམ་ཡོད་ལ་སྤོས་རྐང་རེ་དགེ་བཤེས་པའི་
མདུན་དུ་འབུལ་སྐབས་འབུལ་རེས་ཀྱི་སྤོས་ཀྱི་དུད་པ་དབུ་ལ་གཡས་བསྐོར་གྱིས་འཁོར་
བ་གཟིགས་པས་དགའ་དད་ལྷག་པར་འཕེལ་ཞིང་རིག་པ་ལའང་ཤིན་ཏུ་ཕན་པ་བྱུང་ཞེས་
གསུངས། དེ་ནས་སྐབས་དང་པོའི་སྤྱི་དོན་སོགས་བློ་འཛིན་གྱིས་དབུ་ནས་རིམ་བཞིན་
ཡང་དག་མཐའ་བར་ལ་རྩོད་པ་དང་མཚན་འཁྱོལ་དམ་བཅའ་སོགས་མ་ཆགས་པར་
མཛད། ཡང་དག་མཐའ་རྩོད་སྐབས་གྲྭ་ཚང་རིན་པོ་ཆེས་རིགས་ཆུང་ཚོགས་ལང་གནང་
སྲོལ་ལྟར་རྒྱུགས་སྤྲོད་བཞེས་སྐབས་རྩོད་རྒྱུགས་དང་བློ་རྒྱུགས་གཉིས་ཀར་བློ་གསལ་གཞན་
ལས་ཡང་རྩེར་སོན་པས་ཚོགས་བཞེངས་ཨང་དང་པོ་ཕུལ། དགེ་བཤེས་རྡོ་རྗེ་གནས་
སྐབས་ཕ་ཡུལ་དུ་ཕེབས་སྐབས་དགེ་བཤེས་པས་རྒན་རིན་པོ་ཆེ་གཙང་པ་ཁྲི་ཟུར་རིན་པོ་ཆེ་ལྷུན་གྲུབ་
བརྩོན་འགྲུས་གྲྭ་སར་བཞུགས་བཞིན་ཡིན་པའི་སྐུ་མདུན་དུ་ཁྲིད་གནང་ནས་འདི་རིག་པ་
དང་བརྩོན་འགྲུས་ཡག་པོ་ཡོད་པས་དཔེ་ཁྲིད་སྐྱབས་འཇུག་ཡོང་བ་ཞུས་པ་ན། ཞལ་ནས་
རིག་པ་ཡག་པོ་ཡོད་ན་ངས་རྒྱ་གར་པཎ་གྲུབ་ལྟ་བུ་ཞིག་བཟོ་ཆོག་གསུངས་པ་གཅིག་

[000]
བྱས་ན་ཀུ་རེ་ཞལ་ཤོབ་ལྟ་བུ་ཡིན་སྲིད་ཀྱང་རྣམ་པ་གཅིག་ཏུ་ན་མ་འོངས་མངོན་གཟིགས་
ཀྱིས་ལུང་བསྟན་པའམ་རྗེས་སུ་རྒྱ་གར་པཎ་གྲུབ་དང་མཉམ་པ་ལས་ཀྱང་ལྷག་པ་བྱུང་བ་འདིའི་
རྟེན་འབྲེལ་འགྲིགས་པར་མངོན་ནོ། །དགེ་བའི་བཤེས་གཉེན་བསམ་སྦྱོར་རྣམ་པར་དག་པས་
ཚུལ་བཞིན་དུ་བསྟེན་ནས་མཉེས་པ་གསུམ་གྱིས་མཉེས་པར་མཛད་དེ་དྲུང་ནས་དབུ་ཕར་
འདུལ་མཛོད་སོགས་ལ་གསན་སྦྱོང་མཛད་སྐབས་འཚོ་བ་དཀོན་པོ་ཡོད་ཀྱང་ཇི་མི་སྙམ་
པར་དཔེ་ཆ་ཁོ་ནར་གཟིགས་པ་ལས་འཚོལ་ཐབས་དང། འཇིག་རྟེན་མཐུན་འཇུག་
སོགས་གཏན་ནས་མི་གནང། སྐུ་འགྱེད་ཞོ་གང་དང། ཕྱེད་བརྒྱད་ལྟ་བུ་བྱུང་བ་ན་
འཕྲལ་འཕྲལ་དུ་ཁྲོམ་ནས་བཞེས་བག་དང་གསོལ་ཞིབ་གཟིགས་པ་ལས་གསོག་རུམ་གཏན་
མི་མཛད། ཉིན་གཅིག་ཕྱེད་བརྒྱད་གཅིག་བྱུང་བ་བསྣམས་ཏེ་གསོལ་ཞིབ་ཉོ་བར་ཕེབས་
པ་ན་གསོལ་ཆས་མེད་པ་དང། ཉིན་མཚན་འཁོར་མོ་ཡུག་ཏུ་དཔེ་ཆ་འཛིན་སྐྱོར་སྦྱོང་
ལ་འབད་སྟབས་བསེར་བུས་རྐྱེན་གྱིས་སྐུ་གཟུགས་འགྱེལ་ནས་ཐུགས་དྲན་མེད་དུ་སོང་སྐབས་དེར་
འཛིན་གྲོགས་ཧ་གདོང་སོག་པོ་ཨེ་ཆོས་མཛད་ཀྱིས་མཐོང་ནས་རྒན་རིན་པོ་ཆེ་ཁོ་རང་གི་ཤག་
ཏུ་ཁྲིད། གསོལ་ཇ་དང། གསོལ་ཚིག་བཅུད་ཅན་གསོལ་ཞིབ་བཅས་ཕུལ་ཀྱང་རྒྱུན་
དུ་ཞལ་ལག་ཡག་པོ་མེད་ཅིང་གློ་བུར་བཅུད་ཅན་བཞེས་པ་མ་འཇུ་བར་ཉིན་ཤས་
ཕྱག་དཔེ་གཟིགས་མ་ཐུབ། ཆོས་མཛད་འདི་དང། འཛིན་གྲ་གཅིག་པ་གཞན་
དག་ནས་ཀྱང་སྐབས་སྐབས་སུ་ཁ་ལག་སྤྲོད་ཀྱི་ཡོད་པ་ཕན་པོ་ཡོད་ཅེས་གསུངས་
སྐབས་ཤིག་གྲྭ་ཚང་གི་འབྲུ་ཕོག་ཐེལ་རྩེ་གཅིག་དང། གོང་གསལ་སོག་པོའི་

[000]
ཐེལ་རྩེའང་རྒན་ལ་ཕུལ་བའི་གཉིས་བྱུང་བ་ཆུ་བསྐོར་དུ་བསྐྱེལ་བ་ལེན་པ་སོགས་དུས་
ཚོད་མང་པོ་ཞིག་ཆུད་ཟོས་སུ་འགྲོ་བར་འདུག་ཚེ་འདིའི་འཚོ་བ་ལས་བསོད་ནམས་
ཀྱི་ཚོགས་སུ་གཏོང་བ་དགོས་པ་ཆེ་བར་གཟིགས་ཏེ་ཐེལ་རྩེ་གཉིས་ཀྱིས་གསོལ་མར་གཟིགས་
ནས་ཡི་དམ་མདུན་དུ་གསེར་ཀོང་སྦྱོང། རྟེན་གཞན་གྱི་དྲུང་དུའང་མཆོད་མེ་འབུལ་བར་
མཛད། ཕྱེད་བརྒྱད་གཅིག་ལྷག་པ་དེས་གྲོ་ཞིབ་གཟིགས་ནས་བཞེས་ཐུག་བསྐོལ་
ཏེ་བཞེས་བཞིན་པའི་སྐབས་དཔེ་ཆ་དགེ་ཕྲུག་འཕན་པོ་ནས་ཡིན་པ་ཞིག་གིས་གསོལ་ཞིབ་
སྒྱེ་མོ་གང་ཁུར་ནས་ཡོང་སྟེ་ཁ་སང་ནང་ནས་འབྱོར་བྱུང། རྒན་ལ་འབུལ་དུ་
ཡོང་བ་ཡིན་ཞུས། ཡི་དམ་གྱི་དངོས་གྲུབ་ཀྱང་ཡིན་པར་སྣང་སྟེ་ཞལ་ནས་ལོ་རྒྱུས་དང་
སྦྲགས་ཡི་དམ་དངོས་གྲུབ་མྱུར་པོ་ཡོད་ཅེས་གསུངས། ཡང་སྐབས་ཤིག་གྲྭ་ཚང་གི་
འབུལ་བསྡུད་པ་ཞིག་འབྱོར་ནས་འགྱེད་ཆེ་ཙམ་བྱུང་བ་མ་བཞེས་པར་ཤ་རྐང་པ་ཞིག་ཉོས་
ནས་ཁྲི་ཟུར་རིན་པོ་ཆེར་ཕུལ་ཚུལ་ཡང་གསུངས། ཕར་ཕྱིན་གྱི་དུས་སུ་སྐབས་དང་པོའི་
སྤྱི་དོན། དྲང་ངེས་ལེགས་བཤད་སྙིང་པོ། བྱམས་ཆོས་སྡེ་ལྔ། རྒྱན་གྱི་བཤད་བྱའི་
ཡུམ་བར་མའི་མདོ་ཚིག་རྣམས་ཐུགས་འཛིན་གྱིས་སྐུ་ན་ཆེར་སྨིན་སྐབས་སུའང་ཤར་མར་
གསུངས་ཐུབ་པ་ཡོད། གཟུང་བ་རྣམས་མཚན་སྦྱོང་ཡང་ཡང་སྐྱོར་བར་མཛད་
དབུ་མའི་སྐབས་རྩ་འཇུག་གི་ཊཱིཀ་ཆེན་གཉིས། ལྷག་མཐོང་ཆེ་ཆུང་སྟོང་མཐུན་
བཅས་ཀྱི་ཚིག་གལ་ཆེ་བ་རྣམས་ཐུགས་འཛིན་དང། འཇུག་པའི་ཊཱིཀ་ཆེན་གྱི་
ཚིག་དོན་ཐམས་ཅད་ས་བཅད་ཐོག་བསྒྲིལ་ཏེ་འཇུག་པ་དང་སྦྱར་ནས་སྐྱོར་སྦྱོང་གནང་

[000]
སྐབས་མཚན་ཕུད་འགྲོ་གྱི་ཡོད་ཚུལ་ཡང་གསུངས། དགུང་གྲངས་ཉེར་གཉིས་སྐབས་རྒྱལ་
བ་སྐུ་འཕྲེང་བཅུ་གསུམ་པ་ཆེན་པོའི་མདུན་ནས་བསྙེན་པར་རྫོགས་པར་མཛད་དེ་བསླབ་
བྱ་རྣམས་མིག་འབྲས་ལྟར་སྲུང་བར་མ་ཟད་རྣམ་ཀུན་གྱི་སྤྱོད་ལམ་ཐམས་ཅད་འདུལ་བ་དང་
མཐུན་པ་ཁོ་ནར་གནང། འདི་ཙམ་ནས་གསར་བུ་བ་རྣམས་ལ་དཔེ་ཆ་ཁྲིད་པར་མཛད་
འཛིན་གྲྭ་འདི་ཕྱག་དཔེ་ཡག་གྲས་ཡིན་ཞིང་ལྷག་དོན་རྒན་རིན་པོ་ཆེ་དང། ཚཱ་བ་བྱམས་
པ་མཐའ་ཡས་རྣམ་གཉིས་གོ་རིགས་ཤིན་ཏུ་བཟང་བས་དྲང་ངེས་སོགས་ཀྱི་རྩོད་པར་མཁན་པོ་
རྩོད་གཟིགས་སུ་ཕེབས་པས་གཟིགས་པ་ན་ཐུགས་ཡིད་རང་དབང་མེད་པར་དྲངས་ཏེ་དུས་ཚོད་ཇི་
སོང་མ་མཁྱེན་པ་ལྟ་བུས་ཆོས་རྭ་དུས་ཐོག་ཏུ་གྲོལ་མི་ཐུབ་པ་ཡང་ཡང་ཡོང་གི་ཡོད་པས་
འཛིན་གྲྭ་གཞན་རྣམས་ནས་མཁན་པོ་སྤྱན་གསལ་འཛིན་གྲྭར་བཞུགས་འདུག་པས་ཆོས་རྭ་
གྲོལ་གྱི་མ་རེད་ཟེར་བའང་བྱུང། རྒན་རྣམ་གཉིས་ལ་འཛིན་གྲྭ་གཅིག་པ་ཚོས་དགེ་
རྒན་ལྟ་བུར་བརྩི་ཡི་ཡོད་ཅིང། དཀའ་གནད་རྣམས་ལ་བརྒལ་བརྟག་མཛད་སྐབས་ཐོག་
མར་གོ་གི་ཡོད་ཀྱང་རིགས་པ་ཕྲ་རུ་སོང་བ་ན་ང་ཚོས་གོ་གི་མེད་ཅེས་ལྷ་རམ་ཨང་དང་པོ་
བཞེས་ཏེ་རྒྱུད་སྟོད་མཁན་ཟུར་དུ་ཕེབས་པ་ཧ་གདོང་རྒན་ཆོས་འབྱོར་ལགས་ནས་གསུངས་
རྒན་རིན་པོ་ཆེ་རིག་རྩལ་ཆེ་སྟབས་མཁན་པོས་གསུངས་དོན་གྲྭ་ཚང་འདིར་རྣམ་འགྲེལ་གྱི་
རྩོད་པ་འཛུགས་ཐུབ་ན་སྙམ་པས་འཇང་དགུན་ཆོས་སུ་ཕེབས་དགོས་གསུངས་པ་ལྟར་ཟུར་བཀོལ་དང་
ཕར་ཕྱིན་དབུ་རྙིང་སྐབས་བཅས་ལོ་གསུམ་ཕེབས། བོད་ཟླ་བཅུ་གཅིག་པ་གནམ་གཤིས་ཤིན་ཏུ་
གྲང་བའི་དུས་ཡིན་ཡང་ལོ་དང་པོ་གཉིས་ལ་གནས་ཚང་གང་ཡང་མེད་པར་རྡོ་རྭའི་ཕུག་ཏུ་སླེ་

[000]
གུའི་འོག་ཏུ་བཞུགས། ཆོས་གྲྭར་ཕེབས་སྐབས་སླེ་གུའི་མཐའ་རྡོས་མནན་ནས་འཇོག་པར་
མཛད། དེའི་སྐབས་འབྲས་ཡེ་ཤེས་བློ་ལྡན། དབང་འདུས་རྒྱལ་མཚན། ཏྲེ་ཧོར་སྐྱོར་དཔོན་
མི་ཉག་སྐྱོར་དཔོན་སོགས་ལོ་མང་ཚད་མར་སྦྱངས་པའི་མཁས་པ་རྣམས་དང་བགྲོ་གླེང་གནང་
བ་ན་གཞུང་དོན་དང་རྩོད་རིགས་གཞན་ལས་ཁྱད་ཐོན་པ་བྱུང། ཁོང་རྣམས་ལ་བློ་བསྐྱེད་ཆེན་
པོ་བྱུང་སྟབས་ལོ་མཇུག་མར་ཕེབས་རོགས་ཞུ་མཁན་ཡང་བྱུང། ཞལ་ནས། གཞན་
རྣམས་ཀྱིས་འཚང་ག་བརྒྱབ་ནས་གཏོང་སྐབས་ཏྲེ་ཧོར་སྐྱོར་དཔོན་གྱིས་ཟུར་ནས་ཚིག་འགའ་
ཤས་གསུང་གི་ཡོད་གཞན་ཚོ་ཕེབས་ཟིན་འཕྲལ་སྐུ་འཁྲིས་སུ་བཅར་ཏེ་སྐབས་དོན་
དྲི་བ་དྭོགས་གཅོད་ལྟ་བུ་གནང་གི་འདུག་གསུངས། ལོ་གསུམ་པར་ཉིད་ཀྱི་དགེ་ཕྲུག་རིག་
པ་བཟང་བ་འགའ་ཞིག་དང་བཅས་སེར་སྨད་གྲྭ་ཚང་གི་ཡང་སྟེང་དུ་བཞུགས། ལོ་གསུམ་
གར་ཐོར་ཆོས་དམ་བཅའ་འཇོག་གནང་མཛད། དབུ་ཕར་གཟིགས་གྲུབ་པའི་སྐབས་ཤིག་ན་
ཐོས་པའི་དོན་རྣམས་རྩེ་གཅིག་ཏུ་སྒྲུབ་པ་ལྷུར་ལེན་པར་བཞེད་པ་དང། རྐྱེན་ཞིག་གིས་ཀྱང་
བསྐུལ་ཏེ་གསང་སྟབས་ཀྱིས་ཕེབས་ཞོར་དུ་པ་ཚབ་ལོ་ཙཱ་བའི་གདུང་རྟེན་མཇལ་བ་དང་
ཇོ་བོ་བཀའ་གདམས་པའི་གདན་ས་རྭ་སྒྲེང་མཇལ་བར་ཕེབས། དེ་སྐབས་ཕྱིས་སུ་བོད་ཀྱི་
སྲིད་སྐྱོང་གནང་བའི་རྭ་སྒྲེང་མཆོག་སྤྲུལ་རིན་པོ་ཆེ་གདན་སར་བཞུགས་ཡོད་པ་ནས་གནས་སྐབས་རྭ་
སྒྲེང་དུ་བཞུགས་དགོས་པ་དང་འཚོ་བ་སོགས་བླ་བྲང་ནས་འབུལ་སྦྱོར་ཞུ་རྒྱུ། ཕྱག་དཔེ་ཁང་དུ་
ཁྲིད་གནང་ནས་འདི་དང་འདི་ཞེས་བྱ་བ་ཡིན་གང་བཞེད་གཟིགས་ཆོག་པའི་གནང་བ་འབུལ་བར་
མཛད། མཆོག་སྤྲུལ་རིན་པོ་ཆེ་ནས་ལུང་རིགས་གང་ལའང་ཐོགས་པ་མེད་པའི་མཁས་དབང་འདི་འདྲ་

[000]
དབེན་པར་གཤེགས་ན་གྲྭ་ཚང་གི་སློབ་གཉེར་ལ་གནོད་པར་དགོངས་ཏེ་དེ་དོན་གྲྭ་ཚང་ལ་ཡི་གེ་
ཕུལ། དེ་དང་དུས་མཚུངས་མཁན་ཆེན་ངག་དབང་ཕུན་ཚོགས་པ་༸གོང་ས་མཆོག་གིས་
གཟིགས་སྐྱོང་ཆེ་བས་གཟིམ་ཆུང་དུ་ནམ་འདོད་བཅར་ཆོག་པ་ཞིག་ཡོད་པ་མཇལ་བཅར་སྐབས་
༸གོང་ས་མཆོག་ནས་དེང་སང་སེ་ར་བྱེས་པའི་མཁས་པ་ཚོས་ག་རེ་གནང་གི་ཡོད་གསུངས་
མཁན་ཆེན་པ་རྒན་བློ་བཟང་དབང་ཕྱུག་གི་མཚན་ནས་དྲིས་ན་གང་འདྲ་ཞུ་དགོས་
སྙམ་པའི་དངངས་སྐྲག་སྐྱེས། དགོན་པར་ཕེབས་མ་ཐག་ཏྲེ་ཧོར་ཁང་ཚན་རྒན་ལ་
༸གོང་ས་མཆོག་གི་བཀའ་ཕེབས་འགན་བློ་བཟོད་པར་མི་འདུག་རྒན་རྭ་སྒྲེང་དུ་བཞུགས་
ཡོད་འདུག་པ་ལམ་སེང་གདན་འདྲེན་ཞུ་དགོས་གསུངས་པ་ལྟར་གདན་དྲངས་ཏེ། སྔར་བཞིན་
སློབ་གཉེར་བ་རྣམས་ལ་དཔེ་ཁྲིད་དང། རྒན་རང་གི་སློབ་གཉེར་ཡང་འཕྲོ་སྐྱོང་གནང་
འཛིན་གྲྭ་མཛོད་རྙིང་དུ་ཕེབས་པ་ན་རིགས་ཆེན་ཚོགས་བཞེངས་འཁོར་བའི་སྐབས་དགེ་བསྐོས་
ནས་རྒན་རིན་པོ་ཆེ་དང། ཚཱ་བ་བྱམས་པ་མཐའ་ཡས་རྣམ་གཉིས་ལ་ཤོ་བརྒྱབ་ཀྱི་ཡིན་པ་ག་
འདྲ་གནང་ག་གསུངས་པ་ན་རྒན་རྣམ་གཉིས་གཅིག་གིས་གཅིག་སྔོན་མར་ཕེབས་དགོས་གསུངས་
ཤིང། མཐར་རྒན་རིན་པོ་ཆེས་ཨུ་ནན་མཐར་བསྐྱེལ་གནང་བས་བྱམས་པ་མཐའ་ཡས་ལགས་ནས་
འོ་ན་དེ་རིང་ངས་དང་པོར་ཕྱིན་པའི་ཆོག་ལྷ་རམས་ཨང་དང་པོ་ཁྱེད་རང་བྱེད་དགོས་ཀྱི་རེད་ཅེས་
གསུངས། ཆོས་གྲོགས་རྣམ་གཉིས་ཕན་ཚུན་ཆེ་མཐོང་དང་གུས་བཀུར་གནང་བ་འདི་ཙམ་
ཡང་བསྟན་པའི་མཛེས་རྒྱན་ངོ་མཚར་བའི་གནས་སུ་འཁུམས། ཚོགས་བཞེངས་སྔ་རྟིང་
གྲུབ་ནས་ལྷ་རམས་འཛིན་གྲྭར་ཕེབས། སྐྱོར་གཞུང་སྐྱོར་རྒྱུ། འདུལ་མཛོད་ཀྱི་

[000]
གཞུང་གི་སྤྱི་བཤད་དང། དཀའ་གནད་རྣམས་ལ་བརྒལ་བརྟག་དཔྱིས་ཕྱིན་པར་གནང་བས་
འཛིན་གྲྭར་བློ་བསྐྱེད་འཕེལ། འདུལ་མཛོད་ཀྱི་མུ་བཞི་སོགས་རྟགས་བསལ་སྒྲུབ་
རོགས་བྱེད་པར་དགའ་པོ་བྱེད་ཀྱི་ཡོད་ཚུལ་ཡང་གསུངས། མཚན་རྟགས་གྲུབ་ནས་ལོ་མང་
ཕྱིན་རྗེས་དགེ་བསྐོས་ཚབ་གནང་བའི་ཉིན་ཞིག་ལྷ་རམས་འཛིན་གྲྭར་ཡོངས་གྲགས་ཀྱི་མཁས་པ་
གཉིས་མཛོད་ཀྱི་མུ་བཞི་ཕྲ་བ་ཞིག་ཡོད་མེད་ཞལ་མ་མཉམ་པར་མེད་པའི་རྗེས་སུ་ཕྱོགས་པ་མང་དུ་
བྱུང་བ་ན། རྒན་རིན་པོ་ཆེ་ནས་མུ་བཞི་ཡོད་པར་བསྒྲུབ་པའི་ཚེ་རྗེས་ཕྱོགས་པ་དྲག་ག་
གཅིག་ནས་དེ་ལ་མུ་བཞི་འདུག་ན་གསེར་ལུག་མགོ་ཙམ་ཞིག་འབུལ་ཆོག་ཅེས་ཞུས་
རྩ་བའི་དམ་འཆའ་བ་པོར་ལུང་རིགས་དྲི་མ་མེད་པས་མུ་བཞི་ངོ་འཕྲོད་དེ་ཁས་
བླངས་པ་ན་སྔར་གྱི་རྗེས་ཕྱོགས་པ་དེ་ལ་གསེར་ལུག་མགོ་ཙམ་ཡང་མི་དགོས་ལྷ་རམས་འཛིན་
གྲྭར་གསོལ་ཇ་ཞིག་ཕུལ་ཅིག་གསུངས། གཞུང་དོན་ལ་དཔྱད་པའི་རྣམ་དཔྱོད་ཀྱི་རྩལ་ཤུགས་མེད་
ཀྱང། ཧམ་པའི་རི་བོ་འདེགས་པར་རྩོམ་པ་དག་ལ་འདི་ཉིད་འོས་ཤིང་སྨན་པ་ཉིད་དོ། །
དགེ་བཤེས་གཏོང་ཉེར་ཡོད་ཀྱང་གཏོང་སྒོའི་སྦྱིན་བདག་འཚོལ་ཐབས་སོགས་གཏན་ནས་མ་མཛད་
རྒྱུན་དུ་དགེ་ཕྲུག་ཚོར་བསླབ་བྱ་སྐྱོང་སྐབས་སུའང། མི་ལ་རེ་བ་མ་ཆེ་ལྷ་ལ་གསོལ་
བ་ཐོབ་བྱ་བ་རེད། མི་ལ་ངོ་བསྲུང་བྱེད་མི་དགོས། དཀོན་མཆོག་ལ་གསོལ་བ་ཐོབ་
མི་ལ་རྟག་པ་མེད་ཅིང་དཀོན་མཆོག་ལ་བསླུ་བ་ཡོད་པ་མ་རེད་གསུངས་ཀྱི་ཡོད་པ་དེ་ཁོ་ན་ལྟར་
མཛད་ཅིང་བཞུགས་པས་དེ་བཞིན་བྱུང་སྣང་སྟེ། རྩོད་རྒྱུགས་མ་རེན་ཙམ་དུ་ཏྲེ་ཧོར་དཀར་
མཛེས་ཀྱི་ཚོང་དཔོན་བསོད་ནམས་སྟོབས་རྒྱལ་ནས་གཏོང་སྒོའི་སྦྱིན་བདག་ཞུ་རྒྱུ་ཞུས་

[000]
ལྷ་རམས་པའི་རྩོད་རྒྱུགས་དམངས་དང་སྤྱི་མཚུངས་སུ་བཞེས་པར་མ་ཟད། མི་ཉག་སྐྱོར་དཔོན་
དང་རྒན་རྣམ་གཉིས་མཁས་སྙན་ཤིན་ཏུ་ཆེ་བར་བརྟེན་སྲིད་སྐྱོང་རྭ་སྒྲེང་རིན་པོ་ཆེ་ནས་དམིགས་
བསལ་གྱི་རྩོད་རྒྱུགས་བཞེས། དེ་ཡང་བོད་ཀྱི་རྒྱལ་ས་རྡོ་རྗེ་གདན་གཉིས་པ་ལྟ་བུ་ལྷ་
ལྡན་དག་པའི་ཞིང་དུ་གྲགས་པའི་བྱང་ཕྱོགས་སྲིད་སྐྱོང་བཞུགས་གནས་བཞི་སྡེའི་ཐོག་གའི་ཕོ་
བྲང་དུ་རྩོད་དཔང་སྲིད་སྐྱོང་མཆོག་དང། མཚན་ཞབས་པ། སེ་འབྲས་ཀྱི་མཁས་པ་ཕལ་
ཆེ་བ་འཛོམས་པའི་དབུས་སུ་གསུངས་རབ་ཀྱི་དཀའ་བའི་གནད་དག་ལས་བརྩམས་ཏེ་བགྲོ་གླེང་
གནང་བ་ན་ཐོག་མའི་ཆར་རྟགས་བསལ་སོགས་གཅིག་ལས་གཅིག་བཟང་བ་ལྟ་བུར་བྱུང་སྣང་
ཡང། གཞུང་དོན་ཟབ་ཏུ་འགྲོ་བ་དང་རིགས་པ་ཕྲ་བར་ཕྱིན་པའི་ཚེ། གང་ཞིག་ཐོས་
བསམ་གྱི་ལུས་སྟོབས་རྒྱས་ཤིང་སྤོབས་པའི་སྤྱི་གཙུག་མཐོ་བ་ལེགས་བཤད་ཀྱི་འགྲམ་ཆང་
རྟག་ཏུ་འཛག་པ་ལ་བློ་གསལ་བུང་བའི་ཚོགས་མང་དུ་འདུ་བ། སྐུ་ཉམས་ཀྱི་གོམ་
སྟབས་དལ་བུར་རྒྱུ་ཞིང། རྩོད་ངག་མི་བཟད་པའི་སྣ་ཞགས་རིང་པོར་བསྐྱང་བའི་ཁྱུ་
མཆོག་དེ་ཡང། གང་གིས་ལེགས་སྨོན་གྱིས་བྱེད་པོས་བསྐྲུན་པའི་སྐྱེས་
སྦྱང་ཤེས་རབ་ཀྱི་ལྕགས་ཀྱུ་རྣོན་པོ་དབུ་ཚད་ཀྱི་རིགས་པའི་ངར་ཆུ་ལས་དྲངས་པ་དེས་རང་
དབང་དུ་བགྱིས་པས་སྙན་པའི་གྲགས་པ་ཆེས་ཆེར་རྒྱས་པའི་སྟོབས་ཀྱིས་སྔོན་ཆད་ཞལ་འཚོ་
ཙམ་ཡང་མེད་པའི་སྐྱོར་དཔོན་གྱི་སྦྱིན་བདག་ཀ་ཤོད་པ་ཡང་ཡིད་ཀྱི་བརྟན་པ་དབང་མེད་
དུ་འཕྲོག་ཏེ། རྒན་རིན་པོ་ཆེ་རྩོད་རྒྱུགས་གྲུབ་ནས་གཙུག་ལག་ཁང་དུ་གནས་གཟིགས་
དང་ཐུགས་སྨོན་མཛད་རྗེས་བར་བསྐོར་ཕྱི་མར་བསྐོར་བ་སྐྱོན་པ་ན། ཀ་ཤོད་ཆོས་

[000]
རྒྱལ་ཉི་མ་ལྷུན་གྲུབ་ཁོང་རང་ཉིད་ཀྱིས་རྒན་རིན་པོ་ཆེ་གཟིམས་ཆུང་དུ་གདན་འདྲེན་ཞུས་
ནས་དགེ་བཤེས་གཏོང་སྒོའི་སྦྱིན་བདག་ཞུ་ཆོག་པ་ཞུས་པ་ན་ལམ་སེང་ཞལ་བཞེས་མ་གནང་
བར་སྦྱིན་བདག་གཞན་ཞིག་ཡོད་པར་དྲི་དགོས་གསུངས། འདི་ཡང་དེང་དུས་དང་བསྟུན་
ན་ངོ་མཚར་བའི་རྣམ་ཐར་རོ། །དེ་ནས་བོད་ཟླ་་པར་དགུན་ཆོས་ཆེན་མོའི་སྐབས་
དགེ་བཤེས་དམ་བཅའ་དང། གོང་གསལ་སྦྱིན་བདག་ནས་གཏོང་སྒོ་ཟབ་རྒྱས་ཞུས་
ཏྲེ་ཧོར་སྐྱོན་དཔོན་རིན་པོ་ཆེ་བྱ་བྲལ་མཛད་དེ་སྒྲུབ་པ་ལ་གཤེགས་པའི་དུས་ཀྱང་འདི་ནས་ཡིན་ཏེ་
ཁོང་བཀྲ་ཤིས་ཆོས་གླིང་དུ་བླ་མ་རྡོ་རྗེ་འཆང་ཕ་བོང་ཁ་པའི་མདུན་བྱ་བྲལ་དུ་ཕེབས་རྒྱུའི་
གནང་བ་ཞུ་བར་ཕེབས་རྗེས་སེ་རའི་མདུན་བྱེ་རག་ཡོད་ས་ནས་རྒན་རིན་པོ་ཆེའི་དགེ་ཕྲུག་གཅིག་
ལ་རྒན་བློ་བཟང་དབང་ཕྱུག་དམ་བཅའ་དང་གཏོང་སྒོ་ཡག་པོ་བྱུང་འདུག་པ་ཐུགས་རྗེ་ཆེ་
ཞུས་གསུངས་ནས་མཇལ་དར་ཞིག་འབུལ་རྒྱུར་བསྐུར། ཞལ་ནས། ཁོང་དགོན་པའི་
འཁྲིས་སུ་ཕེབས་ནས་ཤག་ཏུ་མི་འོང་བ་གང་ཡིན་ནམ་སྙམ་ཡང་བླ་མའི་གནང་བ་
ཐོབ་སྟེ་སྒྲུབ་པ་ལ་རིངས་པའི་སྟབས་ཀྱིས་ཡིན་འདུག་གསུངས། དེ་ནས་དགུང་གྲངས་་པ་
བོད་རྒྱལ་་ཕྱི་ལོ་་རབ་བྱུང་བཅུ་དྲུག་པའི་ཉག་མ་་པ་
ས་ཡོས་ལོར་དགུང་གསར་དགྱེས་སྟོན་དཀར་གྲོའི་ཚོགས་བཞེངས་གནང། དེ་ནས་ལྷ་ལྡན་
སྨོན་ལམ་ཆེན་མོར་གདན་ས་གསུམ་གྱི་བཀའ་རབ་འབྱམས་དགེ་བའི་བཤེས་གཉེན་བློ་གསལ་
འདུས་པ་རྒྱ་མཚོའི་དབུས་སུ་གཞུང་ཆེན་བཀའ་པོད་ལྔ་ལ་སྦྱངས་པ་མཐར་ཕྱིན་པའི་
འབྲས་རྟགས་སུ་དམ་བཅའ་འཇོག་གནང་མཛད། དེ་ཡང་ཞོག་པ་གསུང་ཆོས་རྭ་བར་

[000]
རྣམ་འགྲེལ་དང། ཉིན་གུང་འཁྱམས་རྭ་ཆེན་མོར་དབུ་ཕར་གྱི་སྐབས་རྣམས་སུ་བློ་གསལ་
ཞིང་རིགས་ལམ་ལ་བྱང་ཆུབ་པ་རྣམས་ཀྱིས་ཟབ་ཅིང་རྣོ་བའི་ཐལ་འགྱུར་གྱི་ཕྲེང་བ་མང་དུ་
སྤྲོས་ཀྱང་གསུང་ལན་རལ་གྲི་ལྟ་བུས་དུམ་བུ་དུམ་བུར་བཅད་པས་ཐུང་ངེ་བ་ལས་མ་བྱུང་
ཐུགས་ལ་ཐུང་ཐུང་འདི་འདྲ་རྟེན་འབྲེལ་ལའང་མི་ལེགས་པར་འདུག་དགོང་མོའི་དམ་
བཅར་ལན་ལྷོད་ལྷོད་བྱེད་དགོས་པ་བྱུང། དམ་བཅའ་གྲོལ་ནས་སྨོན་ལམ་ཚོགས་སྐབས་ཆོས་
གྲོགས་གསེར་ཀོང་མཚན་ཞབས་རིན་པོ་ཆེ་ནས་ལན་ཡག་པོ་སྐྱོན་སོང་ཐུགས་རྗེ་ཆེ་གསུངས་
རྒན་རང་གི་དགོངས་ཚུལ་ཞུས་པས། གང་ཡིན་གང་ཡིན་རྒྱལ་བ་དགྱེས་པའི་
མཆོད་སྤྲིན་སྒྲུབ་པའི་མཆོད་པ་ཟེར་བ་དེ་ཡིན་པས་ལན་ཡག་པོ་སྐྱོན་རོགས་གནང་
ཞེས་བསྐུལ་མ་གནང། དགོང་མོ་འདུལ་མཛོད་ཀྱི་དམ་བཅར། གཞུང་ལུགས་
རབ་འབྱམས་ལ་མི་འཇིགས་པའི་སྤོབས་པ་གཟེངས་སུ་མཐོ་བའི་དགེ་བའི་བཤེས་གཉེན་རྣམས་
ཀྱིས་རྟགས་བསལ་འཕངས་པ་ལའང་གསུང་ལན་ཐོགས་མེད་དུ་གནང་བ་ན། མཁས་པ་
འགའ་ཞིག་ཐུགས་འཚབ་སྟེ་སྔོན་དུ་གོ་བསྒྲིགས་བྱས་པའི་རྟགས་བསལ་མི་དྲན་པ་
དང། ཚ་ལ་གི་གུ་འབྱར་བས་བཞད་གད་ཐིང་ངེ་བ་ཡང་བྱུང། སྐྱེས་བུ་སེར་
སྐྱའི་རྣམ་ཐར་འཛིན་པའི་རྟོག་གེ་མགོ་འཁྲེགས་རེ་ཙམ་བྱུང་བའང་གཞུང་ལེན་
མཁན་པོས་དེ་གར་ཚར་བཅད་པའི་ལོ་རྒྱུས་ཀྱང་ཡོད། རྒན་རིན་པོ་ཆེ་དམ་བཅའ་བཞག་
སྐོར་སེར་ལྷོ་དགེ་བཤེས་ཚུལ་ཁྲིམས་ཡོན་ཏན་ནས་རྒན་བློ་བཟང་དབང་ཕྱུག་དམ་བཅའ་
བཞག་པ་ལྟ་བུའི་ཡག་པོ་དེ་འདྲ་གཞན་མཐོང་མ་མྱོང། ལན་ཁམས་དྭངས་པོ་རྟགས་

[000]
ལན་འདོད་ལན་ཤ་སྟག་གསར་བུ་བ་གཅིག་གིས་བཏང་ནའང་འདོད་ལགས་ཞེས་ཞེ་ས་དང་
འབྲེལ་ནས་གནང་གི་འདུག་གྲྭ་པ་རྒན་པ་རྣམས་ཀྱིས་རྒན་བློ་བཟང་དབང་ཕྱུག་གི་
ཐུགས་ལ་གཞུང་ཐམས་ཅད་པར་བཏབ་པ་བཞིན་ཡོད་པ་རེད་གསུང་གི་འདུག་ཅེས་གསུངས་
དེ་ལྟར་དམ་བཅའ་བཞག་གྲུབ་པ་ན་གཞུང་གི་ངེས་ཆ། དོན་གྱི་གོ་བ། རིགས་
པའི་འཛིན་མཚམས་སོགས་གང་ཅིར་འགྲན་ཟླ་དང་བྲལ་བ་བྱུང་བས་ཞལ་བཏད་སྐྱོར་
དཔོན་ནས་ཀྱང། རྒན་ང་རང་གཉིས་རྒན་སྔོན་མ་རེད་ཅེས་སོགས་ཞུས་ཏེ་རྩོད་མེད་
ཀྱི་ཨང་གི་དང་པོའི་དང་པོ་བཞེས། དམ་བཅར་བཞུགས་ཉིན་ན་གཟབ་
འཕྱོར་གནང་སྲོལ་ཡོད་ཀྱང་རྣམ་ཀུན་ནས་ན་བཟར་དྭངས་འདོད་མེད་གཤིས་འདི་ཉིན་ཡང་
རྟེན་འབྲེལ་ཆེད་གསེར་ཀོང་རིན་པོ་ཆེས་དབུ་ཞྭ་གསར་པ་ཞིག་བསྣམས་འདུག་པ་བརྗེས་པ་མ་
གཏོགས་རྒྱུན་ཆས་དེ་ག་ཡིན་གསུངས། དེ་ནས་མི་རིང་པོར་འཇམ་མགོན་ཙོང་ཁ་པ་ཆེན་
པོའི་གསང་སྔགས་ཀྱི་བཀའ་སྲོལ་ཉམས་པ་མེད་པར་འཛིན་པའི་དཔལ་ལྡན་སྨད་རྒྱུད་གྲྭ་ཚང་དུ་
བཞུགས་འདིང་སྐྱོན། རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྩ་རྒྱུད་འགྲེལ་པ་
བཞི་སྦྲགས་གསང་སྔགས་རྒྱུད་སྡེ་རྒྱ་མཚོའི་དགོངས་དོན་ཇི་ལྟ་བ་བཞིན་འབྱེད་པའི་སྦྱང་
བརྩོན་རྨད་དུ་བྱུང་བ་མཛད་དེ་དགུང་གྲངས་་ལོར་སྔགས་ཀྱི་རྩོད་རྒྱུགས་ཨང་དང་པོ་
བཞེས་ཏེ། ཊི་ཀ་སྐྱོར་དཔོན་དང། ཁྲིད་དཔོན་བཅས་མཛད། གཞན་ཡང་སྐབས་
སྐབས་སུ་༸གོང་ས་ལྷ་མིའི་རྣམ་འདྲེན་༸སྐྱབས་མགོན་སྐུ་འཕྲེང་བཅུ་གསུམ་པ་
ཆེན་པོ་མཆོག་དང། ཁྱབ་བདག་འཁོར་ལོའི་མགོན་པོ་ཕ་བོང་ཁ་པ་བདེ་ཆེན་སྙིང་

[000]
པོ་དཔལ་བཟང་པོ། ལྷ་བཙུན་རྡོ་རྗེ་འཆང་ཐུབ་བསྟན་རབ་རྒྱས་དཔལ་བཟང་པོ། ཁྱབ་
བདག་བཀའ་འགྱུར་བ་བྲག་རི་ལུང་རིགས་རྒྱ་མཚོ་དཔལ་བཟང་པོ། ཡོངས་འཛིན་དགའ་
ཁྲི་གླིང་སྤྲུལ་རྡོ་རྗེ་འཆང་དཔལ་བཟང་པོ། ཡོངས་འཛིན་ཁྲི་བྱང་རྡོ་རྗེ་འཆང་དཔལ་
བཟང་པོ། སྤངས་རྟོགས་ཡོན་ཏན་བྱེ་བས་མངོན་པར་མཐོ་ན་ཡང། དམན་ལ་གཅིག་
ཏུ་དགྱེས་པའི་མཛད་པ་ཅན། རང་ཅག་ཁ་བ་རི་པ་རྣམས་ལ་འདི་ཕྱིའི་དོན་གཉིས་འབད་མེད་
དུ་འཇོ་བར་མཛད་པའི་སྔོན་མེད་པའི་ཡིད་བཞིན་གྱི་ནོར་བུ་༸རྒྱལ་དབང་སྐུ་འཕྲེང་བཅུ་
བཞི་པ་ཆེན་པོ་དགེ་འདུན་བསྟན་འཛིན་རྒྱ་མཚོ་དཔལ་བཟང་པོ་ལ་སོགས་པའི་མདུན་ནས་བྱང་
ཆུབ་ལམ་རིམ་ཆེན་མོའི་བཤད་ཁྲིད། དམར་ཁྲིད་སོགས་ཁྲིད་ཀྱི་རིགས། བདེ་གསང་
འཇིགས་དུས་སོགས་ཀྱི་དབང་ཆེན་ལ་སོགས་པ་དབང་ལུང་ཁྲིད་མན་ངག་མཐའ་དག་གསན་
ཏེ་བསྟན་པ་ཡོངས་རྫོགས་ཀྱི་བདག་པོ་ཆེན་པོར་བཞེངས་པ་ཡིན་ཏེ། ཇི་སྐད་དུ་༸སྐྱབས་
རྗེ་ཁྲི་བྱང་རྡོ་རྗེ་འཆང་ནས་བསྩལ་བའི་ཞབས་བརྟན་གསོལ་འདེབས་སུ། འཇམ་དཔལ་རྡོ་རྗེའི་
ལུང་གི་རྩེ་བརྒྱ་པས། ཕས་རྒོལ་ལོག་སྨྲའི་བྲག་རི་འཇིག་པའི་མཐུ། །རང་སྲིད་དགེ་
ལྡན་སྐྱོང་བའི་དཔའ་རྟགས་སུ། །འཛིན་བྱེད་བསྟན་པའི་གཉེན་ཞེས་དོན་གནས་ཀྱི་བསྔགས་
བརྗོད་མཛད་ཅིང། བླ་མ་གཞན་དང་གཞན་གྱིས་བསྔགས་བརྗོད་ཇི་ལྟར་མཛད་པ་སོགས་
ནི་མངས་པས་འཇིགས་ནས་མ་བྲིས་སོ། །ཇི་ལྟར་ཐོས་པའི་དོན་རྣམས་ཀྱང་ཐོས་ལོ་ཙམ་མ་
ཡིན་པར་ཐོས་དོན་རྒྱུད་ལ་སྦྱར་བས་ཞི་དུལ་དང་ལྡན་པ། ཆོག་མི་ཤེས་པ་སོགས་ལྟུང་བ་
འབྱུང་བའི་སྒོ་རྣམས་བསྡམས་ཏེ་འདོད་ཆུང་ཆོག་ཤེས་ལ་གནས་པའི་ངང་ནས་ལྟུང་བ་མི་འབྱུང་

[000]
བའི་ཐབས་ལ་འབད་ཅིང། རྒྱ་ལ་བྱུང་བ་རྣམས་ཀྱང་འཕྲལ་འཕྲལ་དུ་བཤགས་སྡོམ་ལ་འབད་པར་
མཛད། ལྷག་པར་གསོ་སྦྱོང་སྐབས་བཤགས་སྡོམ་བསྟེན་པ་གལ་ཆེ་ཚུལ་དང་མ་ཆག་
པར་འགྲོ་དགོས་ཚུལ་སོགས་གསུངས་ནས་དེ་བཞིན་དུ་ཕྱག་ལེན་ལ་འདེབས་པར་མཛད། སློབ་
གཉེར་རྒྱབ་བཞིན་པའི་སྐབས་གསུང་ཆོས་མང་པོ་ཞུ་བ་ཐུགས་མཉེས་པོ་རང་གནང་གི་མེད་ཀྱང་
མཚམས་མཚམས་སུ་དབང་ཆེན་ཞུ་དགོས། དམ་སྡོམ་གསོ་བ་ལ་ཁྱད་ཡོད་ཅེས་སོགས་གསུངས་
ཏེ་དམ་ཚིག་དང་སྡོམ་པ་ལ་གཅེས་སྤྲས་ཤིན་ཏུ་ཆེ་བར་གནང། རྒྱུན་གཏན་བཞུགས་ཚུལ་
ཡང། དགུང་གྲངས་་སྐབས་ཁོ་བོས་ཞབས་པད་བསྟེན་པའི་སྐལ་བཟང་ཐོབ་ཅིང་
དེ་སྐབས་མཁས་བཙུན་བཟང་གསུམ་གྱི་མཚན་སྙན་ཆེ་བ། བླ་མ་མང་པོའི་ཡོངས་
འཛིན་གནང་བ། གྲྭ་ཚང་གཉིས་ཀྱི་དགེ་སྐོས་ཟུར་པ་བཅས་ཡིན་ཀྱང་ཆེ་ཉམས་དང་རྒྱས་
སྤྲོས་སོགས་གང་ཡང་མེད་པར་ཏྲེ་ཧོར་ཁམས་ཚན་གྱི་ཐོག་ཁར་ཤག་ཆུང་མདོ་སྦུག་གཉིས་
ཡོད་པ་ཞིག་ཏུ་བཞུགས། སྦུག་ཏུ་ཆག་སྒམ་ཆུང་ངུ་ཞིག་གི་སྟེང་དུ་སྒམ་ཆག་
ཤེལ་སྒོ་སྤྲས་པའི་ནང་རྗེ་རིན་པོ་ཆེ་དང། རྗེ་བཙུན་སྒྲོལ་མའི་སྐུ་བརྙན་གཉིས། སྟེང་དུ་
ཕྱག་དཔེ་མི་ཉུང་ཙམ་ཞིག་དང་འོག་ཏུ་ས་གདན་དང་གདན་ཁྲི་གང་ཡང་མེད་པར་བཞུགས་
འབོལ་ཆ་གཅིག་ཞལ་གདན་དམར་རྐྱང་གཅིག་མདུན་དུ་གསོལ་ལྕོག་ཆུང་
ཆུང་གཅིག་མདོར་གཟིམ་མལ་རྐྱང་གདན་གཅིག་གི་སྟེང་དུ་གྲུམ་གདན་སེར་པོ་རྒལ་
ཆད་གཅིག་དང་གཟིམ་ཕྲུག་རྙིང་ཙམ་པ། གསོལ་ཐབ་སྐོར་གནས་སྐབས་བེད་ཆོད་
ཙམ་ལས་དམར་བ་གང་ཡང་མེད། དེ་ལྟར་སྐུའི་ཉེར་སྤྱད་སོགས་མཐའ་གཉིས་སུ་

[000]
མ་ལྷུང་ཙམ་དང་ཕེབས་བཞུགས་གང་གི་ཚེ་ཡང་གྲྭ་བཙུན་དཀྱུས་མ་དང་མཚུངས་པར་མཁས་ཉམས་
ཆེ་ཉམས་སོགས་གཏན་ནས་མི་མཛད་པས་སུ་ཡིན་རུང་འགྲོགས་བདེ་བ་ཡོད། ཞལ་ནས་
རབ་ཏུ་བྱུང་བས་ཡོ་བྱད་མང་པོ་གསོག་འཇོག་བྱ་མི་རུང། འཆི་བའི་ཚེ་བྱ་རྡོ་ཐོག་
ནས་འཕུར་བ་ལྟ་བུ་དགོས་ཞེས་ཡང་ཡང་གསུངས། གསང་སྔགས་ཀྱི་ཉེར་སྤྱད་ཀྱང་ཆག་
སྒམ་དུ་རྡོ་དྲིལ་དང་ནང་མཆོད་ཙམ་ཡོད་པ་ལས་གཞན་མངོན་མཚན་ཆེ་བ་གང་ཡང་མེད་
པར་གསང་ཞིང་སྦས་པའི་སྒོ་ནས་ཉམས་བཞེས་གནང་བ་ཇོ་བོ་བཀའ་གདམས་པའི་རྣམ་ཐར་གཙང་
མ་བདག་གིར་བཞེས། ཐུགས་རྒྱུད་ཀྱང་ཤིན་ཏུ་བཟང་བ་ཞིག་ཡོད་དེ། འགྲོ་བ་ཉམ་
ཐག་པ་སྡུག་བསྔལ་གྱིས་མནར་བ་གཟིགས་པའམ་གསན་པ་ན་ཐུགས་བརྩེ་བ་ཆེན་པོས་
བསྐྱོད་ནས་སྤྱན་ཆབ་འབྱིན་པར་མཛད་པས་དཔོག་པར་ནུས་ལ། དེ་ཡང་རྒན་རིན་པོ་ཆེ་དགེ་
སྐོས་མཛད་དེ་རྒྱུད་སྨད་ཨེ་ཝམ་དུ་ཚོགས་པའི་སྐབས་ཤིག་ན་གསར་བུ་པ་ངག་དབང་
ལེགས་བཤད་སོགས་འགའ་ཞིག་ཚོགས་ཆེན་ཞལ་ངོས་རྐུ་མར་རྟ་ལྕག་གཞུ་སར་ལྟ་
བར་ཕྱིན་ནས་ཚུར་འོང་བ་དང། དགེ་སྐོས་ནས་ག་བར་ཕྱིན་པ་གསུང་པ་ན་ཞེད་སྣང་
ཚད་མེད་སྐྱེས་ཀྱང་ལན་དྲང་པོར་གསོལ་བས། ཅི་འདྲ་ཅི་བྱེད་འདུག་གསུངས་པར་ལུས་
གཅེར་བུར་བཏོན་ཏེ་གླང་ལྕག་གཞུ་གི་འདུག་ཞུས་པས། སྤྱན་ཆབ་ཆར་རྒྱུན་
བཞིན་བསིལ་ཏེ་ཁོང་པ་ཚོར་ཡང་བཀའ་བཀྱོན་པ་སོགས་མ་བྱུང། དགེ་བཤེས་དེ་ཧ་
ཅང་གི་ཐུགས་རྒྱུད་བཟང་པོ་ཞིག་ཡོད་ཅེས་ཕྱིས་ཡང་ཡང་བསྔགས་བརྗོད་བྱེད་པ་དང་
ཡང་དཔེ་ཁྲིད་སྐབས་མུ་སྟེགས་རྒྱང་ཕན་སོགས་ཀྱི་འདོད་པ་འཆད་སྐབས་དེ་

[000]
འདྲའི་ལྟ་བ་ལོག་པ་ཡང་ཡོང་གི་ཡོད་རེད་གསུངས་ནས་བརྩེ་བའི་ཉམས་ཀྱིས་སྤྱན་ཆབ་བསིལ་
བ་ལྟ་བུ་ཡིན། དར་དགོན་དགེ་བཤེས་སེར་བྱེས་དགེ་ཟུར་ཚེ་བཀྲ་ལགས་ནས་ཀྱང་བློ་
བཟང་དབང་ཕྱུག་རིགས་པའི་དབང་ཕྱུག་རེད། ཡར་ཡར་ཕྱིན་རིམ་བཞིན་ཐུགས་རྒྱུད་བཟང་དུ་
བཟང་དུ་འགྲོ་བ་ཁོང་ལྟ་བུ་དགོས་པ་རེད་ཅེས་སོགས་གསུངས། བཀའ་སློབ་དང་གསུང་མོལ་
ཇི་འདྲ་ཞིག་གནང་རུང་མཐར་ལུས་ཞི་དུལ་དང་སེམས་བཟང་པོ་དགོས་པའི་སྟེང་དུ་ཀོར་
རེ་འོང་བ་ཞིག་ཡོད། མདོར་ན་གུང་ཐང་རིན་པོ་ཆེས། མང་དུ་ཐོས་པ་རྒྱ་ཆེར་
བཙལ་བས་མཁས། །ཐོས་དོན་ཇི་བཞིན་རྒྱུད་ལ་སྦྱར་བས་བཙུན། །ཀུན་ཀྱང་བསྟན་
འགྲོའི་དོན་དུ་བསྔོ་བས་བཟང། །བློ་བཟང་རྒྱས་བའི་བསྟན་པ་རྒྱལ་གྱུར་ཅིག་ཅེས་རྗེ་
རིན་པོ་ཆེའི་བཀའ་སྲོལ་འཛིན་པ་རྣམས་ཀྱི་རྣམ་ཐར་གྱི་དོན་བསྡུ་མཛད་པ་ལྟར་འདི་ཉིད་ལ་
མངའ་བ་ཡིན་ནོ། །བསྟན་པ་ལ་བྱ་བ་མཛད་ཚུལ་ཡང། དགུང་གྲང་ཉེར་གཉིས་
ཡན་མན་ནས་དགུང་གྲངས་མཐར་ཕྱིན་གྱི་བར་དམིགས་བསལ་འགའ་ཞིག་གི་སྐབས་མ་
གཏོགས་པར་དཔེ་ཁྲིད་ཁོ་ན་མཛད་པའི་འདི་ཉིད་བསྟན་པའི་བྱ་བ་རླབས་ཆེ་ཤོས་ཡིན་ཞིང་
དགེ་ཕྲུག་བློ་ཁ་མཐོ་བ་རྣམས་ལ་ཡང་དཔེ་ཁྲིད་བྱེད་དགོས་པར་ཡང་ཡང་གསུངས་
གཞན་ཡང་དགུང་གྲངས་ཞེ་གཅིག་ཐོག་སྨད་རྒྱུད་གྲྭ་ཚང་གི་དགེ་སྐོས། ཞེ་གཉིས་ལ་
སེར་བྱེས་གྲྭ་ཚང་གི་དབྱར་ཁའི་དགེ་སྐོས་བཞེངས། གྲྭ་ཚང་གཉིས་ཀྱི་སྒྲིག་ལམ་དམ་ཆོས་
འདུལ་བའི་དགོངས་དོན་བྱང་ཆུབ་ལམ་རིམ་ཆེན་མོ་དང་ངོ་བོ་དབྱེར་མེད་པར་གསུང་རྒྱུན་ལ་ཡོད་པ་
ལྟར་དེ་དང་མཐུན་པའི་མི་ཉམས་གོང་འཕེལ་ཉམས་པ་སོར་ཆུད་འབྱུང་ཐབས། ཚོགས་

[000]
ཆོས་སློབ་གཉེར་ལ་བསྐུལ་སློང་གནང་རྒྱུ་སོགས་བསྟན་པའི་མིག་རྒྱན་དགེ་སྐོས་ཀྱི་མིང་དོན་མཐུན་
པར་མཛད། དགུང་གྲངས་ཞེ་དྲུག་ཕེབས་སྐབས་ལི་ཐང་ཤོག་དྲུག་སྐྱབས་མགོན་རིན་པོ་ཆེ་
ནས་དབུ་མའི་ལྟ་བའི་སྐོར་ཕྱག་དཔེ་ཚིགས་བཅད་མ་ཞིག་བརྩམས་ནས་སྔོན་གྱི་མཁས་
པའི་སྲོལ་ལྟར་གདན་ས་ཆེན་པོའི་མཁས་པ་རྣམས་ལ་འཐད་མིན་བརྟག་རྒྱུར་འགྲེམས་གནང་
མཛད་པ་ན། མཁས་པ་གཞན་རྣམས་མཉམ་ཉིད་ཆེན་མོའི་ངང་དུ་ཡུར་ཏེ་ལན་གྱི་
སྤྲོས་པའི་སྐབས་མ་བྱུང། རྒན་རིན་པོ་ཆེ་ནས་སྤྱིར་བསྟན་པའི་དག་ཐེར་དང། རྩོམ་པ་
པོའི་བཞེད་པ་བསྐོང་ཕྱིར་སྐྱོན་སེལ་གྱི་མཆན་འགོད་མཛད་དེ་ཕུལ་བས་མཆོག་ཏུ་དགྱེས་
ཏེ་འབྱིན་འཇུག་དགོས་པ་རྣམས་གནང་ནས་ཕྱིས་ལྗགས་ལུང་གནང་སྐབས་སྔོན་དུ་འདི་འདྲ་
ཞིག་ཡོད་ཀྱང་སེ་རའི་དགེ་བཤེས་མཁས་པའི་དབང་པོ་བློ་བཟང་དབང་ཕྱུག་གི་གསུང་ལྟར་
འདི་འདྲར་བཅོས་ཚུལ་གསུངས་པ་ཁོ་བོ་ཀྱང་ཐོས། ཞེ་བདུན་ལ་ཕེབས་པ་ན་༸གོང་ས་
༸སྐྱབས་མགོན་ཡིད་བཞིན་ནོར་བུ་སེ་རར་ཆོས་བཞུགས་བཀའ་དྲིན་བསྐྱང་སྐབས་ཚོགས་ཆེན་
འདུ་ཁང་དུ་མཛད་སྒོ་ལེགས་གྲུབ་ཀྱི་དགྱེས་སྟོན་དཀར་གྲོའི་ཚོགས་བཞེངས་གནང་
འདི་ལོར་གྲྭ་ཚང་གི་ཁོངས་ནས་འཇང་དགུན་ཆོས་སུ་ཕེབས་མཁན་ཞན་ཙམ་བྱུང་སྟབས་
རྒན་རིན་པོ་ཆེའི་དགེ་ཕྲུག་མཁན་པོ་ལས་ཐོག་ཐུབ་བསྟན་བསམ་གཏན་མཆོག་ནས་འགྲོ་གྲོན་དང་
ཞབས་ཕྱི་བཏང་ཏེ་གདན་ཞུས་ལྟར་རྟགས་རིག་ནས་ལེའུ་བཞི་པ་བར་ཉིན་རེར་དཔེ་
ཁྲིད་ཐེང་བཞི་ལྔ་ཙམ་གནང་བའི་བཀའ་དྲིན་གྱིས་ཉིན་ཆོས་དང་ཐོར་ཆོས་སོགས་ལ་རྩོད་པ་དང་
དམ་བཅའ་སྔོན་ལས་ལྷག་པ་བྱུང། འདི་སྐབས་བླ་མ་དབུ་མཛད་བསྐོ་བའི་སྐབས་

[000]
ཁེལ་བའི་འགའ་ཞིག་གིས་ཐུགས་འདོད་ཡོད་མེད་བཀའ་འདྲི་ཞུས་པ་ན། ལོ་ཆུང་དུས་
ཡིན་ན་ལས་སྣེ་འདྲ་ཡང་བྱེད་འདོད་ཡོད་ད་ནི་མདོ་སྔགས་ཀྱི་ལམ་རིམ་གཉིས་ལ་གང་ཐུབ་ཅི་
ཐུབ་ཀྱི་ཉམས་ལེན་བྱེད་སྙམ་པ་ལས་གཞན་འདོད་པ་གང་ཡང་མེད་གསུངས། ཞེ་བརྒྱད་
བཞེས་པའི་སྐབས་ཤིག་ན་ངེད་ཅག་ལ་ཆོས་སྡིངས་གོང་དུ་སྐྱབས་འགྲོ་གསོག་གི་ཡིན་གསུངས་
དོན་དུ་སྐུ་མཚམས་བཅད་དེ་སྒྲུབ་པ་རྩེ་གཅིག་ཏུ་མཛད་པར་བཞེད་ནས་༸སྐྱབས་རྗེ་ཁྲི་
བྱང་རིན་པོ་ཆེར་དེ་དོན་གནང་བ་གསོལ་བས་སྒྲུབ་པ་ལས་དཔེ་ཁྲིད་མཛད་པ་བསྟན་པ་སྤྱི་ལ་ཕན་
ཆེ་ཚུལ་གསུངས་ཏེ་གནང་བ་མ་བསྩལ་བས་སྔར་ལས་ཀྱང་ལྷག་པར་དཔེ་ཁྲིད་ལ་བརྩོན་པར་
མཛད། འདི་ལོར་སྐུ་ཚ་ཉི་མ་ཚེ་རིང་བཙུན་ཆུང་ཞིག་ཞབས་ཞུར་འབྱོར། གཟིམ་
ཤག་ཏུ་ཞབས་ཕྱི་ཐོག་མ་ཡིན། ཞེ་དགུར་ཕེབས་སྐབས་བོད་གཞུང་ནས་དགེ་བཤེས་
མཁས་པ་གཅིག་ཕྱི་རྒྱལ་དུ་གཏོང་དགོས་ཀྱི་འདུག་གསུངས་ནས་དགེ་བཤེས་དྲག་གྲས་ཚོགས་
འདུར་བསྐོང་བ་སོགས་ཀྱིས་ཅུང་ཟད་ཐུགས་སུན་བྱུང། འཁྲུངས་ཡུལ་ནས་སྐུ་མཆེད་དཀར་
མཛེས་དགོན་གྱི་སྤྱི་སོ་ཚེ་རིང་དབང་ཕྱུག་ལྷ་སར་འབྱོར་བྱུང་བས་ཀྱང་ཕེབས་སྐུལ་ཞུས་
ཡོད་ཚོད། གཙོ་ཆེར་སྨད་ཕྱོགས་ཀྱི་གདུལ་བྱ་འདུལ་བའི་དུས་མཁྱེན་ཏེ་འཁྲུངས་ཡུལ་
དུ་ཕེབས་རྒྱུའི་དགོངས་པ་བཏད། རྒྱུད་པ་ནས་འཐེན་རྒྱུ་སོགས་སྟ་གོན་རྣམས་གསང་སྟབས་
ཀྱིས་མཛད། འདི་ལོ་དགུན་ཁར་རྒྱུད་སྨད་དུ་དམ་བཅའི་སྐབས་རྟགས་བསལ་བཀྲ་ཤིས་གང་
ཞིག་མ་གཏོང་གནང་མཛད་པས་འགའ་ཤས་ནས་བཀྲ་ཤིས་བརྗོད་གནང་སོང་རྒྱུད་པ་ནས་འཐེན་
རྒྱུ་ཡིན་པ་རེད་ཟེར་མཁན་ཡང་བྱུང། དགུང་གྲངས་ལྔ་བཅུར་ཕེབས་པ་ལྕགས་སྟག་

[000]
ལོའི་སྨོན་ལམ་སྐབས་སུ་རྟགས་བསལ་ཚིག་བཟང་ཤ་སྟག་གནང་བས་གང་ཡིན་ནམ་སྙམ་པ་
བྱུང། བཅོ་ལྔའི་རྒྱབ་ཙམ་ལ་ཁོ་བོར་ད་ང་ལོ་ཆེན་པོ་ལྔ་བཅུར་སླེབས་ཟིན་པ་རེད་
བླ་མ་མང་པོའི་མདུན་ནས་གསུང་ཆོས་མང་པོ་ཞུས་ཁས་ལེན་མང་པོ་ཞུས་ཡོད་
དེ་དག་མ་བསྒྲུབ་ན་དམ་ཚིག་དང་འགལ་རྒྱུ་རེད། དེ་དག་བསྒྲུབ་ཆེད་ཕ་ཡུལ་དུ་འགྲོ་
རྒྱུ་ཡིན་གཞན་ལ་མ་ལབ་གསུངས། གཞན་རྣམས་ཀྱིས་ཀྱང་ཚོར་ཏེ་དགེ་ཕྲུག་རྣམས་
ཀྱིས་གྲྭ་ས་རང་དུ་བཞུགས་པར་གསོལ་བ་བཏབ་ཀྱང་གོང་ལྟར་གསུངས་ནས་མ་གསན་
༸སྐྱབས་རྗེ་ཁྲི་བྱང་རིན་པོ་ཆེར་བཤོལ་འདེབས་གནང་རོག་ཞུས་པ་ན། །རྒན་མཁས་པ་ཆེན་པོ་
རེད་ཁོ་རང་གི་དགོངས་པ་ལ་ངས་དགག་བྱ་ཞུ་ནུས་ཀྱི་མ་རེད་གསུངས་པས་བྱ་ཐབས་བྲལ་
སྨོན་ལམ་གྲོལ་རྗེས་ཏྲེ་ཧོར་སྐྱོར་དཔོན་རིན་པོ་ཆེ་སྐྱབས་རྗེ་ཁྲི་བྱང་རྡོ་རྗེ་འཆང་གི་
མདུན་ནས་གསང་བདེ་འཇིགས་གསུམ་གྱི་དབང་ཆེན་ཞུ་བར་ལྷ་སར་ཕེབས། ཁོང་དང་
ཐུགས་སྣང་ཤིན་ཏུ་ཟབ་པས་ཁོང་ལྷ་སའི་ལྷོ་ཕྱོགས་ཀྱི་གྲོང་ཟད་མཐར་རྩིག་པ་ཞིག་
གི་འཁྲིས་སུ་བཞུགས་ཡོད་སར་རྒན་རྡོ་རྗེ་བཀྲ་ཤིས་ཕྱག་ཕྱིར་ཁྲིད་ནས་མཇལ་འཕྲད་གནང་
གསུང་མོལ་མང་དུ་གནང། སྐྱོར་དཔོན་རིན་པོ་ཆེ་ནས་ང་ཚོའི་ལུང་པ་སྐྱོ་པོ་ལས་འབྲས་
དང་བླང་དོར་ལ་རྨོངས་པའི་སྨག་རུམ་གྱི་ཁྲོད་དུ་རྒན་རིན་པོ་ཆེ་ནས་སྒྲུབ་པ་གཅིག་པོ་མ་
ཡིན་པར་བཤད་སྒྲུབ་ཟུང་དུ་འབྲེལ་བའི་སྒོ་ནས་ཆོས་ཀྱི་སྒྲོན་མེ་སྤོར་དགོས་པའི་སྐུལ་
མ་མཛད། དེ་རྗེས་དགོན་པ་ནས་ལྷ་སར་དཀར་མཛེས་མཚན་ཉིད་གྲྭ་ཚང་གི་ཁང་
པར་ཕེབས་བཞུགས་མཛད། དེ་ནས་རྒན་རིན་པོ་ཆེ་དང་ཁང་དམར་རིན་པོ་ཆེ་སྐུ་འཁོར། སེར་བྱེས་

[000]
མཁན་པོ། སེ་རུང་རིན་པོ་ཆེ་སོགས་ཆིབས་རག་མདོར་བསྡུས་བཅས་སྐུ་འབུམ་ཐང་དུ་གྲྭ་ཚང་
ཁམས་ཚན། དགེ་ཕྲུག་སྤྱི་བཅས་ནས་ཕེབས་བསྐྱེལ་ཐབས་བསུའི་སར་ཕེབས། གསོལ་
ཇ་བཞེས་འབྲས་བཏེགས། མཇལ་ཁ་བཅས་གྲུབ་ནས་མཁན་རིན་པོ་ཆེ་དང། སེ་རུང་རིན་པོ་ཆེ་
སོགས་ཀྱིས་ཕར་ཙམ་བར་ཕེབས་བསྐྱེལ་ཞུས། ཁང་དམར་རིན་པོ་ཆེ་ལྷན་ཕེབས་གནང་
དགེ་ཕྲུག་བྱིངས་རྣམས་དབུ་གུར་དུ་མིག་མཆི་མས་གང་བཞིན་འདུས་པ་ན་དེར་ཡོད་ཀྱི་དགེ་
ཕྲུག་རྒན་པ་ལྷ་རམས་པ་མཐུ་སྟོབས་ལགས་ནས་སྤྱན་ཆབ་འབྱིན་བཞིན་པར་ངུ་ངག་
གིས་རྒན་རིན་པོ་ཆེ་ཕེབས་ལམ་དུ་སྐུ་མཉེལ་མེད་པར་ཕ་ཡུལ་དུ་བསྟན་འགྲོའི་དོན་ཐུགས་
བཞེད་ལྟར་འགྲུབ་པ་དང། ང་རང་ཚོས་ཀྱང་ཚོགས་ཆོས་སློབ་གཉེར་རྒན་བཞུགས་པའི་
སྐབས་བཞིན་བྱེད་དགོས་པའི་བསླབ་བྱ་བསྐྱངས། དེ་ནས་ལམ་བར་གྱི་དད་ལྡན་རྣམས་ཀྱི་
རེ་བ་སྐོང་བཞིན་པར་འཁྲུངས་ཡུལ་དུ་ཕེབས་བསུ་ཟབ་རྒྱས་དང་བཅས་ཏེ་ཕེབས་
དེར་ལོ་བཞི་ལྷག་ཙམ་བཞུགས་རིང་སྒྲུབ་པ་ཉམས་བཞེས་གཙོ་བོར་གནང་ཐོག་བར་བར་དུ་དད་
ལྡན་གྱི་སློབ་མ་རྣམས་ལ་མྱུར་ལམ་དམར་ཁྲིད་ཀྱི་ཉམས་ཁྲིད། བྱང་ཆུབ་ལམ་རིམ་ཆེན་
མོ། ལེགས་བཤད་སྙིང་པོ། སྤྱོད་འཇུག་ཆེན་མོ་བཅས་ཀྱི་བཤད་ཁྲིད། བླ་མ་མཆོད་
པ། དགའ་ལྡན་ལྷ་བརྒྱ་མ་སོགས་ཀྱི་བཀའ་ཁྲིད། གསང་བདེ་འཇིགས་གསུམ་གྱི་དབང་
ཆེན། མགོན་ཆོས་ལྷ་མོ་སོགས་ཀྱི་རྗེས་གནང། རྗེ་ཚེ་འཛིན་མའི་ཚེ་དབང་
དཔེ་ཆ་བ་རྣམས་ལ་དཔེ་ཁྲིད་གནང་རྒྱུ་སོགས་གང་ལ་གང་འདོད་བཞིན་སྩལ། ལྷག་པར་
སྡོམ་གསུམ་བསླབ་བྱའི་བཀའ་ཁྲིད་ཟབ་ནན་ཐོག་སྡོམ་པ་བསྲུངས་པའི་ཕན་ཡོན། མ་

[000]
བསྲུངས་པའི་ཉེས་དམིགས། ཉམས་ན་ཕྱིར་བཅོས་ཚུལ་སོགས་ཞིབ་ཅིང་ཕྲ་བར་གསུངས་པས་
སྔར་དགོན་དེར་གསོ་སྦྱོང་ལ་ཕེབས་མཁན་དང། ཆོས་གོས་རྣམ་སྦྱར་ལ་དོ་སྣང་དེ་ཙམ་
མེད་ཀྱང་ཕྱིས་གསོ་སྦྱོང་ལ་ཆག་མེད་དང། ཆོས་གོས་རྣམ་སྦྱར་མེད་ན་ངོ་ནོངས་དགོས་པ་
ལྟ་བུའི་སྲོལ་ཆགས་ཏེ་འདུལ་བསྟན་ཉིན་མོ་ལྟར་གསལ་བར་མཛད་པའི་བཀའ་དྲིན་བསམ་
བརྗོད་ལས་འདས། །༸གོང་ས་༸སྐྱབས་མགོན་ཆེན་པོ་མཆོག་དགོན་དེར་ཆིབས་
སྒྱུར་གནང་སྐབས་དགེ་སློང་རྣམ་སྦྱར་གྱོན་པ་ཤ་སྟག་གི་འཕྲེང་བསྟར་ནས་བསུ་བ་
ཞུས་པས་ཐུགས་དགྱེས་ཏེ་བསྔགས་བརྗོད་ཀྱང་གནང། རོང་ཚ་རི་ཁྲོད་སོགས་སུ་ཕེབས་ནས་
ཆོས་མང་དུ་གསུངས། དཀར་མཛེས་སྔགས་པ་གྲྭ་ཚང་གི་མཁན་པོའི་མཛད་ཁུར་ལོ་
གཅིག་བཞེས། །དེ་ནས་དགུང་གྲངས་ང་བཞི་པ་ཤིང་རྟ་ལོར་༸གོང་ས་༸སྐྱབས་མགོན་ཆེན་
པོ་མཆོག་ནས་སེར་བྱེས་མཁས་སྙན་གྲྭ་ཚང་གི་མཁན་པོར་དམིགས་བསལ་གྱིས་བསྐོ་
བཞག་བསྩལ་བའི་བཀའ་ཡིག་རིན་པོ་ཆེ་ཕེབས། དགོན་དེར་གདན་ས་ཁག་ནས་སློབ་གཉེར་
མཐར་ཕྱིན་པའི་དགེ་བཤེས་བཅུ་ཕྲག་གཉིས་ལས་བརྒལ་བ་ཡོད་ཀྱང་ཁུལ་དེའི་མི་རྣམས་
རོ་གྱོང་བས་གཞན་རྣམས་ཀྱིས་གདུལ་བྱར་མ་གྱུར་སྟབས་གྲྭ་ཤར་འགའ་ཤས་ནས་
ང་ཚོར་དགེ་བཤེས་ཕན་ཐོགས་པ་གཅིག་ཡོད་པ་དེ་སྡེ་པ་གཞུང་ནས་འཕྲོག་རྩིས་བྱེད་
པ་རེད་གཏོང་གི་མིན་ཟེར་བ་དང། ལས་སྣེ་རྣམས་ཀྱིས་རྒན་རིན་པོ་ཆེ་བཞུགས་རོག་གནང་
མཁན་པོ་དགོངས་ཞུའི་སྙན་ཞུ་ང་ཚོས་འབུལ་གྱི་ཡིན་ཞུས་པ་དང། རྒན་རང་ནས་
ལས་སྣེ་གནང་རྒྱུ་ཐུགས་འདོད་མེད་པས་ཇི་འདྲ་བྱེད་སྙམ་དུ་དགོངས་པ་ན། སྔར་གྱི་རྩ་

[000]
བའི་དགེ་རྒན་དགེ་བཤེས་རྡོ་རྗེ་གནས་སྐྱབས་ཡར་བཞེངས་ཏེ་༸གོང་ས་༸སྐྱབས་མགོན་
ཆེན་པོའི་སྐུ་པར་སྤྱི་བོར་བླངས་ནས་སྐུ་ན་ཕྲ་མོ་འདི་འདྲའི་སྐབས་ནས་ཆོས་སྲིད་ཀྱི་མཛད་
འཁུར་ཆེན་པོ་འདི་ལྟ་བུ་བཞེས་ཀྱི་ཡོད་ན་བཀའ་བཅག་ནུས་བྲལ་བས་རྒན་ནས་མཁན་
པོ་གནང་སྟེ་ཆོས་སྲིད་ཀྱི་ཞབས་འདེགས་གང་ཡོང་སྒྲུབ་དགོས་གསུངས་པ་དང། ཁུལ་དེའི་
བསྟན་འགྲོའི་དོན་ཡང་ཕལ་ཆེར་གྲུབ་ཟིན་པས་ཡར་ཕེབས་རྒྱུར་ཐུགས་གཏན་ཁེལ་
དེ་ནས་ཁང་དམར་རིན་པོ་ཆེ་དང། ལམ་གྲགས་རིན་པོ་ཆེ་རྣམ་གཉིས་ཀྱིས་གོ་ར་ཐང་དུ་ཐུགས་སྤྲོར་
གདན་ཞུས་ལྟར་ཉིན་བདུན་རིང་སྐུ་ཁམས་བསངས་པར་མཛད། གཞན་སྤྱི་སྒེར་མང་པོས་
གསོལ་སྟོན་བཤམས། གྲྭ་པ་གཅིག་གིས་དཀར་ཡོལ་ཡུ་རིང་དམར་པོ་ཞིག་ཕུལ་བ་
དབང་གི་མདོག་དང་མཐུན་པས་བཞེས་པ་ཡིན་གསུངས། དེ་སྐབས་ཉམས་སྣང་དེ་ཙམ་མ་
བྱུང་ཡང་ཡི་དམ་པདྨ་དབང་ཆེན་དགྱེས་པའི་བརྡ་མཚོན་ལྟ་བུར་གསུངས་པ་ཡིན་ནམ་སྙམ་
ལྷ་སར་ཕེབས་ནས་ཉམས་ཞིབ་མཁན་གྱིས་བརྟག་པ་ན་རིན་ཐང་ཆེ་བའི་དཀར་ཡོལ་
ཞིག་ཡིན་འདུག་དེ་ནས་ཕེབས་ལམ་དུ་ཞུགས་ནས་ཆབ་མདོར་ཕེབས། དེར་དགེ་བཤེས་
བྱམས་པ་མཐའ་ཡས་ལགས་ནས་མདོ་ཕྱོགས་འཛིན་གྲྭ་བཅུ་གསུམ་སེར་བྱེས་གྲྭ་ཚང་ཇི་ལྟ་བ་
བཞིན་འཛུགས་གཉེར་མཛད་ཡོད་ཀྱང། སྔགས་ཀྱི་འཛིན་གྲྭ་འཛུགས་རྒྱུ་ཡིན་པ་བཞིན་
འདི་སྐབས་རྒན་རིན་པོ་ཆེ་ནས་སྔགས་ཀྱི་འཛིན་གྲྭའི་སྐར་འཛིན་ནམ་དབུ་འབྱེད་མཛད་དེ། སྔགས་
རིམ་ཆེན་མོའི་དབུ་ནས་བརྩི་བཞག་ལན་གསུམ་གཏོང་བ་བཅས་གནང། དེ་ནས་ཆབ་མདོ་
མཚན་ཉིད་གྲྭ་ཚང་ནས་ལྷ་ས་བར་ཆིབས་ཐོག་གདན་ཞུ་ཆོག་པ་ཞུས་ཀྱང་སྣུམ་འཁོར་ཐོག་

[000]
ཕེབས་ནས་སྤྲ་མོག་ཏུ་༸གོང་ས་༸ཀྱབས་མགོན་ཆེན་པོའི་མདུན་མཁན་པོ་གསར་མཇལ་
ཞུས། ༸སྐྱབས་རྗེ་ཁྲི་བྱང་རྡོ་རྗེ་འཆང་མཆོག་ནས། ཡ་རྒན་བློ་བཟང་དབང་ཕྱུག་
ཁྱེད་རང་ད་ཕ་ཡུལ་ལ་སྐྱིད་པོ་གནང་ནས་བཞུགས་དང་ཞེས་དང། མར་ཕེབས་དུས་གྲྭ་
སའི་དགེ་ཕྲུག་ཚོ་ངུ་ཤད་ཚག་དེ་བ་བཟོས། ད་ཡང་ཕ་ཡུལ་དུ་ངུ་ཤད་ཚག་དེ་
བ་བཟོས་ཡོད་རེད་སོགས་ནང་ཉམས་ཀྱིས་གསུང་གླེང་འཕེལ། དེ་ནས་རིམ་ཕེབས་ཀྱིས་
བོད་ཟླ་་བདུན་པའི་ཚེས་་ཉེར་བརྒྱད་ཉིན་ལྷ་སར་འབྱོར་ཏེ་དབང་འདུས་ཁང་གསར་དུ་བཞུགས་
བོད་ཟླ་་བརྒྱད་པའི་ཚེས་་ཉིན་གྲྭ་ཚང་དང་ཁམས་ཚན་གྱིས་ཐབ་བསུ་བཅས་སེ་རར་ཕེབས་
དགེ་ཕྲུག་མཁན་ཟུར་དང་བླ་སྤྲུལ་རྣམས་ཆིབས་ཞབས་སུ་བཅར། ཐོག་མར་ཏྲེ་
ཧོར་ཁམས་ཚན་གྱི་ཚོམས་ནང་དུ་རྟེན་འབྲེལ་གྱི་མཛད་སྒོ་གནང་སར་གྲྭ་ཚང་ཁམས་ཚན་
སོགས་ཀྱིས་མཎྜལ་རྟེན་གསུམ་འདེགས་འབུལ་ཞུས། གཞན་ཡང་དགེ་ཕྲུག་ཐུགས་
དགེ་ཁག་ལྷ་སྡོད་དཀར་མཛེས་དང་དར་རྒྱས་ཁུལ་གྱི་ཚོང་རིགས་རྣམས་ཀྱང་མཇལ་
ཁར་བཅར། འདི་དུས་སེ་རའི་ཆབ་ཞུགས་ཀྱི་སྐབས་སུ་ཁེལ་ཞིང། ཁང་ཚན་གྱི་
བགྲེས་པ་རྣམས་ཀྱང་ཉིན་བདུན་ཙམ་གྱི་རིང་གླིང་ཁར་ཆབ་ཞུགས་ཐུགས་སྤྲོ་གཏོང་སྲོལ་ཡོད་
པ་དེར་ཡང་གདན་འདྲེན་ཞུས། རྣམ་ཀུན་ཁང་ཚན་གྱི་ལས་དོན་སྐོར་ལ་གྲོས་
བསྡུར་གནང་གི་ཡོད་ཀྱང་འདི་ལོ་རྒན་རིན་པོ་ཆེ་ཕེབས་པའི་དགྱེས་སྟོན་ལྟ་བུར་ལས་དོན་
གཞན་བཞགས་ཏེ་སྤྲོ་ཞིང་བག་ཕེབས་པའི་ཚུལ་གྱིས་ལྷོད་བཞུགས་མཛད་
དེ་ནས་བོད་རྒྱལ་་ཕྱི་ལོ་་རབ་རྒྱལ་ཤིང་རྟ་ཟླ་བ་་བརྒྱད་པའི་

[000]
ཚེས་་གཟའ་སྐར་མཆོག་ཏུ་དགེ་བའི་ཉིན་སེར་བྱེས་གྲྭ་ཚང་གི་འདུ་ཁང་ཆེན་མོའི་ནང་དུ་
བྱེས་སྨད་སྔགས་གསུམ་གྱི་དགེ་འདུན་འདུས་པའི་མང་ཇའི་ཚོགས་དབུས་སུ་ཁམས་ཚན་དགེ་རྒན་རྣམས་
ཀྱིས་སྤོས་སྣེ་དང། གོང་གསལ་ཐུགས་དགེ་ཁག་ནས་མཐའ་བསྟེན་དང་བཅས་གདན་དྲངས་ཏེ་
ཡབ་རྗེ་རྒྱལ་བ་གཉིས་པའི་སྲས་ཀྱི་ཐུ་བོ་ཀུན་མཁྱེན་བློ་གྲོས་རིན་ཆེན་སེངྒེ་བ་ཆེན་པོའི་
མི་འཇིགས་གདོང་ལྔས་བཏེག་པའི་ཆོས་ཀྱི་ཁྲི་ལ་ཞབས་སོར་བཀོད་དེ་ཆོས་ཀྱི་རྒྱལ་ཚབ་ཆེན་
པོར་མངའ་གསོལ། དེར་གཞུང་ས་མཆོག་ནས་གསོལ་ཇ་བཞེས་འབྲས་༸གོང་ས་མཆོག་
གི་ཕྱག་བསྲུང་མཇལ་དར་བཅས་གནང། གཞན་ཡང་གྲྭ་ཚང་ཚོགས་ཆེན་ཁང་
ཚན་སོགས་ཀྱིས་མཎྜལ་སྐུ་གསུང་ཐུགས་རྟེན་འདེགས་འབུལ་ཞུས། ཚོགས་དབུས་སུ་
ལྗགས་བསྔོ་དང། ཚོགས་པར་བཀྲ་ཤིས་པའི་རྫས་ཁ་བཏགས་དཀར་གཙང་རེ་བཅས་འབུལ་
གནང་མཛད། དེ་ནས་གྲྭ་ཚང་ཡང་སྟེང་བླ་བྲང་གཟིམ་ཆུང་དུ་གདན་འདྲེན་ཞུས་
གུང་ཚིག་ཆོས་རྭའི་སྐབས་སུ་ཆོས་ཁྲིར་ཕེབས། ཤེས་རབ་སྙིང་པོ་ཚར་གསུམ་
བཟློག་པ་དགུ་བཟློག་ཚིགས་བཅད་བཅས་གྲུབ་མཚམས་དབུ་མཛད་ནས་མཎྜལ་དབུ་
བསྐུལ་གནང། གྲྭ་ཚང་ནས་མཇལ་དར་རྟེན་གསུམ་ཕུལ་རྗེས་མཁན་རིན་པོ་ཆེ་ནས་དབུ་
བསྐུལ་གནང་སྟེ་ལམ་རིམ་ཆེན་མོའི་མཆོད་བརྗོད་བར་གངས་ཅན་ཤིང་རྟ་བཅུགས་ནས་
ལན་གསུམ་གསུངས། དེ་སྐབས་དབུ་ཞྭ་ཕྱག་ཏུ་བཞེས་ཏེ་གུས་བཏུད་གནང། དེ་ནས་
སངས་རྒྱས་ཆོས་ཚོགས་མ་ཚར་གསུམ་གྱི་རྗེས་དབུ་ཞྭ་དབུ་ཐོག་ཏུ་ལེབ་འཇོག་མཛད་ནས་
ལམ་རིམ་ཆེན་མོའི་དབུ་ནས་ཆོས་ཐུན་གཅིག་གནང་གྲུབ་རྗེས་མཎྜལ་བཅས་ཕུལ་ཏེ་

[000]
གཟིམ་ཆུང་དུ་ཕེབས། དེ་ནས་གཟིམ་ཆུང་དུ་ཆོས་ཕྱོགས་ཀྱི་མཛད་སྒོའི་ཐོག་མར་
རྒྱུད་སྨད་མཁན་པོ་སྐལ་བཟང་རྣམ་རྒྱལ་ལམ་ཀ་བློ་ཞུ་བ་དེ་དང། དགེ་བཤེས་ཐུབ་
བསྟན་བཀྲ་ཤིས། ཁོ་བོ་ཅག་སོགས་མི་དྲུག་ལ་དགེ་བཤེས་ལྷ་རམས་པའི་མིང་རྟགས་གསོལ་སྩལ་
གནང་ཞིང། གྲྭ་ཚང་ཚོགས་འདུ་ལྷན་རྒྱས་སུ་བཀའ་མོལ་གྱི་ཐོག་མར་བཅུ་དགུ་མཆོད་
པའི་སྐབས་གྲྭ་ཚང་ནས་དགེ་འདུན་རེར་གསོལ་ཞིབ་མདའ་ཟོ་ཁ་བཅད་རེ་འབུལ་གྱི་ཡོད་པ་
ད་ནས་བཟུང་ཇི་སྲིད་ནམ་གནས་བར་ཁ་གཅོད་མ་དགོས་པར་བྱུར་བུར་བཀང་སྟེ་འབུལ་རྒྱུའི་
ཐག་གཅོད་གནང་བ་ནི་གྲྭ་ཚང་གི་ཐོས་བསམ་སློབ་གཉེར། འདོད་རྒུ་ལོངས་སྤྱོད་གསང་
འཕེལ་དུ་འགྱུར་བའི་རྟེན་འབྲེལ་དུ་མངོན། དེ་ནས་འཕགས་པ་ལྷ་རིགས་ཆུང་ཚོགས་
བཞེངས་གྲུབ་པའི་མཛད་སྒོ་གནང། གྲྭ་ཚང་ནས་སྟོན་ཆོས་ཆེན་མོའི་སྐབས་འབྲུ་
ཕོག་ཡོད་མེད་ངེས་མེད་གནང་གི་ཡོད་པ་འདི་ལོ་ནས་བཟུང་འབྲུ་ཁལ་རེ་འབུལ་རྒྱུ་གཏན་
ཁེལ་མཛད། བོད་ཟླ་བཅུ་པར་ཕར་ཕྱིན་གྱི་ཚོགས་དབུར་ཕེབས། དགུན་
ཁར་བསྙུན་གཞི་ལྗིད་ཙམ་ཞིག་བཞེས་པར་ཞལ་ནས། འགའ་ཞིག་གིས་གདན་
སར་ཕེབས་པ་མ་ལེགས་ཚུལ་ཟེར་ཡང། ང་རང་གི་བསམ་པར་ཕ་ཡུལ་དུ་ཡོད་
ནའང་ལས་དབང་གིས་ན་ཚ་འདི་ཡོང་གི་རེད། རིམ་གྲོ་དང། སྨན་བཅོས་ཀྱི་
ཆ་རྐྱེན་འདི་ག་ཙམ་མི་འཛོམས་པས་འཆི་བ་ལས་འོས་མེད་
ད་ལེན་མ་ཤི་བ་༸སྐྱབས་མགོན་རིན་པོ་ཆེའི་བཀའ་དྲིན་ཡིན་གསུངས་ཏེ་གདམས་ངག་
གླེང་མོའི་ཚུལ་གྱིས་འདོམས་པར་མཛད། ཤིང་ལུག་ལོར་༸གོང་ས་༸སྐྱབས་མགོན་

[000]
ཆེན་པོ་མཆོག་གདན་ས་ཁག་ལ་གནས་གཟིགས་དང་འབྲེལ་སེར་བྱེས་ཆོས་རྭའི་ནང་རྩོད་
གཟིགས་སུ་ཕེབས་ཏེ་གམ་བཅར་བ་རྣམས་སྐུ་དྲུང་དུ་མེད་པའི་སེང་བར་དུ་གྲྭ་ཚང་གི་ལས་དོན་
སྐོར་བཀའ་འདྲི་དང། དཀའ་ངལ་བྱུང་ཚེ་སྙན་སུན་ཞུས་ཆོག་པའི་བཀའ་བཞེས་ཐོབ་
ཀྱང་དེ་འདྲ་ཡོད་ཚུལ་དང། སྙན་སུན་ཞུ་བ་སོགས་གཏན་ནས་མ་མཛད། དགུན་སྟོད་
ཆོག་གྲྭ་རྒྱུད་སྨད་དགེ་འདུན་པ་བཅུ་གྲངས་དང་རྡོར་སློབ་༸སྐྱབས་རྗེ་ཡོངས་འཛིན་ཁྲི་བྱང་
རིན་པོ་ཆེས་གནང་ནས་གྲྭ་ཚང་ཡང་སྟེང་དུ་ཉིན་གསུམ་རིང་རབ་གནས་ཚུགས། མཁན་བརྒྱུད་
ཁ་སྐོང་ཡང་འདི་དུས་གནང། དགེ་ཆོས་ཀྱི་ཀླུ་རྒྱན་ལ་དགག་ལན་བརྩོམ་རྒྱུའི་སྟ་
གོན་གནང་ཡང། དེ་རྗེས་ཀླུ་འབུམ་ལྷ་རམས་པ་ཤེས་རབ་རྒྱ་མཚོས་རྩོམ་གྱི་ཡོད་པར་
གསན་པས་འཇོག་པར་མཛད། མེ་སྤྲེལ་ལོར་གྲྭ་ཚང་གི་ཚོགས་གདན་དང་
རྒྱུན་བརྒྱབ་ཀྱི་མཆོད་རྫས་བགྲེས་ཟད་ཆེ་བར་བརྟེན། ཚོགས་གདན་གསར་བརྗེ་དང་
མཆོད་རྫས་སྔོན་མ་ལས་ཆེ་ལེགས་གསར་བསྐྲུན་གནང། དམ་པ་གོང་མ་རྣམས་ཀྱིས་
རྟེན་རྙིང་པར་རབ་གནས་ཡང་ཡང་བསྐྱར་དགོས་པར་གསུངས་པ་ལྟར་འདི་ལོ་ཟླ་བ་ལྔ་
པར་རྒྱུད་སྨད་ཚོགས་ཡོངས་གདན་ཞུས་ཀྱི་ཚོགས་དབུར་༸གོང་ས་༸སྐྱབས་མགོན་ཆེན་
པོ་སྤྱན་དྲངས་ཏེ་རྡོར་སློབ་གནང། གཞན་ཡང་ཁྲི་ཐོག་གོ་དྲུག་པ་ཐུབ་
བསྟན་ཀུན་དགའ་དཔལ་བཟང་པོ། ༸སྐྱབས་རྗེ་ཡོངས་འཛིན་རྣམ་གཉིས། མཁན་
པོ་ལས་ཟུར་དང་བཅས་དཔལ་ལྡན་སྨད་རྒྱུད་པའི་ཕྱག་ལེན་ཇི་ལྟ་བ་བཞིན་རབ་
གནས་ཆོ་ག་དགེ་ལེགས་ཆར་འབེབས་ཀྱི་སྒོ་ནས་རྟེན་ལ་ལྷག་གནས་དང་

[000]
ཚོགས་པར་ཡོན་གྱིས་མཉེས་པར་མཛད། རབ་གནས་གྲུབ་འཕྲལ་
གྲྭ་ཚང་འདུ་ཁང་དུ་༸གོང་ས་༸སྐྱབས་མགོན་ཆེན་པོར་མདོ་ལུགས་བརྟན་བཞུགས་དང་འབྲེལ་
གྲྭ་ཚང་ཚོགས་མང་ནས་མཇལ་ཁ་ཞུས། ལྷག་གནས་ཀྱི་མཐུས་གྲྭ་ཚང་ཕྱི་ནང་
སྣོད་བཅུད་གང་སར་དགེ་མཚན་མངོན་གསལ་ཅན་བྱུང་བ་དེ་སྐབས་ཀྱི་ལས་བྱེད་པ་པོ་
རྣམས་མཐུན་པར་གླེང། མེ་བྱ་ལོར་རྭ་སྒྲེང་རིན་པོ་ཆེ་ཆོས་བཞུགས་ཀྱི་མཛད་སྒོ་དང་
འདི་ལོ་རྒྱ་གར་འཕགས་པའི་ཡུལ་ནས་ཆོས་ཚོགས་ཀྱི་ལྟ་སྐོར་ཚོགས་པ་ཞིག་བོད་
དུ་ཕེབས་ནས་གདན་ས་ཁག་དང། གྲྭ་ཚང་སོ་སོར་གཟིགས་སྐོར་གནང་སྐབས་གྲྭ་
ཚང་གི་སྣེ་ལེན་སར་བསྟན་པ་རིན་པོ་ཆེ་ཡུན་དུ་གནས་པའི་ཐབས་འབའ་ཞིག་ཐུགས་ལ་
བརྣག་པའི་མཐུས་གཞན་དག་དང་མི་འདྲ་བར་སྐུ་མགྲོན་ལ་དགའ་བསུ་ཡོད་ཚུལ་དང་
འཕགས་བོད་ཆོས་ཀྱི་འབྲེལ་བ་ཆེ་ཚུལ། བོད་དུ་ཆོས་ལུགས་ཉམ་དམས་བྱུང་ན་
རྒྱ་གར་གཞུང་དང་ཆོས་ཚོགས་ཀྱི་རོགས་ཕན་དགོས་པའི་འབོད་བསྐུལ་གནང་
ས་ཁྱི་ལོར་གྲྭ་ཚང་ནས་༸གོང་ས་༸སྐྱབས་མགོན་མཆོག་ལ་བརྟན་བཞུགས་དང་
༸སྐྱབས་རྗེ་ཡོངས་འཛིན་རྣམ་གཉིས་ལའང་ལྷ་ལྡན་གཟིམ་ཤག་སོ་སོར་བརྟན་བཞུགས་
འབུལ་བར་མཛད། ༸གོང་ས་༸སྐྱབས་མགོན་ཆེན་པོ་མཆོག་གིས་གཞུང་ཆེན་
བཀའ་པོད་ལྔ་ལ་སྦྱངས་པ་མཐར་ཕྱིན་པ་གནང་གྲུབ་ནས་ཕྱི་ལོ་སྨོན་ལམ་ཆེན་
མོའི་སྐབས་ལྷ་རམས་མཚན་རྟགས་བཞེས་རྒྱུའི་སྔོན་འགྲོ་གདན་ས་ཁག་ལ་ཕེབས་ཏེ་སེ་
ར་ཚོགས་ཆེན་དུ་མཚན་རྟགས་མཛད་སྒོའི་ཉིན་རྒན་རིན་པོ་ཆེ་དམ་བཅར་བཞུགས་ཏེ་

[000]
༸གོང་ས་མཆོག་ལ་གསུང་ལན་འབུལ་བར་མཛད། མཁན་པོ་གནང་རིང་༸གོང་ས་མཆོག་
གི་མཛད་ཆེན་གལ་ཆེ་རིགས་ལ་བཀའ་དགོངས་བཞིན་དཀར་སྤྲོའི་ཚོགས་བཞེངས་ཡང་
ཡང་གནང། བོད་མི་མང་ནས་གསེར་ཁྲི་འབུལ་སྐབས་ཀྱི་མཛད་སྒོར་ཚོགས་བཞེངས་
སྐབས་ས་བཅུའི་བྱང་ཆུབ་སེམས་དཔའ་ཆེན་པོ་ལ་ཕྱོགས་བཅུའི་རྒྱལ་བ་རྣམས་ཀྱིས་འོད་ཟེར་
ཆེན་པོས་དབང་བསྐུར་བ་ལས་བརྩམ་ཏེ་རིག་ལམ་སྤྲོ་བར་མཛད་ཅིང། རིན་པོ་ཆེའི་པདྨ་
ལ་བཞག་སྟེ་ཞེས་པ་གསེར་གྱི་ཁྲི་ལ་བཞག་སྟེ་ཞེས་ཚིགས་བསྒྱུར་མཛད་པས་མཆོད་
ཡོན་སྐུ་འཁོར་ཚང་མར་ཐུགས་སྨོན་གྱི་གསོས་འདེབས་བླ་ན་མེད་པར་གྱུར་
༸གོང་ས་མཆོག་ནས་གསོལ་མགྲོན་བརྒྱུད་གསེར་གྱི་གསོལ་ལྟིར་ནས་གསོལ་ཇ་
གནང་བར་མཛད། དེ་དག་གི་སྐབས་ཀྱི་ཞལ་བཏད་རྣམས་ཀྱང་ལྷ་རམས་ཨང་དང་པོ་
བཞེས་ནས་མཁན་པོའི་གོ་སར་ཕེབས་པ་མིང་དོན་གཉིས་ཀ་ནས་ཆེས་རྒན་པར་གྱུར་པ་
དག་ཡིན་མོད་ཀྱང། རྒན་རིན་པོ་ཆེའི་འབེལ་བའི་གཏམ་གྱིས་ཐམས་ཅད་ཀྱང་བློ་
གསལ་གཞོན་ནུའི་ངང་ཚུལ་ལ་སྦྱོར་བར་མཛད་པ་ནི་དེར་འཁོད་གཟུར་གནས་རྣམས་ཀྱིས་མཁྱེན་
ཆུབ་ལྟར་དང། དེར་བརྟེན་༸གོང་ས་མཆོག་ནས་རྒན་རིན་པོ་ཆེའི་སྐོར་གསུང་གླེང་མང་
པོ་གནང་གི་ཡོད་འདུག་པ། ༸སྐྱབས་རྗེ་ཁྲི་བྱང་རིན་པོ་ཆེའི་ཞལ་ནས་དེང་སང་རྒྱལ་བ་
རིན་པོ་ཆེའི་གཟིམ་ཆུང་རྒན་བློ་བཟང་དབང་ཕྱུག་གིས་དག་དག་སྦྱང་བཞག་ཡོད་དོ་
།ཞེས་ཕེབས། གོང་དུ་བཀོད་པ་རྣམས་ཀྱིས་མཚོན་གྲྭ་ཚང་གི་ལས་དོན་གང་ཅིའི་ཐུགས་
འགན་བཞེས་ཤིང། མ་ཟད་ཞོག་ཆོས་བརྩིས་བཞག་ཉིན་ཆོས་ལམ་རིམ་

[000]
འཆད་ཉན་དང་བརྩི་བཞག་རྒྱུན་དུ་དཔེ་ཁྲིད། དམ་བཅའ་དང། འཛིན་གྲྭ་སོ་
སོར་རྩོད་གཟིགས་བསླབ་བྱ་སོགས་ཡང་ཡང་གནང་བ་ལ་བརྟེན་ནས་དགེ་འདུན་གྱི་ཞལ་
གྲངས་ཚོགས་ཆོས་སློབ་གཉེར་སོགས་གོང་འཕེལ་དུ་གྱུར། དེ་ནས་མཁན་པོ་དགོངས་
པ་ཞུ་རྩིས་གནང་བ་ན་ལྷོ་པ་དགེ་བཤེས་བློ་བཟང་དོན་ཡོད་ལགས་ནས་ལོ་རྗེས་མར་རྭ་
སྒྲེང་རིན་པོ་ཆེ་རིགས་ཆུང་གི་མཛད་སྒོ། འཕགས་པ་ལྷ་མཚན་རྟགས་ཀྱི་མཛད་
སྒོ་བཅས་ཁེལ་སྟབས་ལོ་གཅིག་བཞུགས་ཐུབ་ན་ལེགས་ཚུལ་ཞུས་པར་དེ་དག་ཁྱེད་རང་
གི་ཐོག་ལ་གནང་ན་འགྲིགས་ཀྱི་རེད་ཅེས་གསུངས། ས་ཕག་སྨོན་ལམ་ཆེན་མོར་
༸གོང་ས་༸སྐྱབས་མགོན་ཆེན་པོས་རབ་འབྱམས་པའི་མཚན་བཞེས་བཀའ་དྲིན་བསྐྱངས་
གྲུབ་པའི་རྗེས་ལ་དགོངས་ཞུ་ཕུལ་བས་དགོངས་འཁྲོལ་ལེགས་པར་ཐོབ་སྟེ་གསར་པ་གོང་
གསལ་དགེ་བཤེས་དེ་རང་ལ་ཕྱག་རྟགས་ཕེབས། ་ལོར་རྐྱེན་
དབང་གིས་བཙན་བྱོལ་དུ་ཕེབས་ཏེ་སྦག་ས་ཆོས་སྒར་སྤོས་སྐབས་ཀྱང་མཁན་པོ་
གསར་པ་མ་ཕེབས་བར་མཁན་པོའི་ལས་འཁུར་གནང། ཡུལ་གྱི་ཚ་བ་དང་
དགུང་ནའི་བབས་ཀྱི་སྐུའི་འཕྲོད་བསྟེན་སོགས་གང་ཅིར་སྐུའི་ངལ་བར་མ་ལྟོས་པར་
གཙོ་ཆེ་༸གོང་ས་ཆེན་པོའི་བཀའ་དགོངས་དང། ཡང་སྒོས་རྒྱལ་བསྟན་ཉག་
ཕྲ་ཐུགས་ཀྱི་མ་བཟོད་པར་རིས་མེད་འདུས་དམངས་མཉམ་བཞུགས་ཀྱིས་དད་འདུད་རིས་མེད་
དགེ་འདུན་རྣམས་ལ་བྱང་ཆུབ་ལམ་རིམ་ཆེན་མོའི་བཤད་ཁྲིད། དྲང་ངེས་ལེགས་བཤད་སྙིང་
པོའི་བཤད་ཁྲིད་ཐེང་གཉིས། སྔགས་ཀྱི་ས་ལམ་དང། སྐུ་གསུམ་ལམ་འཁྱེར་གྱི་

[000]
ཁྲིད། ཐེག་ཆེན་གསོ་སྦྱོང་གི་སྡོམ་པ། འགྲེལ་པ་དོན་གསལ་གྱི་བཤད་ཁྲིད་
ཉིན་ལྟར་དབུ་ཕར་སོགས་དཔེ་ཁྲིད་ཆོས་ཐུན་གཉིས་རེ་ཕལ་ཆེར་ཆག་མེད་གནང་
གཞན་ཡང་དཔེ་ཁྲིད་གནང་སྐབས་དོན་ཟབ་ཅིང་འབྲེལ་ཆགས་ལ་
གོ་བདེ་བ་གསུང་བཤད་ཉུང་ངུས་གཞུང་གོང་འོག་ཀུན་
ལ་ངེས་པ་སྟེར་ཐུབ་པ་ཞིག་ཡོད་པས། ཨ་མདོ་དང་
དབུས་ཀྱི་གདན་ས་ཁག་ནས་གཞུང་ཆེན་མཐའ་དག་ལ་
སྦྱངས་ཟིན་པ་འགའ་ཞིག་ཀྱང་གཞུང་ཆེན་མོ་ལྟ་ཅི་
བསྡུས་གྲྭ་ཁྲིད་སྐབས་སུ་ཡང་ཆག་མེད་དུ་བཅར་བ་ཡང་བྱུང་
ཏྲེ་ཧོར་སྐྱོར་དཔོན་རིན་པོ་ཆེ་ཌལ་ཧོར་དུ་བཞུགས་སྐབས་འགའ་
ཞིག་ནས་སྦག་སར་ཕེབས་ན་གྲྭ་ཚོགས་མང་བས་ཕན་ཐོགས་
ཆེ་ཚུལ་ཞུས་པ་ན། ང་འགྲོ་དགོས་ཀྱི་མ་རེད། རྒན་
བློ་བཟང་དབང་ཕྱུག་ཡོད་རེད་ཅེས་གསུངས། མཁས་པ་མཁས་
པའི་ནང་ན་མཛེས་ཞེས་པ་ཡང་འདི་ལྟ་བུ་ལ་ཟེར་བར་མངོན་
་ལོར་ལྷོ་ཕྱོགས་མའི་སོར་གཞིས་ཆགས་སུ་ཕེབས་འབྱོར་ཟིན་ནས་
ཀྱང་གསང་འདུས་རིམ་ལྔ་གསལ་སྒྲོན། སྔགས་ཀྱི་ས་ལམ། གྲྭ་ཚང་འདི་ཉིད་ཀྱི་
ཐུན་མོང་མ་ཡིན་པའི་ཡི་དམ་པདྨ་དབང་ཆེན་གྱི་བཀའ་དབང་ཐེང་གཉིས་དང་
ལྷག་པར་ཐུགས་བརྩོན་སྔར་ལས་ཀྱང་ཆེར་བསྐྱེད་ཀྱིས་སློབ་གཉེར་བ་རྒན་གྲས་རྣམས་སྨོས་
ཅི་གསར་ཞུགས་བློ་གསལ་བ་རྣམས་ལའང་རིགས་པའི་སྒོ་འབྱེད་བསྡུས་གྲྭ་ནས་བཟུང་
རང་རང་འཛིན་གྲའི་སྐབས་དང་མཚམས་པའི་དཔེ་ཁྲིད་སྐུའི་ཉོག་ཚུལ་ཆེར་བཞེས་མ་བྱུང་
བར་ཉིན་ལྟར་ཆག་མེད་བཀའ་དྲིན་ཆེ་སྐྱང་ལ་བརྟེན་དེ་སྐབས་འཛིན་གྲྭ་དྲུག་ཙམ་ཕྲ་
ཚུགས། དེ་དག་ནི་སྐྱབས་མཆོག་དམ་པ་གང་ཉིད་ཀྱི་ཐབས་མཁས་ཐུགས་རྗེ་དང་
རིང་མོ་ཞིག་ནས་སྙིགས་ལྔའི་དུས་འདིར་རྒྱལ་བའི་བསྟན་ལ་གཅིག་ཏུ་
སྨན་འགྱུར་གྱི་ཐུགས་བསྐྱེད་དུས་སུ་བདོ་བ་གོར་མ་ཆགས་ཤིང། སེར་བྱེས་རྒྱུད་སྨད་
མཁན་ཟུར་ཨུ་རྒྱན་ཚེ་བརྟན་མཆོག་ནས་ཡི་དམ་གྱི་བཀའ་དབང་སྙན་གསན་
ཕུལ་ནས་དུས་ཚོད་གང་ཙམ་ཕྱིན་པའི་ནུབ་གཅིག་གཟིམ་ལམ་དུ་བུད་མེད་ཆས་བཟང་
ཞིག་ནས་བྱུ་རུ་དམར་པོ་མདོག་ལེགས་མང་པོ་ཞིག་སྐུ་གཟན་གྱི་ལྟེབ་ཏུ་ཕུལ་ཞིང་
སྐུ་ཉིད་ནས་དེ་གཞན་ཞིག་ཏུ་བྱོ་བར་མཛད་པ་ན་རྡོག་གཉིས་ལྷག་པ་ཞིག་བྱུང་བ་
ཡི་དམ་གྱིས་གནང་བ་བསྩལ་བར་དགོངས་ནས་གྲྭ་ཚང་ཚོགས་ཡོངས་སུ་བཀའ་དབང་ཐེང་དང་

[000]
པོ་གནང། དེ་སྐབས་གྲྭ་པ་གཉིས་གྲྭ་ཚང་གི་ལས་དོན་དུ་ཕྱོགས་གཞན་དུ་བསྐྱོད་ནས་དབང་
མ་ཐོབ། ཕྱིས་ཁོང་གཉིས་ནས་ཞུས་ཏེ་ཚོགས་ཡོངས་སུ་ཐེང་གཉིས་པ་བསྩལ། བྱུ་རུ་
གཉིས་ལྷག་པ་དེའི་ལྟས་སུ་མངོན་གསུངས། བཀའ་དབང་སྐབས་ཀྱི་མཆོད་གཏོར་བཅའ་
གཤོམ་དང། གང་ལས་བརྒྱུད་པ་བཅས་༸གོང་ས་༸སྐྱབས་མགོན་ཆེན་པོ་མཆོག་གིས་
ཇི་ལྟ་བ་བཞིན་གཟིགས་པ་གཟིམ་ལམ་དུ་བྱུང་ཚུལ་ཡང་གསུངས། ཡང་ཞལ་ནས་
རྗེ་བཙུན་པ་ཡང་དགུང་གྲངས་དོན་དྲུག་ལས་བཞུགས་ཡོད་པ་མ་རེད། ང་ཡང་དེ་ཙམ་ཡིན་
འགྲོ་གསུངས་པ་དང། བཀོན་རྡོར་སྤྲུལ་སྐུ་སྐུ་ན་གཞོན་པའི་སྐབས་ཤིག་ལའང་རྗེ་བཙུན་
པའི་དགེ་ཕྲུག་ཡིན་ན་ལོ་དོན་དྲུག་སྡོད་དགོས་ཞེས་སོགས་གསུངས་ཀྱི་ཡོད་པ་ལྟར་དགུང་གྲངས་
དོན་དྲུག་དུ་ཕེབས་པར་ཉེ་བ་ན་འགའ་ཞིག་ལ་རིང་པོར་མི་བཞུགས་པའི་ཞལ་ཏ་ཕེབས་
ཤིང། གདན་ས་ཆེན་པོ་རྣམས་སུ་ཐུགས་སྨོན་དང་འབྲེལ་བསྙེན་བསྐུར་ཟབ་རྒྱས་གནང་
དེའི་རྗེས་ཙམ་ལ་༸གོང་ས་མཆོག་ཧུན་སུར་དུ་ཕེབས་སྐབས་ཞལ་མཇལ་མ་ཐག་
དང། གཟིམ་ཆུང་དུའང་མཆོད་འབུལ་གནང་བ་དེ་ག་རེའི་ཆེད་དུ་ཡིན་པ་ཞེས་དང་
གཞན་ཡང་དེ་སྐབས་རྒྱུད་སྨད་དུ་ཕེབས་ཡོད་པ་ད་ལྟའི་ཁྲི་ཟུར་རིན་པོ་ཆེ་འཇམ་དཔལ་གཞན་
ཕན་མཆོག་དང། བློ་ཆོས་རིན་པོ་ཆེ་སོགས་ལའང་རྒན་བློ་བཟང་དབང་ཕྱུག་གིས་མཆོད་འབུལ་
ཆེན་པོ་གནང་བ་དགོངས་པ་ག་རེ་ཡིན་ཤེས་སམ། རྒན་ལྟ་བུ་ལོ་ཤས་བཞུགས་ཐུབ་
ནའང་དགའ་པོ་ཡོང་བ་འདུག་ག་མི་འདུག་གམ་ཞེས་དང། སྐུ་ཚེ་བརྟན་པའི་
གསོལ་བ་འདེབས་དགོས་གསུངས་པ་བཞིན་དུ་ཁོང་རྣམས་ཀྱིས་ཀྱང་གསོལ་བ་བཏབ་

[000]
༸གོང་ས་མཆོག་རྡ་སར་ཕེབས་གྲུབ་ནས་ཀྱང་ཚེ་རྫས་དང། ཕྱག་བྲིས་བཅས་བསྩལ་གནང་
མཛད་པ་ལྟར་ཐུགས་འདུན་བསྒྱུར་ནས་དགུང་གྲངས་དོན་དགུ་བར་བཞུགས་
བོད་རྒྱལ་ལོ་་ཕྱི་ལོ་་རབ་བྱུང་རྒྱལ་པོའི་བགྲང་
བྱ་་པ་ས་ལུག་ལོར་དགུང་གྲངས་དོན་དགུར་ཕེབས་པ་ན་གཟིམ་
ལམ་དུ། བྲག་གཡང་གཟར་པོ་ཞིག་གི་ངོས་སུ་གྲྭ་ཚང་ཡོད་པ་ལ་
དེའི་ཐད་གོང་ནས་བྲག་རྡོ་ཤིན་ཏུ་ཆེན་པོ་སྐྱི་གཡའ་བ་ཞིག་
འགྲིལ་ནས་འོང་བ་གྲྭ་ཚང་གི་ཐོག་ཏུ་བབ་ན་བཅོམ་ཚར་བ་ལྟ་བུའི་
དངངས་སྐྲག་བྱུང་བ་དང། གྲྭ་ཚང་སྐྱོབ་ཐུབ་ན་རང་ཉིད་ཇི་ལྟར་གྱུར་
ཀྱང་སླ་སྙམ་པའི་ཐུགས་སྟོབས་བསྐྱེད་དེ་ཕྱག་གཉིས་བརྐྱངས་ཏེ་བཀག་
པས་འགོག་ཐུབ་པ་ཞིག་རྨིས་ཞེས་རྒན་བློ་བཟང་བདེ་ལེགས་ལ་གསུངས་
ནས་གཞན་ལ་མ་བཤད་ཨང་ཞེས་གསུངས། དེ་ནས་བཟུང་གྲྭ་ཚང་
རིན་པོ་ཆེར་སྐུ་མཉེལ་ཆེན་པོ་ཞིག་མི་ཡོང་ངམ་ཞེས་ཐུགས་ངལ་ཡང་
ཡང་གནང། རྗེས་སུ་བརྟན་བཞུགས་འབུལ་སྐབས་ཤིག་ལ་བརྟན་
བཞུགས་ལེགས་པོ་བྱུང་ཚུལ་ཞུས་པ་ནའང་བརྟན་བཞུགས་ཕུལ་ཀྱང་ཁ་སེང་
ནས་ལབ་ཚར་བ་དེ་ག་རང་རེད་ཅེས་གསུངས། གསུང་འདི་དག་
ལ་དཔག་ན་བཞེད་བཞིན་དུ་གྲྭ་ཚང་གི་བར་ཆད་བཟློག་པའི་
ཆེད་དགོངས་པ་གཞན་དུ་གཏད་པ་ཞིག་ཡིན་པར་གོར་མ་ཆག་
གོ་བོད་ཟླ་བཞི་པའི་ནང་ཙམ་ནས་ཉིན་རེ་བཞིན་
འཇིགས་བྱེད་ལྷ་བཅུ་གསུམ་གྱི་བདག་འཇུག་བཞེས་པར་མཛད་
ཕྱི་ཟླ་་ཚེས་ཤར་ཙམ་ལ་རྣམ་ཀུན་དང་ཅུང་མི་འདྲ་བའི་བློ་གསར་བ་ཚོར་སློབ་གཉེར་
བྱེད་ཕྱོགས། བསྒྲིགས་ལམ་ཁུར་སྟངས། རྒན་གཞོན་གོ་རིམ་རྩི་གལ་ཆེ་ལུགས་
སོགས་ཀྱི་བཀའ་སློབ་གཙོ་བོར་སྟོན་གནང་བ་དང། གཞན་ཡང་དགེ་འདུན་
ཕྱོགས་འགའ་དང་འགའ་ལ་རིང་པོར་མི་བཞུགས་པའི་གསུང་སྒོ་ཡང་ཡང་ཕེབས་པར་
བརྟེན་གྲྭ་ཚང་མཁན་ལས་འདུས་མང་ཡོངས་ནས་རང་མོས་བླ་ཁག་ལ་ཐུགས་དམ་ཕུལ་བའི་
ཕྱིར་ཕེབས་ཞབས་རིམ་སྨིན་སྒྲུབ་ཞུས་དང་ཞུ་མུར། ཕྱི་ཟླ་་ཚེས་་སྐོར་ནས་
ཕྲན་བུ་སྐུ་ཁམས་སྙོག་ཚུལ་བསྟན་པར་གོང་ཟླའི་ཚེས་་ཉིན་མའི་སོར་སྨན་ཁང་དུ་
སྨན་བཅོས་གདན་ཞུས་ཀྱིས་སྐུའི་འཕྲོད་བསྟེན་འབྱུང་ཐབས་དང། ཕྱོགས་གཅིག་ནས་
ཞབས་ཟུང་ཡུན་བརྟན་གྱི་ཆེད་༸གོང་ས་༸སྐྱབས་མགོན་ཆེན་པོ་མཆོག་དང། ༸སྐྱབས་
རྗེ་ཡོངས་འཛིན་རྡོ་རྗེ་འཆང་རྣམ་གཉིས། གཞན་ཡང་རང་མོས་བླ་ཁག་ལ་ཐུགས་
དམ་བརྟགས་པ་ཞུས་ཕྲལ། ཕྱིར་ཕེབས་ཞབས་རིམ་རྣམས་གྲྭ་ཚང་ཕྱག་ཁང་དང་
འདུས་དམངས་ཡོངས། ཁང་ཚན། བླ་བྲང་ཞབས་འབྲིང། དཀར་མཛེས་སྐྱིད་སྡུག་
བཅས་སྤྱི་མགྲིན་ནས་ཕྱར་བ་གྲུ་འདེགས་ཀྱི་སྒོ་ནས་ཕྲལ་ཕྲལ་སྨིན་སྒྲུབ་དང་
བརྟན་བཞུགས་སྟར་འབུལ་བཅས་སྒོ་གང་ས་ནས་ལྷོད་ཡང་དུ་མ་སོང་བ་ཞུ་བཞིན་
མུར། སློབ་བུ་རྣམས་བསོད་ནམས་དམན་རྐྱེན་གྱིས་བོད་ཟླ་་པའི་གནམ་གང། ཕྱི་ཟླ་་ཚེས་་ཉིན་མོའི་གུང་ཆུ་

[000]
ཚོད་དང་པོ་ཡོལ་ཙམ་ལ་དགོངས་པ་ཞི་དབྱིངས་སུ་མནའ་ཚུལ་བསྟན་ནས། ཕྱི་ཟླ་་ཚེས་་
སྔ་དྲོ་ཆུ་ཚོད་ལྔ་པར་ཐུགས་དམ་འོད་གསལ་ལས་བཞེངས་རྟགས་བྱང་སེམས་དཀར་དམར་ཕེབས་པ་
བསྟུན། གདུང་ཁྲུས་དང། ཞུགས་འབུལ་ཞུ་སྒོ་སོགས་གཞུང་དང་མཐུན་པ་ཞུ་
སྐབས་ནམ་མཁར་འཇའ་སྤྲིན་འཁྲིགས་པ་དང། སྐུ་གདུང་ཞུགས་སུ་ཕུལ་བའི་དད་
རྟེན་ཡིད་ཆེས་ཀྱི་གནས་སུ་གྱུར་པ་བཅས་ཀྱིས་བདག་སོགས་གདུལ་བྱ་རྣམས་བཅོས་མིན་གྱི་
དད་གུས་ལྷག་པར་འཕེལ་བའི་རྒྱུར་སོན་ཅིང། དམ་པ་གང་ནས་དྲང་ངེས་ལེགས་བཤད་
སྙིང་པོ་ཐུགས་དམ་གཙིགས་ཆེར་གནང་སྟབས་སྐུ་གདུང་རིན་པོ་ཆེ་བཞུགས་ཀྱི་རིང་ཉིན་མཚན་
སྦྲེལ་ནས་བཀླགས་ཤིང། སྐུའི་བདུན་ཚིག་ནམ་ཡིན་དང། སྐུ་གཤེགས་ཀྱི་དུས་ཆེན་
ནམ་ཡིན་ལ་ལོ་གཅིག་རིང་གྲྭ་ཚང་ཚོགས་དབུས་སུ་གསུང་བསྒྲོགས་ཞུས། དུས་ཆེན་
གཅིག་ལ་༸གོང་ས་ཡིད་བཞིན་ནོར་བུ་ཚོགས་དབུར་ཞབས་འཁོད་ཀྱིས་ལྷན་གསུངས་
གནང། གདུང་རྟེན་ཐུབ་དབང་གི་སྐུ་བཞེངས་པ་ན་བཟོ་བོ་རང་ཡང་ཤིན་ཏུ་ཡ་
མཚན་པའི་བྱོན་གཙང་ཕེབས་པ་ད་ལྟ་གྲྭ་ཚང་རིན་པོ་ཆེའི་རྟེན་གཙོར་བཞུགས་པ་ལགས་སོ།། །།
དེ་ལྟར་རྗེ་བླ་མ་མཆོག་གི་ཐུན་མོང་བའི་མཛད་པ་རག་རིམ་ཙམ་ཞིག་རང་གིས་
མཇལ་བ་དང། གཞན་ངག་སྒྲོས་ཚད་མ་ལས་འབྱུང་བ་གཅམ་བུ་དང། རབ་
རྟོག་གིས་མ་བསླད་པར་སེར་ལྷོ་ཆོས་ལྡན་སྤྲུལ་མིང་པས་རང་བཞིན་བཅོས་མིན་དུ་བཀོད་པ་འདི་ཡང་ཚེ་རབས་ཀུན་ཏུ་
རྗེ་བཙུན་བླ་མ་དམ་པས་མཉེས་བཞིན་རྗེས་སུ་འཛིན་པའི་རྒྱུར་གྱུར་ཅིག་

[000]
   ༈   
གསལ་སྒྲོན་མེ་ཞེས་བྱ་བ་བཞུགས་སོ། །

[000]
   ༈    གང་སྐུ་མཚན་དཔེའི་དཀྱིལ་འཁོར་ཡོངས་སུ་རྫོགས་
།ཆོས་ཚུལ་སྣོད་དང་མཚམས་པའི་འོད་སྟོང་འབར། །མཁྱེན་བརྩེས་དབྱིངས་དང་
འཛིན་མ་ཀུན་འཆིངས་པའི། །རྣམ་འདྲེན་ཉི་མའི་གཉེན་ལ་གུས་ཕྱག་འཚལ་
།རྒྱལ་་ཀུན་མཁྱེན་རབ་གཅིག་བསྡུས་དྷཱི་ཡིག་ཟོལ། །རྒྱལ་་བའི་ཡབ་དང་ཡུམ་
སྲས་རྣམ་རོལ་ལས། །རྒྱལ་་བ་གཉིས་པ་བློ་བཟང་གྲགས་པའི་གར། །རྒྱལ་་བའི་
དགོངས་ཟབ་འབྱེད་པར་དད་ཕྱག་བརྩེགས། །བློ་་ཆེན་བློ་་ཡི་ལང་ཚོ་རབ་རྒྱས་
རིགས་ཚུལ་བཟང་་པོས་ཡོངས་སུ་འཁྱུད། །མཁས་་པའི་མཁས་་པར་བཀའ་ཡི་དབང་་
བགྱིད་ལུང་དང་རྟོགས་པའི་ནོར་གྱིས་ཕྱུག་་བློ་་གསལ་བློ་་ཡི་རྣམ་དཔྱོད་འབྱེད་
བྱེད་འཆད་ཚུལ་བཟང་་པོའི་རླབས་ཀྱིས་བརྗིད། །དབང་་པོའི་དབང་་ཕྱུག་་དཔྱིད་དུ་
བཞུགས་ལ་བྱང་ཆུབ་བར་དུ་རྗེས་སུ་སྐྱོངས། །དཔྱད་གསུམ་དག་པའི་ལུང་གི་མདའ་
སྟན་ལ། །ཚུལ་གསུམ་རིགས་པའི་སྒྲོ་ལྡན་སྟོང་སྦྱར་ནས། །གནས་གསུམ་
དོན་རྣམས་ཅིག་ཅར་འབིག་བྱེད་པའི། །རིགས་གསུམ་གཅིག་བསྡུས་བླ་མའི་གསུང་
ཟིན་སྤེལ། །དེ་ལ་བདག་ཅག་གི་རྣམ་པར་འདྲེན་པ་ཆེན་པོ། བཀའ་དྲིན་དང་
ཐུགས་རྗེ་མཚུངས་ཟླ་བྲལ་བ། ངེས་པ་དོན་གྱི་མཁས་མཆོག་སྨྲ་བའི་སེང་གེ་
མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ཏེ་སེར་བྱེས་མཁན་ཟུར་
རིན་པོ་ཆེ་རྡོ་རྗེ་འཆང་བློ་བཟང་དབང་ཕྱུག་དཔལ་བཟང་པོའི་ཞལ་སྔ་ནས་ཀྱིས་ཟབ་
དོན་འབྲེལ་བའི་ལེགས་བཤད་རྨད་དུ་བྱུང་བ་རྗེ་ཉིད་ནས་ཀྱང་བཀའ་རྩོམ་གཞན་ལ་
མ་སྦྱར་བས་མཚན་ལེགས་པར་བཤད་པའི་སྙིང་པོ་ཞེས་བསྔགས་པ་དོན་དང་ལྡན་པའི་

[000]
བསྟན་བཅོས་ཆེན་པོ་འདི་ཉིད་ཀྱི་དཔེ་འཁྲིད་བསྩལ་བའི་སྐབས་གཅིག་ན་༸སྐྱབས་རྗེ་
ཕ་བོང་ཁ་པའི་མཆོག་སྤྲུལ་རིན་པོ་ཆེ་ནས་ཟིན་བྲིས་འདེབས་པར་མཛད་པ་དང་
དགོངས་པ་གཞན་དོན་དུ་གཤེགས་པར་ཉེ་བ་ན་མཁན་ཆེན་རྡོ་རྗེ་འཆང་དེ་ཉིད་
ཀྱི་གསུང་སྒྲ་འཛིན་འཁོར་ལོར་བཅུག་པ་ཁ་ཡར་འདུག་པ་རྣམས་གོང་འོག་བསྒྲིགས་
ཏེ་ཕྱོགས་གཅིག་ཏུ་དགོད་པ་ལ་ཞུགས་སོ། །འདི་འཆད་པ་ལ་གསུམ་
བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་འགོད་པ། བཤད་པ་མཐར་
ཕྱིན་པའི་བྱ་བའོ། །དང་པོ་ལ་གཉིས། མཆོད་པར་བརྗོད་པ་དང། བཤད་
པར་དམ་བཅས་ཏེ་ཉན་པར་བསྐུལ་བའོ། །དང་པོ་ལ་གཉིས། བསྟན་བཅོས་གཞན་
གྱི་འགྱུར་ཕྱག་དང་མཐུན་པར་མཆོད་པར་བརྗོད་པ་དང། བསྟན་བཅོས་ལུས་ཀྱི་
མཆོད་པར་བརྗོད་པའོ། །དང་པོ་ནི། ན་མོ་གུ་རུ་མཉྫུ་གྷོ་ཥཱ་ཡ་ཞེས་པ་སྟེ་དོན་
འགྱུར་བྱས་ན་བླ་མ་འཇམ་དབྱངས་ལ་ཕྱག་འཚལ་ལོ་ཞེས་པ་སྟེ་དགོས་པ་ནི་བསྟན་
བཅོས་འདི་མངོན་པའི་སྡེ་སྣོད་དུ་གཏོགས་པས་སྔོན་གྱི་བཀས་བཅད་དང་མཐུན་པར་
མཛད་པའམ། ཡང་ན་དྲང་ངེས་སྤྱི་དོན་ལས། ཁྱད་པར་དུ་ཡང། འཇམ་
མགོན་བླ་མའི་དྲིན་གྱིས་ལེགས་མཐོང་ནས། །ཞེས་འཇམ་དབྱངས་ཀྱིས་བཀའ་དྲིན་ལ་
བརྟེན་ནས་དྲང་ངེས་ཀྱི་དགོངས་པ་ཕྱིན་ཅི་མ་ལོག་པར་རྟོགས་ཞེས་གསུངས་པས་
བསྟན་བཅོས་འདིའི་ཐོག་མར་བཀོད་པ་ཡིན་ནམ་སྙམ་མོ་ཞེས་གསུངས་པ་ལྟར་ཏེ་འདིས་
ནི་རང་གི་རྩ་བའི་བླ་མ་དེ་སངས་རྒྱས་ལས་ལྷག་པར་བལྟ་དགོས་པར་ཡང་བསྟན་ཏོ་
།གཉིས་པ་ལ་གཉིས། སྟོན་པ་ལ་མཆོད་པར་བརྗོད་པ་དང་

[000]
བསྟན་འཛིན་ལ་མཆོད་པར་བརྗོད་པའོ། །དང་པོ་ནི། བདེ་འབྱུང་སྤྲིན་ལ་ཞོན་དང་
ཞེས་སོགས་ཏེ་དོན་ནི་སྲིད་པ་གསུམ་ན་འགྲན་ཟླ་མེད་པར་རློམ་པའི་ལྷ་ཆེན་པོ་བརྒྱད་སོགས་ཟིལ་
གྱིས་གནོན་པའི་སྒོ་ནས་བསྟོད་པ་སྟེ། འདིར་ཟིལ་གྱིས་མནན་བྱ་ལ་འགྱིང་ཞེས་ལུས་
དང། ང་རོ་ཞེས་ངག་དང། དྲེགས་པའི་ཞེས་དང་རློམ་པས་ཞེས་ཡིད་དེ་གསུམ་འབྱུང་བ་ལྟར་
སྐུའི་གཟི་བྱིན་དང། གསུང་རྟེན་འབྲེལ་ཟབ་མོའི་ང་རོ་དང། ཐུགས་མཁྱེན་བརྩེའི་
ཡོན་ཏན་གྱི་སྒོ་ནས་ཟིལ་གྱིས་གནོན་པར་སྦྱར་དུ་རུང་ངམ་སྙམ་སྟེ་སྨྲ་བ་ཟླ་མེད་ཀྱི་
སྒོ་ནས་མཆོད་པར་བརྗོད་པའོ། །འདིས་ནི་རང་གཞན་གྱི་སྟོན་པ་དང་བསྟན་པའི་
ཁྱད་པར་རིག་པར་བྱས་ཏེ་འཇིག་རྟེན་པའི་ལྷ་ལ་སྐྱབས་སུ་འགྲོ་མི་རུང་བར་བསྟན་ཏོ་
།གཉིས་པ་ལ་གསུམ། སྲས་ཀྱི་ཐུ་བོ་གཉིས་ལ་མཆོད་པར་བརྗོད་པ། ཤིང་རྟའི་
སྲོལ་འབྱེད་གཉིས་ལ་མཆོད་པར་བརྗོད་པ། ཤིང་རྟའི་སྲོལ་འཛིན་རྣམས་ལ་མཆོད་པར་བརྗོད་
པའོ། །དང་པོ་ནི། མཁྱེན་བརྩེའི་གཏིང་མཐའ་ཤིན་ཏུ་དཔག་པར་དཀའ། །ཞེས་སོགས་ཀྱིས་འཆད། དོན་ནི་
སྲས་མཆོག་གཉིས་རྒྱ་མཚོ་ཆེན་པོ་དང་ཆོས་མཚུངས་རྣམ་པ་གསུམ་གྱི་སྒོ་ནས་རྒྱ་མཚོ་
ཆེན་པོའི་གཟུགས་སུ་བཀོད་དེ་མཆོད་པར་བརྗོད་པའོ། །ཆོས་མཚུངས་གསུམ་ནི། རྒྱ་མཚོ་
གཏིང་མཐའ་དཔག་དཀའ་བ། རྦ་རླབས་གཡོ་བ། རིན་པོ་ཆེའི་གཏེར་དུ་གྱུར་པ་གསུམ་
དང། འདི་གཉིས་ཀྱི་མཁྱེན་བརྩེ། བྱང་ཆུབ་སྤྱོད་པའི་ཚུལ། ལེགས་པར་བཤད་པའི་
གཏེར་དུ་གྱུར་པ་རྣམས་སྦྱར་བའོ། །འདིས་ནི་བྱང་ཆུབ་ཆེན་པོ་བསྒྲུབ་པ་ལ་ཟབ་རྒྱས་
ཀྱི་ལམ་གཉིས་ཡ་མ་བྲལ་བ་དགོས་པར་བསྟན་ཏོ། གཉིས་པ་ནི། བདེ་གཤེགས་གསུང་
རབ་ཚུལ་གཉིས་ཤིང་རྟའི་སྲོལ། །ཞེས་སོགས་ཀྱིས་འཆད། དོན་ནི། འདི་གཉིས་ཀྱིས་བདེ་

[000]
བར་གཤེགས་པའི་གསུང་རབ་ཀྱི་ལམ་སྲོལ་མི་འདྲ་བ་གཉིས་ཀྱི་ཤིང་རྟའི་སྲོལ་ལེགས་པར་ཕྱེ་བའི་སྒོ་
ནས་བསྟན་པའི་མཆོག་ཐེག་ཆེན་གྱི་བསྟན་པ་ས་གསུམ་ན་གསལ་བར་མཛད་པའི་མཛད་པ་
རླབས་ཆེ་བའི་སྒོ་ནས་མཆོད་པར་བརྗོད་པ་སྟེ། འདིས་ནི་གསུང་རབ་ཀྱི་ཟབ་དོན་འགྲེལ་བ་
ཚུལ་འདི་གཉིས་ལས་འདར་མི་རུང་བར་བསྟན་ཏོ། །གསུམ་པ་ནི། ཤིང་རྟ་ཆེན་པོའི་སྲོལ་
གཉིས་ལེགས་བཟུང་ནས། །ཞེས་སོགས་ཀྱིས་འཆད། དོན་ནི། དབུ་སེམས་ཀྱི་ཤིང་རྟའི་སྲོལ་འཛིན་
འདི་རྣམས་ཀྱིས་རང་རང་གི་ཤིང་རྟ་ཆེན་པོའི་སྲོལ་ལེགས་པར་བཟུང་ནས་འཛམ་གླིང་གི་བློ་
གསལ་རྣམས་ལ་ཤེས་རབ་ཀྱི་མིག་འབྱེད་པར་མཛད་པའི་ཡོན་ཏན་བརྗོད་པའི་སྒོ་ནས་མཆོད་
པར་བརྗོད་པ་སྟེ་འདིས་ནི་དམ་པ་བར་མ་ཆད་པར་བརྒྱུད་པའི་མན་ངག་དང་ལྡན་པར་བསྟན་
ཏོ། །འདི་དག་གིས་ནི་རྣམ་གྲོལ་དོན་དུ་གཉེར་བའི་ཉམས་སུ་བླང་བྱའི་ཆོས་དེ་ཡང་སྟོན་པ་
སངས་རྒྱས་ཀྱིས་གསུངས། སྲས་ཀྱི་ཐུ་བོ་གཉིས་སོགས་བཀའ་བསྡུ་བ་པོ་རྣམས་ཀྱིས་བསྡུས་
ཤིང་རྟ་ཆེན་པོ་སོགས་ཀྱིས་ལེགས་པར་བཀྲལ། པཎ་གྲུབ་དམ་པ་གཅིག་ནས་གཅིག་
ཏུ་བརྒྱུད་དེ་བྱིན་རླབས་ཀྱི་བརྒྱུད་པ་བར་མ་ཆད་པ་ཞིག་དགོས་ཀྱི་ས་ཆོས་གནམ་ཆོས་
ཐོལ་བྱུང་སོགས་ལ་ཡིད་བརྟོན་དུ་མི་རུང་བར་བསྟན་པ་ཡིན་ནོ། །གཉིས་པ་བཤད་པར་
དམ་བཅས་ཏེ་མཉན་པར་བསྐུལ་བ་ལ་གཉིས། བསྟན་བཅོས་ཀྱི་ཆེ་བ་བསྟན་ཏེ་བཤད་པར་
དམ་བཅའ་བ་དང། བློ་གྲོས་དང་ལྡན་ཞིང་དོན་དུ་གཉེར་བའི་ཉན་པ་པོ་ལ་མཉན་པར་
བསྐུལ་བའོ། །དང་པོ་ནི། གཞུང་ལུགས་མང་ཐོས་ཞེས་སོགས་རྐང་པ་དྲུག་གིས་འཆད་
གཉིས་པ་ནི། བསྟན་པའི་དེ་ཉིད་ཅེས་སོགས་རྐང་པ་གཉིས་ཀྱིས་འཆད། དོན་ནི། མང་དུ་

[000]
ཐོས་པ། རིགས་པ་སྨྲ་བ། མངོན་པར་རྟོགས་པ་སྟེ་ཡོན་ཏན་གསུམ་ལྡན་གྱིས་ཀྱང་འབད་
རྩོལ་ཇི་ཙམ་བགྱིས་ཀྱང་རྟོགས་པར་མ་གྱུར་པའི་གནད་དེ་ནི་ཞེས་པས་བསྟན་བཅོས་འདིའི་
བརྗོད་བྱ་དང། བསྟན་པའི་དེ་ཉིད་ཅེས་སོགས་ཀྱིས་དགོས་པ། སྨྲ་བ་ཟླ་མེད་འདོད་རྣམས་ཞེས་པས་
ཉིང་དགོས། འབྲེལ་བ་ཤུགས་ལ་བསྟན་པ་བཅས་དགོས་སོགས་ཆོས་བཞི་དང། རྗེ་ཉིད་ལ་
བསྟན་བཅོས་རྩོམ་པའི་རྒྱུ་ཕུན་སུམ་ཚོགས་པ་མངའ་བར་ཡང་བསྟན་པ་ཡིན་ཏེ། གོ་སླའོ་
།འདི་དག་གི་ཚིག་དོན་ཞིབ་པར་རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོའི་དྲང་ངེས་
སྤྱི་དོན་སོགས་ལས་ཤེས་པར་བྱའོ། །གཉིས་པ་བཤད་པ་ཉིད་ཉེ་བར་འགོད་པ་ལ་གཉིས་
དྲང་ངེས་ཀྱི་ཁྱད་པར་རིགས་པ་རྣམ་དག་གིས་གཏན་ལ་འབེབས་དགོས་པར་བསྟན་པ་དང་
དེ་ལྟར་གཏན་ལ་འབེབས་པའི་ཚུལ་ལོ། །དང་པོ་ལ་གཉིས། མདོའི་དྲང་ངེས་འབྱེད་དགོས་
ཤིང་ལུང་ཙམ་གྱིས་འབྱེད་མི་ནུས་པ་དང། དེས་ན་རིགས་པས་དྲང་ངེས་འབྱེད་དགོས་པའོ་
།དང་པོ་ལ་གཉིས། སྤྱིར་དྲང་ངེས་འབྱེད་དགོས་ཚུལ་དང། ལུང་ཙམ་གྱིས་འབྱེད་མི་ནུས་
པའི་ཚུལ་ལོ། །དང་པོ་ནི། སྟོང་པ་ཞི་བ་སྐྱེ་བ་མེད་པའི་ཚུལ། །ཞེས་པས་ཆོས་
རྣམས་ཀྱི་ངོ་བོ་བདེན་པས་སྟོང་བ། རྒྱུ་བདེན་པར་གྲུབ་པའི་མཚན་མ་ཞི་བ། འབྲས་བུ་
བདེན་པའི་སྐྱེ་བ་མེད་པ་སྟེ་རྣམ་པར་ཐར་པའི་སྒོ་གསུམ་བསྟན། དེ་གསུམ་འདུས་བྱས་འདུས་
མ་བྱས་ཀྱི་ཆོས་ཐམས་ཅད་ཀྱི་སྟེང་དུ་འཐད་ཅིང་ཚུལ་དེ་མི་ཤེས་པས་འགྲོ་བ་རྣམས་འཁོར་
བར་འཁྱམས་པར་གྱུར་པ་ན་བདེ་བ་མི་འབྱུང་ཞིང་སྡུག་བསྔལ་རྒྱུན་མི་ཆད་པ་
དེས་ན་འགྲོ་བ་དེ་དག་ལ་བརྩེ་བ་ཐུགས་རྗེ་ཆེན་པོ་མངའ་བ་སྟོན་པ་ཐུགས་རྗེ་ཅན་གྱིས་
སྡུག་བསྔལ་དེ་དག་གཅོད་པའི་ཕྱིར་དུ་ཐབས་ཀྱི་ཚུལ་སྦྱིན་སོགས་ཕར་ཕྱིན་དྲུག་དང་

[000]
བསྡུ་བའི་དངོས་པོ་བཞི་ལ་སོགས་པ་དང། ཤེས་རབ་ཀྱི་ཚུལ་རྟེན་འབྲེལ་གྱི་རིགས་པ་
ལ་སོགས་པ་བདེན་མེད་སྒྲུབ་པའི་རིགས་པའི་སྒོ་མང་པོ་དང་བཅས་པ་ཐབས་ཤེས་ཀྱི་ཆོས་གཉིས་
བསྟན་ནས་ཟབ་མོ་སྟོང་པ་ཉིད་ཀྱི་དོན་ཁོང་དུ་ཆུད་པ་སྟེ་རྟོགས་པ་ལ་འཛུད་པར་མཛད་དོ། །
སྟོང་ཉིད་ཁོང་དུ་ཆུད་པ་ཡང་ངེས་དོན་གྱི་གསུང་རབ་ཞིག་ལ་བརྟེན་དགོས་ལ། དེས་
ན་ངེས་དོན་གྱི་གསུང་རབ་ངོས་ཟིན་དགོས་ཏེ། དེ་གསུང་རབ་ཀྱི་དྲང་ངེས་འབྱེད་པ་ལ་
རག་ལས་པའི་ཕྱིར། དྲང་ངེས་འབྱེད་པ་ལའང་ཚིག་དང་དོན་གྱི་དྲང་ངེས་འབྱེད་ཚུལ་
གཉིས་ལས། དང་པོ་ནི་ངེས་དོན་དང་དྲང་དོན་ལ་ཡིད་དཔྱོད་ཙམ་གྱིས་གོ་བ་བརྙེད་
ནས། ངེས་དོན་བརྗོད་བྱར་བྱེད་པའི་གསུང་རབ་ལ་ངེས་དོན་དང། དྲང་དོན་བརྗོད་
བྱར་བྱེད་པའི་གསུང་རབ་ལ་དྲང་དོན་གྱི་གསུང་རབ་ཀྱིས་གོ་བ་བརྙེད་པ་ན་ཡིད་དཔྱོད་
ཀྱིས་ཚིག་གི་དྲང་ངེས་འབྱེད་པར་བཞག་གཉིས་པ་ཡང་དེ་དང་འདྲའོ། །
མཁས་པ་འགའ་ཞིག་ཚིག་གི་དྲང་ངེས་ཡིད་དཔྱོད་ཀྱིས་འབྱེད་ནུས་ཀྱང་དོན་གྱི་དྲང་
ངེས་འབྱེད་པ་ཚད་མར་རག་ལས་ཟེར། འོ་ན་བརྗོད་བྱ་དོན་གྱི་དྲང་ངེས་འབྱེད་
པའང་ཡིད་དཔྱོད་ཙམ་གྱིས་བཞག་ཆོག་པར་ཐལ། ཚིག་གི་དྲང་ངེས་འབྱེད་པར་
ཡིད་དཔྱོད་ཙམ་གྱིས་ཆོག་པ་གང་ཞིག་རྣམ་པ་ཀུན་ཏུ་མཚུངས་པའི་ཕྱིར་རོ། །
ཡང་གསུང་རབ་ཀྱི་དྲང་ངེས་འབྱེད་པའི་དོན་གསུང་རབ་ལས་འདི་དྲང་དོན་གྱི་མདོ་ཡིན་
འདི་ངེས་དོན་གྱི་མདོ་ཡིན་ཞེས་གསུངས་པ་རང་ཉིད་ཀྱིས་ཤེས་ཤིང་དེ་རྒྱུ་མཚན་དུ་བྱས་
ནས་དྲང་ངེས་འབྱེད་པ་ཡིན་གསུངས་ན་གནོད་བྱེད་གཉིས་ཀྱི་ཟློག་ཏུ་མེད་དོ། །

[000]
འོ་ན་རང་ལུགས་ལ་གསུང་འདིའི་དོན་ཇི་ལྟར་ཞེ་ན། སྔར་གོང་དུ་བཤད་པ་དེ་ཡིན་
གསུངས། གཉིས་པ་ལ་གཉིས། ལུང་ཙམ་གྱིས་ནུས་པ་ལ་གནོད་བྱེད་དང་
མི་ནུས་པའི་སྒྲུབ་བྱེད་དོ། །དང་པོ་ལ་གཉིས། ལུང་ཙམ་གྱིས་ནུས་ན་ལུང་དོན་
འཆད་མི་དགོས་པར་ཐལ་བ་དང། འགལ་བ་ལ་མི་འཁྲུལ་བ་ཡོད་པར་ཐལ་བའོ། །
དང་པོ་ནི། དེ་གཉིས་རྣམ་པར་འབྱེད་པ་ཡང་འདི་ནི་དྲང་བའི་དོན་ནོ་འདི་ནི་ངེས་
པའི་དོན་ནོ་ཞེས་སོགས་ཀྱིས་འཆད། དོན་ནི། དྲང་ངེས་རྣམ་པར་འབྱེད་པ་ལ་ཡང་འདི་
དྲང་དོན་འདི་ངེས་དོན་ཞེས་ལུང་ཙམ་སྒྲུབ་བྱེད་དུ་བྱེད་མི་ནུས་ཏེ། གཞན་དུ་ན་ཤིང་རྟ་
ཆེན་པོ་དག་གིས་དྲང་ངེས་འབྱེད་པའི་དགོངས་འགྲེལ་བརྩམས་པ་ཆོས་ཅན། དོན་མེད་
དུ་འགྱུར་བར་ཐལ། འདི་འདིའོ་ཞེས་གསུངས་པའི་ལུང་ཙམ་ལ་བརྟེན་ནས་དྲང་ངེས་
འབྱེད་ནུས་པའི་ཕྱིར། གཉིས་པ་ནི། གསུང་རབ་ལས་དྲང་ངེས་ཀྱི་འཇོག་ཚུལ་མི་
མཐུན་པ་དུ་མ་གསུངས་པའི་ཕྱིར་དང་ཞེས་པའི་དོན་ནི། འགལ་བ་ལ་མ་འཁྲུལ་
བའི་ཚད་མ་ཡོད་པར་ཐལ། ལུང་ཙམ་གྱིས་དྲང་ངེས་འབྱེད་ནུས་པའི་ཕྱིར་
འདི་དང་སྔ་མའི་ཐལ་འགྱུར་གཉིས་ལུང་ཙམ་གྱིས་དྲང་ངེས་འབྱེད་ནུས་པ་ལ་གནོད་བྱེད་དོ་
འགལ་བ་ལ་མ་འཁྲུལ་བའི་ཚད་མའི་དོན་ནི། གཞི་དེ་གཉིས་འགལ་བ་ཡིན་པ་
ལ། དེ་གཉིས་ཀྱི་གཞི་མཐུན་དམིགས་པའི་ཚད་མ་ཡོད་ན་ཚད་མ་དེ་ལ་འགལ་བ་ལ་
མ་འཁྲུལ་བའི་ཚད་མ་ཟེར་ཞིང་འདི་ནི་ཐ་སྙད་དུ་ཡང་མེད་དོ། །འདིར་ལུང་ཙམ་
གྱིས་དྲང་ངེས་འབྱེད་ན་འདི་འདྲའི་ཚད་མ་ཡོད་པར་ཐལ་ཏེ། དེ་ལྟར་བྱེད་ན་ལུང་ལས་
དྲང་དོན་གྱི་མདོར་གསུངས་ན་དྲང་དོན་གྱི་མདོ་དང། ངེས་དོན་གྱི་མདོར་གསུངས་ན་ངེས་

[000]
དོན་ཡིན་པས་ཁྱབ་དགོས། དེ་ལྟར་ན་ཡུམ་རྒྱས་འབྲིང་བསྡུས་གསུམ་ལྟ་བུ་ཆོས་ཅན་
དྲང་དོན་གྱི་མདོ་དང་ངེས་དོན་གྱི་མདོ་གཉིས་ཀ་ཡིན་པར་ཐལ། དེ་ལྟར་དུ་ལུང་ལས་
གསུངས་པའི་ཕྱིར། དེ་འདྲའི་མདོ་ཆོས་ཅན། དྲང་དོན་གྱི་མདོར་གསུངས་ཏེ། དེ་ལྟར་
དུ་འཁོར་ལོ་མཐའ་མ་མདོ་སྡེ་དགོངས་འགྲེལ་ལས་གསུངས་པའི་ཕྱིར། ཕྱི་མ་དེར་
ཐལ། བློ་གྲོས་མི་ཟད་པས་བསྟན་པ་ལས་ངེས་དོན་གྱི་མདོར་གསུངས་པའི་ཕྱིར་
རྩ་བར་འདོད་ན། སྤྱིར་དྲང་དོན་གྱི་མདོ་དང་ངེས་དོན་གྱི་མདོ་གཉིས་འགལ་བ་ཡིན་
པ་ལ། དེ་གཉིས་ཀྱི་གཞི་མཐུན་ཡོད་པར་ཐལ། རྒྱས་འབྲིང་བསྡུས་གསུམ་དེ་གཉིས་
ཀྱི་གཞི་མཐུན་དུ་གྲུབ་པའི་ཕྱིར། འདོད་ན། འགལ་བ་ལ་མ་འཁྲུལ་བའི་ཚད་
མ་ཡོད་པར་ཐལ། དེ་གཉིས་ཀྱི་གཞི་མཐུན་རྟོགས་པའི་ཚད་མ་ཡོད་པའི་ཕྱིར་ཏེ་
དེ་གཉིས་ཀྱི་གཞི་མཐུན་ཡོད་པའི་ཕྱིར། རྟགས་ཁས། གཉིས་པ་མི་ནུས་པའི་
སྒྲུབ་བྱེད་ནི། འདི་ནི་འདིའོ་ཞེས་གསུངས་པ་ཙམ་གྱི་ལུང་གིས་དེ་ལྟར་གཞག་
པར་ནི་མི་ནུས་ལ་ཞེས་སོགས་ཀྱིས་འཆད། བསྟན་དོན་ནི། གོང་གི་ཐལ་འགྱུར་
གཉིས་ཀྱི་རྟགས་ལོག་ཆོས་དང་ཆོས་ལོག་རྟགས་སུ་བཀོད་པའི་ཚུལ་གསུམ་ཚང་བའི་
གཏན་ཚིག་གོ་དེའི་ཚེ་སྤྱི་ལ་དེ་ལྟར་མ་ཁྱབ་པ་ནི་ཞེས་པའི་སྤྱི་ནི་གསུང་རབ་
སྤྱི་དང། དེ་ལྟར་མ་ཁྱབ་པ་ན་ཞེས་པ་ནི་གསུང་རབ་སྤྱི་ལ་ཡོད་པར་གསུངས་ན་
ཡོད་པས་ཁྱབ་པ་དང། མེད་པར་གསུངས་ན་མེད་པས་ཁྱབ་པ་མེད་པས་གསུང་རབ་ཀྱི་བྱེ་
བྲག་སྟེ་དེའི་ནང་ཚན་དྲང་དོན་ཡིན་གསུངས་པའི་མདོ་ལ་དྲང་དོན་གྱི་མདོ་ཡིན་པས་ཁྱབ་

[000]
པ་དང། ངེས་དོན་གྱི་མདོ་ཡིན་གསུངས་པའི་མདོ་ལ་ངེས་དོན་གྱི་མདོ་ཡིན་པས་ཁྱབ་པ་
མེད་པའི་ཕྱིར་ཏེ། གསུང་རབ་འགའ་ཞིག་ཏུ་བདེན་གྲུབ་ཡོད་པར་གསུངས། འགའ་
ཞིག་ཏུ་བདེན་གྲུབ་མེད་པར་ཡང་གསུངས་པའི་ཕྱིར། གཉིས་པ་དེས་ན་རིགས་པས་དྲང་
ངེས་འབྱེད་དགོས་པ་ལ་གཉིས། དངོས་ཀྱི་དོན་དང། ཤེས་བྱེད་ཀྱི་ཁུངས་སོ། །དང་པོ་ལ་
གཉིས། ཤིང་རྟ་ཆེན་པོའི་བསྟན་བཅོས་ཀྱི་རྗེས་སུ་འབྲངས་ཏེ་དྲང་ངེས་འབྱེད་དགོས་པ་དང་
དེ་ལྟར་ཕྱེ་ནས་རིགས་པས་དྲང་ངེས་འབྱེད་པར་སྒྲུབ་པའོ། །དང་པོ་ནི། དེའི་ཕྱིར་གསུང་
རབ་ཀྱི་དྲང་ངེས་འབྱེད་པར་ལུང་བསྟན་པའི་ཤིང་རྟ་ཆེན་པོ་དག་གིས་ཞེས་པ་ནས་འཚོལ་དགོས་
པས་ཞེས་པའི་བར་གསུངས། དོན་ནི་ལུང་ཙམ་གྱིས་དྲང་ངེས་འབྱེད་ནུས་པ་ལ་གནོད་བྱེད་དང་
མི་ནུས་པའི་སྒྲུབ་བྱེད་ཡོད་པ་དེའི་ཕྱིར་གསུང་རབ་ཀྱི་དྲང་ངེས་འབྱེད་པ་ལ་རྒྱལ་བས་ལུང་
བསྟན་པའི་ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་ཀྱིས་དྲང་ངེས་ཀྱི་དགོངས་པ་ཇི་ལྟ་བ་བཞིན་
དུ་བཀྲལ་བའི་རྗེས་སུ་འབྲང་དགོས་ཞེས་པའོ། །འོ་ན་ཤིང་རྟ་ཆེན་པོ་རྣམ་གཉིས་
ཀྱིས་དྲང་ངེས་འགྲེལ་ཚུལ་ཇི་ལྟར་ཡིན་ཞེ་ན། འདི་ལ་གཉིས། ངེས་དོན་གྱི་
གསུང་རབ་ཀྱི་དོན་གཞན་དུ་འདྲེན་པ་ལ་གནོད་བྱེད་དང། གཞན་དུ་དྲང་དུ་མི་རུང་
བར་དོན་དེར་ངེས་པའི་སྒྲུབ་བྱེད་གཉིས་ཀྱི་སྒོ་ནས་གསུང་རབ་ཀྱི་དྲང་ངེས་འབྱེད་པ་ཡིན་
གསུངས། དེ་ཡང་མགོན་པོ་ཀླུ་སྒྲུབ་ཀྱིས་ཤེར་ཕྱིན་གྱི་མདོའི་དགོངས་པ་གཞན་དུ་
འདྲེན་པ་ལ་གནོད་བྱེད་ནི། དཔེར་ན། མྱུ་གུ་ཆོས་ཅན། རྒྱུ་རྐྱེན་ལ་མི་
ལྟོས་པར་ཐལ། རང་བཞིན་གྱིས་གྲུབ་པའི་ཕྱིར་ཞེས་པ་ལྟ་བུའོ། །སྒྲུབ་བྱེད་
ནི་མྱུ་གུ་ཆོས་ཅན། རང་བཞིན་གྱིས་མི་སྐྱེ་སྟེ། རང་གི་རྒྱུ་རྐྱེན་ལ་བརྟེན་

[000]
ནས་འབྱུང་བའི་ཕྱིར་ཞེས་པའོ། །འདིར་དྭོགས་གཅོད་ལ། དེའི་ཕྱིར་གསུང་རབ་ཀྱི་
དྲང་ངེས་འབྱེད་པར་ལུང་བསྟན་པའི་ཤིང་རྟ་ཆེན་པོ་དག་གིས་ཞེས་ཤིང་རྟ་ཆེན་པོ་
ཀླུ་སྒྲུབ་དང་ཐོགས་མེད་གཉིས་ཀྱིས་ངེས་དོན་གྱི་གསུང་རབ་ཀྱི་དོན་གཞན་དུ་འདྲེན་པ་ལ་གནོད་
བྱེད་དང། གཞན་དུ་དྲང་དུ་མི་རུང་བར་དོན་དེར་ངེས་པའི་སྒྲུབ་བྱེད་ཀྱི་རིགས་པ་གཉིས་ཀྱི་
སྒོ་ནས་དྲང་ངེས་འབྱེད་དམ་མི་འབྱེད། དང་པོ་ལྟར་ན་ཐོགས་མེད་ཀྱིས་དེ་ལྟར་འབྱེད་པར་ཐལ་
དེ་གཉིས་ཀྱིས་དེ་ལྟར་འབྱེད་པའི་ཕྱིར། འདོད་ན། མི་འཐད་པར་ཐལ། འཕགས་
པ་ཐོགས་མེད་ཀྱིས་ངེས་དོན་གྱི་གསུང་རབ་ཀྱི་དོན་གཞན་དུ་འདྲེན་པ་ལ་གནོད་པ་བརྗོད་པའི་
སྒོ་ནས་དྲང་ངེས་མི་འབྱེད་པའི་ཕྱིར། དེས་མདོ་སྡེ་དགོངས་འགྲེལ་གྱི་དོན་གཞན་དུ་འདྲེན་
པ་ལ་གནོད་པ་བརྗོད་པའི་སྒོ་ནས་དྲང་ངེས་འབྱེད་པས། དེ་ལྟར་དུ་བཞག་པ་ཡིན་ནོ་
ཟེར་ན། དེ་ཡང་རིགས་པ་མ་ཡིན་པར་ཐལ། དགོངས་འགྲེལ་ངེས་དོན་གྱི་མདོ་
མ་ཡིན་པའི་ཕྱིར་ཏེ། སྐབས་འདི་སྤྱི་བཤད་ཡིན་པས་ཐལ་འགྱུར་བའི་སྐབས་ཡིན་
པ་གང་ཞིག་དགོངས་འགྲེལ་སྐབས་འདིར་ངེས་དོན་གྱི་མདོར་མི་འདོད་པའི་ཕྱིར་
དེའི་ཕྱིར་དགོངས་འགྲེལ་གྱི་དོན་གཞན་དུ་འདྲེན་པ་ལ་གནོད་པ་བརྗོད་ན་ངེས་དོན་གྱི་གསུང་
རབ་ཀྱི་དོན་གཞན་དུ་འདྲེན་པ་ལ་གནོད་པ་བརྗོད་པས་ཁྱབ་པ་མེད་དོ། །གཞན་ཡང་
སྐབས་འདིར་ངེས་དོན་གྱི་གསུང་རབ་ཀྱི་དོན་གཞན་དུ་འདྲེན་པ་ལ་གནོད་བྱེད་དང་
གཞན་དུ་དྲང་དུ་མི་རུང་བར་དོན་དེར་ངེས་པའི་ངེས་དོན་དུ་སྒྲུབ་པའི་སྒྲུབ་བྱེད་ཀྱི་རིགས་
པའི་སྒོ་ནས་དྲང་ངེས་འབྱེད་པའི་གང་ཟག་ལ་དབུ་མའི་ཤིང་རྟའི་སྲོལ་འབྱེད་ཡིན་དགོས་

[000]
པ་གང་ཞིག་ཐོགས་མེད་དབུ་
མ་པའི་ཤིང་རྟའི་སྲོལ་འཛིན་ཡིན་པའི་ཕྱིར། གལ་ཏེ་རང་རང་གི་སྐབས་ཀྱི་ངེས་
དོན་གྱི་གསུང་རབ་ལ་དགོངས་སོ་ཞེ་ན། འོ་ན། ལུགས་འདི་གཞིར་བཞག་ན་དེ་འདྲའི་
གསུང་རབ་ཀྱི་དྲང་ངེས་འབྱེད་པའི་གང་ཟག་ལ་ཀླུ་སྒྲུབ་ཁོ་ནར་ངེས་པར་ཐལ་
ཐོགས་མེད་ཀྱང་དེ་མ་ཡིན། དེ་ལས་གཞན་པའང་མེད་པའི་ཕྱིར། འདོད་ན་
བསྟན་བཅོས་འདི་ཉིད་ལས། ཤིང་རྟ་ཆེན་པོ་དག་གིས་དྲང་ངེས་ཀྱི་དགོངས་པ་བཀྲལ་ཞིང་ཞེས་
པ་དང་འགལ་ཏེ། ཤིང་རྟ་ཆེན་པོ་དག་གིས་ཞེས་དུ་མའི་ཚིག་གསུངས་པའི་ཕྱིར་
རྩ་བའི་དྲི་བ་གཉིས་པ་གལ་ཏེ་མི་འབྱེད་ན་དྲང་མ་ཐག་པའི་གཞུང་དང་འགལ་
ཡང་མཇུག་ཐོགས་སུ་རིགས་པས་ལེགས་པར་གཏན་ལ་ཕབ་པ་ཞིག་གི་རྗེས་སུ་འབྲངས་
ནས་དགོངས་པ་འཚོལ་དགོས་པས་ཞེས་བྱུང་བས། སྔར་སྟོང་ཉིད་རྟོགས་པ་དྲང་ངེས་འབྱེད་
པ་ལ་རག་ལས་པའི་དོན་བཞག་པ་དེ་ནི་དེ་ལྟར་ཡིན་པ་གཞུང་འདིས་ཀྱང་ཐོན་པར་
གསུངས། གཉིས་པ་དེ་ལྟར་ཕྱེ་ནས་རིགས་པས་དྲང་ངེས་འབྱེད་པར་སྒྲུབ་པ་ནི་
མཐར་གཏུགས་ན་དྲི་མ་མེད་པའི་རིགས་པ་ཉིད་ཀྱིས་དབྱེ་དགོས་ཏེ་ཞེས་སོགས་ཀྱིས་འཆད་
དོན་ནི་དྲང་ངེས་འབྱེད་པ་ལ་ཡང། དང་པོ་རང་ཉིད་ཀྱིས་ཤིང་རྟ་ཆེན་པོ་དེ་རྣམས་
ཀྱི་རིགས་པས་ལེགས་པར་གཏན་ལ་ཕབ་པའི་གསུང་རབ་དང་བསྟན་བཅོས་འདི་ལྟ་བུ་ལ་ཐོས་
བསམ་ཚུལ་བཞིན་དུ་བྱེད། གསུང་རབ་དེ་རྣམས་ལས་གསུངས་པའི་རིགས་པ་རྣམས་རང་ཉིད་
ཀྱིས་ལེགས་པར་སྦྱངས། དེ་ནས་ཚད་མའི་སྐྱེས་བུ་དེ་རྣམས་ཀྱི་ཐུགས་རྒྱུད་ལ་ཡོད་པའི་
རིགས་པ་དེ་འདྲ་བ་ཞིག་རང་རྒྱུད་ལ་འཁོར་གང་ཐུབ་བྱེད། མཐར་རང་ཉིད་ཀྱི་

[000]
རྒྱུད་ལ་དེ་འདྲའི་ངེས་ཤེས་བརྙེད་པའི་ཚད་མ་རྒྱུད་ལ་སྐྱེས་པ་ན་གསུང་རབ་ལ་མ་བརྟེན་
པར་དེ་འདྲའི་ངེས་ཤེས་ཉིད་ཀྱིས་དྲང་ངེས་འབྱེད་དགོས་པར་གསུངས་ཏེ། བསྟན་བཅོས་
འདི་ལས། མཐར་གཏུགས་ན་དྲི་མ་མེད་པའི་རིགས་པ་ཉིད་ཀྱིས་ཞེས་གསུངས་པའི་
ཕྱིར། རིགས་པ་དང་འགལ་བའི་གྲུབ་མཐའ་ཁས་ལེན་ན་ཞེས་པའི་དྭོགས་གཅོད་ལ་
སློབ་དཔོན་དབྱིག་གཉེན་གྱིས་རིགས་པ་དང་འགལ་བའི་གྲུབ་མཐའ་ཁས་ལེན་
ནམ་མི་ལེན། དང་པོ་ལྟར་ན་ཚད་མའི་སྐྱེས་བུ་མ་ཡིན་པར་ཐལ། རིགས་པ་
དང་འགལ་བའི་གྲུབ་མཐའ་ཁས་ལེན་པའི་ཕྱིར། །ཁྱབ་སྟེ། བསྟན་བཅོས་འདི་ཉིད་
ལས། རིགས་པ་དང་འགལ་བའི་གྲུབ་མཐའ་ཁས་ལེན་ན་སྨྲ་བ་པོ་ཚད་མའི་སྐྱེས་
བུར་མི་རུང་བའི་ཞེས་གསུངས་པའི་ཕྱིར། མི་ལེན་ན། དེ་ལྟར་ཁས་ལེན་པར་
ཐལ། བདེན་མེད་སྒྲུབ་པའི་རིགས་པ་དང་འགལ་བའི་གྲུབ་མཐའ་ཁས་ལེན་པའི་ཕྱིར་
ཏེ། གཞན་དབང་ཡོངས་གྲུབ་བདེན་པར་གྲུབ་ཅིང་ཀུན་བརྟགས་བདེན་མེད་དུ་ཁས་
ལེན་པའི་གང་ཟག་ཡིན་པའི་ཕྱིར། དེ་འདྲའི་གྲུབ་མཐའ་དེ་རིགས་པ་དང་འགལ་
བའི་གྲུབ་མཐའ་ཡིན་པར་ཐལ། གཞན་དབང་ཡོངས་གྲུབ་བདེན་གྲུབ་ཏུ་ཁས་
ལེན་པའི་གྲུབ་མཐའ་དེ། དེ་གཉིས་བདེན་མེད་དུ་སྒྲུབ་པའི་དབུ་མའི་རིགས་པ་
བརྒྱ་ཕྲག་དང་འགལ་བའི་ཕྱིར་རོ། །རང་ལུགས་ནི་
དེ་དག་རིགས་པ་དང་འགལ་བའི་གྲུབ་མཐའ་མ་ཡིན་ཏེ། རིགས་པ་དང་
འགལ་བའི་གྲུབ་མཐའི་དོན་ནི། རང་ཉིད་ཀྱིས་ཐར་པར་བགྲོད་ཚུལ་གྱི་ལམ་ཇི་

[000]
ལྟར་བསྟན་པ་ལྟར་བསྟེན་ཀྱང་འབྲས་བུ་ཐར་པ་ནམ་ཡང་མི་ཐོབ་པར་མ་ཟད། དེ་ལ་བརྟེན་
ནས་ངན་འགྲོའི་རྒྱུ་སྒྲུབ་པར་བྱེད་པའི་གྲུབ་མཐའ་རྣམས་རིགས་པ་དང་འགལ་བའི་གྲུབ་
མཐའ་དང། དེ་ཁས་ལེན་ན་རིགས་པ་དང་འགལ་བའི་གྲུབ་མཐའ་ཁས་ལེན་པར་
བཞག་གསུངས། གཞན་དབང་ཡོངས་གྲུབ་བདེན་པར་གྲུབ་པར་ཁས་ལེན་པའི་གྲུབ་
མཐའ་དེ་ལ་བརྟེན་ནས་གདུལ་བྱ་སེམས་ཙམ་པ་རྣམས་ཀྱིས་ཚོགས་རྒྱ་ཆེན་པོ་གསོག་
དེ་ལ་བརྟེན་ནས་གདུལ་བྱ་དེ་དག་ཐར་པ་ཐོབ་པའི་ཐབས་མཆོག་ཏུ་འགྱུར་བ་ཡོད་པ་
ལ་དགོངས་ཏེ་སྟོན་པས་གདུལ་བྱའི་བསམ་པའི་དབང་གིས་བདེན་གྲུབ་ཡོད་པར་གསུངས་པའི་
ཕྱིར་རིགས་པ་དང་འགལ་བའི་གྲུབ་མཐའ་མ་ཡིན་ནོ། །གདུལ་བྱའི་བསམ་པའི་དབང་
གིས་བདེན་གྲུབ་ཡོད་དོ། །གཉིས་པ་ཤེས་བྱེད་ཀྱི་ཁུངས་ནི། དོན་གྱི་དབང་
འདི་གཟིགས་ནས། དགེ་སློང་དག་གམ་མཁས་རྣམས་ཀྱིས། །ཞེས་སོགས་ཀྱི་དཔེ་གསུམ་
གྱི་སྒོ་ནས་དཔྱད་པ་གསུམ་གྱིས་དག་ཚུལ་བསྟན་ཏོ། །དྭོགས་གཅོད་ལ། མཐོང་བ་
མངོན་གྱུར་ནི་རི་རྭ་བ་ཁང་ཁྱིམ་སོགས་དབང་ཤེས་ཀྱི་མངོན་སུམ་གྱི་ཡུལ་གང་ཡིན་པ་དང་
སོ་སྐྱེ་ཐ་མལ་བས་དབང་ཤེས་ཀྱིས་མངོན་སུམ་དུ་རྟོགས་མི་ནུས་པ་ངེས་པར་རྟགས་ལ་
ལྟོས་དགོས་པའི་སྒྲ་མི་རྟག་པ་ལྟ་བུ་ཅུང་ཟད་ལྐོག་གྱུར། ཚེ་འདིར་སྦྱིན་པ་བཏང་
བ་ལ་བརྟེན་ནས་སྐྱེ་བ་ཕྱི་མར་ལོངས་སྤྱོད་ཆེན་པོ་འབྱུང་བ་ལྟ་བུ་ཤིན་ཏུ་ལྐོག་གྱུར་
རོ། །གསུང་རབ་ཡིན་ན་དཔྱད་གསུམ་གྱིས་དག་པས་ཁྱབ་བམ་མ་ཁྱབ། དང་པོ་ལྟར་ན་
སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་སོགས་ཀྱི་ལུང་ཆོས་ཅན། དེར་ཐལ་
དེའི་ཕྱིར། འདོད་ན། དེ་ཆོས་ཅན། མཐོང་བ་མངོན་གྱུར་སྟོན་པའི་ཆ་ལ་

[000]
མངོན་སུམ་ཚད་མས་གནོད་པ་མེད་ཅིང་དེས་གྲུབ་པ་སོགས་གསུམ་པོ་དེ་ཡིན་པར་ཐལ་
དེ་དཔྱད་པ་གསུམ་གྱིས་དག་པ་གང་ཞིག་དཔྱད་པ་གསུམ་གྱིས་དག་ཚུལ་དེ་ཡིན་པའི་
ཕྱིར་ཏེ། དེ་ལྟར་མཁས་གྲུབ་སྡེ་བདུན་ཡིད་ཀྱི་མུན་སེལ་ལས་གསུངས་པའི་ཕྱིར་
འདོད་ན། དེ་འདྲའི་ལུང་ཆོས་ཅན། མཐོང་བ་མངོན་གྱུར་སོགས་བསྟན་པར་ཐལ་
དེ་གསུམ་བསྟན་པའི་ཆ་ལ་ཚད་མ་གསུམ་གྱིས་མི་གནོད་པར་མ་ཟད་དེ་གསུམ་གྱིས་གྲུབ་
པའི་ཕྱིར། འདོད་ན། དེ་འདྲའི་ལུང་ཤིན་ལྐོག་ཁོ་ན་སྟོན་པའི་ལུང་མ་ཡིན་པར་
ཐལ་ལོ། །འདོད་ན། དེ་ཁོ་ན་བསྟན་པའི་ལུང་མེད་པར་ཐལ་ལོ། །རྩ་བའི་
དྲི་བ་གཉིས་པ་ལ་གསུང་རབ་ཡིན་ན་དཔྱད་གསུམ་གྱིས་དག་པས་མ་ཁྱབ་ན། དེ་ལྟར་
ཁྱབ་པར་ཐལ། རྟེན་འབྲེལ་བསྟོད་པ་ལས། ལམ་འདི་ཉིད་ཀྱིས་གསུང་གཞན་ཡང་
།ཚད་མར་གྱུར་པ་ངེས་པ་སྐྱེ་ཞེས་དང། རྣམ་འགྲེལ་ལས། གཙོ་བོའི་དོན་ལ་མི་སླུའི་
ཕྱིར། །གཞན་ལ་རྗེས་སུ་དཔག་པ་ཡིན་ཞེས་གསུངས་པའི་ཕྱིར། འོ་ན་སྦྱིན་པས་
ལོངས་སྤྱོད་ཅེས་སོགས་རིན་ཆེན་ཕྲེང་བའི་གཞུང་ཚིག་འདིས་མཐོང་བ་མངོན་གྱུར་སོགས་གསུམ་བསྟན་
ནམ་ཞེ་ན་བསྟན་ཏོ། །ཁ་ཅིག་སྦྱིན་པས་ལོངས་སྤྱོད་ཁྲིམས་ཀྱིས་བདེ་ཞེས་སོགས་ཀྱི་སོགས་
ཁོངས་ན་རིན་ཆེན་ཕྲེང་བའི་གཞུང་ཚིག་ཐམས་ཅད་བཞག་ནས་དེས་མཐོང་བ་མངོན་གྱུར་སོགས་
བསྟན་པར་འདོད། རང་ལུགས་ནི། གསུང་རབ་ལ་དཔྱད་པ་གསུམ་གྱིས་དག་པས་ཁྱབ་ཅིང་
སྦྱིན་པའི་རྫས་མཐོང་བ་མངོན་གྱུར་དང། གཏོང་སེམས་ཅུང་ཟད་ལྐོག་གྱུར། ཤིན་ཏུ་
ལྐོག་གྱུར་ནི་གོང་དུ་བཤད་པ་དེ་ཡིན་གསུངས། གཉིས་པ་དེ་ལྟར་གཏན་ལ་འབེབས་

[000]
པའི་ཚུལ་ལ་གཉིས། མདོ་སྡེ་དགོངས་འགྲེལ་ལ་བརྟེན་པའི་ཕྱོགས་དང། བློ་གྲོས་མི་ཟད་
པས་བསྟན་པ་ལ་བརྟེན་པའི་ཕྱོགས་སོ། དང་པོ་ལ་གཉིས། མདོ་སྡེ་ནས་ཇི་ལྟར་གསུངས་པ་
དགོད་པ་དང། དེའི་དོན་ཇི་ལྟར་བཀྲལ་བའི་ཚུལ་ལོ། །དང་པོ་ལ་བཞི། མདོ་སྡེ་ལ་
འགལ་སྤོང་གི་དྲི་བ། འགལ་བ་དེ་སྤོང་བའི་ལན། ངོ་བོ་ཉིད་གསུམ་གྱི་ངོ་བོ་ངོས་
གཟུང་བ། དེ་དག་གིས་གྲུབ་པའི་དོན་ཞུས་པའོ། །དང་པོ་ནི་དགོངས་འགྲེལ་ལས་
བཅོམ་ལྡན་འདས་ཀྱིས་རྣམ་གྲངས་དུ་མར་ཕུང་པོ་རྣམས་ཀྱི་རང་གི་མཚན་ཉིད་ཀྱང་བཀའ་
སྩལ་ཞེས་པ་ནས་འཕེལ་ཞིང་ཡངས་པ་ཉིད་ཀྱང་བཀའ་སྩལ་ལ་ཞེས་པའི་བར་གྱིས་
འཁོར་ལོ་དང་པོ་ལས་གཟུགས་ནས་བྱང་ཕྱོགས་སོ་བདུན་བར་རང་གི་མཚན་ཉིད་ཀྱིས་གྲུབ་པ་
སོགས་བཀའ་སྩལ་ཚུལ་དང། བཅོམ་ལྡན་འདས་ཀྱིས་ཆོས་ཐམས་ཅད་ཅེས་
པ་ནས་བཀའ་སྩལ་ལགས་ན་ཞེས་པས་འཁོར་ལོ་བར་པ་ལས་ངོ་བོ་ཉིད་མ་མཆིས་པ་
སོགས་བསྟན་ཚུལ་དང། བཅོམ་ལྡན་འདས་ཀྱིས་ཅི་ལ་དགོངས་ནས་ཞེས་པ་ནས་བཀའ་
སྩལ་སྙམ་བགྱིད་ལགས་ཏེ་ཞེས་པས་གདུལ་བྱ་སེམས་ཙམ་པ་ལ་དྭོགས་པ་སྐྱེ་ཚུལ་དང་
བཅོམ་ལྡན་འདས་ཀྱིས་ཅི་ལ་དགོངས་ནས་ཆོས་ཐམས་ཅད་ཅེས་པ་ནས་བདག་ཡོངས་སུ་ཞུ་
ལགས་སོ་ཞེས་པའི་བར་གྱིས་འཁོར་ལོ་གཉིས་པ་ལ་དྲི་བ་དངོས་སུ་ཞུས་ནས་དང་པོ་ལ་དོན་
གྱིས་ཞུས་ཚུལ་བསྟན། འོ་ན་འདིར་འཁོར་ལོ་དང་པོ་ལ་དྲི་བ་དངོས་སུ་མ་ཞུས་པར་
བར་པ་ལ་དངོས་སུ་ཞུ་དགོས་ཚུལ་ཇི་ལྟར་ཞེ་ན། དེ་ནི་དེའི་དུས་སུ་འཁོར་ལོ་
མཐའ་མ་གསུང་པའི་དུས་ལ་བབས་ཤིང་དེའི་གདུལ་བྱ་སེམས་ཙམ་པས་འཁོར་
ལོ་དང་པོར་རང་གི་མཚན་ཉིད་ཀྱིས་གྲུབ་པ་སོགས་གསུངས་པ་གདུལ་བྱ་དོན་སྨྲ་སྡེ་གཉིས་

[000]
རྗེས་སུ་གཟུང་བའི་ཕྱིར་དུ་གཟུགས་ནས་བྱང་ཕྱོགས་སོ་བདུན་བར་ལ་གསུངས་པ་ཡིན་ནམ་སྙམ་
པའི་དྭོགས་པ་ཆུང་ལ། བར་པ་ལ་ངོ་བོ་ཉིད་མ་མཆིས་པ་སོགས་ལྔ་གསུངས་པ་དེ་སྒྲས་
ཟིན་ལྟར་ན་ཆེས་མི་རིགས་པས་དེ་ལྟར་གསུངས་པ་དེ་གང་ལ་དགོངས་ནས་གསུངས་པ་ཡིན་
ནམ་སྙམ་པའི་དྭོགས་པ་ཤས་ཆེ་བས་དེ་ལ་དངོས་སུ་ཞུས་པ་ཡིན་གསུངས། འདིར་མདོ་སྡེ་དགོངས་
འགྲེལ་ལ་ལེའུ་བཅུ་བཞག་པ་ནི་ས་བཅུ་ལ་གནས་པའི་བྱང་ཆུབ་སེམས་དཔའ་བཅུས་དྲི་
བ་ཞུས་པའི་དྲིས་ལན་དགུ་དང་གླེང་གཞིའི་ལེའུ་བཅས་བཅུའོ། །བྱང་ཆུབ་སེམས་དཔའ་
བཅུས་དྲི་བ་བཅུ་ཞུས་ཀྱང་དྲིས་ལན་དགུ་མ་གཏོགས་མེད་པ་ནི་བྱང་སེམས་གཉིས་ཀྱིས་
དྲི་བ་ལྷན་དུ་ཞུས་པའི་དྲིས་ལན་མཉམ་དུ་གསུངས། དྭོགས་གཅོད། བྱང་ཆུབ་
སེམས་དཔའ་དོན་དམ་ཡང་དག་འཕགས་ལ་དེ་ལྟ་བུའི་དྭོགས་པ་ཡོད་པར་ཐལ། དྭོགས་པ་
དེ་གཅོད་པའི་ཕྱིར་དུ་སྟོན་པ་ལ་དྲི་བ་ཞུས་པའི་ཕྱིར། འདོད་ན་མི་འཐད་པར་
ཐལ། དང་པོ་དང་བར་པ་ལ་དེ་ལྟར་གསུངས་པ་དེ་དགོངས་གཞི་གང་ལ་དགོངས་ནས་གསུངས་
པ་ཡིན་མིན་རང་ཉིད་ཀྱིས་ཤེས་པའི་ཕྱིར་ཏེ། རང་ཉིད་ས་བཅུ་པ་བ་ཡིན་པའི་
ཕྱིར་རོ། །རང་ལུགས་ནི་བྱང་སེམས་དེ་ལ་དེ་འདྲའི་དྭོགས་པ་མེད་ཀྱང་རང་ཉིད་ལ་ཡོད་པ་
ལྟར་བྱས་ནས་དྲི་བ་ཞུས་པ་ཡིན་པའི་ཕྱིར། དེ་ལ་དྭོགས་པ་མེད་ཀྱང་གདུལ་བྱ་སེམས་
ཙམ་པ་ལ་དེ་འདྲའི་དྭོགས་པ་ཆེན་པོ་ཡོད་པ་རང་ཉིད་ཀྱིས་གཟིགས་ཤིང། གདུལ་བྱ་
དེ་རྣམས་ལ་དེ་ལྟ་བུའི་དྭོགས་པ་ཡོད་ཀྱང་བཅོམ་ལྡན་འདས་ཀྱི་སྐུའི་གཟི་བརྗིད་དབང་གིས་
དངོས་སུ་ཞུ་མ་ནུས་པ་བྱང་སེམས་དེས་གཟིགས་ནས་སྟོན་པ་ལ་དེ་ལྟར་དྲི་བ་ཞུས་པ་ཡིན་

[000]
གསུངས། འོ་ན་དེའི་གནས་སྐབས་སུ་གདུལ་བྱ་སེམས་ཙམ་པ་ཡོད་དམ་མེད། ཡོད་ན་མི་
འཐད་པར་ཐལ། སྟོན་པ་འཇིག་རྟེན་དུ་བྱོན། དེའི་རྗེས་སུ་སྟོན་པ་མྱ་ངན་ལས་འདས་
ནས་ལོ་བཞི་བརྒྱ་ལོན་པའི་འོག་ཏུ་དཔལ་མགོན་ཀླུ་སྒྲུབ་ཀྱིས་ཐེག་པ་མཆོག་དབུ་མའི་
སྲོལ་ཕྱེད། དེའི་རྗེས་ཐོགས་མེད་ཀྱིས་རྣམ་རིག་པའི་སྲོལ་གཏོད་པ་གང་ཞིག་
ཐོགས་མེད་ཀྱིས་སྲོལ་མ་གཏོད་པའི་སྔོན་རོལ་དུ་སེམས་ཙམ་པ་མེད་པའི་ཕྱིར་ཏེ། དེའི་སྔ་
རོལ་གྱི་ཐེག་ཆེན་པ་ལ་དབུ་མ་པ་ཡིན་པས་ཁྱབ་པའི་ཕྱིར་ཏེ། ཀུན་གཞི་རྩ་བ་ལས་
སྨྲ་བའི་དམ་པས་ཐེག་པ་མཆོག་འཛིན་པར་ལུང་བསྟན་འཕགས་པ་ཀླུས། །ཐེག་
མཆོག་རྒྱས་པར་མཛད་པའི་རྗེས། །ལུང་བསྟན་བརྙེས་པའི་ཐོགས་མེད་ཀྱིས། །སྲོལ་
གཏོད་སྔོན་དུ་དབུ་མ་ཉིད་ཅེས་གསུངས་པའི་ཕྱིར། གལ་ཏེ་དེའི་དུས་ན་གདུལ་
བྱ་དེ་མེད་ན་མི་འཐད་པར་ཐལ། དོན་དམ་ཡང་དག་འཕགས་ཀྱིས་དེ་འདྲའི་དྭོགས་
པ་དེ། སེམས་ཙམ་པའི་རྒྱུད་ལ་ཡོད་པར་གཟིགས་ནས་སྟོན་པ་ལ་དྲི་བ་ཞུས་པ་ཡིན་
པའི་ཕྱིར། གཞན་ཡང་མདོ་འདི་ཆོས་ཅན། སེམས་ཙམ་ཐུན་མོང་མ་ཡིན་པའི་མདོ་
མ་ཡིན་པར་ཐལ། མདོ་དེ་གསུངས་ཡུལ་གྱི་གདུལ་བྱ་སེམས་ཙམ་པ་དེའི་དུས་ན་མེད་
པའི་ཕྱིར། རང་ལུགས་ལུང་དེའི་དགོངས་པ་ནི། སྟོན་པ་འཇིག་རྟེན་དུ་བྱོན་པའི་
གནས་སྐབས་སུ་སེམས་ཙམ་པ་ཡོད་ཀྱང་སྟོན་པ་མྱ་ངན་ལས་འདས་པའི་འོག་ཏུ་ཐེག་
ཆེན་གྱི་བསྟན་པ་མིང་ཙམ་ཡང་མེད་པར་ནུབ་ཅིང་དེའི་རྗེས་སུ་དཔལ་མགོན་ཀླུ་སྒྲུབ་
བྱོན་ནས་ཐེག་ཆེན་གྱི་བསྟན་པ་རྒྱས་པར་བྱས། དེའི་རྗེས་སུ་ཐོགས་མེད་ཀྱིས་རྣམ་
རིག་པའི་སྲོལ་ཕྱེད་པ་ཡིན་པས་ཐེག་ཆེན་གྱི་བསྟན་པ་ཀླུ་སྒྲུབ་ཀྱིས་སྲོལ་ཕྱེད་ཅིང་ཐོགས་

[000]
མེད་ཀྱིས་སྲོལ་མ་ཕྱེ་བའི་བར་དུ་ཐེག་ཆེན་པ་ལ་དབུ་མ་པ་ཉིད་ཡིན་པས་ཁྱབ་ཅེས་པའི་
དོན་ཡིན་གྱི། ཐོགས་མེད་ཀྱིས་སྲོལ་མ་ཕྱེ་བའི་སྔ་རོལ་དུ་སེམས་ཙམ་པ་མེད་
ཅེས་པའི་དོན་མ་ཡིན་ནོ། །འདིར་འཁོར་ལོ་དང་པོ་ལས་འགྲེལ་རྐང་བདུན་གསུངས་
པའི་དེ་གང་ཞེ་ན། ཕུང་པོའི་སྡེ་ཚན། སྐྱེ་མཆེད་ཀྱི་སྡེ་ཚན། རྟེན་འབྲེལ་
དང། ཟས་བཞི་བཅས་སྡེ་ཚན་བཞི་དང། བདེན་པ་བཞིའི་སྡེ་ཚན། ཁམས་ཀྱི་སྡེ་
ཚན། བྱང་ཕྱོགས་སོ་བདུན་གྱི་སྡེ་ཚན་དང་བཅས་འགྲེལ་རྐང་བདུན་ནོ། །བཤད་བྱའི་
འཁོར་ལོ་དང་པོ་ལ། གུང་ཐང་འཇམ་དཔལ་དབྱངས་ཀྱིས་ཕུང་པོ་སོགས་བཞི་གསུངས་པའི་
མདོ་ནི་རྒྱལ་པོ་གཟུགས་ཅན་སྙིང་པོ་ལ་གདམས་པའི་མདོ། བདེན་པ་བཞིའི་མདོ་ནི་བདེན་
བཞིའི་ཆོས་འཁོར། ཁམས་ཀྱི་མདོ་ནི་ཁམས་སྣ་ཚོགས་སྟོན་པའི་མདོ། བྱང་ཕྱོགས་
སོ་བདུན་གྱི་མདོ་ནི་དྲན་པ་ཉེར་བཞག་གི་མདོ་རྣམས་བཞག་པར་གསུངས། བླ་མ་
རྗེ་བཙུན་པས་འཁོར་ལོ་དང་པོ་ལ་བདེན་བཞིའི་ཆོས་འཁོར་ཡིན་པས་ཁྱབ་དགོས་པ་ལྟ་
བུར་གསུངས། དེ་ལྟར་ཁྱབ་ན་བདེན་བཞིའི་ཆོས་འཁོར་གྱིས་ཕུང་པོ་ལྔ་ནས་ཟས་
བཞིའི་བར་ལ་ཁྱད་ཆོས་ལྔ་ལྔ་ཁྱད་མེད་དུ་སྦྱར་བ་དང། ཁམས་རྣམས་ལ་ཁྱད་ཆོས་
གསུམ་གསུམ་ཁྱད་མེད་དུ་སྦྱར་བ་དང། བྱང་ཕྱོགས་སོ་བདུན་ལ་ཁྱད་ཆོས་བརྒྱད་བརྒྱད་
ཁྱད་མེད་དུ་སྦྱར་བར་ཐལ། དེ་ལྟར་འཁོར་ལོ་དང་པོ་ལས་སྦྱར་བ་གང་ཞིག་འཁོར་
ལོ་དང་པོ་ལ་བདེན་བཞིའི་ཆོས་འཁོར་གྱིས་ཁྱབ་པའི་ཕྱིར། འདོད་ན། དེ་འདྲའི་བདེན་
བཞིའི་ཆོས་འཁོར་གྱི་ནང་ཚན་དུ་གྱུར་པའི་དེ་རྣམས་ལ་དེ་ལྟར་སྦྱར་བའི་མདོ་ཚིག་ཡོད་པར་ཐལ་

[000]
ལོ། །འཁོར་ལོ་དང་པོ་ལས་དེ་ལྟར་སྦྱར་བར་ཐལ། མདོ་སྡེ་དགོངས་འགྲེལ་ལས་
བཅོམ་ལྡན་འདས་ཀྱིས་རྣམ་གྲངས་དུ་མར་ཕུང་པོ་རྣམས་ཀྱི་རང་གི་མཚན་ཉིད་ཀྱང་བཀའ་སྩལ་
ཞེས་སོགས་གསུངས་པའི་ཕྱིར། འདི་ལ་དྭོགས་པ་ཆེན་པོ་ཡོད་གསུངས། འོ་ན་ཕུང་པོ་ལྔ་ལ་
ཁྱད་ཆོས་ལྔ་ལྔ་ཁྱད་མེད་དུ་ཇི་ལྟར་སྦྱོར་ཞེ་ན། རང་གི་མཚན་ཉིད་ཀྱང་ཞེས་པ་ནི་སྡེ་
ཚན་ལྷག་མ་ཀུན་ལ་སྦྱར་དགོས་པས་འདི་ལ་སྤྱིའི་མཚན་ཉིད་ཀྱང་ཟེར་རོ། །ལྷག་མ་བཞི་ནི་
དཔེར་ན། གཟུགས་ཕུང་ལ་སྦྱར་ན་འདི་ལ་ལུགས་གཉིས་ལས། གཟུགས་སྐྱེ་བའི་ཚེ་
རང་དབང་གིས་མི་སྐྱེ་བར་ལས་ཉོན་གྱི་དབང་གིས་སྐྱེ་བ་དང་འཇིག་པ་ཞེས་སྦྱར་བ་གནང་
ཡང། དྭོགས་པ་བཅད་ན་གཟུགས་ཕུང་སྐྱེ་བ་དང་འཇིག་པའི་ཚེ་ལས་ཉོན་གྱི་དབང་གིས་
སྐྱེ་བ་དང་འཇིག་པ་ཡིན་པར་ཐལ་བ་དང། ཀུན་འབྱུང་གི་ཆར་གྱུར་པའི་ཕུང་པོ་རྣམས་
སྤང་བར་བྱ་བ་དང། སྡུག་བདེན་གྱི་ཆར་གྱུར་པའི་ཕུང་པོ་རྣམས་ཡོངས་སུ་ཤེས་པར་བྱ་
བ་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན། གཟུགས་ཕུང་ཡིན་
ན་དེ་ལྟར་ཡིན་པས་ཁྱབ་པར་ཐལ། འདོད་པའི་ཕྱིར། འདོད་ན། སངས་རྒྱས་འཕགས་
པའི་ཐུགས་རྒྱུད་ཀྱི་མཚན་དཔེས་སྤྲས་པའི་སྐུ་གཟུགས་ཆོས་ཅན། དེར་ཐལ། དེའི་
ཕྱིར། གལ་ཏེ་གཟུགས་ཕུང་ལ་ལས་ཉོན་གྱིས་སྐྱེ་འཇིག་བྱེད་པ་ཞིག་ཡོད་པས་
གཟུགས་ཕུང་ལ་ལས་ཉོན་གྱིས་སྐྱེ་འཇིག་བྱེད་པར་བཞག་པ་ཡིན་ཟེར་ན། ཤེས་བྱ་
ལ་རྭ་ཡོད་པར་ཐལ་བའི་རིགས་པས་གནོད་དོ། །རང་ལུགས་ལ་སྤྱིར་གཏང་གི་སྐྱེ་འཇིག་
མཚན་ཉིད་པ་བཞག་ན་བདེ་བར་གསུངས། ཕྱི་མ་གཉིས་ནི་ཟག་བཅས་ཀྱི་ཕུང་པོ་གང་
ཡིན་པ་དེ་སྤང་བྱ། ཟག་མེད་ཀྱི་ཕུང་པོ་གང་ཡིན་པ་དེ་ཡོངས་སུ་ཤེས་པར་བྱ་ཞེས་

[000]
སྦྱར་ན་བདེ་གསུངས། འོ་ན་སྐྱེ་མཆེད་བཅུ་གཉིས་ལ་ཁྱད་ཆོས་ལྔ་སྦྱར་ན། ཆོས་ཀྱི་
སྐྱེ་མཆེད་ལ་སྐྱེ་བའི་མཚན་ཉིད་དང་འཇིག་པའི་མཚན་ཉིད་ཡོད་པར་ཐལ། སྐྱེ་མཆེད་
བཅུ་གཉིས་ལ་དེ་ཡོད་པའི་ཕྱིར། འདོད་ན། དེ་མེད་པར་ཐལ། རྟག་པ་ཡིན་
པའི་ཕྱིར། མེད་པ་འདོད་མི་ནུས་ཏེ། དགོངས་འགྲེལ་ལས། ཕུང་པོ་རྣམས་ཀྱི་
ཇི་ལྟ་བ་དེ་བཞིན་དུ་སྐྱེ་མཆེད་རྣམས་དང་ཞེས་སོགས་དང་འགལ་བའི་ཕྱིར། འོན་ཀྱང་
འདིའི་འགྲེལ་རྐང་བདུན་ལས་སྤང་བྱ་ཀུན་ཉོན་ཕྱོགས་ཀྱི་འགྲེལ་རྐང་ཕྱེད་དང་དྲུག་དང་
བླང་བྱ་རྣམ་བྱང་ཕྱོགས་ཀྱི་འགྲེལ་རྐང་ཕྱེད་དང་གཉིས་བསྟན་པས་ཀུན་ཉོན་ཕྱོགས་ཀྱི་སྐྱེ་
མཆེད་བཅུ་གཉིས་པོ་གང་རུང་ལ་འདུས་བྱས་ཀྱིས་ཁྱབ་པའི་ཕྱིར་སྐྱོན་མེད་ཅེས་དགེ་བའི་
བཤེས་གཉེན་རྣམས་ཀྱི་གསུང་རྒྱུན་ཡིན་གསུངས། རང་གི་མཚན་ཉིད་དང་སྤང་བྱ་དང་
ཡོངས་སུ་ཤེས་པ་སྦྱར་ཚུལ་གོང་དང་འདྲ། བདེན་པ་བཞི་ལ་ཁྱད་ཆོས་གཉིས་གཉིས་སྦྱར་
བ་ཡིན་ན་ཇི་ལྟར་སྦྱོར་ཞེ་ན། གཅིག་ནི་སྤྱིའི་མཚན་ཉིད་སྦྱར་དགོས་ལ་ཐུན་
མོང་མ་ཡིན་པའི་ཁྱད་ཆོས་ནི་སྡུག་བདེན་ཡོངས་སུ་ཤེས་པར་བྱ། དེའི་རྒྱུ་ཀུན་འབྱུང་སྤང་
བ་དང། འགོག་པ་མངོན་དུ་བགྱི་བ་དང། ལམ་བསྒོམ་པར་བྱ་ཞེས་སྦྱར་དགོས་པར་
གསུངས། ཁམས་ལ་ནི་ཁྱད་ཆོས་གསུམ་པོ་དེ་སྔར་གྱི་སྐྱེ་མཆེད་བཅུ་གཉིས་ལ་
སྦྱར་བ་དང་འདྲ། འདིར་ཁམས་སྣ་ཚོགས་པ་དང་དུ་མ་གཉིས་ཁྱད་གཞི་དང་ཁྱད་
ཆོས་ལ་འཇོག་མི་འཇོག་གི་ཁྱད་པར་ཡོད་པས་གང་བྱས་ཀྱང་ཆོག་གསུངས་
བྱང་ཕྱོགས་སོ་བདུན་ལ། རང་གི་མི་མཐུན་ཕྱོགས་དང་མ་འདྲེས་པས་མི་མཐུན་པ་དང་

[000]
རང་གི་མི་མཐུན་ཕྱོགས་ཀྱི་གཉེན་པོ་དང། ལམ་དེ་དག་རང་རྒྱུད་ལ་ཡོད་ན་དགེ་
བའི་ཆོས་སྐྱེ་འགྱུར་སྐྱེ་བ་དང། སྔར་སྐྱེས་པའི་ལམ་དེ་དག་ལས་གཞན་དུ་མི་ལྟུང་བར་
ལམ་དེར་གནས་པར་བྱེད་པ་དང། ལམ་དེ་དག་ཡོད་པའི་སྟོབས་ཀྱིས་མི་བསྐྱུད་
པ་སྟེ་མི་བརྗེད་པའི་གཟུངས་ཐོབ་པ་དང། དེ་དག་ཡོད་པས་ལམ་གོང་མ་སོགས་འབད་
བརྩོན་ཆེན་པོ་ལ་མི་ལྟོས་པར་སླར་ཞིང་འབྱུང་བ་དང། དེ་དག་ཡོད་པས་རང་རྒྱུད་
ཀྱི་ཡོན་ཏན་གོང་ནས་གོང་དུ་འཕེལ་བ་དང། སྤྱིའི་མཚན་ཉིད་དང་ཁྱད་ཆོས་
བརྒྱད་ཁྱད་མེད་དུ་སྦྱར་བ་ཡིན་ནོ། །གཉིས་པ་འགལ་བ་དེ་སྤོང་བའི་ལན་ལ་
ངོ་བོ་ཉིད་མེད་ཚུལ་གང་ལ་དགོངས་ནས་ངོ་བོ་ཉིད་མེད་པར་གསུངས་པར་བཤད་པ་དང། གང་ལ་
དགོངས་ནས་མ་སྐྱེས་པ་སོགས་སུ་གསུངས་པར་བཤད་པའོ། །དང་པོ་ལ་གསུམ། མདོར་བསྟན་པ་དང་
རྒྱས་པར་བཤད་པ་དང། དེ་དག་གི་དཔེ་བསྟན་པའོ། །དང་པོ་ནི། དགོངས་འགྲེལ་ལས་
དོན་དམ་ཡང་དག་འཕགས་ཞེས་སོགས་ཀྱིས་འཆད། འདི་ཉིད་ལས་ངོ་བོ་ཉིད་མེད་པ་ཉིད་རྣམ་པ་
གསུམ་ལ་དགོངས་ནས་ཞེས་པའི་ངོ་བོ་ཉིད་མེད་པ་གསུམ་ནི་མཚན་ཉིད་ངོ་བོ་ཉིད་མེད་པ་
ཉིད་དང། སྐྱེ་བ་ངོ་བོ་ཉིད་མེད་པ་ཉིད་དང། དོན་དམ་པ་ངོ་བོ་ཉིད་མེད་པ་ཉིད་གསུམ་
བཞག་གི་ཀུན་བརྟགས་མཚན་ཉིད་ངོ་བོ་ཉིད་མེད་པ། གཞན་དབང་སྐྱེ་བ་ངོ་
བོ་ཉིད་མེད་པ་དང། ཡོངས་གྲུབ་དོན་དམ་པ་ངོ་བོ་ཉིད་མེད་པ་གསུམ་བཞག་ན་
གསུམ་པ་ལ་འཇོག་ཚུལ་གཉིས་གསུངས་པས་དེ་འདྲའི་འཇོག་ཚུལ་གཉིས་མི་འཐད་
པར་ཐལ་བའི་སྐྱོན་ཡོད་པའི་ཕྱིར། འཁོར་ལོ་བར་པར་ངོ་བོ་ཉིད་མེད་པ་སོགས་ལྔ་གང་ལ་
དགོངས་ནས་གསུངས་ཞེས་ཞུས་པའི་ལན་དུ་ངོ་བོ་ཉིད་མེད་པ་ཉིད་དེ་དགོངས་གཞི་གང་ལ་དགོངས་ནས་

[000]
གསུངས་པའི་དགོངས་གཞི་ནི་མཚན་ཉིད་གསུམ་ལ་དགོངས་ནས་རང་གི་མཚན་ཉིད་ཀྱིས་མ་གྲུབ་པ་
སོགས་ལྔ་གསུངས་ཞེས་བསྟན་པ་ཡིན་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་དེ་གསུམ་
དུ་འདུ་ཞིང། དེ་གསུམ་ལ་ངོ་བོ་ཉིད་མེད་ཚུལ་བཤད་ན་གདུལ་བྱས་གོ་སླ་བར་དགོངས་ནས་
དེ་གསུམ་ལ་ངོ་བོ་ཉིད་སོགས་མེད་ཚུལ་གསུངས་སྐབས་འདིར་སྟོན་པ་རང་ཉིད་ཀྱིས་གདུལ་བྱའི་
དབང་གིས་བར་པ་དྲང་དོན་དུ་འགྲེལ་བ་ཡིན་གསུངས། འདི་ཉིད་ལས། ཆོས་རྣམས་ངོ་བོ་
ཉིད་མེད་པར་གསུངས་པའི་ཆོས་ཀྱི་ནང་ན་དོན་དམ་མེད་དོ་ཞེས་སེམས་དང་ལྡན་པ་སུ་ཞིག་སྨྲ་
ཞེས་དང། གོང་དུ་འཕགས་པ་ཡབ་སྲས་ལ་སོགས་པའི་ལུགས་ལས་ཀྱང་ཕྱི་རོལ་ཏུ་གྱུར་པའོ་ཞེས་
པས་ཇོ་ནང་པ་ཆེན་པོ་དགག་པར་མཛད། དེ་དག་གི་ལུགས་ལས་ཕྱི་རོལ་ཏུ་འགྱུར་ཚུལ་
ནི། ཇོ་ནང་པས་དོན་དམ་བདེན་གྲུབ་ཏུ་འདོད་པའི་གནད་ཀྱིས་སོ། འདི་དག་འགོག་
པ་ན། ཁ་ཅིག་དེ་དག་གི་མཚན་དངོས་སུ་མ་སྨོས་པ་ནི། དེ་དག་གི་ལྟ་བའི་
ཕྱོགས་ལ་སྐྱོན་ཡོད་ཀྱང་སྤྱོད་ཕྱོགས་ནས་བསྟན་པ་ལ་ཕན་ཐོགས་ཆེན་པོ་བྱུང་བ་དང་
ལྷག་པར་ཡང་རྗེ་བླ་མ་རང་ཉིད་མཁས་བཙུན་བཟང་གསུམ་གྱི་ཡོན་ཏན་དང་ལྡན་ཞིང་དེའི་
ནང་ནས་ཀྱང་བཙུན་པའི་ཡོན་ཏན་ཆེས་མཆོག་ཏུ་མངའ་བས་ཡིན་གསུངས་
གཉིས་པ་རྒྱས་པར་བཤད་པ་ནི། གལ་ཏེ་ངོ་བོ་ཉིད་མེད་པར་གསུངས་པའི་ཆོས་རྣམས་ངོ་བོ་
ཉིད་མེད་པ་གསུམ་དུ་སྡུད་ན་དེ་གསུམ་གང་ཡིན་ངོ་བོ་ཉིད་མེད་ཚུལ་ཇི་ལྟར་ཡིན་སྙམ་ན་
ཞེས་སོགས་ཀྱིས་བསྟན་དོན་ནི། འཁོར་ལོ་བར་པ་ལས་གཟུགས་ནས་རྣམ་མཁྱེན་གྱི་
བར་ལ་ངོ་བོ་ཉིད་མེད་པར་གསུངས་པ་མཚན་ཉིད་གསུམ་ལ་དགོངས་ནས་ཇི་ལྟར་གསུངས་ཤེ་ན་

[000]
དཔེར་ན་གཟུགས་ལྟ་བུ་ལ་མཚོན་ན་གཟུགས་གཟུགས་ཞེས་བརྗོད་པའི་སྒྲ་འཇུག་པའི་
གཞིར་རྟོག་པས་བཏགས་པ་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་པ་ལ་དགོངས་ནས་
གཟུགས་ཀྱི་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པར་གསུངས། གཟུགས་རྐྱེན་
གཞན་གྱི་དབང་གིས་སྐྱེ་བ་ཡིན་གྱི་བདག་ཉིད་གཅིག་པའི་རྒྱུ་ལས་མི་སྐྱེ་བ་ལ་དགོངས་
ནས་གཟུགས་རང་གི་མཚན་ཉིད་ཀྱིས་གྲུབ་པའི་སྐྱེ་བ་མེད་པར་གསུངས། ངོ་བོ་ཉིད་མེད་
པ་གསུམ་པ་ལ་འཇོག་ཚུལ་གཉིས་གསུངས་པའི་དང་པོ་ནི། གཞན་དབང་ལ་དོན་དམ་
པ་ངོ་བོ་ཉིད་མེད་ཅེས་པའི་དོན་དམ་དེ་ནི། རྣམ་དག་ལམ་གྱི་དམིགས་པ་མཐར་ཐུག་ལ་
དོན་དམ་དུ་བཞག་ནས། གཞན་དབང་གི་ཆོས་རྣམས་རྣམ་དག་ལམ་གྱི་དམིགས་པ་མཐར་
ཐུག་དེར་མ་གྲུབ་པས་དེ་དག་ལ་དོན་དམ་པ་ངོ་བོ་ཉིད་མེད་པར་གསུངས། ཕྱི་མའི་
དོན་དམ་ནི་དགག་བྱའི་ཆོས་བདག་ལ་བཞག་ནས། ཆོས་ཀྱི་བདག་མེད་ཀྱི་ཡོངས་
གྲུབ་དགག་བྱ་ཆོས་བདག་བཅད་ཙམ་གྱི་མེད་དགག་དེ། དགག་བྱ་དེའི་ངོ་བོར་
མ་གྲུབ་པས་དོན་དམ་པ་ངོ་བོ་ཉིད་མེད་པར་གསུངས་སོ། །འོ་ན་ཀུན་བརྟགས་
མཚན་ཉིད་ངོ་བོ་ཉིད་མེད་པ་སྟོན་པའི་སྐབས། མདོ་ཡི་དམིགས་འབྱེད་པ་འདིས་འོག་
མ་གཉིས་ཀྱང་ཤེས་པར་བྱའོ་ཞེས་པའི་དོན་ཇི་ལྟར་ཞེ་ན། དྲི་བའི་ཚིག་དང་ལན་གྱི་ཚིག་
གཉིས་བསྡོམས་པས་ཀུན་བརྟགས་མཚན་ཉིད་ངོ་བོ་མེད་པར་བསྟན། ཇི་ལྟར་བསྟན་ཅེ་ན་
དྲི་ཚིག་ལ་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་གང་ལགས་ཞུས་པའི་ལན་དུ་
ཀུན་བརྟགས་པའི་མཚན་ཉིད་གང་ཡིན་པའོ་གསུངས། གོང་འོག་གཉིས་བསྡོམས་ནས་ཀུན་
བརྟགས་མཚན་ཉིད་ངོ་བོ་ཉིད་མེད་པ་ཞེས་བྱུང། རྒྱུ་མཚན་དྲིས་པའི་ལན་དུ་དགག་

[000]
ཕྱོགས་ནས་རང་གི་མཚན་ཉིད་ཀྱིས་མ་གྲུབ་པ་དེའི་ཕྱིར་སྒྲུབ་ཕྱོགས་ནས་མིང་བརྡས་བཞག་
པའི་རྒྱུ་མཚན་བསྟན་པས། མདོ་འདིའི་ཚིག་མཚམས་བཞག་ལུགས་འདིས་མདོ་འོག་
མ་གཉིས་ལའང་ཤེས་པར་བྱ་ཞེས་པའི་དོན་ནོ། །འདིར་ཐལ་འགྱུར་བས་ཡོད་པ་རྣམས་མིང་
གི་ཐ་སྙད་ཀྱི་དབང་གིས་བཞག་པ་དང་ཆེས་མི་མཐུན་ཞེས་པའི་དོན་གང་ཡིན་ཞེ་ན་
སེམས་ཙམ་པས་ཀུན་བརྟགས་མིང་བརྡས་བཞག་ལུགས་དང་ཐལ་འགྱུར་བས་ཆོས་ཐམས་ཅད་མིང་
བརྡས་བཞག་ཅེས་པའི་མིང་བརྡས་བཞག་ལུགས་གཉིས་ཆེས་མི་མཐུན་པ་སྟེ། མི་
མཐུན་པ་ཆེན་པོ་ཡོད་ཅེས་པའི་དོན་ནོ། །འདི་ཉིད་ལས། འོན་ཀྱང་འདིའི་རང་མཚན་
གྱིས་ཡོད་པར་འཛིན་པ་ཡོད་ན་ཐལ་འགྱུར་བའི་རང་མཚན་གྱིས་གྲུབ་པར་འཛིན་པ་ཡང་
ཡོད་ལ་ཞེས་སོགས་ཀྱི་དོན་ལ། ཁ་ཅིག་གིས་སེམས་ཙམ་པའི་འདོད་པ་ལྟར་གྱི་
གཞི་དེ་རང་གི་མཚན་ཉིད་ཀྱིས་གྲུབ་པར་འཛིན་ན་ཐལ་འགྱུར་བའི་འདོད་པ་ལྟར་གྱི་གཞི་
དེ་རང་གི་མཚན་ཉིད་ཀྱིས་གྲུབ་པར་འཛིན་པས་ཁྱབ་ཟེར། འོ་ན་སེམས་ཙམ་པའི་འདོད་
པ་ལྟར་གྱི་ཀུན་བརྟགས་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་ཆོས་ཅན་
དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་ཀུན་བརྟགས་ཐ་སྙད་
བཏགས་པའི་བཏགས་དོན་བཙལ་བའི་ཚེ་ན་རྙེད་པར་འཛིན་པར་ཐལ། འདོད་པའི་ཕྱིར་
འདོད་ན། བློ་དོན་མཐུན་ཡིན་པར་ཐལ། འདོད་པའི་ཕྱིར། འདོད་ན་
དེ་མ་ཡིན་པར་ཐལ། ལོག་ཤེས་ཡིན་པའི་ཕྱིར་ཏེ། ཁྱོད་ཀྱིས་ཀུན་བརྟགས་རང་
གི་མཚན་ཉིད་ཀྱིས་གྲུབ་པར་འཛིན་པ་གང་ཞིག་དེ་དེ་ལྟར་མ་ཡིན་པའི་ཕྱིར་

[000]
རང་ལུགས་ནི་སེམས་ཙམ་པའི་འདོད་པ་ལྟར་གྱི་རང་གི་མཚན་ཉིད་ཀྱིས་ཡོད་པར་
འཛིན་པའི་གང་ཟག་གི་རྒྱུད་ལ་ཐལ་འགྱུར་བའི་འདོད་པ་ལྟར་གྱི་རང་མཚན་གྱིས་ཡོད་
པར་འཛིན་པ་ཡོད་ལ། གཞི་འགའ་ཞིག་སེམས་ཙམ་པའི་འདོད་པ་ལྟར་གྱི་རང་
མཚན་གྱིས་ཡོད་པར་མི་འཛིན་ཡང་ཕྱི་མ་ཐལ་འགྱུར་བའི་འདོད་པ་ལྟར་གྱི་རང་
མཚན་གྱིས་ཡོད་པར་འཛིན་པའི་གང་ཟག་ཡོད་ཅེས་པའི་དོན་ནོ། །ཡང་དོན་དམ་པ་ནི་
གང་ལ་དམིགས་ནས་གོམས་ན་སྒྲིབ་པ་ཟད་པར་འགྱུར་བ་ཡིན་ན་གཞན་དབང་ལ་དམིགས་ནས་
གོམས་པས་སྒྲིབ་པ་དག་པར་བྱེད་མི་ནུས་པའི་ཕྱིར་རོ་ཞེས་པའི་དོན་ལ། གཞན་དབང་
ཡིན་ན། ཁྱོད་ལ་དམིགས་ནས་བསྒོམས་པས་སྒྲིབ་པ་ཟད་པར་མི་ནུས་པས་ཁྱབ་
ཟེར་ན། འོ་ན་བྱང་ཆུབ་ཀྱི་སེམས་བསྒོམས་ནས་སྒྲིབ་པ་ཟད་མི་ནུས་པར་
ཐལ། གཞན་དབང་ཡིན་པའི་ཕྱིར། གཞན་ཡང་སྟོང་ཉིད་རྟོགས་པའི་ཤེས་
རབ་ཆོས་ཅན། དེར་ཐལ། དེའི་ཕྱིར། རང་ལུགས་ནི། ཀུན་བརྟགས་ལ་
དེ་འདྲ་བའི་དྭོགས་པ་མེད་པའི་ཕྱིར་རོ་ཞེས་གསུངས་པའི་དྭོགས་པ་དེ་ཇི་ལྟར་ཡིན་ཞེ་ན། སྟོང་
གཞི་ཆོས་ཅན་གཞན་དབང་དགག་བྱའི་ཀུན་བརྟགས་ཀྱིས་སྟོང་བའི་ཆོས་ཉིད་དེ་ལ་རྣམ་
དག་ལམ་གྱིས་དམིགས་ནས་སྒྲིབ་པ་དག་པར་འགྱུར་བར་ཤེས་པ་ན། ལམ་དེས་སྟོང་གཞི་ཆོས་ཅན་
གཞན་དབང་ལའང་དམིགས་དགོས་པ་དང། དོན་དམ་ཡང་ཡིན་པ་དེས་ན་རྣམ་དག་ལམ་
གྱི་དམིགས་པའི་དོན་དམ་མཐར་ཐུག་ཏུ་འགྱུར་སྙམ་པའི་དྭོགས་པ་ཆེ་བར་སྐྱེ་ལ་
ཀུན་བརྟགས་དོན་དམ་དུ་མ་གྲུབ་པས་དེ་འདྲ་བའི་དྭོགས་པ་མེད་པའི་ཕྱིར་རོ། །འོ་ན་དེ་
འདྲའི་དྭོགས་པ་དེ་གང་ཟག་སུའི་རྒྱུད་ལ་ཡོད་ཅེ་ན། འདི་ལ་ལུགས་གསུམ་སྣང་

[000]
མཁས་པའི་དབང་པོ་ཁ་ཅིག་གིས་དེ་འདྲའི་དྭོགས་པ་དེ་བདག་གིས་དབེན་པའི་འདུ་བྱེད་ཀྱི་ཕུང་པོ་
དངོས་སུ་རྟོགས་ནས། བདག་མེད་ཤུགས་ལ་རྟོགས་པའི་ཉན་ཐོས་མཐོང་ལམ་བར་ཆད་མེད་ལམ་
ཁས་ལེན་པའི་ཉན་ཐོས་སྡེ་གཉིས་ཀྱི་རྒྱུད་ལ་ཡོད་གསུངས། དེ་ཡོད་ཚུལ་ནི་རྣམ་དག་གི་
ལམ་ཉན་ཐོས་མཐོང་ལམ་བར་ཆད་མེད་ལམ་དེས་གཞན་དབང་གི་དངོས་པོ་འདུ་བྱེད་ཀྱི་ཕུང་པོ་
མངོན་སུམ་དུ་རྟོགས་པས་དེ་ལ་དམིགས་པ་ཡིན་ཞིང། དོན་དམ་པ་ཡང་ཡིན་པས་དེ་འདྲའི་
ཕུང་པོ་དེ་རྣམ་དག་གི་ལམ་དེའི་དམིགས་པ་མཐར་ཐུག་གི་དོན་དམ་དུ་འགྱུར་སྙམ་དུ་ཉན་ཐོས་
སྡེ་པ་ལ་དྭོགས་པ་སྐྱེ་བའི་དེ་འདྲའི་དྭོགས་པ་དེ་བཅད་པའི་ཕྱིར་དུ་དགོངས་འགྲེལ་
ལས་གཞན་དབང་དོན་དམ་པར་ངོ་བོ་ཉིད་མེད་པར་གསུངས་པ་ཡིན་ཞེས་བཞེད། འགའ་
ཞིག་གིས་དེ་འདྲའི་དྭོགས་པ་དེ་ངོ་བོ་ཉིད་མེད་པར་སྨྲ་བ་ལ་ཡོད་གསུངས་
དེའི་ཚུལ་ནི། རྣམ་རིག་པས་གཞན་དབང་བདེན་གྲུབ་ཏུ་ཁས་ལེན་ན། དབུ་མ་
པ་ལྟར་ན་གཞན་དབང་བདེན་པར་གྲུབ་ན་དོན་དམ་དུ་གྲུབ་དགོས། དེར་གྲུབ་ན་
དོན་དམ་བདེན་པ་ཡིན་དགོས། དེ་ལྟར་ན། རྣམ་དག་ལམ་ཐེག་ཆེན་གྱི་མཐོང་ལམ་
བར་ཆད་མེད་ལམ་གྱིས་མངོན་སུམ་དུ་གཟིགས་དགོས་ཤིང། དེ་ལྟར་གཟིགས་ན་རྣམ་
དག་གི་ལམ་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་དམིགས་པ་མཐར་ཐུག་ཏུ་
འགྱུར་རམ་སྙམ་པའི་དྭོགས་པ་དེ་དབུ་མ་པ་ལ་ཡོད་པས་དེ་འདྲའི་དྭོགས་པ་བཅད་པའི་ཕྱིར་
དུ་དགོངས་འགྲེལ་ལས་དེ་ལྟར་གསུངས་པ་ཡིན་ཞེས་གསུངས། སྦྲ་ཏི་རིན་ཆེན་
དོན་གྲུབ་ཀྱི་གསུང་རྒྱུན་དྲང་ངེས་ཆེན་མོར། དེ་འདྲའི་དྭོགས་པ་དེ་སེམས་ཙམ་པ་རང་གི་རྒྱུད་

[000]
ལ་ཡོད་པར་བཞེད། དེའི་ཚུལ་ནི་དྭོགས་པ་དེ་དེའི་རྒྱུད་ལ་ཡོད། དེ་ཡང་ལྟ་བ་མ་
རྙེད་བར་དུ་མི་འོང་བ་ཡིན། ལྟ་བ་རྙེད་པ་དེའི་ཚེ་ཕྱི་རོལ་དོན་དུ་གྲུབ་པའི་ཆོས་
ཅུང་ཟད་ཀྱང་མེད་ཅིང་ཆོས་ཐམས་ཅད་སེམས་ཀྱི་བདག་ཉིད་ཙམ་དུ་རྟོགས་པ་དེ་འོང། དེའི་
ཚེ་རྣལ་འབྱོར་པ་དེས་ཕྱི་རོལ་དོན་གྱིས་སྟོང་པ་ལ་དམིགས་ཀྱང་དེ་ལྟར་རྟོགས་པའི་རྣལ་འབྱོར་
པ་དེས་ཡིད་ལ་དེའི་གནས་སྐབས་སུ་སེམས་གཅིག་པུ་མ་གཏོགས་གཞན་མི་འདུག་སྙམ་དུ་
བསམས་ཤིང། རང་ཉིད་ཀྱི་ཡིད་ཤེས་དེས་སེམས་གཅིག་པུ་རྣམ་དག་ལམ་གྱི་དམིགས་པ་མཐར་
ཐུག་ཏུ་འགྱུར་སྙམ་པས་དེ་འདྲའི་རྣལ་འབྱོར་པ་དེའི་རྒྱུད་ཀྱི་དྭོགས་པ་དེ་བཅད་པའི་ཕྱིར་དུ་
དགོངས་འགྲེལ་ལས་དེ་ལྟར་གསུངས་ཤིང། དེ་འདྲའི་དྭོགས་པ་སྐྱེ་བའི་གཞི་གཞན་
དབང་དེ་ཡང་སྤྱི་ཙམ་པ་ལ་མི་བྱེད་པར་གཞན་དབང་གི་གཙོ་བོ་སེམས་ཡིན་པས་སེམས་ལ་བྱེད་
པར་གསུངས། གཞན་ཡང་ཆོས་རྣམས་ཀྱི་ཡོངས་སུ་གྲུབ་པའི་མཚན་ཉིད་ཡོངས་གྲུབ་དོན་དམ་
པར་ངོ་བོ་ཉིད་མེད་པར་གསུངས་པ་ཡིན་ཟེར་ན། ཡོངས་གྲུབ་ཆོས་ཅན། ཆོས་ཀྱི་
བདག་མེད་ཕྲ་མོ་ཡིན་པར་ཐལ། སྐབས་འདིར་དོན་དམ་པར་ངོ་བོ་ཉིད་མེད་ཅེས་པའི་མེད་རྒྱུའི་
དོན་དམ་དེ་དགག་བྱའི་ཆོས་བདག་ལ་བཞག་ནས། དེའི་ངོ་བོར་མེད་པས་དོན་དམ་པར་
ངོ་བོ་ཉིད་མེད་པར་བཞག་པའི་ཕྱིར་ཏེ། འདི་ཉིད་ལས། ཆོས་རྣམས་ཀྱི་བདག་གི་ངོ་
བོ་ཉིད་མེད་པས་རབ་ཏུ་ཕྱེ་བ་སྟེ་དེ་ཙམ་གྱིས་བཞག་པ་ཡིན་པའི་ཕྱིར་ཆོས་རྣམས་ཀྱི་ངོ་བོ་
ཉིད་མེད་པ་ཞེས་ཀྱང་བྱ་བས་དོན་དམ་པ་ངོ་བོ་ཉིད་མེད་པ་ཞེས་བྱའོ་ཞེས་གསུངས་པའི་ཕྱིར་
འདོད་ན། ཁྱོད་ལ་གང་ཟག་གི་བདག་མེད་ཕྲ་མོའི་དབང་དུ་བྱས་པ་གཅིག་མེད་པར་ཐལ་
འདོད་པའི་ཕྱིར། འདོད་ན། ཁྱོད་ཡིན་ན་ཆོས་ཀྱི་བདག་མེད་ཕྲ་མོ་ཡིན་པས་ཁྱབ་

[000]
པར་ཐལ། འདོད་པའི་ཕྱིར། འདོད་ན། གང་ཟག་གི་བདག་མེད་ཕྲ་མོ་ཡོངས་གྲུབ་
མ་ཡིན་པར་ཐལ་ལོ། །རང་ལུགས་ཆོས་ཀྱི་བདག་མེད་ཀྱི་དབང་དུ་བྱས་པའི་ཡོངས་གྲུབ་ལ་
བཤད། དགོངས་འགྲེལ་ལས། གལ་ཏེ་འདུ་བྱེད་ཀྱི་མཚན་ཉིད་དང་དོན་དམ་པའི་
མཚན་ཉིད་ཅེས་པས་སྟོང་གཞི་ཆོས་ཅན་དང་དེའི་སྟེང་གི་སྟོང་ཉིད་གཉིས་ངོ་བོ་གཅིག་ལ་
ལྡོག་པ་ཐ་དད་དུ་བསྟན། ཐ་དད་པ་ཡིན་པར་གྱུར་ན་ནི་ཞེས་པས་འབྲེལ་མེད་ཐ་
དད་པར་གྱུར་ན་དེའི་སྟེང་གི་བདག་མེད་ཙམ་དང་ངོ་བོ་ཉིད་མེད་པ་ཙམ་ཉིད་དེའི་སྟོང་ཉིད་
མ་ཡིན་པར་འགྱུར་ཞེས་པའོ། །མདོ་འདིས་ཇོ་ནང་པ་དགག་པར་མཛད་ཚུལ་ནི་
ཇོ་ནང་པས་ཡོངས་གྲུབ་དགག་བྱ་བཅད་ལྡོག་ནས་མི་འཇོག་པར་སྒྲུབ་པ་རང་དབང་
བར་ཁས་བླངས་པས་དེ་ལ་རྗེ་བླ་མས་དགོངས་འགྲེལ་གྱི་ལུང་དྲངས་ཏེ་དགག་པར་མཛད་
དོ། །གསུམ་པ་དེ་དག་གི་དཔེ་བསྟན་པ་ནི། དགོངས་འགྲེལ་ལས། དེ་ལ་འདི་
ལྟ་སྟེ་དཔེར་ན་ཞེས་སོགས་ཀྱིས་འཆད། དོན་དམ་པ་ངོ་བོ་ཉིད་མེད་པ་ཉིད་དེ་ལས་ཀྱང་
གཅིག་ཀྱང་བལྟ་བར་བྱའོ་ཞེས་པའི་དོན་ནི། ཡོངས་གྲུབ་ཀྱི་དཔེ་སྔ་མ་གཉིས་ལས་
ཀྱང་གསལ་བ་གཅིག་འཆད་པར་བྱའོ་ཞེས་པའོ། །འཆད་ཚུལ་ནི་དེ་མ་ཐག་ཏུ་
བྱུང་བ་དེ་ཡིན། ཡང། ཡོངས་གྲུབ་ཀྱི་དཔེ་དོན་ནི་དཀྱུས་ན་གསལ་ལོ་ཞེས་པ་ནི་
མདོ་དེར་གསལ་བར་སྣང་ཞེས་པའོ། །མཚན་ཉིད་གསུམ་རང་གི་མཚན་ཉིད་ཀྱིས་
མ་གྲུབ་པར་ལྟ་བ་སྐུར་འདེབས་ཡིན་ཀྱང། ཀུན་བརྟགས་རང་གི་མཚན་ཉིད་ཀྱིས་མ་
གྲུབ་པར་ལྟ་བ་སྐུར་འདེབས་མ་ཡིན། ཀུན་བརྟགས་འདོགས་གཞི་གཞན་དབང་དང་

[000]
དེ་འདོགས་པ་པོའི་ཐ་སྙད་སྒྲ་དང་རྟོག་པའོ། །གཉིས་པ་གང་ལ་དགོངས་
ནས་མ་སྐྱེས་པ་སོགས་སུ་གསུངས་པ་བཤད་པ་ནི། ངོ་བོ་ཉིད་མེད་པའི་ཚུལ་དེ་ལྟར་ཡིན་
ན་སྐྱེ་བ་མེད་པ་སོགས་གང་ལ་དགོངས་ནས་གསུངས་ཤེ་ན་ཞེས་སོགས་ཀྱི་དོན་ནི། འཁོར་ལོ་བར་
བར་སྐྱེ་བ་མེད་པ་སོགས་བཞི་གསུངས་པའི་དགོངས་གཞི་ལ་ཀུན་བརྟགས་དང་ཡོངས་གྲུབ་གཉིས་མ་
གཏོགས་གཞན་དབང་མ་གསུངས། ཀུན་བརྟགས་རང་གི་མཚན་ཉིད་ཀྱིས་མ་གྲུབ་པས་
མ་སྐྱེས། མ་སྐྱེས་པས་མ་འགག་པ་ཡིན། མ་སྐྱེས་པ་དང་མ་འགག་པ་ཡིན་
པས་གཟོད་མ་ནས་ཞི་བ་སྟེ་གདོད་མ་ནས་ཉོན་མོངས་པ་ཞི་བ་ཡིན། དེ་ཡིན་པས་
རང་བཞིན་ཀུན་མོངས་དང་མ་འདྲེས་ཤིང་དེ་ལ་ཡོངས་སུ་མྱ་ངན་ལས་འདས་པ་སྟེ་སླར་ཡང་
ཀུན་ཉོན་དང་བྲལ་རྒྱུ་ཅུང་ཟད་ཀྱང་མེད་དོ། །ཞེས་ཀུན་བརྟགས་ལ་དགོངས་ཚུལ་ལོ་
ཡོངས་གྲུབ་དགག་བྱའི་བདག་གི་ངོ་བོ་ཉིད་མེད་པས་ཡོངས་གྲུབ་བདག་དེའི་ངོ་བོར་སྐྱེ་
བ་མེད་པ་སོགས་འོག་མ་ལ་ཡང་སྦྱར་དགོས། ཡོངས་གྲུབ་ནི་རྟག་གཏན་ཐེར་
ཟུག་ཡིན་ཏེ། སངས་རྒྱས་འཇིག་རྟེན་དུ་བྱོན་ནས་སྟོང་ཉིད་བསྟན་ན་ཡོད་པ་དང་
མ་བྱོན་པའི་སྐབས་སུ་མི་འབྱུང་བ་མ་ཡིན་པར་རྟག་པ་སྟེ་སྔ་མ་སྔ་མའི་དུས་ཐེར་ཟུག་
ཐེར་ཟུག་སྟེ་ཕྱི་མ་ཕྱི་མའི་དུས་སུ་གནས་པ་ཡོད་པའི་ཕྱིར། ཀུན་བཏུས་ལས་ནི་
ངོ་བོ་ཉིད་གསུམ་ག་ལ་དགོངས་པར་བསྟན། གཞན་དབང་ལ་བཤད་ན་དེ་སྐྱེ་བ་ངོ་བོ་ཉིད་
མེད་པ་སྟེ། དེ་བདག་ཉིད་གཅིག་པའི་རྒྱུ་ལས་སྐྱེ་བ་མེད་པ་དང། བདག་ཉིད་
གཅིག་པའི་རྒྱུ་ལས་སྐྱེ་བའི་འགག་པ་མེད་པ་དང། དེ་འདྲའི་གཟོད་མ་ནས་ཞི་བ་དང་
དེ་འདྲའི་ཡོངས་སུ་མྱ་ངན་ལས་འདས་སོ། །ཞེས་གཞན་དབང་དེ་དག་གི་དགོངས་གཞིར་

[000]
གསུངས་པ་ནི། བདག་ཉིད་གཅིག་པའི་རྒྱུ་ལས་སྐྱེ་བ་རང་གི་མཚན་ཉིད་མ་གྲུབ་པ་སོགས་
ལྔ་ལ་དགོངས་ནས་གསུངས། དགོངས་འགྲེལ་ལས་མ་གསུངས་པ་ནི་གཞན་དབང་ཐ་སྙད་དུ་
སྐྱེ་འགག་སོགས་ཡོད་པ་ལ་དགོངས་སོ། །དྭོགས་གཅོད་ནི། ཀུན་བཏུས་ལས། གཞན་
དབང་དེ་ལྟར་ཡོད་པར་གསུངས་པ་དེ། དགོངས་འགྲེལ་གྱི་དགོངས་པ་ཡིན་ནམ་མིན་
ཡིན་ན་དགོངས་འགྲེལ་ལས་དེ་ལྟར་བསྟན་པར་ཐལ། དེའི་དགོངས་པ་ཡིན་པའི་ཕྱིར་
ཞེས་བརྟག་དགོངས་འགྲེལ་གྱིས་གཞན་དབང་གཟོད་མ་ནས་ཞི་བ་དང། རང་བཞིན་
གྱིས་ཡོངས་སུ་མྱ་ངན་ལས་འདས་པའི་གཞིར་མ་མཛད་པ་ནི་གཞན་དབང་ཕལ་ཆེར་
ཀུན་ཉོན་གྱིས་བསྡུས་པས་སོ། །དྭོགས་གཅོད། རྒྱན་ལས། འདི་ལ་བསལ་བྱ་ཅི་ཡང་
མེད་ཅེས་གསུངས་པས་བརྟག་དགོས། གསུམ་པ་ངོ་བོ་ཉིད་གསུམ་གྱི་ངོ་བོ་ངོས་
གཟུང་བ་ནི། ཀུན་བརྟགས་མཚན་ཉིད་ངོ་བོ་ཉིད་མེད་པ་ཡིན་ན་ཀུན་བརྟགས་ཉིད་
གང་ཡིན་སྙམ་ན་ཞེས་སོགས་ཀྱིས་འཆད། དགོངས་འགྲེལ་ལས། རྣམ་པར་རྟོག་པའི་སྤྱོད་
ཡུལ་ཞེས་པས་སྨྲ་བ་དང་རྟོག་པའི་ཡུལ། ཀུན་བརྟགས་འདོགས་གཞི་
འདུ་བྱེད་ཀྱི་མཚན་མ་སྟེ་འདུས་བྱས་ཀྱི་མཚན་ཉིད་ཅན། དེ་གསུམ་གྱིས་གཞན་
དབང་ཁྱད་ཆོས་གསུམ་ལྡན་དུ་བསྟན་ཏོ། །རྟོག་པའི་སྤྱོད་ཡུལ་ནི་རང་ཞེས་བརྗོད་པའི་
སྒྲའི་བརྗོད་བྱ་དང་རང་འཛིན་རྟོག་པའི་ཞེན་གཞིའོ། །མདོ་འདིས་སྟོང་ཚུལ་བསྟན་
པ་ངེས་དོན་དུ་འདོད་པ་དང་ཞེས་པས་ཇོ་ནང་པ་དགག་པར་མཛད། ཇོ་ནང་པས་ངེས་
དོན་དུ་བཞེད་པའི་མདོ་ལ། དགོངས་འགྲེལ་སོགས་མདོ་བཅུ་ཡོད་གསུངས་

[000]
སྟོང་ལུགས་ཀྱང་ས་ཕྱོགས་བུམ་པས་སྟོང་པ་ལྟར་དོན་གཞན་དུ་ཡོད་པ་བཀག་པ་མིན་གྱི་ཞེས་
སོགས་ཀྱིས་གཞན་དབང་ཀུན་བརྟགས་ཀྱིས་སྟོང་ལུགས་ནི། ས་ཕྱོགས་བུམ་པས་སྟོང་ལུགས་ལྟར་དོན་
གཞན་གྱིས་སྟོང་པ་མ་ཡིན་གྱི། གང་ཟག་རྫས་སུ་མེད་པ་ལྟར་ཡིན་པར་གསུངས་
ས་ཕྱོགས་བུམ་པས་སྟོང་ལུགས་ནི་གཞི་དེར་བུམ་པ་ཡོད་མེད་ཀྱིས་བྱེད་ཀྱི། གཞི་དེ་
བུམ་པ་ཡིན་མིན་ལ་མི་བྱེད། །གང་ཟག་རྫས་ཡོད་ཀྱིས་སྟོང་ཚུལ་ནི་རང་གི་ངོ་
བོ་དེ་དེར་གྲུབ་མ་གྲུབ་ལ་བྱེད་དོ། གང་གིས་སྟོང་པའི་ཀུན་བརྟགས་ནི་མདོ་འདིའི་
ཀུན་བརྟགས་ངོས་བཟུང་བའི་སྐབས་གཉིས་ཀར་ཞེས་སོགས་ཀྱིས་དགོངས་འགྲེལ་དངོས་བསྟན་གྱི་ཀུན་
བརྟགས་ལ་ངོ་བོ་ལ་ཀུན་བཏགས་པ་དང། ཁྱད་པར་ལ་ཀུན་བཏགས་པས་ཀུན་བརྟགས་གང་རུང་
གིས་ཁྱབ་ཅེས་བསྟན། ངོ་བོ་དང་ཁྱད་པར་ལ་ཀུན་བཏགས་པའི་ཀུན་བརྟགས་ལའང་ཡོད་རྒྱུའི་ཀུན་
བརྟགས་དང་མེད་རྒྱུའི་ཀུན་བརྟགས་གཉིས་ལས། དང་པོ་ནི། གཟུགས་གཟུགས་འཛིན་
རྟོག་པའི་ཞེན་གཞི་ཡིན་པ་ལྟ་བུ་དང། གཟུགས་ཀྱི་སྐྱེ་བ་ཞེས་པའི་སྒྲ་འཇུག་
པའི་གཞི་ཡིན་པ་ལྟ་བུ་སྟེ། དེ་གཉིས་ཡོད་ཀྱང་རྟག་པའོ། །གཉིས་པ་མེད་རྒྱུའི་
ཀུན་བརྟགས་ལའང་དེ་འདྲའི་ཞེན་གཞིར་རང་གི་གནས་ལུགས་ཀྱི་དབང་གིས་གྲུབ་པ་དང་
དེ་འདྲའི་སྐྱེ་བ་ཞེས་པའི་སྒྲ་འཇུག་པའི་གཞིར་རང་གི་གནས་ལུགས་ཀྱི་དབང་གིས་གྲུབ་
པ་ལྟ་བུ་སྟེ། འདི་གཉིས་ཐ་སྙད་དུའང་མེད་དོ། །དེས་མཚོན་ནས་གཟུགས་
ནས་རྣམ་མཁྱེན་གྱི་བར་ཆོས་ཀུན་ལ་སྦྱར་ཏེ་གསུངས། དེ་ལྟར་གཟུགས་ཕུང་ལ་
ཇི་ལྟར་སྦྱར་བ་བཞིན་དུ་ཕུང་པོ་ལྷག་མ་བཞི་དང་སྐྱེ་མཆེད་བཅུ་གཉིས་དང་རྟེན་
འབྲེལ་བཅུ་གཉིས་དང་ཟས་བཞི་དང་ཁམས་དྲུག་དང་བཅོ་བརྒྱད་པོ་རེ་རེ་ལ་ཡང་མཚན་ཉིད་

[000]
གསུམ་གསུམ་སྦྱར་བར་གསུངས་སོ་ཞེས་པའི་དོན་ཇི་ལྟར་ཡིན་ཞེ་ན། འདི་ལ་ལུགས་
གཉིས་ལས། རྗེ་བཙུན་ཆོས་རྒྱན་གྱིས། སྐྱེ་མཆེད་བཅུ་གཉིས་ཀྱི་ནང་ཚན་
ཆོས་ཀྱི་སྐྱེ་མཆེད་ཀྱི་ངོ་བོར་གྱུར་པའི་འདུས་མ་བྱས་ཀྱི་ནམ་མཁའི་སྟེང་དུ་མཚན་ཉིད་
གསུམ་གྱི་རྣམ་གཞག་བྱེད་པ་ན་ནམ་མཁའི་གཞན་དབང་ལ་རང་འཛིན་ཚད་མ་བཞག་
དགོས་ཏེ། ནམ་མཁའི་གཞན་དབང་ལ་གཞན་དབང་ཁྱད་ཆོས་གསུམ་ལྡན་ཞིག་བཞག་
དགོས་པའི་ཕྱིར། རྟགས་དེར་ཐལ། གཟུགས་ཕུང་གི་སྟེང་གི་ཀུན་བརྟགས་ཀྱི་
གདགས་གཞི་ཁྱད་ཆོས་གསུམ་ལྡན་ཞིག་བཞག་དགོས་པ་གང་ཞིག་གཟུགས་ཕུང་
ལ་ཇི་ལྟར་སྦྱར་བ་བཞིན་དུ་ཕུང་པོ་ལྷག་མ་བཞི་དང་སྐྱེ་མཆེད་བཅུ་གཉིས་སོགས་
ལ་ཡང་སྦྱར་དགོས་པའི་ཕྱིར་ཏེ། བསྟན་བཅོས་འདི་ཉིད་ལས། དེ་ལྟར་གཟུགས་
ཕུང་ལ་ཇི་ལྟར་སྦྱར་བ་བཞིན་དུ་ཕུང་པོ་ལྷག་མ་བཞི་དང་ཞེས་སོགས་གསུངས་པའི་
ཕྱིར། དེ་བཞིན་དུ་སྡུག་བདེན་ལ་ནི་གདགས་གཞི་སྔར་བཞིན་ལ་ཞེས་གསུངས་
པའི་ཕྱིར། གཞན་ཡང་དེ་ལྟར་དགོས་པར་ཐལ། ཡུམ་གྱི་མདོ་ལས་ཆོས་
ཐམས་ཅད་ངོ་བོ་ཉིད་མེད་པར་གསུངས་པ་གང་ལ་དགོངས་ནས་ངོ་བོ་ཉིད་མེད་པར་གསུངས་པ་བཤད་
པའི་རྒྱས་བཤད་ཀྱི་སྐབས་སུ། ནམ་མཁའི་གཞན་དབང་རྐྱེན་གཞན་གྱི་སྟོབས་ཀྱིས་
བྱུང་བ་ཡིན་གྱི་བདག་ཉིད་གཅིག་པའི་རྒྱུའི་སྟོབས་ཀྱིས་སྐྱེ་བ་མ་ཡིན་པས་སྐྱེ་བ་
ངོ་བོ་ཉིད་མེད་པར་བཤད་པ་ཡིན་པའི་ཕྱིར། རྟགས་དེར་ཐལ། དེའི་སྐབས་སུ་
ནམ་མཁའི་གཞན་དབང་སྐྱེ་བ་ངོ་བོ་ཉིད་མེད་པར་བཤད་པ་གང་ཞིག་

[000]
རྐྱེན་གཞན་གྱི་སྟོབས་ཀྱིས་སྐྱེ་བ་ཡིན་གྱི་བདག་ཉིད་གཅིག་པའི་རྒྱུ་ལས་མི་སྐྱེ་བ་
དེ་སྐྱེ་བ་ངོ་བོ་ཉིད་མེད་པའི་དོན་ཡིན་པའི་ཕྱིར་ཏེ། དགོངས་འགྲེལ་ལས། འདི་ལྟར་
དེ་ནི་རྐྱེན་གཞན་གྱི་སྟོབས་ཀྱིས་བྱུང་བ་ཡིན་གྱི་བདག་ཉིད་ཀྱིས་མ་ཡིན་པས་དེའི་ཕྱིར་
དེ་ནི་སྐྱེ་བ་ངོ་བོ་ཉིད་མེད་པ་ཉིད་ཅེས་བྱའོ་ཞེས་གསུངས་པའི་ཕྱིར། དེའི་སྐབས་སུ་ནམ་
མཁའི་གཞན་དབང་སྐྱེ་བ་ངོ་བོ་ཉིད་མེད་པར་མ་གསུངས་ཤེ་ན། དེ་ལྟར་གསུངས་པར་ཐལ་
འཁོར་ལོ་བར་པས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་ངོ་བོ་
ཉིད་མེད་པར་གསུངས་པ་གང་ཞིག་ནམ་མཁའ་དེའི་ནང་ཚན་ཡིན་པའི་ཕྱིར། དང་པོ་
དེར་ཐལ། འདི་ཉིད་ལས། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་གསལ་
བའི་དབྱེ་བ་མཐའ་ཡས་པ་ལ་ངོ་བོ་ཉིད་དམ་རང་བཞིན་མེད་དོ་ཞེས་གསུངས་པ་རྣམས་ངོ་བོ་
ཉིད་མེད་པ་གསུམ་དུ་འདུ་ཞིང་ཞེས་སོགས་དང། དེའི་མཇུག་ཐོག་ཏུ་དེ་ལྟར་མཛད་དགོས་
པ་ཡང་ཞེས་སོགས་གསུངས་པའི་ཕྱིར། ནམ་མཁའི་གཞན་དབང་སྐྱེ་བ་ངོ་བོ་ཉིད་མེད་པར་
གསུངས་ན། སྐྱེ་བ་མེད་པར་གསུངས་པའི་དོན་དེ་དང་ལྡན་དགོས་ལ། ནམ་མཁའ་ནམ་
མཁའི་གཞན་དབང་ཡིན་ན་སྔར་གོང་དུ་བཤད་པའི་རིགས་པས་གནོད་དོ། །གཞན་ཡང་སྟོང་གཞི་
ཆོས་ཅན་བདེན་པར་མ་གྲུབ་ན་དེའི་སྟོང་ཉིད་ཀྱང་བདེན་གྲུབ་ཏུ་མི་རུང་བའི་ཕྱིར་ཏེ་
རྩ་ཤེས་ལས། འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་
འགྲུབ་ཅེས་དང། མདོ་ལས། གཟུགས་ཉིད་ཀྱང་མི་དམིགས་ན་གཟུགས་ཀྱི་དེ་
བཞིན་ཉིད་དམིགས་པ་ལྟ་ག་ལ་འགྱུར་ཞེས་གསུངས་ལ། དེ་དབུ་མ་པའི་ལུགས་

[000]
ལ་དགོངས་སོ་ཞེ་ན། མི་འཐད་དེ་བསྟན་བཅོས་འདི་ལས། །ཞེས་གསུངས་པ་བཞིན་
དུ་ལུགས་གཉིས་ཀས་ལན་དུ་མར་གསུངས་སོ། །ཞེས་གསུངས་པའི་ཕྱིར། བཞི་པ་དེ་
དག་གིས་གྲུབ་པའི་དོན་ཞུས་པ་ལ་གཉིས། མདོ་དགོད་པ་དང། དེའི་དོན་ཅུང་ཟད་
བཤད་པའོ། །དང་པོ་ནི། དེ་ལྟར་ན་གསུང་རབ་ལ་ཆོས་རྣམས་རང་གི་མཚན་ཉིད་
ཀྱིས་ཡོད་པ་དང་ཞེས་སོགས་ཀྱི་དོན་ནི་གོ་སླ། དེ་ལ་ཡང་གཉིས་ཡོད་པས་མདོ་སྡེ་གཉིས་
དྲང་དོན་དང་གཅིག་ངེས་དོན་དུ་སྔར་བཤད་པ་རྣམས་ཀྱི་ཤུགས་ཀྱིས་ཤེས་པར་འགྱུར་རོ་
།ཞེས་སྔར་བཤད་པ་ནི་མདོ་སྡེ་ལ་འགལ་སྤོང་གི་དྲི་བ་ཞུ་ལུགས་དང། དེ་ལ་སྟོན་པས་
མཚན་ཉིད་གསུམ་ལ་དགོངས་ནས་ངོ་བོ་ཉིད་མེད་པ་སོགས་གསུངས་ཚུལ་དང། ཚུལ་དེ་ལྟར་
གསུངས་པས་མདོ་སྡེ་དགོངས་འགྲེལ་གྱིས་མཚན་ཉིད་གསུམ་ལ་བདེན་པར་ཡོད་མེད་གསལ་
བར་བསྟན་པ་ཡིན་པས། དེ་རྣམས་ལ་བརྟེན་ནས་འཁོར་ལོ་དང་པོ་གཉིས་དྲང་དོན་དང་
ཐ་མ་ངེས་དོན་དུ་ཤུགས་ཀྱིས་ཏེ་དོན་གྱིས་གོ་བའོ། །ཤུགས་ལ་གོ་བའི་དོན་ནི་
དང་པོ་གཉིས་དྲང་དོན་དང་ཐ་མ་ངེས་དོན་ཡིན་པ་ཤུགས་ལ་གནས་པའོ། །དེ་ནི་དུས་
ཀྱི་རིམ་པའི་སྒོ་ནས་འཁོར་ལོ་རིམ་པ་གསུམ་དང་སྦྱར་བའི་དྲང་ངེས་སུ་འགྱུར་ཚུལ་དོན་
དམ་ཡང་དག་འཕགས་ཀྱིས་སྟོན་པ་ལ་ཞུས་པ་ནི། དགོངས་འགྲེལ་ལས། བཅོམ་
ལྡན་འདས་ཀྱིས་དང་པོར་ཡུལ་ཝ་ར་ཎཱ་སིར་ཞེས་པ་ནས་རྩོད་པའི་གཞིའི་གནས་སུ་འགྱུར་
པ་མ་ལགས་སོ་ཞེས་པའི་བར་གྱིས་བསྟན། གཉིས་པ་དེའི་དོན་ཅུང་ཟད་བཤད་པ་ལ་
གཉིས། མདོའི་ཚིག་དོན་ཅུང་ཟད་བཤད་པ་དང། དྲང་ངེས་ཀྱི་ཚུལ་ཅུང་ཟད་

[000]
བཤད་པའོ། །དང་པོ་ནི། དེ་ལ་འཁོར་ལོ་དང་པོ་བསྐོར་བ་ལ་གནས་ནི་ཚིག་དང་པོས་
བསྟན་ལ་ཞེས་སོགས་ཀྱི་དོན་ནི་དཀྱུས་ན་གསལ། ཡུལ་ཝ་ར་ཎཱ་སིར། །ཞེས་ཡུལ་
གྱི་མིང་གསུངས་པ་ནི་མདོ་འདིའི་ཆེད་དུ་བྱ་བའི་གདུལ་བྱ་ལ་ཁྱིམ་པའི་ཕྱོགས་མང་པོ་
ཡོད་པ་གོ་བའི་ཆེད་དང། དྲང་སྲོང་སྨྲ་བ་རི་དྭགས་ཀྱི་ནགས་སུ། །ཞེས་གནས་ཀྱི་མཚན་
སྨོས་པ་ནི་ཡུལ་དེར་རབ་བྱུང་གི་གནས་མང་པོ་ཡོད་པ་དང་མདོ་འདིའི་ཆེད་དུ་བྱ་བའི་
གདུལ་བྱ་ལ་རབ་བྱུང་གི་ཕྱོགས་མང་པོ་ཡོད་པ་གོ་བའི་དོན་དུ་སྨྲས་སོ། །དྲང་སྲོང་
ལྷུང་བའི་རི་དྭགས་ཀྱི་ནགས་ཞེས་པ་ནི་སྔོན་སངས་རྒྱས་འཇིག་རྟེན་དུ་མ་བྱོན་པའི་དུས་སུ་
གནས་དེར་རང་རྒྱལ་དགྲ་བཅོམ་པ་དུ་མ་ཡོད་ཅིང། ནམ་ཞིག་གི་ཚེ་སྟོན་པ་སུམ་ཅུ་རྩ་
གསུམ་དུ་ལྷའི་བུ་དམ་པ་ཏོག་དཀར་པོའི་སྐྱེ་བ་བཞེས་པའི་ཚེ་ལྷ་རྣམས་ཀྱིས། སངས་རྒྱས་འཇིག་
རྟེན་དུ་མི་རིང་བར་གཤེགས་པས་ཁྱེད་ཅག་གནས་གཞན་དུ་གཤེགས་ཤིག་ཅེས་ནམ་མཁའ་
ནས་སྒྲ་ཐོས་པ་ན་དགྲ་བཅོམ་པ་དེ་རྣམས་ཀྱིས་ནམ་མཁའ་ལ་འཕུར་བ་དང་
ནམ་མཁའ་ལ་འདུག་པ་དང། སྐུའི་སྟོད་ནས་མེ་འབར་སྐུའི་སྨད་ནས་ཆུ་འབབ་པ་སོགས་
སྤྱོད་ལམ་རྣམ་པ་བཞིའི་སྒོ་ནས་མྱ་ངན་ལས་འདས་པའི་མཛད་པ་བསྟན་ཏེ་རིང་བསྲེལ་ས་
ལ་ལྷུང་བས་ན་དེ་སྐད་དུ་བརྗོད་པར་གསུངས་སོ། །འཕགས་པའི་བདེན་པ་ཞེས་པ་ནི་
བདེན་བཞི་མངོན་སུམ་དུ་རྟོགས་པའི་གང་ཟག་ལ་འཕགས་པས་ཏེ་དེས་གཟིགས་པ་ལྟར་
དོན་ལ་གནས་པས་ན་བདེན་པའོ། །སྔོན་མ་ཐོས་པ་ཞིག་ཐོས་པས་ངོ་མཚར་རྨད་
དུ་བྱུང་བ་ཞེས་ངོ་མཚར་སྐད་དུ་སྨྲ་བས་ནི། སྔོན་སྟོན་པ་འཇིག་རྟེན་དུ་མ་

[000]
བྱོན་པའི་གནས་སྐབས་སུ་ཚང་པ་དང་དབང་ཕྱུག་ལ་སོགས་པ་འཇིག་རྟེན་དྲེགས་པའི་ལྷ་བརྒྱད་
ལ་སོགས་པ་སུས་ཀྱང་བསྐོར་མི་ནུས་པ་ཞིག་གསུངས་པས་ངོ་མཚར་རྨད་དུ་བྱུང་ཞེས་པའོ། །
དེ་ཡང་ཞེས་པས་འཁོར་ལོ་གསུམ་པ་གསུངས་པའི་དུས་སུ་མདོ་འདི་གསུངས་ནས་ཡུན་རིང་པོ་སོང་
བའི་དོན་ནོ། །ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་ཞེས་པས་ཆེད་དུ་བྱ་བའི་
གདུལ་བྱ་བསྟན། འདིའི་ཐེག་པ་འགའ་ཞིག་གིས་བརྗོད་བྱ་དོན་གྱི་ཐེག་པ་ལ་བྱེད་པས་
ལམ་ཞུགས་ཀྱིས་ཁྱབ་པ་དང། འགའ་ཞིག་གིས་རྗོད་བྱེད་ཚིག་གི་ཐེག་པ་ལ་བྱས་ནས་དེའི་
ཆེད་དུ་བྱ་བའི་གདུལ་བྱ་ལ་ལམ་ཞུགས་ཀྱིས་མ་ཁྱབ་པར་བཞེད། སྔ་མ་ནི་རྗེ་བཙུན་ཆོས་
རྒྱན་སོགས་ཀྱི་བཞེད་པར་གསུངས། བར་པ་ལ་ཐེག་པ་ཆེན་པོ་ཞེས་སྦྱར་བ་མ་གཏོགས་
གདུལ་བྱ་ངོས་འཛིན་གོང་དང་འདྲ། སྡེ་སྣོད་གསུམ་པ་ཝེན་ཚིག་གིས་གསུམ་པ་ལ་ལྟོས་ནས་
བླ་ན་ཡོད་པ་སོགས་ལས་མ་བཤད་ཅིང་ཞེས་སོགས་ཀྱི་དོན་ནི། རྒྱ་གར་གྱི་མཁན་པོ་
ཡང་དག་བདེན་པའི་འཁོར་ལོ་དང་པོ་དང་བར་པ་ལ་བླ་ན་མཆིས་པ་སོགས་སྦྱོར་ཚུལ་ནི་
བླ་ན་མཆིས་པ་ནས་བརྩིས་པའི་གསུམ་པ་དྲང་བའི་དོན་བསྒྲུབ་བྱར་བྱེད་དེ་འཁོར་ལོ་དང་
པོ་གཉིས་ལ་བླ་ན་མཆིས་པ་སོགས་བཤད་པ་ཡིན་པས། དེ་ཡང་དཔེར་ན་འཁོར་ལོ་དང་པོ་དྲང་
དོན་ཡིན་ཏེ། བླ་ན་མཆིས་པ་སྐབས་མཆིས་པ་རྩོད་པའི་གཞིའི་གནས་སུ་གྱུར་པ་
ཡིན་པའི་ཕྱིར། བར་པ་ལའང་དེ་ལྟར་སྦྱར་ནས་བཤད་ཀྱང། རྗེ་བླ་མས་མི་ལེགས་
པར་གཟིགས་ནས་བསྟན་བཅོས་འདིར་མ་བྲིས་པ་ཡིན་གསུངས་པའི་དོན་ནོ། །སྐབས་མེད་པའི་སྔ་མ་
མ་གཏོགས་པ་ཞེས་པས་དེའི་གོང་དུ་ཝེན་ཚིག་གིས་སྐབས་མེད་པའི་བཤད་པ་ལ་གཉིས་སྦྱར་ནས་གསུངས་
པའི་དང་པོ་དེ་མ་གཏོགས་རང་ལུགས་ལ་འཐད་པ་ཡིན། བཤད་པ་དང་པོ་ནི་ཕྱིས་མཆོག་ཏུ་འགྱུར་
བའི་སྐབས་མེད་པ་ལ་བཤད་དོ། །གཉིས་པ་དྲང་ངེས་ཀྱི་ཚུལ་ཅུང་ཟད་བཤད་པ་ནི་
དེ་འདྲ་བའི་འཁོར་ལོ་དང་པོ་ལ་བདེན་བཞིའི་ཆོས་འཁོར་

[000]
དང་ཞེས་སོགས་ཀྱིས་འཆད། མདོ་འདི་ཉིད་ཀྱི་ཚིག་དང་བསྟུན་ན། །ཞེས་པས་དགོངས་
འགྲེལ་ལས་མཚན་ཉིད་གསུམ་བདེན་པར་ཡོད་མེད་སོ་སོར་ཕྱེ་བས་དེ་འདྲའི་ཚིག་དང་
བསྟུན་ན་འཁོར་ལོ་ཐ་མའི་མཚན་ལ་ལེགས་པར་རྣམ་པར་ཕྱེ་བའི་ཆོས་འཁོར་ཞེས་
བྱ་བར་གསུངས། འོན་ཀྱང་འགྲེལ་ཆེན་ལས་བཏགས་པ་དེ་མདོའི་དགོངས་པ་མ་ཡིན་
པ་ནི་མིན་ཏེ། དོན་དམ་ཡང་དག་འཕགས་ཀྱིས་སྟོན་པ་ལ་མདོ་འདིའི་མཚན་ཅི་
ཞིག་ལགས་ཞུས་པའི་ལན་དུ་དགོངས་འགྲེ་ལས། དོན་དམ་རྣམ་པར་ངེས་པ་ཞེས་བྱ་བར་ཡང་
ཟུངས་ཤིག་ཅེས་གསུངས་པའི་ཕྱིར། འདུལ་བ་མདོར་བསྡུས་ཞེས་བྱ་བ་རུང་མཐུན་དུ་
གྲགས་པ་གསུངས་ཀྱང། །ཞེས་འདུལ་བ་མདོར་བསྡུས་ཞེས་པའི་དོན་ཇི་ལྟར་ཡིན་ཞེ་ན་
སྟོན་པ་སྐུ་མྱ་ངན་ལས་འདའ་ཁར་སྔོན་ངས་འདུལ་བའི་བཅས་པ་མཛད་པ་དང་མི་
འགལ་ཞིང་དེ་དང་མཐུན་ན་རུང་བ་ཡིན། དེ་དང་མི་མཐུན་ན་མི་རུང་ངོ་ཞེས་
བཅས་པ་མདོར་བསྡུས་ཏེ་བསྟན་པའི་མདོ་དེ་ལ་ཟེར་རོ། །ཁ་ཅིག་གིས་མདོ་འདི་ལ་
བརྟེན་ནས་དུས་གསུམ་པར་གསུངས་པའི་མདོ་ཐམས་ཅད་ངེས་དོན་དུ་བསྒྲུབས་ནས། །ཞེས་པའི་
ཁ་ཅིག་ནི་ཇོ་ནང་པའོ། །དེས་ནི་དུས་གསུམ་པར་གསུངས་པའི་མདོ་ལ་ངེས་དོན་གྱིས་ཁྱབ་
པར་བཞེད། དེ་ལྟར་བཞེད་པས་གཞན་སྡེའི་རིགས་ཅན་ཚེ་རབས་སྔ་མར་བདག་ཁས་ལེན་
པའི་གྲུབ་མཐའ་ལ་གོམས་པ་ཆེ་བའི་དབང་གིས་གང་ཟག་གི་བདག་ཁས་ལེན་ལས་འབྲས་
དང་དཀོན་མཆོག་ཁས་ལེན་པའི་གདུལ་བྱ་འགའ་ཞིག་ནང་པའི་གྲུབ་མཐའ་ལ་ཞུགས་པའི་ཕྱིར་
དུ་སྟོན་པས། ཕུང་པོ་ལྔ་ནི་ཁུར་ཡིན་ལ། །ཁུར་ཁྱེར་བ་ཡི་བདག་ཡོད་དོ། །
རྟག་གམ་མི་རྟག་བརྗོད་མི་བྱ་ཞེས་གང་ཟག་རང་རྐྱ་ཐུབ་པའི་བདག་བསྟན་པའི་མདོ་སྒྲ་

[000]
ཇི་བཞིན་པར་འདོད་ཅིང། དོན་དམ་བདེན་པ་མ་གཏོགས་ཆོས་ཐམས་ཅད་འཁྲུལ་སྣང་
ཙམ་ལས་རང་གི་ངོ་བོ་ཅུང་ཟད་ཀྱང་མེད་ཅིང་ཆོས་ཉིད་བདེན་གྲུབ་ཡིན་མིན་རྣམ་པར་ཕྱེ་
བ་སྟེ་གསལ་བར་བསྟན་པ་ལེགས་པར་རྣམ་པར་ཕྱེ་བའི་དོན་དུ་འདོད་དོ། །དེ་ལ་གཞན་
དག་གིས་ནི་མདོ་འདིས་དྲང་ངེས་ཕྱེ་བ་ལྟར་ཡིན་ན། །ཞེས་པའི་ཕྱོགས་སྔ་ནི་གུང་ཐང་གིས་
ཡར་འགྲོགས་པ་རིན་ཆེན་ཏོག་ཡིན་པར་གསུངས། དེས་འཁོར་ལོ་ཐ་མ་ངེས་དོན་གྱི་
མདོ་མ་ཡིན་ཏེ། དེ་ཡིན་ན་དུས་གསུམ་པར་གསུངས་པའི་མདོ་ཐམས་ཅད་ངེས་དོན་དུ་ཁས་ལེན་
དགོས་པ་དང། ཆོས་ཉིད་བདེན་པར་གྲུབ་པའི་བདེན་མི་བདེན་རྣམ་པར་ཕྱེ་བ་ལེགས་པར་ཕྱེ་
བའི་དོན་དུ་འདོད་དགོས་ལ་དེ་ལྟར་མི་རིགས་པས་སྒྲ་ཇི་བཞིན་པ་མིན་ནོ་ཟེར་
གོང་འོག་གཉིས་ཀས་ཀྱང་མདོ་སྡེ་ལ་འགལ་སྤོང་གི་དྲི་བ་བྱུང་ལུགས་སོགས་ལ་
ཞིབ་ཏུ་མ་བརྟགས་པར་དེ་ལྟར་རྩོད་པ་དེ་དྲང་ངེས་ཀྱི་རྣམ་དབྱེ་བྱས་པ་ཙམ་ཞིག་ལ་
རྩོད་པར་གསུངས། གཉིས་པ་དེའི་དོན་ཇི་ལྟར་བཀྲལ་བའི་ཚུལ་ལ་གཉིས་
སློབ་དཔོན་ཐོགས་མེད་ཀྱིས་གཙོ་བོར་དགོངས་འགྲེལ་ལ་བརྟེན་ཚུལ་དང། དེ་ལ་བརྟེན་
ནས་དེ་ཁོ་ན་ཉིད་གཏན་ལ་ཕབ་པའི་ཚུལ་ལོ། །དང་པོ་ནི། བསྡུ་བ་ལས་
དོན་དམ་པ་མཚན་ཉིད་ལྔ་དང་ལྡན་པ་ཡང་དགོངས་འགྲེལ་ལས་འབྱུང་བ་བཞིན་ཤེས་པར་བྱའོ་
ཞེས་པ་ནས་བསྟན། འདིར་སློབ་དཔོན་ཐོགས་མེད་ཀྱིས་གཙོ་བོར་དགོངས་འགྲེལ་ལ་
བརྟེན་པ་དང་ཞེས་གཙོ་བོར་གསུངས་པ་སྤྱིར་ཐོགས་མེད་ཀྱིས་འཕགས་པ་དཔལ་འཕྲེང་གི་མདོ་ལ་སོགས་
པར་བརྟེན་ནས་རྒྱན་རྩ་བ་དང། རྒྱུད་བླ་མའི་དགོངས་པ་དབུ་མའི་ལུགས་སུ་འགྲེལ་བ་

[000]
ཡིན་ཡང། སྐབས་འདིར་གཙོ་བོར་དགོངས་འགྲེལ་འདི་ལ་བརྟེན་ཞེས་གོ་བའི་ཕྱིར་དུ་གསུངས་
ཞེས་བསྟན་བཅོས་འགར་ཡོད། གཉིས་པ་ལ་གསུམ། མཐའ་གཉིས་སྤོང་ཚུལ་སྤྱིར་
བསྟན་པ། སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ། དེས་གསུང་རབ་ཀྱི་
དྲང་ངེས་འབྱེད་པའི་ཚུལ་ལོ། །དང་པོ་ལ་གསུམ། བྱང་ས་ནས་བཤད་པའི་ཚུལ་
དང། བསྡུ་བ་ནས་བཤད་པའི་ཚུལ་དང། དེ་དག་ལས་གཞན་པའི་གཞུང་ནས་བཤད་
ཚུལ་ལོ། །དང་པོ་ལ་གཉིས། སྒྲོ་སྐུར་དུ་ལྟ་བའི་ཚུལ་དང། དེ་གཉིས་
འགོག་པའི་ཚུལ་ལོ། །དང་པོ་ནི། བྱང་ས་ལས། ཇི་ལྟར་ཡོད་ཅེ་ན་ཡོད་
པ་མ་ཡིན་པ་ལ་སྒྲོ་བཏགས་པའི་ལེགས་པར་མ་ཟིན་པ་སྤངས་པ་དང་ཞེས་སོགས་ཀྱིས་བསྟན་
ཇི་ལྟར་ཡོད་ཅེ་ན་ཞེས་པ་འགའ་ཞིག་གིས་ཆོས་ཐམས་ཅད་ཀྱི་གནས་ཚུལ་ཇི་ལྟར་
ཡོད་ཅེ་ན་ཞེས་གསུངས་པར་བཞེད་ཀྱང། རང་ལུགས་ལ་གནས་ལུགས་ཐར་
ཐུག་ཆོས་ཉིད་དེ་ཇི་ལྟར་ཡོད་ཅེ་ན་ཞེས་པའི་དོན་ཡིན། ཡོད་པ་མ་ཡིན་
པ་ལ་སྒྲོ་བཏགས་པའི་ལེགས་པར་མ་ཟིན་པ་སྤངས་པ་དང། །ཞེས་པས་སྒྲོ་བཏགས་
པ་སྟེ་རྟག་མཐའ་དང། ཡང་དག་པ་ལ་སྐུར་བ་བཏབ་པའི་
ལེགས་པར་མ་ཟིན་པ་སྤངས་པ་ཡོད་དེ། །ཞེས་རྟག་ཆད་ཀྱི་མཐའ་སྤངས་པའི་
ཚུལ་དུ་ཡོད་ཅེས་དབུ་མའི་ལམ་མཐར་ཐུག་པ་དེ་བསྟན། དེ་འདྲ་བ་དེ་སྒྲོ་སྐུར་
སྤངས་པའི་ཚུལ་དུ་ཡོད་ན་སྒྲོ་འདོགས་དང་སྐུར་འདེབས་ཇི་ལྟར་ཡིན་ཞེ་ན། དེ་གཉིས་
ནི་བྱང་ས་ལས། གཟུགས་ལ་སོགས་པའི་ཆོས་རྣམས་དང་གཟུགས་ལ་སོགས་པའི་དངོས་པོ་ལ་
ཞེས་སོགས་ཀྱིས་བསྟན། འདོགས་པའི་ཚིག་གི་ངོ་བོ་ཉིད་ཀྱི། །ཞེས་པའི་སྤྱིར་འདོགས་

[000]
པའི་ཚིག་དེ་ལ་གཉིས་སུ་ཡོད། དང་པོ་ནི། ཀུན་བརྟགས་འདོགས་པར་བྱེད་པའི་མིང་བརྡ་འམ་ཀུན་
བརྟགས་འདོགས་པར་བྱེད་མཁན་གྱི་སྒྲ་དང་རྟོག་པ་ལ་བྱེད། གཉིས་པ་ནི། གང་གིས་
བཏགས་པ་སྟེ་ཀུན་བརྟགས་འདོགས་བྱེད་ཀྱི་སྒྲ་རྟོག་གིས་གང་འདོགས་པའི་ཚིག་སྟེ་གང་བཏགས་
པའི་ཀུན་བརྟགས་ལྟ་བུ་ལ་འདོད། མདོར་ན་གང་གིས་འདོགས་པའི་ཚིག་
འདོགས་བྱེད་ཀྱི་ཚིག་ཀུན་བརྟགས་འདོགས་བྱེད་ཀྱི་མིང་བརྡ། ཀུན་བརྟགས་
འཇོག་བྱེད་ཀྱི་སྒྲ་རྟོག་རྣམས་མིང་གི་རྣམ་གྲངས། གང་འདོགས་པའི་
ཚིག་ཚིག་གིས་བཏགས་པའི་ཀུན་བརྟགས། མིང་བརྡས་བཞག་པའི་ཀུན་
བརྟགས། སྒྲ་རྟོག་གིས་བཏགས་ཙམ་རྣམས་མིང་གི་རྣམ་གྲངས་ཡིན། མཚན་གཞི་
ནི་དཔེར་ན་གཟུགས་གཟུགས་འཛིན་རྟོག་པའི་ཞེན་གཞིར་བརྗོད་པའི་སྒྲ་དང་
དེ་ལྟར་རྟོགས་པའི་རྟོག་པ་ལྟ་བུ་དང་པོ། གཟུགས་གཟུགས་འཛིན་རྟོག་པའི་ཞེན་གཞི་ཡིན་པ་
དང། དེའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ལྟ་བུ་གཉིས་པའི་མཚན་
གཞི་ཡིན། སྐབས་འདིར་འདོགས་པའི་ཚིག་ནི་འདོགས་བྱེད་ཀྱི་ཚིག་ལ་མི་བྱེད་
པར་གདགས་བྱ་ཀུན་བརྟགས་ལ་བྱེད་དེ། དཔེར་ན་གཟུགས་གཟུགས་འཛིན་རྟོག་པའི་ཞེན་གཞི་
ཡིན་པ་ལྟ་བུ་ལ་བྱེད་དོ། །བྱང་སའི་སྐབས་གཞན་དུ་བྱུང་བ་རྣམས་ཀྱང་དེ་ལྟར་ཤེས་
པར་བྱའོ། །ཞེས་པས་འདི་བཞིན་དུ་གདགས་བྱ་ཀུན་བརྟགས་ལ་བྱེད་དགོས་པར་གསུངས་
གཟུགས་གཟུགས་འཛིན་རྟོག་པའི་ཞེན་གཞིར་དང་གཟུགས་གཟུགས་ཞེས་བརྗོད་པའི་སྒྲ་འཇུག་པའི་
འཇུག་གཞིར་རང་མཚན་གྱིས་མ་གྲུབ་སྟེ། དེ་ལྟར་དུ་གྲུབ་ན་དེ་གཟུགས་འཛིན་

[000]
རྟོག་པའི་ཞེན་གཞིར་དང། དེ་ལྟར་འཇུག་པའི་འཇུག་གཞིར་འགྲོ་བ་མིང་བརྡ་འམ་སྒྲ་
རྟོག་གང་ལའང་མ་བལྟོས་པར་རང་གི་གནས་ཚུལ་གྱི་དབང་གིས་འགྲོ་དགོས་པ་ལས་དེ་ལྟར་
མི་འགྲོ་བའི་ཕྱིར་ཏེ། དེ་དེའི་ཞེན་གཞིར་དང་འཇུག་གཞིར་འགྲོ་བ་མིང་བརྡ་ལ་བལྟོས་
པའི་ཕྱིར་ཏེ། དེ་ལྟར་མི་བལྟོས་ན། མིང་གི་སྔ་རོལ་བློ་མེད་ཕྱིར། །ཞེས་
སོགས་ཀྱི་རིགས་པ་གསུམ་གྱིས་གནོད་དོ། །དེ་བཞིན་དུ་ཆོས་གཞན་ཐམས་ཅད་ལ་སྦྱར་ནས་ཤེས་
དགོས་པར་གསུངས། གཟུགས་ལ་སོགས་པའི་ཆོས་རྣམས་དང་གཟུགས་ལ་སོགས་པའི་དངོས་པོ་ལ་
ཞེས་ཕྱི་མ་ལ་གཟུགས་ལ་སོགས་པའི་དངོས་པོ་ཞེས་སྨྲས་པ་ནི། སྒྲོ་སྐུར་གཉིས་
གཟུགས་སོགས་ཀྱི་དངོས་པོ་ལ་ཤས་ཆེ་བས་དེ་ལྟར་བརྗོད་པར་གསུངས། བརྗོད་དུ་མེད་
པའི་བདག་ཉིད་ཀྱིས་དོན་དམ་པར་ཡོད་པ་ལ། །ཞེས་བརྗོད་དུ་མེད་པ་ནི་སྒྲ་རྟོག་
གིས་བརྗོད་དུ་མེད་པའོ། །བརྗོད་དུ་མེད་པའི་དོན་གང་ཡིན་ཞེ་ན། སྤྱིར་དངོས་
པོ་ལ་དེས་ཁྱབ་སྟེ་རང་མངོན་སུམ་དུ་རྟོགས་པའི་མངོན་སུམ་ཚད་མས་ཇི་ལྟར་རྟོགས་
པ་དེ་ལྟར་དུ་རང་བརྗོད་པའི་སྒྲས་བརྗོད་མི་ནུས་པ་དང། རང་རྟོགས་པའི་རྟོག་པས་དེ་
ལྟར་དུ་རྟོགས་མི་ནུས་པའི་ཕྱིར་ཏེ། དེ་གཉིས་ཀྱིས་སྒྲ་སྤྱི་དང་དོན་སྤྱི་བརྒྱུད་
པ་ལ་མ་བལྟོས་པར་རང་མཚན་རྗེན་གཅེར་དུ་བརྗོད་པ་དང་རྟོགས་པར་མི་ནུས་
པའི་ཕྱིར། ཆོས་འདུལ་བ་འདི་ལས་རབ་ཏུ་ཉམས་པ་ཡིན་པར་རིག་པར་བྱའོ་ཞེས་
པའི་དོན་ནི། སྒྲོ་སྐུར་དེ་ལྟར་བྱས་ན་གདུལ་བྱ་འདུལ་བའི་རིམ་པ་ཐེག་ཆེན་གྱི་ཆོས་
ཟབ་མོ་འདི་ལས་ཉམས་པར་བསྟན་པར་གསུངས། དོན་དམ་པར་ཡོད་པ་ལ་མེད་པར་ལྟ་
བ་སྐུར་འདེབས་སུ་བཤད་པའི་ཟླས་དྲངས་ན་ཞེས་པ་ནི་འཐད་ཀར་དྲངས་ན་ཞེས་པའི་དོན་

[000]
ཡིན་པས་དོན་དམ་པར་ཡོད་པ་ལ་མེད་པར་ལྟ་བ་སྐུར་འདེབས་སུ་བཤད་པས་དེའི་དངོས་ཀྱི་
ལོག་ཕྱོགས་དོན་དམ་པར་མེད་པ་ལ་ཡོད་པར་ལྟ་བ་སྒྲོ་འདོགས་སུ་བཤད་དགོས་ཀྱང་
སྐབས་འདིར་དེ་ལྟར་མ་གསུངས་པ་ནི་ཕན་ཚུན་མཚོན་རེས་བྱེད་པའི་ཕྱིར་དུ་དེ་ལྟར་
བསྟན་པ་ཡིན། དེས་མཚོན་རེས་བྱེད་ཚུལ་ནི་སྐབས་འདིར་གཞན་དབང་དོན་དམ་པར་
ཡོད་པ་ལ་མེད་པར་ལྟ་བ་སྐུར་འདེབས་སུ་དངོས་སུ་བཤད་པས། གཞན་དབང་རང་གི་
མཚན་ཉིད་ཀྱིས་ཡོད་པ་ལ་མེད་པར་ལྟ་བ་སྐུར་འདེབས་སུ་ཤུགས་ལ་བསྟན་པ་དང་
སྐབས་འདིར་ཀུན་བརྟགས་རང་གི་མཚན་ཉིད་ཀྱིས་མེད་པ་ལ་རང་གི་མཚན་ཉིད་ཀྱིས་ཡོད་པར་
འཛིན་པ་སྒྲོ་འདོགས་སུ་དངོས་སུ་གསུངས་པས། ཀུན་བརྟགས་དོན་དམ་པར་ཡོད་པར་འཛིན་
པ་སྒྲོ་འདོགས་སུ་ཤུགས་ལ་བསྟན་པས་མཚོན་ཚུལ་དེ་ལྟར་ཡིན་གསུངས། དེ་ལྟར་བྱང་སའི་
དངོས་བསྟན་གྱི་སྐུར་འདེབས་ལ་གཞན་དབང་དོན་དམ་པར་ཡོད་པ་ལ་མེད་པར་འཛིན་
པའི་བློ་ཡིན་པས་ཁྱབ་པ་དང། བྱང་སའི་དངོས་བསྟན་གྱི་སྒྲོ་འདོགས་ལ་ཀུན་བརྟགས་རང་གི་
མཚན་ཉིད་ཀྱིས་ཡོད་པར་འཛིན་པའི་བློ་ཡིན་པས་ཁྱབ་བོ། །གཉིས་པ་དེ་གཉིས་འགོག་
པའི་ཚུལ་ནི། གལ་ཏེ་སྒྲོ་སྐུར་བྱེད་ཚུལ་དེ་ལྟར་ཡིན་ན་དེ་གཉིས་སྤོང་ཚུལ་
ཇི་ལྟར་ཡིན་སྙམ་ན་ཞེས་པ་ནས་བསྟན། བྱང་ས་ལས། འདི་ལྟ་སྟེ་དཔེར་ན་
གཟུགས་ལ་སོགས་པའི་ཕུང་པོ་རྣམས་ཡོད་ན་གང་ཟག་གདགས་སུ་རུང་གི། །ཞེས་པས་
གཟུགས་ཕུང་སོགས་དོན་དམ་པར་མེད་ན་གང་ཟག་མེད་པར་ཐལ་བ་བསྟན། དེ་བཞིན་
དུ་གཟུགས་ལ་སོགས་པའི་ཆོས་རྣམས་ཀྱི་དངོས་པོ་ཙམ་ཡོད་ན། །ཞེས་པས་ནི་དངོས་པོ་

[000]
དོན་དམ་པར་མེད་ན་ཆོས་དང་གང་ཟག་གཉིས་སུ་ཕྱེ་བའི་ཆོས་མེད་པར་ཐལ་བ་བསྟན། དང་པོ་བསྟན་ཚུལ་ནི་
གཟུགས་ཕུང་སོགས་དོན་དམ་དུ་མེད་ན། བཏགས་ཆོས་གང་ཟག་མེད་པར་ཐལ། གདགས་
གཞི་གཟུགས་ཕུང་དོན་དམ་པར་མེད་པའི་ཕྱིར་ཞེས་པའོ། །ཕྱི་མ་ནི་གཟུགས་ལ་
སོགས་པའི་དངོས་པོ་དོན་དམ་དུ་མི་འདོད་ན་ཆོས་དང་གང་ཟག་གཉིས་སུ་ཕྱེ་བའི་ཆོས་མེད་
པར་ཐལ། རང་ཉིད་འདོགས་པའི་ཚིག་གམ་འདོགས་བྱེད་ཀྱི་སྒྲ་རྟོག་མེད་པའི་
ཕྱིར་ཞེས་པའི་དོན་ནོ། །བྱང་ས་ལས། དེ་ལ་འདོགས་པའི་གཞི་མེད་དུ་ཟིན་ན་ནི་
གཞི་མེད་པར་འགྱུར་བས་འདོགས་པ་ཡང་མེད་པར་འགྱུར་རོ། །ཞེས་པའི་དྭོགས་གཅོད་
ནི། གདགས་གཞི་རང་ཉིད་མེད་ན་རང་ཉིད་འདོགས་པ་པོ་མེད་པས་ཁྱབ་བམ་
མ་ཁྱབ། དང་པོ་ལྟར་ན་གཟུང་འཛིན་རྫས་གཞན་དུ་གྲུབ་པ་ཆོས་ཅན་
རང་ཉིད་འདོགས་པ་པོ་མེད་པར་ཐལ། གདགས་གཞི་རང་ཉིད་མེད་པའི་ཕྱིར། དེས་
མཚོན་ནས་གཞན་ལ་ཡང་རིགས་འགྲེ། མ་ཁྱབ་ན། བྱང་ས་ལས་
དེ་ལ་འདོགས་པའི་གཞི་མེད་དུ་ཟིན་ན་ཞེས་སོགས་དང་འགལ། དེས་ན་གདགས་
གཞི་ཚད་མ་མེད་ན་འདོགས་བྱེད་ཚད་མ་མེད་དགོས་ཞེས་ཟེར་དགོས་སམ་སྙམ་
དེ་ལ་འདིར་སྐུར་འདེབས་འགོག་པའི་ཕྱོགས་སྔ་ཁས་ལེན་མཁན་ནི་གཞན་སྡེར་འོང་དོན་
མེད་ལ། །ཞེས་སོགས་ལ་དྭོགས་པ་ཅུང་ཟད་དཔྱད་ན། ལས་དང་རྣམ་སྨིན་
དོན་དམ་དུ་མེད་པར་འཛིན་པ་བྱང་སའི་དངོས་བསྟན་གྱི་སྐུར་འདེབས་ཡིན་ནམ་མིན་
དང་པོ་ལྟར་ན་དེ་དོན་དམ་དུ་མེད་པར་འཛིན་པའི་ཕྱི་རོལ་པ་ཡོད་དམ་མེད། ཡོད་ན་
དེ་འདྲའི་གཞན་སྡེ་ཆོས་ཅན། བྱང་སའི་སྐུར་འདེབས་འགོག་ཡུལ་གྱི་ཕྱོགས་སྔ་

[000]
ཡིན་པར་ཐལ། ལས་འབྲས་དོན་དམ་དུ་མེད་པར་འཛིན་པའི་འཛིན་པ་བྱང་སས་དངོས་བསྟན་
གྱི་སྐུར་འདེབས་གང་ཞིག་ཁྱོད་ཀྱིས་དེ་ལྟར་དུ་འཛིན་པའི་ཕྱིར། རྟགས་སྔ་ཕྱི་
གཉིས་ཀ་ཁས། མ་ཁྱབ་ན། ངོ་བོ་ཉིད་མེད་པར་སྨྲ་བ་བྱང་སའི་སྐུར་འདེབས་
འགོག་ཡུལ་གྱི་ཕྱོགས་སྔ་ཡིན་པའི་རྒྱུ་མཚན་གང་ཡིན། ལས་དང་རྣམ་སྨིན་དོན་
དམ་དུ་མེད་པར་འཛིན་པའི་བློ་བྱང་སས་དངོས་བསྟན་གྱི་སྐུར་འདེབས་ཡིན་པར་ཐལ་
གཞན་དབང་དོན་དམ་དུ་མེད་པར་འཛིན་པའི་བློ་བྱང་སས་དངོས་བསྟན་གྱི་སྐུར་འདེབས་ཡིན་པའི་
ཕྱིར། གཞན་ཡང་དེ་བྱང་སས་དངོས་བསྟན་གྱི་སྐུར་འདེབས་ཡིན་པར་ཐལ་
དེ་བསྡུ་བས་དངོས་བསྟན་གྱི་སྐུར་འདེབས་ཡིན་པ་གང་ཞིག་བྱང་ས་དང་བསྡུ་བ་
གཉིས་སྒྲོ་སྐུར་གྱི་མཐའ་དང་དེ་སྤོང་ཚུལ་གཅིག་པའི་ཕྱིར་ཏེ། འདི་ཉིད་ལས་
བྱང་ས་དང་འདི་གཉིས་སྒྲོ་སྐུར་གྱི་མཐའ་དང་དེ་སྤོང་ཚུལ་གཅིག་གོ་ཞེས་གསུངས་པའི་ཕྱིར་
རྟགས་དང་པོ་དེ་བསྡུ་བས་དངོས་བསྟན་གྱི་སྐུར་འདེབས་ཡིན་པར་ཐལ། མངོན་བརྗོད་
ཀྱི་བག་ཆགས་ལས་བྱུང་བའི་བློ་ཀུན་རྫོབ་པ་རང་གི་མཚན་ཉིད་ཀྱིས་མ་གྲུབ་པར་ལྟ་བ་
དེ་བསྡུ་བས་དངོས་བསྟན་གྱི་སྐུར་འདེབས་གང་ཞིག་མཚུངས་པའི་ཕྱིར། རྟགས་དང་
པོ་དེར་ཐལ། བསྡུ་བ་ལས། དེ་ལ་འདི་སྐད་ཅེས་བརྗོད་པར་བྱ་སྟེ་ངོ་བོ་ཉིད་དུ་
དམིགས་པ་དེ་མངོན་པར་བརྗོད་པ་དང་ཀུན་རྫོབ་ཀྱི་རྒྱུ་ལས་བྱུང་བ་ཡིན་པར་འདོད་དམ་
ཞེས་སོགས་དང་འགལ་བའི་ཕྱིར། རྩ་བར་འདོད་ན་ཡང་མི་རིགས་པར་ཐལ་
བྱང་སའི་སྐུར་འདེབས་འགོག་ཡུལ་གྱི་གཞན་སྡེ་མེད་པའི་ཕྱིར་ཏེ། བསྟན་བཅོས་

[000]
འདི་ལས། དེ་ལ་འདིར་སྐུར་འདེབས་འགོག་པའི་ཕྱོགས་སྔ་ཁས་ལེན་མཁན་ནི་གཞན་
སྡེར་འོང་དོན་མེད་ལ། །ཞེས་གསུངས་པའི་ཕྱིར། བྱང་ས་ལས། ཚུལ་བཞིན་
མ་ཡིན་པར་རྣམ་པར་བརྟགས་ཏེ་རིགས་པ་མ་ཡིན་པས་བསྐྱེད་པའི་རྟོག་པ་ཙམ་གྱིས་འདི་
ཐམས་ཅད་ནི་བཏགས་པ་ཙམ་དུ་ཟད་དེ། །ཞེས་པའི་དོན་རྣལ་འབྱོར་སྤྱོད་པ་བས་ཐལ་
འགྱུར་བ་ལ་ཚུལ་བཞིན་མ་ཡིན་པ་སྟེ་ཚུལ་མིན་ཡིད་བྱེད་ཀྱི་རྣམ་རྟོག་གི་དབང་
གིས་རིགས་པ་མ་ཡིན་པས་བསྐྱེད་པའི་རྟོག་པ་ཙམ་གྱིས་ཆོས་རྣམས་རྟོག་པས་བཏགས་ཙམ་
ཡིན། གང་ཟག་སུས་འདི་ལྟར་ཆོས་ཐམས་ཅད་རྟོག་པས་བཏགས་ཙམ་དུ་ལྟ་བ་ཡང་
དག་པར་ལྟ་བ་ཡིན་ནོ་ཞེས་ཟེར་བ་ནི་ཆད་ལྟའི་གཙོ་བོ་ཡིན་ཞེས་པའི་དོན་ནོ། །
བྱང་ས་ལས། གང་ཟག་ཏུ་ལྟ་བ་ནི་བླ་ཡི་སྟོང་ཉིད་ལ་ལོག་པར་ཟིན་པ་དེ་ནི་
དེ་ལྟར་མིན་ནོ། །ཞེས་པའི་དོན་སྔ་མ་འདོགས་པའི་ཚིག་རང་གི་མཚན་ཉིད་ཀྱིས་ཡོད་
པ་མིན་པ་ལ་རང་མཚན་གྱིས་ཡོད་པར་འཛིན་པ་དང་གང་ཟག་བདག་ཏུ་མེད་པ་
ལ་བདག་ཏུ་ལྟ་བ་ལ་སོགས་པའི་སྒྲོ་འདོགས་ཀྱིས་ནི་བླའི་སྟེ་སྟོང་ཉིད་ལ་ལོག་པར་གཟུང་
བ་ཙམ་དང། ཤེས་བྱ་ལ་རྨོངས་པ་ཙམ་མ་གཏོགས་པ་ཤེས་བྱ་ཐམས་ཅད་ལ་སྐུར་
བ་མི་འདེབས། དེའི་དབང་གིས་དམྱལ་བར་མི་སྐྱེ། གཞན་ཆོས་འདོད་པ་ཡང་
ཕུང་བར་མི་བྱེད། བསླབ་པའི་གཞི་ལ་ཡང་གཡེལ་བར་མི་འགྱུར་ལ་
ཕྱི་མ་སྐུར་འདེབས་ཀྱིས་ཆོས་ཐམས་ཅད་ལ་སྐུར་བ་འདེབས་པ་སོགས་བཞི་
པོ་དེ་བྱེད་པ་ཡིན་པའི་ཕྱིར། །ཞེས་སྐུར་འདེབས་ཁས་ལེན་པ་དག་ལ་གནོད་བྱེད་བཞི་
བསྟན་ཏེ་གཞན་དབང་རང་གི་མཚན་ཉིད་ཀྱིས་མེད་ན་དེ་མེད་དགོས། དེ་མེད་

[000]
ན་ཆོས་ཐམས་ཅད་མེད་པར་ཁས་ལེན་དགོས། དེ་ལྟར་ཁས་ལེན་ན་ཆོས་ཐམས་ཅད་ལ་སྐུར་བ་
འདེབས། ཆོས་ཐམས་ཅད་མེད་པར་ཁས་བླངས་ན་ལས་འབྲས་དང་དཀོན་མཆོག་མེད་པར་ཁས་
ལེན་དགོས། དེ་ཁས་ལེན་ན་དེའི་དབང་གིས་ངན་སོང་དུ་སྐྱེ་བའི་ཕྱིར་དང། གཞན་
དབང་རང་གི་མཚན་ཉིད་ཀྱིས་མ་གྲུབ་པར་ཁས་ལེན་ན་ཐར་པ་མེད་པར་ཁས་ལེན་དགོས་
ཐར་པ་མེད་པར་ཁས་ལེན་ན་གང་ཟག་གཞན་ཐར་པ་འདོད་པ་རྣམས་ཐར་པ་ཡོད་
དམ་མེད་སྙམ་དུ་ཐེ་ཚོམ་ཟ་ནས་ཐར་པ་སྤོང་བར་བྱེད་པས་གཞན་ཐར་པ་འདོད་པ་རྣམས་
ཕུང་བར་བྱེད་ཅིང་བསླབ་པའི་གཞི་ལ་ཡང་གཡེལ་བར་འགྱུར་རོ། །དེ་ལྟར་བྱས་ན་
གང་ལ་གང་མེད་པ་དེ་ནི་དེས་སྟོང་ཞིང་ལྷག་མ་གང་ཡིན་པ་དེ་ནི་ཡོད་པ་ཡིན་
ལ། །ཞེས་པའི་དོན་ནི་གཞི་གཞན་དབང་གང་ལ་ཀུན་བརྟགས་གང་མེད་པ་དེ་ནི་
གཞན་དབང་ཀུན་བརྟགས་ཀྱི་ངོ་བོས་སྟོང་ཞིང་དེ་ཉིད་ཀྱི་ལྷག་མ་ཡོད་པ་ནི་གདགས་
གཞི་དངོས་པོ་ཙམ་དང་འདོགས་པ་ཙམ་ཡོད་པའོ། །གཉིས་པ་བསྡུ་བ་ནས་བཤད་པའི་
ཚུལ་ལ་གཉིས། ཕྱོགས་སྔ་མ་དགོད་ཅིང་དེའི་དོན་ལ་དྲི་ལན་བྱ་བ་དང། ལན་
བཏབ་པའི་ཕྱོགས་དགག་པའོ། །དང་པོ་ནི། བསྡུ་བ་ལས། ཐེག་པ་ཆེན་པོ་པ་
ལ་ལ་རང་གིས་ཉེས་པར་བཟུང་བས་ཞེས་སོགས་ཀྱིས་འཆད། དེ་ལ་འདིར་དོན་དམ་
གང་ཡིན་དྲིས་པ་ནི། །ཞེས་པའི་དོན་དོན་དམ་གང་ཡིན་དྲིས་པ་ནི་དོན་དམ་བདེན་པའི་
མཚན་གཞི་དྲིས་པ་ཡིན་གྱི་དོན་དམ་དུ་མེད་ཅེས་པའི་མེད་སའི་དོན་དམ་མམ་མེད་སའི་བདེན་
གྲུབ་དེ་གང་ནས་ཡིན་ཏེ། དོན་དམ་གང་ཡིན་དྲིས་པ་ན་དབུ་མ་པས་ཆོས་ཐམས་ཅད་

[000]
ཀྱི་ངོ་བོ་ཉིད་དེ་རང་གི་མཚན་ཉིད་ཀྱིས་མེད་པ་གང་ཡིན་པའོ་ཞེས་ལན་བཏབ་པ་
གང་ཞིག་མེད་སའི་དོན་དམ་དེ་དྲིས་ན་དབུ་མ་པས་ཆོས་ཐམས་ཅད་ཀྱི་སྟེང་གི་དོན་དམ་
བདེན་པའོ་ཞེས་ལན་མི་འདེབས་པའི་ཕྱིར་ཏེ། དབུ་མ་པས་ཆོས་ཐམས་ཅད་ཀྱི་སྟེང་
གི་དོན་དམ་བདེན་པ་དེ་མེད་སའི་དོན་དམ་ཡིན་པར་མི་འདོད་པའི་ཕྱིར། དེ་བཞིན་
དུ་ཀུན་རྫོབ་གང་ཡིན་དྲིས་པ་ན་ཡང་ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་
རྫོབ་དེ་གང་ཡིན་ཞེས་དྲིས་པ་ཡིན་གྱི་ཆོས་རྣམས་ཐ་སྙད་དུ་ཡོད་ཅེས་པའི་ཡོད་སའི་ཐ་སྙད་
དེ་གང་ཡིན་ཞེས་དྲིས་པ་མ་ཡིན་ཏེ། །དེ་འདྲའི་ཡོད་སའི་ཐ་སྙད་དེ་ཐ་སྙད་དཔྱོད་
བྱེད་ཀྱི་ཚད་མ་ལ་བྱེད་པ་གང་ཞིག་དེ་ལྟར་དྲིས་ན་དབུ་མ་པས་ངོ་བོ་ཉིད་དུ་
དམིགས་པ་གང་ཡིན་པའི་བློ་ཀུན་རྫོབ་པའོ་ཞེས་ལན་འདེབས་པར་མི་རིགས་པའི་ཕྱིར་ཏེ་
དེ་འདྲའི་བློ་དེ་བློ་དོན་མཐུན་མ་ཡིན་པར་དབུ་མ་པས་འདོད་པ་གང་ཞིག་ཐ་
སྙད་དུ་ཡོད་ཅེས་པའི་ཡོད་སའི་ཐ་སྙད་དེ་བློ་དོན་མཐུན་ཡིན་པར་དབུ་མ་པས་ཀྱང་འདོད་
པའི་ཕྱིར། གཉིས་པ་ལན་བཏབ་པའི་ཕྱོགས་དགག་པ་ལ་གཉིས། གཞན་
གྱི་གྲུབ་མཐའ་ལ་འགལ་བ་བསྟན་པ་དང། རང་གི་གྲུབ་མཐའ་ལ་འགལ་བ་སྤང་
པའོ། །དང་པོ་ནི། དེ་ལ་ཐོག་མར་ཀུན་རྫོབ་ཀྱི་ངོས་འཛིན་འགོག་པ་ནི་བསྡུ་བ་
ལས་ཞེས་སོགས་ཀྱིས་འཆད། ངོ་བོ་ཉིད་དུ་དམིགས་པ་དེ་མངོན་པར་བརྗོད་པ་དང་ཀུན་
རྫོབ་ཀྱི་རྒྱུ་ལས་བྱུང་བ་ཡིན་པར་འདོད་དམ་འོན་ཏེ་མངོན་པར་བརྗོད་པ་དང་ཀུན་རྫོབ་
ཙམ་ཞིག་ཡིན་པར་འདོད་ཅེས་པའི་མངོན་པར་བརྗོད་པ་ནི་རྟོག་པའོ། །འདིར་ཡང་
དོན་དམ་དུ་ཡོད་མེད་ཀྱི་བརྟག་པ་བྱ་དགོས་མོད་ཀྱང་དོན་འདྲ་ཞིང་བརྟག་པ་སྔ་མ་

[000]
གོ་སླ་བས་དེ་ལྟར་བཤད་དོ། །ཞེས་པའི་བརྟག་པ་སྔ་མ་ནི་རྣམ་རིག་པས་ཐལ་འགྱུར་བ་
ལ་ཆོས་རྣམས་རང་གི་མཚན་ཉིད་ཀྱིས་གྲུབ་པར་དམིགས་བཞིན་དུ་རང་མཚན་གྱིས་མེད་ཅེས་པ་
མི་རིགས་ཏེ། དེ་ལྟར་བརྗོད་པ་ལ་རང་གི་མཚན་ཉིད་ཀྱིས་གྲུབ་པར་རྟོགས་པའི་ཚད་
མས་གནོད་པའི་ཕྱིར། །ཞེས་སྨྲས་པ་ལ་ཐལ་འགྱུར་བས་དེ་འདྲའི་བློས་མི་གནོད་དེ་
བློ་དེ་ལོག་ཤེས་སམ་འཁྲུལ་ཤེས་ཡིན་པའི་ཕྱིར་ཞེས་ལན་འདེབས་པར་བྱེད་པ་ལ་
རྣམ་རིག་པས་འོ་ན་དེ་འདྲའི་འཁྲུལ་ཤེས་དེ་རང་མཚན་གྱིས་ཡོད་དམ་མེད་ཅེས་པའི་
བརྟག་པ་དེ་ཡིན་ནོ། །དེའི་ཕྱིར་དགོངས་འགྲེལ་གྱི་འགྲེལ་ཆེན་ཁ་ཅིག་ལས་ཀུན་
བརྟགས་བདེན་པ་གཉིས་ཀར་མེད་ལ་གཟུང་འཛིན་གཉིས་ཀྱི་གཞན་དབང་གི་རྟེན་ཅིང་
འབྲེལ་བར་འབྱུང་བ། །ཞེས་སོགས་ཀྱི་དོན་ནི་དེ་འདྲའི་འགྲེལ་ཆེན་དེར་ཀུན་
བརྟགས་བདེན་པ་གཉིས་ཀར་མེད་པ་དང་གཟུང་འཛིན་རྫས་ཐ་དད་དུ་གྲུབ་པའི་གཞན་དབང་
ཡོད་པར་བསྟན་པ་དེ་ལ་རྗེ་བླ་མས་འདི་ལྟར་གསུངས་ཏེ། དེ་ལྟར་བསྟན་པ་དེ་
མདོ་སྡེ་དགོངས་འགྲེལ་གྱི་དགོངས་པ་མ་ཡིན་ཏེ། དེ་ལྟར་ཡིན་ན་རྣམ་རིག་
པས་ཁས་ལེན་དགོས་པ་ལ་ཐེག་བསྡུས་སུ་དགོངས་འགྲེལ་དྲངས་ནས་གཟུང་འཛིན་རྫས་
ཐ་དད་དུ་གྲུབ་པ་ཀུན་བརྟགས་སུ་བཤད་འདུག་པས་འགྲེལ་ཆེན་དེར་དེ་གཞན་དབང་དུ་བཤད་
པ་མི་རིགས་པའི་ཕྱིར། དེར་མ་ཟད་ཀུན་བརྟགས་དེ་ལྟར་བཤད་པ་དེ་མི་འཐད་
དེ། དེ་ཐ་སྙད་དུ་ཡོད་པར་བཤད་པའི་ཕྱིར་ཏེ། བསྡུ་བ་ལས་ཐ་སྙད་ལས་ནི་
དེའི་ངོ་བོ་ཉིད་ཡིན་པར་བརྗོད་པར་བྱའོ། །ཞེས་གསུངས་པའི་ཕྱིར། ཁ་ཅིག་གིས་

[000]
འགྲེལ་ཆེན་དེ་ཐོགས་མེད་ཀྱིས་མཛད་ཟེར་བ་ནི་མ་བརྟགས་པ་ཆེན་པོ་ཡིན་ཏེ་
འགྲེལ་ཆེན་དེར་རྣམ་ངེས་ཀྱི་ལུང་ཡང་དྲངས་འདུག་པས་རྣམ་ངེས་རྩོམ་པ་པོ་ཆོས་ཀྱི་གྲགས་པ་
ཡིན་པ་གང་ཞིག་དཔལ་ལྡན་ཆོས་ཀྱི་གྲགས་པ་ཐོགས་མེད་ཀྱི་རྗེས་སུ་བྱུང་བའི་
ཕྱིར། ཐོགས་མེད་ཀྱིས་མཛད་པའི་དགོངས་འགྲེལ་གྱི་འགྲེལ་པ་རྣམ་པར་གཏན་ལ་དབབ་
པ་བསྡུ་བར་དགོངས་འགྲེལ་གྱི་གླེང་གཞིའི་ལེའུ་མ་གཏོགས་ལེའུ་གཞན་རྣམས་ཕལ་ཆེ་བ་
དྲངས་ནས་དེ་དག་གི་དཀའ་བའི་གནད་རྣམས་ལེགས་པར་གཏན་ལ་ཕབ་འདུག་པས་དེ་ལས་གཞན་
པའི་དགོངས་འགྲེལ་གྱི་འགྲེལ་པ་ཟུར་དུ་མཛད་དགོས་པ་མི་སྣང་ངོ་ཞེས་གསུངས་
དེའི་མཇུག་ཐོགས་སུ་ཕྱིས་ཀྱི་ཁ་ཅིག་ཀྱང་ཞེས་པའི་ཕྱོགས་སྔ་མ་ནི་ཇོ་ནང་པའོ་
།གཉིས་པ་རང་གི་གྲུབ་མཐའ་ལ་འགལ་བ་སྤོང་བ་ནི། གལ་ཏེ་བྱང་ས་དང་བསྡུ་བ་ལས་
གཞན་དབང་དོན་དམ་པར་ཡོད་པར་གསུངས་པ་ལྟར་ཡིན་ན་དགོངས་འགྲེལ་ལས་ཞེས་སོགས་
ཀྱིས་འཆད། གཞན་དབང་དོན་དམ་བདེན་པ་ཡིན་ན་དགོངས་འགྲེལ་ལས་འདུས་བྱས་
ཡིན་ན་དོན་དམ་མིན་པར་གསུངས་པ་སོགས་ལུང་དྲུག་དང་མི་འགལ་ལམ་ཞེ་ན་
མི་འགལ་ཏེ། དོན་དམ་པར་ཡོད་པ་དང་ཀུན་རྫོབ་ཏུ་ཡོད་པ་ལ་འཇོག་ཚུལ་
གཉིས་གསུངས་པས། རྟོག་པས་བཏགས་ཙམ་དུ་གྲུབ་པ་འཇོག་ཚུལ་དང་པོའི་དབང་
དུ་བྱས་པའི་ཀུན་རྫོབ་ཏུ་ཡོད་པའི་དོན་དང། རྟོག་པས་བཏགས་ཙམ་མ་ཡིན་པར་ཡུལ་
རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་དང་པོའི་དབང་དུ་བྱས་པའི་དོན་
དམ་དུ་ཡོད་པའི་དོན་ཡིན། རྣམ་དག་ལམ་གྱི་དམིགས་པ་མཐར་ཐུག་ཏུ་གྲུབ་པ་འཇོག་ཚུལ་

[000]
གཉིས་པའི་དབང་དུ་བྱས་པའི་དོན་དམ་བདེན་པའི་དོན་དང། དེ་མ་ཡིན་པ་གཉིས་པའི་དབང་དུ་
བྱས་པའི་ཐ་སྙད་དུ་ཡོད་པའི་དོན་ནོ། །དེས་ན་དགོངས་འགྲེལ་ལས་དེ་ལྟར་གསུངས་པ་དང་
དབུས་མཐའ་དང་དེའི་འགྲེལ་པ་དང་མདོ་སྡེ་རྒྱན་དང་དེའི་འགྲེལ་པ་རྣམས་སུ་གསུངས་པའི་དོན་དམ་
རྣམས་ཕྱི་མའི་དབང་དུ་བྱས། བསྡུ་བ་ལས་རྒྱུ་མཚན་དང་རྣམ་རྟོག་ཀུན་རྫོབ་ཏུ་གསུངས་
པ་ཕྱི་མའི་ཀུན་རྫོབ་ཀྱི་དབང་དུ་བྱས་པ་ཡིན་ནོ། །མདོ་སྡེ་རྒྱན་ལས། ཡོད་
མིན་མེད་མིན་དེ་བཞིན་མིན་གཞན་མིན། །སྐྱེ་དང་འཇིག་མེད་འབྲི་བར་མི་འགྱུར་
ཏེ། །འཕེལ་བ་མེད་ཅིང་རྣམ་པར་དག་པའང་མེད། །རྣམ་པར་དག་འགྱུར་དེ་ནི་དོན་
དམ་མཚན། །ཞེས་པས་དོན་དམ་བདེན་པ་མཚན་ཉིད་ལྔ་ལྡན་དུ་བཤད་ལ། དེ་ལ་
མཚན་ཉིད་ལྔ་ནི་ཡོད་མིན་མེད་མིན་གྱི་མཚན་ཉིད། གཅིག་དང་ཐ་དད་མིན་པའི་
མཚན་ཉིད། སྐྱེ་འཇིག་མེད་པའི་མཚན་ཉིད། འཕེལ་འགྲིབ་མེད་པའི་མཚན་
ཉིད། རྣམ་པར་དག་པ་དང་རྣམ་པར་དག་པ་མེད་པའི་མཚན་ཉིད་དང་ལྔ། །དང་པོ་ནི་
དོན་དམ་བདེན་པ་དེ་ཀུན་བརྟགས་དང་གཞན་དབང་གི་ངོ་བོར་ཡོད་པ་མ་ཡིན་ཡོངས་གྲུབ་ཀྱི་
ངོ་བོར་མེད་པ་མ་ཡིན་པའོ། །གཉིས་པ་ནི། དོན་དམ་བདེན་པ་རང་གི་སྟོང་གཞི་ཆོས་
ཅན་དང་གཅིག་མ་ཡིན་འབྲེལ་མེད་དོན་གཞན་གྱི་ཐ་དད་མ་ཡིན་པའོ། །གསུམ་པ་ནི་
དོན་དམ་བདེན་པ་རང་གི་ངོ་བོ་སྐྱེ་བ་དང་འཇིག་པ་མ་ཡིན་པའོ། །བཞི་པ་ནི་
དོན་དམ་བདེན་པའི་ངོ་བོ་ལ་འཕེལ་བ་དང་འགྲིབ་བ་མེད་པའོ། ལྔ་པ་ནི། དོན་དམ་
བདེན་པའི་ངོ་བོ་ལ་སེམས་ཅན་གྱི་དུས་སུ་རང་གི་ངོ་བོ་སྒྲིབ་པའི་རྣམ་པར་མ་དག་པ་དང་

[000]
སངས་རྒྱས་པའི་དུས་སུ་རང་གི་ངོ་བོ་སྒྲིབ་པའི་རྣམ་པར་དག་པའི་ཁྱད་པར་དེ་ལྟར་མེད་པའོ། །
འགའ་ཞིག་གིས་དོན་དམ་བདེན་པ་མཚན་ཉིད་ལྔ་ལྡན་ལ། ཟབ་པ། ཞི་བ་
སྤྲོས་པ་དང་བྲལ་བ། འོད་གསལ་བ། འདུས་མ་བྱས་དང་ལྔར་གསུངས། དང་པོ་
ནི། སོ་སྐྱེས་མངོན་སུམ་གྱིས་ཡུལ་མ་ཡིན་པས་ཟབ་པའོ། །གཉིས་པ་ནི་
རང་གི་ངོ་བོ་ཉོན་མོངས་ཀྱིས་ཞི་བའོ། །གསུམ་པ་ནི། དོན་དམ་བདེན་པ་དེ་རང་
མངོན་སུམ་དུ་གཟིགས་པའི་གཟིགས་ངོར་ཀུན་རྫོབ་དང་དགག་བྱའི་སྤྲོས་པ་ཐམས་ཅད་དང་བྲལ་བའམ་
རང་མངོན་སུམ་དུ་གཟིགས་པའི་རྣམ་དག་ལམ་གྱིས་ཇི་ལྟར་གཟིགས་པ་ལྟར་དུ་སྒྲས་བརྗོད་མི་ནུས་
པ་དང་རྟོག་པས་དེ་ལྟར་རྟོགས་མི་ནུས་པའོ། །བཞི་པ་ནི། རང་གི་ངོ་བོ་རང་
བཞིན་གྱིས་འོད་གསལ་བ་དང། ལྔ་པ་ནི། རང་ཉིད་རྒྱུ་རྐྱེན་གྱིས་འདུས་
མ་བྱས་པའོ། །བསྡུ་བ་ལས། མངོན་པར་བརྗོད་པ་ལ་ཡོངས་སུ་གོམས་པའི་མིང་ལ་
གནས་པའི་རྣམ་པར་ཤེས་པའི་དམིགས་པ་གཟུགས་ལ་སོགས་པའི་མིང་ཅན་གྱི་དངོས་པོ་གཟུགས་
ལ་སོགས་པའི་བདག་ཉིད་གང་གིས་ཡོད་པ་དེ་ནི་བདག་ཉིད་དེས་རྫས་དང་དོན་དམ་པ་གཉིས་ཀར་
ཡང་མེད་དོ། །ཞེས་གསུངས་པའི་དོན་ཡང། མངོན་པར་བརྗོད་པ་སྟེ་མངོན་བརྗོད་ཀྱི་
བག་ཆགས་ཡོངས་སུ་གོམས་པའི་མིང་ལ་གནས་པའི་རྣམ་པར་ཤེས་པ་སྟེ་རྟོག་པ་དང་
དེའི་དམིགས་པ་སྟེ་དེའི་སྣང་ཡུལ་གཟུགས་ལ་སོགས་པའི་མིང་ཅན་གྱི་དངོས་པོ་སྟེ་ཞེན་
གཞིའི་གཟུགས་སམ་གཟུགས་ལ་སོགས་པའི་དོན་སྤྱི་དེ་ནི་གཟུགས་ལ་སོགས་པའི་བདག་ཉིད་དུ་རྟོག་
པ་གང་གིས་གཟུགས་ལ་སོགས་པའི་བདག་ཉིད་དུ་ཡོད་པར་བཞག་པ་དེ་ནི་རྟོག་པ་དེས་དེར་
བཞག་པ་ཙམ་མ་གཏོགས་གཟུགས་སོགས་ཀྱི་ངོ་བོར་མ་གྲུབ་པས་དེ་འདྲའི་གཟུགས་
སོགས་ཀྱི་མིང་ཅན་གྱི་དངོས་པོ་ཞེས་དོན་སྤྱི་དེ་ནི་རྫས་ཡོད་དང་དོན་དམ་གཉིས་

[000]
གང་དུ་ཡང་མེད་ཅེས་པའི་དོན་ནོ། །འདི་ཚེ་རབས་སྔོན་མར་གཟུགས་ཞེས་བརྗོད་པའི་སྒྲ་
ཡང་དང་ཡང་དུ་བརྗོད་ཅིང་གོམས་པའི་བག་ཆགས་ཀྱི་དབང་གིས་གཟུགས་ལ་གཟུགས་སོ་སྙམ་དུ་
རྟོག་པའི་རྟོག་པ་དེ་ལ་གཟུགས་སུ་སྣང་བའི་གཟུགས་སྣང་ངམ་གཟུགས་ཀྱི་དོན་སྤྱི་དེ་རྟོག་
པ་དེ་ལ་གཟུགས་སུ་སྣང་བ་ཙམ་མ་གཏོགས་དེ་གཟུགས་ཀྱི་ངོ་བོར་མ་གྲུབ་ཅིང་དེ་
ལྟར་སྣང་བ་དེ་རྟོག་པ་དེས་བཞག་པ་ཙམ་ཡིན་པས་རྫས་ཡོད་དང་དོན་དམ་དུ་མེད་
པར་བསྟན། དེ་ལྟ་བས་ན་གཟུགས་ལ་སོགས་པའི་མིང་ཅན་གྱི་ཆོས་དེ་དག་གི་
ངོ་བོ་ཉིད་ཡོད་པ་མ་ཡིན་པ་ལས་ཞེས་སོགས་ཀྱིས་གཟུགས་སོགས་ཀྱི་མིང་ཅན་ནམ་གཟུགས་ལ་སོགས་པའི་
དོན་སྤྱི་དེ་དག་གཟུགས་ལ་སོགས་པ་དེ་དག་གི་ངོ་བོར་ཡོད་པ་མ་ཡིན་པ་ལས་
རྟོག་པ་དེས་ཀུན་བརྟགས་པ་གང་ཡིན་པ་དེ་ནི་རྟོག་པས་བཏགས་པའི་བཏགས་ཡོད་
ཡིན་པར་རིག་པར་བྱའོ། །ཞེས་དོན་སྤྱི་དེ་བཏགས་ཡོད་དུ་བསྟན། ཡང་བསྡུ་
བ་ལས། མངོན་པར་བརྗོད་པ་ལ་ཡོངས་སུ་གོམས་པ་རྣམ་པར་བསལ་བའི་མིང་
ཅན་གྱི་ཞེས་སོགས་ཀྱི་དོན་ནི། །མངོན་པར་བརྗོད་པ་ལ་ཡོངས་སུ་གོམས་པ་
རྣམ་པར་བསལ་བའི་མིང་ཅན་ཞེས་པས་མངོན་བརྗོད་ཀྱི་བག་ཆགས་ཡོངས་སུ་གོམས་
པ་རྣམ་པར་བསལ་བ་སྟེ་བྲལ་བའི་མིང་ཅན་ཏེ་དེ་འདྲའི་མིང་དང་ལྡན་པའི་
རྣམ་པར་ཤེས་པའི་དམིགས་པ་གཟུགས་ལ་སོགས་པའི་མིང་དང་ལྡན་པའི་དངོས་པོ་སྒྲ་རྟོག་གིས་བརྗོད་
དུ་མེད་པའི་བདག་ཉིད་ཤེས་པ་གང་གིས་ཡོད་པར་བཞག་པ་དེ་ནི་རྫས་ཡོད་དང་དོན་
དམ་གཉིས་གར་ཡོད་པ་ཡིན་པར་རིག་པར་བྱའོ། །ཞེས་གཟུགས་ལ་སོགས་པ་རྫས་

[000]
ཡོད་ཡིན་པར་བསྟན། དེས་ན་གཟུགས་ལྟ་བུ་ལ་མཚོན་ན། གཟུགས་ཀྱི་
མིང་ཅན་གྱི་དངོས་པོ། གཟུགས་འཛིན་རྟོག་པ་ལ་གཟུགས་སུ་སྣང་བའི་
གཟུགས་སྣང། གཟུགས་ཀྱི་དོན་སྤྱི། ཞེན་གཞིའི་གཟུགས་རྣམས་དོན་
གཅིག་གཟུགས་དང། བརྗོད་དུ་མེད་པའི་གཟུགས་གཉིས་དོན་གཅིག་
གོ་གཟུགས་ཀྱི་དོན་སྤྱི་ལ་གཟུགས་ཀྱི་མིང་ཅན་ཞེས་བརྗོད་པ་ནི་གཟུགས་
འཛིན་རྟོག་པ་ལ་དོན་སྤྱི་དང་གཟུགས་གཉིས་དབྱེར་མེད་གཅིག་ཏུ་སྣང་བའི་རྒྱུ་མཚན་
གྱིས་དེ་ལྟར་བཤད། ཞེན་གཞིའི་གཟུགས་ལ་དེའི་མིང་ཅན་ཞེས་བརྗོད་
པའི་རྒྱུ་མཚན་ཡོད་དེ། རྟོག་པ་དེས་གཞི་གཟུགས་ལྟ་བུ་རྗེན་གཅེར་དུ་
རྟོགས་མི་ནུས་པར་དོན་སྤྱི་བརྒྱུད་པའི་སྒོ་ནས་རྟོགས་དགོས་པས་དེ་ལྟར་བརྗོད་པའི་ཕྱིར་
གཟུགས་ལྟ་བུ་ལ་བརྗོད་དུ་མེད་པའི་དངོས་པོ་ཞེས་བརྗོད་པ་ནི་སྒྲ་རྟོག་གིས་བརྗོད་དུ་
མེད་པའོ། །ཡོངས་སུ་གོམས་པ་རྣམ་པར་བསལ་བའི་མིང་ཅན་གྱི་རྣམ་པར་ཤེས་
པའི་ཞེས་པས་རྟོག་མེད་རྣམ་ཤེས་དེ་བསྟན། རྫས་ཡོད་དང། བཏགས་ཡོད་ཀྱི་
དོན་ནི། རང་ཉིད་ངེས་པ་ལ་ཆོས་གཞན་ངེས་པ་ལ་ལྟོས་མི་དགོས་པ་དང་
དགོས་པའོ། །འོ་ན་བུམ་པ་རྫས་ཡོད་ཡིན་ནམ་ཞེ་ན་འདོད་པའོ། །དེ་རྫས་
ཡོད་མ་ཡིན་ཏེ། རང་ཉིད་ངེས་པ་ལ་ཆོས་གཞན་ངེས་པ་ལ་ལྟོས་པའི་ཕྱིར་ཏེ་
ལྟོ་ལྡིར་བ་ངེས་པ་ལ་ལྟོས་པའི་ཕྱིར་ཞེ་ན། ལྟོ་ལྡིར་བ་ཆོས་གཞན་མ་
ཡིན་པའི་ཕྱིར་ཏེ། དེ་བུམ་པ་ཡིན་པའི་ཕྱིར་རོ། །རང་ཉིད་ངེས་པ་ལ་མཚན་
ཉིད་ངེས་པ་ལ་ལྟོས་པའི་ཕྱིར་ཞེ་ན། འོ་ན་མཚོན་བྱ་ཡིན་ན་བཏགས་ཡོད་

[000]
ཡིན་པས་ཁྱབ་པར་ཐལ་བར་འགྱུར་རོ། །དབུས་མཐའ་ལས། དོན་དང་ཐོབ་དང་
སྒྲུབ་པ་ནི། །དོན་དམ་རྣམ་པ་གསུམ་དུ་འདོད། །ཅེས་པས་དོན་དོན་དམ་དང། ཐོབ་
པ་དོན་དམ་དང། སྒྲུབ་པ་དོན་དམ་གསུམ་བསྟན། དང་པོའི་མཚན་གཞི་ནི་
དེ་བཞིན་ཉིད་ལྟ་བུ། གཉིས་པ་ནི་ཐེག་ཆེན་གྱི་ཐར་པ་ལྟ་བུ། གསུམ་པ་ནི་
ཐེག་ཆེན་གྱི་མཐོང་ལམ་བར་ཆད་མེད་ལམ་ལྟ་བུའོ། །འདི་གསུམ་དབུ་མ་པའི་སྐབས་
སུ་གཞི་ལམ་འབྲས་གསུམ་གྱི་དབུ་མ་ཡིན། དབུས་མཐའ་ལས། རྣམ་དག་
སྤྱོད་ཡུལ་རྣམ་གཉིས་ཏེ། །གཅིག་པུ་ཁོ་ནར་བརྗོད་པ་ཡིན། །ཞེས་པའི་རྣམ་པ་
གཉིས་ནི་ཉོན་སྒྲིབ་རྣམ་པར་དག་བྱེད་ཀྱི་བར་ཆད་མེད་ལམ་དང། ཤེས་སྒྲིབ་རྣམ་
པར་དག་བྱེད་ཀྱི་བར་ཆད་མེད་ལམ་མོ། །གཅིག་པུ་ཁོ་ནར་བརྗོད་པ་ཡིན་ཞེས་
པས་ཡེ་ཤེས་དེ་གཉིས་ཀྱི་ཡུལ་ལ་ཡོངས་གྲུབ་གཅིག་པུ་ཡིན་ཞེས་བསྟན་
དེ་ལྟར་བསྟན་པ་ལ་གཞན་གྱིས། ལུགས་འདིས་ཡེ་ཤེས་དེ་རང་རིག་ཏུ་བཞེད་པས་
ཡེ་ཤེས་ཀྱང་ཡུལ་དུ་འགྱུར་རོ་སྙམ་ན་ཞེས་རྩོད་པ་དང། དེའི་ལན་དུ་ཡུལ་གང་ལ་
ལྟོས་ནས་དེ་ཁོ་ན་ཉིད་ཀྱི་དོན་རྟོགས་པའི་ཡུལ་དེ་ལ་དགོངས་པས་སྐྱོན་མེད་ཅེས་གསུངས་
འདིའི་དགོངས་པ་འགྲེལ་ཚུལ་ལ་གཉིས་ལས། མཁས་དབང་ཁ་ཅིག་
གིས་ཡེ་ཤེས་དེ་རང་རིག་ཏུ་བཞེད་པས་ཡེ་ཤེས་ཀྱང་ཞེས་པའི་རང་རིག་དེ་འཛིན་
རྣམ་ཡན་གར་བ་ལ་རང་རིག་ཏུ་བྱས་པའི་རང་རིག་དེ་ལ་མི་བཞེད་པར་ཡེ་ཤེས་
རང་ཉིད་ཀྱིས་རང་རིག་པ་ལ་བྱས། ལན་འདེབས་པ་ན་ཡེ་ཤེས་རང་ཉིད་ཀྱིས་

[000]
རང་ཉིད་རྟོགས་ཀྱང་ཡེ་ཤེས་དེ་དོན་དམ་བདེན་པར་མི་འགྱུར་ཏེ། གཅིག་པུ་ཁོ་
ནར་བརྗོད་པ་ཡིན་ཞེས་པའི་དོན་ཡེ་ཤེས་རང་ཉིད་ཀྱིས་ཡུལ་གང་རྟོགས་པ་ལ་ལྟོས་ནས་
རང་ཉིད་དེ་བཞིན་ཉིད་རྟོགས་པའི་བློར་འཇོག་ཐུབ་པའི་ཡུལ་དེ་ལ་དགོངས་
པས་སྐྱོན་མེད་ཅེས་སྐྱོན་སྤོང་མཛད་པ་ཡིན་ཞེས་བཞེད་དོ། །དེ་དག་གིས་ནི་
ཐེག་ཆེན་མཐོང་ལམ་བར་ཆད་མེད་ལམ་གྱིས་རང་ཉིད་རྟོགས་པ་ཡང་བསྟན་པ་ཡིན་ཏེ་
དེས་རང་ཉིད་མ་རྟོགས་ན་གོང་གི་དྭོགས་པ་འོང་དོན་མེད་པའི་ཕྱིར་དང། རྗེ་བླ་
མས་སྐྱོན་སྤོང་མཛད་པ་ནའང་ཡུལ་གང་ལ་དགོངས་ནས་དེ་ཁོ་ན་ཉིད་ཀྱི་དོན་
རྟོགས་པའི་ཡུལ་དེ་ལ་དགོངས་པས་སྐྱོན་མེད་ཅེས་གསུངས་དོན་མེད་པའི་ཕྱིར་ཞེས་
བཞེད། གཞན་ཡང་དེས་རང་ཉིད་མ་རྟོགས་ན། དོན་དམ་བདེན་པའི་མཚན་ཉིད་
ཀྱི་ཟུར་དུ་ཁྱོད་ལ་ལྟོས་ཏེ་མཐར་ཐུག་སྤྱོད་པའི་རིགས་ཤེས་ཚད་མར་སོང་བ་ཞེས་སྦྱར་
དགོས་པའི་རྒྱུ་མཚན་ཡང་ཐེག་ཆེན་མཐོང་ལམ་བར་ཆད་མེད་ལམ་གྱིས་རང་ཉིད་རྟོགས་
ཀྱང་རང་ཉིད་མཐར་ཐུག་སྤྱོད་པའི་རིགས་ཤེས་ཚད་མར་འཇོག་པ་དེ་རང་ཉིད་རྟོགས་
པའི་ཆ་ནས་མི་འཇོག་པར་དོན་དམ་བདེན་པ་རྟོགས་པའི་ཆ་ནས་བཞག་པ་ཡིན་པས་
དེའི་མཚན་ཉིད་ཀྱི་ཟུར་དུ་དེ་ལྟར་སྦྱར་བ་ཡིན་གསུངས། ཡེ་ཤེས་སྙིང་
པོ་ཀུན་ལས་བཏུས་ལས། གཟུང་དང་འཛིན་པ་ལས་གྲོལ་བའི། །རྣམ་ཤེས་དམ་པའི་
དོན་དུ་ཡོད། །བློ་མཚོའི་ཕ་རོལ་ཕྱིན་པ་ཡི། །རྣལ་འབྱོར་སྤྱོད་པའི་
གཞུང་དུ་གྲགས། །ཞེས་པའི་དོན་ནི། གཟུང་འཛིན་གཉིས་ལས་གྲོལ་
ཞིང་དེས་སྟོང་པ་རྟོགས་པའི་བློ་དེ་འཁོར་བའི་རྒྱ་མཚོའི་ཕ་རོལ་དུ་བགྲོད་པར་བྱེད་

[000]
པའི་ལམ་དང་དོན་དམ་དུ་ཡོད་ཅེས་རྣལ་འབྱོར་སྤྱོད་པ་སྟེ་སེམས་ཙམ་པའི་གཞུང་དུ་
གྲགས་ཞེས་པའོ། །ཞེས་གསུངས་པ་ཡང་དོན་དམ་པར་ཡོད་ཚུལ་སྔ་མ་ལ་དགོངས་
སོ་ཞེས་གཟུང་འཛིན་གཉིས་ཀྱིས་སྟོང་པར་རྟོགས་པའི་བློ་དེ་འཇོག་ཚུལ་དང་པོའི་དབང་
དུ་བྱས་པའི་དོན་དམ་དུ་གསལ་བར་གསུངས། དབུ་མ་འཇུག་པ་དང་རྩ་
ཤེས་སོགས་དབུ་མའི་བསྟན་བཅོས་དུ་མ་ནས་རྣལ་འབྱོར་སྤྱོད་པ་སེམས་ཙམ་པ་དང་
རྩོད་པ་ན་གཞི་གཞན་དབང་ཡོད་མེད་རྩོད་པ་ཡང་ཐ་སྙད་ཀྱི་དབང་དུ་བྱས་པ་
མིན་ཏེ་དབུ་སེམས་གཉིས་ཀས་དེ་ཐ་སྙད་དུ་ཡོད་པར་ཁས་ལེན་པ་ལ་མི་མཐུན་
པ་མེད་པའི་ཕྱིར། སེམས་ཙམ་པས་གཞན་དབང་དོན་དམ་པར་ཡོད་པ་དང་
དབུ་མ་པས་གཞན་དབང་དོན་དམ་པར་མེད་ཅེས་དོན་དམ་དུ་ཡོད་མེད་རྩོད་
པ་ཡིན་པས་གོང་གི་དེ་གཉིས་ལེགས་པར་ཕྱེད་དགོས་སོ་ཞེས་པ་སྟེ་འཇོག་
ཚུལ་དང་པོའི་དབང་དུ་བྱས་པའི་དོན་དམ་དུ་ཡོད་ཚུལ་དང་ཕྱི་མའི་དབང་དུ་བྱས་པའི་
དོན་དམ་པ་ཡོད་ཚུལ་སོ་སོར་ཕྱེད་དགོས་སོ། །དེ་ཡང་དབུ་མ་པས་
དོན་དམ་དུ་མེད་པར་འདོད་པ་ནི་འཇོག་ཚུལ་དང་པོའི་དབང་དུ་བྱས་ནས་མེད་
ཅེས་པ་མ་གཏོགས་ཕྱི་མའི་དབང་དུ་བྱས་པའི་དོན་དམ་ཁས་ལེན་ཏེ། དེས་རྣམ་
དག་ལམ་གྱི་དམིགས་པ་མཐར་ཐུག་ཁས་ལེན་པའི་ཕྱིར་རོ། །སློབ་དཔོན་
སྐུ་མཆེད་ཀྱི་གཞུང་དུ་ནི་དོན་དམ་པའི་རྣམ་གཞག་ཕྱི་མའི་ཕྱོགས་ལ་བརྟེན་པ་
མང་དུ་འབྱུང་ངོ་ཞེས་པ་ནི། སློབ་དཔོན་དབྱིག་གཉེན་གྱི་གཞུང་ལས་ནི་

[000]
དོན་དམ་པའི་རྣམ་གཞག་ཕྱི་མ་སྟེ་རྣམ་དག་ལམ་གྱི་དམིགས་པ་མཐར་ཐུག་
ལ་དོན་དམ་དུ་གསུངས་པ་མ་གཏོགས་རྟོག་པས་བཏགས་ཙམ་མ་ཡིན་པར་ཡུལ་
རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་ལ་དོན་དམ་པར་ཡོད་
ཅེས་པ་དེ་གསལ་བར་མ་གསུངས། ཐོགས་མེད་ཀྱི་ལུགས་ནི་སྔར་བཤད་ཟིན་
པའི་བསྡུ་བ་སོགས་ནས་བཤད་དོ། །དེ་ལྟར་ན་རྣམ་དག་ལམ་གྱི་དམིགས་པ་མཐར་
ཐུག་འཇོག་ཚུལ་གཉིས་པའི་དབང་དུ་བྱས་པའི་དོན་དམ་ཡིན་ནམ་མིན་
ཡིན་ན་གང་ཟག་གི་བདག་མེད་ཀྱི་ཡོངས་གྲུབ་དེ་རྣམ་དག་ལམ་གྱི་དམིགས་པ་
མཐར་ཐུག་ཡིན་མིན་སྤྱི་དོན་རྒོལ་ངན་ཚར་གཅོད་ན་རྩོད་པ་མང་དུ་ཡོད་
པ་དང། འདིའི་སྐབས་ཀྱི་རྣམ་དག་ལམ་གྱི་དམིགས་པ་མཐར་ཐུག་ཅེས་པ་དེ་
ཆོས་ཀྱི་བདག་མེད་ཀྱི་དབང་དུ་བྱས་པའི་ཡོངས་གྲུབ་ལ་བཞག་དགོས་པ་འདྲ་གསུངས་
རྣམ་དག་ལམ་གྱི་དམིགས་པ་མཐར་ཐུག་དོན་དམ་དུ་བཞག་པ་དེའི་ཟླས་དྲངས་པ་
སྟེ་ཐད་དྲངས་པའི་ཀུན་རྫོབ་ཏུ་ཡོད་ཚུལ་ཇི་ལྟར་ཡིན་སྙམ་ན། བསྟན་
བཅོས་འདི་ཉིད་ལས། ངོ་བོ་ཉིད་དང་པོ་གཉིས་ཀུན་རྫོབ་ཏུ་ཡོད་ཚུལ་ནི་
བསྡུ་བ་ལས། རྒྱུ་མཚན་དང་རྣམ་རྟོག་ཀུན་རྫོབ་ཏུ་ཡོད་པའི་རྒྱུ་མཚན་
དུ། ཀུན་ནས་ཉོན་མོངས་པ་ཀུན་ནས་སློང་བའི་ཕྱིར་དང་གདགས་པའི་གཞི་ཡིན་
པའི་ཕྱིར། །ཞེས་གསུངས་པའི་འཇོག་ཚུལ་གཉིས་པའི་ཀུན་རྫོབ་ཏུ་ཡོད་ཚུལ་ནི་
ཀུན་ནས་ཉོན་མོངས་སློང་བའི་དམིགས་པ་བྱེད་པ་དང། ཐ་སྙད་འདོགས་པའི་
གཞི་ཡིན་པའི་ཁྱད་ཆོས་གཉིས་ལྡན་ཞིག་ལ་བྱ་དགོས། གང་ལ་དམིགས་

[000]
ནས་སྒོམ་པའི་སྒྲིབ་པ་དག་པར་འགྱུར་བ་དང། རྣམ་དག་ལམ་གྱི་དམིགས་པ་མཐར་
ཐུག་ལ་དོན་དམ་དུ་བཤད་པའི་ཟློག་ཕྱོགས་ནི་ཀུན་ནས་ཉོན་མོངས་སློང་བའི་དམིགས་པ་ཡིན་ཏེ། སྔ་མ་
ལ་དམིགས་ནས་སྒྲིབ་པ་དག་པར་འགྱུར་ལ་ཕྱི་མ་ལ་དེ་ལྟར་མི་འགྱུར་བའི་
ཕྱིར། དཔེར་མཚོན་ན། བུམ་པ་ཆོས་ཅན། ཁྱོད་ལ་དམིགས་ནས་
སྒོམ་པའི་སྒྲིབ་པ་དག་པར་མི་འགྱུར་ཏེ་
ཁྱོད་ཀྱིས་ཀུན་ནས་ཉོན་མོངས་སློང་བའི་དམིགས་པ་བྱེད་པའི་ཕྱིར། ཉོན་མོངས་
སློང་བའི་དམིགས་པ་བྱེད་ཚུལ་ནི། ཁྱོད་ལ་དམིགས་ནས་ཉོན་མོངས་སྐྱེ་བའི་
རྒྱུ་མཚན་གྱིས་ཡིན། ཡོངས་གྲུབ་དེ་འཇོག་ཚུལ་གཉིས་པའི་དབང་དུ་བྱས་
པའི་དོན་དམ་དུ་ཡོད་དེ། རྣམ་དག་ལམ་གྱི་དམིགས་པ་མཐར་ཐུག་ཡིན་པའི་ཕྱིར་
གཞན་དབང་དང་ཀུན་བརྟགས་གཉིས་ཆོས་ཅན། འཇོག་ཚུལ་གཉིས་
པའི་དབང་དུ་བྱས་པའི་ཀུན་རྫོབ་ཏུ་ཡོད་དེ། ཀུན་ནས་ཉོན་མོངས་སློང་བའི་དམིགས་
པ་དང། གདགས་པའི་གཞིར་གྱུར་པའི་ཁྱད་ཆོས་གཉིས་ལྡན་ཡིན་པའི་ཕྱིར་
དེ་ཡང་དྲང་ངེས་རྣམ་འབྱེད་ལས། རྣམ་པར་དག་པའི་དམིགས་པ་ལ་དོན་དམ་
དུ་བཤད་པའི་ཟླས་དྲངས་པ་ན། གང་ལ་དམིགས་པས་ཀུན་ནས་ཉོན་མོངས་ཀུན་ནས་
སློང་བའི་དོན་གྱིས་ཀུན་རྫོབ་ཏུ་ཡོད་པར་བཞག་སྟེ་ཀུན་ལས་བཏུས་དང་མཐུན་ནོ། །
གཉིས་པ་ནི། མིང་དང་བརྡའི་ཐ་སྙད་ཀྱིས་བཏགས་པའི་ངོ་བོ་ཉིད་དང་ཐ་སྙད་
འདོགས་པའི་མཚན་མའི་གཞིར་གྱུར་པས་ཐ་སྙད་དུ་ཡོད་པ་ཞེས་བྱའོ་ཞེས་གསུངས་

[000]
མིང་བརྡས་བཏགས་པའི་ངོ་བོ་ཉིད་དང་ཐ་སྙད་འདོགས་པའི་གཞིར་གྱུར་ཞེས་པ་ནི་
ཀུན་བརྟགས་འདོགས་པའི་ངོ་བོ་དང་གཞི་ཡིན་པའི་ཆ་ནས་ཡིན། སྤྱིར་རྣམ་
དག་ལམ་གྱི་དམིགས་པ་མཐར་ཐུག་གི་ཟླས་དྲངས་པ་ལ་དེའི་དམིགས་པ་མཐར་
ཐུག་མ་ཡིན་པ་བཞག་ན་ཡང་དོན་ལ་བསམ་ན་གོང་དུ་བཤད་མ་
ཐག་པའི་ཁྱད་ཆོས་གཉིས་ལྡན་དེ་བཞག་དགོས། འོན་ཀྱང་འདིའི་སྐབས་སུ་གཞན་དབང་
ཐམས་ཅད་འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་ཡོད་པས་རྩོད་པ་མང་
དུ་བྱ་རྒྱུ་ཡོད། རྒྱུ་མཚན་ནི་མངོན་པར་བརྗོད་པའི་ཚིག་གི་
གནས་སུ་གྱུར་པའི་དངོས་པོ་ལ་བཤད་དོ། །ཞེས་པའི་རྒྱུ་མཚན་ནི་གཞན་དབང་སྟེ་ཚིག་
གི་བརྗོད་བྱར་གྱུར་པའི་དངོས་པོ་ལ་བྱ་ཞེས་བཤད་པ་ཡིན། དྭོགས་གཅོད་ནི་
འཇོག་ཚུལ་གཉིས་པའི་དབང་དུ་བྱས་པའི་དོན་དམ་པ་ལ་རྣམ་དག་ལམ་གྱི་དམིགས་པ་
མཐར་ཐུག་བཞག་པས་དེ་ལས་གཞན་པའི་གཞན་དབང་རྣམས་འཇོག་ཚུལ་གཉིས་པའི་ཀུན་རྫོབ་
ཏུ་ཡོད་དམ་མེད། དང་པོ་ལྟར་ན། འཕགས་པའི་མཉམ་གཞག་ཡེ་ཤེས་ཆོས་ཅན་
འཇོག་ཚུལ་གཉིས་པའི་དབང་དུ་བྱས་པའི་ཀུན་རྫོབ་ཏུ་ཡོད་པར་ཐལ། རྟགས་དེའི་
ཕྱིར། འདོད་ན། ཀུན་ནས་ཉོན་མོངས་སློང་བའི་དམིགས་པ་བྱེད་པ་ཡིན་པར་
ཐལ་བའི་སྐྱོན་དང། ཀུན་རྫོབ་ཏུ་མེད་པར་འདོད་མི་རིགས་ཏེ་གཞན་དབང་ཡིན་
པའི་ཕྱིར། འདིའི་སྐོར་འོག་ཏུ་བསྡུ་བའི་སྐབས་སུ་འབྱུང་བར་འགྱུར་ཞིང་
རྣམ་དག་ལམ་གྱི་དམིགས་པ་མཐར་ཐུག་དོན་དམ་དང་གང་ལ་དམིགས་ནས་ཀུན་
ནས་ཉོན་མོངས་སློང་བའི་དམིགས་པ་བྱེད་པ་ཀུན་རྫོབ་ཏུ་བཞག་པ་དེ་རྣམ་བཤད་

[000]
རིགས་པས་སྒྲུབ་པ་ནི་སློབ་དཔོན་དབྱིག་གཉེན་གྱིས། རྣམ་བཤད་
རིགས་པ་ལས་ཀྱང། འཇིག་རྟེན་པའི་ཤེས་པ་འཁྲུལ་བའི་ཡུལ་དང་འཇིག་རྟེན་
ལས་འདས་པའི་ཤེས་པའི་ཡུལ་ལ་དགོངས་ནས་བདེན་པ་གཉིས་པོ་ཀུན་རྫོབ་ཀྱི་བདེན་པ་དང་
དོན་དམ་པའི་བདེན་པ་གསུངས་སོ། །ཞེས་རྣམ་བཤད་རིགས་པ་ལས་བདེན་པ་གཉིས་
འཇོག་སྐབས་འཇིག་རྟེན་པའི་ཤེས་པ་འཁྲུལ་ཤེས་དེའི་ཡུལ་ཀུན་རྫོབ་བདེན་པ་
དང། འཇིག་རྟེན་ལས་འདས་པའི་ཡེ་ཤེས་མ་འཁྲུལ་བའི་ཤེས་པ་དེའི་ཡུལ་དོན་
དམ་བདེན་པ་བཞག་པ་ཡིན། སྤྱིར་ན་འཇིག་རྟེན་པའི་ཤེས་པས་ཀུན་རྫོབ་བདེན་པ་
ཡིན་པ་དེ་མ་རྟོགས་ཀྱང། འཇིག་རྟེན་པའི་ཤེས་པའི་ཡུལ་དུ་བཞག་པའི་རྒྱུ་
མཚན་ནི། ཀུན་རྫོབ་སྣ་ཚོགས་པ་དམིགས་མཁན་འཇིག་རྟེན་པའི་ཤེས་པ་
བཞག་དགོས་པའི་གནད་ཀྱིས་ཡིན་ནོ། །འཕགས་པའི་ཡེ་ཤེས་ཀྱིས་དོན་དམ་པ་ལ་
དམིགས་ཤིང། དེས་ན་ཀུན་རྫོབ་བདེན་པ་དང་དོན་དམ་བདེན་པ་གཉིས་འཇིག་རྟེན་པའི་
ཤེས་པ་དང་འཕགས་པའི་ཡེ་ཤེས་ཀྱི་ཡུལ་གཉིས་ལ་གཙོ་བོར་བཞག་དེ་ཡང་གཙོ་ཆེ་
བའི་སྒོ་ནས་བཞག་པ་མ་གཏོགས་ཁྱབ་པ་མེད་དེ། འཇིག་རྟེན་པའི་ཤེས་པ་ལའང་
སྟོང་ཉིད་དོན་སྤྱིའི་ཚུལ་གྱིས་རྟོགས་པའི་ཚོགས་སྦྱོར་གྱིས་དོན་དམ་བདེན་པ་རྟོགས་
ཤིང། འཕགས་པའི་རྒྱུད་ལའང་བུམ་འཛིན་རྟོག་པ་དང་བུམ་འཛིན་མིག་ཤེས་སོགས་དུ་མ་
ཡོད་པའི་ཕྱིར། དོན་འདི་ལ་དགོངས་ནས་འཇུག་པ་ལས་ཀྱང། མཐོང་བ་རྫུན་
པ་ཀུན་རྫོབ་བདེན་པར་གསུངས། །ཞེས་དང། འཇིག་རྟེན་ཉིད་ལས་བདེན་ཡིན་ཞེས་པ་ལྟར་འཇིག་རྟེན་

[000]
པའི་ཤེས་པ་འཁྲུལ་བའི་བློ་དེའི་ངོར་བདེན་གྱི་སྤྱིར་མི་བདེན་པའི་ཆ་ནས་ཀུན་རྫོབ་ཀྱི་
བདེན་པ་དང། ཡང་དག་མཐོང་ཡུལ་གང་དེ་དེ་ཉིད་དེ་ཞེས་པ་ལྟར་འཕགས་པའི་ཡེ་ཤེས་ཀྱིས་སྟོང་ཉིད་མཐོང་བ་ལྟར་དོན་ལ་ཡང་གནས་
པས་དོན་དམ་པའི་བདེན་པ་བཞག་པ་ཡིན། དོན་དམ་པ་ཞེས་པའི་དོན་ནི་ཤེས་
བྱ་དང། དམ་པ་ནི་མཆོག་ཡིན་པས་ཤེས་བྱའི་མཆོག་དང། དམ་པའི་དོན་
ཞེས་པའི་དམ་པ་ནི་འཕགས་པའི་ཡེ་ཤེས་དང། དོན་ནི་ཡུལ་ཡིན་པས་དམ་པའི་དོན་ནོ། །
ཡང་ན། དོན་དང་དམ་པ་གཉིས་ཀ་འཕགས་པའི་ཡེ་ཤེས་ལ་བྱས་ནས་དོན་དམ་པ་དང་
དམ་པའི་དོན་གཉིས་འདམ་ཁ་ཅན་དུ་གསུངས། བརྗོད་པ་ནི་ཀུན་རྫོབ་ཡིན་པས་
དེས་ཁོང་དུ་ཆུད་པར་བྱ་བའི་བདེན་པ་ནི་ཀུན་རྫོབ་ཀྱི་བདེན་པ་ཡིན་ཏེ་གང་ལ་
བརྗོད་པ་འཇུག་པ་སྟེ། །ཞེས་པའི་བརྗོད་པ་ནི་བུམ་འཛིན་རྟོག་པ་ལྟ་བུ་ལ་བཞག་
དགོས། ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་རྫོབ་དེ་ལ་ཐལ་འགྱུར་བ་
ལྟར་ན་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་བཞག་ཀྱང། སྤྱིར་
བཏང་དེ་འདྲའི་ཚིག་ཟུར་གྱི་ཀུན་རྫོབ་དེ་ལ་སྒྲ་བཤད་ཚུལ་ཕྲ་རགས་མང་དུ་
ཡོད་དེ། མདོ་སྡེ་པ་དང་སེམས་ཙམ་པས་དེ་འདྲ་བའི་ཚིག་ཟུར་གྱི་ཀུན་རྫོབ་བདེན་
པ་ཞེས་པའི་སྒྲ་བཤད་སྐབས། བུམ་འཛིན་རྟོག་པ་དེ་ཀུན་རྫོབ་ཡིན། ཀུན་
རྫོབ་ཅེས་པ་སྒྲིབ་བྱེད་ལ་གོ་བ་ལྟར་རྟོག་པ་དེས་བུམ་པའི་རང་མཚན་རྗེན་པ་མཐོང་
བ་ལ་སྒྲིབ་ཅིང། བུམ་པའི་དོན་སྤྱི་དེ་རྟོག་པ་དེའི་ངོར་བདེན་གྱི་སྤྱིར་མི་བདེན་
པས་བུམ་པའི་དོན་སྤྱི་ཀུན་རྫོབ་བདེན་པ་ཡིན་ཏེ། རྟོག་པ་དེ་ལ་བུམ་པ་དང་བུམ་
པའི་དོན་སྤྱི་གཉིས་ཀ་བུམ་པར་སྣང་བའི་ཕྱིར། དེས་ན་བུམ་པའི་དོན་སྤྱི་བུམ་

[000]
པ་དང་འདྲེས་ནས་སྣང་བ་མ་གཏོགས་བུམ་པ་རྗེན་པ་སྣང་མི་ཐུབ། བུམ་འཛིན་
མིག་ཤེས་ཀྱིས་བུམ་པ་རྗེན་པ་བཟུང་བའི་ཆ་ནས་སྣང་ཡུལ་ལ་མི་སྒྲིབ་
པས་ཚིག་ཟུར་གྱི་ཀུན་རྫོབ་མ་ཡིན། གང་ལ་བརྗོད་པ་འཇུག་པ་སྟེ་
དཔེར་ན་རྐང་པ་གཉིས་ཀྱིས་རྒལ་བར་བྱ་བའི་འབབ་སྟེགས་ལ་རྐང་པའི་
འབབ་སྟེགས་ཞེས་བྱ་བ་དང། ཀོ་གྲུས་རྒལ་བར་བྱ་བའི་འབབ་སྟེགས་ལ་ཀོ་
གྲུའི་འབབ་སྟེགས་ཞེས་བྱ་བ་ལྟ་བུའོ། །ཞེས་ཆུ་ཕྲན་གྲུ་ལ་མ་ལྟོས་པར་རྐང་
པའི་འདེགས་འཇོག་ཙམ་གྱིས་རྒལ་ནུས་པ་དང་པོ་དང། གྲུ་ལ་མ་ལྟོས་པར་
རྒལ་མི་ནུས་པ་ནི་ཕྱི་མ་ཡིན་ཟེར། དཔེ་དེ་བཞིན། བློ་ཀུན་རྫོབ་
པ་རྟོག་པ་དེའི་ངོར་བདེན་གྱི་སྤྱིར་མི་བདེན་པའི་ཆ་ནས་ཀུན་རྫོབ་བདེན་པ་ཞེས་བྱ་ལ་
དོན་དམ་པའི་བདེན་པ་ནི་དེ་ལྟར་མིན་ཞེས་སློབ་དཔོན་དབྱིག་གཉེན་གྱི་
རྣམ་བཤད་རིགས་པར་གསུངས་སོ། །འོ་ན། བསྡུ་བ་ལས། དེ་བཞིན་ཉིད་
རྟོགས་པའི་མཉམ་གཞག་གི་འཕགས་པའི་ཡེ་ཤེས་ནི་དོན་དམ་པར་ཡོད་པར་གསུངས་ཏེ་
ཀུན་རྫོབ་ཏུ་ཡོད་པར་འཇོག་པའི་རྒྱུ་མཚན་སྔ་མ་གཉིས་མེད་པ་ལ་དགོས་སོ། །
ཞེས་སྟོང་ཉིད་མངོན་སུམ་དུ་རྟོགས་པའི་འཕགས་པའི་མཉམ་གཞག་ཡེ་ཤེས་
དོན་དམ་དུ་ཡོད་པར་གསུངས་པ་འཇོག་ཚུལ་གཉིས་པའི་དབང་དུ་བྱས་ན་མི་འཐད་དེ་
དེ་ལ་རྣམ་དག་ལམ་གྱི་དམིགས་པ་མཐར་ཐུག་ཡིན་དགོས་པ་ལས་མ་ཡིན་
པའི་ཕྱིར། དེས་ན་དེ་ཆོས་ཅན། འཇོག་ཚུལ་གཉིས་པའི་ཀུན་རྫོབ་

[000]
ཏུ་ཡོད་པར་ཐལ། འདོད་ན། དེ་མི་རིགས་ཏེ་ཀུན་རྫོབ་ཏུ་ཡོད་པར་འཇོག་
པའི་རྒྱུ་མཚན་སྔ་མ་གཉིས་ཏེ་ཀུན་ནས་ཉོན་མོངས་ཀུན་ནས་སློང་བ་དང་
གདགས་པའི་གཞི་གཉིས་མ་ཡིན་པ་ལ་དགོངས་ནས་དོན་དམ་པར་ཡོད་པ་གསུངས་
པའི་ཕྱིར། ཡང་ཕྱོགས་གཞན་ནས། འཕགས་པའི་མཉམ་གཞག་
ཡེ་ཤེས་ཆོས་ཅན། འཇོག་ཚུལ་གཉིས་པའི་ཀུན་རྫོབ་ཏུ་ཡོད་པར་ཐལ་
ཀུན་ནས་ཉོན་མོངས་ཀུན་ནས་སློང་བ་ཡིན་པ་གང་ཞིག་དེ་དེའི་དབང་
དུ་བྱས་པའི་ཀུན་རྫོབ་ཏུ་ཡོད་པའི་དོན་ཡིན་པའི་ཕྱིར། དེར་ཐལ་
གང་ལ་དམིགས་ནས་སྒོམ་པའི་སྒྲིབ་པ་དག་པར་གྱུར་པ་དང། གང་
ལ་དམིགས་ནས་ཉོན་མོངས་འཕེལ་བར་གྱུར་པ་དེ་གཉིས་འཇོག་ཚུལ་གཉིས་པའི་
དོན་དམ་དང་ཀུན་རྫོབ་ཀྱི་དོན་ཡིན་པའི་ཕྱིར། རྩ་བའི་རྟགས་དང་པོ་དེར་ཐལ་
ཁྱོད་ཀྱིས་ཀུན་ནས་ཉོན་མོངས་སློང་བའི་དམིགས་པ་བྱེད་པའི་ཕྱིར། དེར་ཐལ་
འཕགས་པའི་མཉམ་གཞག་ཡེ་ཤེས་ལ་དམིགས་པའི་ཀུན་ནས་ཉོན་མོངས་ཡོད་པའི་ཕྱིར་
ཏེ། འཕགས་པའི་མཉམ་གཞག་ཡེ་ཤེས་བདག་ཏུ་གྲུབ་པར་འཛིན་པ་ཡོད་པའི་ཕྱིར་
གཞི་གྲུབ་ན་ཁྱོད་ལ་དམིགས་པའི་ཉོན་མོངས་ཡོད་པས་ཁྱབ་པའི་ཕྱིར་
འདོད་མི་ནུས་ཏེ། བསྟན་བཅོས་འདི་ཉིད་ལས། གཞན་དབང་ཕལ་ཆེར་ཀུན་
ཉོན་གྱིས་བསྡུས་པའི་ཞེས་སོགས་ཀྱིས་མཉམ་གཞག་ཡེ་ཤེས་དེ་ཀུན་ཉོན་
གྱིས་མ་བསྡུས་པ་དོན་གྱིས་བསྟན་པའི་ཕྱིར། གོང་གི་རྩོད་པ་རྣམས་ཀྱི་ལན་
ནི། བུམ་པ་ལྟ་བུ་ཁྱེད་ལ་དམིགས་ནས་ཆགས་སོགས་ཉོན་མོངས་འཕེལ་བར་

[000]
འགྱུར་ལ། འཕགས་པའི་མཉམ་གཞག་ཡེ་ཤེས་ལ་དམིགས་ནས་འཕེལ་བ་མེད་
པའི་ཕྱིར་ཏེ། རྡོ་ཚན་རྡོ་ལ་རྐང་རྗེས་བཞིན་ཡིན་པའི་ཕྱིར། བསྡུ་བ་
ལས། འཕགས་པའི་མཉམ་གཞག་ཡེ་ཤེས་ཀུན་རྫོབ་ཏུ་འཇོག་པའི་རྒྱུ་མཚན་གཉིས་མེད་
པ་ལ་དགོངས་ནས་དོན་དམ་དུ་གསུངས་པ་གཉིས་པའི་དབང་དུ་བྱས་པའི་དོན་དམ་མ་ཡིན་
དེ་བཞིན་དུ་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་འཕགས་པའི་རྗེས་ཐོབ་ཡེ་
ཤེས་ཀྱང་དོན་དམ་དང་ཀུན་རྫོབ་གཉིས་ཀར་ཡོད་པར་གསུངས་པ་ནི། ཟས་ཟ་བ་
དང། གོས་གྱོན་པ་ལ་སོགས་པའི་ཐ་སྙད་ཀྱི་མཚན་མར་དམིགས་པའི་ཆ་ནས་ཐ་
སྙད་པའི་ཀུན་རྫོབ་དང། སྟོང་པ་ཉིད་རྟོགས་པའི་ཆ་ནས་དོན་དམ་དུ་
ཡོད་པར་གསུངས་ཏེ། འདི་ཉིད་ལས། དེའི་རྗེས་ཐོབ་ཀྱི་ཡེ་ཤེས་ནི་ཀུན་རྫོབ་དང་དོན་དམ་གཉིས་
ཀར་ཡོད་པར་གསུངས་ཏེ། ཐ་སྙད་ཀྱི་མཚན་མ་ལ་དམིགས་པའི་སྒོ་ནས་ཐ་སྙད་
དུ་ཡོད་པར་གསུངས་སོ་ཞེས་གསུངས་པའི་ཕྱིར། དེས་ན་བསྡུ་བ་ལས་འཕགས་པའི་
མཉམ་རྗེས་གཉིས་དོན་དམ་དུ་ཡོད་པར་གསུངས་པའང་སྒྲ་ཇི་བཞིན་པ་མ་
ཡིན་པར་དོན་འདི་རྣམས་ལ་དགོངས་པ་ཡིན་ཞེས་དྲང་དོན་དུ་འགྲེལ་དགོས་སོ། །

[000]
ཐ་སྙད་འདོགས་པའི་གཞིའི་མཚན་མར་གྱུར་པ་དང་ཀུན་ནས་ཉོན་མོངས་སློང་བའི་དམིགས་
པ་བྱེད་པས་ཀུན་རྫོབ་ཏུ་ཡོད་པ་ནི་རང་གི་མཚན་ཉིད་ཀྱིས་གྲུབ་པའི་དོན་དམ་པར་ཡོད་པ་
དང་མི་འགལ་ཏེ་ཞེས་པ་ནི། གཞན་དབང་ལྟ་བུ་ཐ་སྙད་འདོགས་པའི་གཞི་དང་
ཀུན་ནས་ཉོན་མོངས་སློང་བའི་དམིགས་པ་ཡིན་པས་འཇོག་ཚུལ་གཉིས་པའི་དབང་དུ་བྱས་པའི་ཀུན་
རྫོབ་ཡིན་ཡང་སྤྱིར་དོན་དམ་པར་གྲུབ་པ་མི་འགལ་ཞེས་པའི་དོན་ཡིན། རྣམ་བཤད་
རིགས་པ་ལས། ཉན་ཐོས་སྡེ་པས་དོན་དམ་པ་སྟོང་པ་ཉིད་ལས། ལས་དང་རྣམ་སྨིན་ཡོད་
ལ་བྱེད་པ་པོ་ནི་མི་དམིགས་སོ་ཞེས་གསུངས་པ་དེ་དོན་དམ་པ་ཡིན་ན་ཇི་ལྟར་ན་ཆོས་ཐམས་ཅད་
ངོ་བོ་ཉིད་མེད། ཀུན་རྫོབ་ཏུ་ཡིན་ན་ནི་དེར་བྱེད་པ་པོ་ཡོད་པས་དེ་མི་དམིགས་སོ། །
ཞེས་ཇི་ལྟར་བརྗོད་ཅེས་བརྩད་པའི་ལན་དུ་ཀུན་རྫོབ་དང་དོན་དམ་གང་ཡིན་ཤེས་ན་དེ་ལས་དེ་
གཉིས་སུ་ཡོད་པར་ཤེས་པས་དེ་གཉིས་གང་ཡིན་དྲིས་པ་ན་ཞེས་པའི་དོན། སེམས་ཙམ་པས་
རྣམ་དག་ལམ་གྱི་དམིགས་པ་མཐར་ཐུག་ལ་དོན་དམ་དང་གང་ལ་དམིགས་པའི་ཀུན་ནས་ཉོན་
མོངས་སློང་བའི་དོན་གྱིས་ཀུན་རྫོབ་ཏུ་བཞག་པ་ལ། ཉན་ཐོས་སྡེ་པས་འདི་ལྟར་
རྩོད་དེ། དོན་དམ་པ་སྟོང་པ་ཉིད་བསྟན་པའི་མདོ་རྒྱས་འབྲིང་བསྡུས་གསུམ་ལྟ་བུ་ལས་
འཕེན་བྱེད་ཀྱི་ལས་དང་དེའི་འབྲས་བུ་རྣམ་སྨིན་གྱི་ཕུང་པོ་ཡོད་ལ་ལས་གསོག་པ་པོ་
གང་ཟག་ནི་མེད་ཅེས་པ་དེ་ཀུན་རྫོབ་དང་དོན་དམ་གང་གི་དབང་དུ་བྱས་ཞེས་དྲིས་
དོན་དམ་གྱི་དབང་དུ་བྱས་ནའང་མི་འཐད་དེ་ལས་དང་རྣམ་སྨིན་སྐབས་འདིར་དོན་དམ་དུ་
མེད་པའི་ཕྱིར་ཏེ། རྣམ་དག་ལམ་གྱི་དམིགས་པ་མཐར་ཐུག་ཏུ་མ་གྲུབ་པའི་ཕྱིར་དང་
ཀུན་རྫོབ་ཀྱི་དབང་དུ་བྱས་པའང་མི་འཐད་དེ་གང་ཟག་ཀུན་རྫོབ་ཏུ་ཡོད་པའི་ཕྱིར་ཏེ་

[000]
ཀུན་ནས་ཉོན་མོངས་སློང་བའི་དམིགས་པ་བྱེད་པའི་ཕྱིར་ཞེས་རྩོད་པའམ་
ཡང་ན། ལས་དང་རྣམ་སྨིན་ཡོད་ཅེས་པ་དོན་དམ་དུ་ཡོད་པ་ལ་བྱས་ན་ཆོས་ཐམས་ཅད་ངོ་བོ་ཉིད་མེད་པར་
གསུངས་པ་དེ་ཇི་ལྟར་རིགས་ཏེ། དོན་དམ་དུ་ཡོད་པའི་ཕྱིར། ཀུན་རྫོབ་ཏུ་ཡོད་པ་ལ་བྱས་ན་
བྱེད་པ་པོ་ཀུན་རྫོབ་ཏུ་ཡོད་པས་བྱེད་པ་པོ་མི་དམིགས་གསུངས་པ་ཇི་ལྟར་རིགས་ཞེས་རྣམ་རིག་པ་ལ་རྩོད་
པའི་ལན་དུ། ཀུན་རྫོབ་
དང་དོན་དམ་གཉིས་ཀྱི་འཇོག་ཚུལ་དེ་ཤེས་ན་ལན་ཐེབས་པར་འགྱུར་བས་ཐོག་མར་ཉན་ཐོས་སྡེ་གཉིས་
ཁྱེད་རྣམས་ལ་བདེན་པ་གཉིས་ཀྱི་དོན་གང་ཡིན་ཞེས་འདྲི་བར་བྱའོ། །དེའི་མཇུག་ཏུ་སེམས་ཙམ་
པ་བདག་ཅག་གིས་རྣམ་པར་ཕྱེ་སྟེ་ལན་གདབ་ཆོག་ཅེས་པའོ། །དབྱིག་གཉེན་གྱིས་ཉན་
ཐོས་སྡེ་པ་ལ་དྲིས་པའི་ཚེ། མིང་དང་བརྗོད་པ་དང་གདགས་པ་དང་ཐ་སྙད་ནི་ཀུན་རྫོབ་
ཡིན་ལ། ཆོས་རྣམས་ཀྱི་རང་གི་མཚན་ཉིད་ནི་དོན་དམ་པ་ཡིན་ནོ་ཞེ་ན་
འོ་ན་དེ་ལྟར་ན་ལས་དང་རྣམ་པར་སྨིན་པ་གཉིས་མིང་དུ་ཡང་ཡོད། རང་གི་
མཚན་ཉིད་དུ་ཡང་ཡོད་པས་དེ་གཉིས་ཇི་ལྟར་འདོད་པར་ཡོད་དུ་རྟོག་ལ་རག་གོ་
ཞེས་དེ་གཉིས་རང་གི་མཚན་ཉིད་ཀྱིས་གྲུབ་པ་ལ་བཞག་ན་ནི་དོན་དམ་དུ་ཡོད་པས་དོན་
དམ་གྱི་དབང་དུ་བྱས་ན་འགྲིག་གཉིས་ཀ་མིང་འཇུག་པའི་གཞི་ཡིན་པའི་ཆ་ནས་ཀུན་
རྫོབ་ཀྱི་དབང་དུ་བྱས་ནའང་འགྲིག་ཅེས་ཉན་ཐོས་སྡེ་པ་ལ་སྐྱོན་སྤོང་གི་ལན་བཏབ་པ་
ཡིན། རང་ལུགས་ལུང་དེའི་དོན་ནི། ལས་དང་རྣམ་སྨིན་རྫས་སུ་ཡོད། བྱེད་པ་
པོ་གང་ཟག་བདག་ཏུ་མ་གྲུབ་ཅེས་པའོ། །དྭོགས་གཅོད། མིང་གི་དངོས་ཡུལ་
དང། གཟུགས་དང་སྒྲ་ཞེས་བརྗོད་པའི་སྒྲའི་དངོས་ཡུལ། གཟུགས་སོ་ཞེས་
གདགས་པའི་རྟོག་པའི་དངོས་ཡུལ། ཐ་སྙད་འདོགས་པའི་དངོས་ཡུལ་ཏེ་བཞི་པོ་དེ་
ཀུན་རྫོབ་བདེན་པ་ཡིན། རང་གི་མཚན་ཉིད་ཀྱིས་གྲུབ་པ་དོན་དམ་བདེན་པ་

[000]
ཡིན་ཞེས་ཉན་ཐོས་སྡེ་པས་སྨྲ་བ་ལ། ཇི་ལྟར་འདོད་པར་ཡོད་དུ་རྟོག་ལ་རག་གོ་ཞེས་
ལས་དང་རྣམ་སྨིན་བྱེད་པ་པོ་གསུམ་ཀུན་རྫོབ་དང་དོན་དམ་གཉིས་ཀ་ཡིན་ཞེས་
སེམས་ཙམ་པས་སྨྲས་པ་དེ་མི་འཐད་དེ། ལས་དང་བྱེད་པ་པོ་གཉིས་ཉན་ཐོས་སྡེ་པའི་
འདོད་པ་ལྟར་གྱི་མིང་དང་གདགས་པ་མ་ཡིན་པའི་ཕྱིར་ཏེ། ཉན་ཐོས་སྡེ་པས་ཀུན་
རྫོབ་ལ་རྟག་པ་དང། སྤྱི་མཚན་ཡིན་དགོས། དེ་ལ་སྒྲ་རྟོག་གིས་བཏགས་པ་
ཙམ་གྱིས་ཆོས་ཡིན་དགོས་པའི་ཕྱིར་ཏེ། དེ་སྤྱི་མཚན་གྱི་མཚན་ཉིད་ཡིན་པའི་
ཕྱིར། གང་ཟག་ཀུན་རྫོབ་ཏུ་ཡོད་ཀྱང་རྫས་སུ་མེད་
གསུངས་པའི་རྫས་ནི་རྫས་བཏགས་གཉིས་
སུ་ཕྱེ་བའི་རྫས་སོ། །ལས་དང་རྣམ་སྨིན་ཀུན་རྫོབ་ཏུ་ཡོད་ཅིང་རྫས་སུ་ཡང་ཡོད་ལ་
ཞེས་པའང་གོང་དང་འདྲའོ། །དེའི་ཡུལ་ནི་བརྗོད་དུ་མེད་པ་སྤྱིའི་མཚན་ཉིད་ཡིན་
པའི་ཕྱིར་རོ། །ཞེས་པའི་སྤྱིའི་མཚན་ཉིད་ནི་དོན་དམ་བདེན་པ་ཡིན་
དེ་བརྗོད་དུ་མེད་པ་ནི་སྒྲ་རྟོག་གིས་ཇི་ལྟ་བ་བཞིན་བརྗོད་དུ་མེད་པ་ཡིན་ནོ། །
སྤྱིའི་མཚན་ཉིད་ནི་ཆོས་ཐམས་ཅད་ཀྱི་ཆོས་ཉིད་དོ། །དེའི་མཇུག་ཐོགས་སུ་
ཞེས་སྨྲ་བ་ལ་སྔར་གྱི་ཀླན་ཀ་དེ་འཇུག་པར་རྣམ་བཤད་རིགས་པ་ལས་བཤད་པ་འདི་
ཡང་ཤིན་ཏུ་གསལ་ལོ། །ཞེས་པའི་སྔར་གྱི་ཀླན་ཀ་ནི་ཉན་ཐོས་སྡེ་པས་རྣམ་རིག་པ་ལ་
བརྗོད་པའི་ཀླན་ཀ་དེའོ། །ཞེས་སྨྲ་བ་ལ་ཞེས་པའི་སྨྲ་མཁན་ནི་ཐལ་འགྱུར་
བའོ། །གསུམ་པ་དེ་དག་ལས་གཞན་པའི་གཞུང་ནས་བཤད་ཚུལ་ལ་གཉིས་

[000]
མདོ་སྡེ་རྒྱན་ལས་བཤད་པའི་ཚུལ་དང། དབུས་མཐའ་ལས་བཤད་པའི་ཚུལ་ལོ་
།དང་པོ་ནི། རྒྱན་ལས། རང་དང་རང་གི་མཚན་ཉིད་དུ། །ཞེས་སོགས་ཀྱིས་ཤེར་
ཕྱིན་གྱི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པའི་དངོས་བསྟན་གྱི་དགོངས་གཞི་
བདུན་གསུངས་ཏེ། དེ་ཡང། རང་དང་རང་གི་མཚན་ཉིད་དུ། །མེད་ཕྱིར་རང་
གི་ངོ་བོ་ལ། །མི་གནས་ཕྱིར་དང། །ཞེས་པས་དུས་གསུམ་གྱི་མཚན་ཉིད་གསུམ་
བསྟན། འཛིན་བཞིན་དེ། །མེད་ཕྱིར། །ཞེས་པས་བྱིས་པས་ཞེན་པ་ལྟར་གྱི་གཙང་བདེ་རྟག་
བདག་བཞི་མེད་པར་བསྟན། ངོ་བོ་ཉིད་མེད་འདོད། །ཅེས་པས་དེ་བདུན་ཤེར་ཕྱིན་
གྱི་མདོའི་དགོངས་གཞིར་འདོད་ཅེས་པའོ། །མངོན་པ་ཀུན་བཏུས་ལས། གོང་གི་
སྡེ་ཚན་གཉིས་དང་ངོ་བོ་ཉིད་མེད་པ་གསུམ་བཅས་དགོངས་གཞི་བཅུ་ལ་དགོངས་ནས་ཤིན་ཏུ་རྒྱས་པ་
ཤེར་ཕྱིན་གྱི་མདོ་ལས་ངོ་བོ་ཉིད་མེད་པ་གསུངས་པར་བཤད། བྱིས་པས་གཙང་
བདེ་རྟག་བདག་གམ་ཀུན་བརྟགས་ཀྱི་མཚན་ཉིད་གཞན་དུ་ཞེན་པ་ལྟར་གྱི་ངོ་བོ་
ཉིད་མེད་པས། །ཞེས་པའི་དོན་ནི་སློབ་དཔོན་དབྱིག་གཉེན་གྱིས། བྱིས་པས་གཙང་
བདེ་རྟག་བདག་བཞིའི་ནང་ནས་བདག་འཛིན་ལ་གང་ཟག་གི་བདག་འཛིན་དང་ཆོས་
ཀྱི་བདག་འཛིན་དེ་ཀུན་བརྟགས་ཀྱི་མཚན་ཉིད་གཟུང་འཛིན་རྫས་གཞན་དུ་འཛིན་
པ་ལྟར་གྱི་ངོ་བོ་ཉིད་མེད་པ་ལ་དགོངས་ནས་ངོ་བོ་ཉིད་མེད་པ་གསུངས་པར་བཞེད་
ཡང་ཡུམ་གྱི་མདོ་ལས་ཆོས་ཐམས་ཅད་སྐྱེ་བ་མེད་པར་གསུངས་པའི་དགོངས་གཞི་བརྒྱད་མདོ་སྡེ་

[000]
རྒྱན་ལས་གསུངས་ཏེ། རྒྱན་ལས། ཐོག་མ་དང་ནི་དེ་ཉིད་གཞན་ཉིད་དང་
།རང་གི་མཚན་ཉིད་རང་དང་གཞན་དུ་འགྱུར། །ཀུན་ནས་ཉོན་མོངས་པ་དང་ཁྱད་པར་
ལ། །སྐྱེ་བ་མེད་པའི་ཆོས་ལ་བཟོད་པར་བཤད། །ཅེས་པས་བསྟན། སྤྱིར་
མི་སྐྱེ་བའི་ཆོས་ལ་བཟོད་པ་ཐོབ་ཚུལ་ཆེན་འབྲིང་ཆུང་གསུམ་ཡོད་དེ། ཆུང་ངུ་
ཐེག་ཆེན་གྱི་སྦྱོར་ལམ་དྲོད་ནས་ཐོབ། འབྲིང་མཐོང་ལམ་བར་ཆད་མེད་ལམ་ནས་ཐོབ་
ཆེན་པོ་ས་བརྒྱད་པ་ནས་ཐོབ་པ་ཡིན། དང་པོ་དེར་ཐལ། དེའི་གནས་སྐབས་སུ་
སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཐོབ་ཅིང་རང་ཉིད་ཀྱིས་
སྟོང་ཉིད་རྟོགས་ཚུལ་དེ་འདྲ་ཞིག་རང་ལས་དམན་པའི་གང་ཟག་གིས་རྟོགས་ན་སྐྲག་
རིགས་པ་ལས་རང་ཉིད་ཀྱིས་དེ་ལྟར་རྟོགས་པ་ལ་མི་སྐྲག་པའི་ཕྱིར། གཉིས་
པ་དེར་ཐལ། མཐོང་ལམ་གྱི་གནས་སྐབས་སུ་སྟོང་ཉིད་མངོན་སུམ་དུ་རྟོགས་ཤིང་རང་
ཉིད་ཀྱིས་སྟོང་ཉིད་གཟིགས་ཚུལ་དེ་འདྲ་བ་ཞིག་ལམ་འོག་མ་ལ་གནས་པའི་གང་
ཟག་རྣམས་ཀྱིས་རྟོགས་ན་སྐྲག་རིགས་པ་ལས་རང་ཉིད་ཀྱིས་དེ་རྟོགས་པ་ལ་མི་སྐྲག་
པའི་ཕྱིར། གསུམ་པ་དེས་རིགས་འགྲེ། དེའི་དོན་ནི་འཁོར་བ་ན་སྔོན་མེད་པའི་
སེམས་ཅན་མི་སྐྱེ་བ་དང། །ཞེས་པའི་དོན་རང་གི་རྒྱུན་སྔོན་མེད་པའི་སེམས་ཅན་མི་
སྐྱེ་ཞེས་པའི་དོན་ནོ། །དེ་ལ་དུས་གསུམ་གྱི་ཆོས་ལ་ངོ་བོ་ཉིད་མེད་ཚུལ་གྱི་ད་ལྟར་
བ་མ་གཏོགས་པ་དང། བྱིས་པས་ཞེན་པ་བཞིན་གྱི་ངོ་བོ་ཉིད་མེད་ཚུལ་སྔ་མ་ནི་
ཉན་ཐོས་སྡེ་གཉིས་ཀ་དང་ཐུན་མོང་བའོ། །ཞེས་པས་མྱུ་གུ་ད་ལྟ་བ་རང་གྲུབ་པའི་དུས་

[000]
གཉིས་པར་མི་སྡོད་པས་ངོ་བོ་ཉིད་མེད་པར་གསུངས་ཞེས་པ་མ་གཏོགས་པའི་འདས་མ་འོངས་
གཉིས་དང། བྱིས་པས་ཞེན་པ་བཞིན་གྱི་ངོ་བོ་ཉིད་མེད་ཚུལ་སྔ་མ་མདོ་སྡེ་རྒྱན་
དང། ཀུན་བཏུས་གཉིས་ཀྱི་བཤད་ཚུལ་དེ་ཉན་ཐོས་སྡེ་གཉིས་དང་ཁས་ལེན་ཐུན་
མོང་བ་ཡིན་པའམ་ཤེར་ཕྱིན་གྱི་མདོའི་དགོངས་གཞི་ཐུན་མོང་བ་གང་རུང་ཡིན་ཞེས་པའི་
དོན་ནོ། །དེ་ཡང་དོན་སྨྲ་སྡེ་གཉིས་ཀྱིས་ཐེག་ཆེན་གྱི་བཀའ་ཁས་ལེན་པར་བཞེད་
པའི་དབང་དུ་བྱས་ན་ཤེར་ཕྱིན་གྱི་མདོའི་དགོངས་གཞི་ཐུན་མོང་བ་ལ་སྦྱར། དེ་གཉིས་
ཀྱིས་ཐེག་ཆེན་གྱི་བཀའ་ཁས་མི་ལེན་པའི་དབང་དུ་བྱས་ན་ཁས་ལེན་ཐུན་མོང་བ་ལ་སྦྱར་
དགོས་གསུངས། ད་ལྟ་བ་ལ་ངོ་བོ་ཉིད་མེད་ཚུལ་ཐུན་མོང་བ་མ་ཡིན་ཏེ་
མདོ་སྡེ་པས་མྱུ་གུ་རང་གྲུབ་དུས་ཀྱི་སྐད་ཅིག་གཉིས་པར་མི་སྡོད་པར་ཁས་ལེན་
བྱེ་བྲག་སྨྲ་བས་མྱུ་གུ་ལྟ་བུ་རང་གྲུབ་པའི་དུས་གཉིས་པར་གནས་པར་འདོད་པའི་
ཕྱིར། སྔར་གཞན་དབང་སྒྱུ་མ་ལྟ་བུ་དང། ཡོངས་གྲུབ་ནམ་མཁའ་དང་འདྲ་
བར་གསུངས་པ་ལ། གལ་ཏེ་དགོངས་འགྲེལ་ལས་གཞན་དབང་སྒྱུ་མ་བཞིན་དུ་
གསུངས་ཤིང། རྒྱན་ལས་ཀྱང་འདུས་བྱས་ཐམས་ཅད་སྒྱུ་མ་བཞིན་དུ་གསུངས་པས་བདེན་པར་
གྲུབ་པ་དེ་དག་གི་དོན་མིན་ནོ་ཞེ་ན་ཞེས་པ་ནི། གཞན་དབང་ལ་སོགས་པ་བདེན་པར་མ་གྲུབ་
པར་ཐལ། དགོངས་འགྲེལ་དང་མདོ་སྡེ་རྒྱན་ལས་གཞན་དབང་སྒྱུ་མ་ལྟ་བུར་གསུངས་
པའི་ཕྱིར། ཁྱབ་སྟེ། སྒྱུ་མ་ལ་སོགས་པ་བདེན་པར་མ་གྲུབ་པའི་དཔེ་
ཡིན་པའི་ཕྱིར་ཞེ་ན་ཞེས་པའི་དོན་ནོ། །སེམས་ཙམ་པའི་རང་ལུགས་ལ་གཞན་དབང་

[000]
འདུས་བྱས་ཐམས་ཅད་སྒྱུ་མ་ལྟ་བུ་ཡིན་ཡང་བདེན་པར་མ་གྲུབ་པའི་སྐྱོན་མེད་དེ་
སྒྱུ་མ་ལ་སོགས་པ་བཞིན་དུ་བཤད་པས་བདེན་པར་མི་སྟོན་པའི་ངེས་པ་མེད་དེ་སྒྱུ་མ་ལ་
སོགས་པ་དཔེར་བྱེད་ལུགས་ལ་རག་ལས་སོ་ཞེས་གསུངས། རང་རྒྱུད་པས་སྒྱུ་མ་ལྟ་
བུར་བཞེད་ཚུལ་བདེན་པར་གྲུབ་པས་སྟོང་པ་སྒྱུ་མ་ལྟ་བུར་འདོད་པས་གཞན་དབང་བདེན་
གྲུབ་ཏུ་ཁས་མི་ལེན་པ་ཡིན། སེམས་ཙམ་པས་འདུས་བྱས་ཐམས་ཅད་སྒྱུ་མ་བཞིན་དུ་
འདོད་ཀྱང་བདེན་པར་མ་གྲུབ་པས་མ་ཁྱབ་སྟེ། སྒྱུ་མའི་དོན་སྔ་མ་ལྟར་མི་འདོད་ཀྱི་
གཞན་དབང་གཟུང་འཛིན་རྫས་གཞན་དུ་སྣང་ཞིང་སྣང་བ་ལྟར་མ་གྲུབ་པའི་སྒྱུ་
མ་ལྟ་བུར་ཁས་བླངས་པ་ཡིན་ནོ། །འོ་ན་སྒྱུ་མའི་དཔེ་བྱེད་ལུགས་ཇི་ལྟར་ཞེ་ན་
དེ་ཡང་རྒྱན་ལས་ཇི་ལྟར་སྒྱུ་མ་དེ་བཞིན་དུ། །ཡང་དག་མ་ཡིན་ཀུན་རྟོག་འདོད་
།སྒྱུ་མའི་རྣམ་པ་ཇི་ལྟ་བར། །དེ་བཞིན་གཉིས་སུ་འཁྲུལ་བ་བརྗོད། །ཅེས་པ་སྟེ་ཇི་
ལྟར་སྒྱུ་མ་མཁན་གྱི་སྔགས་རྫས་ཀྱིས་བསླད་པའི་རྒྱུ་ཚོགས་གྲངས་ཚང་གི་དངོས་པོ་སྒྱུ་མ་
དང་དེའི་སྟོབས་ཀྱིས་རྟ་གླང་སོགས་སྣང་བ་སྒྱུ་མའི་རྣམ་པ་དེ་བཞིན་དུ། གཞན་དབང་ལ་ཡང་
དག་པ་དང་ཡང་དག་མིན་པ་གཉིས་ཡོད་ཅིང། འཕགས་པའི་ལམ་ཡན་ལག་གིས་བསྡུས་
པའི་ཆ་རྣམས་ཡང་དག་པ་དང། སྡུག་ཀུན་གྱིས་བསྡུས་པའི་གཟུགས་སོགས་ཡང་དག་པ་མ་
ཡིན་པ་ཡིན། ཐོག་མ་མེད་པ་ནས་རང་རྒྱུད་ལ་ཡོད་པའི་ཡང་དག་པ་མ་ཡིན་པ་
གཟུགས་རང་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་པར་འཛིན་པའི་རྟོག་པ་ཀུན་
རྟོག་ཡིན་པར་འདོད། རྒྱུ་ཚོགས་གྲངས་ཚང་གི་དངོས་པོ་དེ་རྟ་གླང་དུ་མ་གྲུབ་ཀྱང་

[000]
རྟ་གླང་སོགས་སྒྱུ་མའི་རྣམ་པར་སྣང་བ་ཇི་ལྟ་བར་དེ་བཞིན་ཀུན་རྟོག་དེ་ལ་གཟུང་འཛིན་
གཉིས་སུ་མེད་ཀྱང་གཉིས་སྣང་འཁྲུལ་བའི་བག་ཆགས་ཀྱིས་བསླད་པས་གཉིས་སུ་སྣང་
བའི་འཁྲུལ་བ་ཡིན་པར་བརྗོད། སྤྱིར་བུམ་འཛིན་རྟོག་པ་ལ་སོགས་པ་རྟོག་པ་ཐམས་ཅད་ཡང་
དག་པ་མ་ཡིན་པའི་ཀུན་རྟོག་ཡིན། ཀུན་རྟོག་ཅེས་པ་ནི་གཞི་ཐམས་ཅད་ལ་དེ་
མ་ཡིན་བཞིན་དུ་ཡིན་པར་སྣང་ནས་ལྷག་པོ་བཏགས་པ་སྟེ་བུམ་འཛིན་རྟོག་པ་ལྟ་བུས་
བུམ་པའི་དོན་སྤྱི་བུམ་པ་མ་ཡིན་པ་ལ་བུམ་པར་ཞེན་ནས་ལྷག་པོ་བཏགས་པ་ལྟ་བུ་
ཡིན། སྐབས་འདིར་གཟུགས་སོགས་རང་འཛིན་རྟོག་པའི་ཞེན་གཞིར་རང་མཚན་
གྱིས་གྲུབ་པར་འཛིན་པའི་རྟོག་པ་དང། གཟུང་འཛིན་རྫས་གཞན་དུ་ཞེན་པའི་བློ་
རྣམས་ཀུན་རྟོག་གི་གཙོ་བོ་ཡིན་ནོ། །སྒྱུ་མ་དང་སྒྱུ་མའི་རྣམ་པ་གཉིས་སོ་སོར་
འཇོག་དགོས། དེ་ཡང་སྒྱུ་མ་མཁན་གྱིས་སྔགས་རྫས་བཏབ་སྟེ་རྟ་གླང་སོགས་
སྣང་བར་ངེས་པའི་རྒྱུ་ཚོགས་ཚང་བའི་ཤིང་བུ་སོགས་སྒྱུ་མ་ཡིན། ཡང་དག་པ་མ་
ཡིན་པའི་ཀུན་རྟོག་གཞན་དབང་སྒྱུ་མ་དེ་དང་འདྲ། སྒྱུ་མ་དང་ལྟད་མོ་
བའི་མིག་ཤེས་འཕྲད་པ་ལས་རྟ་གླང་གི་གཟུགས་སུ་སྣང་བ་ནི་སྒྱུ་མའི་རྣམ་པ་ཡིན་ཞིང་
ཀུན་རྟོག་དེའི་དབང་གིས་རང་ཅག་ལ་གཟུང་འཛིན་རྫས་གཞན་དུ་སྣང་བ་སྒྱུ་
མའི་རྣམ་པ་དང་འདྲའོ། །གཞན་དབང་ལ་ཡང་དག་དང་ཡང་དག་མ་ཡིན་པ་གཉིས་ཡོད་
པའི་ཡང་དག་པ་མ་ཡིན་པས་བསྡུས་པ་ཀུན་རྟོག་དེ་ལ་ཡང་དག་པ་མ་ཡིན་པ་
ཞེས་བརྗོད། སོ་སྐྱེའི་ཤེས་པ་རྣམས་རྟོག་པའི་ཞེན་གཞིར་རང་མཚན་གྱིས་གྲུབ་པར་

[000]
འཛིན་པའི་རྟོག་པའི་བག་ཆགས་ཀྱིས་བསླད་པ་ན་དབང་ཤེས་སོགས་ལ་གཟུང་འཛིན་རྫས་
གཞན་དུ་སྣང་བ་ཡིན། དེ་ནི་སྒྱུ་མ་མཁན་གྱིས་སྔགས་བཏབ་པའི་ལྟད་མོ་
བའི་མིག་ཤེས་ལ་རྟ་གླང་གི་གཟུགས་སུ་སྣང་བ་དང་འདྲ། སྤྲུལ་གཞི་རྡེའུ་ཤིང་
ལ་རྟ་གླང་སོགས་སྣང་རྒྱུ་ཡོད་པས་ཁྱབ། སྔགས་རྫས་ཀྱིས་མ་བཏབ་པའི་ཤིང་བུ་སྤྲུལ་
གཞི་རྡེའུ་ཤིང་མ་ཡིན། སྤྲུལ་གཞི་རྡེའུ་ཤིང་རྟ་གླང་དུ་མེད་ཀྱང་མིག་བསླད་
པའི་ལྟད་མོ་བ་ལ་རྟ་གླང་གི་གཟུགས་སུ་སྣང་བ་དེ་བཞིན་དུ་གཞན་དབང་རྫས་
གཞན་དུ་མ་གྲུབ་ཀྱང་བག་ཆགས་ཀྱིས་བསླད་པའི་རང་རྒྱུད་ཀྱི་རྟོག་པ་ལ་རྫས་ཐ་དད་
དུ་སྣང་བ་འདྲ་བ་ཡིན་ནོ། །དེ་ཡང་གཞུང་འདི་ཉིད་ལས། ཅེས་གསུངས་པ་འདིས་སྒྱུ་མ་དཔེར་བྱེད་ལུགས་བསྟན་ཏེ། འཁྲུལ་བའི་གཞི་བོང་བ་དང་ཤིང་ལ་སོགས་པ་སྒྱུ་མའི་
སྔགས་ཀྱིས་བཏབ་པ་ནི་ཀུན་རྟོག་གཞན་དབང་དང་འདྲ་སྟེ་རྐང་པ་དང་པོ་གཉིས་ཀྱི་དོན་ནོ། །ཞེས་པ་
ནས་ཕྱི་མ་གཉིས་ཀྱི་དོན་དུ་དབྱིག་གཉེན་གྱིས་བཤད་དོ། །ཞེས་པའི་དོན་ཡིན་
ཡང་རྒྱན་ལས། ཇི་ལྟར་དེ་ལ་དེ་མེད་པ། །དེ་བཞིན་དུ་ནི་དོན་དམ་འདོད། །ཇི་ལྟར་
དེ་ནི་དམིགས་གྱུར་པ། །དེ་བཞིན་དུ་ནི་ཀུན་རྫོབ་ཉིད། །ཅེས་པའི་དོན་ནི། ཇི་ལྟར་
སྒྱུ་མ་དེ་ལ་རྟ་གླང་སོགས་སྣང་ཡང་རྟ་གླང་དུ་མེད་པ་དཔེ་དེ་བཞིན་གཞན་དབང་གཟུང་
འཛིན་རྫས་ཐ་དད་དུ་སྣང་ཡང་རྫས་གཞན་དུ་མ་གྲུབ་པ་ནི་དོན་དམ་སྟེ་སྟོང་ཉིད་ཡིན་
པར་འདོད། ཇི་ལྟར་སྒྱུ་མ་དེ་རྟ་གླང་གི་ངོ་བོར་མ་གྲུབ་ཀྱང་རྟ་གླང་
གི་གཟུགས་སུ་དམིགས་པར་གྱུར་པ་དེ་བཞིན་ཀུན་རྟོག་ལ་གཞན་དབང་རྫས་གཞན་དུ་

[000]
མེད་ཀྱང་རྫས་ཐ་དད་དུ་སྣང་བ་ནི་ཀུན་རྫོབ་ཀྱི་བདེན་པ་ཡིན་ཞེས་པ་སྟེ། གཞུང་ལས་
ཅེས་སྒྱུ་མ་ལ་གླང་པོ་ཆེ་ལ་སོགས་པ་མེད་པ་བཞིན་དུ་གཞན་དབང་ལ་གཟུང་འཛིན་གཉིས་
མེད་པ་དོན་དམ་དང་སྒྱུ་མ་དེ་རྟ་གླང་གི་ངོ་བོར་དམིགས་པ་བཞིན་དུ་ཡང་དག་པ་མིན་
པ་ལ་ཀུན་བརྟགས་པ་དེ་ཀུན་རྫོབ་ཀྱི་བདེན་པར་དམིགས་སོ་ཞེས་འགྲེལ་བར་བཤད་དོ་ཞེས་
གསུངས། སྒྱུ་མའི་རྟ་རྟ་མཚན་ཉིད་པར་མེད་ཀྱང་དེ་མེད་པ་མིན། མིག་
ཤེས་ལ་སྒྱུ་མའི་རྟ་གླང་སྣང་ཡང་རྟ་གླང་གིས་སྟོང་པ་དེ་དང་རྟོག་པ་ལ་གཞན་དབང་
རྫས་ཐ་དད་དུ་གྲུབ་པར་སྣང་ཡང་དེས་སྟོང་པ་གཉིས་དཔེ་དོན་དུ་སྦྱར་དགོས། སྔགས་
རྫས་ཀྱིས་མིག་མ་བསླད་པའི་གནས་དེར་ཕྱིས་སླེབས་པའི་ལྟད་མོ་བར་རྡེའུ་ཤིང་རྟ་གླང་
དུ་མི་སྣང་བ་དེ་བཞིན་འཕགས་པའི་ཡེ་ཤེས་དང་སངས་འཕགས་ལ་སྔགས་རྫས་ཀྱིས་བསླད་པར་
མི་ནུས་པས་སྒྱུ་མའི་རྟ་གླང་སོགས་སུ་སྣང་བ་མེད་དོ། །རྒྱན་ལས། ནང་གི་སྐྱེ་
མཆེད་དྲུག་བདག་དང་སྲོག་ལ་སོགས་པར་མེད་བཞིན་དུ་ཞེས་པ་ནི། ནང་གི་སྐྱེ་མཆེད་དེ་རྒྱུད་
ཀྱིས་བསྡུས་པའི་གཟུགས་ཀྱི་སྐྱེ་མཆེད་ནས་ཆོས་ཀྱི་སྐྱེ་མཆེད་བར་དྲུག་བདག་དང་སྲོག་ལ་
སོགས་པར་མེད་པ་སྟེ་བདག་ཏུ་གྲུབ་པར་མེད་བཞིན་དུ་བདག་ཏུ་གྲུབ་པ་དེར་སྣང་བའི་ཆ་
ནས་སྒྱུ་མ་དང། དེ་ནི་སྒྱུ་མ་ལ་རྟ་གླང་སོགས་མེད་བཞིན་དུ་དེར་སྣང་བ་དང་
འདྲའོ། །ནང་གི་སྐྱེ་མཆེད་དྲུག་གང་ཟག་གི་བདག་མེད་དུ་འཇོག་པ་ན་རྒྱུད་ཀྱིས་བསྡུས་
པའི་སྐྱེ་མཆེད་རྣམས་གང་ཟག་རང་རྐྱ་ཐུབ་པའི་རྫས་ཡོད་ཀྱི་བདག་མེད་ལ་གཞག་དགོས་
ཕུང་པོ་ལྔ་རང་རྐྱ་ཐུབ་པའི་རྫས་ཡོད་ཀྱི་བདག་མ་ཡིན་བཞིན་དུ་བདག་ཏུ་གྲུབ་

[000]
པར་སྣང་ཡང་བདག་གི་ངོ་བོར་མ་གྲུབ་པས་བདག་གིས་སྟོང་པར་འདོད། བུམ་སོགས་
ཕྱིའི་སྐྱེ་མཆེད་རྣམས་རང་རྐྱ་ཐུབ་པའི་གང་ཟག་དེའི་ལོངས་སྤྱད་བྱ་མ་ཡིན་པའི་ཆ་ནས་
འཇོག་གི་བུམ་སོགས་རང་དབང་བའི་བདག་གི་ངོ་བོར་མེད་པའི་སྒོ་ནས་བདག་མེད་དུ་བཞག་
རྒྱུ་མེད། བུམ་སོགས་གང་ཟག་ཡིན་བསམ་པ་མེད་ཀྱང་དེ་དག་བདག་ཏུ་གྲུབ་པར་
འཛིན་པའི་བློ་མེད་པའི་སྐྱོན་མེད་དེ། བུམ་སོགས་རང་རྐྱ་བའི་བདག་གི་ལོངས་སྤྱད་བྱར་
གྲུབ་པར་འཛིན་པའི་བློ་དེ་དེ་ཡིན་པའི་ཕྱིར་ཏེ། བུམ་སོགས་རང་རྐྱ་བའི་བདག་གི་
ལོངས་སྤྱད་བྱར་མ་གྲུབ་པ་དེའི་སྟེང་གི་བདག་མེད་ཕྲ་མོ་ཡིན་པའི་ཕྱིར། བུམ་
པའི་སྟེང་དུ་བདག་མེད་འཇོག་པ་ན་གཞན་སྟོང་དུ་གཞག་དགོས་པ་ཡིན་པས། ནང་
གི་སྐྱེ་མཆེད་དང་ཕྱིའི་སྐྱེ་མཆེད་གཉིས་གང་ཟག་གི་བདག་མེད་དུ་འཇོག་ཚུལ་མི་
འདྲ་བ་ཡིན་ནོ། །ཕུང་པོ་ལྔ་རང་རྐྱ་ཐུབ་པའི་གང་ཟག་གི་བདག་གི་མཚན་
གཞི་མ་ཡིན་ཡང་རང་རེས་རང་རྐྱ་བའི་བདག་ཡོད་དེ་རྒྱུད་ཀྱི་ཕུང་པོ་དེ་བདག་ཡིན་
སྙམ་དུ་ཕུགས་ལ་ཞེན་ཚུལ་དེ་ཡོད་པས་ནང་གི་སྐྱེ་མཆེད་རང་གི་ངོ་བོའི་སྒོ་ནས་རང་
རྐྱ་བའི་བདག་གིས་སྟོང་པར་འཇོག་ཆོག་པ་ཡིན། དེ་ཡང་གཞུང་ཉིད་ལས། ཕྱིའི་
སྐྱེ་མཆེད་དྲུག་གང་ཟག་གི་བདག་གི་ཉེ་བར་སྤྱད་བྱར་མེད་བཞིན་དུ་དེར་སྣང་བས་
ན་རྨི་ལམ་ལྟ་བུར་མདོ་སྡེ་ལས་གསུངས་པར་བཤད་ཀྱི་ཕྱི་ནང་གི་འདུས་བྱས་རང་བཞིན་
གྱིས་སྟོང་བཞིན་དུ་དེར་སྣང་བའི་དཔེར་མ་གསུངས་སོ་ཞེས་གསུངས། དེས་ན་སྒྱུ་
མ་ལྟ་བུ་འཇོག་ཚུལ་ལ་ཕྲ་རགས་དུ་མ་ཡོད་དེ། མདོ་སྡེ་པའི་ལུགས་ལ་

[000]
གང་གི་བདག་ཏུ་གྲུབ་པ་མ་ཡིན་བཞིན་དུ་བདག་ཏུ་གྲུབ་པར་སྣང་བའི་སྒྱུ་མ་ལྟ་བུ་
དང། སེམས་ཙམ་པས་གཞན་དབང་གཟུང་འཛིན་རྫས་ཐ་དད་དུ་མེད་ཀྱང་དེར་སྣང་བའི་སྒོ་
ནས་སྒྱུ་མ་ལྟ་བུར་བཞེད། དབུ་མ་པའི་ལུགས་སུ་གཟུགས་སོགས་བདེན་པར་མེད་བཞིན་
དུ་བདེན་པར་སྣང་བའི་སྒྱུ་མ་ལྟ་བུར་གསུངས་སོ། །སྤྱིར་ན་གཞུང་དེ་ལས་སྒྱུ་མ་
ལྟ་བུར་གསུངས་ན་བདེན་པར་གྲུབ་པ་ཁས་མི་ལེན་པས་ཁྱབ་པ་མེད་དེ། སྒྱུ་མ་སོགས་དཔེར་
བྱེད་ལུགས་ལ་རགས་ལས་པའི་ཕྱིར། ཕྱིའི་ཡུལ་སྒྱུ་མའི་རྟ་རྟར་མེད་ཀྱང་རྟར་སྣང་བའི་
སྒྱུ་མ་དང་སྨིག་རྒྱུ་རྨི་ལམ་སོགས་དཔེར་བཤད་པ་བཞིན་དུ་ཕྱི་རོལ་གྱི་དོན་མ་གྲུབ་
ཀྱང་དོན་དུ་སྣང་བའི་སྒྱུ་མ་ལྟ་བུ་ཡིན་
ཐེག་བསྡུས་ལས་ཀྱང་ཡུམ་གྱི་མདོ་ནས་སྒྱུ་མ་ལ་སོགས་པའི་
དཔེར་གཞན་དབང་བསྟན་པའི་དཔེ་དོན་སྦྱོར་ཚུལ་ནི། ཕྱི་རོལ་
དོན་དུ་གྲུབ་པ་མེད་ན་ཤེས་པ་ལ་ཕྱི་རོལ་དོན་དུ་གྲུབ་པར་སྣང་བ་
ཇི་ལྟར་འཐད་སྙམ་ན། སྒྱུ་མ་ལ་རྟ་གླང་མཚན་ཉིད་པ་མེད་
ཀྱང་སྒྱུ་མ་ལ་རྟ་གླང་མཚན་ཉིད་པ་སྣང་བ་བཞིན་ནོ་
།ཞེས་དང། ཕྱི་རོལ་གྱི་དོན་མེད་ན་ཕྱི་རོལ་དོན་དུ་སྣང་བའི་
བློ་ཇི་ལྟར་སྐྱེ་སྙམ་ན། སྨིག་རྒྱུ་ལ་ཆུ་མཚན་ཉིད་པ་
མེད་ཀྱང་ཆུ་མཚན་ཉིད་པ་སྣང་བའི་དབང་ཤེས་སྐྱེ་བ་བཞིན་ནོ་
།ཞེས་དང། ཕྱི་རོལ་གྱི་དོན་མེད་ན་ཡུལ་ཡིད་དུ་འོང་མི་
འོང་ལ་ཇི་ལྟར་སྤྱོད་སྙམ་པ་ན། རྨི་ལམ་དུ་མི་ལ་སོགས་པ་
མཚན་ཉིད་པ་མི་དམིགས་ཀྱང་མི་མཚན་ཉིད་པ་སྣང་བའི་
བློ་སྐྱེ་བ་བཞིན་ཡིན་ཏེ། ཕྱི་རོལ་གྱི་དོན་མེད་ན་
ཡུལ་དུ་ཇི་ལྟར་དམིགས་སྙམ་པ་བཟློག་པའི་ཕྱིར་སྒྱུ་མ་དང་
ཞེས་པ་ནས་རྨི་ལམ་ལ་སོགས་པའི་དཔེར་བཤད་དོ་ཞེས་པའི་བར་གྱི་དོན་
ཡིན་
ཕྱི་དོན་ནི་རྒྱུད་ཀྱིས་མ་བསྡུས་པའི་གཟུགས་
སོགས་ལ་གཞག་དགོས། ཕྱི་དོན་ཡོད་ན་སྔོན་འཛིན་མིག་ཤེས་ཀྱི་རྫས་སུ་མ་གྲུབ་
པའི་སྔོན་པོ་ཞིག་ཡོད་དགོས་པ་ལས་དེ་མེད་པའི་ཕྱིར་ཏེ། དེ་གཉིས་རྫས་གཅིག་ཡིན་
པའི་ཕྱིར། ལུགས་འདིར་སྔོན་པོ་དང་དེ་འཛིན་པའི་མིག་ཤེས་གཉིས་དུས་མཉམ་དུ་གྲུབ་
ཅིང་སྔོན་པོ་དེ་སྔོན་འཛིན་མིག་ཤེས་ཀྱི་དམིགས་རྐྱེན་དུ་ཁས་མི་ལེན་པ་ཡིན་
དེ་ཡིན་པའི་རྒྱུ་མཚན་ནི་སྔར་གང་ཟག་རང་ཉིད་ཀྱིས་སྔོན་པོ་མཐོང་བྱེད་ཀྱི་ལས་
བསགས་ནས་ལས་སྨིན་པ་ན། ལས་ཀྱི་བག་ཆགས་ཕྱེད་ཀས་ཕྱིའི་སྔོན་པོ་གྲུབ་
དེའི་ཕྱེད་ཀྱིས་ནང་གི་དབང་ཤེས་དེ་གྲུབ་ཅིང་ལས་ཀྱི་བག་ཆགས་གཅིག་གིས་སྔོན་པོ་
དང་མྱོང་བྱེད་ཤེས་པ་གཉིས་ཀ་གྲུབ་པར་བྱེད་པས་དེ་གཉིས་དངོས་རྒྱུ་ཚོགས་པ་གཅིག་ལ་
རགས་ལས་ཀྱི་འབྲེལ་བ་གྲུབ་པ་ཡིན། དེ་གཉིས་དུས་མཉམ་དུ་གྲུབ་ཅིང་འགག་པ་ནའང་དུས་

[000]
མཉམ་དུ་འགག་པ་ཡིན། དེས་ན་སྔོན་འཛིན་ལས་རྫས་གཞན་དུ་སྔོན་པོ་མེད་པས་ཕྱི་དོན་
མེད་དོ། །དེ་བཞིན་དུ་ཤེས་པ་གཞན་ལ་ཡང་སྦྱོར་དགོས་གསུངས། ལུགས་འདིར་ཕྱི་དོན་
མེད་ཅིང་ཆོས་ཐམས་ཅད་སེམས་ཀྱི་བདག་ཉིད་ཙམ་དུ་གྲུབ་པར་གསུངས་པ་དེས་ལས་འབྲས་ལ་ཕན་ཆ་
ཆེ་བ་ཡིན། དེ་ཡང་གཞན་གྱིས་རང་ལ་གནོད་པ་བྱེད་པ་སོགས་བྱུང་བ་ཡང་གནོད་པ་
བྱེད་དགོས་པའི་ལས་རང་ཉིད་ཀྱིས་བསགས་ནས་ལས་དེ་སྨིན་པའི་ཚེ་གཞན་གྱིས་གནོད་པ་བྱེད་
པ་ཡིན་ཏེ། སྤྱོད་འཇུག་ལས། བདག་གི་ལས་ཀྱིས་བསྐུལ་བྱས་ནས། །བདག་
ལ་གནོད་བྱེད་རྣམས་བྱུང་སྟེ། །ཞེས་དང། མཛོད་ལས་ཀྱང། ལས་ལས་འཇིག་རྟེན་
སྣ་ཚོགས་སྐྱེས། །ཞེས་གསུངས་པའི་ཕྱིར། རང་ལ་གཞན་གྱིས་ཚིག་ངན་ཞིག་བརྗོད་
ནའང་དེ་ཉིད་རང་གི་ལས་ཀྱིས་བྱས་ཤིང། གཞན་ཡང་ངན་སོང་གསུམ་ལ་སོགས་པའི་
སྡུག་བསྔལ་རྣམས་རང་ལ་སྣང་ཞིང་མྱོང་བ་ནི་ཕྱི་རོལ་གྱི་དོན་དུ་མ་གྲུབ་ཅིང་རང་གི་ལས་ཀྱི་
སྟོབས་ཀྱིས་དེ་དག་མྱོང་བྱེད་ཀྱི་ཤེས་པ་རང་རྒྱུད་ལ་འགྲུབ་པར་བྱེད་པས་དེས་མྱོང་བ་ཡིན་
ཏེ། སྤྱོད་འཇུག་ལས། ལྕགས་བསྲེགས་ས་གཞི་སུ་ཡིས་བྱས། །མེ་ཚོགས་དེ་དག་
ཅི་ལས་བྱུང། །དེ་འདྲ་དེ་དག་ཐམས་ཅད་ནི། །སྡིག་སེམས་ཡིན་པར་ཐུབ་པས་གསུངས་
།ཞེས་པ་ལྟར་རང་གིས་ལྕགས་བསྲེགས་ཀྱིས་བསྲེགས་པའི་སྡུག་བསྔལ་མྱོང་བ་ན་ས་གཞི་དེ་
དག་གཞན་གྱིས་བཅོས་ནས་སྒུག་སྡོད་པ་མ་ཡིན་པ་སྔར་ལྟར་ལས་གཅིག་གིས་མྱང་
བྱ་དང་མྱོང་བྱེད་གཉིས་ཀ་སྐྱེས་པ་ཡིན་ནོ། །བརྟག་ཅིང་དཔྱད་ན་མ་བྱུང་མཁན་
ཚང་མ་རང་གཅེས་པར་འཛིན་པའི་བློ་དེ་ཡིན། སེམས་ཙམ་པའི་ལྟ་བ་འདི་ལ་བརྟེན་

[000]
ནས་ལས་འབྲས་ལ་ངེས་པ་ཆེན་པོ་སྐྱེ་རྒྱུ་ཡོད་དེ། དཔེར་ན་མི་ཁོང་ཁྲོ་ཅན་ཞིག་ཡིན་
ཡང་དེ་ལྟར་བསམ་པའི་ཚེ་ཁོང་ཁྲོ་ཆུང་དུ་འགྲོ་བ་དང། འཇིག་རྟེན་གྱི་ལྷ་དང་ལྷ་མིན་
ཐམས་ཅད་རང་གི་དགྲར་ལངས་ཀྱང་དམྱལ་བ་སོགས་ལ་འཕེན་མི་ཐུབ་ཅིང་འཕེན་བྱེད་རང་གི་
ལས་གཅིག་པོ་ཡིན་ཏེ། སྤྱོད་འཇུག་ལས། གལ་ཏེ་ལྷ་དང་ལྷ་མིན་རྣམས་
།ཐམས་ཅད་བདག་ལ་དགྲར་ལངས་ཀྱང། །དེ་དག་གིས་ཀྱང་མནར་མེད་པའི། །མེ་ནང་འཁྲིད་
ཅིང་འཇུག་མི་ནུས། །ཞེས་དང། དེ་ཉིད་ལས། གང་དང་འཕྲད་ན་རི་རབ་ཀྱང་
།ཐལ་བ་ཡང་ནི་མི་ལུས་པ། །དེར་བདག་སྐད་ཅིག་ཉིད་ལ་འདོར། །ཞེས་གསུངས་པའི་
ཕྱིར། འདིས་དམྱལ་བའི་མེའི་ཚ་བ་དཔེར་མཛད་ན་དམྱལ་བའི་མེས་རིའི་རྒྱལ་པོ་
རི་རབ་བསྲེགས་ཏེ་ཐལ་བ་ཡང་མི་ལུས་པར་བྱེད་པའི་ཚོད་དུ་ཡོད་པ་དེར་གཞན་གྱིས་འཕེན་མི་དགོས་པར་
རང་ཉིད་ཀྱི་ཁོང་ཁྲོ་སྐད་ཅིག་མ་གཅིག་གིས་ཀྱང་མེ་ཚོགས་དེར་རང་སྐད་ཅིག་
ཉིད་ལ་འཇུག་པར་བྱེད་པ་ཡིན། དེས་ན་འཁོར་འདས་ཀྱི་རྩ་བ་རང་རྒྱུད་ཀྱི་
སེམས་ཡིན་ཏེ། སེམས་རྒྱུད་འདུལ་བས་ཐར་པ་དང་ཐམས་ཅད་མཁྱེན་པའི་སར་འགྲོ་
དེ་མ་འདུལ་བས་ངན་སོང་གསུམ་སོགས་སུ་འཁྱམས་པར་འགྱུར་བའི་ཕྱིར་རོ་
།གཉིས་པ་དབུས་མཐའ་ལས་བཤད་པའི་ཚུལ་ནི། དབུས་མཐའ་ལས། ཡང་དག་
མ་ཡིན་ཀུན་རྟོག་ཡོད་ཅེས་སོགས་ཚིགས་བཅད་གཉིས་ཀྱིས་ལུགས་འདིའི་ཟབ་མོ་སྟོང་
པ་ཉིད་ཀྱི་དོན་བཤད་པ་དང། འཁོར་ལོ་གསུམ་གྱི་དྲང་ངེས་འབྱེད་ཚུལ་
མདོའི་དོན་བཤད་ཚུལ། ཚིག་གི་དྭོགས་པ་བསལ་ཚུལ་དང་བཞི་ཡོད་

[000]
དེ་ཡང་མདོ་སྡེ་དགོངས་འགྲེལ་ལས། དེ་ལ་གང་ན་གང་མེད་པ་དེ་ནི་དེས་སྟོང་པ་དང་འདི་ལ་
ལྷག་མ་ཡོད་པ་ནི་འདིར་ཡོད་པའོ་ཞེས་པ་འདི་རྩ་བ་དང། དབུས་མཐའ་ལས། ཡང་
དག་མ་ཡིན་ཀུན་རྟོག་ཡོད་ཅེས་པའི་ཚིགས་བཅད་གཅིག་དེའི་འགྲེལ་པ་ཡིན། སྟོང་པ་
མ་ཡིན་མི་སྟོང་མིན་ཞེས་པའི་ཚིགས་བཅད་གཅིག་པོ་དེ། འོད་སྲུངས་གི་མདོ་ལས་
ཆོས་ཐམས་ཅད་ཡོད་ཅེས་བྱ་བ་ནི་མཐའ་གཅིག་གོ་མེད་ཅེས་བྱ་བ་ནི་མཐའ་
གཉིས་སོ་མཐའ་དེ་གཉིས་སྤངས་པ་ནི་དབུ་མའི་ལམ་མོ་ཞེས་པའི་འགྲེལ་པ་ཡིན་ནོ། །
ཡང་དག་པ་མ་ཡིན་པ་སྟེ་རྟོག་པའི་ཞེན་གཞིར་རང་མཚན་གྱིས་གྲུབ་པར་འཛིན་
པའི་ཀུན་རྟོག་གཞན་དབང་ཡོད་པ་སྟེ་ཚིག་གི་ལྷག་མ་མི་རྫོགས་པར་རང་བཞིན་
གྱིས་ཡོད་ཅེས་ཚིག་རྐང་དང་པོས་གཞན་དབང་རང་བཞིན་གྱིས་གྲུབ་པར་གསུངས་པས་
འཁོར་ལོ་བར་པ་ལས་ཆོས་ཐམས་ཅད་རང་མཚན་གྱིས་མ་གྲུབ་པར་བསྟན་པ་ལ་དངོས་
སུ་གནོད་བྱེད་དང། འཁོར་ལོ་དང་པོར་གཟུང་འཛིན་རྫས་ཐ་དད་དུ་གྲུབ་པ་ཡོད་
པར་བཤད་པ་རང་བཞིན་གྱིས་ཡོད་པ་ཙམ་ལ་དགོངས་ཞེས་འཁོར་ལོ་དང་པོའི་དགོངས་གཞི་
འཆད་པ་ཡིན། ཡང་དག་མ་ཡིན་ཀུན་རྟོག་ཡོད་ཅེས་པས་གཞན་དབང་རང་བཞིན་གྱིས་
གྲུབ་པར་བསྟན་ན་ཡུམ་གྱི་མདོ་ལས་ཆོས་ཐམས་ཅད་རང་བཞིན་གྱིས་སྟོང་པར་བཤད་པ་དང་
འགལ་ཞེ་ན། དེ་ལ་གཉིས་པོ་ཡོད་མ་ཡིན་ཞེས་ལན་བཏབ་ནས་ཡུམ་གྱི་མདོ་ལས་
ཆོས་ཐམས་ཅད་རང་བཞིན་གྱིས་སྟོང་པར་གསུངས་པ། ཀུན་རྟོག་གཞན་དབང་དེ་ལ་
གཟུང་འཛིན་གཉིས་པོ་ཡོད་པ་མ་ཡིན་པ་སྟེ་རྫས་ཐ་དད་དུ་མེད་པའི་དེར་ཆོས་ཀུན་རང་

[000]
བཞིན་གྱིས་སྟོང་པར་གསུངས་པ་ཡིན་ཞེས་འཁོར་ལོ་བར་པའི་དགོངས་གཞི་དང། འཁོར་ལོ་
དང་པོར་གཟུང་འཛིན་རྫས་གཞན་ཡོད་པར་བསྟན་པས་དེ་ལ་དངོས་སུ་གནོད་བྱེད་བརྗོད་པ་ཡིན་
འོ་ན་ཆོས་ཐམས་ཅད་རང་ངོས་ནས་གྲུབ་གཟུང་འཛིན་རྫས་གཞན་མེད་ན་སེམས་
ཙམ་པའི་ལུགས་ལ་དེ་ཁོ་ན་ཉིད་མེད་པར་འགྱུར་རོ་ཞེ་ན། ལན་དུ། སྟོང་པ་
ཉིད་ནི་འདི་ལ་ཡོད་ཅེས་པ་འདིས་སྟོང་ཉིད་མེད་སྙམ་པའི་དྭོགས་པ་བསལ་ཏེ། ཡང་དག་
མ་ཡིན་ཀུན་རྟོག་ཡོད་ཅེས་པས་གཞན་དབང་ཐ་སྙད་དུ་ཡོད་པར་བསྟན། དེ་ལ་གཉིས་
པོ་ཡོད་མ་ཡིན་ཞེས་པས་གཞན་དབང་རྫས་གཞན་དུ་མེད་པར་བསྟན་པས། གཞན་
དབང་གཟུང་འཛིན་རྫས་ཐ་དད་ཀྱིས་སྟོང་པའི་སྟོང་ཉིད་ནི་ལུགས་འདི་ལ་ཡོད་ཅེས་པའི་དོན་
ནོ། །དེ་ལྟར་ན་སེམས་ཅན་ཐམས་ཅད་ཀྱིས་སྟོང་ཉིད་རྟོགས་པར་ཐལ། ཆོས་རྣམས་ཐ་
སྙད་དུ་ཡོད་ཅིང་རྫས་གཞན་དུ་མེད་པའི་ཕྱིར་ཞེས་པའི་ལན་དུ། དེ་ལ་ཡང་ནི་དེ་ཡོད་དོ་
ཞེས་གསུངས། གང་ལ་སྟོང་ཉིད་རྟོགས་པའི་མཐུན་རྐྱེན་ཚང་ཞིང་འགལ་རྐྱེན་དང་བྲལ་བ་
དེས་རྟོགས་ཀྱང། རྫས་ཐ་དད་ཀྱིས་སྟོང་པའི་སྟོང་ཉིད་མཐོང་བ་ལ་སྒྲིབ་བྱེད་ཀྱི་བློ་ཡོད་
པ་ལ་ནི་རྟོགས་པར་མི་འགྱུར་བས་སྐྱོན་མེད་ཅེས་པའི་དོན་ནོ། །ཚིགས་བཅད་དང་པོས་
སྟོང་ཉིད་ཀྱི་མཚན་ཉིད་དང། གཉིས་པས་དབུ་མའི་ལམ་དུ་བསྟན་པ་ཡིན་ཏེ་
གཞན་དབང་གི་གཞི་གང་ན་རང་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་པ་
གང་མེད་པའི་གཞན་དབང་དེ་ནི་རྟོག་པའི་ཞེན་གཞིར་རང་མཚན་གྱིས་གྲུབ་པ་དེས་སྟོང་
པ་དང། སྟོང་པ་དེའི་ཤུལ་དུ་ལྷག་མ་ཡོད་པ་ནི་འདིར་རང་བཞིན་གྱིས་ཡོད་པའོ། །

[000]
གཞན་དབང་རང་འཛིན་ཚད་མ་དང་རྫས་ཐ་དད་ཀྱིས་སྟོང་པར་རྟོགས་ཤིང་སྟོང་པའི་ཤུལ་དུ་རང་
བཞིན་ནམ་ཐ་སྙད་དུ་ཡོད་པར་ཤེས་པ་ནི་ཡོད་མེད་ཀྱི་དོན་ཇི་ལྟ་བ་བཞིན་ཤེས་པས་སྟོང་ཉིད་ཀྱི་
མཚན་ཉིད་དམ་དེའི་ངོ་བོ་རྗེན་པར་ཤེས་པ་ཡིན། འདིའི་ལུགས་ལ་རྟོག་པའི་ཞེན་གཞིར་
རང་མཚན་གྱིས་སྟོང་པའི་ཤུལ་དུ་ལྷག་མ་རང་བཞིན་གྱིས་གྲུབ་པ་མི་ཁེགས་པར་རང་
མཚན་གྱིས་གྲུབ་པ་ཡོད་དགོས། ཐལ་འགྱུར་བའི་ལུགས་ལ་སྟོང་ཉིད་ནི་དགག་བྱ་
རང་བཞིན་གྱིས་གྲུབ་པས་སྟོང་ཞིང། སྟོང་པ་དེའི་ཤུལ་དུ་ལྷག་མ་རང་མཚན་
མི་ལུས་པར་དགག་བྱ་རང་བཞིན་གྱིས་གྲུབ་པས་སྟོང་པ་དེ་ཡང་རང་མཚན་གྱིས་སྟོང་པར་
འདོད་དོ། །ཚིགས་བཅད་གཉིས་པས་རྟོག་པའི་ཞེན་གཞིར་རང་གི་མཚན་ཉིད་ཀྱིས་
སྟོང་པར་རྟོགས་པའི་བློ་དབུ་མའི་ལམ་ཡིན་པར་བསྟན། འདིས་ཀྱང་དེ་སྟོན་པའི་
ཕྱིར་སྟོང་ཉིད་ཡང་དག་པར་བསྟན་ཏོ་ཞེས་པ་ནི་དགོངས་འགྲེལ་གྱི་མདོ་དེས་ཡོད་མེད་
ཀྱི་དོན་གསུངས་པ་མ་ཟད་དབུས་མཐའི་ལུང་འདིས་ཀྱང་སེམས་ཙམ་པའི་ལུགས་ཀྱི་སྟོང་ཉིད་
ཀྱི་མཚན་ཉིད་དམ་ངོ་བོ་ཇི་ལྟ་བ་བཞིན་བཤད་ཅེས་པའི་དོན་ནོ། །དགོངས་འགྲེལ་
ལས་གང་ན་གང་མེད་པ་ཞེས་སོགས་ཀྱི་མདོ་དེ་འདིའི་ལུགས་ཀྱི་ལྟ་བ་བསྟན་པའི་གཞུང་གཙོ་
བོ་ཡིན། མདོ་དེའི་དོན་སློབ་དཔོན་དབྱིག་གཉེན་གྱིས་བཤད་པ་དེ་ལྟར་བློ་གྲོས་བརྟན་
པས་འཆད་པ་ནི་འགྲེལ་བཤད་ལས། ལ་ལ་དག་ཆོས་ཐམས་ཅད་རི་བོང་གི་རྭ་ལྟར་
རང་བཞིན་ཡེ་མེད་དོ་སྙམ་དུ་སེམས་པ་དེའི་ཕྱིར་ཐམས་ཅད་ལ་སྐུར་བ་དགག་པའི་དོན་དུ་
ཞེས་གསུངས་པ་ནི། ཐལ་འགྱུར་བ་ལ་སོགས་པའི་དབུ་མ་པ་ལ་ལ་དག་གིས་ཆོས་ཐམས་ཅད་

[000]
རི་བོང་གི་རྭ་ལྟར་རང་བཞིན་གྱིས་གྲུབ་པ་ཡེ་མེད་པ་སྟེ་གཏན་ནས་མེད་དོ་སྙམ་དུ་སེམས་
པ་དེའི་ཕྱིར་དབུ་མ་པས་ཆོས་ཐམས་ཅད་ལ་སྐུར་བ་དགག་པའི་དོན་དུ་ཡང་དག་མ་ཡིན་
ཀུན་རྟོག་ཡོད་ཅེས་ཚིག་དང་པོས་དྭོགས་པ་བསལ་བའི་སྒོ་ནས་འཁོར་ལོ་དང་པོའི་དགོངས་
གཞི་དང། འཁོར་ལོ་བར་པ་ལས་ཆོས་ཀུན་རང་བཞིན་གྱིས་སྟོང་པར་གསུངས་པ་ལ་
དངོས་སུ་གནོད་བྱེད་བསྟན་ཅིང་སྐུར་འདེབས་འགོག་པ་ཡིན། ཀུན་རྟོག་ཡོད་ཅེས་
པ་ནི་ཤེས་བྱ་ལ་སྲིད་པ་ཙམ་མ་ཡིན་པར་ལྷག་མ་དབྱུང་དགོས་པ་སྟེ་ཚིག་ལྷག་ཞིག་
དགོས་ལ་དེ་ཡང་རང་བཞིན་གྱིས་སམ་རང་གི་མཚན་ཉིད་ཀྱིས་གྲུབ་པའི་ཡོད་པའོ། །
ཚིག་གཉིས་པས་དྭོགས་པ་སེལ་ཚུལ་ནི་ཀུན་རྟོག་གཞན་དབང་རང་བཞིན་གྱིས་གྲུབ་པར་ཁས་
བླངས་པ་ལ། དེ་ལྟར་ན་མདོ་ལས་ཆོས་ཐམས་ཅད་སྟོང་པའོ་ཞེས་བཤད་པས་མདོ་དང་མི་
འགལ་ལམ་ཞེ་ན། མི་འགལ་ཏེ་འདི་ལྟར། དེ་ལ་གཉིས་པོ་ཡོད་མ་ཡིན་
ཞེས་ཡང་དག་པ་མ་ཡིན་པ་ཀུན་ཏུ་རྟོག་པ་གཟུང་བ་དང་འཛིན་པའི་ངོ་བོ་དང་བྲལ་བས་
སྟོང་པ་ཞེས་བྱའི་རང་བཞིན་ཡེ་མེད་པ་ནི་མ་ཡིན་ཏེ་དེའི་ཕྱིར་མདོ་དང་མི་འགལ་
ལོ། །ཞེས་དྭོགས་པ་བསལ་བའི་སྒོ་ནས་འཁོར་ལོ་བར་པའི་དགོངས་གཞི་དང། དང་
པོར་དངོས་སུ་གནོད་བྱེད་བརྗོད་ཅིང་སྒྲོ་འདོགས་འགོག་པ་ཡིན། ཡུམ་གྱི་མདོ་
དང་མི་འགལ་ཚུལ་གཞུང་ཉིད་ལས་ཤིན་ཏུ་གསལ། ལུགས་འདིར་གཞན་དབང་དོན་
དམ་པར་གྲུབ་པར་གསུངས་པས་དེ་སྟོང་པར་བཤད་པ་ཐམས་ཅད་ཀྱང་གཟུང་འཛིན་རྫས་གཞན་
གྱིས་སྟོང་པར་གསུངས་ཀྱི་དེ་རང་མཚན་གྱིས་སྟོང་པར་གསུངས་པ་གཏན་ནས་མིན་ནོ་ཞེས་

[000]
པ་ནི། ལུགས་འདི་ལ་གཞན་དབང་རང་སྟོང་དུ་འཆད་པ་གཏན་མིན་ནོ་ཞེས་པའི་དོན་
ཡིན། ཚིག་གསུམ་པས་དྭོགས་པ་སེལ་ཚུལ་ནི་གལ་ཏེ་ཁ་ཅིག་གིས་དེ་ལྟར་གཟུང་
འཛིན་གཉིས་པོ་ནི་རི་བོང་གི་རྭ་ལྟར་ཡེ་མེད་ལ། ཡང་དག་པ་མ་ཡིན་པ་ཀུན་
ཏུ་རྟོག་པ་ནི་དོན་དམ་པར་རང་བཞིན་གྱིས་ཡོད་ན་དེ་ལྟར་ན་སྟོང་པ་ཉིད་མེད་པར་འགྱུར་རོ་
ཞེ་ན། ལན་དུ་འདི་ལྟར་སྟོང་པ་ཉིད་ནི་འདི་ལ་ཡོད་ཅེས་གཞན་དབང་གཟུང་
འཛིན་རྫས་ཐ་དད་ཀྱིས་སྟོང་པ་གང་ཡིན་པ་དེ་སྟོང་པ་ཉིད་ཡིན་པས་ལུགས་འདིར་དེ་ཁོ་ན་ཉིད་
མེད་པར་མི་འགྱུར་རོ་ཞེས་སྟོང་ཉིད་མེད་སྙམ་པའི་དྭོགས་པ་བསལ་ལོ། །དབུས་མཐའི་
རྩ་བར་ཀུན་རྟོག་ཡོད་ཅེས་པ་ལས་ཀུན་རྟོག་དོན་དམ་པར་ཡོད་ན་ཞེས་མ་གསུངས་
ཀྱང་དེའི་འགྲེལ་བཤད་ལས། གཞན་གྱི་རྩོད་པ་བཀོད་པའི་སྐབས་སུ་ཀུན་རྟོག་
དོན་དམ་པར་རང་བཞིན་གྱིས་ཡོད་ན་ཞེས་གསུངས་པ་ནི་སེམས་ཙམ་པས་ཀུན་རྟོག་རང་
བཞིན་གྱིས་ཡོད་ན་དེ་དོན་དམ་པར་རང་བཞིན་གྱིས་ཡོད་པའི་ཁྱབ་པར་བཞེད་པས་དེ་ལ་
དགོངས་ཏེ་ཀུན་རྟོག་དོན་དམ་པར་རང་བཞིན་གྱིས་ཡོད་ན་ཞེས་སེམས་ཙམ་པའི་འདོད་པ་བླངས་པའམ་
བརྗོད་པ་ཡིན། དེ་ཡང་ལན་གྱི་སྐབས་སུ་དོན་དམ་པར་གྲུབ་པ་ཁས་མི་ལེན་
ཞེས་ལན་མི་འདེབས་ཀྱི་དེ་ལྟར་དུ་འདོད་ཅེས་པའི་དོན་ཡིན་ཏེ། འདི་ཉིད་ལས་
ཀུན་རྟོག་དོན་དམ་པར་རང་བཞིན་གྱིས་ཡོད་ན་ཞེས་པ་ནས་ཁས་བླངས་པའི་སྟེང་ནས་ལན་
མཛད་དོ། །ཞེས་གསུངས་པའི་ཕྱིར། སུམ་ཅུ་པའི་འགྲེལ་པ་ལས་ཀྱང་
ཡང་ན་ཡུལ་ཅན་རྣམ་པར་ཤེས་པ་རང་བཞིན་གྱིས་གྲུབ་པ་དེ་ལྟར་དུ་ཤེས་བྱ་སྟེ་ཡུལ་

[000]
ཕྱི་རོལ་གྱི་དོན་ཡང་རང་བཞིན་གྱིས་གྲུབ་པའི་རྫས་ཉིད་དུ་སྟེ་གཉིས་ཀ་དོན་དམ་པར་
རང་བཞིན་གྱིས་ཡོད་མཉམ་ཡིན་ཞེས་ཁ་ཅིག་ཉན་ཐོས་སྡེ་གཉིས་ཀྱིས་འདོད་
དབུ་མ་ཐལ་འགྱུར་བ་གཞན་དག་གིས་ཤེས་བྱ་སྟེ་ཕྱི་དོན་དོན་དམ་པར་མ་གྲུབ་པ་
ལྟར་ཡུལ་ཅན་རྣམ་པར་ཤེས་པ་ཡང་ཀུན་རྫོབ་ཉིད་དུ་ཡོད་ཀྱི་དོན་དམ་པར་མེད་སྙམ་
དུ་འདོད་པ་མཐའ་གཅིག་ཏུ་སྨྲ་བ་སྟེ་དོན་ཤེས་གཉིས་རང་བཞིན་གྱིས་ཡོད་མཉམ་དང་
དེ་གཉིས་རང་བཞིན་གྱིས་མེད་མཚུངས་སུ་སྨྲ་བ་འདི་རྣམ་པ་གཉིས་དགག་པའི་ཕྱིར་
སློབ་དཔོན་དབྱིག་གཉེན་གྱིས་རབ་ཏུ་བྱེད་པ་སུམ་ཅུ་པ་བརྩམས་སོ། །ཞེས་སློབ་
དཔོན་བློ་གྲོས་བརྟན་པ་འདིས་གསུངས། སུམ་ཅུ་པ་བརྩམས་པའི་དགོས་པ་ཡང་དེ་ལྟར་
ཡིན་ནོ། །སྐབས་འདིའི་ཤེས་པ་ཡུལ་ཅན་དང། ཤེས་བྱ་ཕྱི་རོལ་གྱི་དོན་ལ་
གཞག་དགོས། གཞུང་རྣམས་ལས་དེ་གཉིས་ལ་དོན་ཤེས་གཉིས་ཞེས་ཐ་སྙད་མཛད་
དོན་ཤེས་གཉིས་ཡོད་མཉམ་དུ་ཁས་ལེན་པ་དང་མི་ལེན་པ་གཉིས་ལས། ཉན་
ཐོས་སྡེ་གཉིས་ཀྱིས་དོན་ཤེས་རང་བཞིན་གྱིས་ཡོད་མཚུངས་སུ་འདོད། ཐལ་འགྱུར་
བས་དེ་གཉིས་རང་བཞིན་གྱིས་མེད་མཚུངས་སུ་འདོད་ཀྱང་སེམས་ཙམ་པས་དེ་ལྟར་མི་བཞེད་
དེ་དེས་ཤེས་པ་རང་བཞིན་གྱིས་གྲུབ་པར་ཁས་བླངས་ཕྱི་དོན་མེད་པར་འདོད་པའི་ཕྱིར་
འདིར་གཞུང་གིས་སྒྲུབ་པ་ན་མཆོད་བརྗོད་ཀྱི་གོ་རིམ་དང་མཐུན་པར་སེམས་ཙམ་
པའི་སློབ་དཔོན་རྣམས་ཀྱི་གཞུང་བཀོད་པ་ཡིན། དབྱིག་གཉེན་གྱི་བཞེད་པ་བརྗོད་
ཟིན་ནས་ད་ལྟ་བློ་གྲོས་བརྟན་པའི་འཆད་ཚུལ་ཡིན། ཕྱོགས་གླང་སོགས་ཀྱང་

[000]
མཇུག་ཏུ་ཡོད་གསུངས། རྐང་པ་བཞི་པས་དྭོགས་པ་སེལ་ཚུལ་ནི་གཞན་དབང་སྟོང་
གཞི་ཆོས་ཅན་དང་དེའི་སྟེང་དུ་རྫས་གཞན་གྱིས་སྟོང་པ་དེ་ཡོད་ན་གཞི་ཆོས་ཅན་རྟོགས་
པས་དེའི་གནས་ལུགས་མི་རྟོགས་པ་ཅི་ཞེ་ན། ལན་དུ་དེ་ལ་ཡང་ནི་དེ་ཡོད་དོ་ཞེས་
སྟོང་ཉིད་རྟོགས་པ་ལ་བར་དུ་གཅོད་པའི་སྒྲིབ་བྱེད་གང་ཟག་དེའི་རྒྱུད་ལ་ཡོད་པའི་ཕྱིར་
དེས་ན་ཐམས་ཅད་ཀྱིས་གཉིས་སྟོང་མི་རྟོགས་སམ་སྙམ་པའི་དྭོགས་པ་བསལ་ལོ། །ཆོས་ཐམས་ཅད་
མཐའ་གཅིག་ཏུ་སྟོང་པ་དང་མི་སྟོང་པ་དང་ཡོད་པ་དང་མེད་པ་ནི་མཐའ་ཉིད་དུ་འགྱུར་
གྱི་དབུ་མའི་ལམ་མ་ཡིན་པས་ཞེས་སོགས་ཀྱི་དོན། ཆོས་ཐམས་ཅད་མཐའ་གཅིག་ཏུ་རང་བཞིན་གྱིས་
སྟོང་པ་དང། གཟུང་འཛིན་རྫས་གཞན་གྱིས་མི་སྟོང་པ་དང། ཆོས་ཐམས་ཅད་
རང་བཞིན་གྱིས་ཡོད་པ་དང། རང་བཞིན་གྱིས་མེད་པ་ནི་རྟག་ཆད་ཀྱི་མཐའ་ཉིད་
དུ་འགྱུར་གྱི་དབུ་མའི་ལམ་མ་ཡིན་པས་མཐའ་བཞི་པོ་དེ་དག་དགག་པའི་དོན་དུ་སྟོང་པ་མ་
ཡིན་མི་སྟོང་མིན་ཞེས་སོགས་ཚིགས་བཅད་གཉིས་པ་གསུངས། ཆོས་ཐམས་ཅད་རང་བཞིན་
གྱིས་ཡོད་པས་སྟོང་པ་མ་ཡིན་གཟུང་འཛིན་གཉིས་ཀྱིས་མི་སྟོང་པ་ཡང་མིན་
རྒྱུ་མཚན་དེ་ལྟ་བས་ན་ཆོས་ཐམས་ཅད་རང་བཞིན་གྱིས་སྟོང་པ་ཡང་མིན་རྫས་གཞན་
གྱིས་མི་སྟོང་པ་ཡང་མ་ཡིན་པ་དེ་བཤད་པས་སྟོང་ཉིད་ཀྱི་དོན་ཡང་དག་པར་བཤད་པ་
ཡིན། སྟོང་པ་མ་ཡིན་ཞེས་པས་སྐུར་འདེབས་སྤངས་མི་སྟོང་པ་མ་ཡིན་ཞེས་པས་
རྟག་མཐའ་སྤངས་སོ། །དེའི་རྒྱུ་མཚན་ཡང། ཡོད་པས་མེད་པས་ཡོད་པས་ན་
།དེ་ནི་དབུ་མའི་ལམ་ཡིན་ནོ། །ཞེས་ཡོད་པས་ཞེས་པ་ཀུན་རྟོག་གཞན་དབང་གི་ཆོས་ཐམས་ཅད་རང་བཞིན་གྱིས་ཡོད་

[000]
པའི་ཞེས་དང། མེད་པས་ཞེས་པ་ནི་ཆོས་ཐམས་ཅད་གཟུང་འཛིན་གཉིས་ཀྱི་མི་སྟོང་པ་
མིན་པའི་དོན་དུ་མཐའ་གཉིས་དང་བྲལ་བའི་དབུ་མའི་ལམ་བཤད་པ་ཡིན་པའི་ཕྱིར་
འདིའི་སྐབས་ནས་བཤད་པའི་སྟོང་ཉིད་དེ་ནི་སེམས་ཙམ་པའི་ལུགས་ཀྱི་དགོངས་འགྲེལ་ལས་
གང་ལ་གང་མེད་པ་དེ་ནི་དེས་སྟོང་པ་དང་འདི་ལ་ལྷག་མ་ཡོད་པ་ནི་འདིར་ཡོད་པའོ། །ཞེས་
ཡོད་མེད་ཡང་དག་པར་ཇི་ལྟ་བ་བཞིན་ཤེས་པ་ནི་སྟོང་ཉིད་ལ་འཇུག་པ་ཕྱིན་ཅི་མ་ལོག་པར་
གསུངས་ལ་ཞེས་པའི་ཚིག་དང་མཐུན་པར་བཤད་པ་དང། ཚིགས་བཅད་དེའི་རྩ་བའི་
མདོ་ནི་འོད་སྲུངས་གི་ལེའུ་ལས། ཡོད་ཅེས་བྱ་བ་ནི་མཐའ་གཅིག་གོ་མེད་ཅེས་བྱ་བ་
ནི་མཐའ་གཉིས་སོ། །མཐའ་དེ་གཉིས་སྤངས་པ་ནི་དབུ་མའི་ལམ་ཡིན་ནོ་ཞེས་དབུ་མའི་ལམ་
དུ་གསུངས་པ་དེ་དང་མདོ་སྡེ་དགོངས་འགྲེལ་གྱི་དོན་གཉིས་གཅིག་ཏུ་བྱས་ནས་བཀྲལ་བ་ཡིན་ཏེ་
བསྟན་བཅོས་འདི་ཉིད་ལས། དེས་ན་རྣམ་པར་རིག་པ་ཙམ་གྱི་ཚུལ་འདི་ཉིད་དབུ་མའི་དོན་
དུ་འགྲེལ་བས་དབུ་མ་པ་གཞན་གྱི་ལྟར་ན་དེ་གཉིས་སྔ་མ་ལས་ཕྱི་མ་མཆོག་ཏུ་བཞེད་
ཀྱང་ཚུལ་འདིས་དེ་གཉིས་དོན་གཅིག་ཏུ་མཛད་པ་ཡིན་ནོ། །ཞེས་རྣམ་པར་རིག་པ་ཙམ་
གྱི་ཚུལ་འདི་ཉིད་དབུ་མའི་དོན་དུ་འགྲེལ་མཁན་ནི་སེམས་ཙམ་པ་དང། དབུ་མ་པ་
གཞན་ཐལ་རང་ལྟར་ན་སྔ་མ་མདོ་སྡེ་དགོངས་འགྲེལ་ལས་བཤད་པའི་དབུ་མའི་ཚུལ་དང་
ཕྱི་མ་འོད་སྲུངས་གི་ལེའུ་ལས་གསུངས་པའི་དབུ་མའི་ཚུལ་གཉིས་སྔ་མ་ལས་ཕྱི་མ་
མཆོག་ཏུ་གྱུར་པ་ཡིན་ཏེ། སྔ་མ་སེམས་ཙམ་པའི་ཐུན་མོང་མ་ཡིན་པའི་བཤད་
པའི་སྟོང་ཉིད་དང། ཕྱི་མའི་དེ་སྟོང་ཉིད་ཡང་དག་པ་ཡིན་པའི་ཕྱིར་རོ། །

[000]
རྗེ་ཐམས་ཅད་མཁྱེན་པ་རང་ཉིད་ཀྱིས། །དབྱིག་
གཉེན་ཞབས་དང་བློ་བརྟན་ཕྱོགས་གླང་དང། །ཆོས་ཀྱི་གྲགས་པའི་ཞབས་སོགས་ཞེས་མཆོད་བརྗོད་
མཛད་པའི་རིམ་པ་དང་མཐུན་པར་བདག་ཉིད་ཆེན་པོ་དེ་རྣམས་ཀྱི་དགོངས་པ་ཇི་ལྟ་བ་
བཞིན་དུ་བཀྲལ་བའི་ཚུལ་འདི་དག་ལ་བལྟས་ན། རང་ཅག་རྣམས་ཀྱི་རྗེ་བཙུན་
བློ་བཟང་གྲགས་པ་ནི་བདག་ཉིད་ཆེན་པོ་བསམ་གྱིས་མི་ཁྱབ་པ་ཡིན་པ་གདོན་མི་ཟ་བ་
ཡིན་ཞིང། དེ་དག་ལ་མཆོད་བརྗོད་མཛད་པ་ཡང་དགོས་པ་དེའི་ཕྱིར་ཡིན་གྱི་མཚན་
གྲགས་ཆེ་བ་ཙམ་རྒྱུ་མཚན་དུ་བྱས་པར་མི་སྣང་ངོ་ཞེས་ཞལ་ལས་ཐོས། དེའི་མཐའ་བསྡོམས་སྐྱོན་པ་ནི། དེ་ལྟར་
ན་དབྱིག་གཉེན་དང་བློ་གྲོས་བརྟན་པས་བཀྲལ་ཚུལ་ནི་སྐབས་སྐབས་སུ་བརྗོད་ཟིན་ལ་ཞེས་སློབ་
དཔོན་དབྱིག་གཉེན་དང་དེའི་དངོས་སློབ་བློ་གྲོས་བརྟན་པས་སེམས་ཙམ་པའི་ལུགས་ཀྱི་མདོ་སྡེ་དགོངས་
འགྲེལ་གྱི་དོན་འགྲེལ་ཚུལ་རྣམས་སྐབས་སྐབས་སུ་བཤད་ཟིན་པ་ཡིན་ཞེས་པའི་དོན་ནོ། །
ཕྱོགས་ཀྱི་གླང་པོས་ཀྱང་བརྒྱད་སྟོང་པའི་དོན་རྣམས་ཐེག་བསྡུས་དང་མཐུན་པར་བརྒྱད་སྟོང་དོན་བསྡུས་
སུ་བཀྲལ་ལ་ཞེས་གསུངས་པའི་དོན་ནི། དབྱིག་གཉེན་དང་བློ་བརྟན་གཉིས་ཀྱིས་གཞན་
དབང་ཡོངས་གྲུབ་རང་གི་མཚན་ཉིད་ཀྱིས་གྲུབ། ཀུན་བརྟགས་རང་མཚན་གྱིས་མེད་ཅིང་
གཟུང་འཛིན་རྫས་གཞན་གྱིས་སྟོང་པ་སྟོང་ཉིད་དུ་བཤད་པ་ལྟར་ཕྱོགས་ཀྱི་གླང་པོས་ཀྱང་
བརྒྱད་སྟོང་པའི་དོན་རྣམས་དོན་ཚན་སོ་གཉིས་སུ་བསྡུས་ནས་བསྟན་པ་ནི། རྟེན་དང་དབང་དུ་
བྱ་བ་དང། །ཞེས་སོགས་རྟེན་ནི་ཆོས་གསུང་བ་པོ་སྟོན་པ་སངས་རྒྱས་དང། དབང་དུ་བྱ་བ་ནི་
འཁོར་ཉན་ཐོས་དང། བྱང་སེམས་གཉིས་ལས་རང་རྒྱལ་མེད་ཚུལ་བཤད་པར་བྱ་བ་མང་དུ་ཡོད་

[000]
ལས་ནི་ཡུམ་ལ་ཇི་ལྟ་བ་བཞིན་དུ་སྤྱོད་པ་སྟེ་སྟོན་པ་ཉིད་ཀྱིས་ཆོས་བསྟན་པ་གདུལ་བྱས་
དོན་ལེགས་པར་གོ་བ་ནི་ལས་དང། སྒོམ་པ་ལ་རྣམ་གཡེང་གི་རྟོག་པ་བཅུའི་གཉེན་པོ་བཅུ་
དེ་ནི་གདམས་ངག་གི་སྐབས་སུ་གདམས་ངག་བཅུ་བཤད་པ་དེ་ཡིན། རབ་དབྱེ་ལ་སྟོང་
ཉིད་བཅུ་དྲུག་རྟགས་ལ་ཕྱིར་མི་ལྡོག་པའི་རྟགས་དང། བདུད་ལས་གཉིས། ལྟུང་
བ་ནི་ཤེར་ཕྱིན་སྤངས་ནས་ངན་སོང་དུ་སྐྱེས་པ། ཕན་ཡོན་སྟོང་གསུམ་རིན་པོ་ཆེ་སྣ་བདུན་
གྱིས་བསྐང་སྟེ་སྦྱིན་པ་བས་བསོད་ནམས་ལྷག་པ་སྟེ་དོན་ཚན་སོ་གཉིས་དེ་ལྟར་དུ་བསྡུས་པའི་
སྒོ་ནས་བརྒྱད་སྟོང་པའི་དོན་རྣམས་སེམས་ཙམ་པའི་ཚུལ་དུ་བཀྲལ་ཏེ། དེ་ཡང་བརྒྱད་སྟོང་
དོན་བསྡུས་ལས། མེད་ཅེས་བྱ་ལ་སོགས་ཚིག་གིས། རྟག་པ་ཐམས་ཅད་འགོག་པར་བྱེད་
།སྒྱུ་མ་ལ་སོགས་དཔེ་རྣམས་ཀྱིས། །གཞན་གྱི་དབང་ནི་ཡང་དག་བསྟན། །རྣམ་པར་བྱང་
བ་བཞི་ཡིས་ནི། །ཡོངས་སུ་གྲུབ་པ་རབ་ཏུ་བསྒྲགས། །ཞེས་པས་སེམས་ཙམ་པའི་ལུགས་
ཀྱི་མཚན་ཉིད་གསུམ་བསྟན་ཚུལ་ཡང། མེད་ཅེས་བྱ་བ་སྟེ་ཡུམ་གྱི་མདོ་ཡི་སྐབས་སུ་
གཟུགས་མེད་སྒྲ་མེད་ཅེས་སོགས་མེད་ཅེས་པའི་ཚིག་དེ་རྣམས་ཀྱིས་རྟག་པ་ཐམས་ཅད་འགོག་པ་
སྟེ་ཀུན་བརྟགས་རང་མཚན་གྱིས་གྲུབ་པ་བཀག་པ་དང། ཡང་ཡུམ་གྱི་མདོ་ལས་སྒྱུ་
མ་དང་སྒྲ་བརྙན་ཞེས་མི་བདེན་པའི་དཔེ་དེ་རྣམས་ཀྱིས་གཞན་དབང་བསྟན་པ་དང། རྣམ་པར་བྱང་
བ་བཞི་ཡིས་ནི། །ཞེས་རྣམ་བྱང་བཞི་ནི་སྒོ་མང་ཡིག་ཆར་བཤད་པ་མང་དུ་ཡོད་
ཀྱང། རང་རེའི་མཉལ་སྟོན་བཀའ་འགྲེལ་ལས་རྣམ་པར་བྱང་བ་བཞི་ནི། མ་སྐྱེས་པ་

[000]
དང། མ་འགག་པ། གཟོད་མ་ནས་ཞི་བ། རང་བཞིན་གྱིས་ཡོངས་སུ་མྱ་
ངན་ལས་འདས་པ་བཞིར་བཞག་པ་དེས་ཡོངས་གྲུབ་བསྟན་ནོ། །ཆོས་ཀྱི་གྲགས་པས་
རྣམ་འགྲེལ་ལས། དེ་ལ་གཅིག་ནི་མེད་པས་ཀྱང། །གཉིས་ཀའང་ཉམས་པར་འགྱུར་
བ་ཡིན། །དེའི་ཕྱིར་གཉིས་སྟོང་གང་ཡིན་པ། །དེ་ནི་དེ་ཡིའང་དེ་ཉིད་ཡིན། །ཞེས་
གསུངས་པ་ལྟར་དེ་ལ་གཅིག་སྟེ་དཔེར་ན་སྔོན་པོ་དང་སྔོན་འཛིན་མིག་ཤེས་གཉིས་ཀྱི་ནང་ནས་
སྔོན་པོ་ལས་རྫས་ཐ་དད་པའི་སྔོན་འཛིན་མིག་ཤེས་མེད་པ་དང། སྔོན་འཛིན་ལས་རྫས་ཐ་དད་
པའི་སྔོན་པོ་མེད་པས་ན། གཅིག་མེད་ན་གཅིག་ཤོས་ཀྱང་མེད་པར་འགྱུར་ཏེ། གཅིག་
ཉམས་ན་གཅིག་ཤོས་ཀྱང་ཉམས་པར་འགྱུར་བའི་རྫས་གཅིག་དང་བག་ཆགས་གཅིག་གིས་སྐྱེས་པའི་
ཕྱིར། རྫས་གཅིག་པའི་གཅིག་ཉམས་ན་གཉིས་ཀའང་ཉམས་པར་འགྱུར་བ་དེའི་ཕྱིར་ན་
སྔོན་པོ་དང་སྔོན་འཛིན་ཚད་མ་རྫས་གཞན་གྱིས་སྟོང་པ་གང་ཡིན་པ་དེ་ནི་སྔོན་པོའི་སྟེང་
གི་སྟོང་ཉིད་དུ་མ་ཟད་སྔོན་འཛིན་མིག་ཤེས་ཀྱི་སྟོང་ཉིད་ཡང་ཡིན་ཞེས་རྣམ་འགྲེལ་
ལེའུ་གསུམ་པར་སེམས་ཙམ་པའི་ཚད་འབྲས་གྱི་རྣམ་གཞག་ཐུན་མོང་མ་ཡིན་པའི་ལྟ་བ་
འདིའི་སྐོར་བཤད་དེ། འདི་ཉིད་ལས། །ཞེས་གཟུང་འཛིན་རྫས་གཞན་གྱིས་སྟོང་པའི་སྟོང་
ཉིད་གཞན་དབང་གི་དེ་ཁོ་ན་ཉིད་དུ་གསུངས་ཤིང་ཞེས་བཤད། ཆོས་རྣམས་རང་བཞིན་
མེད་པར་མདོ་སྡེ་ལས་གསུངས་པའི་དོན་ཡང་དེ་ཉིད་དུ་འགྲེལ་ཏེ་ཞེས་རྒྱས་འབྲིང་བསྡུས་གསུམ་
ལས་ཆོས་ཐམས་ཅད་རང་བཞིན་མེད་པར་གསུངས་པ་དེ་དགོངས་པ་ཅན་དུ་བཀྲལ་བ་ཡིན་
ཏེ། རྣམ་འགྲེལ་ལས། དངོས་རྣམས་ཐ་དད་གནས་པ་ནི། །དེ་ཐ་དད་ལ་བརྟེན་
པ་ཡིན། །དེ་ནི་བསླད་པ་ཉིད་ཡིན་ན། །དེ་དག་ཐ་དད་ཀྱང་བསླད་འགྱུར། །ཞེས་པའི་

[000]
དོན་ནི་དཔེར་ན་ཆོས་བུམ་པ་དང་ཀ་བ་ཐ་དད་དུ་གནས་པ་ནི་བུམ་པ་དང་ཀ་བ་འཛིན་པའི་རྟོག་པ་དང་
མིག་ཤེས་ཐ་དད་དུ་ཡོད་པ་དེ་ལ་བརྟེན་ནས་དེ་གཉིས་ཐ་དད་ཅེས་རྟོག་པ་དང་སྒྲའི་བརྗོད་པ་ལ་
བརྟེན་པ་ཡིན་གྱི་སྒྲ་རྟོག་ལ་མ་ལྟོས་པར་ཆོས་རང་ངོས་ནས་ཐ་དད་དུ་གྲུབ་རྒྱུ་མེད་ཅིང་
དེ་འདྲའི་རྟོག་པ་དང་མིག་ཤེས་གཉིས་པོ་དེ་ནི་བསླད་པ་སྟེ་མ་རིག་བག་ཆགས་སམ་གཟུང་
འཛིན་རྫས་གཞན་དུ་འཛིན་པའི་བག་ཆགས་ཀྱིས་བསླད་པ་དེའི་དབང་གིས་ཡུལ་ཐ་དད་དུ་སྣང་བ་མ་
གཏོགས་དོན་ལ་ཐ་དད་པ་མེད་པས་གཟུགས་དང་གཟུགས་འཛིན་ཚད་མ་ཐ་དད་པ་ནི་དེ་འཛིན་
རྟོག་པ་ལ་བརྟེན་པ་ཡིན་ལ། དེ་འདྲའི་རྟོག་པ་ནི་ཚད་མ་མ་ཡིན་གྱི་བག་ཆགས་ཀྱིས་བསླད་པ་ཉིད་
ཡིན་ནོ། །ཡུལ་ཅན་ཤེས་པ་བག་ཆགས་ཀྱིས་བསླད་པས་དེ་དག་ཐ་དད་དུ་སྣང་བ་ཡང་
འཁྲུལ་བའི་བག་ཆགས་ཀྱིས་བསླད་པའི་དབང་གིས་འབྱུང་བར་འགྱུར། ཡང་གཟུང་དང་འཛིན་
པའི་རྣམ་པ་ལས། །མཚན་ཉིད་གཞན་ནི་ཡོད་མ་ཡིན། །དེས་ན་མཚན་ཉིད་སྟོང་
པའི་ཕྱིར། །རང་བཞིན་མེད་པར་རབ་ཏུ་བཤད། །ཅེས་ཡུམ་གྱི་མདོ་ལ་སོགས་པ་ལས་
ཆོས་རང་བཞིན་མེད་པར་གསུངས་པའང། །དེ་ག་སོར་བཞག་མ་ཡིན་པ་གཟུང་འཛིན་རྫས་
གཞན་དུ་མེད་པ་ལ་བཤད་པ་ཡིན་ཞེས་པའི་དོན་ཏེ་སྐབས་འདིར་མདོ་སྡེ་དགོངས་འགྲེལ་ལས་བཤད་པ་
དང་དབྱིག་གཉེན་དང་བློ་བརྟན་སོགས་ཀྱིས་བཤད་ཚུལ་རྣམས་དགོངས་པ་གཅིག་ཏུ་བབས་པ་ཡིན་ནོ་
།ཅེས་དངོས་པོ་རྣམས་སྐྱེ་བ་ལ་སོགས་པར་ཐ་དད་དུ་འབྱེད་པ་ནི་རང་རིག་པ་ཙམ་གྱིས་མིན་གྱི་
གཉིས་སུ་སྣང་བའི་ཤེས་པ་ཉིད་ཀྱིས་འབྱེད་དོ་ཞེས་དངོས་པོ་རྣམས་ཐ་དད་དུ་འབྱེད་པ་ནི་རང་རིག་
གིས་འབྱེད་མི་ཐུབ་ལ་གཉིས་སྣང་ཅན་གྱི་ཤེས་པས་འབྱེད་པ་ཡིན། གཉིས་སྣང་ཡང་སློད་པ་སྟེ་

[000]
བརྫུན་པ་ཡིན་པས་དེས་རྣམ་པར་བཞག་པ་ཡང་བརྫུན་པར་འགྱུར་ལ་ཞེས་གཉིས་སུ་སྣང་བའི་
ཤེས་པའང་མ་རིག་བག་ཆགས་ཀྱིས་བསླད་པའི་བརྫུན་པ་དང་དེ་ལ་ཐ་དད་དུ་སྣང་བ་ཡང་བརྫུན་
པ་ཡིན་པའི་དོན་ནོ། །གཟུང་འཛིན་གྱི་རྣམ་པ་ལ་དོན་གཞན་པའི་མཚན་ཉིད་ཀྱང་མེད་ཅིང་
གཉིས་སུ་སྣང་བའི་མཚན་ཉིད་ཀྱང་ཇི་ལྟར་སྣང་བ་བཞིན་དུ་མེད་པས་རང་བཞིན་མེད་
དོ་ཞེས་བཤད་དོ། །དེ་ལ་དགོངས་ནས་ཡུམ་གྱི་མདོ་ལས་ཆོས་ཐམས་ཅད་རང་བཞིན་གྱིས་མ་གྲུབ་
པར་གསུངས་པའི་དོན་དང། ཡང་རྣམ་འགྲེལ་ལས། ཕུང་པོ་ལ་སོགས་བྱེ་བྲག་གིས་
།མཚན་ཉིད་ཐམས་ཅད་བྱེད་པ་ཡི། །ཁྱད་པར་ཅན་དེའང་དེ་ཉིད་མིན། །དེས་ཀྱང་དེ་དག་མཚན་
ཉིད་བྲལ། །ཞེས་ལྟོ་ལྡིར་ཞབས་ཞུམ་ཆུ་སྐྱོར་བའི་དོན་བྱེད་ནུས་པ་བུམ་པའི་མཚན་ཉིད་ཡིན་པའི་
ཆ་རྟག་པ་དང། བུམ་པ་དེའི་མཚོན་བྱ་ཡིན་པའི་ཆ་རྟག་པར་ཉན་ཐོས་སྡེ་གཉིས་ཀྱིས་ཀྱང་འདོད་
པས་ཡུམ་གྱི་མདོ་ལས་རང་བཞིན་མེད་པར་གསུངས་པ་ཡང་བྱ་བྱེད་ཀྱི་ཆ་རྟག་པ་ཡིན་པ་ལ་
དགོངས་ནས་བྱ་བྱེད་ཀྱི་ཁྱད་པར་རང་བཞིན་གྱིས་མ་གྲུབ་པར་གསུངས་པ་དེའི་དོན་རྒྱས་པར་བཤད་པ་
ལ། །ཞེས་གཟུགས་ཕུང་ལ་སོགས་པ་མཚོན་བྱ་དང། གཟུགས་སུ་རུང་བ་ལ་སོགས་པ་མཚོན་
བྱེད་དུ་གསུངས་པ་ནི་ཐམས་ཅད་བྱ་བྱེད་ཀྱིས་ཁྱད་པར་དུ་བྱས་ལ། དེ་དག་གི་གཞི་རྫས་སུ་
ཡོད་ཀྱང་བྱ་བྱེད་ཀྱི་ཆ་ནས་དེ་ཁོ་ན་ཉིད་དུ་མ་གྲུབ་པ་ལ་དགོངས་ནས་ཀྱང་མཚན་ཉིད་ཀྱིས་སྟོང་ངོ་
ཞེས་གསུངས་པར་བཤད་དེ་འདི་ནི་ཉན་ཐོས་སྡེ་པ་དང་ཡང་ཐུན་མོང་བའོ། །ཞེས་སྔར་བཤད་པའི་གཟུང་
འཛིན་རྫས་གཞན་གྱིས་སྟོང་པའི་སྟོང་ཚུལ་ཉན་ཐོས་སྡེ་པ་དང་ཐུན་མོང་བ་མ་ཡིན་ཡང་
འདི་ནི་ཐུན་མོང་བའོ་ཞེས་པའི་དོན་ཏེ། མདོ་སྡེ་པས་ཀྱང་བྱ་བྱེད་ཀྱི་ཆ་རྟག་པ་བདེན་པར་

[000]
མ་གྲུབ་པ་འདོད་པའི་ཕྱིར། ཡང་རྣམ་འགྲེལ་ལས། གལ་ཏེ་ཐམས་ཅད་ནུས་མེད་ན་
།ས་བོན་སོགས་ནི་མྱུག་སོགས་ལ། །ནུས་མཐོང་གལ་ཏེ་དེ་ཀུན་རྫོབ། །འདོད་ན་
ཇི་ལྟར་དེ་ལྟར་འགྱུར། །ཞེས་པའི་དོན་ནི་གལ་ཏེ་ཁ་ཅིག་གིས་བྱ་བྱེད་ལ་སོགས་པའི་
དངོས་པོ་ཐམས་ཅད་ལ་དོན་དམ་པར་དོན་བྱེད་པའི་ནུས་པ་མེད་དོ་ཞེ་ན། རྒྱུ་ས་བོན་ལ་
སོགས་པས་ནི་འབྲས་བུ་མྱུ་གུ་སོགས་ལ་ཕན་འདོགས་པའི་བྱ་བ་བྱེད་པའི་ནུས་པ་མངོན་སུམ་གྱིས་
མཐོང་བའི་ཕྱིར། གལ་ཏེ་ས་བོན་གྱིས་མྱུ་གུ་བསྐྱེད་པའི་བྱ་བྱེད་ཀྱི་ནུས་པ་
དེ་ཀུན་རྫོབ་ཏུ་གྲུབ་པར་འདོད་ཀྱི། དོན་དམ་པར་གྲུབ་པ་མི་འདོད་དོ་ཞེ་ན་
ས་བོན་གྱི་སྡོད་ལུགས་ཀྱི་ངོས་ནས་འབྲས་བུ་བསྐྱེད་པ་ཁེགས་པའི་ཕྱིར་
ཐག་ཁྲ་ལ་སྦྲུལ་དུ་རློམ་པ་ལྟར་འགྱུར་ལ། རང་ངོས་ནས་བྱ་བ་བྱེད་ན་ཇི་ལྟར་ཀུན་
རྫོབ་ཏུ་འདོད་ཅེས་པ་དེ་ལྟར་འཐད་པར་འགྱུར་ཏེ་མི་འགྱུར་རོ། །ཞེས་གསུངས་པ་ནི་
སྔར་བསྡུ་བ་ལས་དེ་ལ་འདི་སྐད་ཅེས་བརྗོད་པར་བྱ་སྟེ་ཞེས་སོགས་ངོ་བོ་ཉིད་མེད་པར་སྨྲ་བ་ཐལ་འགྱུར་བ་དང་རྩོད་ལན་མཛད་ཚུལ་དང་གནད་
གཅིག་གོ་ འདི་ཡན་གྱིས་སེམས་ཙམ་པའི་མཁས་པ་བཞིའི་བཤད་པ་རྫོགས་པ་ཡིན་
གསུངས། ཡང་སྐྱར་བཤད་ལ། དེ་ལ་གཅིག་ནི་མེད་པས་ཀྱང། །ཞེས་པའི་
དོན་ནི་དེ་ལ་གཅིག་གཟུགས་ལས་རྫས་ཐ་དད་པའི་གཟུགས་འཛིན་མིག་ཤེས་མེད་ན་
གཟུགས་འཛིན་མིག་ཤེས་ལས་རྫས་ཐ་དད་པའི་གཟུགས་ཀྱང་མེད་པས་གཅིག་མེད་ན་
གཉིས་ཀའང་ཉམས་པར་འགྱུར་བ་དང། དེ་ནི་དེ་ཡིའང་དེ་ཉིད་ཡིན། །ཞེས་པ་ནི་དེ་
ལྟ་བུའི་རྫས་གཞན་གྱིས་སྟོང་པ་དེ་གཟུགས་ཀྱི་གནས་ལུགས་ཡིན་པར་མ་ཟད་གཟུགས་འཛིན་

[000]
མིག་ཤེས་དེ་ཡི་ཡང་དེ་ཁོ་ཉིད་ཡིན་པ་ལྟར། ནམ་མཁའ་རང་འཛིན་རྟོག་
པའི་ཞེན་གཞིར་རང་མཚན་གྱིས་གྲུབ་པའི་སྟོང་པ་དེ་ནམ་མཁའི་སྟེང་གི་སྟོང་ཉིད་
ཡིན་པར་མ་ཟད་ནམ་མཁའ་འཛིན་པའི་ཚད་མའི་སྟེང་གི་སྟོང་ཉིད་ཡིན་པ་གཞུང་
དེའི་དགོངས་པར་འདོད་དགོས་པ་ཡིན་
གཟུགས་དང་གཟུགས་འཛིན་རྟོག་པ་རྫས་གཅིག་མ་ཡིན་ཡང། ཁྱོད་དང་ཁྱོད་
འཛིན་ཚད་མ་རྫས་གཅིག་ཡིན་ནོ། །
ཡུམ་གྱི་མདོ་ལས་ཆོས་ཐམས་ཅད་རང་གི་མཚན་
ཉིད་ཀྱིས་མ་གྲུབ་པར་གསུངས་པ་གཟུང་འཛིན་རྫས་གཞན་དུ་མེད་པ་ལ་དགོངས་པའི་
ཚུལ་དེ། སེམས་ཙམ་པའི་སློབ་དཔོན་རྣམས་དགོངས་པ་གཅིག་པ་བཞིན་དེ་ནི་
སེམས་ཙམ་པའི་ཐུན་མོང་མ་ཡིན་པའི་འཁོར་ལོ་བར་པའི་དགོངས་གཞི་ཡིན་ནོ་
།མདོ་སྡེ་དགོངས་འགྲེལ་གྱི་སྐབས་སུ། ཡུམ་གྱི་མདོ་ལས་ངོ་བོ་ཉིད་མེད་པར་གསུངས་པའི་
དགོངས་གཞི་བཅུ་གཅིག་སྐྱེ་བ་མེད་པ་སྟེ་ཆོས་རྣམས་རང་བཞིན་གྱིས་སྐྱེ་བ་མེད་པ་དེ་ལ་
བཟོད་པ་ཆུང་འབྲིང་ཆེ་གསུམ་འཇོག་པའི་ཐེག་ཆེན་གྱི་སྦྱོར་ལམ་དྲོད་ཆུང་ངུའི་གནས་
སྐབས་སུ་མི་སྐྱེ་བའི་ཆོས་ལ་བཟོད་པ་དང་པོ་ཐོབ་སྟེ། སྟོང་ཉིད་ཐོག་མར་རྟོགས་
པའི་ཚེ་ན་སྐྲག་པ་སྐྱེ་བ་བཞིན་དེ་ལ་དེ་ལྟར་མི་སྐྱེ་བ་དང། ཐེག་ཆེན་གྱི་
མཐོང་ལམ་བར་ཆད་མེད་ལམ་ཐོབ་པ་ན་མི་སྐྱེ་བའི་ཆོས་ལ་བཟོད་པ་འབྲིང་ཐོབ་
ས་བརྒྱད་པ་ཐོབ་པ་ན་སྒོམ་ལམ་པ་ཕྱིར་མི་ལྡོག་པའི་རྟགས་ཟབ་མོ་བརྒྱད་ཐོབ་པས་ན་
མི་སྐྱེ་བའི་ཆོས་ལ་བཟོད་པ་ཆེན་པོ་འཐོབ་པ་དང། མི་སྐྱེ་བའི་ཆོས་ལ་བཟོད་པ་
ཞེས་པ་ནི་ཆོས་ཐམས་ཅད་རང་བཞིན་གྱིས་མ་གྲུབ་པར་གསུངས་པ་དེའི་དོན་ལ་བསམ་པ་ན་
རང་བཞིན་མ་གྲུབ་པའི་དོན་ཤིན་ཏུ་ཕྲ་བའི་ཕྱིར། རང་བཞིན་གྱིས་མ་གྲུབ་ན་

[000]
མེད་པར་འགྱུར་སྙམ་པའི་སེམས་ལ་མི་བདེ་བ་ཆེན་པོ་ཞིག་འཆར་ཡོང་བ་དེ་ལ་ཡང་ཡང་
སྟོང་ཉིད་ཀྱི་དོན་བསྒོམས་པས་ནམ་ཞིག་སྦྱོར་ལམ་དྲོད་ཐོབ་པའི་ཚེ་ན་སྟོང་ཉིད་ཀྱི་དོན་ལ་
མི་བདེ་བ་མེད་པ་ཞིག་གསར་དུ་སྐྱེད་ཡོང་བ་དེ་ནི་མི་སྐྱེ་བའི་ཆོས་ལ་བཟོད་པ་ཞེས་པ་
ཡིན། སྔར་དེའི་དོན་ལ་མི་བཟོད་ནས་འགའ་ཞིག་སྐྲག་པ་ཆེན་པོ་སྐྱེས་ཏེ་ངན་སོང་
དུ་ལྷུང་བ་ཡང་ཡོད་ལ། དེ་ལྟར་བཟོད་པ་ཆུང་འབྲིང་ཆེ་གསུམ་བྱང་སེམས་དབང་པོ་རྣོ་
འབྲིང་རྟུལ་གསུམ་ལ་རིམ་བཞིན་སྦྱོར་དགོས། འདིའི་སྐོར་ཡང་ཡང་ནན་ཆེན་པོ་གསུངས་
ཡུམ་གྱི་མདོ་ལས་མི་སྐྱེ་བའི་ཆོས་ཀྱི་དོན་དེ་ལྟར་དུ་སེམས་ཙམ་པས་སྒྲ་ཇི་
བཞིན་དུ་བཞག་ཏུ་མི་རུང་བས་དེའི་དོན་འཁོར་བ་ལ་ཐོག་མའི་སྐྱེ་བ་མེད་པ་སོགས་ལ་
དགོངས་ཞེས་སྐྱེ་བ་མེད་པའི་དགོངས་གཞི་བརྒྱད་གསུངས་ཏེ། མདོ་སྡེ་རྒྱན་ལས། ཐོག་མ་
དང་ནི་དེ་ཉིད་གཞན་ཉིད་དང། །རང་གི་མཚན་ཉིད་རང་དང་གཞན་དུ་འགྱུར། །ཀུན་ནས་
ཉོན་མོངས་པ་དང་ཁྱད་པར་ལ། །སྐྱེ་བ་མེད་པའི་ཆོས་ལ་བཟོད་པར་བཤད། །ཅེས་གསུངས་པའི་
ཕྱིར་རོ། །གཉིས་པ་སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ་ལ་གཉིས། དགག་བྱ་
སྒྲོ་འདོགས་ངོས་གཟུང་བ་དང། དེ་ཇི་ལྟར་འགོག་པའི་ཚུལ་ལོ། །དང་པོ་ནི་
ལུགས་འདིའི་རིགས་པའི་དགག་བྱ་ལ་གཉིས་ཡོད་པའི་སྐུར་འདེབས་ནི་གྲུབ་མཐས་བཞག་
པ་ཁོ་ན་དང། དེ་ཡང་རང་སྡེ་ངོ་བོ་ཉིད་མེད་པར་སྨྲ་བའི་ལུགས་སུ་སྔར་བཤད་པ་བཞིན་ནོ་
།ཞེས་སོགས་ཀྱིས་བསྟན་ལ། བྱང་ས་དང་བསྡུ་བ་ལས། སྒྲོ་འདོགས་པའི་ཚུལ་དང་
སྐུར་བ་འདེབས་པའི་ཚུལ་གཉིས་མཉམ་པོར་གསུངས་ཡོད་ཀྱང། འདིར་གཟུགས་

[000]
རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དང། གཟུང་འཛིན་
ཚད་མ་རྫས་ཐ་དད་དུ་གྲུབ་པ་དེ། སྐབས་འདིའི་སྒྲོ་འདོགས་ཀྱི་མཐའ་ཡིན་ལ་དེ་
ཉིད་བྱེ་བྲག་ཏུ་བཤད་པ་སྟེ་རྒྱས་པར་བཤད་ན། སྤྱིར་རིགས་པའི་དགག་བྱ་ལ་
གང་ཟག་གི་བདག་མེད་རྟོགས་པའི་རིགས་པའི་དགག་བྱར་གང་ཟག་གི་བདག་ཏུ་གྲུབ་པ་
དང། ཆོས་ཀྱི་བདག་མེད་རྟོགས་པའི་རིགས་པའི་དགག་བྱར་ཆོས་ཀྱི་བདག་ཏུ་གྲུབ་
པ་ལྟ་བུ་གཉིས་ཡོད་ལ། སྐུར་འདེབས་ནི་སྐབས་འདིར་འཁོར་ལོ་བར་པ་སྒྲ་ཇི་བཞིན་
དུ་ཁས་ལེན་པའི་དབུ་མ་པས་ཆོས་ཐམས་ཅད་རང་བཞིན་གྱིས་མ་གྲུབ་པར་ལྟ་བ་འདི་ནི་
གྲུབ་མཐའ་སྨྲ་བ་ལས་གཞན་བྱ་རི་དྭགས་སོགས་ལ་མེད་ལ། དེ་ཡང་ངོ་བོ་ཉིད་
མེད་པར་སྨྲ་བ་ཐལ་འགྱུར་བའི་རྒྱུད་ལ་གྲུབ་མཐའི་དབང་གིས་བཞག་པ་ཡིན་
དེ་ལྟར་ཆོས་ཐམས་ཅད་རང་མཚན་གྱིས་མ་གྲུབ་པ་ནི་སྐུར་འདེབས་ཀྱི་མཐའ་དང་
དེར་འཛིན་པ་ནི་སྐུར་འདེབས་ཡིན། སྐུར་འདེབས་ནི་གྲུབ་མཐས་བཞག་པའི་
ཕྱིར་ཀུན་བརྟགས་དང། རང་རྒྱུད་ལྡན་གྱི་གང་ཟག་གིས་ཁས་ལེན་དགོས་
སོ། སྤྱིར་བཏང་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་འཛིན་པའི་
འཛིན་པ་ཡོད་ན། གང་ཟག་དེས་ཁས་ལེན་མི་དགོས་ཏེ། དེ་འདྲའི་ལྷན་
སྐྱེས་ཀྱི་འཛིན་པ་ལ་ཁས་ལེན་དང་འབྲེལ་ནས་འཛིན་མི་དགོས། ཀུན་བརྟགས་
ལ་ཁས་ལེན་དང་འབྲེལ་ནས་འཛིན་དགོས་པའི་ཁྱད་པར་ཡོད་པའི་ཕྱིར། དེས་ན་
བ་གླང་ལ་སོགས་པའི་རྒྱུད་ལ་གང་ཟག་དང་ཆོས་ཀྱི་བདག་འཛིན་ཡོད་ཀྱང་དེ་འདྲའི་འཛིན་

[000]
པ་ཀུན་བརྟགས་མེད་དེ། དེའི་རྒྱུད་ལ་བདག་འཛིན་གཉིས་ཀྱི་ཁས་ལེན་མེད་པའི་
ཕྱིར། ཀུན་བརྟགས་ནི་གྲུབ་མཐའ་ངན་པས་རྒྱུད་བསླད་པའི་དབང་གིས་བསོད་
ནམས་མ་ཡིན་པས་བྱས་པའི་ཁས་ལེན་ཞིག་ཡིན་དགོས་གསུངས། འོ་ན་སྐབས་འདིར་
རིགས་པའི་དགག་བྱར་ཀུན་བརྟགས་དང་ལྷན་སྐྱེས་གཉིས་ཡོད་པར་བཤད་ན། དེ་འདྲའི་
ཀུན་ལྷན་གཉིས་ཆོས་ཅན། རིགས་པའི་དགག་བྱ་ཡིན་པར་ཐལ། འདོད་ན་
དེ་འདྲའི་ཀུན་བརྟགས་དང་ལྷན་སྐྱེས་གཉིས་མེད་པར་ཐལ། རིགས་པའི་དགག་
བྱ་ཡིན་པའི་ཕྱིར། ཁྱབ་སྟེ། ལམ་རིམ་ཆེན་མོ་ལས། དགག་བྱ་འདི་
ནི་ཤེས་བྱ་ལ་མི་སྲིད་པ་ཞིག་དགོས་ཏེ། ཡོད་ན་དགག་མི་ནུས་པའི་ཕྱིར་
ཞེས་རིགས་པའི་དགག་བྱ་ཡིན་ན་རིགས་པའི་སྟོབས་ཀྱིས་དགག་ནུས་པ་ཞིག་ཡིན་
དགོས་ཏེ། སྤྱིར་ཁོ་ཤེས་བྱ་ལ་སྲིད་ན་རིགས་པས་དགག་མི་ནུས་པའི་ཕྱིར་
ལམ་གྱི་དགག་བྱ་ལའང་ལམ་རིམ་ལས། དགག་བྱ་འདི་ནི་ཤེས་བྱ་ལ་སྲིད་པ་ཞིག་
དགོས་ཏེ། མེད་ན་དགག་མི་དགོས་པའི་ཕྱིར་ཞེས་གསུང་པ་ལྟར། ལམ་གྱི་དགག་
བྱ་ནི་རང་རྒྱུད་ལྡན་གྱི་གང་ཟག་ལ་ཡོད་པ་ཞིག་ལམ་སྒོམ་སྟོབས་ཀྱིས་འགག་དགོས་
པ་ལས། མེད་ན་ལམ་སྒོམ་པ་ལ་དགོས་མེད་དུ་འགྱུར་བའི་ཕྱིར། དེས་ན་
རིགས་པའི་དགག་བྱ་ཤེས་བྱ་ལ་མི་སྲིད་པ་ཞིག་དགོས་ན། ཀུན་ལྷན་གྱི་སྒྲོ་འདོགས་
གཉིས་པོ་དེ་རིགས་པའི་དགག་བྱ་ཡིན་ནམ་མ་ཡིན། མ་ཡིན་ན། ལུགས་འདིའི་
རིགས་པའི་དགག་བྱ་ལ་གཉིས་ཡོད་པའི་ཞེས་སོགས་རིགས་པའི་དགག་བྱ་སྒྲོ་འདོགས་ལ་ཀུན་ལྷན་

[000]
གཉིས་ཡོད་པ་དྲང་ངེས་རྣམ་འབྱེད་ལས་གསུངས་པ་དང་འགལ་ཞིང། དེ་བཞིན་དུ་དབུ་
མ་པའི་ལུགས་ལ་བདེན་འཛིན་བདེན་མེད་སྒྲུབ་པའི་རིགས་པའི་དགག་བྱ་ཡིན་པར་ཐལ་
མ་ཡིན་ན། གོང་དུ་རིགས་པའི་དགག་བྱར་ཀུན་ལྷན་གཉིས་ཡོད་པར་གསུངས་
པ་སོགས་ལ་བརྟེན་ནས་ཡིན་པར་ཁས་ལེན་པ་བཞིན་དུ་འགྱུར་ཚུལ་སོགས་རྟགས་བསལ་མང་
པོ་བཏང་སྲོལ་ཡོད་གསུངས། སྐབས་འདིར་ཆོས་ཐམས་ཅད་རང་གི་མཚན་ཉིད་ཀྱིས་མ་
གྲུབ་པར་ལྟ་བའི་སྐུར་འདེབས་དེ་ཆོས་ཀྱི་བདག་མེད་སྒྲུབ་པའི་རིགས་པའི་དགག་བྱར་
འདོད་ཀྱི། སྤྱིར་ཤེས་བྱ་མེད་པར་ལྟ་བའི་སྐུར་འདེབས་སོགས་དུ་མ་ཡོད་ཀྱང་
དེ་དག་རང་སྡེ་ངོ་བོ་ཉིད་མེད་པར་སྨྲ་བའི་ལུགས་མ་ཡིན་པའི་ཕྱིར། དེ་ཡང་
རིགས་པའི་དགག་བྱ་ལ་གཉིས་ཡོད་པའི་སྐུར་འདེབས་ནི་གྲུབ་མཐས་བཞག་པ་ཁོ་ན་དང་
ཞེས་སོགས་ཀྱི་དོན་ནོ། །སྒྲོ་འདོགས་པ་ནི་ལྷག་པོ་བཏགས་པ་སྟེ་གང་ཟག་དང་ཆོས་ཀྱི་
བདག་ཏུ་མ་གྲུབ་པ་ལ་གང་ཟག་དང་ཆོས་ལ་བདག་ཏུ་སྒྲོ་འདོགས་ཚུལ་གཉིས་ཡོད་
པའི་ཀུན་བརྟགས་ནི་གཞན་སྡེ་དང་རང་སྡེ་དོན་སྨྲ་གཉིས་ཀྱི་ལུགས་སོ། །ཞེས་གསུངས་པ་
ལྟར་གང་ཟག་གི་བདག་འཛིན་ཀུན་བརྟགས་གཞན་སྡེའི་རྒྱུད་ལ་ཡོད་དེ། དེ་རྣམས་
ཀྱི་གྲུབ་མཐའ་ངན་པའི་དབང་གིས་གང་ཟག་གི་བདག་ཏུ་གྲུབ་པ་ཡིན་ཞེས་ཁས་
ལེན་པའི་སྒྲོ་འདོགས་ཡོད་པའི་ཕྱིར། ཆོས་ཀྱི་བདག་ཏུ་སྒྲོ་འདོགས་པའི་ཀུན་བརྟགས་
ནི། རང་སྡེ་དོན་སྨྲ་སྡེ་གཉིས་ཀྱི་རྒྱུད་ལ་ཡོད་དེ། དོན་སྨྲ་གཉིས་ཀྱིས་
གཟུགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་ཅེས་དངོས་སུ་ཁས་

[000]
ལེན་ཞིང་གྲུབ་མཐས་བཅོས་ནས་དེ་ལྟར་འཛིན་པའི་ཕྱིར། འདིའི་བབས་ལ་བལྟས་
ན། གང་ཟག་གི་བདག་ཏུ་སྒྲོ་འདོགས་པའི་ཀུན་བརྟགས་གཞན་སྡེར་མ་གཏོགས་
རང་སྡེ་ལ་མེད་ཟེར་དགོས་པ་འདྲ་བ་ཞིག་ཡོད་ཀྱང། རང་སྡེ་གནས་མ་བུ་པའི་
རྒྱུད་ལ་གང་ཟག་གི་བདག་ཏུ་སྒྲོ་འདོགས་པའི་ཀུན་བརྟགས་མེད་པར་འདོད་མི་ནུས་
ཏེ། མདོ་ལས། ཕུང་པོ་ལྔ་ནི་ཁུར་ཡིན་ལ། །ཁུར་འཁྱེར་བ་ཡི་
གང་ཟག་ཡོད། །རྟག་གམ་མི་རྟག་བརྗོད་མི་བྱ། །ཞེས་བདག་ཡོད་པར་བསྟན་
དགོས་ཀྱི་ཆེད་དུ་བྱ་བའི་གདུལ་བྱ་རང་སྡེ་གནས་མ་བུ་པའི་སྡེ་པ་ཡིན་པའི་ཕྱིར་ཞེས་
རྟགས་བསལ་སྣ་ཚོགས་བཏང་ཚུལ་ཡོད་གསུངས། སྒྲོ་འདོགས་ལ་ནི་ཀུན་བརྟགས་
དང་ལྷན་སྐྱེས་གཉིས་ཡོད་ལ་ཀུན་བརྟགས་ནི་གཞན་སྡེ་དང་རང་སྡེ་དོན་སྨྲ་གཉིས་ཀྱི་ལུགས་
སོ། །ཞེས་གཞན་སྡེ་དང་རང་སྡེ་གཉིས་གསུང་དགོས་པ་དེ། བདག་འཛིན་གཉིས་ཀྱི་ཀུན་
བརྟགས་གཉིས་པོ་རིམ་པ་ལྟར་གཞན་སྡེ་དང་དོན་སྨྲའི་རྒྱུད་ལ་ཡོད་པ་བསྟན་པས་དེ་ལ་
ཁྱབ་པ་ཡོད་པར་ཐལ། འདོད་ན། སྐབས་འདིར་གཟུགས་རང་འཛིན་རྟོག་པའི་
ཞེན་གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་སྒྲོ་འདོགས་ཀུན་བརྟགས་རྒྱུད་
ལྡན་གྱི་གང་ཟག་ལ་དོན་སྨྲ་སྡེ་གཉིས་ཡིན་པས་ཁྱབ་པར་ཐལ་ལོ། །འདོད་ན་
རང་རྒྱུད་པ་ཆོས་ཅན། དེར་ཐལ། དེའི་ཕྱིར། རང་རྒྱུད་པས་དེ་ལྟར་
ཁས་ལེན་པའི་ཕྱིར་ཏེ། དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་
ལེན་པའི་ཕྱིར། རང་མཚན་གྱིས་གྲུབ་པའི་གཏན་ཚིག་ཁས་ལེན་པའི་ཆ་ནས་རང་

[000]
རྒྱུད་པར་འཇོག་པའི་ཕྱིར། ཆོས་ཀྱི་བདག་ཏུ་སྒྲོ་འདོགས་པའི་སྒྲོ་འདོགས་ཀུན་བརྟགས་
རང་རྒྱུད་པའི་རྒྱུད་ལ་བཞག་པར་འདོད་ནའང་མི་འཐད་དེ། གཞུང་ཉིད་ལས་
གཞན་སྡེ་དང་རང་སྡེ་དོན་སྨྲ་གཉིས་ཀྱི་ལུགས་སོ་ཞེས་གསུངས་པའི་ཕྱིར། བདག་འཛིན་
ཀུན་བརྟགས་གཉིས་རིམ་བཞིན་གཞན་སྡེ་དང་དོན་སྨྲ་གཉིས་ཀྱི་རྒྱུད་ལ་ཡོད་ཅེས་
ཚིག་དེ་ཆ་ཆེ་ནས་དོན་བཀྲལ་མི་རིགས་པར་ཐལ། གང་ཟག་གི་བདག་འཛིན་
ཀུན་བརྟགས་ལ་མ་ཁྱབ་ཚུལ་གོང་དུ་བཤད་ཟིན་ཅིང་ཆོས་ཀྱི་བདག་འཛིན་ཀུན་
བརྟགས་ལའང་ཁྱབ་པ་མེད་པ་བཤད་མ་ཐག་པ་ལྟར་ཡིན་པའི་ཕྱིར། ལྷན་སྐྱེས་
ལ་གང་ཟག་གི་བདག་ཏུ་སྒྲོ་འདོགས་པ་ནི་འོག་ཏུ་སྟོན་པས་ཆོས་ཀྱི་བདག་ཏུ་སྒྲོ་འདོགས་པ་
བཤད་པར་བྱ་སྟེ་ཞེས་གང་ཟག་གི་བདག་འཛིན་ལྷན་སྐྱེས་འགོག་ཚུལ་ནི་འོག་ཏུ་
ཐལ་འགྱུར་བའི་སྐབས་སུ་རྒྱས་པར་འགོག་པར་འགྱུར་ལ། སྐབས་འདིར་ཆོས་ཀྱི་བདག་
འཛིན་ལྷན་སྐྱེས་ཀྱི་སྒྲོ་འདོགས་ཚུལ་བཤད་པར་བྱ་ལ། བདག་འཛིན་ཀུན་བརྟགས་
གཉིས་ཀྱི་སྒྲོ་འདོགས་ཚུལ་གོང་དུ་བཤད་ཟིན་པ་དང། ལྷན་སྐྱེས་ལའང་གང་ཟག་
དང་ཆོས་ཀྱི་བདག་འཛིན་ལྷན་སྐྱེས་གཉིས་ཡོད་པས་དེ་གཉིས་འཛིན་པ་ཡིན་ཀྱང་
འཐད་འཛིན་མ་ཡིན་ཏེ། འཐད་དོ་སྙམ་དུ་གྲུབ་མཐའི་དབང་གིས་འཛིན་དགོས་པ་ལས་དེར་
འཛིན་ན་གང་ཟག་དེས་ཁས་ལེན་དང་འབྲེལ་བའི་སྒོ་ནས་འཛིན་དགོས་པ་དེའི་ཕྱིར་
ནང་པ་སངས་རྒྱས་པས་གང་ཟག་གི་བདག་ཏུ་གྲུབ་པ་མི་འཛིན་ཀྱང་བདག་ཏུ་གྲུབ་པར་
འཛིན་པའི་འཛིན་པ་ཡོད། ཆོས་ཀྱི་བདག་ཏུ་གྲུབ་པ་ལའང་དེ་དང་འདྲ། བདག་

[000]
ཏུ་གྲུབ་པར་འཛིན་པའི་འཛིན་པ་ཡོད་དེ། དེ་འདྲའི་ལྷན་སྐྱེས་ཡོད་པའི་ཕྱིར་དང་
ལྷན་སྐྱེས་ལ་གང་ཟག་དེས་ཁས་བླང་མི་དགོས་ཤིང་རྒྱུ་མཚན་ལ་མ་ལྟོས་པའི་ཕྱིར་
འཐད་འཛིན་རྒྱུད་ལ་ལྡན་ན་གང་ཟག་དེས་ཁས་ལེན་དགོས་ཏེ། རྒྱུ་མཚན་
བསམ་པའི་སྟོབས་ཀྱིས་འཛིན་དགོས་པའི་ཕྱིར། དེས་ན་རང་རྒྱུད་པའི་རྒྱུད་ལ་བདེན་འཛིན་
ཡོད་ཀྱང་བདེན་འཛིན་ཀུན་བརྟགས་མེད་དེ། ཐོག་མ་མེད་པ་ནས་བག་ཆགས་ཀྱི་དབང་
གིས་ངམ་ངམ་ཤུགས་ཀྱིས་འཛིན་པ་ལས། འཐད་དོ་སྙམ་དུ་ཁས་ལེན་དང་འབྲེལ་ནས་མི་
འཛིན་པའི་ཕྱིར། སྐབས་འདིར་ཆོས་ཀྱི་བདག་འཛིན་ལྷན་སྐྱེས་འགོག་ཚུལ་བཤད་
པ་ན། དེ་ལ་གཞན་གྱིས་འདིར་ལྷན་སྐྱེས་འགོག་ཚུལ་བཤད་པས་ལྷན་སྐྱེས་
ཀྱི་འཛིན་ཚུལ་ལ་གནོད་པ་མ་གཏོགས་གྲུབ་མཐའི་དབང་གིས་ཆོས་བདག་འཛིན་ཚུལ་ལ་
གནོད་པ་མི་འགྱུར་རོ་སྙམ་ན། དེའི་ལན་དུ་ཀུན་བརྟགས་རྒྱུད་ལྡན་གྱི་གང་ཟག་
གི་གྲུབ་མཐའི་དབང་གིས་ཆོས་བདག་ཏུ་ཀུན་བཏགས་པའང་ཐོག་མ་མེད་པ་ནས་འོང་བའི་
ལྷན་སྐྱེས་ཀྱི་འཛིན་པ་གཟུགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་
གྲུབ་པར་འཛིན་པ་དང། གཟུང་འཛིན་རྫས་ཐ་དད་དུ་གྲུབ་པར་འཛིན་པ་ལ་བདེན་
ཁ་བྱིན་པ་ལྟ་བུ་སྟེ། དེ་ལྟར་དུ་རེད་སྙམ་དུ་འཐད་ལྡན་དུ་འཛིན་པ་ཡིན་ལ་
དེའི་ཕྱིར་རིགས་པའི་དགག་བྱའི་གཙོ་བོ་ལྷན་སྐྱེས་ལ་གནོད་པ་བསྟན་པས་གྲུབ་
མཐས་བཏགས་པ་ཡང་ཞར་ལ་ཁེགས་ཤིང། རང་ལུགས་ལ་ལྷན་སྐྱེས་ཀྱི་ཞེན་ཡུལ་
མེད་པ་གཏན་ལ་ཕབ་པའི་ཀུན་བརྟགས་ཀྱིས་གང་སྒྲུབ་པ་རྣམས་ཀྱང་རྩ་བ་ནས་སུན་ཕྱུང་

[000]
བས་ན་གཞན་གྱི་སྐྱོན་དེ་དག་མེད་པའི་དོན་ཏེ། འདི་ཉིད་ལས། གྲུབ་མཐས་ཆོས་
བདག་བཏགས་པ་ཡང་ལྷན་སྐྱེས་ཀྱིས་བཟུང་བའི་ཆོས་བདག་སྒྲུབ་པའི་དོན་ཡིན་པའི་ཕྱིར་
དང་རིགས་པའི་དགག་བྱའི་གཙོ་བོ་ཡང་དེ་ཡིན་པའི་ཕྱིར་རོ་ཞེས་གསུངས། འདིའི་
གཞུང་མང་པོར་གཟུང་འཛིན་རྫས་གཞན་དུ་འཛིན་པ་ཆོས་ཀྱི་བདག་འཛིན་དུ་བཤད་པ་
མ་གཏོགས་པ་ཆོས་ཀྱི་བདག་འཛིན་གཞན་མ་བཤད་ཀྱང། མདོ་སྡེ་དགོངས་འགྲེལ་
ལས། གཞན་དབང་ངོ་བོ་དང་ཁྱད་པར་དུ་ཀུན་བརྟགས་པའི་ངོ་བོར་རང་གི་མཚན་ཉིད་ཀྱིས་
གྲུབ་པ་མེད་པས་མཚན་ཉིད་ངོ་བོ་ཉིད་མེད་པ་ཆོས་ཀྱི་བདག་མེད་དུ་བཤད་པའི་ཤུགས་ཀྱིས་
གཞན་དབང་ལ་ངོ་བོ་དང་ཁྱད་པར་དུ་བཏགས་པ་རང་གི་མཚན་ཉིད་ཀྱིས་གྲུབ་པར་འཛིན་པ་
ཆོས་ཀྱི་བདག་འཛིན་དུ་བསྟན་ལ་ཞེས་སོགས་ཀྱི་དོན་ནི། འདིའི་གཞུང་མང་པོ་ཕྱོགས་
གླང་གི་ཚད་མ་ཀུན་བཏུས་དང་ཆོས་ཀྱི་གྲགས་པའི་ཚད་མ་རྣམ་འགྲེལ་སོགས་ཡིན་
པ་སྟོང་ཐུན་དུ་གསལ་བར་བཀོད་པའི་གཞུང་དེ་དག་ཏུ་གཟུང་འཛིན་རྫས་ཐ་དད་དུ་འཛིན་པ་ཆོས་
ཀྱི་བདག་འཛིན་དུ་བཤད་པ་མ་གཏོགས་རང་འཛིན་རྟོག་པའི་ཞེན་གཞིར་རང་གི་མཚན་
ཉིད་ཀྱིས་གྲུབ་པར་འཛིན་པ་ཆོས་ཀྱི་བདག་འཛིན་དུ་གསལ་བར་མ་བཤད་པས་དེ་ཆོས་
ཀྱི་བདག་འཛིན་མ་ཡིན་ནམ་སྙམ་པ་ལ། རྗེ་བླ་མས་མདོ་སྡེ་དགོངས་འགྲེལ་གྱི་སྐབས་
སུ་གཞན་དབང་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་
ཆོས་ཀྱི་བདག་མེད་ཀྱི་ཡོངས་གྲུབ་ཏུ་དངོས་སུ་གསུངས་པའི་ཤུགས་ཀྱིས་ངོ་བོ་དང་ཁྱད་པར་ལ་
ཀུན་བཏགས་པའི་ཀུན་བརྟགས་རང་གི་མཚན་ཉིད་ཀྱིས་གྲུབ་པར་འཛིན་པ་ཆོས་ཀྱི་བདག་

[000]
འཛིན་དུ་བསྟན་པས་ཆོས་ཀྱི་བདག་འཛིན་མ་ཡིན་པར་ཐལ་བའི་སྐྱོན་མེད་ལ། དེ་
ཡང་གཞན་དབང་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་འཛིན་
པའི་བློ་ཆོས་ཀྱི་བདག་འཛིན་ཡིན་པ་མི་ཤེས་པར་གཟུང་འཛིན་རྫས་གཞན་དུ་འཛིན་
པའི་བློ་ཁོ་ན་ལ་འདོད་ན། སེམས་ཙམ་པའི་ལུགས་ཀྱི་ཆོས་ཀྱི་བདག་འཛིན་དང་
དེས་སྟོང་པ་མཐའ་ཆོད་པ་སྟེ་མ་ལུས་པ་མི་རྟོགས་པ་ཡིན་ཏེ། གཞན་དབང་
ལ་ཆོས་བདག་སྒྲོ་བཏགས་པའི་ཀུན་བརྟགས་འདི་ཇི་ལྟར་ཡིན་མི་ཤེས་ན་ལུགས་
འདིའི་ཆོས་ཀྱི་བདག་འཛིན་དང་ཆོས་ཀྱི་བདག་མེད་མཐའ་ཆོད་པར་མི་ཤེས་སོ། །ཞེས་གསུངས་
པའི་ཕྱིར། དེས་ན་རྣམ་འགྲེལ་སོགས་ནས་བཤད་པའི་གཟུང་འཛིན་རྫས་ཐ་དད་དུ་འཛིན་
པ་དང་དེས་སྟོང་པ་ཆོས་ཀྱི་བདག་མེད་ཡིན་པ་མ་ཟད། དགོངས་འགྲེལ་དང་བྱང་ས་
དང་བསྡུ་བ་དང་ཐེག་བསྡུས་ལས་གསུངས་པའི་ངོ་བོ་དང་ཁྱད་པར་ལ་བཏགས་པའི་ཀུན་བརྟགས་
རང་མཚན་གྱིས་གྲུབ་པར་འཛིན་པ་བདག་འཛིན་དང་དེས་སྟོང་པ་ཆོས་ཀྱི་བདག་མེད་དུ་
འཇོག་ཤེས་ན་མཐའ་ཆོད་པར་ཤེས་པ་ཡིན་ནོ། །དེ་ཡང་གཟུང་འཛིན་རྫས་ཐ་དད་
དུ་གྲུབ་པར་འཛིན་པ་ལ་སོགས་པ་དེ་ཐམས་ཅད་ཀྱི་ཞེན་ཡུལ་མེད་པ་གཏན་ལ་འབེབ་
དགོས་པའི་དོན་ནོ། །གཟུགས་དེ་གཟུགས་ཞེས་པའི་རྟོག་པའི་ཞེན་གཞི་ཡིན་པ་དང་དེ་
སྐྱེ་བ་ཞེས་པའི་སྒྲ་འཇུག་པའི་གཞི་ཡིན་པ་ཙམ་ཞིག་ཏུ་ནི་ཡོད་པས་དེར་འཛིན་པ་
སྒྲོ་འདོགས་མིན་གྱི་གཟུགས་སོགས་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་
འཛིན་པ་སྐབས་འདིར་སྒྲོ་འདོགས་སུ་བྱ་དགོས་ཏེ། འདི་ཉིད་ལས། དེ་ཙམ་

[000]
ཞིག་ཏུ་ནི་ཕུང་པོ་ལ་སོགས་པ་ཡོད་པས་དེར་ཡོད་པར་འཛིན་པ་སྒྲོ་འདོགས་མིན་གྱི་ཕུང་སོགས་ངོ་
བོ་དེར་རང་གི་མཚན་ཉིད་ཀྱིས་ཡོད་པར་འཛིན་པ་སྒྲོ་འདོགས་སོ་ཞེས་གསུངས་
གོང་གི་གཞུང་ཀུན་བཏུས་དང་རྣམ་འགྲེལ་ལས་དབང་ཤེས་ལ་ལྟོས་པའི་གཟུང་འཛིན་རྫས་
གཞན་བཀག་ཚུལ་མ་གཏོགས་རྟོག་པ་ཡིད་ཤེས་ལ་ལྟོས་པའི་རྫས་གཞན་འགོག་ཚུལ་མ་
བཤད་པ་དེ་ཉིད་ལ། རྗེ་བླ་མས་གཟུང་འཛིན་རྫས་གཞན་བཀག་པ་ལ་རྟོག་
པ་ཡིད་ཤེས་ལ་ལྟོས་པའི་གཟུང་འཛིན་རྫས་གཞན་ཡང་འགོག་དགོས་པའི་ཁུངས་གསལ་བར་
བཀོད་པ་ཡིན་ནོ། །བོད་སྔ་རབས་པ་རྣམས་ཀྱིས་གཟུང་འཛིན་རྫས་གཞན་དུ་འཛིན་པ་ལ་
ཆོས་ཀྱི་བདག་འཛིན་དུ་བཤད་པ་མ་གཏོགས་རྟོག་པའི་ཞེན་གཞིར་རང་ངོས་ནས་ཡོད་པར་འཛིན་པ་
ཆོས་ཀྱི་བདག་འཛིན་དུ་མི་བཞེད་པས། རྗེ་བཙུན་ཐམས་ཅད་མཁྱེན་པས་ཕྱི་
མ་དེ་ཆོས་ཀྱི་བདག་འཛིན་ཡིན་པ་མདོ་སྡེ་དགོངས་འགྲེལ་སོགས་ལ་བརྟེན་ནས་བསྒྲུབས་
པ་ན་དེ་ལ་རྩོད་པ་ལྔ་བྱུང་སྟེ། དེ་ཡང་རང་ལུགས་ཀྱིས་གཟུགས་སོགས་རྟོག་པའི་
ཞེན་གཞིར་རང་གི་མཚན་ཉིད་ཀྱིས་གྲུབ་པར་འགོག་པ་ལ། གལ་ཏེ་ཁ་
ཅིག་གིས་དེ་ལྟར་འགོག་པ་དེ་རྗོད་བྱེད་ཀྱི་དངོས་ཡུལ་ཡིན་པ་སྟེ་གཟུགས་ཞེས་བརྗོད་པའི་
སྒྲའི་དངོས་ཡུལ་ཡིན་པར་འགོག་འདོད་ན་མི་འཐད་དེ། གཟུགས་ཞེས་བརྗོད་པའི་
སྒྲའི་དངོས་ཀྱི་བརྗོད་བྱ་དང་བརྗོད་བྱ་དེ་ལ་བརྟེན་ནས་བློ་ཡུལ་འཆར་བའི་རྗོད་བྱེད་ཀྱི་དོན་
སྤྱི་དང་སྒྲ་སྤྱི་དངོས་མེད་དེ། རང་མཚན་མ་ཡིན་པ་དོན་སྨྲ་རྣམས་ཀྱིས་གྲུབ་
ཟིན་པའི་ཕྱིར་ཏེ། དངོས་ཡུལ་སོགས་ཉན་ཐོས་སྡེ་པས་རྟག་པར་གྲུབ་ཟིན་པའི་

[000]
ཕྱིར། གཟུགས་ཞེས་བརྗོད་པའི་སྒྲའི་དངོས་ཡུལ་རང་གི་མཚན་ཉིད་ཀྱིས་གྲུབ་
པས་སྟོང་པ་དེ་ཆོས་ཀྱི་བདག་མེད་མ་ཡིན་ཏེ། དེས་སྟོང་པར་གྲུབ་པའི་ཚད་མས་
ཆོས་ཀྱི་བདག་མེད་མི་འགྲུབ་ཅིང་དེ་ལ་དམིགས་ནས་སྒོམ་པའི་ཤེས་སྒྲིབ་དག་པར་མི་
འགྱུར་བ་གང་ཞིག་སྐབས་འདིར་དགོངས་འགྲེལ་ལས་ཀུན་བརྟགས་རང་མཚན་
གྱིས་སྟོང་པ་ཆོས་ཀྱི་བདག་མེད་དང་བྱང་ས་ལས་དེ་ཤེས་སྒྲིབ་དག་བྱེད་ཀྱི་དམིགས་པར་བཤད་
པ་དང་འགལ་ཞེས་རྩོད། ཡང་གཟུགས་སོགས་བརྗོད་བྱེད་ཀྱི་དངོས་ཡུལ་ཡིན་པ་
མི་འགོག་པར་གཟུགས་ཞེས་བརྗོད་པའི་སྒྲའི་ཞེན་ཡུལ་འགོག་པར་བཞེད་ན་དེ་ལ་གཉིས་
ལས། ཞེན་ཡུལ་གྱི་གཞི་ལྡོག་རང་མཚན་གྱིས་ཡོད་པ་འགོག་ན་གཞན་
དབང་རང་མཚན་གྱིས་གྲུབ་པ་བཀག་པར་འགྱུར་ཞེས་རྩོད་པ་ནི་གཟུགས་ཀྱི་གཞི་
ལྡོག་རྟག་པ་ཡིན་ཡང་དེའི་མཚན་གཞི་འཇོག་པ་ན་གཟུགས་རང་ཉིད་གཞག་དགོས་
པས་དེ་རང་མཚན་གྱིས་གྲུབ་པ་བཀག་པར་འགྱུར་ཞེས་རྩོད་པ་ཡིན་ནོ། །ཞེན་ཡུལ་
གྱི་རང་ལྡོག་རང་མཚན་གྱིས་གྲུབ་པ་འགོག་ནའང་མི་འཐད་དེ། ཞེན་ཡུལ་
གྱི་རང་ལྡོག་གཟུགས་འཛིན་རྟོག་པའི་གཞལ་བྱར་གྱུར་པའི་སྤྱི་མཚན་རྟག་པ་དེ་
དངོས་པོར་མེད་པ་མདོ་སྡེ་པས་ཀྱང་གྲུབ་ཟིན་པས་མི་འཐད་དོ། །གཞན་ཡང་སྲིད་པ་འཕོ་
བའི་མདོ་ལས། མིང་ནི་གང་དང་གང་གིས་སུ། །ཆོས་རྣམས་གང་དང་གང་བརྗོད་པ། །དེ་ལ་
དེ་ནི་ཡོད་མ་ཡིན། །འདི་ནི་ཆོས་རྣམས་ཆོས་ཉིད་དོ། །ཞེས་གསུང་པའི་ལུང་སེམས་ཙམ་
པས་འདོད་པ་མ་ཟད་ཉན་ཐོས་སྡེ་པ་ལ་ཡང་གྲུབ་པ་སྟེ་དེས་ཁས་བླངས་པས་མདོ་དེས་བསྟན་པའི་སྟོང་ཉིད་

[000]
ལས་ལྷག་པ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་སྟོང་པའི་ཆོས་ཉིད་
ལ་ཡང་མི་སྣང་བས་སེམས་ཙམ་པའི་ལུགས་ལ་རྟོག་པའི་ཞེན་གཞིར་རང་མཚན་གྱིས་གྲུབ་པར་
འགོག་པ་མི་འཐད་ཅེས་རྩོད། སྟོང་ཚུལ་འདི་ལ་གཟུང་འཛིན་རྫས་ཐ་དད་བཀག་པའི་
རྣམ་པར་རིག་པ་ཙམ་གྱི་དོན་མེད་པས་ཞེས་པ་ནི་རང་འཛིན་རྟོག་པའི་ཞེན་གཞིར་རང་མཚན་
གྱིས་གྲུབ་པའི་སྟོང་ཚུལ་འདི་ལ་གཟུང་འཛིན་རྫས་གཞན་བཀག་པའི་རྣམ་རིག་ཙམ་དུ་འཇུག་
པའི་ནུས་པ་མེད་པས་ཤེས་སྒྲིབ་དག་བྱེད་ཀྱི་དམིགས་པར་བཤད་པ་ཇི་ལྟར་འཐད་
རྒྱུ་མཚན་དེས་སེམས་ཙམ་པའི་ལུགས་འདི་ལ་འགལ་བ་དེ་དག་མེད་པའི་རྒྱུ་མཚན་བཤད་པར་
གྱིས་ཤིག་ཅེས་སྔ་རབས་པ་རྣམས་ཀྱིས་རྩོད་པ་ཡིན་ནོ། །བཤད་པར་བྱ་སྟེ་སྟོང་
ཚུལ་འདི་བྱང་ས་ལས་ཤེས་སྒྲིབ་དག་པར་བྱེད་པའི་ཡེ་ཤེས་ཀྱི་དམིགས་པ་དང་ཞེས་པའི་དོན་
ངོ་བོ་དང་ཁྱད་པར་དུ་ཀུན་བཏགས་པའི་ཀུན་བརྟགས་ཀྱིས་སྟོང་པ་དང། ཞེན་གཞིར་རང་གི་
མཚན་ཉིད་ཀྱིས་གྲུབ་པས་སྟོང་པ་གཉིས་བྱང་ས་ལས་ཤེས་སྒྲིབ་དག་པར་བྱེད་པའི་ཡེ་ཤེས་ཀྱི་
དམིགས་པ་དང་དབུ་མའི་ལམ་མཐའ་གཉིས་སྤངས་པའི་གོང་ན་མེད་པར་བཤད། ཐེག་བསྡུས་
ལས་འདིའི་སྒོ་ནས་འཇུག་པ་དེ་རྣམ་རིག་ཙམ་དུ་འཇུག་པར་གསུངས་པའི་ཕྱིར་ཉན་ཐོས་སྡེ་
པས་གྲུབ་ཟིན་པ་མ་ཡིན་ནོ། །དོན་སྨྲ་གཉིས་ཀྱིས་མི་འགྲུབ་སྟེ། དེས་ཤེས་སྒྲིབ་དག་
པར་བྱེད་པའི་ཡེ་ཤེས་ཁས་མི་ལེན་པའི་ཕྱིར་ཏེ། སྒྲིབ་པ་གཉིས་ཀྱི་ནང་ནས་ཉོན་མོངས་
པའི་སྒྲིབ་པ་མ་གཏོགས་ཤེས་སྒྲིབ་ཁས་མི་ལེན་པའི་ཕྱིར། སྡེ་པ་གཉིས་ཀྱིས་རྣམ་རིག་
ཙམ་དུ་འཇུག་པ་མི་འདོད་དེ། དེས་ཕྱི་རོལ་དོན་དུ་གྲུབ་པ་ཁས་བླངས་པ་གང་ཞིག་

[000]
རྣམ་པར་རིག་པ་ཙམ་དུ་འདོད་ན་ཕྱི་དོན་ཁས་མི་ལེན་དགོས་པའི་ཕྱིར་
ཁས་མ་བླངས་པ་དེའི་ཕྱིར་དེའི་བཟློག་ཕྱོགས་ཀྱི་ངོ་བོ་དང་ཁྱད་པར་དུ་མིང་གིས་བཏགས་པ་སྟེ་གཟུགས་
སོགས་རང་གི་མཚན་ཉིད་ཀྱིས་གྲུབ་པར་འཛིན་པའི་གྲུབ་མཐའི་ཁས་ལེན་ཀྱང་ཉན་ཐོས་སྡེ་
པ་ལ་ཡོད་དོ། །རྟོག་པའི་ཞེན་གཞིར་རང་མཚན་གྱིས་གྲུབ་པར་འགོག་པ་ན་བྱང་ས་ལས་
ལུང་གིས་བཀག་ཅིང་གཞན་སྡེ་ཕྱི་རོལ་པ་ལ་རང་གི་སྟོན་པའི་ལུང་གིས་འགོག་ཏུ་མི་
རུང་བས་དགག་པའི་ཡུལ་ལ་རང་སྡེ་ཡང་ཡོད་དགོས་ལ། རང་སྡེ་ཡོད་ན་ཉན་ཐོས་སྡེ་པ་
ཡིན་དགོས་པའི་རྒྱུ་མཚན་ནི། སྐབས་འདིར་འཁོར་ལོ་གསུམ་གྱི་དྲང་ངེས་ལ་རྩོད་པ་
གང་ཞིག་སེམས་ཙམ་པས་འཁོར་ལོ་གསུམ་གྱི་ནང་ནས་མཐའ་མ་དགོངས་འགྲེལ་སྒྲ་
ཇི་བཞིན་དུ་ཁས་བླངས་པ་ན། འཁོར་ལོ་དང་པོ་ངེས་དོན་དུ་འདོད་པའི་ཉན་ཐོས་སྡེ་གཉིས་
དང་རྩོད་པ་གཅིག་བར་པ་ངེས་དོན་དུ་འདོད་པའི་ཐལ་འགྱུར་བ་དང་རྩོད་པ་གཅིག་སྟེ་
གཉིས་བྱུང་ཞིང། དོན་སྨྲ་གཉིས་ཀྱིས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་
འདོད་པས་དེ་ལ་སྒྲོ་འདོགས་འགོག་དགོས། ཐལ་འགྱུར་བས་ཆོས་ཐམས་ཅད་རང་གི་མཚན་
ཉིད་ཀྱིས་མ་གྲུབ་པར་འདོད་པས་ན་དེ་ལ་ཆད་ལྟ་འམ་སྐུར་འདེབས་འགོག་དགོས་པའི་ཕྱིར་
དེས་ན་འགོག་ཡུལ་ཉན་ཐོས་སྡེ་གཉིས་ཡིན་ཏེ་འཁོར་ལོ་གསུམ་གྱི་ཁྱད་པར་ལ་རྩོད་
པས་གཞན་སྡེ་མེད། ངོ་བོ་ཉིད་མེད་པར་སྨྲ་བ་ཐལ་འགྱུར་བ་དང་རྩོད་ན་སྐུར་འདེབས་
འགོག་དགོས་པ་ལས་སྐབས་འདིར་སྒྲོ་འདོགས་དགག་པའི་ཕྱིར་ན། ཉན་ཐོས་སྡེ་
གཉིས་ཡིན་དགོས་ཞེས་འོས་མེད་ཀྱི་རིགས་པ་མཛད་པ་ཡིན་ཏེ། བསྟན་བཅོས་འདི་

[000]
ཉིད་ལས། ངོ་བོ་ཉིད་མེད་པར་སྨྲ་བ་དང་རྣལ་འབྱོར་སྤྱོད་པའི་ཁྱད་པར་ལ་འགོག་པ་
མིན་པས་ཉན་ཐོས་སྡེ་པའོ། །ཞེས་གསུངས་པའི་དོན་ནོ། །ཉན་ཐོས་སྡེ་གཉིས་ལ་སྒྲོ་འདོགས་
འགོག་སྐབས་དགོངས་འགྲེལ་གྱི་ལུང་དྲངས་ན་མང་པོ་ཡོད་ཀྱང་དེས་ཁས་མི་ལེན་པས་
དེ་དག་ལ་གྲུབ་པ་སྟེ་སྡེ་གཉིས་ཀྱིས་བཞེད་པའི་ཡིད་ཆེས་ཀྱི་ལུང་སྲིད་པ་འཕོ་བའི་མདོ་དང་
དོན་གྱི་སྡེ་མཚན་གྱི་མདོ། །ཀཱ་ཏྱཱ་ཡ་ན་ལ་བསྟན་པའི་མདོ་གསུམ་གྱིས་
བཀག་གོ་དེ་ལ་ཐོག་མར་སྒྲོ་འདོགས་ལྷན་སྐྱེས་ངོས་གཟུང་ན་བསྡུ་བ་ལས་ཞེས་སོགས་
ཀྱིས་བསྟན་དོན་ནི། བྱིས་པ་རྣམས་ཀྱིས་གཟུགས་རང་འཛིན་རྟོག་པའི་ཞེན་གཞིར་རང་གི་
མཚན་ཉིད་ཀྱིས་གྲུབ་པར་ཁས་ལེན་པའི་རྒྱུ་མཚན་གྱིས་བྱིས་པ་རྣམས་ཀྱི་རྒྱུད་ལ་སྒྲོ་འདོགས་
ལྷན་སྐྱེས་ཡོད་དེ། དེ་དག་ལ་གཟུགས་རང་འཛིན་རྟོག་པའི་ཞེན་གཞིར་རང་མཚན་
གྱིས་གྲུབ་པར་འཛིན་པའི་འཛིན་པ་ངམ་ངམ་ཤུགས་ཀྱིས་ཡོད་པའི་ཕྱིར། དེ་ཡོད་
པའི་རྒྱུ་མཚན་ལྔ་ཡོད་པའི་དང་པོ་མིང་རྒྱུ་མཚན་བསྡུ་བ་ནས་བཤད་སྐབས་
དེ་ལ་བྱིས་པ་རྣམས་ནི་བརྗོད་པར་བྱ་བའི་དངོས་པོ་ལ་རྒྱུ་ལྔས་མིང་ཇི་ལྟ་བ་དང་བརྗོད་པ་ཇི་
ལྟ་བ་བཞིན་དུ་ཞེས་གསུངས་པ་ནི། རྟོག་པས་མིང་བརྗོད་པ་ལྟར་མིང་ཞེས་པའི་སྒྲ་འཇུག་པའི་འཇུག་
གཞིར་རང་གི་མཚན་ཉིད་ཀྱིས་གྲུབ་པར་འཛིན་པ་དང་རང་རྟོག་པའི་ཞེན་གཞིར་རང་
མཚན་གྱིས་གྲུབ་པ་མངོན་པར་ཞེན་པ་ཡིན། གཟུགས་ཞེས་བརྗོད་པའི་དོན་དེའི་ངོ་
བོ་ཉིད་གང་ཡིན་དྲིས་པ་ན་ཞེས་པའི་དོན། གཟུགས་ཞེས་བརྗོད་པའི་སྒྲ་དེའི་དོན་གང་ཡིན་
ཞེ་ན། གཟུགས་ཞེས་མིང་དུ་བཏགས་པ་ཙམ་ཞིག་གཟུགས་ཀྱི་ངོ་བོ་ཡིན་པར་མི་འདོད་

[000]
དེའི་ངོ་བོ་ཉིད་གཟུགས་ཡིན་པ་སྣང་བ་ལྟར་མིང་རྒྱུ་མཚན་ལ་ལྟོས་ནས་གཟུགས་རང་
འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དེ་གཟུགས་ཡིན་པ་བྱིས་པ་དེ་དག་གིས་
འདོད་དོ། །དཔེར་ན་གཟུགས་རུང་ལ་གཟུགས་ཞེས་བརྗོད་པ་ན། དོན་དེའི་ངོ་བོ་ཉིད་
གང་ཡིན། བརྗོད་པ་དེ་གཟུགས་རང་ཉིད་དེ་བརྗོད་པའི་སྒྲའི་ཡུལ་དུ་རང་ངོས་ནས་སོང་བ་ཡིན་
ནམ་རང་ཉིད་དེའི་ཡུལ་དུ་རྟོག་བཏགས་ཙམ་གང་ཡིན་ཞེས་དྲིས་པ་ཡིན། ལན་དུ་དེའི་ངོ་བོ་
གཟུགས་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པར་བྱིས་པ་རྣམས་ཀྱིས་འདོད་
པས་དེ་དག་ལ་སྒྲོ་འདོགས་ལྷན་སྐྱེས་ཡོད་པ་དེས་ཤེས་སོ། །དེའི་ཕྱིར་གཟུགས་ཞེས་ཐ་སྙད་
བཏགས་པའི་ཚེ་སྔོན་པོ་གཟུགས་ཀྱི་ཐ་སྙད་འདོགས་པའི་གཞི་ཡིན་པ་དེ་ཇི་ལྟར་སྣང་བལྟས་པས་ན་
ཞེས་པས་བསྟན་བྱ་ནི། སྔོན་པོ་ལ་གཟུགས་ཞེས་བཏགས་པའི་གཞི་ཡིན་པ་དེ་སྔོན་འཛིན་མིག་
ཤེས་ལ་སྣང་བ་ན་མིང་བརྡས་བཞག་པ་མ་ཡིན་པར་སྔོན་པོ་རང་གི་ཐུན་མོང་མ་ཡིན་པའི་
སྡོད་ལུགས་ཀྱི་ངོས་ནས་གྲུབ་པར་སྣང་བ་ཡིན་ཏེ། དེ་སྔོན་འཛིན་ལ་སྣང་བ་ན་སྔོན་པོ་ཕ་གི་
ན་ཡོད་པ་ལྟ་བུ་སྣང་བ་མ་གཏོགས་བློའི་དབང་གིས་བཞག་པ་མི་སྣང་སྟེ། དེ་ལ་སྔོན་པོ་
ཕྱི་རོལ་དོན་དུ་གྲུབ་པར་སྣང་བའི་ཕྱིར་རོ། །སེམས་ཙམ་པས་སྔོན་འཛིན་མིག་ཤེས་ལ་སྔོན་པོ་
ཕྱི་རོལ་དོན་དུ་གྲུབ་པར་སྣང་ཞིང། དེ་ཡང་སྔོན་པོ་རྒྱང་ཆད་དུ་སྣང་འབྲེལ་བ་མེད་པ་
ལྟ་བུ་སྣང་ཀྱང་འབྲེལ་མེད་དུ་མི་སྣང་ཟེར་དགོས། སྔོན་འཛིན་གྱིས་དྲངས་པའི་སྔོན་འཛིན་རྟོག་པ་
ལ་སྔོན་འཛིན་ལ་ཇི་ལྟར་སྣང་བ་ལྟར་སྣང་ཞིང་རྟོག་པས་འཐད་དོ་སྙམ་དུ་གྲུབ་པར་འཛིན་གྱི་ཡོད་
འཛིན་ཚུལ་ནི་སྔོན་པོ་དེ་སྔོན་པོ་ཞེས་པའི་སྒྲའི་ཡུལ་དུ་མིང་དང་བརྡས་བཞག་པ་མ་ཡིན་

[000]
པར་སྔོན་པོ་རང་གི་གནས་ལུགས་ཀྱི་ངོས་ནས་གྲུབ་པ་ལྟ་བུར་སྣང་ཞིང། །དེ་ལྟར་སྣང་བས་རྟོག་
པ་ལ་མི་ལྟོས་པར་སྣང་བ་ཡིན། རྟོག་པ་ལ་མི་ལྟོས་པར་སྣང་བས་ན་ཤེས་པ་ལའང་མ་
ལྟོས་པར་སྣང་ཞིང་ཤེས་པ་དང་འབྲེལ་བ་མེད་པ་ལྟ་བུར་སྣང་གི་ཡོད། དེ་ལྟར་སྣང་བས་
རྟོག་པ་ལ་ལྟོས་པའི་ཕྱི་རོལ་དོན་དུ་གྲུབ་པར་སོང་བ་ཡིན་ནོ། །སྔོན་པོ་རྟོག་པའི་ཞེན་གཞིར་
རང་མཚན་གྱིས་གྲུབ་པར་ཁེགས་པ་ན་སྔོན་འཛིན་ལ་སྔོན་པོ་ཕྱི་རོལ་དོན་དུ་སྣང་བ་
ལྟར་དུ་མ་གྲུབ་པ་དེ་རྟོགས་པ་ཡིན། དེ་ལྟར་རྟོགས་པའི་རྒྱུ་མཚན་ནི་སྔོན་འཛིན་མིག་
ཤེས་ལ་སྔོན་པོ་མིང་བརྡས་བཞག་པ་མིན་པར་ཕྱི་རོལ་དོན་དུ་གྲུབ་པར་སྣང་བ་གང་ཞིག་
སྔོན་འཛིན་རྟོག་པས་དེ་འཐད་སྙམ་དུ་འཛིན་ཞིང་རྟོག་པའི་ཞེན་གཞིར་རང་མཚན་
གྱིས་གྲུབ་པར་འཛིན་ཚུལ་དེ་ལ་སྔོན་འཛིན་ལ་ལྟོས་པའི་ཕྱི་དོན་གྲུབ་པར་འཛིན་ལུགས་
དེ་ཚང་བའི་ཕྱིར། དབང་ཤེས་ལ་སྔོན་པོ་ལྟ་བུ་མིང་བརྡས་བཞག་པ་མིན་པར་
སྔོན་པོ་རང་གི་གནས་ལུགས་ཀྱི་དབང་གིས་གྲུབ་པར་སྣང་བ་དེ་རྟོག་མེད་ལ་ཕྱི་དོན་སྣང་ཚུལ་
ཡིན། སྔོན་འཛིན་རྟོག་པ་ལ་སྔོན་པོ་དེ་སྔོན་པོ་ཞེས་པའི་སྒྲ་རྟོག་གི་ཡུལ་དུ་སོང་བ་དེ་
མིང་བརྡ་ལ་ལྟོས་ནས་སོང་བ་མ་ཡིན་པར་སྔོན་པོ་རང་ངོས་ནས་འགྲོ་བར་ཞེན་ཅིང་དེ་ལྟར་འཛིན་
པ་དེ་རྟོག་པ་ལ་བརྟེན་པའི་ཕྱི་རོལ་དོན་དུ་གྲུབ་པར་འཛིན་ཚུལ་ཡིན། དེའི་ཕྱིར་
སྔོན་པོ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་མ་གྲུབ་པ་རྟོགས་པ་ན་
སྔོན་པོ་དེ་སྔོན་པོ་ཞེས་པའི་སྒྲའི་ཡུལ་དུ་འགྲོ་བ་དེ་སྔོན་འཛིན་རྟོག་པ་ལ་བརྟེན་པ་དེ་གོ་
ཞིང། དེས་ན་སྒྲ་རྟོག་ལ་བརྟེན་ནས་སྐྱེས་པ་གོ་དེའི་རྒྱུ་མཚན་གྱིས་སྔོན་པོ་དེ་

[000]
ཕྱི་རོལ་གྱི་དོན་མ་ཡིན་པ་གོ་བའི་ཕྱིར་རོ། །མདོར་ན་སྔོན་འཛིན་དེ་ལ་རྟོག་པ་དང་ཡིད་ཀྱི་ཤེས་
པའམ་མིག་གི་ཤེས་པ་གཉིས་ཡོད། མཛོད་ལས་སྔོན་པོ་སོགས་གཉིས་ཀྱིས་ཤེས་པར་གསུངས་
ཤེས་ཚུལ་ནི་མིག་གིས་ཤེས་ཡིད་ཤེས་ཀྱིས་ཀྱང་ཤེས་པས་ཤེས་པ་གཉིས་ཀྱི་གཟུང་
བྱར་འདོད། མདོ་སྡེ་པས་སྔོན་པོ་ཕྱིར་རོལ་དོན་དུ་གྲུབ་པར་འཛིན་སྟེ། དབང་ཤེས་
ལ་ལྟོས་ནས་དེ་ལྟར་འཛིན་རྟོག་པ་ལ་བརྟེན་ནས་ཀྱང་ཕྱི་དོན་དུ་འཛིན་པའི་ཕྱིར་ཏེ་
དེས་དེ་དབང་ཤེས་ལ་སྣང་བ་ལྟར་ཡང་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་
པར་ཡང་འཛིན་པའི་ཕྱིར། དེ་ཡང་དབང་ཤེས་ཀྱིས་འཛིན་པ་ན་དེའི་བདག་ཉིད་དུ་མ་གྲུབ་
པར་དེ་དང་རྫས་ཐ་དད་དུ་འཛིན་གྱི་ཡོད། དེ་ཇི་ལྟར་སྣང་བལྟས་པས་ན་མིང་དང་
བརྡས་བཞག་པ་མིན་པར་རང་གི་གནས་ལུགས་ཀྱི་དབང་གིས་གྲུབ་པ་བཞིན་དུ་སྣང་ངོ་ཞེས་པས་དབང་
ཤེས་ལ་སྦྱར་ནས་སྣང་ཚུལ་བཤད་པ་ཡིན། དོན་བསྡུས་ན་རྟོག་པ་དང་རྟོག་མེད་ལ་
ལྟོས་པའི་རྣམ་རིག་ཙམ་དུ་འཇུག་ཚུལ་དོན་གཅིག་ཅིང་དེར་འཇུག་ཐུབ་པ་ན་སེམས་ཙམ་
པའི་གྲུབ་མཐའ་མཐར་ཐུག་པ་དེའི་གོ་ཆོད་པ་ཡིན། དབང་ཤེས་ལ་ཕྱི་དོན་སྣང་བ་
མ་གཏོགས་དེས་དེ་འཛིན་མི་ཐུབ་སྟེ། དེ་ལྟར་འཛིན་ན་ཡིད་ཤེས་དང་ཤེས་སྒྲིབ་ཡིན་
དགོས་པའི་ཕྱིར། དབང་ཤེས་ལ་སྣང་ཚུལ་དེ་འགོག་དགོས་རྟོག་པའི་ཞེན་ཚུལ་འགོག་
དགོས་པ་ཡིན་ནོ། །དེ་བྱིས་པ་རྣམས་ལ་ཡོད་པར་སྔར་བཤད་པ་དེས་འགྲུབ་ཅིང་དེ་འདྲ་བའི་
འཛིན་སྟངས་དེ་འཐད་ལྡན་དུ་དོན་སྨྲ་སྡེ་གཉིས་ཀྱིས་ཀྱང་འདོད་པས་སྒྲའི་བརྗོད་བྱའི་རང་ལྡོག་
རྟོག་བཏགས་ཡིན་ཀྱང་དེའི་གཞི་ལྡོག་ཏུ་རང་མཚན་འོང་བའི་ལུགས་དང་ག་ལ་མཚུངས་ཞེས་

[000]
པའི་དོན་ནི། དོན་སྨྲ་གཉིས་དང་སེམས་ཙམ་པས་སྔོན་འཛིན་མིག་ཤེས་ལ་སྔོན་པོ་དེ་
མིང་བརྡས་བཞག་པ་མིན་པ་རང་གི་གནས་ལུགས་ཀྱི་དབང་གིས་གྲུབ་པར་སྣང་བ་མཚུངས་
ཀྱང་སེམས་ཙམ་པས་སྔོན་འཛིན་འཁྲུལ་ཤེས་སུ་འདོད་པས་དེ་ལ་སྣང་བ་ལྟར་འཐད་ལྡན་དུ་མི་
བཞེད། སྡེ་གཉིས་ཀྱིས་མ་འཁྲུལ་བའི་ཤེས་པར་ཁས་བླངས་པས་སྣང་བ་ལྟར་འཐད་ལྡན་དུ་
འདོད་པས་སྔོན་པོ་ཞེས་པའི་སྒྲའི་བརྗོད་བྱའི་རང་ལྡོག་གམ་དངོས་ཡུལ་རྟོག་བཏགས་ཡིན་པ་ལ་རྩོད་པ་མེད་ཀྱང་
དེའི་གཞི་ལྡོག་ཏུ་དགག་བྱའི་རང་མཚན་མི་འོང་བའི་སེམས་ཙམ་པའི་ལུགས་དང་གཞི་
ལྡོག་ཏུ་དགག་བྱའི་རང་མཚན་ཕྱི་རོལ་དོན་དུ་གྲུབ་པའི་བུམ་པ་ལྟ་བུ་འོང་བའི་མདོ་སྡེ་པའི་
ལུགས་གཉིས་མི་མཚུངས་པ་སྟེ་སོ་སོ་ཡིན། སྤྱིར་ན་སེམས་ཙམ་པའི་ལུགས་ལ་སྔོན་
པོའི་གཞི་ལྡོག་ལ་སྔོན་པོ་ཡིན་པས་ཁྱབ་ཀྱང། སྐབས་འདིར་མདོ་སྡེ་པ་དང་རྩོད་པའི་ཚེ་
གཞི་ལྡོག་ཏུ་དགག་བྱའི་རང་མཚན་འོང་ཚུལ་ནི། སེམས་ཙམ་པས་གཞལ་བའི་
ཚེ་མདོ་སྡེ་པས་སྔོན་པོའི་གཞི་ལྡོག་ཏུ་དགག་བྱའི་རང་མཚན་ཞིག་ཁས་བླང་པར་སོང་བ་ཡིན་
ཏེ། དེས་སྔོན་འཛིན་མིག་ཤེས་ལ་སྣང་བ་ལྟར་འཐད་ལྡན་དུ་འདོད་ཅིང། སྔོན་པོ་
རྟོག་པའི་ཞེན་གཞིར་རང་མཚན་གྱིས་གྲུབ་པ་དང་སྔོན་པོ་ཕྱི་རོལ་དོན་དུ་གྲུབ་པ་གཉིས་ཀ་
དགག་བྱ་ཡིན་ལ། དེ་མདོ་སྡེ་པས་རང་མཚན་དུ་འདོད་པའི་ཕྱིར། དེ་བཞིན་དུ་
ཕྱི་རོལ་དོན་དུ་གྲུབ་པའི་བུམ་པ་བུམ་པའི་གཞི་ལྡོག་ཡིན་དགོས། སེམས་ཙམ་པའི་ལུགས་ལ་
ཕྱི་རོལ་དོན་དུ་གྲུབ་པའི་བུམ་པ་མེད་པས་དེ་བུམ་པའི་གཞི་ལྡོག་མ་ཡིན། རྣམ་རིག་པའི་
ལུགས་ལ་སྔོན་པོའི་གཞི་ལྡོག་ཏུ་འགོག་རྒྱུའི་རང་མཚན་ཞིག་དེ་གཉིས་ཀྱིས་ཁས་བླངས་པ་

[000]
ཡིན་ཏེ། རྣམ་རིག་པའི་ལུགས་ལ་སྐབས་འདིའི་སྔོན་པོའི་གཞི་ལྡོག་དེ་སྔོན་པོ་མ་ཡིན་པར་
དགག་བྱའི་རང་མཚན་ཡིན་ལ། དེའི་གཞི་ལྡོག་ཏུ་སྔོན་པོ་མཚན་ཉིད་པ་ཞིག་ཉན་
ཐོས་སྡེ་གཉིས་ཀྱིས་འདོད་པའི་ཕྱིར་ཏེ། སྔོན་པོ་རྟོག་པའི་ཞེན་གཞིར་གྲུབ་པ་དང་དེ་ཕྱི་རོལ་
དོན་དུ་གྲུབ་པ་གཉིས་དེའི་གཞི་ལྡོག་ཡིན་པར་འདོད་པ་གང་ཞིག་ལུགས་འདིར་དེ་གཉིས་ཀ་
དགག་བྱ་ཡིན་པའི་ཕྱིར། མདོ་སེམས་གཉིས་ལ་མི་འདྲ་བ་བྱུང་བའི་རྒྱུ་མཚན་ཡང་སྔོན་
འཛིན་མིག་ཤེས་འཁྲུལ་ཤེས་སུ་བཞེད་མི་བཞེད་ལ་ཐུག་པ་ཡིན་ནོ། །ཡང་རྣམ་རིག་པས་
གཞི་ལྡོག་སྤྱི་ཙམ་པ་མ་ཟད་གཟུགས་འཛིན་མིག་ཤེས་སྐད་ཅིག་སྔ་མས་ཀུན་གཞི་
རྣམ་ཤེས་ཀྱི་སྟེང་དུ་གཟུགས་འཛིན་མིག་ཤེས་ཕྱི་མ་སྐྱེ་བའི་བག་ཆགས་བཞག་ཅིང་
བག་ཆགས་དེ་ལ་བརྟེན་ནས་བྱུང་བའི་གཟུགས་འཛིན་མིག་ཤེས་ཕྱི་མ་དེ་ལ་གཟུགས་
གཟུགས་འཛིན་རྟོག་པའི་ཞེན་གཞི་ཡིན་པར་སྣང་ཡང་དེ་འདྲའི་ཞེན་གཞི་ཡིན་པར་རང་
མཚན་གྱིས་མ་གྲུབ་པར་འདོད་ཅིང་དེ་འདྲའི་བག་ཆགས་དེ་ལ་མངོན་བརྗོད་ཀྱི་བག་ཆགས་ཞེས་
བྱའོ། །ཉན་ཐོས་སྡེ་གཉིས་ཀྱིས་དེ་འདྲའི་ཞེན་གཞི་ཡིན་པ་དེ་རང་མཚན་གྱིས་གྲུབ་པར་
འདོད་པས་གཞི་ལྡོག་ལ་རང་མཚན་འོང་ལ། དེ་འདྲའི་ལུགས་དང་ག་ལ་མཚུངས་ཞེས་
གཟུགས་སོགས་རྗོད་བྱེད་ཀྱི་ཞེན་ཡུལ་ཡིན་པ་འགོག་པ་ལ་ཞེན་ཡུལ་གྱི་གཞི་ལྡོག་རང་
མཚན་གྱིས་ཡོད་པ་འགོག་ན་གཞན་དབང་རང་མཚན་གྱིས་གྲུབ་པ་བཀག་པར་འགྱུར་
ཞེས་རྩོད་པ་ལ། གཞི་ལྡོག་དགག་བྱའི་རང་མཚན་བཀག་ནའང་གཞན་དབང་རང་
མཚན་གྱིས་གྲུབ་པ་བཀག་པར་མི་འགྱུར་བའི་ལན་འདེབས་པ་ཡིན་ནོ། །དེ་བཞིན་དུ་སྒྲ་

[000]
འཛིན་ཉན་ཤེས་སོགས་མངོན་སུམ་ཀུན་ལ་ཕྱི་རོལ་དོན་དུ་གྲུབ་པ་སྣང་བ་དང་དེའི་རྗེས་སུ་སྐྱེ་བའི་
རྟོག་པས་ཀྱང་དེ་ལྟར་དུ་གྲུབ་པར་འཛིན་པས་གཉིས་ཀའི་ཡུལ་དུ་ཕྱི་དོན་ཡོད་པ་ཡང་ཤེས་དགོས་
དེ་བཞིན་དུ་ཡུལ་ཡུལ་ཅན་གཉིས་སུ་ཤར་བ་ན་གཉིས་ཀ་རྫས་ཐ་དད་དུ་སྣང་བ་བཞིན་
དུ་ཡོད་པར་འཛིན་པ་ཡང་ཆོས་ཀྱི་བདག་ཏུ་འཛིན་པའི་སྒྲོ་འདོགས་སོ་ཞེས་པ་ནི། ཡུལ་བུམ་
པ་དང་ཡུལ་ཅན་བུམ་འཛིན་ཚད་མ་ལྟ་བུ་བློ་ལ་ཤར་བ་ན་འདི་བུམ་པའོ་འདི་ནི་བུམ་འཛིན་
ཚད་མའོ་ཞེས་བུམ་པ་དང་བུམ་འཛིན་ཤེས་པ་གཉིས་རྫས་ཐ་དད་ལྟར་བུར་བློ་ལ་ཤར་བ་བཞིན་ཐ་དད་དུ་
འཛིན་པའང་སྒྲོ་འདོགས་ཡིན་ནོ། །གཉིས་པ་དེ་ཇི་ལྟར་འགོག་པའི་ཚུལ་ལ་གཉིས་
དགག་པ་དངོས་དང། དེ་ལ་རྩོད་པ་སྤང་བའོ། །དང་པོ་ནི། དགོངས་འགྲེལ་ལས་གཞན་
དབང་ཀུན་བརྟགས་ཀྱིས་སྟོང་པར་སྒྲུབ་པའི་རིགས་པ་མ་གསུངས་པ་རྟོགས་པར་བྱ་བའི་ཕྱིར་བྱང་ས་དང་
བསྡུ་བ་ལས་རིགས་པ་གསུམ་གསུམ་གསུངས་ཤིང་ཞེས་སོགས་ནས་བསྟན། དེ་ཡང་འཕགས་པ་ཐོགས་མེད་
ཀྱིས་ཉན་ཐོས་སྡེ་གཉིས་ལ་ལུང་གསུམ་དང་རིགས་པ་གསུམ་གྱི་སྒོ་ནས་བཀག་པའི་ལུང་ནི་
སྲིད་པ་འཕོ་བའི་མདོ་དང། དོན་གྱི་སྡེ་མཚན་གྱི་མདོ། ཀཱ་ཏྱཱ་ཡ་ན་ལ་
གདམས་པའི་མདོ་གསུམ་སྔར་བཤད་ཟིན་ཅིང། རིགས་པ་གསུམ་འཆད་པར་སྐབས་སུ་བབས་
པའི། དགོངས་འགྲེལ་ལས་གཞན་དབང་ཀུན་བརྟགས་ཀྱིས་སྟོང་པར་གསུངས་ཡོད་ནའང་སྟོང་བའི་
རིགས་པ་མ་གསུངས་ལ། དེའི་ཕྱིར་བྱང་ས་དང་བསྡུ་བ་སོགས་ནས་གཞན་དབང་ཀུན་བརྟགས་
ཀྱིས་སྟོང་ཚུལ་རིགས་པའི་སྒོ་ནས་དོན་བསྡུས་ཏེ་བཤད་པ་ཡིན། དྭོགས་པ་གཅོད་པ་ལ་
དགོངས་འགྲེལ་ལས་གཞན་དབང་ཀུན་བརྟགས་ཀྱིས་སྟོང་བའི་རིགས་པ་མ་གསུངས་ན་

[000]
དགོངས་འགྲེལ་ལས་མིང་བརྡས་བཞག་པའི་རྟགས་ཀྱིས་གཞན་དབང་ངོ་བོ་དང་ཁྱད་པར་ལ་
ཀུན་བཏགས་པའི་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པའི་རིགས་པ་མ་བསྟན་པར་
ཐལ། འདོད་པའི་ཕྱིར། འདོད་མི་རིག་སྟེ། དགོངས་འགྲེལ་ལས། དགག་ཕྱོགས་
ནས་རང་གི་མཚན་ཀྱིས་མ་གྲུབ་པ་དང་སྒྲུབ་ཕྱོགས་ནས་མིང་དང་བརྡས་བཞག་པར་གསུངས་སོ་ཞེས་
གསུངས་པའི་ཕྱིར། ཡང་གཞན་དབང་ཀུན་བརྟགས་ཀྱིས་སྟོང་པ་སྒྲུབ་པའི་རིགས་པ་བསྟན་
པའང་འདོད་མི་རིག་སྟེ། སྐབས་འདིར་དྲང་ངེས་རྣམ་འབྱེད་ལས། དགོངས་འགྲེལ་ལས་
གཞན་དབང་ཀུན་བརྟགས་ཀྱིས་སྟོང་པར་སྒྲུབ་པའི་རིགས་པ་མ་གསུངས་པ་རྟོགས་པར་བྱ་བའི་
ཕྱིར། །ཞེས་གསུངས་པའི་ཕྱིར། འོ་ན་རིགས་པ་མ་གསུངས་ཞེས་པའི་དོན་གང་ཡིན་ཞེ་ན་
སྐབས་འདིར་བཤད་པའི་རིགས་པ་གསུམ་གྱི་སྒོ་ནས་གཞན་དབང་ཀུན་བརྟགས་ཀྱིས་སྟོང་
པར་སྒྲུབ་པའི་རིགས་པ་དེ་དགོངས་འགྲེལ་ནས་མ་གསུངས་པའི་དོན་ཡིན་ནོ། །འདི་དཀའ་ས་
ཞིག་ཡིན་གསུངས། རིགས་པ་གསུམ་པོ་དེ་མ་གསུངས་པ་རྟོགས་པར་བྱ་བའི་ཕྱིར་བྱང་ས་དང་
བསྡུ་བ་ལས་རིགས་པ་གསུམ་གསུམ་གསུངས་ཤིང། ཐེག་བསྡུས་ལས་ཀྱང། གཞན་གྱི་
དབང་གི་ངོ་བོ་ཀུན་བཏགས་པའི་བདག་ཉིད་དུ་ཇི་ལྟར་སྣང་བ་དེ་ཡི་བདག་ཉིད་མ་ཡིན་པར་ཅི་མངོན་
ཞེ་ན་སྟེ་སྣང་བ་ལྟར་མ་གྲུབ་པའི་རྒྱུ་མཚན་གང་ཡིན་ཞེས་དྲི་བ་བཀོད་པའི་ལན་དུ་
མིང་གི་སྔ་རོལ་བློ་མེད་ཕྱིར། །མང་བའི་ཕྱིར་དང་མ་ངེས་ཕྱིར། །དེ་ཡི་བདག་ཉིད་བདག་མང་
དང། །བདག་འདྲེས་འགལ་བས་འགྲུབ་པར་འགྱུར། །ཞེས་གསུངས། མིང་གི་སྔ་རོལ་བློ་
མེད་པའི་རིགས་པ། བདག་མང་པོར་ཐལ་བའི་རིགས་པ། བདག་འདྲེས་པར་ཐལ་བའི་རིགས་

[000]
པ་སྟེ་གསུམ་ལས། མིང་གི་སྔ་རོལ་བློ་མེད་ཕྱིར། །མང་བའི་ཕྱིར་དང་མ་ངེས་ཕྱིར་ཞེས་
ཚིག་རྐང་གཉིས་ཀྱིས་རྟགས་དང། དེ་ཡི་བདག་ཉིད་བདག་མང་དང། །བདག་འདྲེས་ཞེས་པས་
བསྒྲུབ་བྱའི་ཆོས་བསྟན། འགལ་བས་འགྲུབ་པར་འགྱུར་ཞེས་པའི་ཚིག་དེ་གོང་གི་གསུམ་ག་
ལ་སྦྱར་དགོས་ཏེ། མིང་གི་སྔ་རོལ་བློ་མེད་ཕྱིར། །བདག་ཉིད་འགལ་བས་འགྲུབ་
པར་འགྱུར། མང་བའི་ཕྱིར། བདག་མང་འགལ་བས་འགྲུབ་པར་འགྱུར། མ་ངེས་
ཕྱིར། བདག་འདྲེས་འགལ་བས་འགྲུབ་པར་འགྱུར་ཞེས་ཚིགས་བཅད་སོ་སོར་སྤེལ་ཏེ་སྦྱོར་
དགོས་པ་ཡིན། རིགས་པ་དང་པོ་ནི་དེ་ལ་ཆོས་དེའི་བདག་ཉིད་དུ་འགལ་བས་གཞན་དབང་
ཀུན་བརྟགས་ཀྱིས་སྟོང་པ་འགྲུབ་ཚུལ་གོ་སླ་བར་བརྗོད་ན་ཞེས་སོགས་ཀྱིས་བསྟན་
ཆོས་དེའི་བདག་ཉིད་དུ་འགལ་ཞེས་པ་ནི་བུམ་པ་ལྟ་བུ་རང་འཛིན་རྟོག་པའི་ཞེན་གཞིར་རང་གི་
མཚན་ཉིད་ཀྱིས་གྲུབ་པ་དེ། བུམ་པ་ཡིན་པའམ་བུམ་པའི་ངོ་བོ་ཉིད་དུ་མེད་པས་རྟོག་
པའི་ཞེན་གཞིར་གྲུབ་པ་དེ་བུམ་པའི་བདག་ཉིད་དུ་འགལ་བ་ཡིན་ཏེ། བུམ་པ་རང་འཛིན་
རྟོག་པའི་ཞེན་གཞིར་རང་མཚན་གྱིས་མ་གྲུབ་པའི་ཕྱིར། ཐལ་འགྱུར་ནི་ལྟོ་ལྡིར་
བ་བུམ་པའི་ཐ་སྙད་ཀྱི་གཞིར་འཇོག་པ་བརྡ་ལ་གཏན་ནས་མི་ལྟོས་པར་ཐལ། ལྟོ་ལྡིར་
བ་བུམ་པའི་ཐ་སྙད་ཀྱི་གཞིར་འཇོག་པ་ལྟོ་ལྡིར་བ་རང་གི་དངོས་པོའི་གནས་ཚོད་ཀྱི་ངོས་ནས་རང་
མཚན་གྱིས་གྲུབ་པའི་ཕྱིར། འདོད་ན། ལྟོ་ལྡིར་བ་ལ་བུམ་པའོ་སྙམ་པའི་བློ་སྐྱེ་བ་
བརྡ་ལ་མི་ལྟོས་པར་སྐྱེ་བར་ཐལ། འདོད་པའི་ཕྱིར། འདོད་ན། ལྟོ་ལྡིར་བ་ལ་
བུམ་པ་ཞེས་མིང་མ་བཏགས་པའི་སྔ་རོལ་དུའང་ལྟོ་ལྡིར་བ་མཐོང་ཙམ་ནས་འདི་ནི་བུམ་པའོ་སྙམ་པའི་

[000]
བློ་སྐྱེ་བར་ཐལ་ལོ། །དེ་ལྟར་ཐལ་བ་ལས་དེའི་གོང་དུ་དེ་འདྲའི་བློ་སྐྱེ་བ་མེད་པའི་ཕྱིར་
དེ་དེའི་ཐ་སྙད་ཀྱི་གཞིར་རང་གི་མཚན་ཉིད་ཀྱིས་མ་གྲུབ་བོ། །བུམ་པ་ཞེས་ཐ་
སྙད་བཏགས་ས་དེ་ལྟོ་ལྡིར་བ་དང། དེ་ལ་བུམ་པ་ཞེས་མིང་བཏགས་པ་ལ་བརྟེན་ནས་གཞི་འམ་
གནས་སུ་སོང་བ་མ་གཏོགས་མིང་བརྡ་ལ་མ་ལྟོས་པར་ལྟོ་ལྡིར་བ་རང་ངོས་ནས་གཞི་དང་གནས་
སུ་མི་འགྲོ་བ་ཡིན། ལྟོ་ལྡིར་བ་བུམ་པའི་གཞི་འམ་གནས་ཡིན་པ་དེ་དེའི་གནས་ལུགས་
སམ་རང་མཚན་གྱིས་གྲུབ་ན་ལྟོ་ལྡིར་བ་བུམ་བརྡའི་ཡུལ་ཡིན་པ་དེ་བརྡའི་དབང་གིས་མ་
བཞག་པར་ཡོད་དགོས། དེ་ལྟར་ན་བརྡའི་ཡུལ་ཅན་གྱི་བློ་ཡང་བརྡ་ལ་མི་ལྟོས་
པས་ཞེས་གསུངས་པ་དང་འགལ། བུམ་པ་ཞེས་པའི་སྒྲ་དང་བུམ་འཛིན་རྟོག་པ་གཉིས་བརྡའི་
ཡུལ་ཅན་ཡིན། རང་རྒྱུད་ཀྱི་སྦྱོར་བ་འགོད་ན། ལྟོ་ལྡིར་བ་ཆོས་ཅན། བུམ་པ་
ཞེས་པའི་སྒྲའི་ཡུལ་དུ་རང་གི་མཚན་ཉིད་ཀྱིས་མ་གྲུབ་སྟེ། ཁྱོད་ལ་བུམ་པའོ་སྙམ་པའི་
བློ་སྐྱེས་པ་མིང་བརྡ་སྦྱར་བ་ལ་ལྟོས་པའི་ཕྱིར། བདག་མང་འགལ་བའི་རིགས་པ་ནི་
དོན་གཅིག་ཉིད་དོན་གྱི་བདག་ཉིད་མང་པོར་འགལ་བས་འགྲུབ་པ་ནི་ཕྱོགས་སྔ་ལྟར་ན་ཞེས་སོགས་
ཀྱིས་བསྟན། དོན་ནི་སྒྲ་འཇུག་པའི་གཞིར་རང་མཚན་གྱིས་གྲུབ་ན་དོན་གཅིག་དོན་མང་
པོར་ཐལ་བར་འགྱུར་ཏེ། དེ་ཡང་དཔེར་ན་སྐྱེས་བུ་གཅིག་ལ་བརྒྱ་བྱིན་དང་དབང་པོ་
དང་གྲོང་འཇོམས་ལ་སོགས་པའི་མིང་དུ་མ་འཇུག་པ་དེ་མིང་བརྡ་ལ་མ་ལྟོས་པར་དངོས་དབང་གིས་
འཇུག་དགོས་ཤིང། བརྒྱ་བྱིན་ཞེས་པའི་སྒྲའི་འཇུག་གཞིར་བརྒྱ་བྱིན་རང་ཉིད་སོང་བ་
མ་གཏོགས་གཞན་གཉིས་མེད། དབང་པོ་དང་གྲོང་འཇོམས་ཞེས་པའི་སྒྲ་འཇུག་པ་དེ་ཡང་

[000]
དེ་གཉིས་སོ་སོ་ནས་དངོས་དབང་གིས་འཇུག་དགོས་ལ། དེ་ལྟར་ན་སྐྱེས་བུ་གཅིག་ལ་བརྒྱ་བྱིན་
དང་དབང་པོ་དང་གྲོང་འཇོམས་ཞེས་པའི་དངོས་མིང་ཐ་དད་པ་གསུམ་འཇུག་པ་བཞིན་རྒྱུད་ཐ་དད་དུ་འགྱུར་
བ་ཡིན། དོན་གཅིག་ཉིད་དོན་གྱི་བདག་ཉིད་མང་པོར་འགལ་བས་ཞེས་པ་ནས་དེ་བཞིན་དུ་དངོས་
པོ་ལ་གནས་པའི་ཕྱིར་དོན་དེ་དུ་མར་འགྱུར་རོ། །ཞེས་པའི་དོན་ཐལ་འགྱུར་དུ་འགོད་ན་
བརྒྱ་བྱིན་དང་དབང་པོ་དང་གྲོང་འཇོམས་རྣམས་ཆོས་ཅན། རྒྱུད་ཐ་དད་ཡིན་པར་ཐལ་
བརྒྱ་བྱིན་དང་དབང་པོ་སོགས་མིང་འཇུག་པའི་གཞིར་རང་གི་མཚན་ཉིད་ཀྱིས་གྲུབ་པའི་ཕྱིར་
རང་རྒྱུད་ནི་བརྒྱ་བྱིན་དང་དབང་པོ་གྲོང་འཇོམས་རྣམས་ཆོས་ཅན། བརྒྱ་བྱིན་ལ་སོགས་པའི་
མིང་འཇུག་པའི་གཞིར་རང་མཚན་གྱིས་མ་གྲུབ་སྟེ། མིང་བརྡ་ལ་ལྟོས་ནས་བཞགས་པའི་
ཕྱིར། འདིར་དངོས་དབང་གིས་འཇུག་ན་ཞེས་པ་ནི་སྒྲ་དང་རྟོག་པ་ལ་མ་ལྟོས་པར་དངོས་པོ་རང་
གི་སྡོད་ལུགས་ཀྱི་ངོས་ནས་གྲུབ་པ་ལ་ཟེར། བདག་འདྲེས་འགལ་བའི་རིགས་པ་ནི་དོན་
མ་འདྲེས་པའི་ངོ་བོ་འདྲེས་པར་འགལ་བས་འགྲུབ་པ་ནི་ཕྱོགས་སྔ་ལྟར་ན་ཞེས་སོགས་ཀྱི་དོན་ནི་
ཤར་ཕྱོགས་ཀྱི་ཉེར་སྦས་དེ་ཉེར་སྦས་ཞེས་པའི་སྒྲའི་འཇུག་གཞིར་རང་མཚན་གྱིས་གྲུབ་ན་
ནུབ་ཕྱོགས་ཀྱི་དེ་ཡང་སྒྲ་འཇུག་པའི་གཞིར་རང་གི་མཚན་ཉིད་ཀྱིས་གྲུབ་དགོས། དེ་ལྟར་
ན་ཤར་ནུབ་ཀྱི་ཉེར་སྦས་གཉིས་རྒྱུད་གཅིག་ཏུ་ཐལ་བའི་སྐྱོན་ཡོད་དེ། ཤར་ནུབ་ཀྱི་
ཉེར་སྦས་གཉིས་ཆོས་ཅན། རྒྱུད་གཅིག་ཏུ་ཐལ། དེ་གཉིས་ཉེར་སྦས་ཞེས་པའི་སྒྲ་
འཇུག་པའི་གཞིར་རང་ངོས་ནས་གྲུབ་པའི་ཕྱིར། ཁྱབ་སྟེ། འདི་ཉིད་ལས། དེའི་མིང་དང་རྟོག་
པ་ཡང་དངོས་པོའི་དབང་གིས་དེ་གཉིས་ལ་འཇུག་པའི་ཕྱིར་དོན་གཉིས་དོན་གཅིག་ཏུ་འགྱུར་རོ་

[000]
།ཞེས་གསུངས་པའི་ཕྱིར། །དེ་ནི་དཔེར་མཚོན་པ་སྟེ་ཤར་ནུབ་ཀྱི་བུམ་པ་ཡང་སོ་སོ་ནས་ཞེན་
གཞིར་རང་མཚན་གྱིས་གྲུབ་ན་གཅིག་ཏུ་ཐལ་བའི་སྐྱོན་གོང་ལྟར་མཚུངས། མདོ་སྡེ་པ་
ལྟར་ན་བུམ་པ་ཞེས་པའི་སྒྲའི་དངོས་ཀྱི་བརྗོད་བྱ་རང་མཚན་གྱིས་གྲུབ་ན་དེ་འདྲའི་སྐྱོན་ཡོད་ཀྱང་
དབང་ཤེས་ལ་བུམ་པ་རང་འཛིན་རྟོག་པའི་ཞེན་གཞིར་དེ་ལྟར་སྣང་བ་རང་གི་མཚན་ཉིད་
ཀྱིས་གྲུབ་པ་ལ་སྐྱོན་མེད་ཅེས་སྨྲ་ཡང་རྣམ་རིག་པས་དེ་འདྲའི་ཁྱད་པར་དབྱེ་མི་ནུས་པར་རིགས་པ་
དེ་དག་གིས་འཕུལ་བ་ཡིན་ནོ། །འདིའི་མིང་བརྡས་བཞག་པའི་དོན་ནི་རང་ཉིད་བློ་ཡུལ་དུ་འཆར་བ་
ལ་མིང་བརྡ་བློ་ཡུལ་དུ་འཆར་བ་ལ་ལྟོས་དགོས་པའོ། །རྟོག་པས་བཏགས་ཙམ་ཡིན་ན་མིང་བརྡ་ཙམ་
གྱིས་འཇོག་ནུས་པས་མ་ཁྱབ་སྟེ། སྒྲ་རྟག་པ་ལྟ་བུ་མིང་བརྡ་ཙམ་གྱིས་འཇོག་མི་ནུས་
པའི་ཕྱིར་ཏེ། སྒྲ་རྟག་པ་ཞེས་བརྗོད་པ་ཙམ་གྱིས་སྒྲ་རྟག་པའི་ངོ་བོར་མི་གནས་པའི་ཕྱིར་
རི་བོང་ཅན་ལ་ཟླ་བ་ཞེས་པའི་མིང་བརྡ་ཙམ་གྱིས་འཇོག་ནུས་ཏེ། དེ་ལ་ཟླ་བ་
ཞེས་པའི་མིང་བརྗོད་པ་ཙམ་གྱིས་ཟླ་བའི་ངོ་བོར་གནས་པའི་ཕྱིར། སྒྲ་རྟག་སྟོང་དང་ནམ་
མཁའ་སོགས་རྟོག་པས་བཏགས་ཙམ་ཡིན་ཀྱང་མིང་བརྡས་བཞག་པ་མ་ཡིན་ཏེ། རང་ཉིད་བློ་
ཡུལ་དུ་འཆར་བ་ལ་མིང་བརྡ་བློ་ཡུལ་དུ་འཆར་བ་ལ་ལྟོས་མི་དགོས་པའི་ཕྱིར་ཏེ་
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་གྱིས་རྟགས་དེའི་བསྒྲུབ་བྱ་རྟོགས་པ་
ན་མིང་བརྡ་བློ་ཡུལ་དུ་འཆར་བ་ལ་མ་ལྟོས་པར་སྒྲ་རྟག་སྟོང་ཤུགས་ལ་རྟོགས་པའི་ཕྱིར་
དེས་ན་ལྟོ་ལྡིར་བ་ལ་བུམ་པ་ཞེས་བཏགས་པ་དང་བུམ་པ་གྲུབ་པ་དུས་མཉམ་པར་གསུངས་
འོ་ན་འདིར་བུམ་པ་བུམ་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་ན་བུམ་པའི་མིང་མ་

[000]
བཏགས་པའི་སྔ་རོལ་ནས་ལྟོ་ལྡིར་བ་ལ་བུམ་པའོ་སྙམ་པའི་བློ་སྐྱེ་བར་འགྱུར་རོ་ཞེས་བཀག་པ་ཇི་
ལྟར་ཡིན་ཞེ་ན། དེ་ནི་གང་ཟག་བྱེ་བྲག་པ་གཅིག་ལ་བརྡ་སྦྱོར་ཚུལ་གྱི་དབང་དུ་
བྱས་པ་ཡིན་གསུངས། གང་ཟག་བྱེ་བྲག་པ་གཅིག་ལ་བུམ་པའི་བརྡ་མ་ཐོབ་པའི་སྔ་རོལ་
དུ་དེ་འདྲའི་གང་ཟག་གི་རྒྱུད་ཀྱི་ལྟོ་ལྡིར་བ་འཛིན་པའི་རྟོག་པ་དེ་བུམ་པ་འཛིན་པའི་རྟོག་
པ་མ་ཡིན། དེ་བཞིན་དུ་སྐྱེས་བུ་ལ་ལྷས་བྱིན་ཞེས་པའི་མིང་མ་བཏགས་པའི་སྔ་རོལ་
གྱི་དེ་དང་རྒྱུད་གཅིག་ཏུ་གྱུར་པའི་བྱིས་པ་འཛིན་པའི་རྟོག་པ་དེ་དེ་ཡིན་ཀྱང་
དེ་ལྷས་བྱིན་འཛིན་པའི་རྟོག་པ་མ་ཡིན་གསུངས། དེ་ལྟར་ན་བརྡ་མ་ཐོབ་པའི་སྐྱེས་
བུའི་རྒྱུད་ལ་བུམ་འཛིན་རྟོག་པ་ཡོད་ཀྱང་དེ་བུམ་འཛིན་རྟོག་པ་མ་ཡིན་ཟེར་དགོས་སམ་སྙམ་
དེ་ལྟར་མ་ཡིན་ན་རྟོག་པའི་མཚན་ཉིད་ཀྱི་ཟུར་དུ་འདྲེས་རུང་ཞེས་སྨོས་
པ་ནི་བུམ་བརྡ་མ་སྦྱར་བའི་སྐྱེས་བུའི་རྒྱུད་ཀྱི་བུམ་འཛིན་རྟོག་པ་བསྡུ་བའི་ཕྱིར་དུ་སྨོས་པ་
ཡིན་གསུངས་པའང་ཡོད་དོ། །མདོར་ན་རྟོག་པའི་ཞེན་གཞིར་རང་མཚན་གྱིས་གྲུབ་ན་བརྡའི་
ཡུལ་ཅན་གྱི་བློ་ཡང་བརྡ་ལ་མི་ལྟོས་པར་ཐལ་བའི་སྐྱོན་གཅིག་དང། སྐྱེས་བུ་གཅིག་
ལ་མིང་དུ་མ་འཇུག་པས་སྐྱེས་བུ་གཅིག་ཉིད་རྒྱུད་ཐ་དད་པར་ཐལ་བ་དང། རྒྱུད་
ཐ་དད་པ་ལ་མིང་གཅིག་འཇུག་པས་དེ་གཉིས་རྒྱུད་གཅིག་ཏུ་འགྱུར་བ་སྟེ་སྐྱོན་གསུམ་ཡོད་པ་
ཡིན་ནོ། །གཟུགས་སོགས་རྟོག་པའི་ཞེན་གཞི་ཡིན་པ་དེ་ཞེས་པ་ནས་དེ་འགོག་པའི་རིགས་
པ་ཡང་འདྲའོ་ཞེས་པ་ནི། རིགས་པ་གསུམ་གྱིས་བརྡ་ཤེས་པའི་གང་ཟག་གི་རྒྱུད་ཀྱི་
སྒྲོ་འདོགས་དེ་བཀག་པ་མ་ཟད་བརྡ་མི་ཤེས་པའི་བ་ལང་ལ་སོགས་པའི་རྒྱུད་ཀྱི་དགག་བྱ་སྒྲོ་

[000]
འདོགས་དེ་ཡང་བཀག་པ་ཡིན། བྱང་སར་དོན་སྔར་ཡོད་ལ་འདི་འདིའོ་ཞེས་མིང་ཕྱིས་
འདོགས་ན་ཞེས་སོགས་ཀྱི་དོན་ནི། ལྟོ་ལྡིར་བ་སྔར་ཡོད་ལ་དེ་ལ་བུམ་པ་ཞེས་མིང་ཕྱིས་འདོགས་
ན་སྟེ་བརྡ་ཕྱིས་སྦྱར་ན་དེ་ལྟར་ན་མ་བཏགས་པའི་དུས་སུ་དོན་གྱི་ངོ་བོ་མེད་པར་འགྱུར་
ཏེ། མིང་མ་བཏགས་པའི་དུས་སུ་དོན་དེ་མེད་པའི་ཕྱིར་མ་བཏགས་པའི་ཚེ་ཡང་ངོ་བོ་ཡོད་པ་ལ་
ཕྱིས་མིང་འདོགས་ན་མིང་མ་བཏགས་པའི་དུས་སུ་འདི་གཟུགས་སོ་སྙམ་པའི་བློ་སྐྱེ་བར་འགྱུར་ཞེས་
བཀག་གོ་བྱང་སའི་རིགས་པ་དང་གོང་གི་གསུམ་པོ་མཚུངས་པ་ཡིན། གང་ལ་བརྡ་
འདོགས་པའི་དངོས་ཀྱི་ཡུལ་དེ་དོན་དེའི་ངོ་བོར་རང་མཚན་གྱིས་གྲུབ་ན་བརྡ་འབྲེལ་བྱས་པར་མི་
ལྟོས་པར་མིང་གི་བློ་སྐྱེ་བ་སོགས་ཀྱི་སྐྱོན་ཡོད་མོད་ཀྱང་ཞེས་སོགས་ཉན་ཐོས་སྡེ་པས་དགག་བྱ་
ཕྲ་བ་དེ་བཀག་མི་ཐུབ་ཀྱང་རིགས་པ་རགས་པ་ཙམ་གྱིས་ལན་བཏབ་པ་ཡིན་
དེ་ཡང་སྡེ་པ་གཉིས་ཀྱིས་བུམ་པ་བུམ་པ་ཞེས་པའི་སྒྲ་འཇུག་པའི་དངོས་ཀྱི་ཡུལ་རྟག་པ་དེ་
བུམ་པ་ཡིན་ན་སྔར་གྱི་ཐལ་བ་གསུམ་པོ་འཇུག་ཀྱང། གང་ལ་བརྡ་འདོགས་པའི་དངོས་
ཡུལ་རྟག་པ་དེ་དོན་དེའི་ངོ་བོར་རང་མཚན་གྱིས་གྲུབ་ན་སྟེ་བུམ་པ་ཡིན་ན་ལྟོ་ལྡིར་བ་ལ་
བུམ་པའོ་སྙམ་པའི་བློ་སྐྱེ་བ་བརྡ་འབྲེལ་བྱས་པ་ལ་མ་ལྟོས་པར་མིང་གི་བློ་སྐྱེ་བར་ཐལ་བའི་སེམས་
ཙམ་པ་ཁྱེད་ཀྱི་སྐྱོན་དེ་དག་ཡོད་པ་མ་གཏོགས། དེ་བུམ་པ་ཞེས་པའི་སྒྲ་འཇུག་པའི་
གཞིར་རང་མཚན་གྱིས་གྲུབ་པ་ལ་སྐྱོན་དེ་དག་མི་འཇུག་ཅེས་ཉན་ཐོས་སྡེ་གཉིས་ཀྱིས་ལན་
མཛད་པ་ཡིན། ཉན་ཐོས་སྡེ་པ་དག་སྨྲ་མོད་ཀྱང་འདྲའོ་ཞེས་པ་ནི། སྡེ་གཉིས་ཀྱིས་བརྡ་
འདོགས་པའི་དངོས་ཀྱི་ཡུལ་དེ་བུམ་པ་ཡིན་ན་སྐྱོན་དེ་དག་འགྱུར་ཞེས་པ་དེ་དང་

[000]
སེམས་ཙམ་པས་རྟོག་པའི་ཞེན་གཞིར་རང་མཚན་གྱིས་གྲུབ་ན་སྐྱོན་འཇུག་པར་བཤད་པ་
དེ་གཉིས་མཚུངས་པ་ཡིན་པས། བརྡ་འབྲེལ་བྱས་པ་ལ་མ་ལྟོས་པར་མིང་གི་
བློ་སྐྱེ་བའི་ཐལ་བ་དེ་དག་ལ་ཉན་ཐོས་སྡེ་པས་གོང་ལྟར་སོ་སོ་ནས་ཁྱད་པར་འབྱེད་པ་མི་
འཐད་པས་གང་ཁས་བླངས་ཀྱང་དོན་འདྲའོ། །སྒྲོ་འདོགས་ལ་ཀུན་ལྷན་གཉིས་ཡོད་ཅིང་
དེ་ཡང་འགོག་རྒྱུའི་གཙོ་བོ་དེ་ལྷན་སྐྱེས་ཡིན་ཏེ། དེ་སེམས་ཅན་རྣམས་འཁོར་བར་
འཁྱམ་པའི་རྒྱུའི་གཙོ་བོ་ཡིན་པའི་ཕྱིར། འོ་ན་གཞུང་རྣམས་ལས་ཀུན་བརྟགས་ཤས་ཆེར་
བཀག་ཅིང་ལྷན་སྐྱེས་དེ་ལྟར་མི་འགོག་པའི་རྒྱུ་མཚན་ཅི་ཞེ་ན། ཀུན་བརྟགས་
ནི་བརྟགས་ཤིང་དཔྱད་ནས་འཇུག་ཅིང་དེས་རྒྱུ་མཚན་མང་པོའི་སྒོ་ནས་རང་འཛིན་རྟོག་པའི་
ཞེན་གཞིར་རང་གི་མཚན་ཉིད་ཀྱིས་ཡོད་པར་འཛིན་པས་གཞུང་ནས་འགོག་པ་ནའང་རྒྱུ་
མཚན་དང་རིགས་པ་དུ་མའི་སྒོ་ནས་བཀག་པའི་ཕྱིར། འོ་ན་ཀུན་བརྟགས་དེ་འགོག་
རྒྱུའི་གཙོ་བོ་མ་ཡིན་པར་ཐལ། འདོད་པའི་ཕྱིར། འདོད་ན། གཞུང་རྣམས་ནས་
བརྟགས་ཤིང་དཔྱད་དེ་འགོག་པ་ཤ་སྟག་མ་ཡིན་པར་ཐལ་ལོ། །འདོད་ན། དེར་ཐལ་
ལུང་དང་རིགས་པ་གཉིས་ཀྱིས་བཀག་པ་ཡིན་པའི་ཕྱིར་ཏེ། གཞུང་རྣམས་ནས་དཔྱད་ནས་
འགོག་པ་ཤ་སྟག་བྱུང་བ་ཡང་མི་འགལ་བས་ཞེས་གསུངས་པའི་ཕྱིར། ཀུན་ལྷན་
གཉིས་ཀས་རྟོག་པའི་ཞེན་གཞིར་རང་མཚན་གྱིས་གྲུབ་པར་འཛིན་པ་མཚུངས་པས་ཀུན་བརྟགས་
ཀྱི་འཛིན་པ་བཀག་ན་ལྷན་སྐྱེས་ཀྱི་ཞེན་ཡུལ་ཡང་ཁེགས་པ་ཡིན་ཏེ། རྟོག་པའི་
ཞེན་གཞིར་དེ་ལྟར་གྲུབ་པ་དེ་ཀུན་ལྷན་གཉིས་ཀའི་ཞེན་ཡུལ་གྱི་གཙོ་བོ་ཡིན་པའི་
ཕྱིར་

[000]
དེ་ལྟར་ན་གཟུགས་སོགས་རྟོག་པའི་ཞེན་གཞི་ཡིན་པ་དེ་མིང་དང་བརྡས་བཞག་པའི་ཀུན་བརྟགས་
ཡིན་མོད་ཀྱང་ཞེས་སོགས་ཀྱི་དོན་ནི། མིང་བརྡས་བཞག་པའི་ཀུན་བརྟགས་ལ་གཉིས་ཡོད་
པའི་གཟུགས་རྟོག་པའི་ཞེན་གཞི་ཡིན་པ་དེ་མིང་བརྡས་བཞག་པའི་ཀུན་བརྟགས་ཡིན་ཀྱང་ཚད་
མས་གྲུབ་པས་དགག་མི་ནུས་ཏེ། ཡོད་པའི་ཕྱིར། གཟུགས་དེ་ཉིད་རང་འཛིན་
རྟོག་པའི་ཞེན་གཞིར་རང་མཚན་གྱིས་གྲུབ་པ་མིང་ཙམ་གྱིས་བཞག་པའི་ཀུན་བརྟགས་དེ་ཤེས་
བྱ་ལ་མི་སྲིད་པ་ཡིན་པས་མིང་བརྡས་བཞག་པ་ལ་ཚད་མས་གྲུབ་མ་གྲུབ་གཉིས་ཡོད་
དོ། །མིང་བརྡས་བཞག་པ་ཡིན་ན་དངོས་པོ་མ་ཡིན་པས་ཁྱབ་ཅིང་གཞན་དབང་མིང་
བརྡས་བཞག་པ་མ་ཡིན་ཏེ། མིང་བརྡས་བཞགས་པ་ལ་རྒྱུ་འབྲས་མི་རུང་བས་ཁྱབ་པ་
སེམས་ཙམ་པའི་ལུགས་ཡིན་པའི་ཕྱིར། གཞུང་འདིའི་ནང་དུ་འདི་པ་འདོད་དོ་ཞེས་པ་དང་འདིར་
སེམས་སོ་ཞེས་སོགས་ཀྱིས་སེམས་ཙམ་པའི་ལུགས་སོགས་རྗེ་ཉིད་ཀྱི་རང་ལུགས་མིན་པར་བསྟན་
ཐལ་འགྱུར་བའི་ལུགས་བརྗོད་པ་ན་གོང་གི་ཚིག་དེ་རྣམས་མི་འབྱུང་བ་ནི་རྗེའི་རང་ལུགས་
ཡིན་པའི་རྒྱུ་མཚན་གྱིས་ཡིན་ནོ། །དོན་སྨྲ་གཉིས་ཀྱིས་གཟུགས་སོགས་བརྡ་འདོགས་པའི་གཞི་དང་
རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་ཁས་བླངས་པའི་ཕྱིར་དེ་དག་རང་མཚན་གྱིས་
གྲུབ་པ་ཁེགས་ན་མེད་དགོས་པས་གཟུགས་སོགས་དེ་དག་ཡོད་པར་འཇོག་མི་ཤེས་པ་ཡིན་ཏེ་
ཚད་མ་པ་ལ་གྲགས་པའི་རང་མཚན་ཏེ་དོན་དམ་དོན་བྱེད་ནུས་པ་གང་ཞེས་རྣམ་འགྲེལ་ལས་
བཤད་པའི་དོན་བྱེད་ནུས་པའི་རང་མཚན་མ་ཡིན་གྱི་རང་གི་ཐུན་མོང་མ་ཡིན་པའི་སྡོད་ལུགས་ཀྱི་
ངོས་ནས་གྲུབ་པ་ལ་འཇོག་པའི་ཕྱིར། བསྟན་བཅོས་འདི་ཉིད་ལས་

[000]
དོན་སྨྲ་གཉིས་ཀྱིས་གཟུགས་སོགས་རྟོག་པའི་ཞེན་གཞི་དང་བརྡ་འདོགས་པའི་གནས་སུ་རང་མཚན་གྱིས་
གྲུབ་པ་ཁེགས་ན་དེ་དག་ཡོད་པར་འཇོག་མི་ཤེས་ཏེ་ཚད་མ་པ་ལ་གྲགས་པའི་རང་མཚན་ནི་
མིན་ནོ། །ཞེས་གསུངས་པའི་དགོངས་པའོ། །དཔེར་ན་བུམ་མེད་མེད་དགག་ཡིན་ཞིང་དེ་དང་ས་ཕྱོགས་
གཞི་མཐུན་དུ་འདུ་ཡང་མེད་དགག་དང་དངོས་པོ་གཉིས་འགལ་བ་མི་འགོག་པ་ལྟར་ཞེས་པ་ནི་
བུམ་མེད་དང་ས་ཕྱོགས་གཞི་མཐུན་འདུ་བ་སྟེ་གཞི་མཐུན་པ་ཡོད་ཀྱང་གཞི་མཐུན་དེས་
མེད་དགག་དང་དངོས་པོའི་འགལ་བ་མི་འགོག་པ་ཡིན་ཏེ། དེ་གཉིས་འགལ་བའི་ཕྱིར་
མེད་དགག་ཡིན་ན་དངོས་པོ་དང་འགལ་བས་མ་ཁྱབ་སྟེ། བུམ་པས་དག་པའི་ས་ཕྱོགས་
དེ་བུམ་མེད་ཡིན་པའི་ཕྱིར། འོ་ན་བུམ་མེད་མེད་དགག་མ་ཡིན་པར་ཐལ། ཁྱོད་དང་
ས་ཕྱོགས་ཀྱི་གཞི་མཐུན་ཡོད་པའི་ཕྱིར་ཟེར་ན་མ་ཁྱབ། མེད་དགག་དང་དངོས་པོའི་
གཞི་མཐུན་མེད་ཅིང་དངོས་པོ་ལ་དགག་པ་ཡིན་ཕྱིན་ཆད་མ་ཡིན་དགག་གིས་ཁྱབ་
བོ། །དེ་དང་ས་ཕྱོགས་གཞི་མཐུན་དུ་འདུ་ཡང་མེད་དགག་དང་དངོས་པོའི་འགལ་བ་
མི་འགོག་པ་ལྟར་ཞེས་དཔེ་དང། དོན་ལ་སྦྱར་ན་རྣམ་ཤེས་རྟོག་པའི་ཞེན་གཞི་ཡིན་
པ་དེ་ཞེས་སོགས་ཀྱིས་རྣམ་ཤེས་རང་འཛིན་རྟོག་པའི་ཞེན་གཞི་ཡིན་པ་དེ་དོན་དམ་པར་མ་གྲུབ་
པའི་ཀུན་བརྟགས་ཡིན་ཀྱང། རྣམ་ཤེས་དོན་དམ་པའམ་རང་གི་མཚན་ཉིད་ཀྱིས་གྲུབ་པ་གཉིས་
མི་འགལ་བ་བཞིན་ནོ། །དེའི་ཕྱིར་མིང་ནི་གང་དང་གང་གིས་སུ། །ཞེས་སོགས་ཉན་ཐོས་སྡེ་པ་
ལ་གྲུབ་པའི་མདོ་ཡིན་ཡང་དེ་དག་གིས་བཤད་པ་དང་དོན་ཁྱད་པར་མེད་པ་མིན་ཏེ་ཞེས་པས་
ཉན་ཐོས་སྡེ་པ་དང་སེམས་ཙམ་པ་གཉིས་མདོ་དེ་སྒྲ་ཇི་བཞིན་དུ་ཁས་ལེན་ཚུལ་མི་མཚུངས་

[000]
ཏེ། སྡེ་པ་གཉིས་ཀྱིས་དེ་གང་ཟག་གི་བདག་མེད་བསྟན་པའི་མདོ་དང། སེམས་ཙམ་
པས་ཆོས་ཀྱི་བདག་མེད་བསྟན་པའི་མདོར་ཁས་ལེན་པའི་ཕྱིར། དཔེར་ན་ཕལ་ཆེན་སྡེ་
པས་གང་ཟག་གི་མཚན་གཞིར་ཡིད་ཀྱི་རྣམ་ཤེས་བཞེད་ཀྱང་འདི་པ་སེམས་ཙམ་པས་དེའི་མཚན་
གཞིར་ཀུན་གཞི་འདོད་པ་བཞིན་ཡིན། སྔར་གྱི་རིགས་པ་གསུམ་དང་
ལུང་རྣམས་ཀྱིས་རྟོག་པའི་ཞེན་གཞིར་རང་མཚན་གྱིས་གྲུབ་པ་འགོག་པས་རྣམ་རིག་
ཙམ་ལ་ཇི་ལྟར་འཇུག་སྙམ་ན། གཟུགས་ནས་རྣམ་མཁྱེན་གྱི་བར་གྱི་ཆོས་
ཐམས་ཅད་ལ་རང་རང་གི་མིང་གི་ཐ་སྙད་འདོགས་པའི་གནས་གཟུགས་དང་གཟུགས་འཛིན་རྟོག་པའི་ཞེན་
གཞི་ཡིན་པ་དེ་རྟོག་པའི་ཞེན་གཞིར་རང་མཚན་གྱིས་གྲུབ་པར་ཁེགས་པ་ན། རྗོད་བྱེད་
ཀྱི་མིང་གཟུགས་ཞེས་པའི་སྒྲ་དང་བརྗོད་བྱའི་དོན་གཟུགས་དང་མིང་དོན་གཉིས་འབྲེལ་བ་ལ་
བརྟེན་ནས་བརྗོད་བྱའི་དོན་གཟུགས་ཀྱི་ངོ་བོ་དང་ཁྱད་པར་དུ་རང་གི་མཚན་ཉིད་ཀྱིས་གྲུབ་པར་རྟོག་པ་
ལ་སྣང་ཞིང་དེ་ལྟར་དུ་བློས་ཞེན་པ་ཡིན། ངོ་བོ་དང་ཁྱད་པར་དུ་སྣང་བའི་རྟོག་པའི་
ཞེན་སའི་དོན་གཟུགས་དེའི་ཞེན་གཞིར་རང་མཚན་གྱིས་གྲུབ་པ་དེ་མེད་པས་དེ་ལྟར་འཛིན་པའི་
བློ་ལ་འཁྲུལ་ཤེས་ཀྱིས་ཁྱབ་ཅིང། མ་འཁྲུལ་བ་ཡང་མེད་དོ་སྙམ་སྟེ་གཟུང་
འཛིན་གཉིས་མེད་པའི་རྟོག་མེད་དབང་ཤེས་ལ་བརྟེན་པའི་རྣམ་རིག་ཙམ་དུ་འཇུག་གོ་
འཕགས་པ་ཐོགས་མེད་ཀྱི་ཐེག་བསྡུས་ལས་རྣམ་རིག་ཙམ་དུ་འཇུག་མཁན་དེ་བྱང་ཆུབ་སེམས་
པར་གསུངས་པས། བྱང་སེམས་སོ་སྐྱེའི་གནས་སྐབས་སུ་ཆོས་ཀྱི་བདག་མེད་དོན་སྤྱིའི་ཚུལ་
གྱིས་རྟོགས་པའི་འཚོལ་བ་བཞི་སྒོམ་པ་ལ་བརྟེན་ནས་མཐོང་ལམ་ཐོབ་པ་ན་ཆོས་ཀྱི་བདག་མེད་

[000]
མངོན་སུམ་དུ་རྟོགས་པའི་ཡོངས་སུ་ཤེས་པ་བཞིའི་སྒོ་ནས་རྣམ་རིག་ཙམ་དུ་འཇུག་པ་ཡིན་
ཐེག་བསྡུས་ཀྱི་དངོས་བསྟན་ལ་བྱང་སེམས་སུ་བཤད་ཀྱང་སྤྱིར་ན་བྱང་ཆུབ་སེམས་པ་ཡིན་པས་
མ་ཁྱབ་བོ། །ཐེག་བསྡུས་ལས། འདི་ལྟར་བྱང་ཆུབ་སེམས་དཔའ་རྣམ་པར་རིག་པ་
ཙམ་ལ་འཇུག་པར་བརྩོན་པ་དེ་ལྟ་བུ་དེ་ཡི་གེ་དང་དོན་སྣང་བའི་ཡིད་ཀྱི་བརྗོད་པ་དེ་ལ་
ཡི་གེའི་མིང་དེ་ཡང་ཡིད་ཀྱི་རྟོག་པ་ཙམ་དུ་ཟད་པར་ཡང་དག་པར་རྟོག་གོ་ཞེས་སོགས་ཀྱིས་
གཟུང་འཛིན་གཉིས་མེད་པའི་རྣམ་རིག་ཙམ་ལ་འཇུག་ཚུལ་ལ་འཚོལ་བ་བཞི་དང་
ཡོངས་ཤེས་བཞིའི་སྒོ་ནས་འཇུག་ཚུལ་གཉིས་ཡོད། འཚོལ་བ་བཞི་ནི་
མིང་འཚོལ་བ། དོན་འཚོལ་བ། ངོ་བོ་འཚོལ་བ། ཁྱད་པར་
འཚོལ་བ་དང་བཞི། ཡོངས་ཤེས་བཞི་ནི། མིང་ཡོངས་སུ་ཤེས་པ་ལ་སོགས་པ་
བཞིའོ། དེ་ལ་ཡང་ངོ་བོ་དང་ཁྱད་པར་དུ་ཀུན་བཏགས་པའི་ཀུན་བརྟགས་ཀྱི་དབང་དུ་
བྱས་པ་གཅིག་དང། ཕྱི་དོན་མེད་པའི་དབང་དུ་བྱས་པ་གཉིས་ཡོད་པའི་
དང་པོ་ལ་དཔེར་མཚོན་ན། བུམ་པ་ཞེས་པའི་མིང་དེ་བུམ་པ་ཞེས་པའི་མིང་འཇུག་པའི་
གཞི་ལྟོ་ལྡིར་བའི་མིང་དུ་རང་གི་མཚན་ཉིད་ཀྱིས་གྲུབ་བམ། མིང་དེ་བརྗོད་
འདོད་ཀྱི་ཀུན་སློང་གི་དབང་གིས་བུམ་པ་ཞེས་བཏགས་པ་གང་ཡིན་འཚོལ་ན་མིང་འཚོལ་བ་
ཡིན་ཞིང་བུམ་པ་ཞེས་པའི་མིང་དེ་ལྟོ་ལྡིར་བའི་མིང་དུ་རང་གི་གནས་ལུགས་ཀྱི་དབང་གིས་མ་
གྲུབ་པར་རྟོགས་པ་ན་མིང་འཚོལ་བའི་སྒོ་ནས་རྣམ་རིག་ཙམ་ལ་འཇུག་པའོ། །
ལྟོ་ལྡིར་བ་དེ་བུམ་པ་ཞེས་པའི་མིང་འཇུག་པའི་འཇུག་གཞིར་ལྟོ་ལྡིར་བའི་གནས་ཚུལ་གྱི་དབང་

[000]
གིས་གྲུབ་བམ་དེའི་འཇུག་གཞིར་མིང་བརྡའི་དབང་གིས་བཞག་པ་གང་ཡིན་འཚོལ་བ་
ནི་དོན་འཚོལ་བའོ། །ལྟོ་ལྡིར་བ་བུམ་པ་ཞེས་པའི་མིང་འཇུག་པའི་འཇུག་གཞིར་རང་
གི་གནས་ཚུལ་གྱི་དབང་གིས་མ་གྲུབ་པར་རྟོགས་པ་ན་དོན་འཚོལ་བའི་སྒོ་ནས་རྣམ་
རིག་ཙམ་ལ་འཇུག་པའོ། །ལྟོ་ལྡིར་བ་དེ་བུམ་པའི་ངོ་བོ་ཞེས་པའི་སྒྲ་འཇུག་པའི་
འཇུག་གཞིར་ལྟོ་ལྡིར་བའི་གནས་ལུགས་ཀྱི་དབང་གིས་གྲུབ་བམ། དེའི་ངོ་བོ་ཞེས་པའི་སྒྲ་
འཇུག་པའི་འཇུག་གཞིར་མིང་བརྡའི་དབང་གིས་བཞག་པ་གང་ཡིན་འཚོལ་བ་ནི་ངོ་བོ་
འཚོལ་བའོ། །དེའི་འཇུག་གཞིར་རང་གི་མཚན་ཉིད་ཀྱིས་མ་གྲུབ་པར་རྟོགས་པ་ན་
ངོ་བོ་འཚོལ་བའི་སྒོ་ནས་རྣམ་རིག་ཙམ་ལ་འཇུག་གོ་དེ་བུམ་པའི་སྐྱེ་བ་ཞེས་
པའི་སྒྲ་འཇུག་པའི་འཇུག་གཞིར་བུམ་པའི་ངོ་བོའི་སྒོ་ནས་གྲུབ་བམ། དེའི་འཇུག་
གཞིར་མིང་བརྡའི་དབང་གིས་བཞག་པ་གང་ཡིན་འཚོལ་བ་ནི་ཁྱད་པར་འཚོལ་བའོ། །
དེའི་འཇུག་གཞིར་རང་གི་གནས་ཚུལ་གྱི་དབང་གིས་མ་གྲུབ་པར་རྟོགས་པ་ན་ཁྱད་པར་
འཚོལ་བའི་སྒོ་ནས་རྣམ་རིག་ཙམ་ལ་འཇུག་པའོ། །གཉིས་པ་ནི་བུམ་པ་ཞེས་
པའི་མིང་དེ་ལྟོ་ལྡིར་བ་ལ་གློ་བུར་དུ་ཡིད་རྟོག་ལ་སྣང་བའི་དབང་གིས་བཏགས་པ་ཙམ་
ཞིག་ཡིན་ནམ། དེ་ལྟོ་ལྡིར་བའི་མིང་དུ་ཕྱི་རོལ་དོན་དུ་གྲུབ་པ་གང་ཡིན་འཚོལ་
བ་ན་མིང་འཚོལ་བའོ། །དེ་དེར་གནས་ལུགས་ཀྱི་དབང་གིས་མ་གྲུབ་པར་རྟོགས་པ་ན་མིང་
འཚོལ་བའི་སྒོ་ནས་རྣམ་རིག་ཙམ་ལ་འཇུག་ཚུལ་ནི་འོག་མ་ལ་ཡང་རིགས་འགྲེ་
དགོས། ལྟོ་ལྡིར་བ་དེ་ཡང་བུམ་པ་ཞེས་པའི་སྒྲའི་ཡུལ་དུ་གློ་བུར་དུ་ཡིད་རྟོག་ལ་སྣང་བའི་

[000]
དབང་གིས་བཏགས་ཙམ་ཞིག་ཡིན་ནམ། ལྟོ་ལྡིར་བ་བུམ་པ་ཞེས་པའི་སྒྲའི་ཡུལ་དུ་ཕྱི་
རོལ་དོན་དུ་གྲུབ་འཚོལ་བ་ན་དོན་འཚོལ་བའོ། །ལྟོ་ལྡིར་བ་དེ་བུམ་པའི་ངོ་བོ་ཞེས་པའི་
སྒྲ་འཇུག་པའི་གཞིར་ཡིད་རྟོག་ལ་སྣང་བའི་དབང་གིས་བཞག་པ་ཙམ་ཞིག་ཡིན་ནམ་
དེའི་ངོ་བོར་ཕྱི་རོལ་དོན་དུ་གྲུབ་པ་གང་ཡིན་འཚོལ་བ་ན་ངོ་བོ་འཚོལ་བའོ། །དེ་བུམ་
པའི་སྐྱེ་བ་དང་འགག་པ་ཞེས་པའི་སྒྲ་འཇུག་པའི་གཞིར་ཡིད་རྟོག་ལ་སྣང་བའི་དབང་གིས་བཏགས་
པ་ཙམ་ཡིན་ནམ། དེའི་སྒྲ་འཇུག་པའི་འཇུག་གཞིར་ཕྱི་རོལ་དོན་དུ་གྲུབ་པ་གང་
ཡིན་འཚོལ་བ་ནི་ཁྱད་པར་འཚོལ་བའོ། །མདོ་སྡེ་རྒྱན་ལས་ཀྱང། མིང་དང་དངོས་དག་
ཕན་ཚུན་དུ། །གློ་བུར་བ་ནི་ཉིད་དུ་བཙལ། །འདོགས་པ་རྣམ་པ་གཉིས་པོ་འདིར། །
དེ་ཙམ་ཉིད་དུ་ཚོལ་བའོ། །ཞེས་གསུངས། ཤེས་པ་བཞི་ནི། བུམ་པ་ཞེས་
པའི་མིང་དེ་ལྟོ་ལྡིར་བ་ལ་གློ་བུར་དུ་ཡིད་རྟོག་ལ་སྣང་བའི་དབང་གིས་བཞག་ཙམ་
ཡིན་གྱི་དེ་ལྟར་མིན་པར་ལྟོ་ལྡིར་བའི་མིང་དུ་ཕྱི་རོལ་དོན་དུ་མ་གྲུབ་པར་མངོན་སུམ་
དུ་ཤེས་པའི་རིག་པ་དེ་མིང་ཤེས་པའི་རིག་པའོ། །ལྟོ་ལྡིར་བ་དེ་བུམ་པ་ཞེས་པའི་སྒྲ་འཇུག་
པའི་ཡུལ་དུ་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་རིག་པ་དེ་དོན་ཤེས་པའི་རིག་
པའོ། །ལྟོ་ལྡིར་བ་བུམ་པའི་ངོ་བོ་ཞེས་པའི་སྒྲའི་ཡུལ་དུ་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་
རིག་པ་དེ་ངོ་བོ་ཤེས་པའི་རིག་པའོ། །ལྟོ་ལྡིར་བ་བུམ་པའི་སྐྱེ་འགག་ཞེས་བརྗོད་པའི་སྒྲའི་
ཡུལ་དུ་ཕྱི་རོལ་དོན་དུ་མ་གྲུབ་པར་མངོན་སུམ་དུ་ཤེས་པའི་རིག་པ་དེ་ཁྱད་པར་ཡོངས་སུ་
ཤེས་པའི་རིག་པའོ། །དེ་དག་ཀྱང་ཡི་གེ་དང་དོན་སྣང་བའི་ཡིད་ཀྱི་བརྗོད་པ་དེ་ལ་ཞེས་པ་

[000]
ནས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་བཞི་པོ་དག་གིས་ཡི་གེ་དང་དོན་སྣང་བའི་ཡིད་
ཀྱི་རྣམ་པར་རྟོག་པ་དེ་དག་ལ་རྣམ་པར་རིག་པ་ཙམ་ཉིད་དུ་འཇུག་གོ་ཞེས་པའི་རིམ་གྱིས་
བསྟན། གལ་ཏེ་འདི་ཡིད་ཤེས་རྟོག་པ་ལ་ལྟོས་པའི་གཟུང་འཛིན་ཁེགས་པ་ཡིན་
ལ། བག་ཆགས་བརྟན་པ་ལས་བྱུང་བའི་རྟོག་མེད་ཀྱི་ཤེས་པ་ལ་ལྟོས་པའི་གཟུང་
འཛིན་རིགས་པས་ཁེགས་པ་མིན་པས་རྣམ་རིག་ཙམ་ལ་འཇུག་པར་ཇི་ལྟར་འཐད་ཅེ་ན་
ཞེས་ཁ་ཅིག་གིས་རྩོད་ཚུལ་ནི། ཐེག་བསྡུས་ལས་འཚོལ་བ་བཞིའི་སྒོ་ནས་
རྣམ་རིག་ཙམ་དུ་འཇུག་པར་བཤད་པ་འདི་ཡིད་ཤེས་རྟོག་པ་ལ་ལྟོས་པའི་འཇུག་ཚུལ་
ཡིན་ལ། དེ་ལ་རྟོག་མེད་དབང་ཤེས་ལ་བརྟེན་པའི་རྣམ་རིག་ཙམ་དུ་འཇུག་པ་མེད་པས་
རྣམ་རིག་ཙམ་དུ་འཇུག་པ་ལ་དབང་ཤེས་ལ་ལྟོས་པའི་རྣམ་པར་རིག་ཙམ་དུ་འཇུག་དགོས་
སོ་ཞེ་ན། དེའི་ལན་དུ་སྐྱོན་མེད་དེ་འདི་ལྟར་སྔོན་པོ་གཟུང་བ་དོན་གཞན་དུ་འཛིན་པའི་རྟོག་པའི་ཞེན་
གཞི་ཡིན་པ་རང་མཚན་གྱིས་ཡོད་པ་རིགས་པས་ཁེགས་ན་སྔོན་པོ་ཞེན་གཞི་ཡིན་པ་སྣང་བའི་
སྔོན་འཛིན་དེ་སྣང་ཡུལ་ལ་འཁྲུལ་བར་འགྲུབ་སྟེ་ཞེས་གསུངས། དོན་ནི་ཡུལ་གཟུང་བ་
སྔོན་པོ་དེ་དོན་གཞན་དུ་འཛིན་པའི་རྟོག་པ་ནི་སྔོན་པོ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་
པར་འཛིན་པའི་བློ་དེ་ཡིན་ལ། དེས་ཡུལ་སྔོན་པོ་དེ་ཤེས་པ་དང་འབྲེལ་བ་མེད་པ་
ལྟར་འཛིན་པས་དོན་གཞན་དུ་འཛིན་ཞིང། དེའི་ཞེན་ཡུལ་སྔོན་པོ་རང་འཛིན་རྟོག་པའི་ཞེན་
གཞི་ཡིན་པ་དེ་རང་གི་མཚན་ཉིད་ཀྱིས་གྲུབ་པར་ཁེགས་པ་ན་ཞེན་གཞི་དེར་མ་གྲུབ་
པར་རྟོགས་པ་ཡིན་ལ། དེའི་ཚེ་སྔོན་པོ་རང་འཛིན་རྟོག་པའི་ཞེན་གཞི་རང་གི་མཚན་

[000]
ཉིད་ཀྱིས་གྲུབ་པར་སྣང་བའི་སྔོན་འཛིན་མིག་ཤེས་དེ་ཡང་སྣང་ཡུལ་ལ་འཁྲུལ་བར་འགྲུབ་
པ་སྟེ་འཁྲུལ་བར་རྟོགས་པའི་ཕྱིར། རྟོག་པའི་ཞེན་གཞིར་རང་མཚན་གྱིས་མ་གྲུབ་
པར་རྟོགས་མ་ཐག་ཏུ་སྔོན་འཛིན་མིག་ཤེས་འཁྲུལ་བར་རྟོགས་སམ། དེ་རྟོགས་པ་ལ་
བརྟེན་ནས་རྗེས་སུ་འཁྲུལ་ཤེས་སུ་འགྲུབ་དགོས་པ་གང་ཡིན་ཞེ་ན། གཞན་དག་གིས་
འཁྲུལ་བར་འགྲུབ་ཅེས་པ་མ་འོངས་པའི་ཚིག་ཡིན་པས་སྔོན་དུ་རྟོག་པའི་ཞེན་གཞིར་རང་
མཚན་གྱིས་མ་གྲུབ་པར་རྟོགས་ནས་དེའི་རྗེས་སུ་སྔོན་འཛིན་མིག་ཤེས་འཁྲུལ་བར་འགྲུབ་དགོས་
ཏེ། རྟོག་པའི་ཞེན་གཞི་ཡིན་པ་རང་མཚན་གྱིས་ཡོད་པ་རིགས་པས་ཁེགས་ན་སྔོན་
པོ་ཞེན་གཞི་ཡིན་པ་སྣང་བའི་སྔོན་འཛིན་དེ་སྣང་ཡུལ་ལ་འཁྲུལ་བར་འགྲུབ་སྟེ་ཞེས་སྔ་
ཕྱི་ཡིན་པའི་རྒྱུ་མཚན་མང་པོའི་སྒོ་ནས་བཤད། སྤྱིར་བཏང་རྟོག་པའི་ཞེན་གཞིར་
རང་མཚན་གྱིས་གྲུབ་པར་འཛིན་པའི་བློ་དང་གཟུང་འཛིན་རྫས་ཐ་དད་དུ་འཛིན་པའི་བློ་གཉིས་
ཀྱི་ཞེན་ཡུལ་ངོས་བཟུང་དཀའ་སླའི་ཁྱད་པར་ཡོད་དམ་མེད་ཅེ་ན། ཡོད་དེ་རྟོག་པ་བློ་
རགས་པ་ཡིན་པས་དེ་ལ་སྣང་ཚུལ་དེ་ངོས་བཟུང་སླ་བ་ཡིན། དབང་ཤེས་བློ་ཕྲ་བས་
དེ་ལ་གཟུང་འཛིན་རྫས་གཞན་དུ་སྣང་ཚུལ་ངོས་བཟུང་དཀའ་བ་ཡིན་
དཀའ་སླ་ཡོད་པའང་དེ་གཉིས་ཡུལ་དུ་བྱེད་
པའི་ཡུལ་ཅན་བློ་ལ་ཕྲ་རགས་ཡོད་པའི་གནད་ཀྱིས་ཡིན་གྱི་དགག་བྱ་གཉིས་ལ་ཕྲ་རགས་
གཏན་ནས་ཡོད་པ་མ་ཡིན་ཏེ། དཔེར་ན་རང་རྒྱུད་པ་སོགས་ཀྱི་ལུགས་ལ་ཆོས་ཀྱི་
བདག་འཛིན་ཀུན་ལྷན་གཉིས་ཀྱི་ཞེན་ཡུལ་དང་དེས་སྟོང་བ་ལ་ཕྲ་རགས་མེད་ཀྱང་ཀུན་

[000]
བརྟགས་ཀྱི་འཛིན་པ་དེ་བློ་རགས་པ་དང་ལྷན་སྐྱེས་ཀྱི་འཛིན་པ་དེ་བློ་ཕྲ་བ་ཡིན་པས་དེ་གཉིས་
ཀྱི་དགག་བྱ་ངོས་བཟུང་དཀའ་སླ་ཡོད་པ་བཞིན་ཡིན། ཆོས་ཀྱི་བདག་འཛིན་ཀུན་བརྟགས་ཀྱི་
ཞེན་ཡུལ་ཁེགས་པ་ན་ཆོས་ཀྱི་བདག་མེད་ཕྲ་མོ་རྟོགས་ཤིང་དེའི་ཚེ་ལྷན་སྐྱེས་ཀྱི་ཞེན་ཡུལ་
ཡང་ཁེགས་ཏེ། ཀུན་ལྷན་གཉིས་ཀས་གཞི་དེ་བདེན་གྲུབ་ཏུ་འཛིན་ཅིང་དགག་བྱ་གཉིས་ལ་
ཕྲ་རགས་གཏན་ནས་མེད་པའི་ཕྱིར། བདེན་འཛིན་ཀུན་བརྟགས་ཀྱི་ཞེན་ཡུལ་མེད་པ་
ཆོས་ཀྱི་བདག་མེད་རགས་པ་དང། ལྷན་སྐྱེས་ཀྱི་དེ་ཆོས་ཀྱི་བདག་མེད་ཕྲ་མོ་ཡིན་
ཞེས་ཁྱད་པར་འབྱེད་མི་དགོས་པར་སྤྱིར་སྟོང་ཉིད་རྟོགས་ན་ཀུན་ལྷན་གཉིས་ཀའི་ཞེན་ཡུལ་
མེད་པ་རྟོགས་པ་ཡིན་ནོ། །གང་ཟག་གི་བདག་འཛིན་ལ་ཡང་དེ་ལྟར་དུ་ཤེས་དགོས་
དེ་བཞིན་དུ་རང་འཛིན་རྟོག་པའི་ཞེན་གཞིར་རང་མཚན་གྱིས་མ་གྲུབ་པར་
རྟོགས་ན་གཟུང་འཛིན་རྫས་གཞན་གྱིས་སྟོང་བ་རྟོགས་པས་ཁྱབ་སྟེ། རྟོག་པ་ཡིད་
ཤེས་ལ་བརྟེན་པའི་རྣམ་རིག་ཙམ་དུ་འཇུག་ན་རྟོག་མེད་དབང་ཤེས་ལ་བརྟེན་པའི་
རྣམ་རིག་ཙམ་དུ་འཇུག་པའི་ཕྱིར་ཏེ། གཟུགས་རྟོག་པའི་ཞེན་
གཞིར་རང་མཚན་གྱིས་གྲུབ་པར་འཛིན་པའི་བློ་དེས་གཟུགས་ཕྱི་རོལ་དོན་དུའང་གྲུབ་པར་
འཛིན་པའི་ཕྱིར། དེར་ཐལ། གཟུགས་འཛིན་རྟོག་པའི་ཞེན་གཞིར་རང་མཚན་
གྱིས་གྲུབ་པར་འཛིན་པའི་བློ་དེ་ལ་གཟུགས་ཕྱི་རོལ་དོན་དུ་གྲུབ་པར་འཛིན་པའི་འཛིན་
ཚུལ་ཚང་བའི་ཕྱིར། དེའི་རྒྱུ་མཚན་ཡང་གཟུགས་འཛིན་རྟོག་པས་གཟུགས་
དེ་རྟོག་པའི་ཞེན་གཞིར་སྒྲ་རྟོག་གིས་བཞག་པ་མིན་པ་རང་གི་གནས་ལུགས་ཀྱི་ངོས་

[000]
ནས་གྲུབ་པར་འཛིན་པ་གང་ཞིག་དེ་རྟོག་པ་ལ་ལྟོས་པ་མེད་པར་འཛིན་པ་ལ་
ཤེས་པ་ལ་ལྟོས་པ་མེད་པར་འཛིན་དགོས། ཤེས་པ་ལ་ལྟོས་མེད་དུ་འཛིན་ན་ཕྱི་རོལ་
དོན་དུ་གྲུབ་པར་འཛིན་དགོས་པའི་ཕྱིར་ཏེ། ཤེས་པ་ལ་མ་ལྟོས་པར་ཡུལ་
དེའི་ངོས་ནས་གྲུབ་པ་ལུགས་འདིར་ཕྱི་དོན་དུ་གྲུབ་པའི་ཚད་ཡིན་པའི་ཕྱིར་
དེས་ན་རྟོག་པའི་ཞེན་གཞིར་རང་མཚན་གྱིས་མ་གྲུབ་པར་རྟོགས་ན་ཆོས་ཀྱི་
བདག་མེད་ཕྲ་མོ་རྟོགས་ཤིང་དེ་ལས་ལྷག་པའི་སྟོང་བ་ཕྲ་མོ་མེད་དོ། །
དེ་ལྟར་དགོས་པའི་རྒྱུ་མཚན་གོང་དུ་རྩོད་ལན་གྱི་སྐབས་སུ་ངོ་བོ་དང་ཁྱད་པར་
ལ་བཏགས་པའི་ཀུན་བརྟགས་ཀྱིས་སྟོང་བ་དེ་དགོངས་འགྲེལ་ལས་ཆོས་ཀྱི་བདག་
མེད་ཀྱི་ཡོངས་གྲུབ་ཏུ་བཤད། བྱང་སར་སྟོང་པ་དེ་ཤེས་སྒྲིབ་དག་བྱེད་ཀྱི་
ཡེ་ཤེས་ཀྱི་དམིགས་པ་མཐར་ཐུག་དང་དབུ་མའི་ལམ་གོང་ན་མེད་པར་བཤད་
ཐེག་བསྡུས་ལས་འདིའི་སྒོ་ནས་འཇུག་པ་རྣམ་པར་རིག་པ་ཙམ་དུ་འཇུག་
པར་གསུངས་པའི་ཕྱིར་སྟོང་པ་དེ་ཉན་ཐོས་སྡེ་གཉིས་ཀྱིས་མ་རྟོགས་པ་སྒྲུབ་པ་
ཡིན་ཏེ། བསྟན་བཅོས་འདི་ཉིད་ལས། བཤད་པར་བྱ་སྟེ་སྟོང་ཚུལ་འདི་
བྱང་ས་ལས་ཞེས་པ་ནས་གྲུབ་ཟིན་པ་མིན་ནོ། །ཞེས་གསུངས་པའི་ཕྱིར། དེས་ན་
ངོ་བོ་དང་ཁྱད་པར་དུ་བཏགས་པའི་ཀུན་བརྟགས་ཀྱིས་སྟོང་པ་དེ་ཁྱད་ཆོས་གསུམ་ལྡན་དུ་གསུངས་
པས་དེས་སྟོང་པ་རྟོགས་ན་གཟུང་འཛིན་རྫས་གཞན་གྱིས་སྟོང་པ་ཡང་ཚད་མས་ངེས་པ་
ཡིན་པས་ངེས་དཀའ་སླའི་ཁྱད་པར་མེད། འགའ་ཞིག་གིས་བརྟེན་ནས་ཞེས་འབྱུང་བས་

[000]
རྟོགས་ཚུལ་སྔ་ཕྱིར་བཞག་པ་ནི་གཞུང་འདི་དག་དང་འགལ་བས་མི་འཐད་དོ། །རྟོགས་
ཚུལ་ནི་སྐྱོན་མེད་དེ་འདི་ལྟར་སྔོན་པོ་གཟུང་བ་སྟེ་ཡུལ་དང་ཤེས་པ་ལས་དོན་གཞན་དུ་
འཛིན་པའི་རྟོག་པའི་ཞེན་གཞི་ཡིན་པ་རང་མཚན་གྱིས་ཡོད་པར་རིགས་པས་ཁེགས་ན་
སྔོན་པོ་ཞེན་གཞི་ཡིན་པ་སྣང་བའི་སྔོན་འཛིན་མིག་ཤེས་སྣང་ཡུལ་ལ་འཁྲུལ་བར་འགྲུབ་
པ་སྟེ་འཁྲུལ་བར་རྟོགས་སོ། །སྔོན་འཛིན་མིག་ཤེས་ལ་སྔོན་པོ་རྟོག་པའི་ཞེན་གཞིར་
རང་མཚན་གྱིས་གྲུབ་པ་སྣང་བའི་ཕྱིར་ཏེ། དེ་ལ་སྔོན་པོ་ཕྱི་རོལ་དོན་དུ་གྲུབ་
པ་སྣང་བའི་ཕྱིར། འོ་ན་དེ་ལ་སྔོན་པོ་རྫས་གཞན་དུ་མི་སྣང་བར་ཐལ། དེ་ལ་
སྔོན་པོ་རྟོག་པའི་ཞེན་གཞིར་རང་མཚན་གྱིས་གྲུབ་པ་སྣང་བའི་ཕྱིར་ཟེར་ན། ཁྱབ་
པ་མེད་དེ། ཞེན་གཞིར་རང་མཚན་གྱིས་གྲུབ་པར་སྣང་བ་དེ་ལ། རྫས་
གཞན་དུ་སྣང་བའི་སྣང་ཚུལ་ཚང་བའི་ཕྱིར་ཏེ། རྟོག་པའི་ཞེན་གཞིར་རང་མཚན་
གྱིས་གྲུབ་པར་སྣང་ཞེས་པ་ནི་སུ་ལ་ཡང་མི་ལྟོས་པར་ཁོ་རང་དེའི་ཡུལ་དུ་སོང་
བར་སྣང་བ་དེ་ཡིན་པས་སྔོན་འཛིན་མིག་ཤེས་ལ་མ་ལྟོས་པར་སྣང་བ་ཡིན་ནོ། །དེ་ཡང་ཐུན་
མོང་མ་ཡིན་པ་ཞེས་པས་རྟོག་པ་ལ་ལྟོས་པ་དེ་བཅད་དེ། སྔོན་པོ་དེ་སྔོན་པོ་ཞེས་པའི་
སྒྲ་དང་རྟོག་པའི་ཡུལ་དུ་འགྲོ་བ་དེ་དེའི་ཐུང་མོང་མ་ཡིན་པའི་སྡོད་ལུགས་ཀྱི་ངོས་ནས་སོང་
ན་གཞན་སུ་ལའང་མི་ལྟོས་དགོས་པ་ལས་དེ་ལྟར་མ་ཡིན་པ་སྒྲ་དང་རྟོག་པ་ལ་
ལྟོས་ནས་སོང་བའི་ཕྱིར། དེས་ན་གཉིས་ཀའི་སྣང་ཚུལ་ཡང་ཕྱི་དོན་སྣང་ཚུལ་དང་
ཆོས་བདག་གི་ངོ་བོར་སྣང་ཚུལ་ཡིན། འོན་ཀྱང་གཙོ་བོ་དབང་ཤེས་ལ་གཟུང་འཛིན་

[000]
རྒྱང་ཆད་དུ་སྣང་བ་དང། རྟོག་པ་ལ་ཞེན་གཞིར་ཐུན་མོང་མ་ཡིན་པའི་སྡོད་ལུགས་
ཀྱི་ངོས་ནས་གྲུབ་པར་སྣང་ཚུལ་དེ་བཞག་པའོ། །ཁ་ཅིག་གིས་སྔོན་འཛིན་མིག་
ཤེས་ལ་རྫས་ཐ་དད་དུ་སྣང་བ་མ་གཏོགས་རང་འཛིན་རྟོག་པའི་ཞེན་གཞི་རང་གི་མཚན་
ཉིད་ཀྱིས་གྲུབ་པ་མ་སྣང་ཟེར་བ་ཡོད་ཀྱང། དེ་ནི་མི་འཐད་དེ། དྲང་ངེས་ཀྱི་
གཞུང་འདིར། རྟོག་པའི་ཞེན་གཞི་ཡིན་པ་རང་མཚན་གྱིས་ཡོད་པར་རིགས་པས་
ཁེགས་ན་སྔོན་པོ་ཞེན་གཞི་ཡིན་པ་སྣང་བའི་སྔོན་འཛིན་དེ་ཞེས་གསུངས་པས་གསལ་
བར་གོ་ནུས་ལ། དབང་ཤེས་ལ་འཁྲུལ་བར་གྲུབ་ཚུལ་སྣང་ཡུལ་དང་རྟོག་པ་ལ་
འཁྲུལ་བར་གྲུབ་ཚུལ་ཞེན་ཡུལ་ཡིན་དགོས། རྩ་བའི་རྩོད་པ་འདི་འོང་
ཚུལ་ཡང་གཟུང་འཛིན་རྫས་གཞན་གྱིས་སྟོང་པ་ཆོས་ཀྱི་བདག་མེད་ཕྲ་མོ་དང་
དེར་འཛིན་པའི་བློ་ལུགས་འདིའི་ཆོས་ཀྱི་བདག་འཛིན་ཡིན་པ་གཞུང་མང་པོ་
ནས་བཤད་ཀྱང་ངོ་བོ་དང་ཁྱད་པར་དུ་བཏགས་པའི་ཀུན་བརྟགས་ཀྱིས་སྟོང་པ་ཆོས་ཀྱི་
བདག་མེད་ཕྲ་མོ་དང། དེ་རང་གི་མཚན་ཉིད་ཀྱིས་གྲུབ་པར་འཛིན་པའི་
བློ་ཆོས་ཀྱི་བདག་འཛིན་ཡིན་པ་གཞུང་གཞན་རྣམས་ལས་དངོས་སུ་བཤད་པ་མེད་པས་བོད་སྔ་
རབས་པ་དག་གིས་སེམས་ཙམ་པའི་ལུགས་འདིར་གཟུང་འཛིན་རྫས་གཞན་གྱིས་སྟོང་
པའི་སྟོང་ཉིད་མ་གཏོགས་རྟོག་པའི་ཞེན་གཞིར་རང་མཚན་གྱིས་སྟོང་པ་དེ་ཆོས་ཀྱི་
བདག་མེད་ཕྲ་མོ་ཡིན་པ་འཇོག་མི་ཤེས་པར་བརྟེན། རྗེ་ཐམས་ཅད་མཁྱེན་
པས་རང་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་པས་སྟོང་པ་ཆོས་ཀྱི་བདག་

[000]
མེད་ཕྲ་མོ་དང་དེར་འཛིན་པའི་བློ་ཆོས་ཀྱི་བདག་འཛིན་ཡིན་པ་དགོངས་འགྲེལ་ལས་
བསྟན་ཅིང། དེ་བཞིན་དུ་འཕགས་པ་ཐོགས་མེད་ཀྱི་བྱང་ས་དང་བསྡུ་བ་ཐེག་བསྡུས་ཀྱི་
གཞུང་རྣམས་ཀྱིས་བསྒྲུབས་ནས་ལུགས་འདིར་རྟོག་པའི་ཞེན་གཞིར་རང་མཚན་གྱིས་མ་གྲུབ་པ་ཆོས་
ཀྱི་བདག་མེད་དུ་བཤད་པ་ལ། སྔ་རབས་པ་ཁ་ཅིག་གིས་ངོ་བོ་དང་ཁྱད་པར་དུ་
བཏགས་པའི་ཀུན་བརྟགས་ཀྱིས་སྟོང་པ་ཆོས་ཀྱི་བདག་མེད་ཕྲ་མོ་མ་ཡིན་ཏེ། དེ་
ལ་གཟུང་འཛིན་རྫས་གཞན་བཀག་པའི་ནུས་པ་མེད་པའི་ཕྱིར་ཞེས་རྩོད་པ་ན་
ལན་དུ་རྗེ་ཐམས་ཅད་མཁྱེན་པས་དེ་ཆོས་ཀྱི་བདག་མེད་ཕྲ་མོ་ཡིན་ལུགས་དང་དེ་ལ་རྫས་
གཞན་བཀག་པའི་ནུས་པ་ཡོད་ཚུལ་དགོངས་འགྲེལ་དང་བྱང་ས་བསྡུ་བ་ཐེག་བསྡུས་ཀྱི་
གཞུང་རྣམས་ཀྱིས་བསྒྲུབས་པ་ཡིན་ནོ། །གངས་ཅན་ཤིང་རྟའི་སྲོལ་འབྱེད་ཙོང་ཁ་པ་ཞེས་
རྗེ་ཐམས་ཅད་མཁྱེན་པར་གངས་ཅན་གྱི་ཤིང་རྟ་ཆེན་པོའི་མཚན་གསོལ་བའི་རྒྱུ་མཚན་
ཡང་རྟོག་པའི་ཞེན་གཞིར་རང་མཚན་གྱིས་གྲུབ་པས་སྟོང་པ་ལུགས་འདིར་ཆོས་ཀྱི་བདག་མེད་ཕྲ་
མོ་ཡིན་པ་གསར་དུ་སྲོལ་ཕྱེ་བས་ཡིན་གསུངས། རྟོག་པའི་ཞེན་གཞིར་རང་མཚན་
གྱིས་སྟོང་པ་ངེས་པ་ན་སྔོན་འཛིན་མིག་ཤེས་འཁྲུལ་བར་འགྲུབ་སྟེ། སྔོན་འཛིན་དེ་
ལ་རྟོག་པའི་ཞེན་གཞི་རང་གི་མཚན་ཉིད་ཀྱིས་གྲུབ་པར་སྣང་བའི་ཕྱིར་ཞེས་རང་ལུགས་
ཀྱིས་རྟགས་བཀོད་པ་ལ། འོ་ན་རྣམ་ཤེས་རྟོག་པའི་ཞེན་གཞི་ཡིན་པ་དེ་དོན་དམ་པར་གྲུབ་
པ་རིགས་པས་ཁེགས་པ་ན་རྣམ་ཤེས་དེ་སྣང་བའི་རང་རིག་མངོན་སུམ་དེ་ཡང་སྣང་ཡུལ་
ལ་འཁྲུལ་བར་འགྲུབ་སྟེ། རང་རིག་ལ་རྣམས་ཤེས་དེ་སྣང་བ་ན་རང་མཚན་གྱིས་

[000]
གྲུབ་པར་སྣང་བའི་ཕྱིར་རོ་ཞེས་ཁ་ཅིག་གིས་རྣམ་ཤེས་ཉམས་མྱོང་གི་རང་རིག་ལ་རྣམ་
ཤེས་རྟོག་པའི་ཞེན་གཞི་རང་མཚན་གྱིས་གྲུབ་པ་སྣང་བར་བསམས་ནས་བརྩོད་པ་ཡིན་
དེ་ཡང་རྣམ་ཤེས་རང་འཛིན་རྟོག་པའི་ཞེན་གཞིར་རང་མཚན་གྱིས་
གྲུབ་པར་རིགས་པས་ཁེགས་པ་ན། རྣམ་ཤེས་ཞེན་གཞི་དེར་སྣང་
བའི་རང་རིག་དེ་སྣང་ཡུལ་ལ་འཁྲུལ་བར་གྲུབ་ཏེ། རང་རིག་
ལ་ཞེན་གཞི་དེར་སྣང་བ་ན་རང་གི་མཚན་ཉིད་ཀྱིས་གྲུབ་པར་སྣང་
བའི་ཕྱིར། འདོད་ན། རྣམ་ཤེས་ཉམས་མྱོང་གི་རང་རིག་དེ་ལ་གཉིས་
སྣང་དང་འཁྲུལ་སྣང་ཡོད་པར་ཐལ། དེ་རང་གི་སྣང་ཡུལ་ལ་འཁྲུལ་
བར་གྲུབ་པའི་ཕྱིར། འདོད་ན། རང་རིག་དེ་རྣམ་ཤེས་ལ་གཉིས་སྣང་
ནུབ་པའི་སྒོ་ནས་མྱོང་བྱེད་དུ་སྐྱེ་བ་མ་ཡིན་པར་ཐལ། འདོད་པའི་
ཕྱིར། འདོད་ན། རྣམ་ཤེས་དེ་རང་ཉམས་མྱོང་གི་རང་རིག་མངོན་
སུམ་གྱི་ངོ་བོར་མྱོང་ཙམ་དུ་རང་མཚན་གྱིས་མ་གྲུབ་པར་ཐལ་
འདོད་ན། གཞན་དབང་གི་གཙོ་བོ་ཤེས་པ་བདེན་པར་གྲུབ་པ་
རང་མྱོང་རང་རིག་མངོན་སུམ་གྱིས་གྲུབ་པའི་རྣལ་འབྱོར་སྤྱོད་པའི་གྲུབ་
མཐའ་དོར་རིགས་པར་ཐལ་ལོ་ཞེས་རྩོད་
རང་ལུགས་རྣམ་ཤེས་ཉམས་མྱོང་གི་རང་རིག་ལ་རྣམ་ཤེས་རྟོག་པའི་ཞེན་གཞི་རང་མཚན་
གྱིས་གྲུབ་པར་མི་སྣང་སྟེ། དེ་ལྟར་ན་དེ་ལ་ལུགས་འདིའི་དགག་བྱ་སྣང་དགོས་པ་ལས་
དེ་མི་སྣང་སྟེ་རང་རིག་ཡིན་པའི་ཕྱིར། ཁྱབ་སྟེ། རང་རིག་ནི་ཤེས་པ་ཁོ་ན་
ལ་དམིགས་ཀྱི་ཕྱི་རོལ་གྱི་ཡུལ་ལ་མ་དམིགས་པས་རྣམ་ཤེས་ཉམས་མྱོང་གི་རང་རིག་ཀྱང་
རྣམ་ཤེས་གཅིག་པོ་ལ་དམིགས་ཀྱི་དེ་ལས་གཞན་པའི་ཆོས་ལ་དམིགས་ན་ཁ་ཕྱིར་ལྟས་
ཀྱི་ཤེས་པར་འགྱུར་བའི་ཕྱིར། ཁ་ཅིག་གིས་རྣམ་ཤེས་ཉམས་མྱོང་གི་རང་རིག་ལ་
དེ་རྟོག་པའི་ཞེན་གཞི་རང་མཚན་གྱིས་གྲུབ་པར་སྣང་ཞིང། རྣམ་ཤེས་རྟོག་པའི་ཞེན་
གཞི་ཡིན་པ་དོན་དམ་པར་གྲུབ་པ་ཁེགས་པ་ན་དེ་སྣང་བའི་རང་རིག་སྣང་ཡུལ་ལ་འཁྲུལ་བ་
དེ་གྲུབ་དགོས་ཤིང། དེ་ལྟར་ན་རྣམ་ཤེས་དེ་མྱོང་བའི་ངོ་བོར་རང་མཚན་གྱིས་གྲུབ་པ་
མེད་པས་རྣལ་འབྱོར་སྤྱོད་པ་སྟེ་སེམས་ཙམ་པའི་གྲུབ་པའི་མཐའ་དོར་བ་འགྱུར་རོ་ཞེས་རྩོད་
རྣམ་ཤེས་མྱོང་བའི་ངོ་བོར་རང་མཚན་གྱིས་གྲུབ་ཅེས་པ་ནི། རྣམ་ཤེས་དེ་རང་ཉམས་
སུ་མྱོང་བའི་རང་རིག་ལ་སྣང་བ་ལྟར་གྲུབ་པས་བཞག་པ་ཡིན། འོ་ན་རྣམ་ཤེས་དེ་སྣང་
བ་ལྟར་གྲུབ་པར་ཐལ། རང་ཉམས་སུ་མྱོང་བའི་རང་རིག་ལ་སྣང་བ་ལྟར་གྲུབ་པའི་ཕྱིར་
ཟེར་ན་མ་ཁྱབ་བོ། །མྱོང་བའི་ངོ་བོར་རང་མཚན་གྱིས་གྲུབ་པའི་དོན་ནི་མྱོང་བའི་ངོ་བོ་
སྟེ་རྣམ་ཤེས་དང་མྱོང་བྱེད་རང་རིག་གཉིས་ངོ་བོ་གཅིག་དང། རང་མཚན་གྱིས་གྲུབ་ཅེས་པ་

[000]
རྣམ་ཤེས་དེ་རང་རིག་ལ་སྣང་བ་ན་འཁྲུལ་བའི་ཆ་གཏན་ནས་མེད་པས་གྲུབ་པ་ཡིན་པའི་
ཕྱིར། སེམས་ཙམ་པའི་ལུགས་ལ་ཤེས་པ་གང་འདྲ་ཞིག་ཡིན་ཡང་རང་ཉམས་སུ་མྱོང་བའི་
རང་རིག་གིས་གྲུབ་པས་ཁྱབ། དེ་ལྟར་མ་ཁྱབ་ན། རྣལ་འབྱོར་སྤྱོད་པའི་གྲུབ་མཐའི་
རྩ་བ་དེ་རླགས་པ་ཡིན་ནོ། །འོ་ན་སེམས་ཙམ་པའི་གྲུབ་མཐའི་རྩ་བ་གང་ཡིན་ཞེ་ན་
དེའི་ལུགས་ལ་ཆོས་ཐམས་ཅད་ཡོད་པ་རང་རིག་གིས་གྲུབ་ཅིང་དེ་ཡང་ཕྱི་དོན་མེད་པ་རང་
རིག་གིས་གྲུབ། རང་རིག་གིས་ཕྱི་དོན་མེད་པ་མ་རྟོགས་ཀྱང་དེ་མེད་པ་རྟོགས་པའི་བློ་
ཡོད་པ་སྒྲུབ་མཁན་གྱི་ཚད་མ་རང་རིག་གཞག་དགོས་པས་རང་རིག་གིས་ཕྱི་དོན་མེད་
པ་གྲུབ་བོ། །དེས་ན་རང་རིག་མེད་ན་ཆོས་གང་ཡང་ཡོད་པ་འཇོག་མི་ཤེས་པས་ཆོས་
ཐམས་ཅད་ཀྱི་རྩ་བ་རང་རིག་ལ་ཐུག་པ་ཡིན་ཏེ། དབུ་མ་འཇུག་པ་ལས་
གལ་ཏེ་གཟུང་མེད་འཛིན་པ་ཉིད་བྲལ་ཞིང། །གཉིས་ཀྱིས་སྟོང་བའི་གཞན་དབང་དངོས་ཡོད་
ན། །འདི་ཡི་ཡོད་པ་གང་གིས་ཤེས་པར་འགྱུར། །མ་བཟུང་བ་ཡང་ཡོད་ཅེས་བྱར་མི་
རུང། དེ་ཉིད་ཀྱིས་དེ་མྱོང་བར་གྲུབ་མ་ཡིན། །ཞེས་སེམས་ཙམ་པས་རང་རིག་ཁོ་
ནས་གཞན་དབང་དེ་འཛིན་པར་གསུངས་པ་ལ་དཔལ་ལྡན་ཟླ་བས་དགག་པ་མཛད་པའི་ཕྱིར་
རོ། །རྩོད་པ་དེའི་སྐྱོན་མེད་དེ་རང་རིག་ཁ་ནང་བལྟས་ཀྱི་ཤེས་པ་ཡིན་པས་དེ་ལ་རྣམ་
ཤེས་རྟོག་པའི་ཞེན་གཞི་ཡིན་པ་མི་སྣང་ལ། སྔོན་འཛིན་གཉིས་སྣང་ཅན་གྱི་ཤེས་
པ་ཡིན་པས་དེ་ལ་སྔོན་པོ་ཕྱི་རོལ་ཏུ་ཞེན་པའི་ཞེན་གཞི་ཡིན་པ་སྣང་བའི་ཕྱིར་ཏེ་
ཞེན་གཞི་ཡིན་པ་དེ་ཡུལ་དང་ཡུལ་ཅན་ཐ་དད་ཀྱི་གཉིས་སྣང་ནུབ་པའི་རང་རིག་ལ་

[000]
སོགས་པར་འཆར་དུ་མི་རུང་ཡང་ཡུལ་སྔོན་པོ་སྣང་བའི་གཉིས་སྣང་ཅན་གྱི་སྔོན་འཛིན་ལ་སྣང་
བ་མི་འགལ་བའི་ཕྱིར། རྟོག་པའི་ཞེན་གཞི་དེ་གཉིས་སྣང་ཅན་གྱི་ཤེས་པ་མིན་པ་
ལ་མི་སྣང་སྟེ། དེ་སྣང་བ་ན་ངེས་པར་གཉིས་སྣང་ཡོད་དགོས་པའི་ཕྱིར་ཏེ་
ཞེན་གཞི་དེའི་དོན་སྤྱི་འཆར་བ་ན་ངེས་པར་གཉིས་སྣང་ཡོད་དགོས་པའི་ཕྱིར། ཞེན་གཞི་ཡིན་
པ་དེ་སྣང་བ་ན་རྟོག་པ་དེ་ལ་གཉིས་སྣང་ཡོད་དགོས་པའི་རྒྱུ་མཚན་ནི། ཞེན་གཞི་
དེའི་དོན་སྤྱི་འམ་སྒྲ་སྤྱི་རྟོག་པ་ལ་འཆར་ན་ངེས་པར་གཉིས་སྣང་གི་རྣམ་པ་ཅན་དུ་
འཆར་བའི་ཕྱིར་རོ། །འདི་ཤེས་པ་ལ་མཚུངས་པ་མ་ཡིན་ཏེ་རྟོག་པ་ལ་སྤྱི་འཆར་
བ་ནའང་མྱོང་ཙམ་གྱི་རྣམ་པ་ཅན་དུ་འཆར་བའི་ཕྱིར་རོ་ཞེས་པ་ནི། རྟོག་པའི་
ཞེན་གཞི་ཡིན་པ་དེའི་དོན་སྤྱི་རྟོག་པ་ལ་འཆར་བ་ན་ངེས་པར་གཉིས་སྣང་ཡོད་དགོས་པ་
འདི་ཤེས་པ་ལ་མི་མཚུངས་ཏེ། ཤེས་པ་འཛིན་པའི་རྟོག་པ་ལ་ཤེས་པའི་དོན་སྤྱི་
འཆར་བ་ན་གཉིས་སྣང་ཡོད་མི་དགོས་པའི་ཕྱིར། དེ་ཡང་ཤེས་པ་རང་འཛིན་པའི་
རྟོག་པ་ལ་སྣང་བ་ན་ཤེས་པའི་དོན་སྤྱི་དེ་ཡང་མྱོང་ཙམ་གྱི་རྣམ་པ་འཆར་ཏེ་
རང་འཛིན་རྟོག་པ་ལ་ཤེས་པའི་སྤྱི་དེ་ཤེས་པའི་རྣམ་པ་ཅན་དུ་འཆར་བའི་ཕྱིར་
ཏེ། ཤེས་པ་དེ་ཡུལ་མྱོང་ཙམ་དང་རིག་ཙམ་གང་ཞིག་རང་འཛིན་རྟོག་
པ་ལ་ཤེས་པ་དང་དེའི་སྤྱི་གཉིས་གཅིག་ཏུ་སྣང་བའམ་འདྲ་བར་སྣང་བས་རྟོག་པ་ལ་
ཤེས་པའི་སྤྱི་འཆར་བ་ན་མྱོང་ཙམ་གྱི་རྣམ་པ་ཅན་དུ་འཆར་བ་ཡིན་ནོ། །
ཁ་ཅིག་གིས་ཤེས་པའི་སྤྱི་རྟོག་པ་ལ་སྣང་བ་ན་གཉིས་སྣང་གི་རྣམ་པ་ཅན་དུ་

[000]
འཆར་དགོས་པར་ཐལ། རྟོག་པ་རང་ཉིད་ལ་གཉིས་སྣང་ཡོད་པའི་ཕྱིར་ཞེ་ན། མ་
ཁྱབ་སྟེ། རྟོག་པ་ལ་གཉིས་སྣང་ཡོད་པ་དང་ཡུལ་དེ་གཉིས་སྣང་གི་རྣམ་པ་འཆར་
ཚུལ་མི་གཅིག་པ་སྟེ་སོ་སོ་ཡིན། གལ་ཏེ་སྔོན་པོ་རྟོག་པའི་ཞེན་གཞི་ཡིན་པ་དེ་
རྟོག་པའི་དབང་གིས་བཞག་པ་ཡིན་པའི་ཕྱིར་རྟོག་བྲལ་ལ་མི་སྣང་ངོ་སྙམ་ན་ཞེས་པའི་
དོན་ནི། གོང་དུ་སེམས་ཙམ་པས་རྟོག་པའི་ཞེན་གཞི་ཡིན་པ་དེ་སྔོན་འཛིན་ལ་སྣང་
བ་ཁས་ལེན་པ་ན། གལ་ཏེ་མདོ་སྡེ་པས་སྔོན་པོ་རྟོག་པའི་ཞེན་གཞི་ཡིན་པ་དེ་
རྟོག་པས་བཞག་པ་ཙམ་ཡིན་པའི་ཕྱིར་རྟོག་བྲལ་ཏེ་སྔོན་འཛིན་མངོན་སུམ་ལ་མི་སྣང་སྟེ་
རྟོག་བཏགས་ཡིན་པའི་ཕྱིར། ཁྱབ་སྟེ། རྟོག་པའི་སྣང་ཡུལ་དང་རྟག་པ་དོན་གཅིག་
པའི་ཕྱིར་སྙམ་ན། མདོ་སྡེ་པའི་ལུགས་ལ་དེ་ལྟར་ཡིན་ཡང་འདིར་སེམས་ཙམ་པས་
སྔོན་འཛིན་ཚད་མ་འཁྲུལ་ཤེས་སུ་འདོད་པས་ཁྱབ་པ་མེད་དེ། སྒྱུ་མ་རྟ་གླང་
ཡིན་པ་རྟོག་བཏགས་ཙམ་ཡིན་ཡང་རྟོག་བྲལ་མངོན་སུམ་ལ་སྣང་བའི་ཕྱིར་རོ། །
ཡང་འདི་ཤེས་པ་ལ་མཚུངས་པ་མ་ཡིན་ཏེ་ཞེས་པའི་དོན་འགྲེལ་ཚུལ་ལ་གཉིས་ལས་
དང་པོ་ནི། སྤྱིར་གཞི་གྲུབ་ན་རྟོག་པས་རྟོགས་པའི་ཡུལ་ཡིན་པས་ཁྱབ་པས་
ཤེས་པ་རྟོགས་པའི་རྟོག་པ་ཡོད་པར་གྲུབ་ལ། དེ་འདྲའི་ཤེས་པ་རྟོགས་པའི་རྟོག་པས་
རང་ཡུལ་ཤེས་པ་དེ་རྟོགས་པ་ན་མྱོང་བ་གསལ་རིག་གི་ཆ་དེ་རྟོགས་ཤིང་རང་ལ་ཤེས་པ་
དེའི་དོན་སྤྱི་སྣང་ཡང་དོན་སྤྱི་དེ་མྱོང་བ་གསལ་རིག་དང་འདྲ་བར་སྣང་བ་ཙམ་མ་གཏོགས་
ཡུལ་ཡུལ་ཅན་རྒྱང་ཆད་ལྟ་བུར་མི་སྣང་ལ། ཤེས་པ་རྟོག་པའི་ཞེན་གཞི་ཡིན་

[000]
པ་དེ་སྣང་བ་ན་ངེས་པར་གཉིས་སྣང་གི་རྣམ་པ་ཅན་དུ་འཆར་དགོས་པས་ཤེས་པ་དང་མི་མཚུངས་ཞེས་འགྲེལ་
གཉིས་པ་ལྟར་ན་སྔོན་འཛིན་མིག་ཤེས་ལྟ་བུ་རང་ཉམས་སུ་མྱོང་བའི་རང་རིག་གིས་མྱོང་ཚུལ་
རྟོག་པ་ལ་འཆར་བ་ན་མྱོང་ཙམ་མམ་གཉིས་སྣང་ནུབ་པའི་རྣམ་པ་ཅན་དུ་འཆར་བ་མ་གཏོགས་
དེ་འདྲའི་རྟོག་པ་དེ་ལ་དེ་ལས་གཞན་པའི་སྣང་ཚུལ་མེད་པའི་ཕྱིར། རྟོག་པ་དེ་ལ་དེ་འདྲའི་
དོན་སྤྱིའི་རྣམ་པ་འཆར་ཡང་གཉིས་སྣང་ནུབ་པ་དང་དབྱེར་མེད་གཅིག་ཏུ་ཆུ་དང་འོ་མ་འདྲེས་
པ་ལྟར་སྣང་བས་དོན་སྤྱི་དེ་གཉིས་སྣང་ནུབ་པ་ལས་གཞན་དུ་མི་སྣང་བའི་ཕྱིར་ཞེས་འགྲེལ་
ཞིང། དེའི་མཇུག་ཏུ་རྟོག་པ་ལ་གཉིས་སྣང་ངེས་པར་ཡོད་པས་མཚུངས་སོ་ཞེས་སྨྲ་མི་
ནུས་ཏེ། །ཞེས་གསུངས་པ་དང་འབྲེལ་ན་ཕལ་ཆེར་འཐད་སྙམ། དེས་ན་ངོ་བོ་དང་ཁྱད་
པར་དུ་བཏགས་པའི་ཀུན་བརྟགས་ཀྱིས་སྟོང་པ་ཡོངས་གྲུབ་ཏུ་དགོངས་འགྲེལ་ལས་གསུངས་པ་དེ་ལ་
གཟུང་འཛིན་རྫས་གཞན་བཀག་པ་མེད་པ་ཡང་མིན་ནོ་ཞེས་པ་ནི། གོང་དུ་རྣམ་
རིག་ཙམ་དུ་འཇུག་ཚུལ་བཤད་པ་རྣམས་ཀྱི་དོན་བསྡུ་ཡིན། སྔོན་པོ་རྟོག་པའི་ཞེན་གཞིར་
རང་མཚན་གྱིས་སྟོང་པ་རྟོགས་ན་གཟུང་འཛིན་རྫས་གཞན་དང་སྔོན་འཛིན་མིག་ཤེས་
འཁྲུལ་ཤེས་སུ་རྟོགས་པ་དང། དེ་ལ་གཟུང་འཛིན་རྫས་གཞན་བཀག་པའི་ནུས་པ་ཡོད་
ཚུལ་བཤད་ཟིན་པ་དེས་ན་ངོ་བོ་དང་ཁྱད་པར་དུ་བཏགས་པའི་ཀུན་བརྟགས་ཀྱིས་
སྟོང་པ་མདོ་སྡེ་དགོངས་འགྲེལ་ལས་གསུངས་པ་དེ་ལ་གཟུང་འཛིན་རྫས་གཞན་བཀག་པ་
མེད་པ་ཡང་མིན་ནོ་སྟེ་བཀག་པའི་ནུས་པ་ཡོད་ཅེས་པའི་དོན་ཡིན། དཔེ་ཕལ་ཆེར་
ནང་ཡིན་ནོ་ཞེས་ཡོད་ཀྱང་མིན་ནོ་ཞེས་པ་ཉིད་དག་པ་ཡིན། སྤྱིར་ཀུན་

[000]
བརྟགས་ལ་སྤྱི་མཚན་ཐམས་ཅད་དང་ནམ་མཁའ་ལ་སོགས་པ་དུ་མ་ཞིག་ཡོད་ཀྱང་ཞེས་པའི་དོན་
སྤྱིར་མིང་བརྡས་བཞག་པའི་སྤྱི་མཚན་ཐམས་ཅད་དང་མིང་བརྡས་མ་བཞག་པའི་ནམ་
མཁའ་ལ་སོགས་པ་དུ་མ་ཞིག་ཡོད་ཀྱང་ཞེས་སྦྱར་ན་འབྲེལ་ཆེ་བར་གསུངས།དེ་ལྟར་
མ་ཡིན་ན་སྤྱིར་ཀུན་བརྟགས་ལ་སྤྱི་མཚན་ཐམས་ཅད་ཅེས་པའི་ཁོངས་སུ་ནམ་མཁའ་སོགས་
གཏོགས་པས་ཕྱི་མ་ནམ་མཁའ་སོགས་ཞེས་སྨྲ་ན་ཟློས་སྐྱོན་དུ་འགྱུར་བའི་ཕྱིར་
ཕྱི་རོལ་ལ་ལྟོས་པའི་གཟུང་འཛིན་འགོག་པ་ནི་ཐེག་བསྡུས་སུ་རྨི་ལམ་དང་གཟུགས་བརྙན་
ལ་སོགས་པའི་རིགས་པ་དང། ཉི་ཤུ་པར་རྡུལ་ཆ་མེད་འགོག་པའི་རིགས་པ་དང། ཆོས་ཀྱི་
གྲགས་པས་གཟུང་འཛིན་གྱི་མཚན་ཉིད་སྐྱེས་ལ་འདྲ་བ་འགོག་པའི་རིགས་པ་དང་
ཕྱོགས་གླང་གིས་རྡུལ་འདུས་པ་དང་ཕྲ་རབ་གཟུང་དོན་ཡིན་པ་འགོག་པའི་རིགས་པ་རྣམས་
ཡིན་ནོ། །ཞེས་པའི་དོན་རྣམས་རིམ་བཞིན་བཤད་ན། ཕྱི་རོལ་འགོག་པའི་རིགས་
པའམ་གཟུང་འཛིན་རྫས་གཅིག་ཏུ་སྒྲུབ་པའི་རིགས་པ་ནི་ཐེག་བསྡུས་ལས་ནང་གི་སྐྱེ་མཆེད་དྲུག་
རྨི་ལམ་ལྟ་བུ་དང་ཕྱིའི་སྐྱེ་མཆེད་དྲུག་གཟུགས་བརྙན་ལྟ་བུར་གཞན་དབང་སྒྱུ་མ་དང་འདྲ་བར་
བཤད་པའི་སྐབས་སུ་གསུངས་པ་དེ་ཡིན། སློབ་དཔོན་དབྱིག་གཉེན་གྱིས་ཉི་ཤུ་པར་ཆ་མེད་
འགོག་པའི་རིགས་པ་གསུངས་ལ། དེ་ཡང་ཆ་མེད་འགོག་པའི་རིགས་པ་དེ་ཕྱི་རོལ་འགོག་
པའི་རིགས་པ་ཡིན་ཏེ། ཆ་མེད་བསགས་པའི་རགས་པ་ཡོད་པ་ཕྱི་རོལ་དོན་དུ་གྲུབ་པ་ཡོད་ཚུལ་
ཡིན་པའི་ཕྱིར། ཉན་ཐོས་སྡེ་གཉིས་དང་མུ་སྟེགས་པས་རྡུལ་ཕྲ་རབ་དེ་ཤར་ནུབ་ཀྱི་
ཆ་དང་སྟེང་འོག་གི་ཆ་མེད་པས་ཆ་མེད་དུ་འདོད་ཅིང་ཆ་མེད་ཀྱིས་བརྩམས་པའི་གཟུགས་

[000]
རགས་པ་ཁས་བླངས་པས་ཕྱི་དོན་བཞེད་ཀྱང། དེ་དང་མིག་ཤེས་གཉིས་རྫས་གཅིག་མ་ཡིན་
ཏེ། དེའི་རྩོམ་གཞིར་གྱུར་པའི་རྡུལ་ཆ་མེད་དེ་མིག་ཤེས་ཀྱི་ཡུལ་དུ་བྱེད་མི་ཐུབ་པའི་
ཕྱིར་ཏེ། ཆ་མེད་ཡིན་པའི་ཕྱིར། རྡུལ་ཕྲ་རབ་དེ་ལ་ཤར་ལ་སོགས་པའི་ཆ་ཡོད་
ན་ཆ་བཅས་སམ་རགས་པ་ཡིན་དགོས་ཏེ། ཇི་སྲིད་ཤར་ལ་སོགས་པ་ཆ་དང་མ་བྲལ་བར་
དེ་སྲིད་དུ་ནི་རྡུལ་ཕྲ་བའི་ཡང་མཐར་ཐུག་པ་འཇོག་མི་ནུས་སོ། །ཆོས་ཀྱི་གྲགས་པའི་
གཟུང་འཛིན་གྱི་མཚན་ཉིད་སྐྱེས་ལ་འདྲ་བ་འགོག་པའི་རིགས་པ་ནི། ཉན་ཐོས་
སྡེ་པས་ཕྱི་དོན་ཡོད་པའི་སྒྲུབ་བྱེད་དུ་གཟུང་འཛིན་གྱི་མཚན་ཉིད་སྐྱེས་ལ་འདྲ་བ་སྒྲུབ་
པའི་རིགས་པ་དེ་ཉིད་ཆོས་ཀྱི་གྲགས་པས་འགོག་པས་ན་གཟུང་འཛིན་གྱི་མཚན་ཉིད་
སྐྱེས་ལ་འདྲ་བ་འགོག་པའི་རིགས་པ་ཟེར། དེ་ཡང་ཉན་ཐོས་སྡེ་པའི་ཕྱི་དོན་སྒྲུབ་
པའི་རིགས་པ་ནི། སྔོན་འཛིན་མིག་ཤེས་ཆོས་ཅན། ཕྱི་རོལ་དོན་དུ་གྱུར་པའི་
སྔོན་པོ་མྱོང་བར་འགྱུར་བ་ཡིན་ཏེ། དེ་ལས་སྐྱེས་ཤིང་དེ་དང་འདྲ་བའི་ཕྱིར་
ཞེས་དེ་ལས་སྐྱེས་ཤིང་དེ་དང་འདྲ་བ་དེ་ཕྱི་དོན་ཡོད་པ་སྒྲུབ་པའི་རིགས་པར་བཞེད་
སྔོན་པོ་དེའི་དམིགས་རྐྱེན་ཡིན་པས་སྔོན་འཛིན་མིག་ཤེས་སྔོན་པོ་དེ་ལས་སྐྱེས་པ་དང་སྔོན་པོའི་རྣམ་པ་ཅན་ཡིན་
པས་དེ་དང་འདྲ་བར་འདོད། ཕྱི་དོན་སྒྲུབ་པའི་རིགས་པ་དེ་དཔལ་ལྡན་ཆོས་གྲགས་ཀྱིས་
འགོག་ཚུལ་ལ། སློབ་དཔོན་ལྷ་དབང་བློ་དང་བྲམ་ཟེ་ཆེན་མོས་འགོག་ཚུལ་
གཉིས་ཡོད་ཀྱང་གཙོ་བོ་ནི། སྔོན་འཛིན་དྲན་པའི་དྲན་པ་ཆོས་ཅན། ཕྱི་རོལ་
དོན་དུ་གྱུར་པའི་སྔོན་འཛིན་མྱོང་བར་འགྱུར་བར་ཐལ། དེ་ལས་སྐྱེས་ཤིང་དེ་དང་འདྲ་བའི་

[000]
ཕྱིར། རྟགས་དེར་ཐལ། སྔོན་འཛིན་དེ་སྔོན་པོ་ལས་སྐྱེས་པ་བཞིན་སྔོན་འཛིན་དྲན་
པ་ཡང་སྔོན་འཛིན་ལས་སྐྱེས། དེ་སྔོན་པོའི་རྣམ་པ་ཅན་ཡིན་པ་ལྟར་དྲན་པ་དེ་ཡང་སྔོན་
འཛིན་གྱི་རྣམ་པ་ཅན་ཡིན་པའི་ཕྱིར་རོ། །མཁས་གྲུབ་ཊཱིཀ་ཆེན་ལས། སྔོན་འཛིན་
མྱོང་བ་ཆོས་ཅན། རྟགས་བསལ་གོང་དང་འདྲ་ལ་རིགས་པ་འདི་ཟབ་པར་གསུངས་
དེ་ཡང་རང་ལུགས་ཤེས་པ་ལ་ཕྱི་དོན་གྱི་ཐ་སྙད་མི་བྱེད་ཀྱང་ཉན་ཐོས་སྡེ་གཉིས་
ལྟར་ན་ཕྱི་རོལ་དོན་དུ་གྱུར་པའི་ཤེས་པ་མྱོང་བར་ཐལ། དེ་ལས་སྐྱེས་ཤིང་དེ་དང་འདྲ་བའི་
ཕྱིར་ཞེས་ཁྱབ་བསྒྲིགས་བཏང་བ་ཡིན། སློབ་དཔོན་ཕྱོགས་ཀྱི་གླང་པོས་རྡུལ་ཆ་
མེད་དུ་མ་འདུས་པའི་ཆ་ཅན་བུམ་པ་སོགས་དང་རྡུལ་ཕྲ་རབ་མིག་ཤེས་ཀྱི་གཟུང་དོན་ཏེ་དམིགས་
རྐྱེན་ཡིན་པ་འགོག་པའི་རིགས་པ་རྣམས་ཡིན་ནོ། །ཡུམ་གྱི་མདོ་ནས་མེད་ཅེས་གསུངས་པ་
ཐམས་ཅད་ཀྱིས་ཀུན་བརྟགས་འགོག་པ་ཐེག་བསྡུས་ལས་གསུངས་པ་རྣམས་ལ་དགོངས་འགྲེལ་གྱི་ཀུན་
བརྟགས་འགོག་ཚུལ་འདི་མི་ཤེས་ན། གཟུང་འཛིན་རྫས་གཞན་གྱི་ཀུན་བརྟགས་ཁོ་ན་
ལ་བཤད་པས་རྣལ་འབྱོར་སྤྱོད་པ་བ་དག་གི་ལུགས་ལ་ཡང་ཆེས་མི་རིགས་པ་དུ་མ་ཞིག་
སྨྲ་དགོས་ལ་ཞེས་སོགས་ཀྱི་དོན་ནི། ལུགས་འདིར་ངོ་བོ་དང་ཁྱད་པར་དུ་བཏགས་པའི་ཀུན་
བརྟགས་ཀྱིས་སྟོང་པ་ངེས་པར་ཁས་ལེན་དགོས་པ་མ་གཏོགས་གཟུང་འཛིན་རྫས་གཞན་གྱིས་
སྟོང་པ་གཅིག་པོ་ཆོས་ཀྱི་བདག་མེད་དུ་འདོད་ན་ཡུམ་རྒྱས་འབྲིང་བསྡུས་གསུམ་ལས་གཟུགས་མེད་སྒྲ་མེད་
ཅེས་སོགས་ཐམས་ཅད་རྫས་གཞན་མེད་པ་ཤ་སྟག་ལ་དགོངས་ཞེས་སྨྲས་ན་རྣལ་འབྱོར་པ་སེམས་
ཙམ་པའི་ལུགས་ལ་ཆེས་མི་རིགས་པ་དུ་མ་ཞིག་སྨྲ་དགོས་ཤིང། གཞན་ཡང་ཡུམ་གྱི་

[000]
མདོ་ནས་རྟག་པའང་མ་ཡིན་མི་རྟག་པ་ཡང་མིན་པར་གསུངས་པ་རྣམས་ཀྱང་རང་འཛིན་རྟོག་པའི་
ཞེན་གཞིར་རང་གི་མཚན་ཉིད་ཀྱིས་གྲུབ་པའི་རྟག་པ་མ་ཡིན་མི་རྟག་པ་ཡང་མིན་
ཞེས་སྦྱར་ན་འགྲིགས་ཀྱི་གཞན་དུ་ན་རྟག་མི་རྟག་གང་དུ་ཡང་གཟུང་ས་མེད་པར་
གསུངས་པ་རྣམས་སྦྱོར་ས་མི་བརྙེད་པས་སེམས་ཙམ་པའི་ལུགས་ལ་དགོངས་གཞི་བཤད་པ་ཤིན་ཏུ་
དཀའོ། །དགོངས་འགྲེལ་གྱི་ཀུན་བརྟགས་འགོག་ཚུལ་འདི་མི་ཤེས་པས་སྨྲ་མི་རིགས་པ་
དུ་མ་ཞིག་སྨྲ་དགོས་འབྱུང་བ་དེའི་ཕྱིར་བོད་སྔ་རབས་པ་དག་གིས་གང་དུ་ཡང་གཟུང་ས་མེད་པ་སྟེ་
རྟག་མི་རྟག་དང་ཡོད་པའང་མིན་མེད་པ་ཡང་མིན་པར་གསུངས་པ་འཕགས་པའི་མཉམ་གཞག་གི་
ངོར་དང། འདི་མི་རྟག་པ་དང་འདི་རྟག་པ་མིན་ཞེས་སོ་སོར་ཕྱེ་ནས་གཟུང་ས་ཡོད་པར་
གསུངས་པ་རྗེས་ཐོབ་ཀྱི་གནས་སྐབས་ལ་དགོངས་སོ་ཞེས་སྨྲ་བ་ནི་ཟེར་རྒྱུས་ཕོངས་པ་ཡིན་ནོ། །
གཉིས་པ་དེ་ལ་རྩོད་པ་སྤོང་བ་ནི། དགོངས་འགྲེལ་ལས། གཞན་དབང་ལ་ཀུན་
བརྟགས་ཀྱི་ངོ་བོ་ཉིད་དུ་མངོན་པར་ཞེན་པས་ཉོན་མོངས་པ་སྐྱེད་ཅིང་དེས་ལས་བསགས་ནས་
འཁོར་བར་འཁོར་ལ་ཞེས་སོགས་ཀྱིས་འཆད། དེའི་ཕྱིར་ཉན་རང་གིས་ཀྱང་ཆོས་ཀྱི་བདག་
མེད་རྟོགས་པ་མདོ་འདིའི་དོན་དུ་བྱེད་དམ་མི་བྱེད་བྱེད་ན་སྔར་ཐུན་མོང་མ་ཡིན་པར་བཤད་པ་རྣམས་
དང་འགལ་ལོ། །ཞེས་པའི་སྔར་ཐུན་མོང་མ་ཡིན་པར་བཤད་ས་ནི་སྔ་མ་གཉིས་ནི་ཐེག་
པ་ཆེ་ཆུང་སོ་སོ་བ་ཡིན་ལ་ཞེས་པ་དེའོ། །མི་བྱེད་ན་མདོའི་དོན་ཇི་ལྟར་བཤད་ཅེ་ན་ཞེས་
པའི་དོན། ཁ་ཅིག་དེས་དགོངས་འགྲེལ་ལས་གཞན་དབང་ཀུན་བརྟགས་ཀྱི་ངོ་བོར་གྲུབ་པར་འཛིན་
པ་འཁོར་བའི་རྩ་བ་མ་རིག་པར་གསུངས། གཞན་དབང་ཀུན་བརྟགས་ཀྱིས་སྟོང་པར་

[000]
རྟོགས་ན་དེས་སྐྱེད་པའི་ཉོན་མོངས་ལྡོག་པར་ནུས། ཉན་རང་དང་བྱང་སེམས་གསུམ་གས་གཞན་
དབང་ཀུན་བརྟགས་ཀྱིས་སྟོང་པར་རྟོགས་པའི་ལམ་འདི་ཁོ་ན་སྒྲུབ་པ་སྟེ་གཞན་དབང་ཀུན་
བརྟགས་ཀྱིས་སྟོང་པའི་སྟོང་ཉིད་འདི་ཁོ་ན་ལ་བརྟེན་ནས་རང་རང་གིས་མྱང་འདས་འཐོབ་པར་གསུངས་
ཤིང། དགོངས་འགྲེལ་ལས་གཞན་དབང་དེས་སྟོང་ཚུལ་སྔར་བཤད་པ་དེ་ལས་གཞན་པ་ཡང་མ་
གསུངས་པས་རྒྱུ་མཚན་དེའི་ཕྱིར་ཉན་རང་གིས་ཆོས་ཀྱི་བདག་མེད་རྟོགས་པར་བཞེད་དམ་མི་བཞེད་
བཞེད་ན་སྔར་སྔ་མ་གཉིས་ནི་ཐེག་པ་ཆེ་ཆུང་སོ་སོ་བ་ཡིན་ལ་ཞེས་པ་དང་འགལ་ལ་
མི་བཞེད་ན་མདོ་འདི་ལས་ཉན་རང་འཕགས་པས་ཆོས་ཀྱི་བདག་མེད་མངོན་སུམ་དུ་རྟོགས་པར་
ཐལ། དེ་གཉིས་ཀྱིས་དགོངས་འགྲེལ་གྱི་སྐབས་ནས་བསྟན་པའི་གཞན་དབང་ཀུན་བརྟགས་ཀྱིས་
སྟོང་པར་མངོན་སུམ་དུ་རྟོགས་པའི་ཕྱིར་ཏེ། དེ་མངོན་སུམ་དུ་མ་རྟོགས་པར་རང་ལམ་གྱི་མྱང་
འདས་མི་ཐོབ་པའི་ཕྱིར་ཏེ། དེ་ཐོབ་པ་ལ་གཞན་དབང་ཀུན་བརྟགས་ཀྱིས་སྟོང་པར་རྟོགས་
པའི་ལམ་འདི་ཁོ་ན་ལ་བརྟེན་ནས་ཐོབ་དགོས་པར་གསུངས་པའི་ཕྱིར་ཞེས་འདོད། དེའི་ལན་
ནི། འདི་ལ་བྱང་སར་ཡང་ངོ་བོ་དང་ཁྱད་པར་དུ་རྟོག་པ་དང་རིལ་པོར་འཛིན་པའི་རྣམ་རྟོག་
གིས་ཞེས་པའི་རིལ་པོར་འཛིན་པ་རིགས་མི་མཐུན་པ་དུ་མ་ཚོགས་པའི་ཚོགས་པ་འཛིན་པའི་བདག་
འཛིན་ལྟ་བུ་སྟེ་དཔེར་ན་ནགས་ཚལ་དང་དམག་ལ་སོགས་པ་བདག་ཏུ་འཛིན་པ་ལྟ་བུའོ། །
སྤྲོས་པའི་གནས་སྐྱེད་པ་ནི་དེ་གསུམ་གྱི་དབང་གིས་ཆོས་གཞན་ཆོས་ཀྱི་བདག་ཏུ་སྒྲོ་འདོགས་པའི་བདག་
འཛིན་གཞན་སྐྱེད་པར་བྱེད་པའོ། །དེ་སྔ་མ་གཉིས་ཀྱིས་ཡིན་པའི་ཚུལ་གྱིས་སྟོང་པ་ཡོངས་
གྲུབ་ཏུ་བྱ་དགོས་ན། །ཞེས་པའི་སྔ་མ་གཉིས་ནི་རང་འཛིན་རྟོག་པའི་ཞེན་གཞིར་རང་མཚན་

[000]
གྱིས་གྲུབ་པར་སྒྲོ་འདོགས་པའི་ངོ་བོ་དང་ཁྱད་པར་ལ་ཀུན་བཏགས་པའི་ཀུན་བརྟགས་དང་གཟུང་འཛིན་
རྫས་གཞན་གྱི་ཀུན་བརྟགས་གཉིས་ཡིན་ལ། ཆོས་ཀྱི་བདག་འཛིན་ཡང་རྡུལ་ཕྲ་རབ་
ཕྱོགས་ཀྱི་ཆ་མེད་དང་དེ་བསགས་པའི་གཟུང་བ་དང་ཞེས་སོགས་ཀྱི་ཆོས་ཀྱི་བདག་འཛིན་ནི་ཆོས་ཀྱི་
བདག་འཛིན་རགས་པར་གསུངས། ཡུམ་གསུམ་གནོད་འཇོམས་ལས་
ཡོངས་གྲུབ་སྟོང་གཞིར་བྱས་ནས་གཞན་གཉིས་ཀྱིས་སྟོང་པར་བཤད་པ་དང་འགལ་བ་སྤོང་
བ་ནི། གནོད་འཇོམས་ཀྱིས་བཤད་པ་ནི་རྟོག་པ་ལ་རྗོད་བྱེད་སྒྲ་སྤྱི་དང་བརྗོད་བྱ་
དོན་སྤྱི་སྣང་བ་ནི་ཀུན་བརྟགས་ཀྱི་མིག་དང་ཞེས་སོགས་ཀྱིས་འཆད། དོན་
བསྡུས་ན་ཀུན་རྟོག་ལ་མིག་གི་རྗོད་བྱེད་ཀྱི་སྒྲ་སྤྱི་དང་བརྗོད་བྱ་དོན་སྤྱི་སྣང་བ་དེ་ཀུན་
བརྟགས་ཀྱི་མིག་དང། རྟོག་པ་ལ་སྣང་བའི་གཟུགས་འཛིན་མིག་ཤེས་རྣམ་བཏགས་ཀྱི་མིག་
དང། མིག་གི་ཆོས་ཉིད་ལ་མཉམ་པར་བཞག་པའི་མཉམ་གཞག་གི་ངོར་རྟོག་པ་ལ་སྣང་
བའི་སྒྲ་སྤྱི་དང་དོན་སྤྱི་དང་རྟོག་པ་ལ་སྣང་བའི་གཟུགས་འཛིན་མིག་ཤེས་སྣང་བ་དང་བྲལ་
བའི་ཆོས་ཉིད་དེ་ཆོས་ཉིད་ཀྱི་མིག་ཏུ་འདོད། དེ་འདྲའི་ཆོས་ཉིད་དེ་རང་མངོན་སུམ་དུ་རྟོགས་པའི་
མཉམ་གཞག་གི་ངོར་སྒྲ་དོན་དང་གཟུང་འཛིན་དུ་སྣང་བའི་གཉིས་སྣང་དང་བྲལ་བ་ལ་ངོ་བོ་
ཉིད་སྔ་མ་གཉིས་ཀྱིས་ངོ་བོ་ཉིད་མཉམ་གཞག་གི་ཡུལ་དེ་སྟོང་པ་དེ་ཡུམ་གྱི་མདོ་ལས་མིག་
ནི་མིག་གིས་སྟོང་ཞེས་པའི་དོན་དུ་བཀྲལ་བས། དེ་འདྲའི་སྟོང་ཚུལ་དེ་ཆོས་ཉིད་དེ་མཉམ་
གཞག་གི་ངོར་གཉིས་སྣང་དེ་དག་དང་བྲལ་བ་ལ་ཡོངས་གྲུབ་སྔ་མ་གཉིས་ཀྱིས་སྟོང་ཞེས་བཤད་
ལ། དེའི་ཕྱིར་དེ་འདྲའི་སྟོང་ཚུལ་དེ་རྣམ་རིག་པའི་ལྟ་བ་མཐར་ཐུག་ཐོས་བསམ་གྱིས་

[000]
གཏན་ལ་འབེབས་པའི་ཚུལ་མ་ཡིན་པའི་ཕྱིར་ཏེ། བསྟན་བཅོས་འདི་ཉིད་ལས། དེས་ན་
དེ་གཞིའི་ལྟ་བ་ཆོས་ཀྱི་བདག་མེད་ཀྱི་ཡོངས་གྲུབ་གཏན་ལ་འབེབས་པའི་ཚུལ་མིན་ནོ་
ཞེས་གསུངས། ཡུམ་གསུམ་གནོད་འཇོམས་ཞེས་པ་དེ་ཆོས་ཅན། ཁྱོད་རྩོམ་པ་པོ་སློབ་
དཔོན་དབྱིག་གཉེན་མ་ཡིན་པར་ཐལ། དེ་ལྟར་ཡིན་པ་ལ་གནོད་བྱེད་གསུམ་དང་བཅས་
པའི་ཕྱིར། འདི་ལྟར་དེ་འདྲའི་བསྟན་བཅོས་དེ་ལས་ཉན་ཐོས་ཀྱི་སྐྱེས་བུ་ཆེན་པོའི་རྣམ་རྟོག་
བརྒྱད་ཉི་ཁྲི་རྣམ་འགྲེལ་དུ་ཁ་འཕངས་པ་བཞིན་དུ་དེར་ཡོད་ཅིང། ཉི་ཁྲི་རྣམ་འགྲེལ་མཛད་
པ་པོ་བཙུན་པ་གྲོལ་སྡེ་གང་ཞིག་སློབ་དཔོན་དབྱིག་གཉེན་གྱིས་བཙུན་པས་མཛད་པའི་
བསྟན་བཅོས་སུ་ཞལ་འཕངས་མཛད་མི་རིགས་པའི་ཕྱིར་ཏེ། དབྱིག་གཉེན་གྱི་དུས་སུ་
བཙུན་པ་གྲོལ་སྡེ་འབྱུང་དགོས་ཡིན་པའི་ཕྱིར་ཏེ། དང་པོ་དབྱིག་གཉེན་བྱོན། དེའི་རྗེས་
སུ་དབྱིག་གཉེན་གྱི་དངོས་སློབ་བློ་བརྟན་བྱོན། དེའི་རྗེས་སུ་བློ་བསྟན་གྱི་དངོས་སློབ་འཕགས་
པ་གྲོལ་སྡེ་བྱོན། དེའི་རྗེས་སུ་འཕགས་པ་གྲོལ་སྡེའི་དངོས་སློབ་བཙུན་པ་གྲོལ་སྡེ་བྱུང་བ་ཡིན་
པའི་ཕྱིར། གཞན་ཡང་དེ་དབྱིག་གཉེན་གྱིས་མཛད་པ་མ་ཡིན་པར་ཐལ། དབྱིག་
གཉེན་གྱིས་གཞན་དབང་ཡོངས་གྲུབ་གཉིས་བདེན་གྲུབ་ཏུ་བསྒྲུབ་པ་གང་ཞིག་ཁྱོད་ཀྱིས་
དེ་གཉིས་བདེན་པར་གྲུབ་པ་རིགས་པས་དཔྱད་བཟོད་དུ་བཀག་པའི་ཕྱིར་ཏེ། བསྟན་བཅོས་
འདི་ཉིད་ལས། གཞན་དབང་དང་ཡོངས་གྲུབ་གཉིས་ཀ་ཡིན་ལུགས་དཔྱོད་པའི་རིགས་པས་དཔྱད་
བཟོད་བཀག་པའི་ཕྱིར་ཞེས་གསུངས་པ་བདེན་པར་གྲུབ་པའི་རིགས་པས་དཔྱད་བཟོད་དུ་བཀག་པའི་
ཞེས་འཐད་པ་ཡིན་གསུངས། དེ་ཡང་གནོད་འཇོམས་ལས། འདི་ལྟར་ཁྱོད་དོན་དམ་

[000]
པ་ཡིད་ལ་བྱེད་པ་སྒོམ་པའི་ཚེ་འདུ་བྱེད་ཀྱི་མཚན་མའི་དངོས་པོ་མི་སྣང་བས་དོན་དམ་པར་ནི་
དེ་མེད་ཀྱི་ཀུན་རྫོབ་ཏུ་ཡོད་པར་ཤེས་པར་གྱིས་ཤིག་ཅེས་གསུངས་པའི་ཕྱིར་
གཞན་ཡང་དེ་དབྱིག་གཉེན་གྱིས་མཛད་པ་མ་ཡིན་པར་ཐལ། དབྱིག་གཉེན་གྱིས་ཡུམ་
གྱི་མདོའི་དགོངས་པའི་དོན་དགོངས་འགྲེལ་གྱིས་བཤད་པ་བཞིན་དུ་བྱེད་དགོས་པར་ཡུམ་གྱི་མདོའི་
དགོངས་འགྲེལ་རྣམ་བཤད་རིགས་པ་ལས་བཤད་པ་དང་བཤད་ཚུལ་ཆེས་ཤིན་ཏུ་མི་མཐུན་པས་
མཛད་པ་པོ་དབྱིག་གཉེན་མ་ཡིན་ནོ། །འོ་ན་གནོད་འཇོམས་མཛད་པ་པོ་སུ་ཞེ་ན་
དཾཥྚྲཱ་སེ་ན་སྟེ་ཁ་ཆེ་མཆེ་བའི་སྡེས་མཛད་པའོ། འདི་ཉིད་ལས། གནོད་བྱེད་
གཉིས་པའི་སྐབས་སུ་གཞན་དབང་ཡོངས་གྲུབ་གཉིས་ཀ་ཡིན་ལུགས་དཔྱོད་པའི་རིགས་པས་དཔྱད་བཟོད་
བཀག་པའི་ཕྱིར་ཞེས་སྒྲས་ཟིན་ལ་དེ་ལྟར་གསུངས་མོད། དོན་ནི་གོང་དུ་གནོད་བྱེད་
གསུམ་བསྟན་པའི་དོན་བཞིན་དུ་སྦྱར་དགོས་པར་གསུངས། དེ་ལྟར་མ་ཡིན་ན། དེར་
གཞན་དབང་དང་ཡོངས་གྲུབ་གཉིས་ཡིན་ལུགས་དཔྱོད་པའི་རིགས་པས་དཔྱད་བཟོད་བཀག་པ་མི་རིགས་
པའི་གནོད་བྱེད་བསྟན་དགོས་ལ། དེ་བསྟན་ན་རང་ལུགས་ལ་དེ་ཡོད་པར་ཁས་ལེན་དགོས་
པ་ལས་དེ་ཡོད་པ་ཁས་ལེན་པའི་ནང་པའི་གྲུབ་མཐའ་སྨྲ་བ་སུ་ཡང་མེད་པའི་ཕྱིར་ཏེ་
དེ་ཡོད་ན་གྲུབ་མཐའ་རང་རང་གི་ལུགས་ཀྱི་གང་ཟག་གི་བདག་མེད་རྟོགས་པའི་རིགས་པའམ་
ཆོས་ཀྱི་བདག་མེད་རྟོགས་པའི་རིགས་པས་དཔྱད་བཟོད་པའི་ཆོས་ཞིག་ཡོད་པ་ཁས་ལེན་དགོས་པས་
དེ་འདྲའི་དཔྱད་བཟོད་ཀྱི་ཆོས་གྲུབ་མཐའ་སུའི་ལུགས་ལ་ཡང་མེད་པའི་ཕྱིར་ཏེ། དཔེར་ན་
མདོ་སྡེ་པའི་ལུགས་ལ་དེ་འདྲའི་ཆོས་ཞིག་ཡོད་ན་གང་ཟག་རང་རྐྱ་ཐུབ་པའི་རྫས་

[000]
ཡོད་ཀྱིས་སྟོང་པ་རྟོགས་པའི་རིགས་པས་གང་ཟག་རང་རྐྱ་ཐུབ་པའི་རྫས་སུ་གྲུབ་མ་
གྲུབ་དཔྱད་པ་ན་དཔྱད་མི་བཟོད་པའི་ཕྱིར་ཏེ། དེས་དཔྱད་བཟོད་ན་གང་ཟག་གི་བདག་
གིས་སྟོང་པ་གྲུབ་རྒྱུ་མེད་པར་ཐལ་བ་ལས་དེས་སྟོང་པ་གྲུབ་རྒྱུ་ཡོད་པ་དེ་རིགས་པ་དེས་དཔྱད་
མི་བཟོད་པ་ཡིན་པའི་ཕྱིར། འོ་ན་ཆོས་གཞན་ལ་དེ་ལྟར་ཡིན་ཀྱང་གང་ཟག་གི་
བདག་མེད་ཕྲ་མོ་བདག་མེད་རྟོགས་པའི་རིགས་པས་ཆོས་གཞན་བདག་ཏུ་གྲུབ་མ་གྲུབ་དཔྱད་པ་ན་
དེར་མ་གྲུབ་པ་རྟོགས་པས་རྟོག་པའི་ངོར་ཡོད་པས་རིགས་པས་དཔྱད་བཟོད་དུ་འགྱུར་སྙམ་ན་
དེའི་ངོར་ཡོད་ཀྱང་བདག་མེད་ཕྲ་མོའང་རིགས་པས་བདག་ཏུ་གྲུབ་མ་གྲུབ་དཔྱད་པ་ན་དེར་མ་
གྲུབ་པ་རྟོགས་རྒྱུ་ཡོད་པའི་ཕྱིར་རོ། །ཁྱད་པར་དུ་རྣམ་རིག་པའི་ལུགས་འདིར་རིགས་པས་དཔྱད་
བཟོད་ཡོད་ན་མི་རིགས་ཏེ། འདི་ཉིད་ལས། ཡིན་ལུགས་དཔྱོད་པའི་རིགས་པས་
དཔྱད་བཟོད་པའི་དོན་དམ་པར་ཡོད་པ་དེས་གཏན་མི་འདོད་པ་ནི་སྟོང་པ་ཉིད་སྟོང་པ་ཉིད་དང་དོན་དམ་
པ་སྟོང་པ་ཉིད་དང་འདུས་མ་བྱས་སྟོང་པ་ཉིད་ཀྱི་སྐབས་སུ་དེ་ལྟར་འདོད་པ་ལ་དམིགས་ཀྱིས་ཕྱེ་
བའི་དགག་པ་དུ་མ་བརྗོད་པས་ཤེས་ཏེ་མངས་པས་འཇིགས་ནས་མ་བྲིས་སོ། །ཞེས་གསུངས་པའི་ཕྱིར་
གསུམ་པ་དེས་གསུང་རབ་ཀྱི་དྲང་ངེས་འབྱེད་པའི་ཚུལ་ནི། དངོས་པོའི་དེ་ཁོ་ན་ཉིད་
སློབ་དཔོན་སྐུ་མཆེད་ཀྱིས་བཀྲལ་བའི་ཚུལ་དེ་ལྟར་བྱས་ན་ཞེས་སོགས་ཀྱིས་འཆད། དེ་
ཡང་འཁོར་ལོ་དང་པོ་དང་བར་པ་གཉིས་དྲང་དོན་དུ་འཆད་ཚུལ་གྱི་ཁྱད་པར་ནི། དང་པོའི་
སྒྲས་ཟིན་གྱི་དོན་ནི་དེའི་དགོངས་པའི་དོན་དུ་འདོད། དེའི་དགོངས་གཞི་ནི་དེའི་བརྗོད་བྱའི་དོན་ནམ་
བསྟན་དོན་དུ་མི་རུང། འཁོར་ལོ་བར་པའི་སྒྲས་ཟིན་གྱི་དོན་དེ་དེའི་བསྟན་དོན་མ་ཡིན་

[000]
ཞིང་དགོངས་གཞི་བསྟན་དོན་ཡིན་པའི་ཁྱད་པར་འཐད་པའི་ཕྱིར། འཁོར་ལོ་དང་པོའི་དགོངས་གཞི་
བསྟན་དོན་དུ་མི་རུང་ཏེ། དེའི་དགོངས་གཞི་ལ་གཉིས་ལས་རྣམ་ཤེས་དྲུག་གི་ས་བོན་རྣམ་
ཤེས་བདུན་པའི་རྟེན་དུ་གྱུར་པའི་ནུས་པ་ཀུན་གཞི་རྣམ་ཤེས་ཀྱི་སྟེང་དུ་ཕྱི་རོལ་དོན་སྣང་ནི་
བག་ཆགས་བཞག་པ་སྨིན་པ་ལ་བརྟེན་ནས་ཕྱི་རོལ་དོན་སྣང་གི་དབང་ཤེས་སྐྱེ་བ་ཡོད་པ་
ལ་དགོངས་ནས་ཕྱི་རོལ་དོན་དུ་གྲུབ་པ་གསུངས་པ་གང་ཞིག་དེ་འདྲ་བ་དེ་འཁོར་ལོ་དང་པོའི་
ཆེད་དུ་བྱ་བའི་གདུལ་བྱས་ཁས་མི་ལེན་པའི་ཕྱིར། བར་པའི་དགོངས་གཞི་བསྟན་དོན་ཡིན་
པར་ཐལ། དགོངས་གཞི་མཚན་ཉིད་ངོ་བོ་ཉིད་མེད་པ་གསུམ་ལ་དགོངས་ནས་གསུངས་པ་གང་
ཞིག་དེ་དེའི་བསྟན་དོན་གྱི་གཙོ་བོ་ཡིན་པའི་ཕྱིར། བར་པའི་སྒྲས་ཟིན་གྱི་དོན་
བསྟན་དོན་མ་ཡིན་པར་ཐལ། ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པ་དེའི་ཆེད་དུ་
བྱ་བའི་གདུལ་བྱས་ཁས་མི་ལེན་པའི་ཕྱིར་ཏེ། དེའི་ཆེད་དུ་བྱ་བའི་གདུལ་བྱ་ཡིན་ན་
སེམས་ཙམ་པ་དབང་པོ་ཤིན་ཏུ་རྣོན་པོ་ཡིན་པས་ཁྱབ་པའི་ཕྱིར་ཏེ། འཁོར་ལོ་བར་པའི་
དགོངས་པ་རྟོགས་པ་ལ་འཁོར་ལོ་མཐའ་མ་ལ་མི་ལྟོས་པར་བར་པའི་དགོངས་པ་རང་དབང་དུ་
རྟོགས་ནུས་པས་ཁྱབ་པའི་ཕྱིར། འདི་དྲང་དོན་དུ་འཆད་ཚུལ་ནི་འཁོར་ལོ་དང་པོ་ལས་
གཟུང་འཛིན་གསུངས་པ་དྲང་དོན་དུ་འགྲོ་ལུགས་དང་ཆེས་ཤིན་ཏུ་མི་འདྲ་སྟེ་ཞེས་སོགས་དང་
གང་ལ་དགོངས་ནས་ངོ་བོ་ཉིད་མེད་པར་གསུངས་པའི་ངོ་བོ་ཉིད་མེད་ཚུལ་གསུམ་ནི་ཡུམ་གྱི་མདོའི་
དོན་དུ་འཆད་པའི་ཕྱིར་དང་ཞེས་སོགས་གསུངས་པའི་ཕྱིར། འདི་ཉིད་ལས། ཡུམ་གྱི་མདོ་ངེས་
དོན་དུ་བཞེད་པ་རྣམས་ཀྱང་དེ་ཡང་འཇིག་རྟེན་གྱི་ཐ་སྙད་དུ་ཡིན་གྱི་དོན་དམ་པར་ནི་མ་

[000]
ཡིན་ནོ། །ཞེས་པ་ནས་རེ་རེ་ལ་མ་སྦྱར་ཡང་སྤྱི་ལ་སྦྱར་ཟིན་པས་ཞེས་པའི་བར་ཐལ་འགྱུར་བའི་
བཞེད་ཚུལ་གསུངས་ དེ་ལྟ་མིན་པར་མྱུ་གུའི་སྐྱེ་བ་ཚད་མས་གྲུབ་ན་དོན་དམ་པའི་
སྐྱེ་བར་སོང་ནས། །ཞེས་སོགས་ཀྱིས་ཇོ་ནང་པ་དགག་པར་མཛད་དོ། །དགོངས་འགྲེལ་ལས་
འཁོར་ལོ་རིམ་པ་གསུམ་གསུངས་པ་ནི་འཁོར་གྱི་འདུ་ཐེབས་དང་སྟོན་པའི་སྐུ་ཚེའི་ཚིགས་ལ་སོགས་
པས་འཇོག་པ་མིན་གྱི་བརྗོད་བྱའི་ངོས་ནས་ཡིན་ནོ། །ཞེས་པའི་དོན་ལ་འཁོར་གྱི་འདུ་ཐེབས་
ཞེས་པ་ནི་སྟོན་པས་ཆོས་འཁོར་བསྐོར་བའི་འདུ་ཐེབས་དང་པོ་སོགས་དུས་ཆེན་གསུམ་བྱུང་བས་དེའི་དབང་
དུ་བྱས་ནས་ཀྱང་མི་འཇོག་སྟོན་པའི་སྐུ་ཚེའི་ཚིགས་ནི་སྟོན་པ་མངོན་པར་རྫོགས་
པར་སངས་རྒྱས་པའི་དགུང་ལོ་སོ་ལྔ་དེ་ནས་ལྔ་བཅུ་བར་དུ་ཚིགས་དང་པོ། དེ་ནས་དྲུག་
ཅུ་རེ་ལྔའི་བར་གཉིས་པ། དེ་ནས་བརྒྱད་ཅུའི་བར་གསུམ་པ་ཡིན་པས་དེའི་དབང་དུ་བྱས་ནས་ཀྱང་
མི་འཇོག་པར་བརྗོད་བྱའི་ངོས་ནས་འཇོག་པར་གསུངས། འདི་དག་ལ་བརྟེན་ནས་བླ་མ་
རྗེ་བཙུན་པའི་གསུང་ནང་འཁོར་ལོ་གསུམ་པོ་གང་རུང་ཡིན་ན་དགོངས་འགྲེལ་ནས་གསུངས་
པའི་འཁོར་ལོ་གསུམ་པོ་གང་རུང་ཡིན་པས་ཁྱབ་པར་བཞེད། དང་པོར་ཝ་ར་ཎཱ་སིར་
གང་ཟག་གི་བདག་མེད་གསུངས་ཤིང་ཕུང་པོ་ལ་སོགས་པའི་ཆོས་ཉུང་ཤས་ཤིག་མ་གཏོགས་
པ་བདེན་པར་གྲུབ་པ་མ་བཀག་ཅིང་བདེན་པར་ཡོད་པ་མང་དུ་གསུངས་པའི་སྐོར་གཅིག་གོ་
ཞེས་པའི་དོན་འཆད་ཚུལ་ལ་མི་འདྲ་བ་དུ་མ་སྣང་བས་རྗེ་བཙུན་ཆོས་རྒྱན་གྱིས། ཕུང་
པོ་ལ་སོགས་པའི་འགྲེལ་རྐང་བདུན་གྱི་ནང་ནས་ཆོས་ཁམས་དང་ཆོས་ཀྱི་སྐྱེ་མཆེད་སོགས་ཉུང་ཤས་
ཤིག་མ་གཏོགས་བདེན་པར་གྲུབ་པ་མ་བཀག་ཅིང་བདེན་པར་གྲུབ་པ་མང་དུ་གསུངས་པའི་སྐོར་

[000]
གཅིག་གོ་ཞེས་གསུངས། པཎ་ཆེན་གྱིས་འདི་ཐལ་འགྱུར་བའི་ཤན་ཞུགས་པ་ཡིན་གསུངས་
གུང་ཐང་གིས་ཕུང་པོ་ལ་སོགས་པའི་འགྲེལ་རྐང་བརྒྱ་རྩ་བརྒྱད་ཀྱི་ནང་ནས་ཆོས་ཉུང་
ཤས་འགྲེལ་རྐང་བདུན་མ་གཏོགས་དེའི་ལྷག་མ་རྣམས་ལ་བདེན་པར་གྲུབ་པ་མ་བཀག་ཅིང་
འགྲེལ་རྐང་བདུན་ལ་བདེན་པར་ཡོད་པ་མང་དུ་གསུངས་པའི་སྐོར་གཅིག་གོ་ཞེས་གསུངས་
འགྲེལ་པ་འགའ་ཞིག་གིས་ལུང་དེའི་དོན་དྲི་བ་ཞུས་པའི་འཁོར་ལོ་དང་པོ་དེས་ཕུང་སོགས་ཀྱི་
ཆོས་ལ་དགག་བྱ་ཉུང་ཤས་གང་ཟག་གི་བདག་ལ་བདེན་གྲུབ་ཏུ་བྱས་པའི་བདེན་གྲུབ་དེ་
བཀག་པ་མ་གཏོགས་རང་འཛིན་རྟོག་པའི་ཞེན་གཞིར་བདེན་གྲུབ་ཏུ་བསྟན་ཞེས་འགྲེལ་
ལོ། །ཤེར་ཕྱིན་མན་ངག་ལས་མདོ་གང་དག་གི་དོན་སྒྲ་ཇི་བཞིན་པ་ཡིན་པ་དེ་ནི་ངེས་
པའི་དོན་ཁོ་ནའོ་ཞེས་སོགས་ཀྱི་དོན་ནི། འདིར་ཤེར་ཕྱིན་མན་ངག་ཅེས་པ་ནི་
སེམས་ཙམ་པའི་སློབ་དཔོན་ཆེན་པོ་ཤཱནྟི་པས་མཛད་པ་ཡིན་ཀྱང་འདིས་འཁོར་ལོ་གསུམ་ལ་
དྲང་ངེས་འབྱེད་ཚུལ་དེ་ཐོགས་མེད་སྐུ་མཆེད་ཀྱི་དགོངས་པ་དང་ཅུང་ཟད་མི་མཐུན་པས་འདིར་
ཟུར་དུ་གསུངས་དགོས་པའི་རྒྱུ་མཚན་ཡང་དེ་ཡིན་གསུངས། དེའི་ཚུལ་ནི་ཤེར་ཕྱིན་
མན་ངག་ལས། གང་གིས་དོན་ངེས་ཤེ་ན་མདོ་དེ་ཉིད་དང་དེ་ལས་གཞན་པ་དང་གཉིས་ཀས་
ཀྱང་ངོ་ཞེས་གསུངས་པས་མདོ་རང་ཉིད་ངེས་དོན་དུ་ཤེས་ཚུལ་ལ་གསུམ་ཡོད་པར་བཞེད་དེ་
གསུམ་ནི་མདོ་རང་ཉིད་ངེས་དོན་ཡིན་པ་རང་ཁོ་ན་ལ་བརྟེན་ནས་ངེས་པ་དང། གཞན་ལ་
བརྟེན་ནས་ངེས་པ་དང། རང་གཞན་གཉིས་ཀ་ལ་བརྟེན་ནས་ངེས་པ་གསུམ་དུ་འདོད་དོ། །
དང་པོ་ནི་དགོངས་འགྲེལ་དང་ལང་གཤེགས་གཉིས་ལ་འདོད་དེ་མདོ་དེ་གཉིས་ལས་གཞན་དབང་ཡོངས་

[000]
གྲུབ་བདེན་གྲུབ་དང་ཀུན་བརྟགས་བདེན་མེད་དུ་ལེགས་པར་གསལ་བར་ཕྱེ་བས་རང་ལ་བརྟེན་
ནས་རང་ཉིད་ངེས་དོན་གྱི་མདོར་ཤེས་སྙམ་དུ་སེམས་པའོ། །གཉིས་པ་གཞན་ལ་བརྟེན་ནས་རང་ཉིད་
ངེས་དོན་གྱི་མདོ་ཡིན་པར་ཤེས་པ་ནི་བརྒྱད་སྟོང་པ་སྟེ། འདི་ངེས་དོན་གྱི་མདོ་ཡིན་པ་
གཞན་དགོངས་འགྲེལ་གྱིས་བརྒྱད་སྟོང་པས་གཞན་དབང་ཡོངས་གྲུབ་བདེན་པར་མེད་པ་བསྟན་
པའི་དགོངས་པ་བཀྲལ་ནས་བརྒྱད་སྟོང་པ་ངེས་དོན་གྱི་མདོར་ཤེས་དགོས་ཤིང་རང་ཉིད་ལ་བྱམས་
ཞུས་ཀྱི་ལེའུ་མེད་པའི་གནད་ཀྱིས་སོ། །གསུམ་པ་ནི་ཉི་ཁྲི་སོགས་ལ་འདོད་དེ་རང་ཉིད་ངེས་
དོན་གྱི་མདོ་ཡིན་པ་རང་ལ་བརྟེན་ནས་ངེས་ནུས་ཏེ། ཉི་ཁྲི་བྱམས་ཞུས་ཀྱི་ལེའུ་
མཚན་ཉིད་གསུམ་ལ་བདེན་པར་ཡོད་མེད་གསལ་བར་ཕྱེ་བས་དེ་ལ་བརྟེན་ནས་ཉི་ཁྲི་རང་
ཉིད་ངེས་དོན་གྱི་མདོར་ངེས་ནུས། གཞན་དགོངས་འགྲེལ་གྱིས་ཀྱང་ཉི་ཁྲི་ངེས་དོན་
གྱི་མདོར་བསྒྲུབ་པ་ཡིན་སྙམ་དུ་བསམས་སོ། དེ་ལྟར་ཤཱནྟི་པས་བྱམས་ཞུས་ཀྱི་ལེའུ་
མཚན་ཉིད་གསུམ་གྱི་རྣམ་གཞག་དང་དགོངས་འགྲེལ་གྱི་མཚན་ཉིད་གསུམ་གྱི་རྣམ་གཞག་
གཉིས་དོན་གཅིག་ཏུ་བཞེད་དོ། །དེ་གཉིས་དོན་གཅིག་ན་རྣམ་གཞག་དེ་ལྟར་འཐད་
ཀྱང་རྣལ་འབྱོར་སྤྱོད་པའི་སློབ་དཔོན་ཆེན་པོ་དབྱིག་གཉེན་གྱིས་ཡུམ་གྱི་མདོ་དྲང་དོན་དུ་
དགོངས་འགྲེལ་ལ་སོགས་པ་མདོ་སྡེ་གཞན་གྱིས་བསྒྲུབས་ནས་ཡུམ་གྱི་མདོ་སྒྲ་ཇི་བཞིན་པ་
ལ་སྔ་ཕྱི་འགལ་བ་བསྟན་པ་ན་བྱམས་ཞུས་ཀྱི་ལེའུ་ཡུམ་གྱི་མདོ་དྲང་དོན་དུ་མ་བསྒྲུབས་པས་ཐོགས་
མེད་སྐུ་མཆེད་ཀྱི་དགོངས་པ་མིན་པར་གསུངས་ཏེ། འདི་ཉིད་ལས། སྐུ་མཆེད་ཀྱི་
དགོངས་པ་མིན་ནོ་ཞེས་གསུངས། འོ་ན་དབྱིག་གཉེན་གྱིས་ཡུམ་གྱི་མདོ་སྒྲ་ཇི་

[000]
བཞིན་པ་ལ་འགལ་བ་བསྟན་པའི་གཞུང་ཚིག་ཇི་ལྟར་ཡིན་ཞེ་ན། རྣམ་བཤད་རིགས་པ་ལས་
གལ་ཏེ་ངོ་བོ་ཉིད་མེད་པ་ལ་སོགས་པའི་ཚིག་རྣམས་སྒྲ་ཇི་བཞིན་པ་ཡིན་ན་འདི་ཐམས་ཅད་
དང་འགལ་བར་འགྱུར་ཏེ་ཞེས་སོགས་ཀྱི་གཞུང་ཚིག་གོ་དེ་གཉིས་དོན་གཅིག་
ན་ངོ་བོ་ཉིད་མེད་པར་སྨྲ་བའི་ལུགས་ལའང་ཆོས་ཐམས་ཅད་དོན་དམ་པར་ངོ་བོ་ཉིད་མེད་ལ་
ཐ་སྙད་དུ་ཡོད་པ་ཡུམ་གྱི་མདོའི་དགོངས་དོན་དུ་བཤད་དུ་མི་རུང་བ་རྣམ་རིག་པ་ལྟར་འགྱུར་ཞིང་
དཔྱད་གཞི་ཡང་ཤིན་ཏུ་འགངས་ཆེ་བས་དབུ་མའི་སྐབས་སུ་བཤད་པར་བྱ་བར་གསུངས་པའི་དབུ་
མའི་སྐབས་ནི་དགོངས་འགྲེལ་དང་འགལ་བ་སྤོང་བ་དང་དེ་དང་བྱམས་ཞུས་ཀྱི་ལེའུ་མི་མཚུངས་
པར་བསྟན་པའོ་ཞེས་པའི་སྐབས་སོ། །སློབ་དཔོན་ཤཱནྟི་པ་ནི་རྒྱན་རྩ་བའི་དགོངས་པ་
སེམས་ཙམ་དུ་ཐོག་མར་འགྲེལ་བ་པོ་ཡིན་གསུངས། གཉིས་པ་བློ་གྲོས་མི་ཟད་པས་
བསྟན་པ་ལ་བརྟེན་ནས་དྲང་ངེས་འབྱེད་པའི་ཕྱོགས་ལ་གཉིས། མདོ་སྡེ་ནས་ཇི་ལྟར་གསུངས་
པ་དགོད་པ་དང། དེའི་དོན་ཇི་ལྟར་བཀྲལ་བའོ། །དང་པོ་ནི། མགོན་པོ་ཀླུ་སྒྲུབ་
ཡབ་སྲས་ཀྱིས་དྲང་ངེས་འབྱེད་པའི་མདོའི་ཁུངས་དངོས་སུ་སྨོས་ནས་དྲང་ངེས་ཕྱེ་བ་མེད་ཀྱང་ཞེས་སོགས་
ཀྱིས་འཆད། དཔལ་མགོན་འཕགས་པ་ཀླུ་སྒྲུབ་ཀྱི་མན་ངག་ནི་རྗེ་བཙུན་འཇམ་དཔལ་
དབྱངས་ལ་བརྟེན་ཅིང་དྲང་ངེས་འབྱེད་པའི་མདོའི་ཁུངས་དངོས་སུ་སྨོས་ནས་གསུངས་པ་མེད་ཀྱང་དོན་
གྱིས་བཤད་པ་ཡོད་དེ། དེ་ཡང་ཚིག་གསལ་སོགས་སུ་བློ་གྲོས་མི་ཟད་པའི་མདོ་ཁུངས་
སུ་བྱས་ནས་དྲང་ངེས་འཇོག་པར་གསུངས་པས་དེ་འདྲའི་མདོ་དེ་འདིར་ཡང་དྲང་ངེས་འབྱེད་པའི་
མདོའི་ཁུངས་སུ་བྱ་དགོས་པར་གསུངས། བློ་གྲོས་མི་ཟད་པའི་མདོ་ལས། ངེས་པའི་

[000]
དོན་གྱི་མདོ་སྡེ་ནི་གང་དྲང་བའི་དོན་གྱི་མདོ་སྡེ་ནི་གང་ཞེ་ན། །ཞེས་པས་དྲང་ངེས་འཇོག་
ཚུལ་གསུམ་གསུངས་པའི་དང་པོ་ནི། ཀུན་རྫོབ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་
བསྟན་པའི་མདོ་དྲང་དོན་དང། དོན་དམ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་
སྟོན་པའི་མདོ་ངེས་དོན་གྱི་མདོར་མཛད་ནས་དྲང་ངེས་སུ་གསུངས། གཉིས་པ་ནི་མདོ་སྡེ་
གང་དག་ཚིག་དང་ཡི་གེ་སྣ་ཚོགས་པ་བསྟན་པ་དེ་དག་ནི་དྲང་བའི་དོན་ཞེས་བྱའོ། །
ཞེས་སོགས་དང། གསུམ་པ་ནི་མདོ་སྡེ་གང་དག་བདག་དང་སེམས་ཅན་དང་ཞེས་སོགས་ཀྱིས་
བསྟན། འདི་དངོས་བསྟན་ལ་སྦྱར་དགོས། འདི་ལ་གཉིས་བཤད་པའི་གནད་ཀྱིས་
གོང་མ་ལ་ཡང་ཆོས་དང་གང་ཟག་གཉིས་ཀ་ཡོད་པར་སྟོན་པ་དགོས་སོ་ཞེས་པའི་འདི་ནི་
མདོ་སྡེ་གང་དག་དངོས་པོ་སྟོང་པ་ཉིད་དང་མཚན་མ་མེད་པ་དང་ཞེས་སོགས་ཀྱི་མདོ་འདི་
ཡིན་ལ། གཉིས་བཤད་པ་ནི་མདོ་སྡེ་གང་དག་དངོས་པོ་སྟོང་པ་ཉིད་དང་ཞེས་པ་ནས་
མ་སྐྱེས་པ་དང་ཞེས་པའི་བར་གྱིས་ཆོས་ཀྱི་བདག་མེད་བསྟན། སེམས་ཅན་མེད་
པ་དང་ཞེས་པ་ནས་བདག་པོ་མེད་པ་རྣམ་པར་ཐར་བའི་སྒོ་སྟོན་པ་དེ་དག་ནི་ངེས་པའི་དོན་ཞེས་
བྱ་སྟེ་ཞེས་པའི་བར་གྱིས་གང་ཟག་གི་བདག་མེད་བསྟན། མདོ་འདི་ལ་བདག་
མེད་གཉིས་བཤད་པའི་གནད་ཀྱིས་གོང་མ་མདོ་སྡེ་གང་དག་བདག་དང་སེམས་ཅན་དང་སྲོག་
དང་ཞེས་སོགས་ཀྱི་མདོ་དེས་ཀྱང་གང་ཟག་དང་ཆོས་གཉིས་ཀ་བསྟན་པ་ཡིན་གསུངས་
གཉིས་པ་དེའི་དོན་ཇི་ལྟར་བཀྲལ་བའི་ཚུལ་ལ་གཉིས། མགོན་པོ་ཀླུ་སྒྲུབ་
ཀྱིས་མདོའི་དོན་ཇི་ལྟར་བཀྲལ་བ་དང། དེའི་རྗེས་སུ་འབྲང་བ་རྣམས་ཀྱིས་ཇི་ལྟར་བཀྲལ་

[000]
བའི་ཚུལ་ལོ། །དང་པོ་ལ་གཉིས། རྟེན་འབྱུང་གི་དོན་རང་བཞིན་མེད་པའི་དོན་དུ་བཀྲལ་ཚུལ་
དང། དེ་ཉིད་གསུང་རབ་ཀྱི་དོན་གྱི་སྙིང་པོར་བསྔགས་པའི་ཚུལ་ལོ། །དང་པོ་ནི་
མདོ་ལས་སྐྱེ་འགག་ལ་སོགས་པ་ཡོད་པ་དང་མེད་པ་གཉིས་ཀའང་བཤད་ལ་ཞེས་སོགས་ཀྱིས་འཆད་
འདིར་དངོས་སུ་གཉིས་མ་གཏོགས་མ་གསུང་ཀྱང་འགལ་བ་མེད་པར་གསུངས་
དོན་དམ་པར་རམ་རང་གི་མཚན་ཉིད་ཀྱིས་སྐྱེ་བ་སོགས་མེད་པར་བཤད་པའི་ཞེས་པ་ནས་དེ་དག་
གིས་དབེན་པ་ཉིད་དེ་ཁོ་ན་ཉིད་མཐར་ཐུག་པར་འཆད་པ་ཡང་རིགས་ན་ཞེས་པའི་བར་
རྣམ་རིག་པས་ཡུམ་གྱི་མདོ་ལས་ངོ་བོ་ཉིད་མེད་པར་གསུངས་པ་སྒྲ་ཇི་བཞིན་པར་འཛིན་མི་
རིགས་པའི་ཚུལ་བསྟན། དེས་ན་རྒྱུ་རྐྱེན་ལ་རག་ལས་པ་ཉིད་ཀྱིས་རང་གི་མཚན་ཀྱིས་
གྲུབ་པ་མེད་པ་ཡིན་ལ་ཞེས་པ་འདིས་རྟེན་འབྱུང་སྟོང་པའི་དོན་དུ་གསུངས། དེའི་ཚུལ་
ནི་རྒྱུ་དང་རྐྱེན་ལ་བརྟེན་ནས་བྱུང་བའི་རྒྱུ་མཚན་གྱིས་རང་བཞིན་གྱིས་སྟོང་པར་
སྒྲུབ་པའི་གནད་ཀྱིས་སོ། །འདི་ཉིད་ལས། རང་གི་མཚན་ཉིད་ཀྱིས་མ་གྲུབ་པར་
མཐོང་ན་མཚན་ཉིད་གསུམ་ག་ལ་སྐུར་འདེབས་ཀྱི་ལྟ་བ་སྐྱེ་བར་དགོངས་འགྲེལ་ལས་གསུངས་
པ་ནི། དེ་ལྟར་གང་མཐོང་ཐམས་ཅད་ལ་མིན་གྱི་བློ་མཆོག་དང་མི་ལྡན་པའི་གདུལ་
བྱ་ལ་ཡིན་ནོ། །ཞེས་གང་མཐོང་ཐམས་ཅད་གསུངས་ཀྱང་གོང་འོག་ཐམས་ཅད་ཟེར་དགོས་སམ་དཔྱད་
གསུངས། དེ་ནི་རང་མཚན་གྱིས་མ་གྲུབ་པ་མཐོང་ན་མཚན་ཉིད་གསུམ་ལ་སྐུར་
འདེབས་སུ་གསུངས་པ་གོང་མ་རྣམ་རིག་པ་དང་འོག་མ་ཐལ་འགྱུར་བའི་སྐབས་ཐམས་ཅད་ལ་

[000]
མིན་གྱི་གོང་མ་སེམས་ཙམ་པའི་སྐབས་སུ་ཡིན་པར་གསུངས་ཞེས་འགྲེལ་དགོས། གོང་
འོག་ནི་གཞུང་འདིའི་གོང་འོག་ལ་གོ་དགོས་སོ། །རྩ་ཤེས་ལས། གལ་ཏེ་འདི་ཀུན་མི་
སྟོང་ན། །ཞེས་སོགས་ཀྱིས་སྟོང་པ་རྟེན་འབྱུང་གི་དོན་དུ་གསུངས། དེའི་ཚུལ་ནི་རང་
བཞིན་གྱིས་མི་སྟོང་ན་སྐྱེ་འཇིག་དང་འཕགས་པའི་བདེན་པ་བཞི་ལ་སོགས་པ་མི་རུང་ཞིང་
རང་བཞིན་གྱིས་སྟོང་པའི་རྒྱུ་མཚན་གྱིས་དངོས་པོ་རྣམས་ལ་སྐྱེ་འཇིག་བྱུང་བ་ཡིན་
པའི་ཕྱིར། འདིའི་ཕྱོགས་སྔ་ནི་ཉན་ཐོས་སྡེ་གཉིས་ཡིན། ཚིག་གསལ་ལས་
སློབ་དཔོན་གྱིས་དྲང་བ་དང་ངེས་པའི་དོན་གྱི་མདོའི་རྣམ་པར་དབྱེ་བ་བསྟན་པར་བྱ་བའི་ཕྱིར་
དབུ་མའི་བསྟན་བཅོས་འདི་མཛད་པ་ཡིན་ནོ། །ཞེས་འདི་སྒྲ་འཇུག་ཡུལ་ནི་དབུ་མ་
རྩ་བ་ཤེས་རབ་ཡིན་དེ་ལྟར་ན་ཚིག་གསལ་ནི་རྩ་ཤེའི་འགྲེལ་པའོ། །འདིར་རྩ་
ཤེས་བརྩམས་པའི་དགོས་པ་ལ་སྟོང་པ་རྟེན་འབྱུང་གི་དོན་ཡིན་པའི་རྒྱུ་མཚན་གྱིས་དངོས་
པོ་ལ་སོགས་པའི་ཆོས་རྣམས་རང་བཞིན་གྱིས་མ་གྲུབ་པར་བསྟན་པའི་གསུང་རབ་ཐམས་ཅད་ངེས་
དོན་གྱི་གསུང་རབ་ཏུ་ཤིན་ཏུ་འགྲུབ་པ་ལ་དགོངས་ནས་རྩ་ཤེས་བརྩམས་ལ་
གཞན་ཡང་དེར་མ་ཟད་ཐེ་ཚོམ་དང་ལོག་པའི་ཤེས་པ་དག་རིགས་པ་དང་ལུང་གཉིས་ཀྱི་
སྒོ་ནས་བསལ་བར་འདོད་ནས་སློབ་དཔོན་ཀླུ་སྒྲུབ་ཀྱིས་རྩ་ཤེས་བརྩམས་ཏེ། ཐེ་
ཚོམ་ནི་རང་བཞིན་གྱིས་མེད་པར་བསྟན་པའི་དགོངས་པ་མི་ཤེས་པས་ངེས་པའི་དོན་ནི་གང་
ཞིག་ཡིན་དྲང་བའི་དོན་ནི་གང་ཞིག་ཡིན་སྙམ་དུ་ཐེ་ཚོམ་དུ་གྱུར་པའོ། །འགའ་ཞིག་
ནི་བློ་ཞན་པས་དྲང་བའི་དོན་དུ་འཛིན་པའི་ལོག་པའི་ཤེས་པའོ། །དེའི་ཕྱིར་གང་ཟག་ལ་

[000]
རང་བཞིན་བཀག་ནས་ཕུང་པོ་ལ་ཕལ་ཆེར་མ་བཀག་པ་དང། །ཞེས་པའི་རང་བཞིན་ནི་རང་
རྐྱ་ཐུབ་པའི་བདག་ལ་རང་བཞིན་དུ་བྱས་པའི་བདག་དེ་གང་ཟག་ལ་བཀག་པ་དང། ཕུང་
པོ་ལ་ཕལ་ཆེར་མ་བཀག་པ་དང། །ཞེས་པའི་མ་བཀག་པ་ནི་རང་གི་མཚན་ཉིད་ཀྱིས་
གྲུབ་པ་ལ་བྱ་དགོས་པར་གསུངས་པས་རང་བཞིན་གཉིས་སོ་སོར་གཞག་དགོས་ལ། འདི་ནི་
སྔར་སེམས་ཙམ་པའི་སྐབས་སུ་ཕུང་པོ་ལ་སོགས་པའི་ཆོས་ཉུང་ཤས་ཤིག་མ་གཏོགས་པ་བདེན་པར་
གྲུབ་པ་མ་བཀག་ཅིང་བདེན་པར་ཡོད་པ་མང་དུ་གསུངས་པའི་སྐོར་གཅིག་གོ་ཞེས་པའི་དོན་
དུ་འགྲེལ་བར་བསྟན་བཅོས་འགའ་ཞིག་ཏུ་སྣང། དྭོགས་གཅོད་ནི། འོ་ན་དོན་
སྨྲ་སྡེ་གཉིས་ལ་གང་ཟག་རང་བཞིན་གྱིས་གྲུབ་པར་བཀག་ཀྱང་ཕུང་པོ་རང་བཞིན་གྱིས་
གྲུབ་པ་མ་བཀག་པར་ཐལ། རིན་ཆེན་ཕྲེང་བ་ལས། ཁ་ཅིག་ལ་ནི་གཉིས་བསྟན་
པ། །ཞེས་དང། འདི་ཉིད་ལས། དེའི་ཕྱིར་གང་ཟག་ལ་རང་བཞིན་བཀག་ནས་
ཕུང་པོ་ལ་ཕལ་ཆེར་མ་བཀག་པ་དང། །ཞེས་གསུངས་པའི་ཕྱིར། འདོད་ན་
དོན་སྨྲ་སྡེ་གཉིས་ལ་གང་ཟག་རང་བཞིན་གྱིས་མ་གྲུབ་པར་བསྟན་པར་ཐལ་
འདོད་པའི་ཕྱིར། འདོད་ན་ཧ་ཅང་ཐལ་ལོ། །དེ་ལྟ་ནའང་ཐེག་པ་མཆོག་གི་
རིགས་ཅན་ལ་ཡང་ལས་འབྲས་སོགས་ལ་ཆད་པར་ལྟ་བའི་ཉེན་ཆུང་བ་རྣམས་ལ་ནི་ཞེས་པའི་
ཐེག་པ་མཆོག་གི་རིགས་ཅན་ནི་རྣམ་རིག་པ་ལ་སོགས་པའོ། །གདུལ་བྱ་ཤིན་ཏུ་མང་
པོ་ཞིག་ཐེག་པ་ཆེན་པོ་ལ་བཀྲི་བའི་ཐབས་མཁས་ཆེན་པོར་སྣང་ངོ། །ཞེས་པའི་ཐེག་པ་
ཆེན་པོ་ནི་རང་བཞིན་མེད་པར་ཁས་ལེན་པའི་ཐེག་ཆེན་པའོ། །དེ་དག་གི་དགོངས་པ་འགྲེལ་

[000]
བའི་བསྟན་བཅོས་མཛད་པ་པོས་ཇི་ལྟར་བཀྲལ་བ་ལྟར་གྱི་དོན་དེ་རང་ལུགས་ལ་མི་བཞེད་
པའི་བསྟན་བཅོས་ཀྱང་གདུལ་བྱའི་དབང་གིས་དེའི་བསམ་པ་དང་མཐུན་པར་བཀྲལ་བར་ཁོང་དུ་ཆུད་
པར་བྱའོ། །ཞེས་པའི་དོན་ནི་སློབ་དཔོན་ཐོགས་མེད་ཀྱིས་དགོངས་འགྲེལ་གྱི་དགོངས་པ་སེམས་ཙམ་དུ་
བཀྲལ་བའི་བསྟན་བཅོས་བྱང་ས་དང་བསྡུ་བ་ལ་སོགས་པས་ཇི་ལྟར་བཀྲལ་བ་ཡང་གདུལ་བྱ་
སེམས་ཙམ་པའི་བསམ་པ་དང་མཐུན་པར་བཀྲལ་བ་ཡིན་གྱི་སློབ་དཔོན་རང་གི་བཞེད་པ་མིན་
པའི་ཁྱད་པར་ཤེས་དགོས་པར་གསུངས། དེ་ལྟར་གསུངས་པ་དེ་སློབ་དཔོན་རང་གི་བཞེད་པ་མ་
ཡིན་ཏེ། རང་ཉིད་དབུ་མ་ཐལ་འགྱུར་བ་ཡིན་པའི་ཕྱིར། གཉིས་པ་དེ་ཉིད་གསུང་རབ་ཀྱི་
དོན་གྱི་སྙིང་པོར་བསྔགས་པའི་ཚུལ་ནི། དེ་ལྟར་རྒྱུ་དང་རྐྱེན་ལ་བརྟེན་ནས་འབྱུང་བའི་གཏན་
ཚིགས་ཉིད་ཀྱིས་ཆོས་རྣམས་ལ་རང་གི་མཚན་ཉིད་ཀྱིས་གྲུབ་པའི་རང་བཞིན་མེད་དོ། །ཞེས་
རང་བཞིན་གྱིས་སྟོང་པའི་དོན་རྟེན་འབྱུང་གི་དོན་དུ་གསུངས་པ་འདི་ཉིད་རང་གི་སྟོན་པ་སྨྲ་
བ་གཞན་ལས་ཁྱད་པར་དུ་འཕགས་པའི་འཕགས་ཆོས་བླ་ན་མེད་པར་གཟིགས་ནས་ཞེས་སོགས་
ཀྱི་དོན་ནི། རང་རེ་རྣམས་ཀྱི་སྟོན་པ་ནི་སྟོན་པ་བླ་ན་མེད་པ། སྨྲ་བ་བླ་ན་མེད་
པ། མཁྱེན་པ་བླ་ན་མེད་པ། བརྩེ་བ་བླ་ན་མེད་པའི་ཁྱད་པར་གྱི་ཆོས་དང་
ལྡན་པའི་ཕྱིར། དེ་ཆོས་ཅན། སྟོན་པ་བླ་ན་མེད་པ་ཡིན་ཏེ། སྔོན་སྟོན་པ་འཇིག་
རྟེན་དུ་མ་བྱོན་པའི་དུས་སུ་འཇིག་རྟེན་གྱི་དྲེགས་པའི་ལྷ་བརྒྱད་ལ་སོགས་པ་གང་གིས་ཀྱང་སྟོན་
པར་མི་ནུས་པའི་ཐར་པ་དང་ཐམས་ཅད་མཁྱེན་པའི་ལམ་ཕྱིན་ཅི་མ་ལོག་པར་གདུལ་བྱ་
ལ་སྟོན་པར་མཛད་པའི་ཕྱིར། སྨྲ་བ་བླ་ན་མེད་པ་ཡིན་ཏེ། དྲེགས་པའི་ལྷ་དེ་རྣམས་

[000]
སུས་ཀྱང་སྨྲ་བར་མི་ནུས་པའི་རྟེན་འབྱུང་སྟོང་པའི་དོན་དང་སྟོང་པ་རྟེན་འབྱུང་གི་དོན་དུ་གསུངས་
པའི་སྨྲ་བ་བླ་ན་མེད་པ་ཡིན་པའི་ཕྱིར། མཁྱེན་པ་བླ་ན་མེད་པ་ཡིན་ཏེ། ཇི་
ལྟ་ཇི་སྙེད་ཀྱི་ཆོས་ཐམས་ཅད་ཡེ་ཤེས་སྐད་ཅིག་མ་གཅིག་གིས་དུས་གཅིག་ཏུ་མངོན་
སུམ་དུ་མཁྱེན་པའི་ཕྱིར། བརྩེ་བ་བླ་ན་མེད་པ་ཡིན་ཏེ། འཁོར་བ་ཇི་སྲིད་མ་
སྟོང་གི་བར་དུ་སེམས་ཅན་ཐམས་ཅད་ལ་ཁྱོད་ཀྱི་འཕྲིན་ལས་གདུལ་བྱ་ལ་བཏང་སྙོམས་
ཅུང་ཟད་ཀྱང་མི་མངའ་བའི་ཕྱིར། སྟོན་པའི་གསུང་རབ་ཐམས་ཅད་ནི་ཀུན་རྫོབ་དང་
དོན་དམ་པའི་བདེན་པ་གཉིས་ལ་བརྩམས་ནས་འཇུག་ལ། དེ་གཉིས་ཀྱི་རྣམ་དབྱེ་
མི་ཤེས་ན་བསྟན་པའི་དེ་ཁོ་ན་ཉིད་མི་ཤེས་པས་ཞེས་སོགས་ཀྱི་དོན་ནི། སྤྱིར་
ཀུན་རྫོབ་ལ་དྲང་དོན་དང་དོན་དམ་ལ་ངེས་དོན་བཞག་དགོས་པས། ཀུན་རྫོབ་ལ་དྲང་དོན་
ཞེས་བརྗོད་པའི་རྒྱུ་མཚན་ཡོད་དེ། སྟོན་པས་ཀུན་རྫོབ་པའི་ཆོས་ཅན་སྣ་ཚོགས་པ་
ཇི་སྙེད་ཅིག་གསུངས་པ་ཐམས་ཅད་ནི་ངེས་དོན་དོན་དམ་བདེན་པ་ཉིད་རྟོགས་པ་ལ་དྲངས་པའི་
ཕྱིར་དུ་གསུངས་པའམ་དེ་རྟོགས་པའི་ཐབས་སུ་གསུངས་པས་ན་དེ་ལྟར་བརྗོད་པའི་ཕྱིར་
དོན་དམ་བདེན་པ་ལ་ངེས་དོན་ཞེས་བརྗོད་པའི་རྒྱུ་མཚན་ཡོད་དེ། སྟོན་པའི་གསུང་རབ་
ལས་ཆོས་ཅན་ཀུན་རྫོབ་པ་གསུངས་པ་ཐམས་ཅད་ངེས་བྱ་མཐར་ཐུག་དོན་དམ་བདེན་པ་རྟོགས་
ཐབས་སུ་གསུངས་པ་ཡིན་ཞིང་ངེས་བྱ་མཐར་ཐུག་དོན་དམ་བདེན་པ་ཁོ་ན་ཡིན་པའི་རྒྱུ་
མཚན་གྱིས་དེ་ལྟར་བཤད་པའི་ཕྱིར། སྟོན་པའི་གསུང་རབ་ཇི་སྙེད་ཅིག་བཀའ་
བསྩལ་པ་ཐམས་ཅད་བརྗོད་བྱ་བདེན་གཉིས་གང་རུང་ཞིག་ལ་བརྩམས་ནས་གསུངས་པ་ཤ་

[000]
སྟག་ཡིན་ལ། ཀུན་རྫོབ་དང་དོན་དམ་གང་ཡིན་གྱི་རྣམ་དབྱེ་མ་ཤེས་ན་སྟོན་པའི་
བསྟན་པ་ཇི་ལྟར་ཡིན་མི་ཤེས་པས་བདེན་གཉིས་ཀྱི་སྒོ་ནས་གསུང་རབ་འགྲེལ་ཚུལ་ཡང་
དེ་ཉིད་ཡིན་པར་གསུངས། །ཞེས་གསུངས་པ་བཞིན་དུ་དོན་དམ་བདེན་པ་བཞེད་པས་
ཞེས་སོགས་ཀྱི་དོན་ནི། ཤིང་རྟའི་སྲོལ་གཉིས་ཏེ་དབུ་སེམས་གཉིས་དགག་གཞི་རྟེན་འབྲེལ་ལ་དགག་བྱའི་བདག་རྣམ་པར་བཅད་ཙམ་ལ་དོན་དམ་བདེན་པ་འཇོག་པར་མཚུངས་
པ་བསྟན་པ་ཡིན། རྩ་ཤེས་ལས། གང་དག་སྟོང་པ་ཉིད་ལྟ་བ། །དེ་དག་བསྒྲུབ་ཏུ་
མེད་པར་གསུངས། །ཞེས་པས་གང་དག་སྟོང་པ་ཉིད་བདེན་གྲུབ་ཏུ་ལྟ་བའི་གང་ཟག་དེ་དག་
ལ་ལྟ་བ་དེ་གསོར་མི་རུང་བ་གསུངས་ཞེས་པའོ། །དཔེར་ན་མེ་གསོད་བྱེད་ཆུ་ཡིན་ལ་
དེ་ལ་མེ་འབར་ན་མེ་གསོད་བྱེད་ཀྱི་ཆོས་གཞན་མེད་པ་བཞིན་དུ་བདེན་འཛིན་གྱིས་
བཅིངས་པའི་ནད་པ་ལ་ནད་དེ་ལས་ཐར་བའི་སྟོང་པ་ཉིད་ཀྱི་སྨན་ཐུན་གཅིག་ཡོད་པ་དེ་
བདེན་གྲུབ་ཏུ་བཟུང་ན་ནད་དེ་ལ་ཕན་པའི་ཐབས་གཞན་མེད་པར་གསུངས་པའི་དོན་ནོ། །
སྟོང་ཐུན་ཞེས་པའི་དོན་ཡང་འདི་ཡིན་གསུངས། གསོར་མི་རུང་བ་དེ་ལ་སླར་སོར་ཆུད་
པའི་ཐབས་མེད་པར་གསུངས། ཕན་འདོགས་པ་ལྟར་བཅོས་ནས་འདྲིད་པ་ལ། །ཞེས་པའི་
འདྲིད་པ་ནི་བསླུ་བའི་མིང་གི་རྣམ་གྲངས་སོ། །དབུ་མ་པར་རློམ་པ་མང་པོ་ཡང་དེ་དང་རང་
ཉིད་ཀུན་རྫོབ་རྣམས་རང་གི་ངོ་བོས་སྟོང་པར་འདོད་པ་གཉིས་མཐུན་པར་འདོད་པ་གཉིས་ཀ་
ཡང་རང་སྟོང་གི་དོན་ཕྱིན་ཅི་ལོག་ཏུ་གཟུང་བ་ཡིན་ཞིང། །ཞེས་པ་ནི་སྔ་རབས་
པ་འགའ་ཞིག་དངོས་པོ་རྣམས་རང་བཞིན་གྱིས་སྟོང་པ་དེ་ཀུན་རྫོབ་ཆད་སྟོང་དུ་འདོད་
ཅིང། དབུ་མ་པར་རློམ་པ་འགའ་ཞིག་གིས་ནི་དེ་འདྲའི་སྟོང་ཚུལ་དེ་དང་རང་ཉིད་

[000]
ཀྱི་ཀུན་རྫོབ་པའི་ཆོས་རྣམས་རང་ཉིད་རང་ཉིད་ཀྱིས་སྟོང་པར་ཁས་ལེན་པ་གཉིས་མཐུན་པར་
འདོད་ལ་དེ་ལྟར་འདོད་པ་གཉིས་ཀའང་རང་སྟོང་གི་དོན་ཕྱིན་ཅི་ལོག་ཏུ་གཟུང་བ་ཡིན་ཞེས་པའོ། །
སྲོལ་ཕྱེ་བ་དང་པོ་ལྟར་ཡིན་ན་དེ་ཙམ་དུ་མི་དཀའོ། །ཞེས་པའི་དོན་ནི་སྲོལ་ཕྱེ་བ་
དང་པོ་རྣམ་རིག་པའི་འདོད་པ་ལྟར་གྱི་རྟེན་འབྲེལ་རྟག་ཆད་དང་བྲལ་བ་ལ་བྱེད་ན་དེ་
ཙམ་དུ་མི་དཀའ་བས། གཏིང་རྟོགས་དཀའ་བར་མཁྱེན་གྱུར་ནས། །ཞེས་པའི་རྟོགས་
དཀའ་བའི་གནས་ནི་ཐལ་འགྱུར་བའི་འདོད་པ་ལྟར་གྱི་རྟེན་འབྲེལ་རྟག་ཆད་དང་བྲལ་བ་
ལ་བྱ་དགོས་པར་གསུངས། གཉིས་པ་དེའི་རྗེས་སུ་འབྲང་བ་རྣམས་ཀྱིས་ཇི་ལྟར་བཀྲལ་
བའི་ཚུལ་ནི། སློབ་དཔོན་འདི་ཡི་རྗེས་སུ་འབྲང་བའི་གཙོ་བོ་ནི་སློབ་དཔོན་འཕགས་
པ་ལྷ་ཡིན་ཏེ་ཞེས་པ་ནས་འཆད། སློབ་དཔོན་གཉིས་ཀའི་གཞུང་ལ་
གཞུང་ཕྱི་མོ་ཞེས་པའི་སློབ་དཔོན་གཉིས་ནི་ཀླུ་སྒྲུབ་དང་འཕགས་པ་ལྷ་ཡིན་ལ་
དེ་ཡང་སློབ་དཔོན་འཕགས་པ་ལྷ་ནི་གླིང་ཕྲན་གཞན་ཞིག་གི་རྒྱལ་པོའི་སྲས་ཡིན་ཞིང་
ཁོང་གིས་འཕགས་ཡུལ་དུ་དམ་ཆོས་དར་བ་མཁྱེན་ཏེ་འཕགས་ཡུལ་ཕྱོགས་སུ་ཚོང་པ་དང་ལྷན་
དུ་བྱོན། དེ་ནས་ཡུལ་ལྷོ་ཕྱོགས་བེ་ཏའི་ཡུལ་ཞེས་པ་སྟེ་ཀུ་ཤ་སྐྱེས་པའི་ཡུལ་ན་
སློབ་དཔོན་ཀླུ་སྒྲུབ་གཞུག་གནས་སུ་བྱོན་པ་ན་སློབ་དཔོན་དང་ཞལ་མཇལ་བས་སློབ་
དཔོན་གྱིས་ངའི་ཉེ་གནས་བྱེད་དམ་གསུངས་པ་ན་འཕགས་པ་ལྷས་ཞལ་གྱིས་བཞེས་
དེ་ནས་སློབ་དཔོན་གྱི་དྲུང་དུ་ཟབ་མོ་དབུ་མའི་ལྟ་བ་གསན་སྦྱོང་མཛད་པ་ཡིན་
གསུངས། དེ་ཡང་སློབ་དཔོན་དཔའ་བོ་དང་ཀླུའི་བྱང་ཆུབ་ལ་སོགས་པ་མཁས་པའི་དབང་

[000]
པོ་མང་པོ་ཡོད་མོད་ཀྱང་འདི་དག་གིས་བཀྲལ་བའི་དབུ་མའི་བསྟན་བཅོས་འགྱུར་བ་མི་སྣང་བས་
ཞེས་པ་ནི་སློབ་དཔོན་དཔའ་བོ་དང་ཀླུའི་བྱང་ཆུབ་སོགས་ཀྱིས་མཛད་པའི་དབུ་མའི་བསྟན་
བཅོས་མང་པོ་ཡོད་ཀྱང་བསྟན་བཅོས་དེ་དག་བོད་ཡུལ་དུ་བསྒྱུར་བ་མི་སྣང་ཞེས་པའོ། །
འོན་ཀྱང་ཇོ་བོ་ཆེན་པོའི་ཞལ་འདོན་མཛད་རྒྱུའི་ནང་སློབ་དཔོན་དཔའ་བོས་མཛད་པའི་དོན་དམ་
བྱང་ཆུབ་སེམས་སྒོམ་ཞེས་པ་ཞིག་ཡོད་གསུངས། དེ་ལས་གཞན་པའི་གཞུང་
ཡོད་པ་རྣམས་ཀྱི་ལུགས་ཁྱད་པར་ཆེ་བ་རྣམས་བཤད་པར་བྱ་བ་འདི་ལ་གཉིས་ལས། དབུ་མ་
རང་རྒྱུད་པས་འཕགས་པའི་གཞུང་ཇི་ལྟར་བཀྲལ་བ་དང། དབུ་མ་ཐལ་འགྱུར་བས་འཕགས་
པའི་གཞུང་ཇི་ལྟར་བཀྲལ་བའོ། །དང་པོ་ལ་གཉིས། སློབ་དཔོན་ལེགས་ལྡན་འབྱེད་ཀྱིས་
ཇི་ལྟར་བཀྲལ་བ་དང། ཞི་བ་འཚོ་ཡབ་སྲས་ཀྱིས་ཇི་ལྟར་བཀྲལ་བའོ། །དང་པོ་ལ་
གསུམ། དོན་དམ་པར་གང་ཟག་དང་ཆོས་ལ་རང་བཞིན་ཡོད་མེད་ཇི་ལྟར་བཤད་པ་དང་
ཐ་སྙད་དུ་ཕྱི་རོལ་གྱི་དོན་ཡོད་མེད་ཇི་ལྟར་བཤད་པ་དང། དོན་དམ་པར་ཡོད་
པ་འགོག་པའི་རིགས་པའི་གཙོ་བོ་གང་ལ་བྱེད་བསྟན་པའོ། །དང་པོ་ནི། སློབ་དཔོན་གྱི་
དབུ་མའི་བསྟན་བཅོས་རྣམས་ཀྱི་གཙོ་བོ་ནི། རྩ་བ་ཤེས་རབ་ཡིན་ལ། །ཞེས་པའི་དོན་
ནི་སྤྱིར་སློབ་དཔོན་གྱིས་མཛད་པའི་བསྟན་བཅོས་ལ་རིགས་ཚོགས་དང། བསྟོད་ཚོགས་
གཏམ་ཚོགས་སོགས་དུ་མ་ཡོད། རིགས་ཚོགས་ནི་རྩ་ཤེས་སོགས་ལྔའམ་དྲུག་གོ་བསྟོད་
ཚོགས་ནི་འཇིག་རྟེན་ལས་འདས་པའི་བསྟོད་པ་རང་རེའི་སྟོན་པ་ལ་རྟེན་འབྲེལ་གསུངས་པའི་སྒོ་
ནས་བསྟོད་པའི་བསྟན་བཅོས་རྣམས་སོ། །གཏམ་ཚོགས་ནི་བཤེས་པའི་སྤྲིང་ཡིག་ལ་སོགས་པའོ། །

[000]
དེ་རྣམས་ཀྱི་ནང་ནས་དབུ་མ་རྩ་བ་ཤེས་རབ་ནི་དབུ་མའི་བསྟན་བཅོས་ཀྱི་གཙོ་བོ་ཡིན་པར་
གསུངས། དེ་ལ་འགྲེལ་པ་ག་ལས་འཇིགས་མེད་དང། དེ་བ་ཤར་མ་སོགས་བརྒྱད་ཡོད་
ལེགས་ལྡན་འབྱེད་ནི་དེ་བ་ཤར་མའི་འགྲེལ་པ་དཀར་པོ་རྣམ་པར་འཆར་བའི་རྗེས་སུ་འབྲངས་
ནས་བཀྲལ་བར་སྤྱན་རས་གཟིགས་བརྟུལ་ཞུགས་ཀྱིས་བཤད་དོ། །དེ་ལ་དེ་བ་ནི་ལྷ་ཤར་
མ་ནི་དགེ་སྦྱོང་ཞེས་དོན་བསྒྱུར་དུ་བྱས་ན་ལྷ་ཡི་དགེ་སྦྱོང་ཞེས་བྱ་ཞིང་དེས་མཛད་པའི་འགྲེལ་
བ་དཀར་པོ་རྣམ་པར་འཆར་བ་ཞེས་པ་ནི་མཚན་ནོ། །སྤྱན་རས་གཟིགས་བརྟུལ་ཞུགས་
ནི་སྐུ་ཚེའི་སྟོད་ལ་ཕྱི་རོལ་པ་ཡིན་ལ། དེ་དང་སློབ་དཔོན་ལེགས་ལྡན་འབྱེད་
གཉིས་རྩོད་པས་སུ་ཕམ་ཀྱང་དེ་གཞན་དེའི་བསྟན་པ་ལ་བཞུགས་པར་དམ་བཅས་སྟེ་རྩོད་པ་ན་སྤྱན་
རས་གཟིགས་བརྟུལ་ཞུགས་ཕམ་ཞིང། དེ་ནས་ཁོང་རབ་ཏུ་བྱུང་བར་བརྩམས་ཏེ་སྐྲ་བཅད་
པ་ན་གཅོད་བྱེད་ཀྱིས་དབུ་སྐྲ་བཅད་མ་ཐུབ་པས་དེ་ལ་ལེགས་ལྡན་གྱིས་ངའི་ལྷ་སྤྱན་རས་
གཟིགས་ལ་ཡང་རལ་པ་ཡོད་པས་ཁྱེད་རང་དེའི་བརྟུལ་ཞུགས་ཏེ་ལུགས་སྲོལ་བྱས་ནས་དགེ་བསྙེན་
གྱི་སྡོམ་པ་ལོངས་ཤིག་ཅེས་གསུངས་པ་ན་དེའི་མཚན་ལ་ཡང་སྤྱན་རས་གཟིགས་བརྟུལ་ཞུགས་
ཞེས་གྲགས་པར་གསུངས། ལེགས་ལྡན་འབྱེད་རང་རྒྱུད་པའི་ཤིང་རྟའི་སྲོལ་འབྱེད་ཡིན་ཀྱང་
རྩ་ཤེས་དགོངས་པ་ཐོག་མར་རང་རྒྱུད་དུ་འགྲེལ་བ་པོ་མ་ཡིན་ཏེ། དེའི་གོང་དུ་དེ་བ་ཤར་
མ་སྟེ་ལྷ་ཡི་དགེ་སྦྱོང་གིས་རྩ་ཤེས་དགོངས་པ་རང་རྒྱུད་དུ་བཀྲལ་ཟིན་པའི་ཕྱིར་
ག་ལས་འཇིགས་མེད་རྩ་ཤེའི་རང་འགྲེལ་མ་ཡིན་ཏེ་
རང་འགྲེལ་ཡིན་ན་ཀླུ་སྒྲུབ་རང་ཉིད་ཀྱིས་བརྩམས་པའི་

[000]
བསྟན་བཅོས་ཡིན་དགོས་པ་ལས། དེར་བཞི་བརྒྱ་པའི་ལུང་དྲངས་པ་གང་ཞིག་ཀླུ་
སྒྲུབ་ཀྱིས་རང་གི་སློབ་མས་མཛད་པའི་ལུང་ཤེས་བྱེད་དུ་འདྲེན་མི་རིགས་པའི་ཕྱིར་རང་
འགྲེལ་གྱི་དོན་མེད་དོ། །རྒྱུ་མཚན་དེར་མ་ཟད་སངས་རྒྱས་བསྐྱངས་ལ་སོགས་པའི་རྩ་
ཤེས་ཀྱི་འགྲེལ་པའི་ནང་འགྲེལ་པ་དེའི་ཟུར་ཙམ་ཡང་མ་བྱུང་བའི་ཕྱིར་རོ། །བཞི་བརྒྱ་
པའི་ལུང་ནི། ཉན་པ་པོ་དང་མཉན་བྱ་དང། །སྨྲ་པོ་འབྱུང་བ་ཤིན་ཏུ་དཀོན་
།དེའི་ཕྱིར་མདོར་ན་འཁོར་བ་ནི། །མཐའ་ཡོད་མ་ཡིན་མཐའ་མེད་མིན། །ཞེས་པའི་
ཚིགས་བཅད་ཀྱི་དོན་ནི་ཉན་པ་པོའི་གང་ཟག་དང་མཉན་བྱའི་ཆོས་མཚན་ཉིད་དང་ལྡན་པ་
གཅིག་བྱུང་ཡང་དེ་ལ་སྨྲ་བ་པོའི་གང་ཟག་མཚན་ཉིད་དང་ལྡན་པ་ཞིག་འབྱུང་བ་ཤིན་
ཏུ་དཀོན་པ་ཡིན་ལ། རྒྱུ་མཚན་དེའི་ཕྱིར་ཉན་པ་པོའི་གང་ཟག་མཚན་ཉིད་
དང་ལྡན་པ་ལ་མཉན་བྱའི་དོན་མཚན་ཉིད་དང་ལྡན་པ་ཞིག་སྨྲ་བ་པོའི་གང་ཟག་
མཚན་ཉིད་ཚང་བ་ཞིག་གིས་སྨྲ་བ་བྱུང་ན་འཁོར་བ་ལ་མཐའ་ཡོད་ལ་
དེ་རྣམས་མ་བྱུང་ན་འཁོར་བ་ལ་མཐའ་མེད་པ་དང་འདྲ་ཞེས་པའོ། །དེའི་རྒྱུ་མཚན་
རྣམས་ཤེས་པར་བྱ་དགོས་སོ། །ཤེས་རབ་སྒྲོན་མ་ལས། དེ་ལ་འདིར་གལ་ཏེ་གཟུགས་
ཞེས་བྱ་བར་ཡིད་ལ་བརྗོད་པ་དང་ཚིག་ཏུ་བརྗོད་པའི་ཀུན་བརྟགས་པའི་ངོ་བོ་ཉིད་གང་ཡིན་
པ་དེ་མེད་དོ་ཞེ་ན་ནི། །ཞེས་སོགས་ཀྱི་དོན་རིམ་པ་བཞིན་དུ། རྣམ་རིག་པས་
ཀུན་བརྟགས་རང་གི་མཚན་ཉིད་ཀྱིས་མ་གྲུབ་པར་ཁས་བླངས་པ་ལ་ལེགས་ལྡན་འབྱེད་
ཀྱིས་ཀུན་བརྟགས་རང་གི་མཚན་ཉིད་ཀྱིས་མ་གྲུབ་ཅེས་པ་ཀུན་བརྟགས་འདོགས་བྱེད་ཀྱི་མིང་དང་རྟོག་པ་ལ་བྱེད་

[000]
དམ་དེ་གཉིས་ཀྱིས་བཏགས་པའི་ཀུན་བརྟགས་རང་ལ་བྱེད། དང་པོ་ཀུན་བརྟགས་འདོགས་བྱེད་ལ་བྱེད་ན་དངོས་པོ་ལ་སྐུར་
བ་འདེབས་པ་ཡིན་ཏེ། འདོགས་བྱེད་ཀྱི་སྒྲ་དང་རྟོག་པ་ལ་སྐུར་བ་འདེབས་པའི་ཕྱིར་རོ་
ཞེས་པའོ། །ཡིད་ལ་བརྗོད་པ་ནི་ཀུན་བརྟགས་འདོགས་བྱེད་ཀྱི་མིང་ངམ་ཀུན་བརྟགས་
བྱེད་ཀྱི་རྟོག་པའོ། །ཚིག་ཏུ་བརྗོད་པ་ནི་ཀུན་བརྟགས་འདོགས་བྱེད་ཀྱི་བྲྡའམ་འདོགས་བྱེད་ཀྱི་
སྒྲ་ལ་བྱེད་དོ། །རྟོག་པ་དང་མིང་ལ་བྱེད་ན་དེ་གཉིས་ཕུང་པོར་གཏོགས་པས་ཞེས་པའི་ཕུང་པོ་ནི་
འདུ་བྱེད་ཀྱི་ཕུང་པོའོ། །འདིས་ནི་སློབ་དཔོན་ལེགས་ལྡན་འབྱེད་ཀྱིས་རང་གི་མཚན་ཉིད་ཀྱིས་
གྲུབ་པར་བཞེད་པ་གསལ་བར་བསྟན། བསྟན་བཅོས་འདིར་དེ་ཡང་དགོངས་འགྲེལ་ལས་
རང་གི་མཚན་ཉིད་ཀྱིས་མ་གྲུབ་པས་མཚན་ཉིད་ངོ་བོ་ཉིད་མེད་པར་བཤད་ཅིང་ཞེས་
གསལ་ཡང་མཚན་ཉིད་ངོ་བོ་ཉིད་མེད་པར་མ་བཤད་ཅིང་ཞེས་ཟེར་དགོས་པར་གསུངས་
འདི་ཉིད་ལས། དེར་མིང་ལྡན་མིན་དུ་བཤད་ལ་ཞེས་གསལ་ཡང་དོན་ནི་ལྡན་མིན་
འདུ་བྱེད་དུ་བཤད་ཅེས་པའོ། །ཡང་ཀུན་བརྟགས་དངོས་པོར་མེད་པས་ཆོས་གཞི་མ་ཡིན་ལ་
ཞེས་ག་གཞིར་གསལ་ཡང་བ་བཞི་ཡིན་པར་གསུངས། དེ་ཡང་ཡིན་ཏེ་
ཀུན་བརྟགས་དངོས་པོར་མེད་པས་རྒྱུ་མཚན་གྱིས་མིང་དང། རྒྱུ་མཚན་དང། རྣམ་པར་རྟོག་
པ་དང། ཡང་དག་པའི་ཡེ་ཤེས་དང་བཞི་མ་ཡིན་པ་བཤད་པའི་ཕྱིར། གཉིས་པ་བཏགས་དོན་
ཀུན་བརྟགས་རང་ཉིད་རང་གི་མཚན་ཉིད་ཀྱིས་མ་གྲུབ་སྟེ། དཔེར་ན་མིང་རྟོག་གཉིས་
ཀྱིས་ཐག་ཁྲ་ལ་སྦྲུལ་དུ་བཏགས་པའི་བཏགས་དོན་རང་མཚན་གྱིས་མ་གྲུབ་པ་བཞིན་ནོ་
ཞེ་ན། དེ་ལྟར་མ་ཡིན་ཏེ། གཟུགས་རུང་ལ་ཚོར་བ་ཞེས་བཏགས་པའི་བཏགས་དོན་

[000]
རང་མཚན་གྱིས་མ་གྲུབ་ཀྱང་གཟུགས་རུང་ལ་གཟུགས་སུ་བཏགས་པའི་བཏགས་དོན་རང་མཚན་
གྱིས་གྲུབ་པ་ཡིན་ཏེ། དཔེར་ན་ཐག་ཁྲ་ལ་སྦྲུལ་དུ་བཏགས་པའི་བཏགས་དོན་རང་
མཚན་གྱིས་མ་གྲུབ་ཀྱང་སྦྲུལ་འཁྱིལ་བ་ལ་སྦྲུལ་དུ་བཏགས་པའི་བཏགས་དོན་རང་མཚན་
གྱིས་གྲུབ་པ་བཞིན་ཡིན་པའི་ཕྱིར། དེ་ལ་རྣམ་རིག་པས། ཀུན་བརྟགས་
མཚན་ཉིད་ངོ་བོ་ཉིད་མེད་པར་སྟོན་པའི་མདོའི་དོན་འཆད་པ་ལ་སྐྱོན་དེ་གཉིས་མི་འཇུག་པར་ཐལ་
གཟུགས་རུང་ལ་གཟུགས་ཞེས་བཏགས་པའི་བཏགས་དོན་དོན་དམ་པར་རང་མཚན་གྱིས་
མ་གྲུབ་པ་ཀུན་བརྟགས་མཚན་ཉིད་ངོ་བོ་ཉིད་མེད་པའི་དོན་དུ་འཆད་པའི་ཕྱིར་ཟེར་ན་
འོ་ན་ཀུན་བརྟགས་མཚན་ཉིད་ངོ་བོ་ཉིད་མེད་པའི་མདོའི་དོན་འཆད་ཚུལ་དབུ་མའི་རྗེས་སུ་
འབྲང་རིགས་པར་ཐལ། ཁྱོད་ཀྱིས་ངོ་བོ་དང་ཁྱད་པར་ལ་ཀུན་བཏགས་པའི་ཀུན་བརྟགས་
མཚན་ཉིད་ངོ་བོ་ཉིད་མེད་པའི་དོན་འཆད་པ་གང་ཞིག་དེ་འཆད་པ་ལ་དབུ་མའི་
རིགས་པ་ལ་ལྟོས་དགོས་པའི་ཕྱིར་ཏེ། དེ་མཚན་ཉིད་ངོ་བོ་ཉིད་མེད་པའི་དོན་ངོ་བོ་དང་
ཁྱད་པར་ལ་ཀུན་བཏགས་པའི་ཀུན་བཏགས་དོན་དམ་པར་མཚན་ཉིད་ངོ་བོ་ཉིད་མེད་པ་ལ་བྱེད་
དགོས་པ་གང་ཞིག་དེའི་དོན་ཤེས་པ་ལ་སེམས་ཙམ་གྱི་རིགས་པ་ལ་བརྟེན་ནས་ཤེས་
མི་ནུས་པར་ངེས་པར་དབུ་མའི་རིགས་པ་མི་འདྲ་བ་ཞིག་ལ་ལྟོས་དགོས་པའི་ཕྱིར། དེས་ན་
ངོ་བོ་དང་ཁྱད་པར་དུ་ཀུན་བཏགས་པའི་ཀུན་བརྟགས་མཚན་ཉིད་ངོ་བོ་ཉིད་མེད་པར་སྟོན་
འདོད་པས་ནི་དབུ་མའི་རིགས་པ་འདོད་པར་བྱའོ། །ཞེས་པའི་སྦྱོར་ཚུལ་འདིས་ནི་དངོས་པོ་བདེན་སྟོང་དུ་
བསྒྲུབ་པའི་འཐད་སྒྲུབ་དང་ཆོས་ཉིད་དང་ལྟོས་པའི་རིགས་པ་གསུམ་དོན་གྱིས་བསྟན་ཏོ། །

[000]
རིགས་པ་ནི་རྩ་ཤེས་ལས། བརྗོད་པར་བྱ་བ་ལྡོག་པ་སྟེ། །སེམས་ཀྱི་སྤྱོད་ཡུལ་ལྡོག་པས་
སོ། །མ་སྐྱེས་པ་དང་མ་འགགས་པ། །ཆོས་ཉིད་མྱ་ངན་འདས་དང་མཚུངས། །ཞེས་སངས་
རྒྱས་རྣམས་ཀྱིས་ཆོས་གང་ཡང་དོན་དམ་པར་མ་བསྟན་པ་ཡིན་ཏེ། དོན་དམ་པར་བརྗོད་
པར་བྱ་བ་སྟེ་ཆོས་བསྟན་པར་བྱ་བ་ལྡོག་པའི་ཕྱིར་ཏེ། དོན་དམ་པར་སེམས་ཀྱི་སྤྱོད་
ཡུལ་ལས་ལྡོག་པ་སྟེ་མེད་པའི་ཕྱིར། དེར་ཐལ། དོན་དམ་པར་མ་སྐྱེས་པ་དང་
མ་འགགས་པ་དང་རང་བཞིན་གྱིས་མྱ་ངན་ལས་འདས་པ་ཆོས་ཉིད་རྣམས་དགག་བྱ་བདེན་
གྲུབ་བཅད་ཙམ་དུ་མཚུངས་པའི་ཕྱིར་ཞེས་པའི་དོན་ནོ། །དགོངས་འགྲེལ་ལས་རང་གི་མཚན་
ཉིད་ཀྱིས་རྣམ་པར་གནས་པ་ནི་མ་ཡིན་ཞེས་པའི་རང་མཚན་གྱིས་མི་གནས་པ་
དང་མིང་དང་བརྡས་རྣམ་པར་བཞག་ཙམ་ཞེས་པའི་མིང་བརྡས་བཞག་ཙམ་ངེས་པ་ལ་དབུ་མའི་རིགས་
པ་འདི་ལྟ་བུ་ལ་ལྟོས་དགོས་ཞེས་པའོ། །སྤྱིར་དབུ་མའི་རིགས་པ་ལ་བཞི་ཡོད་དེ་
ལྟོས་པའི་རིགས་པ། བྱ་བ་བྱེད་པའི་རིགས་པ། འཐད་པ་སྒྲུབ་པའི་རིགས་པ་
ཆོས་ཉིད་ཀྱི་རིགས་པ་རྣམས་སུ་ཡོད་པའི་ཕྱིར། དང་པོ་ནི། ཐེག་པ་གསུམ་གྱི་
ཚུལ་བཞིན་ཡིད་ལ་བྱེད་པ་ལ་བརྟེན་ནས་ཡང་དག་པའི་ལྟ་བ་སྐྱེད་པ་ལྟོས་པའི་རིགས་པ་དང་
གཉིས་པ་ནི། དེ་འདྲའི་ཡང་དག་པའི་ལྟ་བས་ཐེག་པ་གསུམ་པོ་རང་རང་གི་འབྲས་བུ་
ཐོབ་པ་བྱ་བ་བྱེད་པའི་རིགས་པ་དང། གསུམ་པ་ནི། རྟེན་འབྲེལ་གྱི་རྟགས་ལས་མྱུ་
གུ་བདེན་མེད་དུ་རྟོགས་པའི་རིགས་པ་དང། བཞི་པ་ནི། མེ་གྱེན་དུ་འབར་བ་དང་
སྦྱིན་པ་ལས་ལོངས་སྤྱོད་འབྱུང་བར་རྟོགས་པའི་རིགས་པ་ལྟ་བུ་ཡིན་ཏེ། མདོ་སྡེ་རྒྱན་

[000]
ལས། ཚུལ་བཞིན་ཡིད་ལ་བྱེད་པ་དང། །ཡང་དག་ལྟ་བ་འབྲས་ལྡན་དང། །ཚད་
མས་རྣམ་འབྱེད་བསམ་མི་ཁྱབ། །རིགས་པ་བཞིར་ནི་ཤེས་པར་གྱུར། །ཞེས་གསུངས་པའི་
ཕྱིར་རོ། །དེ་ཡང་ལྟོ་ལྡིར་བ་ལ་བུམ་པ་ཞེས་བཏགས་པའི་བརྡས་བཞག་པའི་ཡུལ་དོན་དམ་
པར་གྲུབ་པ་འགོག་པ་ལ་དབུ་མའི་རིགས་པ་དགོས་ཞེས་སྨྲ་བ་ཡིན་ཏེ་ཞེས་པའི་དོན་ནི། མིང་
དང་བརྡས་རྣམ་པར་བཞག་ཙམ་ཡིན་གྱི་ཞེས་གཟུགས་སོགས་མིང་དང་བརྡས་དེར་བཏགས་པ་ཙམ་
དུ་ངེས་པ་ལ་དབུ་མའི་རིགས་པ་དགོས་ཞེས་བཤད་པ་ལ། ཁོ་ན་རེ། གཟུགས་སོགས་མིང་དང་
བརྡ་ཙམ་གྱི་ཡུལ་ཡིན་པ་དོན་དམ་པར་གྲུབ་པ་འགོག་པ་ལ་དབུ་མའི་རིགས་པ་ལ་ལྟོས་
པར་ཐལ། དམ་བཅའ་འཐད་པའི་ཕྱིར་ཟེར་ན་མ་ཁྱབ་སྟེ། མིང་དང་བརྡས་རྣམ་པར་
བཞག་པ་ཡིན་གྱི་ཞེས་པའི་སྐབས་སུ་ལྟོ་ལྡིར་བ་བུམ་པ་ཞེས་པའི་མིང་གིས་བདེན་གྲུབ་ཏུ་བརྗོད་
པ་དང། བརྡས་བདེན་གྲུབ་ཏུ་འཛིན་པ་ལས་དོན་ལ་བདེན་པར་མ་གྲུབ་ཅེས་བསྟན་པ་
ཡིན་གྱི། ལྟོ་ལྡིར་བ་བུམ་པ་ཞེས་པའི་མིང་བརྡ་ཙམ་གྱི་ཡུལ་དོན་དམ་པར་གྲུབ་
པ་འགོག་པ་ལ་དབུ་མའི་རིགས་པ་དགོས་ཞེས་སྨྲ་བ་གཏན་ནས་མིན་ཏེ། དེ་དོན་དམ་
པར་གྲུབ་པ་འགོག་པ་ལ་དབུ་མའི་རིགས་པ་ལ་མི་ལྟོས་པའི་ཕྱིར་ཏེ། དེ་
དོན་དམ་པར་མ་གྲུབ་པ་དོན་དམ་མ་ཡིན་པའི་ཕྱིར་ཏེ། ལྟོ་ལྡིར་བ་བུམ་པ་ཞེས་
པའི་བརྡ་ཙམ་གྱི་ཡུལ་ཐ་སྙད་དུ་མ་གྲུབ་པའི་ཕྱིར་ཏེ། ལྟོ་ལྡིར་བ་བུམ་པ་ཞེས་
པའི་བཏགས་ཙམ་གྱི་ཡུལ་མ་ཡིན་པའི་ཕྱིར། མ་གྲུབ་ན། ལྟོ་ལྡིར་བ་བློའི་
ཡུལ་དུ་འཆར་བ་ལ་བུམ་པ་ཞེས་པའི་བརྡ་ཁོ་ན་ལ་ལྟོས་པར་ཐལ། མ་གྲུབ་པ་དེའི་

[000]
ཕྱིར། འདོད་ན། བུམ་པའི་མིང་མི་ཤེས་པར་ལྟོ་ལྡིར་བ་ཚད་མས་ངེས་པ་མེད་པར་
ཐལ་ལོ། །འདོད་མི་ནུས་ཏེ། བུམ་པའི་བརྡ་སྨྲ་མི་ཤེས་པའི་ལྐུགས་པ་སོགས་ཀྱིས་དོན་
ལྟོ་ལྡིར་བ་ཤེས་ཤིང་བ་གླང་ལ་སོགས་པས་ཀྱང་དྲི་དང་གཟུགས་ལ་སོགས་པས་རང་གཞན་གྱི་བུ་
ཤེས་ནུས་པའི་ཕྱིར། དེས་ན་ལྟོ་ལྡིར་བ་བུམ་པ་ཞེས་པའི་བརྡ་ཙམ་གྱི་ཡུལ་ལྟོ་ལྡིར་
བའི་ཀུན་རྫོབ་པའི་དེ་ཁོ་ན་ཉིད་དུ་མི་གནས་པ་དང། ལྟོ་ལྡིར་བ་བུམ་པ་ཞེས་པའི་བརྡ་
ཙམ་གྱི་ཡུལ་དོན་དམ་པར་མ་གྲུབ་པ་དེ་ལྟོ་ལྡིར་བའི་དོན་དམ་པའི་དེ་ཁོ་ན་ཉིད་དུ་མི་
གནས་པ་དབུ་སེམས་གཉིས་ཀས་འདྲ་བར་བཞེད་པའི་ཕྱིར་ཏེ། རྟོག་གེ་འབར་བ་ལས། མིང་
གི་བརྡས་བཞག་པ་དངོས་པོའི་དེ་ཁོ་ན་ཉིད་དུ་མི་གནས་པ་རྣལ་འབྱོར་སྤྱོད་པ་དང་དབུ་མ་
པ་གཉིས་ཀ་ལ་འདྲ་བར་བཤད་པས་སོ་ཞེས་གསུངས་པའི་དོན་ནོ། །དེ་ལྟར་ན་གཞན་དབང་
མཚན་ཉིད་ངོ་བོ་ཉིད་མེད་པར་གསུངས་ཀྱི་ཀུན་བརྟགས་མ་ཡིན་ནོ་སྙམ་དུ་མི་གཟུང་སྟེ་
ཞེས་སོགས་ཀྱི་དོན་ནི། དགོངས་འགྲེལ་ལས་ཆོས་རྣམས་ཀྱི་ཀུན་བརྟགས་པའི་མཚན་ཉིད་
ཅེས་པའི་གཞུང་འདིས་ཀུན་བརྟགས་མཚན་ཉིད་ངོ་བོ་ཉིད་མེད་པར་བཤད་པ་དེ་མི་འཐད་པར་
ཐལ། དེས་གཞན་དབང་མཚན་ཉིད་ངོ་བོ་ཉིད་མེད་པར་བཤད་པའི་ཕྱིར་ཏེ་
གཞན་དབང་དོན་དམ་པར་རང་གི་མཚན་ཉིད་ཀྱིས་མ་གྲུབ་པ་མཚན་ཉིད་ངོ་བོ་ཉིད་མེད་
པའི་དོན་དུ་བཤད་པའི་ཕྱིར་ཟེར་ན་མ་ཁྱབ་སྟེ། གཞུང་འདིས་གཞན་དབང་དོན་དམ་པར་
རང་གི་མཚན་ཉིད་ཀྱིས་མ་གྲུབ་པ་གཞན་དབང་མཚན་ཉིད་ངོ་བོ་ཉིད་མེད་པའི་དོན་དུ་
མ་བཤད་པའི་ཕྱིར། ཕྱི་མ་དེར་ཐལ། གཞན་དབང་དོན་དམ་པར་རང་གི་མཚན་

[000]
ཉིད་ཀྱིས་གྲུབ་པ་མེད་རྒྱུའི་མཚན་ཉིད་ཀྱི་ངོ་བོ་དེར་མ་གྲུབ་པ་མཚན་ཉིད་ངོ་བོ་ཉིད་མེད་
པའི་དོན་དུ་བཤད་པའི་ཕྱིར། དེ་ལྟར་མ་ཡིན་ན་རྣམ་རིག་པའི་ལུགས་ལ་ཡང་གཞུང་
འདིས་ཀུན་བརྟགས་མཚན་ཉིད་ངོ་བོ་ཉིད་མེད་པར་མ་བཤད་པར་ཐལ། གཞན་དབང་
མཚན་ཉིད་ངོ་བོ་ཉིད་མེད་པར་བཤད་པའི་ཕྱིར་ཏེ། གཞུང་འདིས་གཞན་དབང་རང་འཛིན་
རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་དེ་ཀུན་བརྟགས་མཚན་ཉིད་
ངོ་བོ་ཉིད་མེད་པའི་དོན་དུ་བཤད་པ་ཡིན་པའི་ཕྱིར་ཞེས་པའོ། །གཞན་དབང་བདེན་པར་གྲུབ་
ན་ཇི་ལྟར་སྣང་བ་བཞིན་གྲུབ་དགོས་པས་ཞེས་སོགས་ཀྱི་དོན་ནི། གཞན་དབང་དེར་གྲུབ་ན་
བདེན་འཛིན་ལ་སྣང་བ་ལྟར་གྲུབ་དགོས་པ་ལས་དེ་ལྟར་མ་གྲུབ་སྟེ། དཔེར་ན་སྒྱུ་
མའི་རྡེ་ཤིང་རྟ་གླང་དུ་སྣང་ཡང་རྟ་གླང་དུ་མེད་པ་ལྟར་གཞན་དབང་བདེན་པར་སྣང་
ཡང་བདེན་པར་མེད་པ་དགོངས་འགྲེལ་གྱི་མདོའི་དོན་ཡིན་ཞེས་པའོ། །མདོར་ན་སློབ་དཔོན་
ལེགས་ལྡན་གྱིས་རྣམ་རིག་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དེ་
དགོངས་འགྲེལ་གྱི་སྒྲས་ཟིན་གྱི་དོན་དང་བསྟན་དོན་གང་ཡང་མ་ཡིན་པ་བཞེད་པར་
གསུངས། གཉིས་པ་ཐ་སྙད་དུ་ཕྱི་རོལ་གྱི་དོན་ཡོད་མེད་ཇི་ལྟར་བཤད་པ་ནི་
དེ་ནི་ཀུན་རྫོབ་པའི་དངོས་པོ་དོན་དང་ཤེས་པ་གང་དུ་འདོད་བཤད་པར་བྱ་སྟེ་ཞེས་སོགས་ཀྱིས་
འཆད། འདིར་དེ་ནི་ཀུན་རྫོབ་པའི་དངོས་པོ་ཞེས་གསལ་ཡང་ད་ནི་ཀུན་རྫོབ་པའི་དངོས་པོ་
ཞེས་བརྗོད་དགོས་པར་གསུངས། ཕྱི་རོལ་བཀག་པ་དེ་མདོ་གང་གི་ཡང་དོན་མིན་པར་བཞེད་
དམ་དཔྱད་པར་བྱའོ། །ཞེས་པ་ནི་ཕྱི་རོལ་བཀག་པ་དེ་མདོ་གང་གི་ཡང་སྒྲས་ཟིན་

[000]
གྱི་དོན་མ་ཡིན་ཞེས་པའི་དོན་ཡིན་ལ། དེ་ལྟར་མ་ཡིན་ན་སློབ་དཔོན་ལེགས་ལྡན་གྱིས་
ཀུན་གཞི་བསྟན་པའི་མདོ་བཞེད་པས་ཀུན་གཞི་བསྟན་པའི་མདོ་ལ་ཕྱི་དོན་མེད་པར་བསྟན་
པའི་མདོས་ཁྱབ་པ་ལེགས་ལྡན་འབྱེད་རང་ཉིད་ཀྱིས་བཞེད་པའི་ཕྱིར་ཏེ། དེ་ལྟར་དུ་སྤྱི་དོན་
རྒོལ་ངན་ཚར་གཅོད་ན་གསལ། སེམས་ཙམ་གྱི་དོན་ནི་སྔར་ལྟར་རོ། །ཞེས་པའི་སྔ་
མ་ནི་གཞན་སྡེ་འདོད་པ་ལྟར་སེམས་ལས་གཞན་པའི་འཇིག་རྟེན་གྱི་བྱེད་པ་པོ་འགོག་པ་
ཞེས་སོགས་ཡིན། ལུགས་འདིར་ཕྱི་རོལ་ཡོད་པར་སྒྲུབ་པའི་རིགས་པ་དང་ལུང་གཉིས་
ལས། གཟུགས་སྒྲ་ལ་སོགས་པ་བསགས་པའི་སྐབས་སུ་ནི་ཞེས་སོགས་ཀྱིས་རིགས་པས་སྒྲུབ་
བོ། །དམག་དང་ནགས་ཚལ་ལ་སོགས་པ་ཞེས་པའི་སྐབས་སུ་བསགས་པ་དང་འདུས་པའི་ཁྱད་པར་
བཤད་དེ། བསགས་པ་ནི་རིགས་མཐུན་པའི་རྡུལ་ཕྲ་རབ་དུ་མ་བསགས་པའི་དངོས་པོ་དང་
བུམ་པ་ལ་སོགས་པ་ཡིན། གཉིས་པ་ནི་རིགས་མི་མཐུན་པ་དུ་མ་འདུས་པའི་དངོས་པོ་
དམག་དང་ནགས་ཚལ་ལ་སོགས་པའོ། །དང་པོ་ནི་དེ་ལྟར་ཡིན་ཏེ། དཔེར་ན་གསེར་གྱི་བུམ་པ་ལྟ་
བུ་རིགས་མཐུན་པའི་གསེར་གྱི་རྡུལ་དུ་མ་བསགས་པ་ལ་བརྟེན་ནས་གསེར་བུམ་གྲུབ་པས་བསགས་
པ་ཡིན་ཞིང། དེ་ནི་རྫས་བཏགས་གཉིས་ཀྱི་ནང་ནས་རྫས་སུ་ཡོད་པར་གསུངས་
དེ་བཞིན་དུ་སྔོན་པོ་ལ་སོགས་པའི་ཁ་དོག་དང་ཤེས་པ་རྣམས་ཀྱང་ཡིན་ནོ། །གཉིས་པ་དེ་ལྟར་
ཡིན་ཏེ། དམག་ཞེས་པ་ནི་མི་ལ་སོགས་པ་རྫས་རིགས་མི་མཐུན་པ་དུ་མ་ཞིག་
འདུས་པ་ལ་བརྟེན་ནས་བཏགས་པས་འདུས་པ་ཡིན་ཞིང། དེ་ནི་རྫས་བཏགས་གཉིས་ཀྱི་
ནང་ནས་བཏགས་ཡོད་དུ་གསུངས། དེ་བཞིན་ནགས་ཚལ་སོགས་ལ་ཡང་ཤེས་དགོས་

[000]
ཕྱི་རོལ་མེད་ན་མདོ་སྡེ་ལས་དབང་པོའི་ཤེས་པ་རྣམས་དམིགས་རྐྱེན་ལས་སྐྱེ་བར་གསུངས་
པ་ལ་སྐུར་བ་བཏབ་པར་ཡང་འགྱུར་ཏེ། །ཞེས་པ་ནི་ལུང་གི་སྒྲུབ་བྱེད་དོ་
།གསུམ་པ་དོན་དམ་པར་ཡོད་པ་འགོག་པའི་རིགས་པའི་གཙོ་བོ་གང་ལ་བྱེད་བསྟན་པ་ནི་
སློབ་དཔོན་འདིས་དོན་དམ་པར་ཡོད་པ་འགོག་པའི་རིགས་པའི་གཙོ་བོ་གང་ལ་བྱེད་ཅེ་ན་ཞེས་
སོགས་ཀྱིས་བསྟན། དེས་ན་ངོ་བོ་ཉིད་ལས་ཡོད་པ་དོན་དམ་དུ་ཡིན་ན་རྒྱུ་རྐྱེན་དང་
འདུས་པའི་ངོ་བོ་ལས་ལོགས་ཤིག་ན་ཞེས་སོགས་ཀྱི་དོན་ནི། དཔེར་ན་འབྱུང་བ་བཞིའི་ནང་
ཚན་ས་ལྟ་བུ་དོན་དམ་པར་སྲ་བའི་ངོ་བོ་ཡིན་ན་རྒྱུ་རྐྱེན་དང་རྫས་བརྒྱད་ལ་སོགས་པ་འདུས་
པ་མ་ཡིན་པར་དེ་ལས་ལོགས་སུ་འབའ་ཞིག་སྟེ་གང་ལའང་མ་ལྟོས་པར་ཡན་འགར་
གནས་དགོས་པ་ལས། ས་ལ་སོགས་པའི་འབྱུང་བ་དང་གཟུགས་ལ་སོགས་པའི་འབྱུང་འགྱུར་
རྣམས་ནི་རྡུལ་རྫས་བརྒྱད་འདུས་དང་སེམས་སེམས་བྱུང་རྣམས་ནི་ཕན་ཚུན་བརྟེན་ནས་འབྱུང་
ཞིང། དེ་ལས་གཞན་པའི་དངོས་པོ་ཐམས་ཅད་ཀྱང་རང་རང་གི་རྒྱུ་རྐྱེན་ཚོགས་པ་ལ་
བརྟེན་ནས་འབྱུང་བ་ཡིན་ལ་དེ་དང་བྲལ་ན་ཅུང་ཟད་ཀྱང་མེད་པར་འགྱུར་ལ་དེ་མེད་
ན་དོན་དམ་པར་ཡང་མེད་རྫས་སུ་ཡང་མེད་པར་འཆད་དོ། །རྒྱུ་རྐྱེན་དང་འདུས་པ་
ལས་ལོགས་སུ་ངོ་བོ་མེད་པར་བསྟན་པ་ཡང་དོན་དམ་པར་ཡོད་ན་འབའ་ཞིག་པ་སྟེ་གང་ལ་
ཡང་མ་ལྟོས་པར་ཡོད་དགོས་ཞེས་གནོད་པ་སྟོན་ནོ། །གཉིས་པ་ཞི་བ་འཚོ་ཡབ་སྲས་ཀྱིས་

[000]
ཇི་ལྟར་བཀྲལ་བའི་ཚུལ་ལ་བཞི། དོན་དམ་པར་གང་ཟག་དང་ཆོས་ལ་རང་བཞིན་
ཡོད་མེད་ཇི་ལྟར་བཤད་པ་དང། ཐ་སྙད་དུ་ཕྱི་རོལ་གྱི་དོན་ཡོད་མེད་ཇི་ལྟར་བཤད་
པ་དང། མདོ་སྡེ་དགོངས་འགྲེལ་གྱི་དོན་ཇི་ལྟར་བཤད་པ་དང། དོན་དམ་པར་ཡོད་པ་
འགོག་པའི་རིགས་པའི་གཙོ་བོ་གང་ལ་བྱེད་བསྟན་པའོ། །དང་པོ་ནི། མདོ་དགོངས་འགྲེལ་
ལས། མཚན་ཉིད་ངོ་བོ་ཉིད་མེད་པ་དང་ཞེས་སོགས་ཀྱིས་བསྟན། གཉིས་པ་ནི་
ཐ་སྙད་དུ་ཕྱི་རོལ་ཡོད་དམ་མེད་ཅེ་ན། འདི་ལ་ཤེས་རབ་སྒྲོན་མ་ལས་
ཞེས་པ་ནས་དེས་ན་འདི་འདྲ་བའི་ལུགས་ཀྱང་རེ་རེ་ཙམ་བྱུང་མོད་ཀྱང་ཞེས་པའི་བར་གྱིས་
སློབ་དཔོན་ཞི་བ་འཚོ་མ་བྱོན་གོང་དུ་ཕྱི་རོལ་མེད་པ་ཁས་ལེན་པའི་དབུ་མ་པ་བྱུང་ཚུལ་
བཤད། དེ་བྱུང་ཚུལ་གང་གིས་ཤེས་ན་ལེགས་ལྡན་འབྱེད་རྗེས་འབྲང་དང་བཅས་པས་ཕྱི་དོན་མེད་
པ་འགོག་པའི་ཕྱོགས་སྔ་ལ་དེ་འདྲའི་དབུ་མ་པ་འགའ་ཞིག་བཟུང་ནས་བཀག་པ་དེ་ལ་བརྟེན་
ནས་ཤེས་པས་དེའི་ཚུལ་གསུངས་སོ། །འོན་ཀྱང་དེ་ལྟ་བུའི་སྲོལ་ལེགས་པར་ཕྱེ་བ་ཞི་འཚོ་
རྗེས་འབྲང་དང་བཅས་པ་མིན་པར་དངོས་སུ་མ་བྱུང་ཞེས་གསུངས། །ཤཱནྟི་པས་འདི་གཉིས་
ཀ་ཀླུ་སྒྲུབ་ཀྱི་ཡིན་པར་བྱས་ནས་ཞེས་པའི་གཉིས་ནི། འདི་ལ་སྐྱེ་བ་ཅི་ཡང་
མེད། །འགག་པར་འགྱུར་བའང་ཅི་ཡང་མེད། །ཅེས་སོགས་ཀྱི་ཚིགས་བཅད་གཉིས་སོ། །ཞི་བ་
འཚོས་རྒྱུན་གཅིག་ཏུ་དྲངས་པ་ལ་བསམ་པར་མངོན་ཡང་ཞེས་པ་ནི་སློབ་དཔོན་ཤཱནྟི་པས་འདི་ལྟར་
དགོངས་པ་ཡིན་ཏེ། ཚིགས་བཅད་གཉིས་པོ་ཞི་བ་འཚོས་དབུ་མ་རྒྱན་དུ་དྲངས་པ་དེའི་ཚེ་
མདོ་ཚིག་དང་རིགས་པ་དྲུག་ཅུ་པའི་ཚིག་གི་དབྱེ་བ་མ་མཛད་པར་དཀྱུས་གཅིག་ཏུ་དྲངས་

[000]
པས་ཚིགས་བཅད་སྔ་ཕྱི་གཉིས་ཀ་རིགས་པ་དྲུག་ཅུ་པའི་གཞུང་ཡིན་པར་དགོངས་ལ། དེ་ལྟར་མ་ཡིན་
པ་རྗེ་བླ་མས་མཁྱེན་ནས་དེར་བྱེད་པ་པོ་སོ་སོས་མཛད་པ་རྒྱུན་གཅིག་ལ་དྲངས་པ་གཞན་ཡང་
ཡོད་དོ་ཞེས་གསུངས། དོན་ནི་དབུ་མ་རྒྱན་དེར་གོང་དང་འདྲ་བ་བསྟན་བཅོས་མཛད་པ་པོ་སོ་སོས་མཛད་ཀྱང་
དཀྱུས་གཅིག་ཏུ་དྲངས་པ་གཞན་ཡང་དུ་མ་ཡོད་ཅེས་པའོ། །སེམས་ཙམ་རྣམ་བདེན་རྫུན་གྱི་
ཁྱད་པར་ནི། སྔོ་སེར་ལ་སོགས་པའི་རྣམ་པ་རྣམས་དངོས་པོར་བཞེད་མི་བཞེད་ཀྱིས་སྒོ་ནས་
འཇོག་པར་གསུངས། གསུམ་པ་མདོ་སྡེ་དགོངས་འགྲེལ་གྱི་དོན་ཇི་ལྟར་བཤད་པ་ནི་
འོ་ན་ལུགས་འདིས་མདོ་སྡེ་དགོངས་འགྲེལ་གྱི་དོན་རྣལ་འབྱོར་སྤྱོད་པ་བ་བདག་གིས་ཇི་ལྟར་བཤད་
པ་དེ་བཞིན་དུ་འདོད་དམ་ཇི་ལྟར་འདོད་ཅེ་ན། དབུ་མ་སྣང་བ་ལས། དེའི་དོན་དུ་བཅོམ་
ལྡན་འདས་ཀྱིས་སྐྱེ་བ་མེད་པ་ལ་སོགས་པ་བསྟན་པ་དོན་དམ་པའི་དབང་དུ་མཛད་པ་ཁོ་ནར་
བརྗོད་ཅིང་ཞེས་སོགས་ཀྱིས་བསྟན། དེའི་དོན་ནི་རྗེ་བླ་མས་འདི་ཉིད་དུ། །ཞེས་
དགོངས་འགྲེལ་གྱིས་ངོ་བོ་ཉིད་མེད་པ་གསུམ་གྱི་དགོངས་པ་བསྟན་པ་དེ་ཉིད་ཀྱིས་ཡུམ་གྱི་མདོ་ལ་
སོགས་པ་ངེས་པའི་དོན་ཡིན་པའི་གཞུང་བཙུགས་པར་འཆད་དོ་ཞེས་སོགས་ཀྱིས་འགྲེལ་
འདིར་དགོངས་པ་བསྟན་པ་དེ་གཉིས་ཀྱིས་ཞེས་གསལ་ཡང་དེ་ཉིད་ཀྱིས་ཞེས་བརྗོད་དགོས་པར་གསུངས་
དགོངས་འགྲེལ་ལས། གཞན་དབང་རྐྱེན་གཞན་གྱི་དབང་གིས་སྐྱེའི་བདག་
ཉིད་ཁོ་ནས་མི་སྐྱེ་བས་སྐྱེ་བ་ངོ་བོ་ཉིད་མེད་པར་བཤད་པ་ནི་གཞན་དབང་བརྟེན་ནས་འབྱུང་
བ་ཡིན་པས་བདེན་པར་གྲུབ་པའི་སྐྱེ་བ་ངོ་བོ་ཉིད་མེད་པ་ལ་འདོད་དོ། །དེ་ཡང་མཁས་པ་
རྣམས་བརྟེན་ནས་འབྱུང་བ་གང་ཡིན་པ་དེ་རང་བཞིན་གྱིས་སྟོང་པ་ཉིད་དུ་འདོད་པས་

[000]
མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་
རང་བཞིན་ཡོད་མ་ཡིན། །ཞེས་གསུངས་པ་དང་འདྲ་བར་བཞེད། དེ་ལྟ་བས་ན་དེ་ལ་
མི་རྟག་པ་ལ་སོགས་པ་ཞེས་སོགས་ཀྱི་དོན་ནི། མི་རྟག་པ་ལ་སོགས་པ་བདེན་པར་
གྲུབ་པ་བཟུང་བའི་དོན་ནི་སྐབས་འདིའི་ཀུན་བརྟགས་ཡིན་ལ། དེ་འདྲའི་ཀུན་བརྟགས་
དེ་གཞི་དེ་ལ་ཇི་ལྟར་བཏགས་པ་བཞིན་དུ་མ་གྲུབ་པས་ཀུན་བརྟགས་མཚན་ཉིད་ངོ་བོ་
ཉིད་མེད་པར་གསུངས་ཏེ་འདིས་མི་རྟག་པ་སོགས་ལ་སྒྲོ་འདོགས་སེལ་ལོ། །དགོངས་འགྲེལ་ལས་
ཀུན་བརྟགས་རང་གི་མཚན་ཉིད་ཀྱིས་མ་གྲུབ་པས་མཚན་ཉིད་ངོ་བོ་ཉིད་མེད་པར་བཤད་
ཅིང་ངོ་བོ་ཉིད་གཞན་གཉིས་ལ་དེ་ལྟར་མ་གསུངས་པ་ནི། ངོ་བོ་ཉིད་གཞན་གཉིས་དོན་དམ་
པར་མ་གྲུབ་པའམ་བདེན་པར་མ་གྲུབ་པ་ཁོ་ན་ཀུན་བརྟགས་རང་གི་མཚན་ཉིད་ཀྱིས་
མ་གྲུབ་པའི་མཚན་ཉིད་ངོ་བོ་ཉིད་མེད་པར་བཤད་པའི་དོན་དུ་སློབ་དཔོན་ཞི་འཚོ་ཡབ་སྲས་
ཀྱི་ལུགས་ལ་བཞེད་ཅེས་པའོ། །ཀུན་བརྟགས་དོན་དམ་པར་རང་མཚན་གྱིས་མ་གྲུབ་པས་
སྒྲོ་འདོགས་དང། ཐ་སྙད་དུ་རང་མཚན་གྱིས་གྲུབ་པས་སྐུར་འདེབས་སྤོང་བ་ཤིན་ཏུ་གསལ་
བར་གསུངས། འདི་པས་ཀྱང་ལེགས་ལྡན་འབྱེད་ལྟར་ཞེན་ཡུལ་ལ་འདོད་པ་སྔར་བཤད་པ་
དང་འདྲའོ་ཞེས་པའི་དོན་ནི། དགོངས་འགྲེལ་ལས་ཀུན་བརྟགས་ཀྱིས་གཞན་དབང་སྟོང་པར་
གསུངས་པའི་ཀུན་བརྟགས་ནི་བདེན་འཛིན་གྱི་ཞེན་ཡུལ་བདེན་གྲུབ་དེ་ལ་བྱེད་ཅེས་པའི་
དོན་ནོ། །སྔར་བཤད་པ་ནི་དེའི་ཚེ་ཀུན་བརྟགས་ལ་མཚན་ཉིད་ངོ་བོ་ཉིད་མེད་དོ་ཞེས་
གསུངས་པའི་ཀུན་བརྟགས་ནི་ཞེན་ཡུལ་དེ་དོན་དམ་པར་ཀུན་བརྟགས་པ་དེ་ཡིན་ལ་ཞེས་པ་དེ་

[000]
ཡིན་ནོ། །དབུ་མ་སྣང་བར། མདོ་སྡེ་ཁ་ཅིག་ལས་ཆོས་ཐམས་ཅད་ནི་ངོ་བོ་ཉིད་མེད་པ་མ་
སྐྱེས་པ་ཞེས་སོགས་གསུངས་པ་ནི་དྲང་དོན་ཡིན་ཏེ་ཞེས་པའི་དོན་ནི། ཁ་ཅིག་གིས་ཡུམ་གྱི་མདོའི་
ནང་ཚན་དུ་གྱུར་པའི་གཟུགས་མེད་ཅེས་པའི་མདོ་དེ་དྲང་དོན་ཡིན་པར་ཐལ། དགོངས་འགྲེལ་
གྱིས་དེ་འདྲའི་མདོ་དེའི་དགོངས་པ་བསྟན་པའི་ཕྱིར། །ཞེས་རྩོད་པའི་ལན་དུ་དགོངས་པ་
བསྟན་པ་ཙམ་གྱིས་མདོ་དེ་ངེས་དོན་ཡིན་པ་མི་འགལ་ཞེས་གསུངས། དགོངས་འགྲེལ་གྱིས་
ཡུམ་གྱི་མདོའི་ནང་ཚན་དུ་གྱུར་པའི་གཟུགས་མེད་ཅེས་པའི་མདོ་དེའི་དགོངས་པ་བསྟན་པ་ཉིད་
ཀྱི་ཕྱིར་སྐྱེ་བ་མེད་པ་ལ་སོགས་པ་བསྟན་པ་ངེས་པའི་དོན་ཉིད་དུ་བསྒྲུབ་པའི་ཕྱིར་ཞེས་སོགས་
གསུངས། ཡང་དྭོགས་གཅོད་ལ་ཡུམ་གྱི་མདོའི་ནང་ཚན་དུ་གྱུར་པའི་སྐྱེ་བ་མེད་ཅེས་པའི་མདོའི་སྒྲས་
ཟིན་ཙམ་ལ་མཐོང་བ་ཐ་སྙད་དུ་འགལ་བ་སྤངས་ཤིང་སྒྲས་ཟིན་ཙམ་སྒྲ་ཇི་བཞིན་དུ་
རྟོག་པ་བསལ་བའི་ཕྱིར་ཞེས་བརྗོད་དགོས་པར་གསུངས། སྒྲ་ཇི་བཞིན་དུ་རྟོག་པ་བསལ་
བར་བྱེད་པ་པོ་ནི་དགོངས་འགྲེལ་གྱི་ནང་ཚན་མཚན་ཉིད་གསུམ་སྟོན་པའི་ལེའུ་ཡིན་ཞིང། དེ་འདྲའི་
ལེའུ་དེས་ཡུམ་གྱི་ནང་ཚན་གྱི་སྐྱེ་བ་མེད་ཅེས་པའི་མདོའི་དགོངས་པ་བསྟན་ནས་ངེས་དོན་དུ་
དངོས་སུ་སྒྲུབ་པའི་བཤུགས་ལ། ཤེས་རབ་སྙིང་པོའི་ནང་ཚན་གྱི་གཟུགས་མེད་
ཅེས་པའི་མདོ་དེ་དྲང་དོན་དུ་བསྒྲུབས་པས་དེ་གཉིས་འཁོར་ལོ་བར་པ་ཙམ་དུ་གཅིག་ཀྱང་མདོ་
གཅིག་མིན་ནོ། ཡུམ་གྱི་མདོའི་ནང་ཚན་གྱི་གཟུགས་མེད་ཅེས་པའམ་སྐྱེ་བ་མེད་ཅེས་པའི་མདོའི་
དགོངས་པ་བསྟན་ནས་ངེས་དོན་དུ་སྒྲུབ་པ་ཡིན་གྱི། ཡུམ་གྱི་མདོ་རིལ་པོ་མ་ཡིན་
ཏེ། དེ་ལས་དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བའི་ཕྱིར། དེའི་ནང་

[000]
ཚན་གྱི་སྐྱེ་བ་མེད་ཅེས་སོགས་ཀྱི་མདོ་ཚིག་དེ་དགོངས་པ་བསྟན་ནས་ངེས་དོན་དུ་བསྒྲུབ་དགོས་
ཏེ། དགག་བྱ་ལ་དོན་དམ་གྱི་ཁྱད་པར་སྦྱར་ཡང་དངོས་སུ་མ་སྦྱར་བས་དེ་ལྟར་
དགོས་ཞེས་པའོ། །དེ་འདྲའི་མདོ་དེའི་སྒྲས་ཟིན་ལ་མཐོང་བ་ཐ་སྙད་དང་འགལ་བ་སྤང་
མི་དགོས་སོ། །འོན་ཀྱང་འདི་དགོངས་པ་བསྟན་དགོས་ཀྱི་མདོ་མ་ཡིན་ཏེ། ངེས་
དོན་གྱི་མདོ་ཡིན་པའི་ཕྱིར། དེ་དེ་ལྟར་ཡིན་པར་ཐལ། དགོངས་འགྲེལ་གྱིས་དེ་
འདྲའི་མདོ་དེའི་དགོངས་པ་བསྟན་ནས་ངེས་དོན་དུ་སྒྲུབ་པའི་ཕྱིར་ཟེར་ན་མ་ཁྱབ་བོ། །
འདིའི་འགལ་སྤོང་དབུ་མ་སྣང་བ་ལས་མ་མཛད་མོད་ཀྱང་དགོངས་པ་ནི། །ཞེས་
བརྗོད་དགོས་ཀྱི་ཚིག་ཟིན་ལྟར་ན་མཛད་མོད་ཀྱང་ཞེས་གསལ་བ་དཔར་སྐྱོན་ཡིན་
པར་གསུངས། འདིར་དགོངས་པ་བསྟན་ནས་ངེས་དོན་དུ་སྒྲུབ་བྱེད་ཀྱི་མདོ་ལ་དགོངས་
འགྲེལ་རིལ་པོ་བཞག་ན་མི་རིགས་ཀྱང། དགོངས་འགྲེལ་གྱིས་ཡུམ་གྱི་མདོ་ངེས་
དོན་དུ་ཡང་སྒྲུབ་དྲང་དོན་དུ་ཡང་སྒྲུབ་པས་སྤྱིར་བསྒྲུབ་བྱ་མདོ་གཅིག་སྒྲུབ་བྱེད་
མདོ་གཅིག་གིས་སྒྲུབ་པ་མི་འགལ་བའི་ཕྱིར། དགོངས་འགྲེལ་གྱིས་དེ་དྲང་དོན་
དུ་སྒྲུབ་པར་ཐལ། དགོངས་འགྲེལ་ལས་ཐེག་པ་ཆེན་པོ་ལ་ཡང་དག་པར་ཞུགས་
པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་
བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ་ཞེས་སོགས་ཀྱིས་དྲང་དོན་དུ་སྒྲུབ་པའི་
ཕྱིར། དེས་ཡུམ་གྱི་མདོ་ངེས་དོན་དུ་ཡང་སྒྲུབ་པར་ཐལ། དགོངས་འགྲེལ་ཡུམ་
འབུམ་པ་ངེས་དོན་དུ་གཞུང་འཛུགས་པའི་མདོར་ལུགས་འདིས་བཞེད་པའི་ཕྱིར་ཏེ་

[000]
བསྟན་བཅོས་འདི་ཉིད་ལས། དགོངས་འགྲེལ་ནི་ཡུམ་འབུམ་པ་ལྟ་བུ་རྣམས་ངེས་དོན་དུ་གཞུང་
འཛུགས་པའི་མདོར་བཞེད་དོ། །ཞེས་གསུངས་པའི་ཕྱིར། མདོ་དེ་དག་ལས་ཅིག་ཅར་དུ་
ཆོས་ཐམས་ཅད་རང་བཞིན་མེད་པར་རྟོགས་ནུས་པའི་གདུལ་བྱ་ལ་བཤད་པ་དང་སྔ་མ་གཉིས་ཀ་
ཡོད་པས་ཆ་ཕྱེ་ནས་མདོའི་དོན་དུ་འཇོག་གོ་ཞེས་པའི་དོན་ནི། རྣམ་རིགས་པའི་མཚན་
ཉིད་གསུམ་གྱི་རྣམ་གཞག་དེ་དགོངས་འགྲེལ་གྱི་སྒྲས་ཟིན་གྱི་དོན་དང། ཞི་འཚོ་
རང་ལུགས་ཀྱི་མཚན་ཉིད་གསུམ་གྱི་རྣམ་གཞག་དེ་དེའི་བསྟན་དོན་དུ་འདོད་པས་ཆ་ཕྱེ་ནས་
འཇོག་ཚུལ་དེ་ལྟར་རོ། །སློབ་དཔོན་ཞི་བ་འཚོའི་གཞུང་འགྱུར་བ་རྣམས་ལས་
ཞེས་པའི་དོན་ནི། སློབ་དཔོན་ཞི་བ་འཚོས་མཛད་པའི་གཞུང་བོད་དུ་བསྒྱུར་བ་རྣམས་
ལས་མཚན་ཉིད་གསུམ་གྱི་རྣམ་གཞག་གསལ་བར་མ་བྱུང་ཡང་སློབ་དཔོན་ཀཱ་མ་ལ་ཤཱི་
ལས་མཛད་པའི་དབུ་མ་སྣང་བར་བཤད་པ་བཞིན་ཞི་བ་འཚོས་བཞེད་པས་སློབ་དཔོན་དེ་
གཉིས་དགོངས་པ་གཅིག་ཏུ་ཡོད་ཅེས་པའོ། །བཞི་པ་དོན་དམ་པར་ཡོད་པ་འགོག་པའི་རིགས་
པའི་གཙོ་བོ་གང་ལ་བྱེད་བསྟན་པ་ལ་གཉིས། རིགས་པའི་དགག་བྱ་ངོས་གཟུང་བ་དང་
དེ་ཇི་ལྟར་འགོག་པའོ། དང་པོ་ནི། གལ་ཏེ་ཆོས་རྣམས་ལ་རང་གི་མཚན་ཉིད་ཀྱིས་གྲུབ་
པའི་རང་བཞིན་ཙམ་ཞིག་ཐ་སྙད་དུ་འདོད་ན་ཞེས་སོགས་ཀྱིས་འཆད། དེ་རྣམས་སུ་
གྲུབ་པ་མི་སྲིད་ཅེས་པའི་བརྡ་འཇིགས་པ་ཙམ་ལ་བརྟེན་ནས་ཞེས་ཚིག་ཟིན་ལ་གསུངས་
ཀྱང་བརྡ་འདོགས་པ་ཙམ་ལ་བརྟེན་ནས་ཞེས་བརྗོད་དགོས། རྟོག་གེ་འབར་བ་ལས་
དོན་ཞེས་བྱ་བ་ནི་ཤེས་པར་བྱ་བ་ཡིན་པའི་ཕྱིར་དོན་ཏེ་ཞེས་སོགས་ཀྱི་སྐབས་སུ་དོན་དམ་

[000]
འཇོག་ཚུལ་གསུམ་གསུངས་ཏེ། དང་པོའི་དོན་ནི་ཤེས་བྱ་ལ་བྱ་ཞིང་དམ་པ་ནི་ཤེས་བྱའི་དམ་པ་
སྟེ་ཕུལ་དུ་བྱུང་བ་ལ་བྱས་ནས་བསྡུ་བ་ན་ཤེས་བྱ་དམ་པ་ཞེས་སོ། །གཉིས་པའི་དམ་པ་ནི་སྟོང་
ཉིད་མངོན་སུམ་དུ་རྟོགས་པའི་ཡེ་ཤེས་ལ་བྱ་ཞིང་དོན་ནི་དེའི་ཡུལ་ལམ་རྙེད་པའི་དོན་ལ་བྱས་ནས་
བསྡུ་བ་ན་ཡེ་ཤེས་དམ་པའི་རྙེད་དོན་ཏེ་དོན་དམ་པའོ། །གསུམ་པའི་དམ་པ་ནི་རྣམ་པར་མི་
རྟོག་པའི་ཡེ་ཤེས་དམ་པ་དང་རྗེས་སུ་མཐུན་པའི་རིགས་ཤེས་རྗེས་དཔག་ལ་བྱ་ཞིང་དོན་ནི་དེའི་ཡུལ་
ལ་བྱས་ནས་བསྡུ་བ་ན་དོན་དམ་པ་རྟོགས་པ་དང་རྗེས་སུ་མཐུན་པའི་ཤེས་རབ་ཀྱི་རྙེད་དོན་ཡིན་
པས་དོན་དམ་པའོ། །དབུ་མ་སྣང་བ་ལས་ཐོས་བསམ་སྒོམ་གསུམ་གྱི་ཤེས་རབ་གསུམ་ལ་དམ་
པ་བྱས་ནས་དེ་གསུམ་གྱི་རྙེད་དོན་ཡིན་པས་དེ་ལྟར་བརྗོད་པ་དང། མངོན་སུམ་དང་བརྒྱུད་
པས་བྱས་པའི་ཁྱད་པར་ནི་ཡོད་དེ་ཞེས་དེ་གསུམ་ལ་མངོན་སུམ་དུ་རྟོགས་མ་རྟོགས་ཀྱི་ཁྱད་པར་
ཡོད་པར་གསུངས། བདག་མེད་གཉིས་ནི་རིགས་པ་དང་ལྡན་པས་དམ་པ་ཡང་ཡིན་ལ་ཞེས་
སོགས་ཀྱི་དོན་ནི། བདག་མེད་གཉིས་འཐད་པའི་སྒྲུབ་པའི་རིགས་པ་དང་ལྡན་ལ་སྒྲིབ་པ་
སྤོང་འདོད་པས་རྟོགས་བྱའི་ཆེད་དུ་དོན་དུ་གཉེར་བྱའི་གཙོ་བོ་དང་ཡེ་ཤེས་དམ་པའི་དོན་ཏེ་ཡུལ་ཡིན་
པས་དོན་དམ་མཚན་ཉིད་པ་ཡིན་ཞེས་གསུངས། དེས་ན་གང་ཟག་གི་བདག་མེད་ཕྲ་མོ་དོན་
དམ་མཚན་ཉིད་པ་ཡིན་མིན་དཔྱད་དགོས། རང་གི་གཉུག་མའི་རྒྱུ་རྐྱེན་ལས་དེར་
སྣང་དུ་བསྐྱེད་པ་མིན་ཏེ་ཞེས་པའི་གཉུག་མའི་རྒྱུ་རྐྱེན་ནི་བསྔགས་རྫས་བཏབ་པ་ལ་མི་
ལྟོས་པར་སྤྲུལ་གཞིའི་ངོས་ནས་རྟ་གླང་དུ་སྣང་བའི་ངོ་བོར་བསྐྱེད་པ་མིན་ཞེས་པའོ། །
སྔར་བཤད་པའི་བདེན་འཛིན་དེ་ནི་འདི་པའི་ལུགས་ཀྱི་ལྷན་སྐྱེས་ཀྱི་བདེན་འཛིན་ཡིན་ལ་ཞེས་

[000]
པའི་སྔར་བཤད་པ་ནི། དེ་ལྟར་ཡིན་པ་ལ་རང་གི་ཡུལ་ཅན་གྱི་བློའི་སྣང་བའི་དབང་གིས་
མ་བཞག་པར་མྱུ་གུ་རང་གི་གནས་ལུགས་ཀྱི་དབང་གིས་སྐྱེ་བ་ཡོད་པར་འཛིན་པ་ནི་དོན་
དམ་པར་སྐྱེ་བ་ཡོད་པར་འཛིན་པ་ཡིན་ལ་ཞེས་པ་དེ་ཡིན་ནོ། །བརྡ་མི་ཤེས་པའི་སེམས་
ཅན་ལའང་བློའི་དབང་གིས་མ་བཞག་པའི་ཁྱད་པར་དུ་བྱས་ནས་འཛིན་པ་མེད་ཀྱང་བློའི་སྣང་
བའི་དབང་གིས་མ་བཞག་པར་འཛིན་པའི་འཛིན་པ་དེའི་འཛིན་ཚད་དེ་ལ་ཚང་བར་ཡོད་དོ། །
གདམས་པའི་དོན་པོར་ཤེས་པར་བྱ་སྟེ་ཞེས་པའི་དོན་པོ་ནི་སྙིང་པོའོ། གཉིས་པ་དེ་ཇི་ལྟར་
འགོག་པ་ནི། དེ་ལྟ་བུའི་དགག་བྱ་དེ་འགོག་པའི་རིགས་པའི་གཙོ་བོ་གང་ལ་བྱེད་ཅེ་ན་
ཞེས་སོགས་ཀྱིས་བསྟན། གནོད་པ་སྟོན་མཚམས་མཐར་ཐུག་པ་ནི་ཆ་ཆ་ཅན་ལ་
གཅིག་ཐ་དད་ཀྱི་བརྟག་པ་བྱས་ནས་འགོག་པ་འདིའོ། །ཞེས་པའི་དོན་ནི་ཆ་དང་ཆ་ཅན་
གཉིས་བདེན་གྲུབ་ཀྱི་གཅིག་ཡིན་ན་ཐ་དད་གཏན་མེད་ཀྱི་གཅིག་དང། དེ་གཉིས་བདེན་
གྲུབ་ཀྱི་ཐ་དད་ན་འབྲེལ་མེད་དོན་གཞན་གྱི་ཐ་དད་ཡིན་དགོས་པ་འདི་གནོད་བྱེད་མཐར་
ཐུག་པ་ཡིན་ཞེས་པའོ། །གཉིས་པ་ཐལ་འགྱུར་བ་རྣམས་ཀྱིས་འཕགས་པའི་དགོངས་པ་ཇི་ལྟར་
བཀྲལ་ཚུལ་ནི། སློབ་དཔོན་སངས་རྒྱས་བསྐྱངས་ཀྱིས་རྩ་བ་ཤེས་
རབ་ཀྱི་འགྲེལ་པ་མཛད་པ་ལ་ལེགས་ལྡན་གྱིས་སྐྱོན་མང་པོ་བཟུང་ཡང་བདག་མེད་གཉིས་ལ་
མི་མཐུན་པ་ཡོད་པའི་སྒོ་ནས་སྐྱོན་མ་བརྗོད་ལ་ཞེས་སོགས་ཀྱིས་འཆད། འཇུག་འགྲེལ་
ལས། དེའི་ཕྱིར་ཁ་ཅིག་གིས་མདོ་སྡེ་པ་རྣམས་ཀྱི་ལུགས་དོན་དམ་པར་སྨྲས་པ་དེ་ཉིད་དབུ་
མ་པ་རྣམས་ཀྱིས་ཀུན་རྫོབ་ཏུ་འདོད་དོ་ཞེས་པའི་དོན་འགྲེལ་ཚུལ་གཉིས་ལས། ཁ་ཅིག་

[000]
གིས་མདོ་སྡེ་པས་རྡུལ་ཕྲན་ཆ་མེད་བསགས་པའི་རགས་པ་དེ་བདེན་གྲུབ་ཏུ་འདོད་པས་དེ་དབུ་མ་པས་
ཀུན་རྫོབ་ཏུ་འདོད་ཅེས་པ་ནི་དབུ་མའི་བསྟན་བཅོས་ཀྱི་གནས་ཚུལ་ཇི་ལྟ་བར་མི་ཤེས་པ་
ཁོ་ནས་སྨྲས་པ་ཡིན་ཞེས་དང། བྱེ་བྲག་སྨྲ་བའི་ལུགས་ལ་ཡང་དེ་ལྟར་གསུངས་ཞེས་
ཟེར། འགའ་ཞིག་གིས་དོན་སྨྲ་གཉིས་ཀྱི་ཆོས་གང་ཡོད་པར་འདོད་པ་ན་དོན་དམ་
པར་གྲུབ་པར་སྨྲ་ལ། དབུ་མ་པའི་དེ་འདྲའི་ཆོས་རྣམས་དོན་དམ་པར་མི་འདོད་ཅིང་ཀུན་རྫོབ་
ཏུ་འདོད་ཅེས་པ་ཡིན་གསུངས། དེ་ལྟར་མིན་ཏེ། འདི་ཉིད་ལས། རང་གི་ལུགས་ནི་
དབུ་མ་པ་གཞན་དང་ཐུན་མོང་མ་ཡིན་པའི་གཏན་ཚིགས་ཀྱིས་ཞེས་པ་ནས་དེ་དག་ནི་དེའི་སྟེང་
ནས་འཇོག་པ་ཤ་སྟག་ཡིན་པའི་ཕྱིར་རོ་ཞེས་པའི་བར་གྱི་གཞུང་དོན་ལྟར་འཐད་པའི་ཕྱིར་
དེའི་དོན་ནི། དབུ་མ་པ་གཞན་དང་ཐུན་མོང་མ་ཡིན་པའི་གཏན་ཚིགས་རྒྱུ་རྐྱེན་
ལ་བརྟེན་ནས་བྱུང་བའི་རྟེན་འབྲེལ་གྱི་གཏན་ཚིགས་ཉིད་ཀྱིས་རང་གི་མཚན་ཉིད་ཀྱིས་གྲུབ་
པའི་ཆོས་མི་འདོད་ལ་དངོས་སྨྲ་བ་དེ་དག་ནི་དེའི་སྟེང་ནས་འཇོག་པ་ཤ་སྟག་སྟེ་དོན་དམ་དུ་ཡོད་པར་འདོད་
པ་ནི་རང་མཚན་གྱིས་གྲུབ་པ་འབའ་ཞིག་ཡིན་ཞེས་པའོ། །དེའི་མཇུག་ཐོགས་སུ་བདེན་
གཉིས་གང་རུང་གཅིག་ལས་ཉམས་ན་ཅིག་ཤོས་ལས་ཀྱང་ཉམས་པར་འགྱུར་བ་གསུངས་པས་དེ་ཉམས་ཚུལ་
ཇི་ལྟར་ཡིན་བརྟག་དགོས་པར་གསུངས། འདིས་བསྟན་བཅོས་རྩོམ་པའི་དགོས་པ་བཤད་པ་ཚད་
མའི་དེ་ཁོ་ན་ཉིད་བསྡུས་པའི་འགྲེལ་བར་བཀག་པའི་ཕྱིར་དང་ཞེས་སོགས་ཀྱི་དོན་ནི། དེ་
འདྲའི་འགྲེལ་བཤད་དེ་སློབ་དཔོན་ཞི་བ་འཚོས་མཛད་པ་མ་ཡིན་ཏེ། འགྲེལ་བཤད་
དེ་རྩོམ་པའི་དགོས་པ་བཤད་པ་ནི་སློབ་དཔོན་ཞི་འཚོས་མཛད་པའི་ཚད་མའི་དེ་ཁོ་ན་

[000]
ཉིད་བསྡུས་པ་ཞེས་པ་དེའི་འགྲེལ་པའི་ནང་དུ་བཀག་པ་གང་ཞིག་འགྲེལ་བཤད་དེ་ཞི་
འཚོས་མཛད་ན་ཀཱ་མ་ལ་ཤཱི་ལའི་ཚད་མའི་དེ་ཁོ་ན་ཉིད་བསྡུས་པའི་འགྲེལ་པར་དེ་དགག་
མི་རིགས་པའི་ཕྱིར་དང། དེ་འདྲའི་འགྲེལ་བཤད་དེའི་ནང་དུ་གཟུང་བ་དང་འཛིན་པ་ཇི་ལྟར་
སྣང་བ་བཞིན་དུ་མེད་པར་བཤད་པ་མངོན་སུམ་དང་འགལ་ཞིང་གྲགས་པས་ཀྱང་གནོད་པའི་
ཕྱིར། དེར་མ་ཟད་དེས་བདེན་གཉིས་རང་འགྲེལ་ལས་བཤད་པ་སྒྲ་སོར་བཞག་ནས་བཤད་པས་
སློབ་དཔོན་གྱིས་མཛད་པ་ག་ལ་ཡིན་ཏེ་མ་ཡིན་ཞེས་པའོ། །འཇུག་འགྲེལ་ལས་
བདག་དང་གཞན་ལས་སྐྱེ་བ་དགག་ལ་རག་མོད་ཞེས་པ་ནི། དེ་ལྟར་དགག་པས་ཆོག་
མོད་ཞེས་པའོ། །དེ་མི་འདོད་ན་ཀུན་རྫོབ་ཏུ་ཡང་བདེན་པ་མེད་པས་ཀུན་རྫོབ་ཀྱི་བདེན་པ་
མེད་པར་འགྱུར་རོ་ཞེས་རྒོལ་བ་སྟེ་དེ་ལྟར་རྩོད་པ་ལ་ཞེས་པའི་དོན་ནོ། །དབུ་མ་པ་གཉིས་
ལ་དགག་བྱའི་ཁྱད་པར་དེ་ཙམ་ཡོད་ན་ཟླ་བ་གྲགས་པས་དེ་ལ་དམིགས་བསལ་ཅན་གྱི་དགག་
པ་ཅིའི་ཕྱིར་མ་མཛད་ཅེས་སྨྲ་བར་མི་རིགས་སོ། །ཞེས་པ་ནི་རང་རྒྱུད་པས་རང་གི་མཚན་
ཉིད་ཀྱིས་གྲུབ་པའི་རྒྱུ་ལས་རང་མཚན་གྱིས་གྲུབ་པའི་འབྲས་བུ་སྐྱེ་བ་ཁས་ལེན་པ་ལ་དམིགས་
བསལ་ཅན་གྱི་དགག་པ་མེད་ཟེར་བ་མི་འཐད་པར་བསྟན། དམིགས་བསལ་ཅན་གྱི་
དགག་པ་ནི་འོག་ཏུ་འདི་ལ་འཇུག་པའི་རྩ་བར་རིགས་པ་གསུམ་དང་འགྲེལ་པར་རིགས་པ་གཅིག་སྟེ་བཞིས་
བཀག་གོ་ཞེས་པ་དེ་ཡིན་ནོ། །དགག་པའི་རྣམ་གཞག་སྤྱིར་བཤད་པ་དང་ཆོས་གཞན་
འཕེན་ཚུལ་གྱི་དོན་བྱེ་བྲག་ཏུ་བཤད་པའོ། །དང་པོ་ནི། དེ་ལ་དགག་པ་ནི་སྒྲས་
བརྗོད་པ་ན་ཞེས་སོགས་ཀྱི་དགག་པ་ནི་རང་ཞེས་བརྗོད་པའི་སྒྲས་རང་ཉིད་བརྗོད་པ་ན་ཚིག་

[000]
གིས་ཟིན་པར་རང་གི་དགག་བྱ་བཅད་པའམ་དེ་མིན་ཡང་རང་གི་རྣམ་པ་བློ་ལ་འཆར་བ་ན་
དགག་བྱ་བཀག་པའི་རྣམ་པ་ཅན་དུ་དངོས་སུ་ཤར་ནས་རྟོགས་པར་བྱ་བ་ཞིག་སྟེ་
རྩ་ཤེས་ཊཱིཀ་ཆེན་ལས། སྤྱིར་དགག་པ་ནི་བློས་དགག་བྱ་དངོས་སུ་བཅད་ནས་རྟོགས་པར་བྱ་
བ་ཡིན་པས་རང་མ་ཡིན་བཅད་པ་ལྟ་བུ་དངོས་པོ་ལ་དགག་བྱ་བཅད་པ་ཙམ་དགག་པ་མིན་
ལ། ཆོས་ཉིད་དང་དོན་དམ་བདེན་པ་ལྟ་བུ་སྒྲས་དགག་བྱ་དངོས་སུ་མ་བཅད་ཀྱང་དེའི་དོན་
བློ་ལ་འཆར་བ་ན་སྤྲོས་པ་བཅད་པའི་རྣམ་པ་ཅན་དུ་འཆར་བ་རྣམ་དགག་པ་ཡིན་ནོ། །
ཞེས་གསུངས་པ་ལྟར་རོ། །དགག་པ་དེ་ལ་རྒྱས་པར་དབྱེ་ན། ལྡོག་པ་བསྡུས་པ་ལས་
མེད་དང་གཞན་དང་འདྲ་བ་དང། །དམན་དང་ཞུམ་དང་ཞན་པ་དང། །ཕྲ་དང་ཉུང་དང་
མྱུར་བ་དང། །ཆུང་དང་ལྷག་མ་མེད་པ་དང། །འགའ་ལས་མཐའ་དག་མ་ཡིན་དང་
།མི་མཐུན་གཉེན་པོ་བྲལ་བ་ཡི། །རྣམ་གྲངས་བཅོ་ལྔར་བཤད་པ་ཡིན། །ཞེས་གསུངས་
པ་ལྟར་བཅོ་ལྔ་ཡོད་པ་ལས། བསྡུ་ན་མེད་པར་དགག་པ་དང། མ་ཡིན་པར་
དགག་པ་དང། འདྲ་བ་ལས་དང། དམན་སོགས་གསུམ་དམན་པར་བསྡུས་ཏེ་དམན་པ་
དང། ཕྲ་བ་ལ་སོགས་པ་དྲུག་ཕྲ་བར་བསྡུས་ཏེ་ཕྲ་བ་དང། མི་མཐུན་པ་དང་
གཉེན་པོ་དང། བྲལ་བར་དགག་པ་བརྒྱད་དང། དེ་ལས་མི་མཐུན་པ་གཉེན་པོར་བསྡུས་
ཏེ་བདུན་དང། དམན་པ་དང་ཕྲ་བ་གཉིས་ཞུམ་པར་བསྡུས་ཏེ་དྲུག་དོན་གྱིས་གོ་
བ་དང། ཚིག་གཅིག་གིས་སྒྲུབ་པ་དང། དེ་གཉིས་ཀ་དང་ལྡན་པ་དང། དེ་དག་
ལས་གཞན་པ་དང། དངོས་སུ་སྟོན་པ་ལྔ་དང། ཀུན་ཏུ་བཏགས་པའི་དང་དམན་སོགས་དགུ་བསྡུས་ཏེ་

[000]
རང་གི་གཞི་ལས་དང། ཞུམ་པའི་དང། གཞན་པའི་དང། འགལ་བའི་དགག་པ་བཞི་དང་
མེད་པར་དང། གཞན་པ་དང། གཉེན་པོར་དགག་པ་གསུམ་དང། མེད་པར་དགག་
པ་དང། མ་ཡིན་པར་དགག་པ་གཉིས་སུ་འདུའོ། །ཁ་ཅིག་གིས་བདག་མེད་ལྟ་བུ་མེད་
དགག་ཡིན་གྱི་གང་ཟག་ལ་བདག་མེད་ཅེས་པ་ལྟ་བུ་གཞི་སྒྲུབ་པ་དང་ཚོགས་ན་ཆོས་
གཞན་སྒྲུབ་པ་འཕངས་པས་མེད་དགག་མིན་ཞེས་པ་དང། གཞན་དག་ཤེས་བྱ་ལ་བདག་
མེད་ཅེས་པ་ལྟ་བུ་གཞི་གཞན་དང་ཚོགས་ན་ཆོས་གཞན་ཤེས་བྱ་འཕེན་པ་ལྟ་བུ་བློ་ངོར་
འཕངས་པ་དེ་མེད་དགག་མིན་པར་སྨྲ་བ་འདོད་པ་གཉིས་ཀ་ཡང་མི་རིགས་ཏེ་
དགག་པ་གཉིས་ཀྱི་ཁྱད་པར་ནི་སྔར་བཤད་པ་བཞིན་ཚད་ཆེན་དང་ལྡོག་པ་བསྡུས་པ་རྣམས་
སུའང་བྱུང་ལ། དེས་ན་བྲམ་ཟེས་ཆང་མི་བཏུང་ཞེས་པ་ལྟ་བུ་ལ་གཞི་སྒྲུབ་པ་བྲམ་ཟེ་
དང་ཚོགས་ཀྱང་ཆོས་གཞན་མི་འཕེན་པའི་ཕྱིར་རོ། འདིའི་སྐབས་སུ་བྲམ་ཟེ་དེ་ནི་དགག་
བྱ་ཆང་འཐུང་བ་ལྟ་བུ་བཅད་ནས་ཆོས་གཞན་འཕེན་མི་འཕེན་བརྩི་བའི་གཞི་ཡིན་གྱི་འཕངས་
པའི་ཆོས་གཞན་མིན་པས་འདོད་ཚུལ་དེ་གཉིས་འབྲེལ་བ་ཅི་ཡང་མེད་དོ། །རྗེ་ཡབ་སྲས་
ཀྱིས་ལྡོག་པ་བསྡུས་པའི་ཚིག་ལུང་འདྲེན་བྱེད་པའི་ཚེ་ཤེས་རབ་སྒྲོན་མེའི་འགྲེལ་བཤད་དུ་
དྲངས་པ་ལས་ཞེས་པ་མ་གཏོགས་གཞུང་དངོས་ཀྱི་མིང་གིས་མ་དྲངས་པ་ལྟར་ན་དེའི་དུས་སུ་
ལྡོག་པ་བསྡུས་པའི་གཞུང་བོད་ཡུལ་དུ་མ་བསྒྱུར་བའམ་རྒྱུ་མཚན་གཞན་གང་ཡིན་བརྟག་
དགོས་སོ། །སྡེ་བདུན་རྒྱན་དང་བཅས་པས་དངོས་པོ་ཐམས་ཅད་སྒྲུབ་པ་དང་དོན་རང་མཚན་
གྱི་སེལ་བ་སེལ་བ་བཏགས་པ་བར་གསུངས་

[000]
རྣམ་འགྲེལ་ཊཱིཀ་ཆེན་དུ། དོན་གྱི་སེལ་བ་ཡིན་ན། སེལ་
བ་བཏགས་པ་དེ་ཡིན་པས་ཁྱབ་པར་འདོད་པ་སློབ་དཔོན་དེ་དག་གི་དགོངས་པར་སྨྲ་བའང་
སློབ་དཔོན་དེ་དག་གི་གཞུང་ལུགས་མ་མཐོང་བར་གསལ་ཏེ། བློ་དང་དོན་གྱི་དབྱེ་
བས་སོ། །ཞེས་པའི་འགྲེལ་པར་བདག་ཉིད་ཆེན་པོ་ཀཱ་མ་ལ་ཤཱི་ལས། འདིས་
ནི་རང་གི་མཚན་ཉིད་གཞན་སེལ་བར་བསྟན་པ་ནི། དངོས་ཡིན་ནོ་ཞེས་ཤེས་
པར་བྱའོ། །ཞེས་སོགས་ཀྱིས་དོན་གྱི་སེལ་བ་ཉིད་སེལ་བ་དངོས་ཡིན་པར་ལེགས་
པར་བསྒྲུབ་པའི་ཕྱིར་རོ། །ཞེས་དོན་རང་མཚན་གྱི་སེལ་བ་སེལ་བ་བཏགས་པ་
བར་འདོད་པ་ཞི་འཚོ་ཡབ་སྲས་ཀྱི་གཞུང་དང་འགལ་བར་གསུངས། ཚད་མ་རིགས་
རྒྱན་ལས། ཁ་ཅིག་རྟོག་པ་ལ་བུམ་པར་སྣང་བ་ལྟ་བུ་བློའི་གཞན་སེལ་ཡིན་
ཞེས་སྨྲ་བ་མི་འཐད་དེ། དེ་དགག་པ་མ་ཡིན་པའི་ཕྱིར་རོ། །ཞེས་སོགས་མི་རྟག་པ་དང་
རྟོག་པ་ལ་བུམ་པར་སྣང་བ་ལྟ་བུ་དགག་པ་མིན་པར་གསུངས་པ་སོགས་ཚིག་ཟིན་ལ་འདྲ་
མིན་དང་དགག་པ་བཅོ་ལྔ་སོགས་ལ་དཔྱད་བྱ་ཡོད་
ཅེས་རྗེ་བཙུན་བློ་བཟང་དབང་ཕྱུག་དཔལ་བཟང་པོའི་གསུང་དྲང་ངེས་ལེགས་བཤད་སྙིང་
པོའི་ཟིན་བྲིས་བློ་གསལ་སྒྲོན་མེ་ཞེས་བྱ་བ་རྫོགས་སོ། །ཐལ་འགྱུར་བའི་སྐོར་ཟིན་བྲིས་དེ་
ཙམ་ལས་མ་བཞུགས། རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །གཞོལ་བའི་མཐའ་
ཡས་ཆོས་ཚུལ་དལ་བབས་ཀླུང། །ཚིག་གི་གཟེགས་མ་རེས་ཀྱང་དུག་གསུམ་གྱི། །དྲི་མ་ཡོངས་
འཁྲུད་ལེགས་བཤད་བདུད་རྩི་འདི། །དཔར་དུ་བཀྲུན་པའི་རྣམ་དཀར་ཕུང་པོའི་མཐུས། །ཡང་དག་

[000]
ཆོས་ཀྱི་སྒོ་མོ་སྟོང་ཕྲག་བརྒྱ། །གདངས་ཏེ་རྒྱུད་ལྔའི་འགྲོ་བ་མ་ལུས་པ། །ངེས་ལེགས་ནོར་བུའི་
མཛོད་ལ་དབང་འབྱོར་ཤོག་ཅེས་དཔར་བསྔོའི་སྨོན་ཚིག་ཏུ་ཤཱཀྱའི་དགེ་སྦྱོང་ཆོས་སྨྲ་བ་ངག་
དབང་བློ་བཟང་བསྟན་འཛིན་རྒྱ་མཚོས་སྦྱར་བའོ། །རྒྱུད་སྨད་མཁན་རིན་པོ་ཆེ་
དགེ་བཤེས་རྡོ་རྗེ་བཀྲ་ཤིས་ནས་དཔེ་དེབ་་དཔར་བསྐྲུན་ཞུ་སྐབས། དགའ་བྱང་ཀླུ་འབུམ་མཁན་ཟུར་དགེ་འདུན་བཟང་པོ་
མཆོག་སོགས་འགའ་ཞིག་ལ་འབུལ་བསྐུལ་ཞུས་འབྲས་སུ་བྱུང་བ་ཧིན་སྒོར་་ལྔ་ཁྲི་ཐམ་པ་དང་
དེ་འཕྲོད་སྒོར་་ལྔ་ཁྲི་སེར་སྨད་རྒྱལ་རོང་མཁན་ཟུར་དགེ་བཤེས་བློ་བཟང་མཐར་ཕྱིན་མཆོག་ནས་ཡོན་སྦྱར་ཞུས་པ་དང་
ཁོང་གི་སློབ་བུ་ཨ་རིའི་དགེ་སློང་བློ་བཟང་ཆོས་འཛིན་ལ་ཁམ་ཕིའུ་ཊར་ཐོག་བཅུག་རྒྱུ་བཀའ་སློབ་དང་འབྲེལ། དགེ་སློང་ཁོང་ནས་
ཀྱང་དཔར་བསྐྲུན་ལས་དོན་དང་བླངས་ཀྱིས་མཐར་ཕྱིན་པ་གནང་སྟེ། བོད་རྒྱལ་ལོ་་
ཕྱི་ལོ་་ཕྱི་ཟླ་་ཚེས་ལ་དཔར་འདེབས་ཟིན་ཅིང། སེར་བྱེས་ཧ་བྱ་དོར་སྤྲུལ་སྐུ་དང། བཀྲ་ཤིས་ཚེ་ཐར་གཉིས་
ཀྱིས་སྒྲ་འཛིན་འཁོར་ལོ་ནས་ཡིག་ཐོག་ཏུ་ཕབ་སྟེ་སེར་ལྷོ་སྐུ་ཞབས་ཆོས་ལྡན་རིན་པོ་ཆེ་མཆོག་ནས་
ཞུས་དག་ལན་གཉིས་བགྱིས་པ་ལས་སླད་ཀྱི་ཡི་གེ་པ་ནི་རྗེ་བཙུན་དམ་པ་གང་གི་ཞབས་
པད་སྤྱི་བོར་བླངས་པ་སེར་བྱེས་བྲ་ཏི་བཀྲ་ཤིས་ཚེ་ཐར་པས། རབ་བྱུང་་པའི་སྨིན་དྲུག་ཟླ་
བའི་དཀར་ཕྱོགས་ཀྱི་རྒྱལ་བ་དང་པོའི་ཉིན་རྫོགས་པར་བྲིས་པས་སྐྱེ་ཕྲེང་ཐམས་ཅད་དུ་ཐེག་
མཆོག་བཤེས་གཉེན་དམ་པས་རྗེས་སུ་འཛིན་པའི་རྒྱུར་གྱུར་ཅིག་སརྦ་མངྒལཾ།། །།



﻿   ༈    །
   ༈   
   ༈   
་  མཆོད་བརྗོད་དང། སྐུ་བལྟམས་ནས་རབ་ཏུ་འབྱུང་བ་སོགས་ཀྱི་སྐོར། ་
་  དབུས་ཀྱི་གདན་སར་ཕེབས་ཏེ་མདོ་སྔགས་ཀྱི་གཞུང་ལ་གསན་བསམ་གནང་ཚུལ། ་
་  རྒྱལ་བའི་བསྟན་པ་ལ་བྱ་བ་མཛད་ཚུལ། ་
་  ཞིང་འདིར་རེ་ཞིག་སྐུ་ཞི་བར་གཤེགས་པའི་ཚུལ། ་
   ༈   
་  དྲང་ངེས་ཟིན་བྲིས་ཀྱི་མཆོད་བརྗོད་དང། གཞུང་དངོས་ཀྱི་མཆོད་བརྗོད་སོགས་ཀྱི་སྐོར། ་
་  མདོའི་དྲང་ངེས་ལུང་ཙམ་གྱིས་འབྱེད་མི་ནུས་པར་སྤྱིར་དྲང་ངེས་འབྱེད་དགོས་ཚུལ། ་་  རིགས་པས་དྲང་ངེས་ཤིང་རྟ་ཆེན་པོའི་རྗེས་སུ་འབྲངས་ཏེ་འབྱེད་དགོས་ཚུལ། དྭོགས་གཅོད་དང་བཅས་པ། ་
་  ཤེས་བྱེད་ཀྱི་ཁུངས་དང། དཔྱད་པ་གསུམ་གྱིས་དག་ཚུལ། ་
་  མདོ་སྡེ་ལ་འགལ་སྤོང་གི་དྲི་བའི་སྐོར། ་
་  ཕུང་པོ་ལྔ་སོགས་ལ་ཁྱད་ཆོས་སྦྱར་ཚུལ། ་
་  འགལ་བ་དེ་སྤོང་བའི་ལན། ་
་  གང་ལ་དགོངས་ནས་མ་སྐྱེས་པ་སོགས་གསུངས་ཚུལ། ་
་  ངོ་བོ་ཉིད་གསུམ་གྱི་ངོ་བོ་ངོས་བཟུང་བ། ་
་  དེ་དག་གིས་གྲུབ་པའི་དོན་ཞུས་པ། ་
་  ཐོག་མེད་ཀྱིས་གཙོ་བོར་དགོངས་འགྲེལ་ལ་བརྟེན་ཚུལ། ་
་  མཐའ་གཉིས་སྤོང་ཚུལ་བྱང་ས་ནས་བཤད་ཚུལ་དང། དྭོགས་གཅོད་བཅས། ་
་  མཐའ་གཉིས་སྤོང་ཚུལ་བསྡུ་བ་ནས་བཤད་ཚུལ། ་
་  སེམས་ཙམ་པ་རང་གི་གྲུབ་མཐའ་ལ་འགལ་བ་སོང་ཚུལ་དང། དྭོགས་གཅོད་བཅས། ་
་  མདོ་སྡེ་རྒྱན་ལས་བཤད་ཚུལ། ་
་  དབུས་མཐའ་ནས་བཤད་པའི་ཚུལ། ་
་  དགག་བྱ་སྒྲོ་འདོགས་ངོས་བཟུང་བ། ་
་  སྒྲོ་འདོགས་དགག་པ་དངོས། ་
་  སྒྲོ་འདོགས་དགག་པ་ལ་རྩོད་པ་སྤོང་བ། ་
་  གསུང་རབ་ཀྱི་དྲང་ངེས་འབྱེད་ཚུལ། ་
་  བློ་གྲོས་མི་ཟད་པའི་མདོ་ནས་གསུངས་ཚུལ། ་
་  མགོན་པོ་ཀླུ་སྒྲུབ་ཀྱིས་མདོའི་དོན་བཀྲལ་ཚུལ། ་
་  དེ་ཉིད་གསུང་རབ་ཀྱི་དོན་གྱི་སྙིང་པོར་བསྔགས་ཚུལ། ་
་  དེའི་རྗེས་འབྲངས་རྣམས་ཀྱིས་ཇི་ལྟར་བཀྲལ་ཚུལ། ་
་  ལེགས་ལྡན་འབྱེད་ཀྱིས་མདོའི་དོན་བཀྲལ་ཚུལ། ་
་  ཞི་འཚོ་ཡབ་སྲས་ཀྱིས་མདོའི་དོན་ཇི་ལྟར་བཀྲལ་ཚུལ། ་
་  ཐལ་འགྱུར་བའི་ལུགས་མདོ་ཙམ་བརྗོད་པ། ་



﻿
[000]
༄༅།།གླེང་བརྗོད།།
༄༅། །དཀོན་ཅོག་འབངས་ཀྱི་སྐྱེས་རབས་ལས། །སྤྱིར་སེམས་ཅན་ཡོངས་ཀྱི་མགོན་
པོ་ཡིན། །སྒོས་གངས་རིའི་ཁྲོད་དུ་རྒྱལ་སྲིད་སྐྱོང། །ཞེས་གསུངས་པ་ལྟར་མཐའ་
ཀླས་པའི་སེམས་ཅན་སྤྱི་དང། བྱེ་བྲག་རང་རེའི་གངས་ཅན་པ་ཡོངས་ཀྱི་ལྷ་སྐལ་འདི་
ཕྱིའི་ལམ་སྟོན་རྒྱལ་ཀུན་མཁྱེན་བརྩེ་གཅིག་ཏུ་བསྡུས་པ་འཕགས་མཆོག་སྤྱན་
རས་གཟིགས་སྡོམ་བརྩོན་ངུར་སྨྲིག་གར་གྱིས་རྣམ་པར་རོལ་པ་འཛམ་གླིང་ཞི་བའི་དེད་
དཔོན་སྤྱི་ནོར་གོང་ས་སྐྱབས་མགོན་ཆེན་པོ་མཆོག་གི་རླབས་ཆེན་ཐུགས་བསྐྱེད་དང་
ཆོས་སྲིད་ཀྱི་འཕྲིན་ལས་ཡངས་པའི་རྒྱལ་ཁམས་ཀུན་ཏུ་ཁྱབ་པའི་བཀའ་དྲིན་གྱི་ཕུང་
པོ་ལས་བཙན་བྱོལ་དུ་གནས་པའི་རིས་མེད་ཆོས་སྒར་ཁག་ལ་རྒྱལ་བའི་གཙུག་ལག་
དགོངས་འགྲེལ་དང་བཅས་པར་ཐོས་བསམ་སྒོམ་གསུམ་གྱིས་དུས་འདའ་ཞིང། ཁྱད་པར་འཇམ་
མགོན་བླ་མ་ཙོང་ཁ་པ་ཆེན་པོའི་གསུང་ལེགས་བཤད་རྨད་དུ་བྱུང་བ་ཇི་སྙེད་ཅིག་མཆིས་པའི་
སྙིང་པོ་ཕུལ་དུ་བྱུང་བ་ནི། ཇི་སྐད་དུ། །འདི་ན་སྔོན་བྱོན་མཁས་པའི་ཚོགས་
ཀུན་གྱིས། །བློ་གྲོས་རྭ་བར་མ་ཆུད་རྒྱ་ཆེའི་གཏམ། །དྲང་ངེས་ཇི་བཞིན་འབྱེད་པའི་
གཎྜིའི་དབྱངས། །བློ་བཟང་རྒྱལ་བའི་དབང་པོ་དེས་བསྒྲགས་སོ། །ཞེས་གསུངས་པ་ལྟར་
རྒྱལ་བ་ཙོང་ཁ་པ་ཆེན་པོས་རྗེ་བཙུན་འཇམ་དཔལ་དབྱངས་ཀྱི་མན་ངག་ལ་བརྟེན་ནས་འཕགས་
ཡུལ་གྱི་ཤིང་རྟ་ཆེན་པོ་རྣམས་ཀྱི་ལམ་སྲོལ་གྲུབ་པའི་མཐའ་རྣམ་པར་བཞག་པ་དྲང་ངེས་ལེགས་
པར་བཤད་པའི་སྙིང་པོ་ཞེས་མཚན་ཉི་ཟླ་ལྟར་གྲགས་པ་འདི་ཉིད་ཕྱི་རབས་ཀྱི་གདུལ་
བྱ་རྣམས་ལ་སྐྱེས་སུ་གནང་བ་དེའི་འགྲེལ་པ་ཇི་སྙེད་ཅིག་ཞུགས་ལ། གཞུང་ལུགས་རབ་
འབྱམས་སྨྲ་བ་སེར་བྱེས་ཏྲེ་ཧོར་མཁན་ཟུར་རིན་པོ་ཆེ་རྗེ་བཙུན་བློ་བཟང་དབང་ཕྱུག་གི་ཞལ་
སྔ་ནས་བསྟན་བཅོས་འདིའི་དཔེ་ཁྲིད་བཀའ་དྲིན་བསྩལ་སྐབས་སྐྱབས་རྗེ་ཕ་བོང་
ཁའི་མཆོག་སྤྲུལ་ནས་གསུང་ཟིན་བྲིས་གནང་འདུག་པ་དེ་སྔ་ལག་ཏུ་མ་སོན་ཅིང་

[000]
ཕྱིས་སེར་སྨད་དགེ་བཤེས་ཐུབ་བསྟན་རིན་ཆེན་གྱིས་བདག་ཉར་གཅེས་འཛིན་བྱེད་པ་ཤེས་
རྟོགས་ཀྱིས་དེ་ཉིད་དང། སྒྲ་འཛིན་འཁོར་ཐག་ནང་གང་འཁོད་ཕྱོགས་སྒྲིག་གིས་སེར་
ལྷོ་སྐུ་ཞབས་ཆོས་ལྡན་རིན་པོ་ཆེ་མཆོག་ནས་ཞུས་དག་ལེགས་བསྒྲུབས་ཐོག་རྗེ་བཙུན་དམ་པ་གང་
གི་གསུང་ལས་སྐྱེས་པའི་སློབ་བུ་རྒྱུད་སྨད་མཁན་པོ་ལས་འཛིན་སེར་བྱེས་ཏྲེ་ཧོར་དགེ་བཤེས་
རྡོ་རྗེ་བཀྲ་ཤིས་རང་ཉིད་ལ་རྒྱལ་བ་ཀུན་ལས་ཀྱང་བཀའ་དྲིན་ལྷག་པ་མཚན་བརྗོད་པར་དཀའ་བ་
བཤེས་གཉེན་དམ་པ་བློ་བཟང་དབང་ཕྱུག་མཆོག་གི་མཛད་རྣམ་མདོར་བསྡུས་ཤིག་ཀྱང་དད་ལྡན་
སློབ་མ་རྣམས་ཀྱི་བསོད་ནམས་སྒྲུབ་པའི་ཆེད་དང། མགོན་པོ་གང་གི་ཐུགས་དགོངས་ཡོངས་སུ་
རྫོགས་པ་མ་ཟད། ཡང་སྲིད་སྤྲུལ་མིང་བསྟན་འཛིན་དབང་ཕྱུག་གི་གསན་བསམ་སྒོམ་
གསུམ་མཐར་ཕྱིན་ཏེ་རྗེ་གོང་མའི་རྣམ་ཐར་བདག་གིར་བཞེས་ནས་རྒྱལ་བསྟན་འཛིན་པའི་
ཁྱུ་མཆོག་དམ་པར་འགྱུར་བ་དང། རྗེ་བཙུན་བླ་མའི་གསུང་རྒྱུན་མི་ཉམས་ཡུན་གནས་
གཞན་ཡང་བློ་གསལ་དོན་གཉེར་ཅན་རྣམས་ལའང་གཞུང་དོན་རྟོགས་པའི་ཡན་ལག་
ཏུ་དགོས་མཁོ་ཆེ་བར་གཟིགས་ཀྱང། ད་བར་དཔར་དུ་མཁོད་པས་ད་ལམ་དཔར་
བྱང་སྨོན་ཚིག་ཏུ་འཁོད་པ་ཇི་བཤིན་དཔར་བསྐྲུན་ཞུས་པ་འདིས་ཀྱང་
འཇམ་མགོན་བླ་མའི་རིང་ལུགས་དྲི་མ་མེད་པ་དེ་ཉིད་ཕྱོགས་དུས་ཀུན་ཏུ་དར་རྒྱས་ཡུན་དུ་གནས་
པའི་རྒྱུར་གྱུར་ཅིག་བོད་རྒྱལ་ལོ་་ཕྱི་ལོ་་རབ་བྱུང་
བཅུ་བདུན་པའི་ཆུ་སྤྲེ། བོད་ཟླ་་ཚེས་་བཟང་པོ་ཉིན།།



