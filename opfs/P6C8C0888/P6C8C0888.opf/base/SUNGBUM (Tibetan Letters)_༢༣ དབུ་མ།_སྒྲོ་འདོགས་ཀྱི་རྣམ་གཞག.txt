༄༅། །སྒྲོ་འདོགས་ཀྱི་མཐའ་བྱེ་བྲག་ཏུ་འགོག་པའི་སྐབས་ལ་འདོགས་པ་དཔྱོད་པའི་དཀའ་གནས་རྣམ་བཞག་བཞུགས་སོ། །

[001B] །སྒྲོ་འདོགས་ཀྱི་མཐའ་བྱེ་བྲག་ཏུ་འགོག་པའི་སྐབས་ལ་དོགས་པ་དཔྱོད་པ་ལ། འདི་ཉིད་ལས། ལུགས་འདིའི་རིགས་པའི་དགག་བྱ་ལ་གཉིས་ཡོད་པས། ཞེས་པ་
ནས་སྒྲོ་འདོགས་སོ། །ཞེས་གསུངས་སོ། །མཐའ་དཔྱད་པ་ལ། ཁ་ཅིག་ན་རེ། དོན་དམ་དཔྱོད་པའི་རིགས་པའི་དགག་བྱ་ལ་སྒྲོ་སྐུར་གཉིས་ཡོད་པར་ཐལ། ཀུན་རྫོབ་དཔྱོད་པའི་རིགས་
པའི་དགག་བྱ་ལ་སྒྲོ་སྐུར་གཉིས་ཡོད་པའི་ཕྱིར་ན་མ་ཁྱབ་ཟེར། འདོད་མི་ནུས་ཏེ། དོན་དམ་དཔྱོད་པའི་རིགས་པའི་དགག་བྱ་ལ། བདག་འཛིན་ཡིན་དགོས་པའི་ཕྱིར་ཟེར་བ་ལ། འོ་ན། དོན་
དམ་དཔྱོད་པའི་བར་ཆད་མེད་ལམ་གྱི་དགག་བྱ་ལ་བདག་འཛིན་དགོས་པར་ཐལ། རྒྱུ་མཚན་དེའི་ཕྱིར། འདོད་ན། ཐེག་ཆེན་བར་ཆད་མེད་ལམ་གྱི་དགག་བྱ་ལ་ཆོས་ཀྱི་བདག་འཛིན་གྱིས་
ཁྱབ་པར་ཐལ། འདོད་པའི་ཕྱིར། འདོད་ན། མཐོང་སྤང་བདེན་འཛིན་གྱི་ས་བོན་དང་ཐེ་ཚོམ་སོགས་ཆོས་ཅན། རིགས་ངེས་ཐེག་ཆེན་བར་ཆད་མེད་ལམ་གྱི་དགག་བྱ་ཡིན་པའི་ཕྱིར། དེ་མིན་ན་ལམ་གྱི་དགག་
བྱ་མིན་འགྱུར་དགོས་སོ།།    ༈    ཀུན་རྫོབ་དཔྱོད་བྱེད་ཀྱི་རིགས་ཤེས་ཀྱི་དགག་བྱ་ངོས་འཛིན་པའི་ཁྱབ་ཟེར་
དོན་དམ་དཔྱོད་བྱེད་ཀྱི་རིགས་ཤེས་ལའང་ཁྱབ་ཟེར་ན། བུམ་པ་རྟོགས་པའི་གང་ཟག་ལ་ཀུན་རྫོབ་དཔྱོད་བྱེད་ཀྱི་རིགས་ཤེས་ཀྱི་དགག་བྱ་ངོས་འཛིན་པའི་ཁྱབ་པར་ཐལ་ལོ།། ཕྱི་མ་ལ། རིགས་ངེས་

[002A]༄༅། །ཉན་ཐོས་ཆོས་ཅན། དོན་དམ་དཔྱོད་བྱེད་ཀྱི་རིགས་ཤེས་ཀྱི་དགག་བྱ་ངོས་འཛིན་པར་ཐལ་ལོ།། འདོད་ན། དོན་དམ་དཔྱོད་པའི་རིགས་པ་ཡང་དག་གི་དགག་བྱ་ངོས་འཛིན་པར་ཐལ་ལོ།།
འདོད་ན། རིགས་པ་ཡང་དག་གི་དགག་བྱ་ངོས་འཛིན་པར་ཐལ་ལོ།། འདོད་ན། སྐྱེས་བུ་ཆེ་འབྲིང་གང་རུང་ཡིན་ན། དེ་ངོས་འཛིན་པའི་ཁྱབ་པར་ཐལ་བ་དང། རིགས་ཤེས་སྐྱེས་པའི་གང་ཟག་ལ་དེ་ངོས་
འཛིན་པའི་ཁྱབ་པར་ཐལ་བར་འགྱུར་རོ།།    ༈    སེམས་ཙམ་པའི་ཁྱབ། དེ་མ་ཡིན་པའི་གྲུབ་མཐའ་སྨྲ་བ་ཡིན་ན། སྒྲོ་སྐུར་གཉིས་
ཀའི་མཐར་ལྟུང་བའི་ཁྱབ་པ་བདེན་ཡིན། ཉན་ཐོས་སྦྱོར་ལམ་ལ་གནས་པའི་བྱེ་སྨྲ་ཆོས་ཅན། སྒྲོ་སྐུར་གྱི་མཐའ་ལ་གནས་པ་དང། སྒྲོ་སྐུར་གྱི་མཐར་ལྟུང་བ་མ་ཡིན་པའི་ཕྱིར་ཏེ། དེར་ཐལ་
དེ་གཉིས་ཀའི་མཐར་ཞེན་པ་མ་ཡིན་པའི་ཕྱིར། དེ་གཉིས་ཀའི་ཞེན་ཡུལ་མེད་པ་རྟོགས་པའི་ཕྱིར་ཏེ། སྐུར་འདེབས་ཀྱི་ཞེན་ཡུལ་མེད་པ་རྟོགས་པའི་ཕྱིར་ཏེ། ཉོན་མོངས་ཀྱི་ཞེན་ཡུལ་མེད་པ་རྟོགས་
པའི་ཕྱིར་སོགས་སོ། །སྒྲོ་འདོགས་ཀྱི་ཞེན་ཡུལ་མེད་པ་རྟོགས་པའི་ཕྱིར་ཏེ། རྟོག་པ་ལོག་ཤེས་ཀྱི་ཞེན་ཡུལ་མེད་པ་རྟོགས་པའི་ཕྱིར་ཏེ། གཞན་དུ་ན། དེ་དག་གི་ཞེན་ཡུལ་མེད་པ་རྟོགས་ན་སྟོང་ཉིད་
རྟོགས་དགོས་པར་འགྱུར་རོ།།    ༈    ལོག་ཤེས་དེའི་ཞེན་ཡུལ་མེད་པ་རྟོགས་པའི་ཁྱབ་སྟེ། རྣམ་འགྲེལ་ལས། དེ་ཡུལ་སུན་ཕྱུང་

[002B] །ཞེས་སོགས་གསུངས་སོ།། རིགས་ངེས་ཉན་ཐོས་མཐོང་ལམ་པ་ཆོས་ཅན། ཀུན་གཞི་ཡོད་པར་རྟོགས་པར་ཐལ། དེ་མེད་པར་འཛིན་པའི་ལོག་ཤེས་ཀྱི་ཞེན་ཡུལ་མེད་པར་རྟོགས་པའི་ཕྱིར་ཏེ་
དེའི་ཡུལ་སུན་ཕྱུང་བའི་ཕྱིར་ཏེ། དེ་འདྲའི་ལོག་ཤེས་སྤོང་བའི་ཕྱིར་སོགས་སོ།།    ༈    རིགས་ངེས་ཉན་ཐོས་མཐོང་ལམ་
བར་ཆད་མེད་ལམ་དེ་དེ་འདྲའི་རིགས་ཤེས་ཡིན་ཀྱང་དོན་དམ་དཔྱོད་ན་རྙེད་པའི་བློ་མ་ཡིན་པར་དཀའ་འགྲེལ་རྩོམ་འཕྲོ་ལས་གསུངས་པའི་ཕྱིར། ཕྱི་དོན་མེད་པ་དཔྱོད་བྱེད་ཀྱི་རིགས་ཤེས་ཡིན་ན། ཕྱི་དོན་
མེད་པ་རྟོགས་པའི་ཁྱབ་ཟེར་བ་མི་འཐད་དེ། གཟུགས་ཞེས་བརྗོད་པའི་སྒྲ་དངོས་དབང་གིས་མི་འཇུག་པར་རྟོགས་པའི་ཚད་མ་དེ་དོན་དམ་དཔྱོད་བྱེད་ཀྱི་རིགས་ཤེས་གང་ཞིག། གཟུགས་ཕྱི་དོན་མེད་པ་
མ་རྟོགས་པའི་ཕྱིར། གཟུགས་ཕྱི་དོན་མེད་པར་སྒྲུབ་བྱེད་ཀྱི་ཕྱི་རྒོལ་ཡང་དག་གི་རྒྱུད་ལ་ཡོད་པའི་ཕྱིར་སོགས་སོ།།    ༈       ༈   
ཡིག་ཆར་སྐུར་འདེབས་ནི་གྲུབ་མཐའ་སྨྲ་བ་ཁོ་ན་རྒྱུད་ལ་ཡོད་ཀྱི་ཞེས་གསུངས་པའི་ཕྱིར་ན་མ་གྲུབ་ཏེ། བྱང་སའི་དངོས་སྟན་གྱི་སྐུར་འདེབས་ལ་དགོངས་སོ།། འོ་ན། བྱང་སའི་དངོས་སྟན་གྱི་
སྐུར་འདེབས་ཡིན་ན། ཐལ་བ་རང་གང་རུང་གི་རྒྱུད་ཀྱི་བསྡུས་པས་ཁྱབ་པར་ཐལ། དགོངས་ཚུལ་དེའི་ཕྱིར། འདོད་ན། ཚད་མ་ཡིན་ན། རང་དང་དམིགས་པ་གཅིག་ལ་དམིགས་ནས་འཛིན་སྟངས་

[003A]༄༅། །དངོས་འགལ་དུ་བཞུགས་པའི་སྒྲོ་འདོགས་དཔྱོད་བྱེད་ཀྱི་བློ་ཡིན་པའི་མ་ཁྱབ་པར་འགྱུར་པ་དང། རིགས་ངེས་ཉན་ཐོས་འཕགས་པ་རྣམས་བྱང་སའི་དངོས་སྟན་གྱི་སྐུར་འདེབས་ཀྱི་
དངོས་གཉེན་བྱས་ནས་སྤོང་བ་མ་ཡིན་པར་འགྱུར། གང་ཟག་ཡིན་ན། ཁྱོད་རང་རྒྱུད་གཅིག་པའི་ཐལ་རང་གང་རུང་ཡོད་པས་ཁྱབ་ཟེར་བ་དང། ཁྱོད་དང་རྒྱུད་གཅིག་པའི་བྱེ་བྲག་སྟེ་བ་བཅོ་བརྒྱད་ཡོད་པས་
ཁྱབ་ཟེར་བ་དང་ཆད་སྨྲ་དང་བདག་སྨྲ་སོགས་ཡོད་པས་ཁྱབ་པར་གྱུར་ལ་མ་འདས་པའོ།།    ༈   
དགོས་ཏེ། སུའི་ལུགས་ལ་གྲུབ་མཐའ་མ་ཞུགས་པའི་གང་ཟག་དེས་ངན་འགྲོར་སྐྱེ་བ་འཕེན་བྱེད་ལས་བསོགས་པ་ཡོད་པའི་ཕྱིར་སོགས་དཔྱད་དགོས་སོ།། མཐོང་སྤངས་སུ་གྱུར་བའི་ཐོག་མའི་མ་རིག་
པས་ཀུན་ནས་སློང་བའི་མི་དགེ་བའི་ལས་བསགས་པ་ཡོད་པའི་ཕྱིར་རོ།།    ༈    དོན་སྨྲ་སྡེ་གཉིས་དེ་འདྲའི་
མདོའི་སྒྲས་ཟིན་ཁས་ལེན་པའི་ཁྱབ་པའི་ཕྱིར། ཡིག་ཆར་དོན་སྨྲ་སྡེ་བ་ལས་ལུང་གསུམ་སྒྲ་ཇི་བཞིན་པར་གྲུབ་ཅིང་ཞེས་སོགས་གསུངས་པའི་ཕྱིར། ཡང༑ སྒྲས་ཟིན་ལ་ཕྱི་དོན་མེད་
པར་སྟོན་པའི་མདོ་ཡིན་ན། ཉན་ཐོས་སྡེ་གཉིས་དེའི་སྒྲས་ཟིན་ཁས་མི་ལེན་པའི་ཁྱབ་པའི་ཕྱིར།།    ༈   

[003B] ཡིག་ཆར། དང་པོ་གྲུབ་སྟེ། དེ་ལ་དེ་ལྟར་སྣང་བ་དེ་རིགས་མཐུན་པའི་བག་ཆགས་ཀྱིས་བསྐྱེད་པའི་འབྲས་བུ་ཡིན་པའི་ཕྱིར། ཞེས་གསུངས་པའི་ཕྱིར་ན་མ་ཁྱབ། ཡིག་ཆར། སྐབས་འདིའི་
དེ་གཉིས་རྣམ་རྫུན་པར་ཁས་ལེན་ཞེས་སོ།། དེ་ལྟར་ན་མངོན་པར་བརྗོད་པའི་བག་ཆགས་ཀྱིས་བསྐྱེད་པའི་སྣང་བ་ལ་འཁྲུལ་བའི་སྣང་བ་ཡིན་དགོས། རིགས་མཐུན་པའི་བག་ཆགས་ཀྱིས་བསྐྱེད་
པའི་སྣང་བ་ལ་མ་འཁྲུལ་བའི་སྣང་བ་ཡིན་དགོས་པར་ཐལ། དེ་ལྟར་སྟོང་ཐུན་གྱི་ལུང་དྲངས་ནས་ཡིག་ཆར་གསུངས་པའི་ཕྱིར།།    ༈   
གི་སྣང་བ་ལྟར་གྲུབ་པར་འཛིན་པའི་རྟོག་པ་ལ་རྟོག་པ་གསུམ་ཡོད་དོ། །སྔོན་པོ་སྔོན་པོར་སྣང་བ་ལྟར་དུ་གྲུབ་པར་འཛིན་པའི་རྟོག་པ་དང། སྔོན་པོ་ཐ་སྙད་ཀྱི་གཞིར་སྣང་བ་ལྟར་དུ་གྲུབ་པར་
འཛིན་པ་དང། ཐ་སྙད་ཀྱི་གཞིར་རང་གི་མཚན་ཉིད་ཀྱིས་གྲུབ་པར་འཛིན་པ་གསུམ་ཡོད་པའི་ཕྱིར། ཡིག་ཆར། སྣང་ཚུལ་དེ་ལྟར་འཛིན་པའི་རྟོག་པའི་ཞེན་ཚུལ་གསུམ་ཡོད་པར་གསུངས་
པའི་ཕྱིར། ཟེར་བ་ལ་འོ་ན། སྔོན་འཛིན་མིག་ཤེས་ཀྱི་སྣང་བ་ལྟར་དུ་གྲུབ་པར་འཛིན་པའི་རྟོག་པ་དོན་མཐུན་ཡོད་པར་ཐལ། དེ་འདྲའི་རྟོག་པ་གསུམ་ཡོད་པའི་ཕྱིར། དེའི་སྣང་བ་ལྟར་དུ་
གྲུབ་པར་འཛིན་པའི་ལོག་ཤེས་ཡོད་པར་ཐལ། དེ་འདྲའི་རྟོག་པ་གསུམ་ཡོད་པའི་ཕྱིར། འདོད་མི་ནུས་ཏེ། འགལ་པ་ལ་མ་འཁྲུལ་པའི་ཚད་མ་ཡོད་པའི་ཕྱིར། འོན་ཀྱང། དེའི་

[004A]༄༅། །སྣང་བ་ལྟར་དུ་གྲུབ་པར་འཛིན་པའི་བློ་ཆོས་ཀྱི་བདག་འཛིན་ཡིན་ཏེ། དེའི་སྣང་བ་ལྟར་དུ་མ་གྲུབ་པ་ཆོས་ཀྱི་བདག་མེད་ཕྲ་མོ་ཡིན་པའི་ཕྱིར།།    ༈   
མིག་ཤེས་སྔོན་པོ་ཐ་སྙད་ཀྱི་གཞིར་ཡོད་པར་སྣང་བའི་སྣང་བ་དེ་མ་འཁྲུལ་བའི་སྣང་བ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དེའི་སྣང་བ་ཡིན་ན། རྐྱང་ཆད་དུ་སྣང་བའི་སྣང་བ་
ཡིན་པའི་ཁྱབ་པའི་ཕྱིར་ཏེ། ཡིག་ཆར། རྐྱང་ཆད་སྣང་བའི་སྒོ་ནས་སྣང་བ་མ་གཏོགས་སྔོན་པོ་སྣང་མི་ནུས་ཞེས་གསུངས་པའི་ཕྱིར་རོ།།    ༈   
ལྷན་ཅིག་དམིགས་ངེས་ཡིན་ཟེར་ན། སྔོན་འཛིན་ཡིད་མངོན་ཆོས་ཅན། སྔོན་འཛིན་དབང་ཤེས་དམིགས་བྱེད་དུ་ཐལ། སྔོན་པོ་དམིགས་བྱེད་ཡིན་པའི་ཕྱིར། ཁྱབ་པ་ཁས། དེ་ལྟར་གྲུབ་མཐའ་
ཆེན་མོར་གསུངས་པའི་ཕྱིར། ཁོ་ན་རེ། ལྷན་ཅིག་དམིགས་ངེས་ཡིན་ན། གཅིག་དམིགས་བྱེད་དགོས། གཅིག་དམིགས་བྱེད་དགོས་ན། གཅིག་ཤོས་དམིགས་བྱེད་དགོས་པར་ཐལ་
དེ་གཉིས་ལྷན་ཅིག་དམིགས་ངེས་ཡིན་པར་སྒྲུབ་ཚུལ་དེའི་ཕྱིར། འདོད་ན། སྔོན་འཛིན་མིག་ཤེས་ཉམས་མྱོང་གི་རང་རིག་ཆོས་ཅན། སྔོན་པོ་དམིགས་བྱེད་དུ་ཐལ། སྔོན་འཛིན་ཤེས་པ་དམིགས་
བྱེད་ཡིན་པའི་ཕྱིར། སྔོན་འཛིན་རྟོག་པ་ཆོས་ཅན། སྔོན་འཛིན་ཤེས་པ་དམིགས་བྱེད་དུ་ཐལ་ལོ།།    ༈   

[004B] དེ་གཉིས་ཆོས་ཅན། རྫས་གཅིག་ཡིན་ཏེ། ལྷན་ཅིག་དམིགས་ངེས་ཡིན་པའི་ཕྱིར་ཞེས་པའི་སྦྱོར་བ་དེ་སྦྱོར་བ་ཡང་དག་ཡིན་པར་ཐལ། འདོད་ན་
ལྷན་ཅིག་དམིགས་ངེས་ཡིན་ན། རྫས་གཅིག་ཡིན་དགོས་པར་ཐལ་ལོ།། འདོད་མི་ནུས་ཏེ། བུམ་འཛིན་རྟོག་པ་དང་བུམ་པའི་དོན་སྤྱི་གཉིས་ལྷན་ཅིག་དམིགས་ངེས་གང་ཞིག། རྫས་གཅིག་མ་
ཡིན་པའི་ཕྱིར། དེ་ལྟར་གྲུབ་མཐའ་ཆེན་མོར་གསུངས་པའི་ཕྱིར། བུམ་འཛིན་རྟོག་པ་དང་བུམ་པའི་དོན་སྤྱི་གཉིས་ཆོས་ཅན། ལྷན་ཅིག་དམིགས་ངེས་མ་ཡིན་པའི་ཕྱིར། ལྷན་ཅིག་དམིགས་
ངེས་ཀྱི་དོན་མ་ཚང་བའི་ཕྱིར། དམིགས་པའི་དོན་མ་ཚང་བའི་ཕྱིར། བུམ་འཛིན་རྟོག་པ་དེ་བུམ་པའི་དཔོན་སྤྱི་མ་རྟོགས་པའི་ཕྱིར། དེ་མ་ཡིན་ན། དམིགས་པ་ནི་རྟོགས་པའོ་ཞེས་གསུངས་པ་
དང་འགལ་བར་འགྱུར་པའི་ཕྱིར།།    ༈    ལྷན་ཅིག་དམིགས་ངེས་མ་ཡིན་པའི་ཕྱིར། ལྷན་ཅིག་དམིགས་ངེས་ཡིན་ན་
ཕན་ཚུན་ཅིག་དམིགས་བྱེད་ཀྱི་ངོ་བོར་སྐྱེ་ན། གཅིག་ཤོས་དམིགས་བྱེད་ཀྱི་ངོ་བོར་སྐྱེས་པའི་ཁྱབ་པའི་ཕྱིར། གཅིག་ཤོས་དམིགས་བྱེད་ཀྱི་ངོ་བོར་སྐྱེས་དགོས་པར་སྐབས་ལྔ་པའི་མཐའ་
དཔྱོད་ལས་གསུངས་པའི་ཕྱིར། བར་མ་ཆོད་པའི་སྣང་གཟུགས་གཉིས་ལྷན་ཅིག་དམིགས་ངེས་ཡིན་ཏེ། ལྷན་ཅིག་དམིགས་ངེས་དང་རྫས་གཞན་མ་ཡིན་པར་གྲུབ་མཐའ་ཆེན་མོར་

[005A]༄༅། །གསུངས་པའི་ཕྱིར། དེ་གཉིས་ཆོས་ཅན། དམིགས་པའི་དོན་ཚང་བར་ཐལ། འདོད་མི་ནུས་ཏེ། གཅིག་ཤོས་དམིགས་ཚུལ་མེད་པའི་ཕྱིར་ཟེར། གྲུབ་མཐའ་ཆེན་
མོར་སྔོན་པོ་དང་སྔོན་འཛིན་ཤེས་པ་གཉིས་ལྷན་ཅིག་དམིགས་ངེས་ཡིན་པར་གསུངས་པ་ལ། སྔོན་འཛིན་ཤེས་པ་དམིགས་བྱེད་ཀྱི་ངོ་བོར་སྐྱེ་ས་ན། སྔོན་པོ་དམིགས་བྱེད་ཀྱི་ངོ་བོར་སྐྱེས་
པའི་ཁྱབ་པར་ཐལ། དེ་གཉིས་ལྷན་ཅིག་དམིགས་ངེས་ཡིན་པའི་ཕྱིར། ཁྱབ་པ་སྐབས་ལྔ་པའི་ཡིག་ཆ་ཁས། འདོད་ན། སྔོན་པོ་མེད་པའི་ས་ཕྱོགས་ཆོས་ཅན། དེར་ཐལ། དེའི་ཕྱིར་
འདོད་ན། སྔོན་པོ་སྐྱེས་པར་ཐལ། འདོད་པའི་ཕྱིར། འདོད་མི་ནུས་ཏེ། མ་གྲུབ་ན། སྔོན་པོ་མེད་པའི་ས་ཕྱོགས་སུ་སྔོན་འཛིན་ཤེས་པ་ཡོད་པའི་ཕྱིར། སྔོན་འཛིན་རྟོག་པ་ཡོད་པའི་ཕྱིར་
དེ་ལྟར་སྐབས་ལྔ་པའི་མཐའ་དཔྱོད་ལས་གསུངས་པའི་ཕྱིར། བུམ་འཛིན་རྟོག་པ་དང་བུམ་པའི་དོན་སྤྱི་གཉིས་ལྷན་ཅིག་དམིགས་ངེས་ཡིན་པར་གསུངས་པ་དང་འགལ་ཚུལ་དཔྱད༑ གོས་སོ།།
སྔོན་པོ་དང་སྔོན་འཛིན་ཚད་མ་གཉིས་ཆོས་ཅན། ལྷན་ཅིག་དམིགས་ངེས་རྟགས་ཀྱིས་རྫས་གཞན་མ་ཡིན་པར་སྒྲུབ་བྱེད་ཀྱི་སྦྱོར་བའི་ཕྱི་རྒོལ་ཡང་དག་ཏུ་སོང་ཁ་མའི་མདོ་སྡེ་པ་ཡོད་
པར་ཐལ། ཕྱི་དོན་མེད་པར་སྒྲུབ་བྱེད་ཀྱི་སྦྱོར་བའི་ཕྱི་རྒོལ་ཡང་དག་ཏུ་སོང་ཁ་མའི་མདོ་སྡེ་བ་ཡོད་པའི་ཕྱིར་ན་མ་ཁྱབ། འདོད་མི་ནུས་ཏེ། སྔོན་པོ་དང་སྡོན་འཛིན་ཚད་མ་

[005B]    ༈    དགག་རྟགས་ཡང་དག་གི་སྦྱོར་བ་མ་ཡིན་
པའི་ཕྱིར། མ་དམིགས་པའི་རྟགས་ཡང་དག་གི་སྦྱོར་བ་མ་ཡིན་པའི་ཕྱིར། མ་གྲུབ་ན། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་ཡིན་ན། མེད་དགག་ཡིན་པའི་ཁྱབ་པར་ཐལ་
ཚུལ་གསུམ་ཚང་བའི་སྦྱོར་བ་ཡང་དག་གང་ཞིག། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་ལ་མེད་དགག་དགོས་པ་དེ། མ་དམིགས་པའི་རྟགས་སྦྱོར་ཡང་དག་གི་མཚན་ཉིད་ཡིན་
པའི་ཕྱིར། འདོད་ན། རྫས་གཞན་མ་ཡིན་པ་དེ་མ་ཡིན། རྫས་གཞན་མེད་པ་དེ་མ་ཡིན་པའི་ཕྱིར། དང་པོ་མ་གྲུབ་ན། དེ་མེད་དགག་མ་ཡིན་པའི་ཕྱིར། ཕྱི་མ་དེར་ཐལ་
དེ་སྟོང་ཉིད་མ་ཡིན་པའི་ཕྱིར་རོ།། དེར་ཐལ། རྫས་གཞན་དུ་གྲུབ་པ་ཡོད་པའི་ཕྱིར། རྒྱུ་འབྲས་སྔ་ཕྱི་རྫས་གཞན་དུ་གྲུབ་པའི་ཕྱིར་སོགས་སོ།།    ༈   
དག་དེ་ལ་སྔོན་པོའི་སྟེང་གི་རྟོག་པ་ཡིད་ཤེས་ལ་ལྟོས་པའི་ཕྱི་དོན་མེད་པ་རྟོགས་པའི་གང་ཟག་ཡོད་དེ། སྔོན་པའི་སྟེང་གི་རྟོག་པ་ཡིད་ཤེས་ལ་ལྟོས་པའི་ཕྱི་དོན་མེད་པ་རྟོགས་ལ་
དེའི་སྟེང་གི་རྟོག་མེད་དབང་ཤེས་ལ་ལྟོས་པའི་ཕྱི་དོན་མེད་པ་མ་རྟོགས་པའི་གང་ཟག་ལ་ཕྱི་རྒོལ་ཡང་དག་ཡོད་པའི་ཕྱིར། ཟེར་བ་དཔྱད་དགོས་ཏེ། འོན་ཀྱང་དེ་འདྲའི་ཕྱི་རྒོལ་

[006A]༄༅། །ཡང་དག་དེ་སྔོན་པོ་ཕྱི་དོན་མེད་པར་རྟོགས་པ་དང། སྔོན་པོ་ཕྱི་རོལ་དོན་དུ་མ་གྲུབ་པར་སྒྲུབ་བྱེད་ཀྱི་སྦྱོར་བའི་ཕྱི་རྒོལ་ཡང་དག་གཉིས་ཀར་ཐལ་ལོ།། དེ་འདྲའི་སྦྱོར་བའི་
སྒྲུབ་བྱ་རྟོགས་མ་ཐག་པ་དེ་སྔོན་པོ་རང་འཛིན་ཚད་མ་དང་རྫས་གཅིག་ཏུ་རྟོགས་པ་མ་ཡིན་པའི་ཕྱིར། དེ་དེ་གཉིས་རྫས་གཅིག་ཏུ་གསར་དུ་རྟོ་པ་མ་ཡིན་པའི་ཕྱིར་ཏེ། མ་གྲུབ་ན། དེ་འདྲའི་
སྦྱོར་བའི་སྒྲུབ་བྱ་རྟོགས་མ་ཐག་པའི་རྒྱུད་ལ་དེ་འདྲ་རྫས་གཅིག་ཏུ་རྟོགས་པའི་རྫས་དཔག་མེད་པའི་ཕྱིར། ཕྱི་མ་མ་གྲུབ་ན། མེད་དགག་དངོས་སུ་རྟོགས་པའི་ཤུགས་ལ་མ་ཡིན་དགག་
རྟོགས་པ་མི་སྲིད་པའི་ཕྱིར། དེ་འདྲའི་ཕྱི་རྒོལ་ཡང་དག་དང་རྒྱུད་གཅིག་པའི་སྒྲུབ་བྱ་རྟོགས་མ་ཐག་པ་ཆོས་ཅན། དེ་འདྲའི་རྫས་གཅིག་ཏུ་རྟོགས་པའི་ཚད་མ་སྐྱེ་ངེས་མ་ཡིན་པར་ཐལ་
དེ་འདྲའི་རྗེས་དཔག་སྐྱེ་ངེས་མ་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། དེ་འདྲའི་རྫས་གཅིག་ཏུ་རྟོགས་པའི་ཕྱིར་རོ། དེ་འདྲའི་རྟོག་པ་བཅས་ཤེས་སྐྱེ་ངེས་མིན་པར་ཐལ། དེ་འདྲའི་
རྗེས་དཔག་སྐྱེ་ངེས་མ་ཡིན་པའི་ཕྱིར་ན་མ་ཁྱབ། དེ་འདྲའི་རྟོག་པ་བཅད་ཤེས་དེ། རབ་འདྲེན་བྱེད་ཀྱི་ཚད་མ་སྔ་མའི་གཞལ་བྱ་རྟོགས་པར་ཐལ་ཞེ་ན། འདོད་ཏེ། དེ་སྟོང་ཉིད་ཤུགས་ལ་
རྟོགས་པའི་བཅད་ཤེས་ཡིན་པའི་ཕྱིར་རོ།།    ༈    རྫས་གཞན་མ་ཡིན་ཏེ། ལྷན་ཅིག་དམིགས་ངེས་ཡིན་པའི་ཕྱིར་ཞེས་

[006B] གཟུང་འཛིན་རྫས་གཞན་མེད་པ་ཡིན་ཟེར་རམ་དཔྱད།།    ༈   
ལ༑ དེ་གཉིས་ཆོས་ཅན། རྫས་གཞན་མ་ཡིན་ཏེ། ལྷན་ཅིག་དམིགས་ངེས་ཡིན་པའི་ཕྱིར་ཞེས་པའི་སྦྱོར་བ་དེ་ཕྱི་དོན་མེད་པར་སྒྲུབ་བྱེད་ཀྱི་སྦྱོར་བ་ཡིན་ཏེ། དེའི་ལུགས་ལ་སྔོན་པོ་དང་
སྔོན་འཛིན་ཚད་མ་གཉིས་རྫས་གཅིག་ཡིན་ཀྱང་སྔོན་པོ་དང་སྔོན་འཛིན་ཤེས་པ་གཉིས་རྫས་གཅིག་མ་ཡིན་ཏེ། གྲུབ་མཐའ་ཆེན་མོར། འདི་པའི་སྔོན་འཛིན་དང་དེའི་ཡུལ་སྔོན་པོ་གཉིས་
སྐྱེ་དུས་སམ་གྲུབ་དུས་ལ་ལྟོས་ནས་རྫས་ཐ་དད་ཡིན་པས་ལྷན་ཅིག་དམིགས་ངེས་མིན་པར་འདོད་པར་མངོན་ཏེ། ཞེས་གསུངས་པའི་ཕྱིར། འོན་ཀྱང། སེམས་ཙམ་པ་འདི་པ་
དང་སེམས་ཙམ་པ་རང་ལུགས་ལ་ཁྱད་པར་མེད་པར་གྱུར་པའི་ཕྱིར་དང། དེ་གཉིས་སྔོན་འཛིན་ཚད་མ་ལྷན་ཅིག་དམིགས་ངེས་སུ་འདོད། སྔོན་པོ་དང་སྔོན་འཛིན་ཤེས་པ་ལྷན་ཅིག་དམིགས་
ངེས་སུ་མི་འདོད་པ་མཚུངས་པའི་ཕྱིར་རོ། །དེར་མ་ཟད་སྔོན་པོ་དེ་སྔོན་འཛིན་ཤེས་པའི་སྔ་རོལ་ཏུ་གྲུབ་ཀྱང་སྔོན་འཛིན་ཚད་མའི་སྔ་རོལ་ཏུ་མ་གྲུབ་ཞེས་པ་མི་རིགས་པའི་ཕྱིར། སྔོན་འཛིན་
ཚད་མ་དེ་སྔོན་འཛིན་ཤེས་པ་དང་བདག་ཉིད་ཅིག་ཡིན་པའི་ཕྱིར་རོ། །འོན་ཀྱང། སྔོན་པོ་དང་སྔོན་འཛིན་ཚད་མ་གཉིས་ལྷན་ཅིག་དམིགས་ངེས་མ་ཡིན་ན། སྔོན་པོ་དེ་སྔོན་འཛིན་ཚད་མ་

[007A]༄༅། །དང་རྫས་གཅིག་མ་ཡིན་པར་ཐལ། འདོད་ན། དེ་གཉིས་རྫས་གཞན་ཡིན་པར་ཐལ། འདོད་པའི་ཕྱིར། འདོད་ན། སྔོན་པོ་སྔོན་འཛིན་ཚད་མ་རྫས་གཞན་གྱིས་སྟོང་བ་
སྟོང་ཉིད་མ་ཡིན་པར་ཐལ་ལོ།། ཟེར་རམ་དཔྱད་དོ།།    ༈    དམིགས་དུས་ལ་ལྟོས་ནས་རྫས་གཞན་མ་ཡིན་ཏེ། དམིགས་དུས་ལ་ལྟོས་ནས་
ལྷན་ཅིག་དམིགས་ངེས་ཡིན་པའི་ཕྱིར་ཞེས་པའི་སྦྱོར་བ་དེ་ཕྱི་དོན་མེད་པར་སྒྲུབ་བྱེད་ཀྱི་སྦྱོར་བ་ཡིན་ནམ་དཔྱད་དོ།།    ༈    འབྲས་རྟོག་དང་པོ་སྟོན་
པ་ནི། ཚད་མའི་མདོར། བྱ་དང་བྱ་བར་རྟོགས་པའི་ཕྱིར། །འབྲས་བུ་ཉིད་ཡིན་འཇལ་བྱེད་ལ། །ཚད་མ་ཉིད་དུ་འཇོག་པ་སྟེ། །བྱ་བ་མེད་པ་མ་ཡིན་ནོ། །ཞེས་པས་བསྟན་
དེའི་དོན་འགྲེལ་པ་ན་རྣམ་འགྲེལ་ལས། བྱ་བ་གྲུབ་པར་བྱེད་ཅེས་ཏེ། །ཞེས་སོགས་རྐང་པ་བཞིས་བྱ་བྱེད་སྤྱིའི་རྣམ་བཞག་བསྟན། རྣམ་འགྲེལ་ལས། དེ་ལས་མ་མྱོང་ཙམ་དུ་ནི།།
ཞེས་སོགས་ཀྱིས་རྒྱས་པར་བཤད།།    ༈    ཚད་མའི་མདོར། ཡང་ན་རང་རིག་འབྲས་བུ་ཡིན། །ཞེས་བསྟན། དེའི་དོན་འགྲེལ་
ན༑ དོན་རིག་གང་ཡིན་སོ་སོར་རིག། ནས། མྱོང་བ་ཉིད་ནི་འབྲས་བུ་ཡིན། །ཞེས་སོ།།    ༈    ཚད་མ་མདོར། དེའི་ངོ་བོ་ལས་དོན་ངེས།།

[007B] དེའི་དོན་འགྲེལ་པ་ན། རྣམ་འགྲེལ་ལས། གང་ཚོ་རྣམ་རིག་རྒྱུའི་ཡུལ། །ནས། དོན་རིག་པར་ནི་གྱུར་པ་ཡིན། །ཞེས་སོ། །ཊཱིཀ་ཆེན་ལས། འབྲས་རྟོག་གསུམ་ཞེས་
པ་ནི་གཞན་རིག་གི་ཚད་འབྲས་རྒྱས་པར་བཤད་པའི་དོན་ནོ།། རང་རིག་གི་ཚད་འབྲས་ལ་དོགས་གཅོད་རྒྱས་པར་འཆད་པ་ནི། འདི་ཉིད་སྨྲས་པ། གང་ཚེ་སྣང་བ་དེ་གཞལ་བྱ། །
ནས། དེ་གསུམ་ཐ་དད་དུ་མས་བྱས། །ཞེས་སོ། །དེའི་དོན་འགྲེལ་པ་ན། རྣམ་འགྲེལ་ལས། །བློ་དག་རྣམ་པར་དབྱེར་མེད་ཀྱང། །ཞེས་སོ། །སྡེ་བདུན་དུ་
གསུམ་པ་རྣམ་གཞག་འདི་ཉིད་ངེས་པར་སྒྲུབ་པ་ནི། ཚད་མ་མདོར། གང་ཚེ་སྣང་བ་དེ་གཞལ་བྱ། །ཞེས་གསུངས། དེ་ཉིད་རྣམ་འགྲེལ་དུ་རྒྱས་པར་འཆད་པ་ནི་
ཕྱི་རོལ་དོན་ནི་ཡོད་ན་ཡང། །ནས། དེ་འདྲ་ངས་ཀྱང་མི་ཤེས་སོ། །ཞེས་གསུངས་སོ། །འབྲས་རྟོག་གསུམ་ཀ་གཞུང་དེ་དག་གིས་རང་ལུགས་ཀྱི་ཚད་འབྲས་འཐད་ལྡན་དུ་
སྒྲུབ་པ་ཡིན་གྱི་སྔ་མ་གཉིས་ལས་ལོགས་སུ་རྣམ་བཞག་གསུམ་པ་སྟོན་པ་མིན་ཞེས་མཁས་གྲུབ་ཐམས་ཅད་མཁྱེན་པས་གསུངས། རྒྱལ་ཚབ་ཐམས་ཅད་མཁྱེན་པས་
ནི༑ འབྲས་རྟོག་གསུམ་པའི་ཚད་འབྲས་རྣམ་བཞག་ནི། གཞུང་དེ་དག་གི་ཤུགས་ལ་ཐོན་པར་བྱེད་དོ་ཞེས་རོལ་པའི་རྡོ་རྗེས་གསུངས་པས་མི་འགལ་ཚུལ་དཔྱད་དགོས་སོ། །

[008A]༄༅། །འབྲས་རྟོག་དང་པོའི་རྣམ་བཞག་འདི་ནི། གཙོ་བོ་མདོ་སྡེ་བའི་ཚད་འབྲས་ཀྱི་རྣམ་བཞག་ཡིན་ལ། སེམས་ཙམ་པས་མི་འདོད་པ་ནི་མིན་ནོ། །    ༈   
དོན་དུ་གྲུབ་པའི་སྔོན་པོ་གཞལ་བྱར་བྱས་པའི་ཚད་འབྲས་གཞལ་གསུམ་གང་རུང་ཡིན་ན། མདོ་སྡེ་བ་ཐུན་མོང་མ་ཡིན་པའི་ཚད་འབྲས་ཡིན་པས་ཁྱབ་པར་ཐལ། དེ་མདོ་སྡེ་པ་ཐུན་
མོངས་མ་ཡིན་པའི་ཚད་འབྲས་སུ་གསུངས་པའི་ཕྱིར། འདོད་ན། དེ་ཡིན་ན། མདོ་སྡེ་བ་ཐུན་མོངས་མ་ཡིན་པ་ཁས་ལེན་པའི་ཁྱབ་པར་ཐལ། འདོད་པའི་ཕྱིར་ན་མ་ཁྱབ་སྟེ་
དེ་མདོ་སྡེ་སྤྱོད་པའི་དབུ་མ་རང་རྒྱུད་པས་ཀྱང་ཁས་ལེན་པའི་ཕྱིར། མདོ་སྡེ་བ་ཐུན་མོངས་མ་ཡིན་པའི་ཚད་འབྲས་ཞེས་པ་ནི། མདོ་སེམས་གཉིས་ཀྱི་ནང་ནས་མདོ་སྡེ་བ་ཐུན་མོངས་མིན་
པར་ཁས་ལེན་པ་ལ་བྱེད་པའི་ཕྱིར།།    ༈    དེ་སེམས་
ཙམ་པ་ཐུན་མོངས་མ་ཡིན་པའི་ཚད་འབྲས་ཡིན་པའི་ཕྱིར། མདོ་སེམས་ཐུན་མོངས་དུ་ཁས་ལེན་པའི་ཕྱི་རོལ་དོན་དུ་མ་གྲུབ་པའི་སྔོན་པོ་མེད་པར་ཐལ། འདོད་པའི་ཕྱིར། འདོད་ན་
དེ་གཉིས་ཐུན་མོངས་དུ་ཁས་ལེན་པའི་ཕྱི་རོལ་དོན་དུ་གྲུབ་པ་མེད་པའི་ཕྱིར། ཁོ་ན་རེ། དེ་འདྲའི་ཚད་འབྲས་ཀྱི་རྣམ་བཞག་དེ་རྣལ་འབྱོར་སྤྱོད་པའི་དབུ་མ་རང་རྒྱུད་པས་ཁས་མི་ལེན་པར་ཐལ་

[008B] མདོ་སེམས་གཉིས་ཀྱི་ནང་ནས་སེམས་ཙམ་པ་ཐུན་མོངས་མ་ཡིན་པར་ཁས་ལེན་པ་ལ་བྱེད་པའི་
ཕྱིར།།    ༈    མདོ་སྡེ་པས་ཁས་མི་ལེན་པས་ཁྱབ་པར་ཐལ། ཁྱབ་པའི་ཕྱིར། འདོད་ན་
འབྲས་རྟོག་གསུམ་པའི་ཚད་འབྲས་གཞལ་གསུམ་གང་རུང་ཡིན་ན། མདོ་སྡེ་པས་ཁས་མི་ལེན་པའི་ཁྱབ་པར་ཐལ། འདོད་པའི་ཕྱིར། འདོད་ན། མདོ་སྡེ་པས་ཕྱི་དོན་དུ་འདོད་པའི་སྔོན་པོ་
ཆོས་ཅན། དེར་ཐལ། དེའི་ཕྱིར། རྟགས་གྲུབ་ཏེ། མདོ་སྡེ་པ་ལ་ནང་འགལ་སྟོན་པའི་ཚད་འབྲས་གཞལ་གསུམ་གང་རུང་ཡིན་པའི་ཕྱིར། འདོད་མི་རིགས་ཏེ། མདོ་སྡེ་པས་རང་གི་
ཕྱི་རོལ་དོན་དུ་འདོད་པའི་སྔོན་པོ་ཁས་ལེན་པའི་ཕྱིར། སེམས་ཙམ་པ་ཐུན་མོངས་མ་ཡིན་པའི་རང་རིག་གི་ཚད་འབྲས་གཞལ་གསུམ་གང་རུང་ཡིན་ན། མདོ་སྡེ་པས་ཁས་མི་ལེན་པས་
ཁྱབ་པར་ཐལ། ཤེས་པའི་བདག་ཉིད་དུ་གྲུབ་པའི་སྔོན་འཛིན་ཚད་མ་དེ་གཞལ་བྱར་བྱས་པའི་ཚད་འབྲས་སྡེ་སེམས་ཙམ་ཐུན་མོངས་མ་ཡིན་པའི་ཚད་འབྲས་ཡིན་པའི་ཕྱིར་ཟེར་བ་ལ་
འོ་ན། ཤེས་པའི་བདག་ཉིད་དུ་གྱུར་བའི་སྔོན་འཛིན་ཚད་མ་དེ་ཁས་མི་ལེན་པར་ཐལ། འདོད་པའི་ཕྱིར། འདོད་ན། མདོ་སྡེ་པས་སྔོན་འཛིན་ཚད་མ་དེ་ཤེས་པའི་བདག་ཉིད་དུ་ཁས་

[009A]༄༅། །མི་ལེན་པར་ཐལ། འདོད་པའི་ཕྱིར། འདོད་ན། དེ་རང་འཛིན་ཤེས་པའི་བདག་ཉིད་དུ་ཁས་མི་ལེན་པར་ཐལ། འདོད་པའི་ཕྱིར། འདོད་ན། དེ་རང་འཛིན་མངོན་སུམ་གྱི་བདག་
ཉིད་དུ་ཁས་མི་ལེན་པར་ཐལ། འདོད་པའི་ཕྱིར། འདོད་མི་རི་ཏེ། རྟོག་མེད་ཤེས་པའི་རྫས་སུ་ཁས་མི་ལེན་པར་ཐལ། འདོད་མི་རི་ཏེ། རང་རིག་མངོན་སུམ་གྱི་རྫས་སུ་ཁས་ལེན་
པའི་ཕྱིར། རྡོག་པའི་རྫས་རྟོག་བྲལ་གྱི་རྫས་མི་འགལ་པར་བློ་རིག་གི་མཐའ་དཔྱོད་ལས་གསུངས་པའི་ཕྱིར། རང་ཉམས་མྱོང་གི་རང་རིག་དང་གྲུབ་བདེ་རྫས་ཅིག་ཡིན་པར་ཐལ་
ཤེས་པ་ཡིན་པའི་ཕྱིར། ཁྱབ་སྟེ། ཡིག་ཆར་གསུངས། དེར་མ་ཟད། སྔོན་འཛིན་ཤེས་པའི་བདག་ཉིད་དུ་ཁས་ལེན་པར་ཐལ། དེ་ཤེས་པ་དང་བདག་ཉིད་གཅིག་ཏུ་ཁས་ལེན་
པའི་ཕྱིར་ཏེ། དེ་ཤེས་པ་དང་བདག་ཅིག་ཏུ་འབྲེལ་པར་ཁས་ལེན་པའི་ཕྱིར། དེ་ཤེས་པ་ཤེས་པའི་བྱེ་བྲག་ཏུ་ཁས་ལེན་པའི་ཕྱིར། མདོ་སྡེ་པས་ཤེས་པའི་བདག་ཉིད་དུ་འགྱུར་པའི་སྔོན་
འཛིན་ཤེས་པ་ཁས་ལེན་ན། དེ་སེམས་ཙམ་པ་ཐུན་མོངས་མ་ཡིན་པའི་ཚད་འབྲས་མ་ཡིན་པར་གྱུར་དགོས་པས་དཔྱད་དོ།།    ༈   
ཤེས་པ་རྟོགས་པའི་གང་ཟག་ཡིན་ན། སྟོང་ཉིད་རྟོགས་པའི་ཁྱབ་སྟེ། དེ་ཡིན་ན། ཤེས་པའི་བདག་ཉིད་དུ་གྲུབ་པ་རྟོགས་པའི་ཁྱབ་པའི་ཕྱིར། འོ་ན། ཤེས་པའི་བདག་ཉིད་དུ་

[009B] འདོད་པའི་ཕྱིར། འདོད་ན། ཤེས་པ་དང་བདག་ཉིད་ཅིག་པའི་སྔོན་འཛིན་ཤེས་པ་རྟོགས་པའི་མདོ་སྡེ་བ་མེད་པར་ཐལ་
འདོད་པའི་ཕྱིར། འདོད་ན། སྔོན་འཛིན་ཤེས་པ་ཤེས་པ་དང་བདག་ཉིད་གཅིག་པའི་སྒོ་ནས་ཐ་དད་དུ་རྟོགས་པའི་མདོ་སྡེ་བ་མེད་པར་ཐལ། འདོད་པའི་ཕྱིར། འདོད་མི་ནུས་ཏེ། སྔོན་འཛིན་
ཤེས་པ་དེ་ཤེས་པའི་བྱེ་བྲག་ཏུ་རྟོགས་པའི་མདོ་སྡེ་བ་ཡོད་པའི་ཕྱིར། ཤེས་པའི་བྱེ་བྲག་རྟོགས་པའི་མདོ་སྡེ་བ་ཡོད་པའི་ཕྱིར། ཤེས་པའི་བྱེ་བྲག་རྟོགས་པའི་གང་ཟག་ཡིན་ན་
སྟོང་ཉིད་རྟོགས་པའི་ཁྱབ་པར་ཐལ་ལོ་ཟེར་ན། འདོད་དེ། སྔོན་འཛིན་ཤེས་པ་ཤེས་པའི་བྱེ་བྲག་ཏུ་རྟོགས་ན། སྔོན་འཛིན་ཤེས་པ་ཤེས་པ་དང་རྫས་གཅིག་ཏུ་རྟོ་དགོས་པས་ཤེས་པའི་བདག་ཉིད་
དུ་གྲུབ་པར་རྟོགས་པར་འགྱུར་པས་དཔྱད་དོ།།    ༈    གཞལ་བྱ་ལ་
ལོག་པར་རྟོག་པ། ཚད་མ་ལ་ལོག་པར་རྟོག་པ། འབྲས་བུ་ལ་ལོག་པར་རྟོག་པ། དེ་གསུམ་ཀ་ལ་ལོག་པར་རྟོག་པ་དེ་བཞི། ཚད་འབྲས་གཞལ་གསུམ་ལ་ལོག་པར་རྟོག་པ་དུ་མ་ཡོད་ཀྱང་
འདིར་རྣམ་རིག་པའི་གྲུབ་མཐའ་རྟོགས་པ་ལ་ཇི་ལྟ་བ་བཞིན་དུ་བགེ་ཀྱི་གཙོ་བོ་ཐུན་མོངས་མ་ཡིན་པ་བཞི་ནི། སྔོ་སོགས་ཕྱི་རོལ་དོན་དུ་ཡོད་པར་འཛིན་པའི་བློ་དེ་གཞལ་བྱ་ལ་ལོག་པར་

[010A]༄༅། །རྟོག་པ་ཡིན། སྔོ་སོགས་འཛིན་པའི་བཟུང་རྣམ་དེ་ཕྱི་རོལ་དོན་དུ་གྲུབ་པའི་བཟུང་རྣམ་དུ་འཛིན་པ་ནི། ཚད་མ་ལ་ལོག་པར་རྟོག་པ། དེ་གཉིས་ཆོས་ཀྱི་བདག་འཛིན་ཡིན་ཏེ་
ཊཱིཀ་ཆེན་ལས། ཚད་འབྲས་གཉིས་ཀྱི་ཚད་མ་དང། གཞལ་བྱར་བཞག་པའི་བཟུང་རྣམ་ལ་ལོག་རྟོག་འགོགས་པའི་རིགས་པ་ནི། ཆོས་ཀྱི་བདག་མེད་གཏན་ལ་འབེབས་པའི་དོན་དམ་
དཔྱོད་པའི་རིགས་པ་དངོས་ཡིན་ལ། སྔོན་འཛིན་མངོན་སུམ་དེ་རང་ལ་རྫས་གཞན་དུ་གྱུར་པའི་ཕྱི་རོལ་གྱི་དོན་རྟོག་འདོད་པ་ནི། འབྲས་བུ་ལ་ལོག་པར་རྟོག་པ་སྟེ། ལོག་རྟོག་དེ་ནི་ཕྱི་
དོན་འགོགས་པའི་རིགས་པས་འཁེགས་སོ། །ཐུན་མོངས་དུ་ལོག་པར་རྟོག་པ་ནི་ཚད་འབྲས་གཞལ་གསུམ་རྫས་གཞན་དུ་འཛིན་པ་དེ་ནི་ཚད་འབྲས་དང་ངོ་བོ་གཅིག་པ་དང། ཚད་མ་
ལ་གཞལ་བྱ་རྫས་གཞན་མ་ཡིན་པར་སྒྲུབ་པའི་རིགས་པས་ཁེགས་སོ། །སེམས་ཙམ་ཐུན་མོངས་མ་ཡིན་པས་རང་རིག་གི་ཚད་འབྲས་ལ་ལོག་པར་བཞུགས་པའི་ལོག་
འཛིན་བཞི་པོ་གང་རུང་གི་ཞེན་ཡུལ་མེད་པ་རྟོགས་པ་ལ་སྟོང་ཉིད་རྟོགས་དགོས་ཀྱང་སྤྱིར་ཚད་འབྲས་ལ་ལོག་པར་བཞུགས་པའི་ལོག་འཛིན་གྱི་ཞེན་ཡུལ་མེད་པ་རྟོགས་པའི་
མདོ་སྡེ་བ་ཡོད་པའི་ཕྱིར། སྔོན་འཛིན་ཤེས་པ་རྣམ་བཅས་སུ་རྟོགས་པའི་མདོ་སྡེ་པ་དེ་གཞན་རིག་གི་ཚད་མ་དང་རང་རིག་གི་གཞལ་བྱ་ལ་ལོག་པར་འཛིན་པའི་བློའི་ཞེན་

[010B] མདོ་སྡེ་བའི་རྒྱུད་ཀྱི་སྔོན་འཛིན་ཚད་མ་དང། རྫས་གཅིག་པའི་སྔོན་པོ་འཛིན་པའི་ཚད་མ་དེ་སྟོང་ཉིད་རྟོགས་པའི་གང་ཟག་གི་རྒྱུད་ཀྱི་བསྡུས། སྔོན་འཛིན་
ཚད་མ་དང་རྫས་གཅིག་པའི་སྔོན་པོ་རྟོགས་པའི་གང་ཟག་ཡིན་ན། སྟོང་ཉིད་རྟོགས་པའི་ཁྱབ་པའི་ཕྱིར། འོ་ན། མདོ་སྡེ་བའི་རྒྱུད་ཀྱི་སྔོན་འཛིན་ཚད་མ་དང་རྫས་གཅིག་པའི་སྔོན་པོ་
འཛིན་པའི་ཚད་མ་དེ་རང་གི་གཞལ་བྱ་སྔོན་པོ་དང་རྫས་ཅིག་ཡིན་པར་ཐལ། སེམས་ཙམ་པའི་རྒྱུད་ཀྱི་སྔོན་འཛིན་ཚད་མ་ཡིན་པའི་ཕྱིར། འདོད་ན། མདོ་སྡེ་བའི་རྒྱུད་ཀྱི་སྔོན་འཛིན་
ཚད་མ་དང་རྫས་གཅིག་པའི་སྔོན་པོ་དང་རྫས་གཅིག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སེམས་ཙམ་པའི་རྒྱུད་ཀྱི་ཤེས་པའི་ཡིན་པའི་ཕྱིར།    ༈   
རྒྱུད་ཀྱི་འཇིག་ལྟ་ཀུན་བཏགས་ཆོས་ཅན། རང་འཛིན་ཚད་མ་དང་རྫས་གཅིག་ཡིན་པར་ཐལ། འདུས་བྱས་ཡིན་པའི་ཕྱིར། འདོད་ན། དེ་དང་རྫས་གཅིག་པའི་ཚད་མ་ཡོད་
པར་ཐལ། འདོད་པའི་ཕྱིར་ན་མ་ཁྱབ། ཟེར་མཁན་ཡོད་ཀྱང། འོན་ཀྱང། དེ་འདྲའི་འཇིག་ལྟ་ཀུན་བཏགས་འཛིན་པའི་ཚད་མ་དང་རྫས་གཞན་གྱིས་སྟོང་བ་དེ་སྟོང་ཉིད་
མ་ཡིན་པར་ཐལ། དེ་དེ་འདྲའི་ཚད་མ་དང་རྫས་གཅིག་མ་ཡིན་པའི་ཕྱིར། འདོད་ན། དེ་འདྲའི་ཚད་མ་དེ་དེ་འདྲའི་འཇིག་ལྟ་ཀུན་བཏགས་དང་རྫས་གཞན་གྱིས་སྟོང་བ་དེ་འདྲའི་

[011A]༄༅། །ཚད་མའི་སྟེང་གི་སྟོང་ཉིད་མ་ཡིན་པར་ཐལ་ལོ། རྣམ་འགྲེལ་ལས། གཉིས་ཀའི་མཉམ་པར་གྱུར་བ་ཡིན། །ཞེས་པ་དང་འགལ་པར་གྱུར་རོ།། དཔྱད་དོ།།
   ༈    དེ་གཉིས་རྫས་གཞན་གྱིས་སྟོང་བ་ཉིད་ཡིན་པའི་ཕྱིར་ཟེར་བ་ལ། འོ་ན། དེ་རིང་གི་
དུས་ཀྱི་སྔོན་པོ་སྔོན་འཛིན་ཚད་མ་དེ་དེ་རིང་གི་སྔ་རོལ་ཏུ་ཡོད་པའི་ཕྱིར། རྣམ་མཁྱེན་ཡིན་ན། དེ་རིང་གི་དུས་ཀྱི་སྔོན་འཛིན་ཚད་མ་ཡིན་པའི་ཁྱབ་པའི་ཕྱིར།    ༈   
གྲུབ་པ་བརྒྱ་བྱིན་གྱི་མིང་གྲུབ་པ་དུས་མཉམ་མ་ཡིན་ཏེ། བརྒྱ་བྱིན་སྔར་སྐྱེས་དེའི་རྗེས་སུ་དེའི་མིང་རྣམས་གྲུབ་པའི་ཕྱིར། ཁོ་ན་རེ། བརྒྱ་བྱིན་གྱི་མིང་དེ་དེའི་སྔ་རོལ་ཏུ་གྲུབ་པའི་
ཕྱིར། བརྒྱ་བྱིན་ཞེས་བརྗོད་པའི་སྒྲ་དང། དེ་འཛིན་པའི་རྟོག་པ་དེ་བརྒྱ་བྱིན་གི་སྔ་རོལ་དུ་གྲུབ་པའི་ཕྱིར། དཔེར་ན། ལོངས་སྐུ་ཐུབ་པ་རྣམ་སྣང་གངས་ཅན་མཚོ་འཛིན་པའི་
རྟོག་པ་དེ་དེའི་སྔ་རོལ་ཏུ་གྲུབ་པའི་ཕྱིར། སྟོན་པ་དང་རྒྱུད་ཅིག་པའི་བྱང་ཆུབ་སེམས་དཔའི་རྒྱུད་ལ་ཡོད་པའི་ཕྱིར། དེ་དང་རྒྱུད་ཅིག་པའི་བྱང་འཕགས་དེ་རང་དང་རྒྱུད་ཅིག་པའི་ལོངས་སྐུ་
རྟོགས་པའི་ཕྱིར་སོགས་སོ། །དེར་མ་ཟད་སྟོན་པ་དང་རྒྱུད་ཅིག་པའི་བྱང་འཕགས་དེ། རང་གི་ཐོབ་བྱར་གྱུར་པའི་རྣམ་མཁྱེན་རྟོགས་པའི་ཕྱིར། དེ་འདྲའི་བྱང་འཕགས་དེ་

[011B] དེ་ལྟར་ན། མིང་གི་སྔ་རོལ་བློ་མེད་ཕྱིར། །ཞེས་གསུངས་པ་དང་མི་འགལ་ཚུལ་
དཔྱད་དགོས་སོ།། བརྒྱ་བྱིན་ཆོས་ཅན། རང་ཞེས་བརྗོད་པའི་སྒྲའི་འཇུག་གཞིར་རང་གི་མཚན་ཉིད་མ་གྲུབ་ཏེ། བརྒྱ་བྱིན་ཞེས་བརྗོད་པའི་སྒྲ་བརྒྱ་བྱིན་ལ་དངོས་དབང་གིས་མི་འཇུག་
པའི་ཕྱིར། ཞེས་པའི་སྦྱོར་བའི་ཕྱི་རྒོལ་ཡང་དག་སོང་ཁ་མའི་མདོ་སྡེ་བ་ཡོད་ཟེར་བ་མི་འཐད་དེ། དེ་འདྲའི་དངོས་དབང་གིས་མེ་འཇུག་པ་རྟོགས་པའི་མདོ་སྡེ་བ་མེད་པའི་ཕྱིར་
དེ་རྟོགས་པའི་ཚད་མ་དེ་རྣམ་རིག་ཙམ་ལ་འཇུག་པའི་མིང་ཚོལ་པ་ཡིན་པའི་ཕྱིར། དེ་ལྟར་ཡིན་པར་ཡིག་ཆར་གསུངས་པའི་ཕྱིར།    ༈   
པའི་རྣམ་རིག་པའི་ལྟ་བ་རྙེད་པའི་གང་ཟག་ཡིན་ན། རྣམ་རིག་པའི་ལྟ་བ་རྙེད་པའི་ཁྱབ་ཟེར་ན། གཟུགས་ཆོས་ཅན། རང་ཞེས་བརྗོད་པའི་སྒྲའི་འཇུག་གཞིར་རང་གི་མཚན་ཉིད་ཀྱིས་
མ་གྲུབ་སྟེ། གཟུགས་ཞེས་བརྗོད་པའི་སྒྲ་དེ་གཟུགས་ལ་དངོས་དབང་གིས་མི་འཇུག་པའི་ཕྱིར་ཞེས་པའི་སྦྱོར་བའི་ཕྱི་རྒོལ་ཡང་དག་ཏུ་སོང་མ་ཐག་པ་ཆོས་ཅན། དེར་ཐལ། དེའི་ཕྱིར་
འདོད་མི་ནུས་ཏེ། གཟུགས་ཀྱི་སྟེང་གི་ཕྱི་དོན་མེད་པ་མ་རྟོགས་པའི་ཕྱིར། དེ་ཕྱི་དོན་མེད་པ་སྒྲུབ་བྱེད་ཀྱི་སྦྱོར་བའི་ཕྱི་རྒོལ་ཡང་དག་ཡིན་པའི་ཕྱིར། བརྡ་ལ་མ་བྱང་བའི་སྐྱེས་

[012A]༄༅། །བུའི་རྒྱུད་ཀྱི་དབང་ཤེས་སྣང་ཚུལ་དེ་བརྡ་ལ་སྤྱར་པ་དང་ཁྱད་པར་མེད་ཀྱང། རྗེས་ཀྱི་རྟོག་པའི་སྣང་ཚུལ་ལྟར་དོན་སྤྱི་ཤར་ཡང་དེའི་ཐ་སྙད་ཀྱི་སྒྲ་སྤྱི་མི་ཤེས་པ་ཙམ་ཞིག་ཁྱད་
པར་རོ། །ཞེས་གསུངས་པའི་ཕྱིར། བུམ་བརྡ་མི་ཤེས་པའི་གང་ཟག་གི་རྒྱུད་ཀྱི་དབང་ཤེས་ཀྱི་སྣང་ཚུལ་བུམ་པར་ཤེས་པ་ལ་ཁྱད་པར་མེད་ཀྱང་རྗེས་ཀྱི་རྟོག་པ་རང་འཛིན་རྟོག་པའི་ཞེན་གཞིར་རང་
གི་མཚན་ཉིད་ཀྱིས་གྲུབ་པར་འཛིན་པའི་བློ་ལ་སྒྲ་སྤྱི་མ་ཤར་བ་ནི་བརྡ་ལ་བྱང་བ་ནི་ཁྱད་པར་རོ། །ཞེས་པ་ནི། ལྟོ་ལྡིར་བ་བུམ་པའོ་སྙམ་དུ་མི་ཤེས་པའི་གང་ཟག་གི་རྒྱུད་ཀྱི་བུམ་པ་ཕྱི་རོལ་དོན་
དུ་གྲུབ་པར་འཛིན་པའི་བློ་ཡིན་ན། སྒྲ་སྤྱི་མ་ཤར་བའི་ཁྱབ་པར་ཐལ། འདོད་པའི་ཕྱིར། སྟོང་ཉིད་བདེན་པར་འཛིན་པའི་སྒྲ་སྤྱི་ཤར་བའི་རྟོག་པ་ཡིན་ན། སྟོང་ཉིད་རྟོགས་པའི་གང་
ཟག་གི་རྒྱུད་ཀྱིས་བསྡུས་པའི་ཁྱབ་པར་ཐལ་ལོ།།    ༈    སོ་སྐྱེ་བྱེ་བྲག་པ་གཅིག་གིས་ཁྲ་འཛིན་མིག་ཤེས་ཁྲ་བོ་ལ་བལྟ་བའི་ཚེ་ཁྲ་བོའི་
སྟེང་གི་དཀར་དམར་སྔོ་སེར་བཞི་ཁ་འཛིན་པའི་མིག་ཤེས་གཅིག་ཆར་སྐྱེ་བ་མེད་པའི་ཕྱིར། དེ་བཞི་མི་འདྲ་བ་གཅིག་ཆར་སྐྱེ་བ་མེད་པར་ཐལ། རི་མཐུན་པའི་རྣམ་ཤེས་ཡིན་པའི་ཕྱིར་
མདོ་ལས་སེམས་ཅན་རྣམས་ཀྱི་རྣམ་པར་ཤེས་པ་ནི་རྒྱུད་རེ་རེ་བའོ་ཞེས་གསུངས་པའི་ཕྱིར། མ་ཁྱབ་ཟེར། ཡུལ་ཡུལ་ཅན་གཉིས་ཀ་རིགས་མཐུན་པའི་རྣམ་ཤེས་མི་འདྲ་བ་གཅིག་

[012B] ཡང་ན་བརྟན་པ་རང་དབང་ཅན་གྱི་རྣམ་ཤེས་གཉིས་མངོན་དུ་གྱུར་པ་མེད་ཟེར་བ་ལ་དགོངས་ཟེར་རོ། །   ༈   
གང་ཟག་བྱེ་བྲག་པ་གཅིག་གི་རྒྱུད་ལ་ཁྲ་བོའི་སྟེང་གི་དཀར་དམར་སྔོ་སེར་བཞི་ཀ་འཛིན་པའི་མིག་ཤེས་ཚད་མ་ཅིག་ཅར་སྐྱེ་བ་མེད་ཟེར་ན། མི་འཐད་པར་ཐལ། སངས་འཕགས་གི་རྒྱུད་
ལ་ཅིག་ཅར་སྐྱེ་བ་ཡོད་པའི་ཕྱིར། སོ་སྐྱེ་བྱེ་བྲག་པ་གཅིག་གི་རྒྱུད་ལ་དེ་བཞི་ཀ་འཛིན་པའི་ཚད་མ་གཅིག་ཅར་སྐྱེ་བ་མེད་ཟེར་བ་ཡིན། འོ་ན། སོ་སྐྱེ་བྱེ་བྲག་པ་གཅིག་གིས་དཀར་དམར་
སྔོ་སེར་བཞི་ལྡན་གྱི་ཁྲ་བོ་ལ་བལྟ་བའི་ཚེ་དཀར་འཛིན་མིག་ཤེས་དང་པོར་སྐྱེས་གཞན་རྣམས་རྗེས་སུ་སྐྱེ་བའི་དབང་དུ་བྱས་ནས། དེ་འདྲའི་དཀར་པོ་དེ་སོ་སྐྱེ་བྱེ་བྲག་པ་གཅིག་གི་རྒྱུད་ཀྱི་
དཀར་འཛིན་ཤེས་པ་དང་རྫས་གཅིག་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེ་འདྲའི་སེར་འཛིན་མིག་ཤེས་དང་དུས་མཉམ་མ་ཡིན་པར་ཐལ། མ་གྲུབ་པ་དེའི་ཕྱིར་
འདོད་ན། དེ་འདྲའི་སེར་པོ་དང་དུས་མཉམ་མ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དེའི་ཚོགས་པ་ན་ཡོད་པའི་དཀར་དམར་སྔོ་སེར་བཞི་ཀ་དང་རྫས་གཅིག་
ཡིན་པའི་ཕྱིར་ཏེ། དེ་ཁྲ་བོ་དང་གྲུབ་བདེ་རྫས་གཉིས་ཡིན་པའི་ཕྱིར། ཁྲ་བོའི་ཁྱད་ཆོས་ཡིན་པའི་ཕྱིར་སོགས་སོ།།    ༈   

[013A]༄༅། །དཀར་པོ་དེ། དེ་འདྲའི་དཀར་པོ་འཛིན་པའི་དབང་ཤེས་དང་རྫས་གཅིག་མ་ཡིན་པར་ཐལ་ལོ།། འདོད་ན། དེ་འདྲའི་དབང་ཤེས་དང་རྫས་གཞན་གྱིས་སྟོང་བ་སྟོང་ཉིད་
མ་ཡིན་པར་ཐལ་ལོ་ཟེར་དཔྱད།།    ༈    གཟུགས་རང་འཛིན་ཚད་མ་དང་རྫས་གཞན་གྱིས་
མ་གྲུབ་པར་རྟོགས་པའི་མ་ཁྱབ་ཏེ། དེ་གཉིས་ལ་དགག་བྱ་ཕྲ་རགས་གི་ཁྱད་པར་མེད་ཀྱང་རྟོགས་དཀའ་སླའི་ཁྱད་པར་ཡོད་པར་གསུངས་པའི་ཕྱིར། གཟུགས་རང་འཛིན་རྟོག་པའི་ཞེན་
གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་རང་གི་སྣང་ཡུལ་འཁྲུལ་བར་རྟོགས་པའི་མདོ་སྡེ་བ་ཡོད་པར་གསུངས་པ་དཔྱད་དགོས་ཏེ། དེ་འཛིན་པའི་རྟོག་པའི་སྣང་བ་ལྟར་དུ་མ་གྲུབ་
པ་རྟོགས་པའི་མདོ་སྡེ་བ་མེད་པའི་ཕྱིར། དེ་འདྲའི་རྟོག་པའི་སྣང་བ་ལྟར་དུ་མ་གྲུབ་པ་སྟོང་ཉིད་ཡིན་པའི་ཕྱིར། དེ་འདྲའི་རྟོག་པའི་སྣང་བ་དེ་ཕྱི་རོལ་དོན་དུ་གྲུབ་པར་སྣང་བའི་སྣང་བ་
ཡིན་པའི་ཕྱིར་སོགས་སོ།།    ༈    རྟོག་མེད་དབང་ཤེས་ལ་ལྟོས་པའི་ཕྱི་དོན་མེད་པ་རྟོགས་པའི་མ་ཁྱབ་སྟེ་
ཡིག་ཆར། བཟུང་འཛིན་རྣམ་རིག་ཙམ་ལ་འཇུག་བྱེད་ཀྱི་ཚོལ་བ་བཞི་དང་ཤེས་པ་བཞི་ཡོད་པར་གསུངས། ཚོལ་བ་བཞི་རང་རྒྱུད་ལ་སྐྱེས་པའི་གང་ཟག་ཡིན་ན་

[013B] ཡང་ཡིག་ཆར། བཟུང་འཛིན་གཉིས་མེད་ཀྱི་རྣམ་རིག་ཙམ་ལ་འཇུག་ཚུལ་བཤད་པས་ཤེས་པའི་ཕྱིར་
ཚོལ་པ་བཞི་ནི་གནས་ལུགས་དཔྱོད་པའི་བློ་རྙེད་པ་ནས་རྒྱུན་མཐའ་བར་ན་ཡོད། ཤེས་པ་བཞི་གནས་ལུགས་རྟོགས་པའི་ལྟ་བ་རྙེད་པ་ནས་སངས་རྒྱས་ཀྱི་སའི་
བར་ཡོད། ཁོ་ན་རེ། ཚོལ་བ་བཞི་པོ་གང་རུང་ལ་སྟོང་ཉིད་རྟོགས་པའི་གང་ཟག་གི་རྒྱུད་ཀྱི་བསྡུས་པའི་ཁྱབ་པར་ཐལ། ཉན་ཐོས་བར་ཆད་མེད་ལམ་དེ་གནས་
ལུགས་དཔྱོད་ན་རྙེད་པའི་བློ་མ་ཡིན་པར་གསུངས་པའི་ཕྱིར་ཟེར་བ་ལ། འོ་ན། ཚོལ་བ་བཞི་པོ་གང་རུང་སྐྱེ་ལ་ཤེས་པ་བཞི་པོ་གང་རུང་མི་སྐྱེ་བ་མེད་
པར་ཐལ། འདོད་པའི་ཕྱིར། འདོད་མི་ནུས་ཏེ། དེ་གཉིས་ས་འཚམས་སོ་སོར་བཤད་པའི་ཕྱིར། གཟུགས་ཞེས་བརྗོད་པའི་སྒྲ་གཟུགས་ལ་
དངོས་དབང་གིས་མི་འཇུག་པ་རྟོགས་པའི་ཚད་མ་དེ་མིང་ཚོལ་བ་ཡིན་པའི་ཕྱིར། དེ་འདྲའི་ཚད་མ་སྐྱེ་བ་ལ་ཕྱི་དོན་མེད་པ་རྟོགས་མི་དགོས་པའི་ཕྱིར་
ཤེས་པ་བཞི་ཀ་སྐྱེས་པའི་གང་ཟག་ཡིན་ན། རྟོག་མེད་དབང་ཤེས་ལ་ལྟོས་པའི་ཕྱི་དོན་མེད་པ་རྟོགས་པའི་མ་ཁྱབ་སྟེ། བཟུང་འཛིན་གཉིས་མེད་ཙམ་ལ་

[014A]༄༅། །འཇུག་བྱེད་ཀྱི་ཤེས་པ་བཞི་པོ་ཡོད་པར་གསུངས་པའི་ཕྱིར་རོ། །གཉིས་སྣང་ནུབ་པ་འཛིན་པའི་རྟོག་མེད་ཤེས་པ་གཉིས་སྣང་གི་རྣམ་པ་མ་ཤར་
གཉིས་སྣང་ནུབ་པའི་རྣམ་པ་ཤར་བས་སྟོང་ཉིད་རྟོགས་པའི་རྗེས་དཔག་ཀུན་རྫོབ་པའི་རྣམ་པ་མ་ཤར་ཏེ། སེམས་ཅན་གི་རྒྱུད་ཀྱི་དོན་དམ་རྣམ་ཅན་གྱི་བློ་ཡིན་
པའི་ཕྱིར། ཞེས་གསུངས་པ་དཔྱད་དགོས་སོ།། ཀུན་རྫོབ་པའི་རྣམ་པ་ཤར་བའི་བློ་ཡིན་ན། ཀུན་རྫོབ་བདེན་པའི་རྣམ་པ་ཤར་བའི་བློ་ཡིན་པའི་ཁྱབ་པར་ཐལ་
འདོད་ན། བུམ་འཛིན་རྟོག་པ་དེ་ཀུན་རྫོབ་པའི་རྣམ་པ་ཤར་བར་ཐལ། གཉིས་སྣང་གི་རྣམ་པ་ཤར་བའི་བློ་ལ་རྟོག་པ་རྟོག་མེད་གང་ཡོད་བརྟགས་དགོས་སོ། །
རྡུལ་ཕྲ་རབ་དེ་རྫས་ཡོད་དང་དབྱིབས་ཟླུམ་པོ་ཅན་ཡིན་གསུངས་པ་ལ། དེ་ཆོས་ཅན། རྫས་ཡོད་ཀྱི་གཟུགས་ཡིན་པར་ཐལ། རྫས་ཡོད་དང་གཟུགས་གཉིས་
ཀ་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། དབང་པོའི་བཟུང་ཆར་གྱུར་བའི་གཟུགས་ཡིན་པའི་ཕྱིར། དེ་ཆོས་ཅན། དབྱིབས་ཡིན་པར་ཐལ། དབྱིབས་
ཟླུམ་པོ་ཅན་ཡིན་པའི་ཕྱིར། འདོད་ན། གཟུགས་ཀྱི་སྐྱེ་མཆེད་ཡིན་པར་ཐལ། དབྱིབས་ཟླུམ་པོ་ཅན་ཡིན་པའི་ཕྱིར་ན་མ་ཁྱབ་པ་ཡིག་ཆར་གསུངས་

[014B]། འོན་ཀྱང་ཆ་མེད་བསགས་པའི་ཕྱི་དོན་འགོག་བྱེད་འདི་ནི་ཕྱི་དོན་འགོག་བྱེད་ཡིན་པར་གསུངས་པ་ལ་
དེ་འགོག་བྱེད་ཀྱི་རིགས་པ་དེ་ཕྱི་དོན་འགོག་བྱེད་ཀྱི་རིགས་པ་ཡིན་པར་ཐལ། དེ་ལྟར་ཡིན་པར་གསུངས་པའི་ཕྱིར། འདོད་ན། ཕྱི་དོན་དངོས་སུ་ཁེགས་པ་
མ་ཡིན། ཤུགས་ལ་ཁེགས་པ་མ་ཡིན་པའི་ཕྱིར། དང་པོ་མ་གྲུབ་སྟེ། ཆ་མེད་བསགས་པའི་ཕྱི་དོན་མེད་པ་དེ་ཆོས་ཀྱི་བདག་མེད་ཕྲ་མོ་མ་ཡིན་པའི་ཕྱིར་
ཕྱི་མ་གྲུབ་ཏེ། རང་དང་རིགས་མི་གཅིག་པའི་མེད་དགག་གཞན་འཕེན་པ་མེད་པའི་ཕྱིར་ཏེ། ཆ་མེད་བསགས་པའི་ཕྱི་རོལ་དོན་དུ་གྲུབ་པར་འཛིན་པའི་བློ་དེ་ཀུན་བཏགས་
ཡིན་ནོ། །ཕྲ་རབ་བཟུང་དོན་ཡིན་པ་འགོག་པའི་རིགས་པ་ཡོད་དེ། ཕྱི་དོན་གྱི་རྡུལ་ཕྲ་རབ་ཆོས་ཅན། དབང་ཤེས་ཀྱི་དམིགས་རྐྱེན་མ་ཡིན་ཏེ། དེའི་རྒྱུ་ཡིན་དུ་
ཆུག་ཀྱང་དེ་ལ་མི་སྣང་བའི་ཕྱིར། ཞེས་པའི་སྤྱོར་བ་ཡིན་ནམ་དཔྱད་དོ། །སྔོ་རྡུལ་ཕྲ་མོ་དེ་སྔོན་འཛིན་མིག་ཤེས་ལ་མི་སྣང་བར་ཐལ། དེ་སྦྱོར་བ་ཡང་དག་
ཡིན་པའི་ཕྱིར། འདོད་ན། སྔོན་པོ་དང་གྲུབ་བདེ་དབྱེར་མེད་རྫས་གཅིག་མ་ཡིན་པར་ཐལ། འདོད་པའི་ཕྱིར། འདོད་ན། སྔོན་པོ་དང་གྲུབ་བདེ་རྫས་གཅིག་པའི་

[015A]༄༅། །གཟུགས་ཕྲ་མོ་མེད་པར་ཐལ། འདོད་པའི་ཕྱིར། འདོད་ན། དེ་དང་གྲུབ་བདེ་དབྱེར་མེད་རྫས་གཅིག་པའི་མི་རྟག་པ་ཕྲ་མོ་མེད་པར་ཐལ་ལོ། །
ཟེར་དཔྱད་དོ། །   ༈    སྔོན་འཛིན་མི་ག་ཤེས་སྐད་ཅིག་གཉིས་པ་ཆོས་ཅན་
དེ་དང་པོ་བཟུང་དོན་བྱས་ནས་མྱོང་བར་ཐལ། དེ་འདི་ལས་སྐྱེས་ཞིང་རྣམ་པ་འདི་དང་འདྲ་བའི་ཕྱིར་ཞེས་པའོ།། །།
སྒྲོ་འདོགས་ཀྱི་མཐའ་བྱེ་བྲག་ཏུ་འགོག་པའི་སྐབས་ལ་འདོགས་པ་དཔྱོད་པའི་དཀའ་གནས་རྣམ་བཞག་འདི་ནི། ་བཙུན་གཟུགས་
ངག་དབང་དཔལ་ལྡན་གྱིས་བྲིས་པའོ།། །།མངྒ་ལཾ།། དགེའོ།།

[015B][BLANK PAGE]



