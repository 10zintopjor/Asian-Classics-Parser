
[001A]༄༅།  །དཔལ་རྟ་མགྲིན་གསང་སྒྲུབ་ཀྱི་སྒྲུབ་ཐབས་དངོས་གྲུབ་གཏེར་མཛོད་ཅེས་བྱ་བ་བཞུགས་སོ། །།

[001B] །སྤྲོས་བྲལ་ཆོས་དབྱིངས་ཀུན་ཏུ་བཟང་པོའི་མཛོད། །ལས་འོངས་རྒྱལ་ཀུན་གསུང་གི་ཟ་མ་ཏོག་མངོན་རྫོགས་སྟོན་པ་གར་དབང་འོད་དཔག་མེད། །བྱིན་རླབས་མཆོག་ཐུན་
དངོས་གྲུབ་དེང་འདིར་སྩོལ། །ཀུན་ལ་བཏང་སྙོམས་ཐུགས་རྗེ་ཆེན་པོའི་ངང། །མཚམས་སྤྲིན་དམར་བར་བ་འགེམས་རྟ་མཆོག་བྲོ། །བདུད་སྡེའི་སྙིང་གར་བརྡུང་མཛད་དབང་ཆེན་ལྷས། །བགེགས་དཔུང་
ཀུན་གཞོམས་དངོས་གྲུབ་ཆར་དུ་སྙིལ། །གང་དང་མི་གཉིས་ཨཽ་ཌི་ཡཱ་ན་ཡི། །རིག་འཛིན་ཞལ་ལུང་ཟབ་གཏེར་ལས་འོངས་དང། །སྤྱན་རས་གཟིགས་སྤྲུལ་དཔོན་སྟོན་ཆེན་པོ་ཡི། །དག་སྣང་གཅིག་ཏུ་
འཁྱིལ་བའི་མ་དྲོས་ཀླུང། །རྟ་མཆོག་གསང་བའི་སྒྲུབ་སྐོར་དག་བྱེད་རྒྱུན། །རིས་མེད་ཕྱོགས་བཞིར་བབས་ལས་བགེགས་གདོན་སོགས། །ཉེར་འཚེའི་དྲི་མ་འཁྲུད་ལ་སྔོན་མེད་ཀྱི། །གྲགས་པ་ལྷ་ཡུལ་ན་

[002A] །ཡང་གཏམ་དུ་གླེང། །དེ་ཕྱིར་ལྷ་མཆོག་ཡེ་ཤེས་གཏན་གྱི་གྲོང། །བསྙེན་ལས་དོན་གཉིས་ནོར་བུ་སྤུངས་པའི་དཔྱ། །འདེགས་བཟོད་ཤིང་རྟགས་རབ་བློ་གྲོས་ཀྱི། །
ཅང་ཤེས་བཞོན་པས་དྲངས་པ་འདི་ནའོ།  །འདིར་ཁྲོ་བོའི་རྒྱལ་པོ་རྟ་མཆོག་རོལ་པ་སྒྲུབ་པའི་ཐབས་གསང་སྔགས་གསར་རྙིང་གི་ཕྱོགས་སུ་ཤིན་ཏུ་མང་བ་ཞིག་བཞུགས་པ་ལས་གྲུབ་པའི་སློབ་དཔོན་ཆེན་པོ་པདྨས་རྟ་མགྲིན་གྱི་སྒྲུབ་ཐབས་བརྒྱ་རྩ་བརྒྱད་ཀྱི་ནང་ནས་
གསང་སྒྲུབ་ཤིན་ཏུ་ཟབ་པའི་སྐོར་སྙེ་མོར་གཏེར་དུ་སྦས་པ་རྒྱ་གོང་རི་བ་སངས་རྒྱས་དབང་ཆེན་གྱིས་སྤྱན་དྲངས་པ་དང་དུས་མཚུངས་སུ་ཤངས་པ་བཀའ་བརྒྱུད་པའི་ཆིག་བརྒྱུད་རིན་ཆེན་སྣ་བདུན་ཞེས་གྲགས་པའི་ནང་ཚན་ལྔ་པ་དཔོན་སྟོན་སྐྱེར་སྒང་པ་ཞེས་སྤྱན་རས་གཟིགས་
ཀྱི་རྣམ་རོལ་གྲུབ་པའི་དབང་པོ་དེས་མནལ་ལམ་བཟུང་སྟེ་སློབ་དཔོན་ཆེན་པོའི་དྲུང་དུ་བྱོན། སྡེ་བརྒྱད་སྤྱི་དང་རྒྱལ་བསེན་གྱི་གཉེན་པོར་གྱུར་པའི་གདམས་པ་ཞུས་པར། སློབ་དཔོན་ཆེན་པོས་རྟ་མགྲིན་འདིའི་སྐུར་བཞེངས་ནས་དབང་བསྐུར་ཞིང་བྱིན་གྱིས་བརླབས། དེར་སློབ་དཔོན་གྱིས་ལུང་

[002B] རྒྱ་གོང་རི་བ་ལས་ཀྱང་སྒྲུབ་ཐབས་འཁོར་ལོའི་ལས་ཚོགས་སོགས་ཚང་བར་གསན་པས། སྐྱེར་སྒང་ལུགས་རྟ་མགྲིན་གསང་སྒྲུབ་ཅེས་རིས་མེད་དུ་དར་རྒྱས་ལྷག་པར་ཆེ་བ་འདི་ཉིད་བསྙེན་ཐབས་རང་གཞུང་དུ་ཆ་ལག་ཚང་བ་ཞིག་མེད་སྟབས། མཁས་གྲུབ་སྔོན་བྱོན་རྣམས་ནས་གསར་རྙིང་
གི་རྗེས་འབྲངས་སྒྲུབ་ཐབས་མི་འདྲ་པ་རྣམས་གང་ལ་བརྟེན་ཀྱང་ཚང་ཐུབ་གཤིས་ཁྱད་པར་མ་མཆིས་ཀྱང། འདིར་ཚེགས་ཐོག་མཐའ་སོགས་དང་འབྲེལ་སྟབས་ཀུན་གཟིགས་ལྔ་པས་སྩལ་པའི་ལས་བྱང་གཞིར་བཟུང་སྟེ་ཇི་ལྟར་ཉམས་སུ་ལེན་པ་ལ། ཡིད་མཐུན་གྱི་གནས་སུ་དུས་ཆོས་
བཟང་པོའི་ཉིན་རང་ནུབ་ཏུ་ཕྱོགས་པ་དང་ཞལ་སྤྲོད་ལྟ་པུར་རྟ་མགྲིན་གྱི་སྐུ་བྲིས་འབུར་ཅི་རིགས་སོགས་རྟེན་དགྲམ་པའི་མདུན་སྒྲུབ་གཏོར་རྟ་མགོ་ཅན་ཙ་ཀ་ལིས་བརྒྱན་པ། དེ་མདུན་སོགས་ཅི་བདེ་བར་འབུལ་གཏོར་སྨན་རཀ་ཕྱི་ནང་གི་ཉེར་སྤྱོད་སོགས་མཆོད་པ་རྣམས་བཤམས། ཚོགས་ཀྱི་
ཡོ་བྱད་ཆད་མཐོའི་གཏོར་མ་སོགས་ཀྱང་མ་ཚང་བ་མེད་ཅིང། བསྙེན་མཚམས་དུས་ཀྱི་སྤང་བླང་བསྙེན་ཡིག་དག་ལས་འབྱུང་བ་བཞིན་ལེགས་པར་ཚགས་སུ་ཚུད་པ་བྱས། རང་རྟ་མགྲིན་གྱི་ང་རྒྱལ་ལ་གནས་པས། གཞི་བདག་ལ་གཏོར་མ་འབུལ་ཞིང་སྒྲུབ་པའི་འཕྲིན་ལས་
བཅོལ། བགེགས་ལ་གཏོར་མ་སྔོན་དུ་འགྲོ་བས་བདེན་བརྗོད་དང་དྲག་སྔགས་ཀྱིས་བསྐྲད་རྗེས། བསྲུང་འཁོར་ནི།  རང་དབང་ཆེན་དུ་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས་འོག་ཐམས་ཅད་རྡོ་རྗེའི་ས་གཞི། ལོགས་
ཐམས་ཅད་རྡོ་རྗེའི་རྭ་བ། སྟེང་ཐམས་ཅད་རྡོ་རྗེའི་གུར། དེའི་ཕྱི་རོལ་ཐམས་ཅད་དུ་ཡེ་ཤེས་ཀྱི་མེ་འཇིག་དུས་ལྟ་བུར་འབར་བས་བསྐོར་བར་གྱུར་ བར་བསམས་ལ།  ཨོཾ་བཛྲ་རཀྵ་རཀྵ་ཧཱུཾ།  ཞེས་བརྗོད། སྒྲུབ་ཁང་གི་ཕྱིར་ཐོ་

[003A] །རྒྱལ་ཆེན་དུ་བསྐྱེད་པ་དང། མཆོད་གཏོར་རྒྱས་བསྡུས་གང་རུང་གཞན་ནས་བླངས་ཏེ་ཕྱི་མཚམས་བཅད། དེ་ནས་འགྱུར་སྔགས་དང་དབྱངས་གསལ་གྱི་ངག་བྱིན་རླབས་ཅི་རིགས་ཞིག་གི་རྗེས་བརྒྱུད་འདེབས། ཀུན་མཁྱེན་ལྔ་པས་སྩལ་བ་ལྟ་བུ་
སྔོན་དུ་བཏང་ནས་སྐྱབས་སུ་འགྲོ་བ་ནི།  བདག་དང་མཁའ་མཉམ་སེམས་ཅན་མ་ལུས་པ། །ཁྱབ་བདག་ཀུན་བཟང་གོ་འཕང་མ་ཐོབ་པར། །དཀོན་མཆོག་འདུས་པའི་བདག་ཉིད་རྩ་བ་གསུམ། །དཀྱིལ་འཁོར་ལྷ་
ཚོགས་རྣམས་ལ་སྐྱབས་སུ་མཆི།  །ཞེས་པ་ལན་གསུམ་ལ་སོགས་བ་ངག་ཏུ་བརྗོད་ཅིང་སྐྱབས་འགྲོའི་དམིགས་སྐོར་རྣམས་གསོལ་འདེབས། སེམས་བསྐྱེད་ནི།  མཐའ་མེད་མར་གྱུར་དྲིན་ཅན་འགྲོ་བ་ཀུན། །བླ་མ་སངས་རྒྱས་ས་ལ་
འགོད་པའི་ཆེད། །དབང་ཆེན་རྟ་མཆོག་རོལ་པ་བསྙེན་པའི་ཐབས། །ཟབ་མོའི་སྒྲུབ་པ་ཉམས་སུ་བླང་བར་བགྱི།  །ཞེས་པའི་དོན་ལྟར་སྨོན་པ་དང་འཇུག་པའི་སེམས་གཟུང། ཚོགས་ཞིང་ནི།  མདུན་གྱི་ནམ་མཁའ་
ལ་དཔལ་རྟ་མགྲིན་གྱི་རིགས་བདག་ཏུ་རྡོ་རྗེ་སློབ་དཔོན་བཞུགས་པར་གྱུར། ཛཿ་ཧཱུཾ་བཾ་ཧོཿ་རྩ་བ་གསུམ་གྱི་ལྷ་ཚོགས་ལ། །ཕྱག་འཚལ་དངོས་འབྱོར་མཆོད་པ་འབུལ། །སྔོན་ནས་བསགས་པའི་སྡིག་པ་བཤགས། །
དགེ་ཚོགས་ཀུན་ལ་ཡི་རང་ཞིང། །ངེས་པས་ཆོས་འཁོར་བསྐོར་བ་དང། །བསྐལ་བརྒྱར་མི་འགྱུར་བརྟན་པར་གསོ་རང་ཞན་དགེ་རྩ་མ་ལུས་པ། །ཀུན་མཁྱེན་ཡེ་ཤེས་ཐོབ་ཕྱིར་བསྔོ།  །ཚོགས་ཞིང་རྣམས་འོད་དུ་ཞུ་

[003B] བྱིན་འབེབས་ནི། སྤོས་སྦྱོར་བསྲེག་ཅིང་ཌཱ་དྲིལ་སོགས་རོལ་མོའི་སྒྲ་དང་གཡབ་དར་བཅས།  ཆོས་སྐུ་འགྱུར་བ་མེད་པའི་ངང་ཉིད་ལས། །ལོངས་སྐུ་རྟ་མགྲིན་ཁྲོ་བོའི་ལྷ་ཚོགས་ཀྱིས། །གནས་མཆོག་འདི་རུ་བྱིན་ཆེན་མྱུར་ཕོབ་
ལ༑ ༑རྣལ་འབྱོར་བདག་ལ་དབང་བསྐུར་དངོས་གྲུབ་སྩོལ། །ས་མ་ཡ་ཨ་བེ་ཤ་ཡ་ཨ་ཨཱ་ ཞེས་བརྗོད་དེ་སྐུ་ཆེ་ཆུང་ཚད་མེད་པ་དང། གསུང་ཨཱ་ལི་ཀཱ་ལི་སོགས་རང་སྒྲ་སྒྲོགས་བཞིན་པ་དང། ཐུགས་ཕྱག་མཚན་གྱི་རྣམ་པ་བདག་དང་གནས་ཡོ་ཐམས་ཅད་ལ་ཆར་ལྟར་བབས་པས་
ཡེ་ཤེས་ཀྱི་བྱིན་ཆེན་པོ་བབས་པར་བསམ། འདི་དག་གི་ལུགས་ལ་བདག་ལྷར་བསྐྱེད་པ་དང་དུས་མཉམ་དུ་མེ་ལོང་ལ་གཟུགས་བརྙན་ཤར་བ་བཞིན་མདུན་བསྐྱེད་བསྐྱེད་པ་འཇུག་པ་བདེ་ཡང། བདག་མདུན་སྔ་ཕྱིར་དུ་གསལ་བཏབ་ཀྱང་དགོངས་པ་དང་མི་འགལ་བ་སྒྲུབ་ཐབས་པདྨ་རཱ་གའི་ཕྲེང་བར་གསུངས་པ་ལྟར་
ཐོག་མར་བདག་བསྐྱེད་ནི།  ཆོས་ཐམས་ཅད་ངོ་བོ་ཀ་ནས་དག་པ་སྤྲོས་པའི་མཐའ་ཐམས་ཅད་ལས་འདས་པ། སྐྱེ་འགག་གནས་གསུམ་དང་བྲལ་བའི་རང་བཞིན་ལྷུན་གྲུབ་འདུ་མ་བྱས་པ་ལོངས་སྤྱོད་རྫོགས་པའི་སྐུ་གདངས་འགག་པ་མེད་པ་ལས་
ཐུགས་རྗེ་སྤྲུལ་པའི་སྐུ་ཆུ་ལས་ཉ་ལྡང་བ་ལྟ་བུར་རང་ཉིད་སྐད་ཅིག་གིས་དཔལ་རྟ་མགྲིན་སྐུ་མདོག་པདྨ་རཱ་ག་ལྟར་དམར་ཞིང་འཚེར་བ། ཞལ་གསུམ་ཕྱག་དྲུག་པ། རྩ་ཞལ་དམར་པོ། གཡས་ཞལ་ལྗང་གུ། གཡོན་ཞལ་དཀར་བ། ཞལ་རེ་རེ་ལ་
དམར་ལ་ཟླུམ་པའི་སྤྱན་གསུམ་གསུམ་པ། སྨིན་མ་དང་སྨ་ར་དབུ་སྐྲ་ཁམས་སེར་གྱེན་དུ་བརྫེས་པ། ཞལ་གདངས་ཤིང་མཆེ་བ་རྣོན་པོ་བཞི་བཞི་གཙིགས་པ། ལྗགས་འདྲིལ་ཞིང་ཧ་ཧའི་གད་རྒྱང་འབྲུག་ལྟར་སྒྲོགས་པ། དབུ་རེ་རེའི་སྟེང་ན་རྟ་

[004A]༄༅། །མགོ་ལྗང་ནག་རྟ་སྐད་འཚེར་ཞིང། རྔོག་མ་དམར་པོའི་གསེབ་ནས་མེ་སྟག་འཕྲོས་པས་ཚངས་པའི་འཇིག་རྟེན་ནས་གསེར་གྱིས་གཞི་ལ་ཐུག་གི་བར་མེའི་གུར་གྱིས་འགེངས་པ། ཕྱག་གཡས་དང་པོ་ན་རྡོ་རྗེ་
བར་པ་ན་ཁ་ཊཱཾ་ག་མི་མགོ་སུམ་བརྩེགས་དང་བཅས་པ། ཐ་མ་ན་རལ་གྲིའི་ཡུ་བ་རང་ལ་བསྟན་ནས་བསྣམས་པ། གཡོན་དང་པོས་སྡིགས་མཛུབ། བར་པ་ན་མདུང་ཐུང། གསུམ་པ་ན་རྒྱུ་ཞགས་བསྣམས་པ། ཐོང་སྐམ་ལྔའི་དབུ་རྒྱན་དང་
ཐོད་རློན་ལྔ་བཅུའི་དོ་ཤལ་དང། རུས་པའི་རྒྱན་གྱིས་བརྒྱན་པ་མི་སྐྲའི་ཚངས་སྐུད་དང། ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུ་བྱུགས་པ། མི་ལྤགས་ཀྱི་གཡང་གཞི་དང། གླང་ཆེན་གྱི་ཀོ་རློན་གྱིས་སྟོད་གཡོགས་ཤིང་
སྟག་གི་པགས་པའི་ཤམ་ཐབས་ཅན། སྒེག་པ་དཔའ་བ་མི་སྡུག་པ་སྟེ་སྐུའི་ཉམས་གསུམ། དགོད་དང་དྲག་ཤུལ་འཇིགས་སུ་རུང་བ་སྟེ་གསུང་གི་ཉམས་གསུམ། སྙིང་རྗེ་རྔམས་པ་ཞི་བ་སྟེ་ཐུགས་ཀྱི་ཉམས་གསུམ་སྟེ་ཉམས་དགུ་དང་
བཅས་པ། ཞབས་གཡས་བཞི་བསྐུམ་ཞིང། གཡོན་བཞི་བརྐྱང་བས་ཀླུ་བརྒྱད་ཀྱི་ངོ་བོ་སྦྲུལ་བརྒྱད་བརྫིས་པ། སྣ་ཚོགས་པདྨ་དང་ཉི་མའི་གདན་སྟེང་མེ་དཔུང་འབར་བའི་ཀློང་ན་བཞུགས་པའི་མགུལ་ནས་ཞབས་ཀྱི་ལོང་བུ་ཡན་ཆད་ཁྲོ་
ཆུང་ཚོན་གང་བ་སྡང་མིག་ཏུ་བལྟ་བ་ཁ་གདངས་ཤིང་མཆེ་བ་གཙིགས་པ། བྱེ་ཕྲུག་ཕྱག་སྦུབས་སུ་བཅུག་པ་ལྟར་ཁ་བས་མིག་ཆེ་བའི་ཁྲོ་ཆུང་གིས་གཏམས་པར་གྱུར།  ཕྲེང་བ་བྱིན་རླབས་ནི། ལག་པ་གཉིས་ཉི་ཟླར་གསལ་བའི་དབུས་སུ་ཕྲེང་རྔོག་  རྣམས་

[004B]  ཨོཾ་ཀི་རི་ཀི་རི། རི་ནུ་ཧྲི་ནེ་ཡེ་སཱཧཱ། ཨོཾ་རུ་ཙི་ར་མ་ཎི་པྲོ་བརྟན་ཡེ་ཧཱུཾ་ཕཊ་སཱཧཱ།  བདུན་གྱིས་ཕུ་དང།  ཨོཾ་ཨཙི་ནྟ་ཛྭ་ལ་ཡེ་སཱཧཱ།  བདུན་གྱིས་ཧ་འདེབས།  ལྷ་ཚོགས་ཐམས་ཅད་ཀྱི་ཞལ་ནས་སྔགས་ཀྱི་སྒྲ་དང་འོད་ཟེར་སྟེང་དུ་
འཕྲོས། སངས་རྒྱས་སྲས་བཅས་ཐམས་ཅད་ལ་འདོད་ཡོན་གྱི་མཆོད་པ་ཕུལ། ཟག་པ་མེད་པའི་བདེ་བས་ཐུགས་རྒྱུད་མཉེས། བྱིན་རླབས་ནུས་མཐུ་ཐམས་ཅད་ཚུར་བསྡུས་བདག་ལ་ཐིམ་པས་སྡིག་སྒྲིབ་ནད་གདོན་སོགས་ཉེར་འཚེ་ཐམས་ཅད་
སྦྱངས། ཡི་དམ་གྱི་ལྷ་དངོས་དང་ཁྱད་པར་མེད་པའི་ནུས་པ་ཐོབ། སྔགས་ཀྱི་སྒྲ་དང་འོད་ཟེར་འོག་ཏུ་འཕྲོས། ངན་སོང་གསུམ་ལ་སོགས་པའི་སེམས་ཅན་ཐམས་ཅད་ལ་ཕོག་ཚ་གྲང། གླེན་ལྐུག་བཀྲེས་སྐོམ་སྐྱེ་རྒན་འཆི་ལ་སོགས་
པའི་སྡུག་བསྔལ་ཐམས་ཅད་སྦྱངས་བདེ་བ་ཆེན་པོར་བཀོད། རང་དང་ཁྲོ་ཆུང་རྣམས་ཀྱི་ཞལ་ནས་སྔགས་སྒྲ་འབྲུག་ལྟར་སྒྲོགས་ཤིང། བ་སྤུའི་སྒོ་ཐམས་ཅད་ནས་རྟ་མགྲིན་དཔག་ཏུ་མེད་པ་དང། དུས་མཐའི་མེ་ལྟ་བུའི་འོད་ཟེར་ཕྱོགས་
བཅུར་འཕྲོས། གནོད་བྱེད་ཀྱི་རྒྱལ་འགོང་དམ་སྲི་ལ་སོགས་པ་ནག་ཕྱོགས་མ་རུངས་པ་ཞི་བས་འདུལ་མི་ནུས་པ་ཐམས་ཅད་དང། བྱད་མ་རྦོད་གཏོང་དང་བཅས་པར་ཕོག་མགར་གྱི་སོལ་མལ་དུ་རྩ་སྦུར་བབས་པ་བཞིན་ཐལ་བ་བུན་བུན་
བསྲེགས། ལྷག་མ་རྣམས་ཀྱང་སྟོང་གསུམ་གང་དུ་ཡང་སྡོད་པའི་དབང་མེད་པར་བསྐྲད་ཅིང་བརླག་པར་ བསམས་ལ།  ཨོཾ་ཧྲཱི་པདྨནྟ་ཀྲྀ་ཏ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུཾ་ཕཊ།  ཅེས་པའི་རྩ་སྔགས་ཅི་ནུས་སུ་བཟླ་ཞིང། བསྙེན་པ་སོང་ནས་རྩ་སྔགས་

[005A]༄༅། །ཀྱི་གཤམ་དུ།  ཨོཾ་བཛྲ་དུན་བྷྱོ་ཏྲིཀྣ་ན་ཛཿ་ཛཿ་ས་མ་ཡ་སྟྭཾ།  ཞེས་སྡེ་བརྒྱད་དབང་དུ་བསྡུ་པའི་སྔགས་དང།  ས་མ་ཡ་ཛཿ་ས་མ་ཡ་བཟློག་ས་མ་ཡ་བྷྱོ་ས་མ་ཡ་གཏུབས། ས་མ་ཡ་བྱེ་ར། ས་མ་ཡ་རྦད་
ས་མ་ཡ་རྦད་རྦུད་ཕཊ་ཕཊ་ཡ། འབྱུང་པོ་མཱ་ར་ཡ་ཛཿ་ཛཿ་ ཞེས་པའི་ལས་སྔགས་རྣམས་ཉུང་ཟད་རེ་བཟླས་རྗེས་ཡི་གེ་བརྒྱ་པ་དང། དབྱངས་གསལ་མཐར།  རྟ་མཆོག་རོལ་པ་འགྲུབ་པར་གྱུར་ཅིག་སཱཧཱ།  ཞེས་པ་ལན་གསུམ་ཙམ་བརྗོད། དེ་དག་གི་ཚེ་རང་ཉིད་ལྷའི་ང་
རྒྱལ་དང་གསལ་སྣང་ཟུང་འབྲེལ་དུ་སློབ་ཅིང། བཟླས་དམིགས་གཙོ་བོར་གོང་དུ་གསལ་བ་ལྟར་ལ་ཆིག་སྒྲིལ་དང། དམིགས་བསལ་ཞི་རྒྱས་དབང་དྲག་སྐབས་སུ་གང་བབས་ཀྱི་དམིགས་པ་ཁ་བསྒྱུར་གཞན་ནས་འབྱུང་བ་ལྟར་བླངས་པས་འགྲུབ་ཅིང། ཡང་གསང་བསྙེན་ཡིག་སོགས་སུ་གསལ་བའི་ཕྱི་ནང་
གསང་བ་དེ་ཁོ་ན་ཉིད་ཀྱི་བསྙེན་པ་བཞིར་ཕྱེ་བའི་དེ་ཁོ་ན་ཉིད་ཀྱི་བསྙེན་པ་ཞེས་པ་ལྷ་སྔགས་བདག་མདུན་སོགས་མཆོད་བྱ་མཆོད་བྱེད། དངོས་གྲུབ་བསྡུ་བྱ་བསྡུ་བྱེད་དང་བྲལ་བ་བློ་འདས་ཀྱི་རྩིས་ཟིན་པའི་སྣང་བ་ཆུ་ནང་གི་ཟླ་བ་ལྟར་དམིགས་མེད་ཀྱི་ངང་ནས་བྱ་དགོས་པ། གསང་སྔགས་གསར་མར་ཟབ་གསལ་གཉིས་མེད་ཀྱི་
རྣལ་འབྱོར་ཞེས་གོང་འོག་ཀུན་ཏུ་མེད་མི་རུང་བཤད་པ་དང་དགོངས་པ་འདྲ་བ་ཡིན་ནམ་སྙམ་པས། དེ་ལྟ་བུའི་དམིགས་གནད་དང་ལྡན་པའི་སྒོ་ནས་སེམས་གཞན་དུ་མ་ཡེངས་ཤིང་སྔགས་ཆད་ལྷག་སོགས་བཟླས་བརྗོད་ཀྱི་སྐྱོན་ཐམས་ཅད་སྤངས་ནས་ནན་ཏན་དུ་སློབ། མདུན་བསྐྱེད་ཀྱི་མཆོད་གཏོར་བྱིན་
གྱིས་བརླབས་པ་ནི།    ༈    མཆོད་བསྟོད་ཀྱི་རིམ་པ་འདི་དག་ཀུན་མཁྱེན་ལྔ་བས་སྩལ་བའི་སྒྲུབ་ཐབས་ནས་བླང།  ཧྲཱི་དམ་ཚིག་གསང་བའི་དཀྱིལ་འཁོར་འདིར། །དངོས་འབྱོར་ཡིད་སྤྲུལ་མཆོད་པའི་ཚོགས། །ཕྱི་ནང་གསང་བའི་

[005B] །ཐུགས་དམ་བསྐང་ཕྱིར་འབུལ་གྱིས་བཞེས། །ཨོཾ་བཛྲ་པུཥྤེ་ཨཱ་ཧཱུཾ་ ནས་  ཤབྟ་ འི་བར་གྱི་མཆོད་པ་དང།  ཨོཾ་ཨཱ་ཧཱུཾ་སརྦ་པཉྩ་ཨ་མྲྀཏ་ཧཱུཾ་ཧྲཱི་ཐ།  ལན་གསུམ་གྱིས་སྨན་པ་དང།  ཨོཾ་ཨཱ་ཧཱུཾ་མཧཱ་བ་ལིཾ་ཏ་ཧཱུཾ་ཧྲཱི་ཋ།  ལན་གསུམ་གྱིས་གཏོར་མ།  ཨོཾ་ཨཱ་
ཧཱུཾ་མ་ཧཱ་རཀྟ་ཧཱུཾ་ཧྲཱི་ཋ།  ལན་གསུམ་གྱིས་རཀྟ་བྱིན་གྱིས་བརླབས། སྒྲུབ་གཏོར་སོགས་མདུན་བསྐྱེད་ཀྱི་རྟེན་རྣམས།  ཆོས་ཐམས་ཅད་ངོ་བོ་ཀ་ནས་དག་པ་ ཞེས་པ་ནས།  ཁྲོ་ཆུང་གིས་གཏམས་པར་གྱུར།  ཅེས་པའི་བར་གྱིས་བསྐྱེད། སྤྱན་དྲངས་བ་ནི།  དམ་ཚིག་ཆེན་པོའི་དུས་ལ་
བབས། །བདེ་ཆེན་དབང་དྲག་རོལ་པ་ཡི། །བསྐལ་བའི་མེ་དཔུང་འབར་ཀློང་ནས། །དབང་གི་རྒྱལ་པོ་གཤེགས་སུ་གསོལ། །ཨོཾ་ཧ་ཡ་གྲིའི་ཝ་ཨེ་ཧྱེ་ཧི། ཛཿ་ཧཱུཾ་བཾ་ཧོཿ་ ས་དམ་ཚིག་པ་ལ་གཉིས་སུ་མེད་པར་བསྟིམ། བཞུགས་གསོལ་ནི།  ཧྲཱི་སྤྲོས་བྲལ་བདེ་
ཆེན་གཞལ་ཡས་དམ་པ་འདིར། །རྟེན་དང་གཉིས་མེད་དང་དུ་སྒྲུབ་སླད་དུ། །དྲེགས་པ་འཇོམས་ཤིང་སྲིན་པོ་འདུལ་བའི་ལྟ། །རྔམ་བརྗིད་འགྱིང་བའི་ཚུལ་གྱིས་བཞུགས་སུ་གསོལ། །ཨོཾ་ཧ་ཡ་གྲཱི་ཝ་ས་མ་ཡ་ཏིཥྛ་ལྷན། ཨ་ཏི་པུ་ཧོ་པྲ་ཏཱིཙྪ་ཧོཿ་
ཨ་ལ་ལ་ཧོཿ་ ཞེས་པས་ཕྱག་བྱ། ཕྱི་ནང་ཉེར་སྤྱོད་འབུལ་བ་ནི།  ཧྲཱི་དབང་ཆེན་གསང་བའི་དཀྱིལ་འཁོར་དུ། །བདུག་སྤོས་མེ་ཏོག་མར་མེ་དྲི། །ཞལ་ཟས་སིལ་སྙན་མཆོད་པའི་སྤྲིན། །སྣང་སྲིད་མཆོད་པར་འབུལ་གྱིས་བཞེས། །ཨོཾ་
བཛྲ་པུཥྤེ་ ནས་  ཤཔྟ་པྲ་ཏཱིཙྪ་སཱཧཱ། ཧྲཱི་དབང་ཆེན་གསང་བའི་ལྷ་ཚོགས་ལ། །དབང་པོ་སྣ་ལྔའི་མེ་ཏོག་དང། །གསུར་ཆེན་བདུག་སྤོས་དྲི་ཡིས་མཆོད། །ཞུན་ཆེན་སྣང་གསལ་མར་མེ་དང། །རྡོ་རྗེ་དྲི་ཆུ་བྱུག་པས་མཆོད། །

[006A]༄༅། །བདུད་རྩི་དྲི་ཆེན་ཞལ་ཟས་དང། །རྐང་གླིང་ཐོད་པའི་རྔ་སྒྲས་མཆོད། །དུག་གསུམ་སྐུ་གསུང་ཐུགས་གསུམ་དང། །དུག་ལྔ་ཡེ་ཤེས་ལྔ་རུ་མཆོད། །སྣང་སྲིད་ཕྱག་རྒྱ་བཞི་རུ་མཆོད། །མ་ཧཱ་པཉྩ་པཱུ་ཛ་
ཧོཿ་ སྨན་གཏོར་རཀྟ་འབུལ་བ་ནི།  ཧྲཱི་རྩ་བརྒྱད་སྟོང་སྦྱར་བདུད་རྩི་ཨ་མྲྀ་ཏ། །དུག་ལྔ་གནས་འགྱུར་ཡེ་ཤེས་སྒྲུབ་པའི་རྫས། །རོ་མཆོག་ཡོན་ཏན་ཀུན་དང་ལྡན་པ་འདི། །གསོལ་ཞིང་མཆོད་དོ་འགྲོ་བའི་དོན་དུ་བཞེས། །སརྦ་པཉྩ་ཨ་མྲྀ་ཏ་ཧཱུཾ་ཧྲཱི་
ཋ༑ ཆོས་སྐུ་སྣང་མཐའ་ལོངས་སྐུ་པདྨ་དབང། །སྤྲུལ་སྐུ་པང་འབྱུང་གཏེར་སྟོན་གོང་རི་བ། །ཆོས་ཀྱི་སེང་གེ་གཉན་སྟོན་ཆེན་པོ་ལ། །རྩ་བརྒྱད་སྟོང་སྦྱར་བདུད་རྩིའི་མཆོད་པ་འབུལ། སརྦ་པཉྩ་  ྾  ཆོས་རྗེ་སྟོན་པ་གཙང་པ་ཤངས་སྟོན་དང། །
རྒྱལ་མཚན་འབུམ་པ་ཁྱུང་པོ་ཚུལ་ཁྲིམས་མགོན། །སངས་རྒྱས་སེངྒེ་སངས་རྒྱས་རྡོ་རྗེ་ལ། །རྩ་བརྒྱད་  ྾  སརྦ་  ྾  ཐར་པ་དཔལ་བཟང་སངས་རྒྱས་རྣམ་རྒྱལ་རྗེ། །ཚར་ཆེན་ཀུན་མཁྱེན་མཁྱེན་བརྩེ་དབང་རབ་ཞབས། །བཀའ་འགྱུར་བ་
དང་བསོད་ནམས་མཆོག་གྲུབ་ལ། །རྩ་བརྒྱད་  ྾  སརྦ་  ྾  སླར་ཡང་ཁྱུང་པོ་ཚུལ་ཁྲིམས་མགོན་པོའི་ཞབས། །ཐུགས་རྗེ་ཆོས་རྒྱལ་དོན་ཡོད་རྒྱལ་མཚན་དཔལ། །ཀུན་དགའ་རྒྱལ་མཚན་དགེ་འདུན་རྒྱ་མཚོའི་སྡེར། །རྩ་བརྒྱད་  ྾  སརྦ་
ཆོས་རྗེ་ཡོན་མཆོག་བསོད་ནམས་རྒྱ་མཚོའི་དཔལ། །གྱེ་རེ་ལྷ་བཙུན་དཔལ་འབྱོར་ལྷུན་གྲུབ་རྗེ། །ཆོས་དབྱིངས་རང་གྲོལ་རྩ་བའི་བླ་མ་ལ། །རྩ་བརྒྱད་  ྾  སརྦ་  ྾     ༈    འདི་མཚམས་ཀུན་མཁྱེན་ལྔ་པ་ནས་རྩ་བའི་བླ་མའི་བར་གྱི་བརྒྱུད་པ་རྣམས་འཇུག་  །དབང་དྲག་ཁྲོ་རྒྱལ་

[006B] །མ་དང་མཁའ་འགྲོ་དམ་ཅན་ཆོས་སྐྱོང་ཚོགས། །གཏེར་གྱི་སྲུང་མ་ཡུལ་ལྷ་གཞི་བདག་ལ། །རྩ་བརྒྱད་སྟོང་སྦྱར་བདུད་རྩིའི་མཆོད་པ་འབུལ། །སརྦ་པཉྩ་ཨ་མྲྀ་ཏ་ཧཱུཾ་ཧྲཱི་ཋ། ཧྲཱི་ཕྱི་ནང་དམ་རྫས་གསང་བའི་གཏེར་ཆེན་པོ། །
སྣང་སྲིད་གཞི་བཞེངས་འདོད་ཡོན་རོ་མཆོག་སྦྱངས། །ཤ་ཁྲག་དམར་དང་ཞག་གི་སྤྲིན་དུ་གཏིབས། །དབང་ཆེན་རྟ་མཆོག་ཞལ་དུ་རོལ་ཞིང་བཞེས། །མཧཱ་བ་ལིངྟ་ཁཱ་ཧི། ཧྲཱི་དུག་གསུམ་རྩད་གཅོད་དགྲ་བགེགས་བསྒྲལ། །འཁོར་འདས་མཉམ་
རྫོགས་བནྡྷར་འཁྱིལ། །དུག་ལྔ་གནས་སུ་གཞོམ་པའི་ཕྱིར། །དབང་ཆེན་རྟ་མཆོག་ཞལ་དུ་འབུལ། །མཧཱ་རཀྟ་ཀེཾ་ནི་རི་ཏི་ཁཱ་ཧི།  བསྟོད་པ་ནི།  ཧྲཱི་རྒྱལ་བ་ཀུན་གྱི་ཆོས་སྐུ་པདྨའི་གདུང། །ཆོས་རྗེ་འོད་དཔག་མེད་པ་རྡོ་རྗེ་ཆོས། །སྤྱན་
རས་གཟིགས་སྤྲུལ་ཧྲཱི་ལས་རྔམས་ཆེན་སྤྲུལ། །རྟ་མགྲིན་རྟ་སྐད་བཞང་ལ་ཕྱག་འཚལ་ལོ། །དབང་ཆེན་ཀུན་འདུས་དབང་གི་རྒྱལ་པོ་སྟེ། །དབང་གི་མདོག་དམར་བསྐལ་པའི་མེ་འདྲ་ལ། །དབང་ཆེན་རྔམས་བརྗིད་ཉི་མ་འབུམ་གྱི་གཟི། །
དབང་མཛད་དབང་གི་སྐུ་ལ་ཕྱག་འཚལ་ལོ། །ཐུགས་རྗེ་བྱམས་པའི་ངང་ལས་མ་གཡོས་ཀྱང། །ལས་ངན་གདུག་པའི་སེམས་ཅན་སྒྲོལ་མཛད་པ། །ཞེ་སྡང་གཏུམ་ཁྲོ་དུས་མཐའི་མེ་ལྟར་འབར། །རྔམས་བརྗིད་འགྱིང་བའི་སྐུ་ལ་ཕྱག་
འཚལ་ལོ།  །ཚོགས་རྫས་རྣམས་ལ་ཆད་ཆུ་ནང་མཆོད་ཀྱིས་སྤྲན།  སྭ་བྷཱ་ཝ་ ས་སྟོང་པར་སྦྱངས།  ཧཱུཾ།     ༈    རིག་འཛིན་འཇམ་དབྱངས་གྲགས་པའི་ལྷན་ཐབས་དང་ཟུར་འདེབས་སུ་བཀོད་པ་ལས་བླངས།  རྡོ་རྗེ་ལྟ་བུའི་ཡེ་ཤེས་ཀྱིས། །ཆོས་རྣམས་སྒྱུ་མར་

[007A]༄༅། །རིག་པའི་ཕྱིར། །དངོས་དང་དངོས་འཛིན་བག་ཆགས་ཀུན། །ཡི་གེ་རཾ་ཡཾ་ཁཾ་གསུམ་གྱིས། །བསྲེགས་ཤིང་བཀྲུས་ཏེ་གཏོར་བར་བྱ། །དག་པར་མ་གྱུར་གང་ཡང་མེད། །རཾ་ཡཾ་ཁཾ་སཱཧཱ། ཨོཾ་ཨཱ་ཧཱུཾ་ཧྲཱི་ཧོཿ་ཡེ་
ཤེས་ལྔ་ཡི་རང་བཞིན་ལས། །ཞལ་ཟས་དངོས་པོ་ཡི་གེ་ལྔ། །ཡི་གེ་སྒྲ་དང་བཅས་པ་ཡིས། །ཚོགས་ཀྱང་འོད་དུ་ལྡེམ་གྱིས་ཞུ། །འོད་ཕུང་འབར་བའི་བྱིན་རླབས་ཀྱིས། །རྒྱལ་བའི་ཐུགས་དམ་སྐོང་གྱུར་ཅིག།  །ཅེས་བྱིན་གྱིས་བརླབས་རྗེས་
སྤྱན་འདྲེན་པར་སྤྲོ་ན།  ཧཱུཾ། པདྨ་དབང་ཆེན་ལྷ་ཚོགས་རྣམས། །ཡེ་ཤེས་རོལ་པའི་ཚོགས་ལ་གཤེགས། །དམ་ཚིག་དཀྱིལ་འཁོར་གནས་འདིར་བཞུགས། །བདག་ཅག་གུས་པས་ཕྱག་འཚལ་ལོ།  །   ༈    ཚོགས་ཕུད་སློབ་
   ༈    དཔོན་པདྨ་ཡི་དམ་ཆོས་སྐྱོང་གཞི་བདག་གནོད་བྱེད་རྣམས་ལ་འབུལ་བར་གསུང་བ་བཞིན་ཆ་ལྔར་བགོས་ནས། བདུད་རྩི་སྦྲན། དང་པོ་འབུལ་བ་ནི།  ཧཱུཾ། དུས་གསུམ་རྩ་བརྒྱུད་བླ་མ་དང། །ཡི་དམ་རྟ་མཆོག་རོལ་པ་དང། །མཁའ་འགྲོ་ཆོས་
སྐྱོང་དམ་ཅན་ལ། །ཞལ་ཟས་ཚོགས་ཀྱི་མཆོད་པ་འབུལ། །སྐུ་གསུང་ཐུགས་ཀྱི་དངོས་གྲུབ་སྩོལ། །ག་ཎ་ཙཀྲ་པཱུ་ཛ་ཁ་ཁ་ཁཱ་ཧི།  བར་པ་བཤགས་པ་ནི།  བླ་མ་ཡི་དམ་མཁའ་འགྲོའི་ཚོགས། །བདག་ཅག་ལུས་ངག་ཡིད་གསུམ་གྱི། །བག་
མེད་ཉམས་ཆག་འགལ་འཁྲུལ་རྣམས། །ཚོགས་ཀྱི་མཆོད་པས་སྐོང་ཞིང་བཤགས། །ཨ་ཧོ་མཧཱ་སུ་ཁ་ས་མ་ཡ་ཧོཿ་ ཐ་མ་ནི། ཟན་ལིང་སོགས་ཡོད་ན་མདུན་དུ་བཤམས་ནས།  ཨེ་ནྲྀ་ཏྲི་ཛཿ་ཨེ་ལས་བྲུབ་ཁུང་ཡངས་ཤིང་རྒྱ་ཆེ་བའི་ནང་དུ་ནྲྀ་ལས་དགྲ་

[007B]  ཧཱུཾ་མཛད་ཀྱི་ཕྱག་རྒྱ་དང་བཅས།  ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང། ཡི་དམ་རྒྱལ་བཞི་ཁྲོ། བཀའ་སྲུང་
དམ་ཅན་རྒྱ་མཚོའི་ཚོགས་ཀྱི་བདེན་པའི་མཐུ་ལ་བསྟེན་ནས་བསམ་ངན་སྦྱོར་རྩུབ་འཆང་བའི་དགྲ་བགེགས་ཐམས་ཅད་སྐད་ཅིག་ཉིད་ལ་འདིར་ཁུག་ཅིག་ །བསྙེན་སྔགས་མཐར།  བཛྲ་ཨངྐུ་ཤ་ཛཿ་བཛྲ་པཱ་ཤཧཱུཾ། བཛྲ་སྥོ་ཊ་བཾ། བཛྲ་གཎྜེ་ཧོཿ་བཛྲ་པྲ་
བེ་ཤ་ཡ་ཕཊ། ཨ་བེ་ཤ་ཡ་ཨཱ་ ཞེས་པས་ལིངྒ་གནོད་བྱེད་དངོས་སུ་བསམ། དྲག་པོའི་ལས་སྦྱོར་འདི་ལྟ་བུ་ལ། དམིགས་བྱ་ཞིང་བཅུ་ཚང་བ་སོགས་ལ་རྒྱུའི་ཀུན་སློང་སྙིང་རྗེ་ཆེན་པོ་བཅོས་མིན་གྱིས་ཀུན་ནས་བསླང་ཞིང་ལྟ་བའི་གདེངས་སོགས་ཚད་དང་ལྡན་པ་ཞིག་ལས། དོན་ཆུང་ངུ་དང་རྟོགས་པ་དམན་པའི་
རིགས་ཀྱིས་བྱར་མི་རུང་བ་སྔགས་གསར་མའི་དགོངས་པ་དང་མཐུན་པར་གསང་སྔགས་རིགས་པའི་སྨད་ལས་རྣམས་སུའང་གསལ་བར་གསུང། རྫོང་འཕྲང་སྲོག་གསུམ་ཚད་མེད་སྙིང་རྗེའི་ཕུར་པ། རིག་པ་ཡེ་ཤེས་ཀྱི་ཕུར་པ། ཞེས་སོགས་ཐ་སྙད་མི་འདྲ་ཙམ་ལས་དགོངས་པ་གཅིག་འདྲ་བས། དེ་དག་རྒྱས་པར་སྤྲོ་བར་གལ་
ཆེ་ཡང་ཁོ་བོ་ཐོས་སྤྱངས་ཀྱི་མཐུ་དམན་པ། ཇི་བཞིན་འབྲེལ་བར་རྡོ་མ་ཐོགས་པས་ཚད་ལྡན་གྱི་དམ་པའི་ཞལ་ལུང། གསུང་རབ་ལས་ཇི་ལྟར་བཤད་པ་ཕྲ་ཞིང་ཕྲ་བའང་འཕྱུགས་མེད་ཕྱག་ལེན་དུ་འདེབས་པ་ཞིག་གལ་ཆེ་ཞིང། སྐབས་དོན་མཚན་མ་རྫས་ཀྱི་ཕུར་བ་ལག་ཏུ་ཐོགས། ཚེ་ཁྲུས་གནས་ལུང་གི་དགོངས་པ་
དམིགས་བྱེད་པར་བྱས་ཏེ།  ཧཱུཾ༑ ང་ནི་ཁྲོ་རྒྱལ་རྟ་མཆོག་དཔལ། །སྟོད་ནི་ཞལ་གཅིག་ཕྱག་གཉིས་པ། །གནམ་ལྕགས་ངར་མའི་ཕུར་བ་འགྲིལ། །སྨད་ནི་ལྕགས་ཕུར་ཚ་ཚ་འཕྲོ། །ནམ་མཁའི་མཐོངས་ནས་བསྒྲིལ་ཞིང་འདེབས། །

[008A]༄༅། །བཏབ་ན་ལྷ་ཡང་བརླག་པར་གྱུར། །གནོད་བྱེད་དགྲ་བགེགས་སྨོས་ཅི་དགོས། །རྒྱ་མདུད་རྩེ་ནས་འབྲུག་སྟོང་ལྡིར། །འཆང་བཟུང་མཚམས་ནས་གློག་སྟོང་འཁྱུག་ཆུ་སྲིན་ཁ་ནས་ཚ་ཚ་འཕྲོ། །གཟིགས་
པ་ཙམ་གྱིས་རྡུལ་དུ་སློག་དགྲ་བགེགས་སྟེང་དུ་མཱ་ར་ཡ། །གནོད་བྱེད་དགྲ་བགེགས་བྱད་མ་ཨུ་ཙ་ཏ་ཡ་ཕཊ།  ཅེས་པས་བཏབ་ཅིང་བསྒྲལ། ལིང་རོར་སྨན་རཀ་སྦྲན་ཏེ་ངོ་བོ་ཟག་མེད་ཀྱི་བདུད་རྩི་ལ་རྣམ་པ་ཤ་ཁྲག་གི་ཕུང་པོར་སྤེལ་བ་ལྷ་ཚོགས་ཀྱི་ཞལ་དུ་ཕུལ་
བར་བསམས་ལ།  ཧཱུཾ༑ ཕྱེ་ཞིག་ཕྱེ་ཞིག་ཞལ་ཕྱེ་ཞིག་དབང་ཆེན་རྟ་མཆོག་རོལ་པ་དང། །མཁའ་འགྲོ་གིང་དང་ཤུགས་འགྲོར་བཅས། །དགྲ་བགེགས་བསྒྲལ་བའི་ཤ་ཁྲག་འདི། །ཞལ་དུ་བཏབ་བོ་ཁ་རཾ་ཁཱ་ཧི། །མགུལ་དུ་དྲོངས་
ཤིག་ཨ་ར་ལི། །བཞེས་ཤིག་ལྷག་མ་མེད་པར་བཞེས།  ཞེས་བརྗོད། དེ་ནས་ཚོགས་སྐལ་ལ་ནང་གི་སྦྱིན་སྲེག་གི་ཚུལ་དུ་རོལ་རྗེས་ལྷག་མར་གཙང་ཕུད་བསྲེས་པར་ཁ་ཕྲུ་བཏབ་ནས་མཁོ་དགུའི་འདོད་ཡོན་སྟོང་གསུམ་གང་བར་བསམས་ནས།  བྷྱོ་དབང་གི་བཀའ་ཉན་
ལྷག་སྡུད་ནི། །ལས་ཀྱི་མཁའ་འགྲོ་མི་བསྲུན་མ། །ཤིན་ཏུ་རབ་འཇིགས་ཀེང་རུས་གཟུགས། །ཡན་ལག་རུས་པའི་འཁོར་ལོས་བརྒྱན། །སྙིང་ཁྲག་འཐུང་ཞིང་རྐན་སྒྲ་བརྡེབ། །རྐང་མགྱོགས་བརྟུལ་ཞུགས་རྫུ་འཕྲུལ་ཅན། །
ལྷག་མའི་མཆོད་གཏོར་འདི་བཞེས་ལ། །བཅོལ་བའི་ཕྲིན་ལས་སྒྲུབ་པར་མཛོད། །བྷྱོ་འཇིག་རྟེན་མཁའ་འགྲོ་རྫུ་འཕྲུལ་ཅན། །ཤ་ཟ་མཁའ་འགྲོ་ཡང་སྤྲུལ་ཅན། །ལྷག་སྡུད་མ་མོ་མཁའ་འགྲོའི་ཚོགས། །སྐུ་མདོག་

[008B] །རྣམས་སྣ་ཚོགས་ངེས་མེད་ཅན། །དམ་ཉམས་དགྲ་བོའི་ཤ་ཁྲག་རོལ། །ལྷག་མའི་གཏོར་མ་འདི་བཞེས་ལ། །བཅོལ་བའི་འཕྲིན་ལས་སྒྲུབ་པར་མཛོད།  །ཅེས་བརྗོད་དེ་ལྷག་མ་བསྔོ། །གཏོར་མ་སྨན་རག་སྒྲུན། ལས་ལ་བསྐུལ་
བ་ནི༑ ཤ་ཆེན་གྱི་དུད་བ་དང་རོལ་མོ་དཀྲོལ།  བྷྱོ་དུར་ཁྲོད་རང་འཇིགས་མེ་དཔུང་ཀློང། །ཀེང་རུས་ཤ་ཁྲག་རྒྱ་མཚོ་འཁྱིལ། །ཤ་ཟ་གཅན་གཟན་མང་པོའི་གནས། །ཁྲོ་བཅུ་རྒྱུ་བར་མི་ནུས་ཤིང། །ཕྱག་ན་རྡོ་རྗེས་ཀྱི་གཡའི་གནས། །དེ་འདྲའི་གནས་
མཆོག་ཆེན་པོ་ན། །དུས་གསུམ་སངས་རྒྱས་ཀུན་གྱི་གཙོ། །བདེ་གཤེགས་རྟ་མཆོག་རོལ་པ་ཡི། །གཏུམ་ཆེན་སྐུ་ཡི་འཁོར་ལོ་ལ། །མཁའ་འགྲོ་འབུམ་ཚོ་ཉི་ཤུ་རྫོགས། །གནང་ནས་བསྐུལ་ལོ་ལས་ལ་བསྐུལ། །ཤ་ཁྲག་གཏོར་མ་འདི་
བཞེས་ལ། །བཅོལ་བའི་འཕྲིན་ལས་སྒྲུབ་པར་མཛོད། །བྷྱོ་གཞན་ཡང་ཡེ་ཤེས་སྣོད་བཅུད་དང། །ཕྱི་ནང་ལས་ལ་གྲུབ་པའི་ཚོགས། །ཉི་ཤུ་རྩ་བཞིའི་གནས་རྣམས་མྱུལ། །སྲས་དང་ཕྲ་མེན་དབང་ཕྱུག་ཚོགས། །སྐུ་མདོག་ཕྱག་
མཚན་མ་ངེས་ཏེ། །གྲི་གུག་ཁ་ཏཱཾ་ཐོད་ཁྲག་དང། །རྡེའུ་ཆུང་སྲོག་འཇོམས་མཚོན་ཆ་འཛིན། །སྐུ་རགས་དྲིལ་བུ་གཡེར་ཁས་བརྒྱན། །དར་དཔྱངས་རུས་པའི་རྒྱན་དྲུག་གསོལ། །དབུ་རྒྱན་དར་དབྱངས་ཅོད་པན་ཅན། །རླུང་གིས་བསྐྱོད་ཅིང་པུ་རུ་
རུ༑ ༑རྐང་པ་རྡོ་རྗེ་སྒེག་འགྲོས་ཅན། །མཁའ་ལ་ཐོགས་མེད་བུ་ནུ་ནུ། །ལག་པ་གསེར་གྱི་གདུ་བུ་ཅན། །སྣ་ཚོགས་གར་བྱེད་ཁྱུགས་སེ་ཁྱུག་ཕྲིན་ལས་གཅིག་ཏུ་མ་ངེས་ཏེ། །ཕྲིན་ལས་རྣམ་བཞི་ཐོགས་མེད་སྒྲུབ། །ཤ་ཁྲག་དམར་

[009A]༄༅། །གཏོར་འདི་བཞེས་ལ། །བཅོལ་པའི་ཕྲིན་ལས་སྒྲུབ་པར་མཛོད།  །ལས་ཐམས་ཅད་སྒྲུབ་པར་བསམས།  ཆད་མཐོ་ནི། ཧཱུཾ་ཧྲཱི་སྔོན་ཚེ་འདས་དུས་བསྐལ་པ་དང་པོ་ལ། །ནུབ་ཕྱོགས་བདེ་ཆེན་འབར་བའི་དཀྱིལ་
འཁོར་དུ། །བཅོམ་ལྡན་དཔལ་ཆེན་པདྨ་ཧེ་རུ་ཀས། །རྟ་སྐད་ཐེངས་གསུམ་སྣང་སྲིད་མ་མོ་བསྡུས། །ཐ་ཚིག་གསུམ་གྱིས་དམ་ལ་བཏགས་པའི་ཚེ། །རྡོ་རྗེ་མཁའ་འགྲོ་ལ་སོགས་མཁའ་འགྲོ་བྱེ་བ་བརྒྱས། །སོ་སོའི་གཟུགས་མཆོག་དམ་
པ་བསྟན་ནས་ཀྱང། །གཡར་དམ་ཅན་ལ་དངོས་གྲུབ་སྩོལ་བ་དང། །བཀའ་ཡི་གཏོར་མ་ལེན་པར་མ་ཆད་དམ། །བཅོལ་པའི་འཕྲིན་ལས་སྒྲུབ་པར་མ་ཚད་དམ། །སྔོན་ཚེ་ཞལ་བཞེས་དམ་ལས་མ་འདའ་བར། །ཤ་ཁྲག་དམར་གྱི་གཏོར་
མ་འདི་ལོང་ལ། །རྣལ་འབྱོར་བཅོལ་པའི་འཕྲིན་ལས་སྒྲུབ་པར་མཛོད། །དེ་འོག་བར་གྱི་དུས་ཚིགས་དབུས་མ་ལ། །དཔལ་གྱི་བསམ་ཡས་ཨཱརྱ་པ་གླིང་དུ། །སློབ་དཔོན་ཆེན་པོ་པདྨ་ཐོད་འཕྲེང་དང། །སློབ་མའི་དྭངས་མ་རྗེ་འབངས་ཉེར་ལྔ་
ཡིས། །དབང་ཆེན་གསང་བའི་དཀྱིལ་འཁོར་ཞལ་ཕྱེ་ཚེ། །ཡེ་ཤེས་ལས་ཀྱི་མཁའ་འགྲོ་ཐམས་ཅད་ཀྱིས། །སོ་སོའི་གཟུགས་མཆོག་  ྾  གཡར་དམ་  ྾  བཀའ་ཡི་གཏོར་མ་  ྾  བཅོལ་པའི་འཕྲིན་ལས་  ྾  སྔོན་ཚེ་  ྾  ཤ་ཁྲག་དམར་
གྱི་གཏོར་མ་  ྾  རྣལ་འབྱོར་བཅོལ་པའི་  ྾  དེ་འོག་ལྔ་བརྒྱ་དུས་ཀྱི་མཐའ་མ་ལ། །དཔལ་རི་པདྨ་འོད་ཀྱི་གཞལ་ཡས་སུ། །རིག་འཛིན་ཆེན་པོ་པདྨ་འབྱུང་གནས་དང། །ཆོས་བདག་གསང་དབང་ཆོས་ཀྱི་སེང་གེ་ཡིས། །རྟ་མཆོག་རོལ་

[009B] །དབང་གི་བཀའ་ཉན་དམ་ཅན་ཐམས་ཅད་ཀྱིས། །སོ་སོའི་གཟུགས་མཆོག་  ྾  གཡར་དམ་  ྾  བཀའ་ཡི་གཏོར་མ་  ྾  བཅོལ་བའི་འཕྲིན་ལས་  ྾  སྔོན་ཚེ་  ྾  ཤ་ཁྲག་དམར་གྱི་གཏོར་མ་  ྾  རྣལ་
འབྱོར་བཅོལ་པའི་འཕྲིན་ལས་སྒྲུབ་པར་མཛོད།  །དེ་ནས་གཏོར་མ་དེ་ཉིད་དུག་མཚོན་དང། བཀའ་སྲུང་དྲེགས་པའི་དམག་དཔུང་སྤྲོ་བ་སོགས་སུ་དམིགས་ཏེ།  ཧཱུཾ༑ ང་ནི་དབང་ཆེན་འབར་བའི་སྐུ། །སྟེང་འོག་ཕྱོགས་མཚམས་གནས་པ་ཡི། །ལྷ་ཀླུ་
ཕྱོགས་སྐྱོང་སྡེ་བརྒྱད་རྣམས། །ཐམས་ཅད་རང་རང་སྐུ་གཟུར་ཅིག་དབང་ཆེན་ཁྲོ་རྒྱལ་སྟོབས་འདུས་པའི། །གཏོར་ཟོར་མཚོན་ཆའི་འཁོར་ལོ་འདི། །གདུག་པའི་དགྲ་དང་བགེགས་ལ་འཕེན། །རྡུལ་ཕྲན་བཞིན་དུ་བརླག་པར་
མཛོད། །ཨོཾ་བཛྲ་ཀྲོ་དྷ་ཧ་ཡ་གྲཱི་བ་བཛྲ་ཙཎྜ་སརྦ་དུཥྚཾ་ཨེ་ཛ་བྷྱོ་ཧཱུཾ་ཕཊ།  ཅེས་ཟོར་དུ་འཕངས་པས་དམིགས་ཡུལ་གཏན་ནས་བརླག་པར་བསམས། གཏོར་སྣོད་དུ་ཕུད་དང་འབྲུ་ཚོམས་བླུག་པ།  རཾ་ཡཾ་ཁཾ། ཨོཾ་ཨཱ་ཧཱུཾ།  ལན་གསུམ་གྱིས་བྱིན་གྱིས་བརླབས་ནས་བསྟན་མ་སྐྱོང་བ་ནི།  ཧོཿ་
ནག་མོ་བཞིན་མི་སྡུག་གི་བུ་མོ་བདུད་མོ་བཞི། །དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མོ་བཞི། །དཀར་མོ་མདངས་ལྡན་མའི་བུ་མོ་སྨན་བཙུན་མོ་བཞི། །སྔོན་ཚེ་ཨ་སུ་ར་ཡི་བྲག་ཕུག་དབེན་གནས་སུ། །སློབ་དཔོན་ཆེན་པོ་པདྨ་འབྱུང་གནས་
དང། །བཤེས་གཉེན་རླང་ཆེན་དབལ་གྱི་སེང་གེ་ཡིས། །ཞིང་ཆེན་བསྒྱེལ་བའི་སྟེང་དུ་བཞག་ནས་ཀྱང། །རྡོ་རྗེ་ལག་གཏད་བདུད་རྩི་ལྕེ་ལ་བཞག་དེ་ཚེ་ཁས་བླངས་དམ་ལས་མ་འདའ་བར། །ཚུར་གཤེགས་ཚུར་བྱོན་བོད་སྐྱོང་

[010A]༄༅། །བསྟན་མ་རྣམས། །ཀུན་ཀྱང་ལྷབ་ལྷུབ་མང་པོའི་རྒྱན་དང་བཅས། །རོལ་མོ་སིལ་སྙན་མང་པོའི་སྒྲ་དང་བཅས། །བྲན་གཡོག་མང་པོའི་འཁོར་དང་བཅས་ཏེ་བྱོན། །འདིར་གཤེགས་དམ་སྐོངས་འཕྲིན་
ལས་སྒྲུབ་བར་མཛོད། །མ་མ། མེ་མེ། ལ་ལ། ལེ་ལེ། ཏ་ཏ། ཏེ་ཏེ། རྡོ་རྗེ་སྲིང་འགྲོ་མ་ཧཱུཾ་བྷྱོ་མ་ཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། མ་ཧཱ་རཀྟ་ཁ་རཾ་ཁཱ་ཧི། མ་ཧཱ་བ་ལིངྟ་ཁ་རཾ་ཁཱ་ཧི། ཞེས་བརྗོད། བྲོ་བརྡུང་ནི། ཧཱུཾ༑ དཔལ་ཆེན་
འཁོར་བཅས་རོལ་པའི་བྲོ། །དམ་སྲིའི་སྙིང་ལ་ཆེམས་ཆེམས། །ཁྲོ་བོ་ཁྲོ་མོ་རོལ་པའི་བྲོ། །དགྲ་བགེགས་སྙིང་ལ་ཆེམས་སེ་ཆེམས། །ཁྲོ་བོ་རྣམས་ཀྱི་བྲོ་བརྡུངས་པས། །ཁྲོ་མོ་རྣམས།    ༈   
ཐབས་ཟུར་འདེབས་གཉིས་ཀར་མ་བཀོད་འདུག་ཀྱང་སྤྲོ་ན་རྟ་མགྲིན་ཁམས་གསུམ་ཟིལ་གནོན་གྱི་ཆོ་ག་བསྒྲིགས་སུ་འབྱུང་བ་འདི་བཞིན་བྱ། ཀྱིས་རྒྱས་འདེབས་སོ། །ཤར་དུ་ཞི་བའི་བྲོ་བརྡུངས་པས། །ནད་གདོན་བར་ཆད་ཞི་བར་ཤོག་ལྷོ་རུ་རྒྱས་པའི་བྲོ་བརྡུངས་
པས༑ ༑ཚེ་དང་བསོད་ནམས་རྒྱས་པར་ཤོག་ནུབ་ཏུ་དབང་གི་བྲོ་བརྡུངས་པས། །ལྷ་འདྲེ་མི་གསུམ་དབང་སྡུད་ཤོག་བྱང་དུ་དྲག་པོའི་བྲོ་བརྡུངས་པས། །དགྲ་བགེགས་དམ་སྲི་ཞི་བར་ཤོག་ །རྩ་སྔགས་མཇུག་ཏུ།  ཤནྟིཾ། པུཥྚིཾ་
པཱ་ཤཾ། མཱ་ར་ཡ་ཕཊ།  ཅེས་བརྗོད་ཅིང་གཏོར་སྣོད་ཁ་སྤུབ་པ་རི་རབ་ཏུ་བསམས་པའི་འོག་དགྲ་བགེགས་ཐམས་ཅད་ཐར་མེད་དུ་མནན་པའི་སྟེང་ཡེ་ཤེས་ཀྱི་ཕོ་བྲང་བཏབ་སྟེ་རྡོ་རྗེའི་བྲོ་བརྡུངས་པར་བསམས། དེ་ནས་མཆོད་བསྟོད་མདོར་བསྡུས་དང།  དགེ་བ་འདི་ཡིས་མྱུར་དུ་

[010B]རྟ་མཆོག་རོལ་པ་འགྲུབ་གྱུར་ནས།  །ཞེས་སོགས་དང། ཡིག་བརྒྱ་བཟླ།  མ་རྙེད་ཡོངས་སུ་མ་ཤེས་དང།  །ཞེས་སོགས་ཀྱིས་བཟོད་པར་གསོལ་ནས། རྒྱུན་གྱི་ཉམས་ལེན་ལྟ་བུའི་ཚེ།  བསྲུང་འཁོར་ལྷ་བཅས་མི་དམིགས་པ། །སྤྲོས་མེད་
སྟོང་པའི་ངང་དུ་ཡལ། །སླར་ཡང་ཞལ་གཅིག་ཕྱག་གཉིས་པ། །ཆུ་ལས་ཉ་ལྡང་ལྟ་བུར་གྱུར།  །ཅེས་ཉེར་བསྡུ་བྱ་ཞིང། བསྙེན་མཚམས་དུས། བསྲུང་འཁོར་མི་བསྡུབ་དམ་བ་འགའི་བསྙེན་ཡིག་སོགས་སུ་བཤད་པ་ལྟར་ན།  རང་ཉིད་ལྟར་གསལ་མི་
དམིགས་པ།  ཞེས་པ་ལྟ་བུར་བསྒྱུར།  དགེ་བ་འདི་ཡིས་མཁའ་མཉམ་འགྲོ་བ་ཀུན། །ཐེག་མཆོག་དགེ་བའི་བཤེས་དང་མི་འབྲལ་ཞིང། །དྲི་མེད་ཐེག་པ་མཆོག་གི་བསྟན་པ་དང། །མཇལ་ཏེ་ཐོས་བསམ་སྒོམ་པ་མཐར་
སོན་ཤོག་ཏིང་འཛིན་གསུམ་ལས་ཁྲོ་རྒྱལ་དབང་ཆེན་དང། །དབྱེར་མེད་གསལ་སྣང་ང་རྒྱལ་དཔའ་གདེངས་ཀྱི། །ལྷ་སྔགས་ཡེ་ཤེས་རོལ་པའི་རྣལ་འབྱོར་ཆེས། །ཞི་རྒྱས་དབང་དྲག་འཕྲིན་ལས་ལྷུན་གྲུབ་ཤོག་ནག་ཕྱོགས་
མི་དང་མི་མིན་འདམ་བུའི་ཚལ། །མཐུ་སྟོབས་གླང་ཆེན་ཤུགས་འགྲོས་ཕྱེར་བརླག་ཅིང། །མཐར་ཐུག་ཆོས་སྐུ་གདོད་མའི་མགོན་གྱི་ཞལ། །མྱུར་མཐོང་བསམ་དོན་མ་ལུས་ལྷུན་གྲུབ་ཤོག་ །ཅེས་སྨོན་ལམ་དང་བསྔོ་བ་ཅི་རེགས་པས་དགེ་བ་
རྫོགས་བྱང་དུ་བསྔོ་ཞིང།  ཁྱོད་མཚན་རྣ་བར་ལྷུང་ཞིང་དྲན་པས་ཀྱང། །ཕྱི་ནང་བགེགས་ཚོགས་མཐར་བྱེད་རྟ་མགྲིན་ལྷ། །སྟོང་གསུམ་ཁྱོན་འགངས་གྲངས་མེད་སྤྲུལ་འཁོར་དང། །བཀའ་ཉན་སྲུང་མར་བཅས་པའི་བཀྲ་ཤིས་

[011A]༄༅། །ཤོག་ །ཅེས་པ་སོགས་ཤིས་བརྗོད་བྱ། དེ་ལྟ་བུའི་རིམ་པས་ཐོར་ཐུན། སྔ་ཐུན། དགུང་ཐུན། སྲོད་ཐུན་བཞིར་བཅད་དེ་ཉམས་སུ་ལེན་པ་ལ། ཐུན་སོ་སོར་འབྱིན་འཇུག་རྒྱས་བསྡུས་སྐབས་སྦྱར་རིག་པའི་འཕྲུལ་ཤེས་པར་བྱ་ཞིང། བསྙེན་ཚད་
རབ་འབྲུ་འབུམ། འབྲིང་བཞི་འབུམ། ཐ་མ་གསུམ་འབུམ་དུ་གསུངས་ཤིང། མཚན་མའི་བསྙེན་པའི། སྐུ་དངོས་སུ་མཐོང་བ་དང། སྒྲུབ་རྫས་ལ་མེ་འབར་བ་སོགས་གསང་རྒྱུད་ལས་བཤད་པའི་རྟགས་དང་མཚན་མ་བཟང་པོ་བརྙེས་ན་དུས་གྲངས་ལ་མི་ལྟོས། མཚམས་གྲུབ་ནས་གྲོལ་རྒྱུའི་ཐུན་ཐ་མ་ལ་
བབས་པའི་ཚེ་ཚོགས་མཐའ་མའི་བར་དཀྱུས་བཞིན་བཏང་ནས། དངོས་གྲུབ་ལེན་པ་ལ། དངོས་གྲུབ་ཀྱི་རྫས་གསར་དུ་བཤམས།  སུམྦྷ་ནི།  དང་རྩ་སྔགས་ལྟ་བུས་བགེགས་བསྐྲད།  ཆོས་སྐུ་འགྱུར་བ་མེད་པའི་ སོགས་ཀྱིས་བྱིན་འབེབས།  རང་གི་ཐུགས་ཀ་ནས་འོད་
ཟེར་འཕྲོས། མདུན་བསྐྱེད་ཀྱི་ལྷའི་ཐུགས་ཀར་ཕོག་ཐུགས་རྒྱུད་བསྐུལ། དེ་ལས་འོད་ཟེར་གྱི་ཚོགས་དཔག་ཏུ་མེད་པ་སྤྲོས། རྒྱལ་བ་སྲས་བཅས་ཐམས་ཅད་ཀྱི་བྱིན་རླབས་ནུས་མཐུ་ལྷ་སྔགས་ཕྱག་མཚན་གྱི་རྣམ་པ་དང། འབྱུང་
བཞིའི་བཅུད་ལྷ་མིའི་ཚེ་བསོད་སོགས་འཁོར་འདས་ཀྱི་ཡོན་ཏན་ཐམས་ཅད། བདུད་རྩི་བཀྲ་ཤིས་རྫས་རྟགས་ལ་སོགས་པའི་རྣམ་པར་བཀུག་ནས། རྫས་རྣམས་ལ་བསྟིམ་པས་ནུས་ལྡན་དུ་བྱིན་གྱིས་བརླབས་པར་ བསམས་ལ། བསྙེན་སྔགས་
མཐར།  ཀཱ་ཡ། ཝཀྐ། ཙིཏྟ་སིདྡྷི་ཨ་ལ་ལ་ཧོཿ་ཨོཾ་བཛྲ་ཨཱ་ཡུ་ཥེ་ཧཱུཾ་ཨཱ་ཨོཾ་ཨཱ་ཡུརྫྙ་ན་སིདྡྷི་བཧྲུཾ།  ཞེས་བཏགས་པ་ཅི་ནུས་སུ་བཟླས་རྗེས། ཐུགས་དམ་བསྐུལ་བ་ནི།  ཧཱུཾ༑ དགོངས་ཤིག་ཡི་ ་དངོས་གྲུབ་ལེན་པའི་ཚིགས་སུ་བཅད་པ་རྣམས་རིག་

[011B]  དམ་མཁའ་འགྲོ་དང། །དབང་ཆེན་རྟ་མཆོག་རོལ་པའི་ལྷ། །མ་ལུས་ཐམས་ཅད་དགོངས་སུ་གསོལ། །བདག་ཅག་སྐལ་ལྡན་སྒྲུབ་པ་པོས། །བསྙེན་སྒྲུབ་ལས་སྦྱོར་མཐའ་རུ་ཕྱིན། །
དངོས་གྲུབ་སྩོལ་བའི་དུས་ལ་བབས། །སྐུ་གསུང་ཐུགས་ཀྱི་དངོས་གྲུབ་སྩོལ། །ཉམས་ཆག་འགལ་འཁྲུལ་ཐམས་ཅད་བཤགས།  །ཞེས་བརྗོད། དེ་ནས།  ལྷག་པའི་ཡེ་ཤེས་པདྨ་དབང་གི་ལྷ། །རང་བཞིན་དབྱིངས་ནས་སྩོལ་
རྟོགས་མི་མངའ་ཡང། །སྔོན་གྱི་ཐུགས་དམ་རང་བཞིན་བྱིན་རླབས་ནི། །ནོར་བུ་རིན་ཆེན་དགོས་འདོད་ཀུན་འབྱུང་ལྟར། །དུས་ལས་མི་འདའ་ཐུགས་རྗེའི་དབང་གི་ལྷ། །དུས་ལས་མི་གཡེལ་གཡར་དམ་གཅིག་པའི་ངང།།
མི་ཟད་རིན་ཆེན་རྒྱན་གྱི་འཁོར་ལོ་ ནས།  །མཆོག་དང་ཐུན་མོང་དངོས་གྲུབ་མ་ལུས་པ། །སྐལ་ལྡན་བདག་ལ་དུས་འདིར་སྩལ་དུ་གསོལ། །འཆི་མེད་ཚེ་ཡི་དངོས་གྲུབ་སྩལ་དུ་གསོལ། །འབད་མེད་ནོར་གྱི་  ྾  རྒྱུད་འཛིན་
སྲིད་ཀྱི་  ྾  མི་འཛད་གཏེར་གྱི་  ྾  མངོན་ཤེས་རྫུ་འཕྲུལ་  ྾  འཕྲིན་ལས་རྣམ་བཞིའི་  ྾  ཀུན་བཟང་མཆོག་གི་དངོས་གྲུབ་སྩལ་དུ་གསོལ། །ཨོཾ༑ རྟ་མཆོག་རོལ་པ་ཁྲོ་བའི་རྒྱལ། །དུས་གསུམ་སངས་རྒྱས་ཐམས་ཅད་ཀྱི༑ །སྐུ་ཡི་
དཀྱིལ་འཁོར་ཆེན་པོ་ནས། །སྐལ་ལྡན་ལུས་ལ་དབང་བསྐུར་གསོལ། །ཞེས་གསོལ་བ་བཏབ་པས་མདུན་བསྐྱེད་ཀྱི་སྤྱི་བོའི་ཨོཾ་ལས་བདུད་རྩི་དང། ཨོཾ་ཡིག་དཀར་པོ་དཔག་ཏུ་མེད་པ་བྱུང་རང་གི་དཔྲལ་བར་ཐིམ་པས་བུམ་དབང་ཐོབ་

[012A]༄༅། །ལུས་ཀྱི་དྲི་མ་དག་སྐུའི་དངོས་གྲུབ་ཐམས་ཅད་ཐོབ་པར་བསམས་ལ། གཏོར་མ་སྤྱི་བོར་བཞག་སྟེ། ཀཱ་ཡ་སིདྡྷི་ཨོཾ། ཞེས་བརྗོད། དེ་བཞིན་དུ། ཨཱ་རྟ་མཆོག་རོལ་པ་ཁྲོ་བོའི་རྒྱལ། །དུས་གསུམ་
གསུང་གི་དཀྱིལ་འཁོར་  ྾  སྐལ་ལྡན་དག་ལ་  ྾  ཞེས་གསོལ་བ་བཏབ་པས་མདུན་བསྐྱེད་ཀྱི་མགྲིན་པའི་ཨཱ་ལས་བདུད་རྩི་དང་ཨཱ་ཡིག་དམར་པོ་དཔག་ཏུ་མེད་པ་བྱུང། རང་གི་མགྲིན་པར་ཐིམ་པས་གསང་དབང་
ཐོབ། །ངག་གི་དྲི་མ་དག་གསུང་གི་དངོས་གྲུབ་ཐམས་ཅད་ཐོབ་པར་ བསམས་ལ་གཏོར་མ་མགྲིན་པར་བཞག་སྟེ།  ཝཱཀྐ་སིདྡྷི་ཨཱ་ ཞེས་བརྗོད།  ཧཱུཾ༑ རྟ་མཆོག་  ྾  དུས་གསུམ་  ྾  ཐུགས་ཀྱི་དཀྱིལ་འཁོར་  ྾  སྐལ་ལྡན་
འདི་ལ་  ྾  ཞེས་གསོལ་བ་བཏབ་པས་མདུན་བསྐྱེད་ཀྱི་ཐུགས་ཀའི་ཧཱུཾ་ལས་བདུད་རྩི་དང་ཧཱུཾ་ཡིག་སྔོན་པོ་དཔག་ཏུ་མེད་པ་བྱུང། རང་གི་སྙིང་གར་ཐིམ་པས། ཤེར་དབང་ཐོབ། ཡིད་ཀྱི་དྲི་མ་དག་ཐུགས་ཀྱི་དངོས་གྲུབ་ཐམས་ཅད་
ཐོབ་པར་བསམས་ལ། གཏོར་མ་སྙིང་གར་བཞག་སྟེ། ཙིཏྟ་སིདྡྷི་ཧཱུཾ། ཞེས་བརྗོད། ཧྲཱི་རྟ་མཆོག་  ྾  དུས་གསུམ་  ྾  འདུས་པའི་དཀྱིལ་འཁོར་  ྾  སྐལ་ལྡན་སྒོ་གསུམ་རྒྱུད་སྨིན་སྩོལ། །ཞེས་གསོལ་བ་བཏབ་པས་མདུན་
བསྐྱེད་ཀྱི་གནས་གསུམ་གྱི་ཡི་གེ་གསུམ་ལས་བདུད་རྩི་དང་འབྲུ་གསུམ་དཀར་དམར་མཐིང་ག་དཔག་ཏུ་མེད་པ་བྱུང། རང་གི་ལུས་ངག་ཡིད་གསུམ་ལ་ཐིམ་པས་དབང་བཞི་པ་ཐོབ། ལུས་ངག་ཡིད་གསུམ་གྱི་སྒྲིབ་པ་བག་ཆགས་

[012B]སྐུ་གསུང་ཐུགས་ཡོན་ཏན་འཕྲིན་ལས་ཀྱི་དངོས་གྲུབ་ཐམས་ཅད་ཐོབ་པར་ བསམས། གཏོར་མ་ལྟེ་བར་བཞག་  །སརྦ་སིདྡྷི་ཧཱུཾ་ཧྲཱི་ ཡེ་ཤེས་པ་ཙ་ཀ་ལིར་བསྡུས། དམ་ཚིག་པ་བདུད་རྩིར་ཞུ་བའི་གཏོར་ཟན་ནས་ཅུང་ཟད་རོལ་ཞིང། དངོས་གྲུབ་ཀྱི་རྫས་
རྣམས་ལ་ལོངས་སྤྱད།  སྒྲུབ་མཆོག་རྣལ་འབྱོར་བདག་ཅག་གིས། །དངོས་གྲུབ་རྫས་ལ་ལོངས་སྤྱད་པས། །ཚེ་རིང་ནད་མེད་པར་ཆད་ཞི། །མཆོག་ཐུན་དངོས་གྲུབ་འགྲུབ་གྱུར་ཅིག་འབད་དང་རྩོལ་པ་མ་དགོས་པའི། །ཞེས་སོགས་བརྗོད་
ལྷག་མ་ཆད་མཐོ་བསྟན་སྐྱོང་སོགས་དཀྱུས་ལྟར་བཏབ་རྗེས་གཏང་རག་གི་མཆོད་གཏོར་རྒྱས་བར་འབུལ། ལྷག་ཆད་ཁ་བསྐང་བ། ཡེ་ཤེས་པ་བརྟན་བཞུགས་སོགས་སྤྱི་ལྟར་དང། ཐོའི་རྒྱལ་ཆེན་ལ་མཆོད་གཏོར་གཤེགས་གསོལ་སོགས་སྦྱོར་དངོས་མཇུག་གསུམ་མཚན་ཉིད་དང་ལྡན་པའི་སྒོ་ནས་ལྷག་པའི་ལྷ་
མཆོག་ཉེ་བར་བསྙེན་ཏེ་དངོས་གྲུབ་རྣམ་གཉིས་སྒྲུབ་པ་ལ་འབད་པར་བྱའོ།  །དེ་ལྟར་རྟ་མཆོག་དབང་གི་རྒྱལ་པོ་ཆེ། །བསྙེན་ཐབས་དམ་པའི་གཞུང་ལས་ལེགས་བསྡུས་ཏེ། །བཀོད་པའི་ལེགས་བྱས་སྐྱ་རེངས་ཁ་ལོ་ཡིས། །ཉེར་དྲངས་བསོད་ནམས་
ཉི་མ་ཆེར་འབར་ཏེ། །ནམ་མཁའི་ཕ་མཐའ་སེམས་ཅན་ཁམས་ཀྱི་རྒྱར། །ཁྱབ་པས་དོན་གཉིས་པདྨ་བཞད་པའི་དཔྱིད། །ལྷུན་གྲུབ་སྦྲང་རྩིའི་རི་མངར་བཅུད་མྱངས་པས། །བསམ་རྫོགས་བུང་བ་དགའ་བའི་གར་བྱེད་ཤོག་ །ཅེས་
རྟ་མགྲིན་གསང་སྒྲུབ་ཀྱི་སྒྲུབ་ཐབས་ཚོགས་ལ་སོགས་པའི་ཆ་ལག་ཀུན་ཚང་བ་འདི་ནི། གནམ་བསྐོས་འཇམ་དབྱངས་་གོང་མའི་རིགས་ལས་དད་སྟོབས་ཀྱིས་མངོན་པར་འཕགས་ཤིང་བཟང་པོའི་བག་ཆགས་ཡོངས་སུ་སད་བས་རྣམ་པར་དགེ་བའི་མཁྱེན་དབྱོད་རྨད་དུ་བྱུང་བ་ཧོ་ཤོའུ་ཁེང་ཟེ་ཆང་

[013A]༄༅།  །ཝང་ཆེན་པོས་འདི་ལྟ་བུ་དགོས་ཞེས་བསྐུལ་མ་མཛད་པའི་གསུང་ནན་ལྡོག་མ་སྤོབས་པས། རང་བློ་ཐེག་དགུའི་རྣམ་བཞག་ལ་རྨོངས་པས་མུན་ནག་འདོམ་གཞལ་ལྟ་བུ་ལས་མ་མཆིས་རུང། ཀུན་མཁྱེན་ལྔ་པའི་སྒྲུབ་ཐབས་གཉིས། རིག་འཛིན་
འཇམ་དབྱངས་གྲགས་པའི་ལྷན་ཐབས་ཟུང་སོགས་ལ་གཞིགས་ཏེ་ནག་འགྲོས་སུ་་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་བའི་ཡི་གེ་པ་ནི་དྲུང་ཡིག་ཚངས་སྐྱེས་བློ་ལྡན་ནོ།། །།དགེ་ལེགས་འཕེལ།། །།

[013B][BP]

