༄༅། །སློབ་དཔོན་ཨ་བྷ་ཡཱ་ཀ་རའི་རྟོགས་པ་བརྗོད་པ་ཚངས་པའི་དབྱངས་སྙན་ཞེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། ཚོགས་གཉིས་མཚན་དཔེའི་རི་མོ་ཡོངས་སྨིན་འཇའ་ཚོན་གར་གྱི་རོལ་པ་བཞིན། །ཟག་མེད་ལྷན་སྐྱེས་བདེ་བའི་རོས་གང་ནུ་འབུར་
ཟུང་གི་འཇོ་སྒེག་གིས། །དཔའ་བོའི་བརྟན་པ་ཅིག་ཅར་འཕྲོག་ཅིང་རབ་དགེའི་སྤུ་ལོང་རྒྱས་བྱེད་པ། །རྗེ་བཙུན་ཕྱག་ཟུང་པདྨོའི་སྐུང་པས་བདག་ཅག་མགུལ་པ་མཛེས་པར་མཛོད། །གང་གི་
ཡོན་ཏན་ལྷ་ལམ་དབུས། །ནོར་བུའི་འོད་བརྒྱས་ས་གསུམ་གྱི། །མུན་སེལ་ཨ་བྷྱ་ཀ་ར་ཡི། །རྟོགས་བརྗོད་ཚངས་པའི་དབྱངས་སྙན་སྒྲོག་དགེ་བཅུའི་རི་དྭགས་མཚན་མ་ཡིས། །
མཛེས་ལྡན་འཕགས་ཡུལ་ཟླ་ཤེལ་གྱི། །མེ་ལོང་འཆར་བའི་ཕྱོགས་དག་ཏུ། །བྲམ་ཟེའི་རིགས་ཀྱི་ས་བོན་ལས། །རྒྱལ་སྲས་པཎྜ་རི་ཀ་ཡི། །མྱུ་གུ་ལང་ཚོའི་འདབ་མ་བརྒྱ། །དང་པོར་

[002A]༄༅། །རྒོད་ཚེ་རིག་གནས་ལྔར། །འཇུག་པའི་མེ་ཏོག་གཡུར་ཟ་ལྡེམ། །དེ་ཡི་རྨི་ལམ་ཨ་མ་ཡི། །རྐང་པས་འཐུང་བའི་གྲིབ་བསིལ་ལ། །རྨི་ལམ་བསྐྲུན་པས་ཁེབས་པའི་
ཚེ༑ ༑ཡིད་འོང་མཛེས་ལྡན་གཞོན་ནུ་མ། །མངོན་སུམ་བཞིན་དུ་མངོན་དུ་གྱུར། །ཁྱོད་ཅི་འདོད་པའི་འབྲས་བུ་གང། །ལན་དུ་ཁོ་མོ་གདོལ་པ་མོ། །ཁྱོད་དང་ཡིད་སྲུབས་རྩེ་དགའ་འབྲས། །རིགས་ཀྱིས་དྲེགས་
པའི་ཁྱིའུ་དེས། །བདུད་རྩིའི་མཆོག་དང་རྣག་ཁྲག་དག་འདྲེས་མར་རིགས་མིན་ཇི་བཞིན་དུ། །དམན་པའི་རིགས་དང་ཉེ་བ་ཡང། །མི་སྙན་རྣ་བའི་ཚེར་མ་ཞེས། །བཟློག་ཚེ་ཁྱོད་ཀྱིས་སྔོན་རབས་འགར། །
ང་ཉིད་མཉེས་པར་བྱས་ཕྱིར་འོངས། །འདོད་བྲལ་གཞན་དུ་སོང་ཆོག་གི་གལ་ཏེ་ང་ཡི་ཚིག་འཛིན་ན། །རང་ཡུལ་མ་བསྟན་མ་ག་དཧའི། །རྒྱ་མཚོའི་ངོགས་ཞུགས་སངས་རྒྱས་ཀྱི། །བསྟན་པའི་གྲུ་
གཟིངས་ལེགས་བཟུང་སྟེ། །ཐོས་བསམ་ནོར་བུའི་གླིང་སོངས་ཅེས། །མགྲིན་པའི་དྲིལ་ཆུང་བསིལ་ནས་སོང། །སོང་ཚེ་གཞོན་ནུ་དེ་ཡི་ཡིད། །སོམ་ཉིའི་འཆིང་བས་དམ་བཅིངས་པ། །གྲུབ་པའི་མཚོན་གྱིས་

[002B] །འདེགས་འཇོག་གོམ་པའི་གུར་ཀུམ་གྱི། །དབྱངས་ཡིག་ས་ལ་འདྲི་བཞིན་དུ། །སྙིགས་དུས་ཀུན་མཁྱེན་གཉིས་པ་ཞེས། །སྙན་གྲགས་གསར་པའི་ག་བུར་གྱིས། །ས་གསུམ་མ་ལུས་དཀར་བྱས་པ། །རིན་
ཆེན་འབྱུང་གནས་ཞི་བ་ཡི། །ཞབས་སེན་ནོར་བུའི་འོད་འབར་བ། །རིན་ཆེན་གཙུག་རྒྱན་གཞན་བཞིན་བསྟེན། །མཐའ་ཡས་ཡོན་ཏན་ཀུན་གྱི་གཞི། །རྒྱལ་བའི་བསྟན་པའི་སྒོར་ཞུགས་ནས། །རིམ་བཞིན་གནས་བརྟན་
ཨ་བྷྱ་ཡཱ། །ཀ་ར་ཞེས་བྱ་སྒྲ་བརྒྱ་རྒོད། །རྣམ་མང་རིག་གནས་མང་རྒྱུད་ཀྱི། །གདངས་ཅན་ཕོ་བྲང་ཉམས་དགའ་བར། །རྣམ་དཔྱོད་བརྩོན་པའི་གྲུར་ཞུགས་ཏེ། །ཕུན་ཚོགས་ནོར་གྱི་བུ་ལ་སྤྱོད། །ནམ་ཞིག་རྣམ་གནོན་ངང་
ཚུལ་དུ། །ཐོས་བསམ་གསེར་གྱི་རྩིབས་སྟོང་ཅན། །མགལ་མེ་བཞིན་དུ་བསྐོར་བ་ན། །ཙནྡན་དམར་པོ་སྤངས་འདྲ་བའི། །རཀྟ་འཛག་པའི་བ་གླང་ཤ། །ཁྱེར་བའི་བཤན་པ་མོ་ཞིག་དང། །སླང་ནས་ནུ་ལྡན་སྨིན་པའི་གཟུགས་
འཕྲལ་དུ་གཞོན་ནུ་མར་བསྒྱུར་བའི། །རྦ་རླབས་གཡོ་ཞིང་བྱུང་བ་ཡང། །བདེ་གཤེགས་བསླབ་པའི་ར་བ་ལས། །འདའ་བར་དཀའ་བའི་ཆུ་ལོན་གྱིས། །ཡང་དང་ཡང་དུ་བཟློག་པར་བྱས། །འོན་ཀྱང་དེ་དག་ཅི་འདྲ་ཞེས། །
ཐེ་ཚོམ་དཔྱོད་ཐག་ལ་འཇུག་པ། །རང་དང་སློབ་དཔོན་གྱིས་གསོལ་བའི། །ཟླ་ཤེལ་ལས་འོངས་ཟབ་རྒྱས་ཀྱི། །བདུད་རྩིའི་འོད་དཀར་འཛག་པ་ཡིས། །རྣམ་དཔྱོད་དྲང་སྲོང་སྣོད་འགེངས་ཤིང། །སྒོ་གླེགས་གསུམ་གྱི་རྒྱས་

[003A]༄༅། །བསྡམས་པའི། །བསམ་གཏན་ཁང་བུར་བསྒྲུབ་པའི་དུས། །སློབ་དཔོན་ཆེན་པོ་ཤནྟི་པའི། །མངག་གཞུག་མ་སྟེ་སློབ་དཔོན་གྱིས། །ཉིད་དང་ག་ཎ་ཙ་ཀྲའི་གྱིས། །མངགས་ཅེས་ཚོགས་ཀྱི་ཡོ་བྱད་གྱུར། །བདག་ཉིད་ཆེན་
པོ་དགེ་སློང་གི་བརྟུལ་ཞུགས་བརྟན་པས་སྔོན་ཆད་ཀྱང། །མ་བྱས་མི་བྱེད་བླ་མ་ཡང། །མཛད་པ་མཐོང་བའི་ཡུལ་འདས་ཅེས། །སྨྲས་ཚེ་སྔོན་ཆད་དེ་ལྟ་ནའང། །དེང་འདིར་གྱིས་ཅེས་སྨྲ་བ་ཡང། །དང་དུ་མ་བླངས་བུ་མོ་སོང། །
བལྟས་ཚེ་སྒོ་གསུམ་ནང་ངོས་ནས། །བཅིངས་པའི་རྒྱ་ལས་མ་འདས་པ། །མཐོང་བས་ཡིད་མཁར་ཐེ་ཚོམ་གྱི། །འཇའ་ཚོན་དྲ་བས་མངོན་པར་ཁེབས། །སྐྱ་རེངས་དཀར་པོའི་བྱ་མ་རྟ། །སྔོན་དུ་བཏང་ནས་འོད་གཟིའི་དག་
ཤིང་རྟ་ཞོན་ནས་ཤར་ཕྱོགས་ཀྱི། །ས་འཛིན་རྒྱན་དུ་འཁོད་པའི་ཚེ། །བླ་མའི་ཞབས་ཀྱི་ཆུ་སྐྱེས་ལ། །བཏུད་ནས་དེ་ཡི་ཚུལ་གསོལ་བས། །ལན་དུ་དེ་འདྲའི་གཡོག་མོས་དབེན། །རྒྱལ་ཡུམ་རྗེ་བཙུན་རྣལ་འབྱོར་མའི། །
བཀའ་བཞིན་བསྒྲུབས་ན་ལྷན་སྐྱེས་ཀྱི། །ཡེ་ཤེས་མངོན་དུ་འགྱུར་ཞིག་ན། །ཟག་མེད་བདུད་རྩིའི་ཨཀྵ་ཧ། །རོ་མཆོག་འཛིན་པའི་སྟེང་ལྷུང་བ། །ལུད་པ་ལུ་བས་ཕྱིར་བསལ་བ། །དེ་བཞིན་སྤངས་པ་ཀྱེ་མ་སྨད། །སྔོན་ལས་ངན་
པའི་འབྲས་ཡིན་གསུངས། །དེ་ཐོས་དེ་ཡི་ཡིད་ཀྱི་མཁའ། །དགའ་བའི་ཉི་འོད་ཀྱིས་སྟོངས་ཤིང། །མྱ་ངན་མུན་པས་གཏིབས་པ་བཞིན། །ཡི་དམ་བདེ་བའི་ཟས་རྙེད་པས། །བཟའ་དང་བཏུང་བས་ཅི་བྱ་ཞེས། །ཞག་དྲུག་བར་དུ་སྨྱུང་བར་

[003B] །ལྔ་པའི་མཐའ་ཡི་རྨི་ལམ་དུ། །དུས་གསུམ་རྒྱལ་བའི་ཡུམ་བྱོན་ནས། །བུ་གཅིག་ལྟོགས་ཉལ་མ་བྱེད་ལོངས། །རྒྱུད་སྡེ་མང་པོའི་དོན་ཤེས་ཀྱང། །དམན་པའི་རྣམ་རྟོག་དག་གིས་བཅིངས། །ཚེ་རབས་མང་པོར་བུ་ཁྱོད་
ཀྱིས༑ ༑བསྙེན་སྒྲུབ་མཆོད་པས་ཁོ་མི་མཉེས། །དེར་ནི་ལན་གསུམ་འོངས་བྱས་ཀྱང། །བཀའ་བཅག་ཚེ་འདིར་མཆོག་གི་གེགས། །དེ་ནི་མདོ་རྒྱུད་འོ་མའི་མཚོ། །རྣམ་དཔྱོད་སྲུབ་ཤིང་གིས་བསྲུབས་པ། །རྩི་བཅུང་སྙིང་པོ་ལྟ་བུ་ཡི། །
བསྟན་བཅོས་མང་དུ་རྩོམས་ཤིག་དང། །སྔོན་གྱི་ངན་པའི་ལས་ཟད་ནས། །བར་དོར་མཆོག་གི་དངོས་གྲུབ་འཐོབ། །ལན་དུ་མཐར་ཐུགས་མ་དཧིའི། །སྒྲོན་མེ་གསལ་བར་མི་ལྡན་པས། །དགོངས་འགྲེལ་འོང་ཟེར་འབུམ་སྤྲོས་ཀྱང། །
གཞན་ཕན་སྣང་བ་ཇི་ལྟར་འབྱུང། །རྒྱལ་ཡུམ་མགུར་གྱི་པད་མཚོའི་དབུས། །ང་ཡི་ཨ་དཧི་ཥྛི་ཏ་ཡིས། །དར་ཞིང་བསྟན་དང་འགྲོ་གཉེན་ཞེས། །བུང་བའི་དབྱངས་སྙན་ཅི་ཡང་བསྒྲགས། །དེ་ནས་བཙུན་མོའི་བཀའ་བཞིན་དུ། །བློ་གྲོས་
ཡོངས་འདུ་ས་བརྟོལ་ལས། །མདོ་རྒྱུད་འགྲེལ་པ་བསྒྲུབ་པའི་ཐབས། །དབང་ཆོག་རྗེས་གནང་ལ་སོགས་པའི། །ངོ་མཚར་མེ་ཏོག་འབུམ་ཕྲག་བསྐྲུན། །ཤིང་སྟན་ཙན་གྱི་ས་སྐྱོང་བས། །ཨིནྡྲ་ཨུ་ལིའི་གནས་གཞི་ཡི། །སྐྱེད་ཚལ་
ཕུལ་བར་པཎྜི་ཏའི། །བྱ་བ་རྣམ་གསུམ་གྱིས་འདའ་བའི། །ཨིནྡྲ་ས་རར་བསྒྲུབ་པ་ཡི། །ཏིང་འཛིན་སྒོ་བརྒྱ་ལེགས་ཕྱེ་བས། །ཡི་དམ་མང་པོའི་ཞལ་སྐྱིན་རྣམས། །འདྲེན་བྱེད་བདུད་རྩི་ལྟ་བུར་གྱུར། །ཙ་ར་སིདྷའི་གྲོང་ཁྱེར་དུ། །

[004A]༄༅། །རིགས་ངན་གདོལ་པའི་རྒྱལ་པོ་ནི། །གྲུབ་མཐའི་ངན་པའི་དུག་ཆུ་ཡིས། །མྱོས་པས་གཅིག་ལྷག་བརྒྱ་ཕྲག་མི། །ཕྱུགས་སུ་བསྒྱུར་བའི་མཆོད་སྦྱིན་ཕྱིར། །བཙོན་རར་བསྔམས་པའི་ཉམ་པའི་སྒྲས། །
བདག་ཉིད་ཆེན་པོའི་ཐུགས་རྗེ་ནི། །བསྐུལ་བས་སེམས་ཀྱི་ཚེར་མར་གྱུར། །དེ་ལ་ཡང་ཡང་བདེ་སྡུག་གི་སྣང་བརྙན་ཅི་ཡང་འཆར་བ་ཡི། །ལས་འབྲས་མེ་ལོང་གསལ་བསྟན་པས། །དེ་ལྟར་བདེན་ན་འདི་དག་གི་ལྕིང་མཉམ་ས་ལེ་
སྦྲམ་སྩོལ་ན། །མཆོད་སྦྱིན་རྒྱུ་རྣམས་འགྲོལ་ཞེས་སྨྲས། །དེ་ཚེ་གནས་བརྟན་ཆེན་པོ་དེས། །ཉམ་ཐག་ཕོངས་པ་ཀུན་གྱི་གཉེན། །བསླུ་མེད་དཀོན་མཆོག་གསུམ་པོ་ལ། །དེ་རྣམས་ཕྱིར་དུ་གསོལ་བའི་མཐུས། །འཇིགས་རུང་དུག་
གི་ཁ་རླངས་ནི། །དུས་མཐའི་ཆུ་འཛིན་ལྟར་འཁྲིགས་པའི། །གསེར་འོད་འཁྱུག་པའི་བྲང་འགྲོ་ཞིག་ཡུལ་དེར་མྱུལ་ཞིང་ཨ་ལོང་ལྟར། །བསྐོར་ནས་འཇིགས་མེད་འབྱུང་གནས་ཀྱི། །སྐུ་ལ་འཁྲིལ་ནས་གདེངས་ཀར་བྱས། །
དེ་མཐོང་གདོལ་པའི་རྒྱལ་པོ་ཡིས། །སྐྲག་པས་གསང་བྱའི་མི་རྣམས་ཀུན། །བདག་ཉིད་ཆེན་པོ་ལ་ཕུལ་ནས། །གདུག་པའི་སེམས་ཅན་བཏང་བར་གསོལ། །སློབ་དཔོན་གྱིས་ཀྱང་དུག་གི་སྦྲུལ། །ནགས་སུ་བསྐྲད་ཅིང་མཆོད་
སྦྱིན་རྒྱུ། །ཕལ་ཆེར་དམ་པའི་ལམ་ལ་བཀོད། །སུ་ཁ་ཝ་རྞའི་གྲོང་ཁྱེར་དུ། །སྦྱིན་པའི་འབྲས་བྲལ་སྐྱེ་བོའི་ཚོགས། །བརྩེ་བས་ཐུགས་དམ་རྒྱུད་བསྐུལ་ཏེ། །དྲང་སྲོང་སྣོད་ནས་ནམ་མཁའི་མཛོད། །ཕྱེ་བཞིན་འདོད་དགུའི་

[004B] །ཛ་ཡ་ན་ག་ར་ཞེས་པའི། །གྲོང་ཁྱེར་ལ་ཀྵ་ཉི་མ་ནི། །འབར་བའི་སྒྲ་ཅན་གྱིས་ཟ་བ། །བདེན་པའི་ཆབ་ཀྱིས་བསིལ་མཛད་ཅིང། །དེ་བཞིན་ཐགས་ཀྱིས་འཚོ་བའི་བུའི། །གཟུགས་འཛིན་འབར་བྱེད་རྒྱས་ཉམས་དང། །
གདུག་པའི་སྦྲུལ་གྱིས་རེག་པ་ཡི། །ལྔ་བར་བགྲོང་པའང་བདེན་པས་གསོས། །ཡུལ་དེའི་བདག་པོ་ཉི་མའི་བུའི། །གཞན་དབང་སོང་བའི་བཙུན་མོ་ཡིས། །ཕུལ་བ་ཨིནྡྲ་བི་ཧ་རའི། །བསྟི་གནས་སར་པའི་དགའ་ཚལ་དུ། །ངུར་སྨྲིག་སྦྲང་རྩི་
འཛིན་པའི་ཚལ། །མདོ་རྒྱུད་བཤད་སྒྲུབ་གེ་སར་རྒོད། །ཡིད་འོང་དགེ་བའི་ལྡུམ་རར་ནི། །ལྟ་ལྟངས་ཞགས་པས་ཆོམ་ཀུན་བཅིངས། །བསིལ་བ་ཚལ་གྱི་དུད་ཁྲོད་དུ། །བུ་གཅིག་ཤི་བ་སླར་ཡང་བསླངས། །དེར་ནི་རྒྱལ་བ་ཀུན་གྱི་ཡུམ། །རྗེ་
བཙུན་ཤེས་རབ་གསལ་བྱེད་མས། །དབུགས་དབྱུང་མཆོག་ཏུ་བསྔགས་པར་མཛད། །བཀྲི་མ་ལ་རི་བཞུགས་པའི་ཚེ། །ཏྲ་རཥྐ་ཡི་དམག་ཚོགས་ཀྱི། །སེར་བས་དཔལ་ལྡན་ན་ལནྡྲའི། །འབྲས་བུ་འཇོམས་པར་ཕྱོགས་པའི་ཚེ། །མཆོད་
གཏོར་མེན་པོའི་ཚོགས་བཤམས་ཏེ། །ཟན་གྱི་འདབ་ལྡན་འཕྲུལ་འཁོར་ནི། །རབ་འཇིགས་ནམ་མཁའི་ལྡིང་གྱུར་ཏེ། །ཀླ་ཀླའི་ཚོག་རྣམས་ཕ་མཐར་བསྐད། །རྣམ་མང་ལུང་གི་ལུས་རྒྱས་ཤིང། །རིགས་པའི་མཆེ་སྡེར་མི་བཟང་པས། །མུ་
སྟེགས་གླང་ཆེན་མྱོས་པ་ཡི། །སྙིང་ལ་འཇིགས་པ་ཅི་ཡང་བྱིན། །མདོ་དང་རྒྱུད་སྡེའི་ཤློ་ཀ། །འབུམ་ཕྲག་བརྒྱད་ཀྱི་རིན་ཆེན་གྱིས། །ཐུགས་ཀྱི་བང་མཛོད་ཡོངས་བཀང་ནས། །མཐའ་དག་འགྲོ་ལ་མཆོག་སྩོལ་མཛད། །བཅོམ་ལྡན་

[005A]༄༅། །ཧེ་རུ་ཀ་ཟུང་དང། །རྡོ་རྗེ་བཙུན་མོ་ལ་སོགས་པ། །ལྷ་དང་བསྲུང་མའི་ཚོགས་རྣམས་ཀྱིས། །བྱིན་རླབས་མེ་ཏོག་ཆར་ལྟར་ཕབ། །དེ་ལྟར་སློབ་དཔོན་ཆེན་པོ་ཨ་བྷ་ཡཱའི། །རྣམ་ཐར་རིན་ཆེན་འབྱུང་བའི་
གནས་འདྲ་ལས། །རྣམ་པར་དཔྱོད་པའི་གསེར་གྱི་ཐུར་མ་ཡིས། །ཕྲ་མོའི་ཆུ་ཐིགས་ཙམ་ཞིག་དེང་འདིར་བླངས། །ཚུལ་འདིར་ཡང་དག་པ་དང་ལྟར་སྣང་གི་མི་མཐུན་གཏམ་གྱི་སྦྱོར་བ་རྣམ་མང་པོ། །ལེགས་པར་བརྟགས་ནས་ཡིད་
བརྟན་ཐུབ་པ་རྣམས། །ཇི་བཞིན་བཀོད་མོད་འོན་ཀྱང་བྱིས་པའི་བློས། །ནངས་པར་གྱུར་ཚེ་མཁས་པའི་ཚོགས་རྣམས་དང། །བླ་མ་ལྷ་དང་བསྲུང་མའི་ཚོགས་ལ་བཤགས། །ནོངས་པ་རྒྱུ་དང་བཅས་པ་དྲུང་ཕྱུང་ནས། །ཐུན་མོང་
མཆོག་གི་དངོས་གྲུབ་སྩལ་དུ་གསོལ། །དེ་ལས་བྱུང་བའི་དགེ་ཚོགས་འགྲོ་བ་ཀུན། །ཉམ་ཐག་འཁོར་བའི་རྒྱ་མཚོ་ཆེན་པོ་ལས། །རིངས་པའི་ཚུལ་གྱིས་བསྒྲལ་བར་བྱ་བའི་ཕྱིར། །མཆོག་གསུམ་ངོ་བོ་ཀུན་མཁྱེན་ཐོབ་ཕྱིར་
བསྔོ༑༑ །།ཞེས་སློབ་དཔོན་ཆེན་པོ་ཨ་བྷ་ཡཱ་ཀ་རའི་རྟོགས་པ་བརྗོད་པ་ཚངས་པའི་དབྱངས་སྙན་ཞེས་བྱ་བ་འདི་ཡང། དགེ་བའི་བཤེས་གཉེན་སྡེ་སྣོད་འཛིན་པ་དུ་མས་བསྐྲུལ་བ་ལ་བརྟེན་ནས། རྒྱལ་ཁམས་པ་ཤཱཀྱའི་
དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། རྡོ་རྗེ་ཕྲེང་བའི་ལོ་རྒྱུས་འདྲ་མིན་མང་པོ་ཞིག་འདུག་པ་རྣམས་ལ་ལེགས་པར་བརྟགས། ལོ་ཙྪ་བ་ནམ་མཁའ་སྨོན་ལམ་ཕྲེང་བསྐོར་ལ་གསན་པ་ཆེ་བར་འདུག་པས། ཅུང་ཟད་

[005B] ཞང་ལོ་གྲུབ་པ་དཔལ་གནས་བརྟན་ཆེན་པོ་ཨ་བྷ་ཡཱའི་དངོས་སློབ་ལེགས་སྤྱོད་འབྱུང་གནས་ཀྱི་དངོས་ཀྱི་སློབ་མར་འདུག་པས། ཁོང་གིས་མཛད་པའི་རྣམ་ཐར་ཕལ་ཆེར་མཐུན་པར་སྣང་
བས་ཡིད་བརྟན་རུང་བ་ལྟར། ལྕགས་སྦྲུལ་ཟླ་བ་ལྔ་པའི་ཡར་ངོའི་ཚེས་བརྒྱད། ཉི་མ་མེ་བཞིའི་འགྲུབ་སྦྱོར་ཐོག་ལྷན་ལྷུན་རབ་ཀྱི་གཞིས་ཀར་སྦྱར་བའི་ཡི་གེ་པ་ནི་དགེ་ཚུལ་བློ་བཟང་དར་རྒྱས་སོ།། མངྒ་ལཾ།།



