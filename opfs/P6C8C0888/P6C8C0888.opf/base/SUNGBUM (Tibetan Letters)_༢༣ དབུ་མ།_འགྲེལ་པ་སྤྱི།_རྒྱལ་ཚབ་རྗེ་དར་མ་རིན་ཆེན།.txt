
[001A]༄༅། །དབུ་མ་རིན་ཆེན་འཕྲེང་བའི་སྙིང་པོའི་དོན་གསལ་བར་བྱེད་པ་བཞུགས་སོ། །

[001B] །རྗེ་བཙུན་བླ་མ་རྣམས་ལ་ཕྱག་འཚལ་ལོ། །སྙིང་རྗེའི་རྩ་བ་རབ་བརྟན་བློ་གྲོས་གྲིབ་བསིལ་ལྷག་བསམ་བཟང་པོའི་ར་བར་གནས། །མཐའ་ཡས་གྲགས་པའི་གཟི་ལྡན་དམ་ཆོས་ཡན་ལག་རྒྱས་པའི་མེ་
ཏོག་དཔལ་ཡོན་ཅན། །འཕྲིན་ལས་བཟང་པོའི་འབྲས་བུ་མཆོག་དེས་གདུལ་བྱའི་རེ་བ་མཐའ་དག་རྫོགས་མཛད་པ། །དཔལ་ལྡན་བླ་མ་དཔག་བསམ་དང་མཚུངས་མཁས་པའི་མཁས་བདེ་ལ་རྟག་ཏུ་འདུད། །ཆོས་
ཀུན་འགྲོ་འོང་མེད་པར་གཟིགས་ཀྱང་གོ་འཕང་མཆོག་དེར་གདུལ་བྱའི་ལམ་ནི་ས་ལེར་མཁྱེན། །སྤྲོས་ཀུན་ཞི་བའི་ངང་དུ་བཞུགས་ཀྱང་ཐུགས་རྗེའི་སྡྲོས་པས་གདུལ་བྱའི་མུན་པ་སེལ་མཛད་ཅིང། །གསུང་རབ་རྒྱ་མཚོའི་
སྙིང་པོ་མཐའ་དག་གཟིགས་ཀྱང་སྙིང་པོའི་དོན་ནི་གཅིག་པུ་ཁོ་ནར་མཁྱེན། །ཀླུ་སྒྲུབ་ཅེས་ནི་ས་སྟེངས་འདི་ན་སྒྲིབ་མེད་རབ་གྲགས་སངས་རྒྱས་གཉིས་པ་དེ་ལ་འདུད། །དེ་ཡི་བཞེད་གཞུང་རབ་དཀར་དྲི་མེད་ཅིང། །གཏམ་དུ་བྱ་
བ་ཀུན་གྱི་མཆོག་གྱུར་པ། །དམ་པའི་བཀའ་ཡིས་རིང་ནས་བསྐུལ་གྱུར་པས། །ཅུང་ཟད་འབྱེད་ལ་བདག་བློ་སྤྲོ་བ་སྐྱེས། །དེ་ཡང་བདག་གི་དགེ་བའི་བཤེས་གཉེན་གཅིག་ཏུ་བདེ་བར་གཤེགས་པའི་བསྟན་པ་ལ་གཅེས་
སྤྲས་སུ་མཛད་པ་བཤད་པ་དང་བསྒྲུབ་པ་ཡོངས་སུ་རྫོགས་པའི་ཡོན་ཏན་གྱི་ཚོགས་ཀྱིས་གོང་ནས་གོང་དུ་གྱུར་པ་འགྲོ་བ་མགོན་མེད་པ་རྣམས་ལྷག་པར་ཡང་ཐུགས་རྗེའི་ཡུལ་དུ་མཛད་པ་དག་ལས་འདི་ལྟར་རྗེས་སུ་

[002A]༄༅། །ཐོས་ཏེ། འོ་སྐོལ་དལ་བའི་རྟེན་བཟང་པོ་ཐོབ་པའི་དུས་འདིར་འཇིག་རྟེན་པའི་རྒན་པོ་རྣམས་ཀྱི་ལུགས་ལས་ཆེས་ཁྱད་ཞུགས་པའི་འཇིག་རྟེན་ཕྱི་མ་ཕན་ཆད་ཀྱི་དོན་ཁྱད་པར་ཅན་མ་བསྒྲུབས་ན་
བློ་དུད་འགྲོ་ལས་ཆེར་མ་སྦགས་པ་ཡིན་པས་ཤིན་ཏུ་རྙེད་པར་དཀའ་བའི་དལ་འབྱོར་གྱི་རྟེན་ལ་སྙིང་པོ་ལེགས་པར་ལོན་པ་དགོས་ལ། དེ་ཡང་རྒྱལ་བསྲས་དང་བཅས་པའི་དམ་པ་རྣམས་ཀྱིས་གསུངས་པའི་
གཞུང་ཆེ་བ་རྣམས་གདམས་ངག་ཏུ་ཤར་ནས་དེའི་དོན་རྩེ་གཅིག་ཏུ་བསྒྲུབ་པས་ཉམས་སུ་ལེན་པ་ལས་མཆོག་ཏུ་གྱུར་པའི་རྒྱལ་བ་དགྱེས་པའི་མཆོད་པ་གཞན་མང་གསུང་པས། དེ་ལ་འདིར། མངོན་པར་མཐོ་བ་
དང། ངེས་པར་ལེགས་པའི་གོ་འཕང་མཆོག་ཏུ་བགྲོད་པའི་ལམ་གསལ་བར་བྱེད་པར་དབུ་མ་རིན་པོ་ཆེའི་ཕྲེང་བ་ནི་གང་བཤད་པར་བྱ་བའི་ཆོས་ཡིན་ལ། དེ་ལ་གཉིས་བཤད་པའི་སྔོན་འགྲོ་དང། བཤད་པ་དངོས་
ལ་འཇུག་པའོ། །དང་པོ་ལ་གཉིས། བསྟན་བཅོས་མཛད་པ་པོའི་ཆེ་བ་དང། དེས་མཛད་པའི་བསྟན་བཅོས་ཀྱི་རྣམ་གཞག་གོ་དང་པོ་ནི། རྗེ་བཙུན་འཕགས་པ་ཀླུ་སྒྲུབ་ཅེས་བྱ་བ། འཕགས་པ་ལང་ཀར་གཤེགས་
པ་དང། སྤྲིན་ཆེན་པོའི་མདོ་དང། རྔ་བོ་ཆེའི་མདོ་དང། འཇམ་དཔལ་གྱི་རྩ་བའི་རྟོག་པ་སོགས་ནས། སྟོན་པ་མྱ་ངན་ལས་འདས་པའི་རྗེས་སུ་བསྟན་པ་འཛིན་པར་ལུང་བསྟན་ཅིང་ཁྱད་པར་དུ་ལང་གཤེགས་སོགས་

[002B] ས་རབ་ཏུ་དགའ་བ་བསྒྲུབས་ཏེ། བདེ་བ་ཅན་དུ་འགྲོ་བར་ལུང་བསྟན་ཅིང། སྒྲོན་གསལ་ལས། སློབ་དཔོན་ཀླུ་སྒྲུབ་ཀྱིས་རྣལ་འབྱོར་བླ་མེད་ཀྱི་ལམ་གྱིས་སྐུ་ཆེད་ཉིད་ལ་རྡོ་རྗེ་འཆང་གི་གོ་
འཕང་ཐོབ་པར་གསུངས་སོ། །སྔར་བཤད་པའི་ལུང་བསྟན་པ་རྣམས་ནི། ཕ་རོལ་ཏུ་ཕྱིན་པའི་ཐེག་པ་དང། ཐུན་མོང་བ་གསུངས་པ་ཡིན་པས། འགལ་བར་མི་བསམ་མོ། །གཉིས་པ་ནི། སློབ་དཔོན་ཀླུ་སྒྲུབ་ཀྱིས་སྦྱོར་བ་བརྒྱ་བ་ལ་སོགས་པ་རིག་པའི་
གནས་ཐུན་མོང་བའི་བསྟན་བཅོས་མང་པོ་མཛད་ཅིང། ནང་རིག་པ་ལ་ཡང། སྔགས་དང་ཕ་རོལ་ཏུ་ཕྱིན་པ་ལ་བརྟེན་པ་མང་དུ་མཛད་དོ། །ཟབ་མོ་དབུ་མའི་ལམ། སྟོན་པའི་མདོ་སྡེ་རྣམས་ངེས་པའི་དོན་དུ་སྒྲུབ་པ་དང། མཐར་ཐུག་ཐེག་པ་གཅིག་ཏུ་
བསྒྲུབ་པ་སོགས་ལམ་གྱི་རྣམ་གཞག་དུ་མ་རྒྱས་པར་སྟོན་པ་མདོ་ཀུན་ལས་བཏུས་པ་མཛད་ལ། ཟབ་མོ་དབུ་མའི་ལམ་རིགས་པས་བསྒྲུབ་པ་ནི། རྩ་བ་ཤེས་རབ། རིགས་པ་དྲུག་བཅུ་པ། རྩོད་ཟློག་སྟོང་ཉིད་བདུན་ཅུ་པ། ཞིབ་མོ་རྣམ་འཐག་རྣམས་དང། བསྟན་
བཅོས་འདི་ལ་སོགས་པ་རྣམས་སུ་གཏན་ལ་ཕབ་ལ། ཐ་སྙད་གྲུབ་པ་ནི། དབུ་མ་རྒྱན་གྱི་འགྲེལ་པར། ཚིགས་བཅད་ཁ་ཡང་དྲངས་པ་ཙམ་མ་གཏོགས་བོད་དུ་ཚང་མ་འགྱུར་རོ། །བསྟོད་པ་འགའ་ཞིག་ལས་ཀྱང། སྟོང་ཉིད་བསྟན་མདོ་ཀྱང། རིགས་པས་བསྒྲུབ་པ་
དེ་ཙམ་དུ་མི་མང་ལ། རིགས་པའི་ཚོགས་སྟོན་པའི་བསྟན་བཅོས་དེ་དག་ཀྱང་བསྡུ་ན། རྟེན་འབྱུང་གི་དེ་ཁོ་ན་ཉིད་གཙོ་བོར་སྟོན་པ་དང། མཐའ་བྲལ་རྟོགས་པའི་ལམ་གྱིས་འཁོར་བ་ལས་གྲོལ་བ་གཙོ་བོར་སྟོན་པ་གཉིས་སུ་འདུའོ། །དང་པོ་ལ། དངོས་པོར་སྨྲ་བ་

[003A]༄༅། །རྣམས་ཀྱིས་བཏགས་པའི་བསྒྲུབ་བྱ་གང་ཟག་དང་ཕུང་པོ་རང་བཞིན་གྱིས་གྲུབ་པ་འགོག་པ་རྩ་བ་ཤེས་རབ་ཡིན་ལ། དེའི་སྒྲུབ་བྱེད་ཚད་མ་སོགས་ཞིབ་མོ་ལྟར་སྣང་བ། རྟོག་གེའི་ཚིག་དོན་བཅུ་དྲུག་འགོག་པ་ནི། ཞིབ་མོ་
རྣམ་འཐག་གོ་རྩོད་ཟློག་དང། སྟོང་ཉིད་བདུན་ཅུ་པ་གཉིས་ནི། རྩ་བ་ཤེས་རབ་ལ་འཕྲོས་པའི་ཡན་ལག་ཙམ་ཡིན་གྱི། དབུ་མའི་ལུས་ཡོངས་སུ་རྫོགས་པ་སྟོན་པའི་བསྟན་བཅོས་རང་སྐྱེ་བ་མ་ཡིན་ལ། དང་པོ་ནི། གལ་ཏེ་དངོས་པོ་ཐམས་ཅད་
ཀྱི་ཞེས་སོགས་རང་བཞིན་གྱིས་སྟོང་པ་ལ། དགག་སྒྲུབ་ལ་སོགས་པའི་བྱ་བྱེད་མི་འཐད་པར་རྩོད་པ་ཡིན་ལ། དེ་ནི་རྩ་བ་ཤེས་རབ་ཀྱི་ལེའུ་དང་པོའི། དངོས་པོ་རྣམས་ཀྱི་རང་བཞིན་ནི། ཞེས་པའི་ཚིགས་བཅད་ལ་འཕྲོས་པའི་ལྷག་མའོ། །གཉིས་པ་
ནི། རབ་བྱེད་བདུན་པའི་རྨི་ལམ་ཇི་བཞིན་སྒྱུ་མ་བཞིན། ཞེས་སོགས་ལ་འཕྲོས་པའི་ལྷག་མ་ཡིན་ཏེ། སྐྱེ་འཇིག་གནས་གསུམ་རང་བཞིན་གྱིས་གྲུབ་པ་བཀག་པ་ན། ལུང་ལས་དེ་དག་གསུངས་པ་མི་འཐད་དོ། །ཞེས་རྒོལ་བའི་ལན་དུ་མཛད་པ་ཡིན་ན། །
མཐའ་བྲལ་རྟོགས་པའི་ལམ་གྱིས་འཁོར་བ་ལས་གྲོལ་བ་གཙོ་བོར་སྟོན་པ་ལ། རིགས་པ་དྲུག་ཅུ་པ་ནི། དགྲ་བཅོམ་པའི་འབྲས་བུ་ཐོབ་པ་ལ་ཡང། རྟེན་འབྱུང་རང་བཞིན་གྱིས་སྟོང་པ་རྟོགས་དགོས་པ་དང། རྒྱུ་མཚན་དེ་ཉིད་ཐེག་པ་དམན་པའི་སྡེ་སྣོད་
ལས་ཀྱང། བདག་མེད་གཉིས་ཕྲ་མོ་གསལ་བར་གསུངས་པ་དང། ཕུང་པོ་རང་བཞིན་གྱིས་སྟོང་པ་དངོས་སུ་མ་རྟོགས་ནས་མྱང་འདས་མངོན་དུ་བྱས་པ་མི་འཐད་པར་བསྟན་པ་ལས་བརྩམས་ནས། ཡོད་མཐའ་དང་མེད་མཐའ་དགག་པ་རྒྱས་པར་མཛད་

[003B] །འདི་ནི་བསྟན་བཅོས་གཞན་གཉིས་ལྟར། དབུ་མ་རྩ་བ་ཤེས་རབ་ཀྱི་འཕྲོས་དོན་ཙམ་མ་ཡིན་པའི། བསྟན་བཅོས་ལུས་ཡོངས་སུ་རྫོགས་པའོ། །བསྟན་བཅོས་འདིར་ནི། མངོན་མཐོ་རྒྱུ་འབྲས་ཀྱང་རྒྱས་པར་བསྟན་མོད་ཀྱི། གཙོ་བོ་ནི་ཐེག་པ་ཆེ་ཆུང་གང་ག་ལ་
དུ་ཞུགས་ནས་ཐར་པ་ཐོབ་པར་བྱེད་ཀྱང། གང་ཟག་དང་ཕུང་པོ་རང་བཞིན་གྱིས་སྟོང་པ་རྟོགས་དགོས་པ་རྒྱས་པར་གཏན་ལ་ཕབ་པའོ། །གཏན་ལ་འབེངས་པའི་གཙོ་བོའི་དབང་དུ་བྱས་པ་ཡིན་གྱི་གཞན་དུ་ན་རྩ་བ་ཤེས་རབ་ཀྱིས་ཀྱང། ཐེག་པ་ཆེན་པོའི་ལམ་
གྱི་རིམ་པ་རྒྱས་པར་སྟོན་པར་དབུ་མ་ལ་འཇུག་པ་ནས་སྒྲུབས་པའི་ཕྱིར་རོ། གཉིས་པ་བཤད་པ་དངོས་ལ་འཇུག་པ་ལ་བཞིན་མཚན་གྱི་དོན་དང། འགྱུར་གྱི་ཕྱག་དང། གཞུང་གི་དོན་དང། མཇུག་གི་དོན་ཏོ། །དང་པོ་ནི། རྒྱ་གར་གྱི་སྐད་དུ་རཱ་ཛཱ་ནེ་བོད་ཀྱི་
སྐད་དུ་རྒྱལ་པོ་པ་རི་ཀ་ཐཱ་ནི་གཏམ་བྱ་བ། རན་ནི་རིན་པོ་ཆེ་མ་ལ་ནི་ཕྲེང་བའོ། །ཁ་ཅིག་གིས། འདི་རྒྱལ་པོ་སྤྱི་ལ་གདམས་པ་དང། བཤེས་སྦྲིང་རྒྱལ་པོ་བདེ་སྤྱོད་བཟང་པོ་ལ་གདམས་པར་འདོད་ལ། ཁ་ཅིག་འདི་ཡང། ལྷོ་ཕྱོགས་ཀྱི་རྒྱལ་པོ་ཤིང་ས་ལ་
ཞོན་ཞེས་བྱ་བ་ལ་གདམས་པར་འཆད་ལ། འགྲེལ་པ་ལས་འདི་ཡང་རྒྱལ་པོ་བདེ་སྤྱོད་ལ་གདམས་པར་མཛད་དེ། །གཉིས་པ་ནི། སངས་རྒྱས་ཞེས་སོ། །གསུམ་པ་ལ་གསུམ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་
ཕྱིན་པའི་བྱ་བའོ། །དང་པོ་ལ་གཉིས། མཆོད་པར་བརྗོད་པ་དང། བཤད་པར་དམ་བཅའ་བའོ། །དང་པོ་ལ་གསུམ། དགོས་པའི་དོན་དང། བསྡུས་པའི་དོན་དང། ཚིག་གི་དོན་ཏོ། །དང་པོ་ནི། རང་གི་དོན་ཕུན་སུམ་ཚོགས་པར་འགྱུར་བ་དང། གཞན་གྱི་དོན་ཕུན་སུམ་

[004A]༄༅། །ཚོགས་པར་འགྱུར་བའོ། །རང་དོན་ནི་ཡུལ་ཁྱད་པར་ཅན་ལ། དང་པས་ཀུན་ནས་བསླངས་ནས་བསྟོད་པ་བྱས་ནས། བསྟན་བཅོས་རྩོམ་པའི་བར་ཆད་ཞི་བ་སོགས་གནས་སྐབས་དང་མཐར་ཐུག་གི་དགོས་པ་ཐམས་ཅད་
འགྲུབ་པའོ། །གཞན་དོན་ནི་དེའི་རྗེས་སུ་ཞུགས་པས་ཉན་པ་སོགས་མཐར་ཕྱིན་པར་འགྱུར་བ་སྟེ། རྒྱས་པར་དབྱེ་ན་བརྒྱད་དོ། །གཉིས་པ་ལ་བསྟོད་པ་དང། ཕྱག་འཚལ་བའོ། །བསྟོད་པ་ལ་རང་དོན་ཕུན་ཚོགས་དང། གཞན་དོན་ཕུན་ཚོགས་སོ། །དང་
པོ་ལ་སྤངས་པ་དང། རྟོགས་པ་གཉིས། རིམ་པ་བཞིན་རྐང་པ་དང་པོ་གཉིས་ཀྱིས་བསྟན་ཏོ། །གཞན་དོན་ནི་རྐང་པ་གསུམ་པས་བསྟན་ལ་ཐམས་ཅད་མཁྱེན་ཞེས་པས་རྟོགས་པ་ཕུན་ཚོགས་གཉིས་བསྡུས་པའམ། ཡོན་ཏན་དེ་དག་དང་ལྡན་པས་གཞན་
ལས་ཁྱད་ཞུགས་པའི་སྟོན་པ་ཕུན་ཚོགས་སྟོན་པའོ། །གཉིས་པ་ནི། རྐང་པ་བཞི་པའི་ཕྱེད་ཕྱི་མས་སོ། །དོན་བསྡུས་ན་སངས་རྒྱས་དཀོན་མཆོག་དང་དེའི་ཐུགས་རྒྱུད་ཀྱི་ཆོས་དཀོན་མཆོག་དང། དེ་ཚུལ་བཞིན་དུ་སྒྲུབ་པའི་དགེ་འདུན་དཀོན་མཆོག་ཀྱང་
སྐྱབས་འགྲོའི་ཡུལ་དུ་བྱས་ནས་དེ་ལ་དང་བས་སྐྱབས་སུ་འགྲོ་བ་ནི་བཤད་སྒྲུབ་ཀུན་གྱི་རྩ་བར་ཤེས་པར་བྱའོ། །གསུམ་པ་ནི། ཀླུ་སྒྲུབ་བདག་ཕྱག་འཚལ་ལོ། །གང་ལ་ན་ཇི་ལྟ་བ་དང་ཇི་སྙེད་པ་མ་ལུས་པ་ཐུགས་སུ་ཆུད་པའི་ཐམས་ཅད་མཁྱེན་པ་
ལའོ། །དེ་ཡང་སྤངས་པའི་ཁྱད་པར་གང་ཟག་དང་ཕུང་པོ་རང་བཞིན་གྱིས་གྲུབ་པར་འཛིན་པའི་ཉོན་མོངས་པའི་སྒྲིབ་པ་དང། གཉིས་སྣང་འཁྲུལ་པའི་བག་ཆགས་དང་བཅས་པ་ཤེས་སྒྲིབ་ཀྱི་ཉེས་པ་ཀུན་ལས་ཕྱིས་མི་སྐྱེ་བའི་ཚུལ་གྱིས་རྣམ་པར་གྲོལ་

[004B] །གཞན་དོན་ཕུན་ཚོགས་ནི། ཐུགས་རྗེས་ཀུན་ནས་བསླངས་ནས་སེམས་ཅན་ཐམས་ཅད་ཉེས་
བའི་རིགས་མཐའ་དག་ལས་སྐྱོབ་ཅིང་ལེགས་པའི་རིགས་མཐའ་དག་ལ་འགོད་པས་སེམས་ཅན་ཀུན་གྱི་གཉེན་གཅིག་པ་ཟླ་མེད་པ་དེ་ལ་ཕྱག་འཚལ་ལོ། །སྟོན་པ་གཞན་ནི་སེམས་ཅན་ལ་གནོད་པར་ཞུགས་པ་སྟེ། ལེགས་ལྡན་ནག་པོ་དྲག་པོ་དབང་ཕྱུག་གི་
གྲོང་ཁྱེར་སུམ་བརྩེགས་བསྲེགས་པ་དང། ཁྱབ་འཇུག་གིས་དམག་སྡེ་ཆེན་པོ་བཅོ་བརྒྱད་བཅོམ་པ་དང། གཅེར་བུ་པས་སྲོག་ཆགས་ཕྲ་མོ་རེག་པ་ཙམ་གྱིས་འཇིག་པས་ནམ་མཁའ་གང་བར་སྨྲ་ཞིང། སློབ་མ་གནས་ནས་ཕྱིར་འབྱུང་བའི་ཚེ། །བསླབ་པ་འབུལ་དུ་
འཇུག་པ་དང། དྲང་སྲོང་ཁ་ཅིག་རྒྱལ་པོ་དབུང་གི་ཚོགས་ཡན་ལག་བཞི་པ་དང་བཅས་པད་མོད་པའི་མེས་བསྲེག་པ་སོགས་ལས་ཁྱད་པར་དུ་བྱེད་པའོ། །གཉིས་པ་ལ་གཉིས། དངོས་དང། སྣོད་ལ་ཆོས་འཆད་པའི་རྒྱུ་མཚན་ནོ། །དང་པོ་ནི། དགོས་འབྲེལ་རྣམ་པར་
བཞག་པ་དང། ཚིག་དོན་གཉིས་ཀྱིས་རིག་པར་བྱ་བའོ། །དང་པོ་ནི། མངོན་པར་མཐོ་བ་དང། ངེས་པར་ལེགས་པ་རྒྱུ་དང་འབྲས་བུར་བཅས་པ་ནི་བརྗོད་བྱ་དང། བསྟན་བཅོས་འདི་ལ་བརྟེན་ནས། དོན་དེ་དག་རྟོགས་པ་ནི་དགོས་པ་དང། འདི་ཡི་དོན་རྟོགས་པ་
དེ་ཉིད་གོམས་པ་ལ་བརྟེན་ནས། ཐོབ་པའི་ངེས་ལེགས་ནི་ཉིད་དགོས་དང། དེ་དག་སྔ་མ་སྔ་མ་མེད་ན་ཕྱི་མ་ཕྱི་མ་མི་འབྱུང་བ་ནི་འབྲེལ་པའོ། །གཉིས་པ་ནི། ཕྱག་འཚལ་ནས་ཅི་ཞིག་བྱེད་ཅེ་ན། རང་གི་འཁོར་དང། ཡུལ་ཟིལ་གྱིས་མནན་ནས་མཆོག་ཏུ་སྤ་

[005A]༄༅། །བས་རྒྱལ་པོ་ཞེས་བོས་ནས། ཁྱོད་ལ་ཡོངས་སུ་དག་ཅིང་ཐོག་མཐའ་བར་གསུམ་དུ་དགེ་བ་དང། འཁོར་བ་དང་ངན་སོང་དུ་མི་ལྟུང་བར་འཛིན་པས་གཅིག་ཏུ་དགེ་བའི་ཆོས་བཤད་དེ་དགོས་པ་ནི། ཆོས་འགྲུབ་པར་
བྱ་བའི་ཕྱིར་རོ། །ཆོས་ནི་དགེ་བ་བཅུ་ལ་སོགས་པ་དང། སྤྲོས་བྲལ་རྟོགས་པའི་ཤེས་རབ་དང། དེ་གཉིས་ཀྱི་འབྲས་བུ་ལྷ་མིའི་ག་འཕང་དང། བྱང་ཆུབ་གསུམ་ཡིན་ལ། འདིར་ནི་རྒྱུ་གཉིས་ལ་ཆོས་ཞེས་བྱ་སྟེ། དེ་གཉིས་འབྲས་བུ་དང་བཅས་པ་
འགྲུབ་པར་བྱ་བའི་ཕྱིར་རོ། །གཉིས་པ་ནི། རྒྱལ་པོ་ལ་ཅིའི་ཕྱིར་འཆད་སྙམ་ན། འཕགས་པ་དམ་པ་རྣམས་ཀྱིས་བསྟེན་པར་བྱ་བས། དམ་པའི་ཆོས་ཀྱི་སྣོད་དེ་ལ་ནི་བཤད་ན། ཆོས་འགྲུབ་པར་འགྱུར་ལ། ཁྱོད་ཀྱང་ཆོས་ཀྱི་སྣོད་ཡིན་ཏེ། དེས་ན་
འཆད་ཅེས་པའོ། །གཉིས་པ་བཤད་པ་ཉིད་ཉེ་བར་དགོད་པ་ལ་བཞི། མངོན་མཐོ་དང་ངེས་ལེགས་རྒྱུ་འབྲས་སྤྱིར་བསྟན་པ་དང། བླ་ན་མེད་པའི་བྱང་ཆུབ་ཀྱི་རྒྱུ་ཚོགས་གཉིས་ལ་བསླབ་པར་གདམས་པ་དང། རྒྱལ་པོའི་སྤྱོད་ཚུལ་ཁ་ན་མ་ཐོ་བ་
མེད་པ་ལ་བསླབ་པར་གདམས་པ་དང། ཐར་པ་མྱུར་དུ་ཐོབ་པར་འདོད་པའི་བྱང་ཆུབ་སེམས་དཔས་ཀྱང་རབ་ཏུ་འབྱུང་བར་གདམས་པའོ། །དང་པོ་ལ་གཉིས། མངོན་མཐོ་ངེས་ལེགས་ཀྱི་རྒྱུ་འབྲས་སོ་སོར་བཤད་པ་དང། དེ་གཉིས་སྤེལ་མར་བཤད་
པའོ། །དང་པོ་ལ་གཉིས། བཤད་པའི་སྐབས་དགོད་པ་དང། བཤད་པ་དངོས་སོ། །དང་པོ་ལ་བཞི། ཆོས་གཉིས་ཀྱི་གོ་རིམས་དང། རྒྱུ་འབྲས་ངོས་བཟུང་བ་དང། རྒྱུ་གཉིས་ཀྱི་གཙོ་ཕལ་གྱི་ཁྱད་པར་དང། སྣོད་ལྡན་གྱི་གདུལ་བྱའི་མཚན་ཉིད་བཤད་

[005B] །དང་པོ་ནི། དང་པོར་མངོན་པར་མཐོ་བའི་རྒྱུའི་ཆོས་བཅུ་དྲུག་བཤད་ནས། དེ་ཇི་ལྟ་བ་བཞིན་དུ་ཉམས་སུ་བླངས་པའི་ཕྱིས་ནི་ངེས་པར་ལེགས་པ་འབྱུང་བའི་ལམ་གྱི་དམིགས་པ་སྟོང་པ་ཉིད་བཤད་པར་བྱ་སྟེ། གང་གི་ཕྱིར་ན་མངོན་པར་མཐོ་
བའི་གོ་འཕང་སྐྱེ་བ་རྒྱུད་མར་ཐོབ་ནས་རིམ་གྱིས་ངེས་པར་ལེགས་པ་འོང་དགོས་པའི་ཕྱིར། མངོན་མཐོ་གཅིག་ནས་གཅིག་ཏུ་བརྒྱུད་པ་མ་གཏོགས། ངན་འགྲོའི་རྟེན་ལ་ཐར་པ་ཐོབ་མི་ནུས་པའི་ཕྱིར་དང། ཐོག་མར་སླ་བའི་གདམས་པ་དང། རྗེས་སུ་
བསྟན་པ་ཐོབ་ནས་རྒྱུད་སྨིན་པ་ལ་སྟོང་པ་ཉིད་ཟབ་མོའི་དོན་བཤད་པར་བྱ་བ་ཡིན་གྱི་གཞན་དུ་མ་ཡིན་ཏེ། སྟོང་པ་ཉིད་ཀྱི་དོན་ལོག་པར་བཟུང་ནས། ལས་འབྲས་ལ་སྐུར་བ་འདེབས་པ་དང། སྟོང་པ་ཉིད་སྤངས་ན་ངན་འགྲོར་འགྲོ་བའི་ཉེས་དམིགས་
གསུངས་པའི་ཕྱིར་ཏེ། འདི་ཉིད་ལས་ཀྱང་སྤོང་བས་མ་རུང་བདག་ཉིད་ཅན། །མནར་མེད་པར་ནི་སྤྱིའུ་ཚུགས་འགྲོ། ཞེས་འཆད་པར་འགྱུར་རོ། །གལ་ཏེ་སྟོང་པ་ཉིད་སྟོན་དགོས་པ་བྱུང་ན་ཡང། ལས་འབྲས་ཀྱི་ངེས་པ་ལ་ཅུང་ཟད་ཀྱང་མི་གནོད་པའི་གོ་བ་
བསྐྱེད་ལ་བཤད་པར་བྱ་ཞེས་གསུངས་སོ། །གཉིས་པ་ནི། དེ་ལ་མངོན་མཐོ་ནི་བདེ་བ་སྟེ། །ལྷ་དང་མིའི་རྒྱུད་ཀྱིས་བསྡུས་པའི་བདེ་བ་དང། བཏང་སྙོམས་ཅི་རིགས་པ་ཡིན་ལ། ངེས་པར་ལེགས་པ་ནི་བདག་མེད་རྟོགས་པའི་ཤེས་རབ་ཀྱིས་སྡུག་ཀུན་སྤངས་
པའི་བྲལ་བ་ཐར་པར་འདོད་དོ། །སླར་མི་ལྡེག་པའི་ཆོས་ཅན་གྱི་བྲལ་བ་ཡིན་པས། ངེས་པར་ལེགས་པ་ཞེས་བྱའོ། །འབྲས་བུ་གཉིས་པོ་དེའི་སྒྲུབ་པ་མདོར་བསྡུ་ན་ལས་འབྲས་དང། བདེན་པ་དང་དཀོན་མཆོག་སོགས་ལ་དད་པ་དང་སྟོང་པ་ཉིད་རྟོགས་པའི་

[006A]༄༅། །ཤེས་རབ་བོ། །མདོར་ན་ཞེས་པ་ནི་རྒྱུའི་གཙོ་བོ་བསྡུས་པ་ཡིན་ལ། མདོར་བསྡུ་བ་སྔ་མ་ནི། འབྲས་བུའི་གྲངས་ངེས་སོ། །གསུམ་པ་ནི། དད་པ་སྔོན་འགྲོ་མ་ལྟར་བསྐྱེད་པ་སྟེ། ཞེས་དང། དད་པའི་རྩ་བ་རབ་བརྟན་བྱ། །ཞེས་གསུངས་པ་ལྟར། དད་པ་ཆོས་ཀུན་
གྱི་རྩ་བ་ཡིན་པས། དད་པ་ཅན་ཡིན་པ་ཉིད་ཀྱི་ཕྱིར། མངོན་མཐོའི་རྒྱུའི་ཆོས་དགེ་བཅུ་ལ་སོགས་པ་སྒྲུད་པ་ལ་བརྟེན་པར་བྱེད་ལ། སྟོང་ཉིད་ཟབ་མོ་རྟོགས་རུང་གི་ཤེས་རབ་དང་ལྡན་པའི་ཕྱིར། གནས་ལུགས་ཀྱི་དོན་ཡང་དག་པར་རིག་པར་བྱེད་དོ། །དེ་གཉིས་གཙོ་བོ་གང་ཡིན་ཞེ་ན། འདི་གཉིས་གཙོ་
བོ་སྟོང་ཉིད་རྟགས་པའི་ཤེས་རབ་སྟེ་དེས་སྲིད་པ་ལས་དངོས་སུ་གྲོལ་བར་བྱེད་པའི་ཕྱིར་རོ། །ཤེས་རབ་འདི་ཡི་སྔོན་འགྲོ་ལས་འབྲས་ལ་ཡིད་ཆེས་པ་སོགས་ཀྱི་དད་པ་ཡིན་ཏེ། དེ་སྔོན་དུ་མ་སོང་བར་ཤེས་རབ་ཀྱིས་ཉོན་མོངས་འཇོམས་ནུས་པ་མི་སྲིད་པའི་ཕྱིར་རོ། །བཞི་པ་ནི། ཆོས་ཀྱི་སྣོད་དུ་
རུང་བའི་དད་པ་ཅན་ཡང་གང་ཞིག་ཡིན་ལ་ཤེས་རབ་ཅན་ཡང་གང་ཞིག་ཡིན་ཞེ་ན། ཤ་ལ་ཆགས་པས་སྲོག་གཅོད་པ་སོགས་ལ་འཇུག་ཅིང་ཆོས་འདོར་པ་ནི་ཆགས་པ་དང། འདུན་པས་ཆོས་ལས་འདའ་བ་དང། ཀུན་ནས་མནར་སེམས་སོགས་ཀྱིས་སྲོག་གཅོད་པ་ལྟ་བུ་ནི་ཞེ་
སྡང་གི་ཆོས་ལས་འདོད་པ་དང། རྒྱལ་པོའི་ཆད་པ་ལ་སོགས་ཀྱི་འཇིགས་པས་ཆོས་ལས་འདའ་བ་དང། ཕ་མ་ལ་སོགས་ཀྱི་ཆེད་དུ་སྲོག་གཅོད་པ་སོགས་ཉེས་མེད་དུ་བཟུང་ནས་ཆོས་འདོར་བ་འདི་རྨོངས་པས་ཆོས་ལས་འདའ་བ་ཡིན་ལ། འགྲོ་བ་བཞིའི་སྒོ་
ནས་ཆོས་ལས་འདའ་བ་ལས་ལྡོག་ནས་གདུལ་བྱ་གང་ཞིག་འདུན་པ་དང་ཞེ་སྡང་དང་འཇིགས་པ་དང་རྨོངས་པས་ཆོས་ལས་མི་འདའ་ཞིང་ལས་འབྲས་སོགས་ལ་ཡིད་ཆེས་པ་དེ་ནི་དད་པ་ཅན་ཞེས་བྱ་ལ། དེ་ཉིད་ཐར་པར་དགྲི་རུང་བས་ངེས་པར་ལེགས་པའི་སྣོད་

[006B] མི་དགེ་བ་དང་ལུང་དུ་མ་བསྟན་པ་སྤངས་ནས་དགེ་བ་བྱེད་ལ་དེ་ཡང་བླ་ན་མེད་པའི་བྱང་ཆུབ་ཏུ་ཡོངས་སུ་
བསྔོས་ནས་སེམས་ཅན་གྱི་དོན་སྒྲུབ་པ་ནི། བདག་དང་གཞན་ལ་ཕན་པ་ཡིན་ལ་དེ་ཤེས་ནས་བླང་དོར་ཚུལ་བཞིན་དུ་རྟག་ཏུ་བྱེད་པ་དེ་མཁས་པ་ཤེས་རབ་ཅན་ཞེས་བྱའི་བླང་དོར་ལ་ལོག་པར་ཞུགས་པའི་གནས་ལྔ་རིག་པ་ཡང་སྐབས་འདིར་མཁས་
པ་ཞེས་མི་བྱའོ། །དོན་བསྡུས་ན་སྐྱེས་བུ་གསུམ་གྱི་ལམ་གྱི་རིམ་པ་ལེགས་པར་ཤེས་ནས་ཚུལ་བཞིན་དུ་ཉམས་སུ་ལེན་པ་ནི་དད་པ་ཅན་དང་ཤེས་རབ་ཅན་ཞེས་བྱའོ། །གཉིས་པ་བཤད་པ་དངོས་ལ་གཉིས། མངོན་མཐོ་རྒྱུ་འབྲས་བཤད་པ་དང། ངེས་
ལེགས་རྒྱུ་འབྲས་བཤད་པའོ། །དང་པོ་ལ་གཉིས། རྒྱས་པར་བཤད་པ་དང། དོན་བསྡུ་བའོ། །དང་པོ་ལ་གསུམ། མངོན་མཐོའི་ཆོས་བཤད་པ་དང། ཇི་ལྟར་ཉམས་སུ་བླང་བའི་ཚུལ་དང། ཉམས་སུ་བླངས་པའི་འབྲས་བུའོ། །དང་པོ་ལ་བཞི། མངོན་
མཐོའི་ཆོས་བཅུ་དྲུག་བཤད་པ་དང། ཆོས་འདི་པ་ལས་གཞན་ལ་དེ་དག་མེད་པར་བསྟན་པ་དང། ཆོས་དེ་དག་ལ་ལོག་པར་ཞུགས་པའི་འབྲས་བུ་དང། དགེ་མི་དགེའི་རྒྱུ་འབྲས་སོ་སོར་བཤད་པའོ། །དང་པོ་ལ་གསུམ་གང་ལས་ལྡོག་པའི་ཆོས་བཅུ་
གསུམ་དང། འཇུག་པའི་ཆོས་གསུམ་དང་དོན་བསྡུ་བའོ། །དང་པོ་ལ་གཉིས། མི་དགེ་བཅུ་ལས་ལྡོག་པ་དང། ཁ་ན་མ་ཐོ་བ་གཞན་ལས་ལྡོག་པའོ། །དང་པོ་ནི། སྲོག་ཆགས་མི་གསོད་པ་དང། གཞན་གྱིས་བཟུང་བའི་རྫས་རྐུ་བ་སྤོང་བ་དང། གཞན་

[007A]༄༅། །གྱི་ཆུང་མ་སྤོང་བ་དང། གསུམ་ནི་ལུས་ཀྱི་ལས་མི་དགེ་བ་ལས་ལྡོག་པ་ཡིན་ལ། ལོག་པ་མི་བདེན་པ་འདུ་ཤེས་བསྒྱུར་ནས་སྨྲ་བ་དང། དབྱེན་གྱིས་གཞན་འབྱེད་པའི་ཚིག་སྨྲ་བ་ཕྲ་མོ་དང། གཞན་གྱི་ཞེ་གཅོད་པའི་ཚིག་
བརླང་པོ་སྨྲ་བ་ཚིག་རྩུབ་པ་ཉིད་དང། མ་འབྲེལ་བ་བྱུང་རྒྱལ་དུ་སྨྲ་བའི་ངག་ཀྱལ་བ་ཡང་དག་པར་བསྡོམ་པ་ནི་ངག་གི་ལས་ལམ་མི་དགེ་བ་ལས་ལྡོག་པ་ཡིན་ལ། གཞན་གྱི་རྙེད་པ་བདག་གིས་ཐོབ་ན་ཅི་མ་རུང་སྙམ་པའི་ཆགས་པ་དང་གཞན་ལ་
ཀུན་ནས་མནར་སེམས་པའི་གནོད་སེམས་དང། ལས་འབྲས་ལ་སྐུར་བ་འདེབས་པའི་མེད་པ་ཡིད་ཀྱི་ལྟ་བ་ཡིད་ཀྱི་མི་དགེ་བ་གསུམ་དང་བཅས་པ་ཡོངས་སུ་སྤོང་བའི་ལས་ལམ་འདི་དག་ལས་ལམ་དཀར་པོ་བཅུ་སྟེ། ལྡོག་པ་དག་ནི་ནག་པོ་ཡིན་
ནོ། །འདི་དག་ནི་གཞི་དང་བསམ་པ་དང་སྦྱོར་བ་དང་མཐར་ཐུག་སོགས་ཀྱི་རྣམ་གཞག་དང། དགེ་བའི་ལས་ལམ་བཅུ་ཉམས་སུ་ལེན་པའི་ཚུལ་རྒྱས་པར་ནི། རྗེ་རིན་པོ་ཆེ་བློ་བཟང་གྲགས་པའི་དཔལ་བཟང་པོའི་ཞལ་སྔ་ནས་མཛད་པའི་ཕ་རོལ་
ཏུ་ཕྱིན་པའི་ཐེག་པའི་ལམ་གྱི་རིམ་པ་ལས་ཤེས་པར་བྱའོ། །གཉིས་པ་ནི། ཅི་ཆོས་དེ་ཁོ་ནར་ཟད་དམ་ཞེ་ན། ལུས་སེམས་རང་དབང་མེད་པར་བྱེད་པའི་ཆང་མི་འཐུང་བ་དང། ཁྱིམ་པ་རྣམས་ཀྱི་བྲེ་དང་སྲང་ལ་སོགས་པའི་བྱ་བ་ལ་གཡོ་བྱད་སྤངས་
བ་དང། རབ་ཏུ་བྱུང་བའི་ལོག་འཚོ་ལྔ་སྤངས་པའི་འཚེ་བ་བཟང་པོ་དང། ལུས་ངག་གི་མཐོ་འཚམས་པ་སོགས་ནི་རྣམ་པར་འཚེ་བ་ཡིན་ལ། དབྱུག་པ་བརྡེག་པ་སོགས་སྤངས་པའི་རྣམ་པར་མི་འཚེ་བ་དང། གསུམ་ཡང་གང་ལས་ལྡོག་པའི་ཆོས་སོ། །ལོག་

[007B] ཚུལ་འཆོས་ནི་རྙེད་པ་དོན་དུ་གཉེར་བས་ཀུན་ནས་བསླངས་ནས་གཞན་གྱིས་བདག་ལ་བསྙེན་བསྐུར་བྱས་ན་ཅི་མ་རུང། བདག་གི་དེ་དག་བསྒྲུབ་པར་བྱའོ་སྙམ་ནས་སྤྱོད་ཚུལ་ལེགས་པར་འཆོས་པའོ། །ཁ་བསག་ནི། བསམ་པ་དེ་ལྟ་བུས་ཀུན་
ནས་བསླངས་ནས་བ་བོ། ཐག་རིང་པོ་ནས་ཁྱོད་ཀྱི་ཐད་དུ་འོངས་སོ་ཁོ་བོ་འདིར་གནས་པ་ཡར་ཁྱོད་ཀྱིས་དོན་ཡིན་ནོ། །ཁྱེད་ཅི་ངའི་ཕ་དང་འདྲ་བས་ང་ལ་སྦྱིན་པར་བྱ་ལ། ངེད་ཀྱིས་ཀྱང་ཁྱེད་ལ་སྦྱིན་ནོ་ཞེས་ངོར་བསྟོད་པའི་ཀུན་ཏུ་སྨྲ་བའོ། །གཞོགས་སློངས་ནི། གཞན་
གྱི་ལས་འདི་ལྟ་བུ་བྱས་ནས་རྙེད་པ་དེ་ཐོབ་ན་ཅི་མ་རུང་སྙམ་པས། དེའི་དོན་དུ་ལས་བྱེད་ཅིང། ཁྱེད་ཀྱི་ལྷུང་བཟེད་འདི་ནི་མཛེས་སོ། །ཁོ་བོས་ཀྱང་འདི་ལྟ་བུ་རྙེད་ན་གཙང་བར་བྱ་ན། སྦྱིན་པ་པོའང་རྙེད་པར་དཀའ་འོ་ཞེས་རྫས་ལ་རྐམ་པ་ལས་སྨྲ་བའོ། །ཐོབ་ཀྱིས་
འཇལ་བ་ནི་རྙེད་པ་ལ་སྲེད་པའི་བསམ་པས་གཞན་ལ་འདི་སྐད་ཅེས་ཁྱེད་ཀྱི་ཕ་དང་མ་ལ་སོགས་པ་ལ་ཡང་སྦྱིན་པར་བྱ་བ་སུ་ཞིག་ལ་སྦྱིན་པར་བྱ་བ་ཡིན། ཁྱེད་ཀྱི་ཁྱིམ་དུ་དགྲ་བཅོམ་བཞུགས་ཤིང། ལྷན་ཅིག་གཏམ་སྨྲ་བར་འགྱུར་བ་ནི་ཁྱེད་རྙེད་པ་དང་ལྡན་
ནོ་ཞེས་སྨྲ། ཕ་རོལ་པོས་འདི་ནི་དགྲ་བཅོམ་པ་ཡིན་ནོ་སྙམ་དུ་སེམས་ན་ཅི་མ་རུང་སྙམ་པས་སྨྲ་བའོ། །རྙེད་པས་རྙེད་པ་འཚོལ་བ་ནི། བདག་ལ་རྒྱལ་པོ་སོགས་ཁ་ཅིག་གིས་ལྷུང་བཟེད་བྱིན་པ་མ་བླངས་སོ་འདི་ནི་བདག་ལ་རྒྱལ་པོ་ཆེ་གེ་ཞིག་གིས་
བྱིན་པའོ་ཞེས་སྨྲ་ཞིང། འདི་ནི་སྦྱིན་པར་བྱ་བའི་ཡུལ་ཁྱད་འཕགས་པའོ་སྙམ་དུ་སེམས་ན་ཅི་མ་རུང་སྙམ་པས་སྨྲ་བའོ། །གཉིས་པ་ནི། སྦྱིན་པར་བྱ་བའི་ཡུལ་རྣམས་ལ་རང་གི་ལག་གིས་འབུལ་བ་ལ་སོགས་པའི་གུས་སྦྱིན་དང། མཁན་པོ་དང། ཡོན་ཏན་

[008A]༄༅། །གྱིས་ལྷག་པ་གཞན་ཡང་མཆོད་པ་ནི། མཆོད་འོས་མཆོད་པ་དང། བྱམས་པས་མཚོན་པའི་ཚད་མེད་པ་བཞི་སྟེ། འཇུག་པའི་ཆོས་སོ། །གུས་སྦྱིན་ལ་ཡང་ཆོས་དང་ཟང་ཟིང་དང་མི་འཇིགས་པའི་སྦྱིན་པ་རྣམས་སོ། །གསུམ་པ་
ནི། མདོར་ན་མངོན་མཐོའི་རྒྱུའི་ཆོས་ནི་བཅུ་དྲུག་པོ་དེ་ཡིན་ནོ། །གཉིས་པ་ལ་གསུམ། ལམ་གོལ་བར་ཞུགས་པས་རང་གཞན་ལ་གནོད་པ་དང། གོལ་བར་འགྲོ་བའི་གང་ཟག་དང། གོལ་བར་ཞུགས་པའི་ཉེས་དམིགས་སོ། །དང་པོ་ནི། དཀའ་ཐུབ་ཀྱིས་
ལུས་གདུང་བ་ལ་སོགས་པ་ཡང་ལམ་དུ་འདོད་པ་མིན་ནམ་ཞེ་ན། ཟས་གཅོད་པ་དང། མེ་ལྔ་བསྟེན་པ་ལ་སོགས་པ་ལུས་གདུང་བར་བྱེད་པ་འབའ་ཞིག་ལས་ཐར་པ་མི་ཐོབ་པར་མ་ཟད། མངོན་མཐོ་སྟེར་བའི་ཆོས་ཀྱང་མེད་དེ། འདི་ལྟར་དེ་ཡིས་ནི་གཞན་
ལ་གནོད་པ་སྤོང་བ་མེད་ཅིང་གཞན་ལ་ཕན་འདོགས་པ་ཡང་ཡོད་པ་མ་ཡིན་ལ་རང་ཉིད་ངན་འགྲོའི་རྒྱུ་ལ་ཞུགས་པའི་ཕྱིར་རོ། །གཉིས་པ་ནི། སྦྱིན་པ་དང་ཚུལ་ཁྲིམས་དང། བཟོད་པ་ཆེས་གསལ་བ་སྦྱིན་པ་གསུམ་དང། སྤོང་བ་བདུན་གྱི་མཚན་ཉིད་ཀྱི་ཚུལ་
ཁྲིམས་དང། བཟོད་པ་གསུམ་ལ་སོགས་པ་དམ་པའི་ཆོས་ཀྱི་ལམ་པོ་ཆེ་ལ་གང་མ་གུས་ཤིང་ལུས་གདུང་བ་ནི་དུད་འགྲོ་ངམ་གྲོག་ལ་སོགས་པའི་ལམ་ངན་པ་ནས་འགྲོ་བ་དེའི་རྗེས་སུ་དུད་འགྲོ་གཞན་རྣམས་ཀྱང་འགྲོ་བ་ལྟར། གནག་གི་ལམ་ལྟ་བུའི་
ལམ་གོལ་བདག་ནས་འགྲོ་བ་དེ་རང་དང་དེའི་རྗེས་འཇུག་གཞན་རྣམས་ཀྱང་བསླུས་པར་འགྱུར་བའོ། །འདིར་ཆོས་གསུམ་བསྟན་པ་ནི། གོང་གི་ཆོས་བཅུ་དྲུག་ཀུན་བསྡུས་པ་ཡིན་ནོ། །གསུམ་པ་ནི། མུ་སྟེགས་ཅན་ཆོས་ཀྱི་ལམ་ལམ་གུས་ཤིང་

[008B] འབྲོག་དགོན་པ་རྩྭ་དང་ཤིང་ལ་སོགས་པའི་ནགས་ལྟུག་པོ་ཆེས་རྒྱུ་བར་དཀའ་བ་རྣམས་སུ་དུད་འགྲོ་ལམ་གོལ་བར་འཇུག་པ་ལྟར། འཁོར་བའི་འབྲོག་དགན་པ་ནི་དམྱལ་བ་ལ་སོགས་པའི་སྡུག་བསྔལ་མི་བཟད་པ་མཐའ་ཡས་
པས་གང་ཞིང། འཇིག་པའི་ཚོགས་ལ་ལྟ་བ་ལ་སོགས་པའི་ལྟ་བ་ངན་པའི་ཐིབས་པོར་ལྷུང་བ་ལམ་དམ་པ་ལ་སེམས་པ་དང་བྲལ་བའི་སྐྱེ་བའི་ཤིང་ཅན་དུ་འདོད་ཆགས་ལ་སོགས་པའི་ཉོན་མོངས་པ་སྤྲུལ་གདུག་པས་འཁྱུད་པའི་ལུས་གདུང་བར་བྱེད་པ་
སོགས་ནི་འཁོར་བར་ཤིན་ཏུ་ཡུན་རིང་པོར་འགྱུར་པས་བདག་ལེགས་སུ་འདོད་པ་རྣམས་ཀྱིས་དམ་པའི་བ་ཤེས་ལ་བརྟེན་ནས་ལམ་རྣལ་མར་མིང་བཏགས་པ་ཕྱིན་ཅི་ལོག་གི་ལམ་ལ་མ་ཞེན་པ་ཆེས་ཆེར་བྱའོ། །གསུམ་པ་ལ་གསུམ། མི་དགེ་བའི་རྒྱུ་
མཐུན་གྱི་འབྲས་བུ་ཚེ་ཐུང་བ་སོགས་སུ་འགྱུར་བ་དང་རྣམ་སྨིན་གྱི་འབྲས་བུ་ངན་འགྲོར་འགྲོ་བ་དང། དགེ་བའི་ལས་ཀྱི་འབྲས་བུ་དེ་ལས་ལྡོག་སྟེ་འབྱུང་བའོ། །དང་པོ་ནི། གསོད་པ་ཡིས་ནི་སྐྱེ་བ་གཞན་ལ་རྒྱུ་མཐུན་གྱི་འབྲས་བུ་ཚེ་ཐུང་བར་འགྱུར་ལ་
མཚོན་ལ་སོགས་པས་གཞན་ལ་རྣམ་པར་འཚེ་བས་ཕྱི་མའི་ལུས་ལ་གནོད་པ་མང་བ་དང། རྐུ་བ་ཡིས་ནི་ལོངས་སྤྱོད་འཕྲོངས་ཤིང་མི་བརྟན་པ་དད་གཞན་དང་ཐུན་མོང་བར་འགྱུར་བ་སོགས་སོ། །བྱི་པོ་བྱེད་པས་ཆུང་མ་རང་གིས་དབང་བྱར་མེད་
པའི་དགྲ་དང་བཅས་པ་དང། རྫུན་དུ་སྨྲ་བས་སྐུར་བ་འདེབས་པ་མང་བ་སྟེ། ཕྲ་མ་ཡིས་ནི་རང་གི་མཛའ་བ་ཤེས་དད་འབྱེད་པ་དང། ཚིག་རྩུབ་པོ་ཉིད་ཀྱིས་སྒྲ་མི་སྙན་པ་ཐོས་པ་དང། བྱུང་རྒྱལ་དུ་སྨྲ་བའི་མ་འབྲེལ་བ་ཡིས་རང་གི་ཚིག་མི་བཙུན་

[009A]༄༅། །ཞིང། ཚིག་ཚད་མར་བཟུང་བར་མི་འོས་ལ་མ་ངེས་པའི་སྤོབས་པ་ཅན་དུ་འགྱུར་བ་དང། བརྣབ་སེམས་ཀྱིམ་འདོད་བྱའི་དངོས་པོ་ཡིད་ལ་རེ་བ་འཇོམས་ཤིང་མི་ཐོབ་པ་དང། གནོད་སེམས་ཀྱིས་འཇིགས་པ་སྦྱིན་པར་མདོ་
ལས་བཤད་དོ། །ལོག་པར་ལྟ་བས་ཕྱི་མ་ལ་ལྟ་བ་ངན་པ་ཉིད་དང་གཡོ་སྒྱུ་མང་བ་སོགས་སུ་འགྱུར་རོ། །བླ་མ་རྣམས་ཀྱིས་མྱོང་བ་རྒྱུ་མཐུན་དང། བྱེད་པ་རྒྱུ་མཐུན་གཉིས་སུ་བྱས་ནས་ཚེ་ཐུང་བ་སོགས་སྔ་མ་དང། གསོད་འདོད་མང་བ་སོགས་ཕྱི་མར་
བྱས་སོ། །བདག་པོའི་འབྲས་བུ་ཕྱི་རོལ་ཡུལ་ལ་སྨིན་པ་སོགས་རྒྱས་པར་ནི་ཕ་རོལ་ཏུ་ཕྱིན་པའི་ལམ་གྱི་རིམ་པ་ལས་ཤེས་པར་བྱའོ། །ཆང་འཐུང་བ་ཡིས་ནི་བློ་འཁྲུལ་པ་ཤེས་པ་རང་བཞིན་དུ་མི་གནས་པར་འགྱུར་བ་སྟེ། གུས་པར་མི་སྦྱིན་ཞིང། སྦྱིན་
པ་མི་གཏོང་ལ། མ་བྱིན་པ་ལེན་པས་དབུལ་བ་ཉིད་དོ། །སྦྱིན་པ་མ་བཏང་པའི་འབྲས་བུ་སྟོན་པ་ཡིན་གྱི། མ་བྱིན་པར་ལེན་པའི་འབྲས་བུ་ནི་བཤད་ཟིན་ནོ། །ལོག་པར་འཚོ་བས་བསླུས་པ་ཐོབ་པར་འགྱུར་བ་སྟེ། ཁེངས་པ་ཡིས་ནི་རིགས་ངན་ཉིད་དང། གཞན་གྱི་ཕུན་
སུམ་ཚོགས་པ་ལ་སེམས་ཁོང་ནས་འཁྲུག་པའི་ཕྲག་དོག་གིས་ནི་གཟི་བརྗེད་ཆུང་བ་ཉིད་དང། ཁྲོ་བས་མདོག་མི་སྡུག་པ་ལ་སོགས་པའི་ཁ་དོག་ངན་པ་ཉིད་ཐོབ་པར་འགྱུར་ཞིང། ཁྲོ་བས་བླང་དོར་གྱི་གནས་ཤེས་པའི་མཁས་པ་ལ་མ་འདྲིས་པས་
ནི་བླུན་པ་ཉིད་ཐོབ་པར་འགྱུར་ཏེ། བླང་དོར་གྱི་གནས་མི་ཤེས་པའི་རྨོངས་པ་ཉིད་དུ་འགྱུར་བས་སོ། །གཉིས་པ་ནི། མི་དགེ་བ་དེ་རྣམས་ཀྱི་འབྲས་བུ་རྒྱུ་མཐུན་པ་ཙམ་དུ་ཟད་དམ་ཞེ་ན། མ་ཡིན་ཏེ། མི་དགེ་བའི་ལས་ལམ་འདི་ཀུན་གྱིས་དང་པོར་མི་

[009B] རྣམ་སྨིན་གྱི་འབྲས་བུ་དམྱལ་བ་དང། དུད་འགྲོ་དང། ཡི་དྭགས་ཀྱིས་བསྡུས་པའི་ངན་འགྲོའོ། །མདོ་སྡེ་ས་བཅུ་པ་ལས། ཆེན་པས། དམྱལ་བ་དང། འབྲིང་གིས་དུད་འགྲོ་དང། ཆུང་ངུས་ཡི་དྭགས་སུ་སྨིན་པར་བཤད་པ་ནི། དུད་འགྲོ་
ལས་ཡི་དྭགས་ཤེས་པ་གསལ་བས་ཐར་སླ་བ་ལ་དགོངས་པར་བཞེད་དོ། །གསུམ་པ་ནི། མི་དགེ་བ་ཞེས་བྱ་བ་དེ་དག་གི་རྣམ་སྨིན་སྔར་བསྒྲགས་པ་གང་ཡིན་པ་ང་ལས་གཞན་དུ། དགེ་བའི་ལས་ལམ་དག་ནི་ཐམས་ཅད་ལ་རྣམ་སྨིན་གྱི་འབྲས་
བུ་དེ་ནི་བཟློག་སྟེ། འབྱུང་ལ། རྒྱུ་མཐུན་དང་བདག་པའི་འབྲས་བུ་ཡང་དེ་ལས་ལྡོག་སྟེ་འབྱུང་བར་ཤེས་པར་བྱའོ། །མདོར་ན་ལས་ངེས་པ་དང། འཕེལ་ཆེ་བ་དང། མ་བྱས་པ་དང་མི་འཕྲད་པ་དང། བྱས་པ་ཆུད་མི་ཟ་བ་བཞིར་བསྡུས་ནས་འདི་དག་གི་
དོན་བསམ་པར་བྱའོ། །བཞི་པ་ནི། འདོད་ཆགས་དང་ཞེ་སྡང་དང། གཏི་མུག་དེས་བསྐྱེད་པའི་ལུས་ངག་གི་ལས་ནི་མི་དགེ་བའོ་དང་གི་སྒྲ་ཕྱི་མས་དུག་གསུམ་ངོ་བོ་ཉིད་ཀྱིས་མི་དགེ་བར་འགྱུར་བར་མ་ཟད། དེས་བསྐྱེད་པའི་ལས་ཀྱང་མི་དགེ་བར་འགྱུར་
བས་སྡུད་པའོ། །མ་ཆགས་པ་དང་ཞེ་སྡང་མེད་པ་དང་གཏི་མུག་མེད་པའི་དགེ་བའི་རྩ་བ་ངོ་བོ་ཉིད་ཀྱིས་དགེ་བར་འགྱུར་བར་མ་ཟད། དེས་བསྐྱེད་པའི་ལུས་ངག་གི་ལས་དེ་ཡང་དགེ་བ་ཡིན་པར་ཤེས་པར་བྱའོ། །ལས་མི་དགེ་བ་ལས་ནི་བདེ་འགྲོ་དང་ངན་འགྲོའི་སྡུག་
བསྔལ་ཀུན། བྱུང་ལ་དེ་བཞིན་དུ་རྣམ་སྨིན་གྱི་འབྲས་བུ་ངན་འགྲོ་ཐམས་ཅད་དོ། །དགེ་བའི་ལས་ལས་རྣམ་སྨིན་གྱི་འབྲས་བུ་བདེ་འོག་ཐམས་ཅད་དང། འཛམ་བུ་གླིང་ལ་སོགས་པའི་བྱེ་བྲག་གམ་ཡང་དང་ཡང་དུ་སྐྱེ་བའི་བྱེ་བྲག་གིས་སྐྱེ་བ་ཀུན་ཏུ་བདེ་བ་དག་འབྱུང་

[010A]༄༅། །བས་ལས་འབྲས་ལེགས་པར་བསམས་ལ་ངན་འགྲོའི་རྒྱུ་འགག་པ་དང། བདེ་འགྲོའི་རྒྱུ་སྒྲུབ་པ་ལ་འབད་པར་བྱའོ། །གཉིས་པ་ཇི་ལྟར་ཉམས་སུ་བླང་བའི་ཚུལ་ནི། ད་ལྟར་ལས་འབྲས་བསམས་ནས། ཡིད་དང་ལུས་དང་ངག་གི་ནི་མི་དགེ་
བ་ཀུན་ལས་ལྡོག་པར་བྱ་ཞིང། དགེ་བ་ལ་རྟག་ཏུ་འཇུག་པར་བྱའོ། །སྔར་བཤད་པའི་འཇུག་ལྡོག་གི་ཆོས་བཅུ་དྲུག་ཤེས་ནས་ལྡོག་པར་བྱ་བའི་ཆོས་རྣམས་ཀྱི་ཀུན་སློང་ཙམ་ནས་བསྡོམ་པ་འདི་ནི་སྒོ་གསུམ་གྱི་ཆོས་རྣམ་པ་གསུམ་དུ་བཤད་དོ། །གསུམ་པ་
ཉམས་སུ་བླངས་པའི་འབྲས་བུ་ནི། སྔར་བཤད་པའི་ཆོས་འདིས་དམྱལ་བ་དང་ཡི་དྭགས་དང་དུད་འགྲོ་དག་ལས་རྣམ་པར་གྲོལ་ཞིང་འདོད་པའི་ལྷ་དང་མིའི་ནང་དག་ཏུ་ཚོར་བ་སིམ་པའི་རྣམ་པ་ཅན་གྱི་བདེ་བའི་དཔལ་ཕུན་སུམ་ཚོགས་པ་དང། མིའི་ནང་དུ་འཁོར་
བསྒྱུར་ལ་སོགས་པའི་རྒྱལ་རིགས་རྒྱས་པ་འཐོབ་པར་འགྱུར་ལ། དེར་མ་ཟད་རྒྱུ་སྙོམས་འཇུག་གི་བསམ་གཏན་བཞི་དང། ཚད་མེད་བཞི་དང། གཟུགས་མེད་བཞི་སྒོམས་པས་ནི་ཚངས་པ་ལ་སོགས་པའི་བདེ་བ་མྱོང་བར་བྱེད་དོ། །ཡང་ན་བསམ་གཏན་
སོགས་ཆོས་བཅུ་དྲུག་སྒོམས་པའི་འབྲས་བུའི་ངོ་བོར་བཤད་དོ། །གཉིས་པ་དོན་བསྡུ་བ་ནི། དེ་ལྟར་སྔར་བཤད་པའི་ལྡོག་པར་བྱ་བའི་ཆོས་བཅུ་གསུམ་ལས་ལོག་ཅིང། འཇུག་པར་བྱ་བའི་ཆོས་གསུམ་ལ་ཞུགས་པའི་མངོན་མཐོའི་རྒྱུ་ཆོས་བཅུ་དྲུག་
པོ་འདི་དང་དེའི་འབྲས་བུ་མདོར་བསྡུས་ནས་བཤད་པའོ། །གཉིས་པ་ངེས་ལེགས་རྒྱུ་འབྲས་བཤད་པ་ལ་གཉིས། མདོ་ལས་ཇི་ལྟར་གསུངས་པའི་ཚུལ་དང། དེ་ལ་རྒྱལ་པོས་ཀྱང་བསླབ་པར་གདམས་པའོ། །དང་པོ་ལ་གསུམ། རྒྱལ་བས་གསུངས་

[010B] དེའི་དོན་རྒྱས་པར་བཤད་པ་དང། དོན་བསྡུ་བའོ། །དང་པོ་ལ་གསུམ། ཇི་ལྟ་བུ་གསུངས་པ་དང། མཁས་རྨོངས་ཟབ་མོའི་དོན་ལ་སྐྲག་པ་སྐྱེད་མི་སྐྱེད་ཀྱི་ཁྱད་པར་དང། སྐྲག་པ་དེ་ཡང་བདག་འཛིན་ལས་བྱུང་བར་སྟོན་པས་གསུངས་
པའོ། །དང་པོ་ནི། ངེས་པར་ལེགས་པའི་ཆོས་བདག་མེད་རྟོགས་པའི་ཤེས་རབ་ཀྱི་དམིགས་པ་གང་ཟག་དང་ཆོས་ཀྱི་བདག་མེད་པ་དག་ཀྱང་ཐ་མལ་སྐྱེ་བོ་གཞན་དང་ཐ་སྙད་པའི་ཤེས་པས་རྟོགས་པར་དཀའ་བས་ཕྲ་ཞིང། གཞན་གྱིས་གཏིང་དཔག་པར་དཀའ་བས་
ཟབ་པར་མཁས་པ་དག་ལ་སྣང་བ་དང། བྱིས་པ་ཐོས་པ་དང་མི་ལྡན་པ་ལ་སྐྲག་པ་བྱེད་པར་རྒྱལ་བས་གསུངས་པ་རྟེན་འབྲེལ་ཟབ་མོའི་དེ་ཁོ་ན་ཉིད་ནི། གང་ཞིག་རྟོགས་ན་ཐར་པ་ཐོབ་པར་བྱེད་པ་ལ་ངེས་ལེགས་ཀྱི་ཆོས་སོ། །གཉིས་པ་ནི། སྟོང་པ་ཉིད་ཀྱི་དོན་
ལ་བྱིས་པ་སྐྲག་པ་དང། མཁས་པ་མི་སྐྲག་པའི་ཚུལ་ཇི་ལྟ་བུ་ཞེ་ན། སྟོང་པ་ཉིད་ཀྱི་དོན་བསྟན་པ་ན། བྱིས་པ་མི་མཁས་པ་ཁ་ཅིག་དེ་ལྟ་ན། བདག་ད་ལྟ་ཡོད་པ་མ་ཡིན་པར་འགྱུར་ཞིང། ཕྱིས་སྐྱེ་བ་གཞན་དུ་ཡང་ཡོད་པར་མི་འགྱུར་ལ། བདག་གི་བ་
ཕུང་པོ་ཡོད་པ་མིན་ཞིང། ཕྱིས་ཀྱང་ཡོད་པར་མི་འགྱུར་ཞེས། བདག་དང་བདག་གི་བཅད་དོགས་ནས་བྱིས་པ་དག་ནི་དེ་ལྟར་སྐྲག་ལ། དེ་ཁོ་ན་ཉིད་ལེགས་པར་ཁོང་དུ་ཆུད་པའི་མཁས་པ་ལ་ནི་རང་བཞིན་གྱིས་སྟོང་པ་ཡིན་པ་ཉིད་ཀྱིས་འཁོར་བ་སྤོང་
བ་དང། ཐར་པ་ཐོབ་པ་མཐོང་ངོ་སྙམ་དུ་སྐྲག་པ་ཟད་པར་འགྱུར་རོ། །གསུམ་པ་ནི། ཉེ་བར་ལེན་པའི་ཕུང་པོ་ལྔ་དང། འབྱུང་བ་བཞི་དང་བཅས་པའི་ཆོས་དགུ་ལ་བཏགས་པའི་སྐྱེ་རྒྱུ་སོ་སོ་སྐྱེ་བོ་འདི་ནི་མ་ལུས་པ་ང་དང། ང་ཡིར་འཛིན་པ་ལས་བྱུང་བ་དང་

[011A]༄༅། །ང་ཡིར་འཛིན་པ་དང་ལྡན་པའི་སྐྱེ་རྒུལ་ཕན་པ་མཐའ་གཅིག་ཏུ་གསུངས་པའི་རྒྱལ་བས་སྟོང་པ་ཉིད་ཀྱི་དོན་ལ་སྐྲག་པ་བདག་དང་བདག་གིར་འཛིན་པའི་དབང་གིས་བྱུང་བ་དང། བྱིས་པ་འཁོར་བ་ལས་གྲོལ་བའི་ཆེད་དུ་སྟོང་པ་
ཉིད་གསུངས་སོ། །གཉིས་པ་རྒྱས་བཤད་ལ་གསུམ། ང་དང་ང་ཡིར་འཛིན་པ་རྫུན་པར་བསྒྲུབ་པ་དང། བཅིངས་ཐར་རང་བཞིན་གྱིས་དགག་པ་དང། ཆོས་ཀུན་རྟག་ཆད་ཀྱི་མཐའ་དང་བྲལ་བར་བསྟན་པའོ། །དང་པོ་ལ་བཞི། དངོས་དང། དེ་སྤངས་པས་ཐར་
པ་འཐོབ་པར་བསྟན་པ་དང། དེ་ཉིད་གཟུགས་བརྙན་གྱི་དཔས་བཤད་པ་དང། སྟོང་ཉིད་རྟོགས་པ་ཐར་པའི་རྒྱུར་བསྟན་པའོ། །དང་པོ་ནི། ཐ་སྙད་དུ་ང་དང་ང་ཡི་བ་ཡོད་ཀྱང་དམ་པའི་དོན་དུ་བདག་ཡོད་བདག་གི་ཡོད་ཅེས་པའི་འཛིན་པ་འདི་ནི་ལོག་ཅིང་
འཁྲུལ་པ་དང་རྫུན་པ་ཡིན་ཏེ། གང་གི་ཕྱིར་ན་ང་དང་ང་ཡི་བ་རང་བཞིན་གྱིས་གྲུབ་ན་འཕགས་པའི་མཉམ་གཞག་གིས་གཟིགས་དགོས་པ་ལ་ཡང་དག་པ་ཇི་ལྟ་བ་མངོན་སུམ་དུ་ཡོངས་སུ་ཤེས་པས་དེའི་གཟིགས་པའི་ང་རང་དང་ང་ཡི་བ་གཉིས་མི་
འབྱུང་བའི་ཕྱིར་རོ། །དེ་ཉིད་སྒྲུབ་པ་ནི། ངར་འཛིན་ལས་བྱུང་བའི་ཕུང་པོ་རྣམས་ཆོས་ཅན། རྫུན་པ་ཡིན་ཏེ། ངར་འཛིན་དེ་ནི་དོན་དུ་སྟེ་དོན་དམ་པར་མ་གྲུབ་པའི་རྫུན་པའི་ཕྱིར། ཁྱབ་སྟེ། འབྲས་བུ་གང་གི་ས་བོན་རྫུན་པ་དེའི་འབྲས་བུ་སྐྱེ་བ་བདེན་པ་ག་ལ་ཞིག་
སྟེ་མི་སྲིད་པའི་ཕྱིར་ཏེ། རྒྱུ་རྫུན་པ་ལ་འབྲས་བུ་བདེན་པ་སྐྱེད་པའི་ནུས་པ་མེད་པའི་ཕྱིར་རོ། །གཉིས་པ་ནི། ཕུང་པོ་དེ་ལྟར་མི་བདེན་པར་མཐོང་ནས་ང་དང་ང་ཡི་བ་རང་བཞིན་གྱིས་གྲུབ་པར་འཛིན་པའི་ང་དང་ངར་འཛིན་པ་དག་སྤོང་བར་འགྱུར་ལ་དེ་

[011B] སྡུག་ཀུན་སྤངས་པའི་ཐར་པ་ཐོབ་པར་འགྱུར་རོ། །འདི་དག་གིས་ཀྱང་ཐར་པ་ཐོབ་པ་ལ་གང་ཟག་དང་ཕུང་པོ་བདེན་མེད་དུ་རྟོགས་དགོས་པར་བསྟན་པས། བདག་མེད་གཉིས་ཕྲ་མོ་ཉན་རང་
འཕགས་པས་ཀྱང་རྟོགས་པ་གསལ་བར་བསྟན་ཏོ། །གསུམ་པ་ལ་གཉིས། གང་ཟག་དང་ཕུང་པོ་བདེན་མེད་དུ་རྟོགས་པས་སྡུག་ཀུན་ལྡོག་པའི་རྗེས་འགྲོའི་དཔེ་དོན་དང། ལྡོག་པའི་དཔེ་དོན་ཏོ། །དང་པོ་ནི། ཇི་ལྟར་མེ་ལོང་ལ་བརྟེན་ནས་སུ་དེའི་ངང་དུ་རང་གི་
བཞིན་གྱི་གཟུགས་བརྙན་སྣང་མོད་ཀྱི་གཟུགས་བརྙན་དེ་ནི་ཡང་དག་ཉིད་དུ་ན་སྣང་བ་ལྟར་གྲུབ་པ་ཅུང་ཟད་ཀྱང་ཡོད་པ་མ་ཡིན། །དེ་བཞིན་དུ་ཕུང་པོ་རྣམས་ལ་བརྟེན་ནས་ངར་འཛིན་པ་ནི་དམིགས་པར་འགྱུར་ཡང་རང་གི་བྱད་བཞིན་གྱི་གཟུགས་བརྙན་
རྫུན་པ་བཞིན་དུ་ཡང་དག་ཉིད་དུ་གང་ཟག་དང་ཕུང་པོ་རང་བཞིན་གྱིས་གྲུབ་པ་དེ་འགའ་འང་མེད་དོ། དོན་བསྡུས་ན། མེ་ལོང་གི་ནང་གི་བྱད་བཞིན་གྱི་གཟུགས་བརྙན་བཞིན་གྱི་ཆ་དེ་དང་དེར་སྣང་ཡང་དེ་དང་དེར་གྲུབ་པ་ཅུང་ཟད་ཀྱང་མེད་པ་དེ་བཞིན་དུ་གང་ཟག་དང་ཕུང་པོའི་ཆ་འདི་རང་
བཞིན་གྱིས་གྲུབ་པར་སྣང་ལ། གཞན་མི་སྣང་ཞེས་བྱར་མེད་པར་ཆ་ཐམས་ཅད་ཀྱིས་ཐམས་ཅད་དུ་རང་བཞིན་གྱིས་གྲུབ་པར་སྣང་ཡང་རང་བཞིན་གྱིས་གྲུབ་པའི་ཆ་ཅུང་ཟད་ཀྱང་མེད་པར་གཟུགས་བརྙན་གྱི་དཔེ་ལ་བརྟེན་ནས་ཁོང་དུ་ཆུད་པར་བྱ་བ་ཡིན་ཡང་
གཟུགས་བརྙན་སྣང་བ་ལྟར་མ་གྲུབ་པ་ནི། རྒན་པོ་བརྡ་བྱང་གི་ཐ་སྙད་པའི་མངོན་སུམ་ཚད་མས་ཀྱང་རྟོགས་ནུས་ལ། དེ་རྟོགས་པ་སྔ་མ་ཁ་ཅིག་གིས་རིགས་ཤེས་རགས་པ་ཞིག་ཅུ་འདོད་པ་ནི་མི་འཐད་པར་ཤེས་པར་བྱའོ། །གཉིས་པ་ནི། ཇི་ལྟར་མེ་

[012A]༄༅། །ལོང་ལས་བརྟེན་པར་དེའི་ནང་དུ། རང་གི་བཞིན་གྱི་གཟུགས་བརྙན་མི་སྣང་བ་ལྟར་ཕུང་པོ་རྣམས་ལམ་བརྟེན་པར་ངར་འཛིན་པ་ཡང་དེ་དང་འདྲ་བས་ཕུང་པོ་རང་བཞིན་མེད་པར་རྟོགས་པ་ལ་བརྟེན་ནས་བདག་དང་བདག་གིར་
འཛིན་པ་ལྡོག་པར་ཤེས་པར་བྱའོ། །དཔེ་དོན་དེ་དག་བཤད་པ་ནི། གང་ཟག་དང་ཕུང་པོ་ཆོས་ཅན། རང་བཞིན་གྱིས་གྲུབ་པས་སྟོང་སྟེ། རྟེན་འབྲེལ་ཡིན་པའི་ཕྱིར། དཔེར་ན་གཟུགས་བརྙན་བཞིན་ཞེས་པའི་རྟེན་འབྲེལ་གྱི་གཏན་ཚིགས་བཤད་
པ་ཡིན་ནོ། །བཞི་པ་ནི། འཕགས་པ་ཀུན་དགའ་བོ་ཡིས་ནི་སྔར་བཤད་པ། དེ་ལྟ་བུའི་དོན་སྟོང་པ་ཉིད་མངོན་སུམ་དུ་རྟོགས་པའི་མཐོང་ལམ་ཐོབ་ནས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་གཞན་གྱི་དྲིང་ལ་མི་འཇོག་སྟོན་
པའི་བསྟན་པ་ལས་གཞན་གྱིས་མི་བཀྲི་བ། ཐེ་ཚོམ་ལས་བརྒལ་བ། སོ་མ་ཉི་ལས་བརྒལ་བ། ཐོབ་ནས་བདག་ཉིད་ཀྱིས་དགེ་སློང་རྣམས་ལ་ཡང་དང་ཡང་དུ་བཟླས་ཏེ་སྨྲས་པས། དགེ་སློང་གཞན་གྱིས་ཀྱང་ཐར་པ་ཐོབ་པར་ལུང་ལས་གསུངས་
པས་སྟོང་ཉིད་རྟོགས་པའི་ཤེས་རབ་ནི་ཐར་པའི་ཐབས་བླ་ན་མེད་པའོ། །གཉིས་པ་ལ་བཞི། འཁོར་བར་འཇུག་པའི་རིམ་པ་དང། འཁོར་བ་ལས་ལྡོག་པའི་རིམ་པ་དང། སྟོང་ཉིད་རྟོགས་པའི་ཕན་ཡོན་དང། ཐར་པའི་རང་བཞིན་བཤད་པའོ། །དང་པོ་ལ་
གཉིས། འཁོར་བའི་རྩ་བ་ངོས་བཟུང་བ་དང། དེ་ལ་བརྟེན་ནས་འཁོར་བའི་དཔེའོ། །དང་པོ་ནི། ཇི་སྲིད་ཕུང་པོ་རང་བཞིན་གྱིས་གྲུབ་པར་འཛིན་པ་ཡོད་ཅིང་དེའི་ཞན་ཡུལ་རིགས་པས་སུན་མ་ཕུང་བ་ཡོད་པ་དེ་སྲིད་དེ་ལས་འཇིགས་ཚོགས་ལ་ལྟ་བས་

[012B] མངོན་གྱུར་ཙམ་ཡང་མ་ཉམས་པའི་ངར་འཛིན་དེ་འདྲ་བ་ཡོད་ན་ཡང་འཁོར་བར་འཕེན་བྱེད་ཀྱི་ལས་གསོག་སྟེ། དེ་ལས་ཡང་ནི་སྲིད་པར་སྐྱེ་བ་ཡིན་པས་གང་ཟག་དང། ཕུང་པོ་རང་བཞིན་གྱིས་
གྲུབ་པར་འཛིན་པ་ཉིད་འཁོར་བའི་རྩ་བ་ཡིན་པས། འཁོར་བ་ལས་གྲོལ་བ་ལ་དེ་གཉིས་བདེན་སྟོང་དུ་རྟོགས་དགོས་པར་བསྟན་པས། ཉན་རང་དགྲ་བཅོམ་པས་ཀྱང་སྟོང་པ་ཉིད་ཀྱི་དོན་རྟོགས་པར་བསན་པ་ཡིན་ཏེ། ཕུང་པོ་བདེན་འཛིན་མ་ཟད་པ་དེ་སྲིད་དུ་འཇིག་ལྟ་མི་
འཛད་པར་གསུངས་ལ། འཇིག་ལྟ་མ་ཟད་པའི་དགྲ་བཅོམ་པ་ཡོད་པར་རང་སྡེ་མཁས་པ་གཞན་ཡང་མི་བཞེད་པས། མགོན་པོ་ཀླུ་སྒྲུབ་ཀྱི་གཞུང་འདིས་ཉན་རང་དགྲ་བཅོམ་པས་ཀྱང་བདེན་འཛིན་ཟད་པར་སྤངས་པ་ཆེས་གསལ་བར་བསྟན་པ་ཡིན་ལ། འོག་
མ་རྣམས་སུ་ཡང་དོན་དེ་ཉིད་ཡང་དང་ཡང་དུ་གསལ་བར་མཛད་དོ། །སྔོན་ཆོས་འདི་ལས་ཕྱི་རོལ་ཏུ་གྱུར་པའི་ལྟ་བ་ལ་ཡུན་རིང་དུ་གོམས་པར་བྱས་པའི་མཐུས། མགོན་པོ་ཀླུ་སྒྲུབ་ཀྱི་གཞུང་ཕྱིན་ཅི་མ་ལོག་པར་འགྲེལ་བའི་སློབ་དཔོན་གཞན་གྱི་བཞེད་
པ་འགོག་པའི་ཟོལ་གྱིས་ཀླུ་སྒྲུབ་ཀྱི་གཞུང་འདི་དག་འགོག་པ་ནི། སྟོང་པ་ཉིད་ཀྱི་དོན་དང་ཞེ་འགྲས་པ་ཡིན་པས། བདག་ལེགས་སུ་འདོད་པ་རྣམས་ཀྱིས་མཆིལ་མའི་ཐལ་པ་བཞིན་དུ་རྒྱང་རིང་དུ་དོར་བར་བྱའོ། །མ་རིག་པ་འདི་བ་འཁོར་བ་འདིར་ངན་པ་ཅི་
ཞིག་མ་བྱས་དེ་ལྟ་བུ་ཡང་གནས་རྙེད་པར་བྱས་པའི་ཕྱིར་རོ། །གཉིས་པ་ནི། ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་པའི་རྟེན་འདྲེལ་ལམ་གསུམ་པོ་ལས་ཐར་པའི་ལམ་ལམ་འབད་ན། ཐོག་མ་མེད་པར་མ་ཟད་མཐའ་དང་དབུས་ངེས་པར་

[013A]༄༅། །ཟིན་པ་མེད་པ། ཉོན་མོངས་ལས་ལས་དང་དེ་ལས་སྡུག་བསྔལ་སྐྱེ་ཞིང། དེ་ལས་ཀྱང་དེའི་རིགས་འདྲ་དང། ཉོན་མོངས་སོགས་སྐྱེ་བའི་ཕྱིར། ཕར་སྐྱེ་ཚུར་སྐྱེ་བྱེད་པས་འཁོར་བའི་དཀྱིལ་འཁོར་མགལ་མེའི་འཁོར་ལོ་
ལྟ་བུ་ཕན་ཚུན་གྱི་རྒྱུ་ཅན་འདི་ནི་འཁོར་བར་འགྱུར་རོ། །འཁོར་བའི་རྩ་བ་ངོས་བཟུང་ལ་དགེ་བའི་རྩ་བ་མཐའ་དག་དེ་འགོག་པའི་ཐབས་སུ་གྱུར་པ་ལ་བསླབ་པར་བྱའོ། །འདི་དག་རྒྱས་པར་ཤེས་འདོད་ན། རྗེ་རིན་པོ་ཆེ་ཉིད་ཀྱིས་མཛད་པར་དབུ་མ་ལ་འཇུག་
པའི་རྣམ་བཤད་ཆེན་མོ་ལས་ཤེས་པར་བྱའོ། །གཉིས་པ་ནི། རྟེན་འབྲེལ་དེ་ནི་རང་དང་གཞན་དང་རང་བཞན་གཉིས་ཀ་དང་དུས་གསུམ་ཉིད་དུའང་རང་བཞིན་གྱིས་མ་སྐྱེས་པའི་ཕྱིར། རང་བཞིན་གྱིས་སྐྱེ་བ་མེད་ལ། དོན་དེ་ཁོང་དུ་ཆུད་ཅིང་གོམས་པར་
བྱས་པས། འཇིག་ལྟས་བསྡུས་པའི་ངར་འཛིན་པ་ནི་ཟད་པར་འགྱུར་ལ། དེ་ནས་ལས་དང་སྐྱེ་བ་ཡང་ཟད་པར་འགྱུར་རོ། །དེ་ལྟར་འཁོར་བའི་རྒྱུ་འབྲས་སྐྱེ་བ་དང། རྒྱུ་འབྲས་དེ་དག་ཟད་པ་ཉིད་མཐོང་ནས་དངོས་པོའི་དེ་ཁོ་ན་ཉིད་ཁོང་དུ་ཆུད་པ་རྣམས་
ནི། འཇིག་རྟེན་ལ་ཡང་དག་པར་གྲུབ་པ་ཉིད་དུ་ཡོད་པ་དང། ཅུང་ཟད་ཀྱང་མེད་པ་ཉིད་དུ་མི་སེམས་སོ། །དེ་ཡང་རྟེན་འབྲེལ་རྟག་ཆད་ཀྱི་མཐའ་དང་བྲལ་བར་ཁོང་དུ་ཆུད་པའི་ཕྱིར་རོ། །གསུམ་པ་ནི། གང་ཞིག་རྟོགས་ནས་སྡུག་བསྔལ་ཐམས་ཅད་ཟད་
པའི་ཕན་ཡོན་ཅན་གྱི་ཆོས་རྟེན་འབྱུང་སྤྲོས་པའི་མཐའ་དང་བྲལ་བ་འདི་ཐོས་ནས་བླུན་པོ་དེ་ཁོ་ན་ཉིད་ཀྱི་དོན་ལ། རྟོག་དཔྱོད་མེད་པ་མཁས་པ་མི་འཇིགས་པའི་གནས་ལ་སྡང་བ་དག་གནས་ལུགས་ཡོངས་སུ་མ་ཤེས་པའི་ཕྱིར་སྐྲག་གོ་ཡང་ན་རྟོག་མེད་

[013B] །བཞི་པ་ལ་བཞི། ཕུང་པོ་ལྷག་མེད་ཀྱི་གནས་སྐབས་ན་བདེན་འཛིན་ཟད་པ་ལ་འཇིགས་པར་མི་རིགས་པ་དང། བདེན་འཛིན་མཐའ་དག་ཟད་པ་ཐར་པར་བསྟན་པ་དང། ལོག་ལྟ་དང་ཡང་དག་
པའི་ལྟ་བའི་ཁྱད་པར་དང། ལྷག་བཅས་ཀྱི་དུས་ན་ཡང་བདེན་འཛིན་ཟད་པ་ཐར་པར་བསྟན་པའོ། །དང་པོ་ནི། སྐྲག་པའི་གནས་མིན་པར་མ་གྲུབ་སྟེ། སྟོང་ཉིད་དེ་བདག་དང་བདག་གི་བྱའི་ཡུལ་བཀག་པ་ཡིན་ལ། དེས་རྒྱུས་འཇིག་པ་སྐྱེ་ཞིང། ཐར་པ་ཐབ་
ནས་ཕུང་པོ་ཅུང་ཟད་ཀྱང་མེད་ན། དེ་ཉིད་འཇིགས་པའི་གནས་ཡིན་ནོ་ཞེ་ན། ཉན་ཐོས་སྡེ་པ་ཁྱོད་ཀྱང་ཕུང་པོ་ལྷག་མེད་ཀྱི་མྱང་འདས་ལ་ཟག་བཅས་ཀྱི་ཕུང་པོ་འདི་དག་ཀུན་མེད་པར་འདོད་པར་གྱུར་ན་དེ་ལ་ཁྱོད་ཅིའི་ཕྱིར་མི་འཇིགས་དེ་ལ་མི་འཇིགས་ན་སྐབས་
འདིར་ལྷག་མེད་ཀྱི་གནས་སྐབས་ན། ཉོན་མོངས་གསུམ་པོ་དེ་མེད་པར་བཤད་པ་ལ་ཁྱོད་ནི་ཅི་སྟེ་འཇིགས་པར་བྱེད་དེས་ན་སྟོང་པ་ཉིད་ལ་ཡང་སྐྲག་པར་མི་རིགས་སོ། །གཉིས་པ་ལ་གསུམ། དངོས་མེད་རང་བཞིན་གྱིས་གྲུབ་པ་ཐར་པར་མི་འཐད་
ཐར་པ་དངོས་པོར་མེ་འཐད། དངོས་ཀྱི་དོན་ཏོ། །དང་པོ་ནི། སྡུག་བསྔལ་ཟད་པའི་ཐར་པ་རང་བཞིན་གྱིས་གྲུབ་པས་ཁོ་བོ་ཅག་མི་འཇིགས་སོ་ཞེ་ན། ཐར་པ་ལ་གང་ཟག་གི་བདག་མེད་ཅིང་ཕུང་པོ་རང་བཞིན་གྱིས་གྲུབ་པ་ཡང་མེད་པས་གལ་ཏེ་ཐར་པ་བདག་
མཐའ་དག་བཀག་པ་དེ་འདྲ་འདོད་ལ། བདག་དང་ཕུང་པོ་རང་བཞིན་གྱིས་གྲུབ་པ་བསལ་བ་ལ་འདིར་ནི་ཁྱོད་ཀོ་སྟེ་ཁྱོད་ནི་ཅིས་མི་དགའ་དགའ་བར་རིགས་ཏེ། ཐར་པའི་གནས་སྐབས་ན་ཕུང་པོ་མེད་པར་འདོད་པའི་ཕྱིར་རོ། །གཉིས་པ་ནི། ཕུང་པོ་བཀག་པའི་

[014A]༄༅། །ཐར་པ་དེ་ཉིད་དངོས་པོ་ཡིན་ནོ་ཞེ་ན། མྱ་ངན་ལས་འདས་པ་དེ་རང་བཞིན་གྱིས་གྲུབ་པའི་དངོས་པོ་ག་ལ་ཡིན་ཏེ་མ་ཡིན་པར་ཐལ། དངོས་པོ་མེད་པ་ཡང་རང་བཞིན་གྱིས་གྲུབ་པ་ཡོད་པ་མིན་པའི་ཕྱིར། རྩ་ཤེས་ལས། གལ་
ཏེ་སྟོང་མིན་ཅུང་ཟད་ཡོད། །སྟོང་པ་ཅུང་ཟད་ཡོད་པར་འགྱུར། །མི་སྟོང་ཅུང་ཟད་ཡོད་མིན་ལ། སྟོང་པ་ཡོད་པར་ག་ལ་འགྱུར། །ཞེས་པ་ལྟར་རོ། །གསུམ་པ་ནི། དངོས་པོ་དང་དངོས་པོ་མེད་པ་རང་བཞིན་གྱིས་གྲུབ་པར་འཛིན་པ་ཟད་པ་མྱ་ངན་ལས་འདས་
པར་ཤེས་པར་བྱའོ། །གསུམ་པ་ནི། མྱ་ངན་འདས་པ་ཡང་རང་བཞིན་གྱིས་མེད་ན། མེད་པར་ལྟ་བ་ལ་བརྟེན་པར་འགྱུར་རོ་ཞེ་ན། མ་ཡིན་ཏེ། མདོར་ན་བདེན་པ་དང་དཀོན་མཆོག་དང་ལས་དང་འབྲས་བུའི་འབྲེལ་པ་སོགས་མེད་དོ་སྙམ་པ་ནི། མེད་
པར་ལྟ་བ་ཉིད་ཡིན་ལ། ལས་དང་ལས་ཀྱི་འབྲས་བུ་མེད་ཅེས་པ་སྐུར་བ་འདེབས་པའི་མི་དགེ་བའི་ལས་ནི་རྒྱུའི་དུས་སུ་བསོད་ནམས་མ་ཡིན་པའི་ལས་ཞེས་བྱ་ལ། དེས་འབྲས་བུ་ངན་འགྲོ་སྐྱེད་པའི་བྱེད་པས་ན། ངན་སོང་བ་ཞེས་བྱ་ལ། དེ་ནི་ལོག་
པར་ལྟ་བ་ཞེས་མདོ་ལས་བཤད་དོ། །མདོར་ན་ལས་འབྲས་ཡོད་པར་ཡིད་ཆེས་པའི་ལྟ་བ་ནི་ཡོད་པར་ལྟ་བ་ཉིད་ཅེས་བྱ་ལ། ལས་ཀྱི་འབྲས་བུ་ཡོད་ཅེས་པར་ལྟ་བའི་འདོད་པའི་དགེ་བའི་ལས་ནི། བསོད་ནམས་ཀྱིས་ལས་དང་འབྲས་བུ་བདེ་འགྲོར་རྒྱུ་མཐུན་
པ་སོགས་ཀྱིས་འབྲས་བུ་བསྐྱེད་པ་དེ་ནི་ཡང་དག་པའི་ལྟ་བ་ཞེས་མདོ་ལས་བཤད་དོ། །དེས་ན་ལས་འབྲས་ཡོད་པ་ནི་ཐ་སྙད་ཙམ་དུ་ཡིན་གྱི་རང་བཞིན་གྱིས་གྲུབ་པ་མིན་ནོ། །དེ་ལྟར་ལྟ་ན་རྟག་པའི་ལྟ་བ་ཅན་དུ་འགྱུར་བས་སོ། །བཞི་པ་ནི། ཕུང་པོ་

[014B] ལྷག་བཅས་ཀྱི་གནས་སྐབས་ན་ཡང་མེད་དེ། གནས་ལུགས་ཀྱི་དོན་ཤེས་པས་མེད་ལྟ་དང་ཡོད་ལྟ་ཞི་བའི་ཕྱིར། དགེ་མི་དགེའི་ལས་སྡིག་པ་དང་བསོད་ནམས་ལས་འདས་པ་དེ་ཡིས་
ངན་སོང་དང། བདེ་འགྲོ་ལས་གང་ཟག་དེ་ནི་ཐར་པར་དམ་པ་རྒྱལ་བས་བཤད་དོ། །ལྷག་བཅས་ཀྱི་གནས་སྐབས་ན་ཡང་བདེན་འཛིན་མཐའ་དག་ཟད་པའི་སྟོབས་ཀྱིས་ཡང་སྲིད་ཕྱི་མར་ཉིང་མཚམས་སྦྱོར་བའི་སྐྱེ་བ་ཟད་པ་དེ་ཉིད་ཐར་པར་མདོ་ལས་
གསུངས་པའོ། །གསུམ་པ་ཆོས་ཀུན་རྟག་ཆད་ཀྱི་མཐའ་དང་བྲལ་བར་བསྟན་པ་ལ་བཞི། རྒྱས་པར་བཤད་པ་དང། དེ་ལ་ཆད་པར་ཐལ་བའི་ཉེས་པ་མེད་པ་དང། མཐའ་བྲལ་སངས་རྒྱས་ཀྱི་ཐུན་མོང་མ་ཡིན་པའི་ཁྱད་ཆོས་སུ་བསྟན་པ་དང། དངོས་
པོ་རང་བཞིན་གྱིས་གྲུབ་པ་དགག་པའོ། །དང་པོ་ལ་བཞི། རྒྱུ་འབྲས་རང་བཞིན་གྱིས་གྲུབ་པ་དགག་པ་དང། གྲགས་པ་དང་འགལ་བ་སྤང་བ་དང། གཉིས་མེད་ཀྱི་དོན་རྟོགས་པས་གྲོལ་བ་དང། ཤེས་བྱེད་ཀྱི་དཔེ་བཤད་པའོ། །དང་པོ་ལ་གཉིས། །རྒྱུ་
འབྲས་ཡོད་མེད་ཀྱི་མཐའ་དང་བྲལ་བ་དང། རང་བཞིན་གྱིས་གྲུབ་པ་དགག་པའོ། །དང་པོ་ནི། ཁོ་བོ་ཅག་དབུ་མ་པ་འཁོར་བ་རྒྱུ་འབྲས་མེད་པ་ཉིད་དུ་ལྟ་བ་ལས་འདས་པ་ཡིན་ཏེ། སྡུག་བསྔལ་སྐྱེ་བ་བདག་འཛིན་གྱི་རྒྱུ་དང་བཅས་པ་ཚད་མས་མཐོང་
བས་སོ། །རང་བཞིན་གྱིས་ཡོད་པ་ཉིད་དུའང་ཁས་མི་ལེན་ཏེ། སྡུག་བསྔལ་འགོག་པ་ལམ་བདེན་གྱི་རྒྱུ་དང་བཅས་པ་ཚད་མས་མཐོང་བས་སོ། །གཉིས་པ་ནི། དོན་དུ་སྟེ་རང་བཞིན་གྱིས་གྲུབ་པའི་རྒྱུ་མེད་དེ། འབྲས་བུ་བས་སྔར་སྐྱེས་པ་དང་

[015A]༄༅། །ལྷན་ཅིག་སྐྱེས་པ་དང་བྱིས་སྐྱེས་པ་གང་ཡང་དོན་དམ་པར་རྒྱུ་མ་ཡིན་པའི་ཕྱིར། རང་བཞིན་གྱིས་གྲུབ་པའི་འབྲས་བུ་སྐྱེ་བའང་རྟགས་དང་ཡང་དག་ཉིད་དུ་ན་སྟེ་ཐ་སྙད་པའི་ཚད་མ་དང་དོན་དམ་པའི་ཚད་མ་གཉིས་ཀ་ལ་
རབ་ཏུ་མ་གྲགས་པའི་ཕྱིར། གཉིས་པ་ནི། རྒྱུ་འབྲས་རང་བཞིན་གྱིས་གྲུབ་པ་བཀག་ན་རྐྱེན་འདི་བ་ཙམ་ཡང་བཀག་པས་འཇིག་རྟེན་གྱི་གྲགས་པ་དང་འགལ་ལོ་ཞེ་ན། མི་འགལ་ཏེ། རྒྱུ་འབྲས་ནི་ཐ་སྙད་དུ་ཕན་ཚུན་ལྟོས་ནས་རྣམ་པར་བཞག་པ་ཙམ་ཡིན་
གྱི་རང་གི་ངོ་བོས་གྲུབ་པར་ཅུང་ཟད་ཀྱང་མེད་དེ། མ་རིགས་པ་འདི་ཡོད་པས་ན་འདུ་བྱེད་འདི་འབྱུང་སྟེ། དཔེར་ན་རིང་པོ་ཡོད་པས་ཐུང་ངུ་བཞིན། ཞེས་བདུན་པའི་སྒྲ་དང། མ་རིག་པ་འདི་སྐྱེས་པས་ན་འདུ་བྱེད་འདི་སྐྱེ་སྟེ། དཔེར་ན་མར་མེ་འབྱུང་བའི་འོད་བཞི་ནོ། །
ཞེས་ལྔ་པའི་སྒྲ་གཉིས་ཀྱི་རྟེན་འབྲེལ་བརྟེན་ནས་བཏགས་པ་དང་བརྟན་ནས་སྐྱེས་པ་ཉིད་ཀྱིས་རང་གི་ངོ་བོས་མ་གྲུབ་པར་བསྟན་ཏོ། །རང་གི་ངོ་བོ་ལས་ཡོད་པ་མིན་ཏེ། རིང་པོ་ཡོད་ན་ཐུད་དུ་ཉིད་འབྱུང་ལ། །ཐུང་ངུ་ཡོད་ན་རིང་པོ་ཉིད་འབྱུང་བས་ཕན་ཚུན་ལྟོས་པའི་
ཕྱིར་རོ། །མར་མེ་འབྱུང་བ་མེད་པའི་ཕྱིར་རམ་མེད་ན་དེའི་འོད་ཀྱང་འབྱུང་བ་མེད་པ་བཞིན། རྒྱུ་འབྲས་རྟག་པར་ཡང་མི་འགྱུར་རོ། །གསུམ་པ་ནི། ཁོ་བོ་ཅག་རྒྱུ་འབྲས་མེད་པ་ཉིད་དུ་ཁས་མི་ལེན་ཞིང་མེད་པའི་ལྟ་བ་ཅན་མ་ཡིན་ཏེ། དེ་ལྟར་རྒྱུ་ལས་
འབྲས་བུ་སྐྱེ་བ་ཐ་སྙད་པའི་ཚད་མས་མཐོང་ཞིང་ས་བོན་ལས་མྱུ་གུ་སྐྱེ་བ་ལྟར། འཇིག་རྟེན་འདི་ན་ཇི་བཞིན་དུ་རྒྱུ་འབྲས་རྟོག་པའི་སྤྲོས་པ་ལས་བྱུང་བར་ཁས་བླངས་པས་ཏེ། རྟོག་པས་བཏགས་པ་དང། ཐ་སྙད་ཀྱི་དབང་གིས་བཞག་པ་ཙམ་གྱི་རྒྱུ་

[015B] །ཡོད་པར་ལྟ་བ་ཅན་ཉིད་དུ་ཡང་མི་འགྱུར་ཏེ། རྒྱུ་འབྲས་དོན་དམ་པར་གྲུབ་པ་འགོག་པ་ཡིན་གྱི་རྟོག་པའི་སྤྲོས་པ་ལས་མ་བྱུང་བ་ཡང་དག་པར་གྲུབ་པ་ཇི་བཞིན་ཉིད་དུ་གྱུར་པ་ཁས་ལེན་ན་ཡོད་ལྟ་ཅན་ཉིད་
དུ་འགྱུར་ན་ཡང། དེ་ལྟར་ཁས་མི་ལེན་པའི་ཕྱིར། ངེས་ན་མཐའ་གཉིས་ལ་མི་བརྟེན་པ་མཐའ་བྲལ་ཁོང་དུ་ཆུད་པ་གྲོལ་བར་འགྱུར་རོ། །བཞི་པ་ལ་གསུམ། །དངོས་པོའི་དེ་ཁོ་ན་ཉིད་རྟོགས་པ་དང་མ་རྟོགས་པའི་དཔེ་དང། ཕུང་པོ་རང་བཞིན་གྱིས་གྲུབ་པ་དགག་པ་དང། །
ཡོད་མེད་དུ་ལྟ་བ་མ་སྤངས་ན་འཁོར་བ་ལས་མི་གྲོལ་བའོ། །དང་པོ་ནི། སྨིག་རྒྱུ་གལ་ཏེ་ཆུ་ཡིན་ན་དེ་དང་ཉེ་བ་རྣམས་ཀྱིས་ཅིས་མི་མཐོང་མཐོང་དགོས་ཏེ། ཐག་རིང་ནས་ནི་མཐོང་བའི་གཟུགས་དེ་དང་ཉེ་བ་རྣམས་ཀྱིས་གསལ་བར་མཐོང་བའི་ཕྱིར་རོ། །དཔེ་དེ་བཞིན་
དུ། ཇི་ལྟར་སོ་སོ་སྐྱེ་བོ་དེ་ཁོ་ན་ཉིད་ཀྱི་རྟོགས་པ་ལ་རིང་བ་རྣམས་ཀྱིས་ནི་འཇིག་རྟེན་འདི་ནི་ཡང་དག་པར་གྲུབ་པར་མཐོང་ལ་ཐག་ཉེ་བའི་གཟུགས་མཐོང་བ་དེ་ལྟར་དེ་ཁོ་ན་ཉིད་དེ་དང་ཉེ་བའི་འཕགས་པ་རྣམས་ཀྱིས་དངོས་པོ་རང་བཞིན་གྱིས་གྲུབ་ན་མཐོང་དགོས་
པ་ལས་མི་མཐོང་བའི་ཕྱིར། འཕགས་པའི་མཉམ་གཞག་གི་གཟིགས་པའི་ངོར་སྐྱེས་པ་བུད་མེད་སོགས་མཚན་མ་ཅུང་ཟད་ཀྱང་མེད་དེ། ཐག་ཉེ་བར་ཕྱིན་པའི་མིག་རྒྱུ་བཞིན་ནོ། །གཉིས་པ་ནི། ཇི་ལྟར་སྨིག་རྒྱུ་ཆུ་འདྲ་བ་ཆུ་མིན་པ་དོན་དུ་སྟེ་བརྟགས་ན་ཆུ་ཨྨ་ཡིན་པ་
དེ་བཞིན་དུ་ཕུང་པོ་དེ་དག་ཆོས་ཅན། དོན་དུ་རང་བཞིན་གྱིས་གྲུབ་པ་ཡིན་ཏེ། རང་བཞིན་གྱིས་གྲུབ་པའི་བདག་འདྲ་བར་སྣང་ཡང་བདག་མིན་པའི་ཕྱིར། གསུམ་པ་ནི། སྨིག་རྒྱུ་ལ་ནི་འདི་ཆུའོ་ཞེས་བསམས་ཏེ་དེར་ནི་སོང་བ་ལས་གལ་ཏེ་ཆུ་སྔར་ཡོད་པ་དེ་མེད་པ་ཞེས་

[016A]༄༅། །འཛིན་པ་དེ་ནི་བླུན་པ་ཉིད་དོ། །དེར་ཆུ་སྔ་ནས་མེད་པའི་ཕྱིར་ཏེ། དེ་བཞིན་དུ་སྣང་ལ་རང་བཞིན་མེད་པ་སྨིག་རྒྱུ་ལྟ་བུའི་འཇིག་རྟེན་ཉེར་ལེན་གྱི་ཕུང་པོ་རང་བཞིན་གྱིས་ཡོད་ཅེས་འམ་སྔར་རང་བཞིན་གྱིས་ཡོད་པ་ཕྱིས་མེད་པ་
ཞེས་འཛིན་པ་དེ་ནི་རྨོངས་པ་སྟེ། དེ་ཁོ་ན་ཉིད་ཀྱི་དོན་ལ་རྨོངས་པ་ཡོད་ན་འཁོར་བ་ལས་མི་གྲོལ་ལོ། །གཉིས་པ་དེ་ལ་ཆད་པར་ཐལ་བའི་ཉེས་པས་ལ་གསུམ། ཐར་པ་ཐོབ་པ་ལ་གཉིས་མེད་རྟོགས་དགོས་པར་བསྟན་པ་དང། མཐའ་བྲལ་རྟོགས་པ་ཡོད་
མེད་ཀྱི་ལྟ་བ་ཅན་དུ་ཐལ་བ་འཕང་བ་དང། སྤྲོས་བྲལ་ཁོང་དུ་ཆུད་པ་ལ་ཆད་པའི་ཉེས་པ་མེད་པའོ། །དང་པོ་ནི། ལས་འབྲས་ལ་སྐུར་བ་འདེབས་པའི་མེད་པ་བ་ནི། དེའི་དབང་གིས་ངན་འགྲོར་འགྲོ་ལ་ལས་འབྲས་ལ་ཡིད་ཆེས་པའི་འཇིག་རྟེན་པའི་ཡང་དག་པའི་
ལྟ་བ་ཅན་གྱི་ཡོད་པ་བ་ནི། དེའི་དབང་གིས་བདེ་འགྲོར་འགྲོ་བས་ལྟ་བ་དེ་ཙམ་ལས་མེད་ན། ངན་འགྲོར་མ་ལྷུང་ཡང་འཁོར་བར་འཁོར་བ་ཙམ་དུ་ཟད་ལ། མཐར་ལྟ་གཉིས་ལ་མི་བརྟེན་པའི་འཕགས་པ་ཆོས་ཅན། ཐར་པར་འགྱུར་ཏེ། གནས་ལུགས་ཀྱི་དོན་
ཡང་དག་པ་ཇི་ལྟ་བ་བཞིན་མངོན་སུམ་དུ་ཡོངས་སུ་ཤེས་པའི་ཕྱིར། གཉིས་པ་ནི། གནས་ལུགས་ཀྱི་དོན་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པས་རང་བཞིན་གྱིས་ཡོད་པར་མི་འདོད་པ་དེའི་ཕྱིར་མེད་པ་པར་འགྱུར་ན་ཡོད་པ་པར་ཡང་ཅིའི་ཕྱིར་མི་
འགྱུར་བར་ཐལ། ལས་འབྲས་མེད་པར་རང་མི་འདོད་པའི་ཕྱིར། ངོ་བོ་ཉིད་མེད་པར་སྨྲ་བ་ཁྱེད་ཀྱིས་གལ་ཏེ་རང་བཞིན་གྱིས་ཡོད་པ་སུན་བྱུང་བས་དོན་གྱིས་འདི་ནི་མེད་པ་བར་བསླན་པར་བྱའོ་ཞེ་ན། འོ་ན་དེ་བཞིན་དུ་དབུ་མ་པ་ཡོད་པ་པར་ཡང་ཅིའི་ཕྱིར་མི་བསླན་བསླན་རིགས་

[016B] རྒྱུ་འབྲས་མེད་པ་སུན་ཕྱུང་པས་སོ། །དེ་དག་ནི་མགོ་མཚུངས་ཀྱིས་དགག་པའོ། །གསུམ་པ་ནི། དབུ་མ་པ་དེ་དག་ཇི་ལྟར་མེད་པ་བར་བཤད་དེ་མེད་པ་བར་མི་རིགས་པར་ཐལ། དབུ་མ་པ་གང་དག་དོན་གྱིས་ལས་འབྲས་མེད་པ་ཉིད་དུ་དམ་མི་འཆའ་ཞིང་
ཚིག་གིས་མི་སྨྲ་བའི་ཕྱིར། ཁས་མི་ལེན་ཡང་སྤྱོད་པས་ཉམས་སུ་ལེན་ཅེ་ན། ལུས་ཀྱི་ཉེས་སྤྱོད་མཐའ་དག་ལས་ལོག་པའི་ཕྱིར་ལུས་ཀྱིས་ཀྱང་མེད་པ་བ་དང་མཐུན་པར་མི་སྤྱོད་ལ་གལ་ཏེ་རྙེད་བཀུར་ཉམས་དགོས་པས་མི་སྤྱོད་པར་ཟད་ཀྱི་སེམས་ལ་
ལས་འབྲས་མེད་སྙམ་པ་ཡོད་དོ་ཞེ་ན། ལས་འབྲས་མེད་སྙམ་པའི་སེམས་ཀྱང་མེད་པ་ཡིན་ཏེ། བླ་ན་མེད་པའི་བྱང་ཆུབ་ཐོབ་པའི་ཆེད་དུ་དེའི་ལམ་ལ་བརྟེན་པས་ལས་འབྲས་ཕྱིན་ཅི་མ་ལོག་པར་རྟོགས་པའི་ཕྱིར། འདི་ནི་དབུ་མ་པས་ཆོས་ཐམས་
ཅད་རང་བཞིན་གྱིས་སྟོང་པར་བསྟན་པ་ལ་ཉན་ཐོས་སྡེ་པ་ཁ་ཅིག་འདི་ནི་ལས་འབྲས་ལ་སྐུར་བ་འདེབས་པའི་མེད་པ་བར་སྤྱི་བོ་ནས་དབང་བསྐུར་བ་ཡིན་ནོ། །ཞེས་འདོད་པ་དགག་པའི་ཆེད་དུ་མཛད་དོ། །གསུམ་པ་མཐའ་བྲལ་སངས་རྒྱས་ཀྱི་ཐུན་མོང་
མ་ཡིན་པའི་ཁྱད་ཆོས་སུ་བསྟན་པ་ནི། སངས་རྒྱས་རྣམས་ཀྱི་ནི་བསྟན་པ་འཆི་མེད་བདུད་རྩིའི་གོ་འཕང་མྱ་ངན་ལས་འདས་པ་སྟེར་བའི་ལམ་གྱི་དམིགས་པ་ཡོད་མེད་ལས་འདས་པ་སྤྲོས་པའི་མཐའ་ཐམས་ཅད་དང་བྲལ་བ་ཟབ་མོ་ཞེས་བཤད་
པ་དེ་ཉིད་སངས་རྒྱས་ཀྱི་ཆོས་ཀྱི་ཁུད་པ་ཐུན་མོང་མ་ཡིན་པ་ཡིན་པར་ཤེས་པར་གྱིས་ཤིག་འདི་ལས་གཞན་ལ་ཐུན་མོང་མིན་པའི་ཆོས་འདི་མེད་པ་དེའི་ཕྱིར་དེ་ཡང་རང་སྡེ་ཁ་ཅིག་དང་གཞན་སྡེ་ཕལ་ཆེར་གང་ཟག་རྫས་སུ་ཡོད་པར་སྨྲ་བ་དང་

[017A]༄༅། །རྫས་ཡོད་ཀྱི་ཕུང་པོར་སྨྲ་བ་ཡི་འཇིག་རྟེན་པ་དེ་དག་སྤྲས་བྲལ་ཟབ་མོ་སྨྲ་བ་མེད་པའི་ཕྱིར་དང། དྲང་སྲོང་སེར་སྐྱ་ཤེས་བྱ་ཐམས་ཅད་ཉི་ཤུ་རྩ་ལྔ་འཆང་བར་སྨྲ་བས་དེའི་རྗེས་སུ་འབྲེང་བའི་གྲངས་ཅན་པ་དང། དབང་ཕྱུག་
ཆེན་པོའི་སྤྲུལ་པར་བཏགས་ནས་འུག་པ་པའི་སློབ་མར་ཁས་ལེན་པས་འུག་ཕྲུག་པ་རིགས་པ་ཅན་པ་དང་བྱེ་བྲག་པ་ཤེས་བྱ་ཐམས་ཅད་ཚིག་དོན་དྲུག་ཏུ་འདུས་པར་སྨྲ་བ་དང། གོས་མེད་གཅེར་བུ་པ་གཟུང་འཛིན་གཉིས་སྟོང་གི་ཤེས་པ་རྟག་དངོས་སུ་
ཁས་ལེན་པ་དང་བཅས་པ་རྣམས་ལ་གལ་ཏེ་གང་ཞིག་རང་བཞིན་གྱིས་ཡོད་པ་ལས་འདས་པ་དང། དངོས་མེད་རང་བཞིན་གྱིས་གྲུབ་པ་ཅུང་ཟད་ཀྱང་མེད་པ་ལས་འདས་བརྟེན་འབྱུང་སྤྲོས་པའི་མཐའ་དང་བྲལ་བ་སྨྲ་ན་དྲིས་དང་ཅུང་ཟད་ཀྱང་སྨྲ་མི་ནུས་པས་བདག་
ལེགས་སུ་འདོད་པ་རྣམས་ཀྱིས་དབུ་མ་པའི་གཞུང་ལུགས་ཀྱི་དོན་དུ་བརྟགས་ནས་ཡོད་པ་ཡང་མ་ཡིན་མེད་པ་ཡང་མ་ཡིན་ཞེས་པའི་མུན་སྤྲུལ་གྱི་ཚིག་དང། ཡང་དོན་དམ་པའི་བདེན་པ་རྟག་དངོས་ཁས་ལེན་པ་དང། འདུས་བྱས་རང་བཞིན་གྱིས་གྲུབ་པ་
སོགས་ཁས་མི་བླང་བར་བདེན་འཛིན་གྱི་དམིགས་གཏད་བྱས་རྡུལ་ཕྲན་ཙམ་ཡང་མེད་པར་ཁོང་དུ་ཆུད་ཅིང། རྒྱུ་མཚན་དེ་ཉིད་ཀྱིས་འཁོར་འདས་ཀྱི་རྣམ་གཞག་རང་ལུགས་ལ་ངེས་པར་ཁས་བླང་དགོས་པའི་གཉིས་ཚོགས་ལ་མཁས་པར་བྱའོ། །བཞི་པ་
དངོས་པོ་རང་བཞིན་གྱིས་གྲུབ་པ་དགག་པ་ལ་བཞི། འགྲོ་འོང་རང་བཞིན་གྱིས་གྲུབ་པ་དགག་པ་དང། འདུས་བྱས་ཀྱི་མཚན་ཉིད་སྐྱེ་འཇིག་གནས་གསུམ་རང་བཞིན་གྱིས་གྲུབ་པ་དགག་པ་དང། ཞར་ལ་གཞན་སྡེའི་འདོད་པ་དགག་པ་དང། སྐད་ཅིག་མ་རང་བཞིན་གྱིས་

[017B] །དང་པོ་ནི། འཇིག་རྟེན་ཕུང་པོ་ནི་ཆོས་ཅན། དེ་འདྲ་དོན་དུ་སྟེ་རང་བཞིན་གྱིས་ཅི་ཡོད་མེད་པར་ཐལ། རང་བཞིན་གྱི་ཡོད་ན་དུས་གསུམ་དུ་གནས་དགོས་པ་ལ་ཞིག་གནས་གཤེད་དུ་འགྲོ་བ་མེད་ཅིང། སྐྱེ་བའི་ཚེ་གཤེད་ནས་འོང་བ་མེད་ཅིང་
སྐྱས་ནས་ཀྱང་དེའི་རྗེས་སུ་སྐད་ཅིག་ཀྱང་མི་གནས་པ་དུས་གསུམ་དུ་གནས་པ་ལས་འདས་པའི་བདག་ཉིད་ཡིན་པའི་ཕྱིར། དམ་སྨོས་པ་ནི་ཐ་སྙད་དུ་ཡོད་པར་སྟོན་པའོ། །འཇིག་རྟེན་འཁོར་བ་དང་མྱ་ངན་ལས་འདས་པ་དོན་དུ་རང་བཞིན་གྱིས་སྟོང་མི་སྟོང་གི་
ཁྱད་པར་ཇི་ལྟ་བུ་ཡང་ཡོད་པ་མ་ཡིན་པར་ཐལ། གང་གི་ཕྱིར་ན། གཉིས་ཀའང་ཡང་དག་ཏུ་འགྲེ་བ་དང་འོང་བ་དང་གནས་པ་མེད་པ་དེའི་ཕྱིར། རྒྱས་པར་ནི་རྩ་བ་ཤེས་རབ་ཀྱི་འགྲོ་འོང་བརྟག་པའི་རབ་བྱེད་ལས་ཤེས་པར་བྱའོ། །གཉིས་པ་ནི། སྐྱེ་བ་དང་
ནི་གནས་པ་དང་འགག་པ་དོན་དུ་རང་བཞིན་གྱིས་གྲུབ་པ་ག་ལ་ཞིག་སྟེ་མེད་པར་ཐལ། རང་བཞིན་གྱིས་གནས་པ་མེད་པའི་ཕྱིར་ན། སྐྱེ་བ་དང་འགག་པའང་ཡང་དག་ཉིད་དུ་གྲུབ་པ་རིགས་པ་མིན་པའི་ཕྱིར། གསུམ་པ་ལ་གཉིས། བྱེ་བྲག་པས་རྡུལ་
ཕྲན་རྟག་པར་འདོད་པ་དགག་པ་དང། ཁྱབ་འཇུག་པ་སྐྱེས་བུ་རྟག་པར་འདོད་པ་དགག་པའོ། །དང་པོ་ནི། བྱེ་བྲག་པ་ན་རེ། དངོས་པོ་ཐམས་ཅད་སྐྱེ་འཇིག་བྱེད་པར་ཁས་ལེན་པ་དེ་ལ་ཉེས་པ་དེར་འགྱུར་བ་ཡིན་གྱི་ཁོ་བོ་ཅག་ནི་རྡུལ་ཕྲན་རང་བཞིན་གྱིས་རྟག་
པར་ཁས་ལེན་པས་ཉེས་པ་མེད་དོ་ཞེ་ན། དངོས་པོ་རྣམས་ལ་གནས་སྐབས་འགྱུར་བ་ཡོད་དམ་མེད། དང་པོ་ལྟར་ན། རྡུལ་ཕྲན་ཇི་ལྟར་སྐད་ཅིག་མ་མ་ཡིན་པའི་རྟག་དངོས་ཡིན་ཏེ་མིན་པར་ཐལ། གལ་ཏེ་གནས་སྐབས་རྟག་ཏུ་འགྱུར་ན་ནི་སྟེ་

[018A]༄༅། །འགྱུར་བའི་ཕྱིར། གལ་ཏེ་གནས་སྐབས་འགྱུར་བ་མེད་ན་ནི་དོན་དུ་རང་བཞིན་གྱིས་བྱེས་པ་ལས་གཞོན་ནུ་དང། དེ་ལས་རྒྱས་པ་སོགས་གཞན་ཉིད་དུ་ག་ལ་འགྱུར་ཏེ་མི་འགྱུར་བར་ཐལ། གནས་སྐབས་ཀྱང་རྟག་པ་
ཐེར་ཟུག་པའི་ཕྱིར། ཉེས་པ་དེས་འཇིགས་པས་དངོས་པོ་རང་བཞིན་གྱིས་སྐད་ཅིག་མར་ཡོད་དོ་ཞེ་ན། རྡུལ་ཕྲན་རྟག་ལ་གནས་སྐབས་ཁ་ཅིག་མི་རྟག་པར་ཁས་ལེན་པ་ལྟར་ཕྱོགས་གཅིག་འང་ནི་སྟེ་ཆ་གཅིག་ཟད་པས་འགྱུར་བར་འདོད་དམ་
ཆ་ཐམས་ཅད་ཀྱིས་ཐམས་ཅད་དུ་ཟད་པས་སྐད་ཅིག་མར་འགྱུར་གང་ན་དེ་རྣམ་པ་གཉིས་ཀའང་རིགས་པ་དང་ལྡན་པ་མིན་པར་ཐལ། དངོས་པོ་རྣམས་ལ་ཕྱེད་གྱོར་ལ་སོགས་སུ་འགྱུར་བ་དང། ཕྱེད་སྔར་གྱི་དེ་ཉིད་གནས་པའི་མི་འདྲ་བ་
དམིགས་དགོས་ན་དེ་འདྲའི་མི་འདྲ་བ་ཉིད་མི་དམིགས་པའི་ཕྱིར། །གཉིས་པ་ནི། ཁྱབ་འཇུག་པ་ན་རེ། ཁོ་བོ་ཅག་གི་ཁྱབ་འཇུག་ནི་ཐོག་མཐའ་མེད་པའི་སྐྱེས་བུ་རྟག་པ་རྙིང་པ་ཉིན་པས་རང་བཞིན་དང་གནས་སྐབས་ལ་བརྟགས་པའི་ཉེས་པ་དེ་དག་མེད་དོ་ཞེ་ན་
ཁྱབ་འཇུག་དངོས་པོ་ཡིན་ན། སྐད་ཅིག་མ་ཡིན་དགོས་ལ། སྐད་ཅིག་མ་ཡིན་ན་རང་གྲུབ་པའི་དུས་གཉིས་པར་རིལ་མེད་པའི་ཕྱིར། སྔ་དུས་ན་ཡོད་པའི་དངོས་པོ་དེ་ཉིད་ཕྱི་དུས་སུ་གནས་པའི་རྙིང་པ་འགའ་ཡང་ལྟ་ག་ལ་ཞིག་ཡེད་དེ་མེད་
པར་ཐལ། གལ་ཏེ་བརྟེན་པའི་དངོས་པོ་ཡིན་པའི་ཕྱིར་སྐད་ཅིག་མ་མིན་ནའང་སྔ་དུས་ན་གནས་པའི་དངོས་པོ་ཕྱིས་ཀྱང་གནས་པའི་རྙིང་པ་འགའ་ཡང་ལྟ་ག་ལ་ཞིག་དངོས་པོ་རྙིང་པ་ལ་འགྱུར་བས་ཁྱབ་པའི་ཕྱིར་རོ། །བཞི་པ་ལ་བཞི། སྐད་ཅིག་

[018B] ཚ་བཅས་རང་བཞིན་གྱིས་གྲུབ་པ་དགག་པ་དང། གཅིག་དང་དུ་བྲལ་གྱི་གཏན་ཚིགས་ཀྱིས་དངོས་པོ་རང་བཞིན་གྱིས་གྲུབ་པ་དགག་པ་དང། འཇིག་རྟེན་མཐའ་ལྡན་དུ་མི་བཟུང་བའི་རྒྱུ་མཚན་ནོ། །དང་པོ་ནི་
སྐད་ཅིག་མ་སྐྱེས་ལ་མ་འགགས་པ་དེ་ཉིད་དུས་གཉིས་པར་མི་སྡོད་པས་མི་རྟག་པ་ཡིན་ལ། དེ་ཉིད་སྐད་ཅིག་གཅིག་རང་བཞིན་གྱིས་གནས་པ་ཡིན་ནོ་ཞེ་ན། ཇི་ལྟར་སྐད་ཅིག་མ་དེ་ལ་རང་གི་ཆ་ཤས་སུ་གྱུར་པའི་ཕྱི་མཐའ་ཁས་ལེན་དགོས་ལ་ཕྱི་མཐའ་
ཡོད་པ་དེ་བཞིན་དུ་ཐོག་མ་དང་དབུས་ཡོད་པར་བརྟག་ཅིང་ཁས་ལན་དགོས་ཏེ། ཆ་མེད་ཀྱི་དངོས་པོ་མི་སྲིད་པའི་ཕྱིར་རོ། །དེ་ལྟར་སྣེད་བཅུད་ཀྱི་འཇིག་རྟེན་ཆོས་ཅན། སྐད་གཅིག་ཅིག་རང་བཞིན་གྱིས་གནས་པ་མིན་པར་ཐལ་རང་གི་ཆ་ཤས་སུ་
གྱུར་པའི་སྐད་ཅིག་གསུམ་གྱི་བདག་ཉིད་ཡིན་པའི་ཕྱིར། གཉིས་པ་ནི། ཐོག་མཐའ་དབུས་གསུམ་སོ་སོར་རང་བཞིན་གྱིས་གནས་སོ་ཞེ་ན། སྐད་ཅིག་མ་དེའི་ཐོག་མ་དང་དབུས་དང་ཐ་མ་ཡང་ཆོས་ཅན། རང་བཞན་གར་ལས་ཀྱང་རང་བཞིན་གྱིས་
གནས་པར་སྐྱེ་བ་མ་ཡིན་ཏེ། སྐད་ཅིག་བཞིན་དུ་ཆ་ཡོད་མེད་བརྟག་ཅིང་བསམ་པ་བྱས་ན་ཐོག་མ་དང་དབུས་དང་ཐ་མ་ཉིད་གསུམ་གྱི་ཆ་དང་བཅས་པའི་ཕྱིར་རོ། །འདི་དག་གིས་ནི་ཁྱབ་བྱེད་དངོས་པོ་ཆ་མེད་བཀག་ནས་རང་བཞིན་གྱིས་གྲུབ་པ་
འགོག་པ་ཡིན་ནོ། །གསུམ་པ་ནི། གཟུགས་ཅན་གྱི་དངོས་པོ་ཆོས་ཅན། གཅིག་པུ་ཉིད་དུ་བདེན་པ་མིན་ཏེ། ཕྱོགས་ཐ་དད་དང་བཅས་པའི་ཕྱིར། རྟགས་མ་གྲུབ་པའི་སྐྱོན་མེད་དེ། གཟུགས་ཅན་ཕྱོགས་མེད་པ་ནི་འགའ་ཡང་མེད་པའི་ཕྱིར་རོ། །

[019A]༄༅། །དུ་མར་བདེན་ནོ་ཞེ་ན། དུ་མར་བདེན་པ་མ་ཡིན་ཏེ། བདེན་གྲུབ་ཀྱི་གཅིག་མེད་པའི་ཕྱིར། ཁྱབ་སྟེ་གཅིག་མེད་པར་ནི་དུ་མ་མེད་པའི་ཕྱིར་རོ། །གཟུགས་ཅན་གྱིས་མཚོན་ནས་ཆོས་ཀུན་ལ་གཅིག་དང་དུ་བྲལ་གྱི་གཏན་ཚིགས་
གྱིས་བདེན་གྲུབ་འགོག་པ་ཡིན་ནོ། །གཟུགས་ཅན་བདེན་སྟོང་རང་བཞིན་གྱིས་ཡོད་དོ་ཞེ་ན། གཟུགས་ཅན་རང་བཞིན་གྱིས་ཡོད་པ་མེད་པར་གཟུགས་ཅན་རང་བཞིན་གྱིས་མེད་པའང་རང་བཞིན་གྱིས་གྲུབ་པ་མེད་དེ། རྟེན་མངན་བརྟེན་པ་མེད་པའི་
ཕྱིར་ཏེ། སྤྱོད་འཇུག་ལས། དཔྱད་བྱ་རྣམ་པར་དཔྱད་བྱས་ནས། །རྣམ་གཅོད་ལ་ནི་རྟེན་ཡོད་མིན། །ཞེས་གསུངས་པ་ལྟར་རོ། །དངོས་པོ་རང་ནི་ཞིག་པའམ་ནི་ཐོ་བས་བཅོམ་པ་ལ་སོགས་པའི་གཉེན་པོ་ཡིས་རང་བཞིན་གྱིས་ཡོད་པ་ཉིད་མེད་པར་འགྱུར་
གྲང་ན་དངོས་པོ་རང་བཞིན་གྱིས་ཡོད་པ་འཇིག་པའམ་དེ་འཇོམས་པའི་གཉེན་པོར་ཇི་ལྟར་འགྱུར་སྟེ་མི་འགྱུར་བར་ཐལ། རང་བཞིན་གྱིས་ཡོད་པ་སྲིད་པ་མ་ཡིན་པའི་ཕྱིར། དེས་ན་མྱ་ངན་ལས་འདས་པ་ཐོབ་པ་ཡིས་འཇིག་རྟེན་འཁོར་བ་དོན་དུ་སྔེར་
རང་བཞིན་གྱིས་ཡོད་པ་གསར་དུ་འགྲིབ་པར་མི་འགྱུར་བར་ཐལ། རང་བཞིན་གྱིས་ཡང་མ་མྱོང་བ་དེའི་ཕྱིར། བཞི་པ་ནི། འཁོར་བ་དང་མྱ་ངན་ལས་འདས་པ་གང་ཡང་རང་བཞིན་གྱིས་མ་གྲུབ་པས་ལྟ་བ་ངན་པ་དྲུག་ཅུ་རྩ་གཉིས་མཐའ་བཅུ་བཞིར་
བསྡུས་ནས་སྟོན་པ་ལ་གཞན་གྱི་སྡེ་བ་འགའ་ཞིག་གིས་བདག་དང་འཇིག་རྟེན་མཐའ་དང་ལྡན་ནམ་ཞེས་ཞུས་པ་ན་རྒྱལ་བ་ཅང་མི་གསུང་བར་བཞུགས་པ་ཡིན་ལ། གང་གི་ཕྱིར་ན། ཁྱད་གཞི་མེད་པའི་ཁྱད་ཆོས་ལུང་སྟོན་པ་མི་རུང་ཞིང། བདག་མེད་པ་

[019B] དེ་ལྟར་ཟབ་མོའི་ཆོས་སྣོད་མིན་གྱི་འགྲོ་བ་ལ་མི་གསུང་བ་དེ་ཉིད་ཀྱི་ཕྱིར་ནམ་མཁས་པ་རྣམས་ཀྱིས་གསུང་བྱ་དང་གསུང་བྱ་མིན་པ་མཐའ་
དག་མངོན་སུམ་དུ་གཟིགས་པའི་ཀུན་མཁྱེན་ཐུབ་པ་ཐམས་ཅད་མཁྱེན་པར་ཤེས་ཀྱི་མི་མཁྱེན་པས་མ་ཡིན་ཏེ། གཞན་དུ་དངོས་པོའི་དེ་ཁོ་ན་ཉིད་རྒྱས་པར་གསུངས་པའི་ཕྱིར་རོ། །གསུམ་པ་དོན་བསྡུ་བ་ལ་གསུམ། ཟབ་མོ་རྒྱལ་བས་གསུངས་པ་དང་
དེ་ལ་སྐྲག་པའི་ཉེས་དམིགས་དང། རྒྱལ་པོས་ཀྱང་ཟབ་མོའི་དོན་རྟོགས་པར་གདམས་པའོ། །དང་པོ་ནི། དེ་ལྟར་ངེས་པར་ལེགས་པའི་ཆོས་རྟོགས་པར་དཀའ་བ་ཟབ་མོ་མཐའ་གང་དུ་ཡང་ཡོངས་སུ་འཛིན་བྱར་མེད་ཅིང། རྟེན་རང་བཞིན་གྱིས་གྲུབ་པའི་གནས་མེད་
པ་གང་ཞིག་རྟོགས་ནས་གོམས་པར་བྱས་པ་ལས། ཐེག་པ་གསུམ་གའི་འབྲས་བུ་ཐོབ་པའི་ཟབ་མོ་ནི་རྫོགས་པའི་སངས་རྒྱས་ཐམས་ཅད་གཟིགས་པ་རྣམས་ཀྱིས་ཏིང་ངེ་འཛིན་རྒྱལ་པོའི་མདོ་ལ་སོགས་པ་རྣམས་ལས་གསུངས་པར་ཤེས་པར་བྱའོ། །གཉིས་
པ་ནི། མཚན་འཛིན་གྱིས་ཇི་ལྟར་ཞེན་པའི་གནས་མེད་པའི་ཆོས་འདིས་སྐྲག་པའི་སྐྱེ་བོ་ཐོག་མ་མེད་པ་ནས་བདག་ཏུ་མངོན་པར་ཞེན་པའི་མཐུས་རང་བཞིན་གྱིས་གྲུབ་པའི་གནས་ལ་མངོན་པར་དགའ་ཞིང་རང་བཞིན་གྱིས་ཡོད་པ་དང། སྔར་ཡོད་མེད་པར་
འཛིན་པ་ལས་མ་འདས་པའི་མི་མཁས་པ་རྣམས་ནི་ཕྱིན་ཅི་ལོག་ཏུ་བཟུང་ནས་ཕུང་བར་འགྱུར་ཏེ་འཇིགས་པར་རིགས་པ་མིན་པའི་གནས་ལ་འཇིགས་པ་དེ་དག་ནི་ཁ་ཅིག་རང་བཞིན་གྱིས་སྟོང་པ་གནས་ལུགས་ཀྱི་དོན་དུ་བསྟན་པ་ན། སྐུར་བ་འདེབས་ཤིང་

[020A]༄༅། །སྤོང་བར་བྱེད་ལ། སྤོངས་ནས་ངན་འགྲོར་འགྲོ་བ་དང། ཁ་ཅིག་དེ་ལ་མོས་ཀྱང་དོན་བྱེད་ནུས་པ་ནི་དངོས་པོ་འགག་པ་དེའི་དོན་དུ་གོ་ནས་ལས་འབྲས་ལ་སྐུར་བ་འདེབས་ཤིང། ཆོས་གང་ཡང་ཡོད་མེད་གང་དུ་ཡང་བཟུང་བར་བྱ་བ་
མིན་ནོ་ཞེས་དེ་སྐད་སྨྲ་ཞིང་གཞན་ལ་དེ་ལྟར་སྒྲོག་པར་བྱེད་པས་འོག་ནས་འཆད་པ་ལྟར་རང་ཡང་འཕུང་ལ་གཞན་ཡང་འཕུང་ལ་གཞན་ཡང་འཕུང་བར་བྱེད་དོ། །སློབ་དཔོན་ཞི་བ་འཚོས་དབུ་མ་རྒྱན་གྱི་འགྲེལ་པར་གསུངས་པ་ལྟར། བྱ་གསོད་པ་དང་རི་དྭགས་གསོད་པ་སོགས་ནི་རང་
གཞན་ལ་ཕན་པ་ཆུང་ངུའི་སྲོག་ཆགས་རྣག་ཅན་གྲངས་ཡོད་པ་ཞིག་གསོད་པར་ཟད་ཀྱི་སྟོང་པ་ཉིད་སྤོང་བར་བྱེད་པ་ནི། སེམས་ཅན་ཐམས་ཅད་ཀྱི་མ་རིག་པའི་མུན་པ་སེལ་བའི་སྒྲོན་མེ་ཆོས་ཀྱི་སྐུའི་རྒྱུ་ལ་གནོད་པ་བྱས་པ་ཡིན་པས་བདག་ལེགས་སུ་འདོད་
པ་རྣམས་ཀྱིས་གནས་འདི་ལ་གཟབ་པར་བྱའོ། །གསུམ་པ་ནི། རྒྱལ་པོ་ཞེས་བོས་ནས་རང་བཞིན་གྱི་ག་ལ་དེ་དག་གིས་ཅི་ནས་ཀྱང་མི་འཕུང་བ་སྟོང་པ་རྟེན་འབྱུང་གི་དོན་དུ་ཁོང་དུ་ཆུད་ནས། རྟེན་འབྲེལ་ལ་སྐུར་བ་བཏབ་ན། །ངན་འགྲོར་འགྲོ་བ་དང། རྟེན་
འབྲེལ་རང་ལུགས་ལ་ཁས་ལེན་དགོས་པ་ཉིད་ཀྱིས་རང་བཞིན་གྱིས་གྲུབ་པས་སྟོང་པ་ཁས་བླང་དགོས་པ་དང། རང་བཞིན་གྱིས་གྲུབ་པ་ལ་གྱུར་འབྲས་ཅུང་ཟད་ཀྱང་བཞག་ས་མེད་པར་ཁོང་དུ་ཆུད་ནས་བདེན་པ་གཉིས་མིང་ཙམ་བརྡ་ཙམ་དུ་ཁོང་དུ་ཆུད་པ་དེ་
ལྟར་གྱིས་ཤིག་ཅེས་གདམས་སོ། །གཉིས་པ་རྒྱལ་པོས་ཀྱང་ཟབ་མོའི་དོན་ལ་བསླབ་པར་གདམས་པ་ལ་གཉིས། སྐབས་དགོད་པ་དང། བདག་མེད་གཉིས་བཤད་པའོ། །དང་པོ་ནི། རྒྱལ་པོ་ཞེས་བོས་ནས་ཁྱོད་ལ་འཇིག་རྟེན་འདས་ཀྱི་ཚུལ་ལུགས་

[020B] །ཅིའི་དོན་དུ་ཞོ་ན། རྒྱལ་པོ་ཁྱོད་ནི་མི་ཕུང་པར་བགྱི་བའི་སླད་དུའོ། །འཁོར་བའི་རྒྱུར་གྱུར་པའི་སྡིག་དང་བསོད་
ནམས་བྱ་བ་ལས་འདས་པའི་ཟབ་མོ་གསུང་རབ་ལས་བཀྲོལ་བའི་དོན་དང་ལྡན་པ་མུ་སྟེགས་གཞན་དང་རང་གི་ཡང་སྡེ་པ་གནས་མེད་ལ་འཇིགས་པས་མ་མྱངས་པའོ། །དོན་དེ་ཁྱེད་ལ་བཤད་པར་བྱའོ་ཞེས་པའོ། །གཉིས་པ་ལ་གཉིས། གང་ཟག་གི་
བདག་མེད་བཤད་པ་དང། ཆོས་ཀྱིས་བདག་མེད་བཤད་པའོ། །དང་པོ་ལ་གཉིས། བསྡུས་ཏེ་བསྟན་པ་དང། ཚིག་དོན་སོ་སོར་བསྟན་པའོ། །དང་པོ་ནི། གང་ཟག་ནི་མིང་གི་ཐ་སྙད་ཀྱི་དབང་གིས་བཞག་པ་ཙམ་ཡིན་གྱི། རང་གི་ངོ་བོས་གྲུབ་པ་ཅུང་ཟད་
ཀྱང་མེད་དེ། རིགས་པ་དྲུག་ཅུ་པ་ལས། འཇིག་རྟེན་མ་རིག་རྐྱེན་ཅན་དུ། །གང་ཕྱིར་རྫོགས་པའི་སངས་རྒྱས་གསུང། །དེ་ཡི་ཕྱིར་ན་འཇིག་རྟེན་འདི། །རྣམ་རྟོག་ཡིན་ཞེས་ཅིས་མི་འཐད། ཅེས་གསུངས་པའི་དོན་ཏེ། འཇིག་རྟེན་ཉེར་ལེན་གྱི་ཕུང་པོ་
ལྟ་པོ་འདི་ཉོན་མོངས་ཅན་གྱི་མ་རིག་པ་དེས་དངོས་པོ་རང་གི་ངོ་བོས་གྲུབ་པར་ཞེན་པའི་དབང་གིས་ལས་བསགས་དེ་ལས་སྡུག་བསྔལ་འགྲུབ་པ་ཡིན་ལ། དེས་ཇི་ལྟར་བཏགས་པ་ལྟར་དུ་མ་གྲུབ་པར་ཁོང་དུ་ཆུད་པ་ན་གང་ཟག་དང་ཕུང་པོ་ཁས་མི་ལེན་
དུ་མི་རུང་ལ། དེ་ཡང་མ་རིག་པའི་འཛིན་སྟངས་བཀག་པའི་རྗེས་སུ་མིང་གི་ཐ་སྙད་ཀྱི་དབང་གིས་བཞག་པའི་རྟོག་པས་བཏགས་པ་ཙམ་དུ་ཁོང་དུ་ཆུད་པར་འགྱུར་བ་ཡིན་ནོ། །རྣལ་འབྱོར་སྤྱོད་པ་བཞི་བརྒྱ་པ་ལས་ཀྱང། རྟོག་པ་མེད་པར་འདོད་ཆགས་

[021A]༄༅། །ལ། །སོགས་ལ་ཡོད་ཉིད་ཡོད་མིན་ལ། །ཡང་དག་དོན་དང་རྟོག་པ་ཞས། །བློ་དང་ལྡན་པ་སུ་ཞིག་འཛིན། །ཅེས་གསུངས་ཤིང། དེའི་འགྲེལ་པ་ལས་ཀྱང། རྟོག་པ་ཡོད་པ་ཁོ་ནས་ཡོད་པ་ཉིད་དང། རྟོག་པ་མེད་པར་
ཡོད་པ་ཉིད་མེད་པ་དེ་དག་ནི་གོར་མ་ཆག་པར་ཐག་པ་བསྡོགས་པ་ལ་བཏགས་པའི་སྤྲུལ་ལྟར་རང་གི་ངོ་བོས་མ་གྲུབ་པར་ངེས་སོ། །ཞེས་གསུངས་ཏེ། ཡང་དག་དོན་ནི་རང་གི་ངོ་བོས་གྲུབ་པའོ། །རྟོག་པ་ནི་དེ་ལ་ལྟོས་ཏེ་སྐྱེ་བའོ། །འགྲེལ་པ་
དེར་ཆགས་སོགས་རྣམས་ཐག་པ་ལ་སྤྲུལ་དུ་བཏགས་པ་ལྟར་གསུངས་པ་ནི་མཚོན་པ་ཙམ་སྟེ། ཆོས་གཞན་ཐམས་ཅད་ཀྱང་ཐག་པ་ལ་སྤྲུལ་དུ་བཏགས་པ་ལྟར་རྟོག་པས་བཞག་པར་འཆད་པའོ། །དེ་ལ་ཁྲ་བོའི་མདོག་དང་འཁྱིལ་ལུགས་སྤྲུལ་
དང་འདྲ་ཞིང། ཡུལ་མི་གསལ་བར་སྣང་བ་ན་ཐག་པ་ལ་འདི་སྤྲུལ་ལོ་སྙམ་པ་འབྱུང་ངོ། །དེའི་ཚེ་ཐག་པ་ལ་ཐག་པའི་ཚོགས་པ་དང་ཆ་ཤས་སྤྲུལ་གྱི་མཚན་གཞིར་འཇོག་རྒྱུ་ཅུང་ཟད་ཀྱང་མེད་པས། དེའི་སྤྲུལ་ནི་རྟོག་པས་རྟགས་པ་ཙམ་མོ། །དེ་བཞིན་
དུ་ཕུང་པོ་ལ་བརྟེན་ནས་ངའོ་སྙམ་པ་འབྱུང་བ་ན། ཕུང་པོའི་སྟེང་ནས་སྔ་ཕྱིའི་རྒྱུན་གྱི་ཚོགས་པ་དང། དུས་གཅིག་པའི་ཚོགས་པ་དང། དེའི་ཆ་ཤས་ངའི་མཚན་གཞིར་འཇིག་རྒྱུ་ཅུང་ཟད་ཀྱང་མེད་དོ། །དེའི་ཕྱིར་རང་ཕུང་པོའི་ཆ་དང་ཆ་ཅན་ལས་ངོ་བོ་
ཐ་དད་པའི་དེའི་གཞིར་འཛིན་རྒྱུ་ཡང་ཅུང་ཟད་ཀྱང་མེད་པས། ང་དེ་ནི་རྟོག་པས་ཕུང་པོ་ལ་བརྟེན་ནས་བཞག་པ་ཙམ་ཡིན་གྱི་རང་གི་ངོ་བོས་གྲུབ་པ་མེད་དོ། །གཉིས་པ་ལ་གཉིས། ཁམས་དྲུག་གང་ཟག་ཏུ་མི་རུང་བ་དང། དཔྱད་པ་ལྔའི་སྒོ་ནས་

[021B] །དང་པོ་ནི། སྐྱེས་བུ་གང་ཟག་ནི་ཁམས་དྲུག་འདུས་པ་ལ་བརྟེན་ནས་བཏགས་པ་ཙམ་ཡིན་གྱི། ཁམས་དྲུག་རེ་རེ་བ་དང་འདུས་པ་དང་དེ་ལས་ངོ་བོ་ཐ་དད་པ་གང་ཡང་སྐྱེས་བུར་མི་རུང་སྟེ། ས་མིན་ནུ་མིན་པ་དང། མེ་
མིན་རླུང་མིན་ནམ་མཁའ་མིན་རྣམ་ཤེས་མ་ཡིན་ཞེས་པ་རྣམས་ཀྱིས་ཁམས་དྲུག་རེ་རེ་བ་གང་ཟག་མིན་པར་བསྟན་ལ། ཀུན་མིན་ན་ཞེས་པས་ཁམས་དྲུག་འདུས་པ་གང་ཟག་མ་ཡིན་པ་དང། དེ་ལས་གཞན་ན་སྐྱེས་བུ་གང་ཞེས་དེ་དག་ལས་ངོ་བོ་ཐ་དད་
པ་གང་ཟག་ཏུ་མི་རུང་བར་བསྟན་ཏོ། །སྐྱེས་བུ་ཆོས་ཅན། ཡང་དག་པར་གྲུབ་པ་མིན་ཏེ་ཁམས་དྲུག་འདུས་པ་ལ་བརྟེན་ནས་བཏགས་པའི་ཕྱིར། །གང་ཟག་ཇི་ལྟ་བ་དེ་བཞིན་དུ་ཁམས་ནི་རེ་རེའང་ཆོས་ཅན། ཡང་དག་ཉིད་དུ་གྲུབ་པ་མིན་ཏེ། ཆ་དུ་མ་འདུས་པ་
ལ་བརྟེན་ནས་བཏགས་པའི་ཕྱིར། གཉིས་པ་ནི། གཞན་ཡང་བཙལ་ན་བདག་ཕུང་པོ་ལས་རྣམ་ལྔར་མེད་དེ། ཕུང་པོ་དང་གང་ཟག་གི་བདག་གཅིག་ཡིན་ཏེ། བདག་མི་རྟག་པར་ཐལ་བ་དང། དུ་མར་ཐལ་བ་དང། སྐྱེ་བ་དྲན་པ་མི་འཐད་པ་སོགས་ཀྱི་ཉེས་པར་
འགྱུར་རོ། །བདག་དེར་ཕུང་པོ་དེ་འཁར་གཞོང་ལ་རྒྱ་ཤུག་ལྟར་བརྟེན་པ་མིན་ལ། ཕུང་པོ་དེ་ལ་བདག་དེ་དེ་ལྟར་བརྟེན་པ་མིན་ཏེ། དམིགས་རུང་མི་དམིགས་པའི་ཕྱིར་རོ། །ཕུང་པོ་དེ་མེད་པར་བདག་ཡན་གར་བར་དམིགས་པ་ཡང་མིན་ཏེ། ཕུང་པོ་མེད་པའི་
མཚན་ཉིད་ཅན་དུ་དམིགས་པར་ཐལ་བའི་ཕྱིར་རོ། །བདག་དང་ཕུང་པོ་མེ་ཤིང་ལྟར་འདྲེས་ཏེ་དེ་ཉིད་དང་གཞན་ཉིད་བརྗོད་དུ་མེད་པ་མིན་ཏེ། དངོས་པོ་ལ་དེ་ཉིད་དང་གཞན་གང་རུང་གིས་ཁྱབ་པའི་ཕྱིར་རོ། །བདག་ནི་ཇི་ལྟར་རང་བཞིན་གྱིས་ཡོད་དོ་མེད་པར་

[022A]༄༅། །ཐལ། དཔྱད་ན་རྣམ་པ་ལྔར་མེད་པ་དེའི་ཕྱིར། གཉིས་པ་ལ་གཉིས། གཟུགས་ཕུང་རང་བཞིན་གྱིས་གྲུབ་པ་དགག་པ་དང། ཕུང་པོ་ལྔག་མ་རྣམས་ལ་སྦྱར་བའོ། །དང་པོ་ལ་བཞི། རྟེན་འབྱུང་བ་རང་བཞིན་གྱིས་གྲུབ་པ་དགག་པ་དང་
བརྟེན་པ་འབྱུང་འགྱུར་རང་བཞིན་གྱིས་གྲུབ་པ་དགག་པ་དང། ཆོས་གཞན་ལ་སྦྱར་བ་དང། ནམ་མཁའ་རང་བཞིན་གྱིས་གྲུབ་པ་དགག་པའོ། །དང་པོ་ལ་བཞི། གཅིག་དང་དུ་མའི་རང་བཞིན་དུ་མ་གྲུབ་པ་དང། དེས་ན་འབྱུང་བ་རང་བཞིན་གྱིས་མེད་པ་དང་
འདུས་པ་རང་བཞིན་གྱིས་མ་གྲུབ་པ་དང། སྒྲུབ་བྱེད་དགག་པའོ། །དང་པོ་ནི། འབྱུང་བ་གསུམ་ས་དང་གཅིག་མིན་ཏེ། ས་ལ་གསུམ་གྱི་མཚན་ཉིད་ཚང་བར་ཐལ་བ་དང། མཚན་ཉིད་འཚོལ་བར་ཐལ་བའི་ཕྱིར་རོ། །ས་འདི་ལ་འབྱུང་བ་གསུམ་བརྟེན་པ་
མིན་ཞིང་གསུམ་པོ་དེ་ལ་འདི་བརྟེན་པ་མིན་ལ། གསུམ་པོ་དེ་མེད་པར་ས་གནས་པ་ཡང་མིན་ནོ། །འབྱུང་བ་རྣམས་ཀྱང་ཆོས་ཅན། བདག་བཞིན་རྫུན་པར་ཐལ། ཆུ་ལ་སོགས་པ་རེ་རེའང་དེ་བཞིན་དུ་རྣམ་པ་བཞིར་དབྱང་ན་མི་རྙེད་པ་ཡིན་པ་དེའི་
ཕྱིར། གཉིས་པ་ནི། དེས་ན་འབྱུང་བ་རྣམས་རང་བཞིན་གྱིས་མེད་དེ། རེ་རེའང་ངོ་བོ་ཉིད་དུ་གྲུབ་པ་མེད་པའི་ཕྱིར་ཏེ། ས་ཆུ་མེ་དང་རླུང་རྣམས་ནི་གང་ཞིག་གསུམ་མེད་པར་རེ་རེ་མེད་ལ། གཅིག་མེད་པར་ཡང་གསུམ་མེད་པའི་ཕྱིར་རོ། །གསུམ་པ་ལ་
གསུམ། ལྟོས་ན་འདུས་པ་རང་བཞིན་གྱིས་གྲུབ་པ་འགལ་བ་དང། དེའི་ལན་དགག་པ་དང་རྩོད་པ་སྤོང་བའོ། །དང་པོ་ནི། འབྱུང་བ་རྣམས་སོ་སོར་རང་བཞིན་གྱིས་ཡོད་པ་མིན་ཏེ། གལ་ཏེ་གསུམ་མེད་པར་རེ་རེ་མེད་ལ་མེ་ལྟ་བུ་གཅིག་མེད་པར་

[022B] ཅི་ལྟར་འདུས་པ་རང་བཞིན་གྱིས་གྲུབ་པ་སྐྱེད་པར་འགྱུར་ཏེ་མི་འགྱུར་བར་ཐལ་སོ་སོ་རང་གི་ངོ་བོས་མེད་པའི་ཕྱིར། གཉིས་པ་ནི། སོ་སོ་རང་གི་ངོ་བོས་ཡོད་པས་འདུས་པ་རང་བཞིན་གྱི་ཡོད་དོ་ཞེ་ན། འབྱུང་བ་གསུམ་གྱི་
བདག་ཉིད་ཅན་གྱི་བུད་ཤིང་མེད་པར་མེ་ཅི་སྟེ་མེད་ཡོད་པར་ཐལ། འོན་ཏེ་བཞི་པོ་སོ་སོ་རང་གི་ངོ་བོས་ཡོད་པའི་ཕྱིར། དེ་བཞིན་གཡོ་དང་ཐོགས་པ་དང་སྨིན་པ་མེད་པར་ཆུ་ཅིས་མེད་ཅེས་པ་དང། ཐོགས་སྨིན་བསྡུས་པ་དག་མེད་པར་རླུང་ཡོད་པར་ཐལ་
བ་དང། གཡོ་སྨིན་སྡུད་པ་དག་མེད་པར་ས་ཡོད་པར་ཐལ། ལྟོས་མེད་དུ་རང་གི་ངོ་བོ་ཡོད་པའི་ཕྱིར། གསུམ་པ་ནི། གལ་ཏེ་མེ་ཁོ་ན་ཤིང་མེད་པར་མི་འབྱུང་བར་གྲགས་པས་ལྟོས་པ་ཡིན་གྱི། གཞན་གསུམ་ལྟོས་མེད་དུ་རང་གི་ངོ་བོས་ཡོད་དོ་ཞེ་ན་
འོན་ཏེ་མེ་འདི་གཞན་གསུམ་ལ་མ་ལྟོས་པར་བདག་ཉིད་མེད་ན། ཇི་ལྟར་ཁྱོད་ཀྱི་འབྱུང་བ་གསུམ་གཞན་ལ་ལྟོས་པ་མེད་པར་རང་གི་ངོ་བོས་ཡོད་པ་མིན་པར་ཐལ། གཞན་གསུམ་པོ་རྟེན་ཅིང་འབྱུང་བ་དང་ཆོས་མི་མཐུན་པ་འདི་རུང་བའང་མིན་པའི་ཕྱིར་ཏེ་
གཞན་ལ་ལྟོས་པའི་ཕྱིར། བཞི་པ་ནི། གལ་ཏེ་འབྱུང་བ་རྣམས་ཕན་ཚུན་ལྟོས་ཀྱང་རང་གི་ངོ་བོས་ཡོད་དོ་ཞེ་ན། འབྱུང་བ་དེ་དག་ནི་ཇི་ལྟ་བུར་ན་ཕན་ཚུན་ལྟོས་ནས་ཡོད་པ་མི་འཐད་པར་ཐལ། སོ་སོ་རང་བཞིན་གྱིས་ཡོད་པའི་ཕྱིར། གལ་ཏེ་རང་གི་
ངོ་བོས་མེད་ན་དེ་དག་ཇི་ལྟར་ཕན་ཚུན་ལྟོས་ནས་རང་གི་ངོ་བོས་ཡོད་པ་མི་འཐད་པར་ཐལ། སོ་སོ་རང་གི་ངོ་བོས་ཡོད་པ་མིན་པའི་ཕྱིར། གཞི་གང་ནས་ལྟ་བུ་ཞིག་ཡོད་པ་དེར་ལྷག་མ་གསུམ་པོ་ཡང་རང་གི་ངོ་བོས་ཡོད་དེ་དེའི་མཚན་ཉིད་ཡོད་པའི་ཕྱིར་ཅེ་

[023A]༄༅། །ན། གལ་ཏེ་སོ་སོར་རང་མེད་ཀྱི་གང་ན་གཅིག་ཡོད་པའི་ཡུལ་དང་ལྷག་མ་རྣམས་ཡོད་ན། འབྱུང་བ་བཞི་རང་བཞིན་འདྲེས་པ་ལ་ཡོད་དམ། མ་འདྲེས་པ་ལ་ཡོད། ཕྱི་མ་མི་འཐད་དེ། མ་འདྲེས་པ་རྣམས་ཡུལ་གཅིག་ན་
གནས་པ་མེད་པའི་ཕྱིར། སྔ་མ་མི་འཐད་དེ། འདྲེས་པ་སོ་སོ་རང་གི་ངོ་བོས་ཡོད་པ་མིན་པའི་ཕྱིར། སོ་སོའི་རང་གི་མཚན་ཉིད་རང་གི་ངོ་བོས་ག་ལ་ཡོད་མེད་པར་ཐལ། འབྱུང་བ་རྣམས་སོ་སོ་རང་མེད་པའི་ཕྱིར། འདྲེས་ཀྱང་ཤས་ཆེ་ཆུང་ཡོད་
པས་མཚན་ཉིད་ཤས་ཆེ་ཆུང་དམིགས་པའི་ཕྱིར་ཅི་ན། འདུས་པའི་ཚེ་མཚན་ཉིད་ཤས་ཆེ་ཆུང་འོང། རང་གི་དངོས་པོ་གྲུབ་པ་མེད་པར་ཐལ། ལྟོས་མེད་དུ་སོ་སོ་རང་མེད་པའི་ཕྱིར། འོ་ན་ཆོས་མངོན་པའི་མདོ་ལས་འབྱུང་བ་སོ་སོའི་མཚན་ཉིད་
བཤད་པ་དང་འགལ་ལོ་ཞེ་ན། མི་འགལ་ཏེ། འབྱུང་བ་རྣམས་ཀྱི་མཚན་ཉིད་དག་ནི་ཀུན་རྫོབ་ཏུ་ཡོད་པ་མིང་ཙམ་བརྡ་ཙམ་ལ་དགོངས་ནས་བཤད་ཀྱི་རང་གི་ངོ་བོས་ཡོད་པར་མི་བཞེད་པའི་ཕྱིར། གཉིས་པ་ནི། ཁ་དོག་དྲི་རོ་རེག་པ་གང་ཡིན་པ་དེ་
དག་ཀྱང་རང་བཞིན་གྱིས་མེད་པར་ཐལ། དེ་དག་ལ་ཡང་འབྱུང་བ་རང་བཞིན་གྱིས་གྲུབ་པ་འགོག་པའི་ཚུལ་འདི་སྦྱར་བར་བྱ་བ་ཡིན་པའི་ཕྱིར། གཟུགས་གསུམ་རེག་མིན་འདི་ལ་མིན། །ཞེས་སོགས་སྦྱར་བར་བྱའོ། །གསུམ་པ་ལ་གཉིས། དངོས་དང་
རང་བཞིན་གྱིས་སྟོང་པའི་ཤེས་བྱེད་དོ། །དང་པོ་ནི། མིག་དང་རྣམ་ཤེས་དང་གཟུགས་རྣམས་དང་མ་རིག་པ་དང། ལས་དང་སྐྱེ་བ་གསུམ་དང་བྱེད་པོ་དང་ལས་དང་བྱ་བ་དང། གཅིག་ལ་སོགས་པའི་གྲངས་དང། ཕན་ཚུན་ཕྲད་པའི་ལྡན་པ་དང། རྒྱུ་

[023B] སོགས་པས་གྲུ་བཞི་དང་ཟླུམ་པོ་ཞེས་བྱ་བ་དང། དངོས་པོ་དང་དོན་བྱེད་ནུས་པ་ལ་སོགས་པའི་མིང་དང་མིང་ཙན་རྣམས་ཀྱང་འབྱུང་བ་བརྟགས་ན་བདག་བཞིན་རྫུན་པར་གྲུབ་པ་དེ་བཞིན་
ནོ། །གཉིས་པ་ལ་བཞི། ཆོས་མུན་རང་བཞིན་གྱིས་སྟོང་པའི་དོན་བསྟན་པ་དང། བཤད་པ་དང། སྒྲུབ་བྱེད་དགོད་པ་དང། ཆད་ལྟར་ཐལ་བའི་སྐྱོན་མེད་པའོ། །དང་པོ་ནི། ས་དང་ཆུ་དང་མེ་དང་རླུང་དང་རིང་ཐུང་ཕྲ་དང་སྦོམ་ཉིད་དང་དགེ་མི་དགེ་ལུང་མ་བསྟན་
སོགས་ཉིད་ནི་ཆོས་ཅན། རང་བཞིན་གྱིས་གྲུབ་པ་མེད་དེ། དེ་ཡོད་ན་འཕགས་པའི་མཉམ་གཞག་གིས་གཟིགས་དགོས་པ་གང་ཞིག་རྣམ་ཤེས་སུ་སྟེ་དེའི་གཟིགས་ངོར་འགག་པར་འགྱུར་ཞེས་ཐུབ་པས་གསུངས་པའི་ཕྱིར་རོ། །གཉིས་པ་ནི། མི་
རྟོག་པའི་རྣམ་ཤེས་སོ་སོར་རང་གིས་རིག་པར་བྱ་བ། གཞན་ལ་འདིའོ་ཞེས་པ་བསྟན་ཏུ་མེད་པ་ཤེས་བྱ་མཐའ་ཡས་པའི་གནས་ལུགས་ལ་དབང་བསྒྱུར་བས་ཀུན་ཏུ་བདག་པོ་དེ་ལ་ནི་ཆོས་ཅན། ས་དང་ཆུ་དང་མེད་དང་ནི་རླུང་གིས་ཁྱོད་ཀྱི་གཟིགས་ངོར་གནས་
ཐོབ་པར་འགྱུར་བ་མིན་པར་ཐལ། ཅུང་ཟད་ཀྱང་མ་གཟིགས་པའི་ཕྱིར་རོ། འཕགས་པའི་མཉམ་གཞག་གི་གཟིགས་ངོ་འདིར་ནི་རིང་བ་དང་ཐུང་བ་དང་གྲ་བ་དང་སྐོམ་པ་དང་དགེ་དང་མི་དགེ་དང་འདིར་ནི་མིང་དང་གཟུགས་དག་ཀྱང་མ་ལུས་པར་ནི་འགག་
པར་འགྱུར་བས་རང་བཞིན་གྱིས་སྟོང་སྟེ། རང་བཞིན་གྱིས་གྲུབ་ན་གནས་ལུགས་ཀྱི་དོན་དུ་འགྱུར་བས། མཉམ་གཞག་གིས་གཟིགས་དགོས་པའི་ཕྱིར་རོ། །གསུམ་པ་ནི། མི་རྟོག་ཡེ་ཤེས་ཀྱིས་འདུས་བྱས་རྣམས་བཤིག་པས་དེའི་ཚེ་འགག་པ་

[024A]༄༅། །ཡིན་ནམ་ཞེ་ན། མིན་ཏེ། གདོད་ནས་གྲུབ་པའི་རང་བཞིན་གྱིས་སྐྱེ་བ་མེད་པའི་དོན་གང་ཞིག་སྔར་ནས་ཡོད་ཀྱང་རབ་རིབ་ཅན་གྱི་སྐྲ་ཤད་ལྟར་མ་རིག་པས་སྒྲིབས་ནས་མ་ཤེས་པའི་ཕྱིར། སོ་སོ་སྐྱེ་བོ་རྣམས་
ཀྱིས་མ་མཐོང་བ་ཡིན་གྱི་སྟོང་ཉིད་རྟོགས་པའི་འཕགས་པའི་རྣམ་ཤེས་ལ་སྔོན་ཆད་བྱུང་བ་རྟེན་འབྱུང་རང་བཞིན་གྱིས་སྟོང་པ་དེ་ཀུན་ནི་གནས་ལུགས་ཀྱི་དོན་དེ་མངོན་སུམ་དུ་ཤེས་པའི་ཕྱིར་ན་རྣམ་ཤེས་སུ་སྟེ་འཕགས་པའི་མཉམ་གཞག་གི་གཟིགས་ངོར་ཕྱིས་
ནི་དེ་ལྟར་འགག་པར་འགྱུར་བས། སྔར་ནས་རང་བཞིན་གྱིས་སྟོང་པ་ལ། ཕྱིས་དེ་ལྟར་གཟིགས་པ་ཡིན་གྱི། སྔར་རང་བཞིན་གྱིས་ཡོད་པ་ཕྱིས་རང་བཞིན་མེད་པར་གཟིགས་པ་མིན་ཏེ། དེ་ལྟར་ན་མཉམ་གཞག་དངོས་པོའི་འཇིག་བྱེད་དུ་འགྱུར་གྱི། གནས་ལུགས་
ཀྱི་དོན་གཟིགས་པར་མི་འགྱུར་བས་སོ། །འགྲོ་བའི་ཆོས་ཤེས་བྱ་དང་ཤེས་པ་འདི་ཀུན་ཆོས་ཅན། སྒོམ་བྱུང་གི་རྣམ་ཤེས་མེའི་བུད་ཤིང་གི་ཡིན་པར་འདོད་དེ། མ་ལུས་པ་བསྲེགས་པའི་ཕྱིར་རོ། །གནས་ལུགས་ཀྱི་དོན་དེ་དག་ཇི་ལྟ་བ་བཞིན་རབ་ཏུ་འབྱེད་
པའི་འོད་དང་ལྡན་པས་བསྲེགས་ན་གཉིས་སྣང་མ་ལུས་པ་ཞི་བར་འགྱུར་བ་ཡིན་ནོ། །བཞི་པ་ནི། དེ་ལྟ་ན་ཁྱེད་ཀྱིས་ཐམས་ཅད་མེད་པར་ཁས་བླངས་པའི་ཕྱིར་ཁྱེད་མེད་པ་པར་འགྱུར་རོ་ཞེ་ན། མི་འགྱུར་ཏེ། ཉོན་མོངས་ཅན་གྱིས་མི་ཤེས་པས་ནི་སྔོན་
རང་བཞིན་གྱིས་མ་གྲུབ་བཞིན་དུ། རང་བཞིན་གྱིས་གྲུབ་པར་བཏགས་པ་ཡིན་ལ། ཕྱིས་ནི་རང་བཞིན་གྱིས་སྟོང་པ་གཏན་ལ་ཕབ་ནས་དེ་ཉིད་ངེས་པ་དང་དངོས་པོའི་གནས་ལུགས་རྟོགས་པ་ཡིན་གྱི། དངོས་པོ་ལ་ཅུང་ཟད་

[024B] །འོ་ན་དངོས་པོ་རང་བཞིན་གྱིས་གྲུབ་པ་བཀག་པ་དེ་ཉིད་རང་བཞིན་གྱིས་ཡོད་པར་འགྱུར་རོ་ཞེ་ན། གང་གི་ཚེ་དངོས་པོ་རང་བཞིན་གྱིས་གྲུབ་པ་མི་རྙེད་པ་དེའི་ཚེ་དངོས་མེད་རང་བཞིན་གྱིས་གྲུབ་པར་ག་ལ་འགྱུར་ཏེ། རྟེན་མེད་
པའི་བརྟེན་པ་མི་སྲིད་པའི་ཕྱིར་རོ། །བཞི་པ་ནམ་མཁའ་རང་བཞིན་གྱིས་གྲུབ་པ་དགག་པ་ནི། གལ་ཏེ་འདུས་མ་བྱས་ཀྱི་ནམ་མཁའ་རང་བཞིན་གྱིས་གྲུབ་བོ་ཞེ་ན། ནམ་མཁའ་ཡང་ནི་མིང་ཙམ་ཡིན་གྱི་རང་བཞིན་གྱིས་མེད་པར་ཐལ། དགག་བྱ་ཐོགས་བཅས་
ཀྱི་གཟུགས་ཀྱི་དངོས་པོ་མིང་ཙམ་དུ་ཟད་པའི་ཕྱིར། ཐོགས་བཅས་ཀྱི་གཟུགས་རང་བཞིན་གྱིས་ཡོད་དོ་ཞེ་ན། གཟུགས་རང་བཞིན་གྱིས་གྲུབ་པ་ལྟ་ག་ལ་ཡོད་དེ་མེད་པར་ཐལ། འབྱུང་བ་རང་བཞིན་གྱིས་གྲུབ་པ་མེད་པའི་ཕྱིར། མིང་ཙམ་ཉིད་ཀྱང་རང་བཞིན་གྱིས་གྲུབ་པ་མེད་དེ། མིང་
ཅན་རང་བཞིན་གྱིས་གྲུབ་པ་མེད་པ་དེའི་ཕྱིར། གཉིས་པ་ཕུང་པོ་ལྷག་མ་རྣམས་ལ་སྦྱར་བ་ནི། ཚོར་བའི་ཕུང་པོ་དང་འདུ་ཤེས་དང་འདུ་བྱེད་དང་རྣམ་ཤེས་ཀྱི་ཕུང་པོ་ཡང་འབྱུང་བ་ལྟ་བུ་དང་བདག་བཞིན་དུ་ནི་རང་བཞིན་གྱིས་སྟོང་པར་བསམ་པར་བྱ་སྟེ། རང་བཞིན་གྱིས་གྲུབ་པ་
ལ་སྔར་བཤད་ཀྱི་གཅིག་དང་དུ་བྲལ་ལ་སོགས་པའི་རིགས་པས་གནོད་པའི་ཕྱིར་རོ། །དེའི་ཕྱིར་གང་ཟག་བཞིན་དུ་ཁམས་དྲུག་ཀྱང་བདག་མེད་དོ། །ལེའུ་མཚན་བསྟན་པ་ནི། རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བ་ལས། མངོན་པར་མཐོ་བ་དང་
ངེས་པར་ལེགས་པ་རྒྱུ་འབྲས་སོ་སོར་བསྟན་པ་སྟེ་ལེའུ་དང་པོའི་འགྲེལ་པའོ།། །།གཉིས་པ་མངོན་མཐོ་ངེས་ལེགས་རྒྱུ་འབྲས་སྤེལ་མར་བཤད་པ་ལ་གསུམ། ངེས་ལེགས་རྒྱུ་འབྲས་དང། མངོན་མཐོ་རྒྱུ་འབྲས་དང། ཡང་ངེས་

[025A]༄༅། །ལེགས་རྒྱུ་འབྲས་བཤད་པའོ། །དང་པོ་ལ་གཉིས། མཐར་འཛིན་གྱི་ལྟ་བ་དགག་པ་དང། ཟབ་མོ་རྟོགས་པར་དཀའ་བའི་ཚུལ་ལོ། །དང་པོ་ལ་གསུམ། དཔེ་གཞན་གྱིས་བཤད་ཟིན་དྲན་པར་བྱེད་པ་དང། དགག་པ་དངོས་དང། དེས་ན་
མཐའ་བཞིར་ལུང་མ་བསྟན་པའོ། །དང་པོ་ནི། ཇི་ལྟར་ཆུ་ཤིང་གི་སྡོང་པོའི་ཡན་ལག་དག་མ་ལུས་པ་དང་བཅས་ཏེ་སྙིང་པོ་ཡོད་མེད་བརྟག་པའི་ཆེད་དུ་བཤིག་པར་བྱས་ན་སྙིང་པོ་ཅི་ཡང་མེད་པ་ལྟར་སྐྱེས་བུ་ཁམས་དྲུག་དང་བཅས་པ་ཆ་དང་ཆར་
ཕྱེ་ནས་བཤིག་ན་དེ་དང་འདྲ་བར་རང་བཞིན་གྱིས་གྲུབ་པའི་སྙིང་པོ་རྡུལ་ཙམ་ཡང་མེད་དོ། །མདོ་ལས། ཇི་ལྟར་ཆུ་ཤིང་རློན་པའི་སྡོང་པོ་ལ། སྙིང་པོ་འདོད་མིས་རིམ་པས་བཤིག་བྱས་ཀྱང། །ཕྱི་དང་ནང་ན་སྙིང་པོ་ཡོད་མིན་ལྟར། །ཆོས་རྣམས་
ཐམས་ཅད་དེ་ལྟར་ཤེས་པར་གྱིས། །ཞེས་གསུངས་པ་ལྟར་རོ། །གཉིས་པ་ལ་གསུམ། བདག་དང་བདག་མེད་རང་བཞིན་གྱིས་མ་གྲུབ་པ་དང། དངོས་པོར་ཡོད་མེད་རང་བཞིན་གྱིས་མ་གྲུབ་པ་དང། འཁོར་བའི་ཕྱིར་མཐའ་ལུང་མ་བསྟན་པ་མི་
འཐད་པའི་རྩོད་པ་སྤང་བའོ། །དང་པོ་ནི། གང་ཟག་དང་ཁམས་དྲུག་པོ་ད་ཀུན་བདག་མེད་པར་རྒྱལ་པོ་ཁྱོད་ལ་གཏན་ལ་ཕབ་པ་རྒྱུ་མཚན་དང་བཅས་པ་ཡིན་ཏེ། ཆོས་རྣམས་ཐམས་ཅད་བདག་མེད་ཅེས་རྒྱལ་བ་རྣམས་ཀྱིས་གསུངས་པ་དེའི་
ཕྱིར། ཡང་ན་དངོས་པོ་རང་བཞིན་མེད་པ་དེའི་ཕྱིར། རྒྱུ་མཚན་དེས་དངོས་མེད་ཀྱང་རང་བཞིན་མེད་ཅེས་པའོ། །སྐུ་གསུང་ཐུགས་མི་མཐུན་ཕྱོགས་ལ་གདམས་པ་མཐར་ཐུག་ཐུབ་པ་ཆེན་པོས་བདག་དང་བདག་མེད་རང་བཞིན་གྱིས་གྲུབ་

[025B] བདག་དང་བདག་མེད་རང་བཞིན་གྱིས་གྲུབ་པར་ལྟ་བ་དག་ཕྱིན་ཅི་ལོག་ཡིན་པ་དེའི་ཕྱིར། དེར་ཐལ། སྤང་བཤད་བདེ་བ་དེ་ལྟར་བདག་དང་བདག་མེད་པ་ཡང་དག་པར་གྲུབ་པ་ཇི་ལྟ་བ་བཞིན་དུ་དམིགས་སུ་མེད་པའི་ཕྱིར་རོ། །གཉིས་
པ་ལ་གཉིས། དངོས་དང་མཐའ་བཞིར་ལུང་མ་བསྟན་པའི་རྒྱུ་མཚན་ནོ། །དང་པོ་ནི། མཐོང་བ་དང་ཐོས་པ་སོགས་ཡུལ་དྲུག་ཐུབ་པ་ཡིན་བདེན་པར་གྲུབ་པ་མིན་པ་དང། རྫུན་པ་ཡེ་མེད་མིན་པར་གསུངས་པའི་རྒྱུ་མཚན་ཡོད་དེ། །དེ་ནི་གཉིག་དོན་དུ་སྟེ་ཡང་དག་པར་གྲུབ་
པ་མིན་པའི་ཕྱིར་རོ། །བདེན་པར་ཡོད་པ་བཀག་ནས་གཏན་མེད་དང། ཡང་ན་མེད་པ་རང་བཞིན་གྱིས་གྲུབ་པར་འགྱུར་ཏེ། བདེན་པར་ཡོད་མེད་དངོས་འགལ་ཡིན་པའི་ཕྱིར་ཅེ་ན། བདེན་པར་ཡོད་མེད་དེ་ནི་གཉི་ག་དོན་དུ་རང་བཞིན་གྱིས་གྲུབ་པ་མིན་ཏེ། དངོས་པོ་རང་
བཞིན་གྱིས་གྲུབ་པའི་ཕྱོགས་ལས་འགལ་ཟླ་མི་མཐུན་ཕྱོགས་དངོས་མེད་རང་བཞིན་གྱིས་གྲུབ་པར་འགྱུར་དགོས་ན་དངོས་པོ་རང་བཞིན་གྱིས་མ་གྲུབ་པའི་ཕྱིར་རོ། དེས་ན་ཡོད་ཅེས་པ་དང་མེད་ཅེས་པ་ཡང་དག་ཏུ་གྲུབ་པར་ཐུབ་པ་ཞལ་གྱིས་མི་བཞེས་པའི་རྒྱུ་
མཚན་ཡོད་དེ། སྔར་བཤད་པའི་རིགས་པ་དེ་ལྟ་བུས་དམ་པའི་དོན་དུ་ན་འཇིག་རྟེན་འདི་ནི་བདེན་རྫུན་རང་བཞིན་གྱིས་གྲུབ་པ་ལས་འདས་པ་དེ་ཉིད་ཀྱི་ཕྱིར། གཉིས་པ་ནི། བདག་དང་འཇིག་རྟེན་དེ་ནི་ཀུན་མཁྱེན་གྱིས་མཐའ་ཡོད་པ་དང་མཐའ་མེད་པ་དང་
གཉིས་ཀ་དང་གཉིས་ཀ་མ་ཡིན་ཞེས་ལུང། ཇི་སྐད་བསྟན་ཏེ་ལུང་མི་སྟོན་པའི་རྒྱུ་མཚན་ཡོད་དེ། བདག་དང་འཇིག་རྟེན་གང་ཞིག་དེ་ལྟར་རྣམ་པ་ཀུན་ཏུ་རང་བཞིན་གྱིས་ཡོད་པ་མིན་པའི་ཕྱིར། གསུམ་པ་ལ་གཉིས། རྩོད་པ་དང་ལན་ནོ། །དང་པོ་ནི། འཁོར་བའི་

[026A]༄༅། །གྱི་མཐའ་ལུང་སྟོན་པར་མི་མཛད་པ་མི་རིགས་ཏེ། སངས་རྒྱས་གྲངས་མེད་པ་སྔར་བཤེགས་པ་དང་དེ་བཞིན་དུ་མ་འོངས་པ་ན་བྱོན་པར་འགྱུར་བ་དང། དེ་ལྟར་བཞུགས་པས་སེམས་ཅན་རྣམས་ནི་སངས་རྒྱས་རེ་རེས་ཀྱང་
བྱ་བ་འགྱུར་ནི་དེ་ལས་ཀྱང་ཆོས་མང་བ་ཐར་པ་ལ་འགོད་པར་མཛད་ལ། དེ་ལས་སེམས་ཅན་མྱ་ངན་ལས་འདའ་བའི་ཆེད་དུ་དུས་གསུམ་དུ་གནས་པ་དགོངས་ནས་སེམས་ཅན་མྱ་ངན་ལས་འདའ་བར་མཛད་ལ། །སྔར་མེད་ཀྱི་སེམས་ཅན་སྐྱེ་བ་མི་སྲིད་པས། སེམས་
ཅན་འཕེལ་བ་ནི་མེད་ལ། བསོད་ནམས་ཟད་པ་དུས་གསུམ་དུ་གནས་པ་ནི་སེམས་ཅན་གྱི་འཇིག་རྟེན་འཕེལ་བའི་རྒྱུ་མིན་པས། ཐམས་ཅད་མཁྱེན་པ་ཇི་ལྟར་སེམས་ཅན་གྱི་སྔོན་མཐའ་དང་ཕྱི་མཐའ་ལུང་མ་བསྟན་པར་མཛད་སྔར་དུ་མ་ཟད་ཅིང་འཕེལ་བ་ཅུང་ཟད་ཀྱང་
མེད་པའི་ཕྱིར་རོ་ཞེ་ན། གཉིས་པ་ལན་ལ་གསུམ། འཁོར་བ་ལ་སྐྱེ་འགག་རང་བཞིན་གྱིས་མ་གྲུབ་པའི་དཔེ་དང། འགྲོ་འོང་རང་བཞིན་གྱིས་མ་གྲུབ་པའི་དཔེ་དང། མིང་དུ་བཏགས་པ་ཙམ་དུ་ཟད་པའོ། །དང་པོ་ལ་གཉིས། སྣོད་མིན་ལ་གསང་བ་
ཟབ་མོར་བསྟན་པ་དང། དངོས་སོ། །དང་པོ་ནི། དངོས་པོ་བདེན་གྲུབ་ལ་ཞེན་པ་དེ་ཁོ་ན་ཉིད་ལ་སྐུར་བ་འདེབས་པའི་སྣོད་མིན་གྱི་གདུལ་བྱས་མཐའ་བཅུ་བཞིར་བསྡུས་ནས། དྲིས་ཀྱང་ལུང་སྟོན་པར་མི་རིགས་ཏེ་སྣོད་མིན་གྱི་སོ་སོའི་སྐྱེ་བོ་ལ་གསང་བ་གང་
ཡིན་པ། དེ་ནི་ཟབ་མོའི་ཆོས་ཡིན་ལ། དེ་ཡང་གང་ཡིན་ཞེ་ན་འཇིག་རྟེན་སྣང་ལ་རང་བཞིན་མེད་པ་སྒྱུ་མ་ལྟ་བུ་ཉིད་ཡིན་ལ། དེ་ནི་སངས་རྒྱས་ཀྱི་བསྟན་པའི་སྙིང་པོ་བདུད་རྩི་ཡིན་གྱི་དམིགས་པའི་གདོན་གྱིས་ཟིན་པ་རྣམས་ཀྱིས། བཏགས་པ་རྣམས་

[026B] །གཉིས་པ་ནི། ཇི་ལྟར་སྒྱུ་མའི་གླང་པོ་ཡ་སྐྱེ་བ་དང་འཇིག་པ་ཉིད་སྣང་ཡང་དེ་ལ་དོན་གྱི་ཡང་དག་ཏུ་སྐྱེ་བ་དང་འཇིག་པ་ཉིད་མེད་པ་ལྟར་དེ་བཞིན་དུ་རང་བཞིན་གྱིས་གྲུབ་པར་སྣང་ཡང་དེས་སྟོང་པ་སྒྱུ་མ་དང་འདྲ་བའི་འཇིག་རྟེན་ལ་སྐྱེ་བ་དང་
འཇིག་པ་ཉིད་སྣང་ཡང་དམ་པའི་དོན་དུ་སྐྱེ་བ་དང་འཇིག་པ་ཉིད་ནི་ཡོད་པ་མ་ཡིན་ནོ། །དེ་ཡང་སྒྱུ་མའི་ལྟད་མོ་བ་མིག་སླད་པ་རྣམས་ཀྱིས་ནི་སྒྱུ་མའི་རྟ་དང་གླང་པོ་སོགས་ཡུལ་གྱི་གོ་ས་གནོན་པའི་རྟ་གླང་དུ་ཞེན་པ་ལྟར། དེ་ཁོ་ན་ཉིད་ཁོང་དུ་མ་ཆུད་པའི་
སོ་སོ་སྐྱེ་བོ་རྣམས་ཀྱིས་དངོས་པོ་རང་བཞིན་གྱིས་གྲུབ་པ་བཞིན་པར་བྱེད་པ་ཡིན་གྱི་རང་བཞིན་གྱིས་སྟོང་ངོ་སྙམ་དུ་མི་སེམས་སོ། །སྒྱུ་མ་མཁན་རང་ཉིད་ལ་རྟ་གླང་དུ་སྣང་ཡང་དེར་མ་གྲུབ་པར་རྟོགས་པ་ལྟར། དེ་ཁོ་ན་ཉིད་རྟོགས་པའི་སོ་སོ་སྐྱེ་བོ་དང་
འཕགས་པ་རྣམས་ཀྱིས་དངོས་པོ་མཐའ་དག་རང་བཞིན་གྱིས་གྲུབ་པར་སྣང་ཡང། དེས་སྟོང་པར་རྟོགས་པ་ས་བདུན་པ་མན་ཆད་པ་རྣམས་ལ། བདེན་འཛིན་མངོན་འགྱུར་བ་འབྱུང་ཡང། ས་བརྒྱད་པ་ཐོབ་ནས་དེ་ཡང་འབྱུང་བ་མི་སྲིད་དོ། །སྒྱུ་མའི་རྫས་དང་སྔགས་ཀྱིས་མ་བསླད་པའི་གང་ཟག་ལ་རྒྱུ་མའི་རྟ་གླང་གི་སྣང་བ་ཙམ་ཡང་མི་འབྱུང་བ་བཞིན་དུ། འཕགས་པ་སློབ་པའི་མཉམ་གཞག་གི་གཟིགས་པའི་ངོར་དངོས་པོ་ཀུན་རྫོབ་པའི་སྣང་བ་མཐའ་དག་ལོག་པར་ཤེས་པར་བྱའོ། །གཉིས་པ་ནི། ཇི་ལྟར་
སྒྱུ་མའི་གླང་པོ་ནི་གང་ནས་ཀྱང་མ་འོངས་གང་ཡང་མི་འགྲོ་ཡང་གླང་པོ་རང་བཞིན་པ་འགྲོ་འོང་བྱེད་པར་འཛིན་པ་ནི། སྔགས་ལ་སོགས་པས་སེམས་རྨོངས་པ་ཙམ་དུ་ཟད་པ་སན་ཡང་དག་ཉིད་དུ་གནས་པ་ཅུང་ཟད་ཀྱང་མེད་པར་ཁོང་དུ་ཆུད་པར་བྱའོ། །

[027A]༄༅། །གསུམ་པ་ནི། ཆོས་གང་ཞིག་སྔར་ཡོད་དམ་མེད་པར་འགྱུར་བའི་འཇིག་རྟེན་དོན་དུ་སྟེ་རང་བཞིན་གྱིས་ཅི་ཞིག་ཡོད་དེ་མེད་པར་ཐལ་སྔར་བཤད་པའི་རིགས་པ་དེ་ལྟར་མིང་གི་ཐ་སྙད་དུ་གདགས་པ་ཙམ་མ་
གཏོགས་པར་དུས་གསུམ་དུ་སྐྱེ་འགག་བྱེད་པ་ལས་འདས་པའི་བདག་ཉིད་ཡིན་པའི་ཕྱིར་རོ། །གསུམ་པ་དེས་ན་མཐའ་བཞིར་ལུང་མ་བསྟན་པ་ནི། སངས་རྒྱས་ཀྱིས་ནི། མཐའ་བཞི་ལས་འདས་པའི་རྒྱུ་མཚན་འདི་ལས། མཐའ་བཞིར་ལུང་མ་བསྟན་པ་
ཡིན་གྱི། རྒྱུ་མཚན་གཞན་ཡོད་པའི་ཕྱིར། ལུང་མ་བསྟན་པ་མ་ཡིན་པས་འཇིག་རྟེན་མཐའ་ཡོད་དང་མཐའ་མེད་དང། གཉིས་དང་གཉིས་མིན་རྣམ་པ་བཞི་ལུང་མ་བསྟན་པ་འདི་མཛད་དོ། །མཐའ་ཡོད་ནི། རྒྱང་ཕན་འདོད་པ་ལྟར་ཚེ་འདིར་ཟད་ཀྱི་ཕྱི་མར་
མི་འཇུག་པ་དང། མཐའ་མེད་ནི་གྲངས་ཅན་འདོད་པ་ལྟར། ཚེ་འདིའི་བདག་དེ་ཉིད་ཕྱི་མར་འཇུག་པ་དང། མཐའ་ཡོད་མེད་གཉིས་ཀ་ནི། གཅེར་བུ་པ་ཁ་ཅིག་འདོད་པ་ལྟར། གནས་སྐབས་མཐའ་དང་ལྡན་ལ་རང་བཞིན་མཐའ་དང་མི་ལྡན་པ་དང། གཉི་ག་མ་ཡིན་
པ་ནི་གནས་མ་དུའི་སྡེ་པ་ཁ་ཅིག་འདོད་པ་ལྟར། གང་ཟག་ཡ་གྱལ་གང་དུ་ཡང་བརྗོད་དུ་མེད་པར་འདོད་པ་ལྟར་རོ། །གཉིས་པ་ཟབ་མོ་རྟོགས་པར་དཀའ་བའི་ཚུལ་ལ་གསུམ། ཟབ་མོ་རྟོག་པར་དཀའ་བའི་རྒྱུ་མཚན་དང། ཐུབ་པས་སྣོད་མིན་ལ་ཟབ་མོ་མི་
གསུང་བའི་རྒྱུ་མཚན་དང། རྒྱུ་མཚན་དེ་ཉིད་བཤད་པའོ། །དང་པོ་ནི། སྣོད་མིན་གྱིས་ཆོས་རྟོགས་པར་དཀའ་བ་ངེས་པར་ལེགས་པའི་གནས་དམ་པའི་ཆོས་མཚན་འཛིན་གྱི་དམིགས་གཏད་བྱ་བའི་གནས་མེད་པར་རྟོགས་པར་དཀའ་བས་ཕྲ་རབ་དང་སོ་སོ་

[027B] རེ་ཤིག་ལུས་ནི་མི་གཙང་བ་ཉིད་ཀྱིས་གང་ཞིག་མི་གཙང་བ་རྒྱུན་དུ་འཇགས་པ་གཟུགས་ཅན་ཡིན་པས་
རགས་ཤིང་མངོན་སུམ་གྱི་སྤྱོད་ཡུལ་བ་ཡིན་པས་རྟོགས་པར་སླ་བ་དང། དུས་རྟག་ཏུ་མི་གཙང་བར་སྣང་བའང་གང་གི་ཚེ་མི་གཙང་བར་སེམས་ལ་གནས་པ་མིན་པ་དེའི་ཚེ་སྟེ་དེའི་ཕྱིར་རོ། །རེ་ཤིག་རགས་པ་ཡང་རྟོགས་པར་མི་ནུས་ན་ཕྲ་བ་རྟོགས་པ་ལྟ་
ཅི་སྨོས་ཞེས་པའོ། །གཤེས་གཉེན་པོ་ཏོ་བའི་གསུང་སྒྲོས་ལས་བྱུང་བ་ལྟར། མི་རོ་ལུང་སྐྱེད་པ་ལྟར་བྱེད་པ་ལ། གཡོ་འགུལ་ཅུང་ཟད་ཀྱང་མེད་པར་སྟོང་པ་ཉིད་བློའི་ཡུལ་དུ་བདེ་ཙམ་ཡོད་ཟེར་བ་ནི་ཡང་ན་བློ་རྩིངས་པ་ཡིན། ཡང་ན་རྫུན་སྨྲ་བ་ཡིན་གསུང་པ་ལྟར་རོ། །
གཉིས་པ་ནི། ཟབ་གཞི་སྤྲོས་བྲལ་འོད་གསལ་འདུས་མ་བྱས། བདུད་རྩི་ལྟ་བུ་ཆེས་འདི་བདག་གིས་སྙེད། །སུ་ལ་བསྟན་ཀྱང་གོ་བར་མི་འགྱུར་བས། །དེས་ན་མི་སྨྲ་ནགས་སུ་གནས་པར་བྱ། །ཞེས་ཐུད་པ་སངས་རྒྱས་ནས་གདུལ་བྱ་འགའ་ཞིག་གི་ངོར་ཞག་
ཞེ་དགུར་ཆོས་བསྟན་པ་ལས་ལོག་པར་གྱུར་ཏེ། སྤྲས་པའི་མཐའ་ཐམས་ཅད་དང་བྲལ་བའི་ཆོས་འདི་ཟབ་པའི་ཕྱིར་གདུལ་བྱའི་སྐྱེ་བོ་ཡིས་ཤེས་པར་དཀའ་བ་ཐུགས་སུ་ཆུད་དེ་རྒྱུ་མཚན་དེས་ནའོ། །གསུམ་པ་ལ་གསུམ། ཟབ་མོ་ལོག་པར་བཟུང་བའི་ཉེས་
དམིགས་དང། བཟུང་ལེགས་ཉེས་ཀྱི་ཕན་ཡོན་དང་ཉེས་དམིགས་ཀྱི་དཔེ་བཤད་པ་དང། ཟབ་མོ་རྟོགས་པ་ལ་བག་དང་ལྡན་པར་གདམས་པའོ། །དང་པོ་ནི། རྟོགས་སླན་བསྟན་ཡང་ཅི་ཞིག་དགོས། རྟོགས་པར་དཀའ་བ་ཉིད་ཀྱིས་ཡང་དང་ཡང་དུ་བསྟན་

[028A]༄༅། །པར་རིགས་སོ་སྙམ་ན། སྟོང་ཉིད་གོ་བའི་རིགས་དང་མི་ལྡན་པ་ལ་བསྟེན་པར་བྱ་བ་མ་ཡིན་ཏེ། རིགས་དང་མི་ལྡན་པའི་མི་མཁས་པ་དང། མཁས་པར་རློམ་པ་ཕུང་པའི་ཉེས་དམིགས་ཡོད་པའི་ཕྱིར་རོ། །མི་མཁས་པ་འཕུང་
ཚུལ་ནི། སྟོང་པ་ཉིད་བསྟན་པ་ན། ཅི་ཡང་མེད་པའི་དོན་དུ་བཟུང་སྟེ། ཆོས་འདི་ལོག་པར་ཤེས་ཤིང་གོ་བར་འགྱུར་ན་མི་མཁས་པ་རྣམས་ནི་དལ་འབྱོར་དང་ཐར་པ་གཉི་ག་ལས་ཉམས་པས་ཆུད་ཀྱང་ཟ་སྟེ། འདི་ལྟར་མེད་པར་ལྟ་བ་ཡི། །དབང་གིས་མི་གཙང་བ་
ངན་འགྲོ་དེར་ནི་བྱིང་པར་འགྱུར་བས་གནས་འདི་ལ་གཟབ་པར་བྱའོ། །མཁས་པར་རློམ་པ་འཕུང་པའི་ཚུལ་ནི། གཞན་ཡང་ཅི་ཡང་མེད་པའི་དོན་དུ་འཛིན་པའམ་རང་བཞིན་གྱིས་སྟོང་པ་བསྟན་པ་ན། དེ་འདྲ་བ་སྟོང་ཉིད་རྣལ་མ་མིན་གྱི། ལས་འབྲས་
ལ་སྐུར་བ་འདེབས་པའི་ལྟ་བ་ཡིན་ཞེས་སྟོང་པ་ཉིད་ཀྱི་དོན་དེ་ནི་ལོག་པར་བཟུང་བ་དྲང་དོན་ལ་ངེས་དོན་དུ་འཛིན་པའི་བླུན་པོ་མཁས་པའི་ང་རྒྱལ་ཅན་ཡང་སྟོང་པ་ཉིད་སྤོང་བས་སེམས་མ་རུང་བའི་བདག་ཉིད་ཅན་གང་ལ་ཡོད་པ་དེ་ནི་མནར་མེད་པར་
ནི་སྤྱིའུ་ཚུགས་སུ་འགྲོ་བའོ། །དེས་ན་སྟོང་པ་ཉིད་ཀྱི་མོས་པ་སྐྱེ་བ་དཀའ་ན་ཡང། བཏང་སྙོམས་སུ་བཞག་པར་བྱའི་སྐུར་བ་གདབ་པར་མི་བྱའོ། །གཉིས་པ་ནི། ཇི་ལྟར་ཁ་ཟས་ཚོད་མ་ཟིན་པ་དང། མི་འཕྲོད་པ་ཟ་བའི་བཟའ་ཉས་པས་ཤི་ལ་ཐུག་པའི་འཕུང་
བ་དག་ཏུ་འགྱུར་བ་དང། ཁ་ཟས་བཟང་པོ་བཟའ་ལེགས་པས་ཆེ་འཕེལ་བ་དང་ནད་མེད་པ་དང་སྟོབས་དང་ལྡན་པ་དང་ལུས་སེམས་བདེ་བར་འགྱུར་བ་ལྟར་དེ་བཞིན་དུ་སྟོང་ཉིད་ལོག་པར་བཟུང་བ་དེས་འཕུང་བ་དག་ནི་ཐོབ་པར་འགྱུར་ཞིང། སྟོང་པ་རྟེན་འབྱུང་

[028B] །གསུམ་པ་ནི། ལོག་པར་བཟུང་བ་ཉེས་དམིགས་ཆེ་ཞིང་ལེགས་པར་ཤེས་ན་ཕན་
ཡོན་ཆེ་བ་དེའི་ཕྱིར་ཏུ་སྟོང་ཉིད། འདི་ལ་སྤོང་བ་དང་མེད་པའི་ལྟ་བ་ཉིད་སངས་ནས་ནི་ཡང་དག་པའི་དོན་ཤེས་པ་ལ་ནན་ཏན་མཆོག་འབད་པ་ཆེན་པོ་མཛོད་ཅིག་ཅེས་གདམས་ཏེ། སྐྱེས་བུའི་དོན་ཀུན་སྒྲུབ་པའི་ཕྱིར་ཏུའོ། །གཉིས་པ་མངོན་མཐོ་རྒྱུ་འབྲས་
ལ་གཉིས། སྐབས་དགོད། དངོས་ཀྱི་དོན་ཏོ། །དང་པོ་ལ་གཉིས། སྟོང་ཉིད་མ་རྟོགས་པས་འཁོར་བར་འཁོར་བ་དང། དེ་མ་རྟོགས་པ་དེ་སྲིད་མངོན་མཐོ་ལ་འབད་པར་གདམས་པའོ། །དང་པོ་ནི། སྟོང་པ་ཉིད་ཀྱི་ཆོས་འདི་ཡོངས་སུ་མ་ཤེས་ན་གང་ཟག་དེ་ལ་རང་
གི་མཚན་ཉིད་ཀྱིས་གྲུབ་པའི་ངར་འཛིན་པ་ནི་རྗེས་སུ་འཇུག་པ་དེ་ལས་དགེ་བ་དང་མི་དགེ་བའི་ལས་གསོག་ལ། དེ་ལས་སྐྱེ་བ་བཟང་པོ་དང་ངན་པར་འགྱུར་རོ། །གཉིས་པ་ནི། བདག་འཛིན་གྱི་དབང་གིས་འཁོར་བར་འཁོར་བ་དེའི་ཕྱིར། ཇི་སྲིད་ངར་འཛིན་པ་
སེལ་བའི་ཆོས་ནི་མི་ཤེས་པ་དེ་སྲིད་སྦྱིན་པ་དང་ཚུལ་ཁྲིམས་དང་བཟོད་པའི་ཆོས་ཀྱིས་བསྡུས་པའི་མངོན་མཐོའི་ཆོས་བཅུ་དྲུག་ལ་གུས་པ་མཛོད་ཅེས་གདམས་པའོ། །གཉིས་པ་ལ་གསུམ། མངོན་མཐོའི་རྒྱུ་སྒྲུབ་པ་དང། ངན་འགྲོའི་རྒྱུ་སྤང་བ་དང་
ཆོས་མིན་སྤངས་ནས་ཆོས་སྒྲུབ་པའི་དོན་བསྡུ་བའོ། །དང་པོ་ལ་གཉིས། མངོན་མཐོའི་རྒྱུ་ལ་བསླབ་པ་སྤྱིར་བསྟན་པ་དང། རྒྱུ་ཁྱད་པར་ཅན་ལ་བསླབ་པའོ། །དང་པོ་ལ་གསུམ། ཕན་ཡོན་ལྔ་ལྡན་གྱི་རྒྱུ་ལ་བསླབ་པ་དང། སྤྱིར་དམ་པའི་ལུགས་ལ་བསླབ་

[029A]༄༅། །པ་དང། དམ་པ་མ་ཡིན་པའི་ལུགས་སྤང་བའོ། །དང་པོ་ནི། ལུས་དང་ངག་དང་ཡིད་ཀྱི་ལས་རྣམས་བྱེད་པའི་སྔོན་དུ་བསམ་པ་དགེ་བའི་ཆོས་བཏང་ཞིང་བར་དུ་ཡང་ཆོས་དང་ལྡན་པ་དང། ཐ་མར་ཡང་ཆོས་ལྡན་དུ་སྒྲུབ་པའི་
ས་བདག་ནི་ཚེ་འདི་དང་གཞན་དུ་གནོད་པར་མི་འགྱུར་ཏེ། ཆོས་ཀྱིས་འཇིག་རྟེན་འདིར་གྲགས་པ་སྙན་པ་དང། སྡིག་པ་མ་བྱས་པས་འགྱོད་པ་མེད་པའི་ཕྱིར་ཡིད་བདེ་བ་དང། མི་མིན་གྱི་འཚེ་བ་མེད་པས་འདིར་འཇིགས་པ་མེད་པ་དང་འཆི་གར་ངན་འགྲོའི་
འཇིགས་པ་མེད་པ་དང། འཇིག་རྟེན་གཞན་དུ་བདེ་འགྲོའི་བདེ་བ་རྒྱས་པའོ། །ཕན་ཡོན་ལྔ་ཡོད་པ་དེ་བས་རྟག་ཏུ་ཆོས་བསྟེན་མཛོད་ཅེས་གདམས་སོ། །གཉིས་པ་ནི། མངོན་མཐོའི་ཆོས་ནི་རྒྱལ་པོ་རྣམས་ཀྱིའང་ལུགས་ཀྱི་དམ་པ་སྟེ་ཆོས་ཀྱིས་འཇིག་
རྟེན་དབང་དུ་བསྡུས་ནས་འཇིག་རྟེན་པ་དགའ་བར་འགྱུར་ལ་འཇིག་རྟེན་དགའ་བར་གྱུར་པས་ཀྱང་རང་དང་གཞན་ཚེ་འདི་དང་གཞན་ལ་བསླུས་པར་མི་འགྱུར་བས་ལུགས་དམ་པ་ལ་བརྟེན་པར་བྱའོ། །གསུམ་པ་ལ་གསུམ། ལུགས་ཀྱི་བསྟན་བཅོས་ངན་
པ་ལ་བརྟེན་པར་མི་རིགས་པ་དང། དེ་ལ་སྨད་པ་དང། ཆོས་ཀྱི་ལུགས་ཁྱད་པར་དུ་འཕགས་པའོ། །དང་པོ་ནི། རྒྱལ་པོའི་ལུགས་ངན་པ་དང་འཚེ་བ་ཆོས་སུ་སྨྲ་བ་སོགས་ཆོས་མིན་པས་ནི་ལུགས་ཀྱི་བསྟན་བཅོས་ངན་པ་འདོད་པ་གང་
ཡིན་པ་དེ་ཡིས་འཇིག་རྟེན་མི་དགའ་བར་འགྱུར་ལ། འཇིག་རྟེན་མ་དགའ་བ་ཉིད་ཀྱི་ཕྱིར། འདི་དང་གཞན་དུ་མི་དགའ་བར་འགྱུར་བས། ལུགས་ངན་པ་སྤང་བར་བྱའོ། །གཉིས་པ་ནི། སྐྱེས་

[029B]
བུའི་དོན་གྱི་རིག་པ་བྱས་ཏེ། སྐྱེས་བུ་ལ་གནོད་པའི་ཕྱིན་ཅི་ལོག་འགའ་ཞིག་བྱས་པའི་ཕྱིར་རོ། །ལུགས་ངན་པའི་རྗེས་སུ་འབྲང་བའི་རྒྱལ་པོའི་ལུགས་ནི། ཕ་རོལ་བསླུ་བ་ལྷུར་ལེན་པ་འབའ་ཞིག་ཏུ་ཟད་པས་སྐྱེས་བུའི་དོན་དུ་ཇི་ལྟར་ལུགས་
དང་ལྡན་པ་ཡིན་ཏེ་མིན་པར་ཐལ། ལུགས་ངན་པ་དེས་ནི་ཚེ་རབས་སྟོང་ཕྲག་ཏུ་བདག་ཉིད་ཁོ་ན་བསླུས་པར་འགྱུར་བའི་ཕྱིར་རོ། །གསུམ་པ་ནི། གལ་ཏེ་དགྲ་ལ་གནོད་པ་བྱས་ན་ཡང་སྐྱོན་རྣམས་བཏང་སྟེ་ཡོན་ཏན་བསྟེན་ཞིག། དེས་ནི་ཁྱོད་ཀྱི་བྱ་
བས་རང་ལ་ཕན་པ་ཐོབ་ལ། ཆོས་བྱས་པ་ལ་གཞན་འདུན་པས་དགྲ་བོ་ཡང་ནི་མི་དགའ་བར་འགྱུར་མེད་ཀྱི་རང་ལ་ཁ་ན་མཐོ་བ་ཅུང་ཟད་ཀྱང་མེད་དོ། །གཉིས་པ་མངོན་མཐོའི་རྒྱུ་ཁྱད་པར་ཅན་ལ་བསླབ་པ་ལ་གསུམ། བསྡུ་བ་བཞི་ལ་བསླབ་པ་
དང། བདེན་པ་སྨྲ་བ་སོགས་བཞི་ལ་བསླབ་པ་དང། དགེ་བ་འཕེལ་བའི་རྒྱུ་གྲོགས་ཁྱད་པར་ཅན་ལ་བསྟེན་པའོ། །དང་པོ་ནི། སྦྱིན་པ་གསུམ་ལ་སོགས་པའི་སྦྱིན་པས་འཁོར་དུ་བསྡུ་བ་དང། དེ་ལ་མངོན་མཐོ་ངེས་ལེགས་ལ་བརྩམས་པའི་གཏམ་
སྙན་པར་སྨྲ་བ་དང། དོན་སྤྱོད་པ་གཞན་ལ་ཕན་དོན་ཉམས་སུ་ལེན་ཏུ་འཇུག་པ་དང། དོན་གཅིག་སྤྱོད་པས་ཏེ་གཞན་བཀོད་པ་ལྟར་རང་ཉིད་ཉམས་སུ་ལེན་པ་སྟེ། དོན་མཐུན་ནོ། །ཚིག་འདི་ལྟར་ན། ཕྱི་མ་གཉིས་གོ་བསྣོར་བ་ལྟར་རོ། །བསྡུ་བ་བཞི་

[030A]༄༅། །པོ་དེ་དག་རྣམས་ཀྱིས་གནས་སྐབས་འཇིག་རྟེན་དང་ཕུགས་ཀྱིས་ཆོས་ཀྱང་བསྡུ་བ་ཉིད་དུ་མཛོད་ཅིག་ཅེས་གདམས་སོ། །གཉིས་པ་ལ་གཉིས། སོ་སོར་བསྟན་པ་དང། བསྡུས་ཏེ་བསྟན་པའོ། །དང་པོ་ལ་བཞི། བདེན་པ་
དང། གཏོང་བ་དང། ཉེ་བར་ཞི་བ་དང། ཤེས་རབ་བཟང་པོ་ལ་བསླབ་པའོ། །དང་པོ་ནི། བདེན་པ་འབའ་ཞིག་སྨྲ་བ་ལ་འབད་པར་བྱས་ཏེ། རྒྱལ་པོ་དག་ལ་ཉེས་པ་གཞན་མང་པོ་ཡོད་ཀྱང་ཇི་ལྟ་བུར་བདེན་པ་སྨྲ་བ་གཅིག་པུ་ཡོད་ན་སྐྱེ་བ་འདི་ཉིད་
ལ་ཡང་ཁས་བླངས་པར་ཡིད་བརྟན་པའི་གནས་སོ་ཞེས་ཡིད་ཆེས་བརྟེན་པ་སྐྱེད་པའི་འབྲས་བུ་དང་ལྡན་པ་དང། དེ་བཞིན་དུ་དེ་ལ་རྫུན་སྨྲ་བ་ནི་ཡིད་མི་ཆེས་པར་བྱེད་པའི་མཆོག་ཡིན་པའི་ཕྱིར་རོ། །གཞན་བསླུ་བ་མེད་པ་དང་ལྡན་པའི་ཚིག་སྨྲ་བ་ནི་བདེན་པ་སྨྲ་བ་སྟེ་
སེམས་པས་དོན་དང་མི་ལྡན་པའི་འདུ་ཤེས་བསྒྱུར་བ་དོན་དུ་རྫུན་མིན་པ་མིན་ནོ། །གཞན་ལ་གཅིག་ཏུ་ཕན་པ་བདེན་པ་སྨྲ་བ་ཡིན་ལ། མི་ཕན་པའི་ཕྱིར་ན་ཅིག་ཤོས་དོན་ལ་གནས་པ་ལྟར་སྣང་ཡང་བདེན་པ་སྨྲ་བ་མིན་པས་
གཞན་ལ་ཕན་པའི་ཚིག་འབའ་ཞིག་སྨྲ་བར་བྱའོ། །གཉིས་པ་ནི། ཇི་ལྟར་རྒྱལ་པོའི་ཉེས་པ་མང་པོ་དག་ཡོད་ཀྱང། གཏོང་བོད་ཆེ་བའི་སྦྱིན་པ་ཆོས་གསལ་བ་ཞིག་གིས་མི་མངོན་པར་བྱེད་ཅིང། སྦེད་པ་ལྟར་དེ་བཞིན་འཇུངས་
པའང་སྐྱོན་དེས་དེ་དག་གི་ཡོན་ཏན་བདོག་པ་ཐམས་ཅད་འཇོམས་པས། སེར་སྣ་སྤངས་ནས་སྦྱིན་པ་ལ་འབད་པར་བྱའོ། །གསུམ་པ་ནི། རྒོད་བག་སོགས་སྤངས་ནས་དབང་པོ་ཡང་དག་པར་བསྡམས་པའི་ཉེ་བར་ཞི་བ་དང། བསམ་

[030B] གུས་པས་བསྙེན་པར་དཀའ་བས་གཟི་བརྗོད་དང་ལྡན་ལ། དཀའ་ཡང་བརྩོན་པ་དེ་བས་ཉེ་བར་ཞི་བ་བསྟེན་ཞིག་པའོ། །བཞི་པ་ནི། བླང་དོར་འབྱེད་པའི་ཤེས་རབ་དང་
ལྡན་པས་གཞན་གྱིས་བློ་མི་འཕྲོགས་པ་དང། གཞན་གྱི་དྲིང་ལ་མི་འཇོག་ཅིང་བསམ་པ་བརྟན་པ་དང། སྡིག་པའི་གྲོགས་པོས་བསླུབས་མི་ཚུགས་པས་དེའི་འབྲས་བུས་རྒྱལ་པོ་སྟེ་དེ་བས་ཤེས་རབ་ལྷུར་བླང་བར་མཛོད་ཅིག་ཅེས་གདམས་སོ། །གཉིས་
པ་ནི། བདེན་པ་དང་གཏོང་པ་དང། ཉེ་བར་ཞི་བ་དང་ཤེས་རབ་དང་ཆོས་བཞི་པོ་བཟང་ཞིང་བརྒྱན་པའི་མི་དབང་ནི་ཆོས་བཟང་པོ་རྣམ་པ་བཞི་ལྟ་བུར་ལྷ་མི་རྣམས་ཀྱིས་བསྟོད་པར་འགྱུར་བས་ཆོས་བཞི་དང་ལྡན་པར་མཛོད་ཅིག་ཅེས་གདམས་པའོ། །གསུམ་པ་ལ་
གསུམ། གྲོགས་ཁྱད་པར་ཅན་གྱི་མཚན་ཉིད་དང། དེའི་རྗེས་སུ་འཇུག་པར་རིགས་པ་དང། འཆི་བ་མི་རྟག་པ་རྒྱུན་དུ་སྒོམ་པའོ། །དང་པོ་ནི། ཆོས་འཕེལ་བའི་རྒྱུ་གྲོགས་མཚན་ཉིད་བཞི་ལྡན་དང་འགྲོགས་པར་བྱ་སྟེ། དེ་ཡང་རྒྱལ་པོ་ལ་ངོར་དགའ་དོར་ནས་ལེགས་
པ་འབའ་ཞིག་སྨྲ་བས་ཕབས་པར་སྨྲ་ཞིང་འདོད་པ་ཆུང་ཞིང་ཆོག་ཤེས་ལ་བསམ་པ་དག་པར་འགྱུར་བ་དང། ཆོས་དང་འཇིག་རྟེན་གྱི་བྱ་བ་ལ་མཁས་པའི་ཤེས་རབ་དང་ལྡན་པ་དང། ཁྲོ་བ་ཤས་ཆུང་ཞིང་གཞན་ལ་ཕན་བདེ་འདོད་པའི་སྙིང་རྗེས་བརྒྱན་པ་བཞི་པོའི་
མི་མཐུན་ཕྱོགས་ཀྱི་དྲི་མ་མེད་པ་དང་ལྷན་ཅིག་འགྲོགས་ན་རྟག་ཏུ་ཡང་ཤེས་རབ་དང་ནི་ཆོས་ཀྱང་འཕེལ་བར་འགྱུར་རོ། །གཉིས་པ་ནི། མི་སྙན་ཡང་ཕན་པར་སྨྲ་བའི་ངག་ལ་མཉན་པར་བྱ་སྟེ། གཞན་ལ་ཕན་པར་སྨྲ་བ་དཀོན་པ་སྟེ་དེ་ལ་ཉན་པར་བྱེད་པ་དེ་བས་

[031A]༄༅། །ཀྱང་ཤིན་ཏུ་དཀོན་ལ་གཉིས་པོ་དེ་དགོངས་ཀྱང་མི་སྙན་ཡང་ཕན་པར་ཤེས་ནས། ཕན་པའི་རྗེས་སུ་བྱེད་པ་དཀོན་པ་དེ་ལྟ་བས་ན་རྒྱལ་པོ་བྱེད་ཀྱིས་གཞན་གྱི་ངག་མི་སྙན་ཡང་ཕན་པར་མཁྱེན་ནས་དེའི་དོན་མྱུར་དུ་དབྱད་ཅིང་ཉམས་
སུ་བླང་བར་མཛོད་ཅིག་དཔེར་ན། ནད་གསོ་བའི་དོན་དུ་བདག་ལ་བྱམས་པ་གཞན་གྱིས་བྱིན་པའི་མི་བཟོད་པའི་དྲིང་བའི་སྨན་ཡང་འཐུང་བ་བཞིན་ནོ། །གསུམ་པ་ནི། སྲོག་དང་ནད་མེད་པ་ནི་རྟག་ཏུ་དགྲ་སྡང་བ་དུ་མས་བསྐོར་ཞིང་འཇོམས་བྱེད་མང་བས་རང་དང་
རྒྱལ་སྲིད་དག་མི་རྟག་པ་ཉིད་དུ་ཤེས་པར་བྱས་ནས་དུས་རྟག་ཏུ་དགོངས་ཏེ་འཆི་བ་རྗེས་དྲན་ཡང་དང་ཡང་དུ་བསམས་པ་དེ་ལས་ཡང་དག་པའི་བརྩོན་འགྲུས་དང་ལྡན་པར་ཆོས་ལས་གཅིག་ཏུ་ནན་ཏན་མཛོད་ཅིག་ཅེས་གདམས་སོ། །གཉིས་པ་ངན་འགྲོའི་
རྒྱུ་སྤང་བ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། གདོན་མི་ཟ་བར་འཆི་བར་འགྱུར་ཞིང་ཤི་ནས་སྡིག་པས་བདེ་འགྲོར་རྫོགས་བྱེད་དང། ངན་འགྲོར་འཕེན་བྱེད་དང། རྫོགས་བྱེད་གཉི་གའི་སྒོ་ནས་སྡུག་བསྔལ་བ་གཟིགས་ཏེ་འཕྲལ་དུ་
བདེ་བ་ལྟར་སྣང་ན་ཡང་སྡིག་པ་བགྱི་བར་མི་རིགས་སོ། །བདེན་པ་པོའི་ལེའུ་ལས། རྒྱལ་པོ་ཁྱོད་ནི་སྲོག་གཅོད་མ་མཛད་ཅིག་སྐྱེ་བོ་ཀུན་ལ་སྲོག་ནི་ཤིན་ཏུ་ཕངས། །དེ་བས་ཡུན་རིང་ཚེ་བསྲིངས་སུ་འདོད་པས། །ཡིད་ཀྱིས་དགུ་ལའང་སྲོག་གཅོད་མི་བསམ་མོ། །ཞེས་སོགས་
གསུངས་པ་ལྟར་རོ། །ཤུགས་ལ་འཕྲལ་དུ་ཅུང་ཟད་སྡུག་ཀྱང་ཕུགས་སུ་ཕན་པའི་དགེ་བ་བྱ་བར་བསྟན་ཏོ། །བྱ་བ་འགའ་ཞིག་བྱས་པས་ལ་ལར་ཏེ་ཚེ་འདིར་འཇིགས་པ་མེད་པར་མཐོང་ཞིང་ཕྱི་མའི་དུས་འགར་འཇིགས་པ་མཐོང་བར་འགྱུར་བ་ཡིན་ན། གལ་ཏེ་

[031B] །གཉིས་པ་ལ་བཞི། ཆང་ལ་ཆགས་པ་དགག་རྒྱན་པོ་ལ་དགག་པ་དང། བུད་མེད་ལ་ཆགས་པ་དང་
ལིངས་དགག་པའོ། །དང་པོ་ནི། ཆང་གིས་འཇིག་རྟེན་འདིར་དང་པོ་འཐུང་བའི་དུས་རང་ནས་གཞན་གྱིས་བརྙས་པར་འགྱུར་ཞིང་དགོས་པའི་དོན་ཡལ་བ་དང། ནོར་ཡང་ཟད་པར་འགྱུར་བ་དང། བག་མེད་པའི་རྨོངས་པས་བྱ་བ་མིན་པ་བྱེད་པས་འདི་ཕྱིའི་ཉེས་དམིགས་
བཞི་ཡོད་པ་དེ་བས་ཆང་ནི་རྟག་ཏུ་སྤོངས་ཤིག་གཉིས་པ་ནི། རྒྱན་པོ་འགྱེད་པ་ལ་དགའ་བ་ལ་ཉེས་དམིགས་དགུ་ཡོད་པ་དེ་བས་རྟག་ཏུ་རྒྱན་པོ་སྤང་བར་མཛོད་ཅིག་ཉེས་དམིགས་དགུ་གང་ཞེ་ན། གཞན་གྱི་ནོར་ལ་ཆགས་པ་དང། རྒྱན་བྱེད་པའི་དུས་ན་
ཐོབ་བམ་མི་ཐོབ་སྙམ་དུ་ཡིད་མི་བདེ་བས་མི་དགའ་བ་དང་ཞེ་སྡང་དང། གཡོ་སྒྱུ་དང། རྒོད་པའི་གནས་དང། རྫུན་དང་རྒྱལ་བ་དང། ཚིག་ཙུབ་སྨྲ་བའི་རྒྱུ་དགུ་གསུངས་སོ། །གསུམ་པ་ལ་གསུམ། བུད་མེད་ཀྱི་ལུས་གཙང་བ་སྤྱིར་དགག་པ་དང། སོ་སོར་
དགག་པ་དང། མི་གཙང་བསྒོམས་པའི་འབྲས་བུའོ། །དང་པོ་ནི། བུད་མེད་ལ་ཆགས་པ་ནི་མི་གཙང་བཞིན་དུ་གཟུགས་གཙང་བ་སེམས་པ་ལས་བྱུང་བ་ཡིན་གྱི། བུད་མེད་ཀྱི་ལུས་ལ་དོན་དུ་མི་གཙང་བ་ཅུང་ཟད་ཀྱང་ཡོད་པ་མ་ཡིན་པས་ཆགས་པར་མི་
རིགས་སོ། །གཉིས་པ་ལ་གསུམ། བུད་མེད་ཀྱི་ཡན་ལག་མཛེས་པ་དགག་པ་དང། ལུས་ཡན་ལག་ཅན་མཛེས་པ་དགག་པ་དང། བུད་མེད་ལ་ཆགས་པ་བདེ་བའི་རྒྱུ་ཡིན་པ་དགག་པའོ། །དང་པོ་ལ་བཞི། མི་གཙང་བའི་རང་བཞིན་འགའ་ཞིག་ཡིན་པས་

[032A]༄༅། །ཆགས་པར་མི་རིགས་པ་དང། དེའི་དཔེ་དང། བུད་མེད་ལ་ཆགས་ན་ཆགས་བྲལ་གྱི་གནས་མེད་པར་འགྱུར་བ་དང། མི་གཙང་ཡང་བླུན་ཕོས་དགའ་བའི་རྒྱུར་བཏགས་པའོ། །དང་པོ་ནི། ཁ་ནི་ཁ་ཆུ་རུལ་བ་
དང་སོ་སྐྱག་མི་གཙང་བའི་སྣོད་ཡིན་ཏེ་ཆགས་པར་མི་རིགས་སོ། །སྣ་ནི་རྣག་དང་བསྣབས་དང་སྣ་ཆུའི་སྣོད་ཡིན་ལ། མིག་ནི་མིག་རྒྱུ་མིག་གི་དྲི་མ་དང། མཆི་མའི་སྣོད་ལྟོའི་ཁོང་ནི་བཤད་གཅི་དང་གློ་བ་དང་མཆིན་པའི་སྣོད་ཡིན་པར་རྨོངས་པས་
བུད་མེད་མི་གཙང་བར་མ་མཐོང་བས་དེའི་ལུས་ལ་ཆགས་པར་བྱེད་པར་ཟད་དོ། །གཉིས་པ་ནི། མི་ཤེས་པ་འགའ་ཞིག་མི་གཙང་བས་གང་བའི་བུམ་པ་ཕྱི་རོལ་རིན་པོ་ཆེ་ལ་སོགས་པའི་རྒྱན་གྱིས་སྤྲས་པ་ལ་ཆགས་པ་ལྟར་འཇིག་རྟེན་པ་བུད་མེད་
ཀྱི་རང་བཞིན་མི་ཤེས་པ་རྨོངས་པ་ཡིས་བུད་མེད་རྣམས་ལ་ཆགས་པའང་དེ་བཞིན་ནོ། །གསུམ་པ་ནི། ལུས་ཀྱི་ཡུལ་ཤིན་ཏུ་དྲི་ང་བ་ཆགས་བྲལ་གྱི་རྒྱུ་ནི་མཐར་ཐུག་པ་གང་ཡིན་པ་དེ་ལའང་འཇིག་རྟེན་ཆེས་ཆགས་ན་ཡུལ་གང་ལ་ཐབས་གང་
གིས་འདོད་ཆགས་དང་བྲལ་བར་བཀྲི་ཆགས་པ་དང་བྲལ་བའི་གནས་མེད་པར་འགྱུར་བས་སོ། །བཞི་པ་ནི། ཇི་ལྟར་ཏེ་དཔེར་ན། བཤད་གཅི་བཅེར་བ་ལ་ཆགས་པ་དང། ངན་སྐྱུགས་དག་ལ་ཕག་རབ་ཏུ་ཆགས་པ་ལྟར་དེ་བཞིན་དུ་བཤད་གཅི་བཅེར་
བ་ལ་འདོད་ལྡན་ངན་སྐྱུགས་ལ་ཆགས་པའི་ཕག་དང་འདྲ་བའི་སྐྱེས་བ་རྣམས་བུད་མེད་ལ་རབ་ཏུ་ཆགས་པ་ལུས་ཀྱི་ནང་སྲིན་བུའི་གྲོང་ཁྱེར་མི་གཙང་བ་འབྱུང་བའི་བུ་ག་དོད་པ་གང་ཡིན་པ་བུད་མེད་དེ་ནི་སྐྱེ་བོ་བླུན་པོ་ཡིས་དགའ་བའི་རྒྱུའི་དོན་

[032B] །གཉིས་པ་ལ་བཞི། བུད་མེད་ཀྱི་ལུས་ལ་ཆགས་པ་སྤྱིར་དགག་པ་དང། ཁ་དོག་དང་དབྱིབས་ལ་ཆགས་པ་དགག་པ་དང། དེས་ན་བུད་མེད་ཀྱི་ལུས་ལ་ཆགས་པར་མི་རིགས་པ་དང། བུད་
མེད་ལ་བསྟོད་པའི་གང་ཟག་སྨད་པའོ། །དང་པོ་ནི། ཁྱོད་བདག་ཉིད་ཀྱིས་བུད་མེད་ཀྱི་བཤད་གཅི་སོགས་སོ་སོར་མི་གཙང་བར་མཐོང་ནས་ནི་མི་གཙང་བ་དེ་འདུས་པའི་ལུས་ལ་ཇི་ལྟ་བུར་ཡིད་དུ་འོང་བ་ཉིད་དུ་འགྱུར། རྒྱུ་དང་ངོ་བོ་དམན་པ་ནི་ཁྲག་དང་ཁུ་བ་
འདྲེས་པའི་ས་བོན་མི་གཙང་བའི་སྙིང་པོས་སྐྱེད་པ་མི་གཙང་བའི་གཟུགས་སུ་ཤེས་བཞིན་དུ་འདི་ལ་འདོད་པ་དང་ལྡན་པ་གང་གིས་ཆགས་མི་གཙང་བའི་ཕུང་པོ་མི་གཙང་བ་དེའི་རླན་གྱིས་བརླན་པའི་པགས་པས་གཡོགས་པར་གང་ཉལ་བ་དེ་ནི་བུད་མེད་དང་ལྟོ་
བ་སྤྲད་དེ་ཉལ་བར་ཟད་པས་བུད་མེད་དང་ཉལ་བ་ནི་མི་གཙང་བ་དང་ལྟོ་བ་སྤྲད་དེ་ཉལ་བའོ། །གཉིས་པ་ལ་གསུམ། བུད་མེད་ཀྱི་ཁ་དོག་དང་དབྱིབས་ལ་ཆགས་པ་སྤྱིར་དགག་པ་དང། གཟུགས་མཛེས་པ་ལ་ཆགས་པ་དགག་པ་དང། བུད་
མེད་ཀྱི་ལུས་དང་འདྲ་བར་རང་གི་ལུས་ཀྱང་མི་གཙང་བར་བསམ་པའོ། །དང་པོ་ནི། བུད་མེད་གཟུགས་བཟང་བ་དང་གཟུགས་ངན་ནམ་རྒན་ནམ་ཡང་ན་གཞོན་ཡང་རུང་བུད་མེད་ཀྱི་གཟུགས་ཀུན་མི་གཙང་ན་ཁྱོད་ཆགས་པ་ཁྱད་པར་གང་ལ་སྐྱེ་སྟེ། ཆགས་
པའི་གཞི་མེད་པའི་ཕྱིར་རོ། །གཉིས་པ་ལ་གཉིས། ཆགས་པར་མི་རིགས་པ་དང། སྨད་པར་རིགས་པའོ། །དང་པོ་ནི། གལ་ཏེ་མི་གཙང་བའི་གོང་བུ་ཁ་དོག་བཟང་ཞིང་ཤིན་ཏུ་གསར་ལ་དབྱིབས་ལེགས་ཀྱང་དེ་ལ་ཆགས་པར་མི་འོས་པ་ལྟར་བུད་མེད་ཀྱི་གཟུགས་

[033A]༄༅། །ལའང་དཔེ་སྟེ་དུས་རྟག་ཏུ་དེ་བཞིན་དུ་ཆགས་པར་མི་འོས་སོ། །ཁོང་རུལ་པ་ཕྱི་རོལ་པགས་པས་གཡོགས་པ་རོ་མྱངས་འདི་ཡི་རང་བཞིན་ནི་མི་གཙང་བ་ཤིན་ཏུ་མི་བཟད་པར་སྣང་བཞིན་དུ་ཇི་ལྟ་བུར་ན་མཐོང་བར་མ་གྱུར་པགས་
པ་འདི་ཡང་མི་གཙང་སྟེ་རལ་ག་བཞིན་དུ་ལགས་ན། འདུག་པ་མིན་གྱིས་མི་གཙང་བའི་རང་བཞིན་དུ་གནས་པའི་ཕྱིར་རོ། །ཕྱིར་དོར་བའི་མི་གཙང་བའི་ཕུང་པོའི་པགས་པ་ལྟར་ཇི་ལྟ་བུར་ན་གཙང་མར་འགྱུར་ཏེ་མི་གཙང་བ་བཞིན་ནོ། །གཉིས་པ་ནི། མི་གཙང་
བས་གང་བའི་བུམ་པ་ནི་ཕྱི་རོལ་བཀྲ་ཡང་སྨད་པར་བྱ་བ་ཡིན་པ་ལྟར་མི་གཙང་བའི་རང་བཞིན་གྱི་ལུས་མི་གཙང་བས་གང་བ་ཅིས་མི་སྨད་སྨད་པར་རིགས་ཀྱི་ཆགས་པར་མི་རིགས་སོ། །གལ་ཏེ་ཁྱོད་ནི་ཕྱིར་དོར་བའི་མི་གཙང་བ་ལ་སྨོད་པ་དང། དྲི་དང་ཕྲེང་བ་དང་
བཟའ་བཏུང་ནི་གཙང་མའང་མི་གཙང་བར་བྱེད་པ་གང་ཡིན་པའི་ལུས་ནི་ཅིའི་ཕྱིར་མི་སྨད་སྨད་པར་རིགས་ཀྱི་བསྟོད་པར་མི་རིགས་སོ། །གསུམ་པ་ནི། ཇི་ལྟར་རང་གཞན་དག་གི་ཕྱི་རོལ་གྱི་མི་གཙང་བ་སྨད་པར་བྱ་བ་ལྟར་དེ་བཞིན་དུ་རང་དང་གཞན་དག་གི་མི་
གཙང་བ་གཟུགས་ཀོ་སྟེ་གཟུགས་ནི་ཅིས་མི་སྨད་ཁྱད་པར་ཅུང་ཟད་ཀྱང་མེད་པའི་ཕྱིར་རོ། །གསུམ་པ་ནི། ལུས་མི་གཙང་བ་ཡིན་པ་དེ་བས་ན་ཕྱི་དང་ནང་གི་ཉིད་ལ་སྟེ་གཞན་དང་རང་གི་ལུས་ལ་འདོད་ཆགས་དང་འབྲལ་བར་རིགས་པ་མིན་ནམ་རྨ་དགུ་དག་ནས་འཛག་
པ་ཅན་གྱི་མི་གཙང་བ་བདག་ཉིད་ཀྱིས་ཉིན་རེ་བཞིན་དུ་མངོན་སུམ་དུ་འཁྲུ་བར་བྱེད་ཀྱང་ལུས་མི་གཙང་བར་མི་རྟོགས་ན་རྒྱལ་པོ་ཁྱོད་ལ་མི་སྡུག་པ་སྒོམ་པའི་ཐབས་བཤད་པས་ཅི་ཞིག་ཕན་ཞེས་མི་གཙང་བར་མི་རྟོགས་པར་མི་རིགས་ཞེས་གདམས་པའོ། །

[033B] གང་ངག་མི་གཙང་བའི་བུད་མེད་ཀྱི་ལུས་འདི་ལ་ཆགས་ནས་རྟོགས། ཆོས་ཀྱིས་བསྟོད་པའི་སྙན་དངགས་པམ་དང་ཟླ་བ་དང་ཨུཔལ་ལ་སོགས་དང་འདྲ་བའི་ཚིག་སྦྱོར་བྱེད་པ་ནི་ཨེ་མའོ་གཟུ་ལུམས་ནི་ངོ་ཚ་མེད་པ་དང། ཨེ་མའོ་བླུན་པ་ནི་མི་ཤེས་པས་
ཀུན་ནས་བསླང་བའོ། །ཨེ་མའོ་མཁས་པའི་སྐྱེ་བོས་ཁྲོལ་དུ་རུང་ལ་མི་ཤེས་མུན་པས་སྒྲིབས་པའི་སེམས་ཅན་འདི་ནི་ཕལ་ཆེར་ཡང་བུད་མེད་ལ་ཆགས་པའི་འདོད་པའི་དོན་དུ་སློབ་དཔོན་དང། སློབ་མ་དང། མཛའ་ཤེས་སོགས་དང་རྩོད་པ་འབྱུང་བ་ནི་མི་གཙང་
བའི་དོན་དུ་ཁྱི་རྣམས་རྩོད་པ་བཞིན་ནོ། །གསུམ་པ་བུད་མེད་ལ་ཆགས་པ་བདེ་བའི་རྒྱུ་ཡིན་པ་དགག་པ་ནི། མཛའ་ཅན་གཡན་པ་ཕྲུགས་ན་ཅུང་ཟད་ཕན་པའི་བདེ་བར་འགྱུར་བ་ལྟར་སྣང་ཡང་ཕྲུགས་པའི་བདེ་བ་དེ་བས་གཡན་པ་མེད་ན་བདེ་བ་དེ་བཞིན་དུ་འཇིག་
རྟེན་ཡུལ་ལ་ལ་དོན་གཉེར་གྱི་འདོད་པ་དང་ལྡན་པ་འདོད་པ་ལ་ལོངས་སྤྱོད་པས་བདེ་བ་ལྟར་སྣང་ཡང་འདོད་པ་མེད་པ་དེ་བས་ཀྱང་བདེ་བས་འདོད་པ་ལ་ཆགས་པ་དང་བྲལ་བ་ལ་འབད་པར་བྱའོ། །གསུམ་པ་མི་གཙང་བ་སྒོམས་པའི་འབྲས་བུ་ནི། གལ་ཏེ་དེ་ལྟར་ལུས་མི་གཙང་
བའི་རང་བཞིན་བརྟགས་ན་ཁྱོད་ཐོག་མ་ནས་འདོད་ཆགས་དང་བྲལ་བ་མ་གྲུབ་ཀྱང་འོན་ཀྱང་ཇེ་ཆུང་ཇེ་ཆུང་དུ་སོང་ནས་འདོད་ཆགས་སྲབས་པ་ཡིས་བུད་མེད་ལ་ཆགས་པར་མི་འགྱུར་རོ། །བཞི་པ་ལིངས་དགག་པ་ལ་གསུམ། སྲོག་གཅོད་སྤང་བ་དང། གཞན་ལ་སྐྲག་པ་སྐྱེད་པ་དང་སྤང་བ་དང། དགའ་བ་སྐྱེད་པ་བསྟེན་པའོ། །
དང་པོ་ནི། རང་ཉིད་ཚེ་རབས་གཞན་དུ་སྲོག་གཅོད་ཀྱི་རྒྱུ་མཐུན་དང་རྣམ་སྨིན་གྱི་འབྲས་བུ་ཚེ་ཐུང་བ་དང། འཇིགས་པ་མེད་པ་དང་སྡུག་བསྔལ་ཆེ་བ་དང། དམྱལ་བའི་རྒྱུ་ནི་མི་ཟད་པ་རི་དྭགས་ལ་ལིངས་ཡིན་ཏེ་དེ་ལྟ་བས་ན་རྟག་ཏུ་གསོད་མེད་བརྟེན་པར་མཛད་

[034A]༄༅། །ཅིག་གཉིས་པ་ནི། ཡན་ལག་ཐམས་ཅད་མི་གཙང་བས་བསྐུས་པའི་སྤྲུལ་གདུག་པ་ཁ་ནས་ཀྱང་དུག་འཛག་པ་གཞན་ལ་གནོད་པ་དང། འཚེ་བ་ལྟར་གང་ཟག་གང་ལ་བརྟེན་ནས་ལུས་ཅན་སྐྲག་པར་འགྱུར་བ་དེར་ངན་
པ་ཡིན་པས་རྣམ་པ་ཐམས་ཅད་དུ་སྤང་བར་བྱའོ། །གསུམ་པ་ནི། ཆར་སྤྲིན་ཆེན་པོ་ལངས་པ་ན་ཞིང་པ་རྣམས་ནི་དགའ་བ་སྐྱེ་བ་ཇི་ལྟ་བར་རྒྱལ་པོ་ལ་སོགས་པ་གང་ལ་བརྟེན་ནས་ལུས་ཅན་རྣམས་དགའ་བར་འགྱུར་བ་དེར་སྤྱོད་པ་བཟང་པོ་ཆོས་ཀྱི་སྤྱོད་
པ་ཡན་པས་རྣམ་པ་ཐམས་ཅད་དུ་བསྟེན་པར་བྱའོ། །གསུམ་པ་ཆོས་མིན་སྤངས་ནས་ཆོས་སྒྲུབ་པའི་དོན་བསྡུ་བ་ནི། སྔར་མང་དུ་བཤད་པ་དེ་བས་ན་རང་གཞན་ལ་གནོད་པའི་ཆོས་མིན་སྤང་བར་བྱ་སྟེ་དུས་རྟག་ཏུ་གཡོལ་བ་མེད་པར་རང་གཞན་
ལ་ཕན་པའི་ཆོས་བསྟེན་པར་མཛོད་ཅིག་ཅེས་བླང་དོར་གྱི་གནས་མདོར་བསྡུས་ནས་གདམས་པའོ། །གསུམ་པ་ཡང་ངེས་ལེགས་རྒྱུ་འབྲས་བཤད་པ་ལ་བཞི། བླ་ན་མེད་པའི་བྱང་ཆུབ་ཀྱི་རྒྱུའི་གཙོ་བོ་གསུམ་དུ་བསྡུས་ནས་དེ་ལ་བསླབ་པ་དང། སངས་རྒྱས་
ཀྱི་མཚན་སོ་གཉིས་འགྲུབ་པའི་རྒྱུ་ལ་བསླབ་པ་དང། དཔེ་བྱད་ཀྱི་རྒྱུ་འབྲས་འདིར་རྒྱས་པར་མ་སྨོས་པའི་རྒྱུ་མཚན་དང། སངས་རྒྱས་དང་འཁོར་ལོས་བསྒྱུར་བའི་རྒྱལ་པོའི་མཚན་དཔེའི་ཁྱད་པར་རོ། །དང་པོ་ནི། རྒྱལ་པོ་བདག་ཉིད་དང་ནི་འཇིག་རྟེན་འཁོར་བར་གནས་པའི་
སེམས་ཅན་འདིས་བླ་ན་མེད་པའི་བྱང་ཆུབ་ཐོབ་འདོད་ན་བླ་ན་མེད་པའི་བྱང་ཆུབ་དེའི་རྩ་བ་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་པའི་ཀུན་རྫོབ་པའི་བྱང་ཆུབ་ཀྱི་སེམས་རྐྱེན་བཞི་དང། རྒྱུ་བཞི་དང། སྟོབས་བཞིས་སྒྲུབ་པའི་རི་དབང་རྒྱལ་

[034B] མཐའ་གཉིས་ལ་མི་བརྟེན་པ་མཐའ་བྲལ་རྟོགས་པའི་ཡེ་ཤེས་ལགས་པས་རྒྱུའི་གཙོ་བོ་གསུམ་ལ་བསླབ་པར་བྱའོ། །
སློབ་དཔོན་ཟླ་བ་གྲགས་པས། དབུ་མ་ལ་འཇུག་པ་ལས་རྒྱས་པར་གཏན་ལ་ཕབ་ཅིང། ཚིག་གསལ་དུ། དེ་ལ་ཞལ་འཕངས་ནས་བསྡུས་ཏེ་བསྟན་པ་ནི། དགོས་འབྲེལ་གྱི་ཐད་དུ། དབུ་མ་ལ་འཇུག་པ་ལས་བསྟན་པའི་ཚུལ་གྱིས་སེམས་པ་སྐྱེད་པ་དང་པོ་
གཉིས་སུ་མེད་པའི་ཡེ་ཤེས་ཀྱིས་བརྒྱན་པ། སྙིང་རྗེ་ཆེན་པོ་སྔོན་དུ་འགྲོ་བ། །དེ་བཞིན་གཤེགས་པའི་ཡེ་ཤེས་འབྱུང་བའི་རྒྱུར་གྱུར་པ་ཐོག་མར་མཛད་ནས། མཐར་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཕྱིན་ཅི་མ་ལོག་པ་ཐུགས་སུ་ཆུད་པར་གྱུར་པ། སློབ་
དཔོན་ཀླུ་སྒྲུབ་ཀྱིས་གཞན་ཁོང་དུ་ཆུད་པར་བྱ་བའི་ཕྱིར་སྙིང་རྗེས་བསྟན་བཅོས་མཛད་ཅེས་མགོན་པོ་ཀླུ་སྒྲུབ་ཀྱི་ཐོག་མ་ཚོགས་སྦྱོར་གྱི་སྐབས་སུ་རྒྱུ་གསུམ་ཐུགས་སུ་ཆུད་པ་མཛད་ནས། མཐར་ས་དང་པོའི་ཚེ། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྟོང་
པ་ཉིད་ཀྱི་དོན་མངོན་སུམ་དུ་རྟོགས་པར་གསུངས་པ་ལྟར། བླ་ན་མེད་པའི་བྱང་ཆུབ་ཀྱི་རྒྱུའི་གཙོ་བོ་བསྡུས་ནས་བསྟན་པའོ། །འདི་དག་ཐོག་མར་རྒྱུད་ལ་སྐྱེད་པ་དང། སྐྱེས་ནས་ཉམས་སུ་ལེན་པའི་ཚུལ་ལ་རྣམས་ནི་རྒྱས་པར་ཤེས་འདོད་ན། རྗེ་
རིན་པོ་ཆེ་ཉིད་ཀྱིས་མཛད་པའི་སྤྱོད་པ་སྤྱི་ལ་བསླབ་པ་དང། ཕར་ཕྱིན་ཐ་མ་གཉིས་ལ་བསླབ་པ་ལས་ཤེས་པར་བྱའོ། །གཉིས་པ་ལ་གཉིས། ཉན་པར་སྐུལ་བ་དང། བཤད་པ་དངོས་སོ། །དང་པོ་ནི། རྒྱལ་པོ་ཆེན་པོ་ཞེས་བོས་ནས་སྐྱེས་བུ་

[035A]༄༅། །ཆེན་པོ་ཉིད་ཀྱི་མཚན་སུམ་ཅུ་རྩ་གཉིས་ཀྱིས་ཇི་ལྟར་ཁྱོད་ཀྱི་སྐུ་བརྒྱན་པར་འགྱུར་བ་མཚན་གྱི་རྒྱུ་དང། འབྲས་བུ་མཚན་དང། རྒྱུ་འབྲས་ཀྱི་འབྲེལ་པ་དེ་དག་ལྟ་བུ་གསན་པར་མཛོད་ཅིག་ཅེས་གདམས་སོ། །གཉིས་པ་ནི་
སྐུ་གདུང་གི་སྙིང་པོ་ཅན་དང། སངས་རྒྱས་ཀྱིས་བྱིན་གྱིས་བརླབས་པ་དང། དཀར་པོའི་ཆོས་རྣམས་བསགས་ཕྱིར་དང། །སྡིག་པའི་ལས་རྣམས་སྤངས་པའི་ཕྱིར། །སངས་རྒྱས་བཅོམ་ལྡན་འདས་ཉིད་ལ། །མཆོད་རྟེན་ཞེས་ཀྱང་མངོན་པར་བརྗོད་
ཅེས་འབྱུང་བ་ལྟར་སངས་རྒྱས་དངོས་ལ་གསུངས་པའི་མཆོད་རྟེན་དང། གཞན་ཡང་མཆོད་བྱ་ཕ་མ་དང་མཁན་པོ་དང། སློབ་དཔོན་དང་ནད་པ་སོགས་དང་འཕགས་པའི་དགེ་འདུན་དང། རྒན་རབས་རྣམས་ནི་ལེགས་པར་བཀུར་བས་གཞན་གྱིས་ཟིལ་
གྱིས་མི་ནོན་པའི་གཟི་བརྗིད་ཀྱི་དཔལ་དང་ལྡན་པ་ཕྱག་ཞབས་ཀྱི་མཐིལ་རྩིབས་སྟོང་ལྟེ་བ་མུ་ཁྱུད་རྫོགས་པའི་འཁོར་ལོ་ཡི། །རྟགས་ཀྱིས་མཚན་པའི་འཁོར་ལོས་བསྒྱུར་བར་འགྱུར་ལ། རྒྱལ་པོ་ཁྱེད་ཀྱིས་ཆོས་ལ་རྟག་པར་ནི་ཇི་ལྟར་ཁས་
བླངས་པའི་ཡི་དམ་ཡང་དག་པར་བླང་བ་བརྟན་པར་མཛོད་ཅིག་དེས་ནི་རྐང་མཐིལ་ས་ལ་མཉམ་པར་འབག་པས་ཤིན་ཏུ་ཞབས་གནས་པའི་བྱང་ཆུབ་སེམས་དཔར་འགྱུར་བ་ལགས་པས་དེ་ལ་བསླབ་པར་བྱའོ། །སྦྱིན་པ་དང་སྙན་པའི་ཚིག་
དང་ནི་ཕན་པ་དང་དོན་གཅིག་སྤྱོད་པ་ཡིས་སྡུ་བ་བཞིས་དཔལ་ལྡན་ཕྱག་སོར་དང་བའི་རྒྱལ་པོ་ལྟར་དྲ་བ་ཡིས་འགྲེལ་པའི་ཕྱག་རིས་ཅན་དུ་འགྱུར་བ་དང། གཞན་ལས་བཟའ་བ་དང་ནི་བཏུད་པ་མཆོག་རབ་ཏུ་མང་པོ་བྱིན་པ་ཡིས་དཔལ་

[035B] སྐུ་ཆེ་ཞིང་ཕྱག་ཞབས་ཀྱི་རྒྱབ་བཞི་དང་ཕྲག་པའི་ཕྱོགས་ཐལ་གོང་གཉིས་དང། ལྟག་པའི་ཕྱོགས་བདུན་ཡང་ཤས་ཁེངས་པས་མཐོ་བར་འགྱུར་བ་དང། གཞན་ལ་འཚེ་བ་མེད་པ་དང། བསད་
པར་འདོད་པ་ཐར་བར་བྱ་བས། ལྟ་ན་སྡུག་པའི་སྐུ་མཛེས་པ་དང། ཡ་ཡོ་མེད་པས་དྲང་ཞིང་ཆེ་བ་དང་ཚེ་རང་བ་དང། སོར་མོ་རིང་བ་དང། ཞབས་ཀྱི་བཞི་ཆ་ཕྱིར་འཕགས་པས་རྟིང་པ་ཡངས་པ་དག་ཏུ་འགྱུར་བ་དང། ཡང་དག་པར་བླངས་པའི་ཆོས་ཀྱི་
ཚིག་དོན་རྣམས་སྤེལ་བས་དཔལ་ལྡན་མདོག་བཟང་ཞིང་ཞབས་ཀྱི་ལོང་བུ་མི་མངོན་པ་དང་བ་སྤུ་གྱེན་དུ་རེ་རེ་ནས་གཡས་སུ་ཕྱོགས་པར་མཚན་པར་འགྱུར་བ་དང། ཤེས་བྱའི་གནས་རིག་པ་དང་བཟོ་ལ་སོགས་པའི་ལས་རང་གུས་སློབ་པའི་དུས་སུ་
གུས་པར་ལེན་པ་དང། གཞན་ལ་ཡང་དེ་ལྟར་སྦྱིན་པས་ཁྱོད་བྱིན་གྱིས་ཕྲ་ཞིང་རིམས་ཀྱིས་བཞོལ་བས་རི་དྭགས་ཨེ་ནཡ་ཡའི་བྱིན་པ་དང། དྲན་པ་བཟང་བས་ཡིད་རྣོ་བ་དང། རྣམ་དཔྱོད་ཀྱི་ཤེས་རབ་ཆེན་པོར་འགྱུར་བ་དང། རང་གི་ནོར་བདོག་པ་གཞན་གྱིས་
བསླངས་པར་གྱུར་ན་མྱུར་དུ་བཏང་བའི་ཡི་དམ་བཅས་པའི། བརྟུལ་ཞུགས་ཀྱིས་ཕྱག་རྒྱས་ཤིང་རིང་བ་དང། སྐུའི་ཟོ་མདོག་བདེ་བ་དང། འཇིག་རྟེན་གྱི་རྣམ་པར་འདྲེན་པ་ཉིད་དུ་འགྱུར་བ་དང། གཉེན་བཤེས་ཕན་ཚུན་བྱ་བ་དག་ཡང་དག་པར་སྡུམས་པ་
བྱས་པ་ཡིས་གླང་པོ་ཆེ་དང་རྟ་ཅང་ཤེས་ལྟར་དཔལ་ལྡན་འདོམས་ཀྱི་སྦ་བ་ནི་སྒྲུབས་སུ་ནུབ་པའི་དམ་པར་འགྱུར་བ་དང། ཁང་བཟང་དང་ནི་གཏིང་བདག་བདེ་ཞིང་བཟང་རབ་ཏུ་ཕྱིན་པས་གསེར་ནི་བཙོམ་དྲི་མ་མེད་པ་བྱི་དོར་ལེགས་པར་བྱས་པ་ཤིན་ཏུ་

[036A]༄༅། །འཇམ་པའི་འདོག་འདྲ་བར་འགྱུར་བ་དང། རྒྱལ་སྲིད་ལ་སོགས་པའི་བླ་ན་མེད་པའི་དབང་བྱིན་ཞིང། རིགས་པར་བླ་མའི་བཀའ་བཞིན་དུ་རྗེས་སུ་འཇུག་པས་དཔལ་ལྡན་པ་སྤུའི་ཁུང་བུ་རེ་རེ་ནས་གཉིས་ལ་སོགས་པར་
མི་སྐྱེ་བར་བ་སྤུ་ཉག་རེ་དང། ཞལ་གྱི་སླིན་མཚམས་མཛོད་པུས་བརྒྱན་པར་འགྱུར་བ་དང། ཐོས་པའི་དུས་སུ་སྙན་ཞིང་བསམས་པའི་དུས་དགའ་བ་སྨྲས་པ་དང། གཞན་གྱིས་ལེགས་པར་སྨྲས་པ་དང་མཐུན་པར་བྱས་པས་ཁྱོད་ནི་དཔུང་མགོ་ཟླུམ་པ་དང་
རོ་སྟོད་རྒྱས་ཤིང་འཕེལ་ག་ཆེ་བ་སེགེ་འདྲ་བར་འགྱུར་བ་དང། ནད་པ་རྣམས་ལ་རིམ་གྲོ་དང་ནད་གཡོག་ལ་སོགས་པ་བྱས་ཏེ། གསོས་པས་དབུང་མགོ་ཕན་ཚུན་གྱི་བར་ཤས་ཁེངས་པ་ཐལ་གོང་རྒྱས་པ་དང། འཕྲལ་འཁྲུལ་མེད་པར་བརྟན་པས་བདག་
ཉིད་རྣལ་དུ་གནས་པ་དང་ནད་པ་ལ་སྨན་བྱིན་པས་ཟས་རོ་བྲོ་བའི་མཆོག་ཏུ་འགྱུར་བ་དང། ཆོས་དང་མཐུན་པའི་བྱ་བ་ལ་ཐོགས་དྲངས་ཞིང་གཙོ་བོ་བྱས་པས་ཁྱོད་ཀྱི་གཙུག་ཏོར་ལེགས་པར་གནས་པ་དང། སྐུ་ཤིང་ནཡ་གྲོ་ཏ་ལྟར་འདོམ་དང་ཡན་མན་དུ་
མཉམ་པས་ཆུ་ཞེང་གབ་པ་དག་ཏུ་འགྱུར་བ་དང། གཞན་ལ་ཚིག་བདེན་ལ་འཇམ་པ་དག་ཡུན་རིང་པོའི་དུས་སུ་བརྗོད་པ་ཡིས་མིའི་དབང་པོ་ཁྱེད་ཀྱི། ལྗགས་ཡངས་ཤིང་གསུང་ཚངས་པ་ཡི་ནི་དབྱངས་དང་ལྡན་པར་འགྱུར་བ་དང། ཇི་སྐད་བཤད་པའི་
བདེན་པའི་ཚིག་མཁྱེན་པར་བགྱིས་ནས་ཡུན་རིང་པོའི་དུས་སུ་བརྗོད་པ་ཡིས་འགྲམ་པ་སེགེའི་ལྟ་བུ་དང། དཔལ་ལྡན་གཞན་གྱིས་ཐུབ་པར་དཀའ་བར་འགྱུར་བ་དང། སེམས་ཅན་གཞན་ལ་ལྷག་པར་གུས་པ་དང། བཀུར་སྟི་དག་གང་ལ་གང་འོས་

[036B] སྤ་བས་མདོག་ལྡན་དང་མཐོ་དམན་མེད་པས་མཉམ་པའི་ཚེམས་སུ་འགྱུར་བ་དང། ཚིག་བདེན་པ་དང་ཕྲ་མ་མེད་པའི་ཚིག་ནི་ཡུན་རིང་པོ་གོམས་པ་ཡིས་དཔལ་ལྡན་ཚེམས་ནི་བླ་འོག་
ཉི་ཤུ་ཉི་ཤུ་ཡོད་པས་བཞི་བཅུ་ཐམ་པ་དང། ཚེམས་ཀྱི་བར་མ་དེད་པས་མཉམ་པར་ཐགས་ཀྱང་བཟང་བར་འགྱུར་བ་དང། ཆགས་པ་དང་སྡང་བ་དང་རྨོངས་པ་མེད་ཅིང་བདེ་བ་དང་ལྡན་འདོད་ཀྱི་བྱམས་པར་སེམས་ཅན་ལ་བལྟས་པ་ཡིས་སྤྱན་ནི་འོད་དང་ལྡན་
པའི་བཀྲག་ཅན་དང། མཐོན་མཐིང་ལ་བརྫི་མ་གང་ཅིང་མ་འདེས་ལ་གཞོལ་བས་བརྫི་མ་པའི་ལྟ་བུར་འགྱུར་རོ། །དོན་བསྡུ་བ་ནི། དེ་ལྟར་མདོར་ན་མཚན་གྱི་རྒྱུར་བཅས་པའི་སུམ་ཅུ་རྩ་གཉིས་པོ་དེ་དག་ནི་སྐྱེས་བུ་སེང་གེ་ཆེན་པོའི་མཚན་རྣམས་ལེགས་
པར་མཁྱེན་པར་མཛོད། དེའི་རྒྱུ་སྒྲུབ་པ་ལ་གུས་པར་བྱ་ལ་རྒྱུ་སྒྲུབ་པའི་ཚེ་ཡང་རྒྱུ་འབྲས་ཀྱི་འབྲེལ་པ་དང། འབྲས་བུའི་ཁྱད་པར་ལ་སྨོན་ལམ་དྲི་མ་མེད་པས་མཚམས་སྦྱར་བར་བྱ་བ་ཡིན་ནོ། །གསུམ་པ་ནི། དཔེ་བྱད་བཟང་པོ་བརྒྱད་ཅུ་ནི་ཐུན་མོང་གི་རྒྱུ་སེམས་
ཅན་བདེ་བ་དང་ལྡན་འདོད་ཀྱི་བྱམས་པའི་རྒྱུ་མཐུན་ལས་བྱུང་བ་ཡིན་ལ། སོ་སོར་ངེས་པའི་རྒྱུ་གཞུང་ནི་མངས་དོགས་པ་ཡིས་རྒྱལ་པོ་ཁྱོད་ལ་རྒྱས་པར་མ་བཤད་དོ། །ཐུན་མོང་གི་རྒྱུ་ལ་འབད་པར་མཛོད་ཅིག་ཅེས་དོན་གྱིས་བསྟན་ཏོ། །བཞི་པ་ལ་གསུམ་
འབྲས་བུའི་ཁྱད་པར་དང། རྒྱུའི་ཁྱད་པར་དང། དཔེ་བཤད་པའོ། །དང་པོ་ནི། སངས་རྒྱས་དང་འཁོར་ལོས་བསྒྱུར་བའི་མཚན་དང་དཔེ་བྱད་ལ་ཁྱད་པར་ཅི་ཡོད་ཅེ་ན། འཁོར་ལོས་བསྒྱུར་བ་ཐམས་ཅད་ལ་མཚན་དཔེ་འདི་དག་འོ་ལ་སྤྱི་ཙམ་ཡོད་པར་འདོད་མོད་གྱི་

[037A]༄༅། །སངས་རྒྱས་རྣམས་ཀྱི་དང་ཁྱད་པར་ཤིན་ཏུ་ཆེ་སྟེ། མི་མཐུན་ཕྱོགས་ཀྱི་དྲི་མ་མེད་པས་དག་པ་དང་ཡིད་དུ་འོང་བས་མཛས་པ་དང་སྒྲིབ་བྱེད་མེད་ཅིང་ཆ་ཐམས་ཅད་ཀྱིས་ཐམས་ཅད་དུ་ཡོངས་སུ་རྫོགས་པས་གསལ་བ་ནི་སངས་རྒྱས་
རྣམས་ཀྱི་ཆར་ཡང་མི་ཕོད་དོ། །གཉིས་པ་ནི། དེ་གཉིས་ཀྱི་རྒྱུ་ཆེས་ཁྱད་པར་ཞུགས་པ་ཡིན་ཏེ། འཁོར་ལོས་བསྒྱུར་བའི་མཚན་དང་ནི་དཔེ་བྱད་བཟང་པོ་གང་དག་ཅིག་ཡོད་པ་དེ་དག་ཐུབ་པའི་དབང་པོ་ལ་སེམས་དང་བའི་རྒྱུའི་ཡན་ལག་གཅིག་ལས་
ཀྱང་བྱུང་བར་བཤད་པ་ཡིན་ལ། འཁོར་བསྒྱུར་གྱི་མཚན་དཔེ་རྫོགས་པའི་རྒྱུ་དེ་དག་བསྐལ་པ་བྱེ་བ་བརྒྱ་ཕྲག་ནི་གཅིག་ཏུ་བསགས་པའི་དགེ་བས་ཀྱང་སངས་རྒྱས་ཀྱི་བ་སྤུའི་ཁུང་བུ་གཅིག་ཀྱང་རྫོགས་པར་སྐྱེད་པར་ནུས་པ་མིན་ནོ། །གསུམ་པ་
ནི། ཉི་མ་རྣམས་ཀྱིས་འཇིག་རྟེན་ན་ཉིན་མོར་བྱེད་པའི་འོད་བྱེད་པ་དང། སྲིན་བུ་མེ་ཁྱེར་རྣམས་དང་བག་ཙམ་འདྲ་བ་ལྟར་སངས་རྒྱས་རྣམས་ཀྱི་མཚན་ཡང་ནི་འཁོར་ལོས་བསྒྱུར་བ་རྣམས་དང་འདྲ་བ་ནི་དཔེ་དེ་ལྟར་རོ། །ལེའུ་མཚན་ནི། །རྒྱལ་པོ་ལ་
གཏམ་བྱ་བ་རིན་པོ་ཆེའི་འཕྲེང་བ་ལས། མངོན་མཐོ་ངེས་ལེགས་རྒྱུ་འབྲས་སྤེལ་མར་བསྟན་པ་ཞེས་བྱ་བ་སྟེ་ལེའུ་གཉིས་པའི་འགྲེལ་པའོ།། །།གཉིས་པ་བླ་ན་མེད་པའི་བྱང་ཆུབ་ཀྱི་རྒྱུ་ཚོགས་གཉིས་ལ་བསླབ་པར་གདམས་
པ་ལ་དྲུག་ཚོགས་སུ་འགྱུར་བའི་ཚུལ་དང། འབྲས་བུ་གང་གི་ཚོགས་ཡིན་པ་དང། ཚོགས་གཉིས་གསོག་པ་ལ་སྐྱིད་ལུག་མི་བྱ་བར་གདམས་པ་དང། ཚོགས་གཉིས་ཀྱི་ངོ་བོ་དང། ཚོགས་གཉིས་ཀྱི་ཡན་ལག་དང། ཚོགས་གསོག་པ་ལ་

[037B] །དང་པོ་ལ་བཞི། རྒྱལ་པོ་ལ་ཉན་པར་སྐུལ་བ་དང། བསོད་ནམས་ཀྱི་ཚོགས་མཐའ་ཡས་པའི་ཚུལ་དང། ཡེ་ཤེས་ཀྱི་ཚོགས་མཐའ་ཡས་པའི་ཚུལ་དང། དེ་གཉིས་ཀྱི་འབྲས་བུ་མཐའ་ཡས་པའོ། །དང་པོ་ནི། རྒྱུའི་གཙོ་
བོའི་དབང་དུ་བྱས་ནས་གསུམ་དུ་བཤད་ཀྱི། བླ་ན་མེད་པའི་བྱང་ཆུབ་ཀྱི་རྒྱུ་མཐའ་དག་ཚོགས་གཉིས་སུ་འདུས་པས་འདིར་དེ་འཆད་པའོ། །ལུས་ངག་གི་ལས་དེ་ལྟ་བུ་དང་ལྡན་ན། སངས་རྒྱས་ཀྱི་གོ་འཕང་ཐོབ་ནས་མཚན་དེ་ལྟ་བུ་ཅན་དུ་འགྱུར་རོ་ཞེས་བཤད་
ཀྱི། བསོད་ནམས་ཇི་ཙམ་གྱིས་དེ་དག་ཏུ་འགྱུར་བར་ནི་མ་བཤད་པས། དེ་འཆད་པ་ནི། །བསོད་ནམས་བསམ་གྱིས་མི་ཁྱབ་པ་ལས་ཇི་ལྟར་སངས་རྒྱས་ཀྱི་མཚན་འབྱུང་བ་སྔར་མ་བཤད་པས་རྒྱལ་པོ་ཆེན་པོ་ཞེས་པོས་ནས་གསོན་ཞིག་ཅེས་བསྐུལ་བའོ། །དེ་ཡང་
ཐེག་པ་ཆེན་པོའི་ལུང་ཆེན་པོ་ལས་གསུང་པ་དེ་བཞིན་དུ་བཤད་པར་བྱའོ། །གཉིས་པ་ལ་གཉིས། དངོས་དང། ཚད་མེད་ཀྱང་གདུལ་བྱའི་སེམས་ངོར་ཚད་དང་ལྡན་པར་བསྟན་པའོ། །དང་པོ་ལ་ལྔ། རང་རྒྱལ་སོགས་ཀྱི་བསོད་ནམས་བཅུར་བསྒྱུར་བའི་ཚོད་ཀྱིས་ཐུབ་པའི་བ་
སྤུའི་བུ་ག་གཅིག་འགྲུབ་པ་དང། བ་སྤུའི་བུ་ག་ཐམས་ཅད་འགྲུབ་པའི་བསོད་ནམས་བརྒྱ་འགྱུར་གྱིས་དཔེ་བྱད་གཅིག་འགྲུབ་པ་དང། དཔེ་བྱད་ཐམས་ཅད་སྐྱེད་པའི་བསོད་ནམས་བརྒྱ་འགྱུར་གྱིས་མཚན་གཅིག་འགྱུར་བ་དང། མཚན་ཐམས་ཅད་
སྐྱེད་པའི་བསོད་ནམས་སྟོང་འགྱུར་གྱིས་མཛོད་སྤུ་འགྲུབ་པ་དང། དེ་སྐྱེད་པའི་བསོད་ནམས་སྟོང་ཕྲག་བརྒྱར་བསྒྱུར་བས་གཙུག་ཏོར་འགྲུབ་པའོ། །དང་པོ་ནི། འཇིག་རྟེན་ཁམས་ཀུན་ན་བཞུགས་པའི་རང་སངས་རྒྱས་ཀུན་རྒྱུ་གང་ལས་བྱུང་བ་

[038A]༄༅། །དང། ཐེག་པ་དམན་པའི་འཕགས་པ་སློབ་པ་བདུན་དང་མི་སློབ་པ་རྒྱུ་གང་ལས་བྱུང་བ་དང་འཇིག་རྟེན་པ་མ་ལུས་ཀུན་གྱི་བདེ་འགྲོ་སྐྱེད་པའི་བསོད་ནམས་འཇིག་རྟེན་དཔག་ཏུ་མེད་
པ་བཞིན་དུ་དཔག་མེད་གང་ཡིན་པ་དེ་བཅུར་སྒྲེས་པར་གྱུར་པ་ཡིས། སངས་རྒྱས་ཀྱི་བ་སྤུའི་བུ་ག་གཅིག་འགྲུབ་སྟེ་སངས་རྒྱས་ཀྱི་བ་སྤུའི་བུ་ག་ནི་ཐམས་ཅད་བསོད་ནམས་དེ་དང་འདྲ་བས་འབྱུང་བས་སོ། །གཉིས་པ་ནི། བ་སྤུའི་བུ་ག་ཐམས་ཅད་
ནི་སྐྱེད་པར་བྱེད་པའི་བསོད་ནམས་གང་ཡིན་པ་དེ་དག་བརྒྱར་ནི་བསྒྱུར་བ་ཡིས་དཔེ་བྱད་བཟང་པོ་གཅིག་ཏུ་བཞེད་ལ། བསོད་ནམས་དེ་སྙེད་དེ་སྙེད་ཀྱི་རྒྱལ་པོ་ཞེས་པོས་ནས། དཔེ་བྱད་བཟང་པོ་ནི་ཅིའི་མཐར་ཕྱིན་ཏེ་ཇི་ལྟ་བུར་དཔེ་བྱད་བརྒྱད་ཅུའི་བར་དུ་འབྱུང་བར་འགྱུར་
རོ། །གསུམ་པ་ནི། དཔེ་བྱད་བཟང་པོ་བརྒྱད་ཅུའི་དག་འགྲུབ་པའི་བསོད་ནམས་ཀྱི་ཚོགས་གང་ཡིན་པ་དེ་དག་བརྒྱ་ནི་བསྒྱུར་བ་ཡིས་སྐྱེས་བུ་ཆེན་པོའི་མཚན་གཅིག་གོ་བཞི་པ་ནི། མཚན་སུམ་ཅུ་རྩ་གཉིས་འགྲུབ་པའི་རྒྱུ་བསོད་ནམས་རྒྱ་ཆེན་པོ་གང་ཡིན་པ་
དེ་དག་སྟོང་དུ་བསྒྱུར་བ་ཡིས་ཟླ་བ་ཉ་འདྲའི་མཛོད་སྤུའོ། །ལྔ་པ་ནི། མཛོད་སྤུ་འགྲུབ་པའི་ནི་བསོད་ནམས་དེ་དག་སྟོང་ཕྲག་བརྒྱར་ནི་བསྡོམས་པ་ཡིས་སྤྱི་གཙུག་ལྟར་ནི་མི་སྣང་བ་སྐྱོབ་པའི་གཙུག་ཏོར་སྐྱེད་པར་བྱེད་དོ། །གཉིས་པ་ནི། དེ་ལྟར་སངས་རྒྱས་ཀྱི་ཡོན་
ཏན་འགྲུབ་པའི་བསོད་ནམས་ཚད་མེད་ཀྱང་ཇི་ལྟར་འཇིག་རྟེན་པའི་བསོད་ནམས་ཕྱོགས་བཅུར་སྒྲེས་པ་མ་ལུས་པ་བརྗོད་པ་ལྟར་སངས་རྒྱས་ཀྱི་ཡོན་ཏན་ཆད་བཟུང་བར་མི་ནུས་ཀྱང་གདུལ་བྱའི་བསམ་ངོར་གདུལ་བྱ་གཞུག་པའི་ཆེད་དུ་ཚད་དང་ལྡན་པར་བག་

[038B] །གསུམ་པ་ནི། གང་གི་ཚེ་སངས་རྒྱས་ཀྱི་གཟུགས་སྐུ་ཡི་རྒྱུ་ཡང་དེ་ལྟར་འཇིག་རྟེན་མཐའ་ཡས་པ་བཞིན་དུ་གཞལ་དུ་མེད་པ་དེའི་ཚེ་ཆོས་སྐུའི་རྒྱུ་ལྟ་ལ་ལ་ཞིག་ཅི་ལྟར་གཞལ་དུ་ཡོད་མཐའ་ཡས་པའི་ཕྱིར་རོ། །བཞི་པ་ནི། ཤིང་ནཡ་གྲོ་ཏའི་ས་བོན་
ཕྲ་མོ་ལས། སྡོང་པོ་ཡལ་འདབ་རྒྱས་པའི་གྲིབ་མ་ལ་རྒྱལ་པོ་དཔུང་གི་ཚོགས་ཡན་ལག་བཞི་དང་བཅས་པ་ཤོང་ཞིང་ཆར་ཡང་སྐྱོབ་པར་བྱེད་པ་སྐྱེ་བ་བཞིན་དུ་འབྲས་བུ་ཐམས་ཅད་ཀྱི་ནི་རྒྱུ་ཆུང་ངུ་ཡང་འབྲས་བུ་རྒྱ་ཆན་པོ་སྐྱེད་པར་འགྱུར་ན་སངས་རྒྱས་ཀྱི་རྒྱུ་ནི་དཔག་
མེད་ལ་འབྲས་བུ་དཔག་ཏུ་ཡོད་པ་བསམ་ཐག་བཅད་དེ། འདི་ཙམ་ཞིག་ཏུ་ཟད་དོ་ཞེས་བསམ་པར་མི་ནུས་པའི་ཕྱིར་རོ། །གཉིས་པ་ནི། འབྲས་བུ་གང་གི་རྒྱུའི་ཚོགས་ཡིན་ཞེ་ན། སངས་རྒྱས་རྣམས་ཀྱི་གཟུགས་ཀྱི་སྐུ་ནི་ཚོགས་གཉིས་བཤད་པ་འདི་བསོད་ནམས་
ཀྱི་ཚོགས་ལས་འབྱུང་བ་སྟེ་ཆོས་ཀྱི་སྐུ་ནི་མདོར་བསྡུས་ན་རྒྱལ་པོ་ཞེས་བོས་ནས་ཡེ་ཤེས་ཀྱི་ཚོགས་ལས་འཁྲུངས་པ་དེ་ལྟ་བས་ན་ཚོགས་འདི་གཉིས་འབྲས་བུ་སངས་རྒྱས་ཉིད་ནི་འཐོབ་པའི་རྒྱུ་ཡིན་པས་སངས་རྒྱས་མྱུར་དུ་ཐོབ་པར་འདོད་པས་རྒྱུ་དེ་ལྟ་
བུས་འགྲུབ་པར་འགྱུར་བས། མདོར་ན་བསོད་ནམས་དང་ཡེ་ཤེས་ཀྱི་ཚོགས་འདི་ནི་རྟག་ཏུ་བསྟེན་པར་མཛོད་ཅིག་ཅེས་གདམས་ཏེ། ཚིགས་བཅད་དང་པོས་འབྲས་བུ་གང་གི་རྒྱུ་ཚོགས་ཡིན་པ་དང། གཉིས་པས་ཚོགས་དེ་གཉིས་བསྟེན་པར་གདམས་
པའོ༑ ༑རིགས་པ་དྲུག་ཅུ་པའི་བསྔོ་བའི་སྐབས་སུ། བསྟན་བཅོས་ཀྱི་ལུས་མདོར་བསྡུས་ནས་བསྟན་པ་ལྟར་ཤེས་པར་བྱ་སྟེ། ཕུང་པོ་དང་གང་ཟག་ཆོས་ཅན། རང་བཞིན་གྱིས་སྟོང་སྟེ། རྟེན་འབྲེལ་ཡིན་པའི་ཕྱིར། ཅེས་པའི་སྦྱོར་བ་སྐོར་གཅིག་པོ་དེའི་

[039A]༄༅། །ཕྱོགས་ཆོས་རྟོགས་པའི་ཚད་མ་དེ་ཉིད་ཡང་དང་ཡང་དུ་གོམས་པར་བྱས་ཞིང་དེའི་གསལ་བའི་དབྱེ་བ་རྟེན་འབྲེལ་རྒྱུ་འབྲས་མཐའ་ཡས་པའི་མདོར་ལེན་ཕྱིན་ཅི་མ་ལོག་པ་ལམ་གྱི་གནས་སྐབས་སུ་གོམས་པར་བྱས་པ་ལས་
བསོད་ནམས་ཀྱི་ཚོགས་སུ་འགྱུར་ཞིང། རྟགས་དེའི་བསྒྲུབ་བྱ་རྟོགས་པའི་ཚད་མ་དེའི་འབྲས་བུ་ཡེ་ཤེས་ཀྱི་ཚོགས་ཀྱི་ཐབས་སུ་འགྱུར་བ་ཡིན་ནོ། །ཐབས་ཀྱི་ཆ་རྒྱ་ཆེན་པོ་དེ་དག་གིས་བརྒྱན་ནས་བསྒྲུབ་བྱ་རྟོགས་པའི་ཚད་མ་དེའི་རྒྱུན་ལམ་དུས་སུ་གོམས་
པར་བྱས་པ་ལས། ཡེ་ཤེས་ཀྱི་ཚོགས་སུ་འགྱུར་ཞིང་ཚོགས་དེ་གཉིས་ཀྱི་འབྲས་བུ་གཟུགས་སྐུ་དམ་པ་དང། ཆོས་སྐུ་དམ་པ་གཉིས་སུ་འགྱུར་བ་ཡིན་ནོ། །གཞི་ལྟ་བ་གཏན་ལ་འབེབས་པའི་ཚེ་བདེན་པ་གཉིས་ཚ་རེག་དང་གྲང་རེག་ལྟར་མ་
སོང་བར་ཟུང་འཇུག་ཏུ་མ་ཤེས་ན་ལམ་གྱི་ཚོགས་གཉིས་དང། འབྲས་བུ་སྐུ་གཉིས་ཀྱི་རྣམ་གཞག་ལེགས་པར་མི་ཤེས་པས་བདེན་པ་གཉིས་ཀྱི་རྣམ་དབྱེ་ལ་མཁས་པར་བྱའོ། །ཀུན་རྫོབ་རང་ལུགས་ལ་ཚད་མས་གྲུབ་པའི་རྣམ་གཞག་ལེགས་
པར་མ་ཤེས་ན་གཟུགས་སྐུ་གཉིས་སངས་རྒྱས་རང་རྒྱུད་ཀྱིས་མ་བསྡུས་པའི་གདུལ་བྱའི་གཞན་སྣང་ལ་བཞག་དགོས་པ་སོགས་གྲུབ་མཐའ་ངན་པ་རྣམས་འབྱུང་བ་ཡིན་ནོ། །འདི་དག་རྣམ་གཞག་རྒྱས་པར་ཐེག་པ་ཆེན་པོ་རྒྱུད་བླ་མའི་བསྟན་བཅོས་
ཀྱི་རྣམ་བཤད་ན་གཏན་ལ་ཕབ་ཡོད་པས་དེར་ལྟ་བར་བྱའོ། །གསུམ་པ་ལ་གསུམ། མདོར་བསྟན་པ་དང། རྒྱས་པར་བཤད་པ་དང། དོན་བསྡུ་བའོ། །དང་པོ་ནི། སངས་རྒྱས་བསྒྲུབ་པ་ལ་ཚོགས་མཐའ་ཡས་པ་དེ་ཙམ་བསག་དགོས་ན་སུས་ནུས་སྙམ་དུ་ཞུམ་པར་

[039B] བླ་ན་མེད་པའི་བྱང་ཆུབ་སྒྲུབ་པའི་བསོད་ནམས་ཀྱི་ཚོགས་ནི་གསོག་པ་འདི་ལ་བགྱིད་ལུག་པར་མི་བྱའོ། །ལུས་སེམས་ཀྱི་སྡུག་བསྔལ་མཐའ་ཡས་པ་ཉམས་སུ་མྱོང་མི་དགོས་པར་ཚོགས་བདེ་བླད་ཏུ་གསོག་ནུས་པའི་རིགས་པ་དང་ནི་ལུང་དཔྱད་པ་
གསུམ་གྱིས་དག་པའི་དེས་པ་བརྟན་པོ་སྐྱེད་པ་རྡོ་རྗེ་གཅོད་པ་ལ་སོགས་པ་ཚོགས་གསོག་པའི་གང་ཟག་དབུགས་འབྱིན་པར་བྱེད་པའི་རྒྱུ་མཚན་འདི་ཡིས་ཚོགས་གསོག་པ་ལ་བྲོད་པ་ཆེན་པོ་རྙེད་པར་འགྱུར་བའི་ཕྱིར་རོ། །གཉིས་པ་ལ་གཉིས། བསོད་ནམས་
ཀྱི་ཚོགས་ལ་སྒྱིད་ལུགས་མི་བྱ་བར་གདམས་པ་དང། ཚོགས་གཉིས་གསོག་པ་ལ་སྒྱིད་ལུག་མི་བྱ་བར་གདམས་པའོ། །དང་པོ་ལ་གསུམ། བྱང་ཆུབ་ཏུ་སེམས་བསྐྱེད་པའི་བསོད་ནམས་མཐའ་ཡས་པ་དང། རྒྱུ་དེས་སངས་རྒྱས་ཐོབ་སླ་བ་དང། དཔག་མེད་
བཞི་ལྡན་གྱི་རྒྱུ་མཚན་གྱིས་སངས་རྒྱས་ཐེབ་སླ་བའོ། །དང་པོ་ནི། སྟེང་འོག་ལ་སོགས་པའི་ཕྱོགས་རྣམས་ཀུན་ཏུ་ནམ་མཁའ་དང་ས་དང་ཆུ་དང་མེ་དང་རླུང་རྣམས་ཇི་ལྟར་མཐའ་ཡས་པ་དེ་བཞིན་དུ་སྡུག་བསྔལ་ཅན་གྱི་སེམས་ཅན་མཐའ་ཡས་པར་འདོད་ལ་
སེམས་ཅན་མཐའ་ཡས་པ་དེ་དག་ནི་བྱང་ཆུབ་སེམས་དཔའ་སྙིང་བརྩེ་བས་ཀུན་ནས་བསླང་ནས་སྡུག་བསྔལ་དག་ལས་དྲངས་པར་བྱས་ཏེ་སངས་རྒྱས་ཉིད་ལ་དགོད་པར་ངེས་སོ། །གཉིས་པ་ནི། དམ་བཅས་པའི་བྱང་ཆུབ་སེམས་དཔའ་དེ་ལྟར་སེམས་
བསྐྱེད་བརྟན་པར་གནས་པ་དེ་ནི་མི་ཉལ་བའམ་ཉལ་ཡང་རུང་དམ་བཅའ་དེ་ཉིད་ཡང་དག་པར་བླངས་པ་ནས་བཟུང་སྟེ། དགེ་བ་ལ་ཡིད་མི་གཏོད་པའི་བག་མེད་པར་འགྱུར་ཀྱང་སེམས་ཅན་རྣམས་མཐའ་ཡས་པའི་ཕྱིར་ན་སེམས་ཅན་མཐའ་ཡས་པ་

[040A]༄༅། །བཞིན་དུ་བསོད་ནམས་མཐའ་ཡས་པ་དུས་རྟག་པར་གསོག་པར་འགྱུར་བས་རྒྱུ་མཐའ་ཡས་པ་དེས་ན་སངས་རྒྱས་ཉིད་མཐའ་ཡས་པ་འཐོབ་མི་དཀའ་བར་ཤེས་པར་བྱའོ། །སྤྱོད་འཇུག་ལས། འགྲོ་བར་འདོད་དང་འགྲོ་བ་
ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམས་བཞིན་ཤེས་པར་བྱ། །ཞེས་གསུངས་པ་ལྟར། སྨོན་པ་དང་འཇུག་པའི་བདག་ཉིད་ཅན་གྱི། བྱང་ཆུབ་ཀྱི་སེམས་རྣམ་པ་གཉིས་ཀྱི་བསོད་ནམས་མཐའ་ཡས་
པས་འབྲས་བུ་མཐའ་ཡས་པ་བདེ་བླག་ཏུ་འགྲུབ་པར་འགྱུར་བའོ། །གསུམ་པ་ནི་བྱང་ཆུབ་སེམས་དཔའ་ཚོགས་མཐའ་ཡས་པ་གསོག་པ་དེས་ཀོ་དེས་ནི་བྱང་ཆུབ་དཔག་མེད་ཀྱང་དཔག་ཏུ་མེད་པ་རྣམ་བཞི་ཡི་ཚོགས་ཀྱིས་རིང་པོར་མི་ཐོགས་པར་ཇི་ལྟ་བུར་ན་ཐོབ་པར་
མི་འགྱུར་ཏེ་ཐོབ་པར་འགྱུར་བར་ཐལ། བྱང་ཆུབ་སེམས་དཔའ་གང་ཞིག་དཔག་མེད་ཀྱི་དུས་སུ་འཁོར་བར་གནས་པ་ལུས་ཅན་དཔག་ཏུ་མེད་པ་སྡུག་བསྔལ་ལས་སྒྲོལ་བའི་དོན་དུ་བྱང་ཆུབ་ཡོན་ཏན་དཔག་ཏུ་མེད་པས་བརྒྱན་པ་འདོད་ཅིང་ཚོགས་གཉིས་ཀྱིས་བསྡུས་པའི་དགེ་བ་དཔག་
ཏུ་མེད་པ་བྱད་པའི་ཕྱིར་རོ། །གཉིས་པ་ལ་ལྔ། ཚོགས་གཉིས་ཀྱིས་ལུས་སེམས་ཀྱི་སྡུག་བསྔལ་སེལ་བ་སྤྱིར་བསྟན་པ་དང། བསོད་ནམས་ཀྱིས་ལུས་ཀྱི་སྡུག་བསྔལ་སེལ་བ་དང། ཡེ་ཤེས་ཀྱིས་ཡིད་ཀྱི་སྡུག་བསྔལ་སེལ་བ་དང། ཚོགས་
གསོག་པ་ལ་སྐྱེ་བོའི་རྒྱུ་མེད་པ་དང། སྙིང་རྗེ་ཆེན་པོའི་ནུས་མཐུ་བསྟན་པའོ། །དང་པོ་ནི། སངས་རྒྱས་ཀྱི་རྒྱུ་ཚོགས་གཉིས་གསོག་པ་ལ་སྒྱིད་ལུག་པར་མི་བྱ་སྟེ། བསོད་ནམས་ཀྱི་ཚོགས་མཐའ་ཡས་ཞེས་པ་དང་ཡེ་ཤེས་ཀྱི་ཚོགས་མཧའ་

[040B] །འཁོར་བའི་རྒྱུ་སྒྲུབ་པ་ཉིད་ལ་སྒྱེད་ལུག་པར་རིགས་ཏེ། དེས་རང་ལ་སྡུག་བསྔལ་མཐར་ཡས་པ་སྐྱེད་པའི་ཕྱིར་རོ། །གཉིས་པ་ནི། ཚོགས་གསོག་པ་ལ་ལུས་
ཀྱི་སྡུག་བསྔལ་མཐའ་ཡས་པ་ཉམས་སུ་མྱོང་དགོས་སྙམ་དུ་སྒྱིད་ལུག་པར་མི་བྱ་སྟེ། སྡིག་པ་བྱས་པས་ངན་འགྲོར་ལུས་ཀྱི་ནི་སྡུག་བསྔལ་བཀྲེད་སྐོམ་དང་ཚ་གྲང་ལ་སོགས་སྡུག་བསྔལ་མ་ལུས་པ་འབྱུང་ལ་བྱང་ཆུབ་སེམས་དཔའ་དེས་སྡིག་པ་མ་བྱས་
ཤེད་ཚོགས་གསོག་པའི་བསོད་ནམས་ཀྱིས་སྲིད་པ་གཞན་བདེ་བ་འབའ་ཞིག་འབྱུང་གི་ལུས་ཀྱི་སྡུག་བསྔལ་ཅུང་ཟད་ཀྱང་དེ་མེད་དོ། །གསུམ་པ་ནི། ཚོགས་གསོག་པ་ལ་ཡིད་ཀྱི་སྡུག་བསྔལ་དུ་མ་འབྱུང་སྙམ་དུ་སྒྱིད་ལུག་པར་མི་བྱ་སྟེ། ཡོད་མེད་ཀྱི་
མཐར་ལྟ་ཞིང་གནས་ལུགས་ཀྱི་དོན་ལ་རྨོངས་པས་ཡིད་ཀྱི་སྡུག་བསྔལ་ནི་ཆགས་ཡུལ་དོན་དུ་གཉེར་བ་དང། སྡང་བའི་ཡུལ་མནོན་པ་དང། རྒྱལ་པོ་དང་གདོན་ལ་སོགས་པའི་འཇིགས་པ་དང། གཞན་གྱི་རྫས་ཐོབ་ཏུ་རེ་བའི་འདོད་པ་ལ་སོགས་དཔག་
ཏུ་མེད་པ་འབྱུང་ལ། བྱང་ཆུབ་སེམས་དཔའ་ཚོགས་གསོག་པ་དེས་ཆོས་ཐམས་ཅད་ཀྱི་རྩ་བ་དང་གཞི་དང་རྟེན་རང་བཞིན་གྱིས་སྟོང་པའི་གནས་ལུགས་ཀྱི་དོན་རྟོགས་པའི་ཤེས་པ་ཡིས། །ཡིད་ཀྱི་སྡུག་བསྔལ་དེ་ནི་མྱུར་བ་ཉིད་དུ་སྤོང་བའི་ཕྱིར་རོ། །
བཞི་པ་ནི། བྱང་ཆུབ་སེམས་དཔའ་གལ་ཏེ་འཇིག་རྟེན་མཐས་གཏུགས་པར་འཇིག་རྟེན་འདྲེན་ཡང་ཅིས་ཏེ་སྐྱོ་སྟེ་སྐྱོ་བ་མ་ཡིན་ཏེ། དེ་ལ་ལུས་སེམས་ཀྱི་སྡུག་བསྔལ་མི་འབྱུང་བ་གང་ཞིག་ལུས་དང་ཡིད་ཀྱི་སྡུག་བསྔལ་གྱིས་དེ་ལྟར་ཤིན་ཏུ་མ་སྨྲས་

[041A]༄༅། །ཤིང་མ་གནོད་པར་སྐྱོ་བའི་རྒྱུ་མེད་པའི་ཕྱིར་རོ། །ལུས་སེམས་ཀྱི་སྡུག་བསྔལ་བས་གཟིར་བ་ལ་དུས་ཐུང་ངུ་ཡང་བཟོད་དཀའ་ན་ཡུན་རིང་པོས་གཟིར་བ་ལ། སྨོས་ཅི་དགོས་བྱང་ཆུབ་སེམས་དཔའ་ལུས་སེམས་ཀྱི་སྡུག་བསྔལ་མེད་
ཅིང་བདེ་བས་བརྒྱན་པ་ལ་མཐའ་ཡས་པའི་དུས་ཀྱང་ཅི་ཞིག་གནོད་འདོད་པ་འབའ་ཞིག་ཡིན་གྱི་མི་འདོད་པ་ཅུང་ཟད་ཀྱང་མེད་པས། གདོན་མི་ཟ་བར་ཚོགས་གཉིས་གསོག་པ་ལ་འབད་པར་རིགས་ཀྱི་སྒྱིད་ལུག་པར་མི་བྱའོ། །ལྔ་པ་ནི། འོ་ན་བྱང་ཆུབ་སེམས་
དཔའ་དེ་ལ་ཡིད་ཀྱི་གདུང་བ་ཅུང་ཟད་ཀྱང་མེད་དམ་ཞེ་ན། རང་དོན་གྱི་སྡུག་བསྔལ་ཅུང་ཟད་ཀྱང་མེད་དེ། དེ་ལ་ལུས་ཀྱི་སྡུག་བསྔལ་མེད་ལ་ཡིད་ཀྱི་སྡུག་བསྔལ་ག་ལ་ཡོད་ཅུང་ཟད་ཀྱང་མེད་པའི་ཕྱིར་རོ། །འོན་ཀྱང་བྱང་ཆུབ་སེམས་དཔའ་དེ་ནི་སྙིང་རྗེས་འཇིག་
རྟེན་གྱི་སྡུག་བསྔལ་དང་མ་བྲལ་བས། ཐུགས་གདུངས་ལ་དེ་ཡང་དགེ་བ་ཁྱད་པར་ཅན་ཉིད་ཡིན་གྱི་མི་འདོད་པའི་དོན་མིན་ནོ། །སྙིང་རྗེ་དེ་ཉིད་ཀྱིས་ནི་བྱང་ཆུབ་སེམས་དཔའ་འཁོར་བར་ཡུན་རིང་པོ་གནས་པ་ཡིན་ནོ། །གསུམ་པ་དོན་བསྡུ་བ་ནི། རྒྱུ་མཚན་དེ་བས་
སངས་རྒྱས་ཐོབ་པ་ལ་དུས་རིང་པོ་ཐོགས་ཞེས་བློ་དང་ལྡན་པས་སྒྱིད་ལུག་པར་མི་བྱ་སྟེ། སྒྱིད་མི་ལུག་ཅིང་ཉེས་པ་ཟད་ཅིང་ཡོན་ཏན་ཐོབ་པའི་དོན་དུ་ནི་ཚོགས་གཉིས་གསོག་པ་འདི་ལ་རྟག་ཏུ་འབད་པར་བྱའོ། །བཞི་པ་ཚོགས་གཉིས་ཀྱི་ངོ་བོ་ལ་གསུམ། བསོད་
ནམས་ཀྱི་འགལ་ཟླ་སྤང་ཞིང་ངོ་བོ་བསྟེན་པར་གདམས་པ་དང། དུག་གསུམ་དང་དེ་ལས་ལོག་པའི་འབྲས་བུ་དང། ཚོགས་གཉིས་དངོས་སོ། །དང་པོ་ནི། འདོད་ཆགས་དང་ཞེ་སྡང་དང། གཏི་མུག་དག་སྡུག་བསྔལ་དུ་མའི་འབྱུང་ཁུངས་ཀྱི་ཉེས་པར་མཁྱེན་

[041B]མ་ཆགས་པ་དང། མི་སྡང་བ་དང། གཏི་མུག་མེད་པའི་དགེ་བའི་རྩ་བ་ཡོན་ཏན་མ་ལུས་པའི་འབྱུང་ཁུངས་སུ་མཁྱེན་ནས་གུས་པར་བསྟེན་ཞིག་པའོ། །གཉིས་པ་ནི། རྫས་ལ་ཆགས་པས་ཡི་དྭགས་ཀྱི་འགྲོ་བར་འགྲོ་ལ་ཞེ་སྡང་གིས་ནི་དམྱལ་
བར་འཕེན་ཞིང། རྨོངས་པས་བདེ་འགྲོ་ཡང་འཕེན་མོད་ཀྱི། ཕལ་ཆེར་དུད་འགྲོར་འགྱུར་རོ། །དེ་ལས་ལྡོག་པས་དགེ་རྩ་གསུམ་གྱིས་ལྷ་དང་མི་ཉིད་དོ། །གསུམ་པ་ནི། དུག་གསུམ་གྱི་སྐྱོན་སྤངས་ནས་དགེ་བའི་རྩ་བ་གསུམ་གྱི་ཡོན་ཏན་འཛིན་པ་ནི་མངོན་པར་མཐོ་བའི་
ཆོས་ཡིན་ལ། དེ་ཉིད་བྱང་ཆུབ་ཀྱི་སེམས་ཀྱིས་ཀུན་ནས་བསླང་བས་བསོད་ནམས་ཀྱི་ཚོགས་སུ་འགྱུར་བའོ། །གནས་ལུགས་ཀྱི་དོན་ཤེས་པས་བདེན་པར་འཛིན་པ་ཡོངས་སུ་ཟད་པར་བྱེད་པར་ཐབས་ནི་ངེས་པར་ལེགས་པའི་ཆོས་ཡེ་ཤེས་ཀྱི་ཚོགས་སོ། །ལྔ་པ་
ཚོགས་གཉིས་ཀྱི་ཡན་ལག་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ལ་གཉིས། བསོད་ནམས་ཀྱི་ཚོགས་ཀྱི་ཡན་ལག་དང། ཡེ་ཤེས་ཀྱི་ཚོགས་ཀྱི་ཡན་ལག་གོ། །དང་པོ་ལ་གསུམ། མཆད་ཡུལ་སྒྲུབ་པ་དང། དེ་ལ་མཆོད་པ་དང། མཆོད་ཡུལ་
མིན་པ་མཆོད་པ་དགག་པའོ། །དང་པོ་ལ་གཉིས། གསར་དུ་བསྒྲུབ་པ་དང། གྲུབ་ཟིན་མཆོད་པའོ། །དང་པོ་ནི། རྒྱལ་པོ་ཁྱོད་ཀྱིས་དགེ་འདུན་གྱི་གཙུག་ལག་ཁང་དག་གུས་པའི་ཚུལ་དུ་རྒྱུ་བཟང་ལ་ཡངས་པས་ཤིན་ཏུ་རྒྱ་ཆེན་པོ་དང། དེང་དགེ་འདུན་བཞུགས་
པའི་གནས་མ་ལ་དང། དེའི་གཉེར་བྱད་པ་སོགས་རྒྱ་ཆེན་དང། ཕྱུག་པ་བཟའ་བཏུང་ཁྱད་པར་ཅན་དང་བཅས་པ་སྒྲུབ་པར་མཛོད་ཅིག་དེར་བཞུགས་པའི་རྒྱུ་རིན་པོ་ཆེ་ལས་བྱས་པའི་སངས་རྒྱས་ཀྱི་སྐུ་གཟུགས་དང་སངས་རྒྱས་ཀྱི་མཆོད་རྟེན་དང་སྣ་ཚོགས་པའི་

[042A]༄༅། །རིན་པོ་ཆེ་ཀུན་ལས་བགྱིས་པའི་སངས་རྒྱས་ཀྱི་སྐུ་གཟུགས་དབྱིབས་མཛེས་ཤིང་ལེགས་པར་བྲིས་པ་པམ་ལ་བཞུགས་པ་དག་ཀྱང་བགྱིད་དུ་རྩོལ་ཞིག་གཉིས་པ་ནི། སྔ་ན་བཞུགས་པའི་དམ་ཆོས་གླེགས་བམ་དང། དགེ་སློང་
གི་དགེ་འདུན་དག་བཟའ་བཏུང་དང་བགོ་བ་དང། དགྲ་མེད་པ་ལ་སོགས་པའི་ནན་ཏན་ཀུན་གྱིས་བསྐྱང་བར་མཛོད་ཅིག་གཉིས་པ་ནི། གསེར་གྱི་ཏོག་དང་རིན་ཆེན་དྲ་བ་དག་ཉིད་ཀྱིས་མཆོད་རྟེན་རྣམས་ལ་ཐོགས། གསེར་དང་དངུལ་གྱི་རྒྱུ་ལས་བྱས་པའི་མེ་ཏོག་
དང་རྡོ་རྗེ་རིན་པོ་ཆེ་དང། བྱུ་རུ་དང་མུ་ཏིག་དང་ནོར་བུ་ཨན་དྷ་རྙིལ་དང་བྜཱྲྱ་དང། ཐོན་ཁ་ཆེན་པོས་མཆོད་རྟེན་མཆོད་པ་དང། དམ་པའི་ཆོས་སྨྲ་བ་ལ་མཆོད་པ་ནི། ན་བཟའ་ལ་སོགས་པའི་རྙེད་པ་དང། སྟན་སྟོབ་པ་ལ་སོགས་པའི་བཀུར་སྟི་དང་
ལྡན་པ་མཆོད་ནས་དགའ་བར་འགྱུར་བ་རྣམས་བགྱི་ཞིང་མཐུན་པར་འགྱུར་བའི་སྔར་བཤད་པའི་ཆོས་དྲུག་གིས་གུས་པར་བསྟེན་པར་མཛོད་ཅེས་གདམས་སོ། །དཔེ་ཁ་ཅིག་ལས། ཆོས་ནི་ངེས་པར་བསྟེན་པར་མཛོད་ཅེས་འབྱུང་ངོ། །ཆོས་ཉན་པའི་ཚེ་
བླ་མར་རིམ་གྲོ་དང་གུས་པར་ཉན་པ་དང། ཞབས་འབྲིང་ལ་སོགས་པའི་དགོས་པ་ལ་ཡོངས་སུ་དཔྱད་པ་དང་བསྙུན་འདྲི་བའི་མདོང་གསོལ་དང་རང་ལ་ཆོས་སྟོན་པ་མ་ཡིན་པའི་བྱང་ཆུབ་སེམས་དཔའ་རྣམས་ལ་ཡང་རྟག་ཏུ་གུས་པར་མཆོད་པར་མཛོད། །
གསུམ་པ་ནི། མུ་སྟེགས་ཅན་གཞན་ལ་གུས་པ་ཡི་མཆོད་པ་དང་ཕྱག་ཀྱང་མི་བགྱི་སྟེ་སྐྱོན་དང་ཡོན་ཏན་མི་ཤེས་པ་རྣམས་རྒྱལ་པོས་དེ་ལ་གུས་པར་བྱས་པ་ན། གཞན་དག་ཀྱང་འདི་བཟང་པོའོ་ཞེས་དགེ་ལེགས་ཉམས་པར་བྱེད་པའི་སྐྱོན་དང་བཅས་

[042B] །བཤེས་གཉེན་དུ་མིང་བཏགས་པའི་ཆོས་ལོག་པར་སྟོན་པ་ནི་རྣམ་པ་ཐམས་ཅད་དུ་སྤང་བར་བྱའོ། །གཉིས་པ་ནི། ཐུབ་པའི་དབང་པོའི་གསུང་དང་དེས་བདག་རྐྱེན་བྱེས་ནས་བྱུང་བའི་བསྟན་བཅོས་རྣམ་དག་
གི་གཞུང་རྣམས་བྲི་བ་དང་གླེགས་བམ་ཤོག་བུ་ནི་སྦྱིན་པར་མཛོད། ད་ཡང་སྣག་ཚ་དག་དང་སྨྱུ་གུ་དག་སྔོན་དུ་འགྲོ་བ་དག་གོ་ཡུལ་དུ་ཡི་གེའི་གྲྭ་གང་དུ་ཀློག་པ་དང། བྲིས་དང། རྩིས་ལ་སོགས་སློབ་པའི་སློབ་དཔོན་འཚོལ་བའི་བྱ་བ་ཁང་
བཟང་དག་དང་ཞིང་རྩལ་བ་ཡིས་འདི་རྩམ་གྱིས་འཚོ་བའི་ཚད་དང། བརྟན་པོར་གནས་པའི་ངེས་པ་ནི་རང་དང་གཞན་གྱི་ཡེ་ཤེས་ཀྱི་ཚོགས་སྤེལ་བའི་སླད་དུ་མཛོད་ཅིག་ཅེས་པའོ། །གཉིས་པ་རྒྱས་བཤད་ལ་གཉིས། བསོད་ནམས་ཀྱི་ཚོགས་ཀྱི་ཡན་ལག་དག་ཡེ་ཤེས་ཀྱི་ཚོགས་ཀྱི་ཡན་
ལག་གོ། །དང་པོ་ལ་བཞི། རང་གི་རྫས་དངོས་སུ་བྱིན་པའི་ཚོགས་དང། དེ་ལས་གཞན་པའི་སྦྱིན་པ་དང། བདོག་པ་ཀུན་གཏད་པ་དང། དོན་དུ་གཉེར་བའི་ཁྱད་པར་ལ་ལྟོས་པའི་སྦྱིན་པའོ། །དང་པོ་ལ་བཅུ་བཞི་ཡོད་པ་ནི། རྒྱས་པ་དང་བྱིས་པ་ནད་པ་ཡི་སེམས་ཅན་གྱི་ནད་ལ་སོགས་
པའི་སྡུག་བསྔལ་བསལ་བའི་སླད་དུ་རང་གི་ཡུལ་དུ་སྨན་པ་དང་སྐྲ་ལ་སོགས་པའི་འབྲེག་མཁན་དག་རང་ཉིད་དབང་བའི་ཞིང་གིས་བརྟན་པར་འཇོག་ཏུ་རྩོལ། གཉིས་པ་ནི། གྲོང་དང་ལམ་གྱི་མདོར་འགྲོན་པོ་སྡོད་པའི་འགྲོན་གནས་དང། གྲོང་ཁྱེར་གྱི་དབུས་སུ་
ནེའུ་སེང་གེ་གཞི་ལ་མཐའ་སྐོར་ཞིང་མེ་ཏོག་དང་ཤིང་ལ་སོགས་པ་བཅུགས་པའི་ཀུན་དགའ་དང། མཚོ་ལ་སོགས་པའི་ནང་ངོགས་ཕན་ཚུན་རྡོ་ལ་སོགས་པས་བཅད་ནས་པར་དུ་ལམ་བྱེད་པའི་ཆུ་ལོན་དང་རྫིང་དང་འགྲོན་པོའི་དུས་ནས་གྲོས་བྱེད་པའི་མདུན་ཁང་

[043A]༄༅། །དང། ཆུ་ར་དག་དང། མལ་དང། ཟས་དང་རྩ་དང་ཤིང་ལྡན་པ་དེ་འདྲ་ལེགས་པར་ཤེས་པའི་ཤེས་རབ་བཟང་པོ་དག་བགྱིད་དུ་རྩོལ། གསུམ་པ་ནི། གྲོང་དང་གཙུག་ལག་ཁང་དག་དང་གྲོང་ཁྱེར་ཀུན་ཏུ་མདུན་ཁང་
དང། བཞི་པ་ནི། ཆུ་དཀོན་པའི་ལམ་རྣམས་ཐམས་ཅད་དུ་ཆུར་དག་ནི་བགྱིད་དུ་རྩོལ། ལྔ་པ་ནི། ནད་པ་དང། མགོན་མེད་པ་དང། སྡུག་བསྔལ་གྱིས་ཉམས་ཐག་པ་དང། རིགས་དམན་པ་དང་དབུལ་པོ་ངན་པ་དག་སྙིང་རྗེས་རྟག་ཏུ་ཡོངས་བཟུང་
ཞིང་དེ་དག་གསོ་ཕྱིར་སྦྱོར་བས་གུས་པར་བསྟན་པར་མཛོད། དྲུག་པ་ནི། དགུན་དྲོ་བ་དང་དབྱར་བསིལ་བག་ཏུ་གྱུར་པའི་དུས་སུ་འབྱུང་བའི་ཟས་སྐོམ་དང་བཙའ་བ་དང། འབྲས་བུ་དང་ཤིང་ཏོག་དང་དགེ་སློང་དང། སློང་བའི་སྐྱེ་བ་ལ་མ་རྩལ་བར་
དུ་རྒྱལ་པོ་རང་ཉིད་ཀྱིས་གསོལ་མ་རིགས་པའོ། །བདུན་པ་ནི། ལྷ་མ་མེད་ཅིང་ཆད་པ་སོགས་ཀྱི་ཉེན་པ་ལ་ལྷ་མ་དང་གདུགས་དང་ཆུ་ཚགས་དང་ཚེར་མ་དབྱུང་བའི་ཆ་སྟེ་ལག་ཆ་དང། ཁབ་སྐུད་དང་ནི་བསིལ་གཡབ་དག་ཆུར་ཡི་ནི་གནས་སུ་
བཞག་པར་མཛོད་ཅིག་བརྒྱད་པ་ནི། འགྲོན་པོ་ནད་པའི་ཆེད་དུ་འབྲས་བུ་གསུམ་དང་ཚ་བ་གསུམ་དང། མར་དང་སྦྲང་རྩི་དང་མིག་སྨན་དང་དུག་སེལ་བ་ཆུར་རེ་བཞག་པར་བགྱི་ཞིང། བཟླས་པ་ཙམ་གྱིས་ནད་ཞི་བའི་གྲུབ་པའི་སྔགས་དང་
ནད་འདིའི་གཉེན་པོ་འདིའོ་ཞེས་པའི་སྨན་ཀྱང་ཡི་གེར་བྲི་བར་མོད་ཅིག་དགུ་པ་ནི། འགྲོན་པོའི་ཆེད་དུ་ལུས་དང་རྐང་པ་དང། མགོར་བསྐུ་བའི་འབྲུ་མར་དང་བལ་དང་བྱིས་པ་སྡོད་པའི་ཁྲིའུ་དང་སྐྱོ་མ་དང་ཆུ་ལེན་པའི་བུམ་པ་དང། ཤ་ལ་

[043B]བཅུ་པ་ནི། ཏིལ་དང་འབྲས་དང་འབྲུ་དང་ཟས་དང་བུར་སྣུམ་དང་ལྡན་པའི་ཆུར་ཆུང་དུ་བསིལ་གྲིབ་དག་ཏུ་རུང་བའི་ཆུས་བཀད་པས་གྱིད་དུ་རྩོལ་བ་དང། བཅུ་གཅིག་པ་ནི། གྲོག་སྦུར་གྱི་ཚང་གི་སྒོ་དག་
ཏུ་ཟས་དང་ཆུ་དང་བུ་རམ་དང་འབྲུའི་ཕུང་པོ་རྟག་པར་ནི་ཐུགས་བརྟན་ཞིང་དུ་ལ་ལས་མི་འདའ་བའི་མི་རྣམས་བགྱིད་དུ་རྩོལ་ཞིག་ཡང་ན། ཐུགས་བརྟན་པ་རྒྱལ་པོ་ལ་འབོད་པའོ། །བཅུ་གཉིས་པ་ནི། གཤོས་གསོལ་བའི་སྔོན་དང་འོག་དག་ཏུ་ཡི་དྭགས་འཕྲོག་མ་སོགས་དང་
ཁྱི་དང་གྲག་སྦུར་དང་བ་ལ་སོགས་ལ་ཅི་བདེ་བར་རྟག་ཏུ་ཟས་དག་རྩོལ་བར་མཛོད་ཅིག་བཅུ་གསུམ་པ་ནི། རྒྱལ་པོ་ལ་སོགས་པས་གཙེས་པ་དང་ནི་ལོ་ཉས་བྱུང་བ་དང། གནོད་པ་དང་ནི་ཡམས་ནད་བྱུང་བ་དང། དགྲས་བཅོམ་པས་ཕམ་པར་གྱུར་པའི་ཡུལ་དུ་འཇིག་
རྟན་ལ་ཟས་ལ་སོགས་པས་རྗེས་སུ་བཟུང་བ་རྒྱ་ཆེན་པོ་མཛོད་ཅིག་ཅེས་པའོ། །བཅུ་བཞི་པ་ནི། ཞིང་པ་ས་བོན་དང། རྨོན་པ་སོགས་མེད་པའི་ཉམས་ཐག་པར་གྱུར་པ་རྣམས་ལ་ས་བོན་དང། ཟས་ཀྱིས་རྗེས་སུ་བཟུང་ཞིག་པའོ། །གཉིས་པ་ལ་དགུ་ཡོད་པའི་དང་པོ་ནི་
རྒྱལ་པོ་སྔ་མས་བཙན་ཐབས་སུ་ཁྲལ་ཕབ་པ་ནི། ནན་གྱི་དཔྱ་ཁྲལ་ཡིན་ལ་དེ་མེད་པར་བཏང་བ་དང། གཉིས་པ་ནི། ཐོག་གི་ཤེས་རྣམས་ཀྱང་ནི་སྐྱུང་བ་དང། གསུམ་པ་ནི། དབུལ་པོ་ཚུར་ཆགས་པས་ཉེན་པ་ལས་ཡོངས་སུ་སྐྱབ་བ་དང། བཞི་པ་ནི། རྒྱལ་པོ་
གསར་པས་བྱས་པའི་ཤོ་གམ་བཏང་བ་དང། ལྔ་པ་ནི། ཧ་ཅང་ཆེས་པའི་ཤོ་གམ་དབྲི་བ་དང། དྲུག་པ་ནི། ཚོར་བ་ཡུལ་གཞན་ནས་འོངས་པའི་ཚེ་ནོར་ལ་རྒྱས་འདེབས་པ་དང། ཆོད་བ་དེ་དག་སྒོ་ན་སྡོད་པ་ཡི་ཞུ་བ་དུས་སུ་མི་གཏེར་བའི་ཉོན་མོངས་

[044A]༄༅། །པ་ལས་ཀྱང་བཟློག་པར་མཛོད། བདུན་པ་ནི། རང་གི་ཡུལ་དང་ཡུལ་གཞན་གྱི་ཆོམ་རྐུན་རྣམས་ཀྱང་ཞི་བར་མཛོད་ཅིག་པའོ། །བརྒྱད་པ་ནི། དཀོན་མོད་མཉམ་པའི་དུས་སུ་ཡང་ཧ་ཅང་རིན་ཆེ་བ་འདེབས་སུ་མ་གཞུག་པ་དབྱིག་གི་
སྤོགས་ནི་མཉམ་པ་དང་རིན་ཐང་ཚུངས་ན། རིགས་པར་བགྱིད་དུ་རྩོལ། དགུ་པ་ནི། ཁྱེད་ལ་མང་དུ་བཤད་པས་ཅི་ཞིག་བྱ་བློན་པོས་ཞུ་བ་ཅི་དང་ཅི་གསོལ་བ་གནས་པར་མཛད་ནས་འཇིག་རྟེན་ལ་གནོད་པ་ཡང་ཞུ་བ་སྲིད་པས་དེའི་བསམ་པ་ཉིད་ཀྱིས་ཀུན་ཏུ་མཁྱེན་
པར་མཛད་ནས་དགེ་ཞིང་བཟང་བ་འཇིག་རྟེན་ལ་སྨོན་པ་གང་ཡིན་པ་དེ་དང་དེ་ཀུན་རྟག་ཏུ་མཛོད་པ་དག་ལ་ཕན་པ་ཅི་དང་ཅི་བྱ་ཞེས། ཇི་ལྟར་ཁྱོད་ལ་གུས་པ་ཡོད་པ་དེ་བཞིན་དུ་གཞན་ལ་ཕན་པ་ཅི་དང་ཅི་བྱ་ཞེས་ཁྱོད་ནི་གུས་པར་མཛོད་ཅེས་གདམས་སོ། །གསུམ་པ་བདོག་
པ་ཀུན་བཏང་བ་ནི། གཞན་གྱིས་བདག་གིར་མ་བཟུང་བའི་ས་དང་ཆུ་དང་མི་དང་རླུང་དང། སྨན་དང་ནགས་ཀྱི་ཤིང་བཞིན་དུ་རྒྱལ་པོ་བདག་ཉིད་ཀྱི་ལུས་དང་ལོངས་སྤྱོད་གཏན་དུ་མ་གྲུབ་ན་ཡང། ཡུད་ཙམ་ཞིག་ཏུ་ཡང་གཞན་གྱིས་འདོད་རྒུར་སྤྱད་པ་ཉིད་དུ་མཛོད། གོམ་
པ་བདུན་པའི་དུས་སུ་ཡང་སྦྱོར་བས་མ་གྲུབ་ཀྱང། བདོག་པ་ཀུན་གཏོང་བའི་སེམས་འཚང་བའི་བྱང་ཆུབ་སེམས་དཔའ་རྣམས་ལ་བསོད་ནམས་ནམ་མཁའ་འདྲ་བ་དཔག་མེད་སྐྱེ་བས་དེ་ལྟར་མཛད་པར་རིགས་སོ། །བཞི་པ་ལ་གསུམ། མིའི་བྱེ་བྲག་དོན་དུ་གཉེར་བ་
ལ་སྦྱིན་པ་དང། བདོག་པ་ཀུན་དོན་དུ་གཉེར་པ་ལ་སྦྱིན་པ་དང། ཆོས་དང་མཐུན་པའི་སྦྱིན་པའོ། །དང་པོ་ནི། བུ་མོ་གཟུགས་མཛེས་པ་རིན་པོ་ཆེ་ལ་སོགས་པའི་རྒྱན་གྱིས་ལགས་པར་བརྒྱན་པ་དེ་དོན་དུ་གཉེར་བ་རྣམས་ལ་རྩལ་ན་དེས་ནི་དམ་པའི་ཆོས་

[044B] །དེ་སྦྱིན་དུ་མི་རུང་ངམ་སྙམ་ན་རྒྱན་རྣམས་ཀུན་དང་ལྡན་པའི་བུ་མོ་སྟོང་ཕྲག་བརྒྱད་ཅུ་དག་དེ་ལ་དགོས་པ་ཡོ་བྱད་ཀུན་དང་ལྷན་ཅིག་ཐུབ་པ་ཡིས་ནི་སྔོན་གྲགས་པ་མཐའ་ཡས་སུ་
གྱུར་པའི་ཚེ་རྩལ་ཏོ། །གཉིས་པ་ནི། གྲངས་སྣ་ཚོགས་པ་དང། རྣམ་པར་བཀྲ་ཞིང་སོ་སོའི་དྲི་མ་དང་བྲལ་བས་འོད་གསལ་བའི་འགོ་བ་དག་དང་རྒྱན་རྣམས་དང་དྲི་དང་ཕྲང་བ་དང། བཟའ་བཏུང་ལ་སོགས་པའི་ལོངས་སྤྱོད་དག་སློང་བ་རྣམས་ལ་བརྩེ་བས་རྩེལ་ཞིག་ཅེས་
གདམས་སོ། །གསུམ་པ་ནི། གང་ཟག་གང་ལ་ཚེས་དོན་གང་ཆོས་ཉན་པའི་མཐུན་རྐྱེན་མེད་ན་དེ་མེད་པས་ཤིན་ཏུ་ཉམས་ཐག་པར་འགྱུར་བ་དེ་དེའི་མོད་ལ་མཐུན་རྐྱེན་ནི་རྩལ་ན་དེ་ལས་སྦྱིན་མཆོག་གཞན་མ་མཆིས་སོ། །གང་ཉན་པའི་ཆོས་དེ་ཡང་སྦྱིན་པར་
འགྱུར་བའི་ཕྱིར་རོ། །བྱང་ཆུབ་སེམས་དཔས་གཞན་ལ་དུག་བྱིན་པར་མི་རིགས་སོ་སྙམ་ན། ནད་ལ་སོགས་པ་གང་ལ་དུག་ནི་ཕན་པར་འགྱུར་བ་དེ་ལ་དུག་ཀྱང་སྦྱིན་པར་བགྱི་སྟེ། ཁ་ཟས་མཆོག་ཡིན་ཀྱང་མི་ཕན་ན་དེ་ལ་དེ་ནི་སྦྱིན་པར་མི་བགྱི་ཞིང་སྦྲུལ་གྱིས་ཟིན་པ་ལ་
ཇི་ལྟ་བུར་སོར་མོ་བཅད་པ་ཕན་པར་བཤད་པ་དེ་བཞིན་ཐུབ་པས་གཞན་ལ་ཕན་པ་ཡིན་ན་འཕྲལ་མི་བདེ་བ་ཡང་བྱ་བར་གསུངས་པའི་ཕྱིར་རོ། །གཉིས་པ་ཡེ་ཤེས་ཀྱི་ཚོགས་ཀྱི་ཡན་ལག་ལ་ཉེར་ལྔ་ཡོད་པའི་དང་པོ་ནི། དམ་པའི་ཆོས་ནང་རིག་པའི་བསྟན་
བཅོས་དང་ཆོས་སྨྲ་བ་ལ་ཉིད་ཀྱིས་ན་བཟའ་དང་ཟས་ལ་སོགས་པའི་བཀུར་སྟི་མཆོག་དང་ནི་བཅས་པར་མཛོད། གཉིས་པ་ནི། ཁེངས་པ་སྡངས་ཏེ། གུས་པར་བཅས་ཏེ་ཆོས་ཉན་ཞིང་བསྟོད་པ་དང། གསུམ་པ་ནི། གླེགས་བམ་ལ་སོགས་པའི་ཆོས་ཀྱི་སྦྱིན་པ་

[045A]༄༅། །དག་ཀྱང་མངོད་ཅིག་པའོ། །བཞི་པ་ནི། གཞན་ལ་གནོད་པ་དང། ཕན་གནོད་མེད་པའི་འཇིག་རྟེན་པའི་གཏམ་ལ་དགའ་བར་མ་མཛད་ཅིག་སྟེ། ཆོས་ཀྱི་བར་ཆད་དུ་འགྱུར་བའི་ཕྱིར་རོ། །ལྔ་པ་ནི། འཁོར་བ་ལས་འདས་པའི་ཐབས་ལ་
སོགས་པ་འཇིག་རྟེན་ལས་འདས་པའི་གཏམ་ལ་དགྱེས་པར་མཛོད། དྲུག་པ་ནི། བདག་ལ་ཐོས་བསམ་བསྒོམ་གསུམ་གྱི་ཡོན་ཏན་བསྐྱེད་པར་འདོད་པ་ཇི་ལྟ་བ་དེ་བཞིན་དུ་གཞན་ལ་ཡང་ཡོན་ཏན་བསྐྱེད་པར་མཛོད་ཅིག་པའོ། །བདུན་པ་ནི། སྔར་གསན་
པའི་ཆོས་ཀྱིས་མི་ངོམས་ཤིང་ལྟག་པར་ཡང་དོན་དུ་གཉེར་བའོ། །བརྒྱད་པ་ནི། ཐོས་པའི་དོན་བསྡུས་ནས་བཟུང་བ་དང། དགུ་པ་ནི། རྣམ་པར་དབྱེ་བ་དང། བཅུ་པ་ནི། བླ་མ་དག་ལ་ཡོན་དབུལ་བསགས་རྟག་ཏུ་གུས་པར་མཛད་དུ་གསོལ་ཞིག་པའོ། །བཅུ་གཅིག་
པ་ནི། འཇིག་རྟེན་རྒྱང་པན་སོགས་ཀྱི་བསྟན་བཅོས་མི་གདོན་ཏེ། ཡེ་ཤེས་ཀྱི་ཚོགས་ཀྱི་བར་ཆད་དུ་འགྱུར་བའི་ཕྱིར་རོ། །བཅུ་གཉིས་པ་ནི། རྩོད་པ་ལྷུར་བླང་བའི་དོན་གྱི་ང་རྒྱལ་སྤང་བ་དང། བཅུ་གསུམ་པ་ནི། རང་གི་ཡོན་ཏན་མི་སྔགས་ཤིང་མི་སྒྲོག་པ་དང་
བཅུ་བཞི་པ་ནི། དགྲ་ལའང་ཡོན་ཏན་བརྗོད་པར་མཛོད་ཅིག་པའོ། །བཅོ་ལྔ་པ་ནི། རྩོད་པའི་ཚེ་གནད་པ་དབབ་པར་མི་བགྱི་ཞིང། བཅུ་དྲུག་པ་ངན་སེམས་ཀྱིས་ནི་ཉེས་པ་གླེང་བར་མི་བགྱི་བ་དང། གཞན་རྣམས་ཀྱི་ཉེས་པའོ། །བཅུ་བདུན་པ་བདག་ཉིད་ཀྱི་འཁྲུལ་
བ་སོ་སོར་བརྟག་པར་བྱ་བ་དང། བཅོ་བརྒྱད་པ་ཉེས་པ་གང་གིས་གཞན་དག་ལ་མཁས་པས་བྱ་བ་སྨད་པར་འོས་པ་ནི་དེ་ནི་རང་གིས་ཡོངས་སུ་སྤངས་ཞིང་ནུས་པས་གཞན་ཡང་བཟློག་པར་མཛོད་ཅིག་པའོ། །བཅུ་དགུ་པ། གཞན་གྱིས་གནོད་པ་བགྱིས་པ་ལས་

[045B] ཁྲོས་ན་ཕྱི་མར་ཡང་སྡུག་བསྔལ་གྱི་རྒྱུར་འགྱུར་བས་སྡུག་བསྔལ་ཡང་འབྱུང་བར་མི་འགྱུར་བར་རང་གི་ཉེས་པ་དེ་ནི་མེད་པར་བགྱིའོ། །ཉི་ཤུ་པ་ནི། སྦྱིན་པ་བཏང་བའི་ལན་ལ་རེ་བ་མ་མཆིས་
པར་གཞན་དག་ལ་ནི་ཕན་པར་མཛོད་ཅིག་པའོ། །ཉེར་གཅིག་པ་གཞན་གྱིས་རང་ལ་སྡུག་བསྔལ་སྐྱེད་པའི་ཚེ་སྡུག་བསྔལ་རང་གཅིག་བུས་བརྣགས་པ་བགྱི་ཞིང་བདེ་བ་ཡི་རྒྱུ་ཟས་ལ་སོགས་པ་སློང་བ་དང་ལྷན་ཅིག་དཔྱད་པར་བྱའོ། །ཉེར་གཉིས་པ་ཅུང་ཟད་ཙམ་གྱིས་ཁེངས་པ་དང་
ཞུམ་པ་ལྟ་ཅི་སྨོས། ལྷའི་ཕུན་སུམ་ཚོགས་པས་ཀྱང་ཁེངས་པ་ཉིད་དུ་མི་བགྱི་ཞིང་ཡི་དྭགས་བཞིན་དུ་དབུལ་བ་ཡིས་རྒུད་པས་ཀྱང་ནི་ཞུམ་པར་མི་བགྱིའོ། །ཉེར་གསུམ་པ་གཞན་དོན་དུ་འགྱུར་བའི་བདེན་པ་སྨྲས་པ་གང་གིས་རང་འཆི་བའི་རྒྱལ་སྲིད་ཉམས་པར་
འགྱུར་ནའང་དེ་རང་གི་དོན་ལ་རྟག་ཏུ་བརྗོད་ཅིང་དེ་ལས་གཞན་དུ་མི་བདེན་པ་དང། གཞན་ལ་མི་ཕན་པ་ནི་གསོན་ཞིང་རྒྱལ་སྲིད་ཐོབ་ཀྱང་སྨྲ་བར་མི་བགྱིའོ། །ཉེར་བཞི་པ། ཇི་སྐད་གསུངས་པ་དེ་བཞིན་དུ་ཁས་བླངས་པ་དང་མཐུན་པར་མཛད་པའི། བརྟུལ་ཞུགས་
རྟག་ཏུ་བརྟན་པར་མཛོད་ཅིག་དེ་ལྟར་བྱས་པ་དེས་ན་དཔལ་ལྡན་རྒྱལ་པོ་ཁྱོད། ས་སྟེང་དུ་ཚད་མ་ཡི་ནི་དམ་པར་འགྱུར་བས་དམ་བཅའ་བརྟན་པར་མཛོད་ཅིག་པའོ། །ཉེར་ལྔ་པ་ནི། མང་དུ་སྨོས་ཅི་དགོས་རྒྱལ་པ་ཁྱོད་ནི་རྟག་ཏུ་བླང་དོར་གྱི་གནས་ཐམས་ཅད་ལ་སྶྔོན་
དུ་བྱ་བར་རུང་མི་རུང་ལེགས་པར་བརྟགས་ཏེ་མཛོད་པ་དང་ཡང་དག་པ་ཇི་ལྟ་བ་བཞིན་དུ་བླང་དོར་གྱི་དོན་གཟིགས་པས་གཞན་ལ་དྲི་མ་དགོས་པས་གཞན་གྱི་དྲིང་མི་འཇོག་པར་མཛོད་ཅིག་པའོ། །དྲུག་པ་ཚོགས་གསོག་པ་པོ་ལ་ཕན་ཡོན་འབྱུང་བའི་ཆུལ་ལ་གཉིས་

[046A]༄༅། །ཐུན་མོང་གི་ཡོན་ཏན་ལྔ་འབྱུང་བ་དང། ཁྱད་པར་གྱི་ཡོན་ཏན་ཉེར་ལྔ་འབྱུང་བའོ། །དང་པོ་ལ་ལྔའི་དང་པོ་ནི། ཆོས་བྱས་པ་ལ་རྒྱལ་སྲིད་བདེ་བ་དང། གཉིས་པ་ནི། སངས་རྒྱས་ཀྱི་བསྟན་པ་ལ་བྱ་བ་འདི་དང་འདི་གྱས་སོ་ཞེས་
ཕྱོགས་རྣམས་ཀུན་ཏུ་སྙན་པའི་གྲགས་པ་ཡི་བླ་རེ་རྒྱ་ཆེན་པོ་འབྱུང་བར་འགྱུར་ཞིང་ངོ། །གསུམ་པ་ནི་ཆོས་ལྡན་ལ་འཁོར་འདུ་བ་ཆོས་ཉིད་ཡིན་པས་བློན་པོ་རྣམས་ཀྱང་ཀུན་ཏུ་འདུད་པར་འགྱུར་བའོ། །མྱུར་དུ་ཆོས་སྒྲུབ་པར་བསྐུལ་བ་ནི། རང་གི་ལུས་
ལ་གནས་པ་ལ་སོགས་པ་འཆི་བའི་རྐྱེན་དུ་མ་གྱུར་པ་མེད་པས་འཆི་བའི་རྐྱེན་ནི་མང་བ་སྟེ་གསོན་པའི་རྐྱེན་ཉུང་བད་ཅིག་ཡིན་ལ། མཛའ་བོས་བསླུས་པ་དང་གནས་ཁང་བརྡིབ་པ་དང་ཁ་ཟས་མ་ཞུ་བ་སོགས་གོས་ན་རྐྱེན་དུ་འདོད་པ་དེ་དག་ཉིད་ནི་འཆི་
བའི་ཡང་རྐྱེན་དུ་མ་གྱུར་པ་མེད་པ་དེ་བས་རྟག་ཏུ་ཆོས་མཛོད་ཅིག་འདི་ལྟར་རྟག་ཏུ་ཆོས་མཛད་ན་འཇིག་རྟེན་ཀུན་དང་བདག་ཉིད་ལ་རང་བཞིན་གཉིས་ཀས་ཆོས་བྱས་པས་ཉམས་བདེ་བ་སྟེ་ཡིད་བདེ་ཞིང་ཚིམ་པར་འགྱུར་བ་གང་ལགས་པ་དེ་ཉིད་རེ་
ཤིག་ལྟོག་མོ་ནི་བཟང་པོ་དང་དེས་ཆོག་པ་ལགས་པས་དེ་ལྟར་མཛོད་ཅིག་བཞི་པ་ནི། ཕར་གནོད་བྱས་ན་གཉིད་མི་འོང་ཞིང་གལ་ཏེ་སད་ན་ཡང་མི་བདེ་བས་ཕར་གནོད་མ་བྱས་པས་དགྲའི་འཇིགས་པ་མེད་པའི་ཕྱིར། ཆོས་ཀྱི་བདེ་བར་གཉིད་
ལོག་ཅིང་བདེ་བར་སད་པ་དག་ཏུ་འགྱུར་རོ། །ལྔ་པ་ནི། བསམ་པ་དག་པའི་ནང་གི་བདག་ཉིད་ཀྱི་སྐྱོན་མེད་པས་རྨི་ལམ་དག་ཀྱང་བདེ་བ་མཐོང་བས་ཆོས་ལ་འབད་པ་བྱའོ། །གཉིས་པ་ཁྱད་པར་གྱི་ཡོན་ཏན་ཉེར་ལྔ་འབྱུང་བའི་དང་པོ་ནི། ཕ་མ་ལ་ཟས་གོས་

[046B] བཟོད་པ་བསྒོམ་པ་དང་སྦྱིན་པ་གཏོང་བ་དང་ཚིག་འཇམ་པ་དང། གཞན་འབྱེད་པའི་ཕྲ་
མ་མེད་པ་དང། བདེན་པའི་བརྟུལ་ཞུགས་དང་བརྒྱད་པོ་ཚེ་གཅིག་པོ་འདིའི་རིང་ལ་བྱས་པ་དེས་འབྲས་བུ་ལྷའི་དབང་པོ་ཉིད་ཐོབ་ནས་ད་དུང་ཡང་ལྷ་དབང་བགྱིད་པ་དེ་བས་ན་དེ་འདྲའི་ཆོས་བསྟེན་པར་མཛོད་ཅིག་པའོ། །གཉིས་པ་ནི། སྦྱིན་པར་བྱ་བའི་དངོས་པོ་
མེད་ན་བསོད་ནམས་ཀྱི་ཚོགས་སུ་མི་འགྱུར་རམ་སྙམ་ན། ཆེས་ལྷག་པར་འགྱུར་བའི་དཔེ་སྟོན་པ་ནི། འབྲས་བུ་ཐུག་གི་ཕྲུ་བ་བྲ་བཅུ་ལྷག་བཙར་བཏུབ་པ་སུམ་བརྒྱ་བཙོས་པ་དེ་ལ་ཚོད་མའི་སྣ་གྲངས་ཀྱང་དྲུག་ཅུ་དང་ལྡན་པའི་རྗིའུ་ཚོས་སུམ་བརྒྱའི་
ཁ་ཟས་དག་ཉིན་རེ་དུས་གསུམ་དུ་བྱིན་པས་ཀྱང་སེམས་ཅན་བདེ་བ་དང་ལྡན་འདོད་ཀྱི་བྱམས་པ་ཡུད་ཙམ་དང་ཐང་གཅིག་གི་བསོད་ནམས་དག་ནི་ཆར་མི་ཕེད་དོ། །བྱམས་པ་སྒོམ་པའི་ཡོན་ཏན་ནམ། འཐོང་ཆེས་ཚེ་འདི་ལ་ཡང་ལྷ་མི་བྱམས་པར་འགྱུར་
བ་དང། མི་མ་ཡིན་པ་དེ་དག་ཀྱང་ནི་བསྲུང་བ་དང་ཡིད་བདེ་བ་དང་ལུས་ཀྱི་བདེ་བ་མང་བ་དང་དུག་དང་མཚོན་གྱིས་གནོད་པ་མེད་པ་དང་འབད་པ་མེད་པར་འདོད་བྱའི་དོན་ཐོབ་པ་དང། ཕྱི་མ་ལ་ཚོངས་པའི་འཇིག་རྟེན་དུ་སྐྱེ་བར་འགྱུར་ཏེ། གལ་ཏེ་སྲིད་པ་ལས་
གྲོལ་བར་མ་གྱུར་ཀྱང་བྱམས་པ་སྒོམས་པའི་ཆོས་རྣམ་པ་བརྒྱད་འཐོབ་བོ། །གསུམ་པ་ནི། སེམས་ཅན་རྣམས་ནི་བྱང་ཆུབ་ཏུ་སེམས་བསྐྱེད་དུ་བཅུག་ཅིང། དེ་ཡང་མི་ཉམས་ཤིང་བརྟན་པའི་ཐབས་བྱས་ན་རི་དབང་རྒྱལ་པོ་ལྟར་བརྟན་

[047A]༄༅། །པའི་བྱང་ཆུབ་ཀྱི་སེམས་ནི་རང་ཉིད་ཀྱིས་འདི་དང་ཕྱི་མར་རྟག་ཏུ་འཐོབ་པའོ། །བཞི་པ་ནི། ཚོགས་ཀྱི་ནང་ནས་ཀྱང་དད་པས་མི་ཁོམ་པར་འགྲོ་བར་མི་འགྱུར་བ་དང། ལྔ་པ་ནི། ཚུལ་ཁྲིམས་ཀྱིས་ལྷ་མིའི་འགྲོ་བ་བཟང་
པོ་འཐོབ་པའོ། །དྲུག་པ་ནི། སྟོང་པ་ཉིད་རྟོགས་པ་ལ་གོམས་པ་ཡིས་ཡོན་ཏན་གྱི་མི་མཐུན་ཕྱོགས་འགྲིབ་པས་དགེ་བ་དག་ལ་མི་ཉམས་པའི་བག་ཡོད་འཐོབ་པ་དང། བདུན་པ་ནི། ཆོས་ཉན་པ་ལ་སོགས་པའི་རྒྱུས་གཡོ་མེད་པ་ལས་དྲན་པ་དང་ལྡན་
པ་འཐོབ་པ་ནི་ཡིད་གཞུངས་ཐོབ་པའོ། །བརྒྱད་པ་ནི། ཆོས་ལ་སེམས་པར་བྱེད་པའི་བློ་གྲོས་ཤེས་རབ་ཆེན་པོ་འཐོབ་པ་དང། དགུ་པ་ནི། དམ་པའི་ཆོས་དང་ཆོས་སྨྲ་བ་ལ་བཀུར་སྟི་བྱེད་པས་ཆོས་ཀྱི་དོན་རྟོགས་པ་དང་ལྡན་པ་དང། བཅུ་པ་ནི། ཐོས་པའི་
ཆོས་བསྲུངས་པས་ཤེས་རབ་ཅན་དུ་འགྱུར་བའོ། །བཅུ་གཅིག་པ་ནི། ཆོས་ཉན་པ་དང་ཆོས་ཀྱི་སྦྱིན་པ་དག་བྱེད་པའི་ཚེ་དཔེ་མཁྱུད་ལ་སོགས་པའི་སྐྱོན་གྱི་སྒྲིབ་པ་མེད་པར་བྱས་པ་ཡིས་སངས་རྒྱས་རྣམས་དང་འགྲོགས་པ་ཉིད་འཐོབ་པར་འགྱུར་ཞིང་
གཞན་ཡང་འདོད་པའི་དོན་མྱུར་དུ་ཐོབ་པར་འགྱུར་རོ། །བཅུ་གཉིས་པ་ནི། འདོད་ཡོན་ལ་མ་ཆགས་པས་ནི་ཆོས་ཀྱི་དོན་གྲུབ་སྟེ། བཅུ་གསུམ་པ་ནི། སེར་སྣ་མེད་པས་ལོངས་སྤྱོད་འཕེལ་བ་དང། བཅུ་བཞི་པ་ནི། ང་རྒྱལ་མེད་པས་ཀུན་གྱིས་བཀུར་
བའི་གཙོ་བོར་འགྱུར་རོ། །བཅོ་ལྔ་པ་ནི། སྟོང་པ་ཉིད་ཀྱི་ཆོས་ལ་བཟོད་པས་མི་བརྗེད་པའི་གཟུངས་འཐོབ་བོ། །བཅུ་དྲུག་པ་ནི། བུ་རམ་དང་ཞུན་མར་དང་སྦྲང་རྩི་དང་ཏིལ་མར་དང་ལན་ཚྭ་ལ་སོགས་སྙིང་པོ་ལྔ་རྣམས་བྱིན་པ་དང་དགྲ་ལ་སོགས་པས་

[047B] །བཅུ་བདུན་པ་ནི། མཆོད་རྟེན་ལ་མར་མེའི་འཕྲེང་བ་དང་མུན་པས་ཉན་པའི་མུན་པ་དག་ཏུ་སྒྲོན་མེ་དང་མར་
མེའི་ཆེད་དུ་འབྲུ་མར་སྦྱིན་པ་ཡིས་ལྷའི་མིག་ནི་ཐོབ་པར་འགྱུར་རོ། །བཅོ་བརྒྱད་པ་ནི། མཆོད་རྟེན་མཆོད་པར་དེའི་ཆ་རྐྱེན་དུ་རོལ་མོ་དང་དྲིལ་བུ་དག་ནི་ཕུལ་བ་དང་དུང་དང་རྔ་ནི་རབ་ཕུལ་བས་ལྷའི་རྣ་བའི་མངོན་ཤེས་འཐོབ་པར་འགྱུར་རོ། །བཅུ་དགུ་པ་
ནི། གཞན་གྱིས་འཁྲུལ་པ་ཉེས་པ་བྱས་པ་མི་གླེང་ཞིང་ཞར་བ་ཞེས་སོགས་ཡན་ལག་ཉམས་པ་རྣམས་མི་བརྗོད་ཅིང་གཞན་གྱི་སེམས་ནི་རྗེས་སུ་བསྲུངས་པས་ན་གཞན་གྱི་སེམས་ནི་ཤེས་པའི་མངོན་ཤེས་འཐོབ་པའོ། །ཉི་ཤུ་པ་ནི། གཞན་ལ་ལྷམ་
དང་བཞོན་པ་སྦྱིན་པ་དང། འགྲོ་མི་ནུས་པའི་ཉམས་ཆུང་ཕྲག་པས་འཁྱེར་བ་སོགས་བཀུར་བ་བྱས་པ་དང་བཞོན་པས་བླ་མ་བཀུར་བ་ཡིས་མཁས་པས་གཅིག་ཏུ་འགྱུར་ཞིང་མང་པོར་འགྱུར་བ་ལ་སོགས་པ་ཤེས་པའི་རྫུ་འཕྲུལ་གྱི་མངོན་ཤེས་ཐོབ་པར་
འགྱུར་རོ། །ཉེར་གཅིག་པ་ནི། ཆོས་ཀྱི་ཆེད་དུ་དཀའ་བ་བཟོད་ཅིང་གཙུག་ལག་ཁང་བྱེད་པ་དང། དེ་བཞིན་དུ་ཆོས་ཀྱི་གཞུང་དང་དོན་དག་མི་བརྗེད་པར་བྱེད་ཅིང་དྲན་པ་དང་ལན་སོགས་ལ་རེ་བ་མེད་པའི་ཆོས་ཀྱི་སྦྱིན་པ་དྲི་མ་མེད་པས་རང་དང་གཞན་གྱི་སྔོན་གྱི་
ཚེ་རབས་དྲན་པའི་མངོན་པར་ཤེས་པ་འཐོབ་པར་འགྱུར་རོ། །ཉེར་གཉིས་པ་ནི། དངོས་པོ་རྣམས་དོན་དམ་པར་ངོ་བོ་ཉིད་མེད་པར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པས་མངོན་ཤེས་དྲུག་པ་ཉོན་སྒྲིབ་ཟད་པའི་བྲལ་བ་དང། དེའི་རྣམ་གྲོལ་

[048A]༄༅། །ལམ་སོགས་མངོན་སུམ་དུ་ཤེས་པའི་ཟག་པ་ཀུན་ཟད་པའི་མཆོག་ནི་འཐོབ་པར་འགྱུར་རོ། །ཉེར་གསུམ་པ་ནི། སེམས་ཅན་ཐམས་ཅད་གྲོལ་བའི་ཕྱིར་ཏུ་དེ་བཞིན་ཉིད་ཤེས་པའི་ཤེས་རབ་མཉམ་ལྡན་པ་
ཡེ་ཤེས་ཀྱི་ཚོགས་སྙིང་རྗེས་བརླན་པ་སྟེ་སྟོང་པ་ཉིད་རྟོགས་པའི་ཤེས་རབ་སྙིང་རྗེའི་སྙིང་པོ་ཅན་བསྒོམས་པ་ཡིས་སྦྱིན་སོགས་ཡོན་ཏན་ཐམས་ཅད་མ་ཚང་བ་མེད་པས་རྣམ་པའི་མཆོག་ཀུན་དང་ལྡན་པའི་རྒྱལ་བར་འགྱུར་རོ། །ཉེར་བཞི་པ་ནི། སྨོན་
ལམ་འབུམ་ཕྲག་གྲངས་མེད་པ་བཅུ་ལ་སོགས་སྨོན་ལམ་སྣ་ཚོགས་དག་པ་ཡིས་རང་གང་དུ་སངས་རྒྱ་བའི་སངས་རྒྱས་ཀྱི་ཞིང་ནི་དག་པར་འགྱུར་རོ། །ཉེར་ལྔ་པ་ནི། ཐུབ་པའི་དབང་པོ་ལ་རིན་ཆེན་ཕུལ་བ་ཡིས་མཐའ་ཡས་པའི་འོད་ནི་རྣམ་པར་འཕྲོ་བ་
འཐོབ་པར་འགྱུར་རོ། །དོན་བསྡུ་བ་ནི། དེ་བས་ན་དེ་ལྟར་ལས་འབྲས་དག་སྔར་བཤད་པ་ལྟར་ཚོགས་འདི་བྱས་པས་འབྲས་བུ་འདི་འབྱུང་བའི་རྒྱུ་འབྲས་མཐུན་པར་མཁྱེན་པར་མཛད་ནས་རང་ལ་ཕན་པའི་དགོས་པའི་དོན་དུ་ནི་འགྲོ་ལ་ཕན་པ་རྟག་ཏུ་
མཛོད་ཅིག་དང། དེ་ཉིད་རྒྱལ་པོ་ཁྱོད་ལ་ཕན་པ་ལགས་པའོ། །མཚན་དོན་ནི། །རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བ་ལས་བྱང་ཆུབ་ཀྱི་ཚོགས་བསྡུས་པ་ཞེས་བྱ་སྟེ། ལེའུ་གསུམ་པའི་འགྲེལ་པའོ།། །།གསུམ་པ་རྒྱལ་པོའི་སྤྱོད་
ཚུལ་ཁ་ན་མ་ཐོ་བ་མེད་པ་ལ་བསླབ་པར་གདམས་པ་ལ་བཞི། འགྲེལ་དགོད་པ་དང། རྒྱས་པར་བཤད་པ་དང། དོན་བསྡུ་བ་དང། རྒྱལ་པོའི་ཀུན་སྤྱོད་ཁྱད་པར་ཅན་ལ་སློང་མི་ནུས་ན་རབ་བྱུང་བྱ་བར་གདམས་པའོ། །དང་པོ་ལ་གསུམ། རྒྱལ་པོའི་

[048B] ཕན་པའི་ཚིག་ཉན་པར་སྟོན་པས་གསུངས་པ་བཞིན་བསླབ་པར་བསྟན་པ་དང། རང་གཞན་ལ་ཕན་པའི་ཚིག་ཉན་པར་སྐུལ་བ་དངོས་སོ། །དང་པོ་ནི། རྒྱལ་པོ་ནི་ཆོས་མིན་
རིགས་པ་མིན་པ་སྤྱོད་ཀྱང་བློན་པོ་དང་འབངས་ལ་སོགས་པ་རྒྱལ་པོའི་རྗེས་སུ་འཚོ་བ་ཕལ་ཆེར་ངོར་བསྟོད་པར་བྱེད་ཀྱི་སྨད་པར་བྱེད་མི་ནུས་ཏེ། གང་གི་ཕྱིར་ན་བཟོད་དམ་མི་བཟོད་པ་ཤེས་པར་དཀའ་བས་སོ། །ངོར་བསྟོད་པས་འཁྲུལ་རྒྱུ་བྱས་ནས་ཕན་མི་
ཕན་ཤེས་དཀའ་བས་རེ་ཤིག་གཞན་སུ་ཡང་རུང་བ་ལའང་མི་སྙན་པའི་ཚིག་སྙད་པས་ཏེ་དན་ལ་རིགས་པ་ཡིན་ཡང་བརྗོད་དཀའ་ནས་ཆེན་པོའི་དབང་ཕུག་མངའ་བའི་རྒྱལ་པོ་ཁྱེད་ལ་དགེ་སློང་བདག་ལྟ་བུས་ཇི་ཞིག་སྨོས། འོན་ཀྱང་དེ་ལྟར་གླེངས་པ་
ལ་ཁྱོད་ཀྱིས་དགྱེས་པ་མཛད་པའི་སླད་དང་འགྲོ་བ་ལ་ཡང་བརྩེ་བའི་སླད་དུ་ཁྱོད་ལ་མི་སྙན་ཡང་དོན་ལ་སྨན་པ་ཡིན་པས་བདག་ལྟ་བུ་གཅིག་པུ་སྟེ་བོར་སྟེ་ཤིན་ཏུ་གསོལ་ཏོ། །གཉིས་པ་ནི། རྒྱལ་པོ་ཁྱོད་ལ་དེ་སྐད་བརྗོད་པར་རིགས་ཏེ། གཞན་ལ་
གཅིག་ཏུ་ཕན་པ་བདེན་པ་དང། རྣམ་པར་འཇམ་པ་དང། དོན་དང་ལྡན་པ་དང། སློབ་མ་དང་མཐུན་པའམ་འགལ་བ་མེད་པའི་འཕྲོད་པ་ནི་བརྩེ་བས་ཀུན་ནས་བླངས་ནས་ཕན་པའི་དུས་སུ་སློབ་མ་ལ་བརྗོད་པར་བྱ་ཞེས་བཅོམ་ལྡན་འདས་གསུང་པ་
ཇི་ལྟ་བས་ནའོ། །གསུམ་པ་ནི། བརྟན་པ་ཞེས་རྒྱལ་པོ་ལ་བོད་པ་དང། བརྩོན་འགྲུས་དང་ཏིང་ངེ་འཛིན་དང་ལྡན་པའི་ཤེས་རབ་ནི་བརྟན་པ་ཡིན་ལ་དེའི་ཁྱད་པར་ཁྲོ་བ་མེད་པའི་བདེན་པའི་ཚིག་ནི་བསྒྲགས་པ་ན་དུས་དང་མཐུན་པའི་འཁྲུས་

[049A]༄༅། །བྱད་བཟང་པོའི་ཆུ་བཞིན་དུ་མཉན་པར་འོས་ཤིང་ཡོངས་སུ་ལེན་པར་བགྱི་རིགས་པའོ། །རྒྱལ་པོ་ཁྱེད་ལ་བདག་གིས་ཚེ་འདི་དང་ནི་ཚེ་རབས་གཞན་དུ་བསྟོད་པར་རིགས་བརྗོད་པར་བགྱི་བ་མཁྱེན་པར་མཛོད་ལ་དེ་
བདག་ཉིད་དང་གཞན་ལ་སྨན་པར་འགྱུར་བ་དེ་མཛོད་ཅིག་པའོ། །ཡང་ན་འདིར་སྨན་པ་སྲིད་བརྟན་པ་དང། གཞན་དུ་སྨན་པ་ཆོས་འཕེལ་བའོ། །གཉིས་པ་ལ་གསུམ། རྒྱལ་པོའི་ཚུལ་ལུགས་དང། ཆོས་མི་ཉམས་ཤིང་འགྲུབ་པ་ལ་བསླབ་པ་
དང། ཐོར་པ་ཐོབ་ཅིང་ཐེག་པ་ཆེན་པོའི་སྡེ་སྣོད་མི་སྤོང་བ་ལ་བསླབ་པའོ། །དང་པོ་ལ་ལྔ། སྦྱིན་གཏོང་སྤེལ་བ་དང། གཙུག་ལག་ཁང་བཟུང་བ་དང། སྔར་ཡོད་ཀྱི་ནར་མའི་ཟས་ལ་སོགས་པ་བསྐྱང་བ་དང། དོན་དུ་མི་གཉེར་བ་ཡང་རྗེས་སུ་བཟུང་བ་
དང། དཔོན་སྣ་བསྐོ་བའི་ཚུལ་ལོ། །དང་པོ་ནི། ཟས་གོས་སོགས་སློང་བ་ལ་སྔོན་ཆད་སྐྱེ་བ་སྔ་མར་སྦྱིན་པ་བགྱིས་པས་ད་ལྟ་རྒྱལ་པོའི་འབྱོར་བ་ལ་སོགས་པའི་སྦྱིན་པའི་འབྲས་བུའི་དོན་བརྙེས་པར་གྱུར་ནས། ད་ཡང་སློང་བ་པོ་ལ་མི་སྦྱིན་ན་སྔ་མའི་
སྦྱིན་པ་དང་སློང་བ་པོ་སོགས་ལ་བྱས་པ་མི་བཟོད་པ་དང། ལོངས་སྤྱོད་ལ་ཆགས་པ་ཡིས་ཕྱི་ནས་འབྱོར་བའི་དོན་རྣམས་ཐོབ་པར་མི་འགྱུར་བས་སྦྱིན་པ་མཛད་རིགས་ཏེ། ད་ལྟ་འཇིག་རྟེན་འདི་ན་རང་གི་ལམ་རྒྱགས་འཁྱེར་བའི་ལས་བྱེད་པའི་
བླ་མི་བླ་མེད་ན་ལམ་རྒྱགས་འཁྱེར་མི་བཏུབ་པ་ལ་རང་ལ་ཟས་གོས་སོགས་སློང་བ་དམན་པ་དག་རང་གི་སྦྱིན་པའི་འབྲས་བུ་ལོངས་སྤྱོད་དག་འཁྱེར་བའི་ཆེད་དུ་མ་རླན་པར་ཡང་ཕྱི་མའི་ཚེ་འདི་ལ་འདིར་བྱིན་པའི་རྫས་དེ་ལས་རྒྱ་འགྱུར་འཁྱེར་བ་བསྐྱེད་དང་

[049B] །གཉིས་པ་ལ་གསུམ། བསམ་སྦྱོར་རྒྱ་ཆེ་བ་ལ་བསླབ་པ་དང། ཆོས་བཞི་པོས་རབ་སྒྲུབ་པ་དང། ཁྱད་པར་ཅན་སྒྲུབ་པའོ། །དང་པོ་ནི། དུས་རྟག་ཏུ་གཞན་
ལ་ཕན་པའི་ཐུགས་རྒྱ་ཆེན་པོ་དང་སྦྱོར་བའི་སྒོ་ནས་མཛད་པ་རྒྱ་ཆེན་པོ་ལ་དགྱེས་པར་མཛོད་ཅིག་སྟེ་རྒྱུའི་དུས་ན་རྒྱ་ཆེན་པོའི་ལས་ལས་འབྲས་བུ་ནི་ཐམས་ཅད་རྒྱ་ཆེན་པོ་འབྱུང་བར་འགྱུར་བས་སོ། །གཉིས་པ་ནི། རྒྱལ་པོ་རང་ལས་དམན་པ་རྣམས་ཀྱིས་ནི་
བློར་མི་ཤོང་ཞིང་ཡིད་ལའང་བསམ་པར་མ་གྱུར་པའི་ཆོས་བཞི་མཛོད་ཅིག་དེ་ཡང་དཀོན་མཆོག་གསུམ་གྱི་རྟེན་ཁྱད་པར་ཅན་བཞེངས་པས་རང་ལ་ཕྱོགས་བཅུར་སྙན་པའི་གྲགས་པ་དང། མཛེས་པའི་དཔལ་དང་ལྡན་པར་མཛོད་ཅིག་པའོ། །གསུམ་
པ་ནི། རྒྱལ་པོ་རང་དང་མཉམ་པ་དང་རང་བས་དམན་པ་བ་ལས་དེ་བྱས་ཀྱང་བ་སྤུ་མི་ལྡང་བ་གཏམ་ངན་བྱུང་བ་ཤི་ནའང་སྙན་པར་མི་འགྱུར་བས་རྒྱལ་པོས་རེ་ནི་མ་བྱས་ཀྱང་བླའོ། །གཙུག་ལག་ཁང་ལ་སོགས་པ་རྒྱ་རབ་ཏུ་ཆེ་བའི་ཕྱིར་རྒྱ་ཆེན་པོ་རྣམས་
མཐོང་ནས་རང་དང་མཉམ་པའི་རྒྱལ་པོ་གཞན་ལས་ང་ལྷག་གོ་སྙམ་པའི་སྙེམས་པ་དང་བྲལ་བ་དང། རང་དང་མཉམ་པ་གཞན་ལ་སྤྲོ་བ་སྐྱེད་ཅིང་སྟེ་རྒྱལ་པོས་དེ་ལྟ་བུ་བྱའོ་སྙམ་པའོ། །རྒྱལ་པོ་རང་ལས་དམན་པ་རྣམས་འདི་ལྟ་བུ་ག་ལ་འགྲུབ་སྙམ་དུ་སྤྲོ་
བ་འཛོམས་པར་བྱེད་པ་རྒྱལ་པོའི་ནོར་བདོག་པ་ཐམས་ཅད་གཏུགས་ཏེ་ཟད་ཀྱི་བར་དུ་མཛོད་ཅིག་པའོ། །ཡང་ན་རྒྱ་ཆེན་རྣམས་ཞེས་པ་རང་ལས་སྟོབས་ཆེ་བའི་རྒྱལ་པར་རྒྱལ་འཇོམས་པ་ལ་བཤད་དོ། །ལོང་ཡོད་མི་བྱ་བར་མྱུར་དུ་སྒྲུབ་པར་

[050A]༄༅། །བྱ་སྟེ། །ཁྱོད་ནི་བདོག་པ་ཀུན་བོར་ནས་དབང་མེད་བཤེད་གཤེགས་འཚལ་བ་ཡིན་ལ་ཆོས་ཀྱི་སླད་དུ་སྤྱོད་པ་ཀུན་ཁྱོད་ཀྱི་མདུན་དུ་རང་ལ་ཕན་པའི་ཆེད་དུ་འདོད་པ་ཉིད་ཡིན་གྱི། ནོར་ཟས་ཤུལ་དུ་བཞག་ཀྱང་མི་དབང་སྔ་
མའི་བདོག་པ་ཀུན་རྒྱལ་པོ་གསར་བ་ཡི་ནི་དབང་དུ་གྱུར་ན་རྒྱལ་པོ་སྔ་མའི་ཆོས་པད་པའམ་སྙན་པའི་གྲགས་པ་དག་ཏུ་འགྱུར་རམ་ཅི་ཅུང་ཟད་ཀྱང་མི་འགྱུར་ལ། རང་ཉིད་ཀྱིས་སྦྱིན་པ་བཏང་བས་ནོར་སྤྱད་པ་ཡིས་འདི་ལ་བསྲུད་མི་དགོས་པས་བདེ་ལ་
བྱིན་པས་གཞན་དུ་བདེ་བར་འགྱུར་རོ། །རང་གིས་མ་སྤྱད་པ་དང་གཞན་ལ་མ་བྱིན་པས་མེས་ཚིག་པ་སོགས་ཀྱིས་ཆུད་ཟོས་པས་སྡུག་བསྔལ་འབའ་ཞིག་ཡིན་གྱི་གང་ལ་བདེ་བའི་རྒྱུར་མི་འགྱུར་རོ། །འཆི་ཁར་བྱ་སྙམ་ན་ཁྲེལ་མེད་པའི་རྗེས་ངན་ཅན་
རྣམས་ཀྱིས་རྒྱལ་པོ་ཁྱོད་ལ་གཅེས་པར་མི་རྩི་ཞིང། རྒྱལ་པོ་གསར་བའི་དེ་བསྲུངས་པས་རང་ལ་བྱམས་པར་འདོད་པ་རྣམས་ཀྱིས་ནི་འཆི་ཁར་ཁྱོད་དབང་མེད་པར་བྱས་པས་སྦྱིན་པ་མི་སྤྱོད་པ་དེ་ལས་ད་ལྟ་རང་དབང་ཡོད་པ་རྣལ་ན་གནས་པའི་དུས་སུ་
མྱུར་དུ་ནི་བདོག་པ་ཀུན་གྱི་ཆོས་བཞི་མཛོད་ཅིག་ལོ་ཕྱི་མ་དང་ཡང་ཕྱི་མ་སོགས་ལ་བྱའོ་སྙམ་ན་ཁྱེད་འཆི་བདག་རྐྱེན་གྱི་ནང་ན་གནས་པ་རླུང་དམར་གྱི་ནང་ན་འདུག་པའི་མར་མེ་བཞིན་མྱུར་དུ་འཆི་བས་འཇོམས་པས་ལོད་ཡོད་མི་བྱའོ། །གསུམ་པ་ལ་
གསུམ། སྤྱིར་བསྟན་པ་དང། གཉེར་བ་བསྐོ་བ་དང། སྙོམས་པར་བསྐྱེད་པའོ། །དང་པོ་ནི། སྔོན་གྱི་རྒྱལ་པོས་ཆོས་ཀྱི་གཞི་ལྷ་ཁང་ལ་སོགས་པ་གཞན་བགྱིས་པ་གང་དག་ལགས་པ་དེ་དག་ཀྱང་མཆོད་པ་ལ་སོགས་པ་ཇི་ལྟར་ཡོད་པ་སྔར་ལུགས་

[050B] །གཉིས་པ་ནི། གཉེར་པ་གཅུག་ལག་ཁང་དེར་གནས་པ་འཚེ་བ་མེད་པ་དང། དགེ་བ་སྤྱོད་ཅིང་སྡོམ་པ་སྣ་གཅིག་གི་བརྟུལ་ཞུགས་ལ་གནས་པ་དང། སྔ་ནས་གནས་པ་དང། གློ་བུར་དུ་འོངས་པ་ལ་བྱམས་པ་
དང། བདེན་པར་སྨྲ་བ་དང། བྱ་བས་མི་སྐྱོ་བའི་བཟོད་པ་དང། འཐབ་དཀྲེལ་མ་མཆིས་པ་དང། དགེ་བ་ལ་རྟག་ཏུ་བརྩོན་པའི་ཆོས་བརྒྱད་ལྡན་གཉེར་དུ་བསྐོས་ལ་སྤྱོད་དུ་རྩོལ་ཞིག་གསུམ་པ་ནི། ལོང་པ་དང་ནད་པ་དང་དམན་པ་དང་མགོན་མེད་ཅིང་སྡུག་
ཕོངས་པ་དང། ཡན་ལག་ཉམས་པ་དེ་དག་ཀྱང་ནི་ཟས་དང། སྐོམ་ལ་སོགས་པ་དགག་པ་མེད་པར་སྙོམས་པར་འཐོབ་པར་མཛོད་ཅིག་བཞི་པ་ནི། དེ་དག་ལྟ་བུ་ཆོས་ལྡན་ཁྱེད་ལ་ཟས་ལ་སོགས་པ་དོན་དུ་མི་གཉེར་བ་དང། རྒྱལ་པོ་གཞན་གྱི་ཡུལ་དུ་
གནས་པ་རྣམས་ལའང་ནུས་པ་ཅི་ཡོད་ཀྱི་རྗེས་སུ་བཟུང་བར་བགྱི་བ་དག་གནས་གཞན་དུ་སྐྱལ་བ་སོགས་ཅི་རིགས་པར་ནི་རབ་ཏུ་མཛོད་ཅིག་ལྔ་པ་ལ་བཞི། ཆོས་དཔོན་བསྐོ་བ་དང། བཀའ་ལ་གཏོགས་པ་དང། དམག་དཔོན་དང་ནོར་གྱི་གཉེར་ལ་
སོགས་པ་བསྐོ་བའོ། །དང་པོ་ནི། གཙུག་ལག་ཁང་ལ་སོགས་པའི་ཆོས་ཀྱི་གཞི་ནི་ཐམས་ཅད་དུ་ཆོས་འཁོར་གྱི་སྣ་བོ་ནི་ལེ་ལོ་མེད་པས་མི་གཡེལ་བ་དང། ནོར་དང་འཁོར་ལ་སོགས་པ་ལ་མི་གཟན་པ་དང་བྱ་བ་ལ་མཁས་ཤིང་ཆོས་མཐུན་པ་
ཐ་ན་ཆ་རྐྱེན་བ་གླང་ཡན་ཆད་དེ་དག་རྣམས་ལ་མི་གནོད་པ་དཔོན་དུ་བསྐོས་ཤིག་པའོ། །གཉིས་པ་ནི། འཇིག་རྟེན་གྱི་ལུགས་ཤེས་པ་རྒྱལ་པོ་གཞན་དང་བསྟུན་པ་དང། དེ་ལ་ནོར་ཅུང་ཟད་སྟེར་པ་དང་སྲིད་སྡེ་གཅོད་པ་དང་འགྱེད་པ་ལ་མཁས་པ་སོགས་

[051A]༄༅། །དང། ཆོས་མིན་པ་མི་བྱེད་པས་ཆོས་དང་ལྡན་ལ་རྒྱལ་པོ་ལ་འཇིགས་ཤིང་སྙིང་ཉེ་བ་དང། རང་འདོད་ཀྱི་དྲི་མ་མེད་པས་གཙང་ཞིང་འཁོར་འབངས་ལ་སྙིང་ཉེ་བ་དང། ཁོང་མི་སྡང་བ་དང། རིགས་བཟང་བ་དང། ངང་ཚུ་ལ་ཕུན་
སུམ་ཚོགས་པ་དང་ལྡན་པ་དང་བྱམས་སྡང་ཤེས་པའི་བྱས་པ་བཟོ་བའི་བློན་པོ་ཆོས་དགུ་ལྡན་བསྐོས་ཤིག་པའོ། །གསུམ་པ་ནི། གཏོང་ཕོད་ཆེ་ཞིང་ལོངས་སྤྱོད་ལ་མ་ཆགས་པ་དང་དཔའ་བ་དང་འཇམ་ཞིང་རྒྱལ་པོ་ལ་སྙིང་ཉེ་བ་དང། རྒྱལ་པོའི་ནོར་
རན། ར་སྤྱོད་པ་དང། གཞན་གྱིས་བློ་མི་འཕྲོགས་པའི་བརྟན་པ་དང། ཆང་མི་འཐུང་བའི་རྟག་ཏུ་བག་ནི་ཡོད་པ་དང་ཆོས་དང་ལྡན་པའི་དམག་དཔོན་བསྐོས་ཤིག་པའོ། །བཞི་པ་ནི། ཆོས་ཀྱི་ངང་ཚུལ་ནི་ཁྱིམ་པ་ཡིན་ཡང་ངང་ཚུལ་འཇམ་པ་དང། རང་
འདོད་མེད་པས་གཙང་ལ་བྱ་བ་ལ་བཟོ་བ་དང། དོན་ཤེས་པ་སྐབས་སུ་བབས་པའི་བྱ་བ་ཤེས་པ་དང་རྒྱལ་པོའི་གཙུག་ལག་ལ་མཁས་པ་དང་བྱ་བའི་གོ་རིམས་ལ་མཁས་པ་ཚུལ་ལྡན་དང་སྙོམས་ཤིང་རྒྱལ་པོ་ལ་སྙིང་ཉེ་བའི་ངང་འཇམ་པ་དང་རྒན་
རབས་རྣམས་ནི་ནོར་གྱི་གཉེར་ལ་སོགས་པའི་སྣ་བོར་བསྐོས་ཤིག་པའོ། །བསྐོས་ནས་བཞག་པ་ཙམ་གྱིས་མི་ཆོག་པས་ཟླ་རེ་ཞིང་དེ་དག་ལས་རྒྱལ་པོ་ཉིད་ཀྱི་འདུ་བ་དང། འགོད་པ་ཀུན་གསོན་ཏེ། ཇི་ལྟར་བྱས་པ་གསན་ནས་ཆོས་ཀྱི་གཞི་སོགས་ཀྱི་དོན་
ཀུན་འགོད་ཆེ་ན་བ་ཅུང་ཟད་སྡོམ་དུ་གཞུག་འདུས་ཆེ་ན་ད་དུང་སྣོན་པ་དང། གནས་འདིར་འདི་ཙམ་ཕུལ་ཞིག་ཅེས་སོགས་ཉིད་ཀྱི་བཀའ་རྩོལ་ཞིག་རྒྱུ་མཚན་ནི་ཁྱོད་ཀྱིས་རྒྱལ་སྲིད་ཆོས་ཀྱི་དོན་དུ་ཡིན་པའི་ཕྱིར་དང། ཆེ་འདིའི་གྲགས་པའི་དོན་

[051B] འདོད་ཡོན་གྱི་སླད་དུ་མ་ལགས་ན་རྒྱལ་སྲིད་དེ་ནི་ཤིན་ཏུ་འབྲས་ཕུར་བཅས་ལ། དེ་ལས་གཞན་དུ་གྲགས་པ་ལ་སོགས་པའི་དོན་དུ་འགྱུར་ན་དོན་མ་མཆིས་པ་ངན་འགྲོའི་འབྲས་བུ་ཅན་དུ་འགྱུར་བས་སོ། །གཉིས་པ་མི་ཉམས་ཤིང་འགྲུབ་པར་བསླབ་
པ་ལ་གཉིས། ཆོས་སྔར་ཡོད་མི་ཉམས་པ་ལ་བསླབ་པ་དང། སྔར་མེད་འགྲུབ་པ་ལ་བསླབ་པའོ། །དང་པོ་ལ་གཉིས། འབྲེལ་དགོད་པ་དང། དངོས་ཀྱི་དོན་ཏོ། །དང་པོ་ནི། དེ་ལྟར་རྒྱལ་སྲིད་ཆོས་ལྡན་དུ་བྱས་ན་གཞན་ཚར་གཅོད་པ་ལ་སོགས་པ་རྒྱལ་
པོའི་ལུགས་དང་འགལ་ལ། རྒྱལ་སྲིད་ཀྱི་ཆེད་དུ་གཞན་གསོད་པ་སོགས་བྱས་ན་ཆོས་ཉམས་པར་འགྱུར་བས་དེ་གཉིས་མི་འགལ་བར་བྱ་མི་ནུས་སོ་སྙམ་ན། མིན་ཏེ། མི་དབང་ཞེས་པོས་ནས་ད་ལྟ་འཇིག་རྟེན་ན་ཕལ་ཆེར་ཕན་ཚུན་གཅིག་གིས་
གཅིག་མ་རུངས་པ་བྱེད་ཅིང། ལྟར་འཐུད་པས་རྒྱལ་སྲིད་ཉམས་པར་བྱེད་པ་ཡིན་ལ། ཇི་ལྟར་ཁྱོད་ཀྱི་རྒྱལ་སྲིད་དང་ཆོས་སུ་འགྱུར་བ་མི་འགལ་བ་དེ་ནི་གསོན་ཞིག་ཅས་སྐུལ་བའོ། །གཉིས་པ་ལ་བཞི། དབང་བྱེད་ཁྱད་པར་ཅན་བསྡུ་བ་དང། རང་
ཉིད་བརྩ་བ་དང་ལྡན་པར་བྱ་བ་དང། བཙོན་བཏང་ཞིང་བཙོན་གྱི་ཚེ་ཡང་བདེ་བར་བྱ་བ་དང། ལས་རུང་དུ་བྱ་མི་ནུས་ན་ཡུལ་ནས་བསྐྲད་པའོ། །དང་པོ་ནི། དབང་བྱེད་ཁྱད་པར་ཅན་མིན་པ་བསྐོས་ན་ཆད་པ་བཅད་འོས་ལ་མི་གཅོད་འོས་མིན་པ་ལ་
བཅད་པས་ཉམས་པར་འགྱུར་བས་རིགས་པ་དང་མི་རིགས་པ་ཤེས་པའི་ཤེས་པས་རྒན་ཞིང་རིགས་ངན་ན་སྙིང་ལ་དྲན་པ་ལྷག་མི་འཇོག་པས་རིགས་བཟང་བ་དང། འཇིག་རྟེན་གྱི་ལུགས་རིགས་པ་ཤེས་ལ་སྡིག་ལ་འཛེམས་པ་དང་

[052A]༄༅། །དབང་བྱེད་རྣམས་ནང་གཤིན་པ་དང། ཁྲིམས་ཀྱི་བྱ་བ་དེ་བྱས་པས་དགོས་པ་ཁྱད་པར་ཅན་མཐོང་བར་གྱུར་པ་མང་པོ་རྟག་ཏུ་ཁྱོད་ཀྱི་སྲོག་ལ་དབང་བྱེད་ལ་བསྐོས་ཤིག་གཉིས་པ་ལ་གསུམ། བརྩེ་བས་བཟུང་བར་
བྱ་བ་དང། སྡིག་བྱེད་པ་ལ་ཁྱད་པར་དུ་སྙིང་རྗེ་བྱ་བ་དང། དེའི་འཐད་པའོ། །དང་པོ་ནི། དབང་བྱེད་རྣམས་ཀྱིས་ནོར་གྱི་ཆད་པ་དང་བཙོན་དུ་བཟུང་བ་དང་བརྡེག་པ་ལ་སོགས་ཇི་ལྟར་རིགས་པ་བྱེད་ན་ཡང་རིགས་པའང་ཁྱོད་ཀྱིས་མི་བགྱི་སྟེ། རྒྱུད་སྙིང་རྗེས་བརླན་
པར་བགྱིས་ནས་ནི་ཞུས་ན་གཏོང་བ་སོགས་རྟག་ཏུ་རྗེས་སུ་བཟུང་བར་མཛོད་ཅིག་གཉིས་པ་ནི། མཚམས་མེད་སོགས་མི་བཟད་སྡིག་པ་བྱེད་པ་ཡི་ལུས་ཅན་དག་ནི་ཐམས་ཅད་ལའང་རྒྱལ་པོ་ཁྱོད་ཀྱིས་རྟག་པར་ཡང་སྙིང་རྗེས་ཕན་སེམས་ཁོ་ན་སྐྱེད་
པར་བྱ་ཡི་ཡལ་བར་འདོར་བའམ། གནོད་པའི་སེམས་རྣམས་ཐམས་ཅད་དུ་མི་བྱའོ། །གསུམ་པ་ནི། མཚམས་མེད་སོགས་མི་བཟད་པའི་སྡིག་ཅན་ཕ་མ་སོགས་གསོད་པར་བྱེད་པ་ལ་ཁྱད་པར་དུ་ཡང་སྙིང་རྗེ་བགྱི་བར་རིགས་ཏེ། ཆོས་ཀྱི་བདག་
ཉིད་ཉམས་པ་དེ་དག་ནི་རྒྱལ་སྲས་བདག་ཉིད་ཆེན་པོའི་སྙིང་རྗེའི་གནས་ཕུལ་དུ་བྱུང་བ་ཡིན་པའི་ཕྱིར་རོ། །རྣལ་འབྱོར་སྤྱོད་པ་བཞི་བརྒྱ་པ་ལས། ཇི་ལྟར་མ་ནི་ཁྱད་པར་དུ། །ནད་ཐེབས་བུ་ལ་གདུང་འགྱུར་བ། །དེ་བཞིན་བྱང་ཆུབ་སེམས་དཔའི་བརྩེ། །
དམ་པ་མིན་ལ་ཁྱད་པར་དུའོ། །ཞེས་བཤད་པ་ལྟར་རོ། །གསུམ་པ་ལ་གཉིས། བརྩོན་བཏང་བ་དང། བཙོན་གྱི་ཚེ་ཡང་བདེ་བར་བྱ་བའོ། །དང་པོ་ནི། ཉིན་གཅིག་བཞིན་ནམ་ཞག་ལྔ་ཞིང་ཉམས་ཆུང་སྟོབས་ཞན་པ་ལ་སོགས་པའི་བཙོན་རྣམས་བཏང་བར་

[052B] ཁྱོད་ནི་བཙོན་གང་ལ་བཏང་སེམས་མེད་པ་དེ་ལས་སྡོམ་པ་མིན་པ་སྐྱེ་བས་སྡོམ་མིན་ཇི་སྲིད་ཡོད་པ་དེ་སྲིད་བསྙེན་གནས་ཀྱི་
སྡོམ་པ་ཡང་གནས་པ་མི་སྲིད་ལ་སྡོམ་པ་མིན་པ་དེ་ལས་ནི་རྒྱུན་མི་ཆད་པར་དངོས་སུ་སྲོག་གཅོད་སོགས་མི་བྱེད་པའི་ཆེ་ཡང་ངན་སོང་གི་རྒྱུ་སྡིག་པ་ནར་མར་གསོག་པར་འགྱུར་བའི་ཕྱིར་རོ། །གཉིས་པ་ནི། བཙོན་ནི་ཇི་སྲིད་མ་བཏང་པ་དེའི་བར་དུའང་
སྐྲ་ལ་སོགས་པའི་འདྲེག་མཁན་དང་འཁྲུས་དང་བཟའ་བ་དང་བཏུང་བ་དང་ནད་ལ་ཕན་པའི་སྨན་དང་ལྡན་པས་བདེ་བར་བགྱིའོ། །སྡུག་བསྔལ་སྐྱེད་པའི་བྱེད་དུ་བཟུང་བ་མིན་ནམ། བདེ་བར་བྱེད་ན་ཅིའི་ཕྱིར་འཛིན་སྙམ་ན་མི་རིགས་པ་བྱེད་པ་སྣོད་རུང་
དུ་མེད་པ་བུ་དག་ལ་ཕ་མས་སྣོད་དུ་རུང་བ་བྱ་འདོད་པས་ཆར་གཅོད་པ་ལྟར་སྙིང་རྗེ་ཡིས་ནི་ཀུན་ནས་བསླང་ནས་ཚར་བཅད་པར་བྱ་ཡི་ཞེས་སྡང་མ་ཡིན་ལ། ནོར་འདོད་པའི་ཕྱིར་ཏུ་ཚར་བཅད་བྱ་བ་མིན་ནོ། །བཞི་པ་ནི། གཞན་
ལ་རབ་སྡང་ཞེས་དང་ཅན་རྒྱལ་པོའམ་གཞན་གསོད་པར་བགྱིད་པའི་བཙོན་དུ་བཟུང་བ་བཏང་ནས་སྲོག་གཅོད་ལ་སོགས་པའི་ངན་སྤྱོད་ཕྱིས་བྱེད་མི་བྱེད་བརྟགས་ཏེ་ལེགས་པར་བགྱིས་ནས་མི་བྱེད་ན་བཏང་སྙོམས་སུ་བཞག་ལ། ད་དུང་སྔར་གྱི་དེ་ལས་ལྡོག་
མི་ནུས་ན་མི་བསད་ཅིང་གནོད་པ་གཞན་ཡང་མི་བགྱི་བར་ཡུལ་ནས་བསྐྲད་པ་དག་ཏུ་མཛོད་ཅིག་པའོ། །གཉིས་པ་ཆོས་སྔར་མེད་འགྲུབ་པ་ལ་བསླབ་པ་ལ་གཉིས། ཆོས་སྒྲུབ་པ་དང། ཆོས་མིན་དགག་པའོ། །དང་པོ་ལ་གཉིས། བྱ་མ་རྟ་ཁྱད་པར་ཅན་བྱ་

[053A]༄༅། །བ་དང། དེའི་དཔེའོ། །དང་པོ་ནི། རང་དབང་ཡོད་པར་བྱ་བའི་ཆེད་དུ། རྒྱལ་པོས་བཏང་བར་མི་ཤེས་པའི་རྟ་ཉུལ་བ་འགྱོགས་པ་བཏང་ནས་རྟོག་ཏུ་གཞུག་ཅིང། ཡུལ་ཀུན་ཡང་བྱ་མ་རྟའི་སྤྱན་གྱིས་གཟིགས་ལ་རྟག་ཏུ་བག་ཡོད་
དང་དྲན་པ་དང་ལྡན་པར་ཆོས་དང་མཐུན་པའི་དོན་མཛོད་ཅིག་སྟེ། གཞན་བྱ་བ་མིན་པ་བྱེད་པ་སྤོང་ཞིང། བག་ཡོད་ལྡན་པ་ལ་དགོངས་པའི་དོན་མཛོད་ཅེས་པའོ། །ཡོན་ཏན་གྱི་གནས་དགེ་སློང་ལ་སོགས་པ་ལ་བདག་ཉིད་ཀྱིས་ཟས་གོས་སོགས་རབ་
ཏུ་སྦྱིན་པ་དང་བཀུར་སྟི་དང་རིམ་གྲོ་དག་རྒྱ་ཆེ་བ་རང་དང། རྗེས་སུ་མཐུན་པ་སྦྱོར་ཞིང་ཡོན་ཏན་དེ་ཙམ་མི་ཆེ་བའི་ལྷག་མ་རྣམས་ལའང་སྦྱིན་པ་ཅི་རིགས་པར་བགྱིའོ། །གཉིས་པ་ནི། རྒྱལ་པོ་ལྗོན་ཤིང་བཟོད་པའི་བསིལ་གྲིབ་ཅན་བཀུར་སྟིའི་མེ་ཏོག་
རྒྱས་པར་གྱུར་ཅིང་རབ་ཏུ་སྦྱིན་པའི་འབྲས་བུ་རྒྱ་ཆེ་བ་དང། ལྡན་པ་ལ་རྨངས་ཀྱི་བྱ་རྣམས་བརྟེན་པར་འགྱུར་བས་སོ། །འོ་ན་རྒྱལ་པོ་བཟོད་པ་དང་ལྡན་པ་གཅིག་པུ་བྱའམ་ཞེ་ན་རྒྱལ་པོ་གཏོང་བའི་ངང་ཚུལ་ཅན་ཡིན་ཡང་ཉེས་པ་མི་བཟོད་པའི་བསར་
དང་ལྡན་ན་ཅུང་ཟད་ཁྲོ་ཡང་དགའ་བར་འགྱུར་ཏེ། དཔེར་ན་སུག་སྨེལ་དངན་ལེ་ཤམ་རྩུབ་པའི་སྟེ་བག་ཆགས་པའི་ཤ་ཁརཱི་ལ་དུ་བཞིན་དུ་མྱངས་ན་ཞིམ་པ་ལྟར་ནད་འཇམ་ལ་ཕྱི་རྩུབ་བག་དང་ལྡན་པར་རོ། །སྔར་བཤད་པ་དེ་ལྟར་རིགས་
པས་དཔྱད་ན་ནི་ཁྱོད་ཀྱི་རྒྱལ་སྲིད་འགོད་པ་དང་ཉམས་པར་མི་འགྱུར་ལ་རིགས་པ་མིན་པར་མི་འགྱུར་ཞིང་ཆོས་མིན་མ་ཡིན་པ་ཆོས་སུ་འགྱུར་བས་དེ་ལྟར་བསླབ་པར་བྱའོ། །གཉིས་པ་ནི། རྒྱལ་པོ་ཁྱེད་ཀྱིས་རྒྱལ་སྲིད་འཇིག་རྟེན་ཕ་རོལ་ལས་

[053B] དེ་ཡང་ཕ་རོལ་ཏུ་བསྣམས་པར་མི་འགྱུར་ཞིང་ཆོས་ཀྱིས་བརྙེས་པས་རྒྱལ་སྲིད་དེའི་སླད་དུ་ཆོས་མིན་ཁྱོད་ཀྱིས་བགྱི་མི་རིགས་སོ། །དེ་ཡང་དགོས་ཆ་ཉོ་བའི་འཚོག་བཅས་ཀྱི་ཟོང་ནི་ལེགས་ན་བདེ་བ་སྐྱེད་ལ་ཉེས་ན་སྡུག་བསྔལ་སྐྱེད་
པས། རྒྱལ་སྲིད་ཆོས་ཀྱིས་མ་བཟུང་ན་རྒྱལ་སྲིད་ཀྱིས་ཕྱི་མ་ལ་འབྲས་བུ་སྡུག་བསྔལ་བའི་ཚོགས་བཅས་བརྒྱུད་པ་དག་ཅི་ནས་འགྲུབ་པར་མི་འགྱུར་བར་རྒྱལ་པོ་ཁྱེད་དེ་ལྟར་ནན་ཏན་མཛོད། འཚོག་བཅས་ཀྱི་ཐོང་ནི་ད་ལྟའི་རྒྱལ་སྲིད་ཀྱིས་ཕྱི་མ་ཕན་ཆད་
གཅིག་ནས་གཅིག་ཏུ་བརྒྱུད་པའི་འཚོག་བཅས་བརྒྱུད་པ་དག་ཅི་ནས་རྗེས་པར་འགྱུར་བ་དེ་ལྟ་བུར་ནི་རྒྱལ་པོ་ཁྱེད་ཀྱིས་ནན་ཏན་མཛོད་ཅིག་པ་སྟེ། ད་ལྟའི་རྒྱལ་སྲིད་འདི་མ་འོངས་པའི་སྐྱེ་བ་དུ་མའི་སྡུག་བསྔལ་ཉོ་བའི་ཟོང་དུ་མ་སོང་བར། སྐྱེ་བ་དུ་མའི་རྒྱལ་
སྲིད་ཉོ་བའི་རིན་དུ་འགྱུར་བར་མཛོད་ཅིག་ཅེས་པའོ། །གསུམ་པ་ཐར་པ་ཐོབ་ཅིང་ཐེག་པ་ཆེན་པོའི་སྡེ་སྣོད་མི་སྤོང་བ་ལ་བསླབ་པ་ལ་གཉིས། ཐར་པའི་ལམ་ལ་བསླབ་པ་དང། ཐེག་ཆེན་གྱི་སྡེ་སྣོད་སྤོང་བ་དགག་པའོ། །དང་པོ་ལ་གཉིས། སྲིད་པའི་ཡུལ་ཚོར་
བ་བདེ་སྡུག་རང་བཞིན་གྱིས་གྲུབ་པ་དགག་པ་དེང། ཐེག་པ་ཆེ་ཆུང་གཉིས་ཀས་སྟོང་ཉིད་ཕྲ་མོ་རྟོགས་པ་མཚུངས་པར་བསྟན་པའོ། །དང་པོ་ལ་གསུམ། ཚོར་བ་བདེ་བ་རང་མཚན་པ་དགག་པ་དང། སྡུག་བསྔལ་རང་བཞིན་གྱིས་གྲུབ་པ་དགག་པ་དང་
བཀག་པའི་འབྲས་བུའོ། །དང་པོ་ལ་གསུམ། འབྲེལ་དགོད་པ་དང། བསྟན་པ་དང། བཤད་པའོ། །དང་པོ་ནི། རྒྱལ་པོ་ཁྱོད་གླིང་བཞི་པའི་ས་ཐོབ་ཀྱང་འཁོར་ལོས་བསྒྱུར་བའི་བདེ་བ་ནི་ལུས་ཀྱི་ཚོར་བ་བདེ་བ་དག་དང་སེམས་ཀྱི་བདེ་བ་དང་འདི་གཉིས་ཁོ་

[054A]༄༅། །ནར་ཟད་པར་འདོད་ལ་ཟབ་མོད་ཅིར་འགྱུར་ཞ་ན། ལུས་ཀྱི་ཚོར་བ་བདེ་བ་ནི་སྡུག་བསྔལ་ཕྱིར་ནི་བཅོས་པ་ཙམ་སྟེ། སྡུག་བསྔལ་ཅུང་ཟད་ཤུགས་ཆུང་ངུ་སོང་བའི་གནས་སྐབས་ཀྱི་ཚོར་བ་སིམ་པ་དེ་ལ་བདེ་བ་རང་མཚན་
པར་ཞེན་པ་ཡིན་གྱི་སྡུག་བསྔལ་ཕྱིར་བཅོས་ཀྱི་བདེ་བ་ཙམ་མ་རྟོགས་འཇིག་རྟེན་ན་སྡུག་བསྔལ་རང་མཚན་པ་ཡོད་ཀྱང་བདེ་བ་རང་མཚན་པ་ཅུང་ཟད་ཀྱང་མེད་དོ། །དེའི་རང་མཚན་ནི། རྟགས་ཀྱི་དགག་བྱར་གྱུར་པའི་རང་མཚན་མིན་གྱི། སྡུག་བསྔལ་
ཕྱིར་བཅོས་པ་ཙམ་ལ་བཞག་པར་ཟད་དེ། ཁ་དོག་སྔོན་པོ་སེར་པོ་དང་བསྒྲིགས་ཀྱང་སྔོན་པོའི་བློ་སྐྱེ་ཡི་སེར་པོའི་བློ་མི་སྐྱེ་བ་ལྟར། ཚོར་བ་སྡུག་བསྔལ་ནི་བདེ་བ་ཤུགས་ཆུང་བའི་གནས་སྐབས་ལ་བཞག་མི་དགོས་པར་སྡུག་བསྔལ་གྱི་བློ་སྐྱེ་ཞིང་
ཚོར་བ་སྡུག་བསྔལ་ཡོད་ལ་རིང་པོ་ལ་ལྟོས་ནས་ཐུང་ངུའི་བློ་སྐྱེ་བ་ལྟར་སྡུག་བསྔལ་ཤུགས་ཆུང་བའི་གནས་སྐབས་ཀྱིས་ཅུང་ཟད་སིམ་པར་སྣང་བ་ལ་བདེ་བའི་བློ་སྐྱེས་པར་ཟད་དོ། །ཡང་ཚོར་བ་བདེ་བ་ཐ་སྙད་དུ་མེད་དོ་ཞེས་སྐུར་བ་གདབ་པར་མི་
བྱའོ། །རྒྱས་པར་ནི་རྣལ་འབྱོར་སྤྱོད་པ་བཞི་བརྒྱ་བ་ལས་ཤེས་པར་བྱའོ། །ཐ་སྙད་དུ་སེམས་ཀྱི་བདེ་བ་ནི་འདུ་ཤེས་ཀྱི་རང་བཞིན་ཏེ་རྟོག་པས་བདེ་བ་རང་མཚན་པར་བྱས་པ་ཁོ་ནར་ཟད་ཀྱི་རྟོག་པས་བཏགས་པའི་སྡུག་བསྔལ་རང་མཚན་པ་ཡོད་
ཀྱང་བདེ་བ་རང་མཚན་པ་མེད་པར་ཤེས་པར་བྱའོ། །གཉིས་པ་ནི། འཇིག་རྟེན་ཚོར་བ་བདེ་བའི་བདོག་པ་ཀུན་སྡུག་བསྔལ་ཕྱིར་ནི་བཅོས་ཙམ་དང་རྟོག་པས་བཏགས་པ་ཙམ་ཉིད་ཡིན་པ་དེའི་ཕྱིར་བདེ་བ་དེ་ནི་དོན་དུ་བདེ་བ་རང་མཚན་པའི་དོན་

[054B] །གསུམ་པ་ལ་གཉིས། བདེ་བ་རང་མཚན་པའི་སྒྲུབ་བྱེད་དགག་པ་དང། ངོ་བོ་དགག་པའོ། །དང་པོ་ལ་གཉིས། ཡིད་ཀྱི་བདེ་བ་རང་མཚན་པའི་སྒྲུབ་བྱེད་དགག་པ་དང། ལུས་ཀྱི་བདེ་བ་རང་མཚན་པའི་སྒྲུབ་བྱེད་དགག་པའོ། །དང་པོ་ནི། ཡིད་ཀྱི་བདེ་བ་རང་
མཚན་པ་ཡོད་དེ། དེ་སྐྱེད་པའི་རྒྱུ་དབང་ཕྱུག་དག་ཡོད་པའི་ཕྱིར་ཅེ་ན། མིན་ཏེ། བདེ་བ་སྐྱེད་པའི་རྒྱུར་འདོད་པ་དེ་དག་ངོ་བོ་ཉིད་ཀྱིས་བདེ་བའི་རྒྱུར་མེད་དེ། རྗེས་སུ་འགྲོ་ལྡོག་མཚང་བའི་ཕྱིར་རོ། །དེ་ཡང་གླིང་དང་ཡུལ་དང་གནས་དང་ཁྱིམ་དང། ཁྱོགས་
དང་སྟན་དང་གོས་རྣམས་དང་མལ་ཆ་དང་བཟའ་བཏུང་དང། གླང་པོ་དང་རྟ་དང་བུད་མེད་བཅུ་གསུམ་པོ་རྣམས་ལོངས་སྤྱད་བྱ་རེ་རེ་ཟད་པ་གང་གི་ཚེ་གང་ཡང་རུང་བ་ལ་ལོངས་སྤྱོད་པས་བདེའོ་སྙམ་པའི་སེམས་འབྱུང་བ་དེའི་ཚེ་དེ་ཡིས་བདེ་ཞེས་རློམ་
པར་གྲགས་ལ། གཅིག་ལོངས་སྤྱོད་ཅིང་བདེའོ་སྙམ་པའི་བློ་འབྱུང་བ་དེའི་ཚེ་ལྷག་མ་ཡིད་ལ་མི་བྱེད་པས་དེའི་ཚེ་ལྷག་མ་རྣམས་དོན་དུ་རང་མཚན་པའི་བདེ་བའི་རྒྱུར་དོན་མེད་པ་ཉིད་དེ། བཅུ་གསུམ་པོ་ངོ་བོ་ཉིད་ཀྱིས་བདེ་བའི་རྒྱུ་ཡིན་ན། ལོངས་མ་
སྤྱད་ཅིང་མ་དྲན་པའི་ཆེ་ཡང། བདེ་བ་སྐྱེ་བར་རིགས་ན། དེ་མེད་པའི་ཕྱིར་དང་ཡུལ་གཅིག་ལ་ལོངས་སྤྱོད་པའི་ཚེ་ལྷག་མ་རྣམས་ལ་ལོངས་སྤྱོད་པ་མེད་པའི་ཕྱིར། དེ་དག་ཡོད་པ་ཙམ་གྱིས་བདེ་བའི་རྒྱུར་མི་རིགས་སོ། །གཉིས་པ་ལ་གཉིས། ཡུལ་
ལྔ་བསྡུས་པ་དེའི་སྒྲུབ་བྱེད་ཡིན་པ་དགག་པ་དང། རེ་རེ་བསྒྲུབ་བྱེད་ཡིན་པ་དགག་པའོ། །དང་པོ་ནི། ཡུལ་ལྔའི་བདེ་བ་དུས་གཅིག་ཏུ་མྱོང་སྟེ། ཟློས་གར་མཁན་གྱི་གཟུགས་དང་གླིང་བུའི་སྒྲ་དང། ཨ་ཀ་རུའི་དྲི་དང། སྦྲང་རྟིའི་རོ་དང། གོས་

[055A]༄༅། །རེག་བྱ་དབང་པོ་ལྔས་ཉམས་སུ་མྱོང་ངོ་ཞེ་ན། མིག་ལ་སོགས་པའི་དབང་པོ་ལྔས་ཡུལ་ལྔ་འཛིན་པའི་ཚེ་དེའི་བདེ་བ་ལྔ་དུས་གཅིག་ཏུ་མེད་དེ། གང་གི་ཕྱིར་ན། རྟོག་པས་མ་བཟུང་ན་བདེ་བར་མི་ཤེས་པ་གང་
ཞིག་ཡུལ་ལྔ་དང་བདེ་བ་ལྔ་ལ་དུས་གཅིག་ཏུ་རྟོག་པར་མི་བྱེད་པ་དེའི་ཕྱིར་གང་གི་ཆེ་གཟུགས་ལ་སོགས་པ་ཡུལ་ནི་གང་དང་གང་དབང་པོ་གང་གིས་ཤེས་པར་གྱུར་པ་དེའི་ཚེ་དབང་པོ་ལྷག་མས་ཡུལ་ལྷག་མ་འཛིན་པ་དང་དེ་ལ་སྐྱེས་
པའི་བདེ་བ་མེད་དེ། གང་གི་ཕྱིར་ན་དེའི་ཚེ་ཡུལ་ལྷག་མ་རྣམས་བདེ་བའི་དོན་དུ་མེད་པ་ཉིད་ཀྱི་ཕྱིར་རོ། །དེར་ཐལ་དབང་པོ་ཡིས་ནི་ཡུལ་དམིགས་པར་གྱུར་པ་རང་དུས་ན་གནས་པའི་ཡུལ་གྱི་རྣམ་པ་ལ་ཡིད་ཀྱིས་དམིགས་ནས་རྟོག་པ་ན་
བདེའོ་སྙམ་དུ་རློམ་པར་བྱེད་པ་ཡིན་ལ་རྒྱུད་གཅིག་ལ་རྟོག་པ་དུ་མ་ཅིག་ཅར་མི་སྐྱེ་བའི་ཕྱིར་རོ། །གཉིས་པ་ལ་གཉིས། དངོས་དང། སྒྲུབ་བྱེད་དགག་པའོ། །དང་པོ་ནི། འཇིག་རྟེན་འདི་ནི་མིག་ལྟ་བུའི་དབང་པོ་གཅིག་གིས་ནི་གཟུགས་ལྟ་བུའི་
དོན་གཅིག་ཤེས་པ་གང་ཡིན་པ་དེ་ཡང་གཟུགས་ཀྱི་དོན་མེད་པར་མིག་དབང་གི་དོན་མེད་ལ་གཟུགས་ཀྱི་དོན་ཡང་མིག་དབང་དེ་མེད་པར་དོན་མེད་པས་ཕན་ཚུན་ལྟོས་པའི་ཕྱིར། ངོ་བོ་ཉིད་ཀྱིས་མེད་ན་དེ་མེད་པས་ལུས་ཀྱི་བདེ་བ་རང་མཚན་པ་མེད་
དོ། །གཉིས་པ་ལ་གསུམ། རྣམ་ཤེས་རང་བཞིན་གྱིས་གྲུབ་པ་དགག་པ་དང། ཡུལ་རང་བཞིན་གྱིས་གྲུབ་པ་དགག་པ་དང། དབང་པོ་རང་བཞིན་གྱིས་གྲུབ་པ་དགག་པའོ། །དང་པོ་ནི། ཡུལ་དང་དབང་པོ་རང་གི་ངོ་བོ་ཉིད་ཡོད་དེ། དེའི་འབྲས་བུ་རྣམ་

[055B] ཇི་ལྟར་ཕ་དང་མ་དག་ལ་བརྟེན་ནས་བུ་ནི་འབྱུང་བར་བཤད་པ་དེ་བཞིན་དུ་མིག་དང་གཟུགས་ལ་བརྟེན་ནས་རྣམ་པར་ཤེས་པ་འབྱུང་བར་བཤད་པས་རྣམ་པར་ཤེས་པ་རང་བཞིན་གྱིས་མེད་དེ། མིག་དང་གཟུགས་ལ་ལྟོས་
པའི་ཕྱིར་རོ། །དཔེར་ན་ཕ་མ་དང་བུ་བཞིན་ཞེས་པའི་རྟེན་འབྲེལ་གྱི་གཏན་ཚིགས་སོ། །ཚིགས་བཅད་འདི་སློབ་དཔོན་ཟླ་བ་གྲགས་པས་ཚིག་གསལ་དུ་དྲངས་པ་ལ་སྒྲོན་གསལ་གྱི་བཤད་པ་བྱེད་པ་མང་པོ་དག་རྩ་ཤེའི་རྩ་ཚིག་ཏུ་འཁྲུལ་འདུག་པས། དེ་ལྟ་
ན་རྩ་ཤེའི་ཚིགས་བཅད་བཞི་བརྒྱ་དང་ཞེ་དགུར། རྒྱ་གར་མཁས་པ་ཁ་ཅིག་གིས་མཛད་པ་དང་ཡང་འགལ་བའི་ཕྱིར་རོ། །གཉིས་པ་ནི། རྣམ་ཤེས་རང་བཞིན་གྱིས་ཡོད་དེ་དེའི་ཡུལ་ཡོད་པའི་ཕྱིར་རོ་ཞེ་ན། ཡུལ་ནི་འདས་པ་དང་མ་འོངས་པ་རྣམས་རྣམ་
ཤེས་དང་བཅས་པ་འགགས་པ་དང་མ་ཐོབ་པའི་ཕྱིར། འདས་མ་འོངས་དེ་གཉིས་ལས་ནི་མ་འདས་པས་རང་བཞིན་གྱིས་མེད་པ་ད་ལྟར་བ་འདི་འདས་མ་འོངས་ཀྱི་དུས་ན་མེད་ན་དེ་གཉིས་ལ་མི་ལྟོས་པར་ཐལ། ལྟོས་པའི་ཕྱིར། དེ་གཉིས་ཀྱི་དུས་ན་ཡོད་པར་
ཐལ། འདོད་ན་ད་ལྟར་བ་འདས་མ་འོངས་གཉིས་ལས་ཐ་དད་དུ་གྲུབ་པ་མེད་པའི་ཕྱིར་དབང་པོར་བཅས་པ་དོན་མེད་ལ་གང་ད་ལྟའི་ཡང་དོན་མེད་པས་རྣམ་ཤེས་རང་བཞིན་གྱིས་གྲུབ་པ་མེད་དོ། །རྣམ་ཤེས་ད་ལྟར་བ་ཡུལ་ད་ལྟར་བ་འཛིན་པས་དབང་པོ་
དང་དོན་གཉིས་རང་བཞིན་གྱིས་ཡོད་ཅེ་ན། ཇི་ལྟར་མིག་ནི་འཁྲུལ་བ་ཡིས་མགལ་མེའི་འཁོར་ལོ་འཛིན་པར་བྱེ་པ་དེ་བཞིན་དབང་པོ་རྣམས་ཀྱིས་ནི་ད་ལྟའི་ཡུལ་དག་འཛིན་པར་བྱེད་པ་ཡིན་གྱི། དབང་པོ་དང་ཡུལ་དང་རྣམ་པར་ཤེས་པ་གང་ཡང་རང་

[056A]༄༅། །བཞིན་གྱིས་གྲུབ་པ་མེད་དེ། བློ་འཁྲུལ་བ་ལ་སྣང་བ་ཙམ་དུ་ཟད་པའི་ཕྱིར་རོ། །གསུམ་པ་ལ་གསུམ། འབྱུང་བ་རང་བཞིན་གྱིས་གྲུབ་པ་བཀག་པས་དབང་དོན་རང་བཞིན་གྱིས་གྲུབ་པ་དགག་པ་དང། འབྱུང་བ་རང་བཞིན་གྱིས་གྲུབ་པ་
དགག་པ་དང། དེས་ན་གཟུགས་རང་བཞིན་གྱིས་མ་གྲུབ་པའོ། །དང་པོ་ནི། དབང་དོན་རང་བཞིན་གྱིས་ཡོད་དེ། དེའི་རྒྱུ་འབྱུང་བ་ཡོད་པའི་ཕྱིར་ཅེ་ན། དབང་དོན་འདི་དག་དོན་དུ་སྟེ་རང་བཞིན་གྱིས་དོན་མེད་དོ། །དབང་པོ་རྣམས་དང་དབང་དོན་རྣམས་
འབྱུང་བ་རྣམས་ཀྱི་འབྲས་བུའི་རང་བཞིན་དུ་འདོད་ན་འབྱུང་བ་བཞི་འདུས་པ་དང་སོ་སོར་རང་བཞིན་གྱིས་གྲུབ་པའི་དོན་མེད་པས་སོ། །གཉིས་པ་ནི། འབྱུང་རྣམས་སོ་སོར་ལྟོས་མེད་དུ་ཐ་དད་པར་ཡོད་ན་བུད་ཤིང་མེད་པའི་མེར་ཐལ་བར་འགྱུར་
ལ། འདུས་ན་སོ་སོའི་མཚན་ཉིད་རང་བཞིན་གྱིས་མེད་པར་འགྱུར་ཏེ། ལྟོས་པའི་ཕྱིར་རོ། །འབྱུང་བ་ལྷག་མ་གསུམ་ལ་ཡང་ཉེས་པ་དེ་ལྟར་ངེས་སོ། །གསུམ་པ་ནི། དེ་ལྟར་འབྱུང་བ་རྣམས་སོ་སོ་དང་འདུས་པ་རྣམ་པ་གཉིས་སུའང་རང་བཞིན་གྱིས་
གྲུབ་པའི་དོན་མེད་པས་ན་འདུས་པ་ཉིད་ཀྱང་རང་བཞིན་གྱིས་གྲུབ་པའི་དོན་མེད་དོ། །འདུས་པ་དོན་མེད་ཉིད་ཀྱི་ཕྱིར་གཟུགས་ཀྱང་དོན་དུ་སྟེ་རང་བཞིན་གྱིས་གྲུབ་པའི་དོན་མེད་དོ། །དེ་མེད་པས་ལུས་ཀྱི་བདེ་བ་རང་མཚན་པའི་རྒྱུ་ཡང་མེད་དོ། །གཉིས་པ་
བདེ་བ་རང་མཚན་པའི་ངོ་བོ་དགག་པ་ནི། ཚོར་བ་རྣམ་ཤེས་དང་འདུ་ཤེས་དང་འདུ་བྱེད་དང་ལྷན་ཅིག་ཏུ་འབྱུང་བས་རང་བཞིན་གྱིས་ཡོད་དོ་ཞེ་ན། བདེ་བའི་ཚོར་བ་དམ་པའི་དོན་དུ་རང་བཞིན་གྱིས་གྲུབ་པའི་དོན་མེད་དོ། །རྣམ་ཤེས་ཀྱི་ཕུང་པོ་དང་

[056B] །གཉིས་པ་སྡུག་བསྔལ་རང་བཞིན་གྱིས་གྲུབ་པ་དགག་པ་ནི། ཕྲད་པར་སྲེད་པའི་ཡུལ་བདེ་
བ་རང་མཚན་པ་དེ་བོ་དང་སྒྲུབ་བྱེད་དང་བཅས་པ་བཀག་ནས་འབྲལ་བར་སྲེད་པའི་ཡུལ་སྡུག་བསྔལ་རང་བཞིན་གྱིས་གྲུབ་པ་འགོག་པ་ཡིན་ནོ། །ཇི་ལྟར་སྡུག་བསྔལ་ཕྱིར་བཅོས་ཚོར་བ་སྡུག་བསྔལ་ཅུང་ཟད་ཤུགས་ཆུང་བའི་གནས་སྐབས་ལ་དོན་དུ་སྟེ་རང་
མཚན་པའི་བདེ་བ་རང་རྒྱལ་བྱེད་པ་དེ་བཞིན་དུ་བདེ་བ་འཇོམས་ཤིང་མངོན་གྱུར་ཅུང་ཟད་ཀྱང་མེད་པ་འབྱུང་བ་ལ་རང་བཞིན་གྱིས་གྲུབ་པའི་སྡུག་བསྔལ་དུ་ཡང་ང་རྒྱལ་བྱེད་པར་ཟད་ཀྱི་རང་བཞིན་གྱིས་ཐུབ་པའི་སྡུག་བསྔལ་ཅུང་ཟད་ཀྱང་མེད་དེ། བལྟོས་ཆོས་ཙམ་དུ་
ཟད་པའི་ཕྱིར་རོ། །གསུམ་པ་བཀག་པའི་འབྲས་བུ་ལ་གཉིས། སྟོང་ཉིད་རྟོགས་པས་གྲོལ་བར་བསྟན་པ་དང། སྟོང་ཉིད་རྟོགས་པའི་ཡུལ་ཅན་གྱི་བློ་ངོས་བཟུང་བའོ། །དང་པོ་ནི། སྔར་བཤད་པ་དེ་ལྟར་སྲེད་པ་ཡུལ་དང་བཅས་པ་ངོ་བོ་ཉིད་ཀྱིས་གྲུབ་པ་མེད་པའི་ཕྱིར་
རང་བཞིན་གྱིས་སྟོང་པའི་དོན་གོམས་པར་བྱས་པ་ལས་ཚོར་བ་བདེ་བ་དང་བཅས་པའི་སྲེད་པ་དང་སྡུག་བསྔལ་བྲལ་བའི་སྲེད་པ་སྤོང་ལ། སྲེད་པ་སྤངས་པས་ལས་མི་གསོག་ཅིང་འཁོར་བ་ལས་གྲོལ་བར་འགྱུར་བ་དེའི་ཕྱིར། དེ་ལྟར་རྟེན་འབྱུང་སྤྲོས་པའི་མཐའ་
ཐམས་ཅད་དང་བྲལ་བ་མཐོང་བ་ལས་གྲོལ་བར་འགྱུར་བས། སྟོང་ཉིད་ཀྱི་དོན་རྟོགས་པ་ལ་འབད་པར་བྱའོ། །གཉིས་པ་ནི། འགའ་ཡང་མཐོང་བ་མེད་པ་དེ་ཁོ་ན་ཉིད་མཐོང་བའོ། །ཞེས་བཏགས་ནས་བཞག་པ་ཙམ་མ་ཡིན་ནམ། ཅིའི་ཕྱིར་དེ་ཁོ་ན་ཉིད་

[057A]༄༅། །མཐོང་ཞེས་བརྗོད་ཅེ་ན། འཕགས་པའི་མཉམ་གཞག་ན་སྟོང་ཉིད་རྟོགས་པའི་ཡེ་ཤེས་འདུས་བྱས་ཀྱིས་བསྡུས་པ་ཡང་ལྡོག་པར་སྨྲ་བ་ནི། མ་རིག་པ་ལོག་པས་རིག་པ་ཙམ་ཡང་ལྡོག་པར་སྨྲ་བ་ཕྱིན་ཅི་ལོག་གི་ལུགས་
དང། མུ་སྟེགས་སྤྱོད་པ་པ་དྲི་མ་ཟད་ན་སེམས་ཀྱང་ཟད་པར་འདོད་པ་ལྟར། སྐུར་འདེབས་ཆེན་པོར་ཤེས་པར་བྱའོ། །གཉིས་པ་ནི། འོ་ན་གང་གི་མཐོང་བར་འགྱུར་ཞེ་ན་དོན་དམ་པའི་བདེན་པ་མཐོང་བའི་སེམས་ཀྱང་དོན་དམ་པའི་བདེན་པར་འགྱུར་བ་
མིན་གྱི་ཐ་སྙད་དུ་ནི། དོན་དམ་པའི་བདེན་པ་ལ་གཉིས་སྣང་ནུབ་པའི་ཚུལ་གྱིས་མཉམ་པར་བཞག་པའི་བློ་སྐད་ཅིག་གིས་སྐྱེ་འགག་བྱེད་པ་དེས་དོན་དམ་པའི་བདེན་པ་མཐོང་བར་བརྗོད་པ་སྟེ། དེ་ཡང་ལྟོས་ནས་བཞག་པ་ཙམ་ཡིན་གྱི་རང་བཞིན་གྱིས་
གྲུབ་པ་མེད་དེ། སེམས་བྱུང་མེད་པར་སེམས་མི་འབྱུང་ཞིང་སེམས་མེད་པར་ཡང་སེམས་བྱུང་མི་འབྱུང་བས། རང་བཞིན་གྱིས་གྲུབ་པའི་དོན་མེད་ལ་སེམས་ཉིད་ཀྱིས་སེམས་མཐོང་བ་མིན་ཏེ། སོར་མོའི་རྩེ་མོ་རང་གིས་རང་ལ་མི་རེག་པའི་ཕྱིར་དང་
སེམས་གཉིས། ལྷན་ཅིག་ཏུ་འབྱུང་བའང་མི་འདོད་དོ། །གཉིས་པ་ཐེག་པ་ཆེ་ཆུང་གཉིས་ཀའི་གང་ཟག་གིས་སྟོང་ཉིད་ཕྲ་མོ་རྟོགས་པ་མཚུངས་པར་བསྟན་པ་ལ་གཉིས། ཐར་པ་ཙམ་ཐོབ་པ་ལ་སྟོང་ཉིད་ཕྲ་མོ་རྟོགས་དགོས་པ་དང། ཐེག་པ་ཆེ་ཆུང་
གི་ཁྱད་པར་རོ། །དང་པོ་ནི། དེ་ལྟར་ཡང་དག་པ་ཇི་ལྟ་བ་བཞིན་དུ་འགྲོ་བ་རང་བཞིན་གྱིས་གྲུབ་པའི་དོན་མེད་པར་ཤེས་ནས་ནི་རྒྱུ་མེད་པའི་མེ་བཞིན་དུ་སྲིད་པར་སྐྱེ་བའི་རྒྱུ་མེད་པའི་ཕྱིར། ཡང་སྲིད་པར་སྐྱེ་བའི་གནས་མེད་པས་ཡང་སྲིད་ལེན་

[057B] །གཞུང་འདི་དག་གིས་ནི། ཉན་རང་ལ་ཡང་སྟོང་ཉིད་ཕྲ་མོ་རྟོགས་པ་ཡོད་པ་གསལ་བར་བསྟན་ལ། མདོ་ལས་ཉན་ཐོས་ཀྱིས་ལ་སློབ་པར་འདོད་པས་ཀྱང་ཞེས་སོགས་དང། གང་དག་བདེ་
གཤེགས་ཉན་ཐོས་འགྱུར་བར་བྱ་སྙམ་ན། ཞེས་སོགས་དང། ཐེག་པ་དམན་པའི་སྡེ་སྣོད་ལས། གཟུགས་ནི་ལྦུ་བ་གདོས་པ་འདྲ། ཞེས་སོགས་མདོ་ཡིས་བསྟན་པ་ཡིན་ནོ། །གཉིས་པ་ནི། དེ་ནི་ཐེག་པ་ཆེན་པོའི་མྱང་འདས་ཀྱི་དབང་དུ་བྱས་པའོ་ཞེ་
ན། མིན་ཏེ། དེ་ལྟོར་བྱང་ཆུབ་སེམས་དཔས་ཀྱང་སྟེ་ཉན་ཐོས་སུ་མ་ཟད་ཅེས་པའོ། །སྟོང་ཉིད་མཐོང་ནས་རྫོགས་པའི་བྱང་ཆུབ་ངེས་པར་ཐོབ་པར་འདོད་པའོ། །འོ་ན་ཐེག་པ་ཆེ་ཆུང་ཁྱད་པར་ཅི་ཞིག་ཡོད་ཅིང་བྱང་ཆུབ་སེམས་དཔའ་ཡང་འཁོར་བར་གནས་པའི་
རྒྱུ་མེད་པར་འགྱུར་རོ་ཞེ་ན། སྐྱོན་མེད་དེ། བྱང་ཆུབ་སེམས་དཔའ་དེ་ནི་སྙིང་རྗེ་འབའ་ཞིག་གིས་བྱང་ཆུབ་མ་ཐོབ་ཀྱི་བར་དུ་སྲེད་པར་ཉིང་མཚམས་སྦྱོར་བ་ཡིན་གྱི། ལས་དང་སྲིད་པའི་དབང་གིས་སྐྱེ་བ་ལེན་པ་མིན་ནོ། །གཉིས་པ་ཐེག་ཆེན་གྱི་སྡེ་སྣོད་སྤོང་
བ་དགག་པ་ལ་གཉིས། རྒྱས་པར་བཤད་པ་དང། དོན་བསྡུ་བའོ། །དང་པོ་ལ་བཞི། ཐེག་ཆེན་གྱི་སེ་སྡོད་སྤོང་བ་མི་རིགས་པའི་རྒྱུ་མཚན་དང། ཐེག་ཆེན་གྱི་སྡེ་སྣོད་བཀར་སྒྲུབ་པ་དང། ཐེག་དམན་གྱི་སྡེ་སྣོད་ནས་བཤད་པ་ཐེག་པ་ཆེན་
པོའི་ལམ་འབྲས་རྫོགས་པ་མིན་པ་དང། ཐེག་པ་གསུམ་བསྟན་པའི་དགོས་པའོ། །དང་པོ་ལ་གཉིས། ཐེག་ཆེན་ལ་སྨད་པའི་ཉེས་དམིགས་དང། དེས་ན་སྡང་བར་མི་རིགས་པའོ། །དང་པོ་ལ་གསུམ། ཐེག་ཆེན་ལ་སྨོད་པའི་ཚུལ་དང། སྨོད་པའི་རྒྱུ་དང་

[058A]༄༅། །སྨོད་པའི་ཉས་དམིགས་སོ། །དང་པོ་ནི། དེ་བཞིན་གཤེགས་པས་ཐེག་ཆེན་གྱི་སྡེ་སྣོད་ལས་བྱང་ཆུབ་སེམས་དཔའི་ཚོགས་གཉིས་རྒྱས་པར་བསྟན་ན་ཐེག་པ་ཆེན་པོའི་ལམ་འབྲས་རྫོགས་པ་དེ་ལ་ཀུན་ཏུ་རྨོངས་
པའི་ཉན་ཐོས་སྡེ་པ་རྣམས་རབ་ཏུ་སྡང་བས་རྨོང་བར་བྱེད་དོ། །གཉིས་པ་ནི། རྨོང་བའི་རྒྱུ་ནི་འདི་དག་ཡིན་ཏེ། བྱང་ཆུབ་སེམས་དཔའ་རང་གི་དོན་བཏང་ནས་གཞན་གྱི་དོན་འབའ་ཞིག་ལྷུར་ལེན་པའི་ཡོན་ཏན་དང། རང་དོན་འབའ་ཞིག་ལྷུར་ལེན་ཅིང་
གཞན་ལ་གནོད་པའི་སྐྱོན་དག་མི་ཤེས་པའི་ཡོན་ཏན་ལ་སྐྱོན་དུ་འདུ་ཤེས་པའི་ཡང་ན་ཡོན་ཏན་ལ་སྡང་བ་ཞིག་ཐེག་པ་ཆེ་ལ་སྨོད་བྱེད་གྲང་རྒྱུ་གསུམ་པོ་དེ་དག་ལས་གཞན་མེད་པའི་ཕྱིར་རོ། །ཐེག་ཆེན་ལ་སྨོད་པ་ཡོན་ཏན་ལ་སྡང་བ་ཇི་ལྟར་
ཡིན་ཞེ་ན། གཞན་ལ་གནོད་པ་སྐྱོན་དང་ནི་གཞན་ལ་ཕན་པ་ཡོན་ཏན་དུ་ཤེས་ནས་ཐེག་པ་ཆེ་ལ་སྨོད་པར་བྱེད་པ་ཡོན་ཏན་ལ་སྡང་ཞེས་བརྗོད་རིགས་ཏེ། ཐེག་པ་ཆེན་པོའི་སྡེ་སྣོད་ནས་གཞན་གྱི་སྐྱོན་འགོག་པ་དང་ཡོན་ཏན་སྒྲུབ་པའི་ཐབས་
ཡོངས་སུ་རྫོགས་པ་བསྟན་གྱི་ཐེག་པ་དམན་པའི་སྡེ་སྣོད་ནས་ཆ་ཙམ་ལས་མ་བསྟན་པའི་ཕྱིར་རོ། །གསུམ་པ་ནི། བྱང་ཆུབ་སེམས་དཔའ་རང་གི་དོན་མི་ལྟ་བའི་ཕྱིར་གཞན་དོན་ལ་རོ་གཅིག་ཏུ་དགའ་བ་གང་ཡིན་པའི་ཡོན་ཏན་གྱི་འབྱུང་
གནས་བྱང་ཆུབ་སེམས་དཔས་ཉམས་སུ་བླང་བྱ་རྫོགས་པ་ཐེག་ཆེན་ཏེ་དེ་ལ་སྡང་བ་དེས་སྡང་བ་པོ་རང་ཉིད་ངན་འགྲོར་བསྲེགས་པར་འགྱུར་ཏེ། སྡིག་པའི་ཕུལ་དུ་བྱུང་བ་བསགས་པའི་ཕྱིར་རོ། །སྟོང་ཉིད་ལ་དད་པ་ཅན་བཟུང་ཉེས་པས་རྒྱུ་འབྲས་

[058B] ལས་འབྲས་ཡོད་པ་མིན་པར་གོ་བའི་སྟོང་པ་ཉིད་ལ་དད་པ་ཅན་ཡང་ངན་འགྲོར་བསྲེགས་པར་མདོ་ལས་བཤད་ན་སྡང་
བས་སྟོང་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་ཕྱིར་ཕྱོགས་པ་བསྲེགས་པ་སྨོས་ཅི་དགོས་ངེས་པར་བསྲེགས་པས་མོས་པ་མེད་དུ་ཟིན་ན་ཡང་སྟོང་པ་ཉིད་ཀྱི་དོན་ལ་སྐུར་བ་གདབ་པར་མི་བྱའོ། །གཉིས་པ་ལ་ལྔ། སྡུག་བསྔལ་ཆུང་ངུས་
ཀྱང་ཆེན་པོ་བསལ་རིགས་པ་དང། ཐེག་ཆེན་གྱི་སྤྱོད་པ་ལ་སྡུག་བསྔལ་བ་ཅུང་ཟད་ཡོད་ཀྱང་གཏན་གྱི་སྡུག་བསྔལ་སེལ་ཕྱེད་དེ་ལ་སྡང་བར་མི་རིགས་པ་དང། བདེ་བ་ཆེན་པོའི་དོན་དུ་འབད་རིགས་ཀྱི་ཆུང་ངུ་ལ་ཆགས་པར་མི་རིགས་པ་དང། ཐེག་པ་
ཆེན་པོ་ལ་དགའ་བར་རིགས་པ་དང། དོན་བསྡུ་བའོ། །དང་པོ་ནི། ཁ་ཅིག་འདི་སྐད་དུ་ཐེག་པ་ཆེན་པོ་ལ་སྡང་བར་རིགས་ཏེ། མགོ་གཏོད་པ་ལ་སོགས་པའི་དཀའ་སྤྱད་ཆེན་པོ་མི་བཟོད་པའི་ཕྱིར་དང། ཟབ་མོ་རྟོགས་པར་དཀའ་བའི་ཕྱིར་རོ་ཞེ་ན། ཕྲལ་
ལན་ཚ་སྐྱེད་པའི་དུག་གིས་འཆི་བའི་སྡུག་བསྔལ་སྐྱེད་པའི་དུག་ནི་བསལ་བར་བྱ་བར་ཇི་ལྟར་སྨན་དཔྱད་ལས་བཤད་པ་བཞིན་དུ་ཚེ་འདིའི་ཆུང་ངུའི་སྡུག་བསྔལ་གྱིས་ཀྱང་མ་འོངས་པའི་མི་ཕན་པ་ཆེན་པོ་བསལ་བར་བགྱིས་པ་ཅི་ཞིག་འགལ་དེ་
ལྟར་རིགས་པ་ཁོ་ནའོ། །གཉིས་པ་ནི། ཆོས་སྡུག་བསྔལ་གྱི་རྒྱུ་ཡིན་ཡང་སྡང་བར་མི་རིགས་ཏེ། སྡུག་བསྔལ་ཅུང་ཟད་ཀྱིས་གཞན་ལ་ཕན་པ་རྒྱ་ཆེན་པོ་སྒྲུབ་པའི་ཕྱིར་ཏེ། ཡིད་དགེ་བས་ཀུན་ནས་བསླང་ནས་ལུས་ངག་གི་ལས་དགེ་བར་འགྱུར་ཞིང་

[059A]༄༅། །ཆོས་རྣམས་སྔོན་དུ་ཡིད་འགྲོ་ཞིང་ཐེག་པ་ཆེན་པོའི་མདོ་ལས་ཡིད་ནི་གཙོ་བོ་ཞེས་གྲགས་པས་བྱང་ཆུབ་སེམས་དཔའི་དཀའ་སྤྱད་ཀྱི་སྡུག་བསྔལ་གྱིས་ཀྱང་གཞན་ལ་ཕན་པར་འདོད་ཡིད་ཀྱིས་ཕན་པར་
བྱས་པ་ཅིས་མི་ཕན་པར་འགྱུར་ཏེ། གཏར་བ་དང་བསྲེག་པ་ལ་སོགས་པ་ད་ལྟ་མི་བྡེའང་ཕྱིས་རྗེས་སུ་ཕན་པར་འགྱུར་བ་བྱ་རིགས་ན་བདག་དང་གཞན་དག་ལ་བདེ་བ་དང། ཕན་པ་རྒྱ་ཆེན་པོའི་རྒྱུར་འགྱུར་བའི་ད་ལྟའི་སྡུག་བསྔལ་བ་
ཅུང་ཟད་ཉམས་སུ་ལན་པར་རིགས་པ་ལྟ་ཅི་ཞིག་སྨོས་ཏེ་ཆོས་འདི་དུས་གསུམ་གྱི་སངས་རྒྱས་ཀྱི་གནས་ལུགས་ཡིན་ནོ། །ཡང་ན་བཟང་པོའི་ལུགས་ཡིན་ཞེས་པའོ། །གསུམ་པ་ནི། གལ་ཏེ་བདེ་བ་ཆུང་ངུ་ཡོངས་སུ་བཏང་བས་བདེ་བ་
རྒྱ་ཆེན་པོ་མཐོང་བར་འགྱུར་ན་བྱང་ཆུབ་སེམས་དཔའ་བརྟན་པས་བདེ་བ་སྤངས་ཤིང་རྒྱ་ཆེ་བ་རང་དང་གཞན་གྱི་རྒྱུད་ལ་ཐར་པའི་བདེ་བ་འབྱུང་བ་གཟིགས་ལ་བདེ་བ་ཆུང་ངུ་མགོ་ཡོད་པའི་བདེ་བ་ཙམ་བཏང་བར་མཛད་ཅིག་གལ་
ཏེ་བདེ་བ་ཆེན་པོའི་དོན་དུ་བདེ་བ་ཆུང་ངུ་དེ་ཡང་མ་བཟོད་ན་ངས་ནི་ནད་ཞི་བའི་དོན་དུ་སྨན་པ་དག་གིས་ནི་མི་ཞིམ་པའི་སྨན་སོགས་སྦྱིན་པར་བྱེད་པ་ཉུང་བར་འགྱུར་ན་དེ་ནི་སྡང་བ་རིགས་པ་མ་ཡིན་པས་ཆུང་ངུའི་དོན་དུ་ཆ་མི་བཏང་ཞེས་
གསུངས་པ་ལྟར་བྱའོ། །གཞན་ཡང་སེམས་ཅན་དམན་པའི་དོར་གནོད་པར་འགྱུར་བ་གང་ཡིན་པ་དེ་བྱང་ཆུབ་སེམས་དཔའི་སྤྱོད་པ་བྱེད་པའི་དུས་སུ་ལ་ལར་མཁས་པས་ཕན་པར་མཐོང་བས་སྡུག་བསྔལ་ཅུང་ཟད་ཙམ་གྱི་དོན་དུ་བདེ་

[059B] །འོ་ན་སྡུག་བསྔལ་གྱི་རང་བཞིན་ཡིན་པས་ཐམས་ཅད་དུ་ཡང་སྤང་བར་བྱའོ། །ཞེས་གསུངས་པའི་ལུང་དང་འགལ་ལོ་ཞེ་ན། སྤྱིར་བཏང་ལ་དེ་ལྟ་ཡིན་མོད་ཀྱི་དམིགས་ཀྱི་བསལ་ན་བྱང་ཆུབ་སེམས་དཔའ་འཁོར་བར་
གནས་པ་རང་གཞན་ཀུན་ལ་བདེ་བའི་རྒྱུ་འབའ་ཞིག་ཡིན་ནོ། །སྤྱིར་བཏང་བ་དང་དམིགས་ཀྱི་བསལ་བའི་གནད་བཀག་དག་བསྟན་བཅོས་ནི་ཀུན་ལ་བསྔགས་པས་སྤྱིར་བཏང་དམིགས་བསལ་གྱི་དོན་ལ་མཁས་པར་བྱའོ། །བཞི་པ་ནི། ཐེག་པ་
ཆེན་པོའི་སྡེ་སྣོད་གང་ཞིག་ལས་སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་སྙིང་རྗེ་སྔོན་དུ་བཏང་བའི་བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་པ་ཀུན་དང། སྟོང་ཉིད་རྟོག་པའི་ཡེ་ཤེས་དྲི་མ་མེད་པ་རྫོགས་པར་བཤད་པ་
ལས་པས་ཡང་ཤེས་རབ་ཅན་སུ་ཞིག་ང་ལ་སྨད་སྨོད་པར་མ་རིགས་ཏེ། བླ་ན་མེད་པའི་བྱང་ཆུབ་ཐོབ་པའི་ཐབས་རྫོགས་པར་དེ་ལས་བསྟན་གྱི་ཐེག་པ་དམན་པའི་སྡེ་སྣོད་ལས་མ་བསྟན་པའི་ཕྱིར། ལྔ་པ་ནི། བྱང་ཆུབ་སེམས་དཔའི་སྤྱོད་པ་
ཤིན་ཏུ་རྒྱ་ཆེན་པོ་དང་གནས་ལུགས་ཀྱི་དོན་རབ་ཏུ་ཟབ་མོ་ལ་ཐོས་པ་ཙམ་གྱིས་སྐྲག་ནས་སྒྱིད་ལུག་ཅིང་བདག་ཉིད་སྔོན་ཡང་ཐེག་པ་ཆེན་པོའི་སྡེ་སྣོད་ལ་མ་སྦྱངས་པས་སྐུར་བ་འདེབས་པར་བྱེད་པ་ནི། བདག་དང་གཞན་གྱི་དགྲ་ཕུལ་དུ་
བྱུང་བ་ཡིན་ལ། དེ་ལྟ་བུའི་དགྲ་རྣམས་རྨོངས་པ་ཡིས་ད་ལྟ་འདི་ན་ཐེག་པ་ཆེན་པ་ལ་སྨོད་པར་བྱེད་དོ། །གཉིས་པ་ཐེག་པ་ཆེན་པོའི་སྡེ་སྣོད་བཀར་སྒྲུབ་པ་ལ་གསུམ། ཕར་ཕྱིན་གྱི་སྤྱོད་པ་བསྟན་པ་དང། བྱང་ཆུབ་ཆེན་པོའི་ལམ་རྫོགས་པ་

[060A]༄༅། །དེ་ལས་ཤེས་དགོས་པ་དང། སངས་རྒྱས་ཀྱི་ཆེ་བའི་བདག་ཉིད་དེ་ལས་རྫོགས་པར་ཤེས་དགོས་པས་བཀར་སྒྲུབ་པའོ། །དང་པོ་ལ་གསུམ། ཐེག་ཆེན་གྱི་སྡེ་སྣོད་ལ་ཉེས་བཤད་ཅུང་ཟད་ཀྱང་མེད་པ་དང། ཐེག་པ་ཆེན་
པོའི་དོན་དེ་ལས་བསྟན་པ་དང། དེས་ན་སྡེ་སྣོད་དེ་ཉིད་བཀར་གྲུབ་པའོ། །དང་པོ་ནི། ཐེག་ཆེན་གྱི་སྡེ་སྣོད་འདི་ལ་ཉེས་བཤད་ཀྱི་ཚིག་ཅི་ཞིག་ཡོད་ཅུང་ཟད་ཀྱང་མེད་པར་ཐལ། སྦྱིན་དང་ཚུལ་ཁྲིམས་བཟོད་བརྩོན་འགྲུས་བསམ་གཏན་ཤེས་རབ་སྟེ་
སྤྱོད་པ་ཕར་ཕྱིན་དྲུག་དང། སྤྱོད་པའི་རྟེན་སེམས་བསྐྱེད་དང། དེའི་རྒྱུ་སྙིང་རྗེའི་བདག་ཉིད་རྣམས་ཐེག་པ་ཆེན་པོ་ཡིན་ལ། དེ་རྫོགས་པར་ཐེག་པ་ཆེན་པོའི་སྡེ་སྣོད་ལས་སངས་རྒྱས་ཀྱིས་གསུངས་པའི་ཕྱིར་རོ། །གཉིས་པ་ནི། ལག་རྗེས་སོ་སོའི་
དབང་དུ་བྱས་ནས་ཚུལ་ཁྲིམས་དང། སྦྱིན་པས་མངོན་མཐོའི་ལུས་དང་ལོངས་སྤྱོད་གྲུབ་པས། གནས་སྐབས་གཞན་གྱི་དོན་དང་བརྩོན་འགྲུས་དང་བཟོད་པས་གནས་སྐབས་ལ་ལྟོས་ནས་བདག་ཉིད་ཀྱི་དོན་གྲུབ་པ་དང་བསམ་གཏན་དང་ཤེས་
རབ་གཉིས་ཀྱིས་ཆོས་ཡང་དག་པར་བསྡུ་བའི་མདོ་ལས། སེམས་མཉམ་པར་བཞག་ན་ཡང་དག་པ་ཇི་ལྟ་བ་བཞིན་དུ་ཤེས་པར་འགྱུར་རོ། །ཞེས་གསུངས་པ་ལྟར། ཐར་པའི་རྒྱུ་ཡིན་པས་ཕར་ཕྱིན་དྲུག་པོ་དེ་ནི་ཐེག་པ་ཆེན་པོའི་སྡེ་
སྣོད་ཀྱི་དོན་ནི་བསྡུས་པ་ཡིན་ལ། དེའི་དོན་བཟུང་ན་ཐེག་པ་ཆེན་པོའི་དོན་བཟུང་བ་དང། དེ་སྟོན་པའི་ཚིག་བཟུང་ན་ཐེག་ཆེན་གྱི་ཚིག་བཟུང་བར་འགྱུར་བའོ། གསུམ་པ་ནི། བདག་དང་གཞན་ལ་ཕན་པའི་རྒྱུ་གནས་སྐབས་དང། ཐར་པའི་

[060B]
སངས་རྒྱས་ཀྱི་བཀའ་ཡན་པར་ངེས་པར་འདོད་པར་བྱའོ། །གཉིས་པ་ནི། བླ་ན་མེད་པའི་བྱང་ཆུབ་ཀྱི་ལམ་ཆེན་པོའི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀྱི་རང་བཞིན་སངས་རྒྱས་ཀྱིས་བྱང་ཆུབ་སེམས་དཔའི་སྡེ་སྣོད་
གང་ལ་བསྟན་པའི་ཐེག་པ་ཆེན་པོ་དེ་ཚོགས་གཉིས་ཀྱི་རང་བཞིན་རྒྱས་པར་མི་ཤེས་པས་མདོ་ངེས་པ་རྣམས་མི་བཟོད་དོ། །གསུམ་པ་ལ་གསུམ། གཟུགས་སྐུའི་རྒྱུ་མཐའ་ཡས་པ་ཐེག་ཆེན་ལས་གསུངས་པ་དང། ཐེག་དམན་གྱི་སྡེ་
སྣོད་ནས་བཤད་པའི་ཟད་པ་ཤེས་པ་དང། ཐེག་ཆེན་གྱི་སྡེ་སྣོད་ནས་བཤད་པའི་ཟད་སྐྱེ་མི་ཤེས་པ་སྟོང་ཉིད་རྟོགས་པའི་དོན་དུ་གཅིག་པ་དང། ཐེག་པ་ཆེན་པོའི་དོན་མ་རྟོགས་ན་བཏང་སྙོམས་སུ་བཞག་པར་རིགས་ཀྱི་སྡང་བར་
མ་རིགས་པའོ། །དང་པོ་ནི། འབྲས་བུ་མཐར་ཐུག་པའི་གནས་སྐབས་ཀྱི་རྒྱུའི་ཡོན་ཏན་ནམ་མཁའ་ལྟར་བསམ་ཡས་པས་འབྲས་བུ་རྒྱལ་བའི་ཡོན་ཏན་བསམ་ཡས་པ་སངས་རྒྱས་ཀྱི་གསུངས་པ་གང་གི་ཕྱིར་སངས་རྒྱས་བདག་ཉིད་ཆེན་
པོས། ཐེག་ཆེན་ལས་བཤད་པ་འདིར་བཟོད་པར་གྱིས་ཤིག་པའོ། །དེ་བསམ་གྱིས་མི་ཁྱབ་པ་ཇི་ལྟར་ཞེ་ན། སྟོན་པས་ཤཱ་རིའི་བུ་ལ་སངས་རྒྱས་ཀྱི་ཚུལ་ཁྲིམས་ཀྱི་ཕུང་པོ་ལ་སོགས་པའི་མཐའ་ཤེས་སམ་དྲིས་པས། འཕགས་པ་ཤྭ་ར་

[061A]༄༅། །དྭ་ཏིའི་བུས་སངས་རྒྱས་ཀྱི་ཡོན་ཏན་མཐའ་ཡས་ལྟ་ཞོག་ཚུལ་ཁྲིམས་ཀྱི་ཕུང་པོ་ཙམ་ཡང་མ་ཤེས་པ་དེས་ན་སངས་རྒྱས་བདག་ཉིད་ཆེན་པོ་དེའི་ཡོན་ཏན་བསམ་ཡས་པར་ཅིས་མི་བཟོད་དེ་ལྟ་བུ་ཡོད་པ་ཡིད་
ཆེས་པར་བྱ་ལ། རྒྱུ་མཐའ་ཡས་པ་སྔོན་དུ་མ་སོང་ན། འབྲས་དུ་མཐའ་ཡས་པ་མི་འབྱུང་ལ་སངས་རྒྱས་ཀྱི་ཡོན་ཏན་མཐའ་ཡས་པ་དེའི་ཕྱིར། དེའི་རྒྱུ་ཚོགས་པ་གཉིས་མཐའ་ཡས་ལ་དེ་ཡང་རྫོགས་པར་ཐེག་ཆེན་གྱི་སྡེ་སྣོད་ཉིད་ལས་བསྟན་
པས་ངེས་པར་བཀར་ཁས་བླང་བར་བྱའོ། །གཉིས་པ་ནི། རིགས་པ་དྲུག་ཅུ་པའི་འགྲེལ་པར་དྲངས་པའི་ཐེག་ཆེན་གྱི་སྡེ་སྣོད་ལས། གང་སྡུག་བསྔལ་འདི་མ་ལུས་པར་སྤངས་པ། ངེས་པར་སྤངས་པ་བྱང་བར་གྱུར་པ། ཟད་པ་འདོད་ཆགས་དང་བྲལ་
བ། འགོག་པ་ཉེ་བར་ཞི་བ་ནུབ་པ། སྡུག་བསྔལ་གཞན་གྱིས་མཚམས་མི་སྦྱོར་ཞིང་མི་འབྱུང་མི་སྐྱེ་བ་འདི་ནི་ཞི་བ། གྱ་ནོམ་པ་སྟེ། འདི་ལྟ་སྟེ་ཕུང་པོ་ཐམས་ཅད་ངེས་པར་སྤངས་པ། སྲེད་པ་ཟད་པ། འདོད་ཆགས་དང་བྲལ་བ་འགོག་པ། མྱ་ངན་
ལས་འདས་པའོ། །ཞེས་གསུངས་པ་དང། ཡང་མདོ་ལས་གང་ཡང་སྐྱེ་བ་ཟད་དོ་ཆངས་པར་སྤྱོད་པ་བསྟེན་ནོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །ཞེས་གསུངས་པའི་དོན་སྡུད་པ་ན། རིགས་པ་དྲུག་ཅུ་པ་ལས། ཞིག་པ་ཤེས་
པ་ཇི་ལྟ་བུ་ཞེས་སོགས་ཡིན་ལ། དེ་ཡང་ཐེག་པ་དམན་པའི་དགྲ་བཅོམ་པ་ཐོབ་པའི་ཚེ་བདག་གི་སྐྱེ་བ་ཟད་དོ་སྙམ་པའི་ཤེས་པ་དེ་རང་བཞིན་གྱིས་སྐྱེ་བ་མེད་པ་ཤེས་པའི་དོན་དུ་ངས་པར་བཤད་དགོས་པར་གསུངས་ཏེ། གཞན་དུ་ན་མདོ་སྔ་མ་

[061B] ཡང་སྲིད་ཕྱེ་མར་ཉིང་མཚམས་སྦྱོར་བའི་སྐྱེ་བ་ཟད་པ་འབའ་ཞིག་ལ་བཤད་དུ་མི་རུང་སྟེ། ལྷག་བཅས་ཀྱི་དུས་ན་ཡང་སྐྱེ་མེད་ཀྱི་དོན་དུ་འགྱུར་བ་ལ་དགོངས་ནས། གང་འདི་ཞེས་ཉེ་ཚིགས་གསུངས་པ་དང་ཡང་སྲིད་ཕྱི་མར་མི་སྐྱེ་བའི་དབང་དུ་
མཛད་ནས་སྡུག་བསྔལ་གཞན་གྱི་ཞེས་པ་ནས། མྱ་ངན་ལས་འདས་པའོ་ཞེས་གསུངས་པའི་ཕྱིར་རོ། །སྡུག་བསྔལ་འདི་ཞེས་པ་སྤྱིར་སྒྲ་ཕྱེ་བྲག་ལ་འཇུག་པས་ཉོན་མོངས་མཐའ་དག་ཟད་ཅིང་མི་སྐྱེ་བ་ལ་དགོངས་པའོ་ཞེ་ན། སྤྱིའི་སྒྲ་སྤྱིའི་དོན་ལ་བཤད་
དུ་མི་རུང་ན་བྱེ་བྲག་ལ་བཤད་དགོས་ཀྱང་འདིར་ནི། སྤྱིའི་སྟེང་ནས་བཤད་པ་ལ་འགལ་བ་ཅུང་ཟད་ཀྱང་མེད་པའི་ཕྱིར་རོ། །དེས་ན་ཐེག་པ་ཆེན་པོའི་སྡེ་སྣོད་ལས་རང་བཞིན་གྱིས་སྐྱེ་བ་མེད་པའི་འགོག་པ་བསྟན་པ་དང། གཞན་གྱི་སྟེ་ཉན་ཐོས་སྡེ་པ་ཁྱོད་
རད་བཀར་འདོད་པའི་ཐེག་པ་དམན་པའི་སྡེ་སྣོད་ལས་ཟད་པ་སྟོང་པ་ཉིད་བསྟན་པ་གཉིས་ཟད་མི་སྐྱེ་དོན་དུ་ནི་སྟེ་རང་བཞིན་གྱིས་ཟད་པ་དང་མི་སྐྱེ་བའི་དོན་དུ་གཅིག་པ་དང། དེ་ཤེས་པ་ཟད་མི་སྐྱེ་ཤེས་པའི་དོན་དུ་གཅིག་པས་དེའི་ཕྱིར། ཐེག་པ་ཆེན་པོའི་
སྡེ་སྣོད་བཀའ་ཡིན་པ་དེའི་བློའི་ཡུལ་དུ་བཟོད་པར་གྱིས་ཤིག་སྟོང་ཉིད་ཅེས་བྱ་བ་ལ་ལམ་གྱི་དམིགས་པ་དང། སངས་རྒྱས་ཆེན་པོའི་ཆོས་སྐུའི་བདག་ཉིད་སྔར་བཤད་པ་དེ་ལྟར་རིགས་པས་རྗེས་སུ་ལྟས་ན་ཐེག་ཆེན་གྱི་སྡེ་སྣོད་དང་ཅིག་ཤོས་ཐེག་
དམན་གྱི་སྡེ་སྣོད་ལས་གསུངས་པ་མཁས་པ་རྣམས་ལ་བཀའ་ཡིན་མན་ཅེས་མི་མཉམ་སྟེ་མི་མཉམ་པའི་རྒྱུ་མཚན་མེད་ཅིང་མཉམ་པའི་སྒྲུབ་བྱེད་མཐའ་ཡས་པའི་ཕྱིར་རོ། །གསུམ་པ་ནི། དེ་བཞིན་གཤེགས་པས་དགོངས་ཏེ་གསུངས་པ་རྣམས་

[062A]༄༅། །ཤེས་པར་སླ་བ་མིན་པ་དེ་ཡི་ཕྱིར་ཐེག་པ་གཅིག་ཏུ་ཟད་པ་དང་མཐར་ཐུག་པའི་ཐེག་པ་གསུམ་གསུངས་པས་ཕྱི་མ་དགོངས་ཏེ་གསུངས་པ་ཡིན་གྱི། སྔ་མ་ལ་སྐུར་བ་གདབ་པར་མི་བྱ་སྟེ། དོན་མ་རྟོག་ན། བཏང་སྙོམས་སུ་བཞག་པ་ཉིད་ཀྱིས་བདག་བསྲུང་བར་བྱ་སྟེ་ཐེ་ཚོམ་མི་ཟ་བག་བཏང་
སྙོམས་ཀྱིས་ནི་སྡིག་པར་མི་འགྱུར་ལ་སྡང་བས་སྡིག་པར་འགྱུར་ལ། དགེ་བར་མི་འགྱུར་བའི་ཕྱིར་རོ། །དེ་བས་ཐེག་ཆེན་ལ་ཞེ་སྡང་བ་བདག་ལེགས་སུ་འདོད་པས་བྱ་བར་མི་རིགས་པས་གནས་འདི་ལ་གཟའ་བར་བྱའོ། །གསུམ་པ་ཐེག་དམན་གྱི་སྡེ་སྣོད་ལས་
བཤད་པ་ཐེག་པ་ཆེན་པོའི་ལམ་འབྲས་རྫོགས་པ་མིན་པ་ལ་གསུམ། ཉན་ཐོས་ཀྱི་སྡེ་སྣོད་ལས་བྱང་ཆུབ་སེམས་དཔའི་སྤྱོད་པ་རྫོགས་པར་མ་གསུངས་པ་དང། བདེན་བཞི་དང་ཕྱོགས་མཐུན་ཙམ་ཉམས་སུ་བླངས་པས་སངས་རྒྱས་མི་འགྲུབ་པ་དང། མཁས་པས་ཐེག་
ཆེན་གྱི་སྡེ་སྣོད་བཀར་བཟུང་རིགས་པའོ། །དང་པོ་ནི། ཉན་ཐོས་ཀྱི་ཐེག་པ་སྟོན་པའི་ཐེག་དམན་གྱི་སྡེ་སྣོད་དེ་ལས་ནི་བྱང་ཆུབ་སེམས་དཔའི་སྨོན་ལམ་དང་བསྔོ་བ་རླབས་པོ་ཆེ་རྣམས་དང། སྙིང་རྗེ་ཆེན་པོ་ལ་སོགས་པ་དང། ས་དང་སྦྱིན་པ་སོགས་པའི་ཕར་
ཕྱིན་གྱི་སྤྱོད་པ་དང། ཚོགས་གཉིས་རླབས་པོ་ཆེ་དང། བྱང་སེམས་ཀྱི་མཐུ་རྨད་དུ་བྱུང་བ་སོ་སྐྱེ་དང་ཉན་རང་གིས་བསམ་གྱིས་མི་ཁྱབ་པའི་ཐེག་པ་ཆེན་པོའི་སྡེ་སྣོད་ལས་གསུངས་ཀྱང་ཐེག་པ་དམན་པའི་སྡེ་སྣོད་ལས་སྤྱོད་པ་དང་ཡོངས་བསྲོ་སོགས་
རྒྱས་པར་མ་བཤད་པས། ཐེག་དམན་ཀྱི་སྡེ་སྣོད་ནས་བཤད་པར་ངེས་ཏེ་དེ་ཙམ་ཞིག་ཁོ་ན་ཉམས་སུ་བླངས་པས་བསྐལ་པ་གྲངས་མེད་གསུམ་ན་འཚང་རྒྱ་བའི་ལམ་རྫོགས་པར་སྒོམ་པའི་བྱང་ཆུབ་སེམས་དཔར་ག་ལ་འགྱུར་ཏེ། བྱང་ཆུབ་

[062B] །ཐེག་པ་དམན་པའི་སྡེ་སྣོད་ལས་ཀྱང་ཐེག་པ་གསུམ་གའི་ལམ་བཤད་པས་ཅིའི་ཕྱིར། ཐེག་ཆེན་མཚང་ཞེ་ན། ཐེག་པ་དམན་པའི་སྡེ་སྣོད་ལས་ཐེག་པ་ཆེན་པོའི་ལམ་རྫོགས་པ་སངས་རྒྱས་ཀྱིས་མ་བཤད་དེ་
ཉན་ཐོས་རྣམས་ལ་རེ་ཤིག་མ་བསྟན་པའི་ཕྱིར་རོ། །དེ་ཡང་བྱང་ཆུབ་སེམས་དཔའི་བླ་ན་མེད་པའི་བྱང་ཆུབ་ཀྱི་ཕྱིར་ཏུ་བྱིན་གྱིས་བརླབས་པ་ཡིན་པའི་ཕྱིར་རོ། །དོན་འདི་ལ་རྒྱལ་བ་ལས་ལྷག་པའི་ཚང་མ་གཞན་སུ་ཡོད་མེད་པས་ཐེག་ཆེན་གྱི་སྡེ་
སྣོད་སྤང་བར་མི་བྱའོ། །གཉིས་པ་ནི། འཕགས་པའི་བདེན་པ་བཞི་དང་ཕྱོགས་མཐུན་སོ་བདུན་པོ་ཙམ་བསྐལ་པ་གྲངས་མེད་གསུམ་དུ་སྒོམས་པས་སངས་རྒྱས་ཐོབ་པར་འགྱུར་རོ་ཞེ་ན། ཐེག་པ་དམན་པའི་དགྲ་བཅོམ་པ་ལས་སངས་རྒྱས་ཀྱི་
འབྲས་བུ་གང་གིས་ལྷག་སྟེ་སངས་རྒྱས་ལྷག་པ་མིན་པར་ཐལ། སངས་རྒྱས་གསུང་གི་བྱིན་རླབས་གང་གིས་ཉན་ཐོས་དགྲ་བཅོམ་པའི་འབྲས་བུ་ཐོབ་ནུས་པའི་འཕགས་པའི་བདེན་པ་བཞིའི་དོན་མི་རྟག་སོགས་བཅུ་དྲུག་དང་བྱང་ཆུབ་ཀྱི་ཕྱོགས་
མཐུན་སོ་བདུན་པོ་ཙམ་ཞིག་བསྒོམས་པ་དང་ལྡན་པ་ཡི་ལམ་ནི་ཉན་ཐོས་དང་ཐུན་མོང་བ་ཡིན་ལ་རྒྱུ་ཐུན་མོང་བ་ལས་འབྲས་བུ་ཐུན་མོང་མིན་པ་འབྱུང་མི་སྲིད་པའི་ཕྱིར་རོ། །གསུམ་པ་ནི། བྱང་ཆུབ་སེམས་དཔའ་སྤྱོད་པ་རྫོགས་པ་ལ་གནས་པའི་
དོན་ཉན་ཐོས་ཀྱི་མདོ་ལས་ནི་བཀའ་མ་སྩལ་བ་ཐེག་པ་ཆེ་ལས་བཀའ་སྩལ་པ། དེའི་ཕྱིར་མཁས་པ་རྣམས་ཀྱིས་ཐེག་ཆེན་གྱི་སྡེ་སྣོད་བཀར་བཟུང་བར་བྱའོ། །ཡང་ན་ཟུང་ཞིག་པའོ། །བཞི་པ་ཐེག་པ་གསུམ་གསུངས་པའི་དགོས་པ་

[063A]༄༅། །ནི། གདུལ་བྱ་བཀྲི་བའི་རིམ་པ་ཡིན་ཏེ། བརྡ་སྤྲོད་པ་དག་ཇི་ལྟ་བུར་དང་པོར་ཡི་གེའི་ཕྱི་མོ་ཀློག་ཏུ་འཇུག་པ་ལྟར་དེ་བཞིན་དུ་སངས་རྒྱས་རྣམས་གདུལ་བྱ་ལ་ཐོག་མ་ཉིད་ནས་རྟོགས་པར་དཀའ་བའི་ཆོས་མི་སྟོན་གྱི་བློ་ཡུལ་
དུ་ཇི་ཙམ་བཟོད་པའི་ཆོས་སྟོན་ཏེ། དེའི་རིམ་པ་འདི་ལྟར་ཡིན་ཏེ། ཁ་ཅིག་ལ་ནི་སྲོག་གཅོད་སོགས་སྡིག་པ་ལས་རྣམ་པར་བཟློག་པའི་ཕྱིར་ཆོས་སྟོན་ཏེ་དེ་ཡང་གདུལ་བྱ་སྐྱེས་བུ་ཆུང་ངུའི་བསམ་པ་ཅན་ཁ་ཅིག་བསོད་ནམས་ཀྱི་འབྲས་བུ་ལྷ་མིའི་གོ་འཕང་
འགྲུབ་པར་བྱ་བའི་ཕྱིར་རོ། །གདུལ་བྱ་སྐྱེས་བུ་འབྲིང་གི་བསམ་པ་ཅན་ཁ་ཅིག་ལ་ནི་འཁོར་བ་མཐའ་གཅིག་ཏུ་སྤང་བྱ་དང་མྱང་འདས་བླང་བྱ་གཟུང་འཛིན་རྫས་ཐ་དད་པ་གཉིས་ལ་བརྟེན་པ་སྟོན་ལ། གདུལ་བྱ་ཁ་ཅིག་ལ་ནི་གཟུང་འཛིན་རྫས་ཐ་དད་ཀྱིས་
སྟོང་པའི་ཤེས་པ་དོན་དམ་དུ་གྲུབ་པ་སྟོན་པས་ཁ་ཅིག་ལ་ནི་གཉིས་མི་བརྟེན་པའོ། །གནས་ལུགས་ཟབ་མོ་དངོས་པོ་ལ་བདེན་པར་ཞན་པའི་བུ་འཁྲིག་ཅན་འཇིགས་པ་སྐྱེད་པ་སྟོང་པ་ཉིད་དང། སྙིང་རྗེའི་སྙིང་པོ་ཅན་ནི་བླ་ན་མེད་པའི་བྱང་ཆུབ་བསྒྲུབ་
པ་དབང་པོ་རབ་ཏུ་གྱུར་པ་ཁ་ཅིག་ལ་སྟན་ཏོ། །དོན་བསྡུ་བ་ནི། དེ་ལྟར་མཁས་པས་ཐེག་ཆེན་ལ་ཁོང་ཁྲོ་བ་ནི་ཟད་པར་བྱ་ཞིང་རྫོགས་པའི་བྱང་ཆུབ་གྲུབ་པར་བྱ་བའི་ཕྱིར་ཏུ་ལྷག་པར་རབ་ཏུ་དད་པར་བྱའོ། །ཐེག་པ་ཆེན་པོའི་མདོ་སྡེ་ལ་རབ་ཏུ་དད་ཅིང་
དེ་ལས་བཤད་པ་ཉམས་སུ་བླངས་ཤིང་སྤྱོད་པ་ཡིས་བླ་ན་མེད་པའི་བྱང་ཆུབ་འཐོབ་པར་འགྱུར་ཞིང་འཇིག་རྟེན་པའི་བདེ་བ་ཀུན་ཀྱང་ཞར་ལ་འགྲུབ་པས་ཐེག་པ་ཆེན་པོའི་སྡེ་སྣོད་ལ་ལྷག་པར་གུས་པར་བྱ་ཞིང་དེའི་དོན་ཉམས་སུ་བླངས་པར་བྱའོ། །

[063B] རྒྱལ་སྲིད་ལ་གནས་པའི་སྐབས་དེར་ནི་སྦྱིན་པ་དང་དགེ་བསྙེན་དང་བསྙེན་གནས་ཀྱི་ཚུལ་ཁྲིམས་དང་བཟོད་པའི་ཆོས་ནི་ཁྱད་པར་དུ་ཁྱིམ་པས་སྒྲུབ་སླ་བས་ཁྱིམ་པ་ལ་བཤད་པ་ཡིན་ལ། ཁྱད་པར་དུ་ཞེས་པ་རབ་ཏུ་བྱུང་བ་ལས་ལྷག་པར་
སྟོན་པ་མ་ཡིན་གྱི་ཁྱིམ་པས་དྲུག་གི་ནང་ནས་དེ་གསུམ་སྒྲུབ་སླ་བ་ཡིན་ནོ། །ཕར་ཕྱིན་དང་པོ་གསུམ། སྙིང་རྗེའི་སྙིང་པོ་ཅན་དེ་བསྟན་པར་གོམས་པར་མཛོད་ཅེས་པའོ། །བཞི་པ་རྒྱལ་པོའི་ཀུན་སྤྱོད་ཁྱད་པར་ཅན་ལ་སློབ་མི་ནུས་ན་རབ་བྱུང་བྱ་བར་གདོམས་པ་
ནི། འོན་ཏེ་འཇིག་རྟེན་མི་བསྲུན་པའི་ཕྱིར་སྲོག་གཅོད་སོགས་དྲུག་པོ་མ་བྱས་པར་ཆོས་ཀྱིས་རྒྱལ་སྲིད་བགྱིད་དཀའ་ན་ངེས་ན་ཆོས་ཀྱི་ཆེད་དང་སྙན་པའི་གྲགས་པའི་དོན་དུ་ཁྱོད་ཀྱིས་རབ་ཏུ་བྱུང་བ་འཐོབ་པར་མཛད་པར་རིགས་སོ། །མཚན་དོན་ནི། རྒྱལ་པོ་ལ་
གཏམ་བྱ་བ་རིན་པོ་ཆེའི་ཕྲེང་བ་ལས། རྒྱལ་པོའི་ཚུལ་བསྟན་པ་སྟེ། ལེའུ་བཞི་པའི་འགྲེལ་པའོ།། །།ཐར་པ་མྱུར་དུ་ཐོབ་པར་འདོད་པས་རབ་ཏུ་བྱུང་བར་གདམས་པ་ལ་གཉིས། ཁྱིམ་པ་དང་རབ་ཏུ་བྱུང་བྱའི་བྱང་ཆུབ་སེམས་
དཔའི་བླང་དོར་གྱི་གནས་མདོར་བསྟན་པ་དང། རྒྱས་པར་བཤད་པའོ། །དང་པོ་ནི། རྒྱལ་སྲིད་བཏང་བ་དེ་ནས་རབ་ཏུ་བྱུང་བ་ཡིས་དང་པོར་ལྷག་པའི་ཚུལ་ཁྲིམས་ཀྱི་བསླབ་པ་ལ་རབ་ཏུ་གུས་པར་བྱ་ལ་སོ་སོ་ཐར་པ་ནི་འདུལ་བ་མདོར་བསྡུས་དང་ལུང་དུ་མ་བུ་བཞི་འདུལ་
བ་དང། བཅས་པ་དང་སྡེ་སྣོད་གསུམ་ལ་མང་དུ་ཐོས་པ་དང་ངའི་དོན་གཏན་ལ་དབབ་པ་ལ་བསྒྲིམས་པར་བྱས་ནས་བླང་བྱའི་གནས་རྫོགས་པར་ཤེས་པར་བྱའོ། །དེ་ནས་ཉེས་པ་ཕྲན་ཚོགས་ཤེས་ནས་སྤང་བར་བྱ་བའི་གཞི་རྣམས་སྤངས་པར་བྱའོ། །དེ་ལས་

[064A]༄༅། །ཀྱང་སྤང་བྱ་ལྔ་བཅུ་རྩ་བདུན་བསྒྲགས་པ་རྣམས་འབད་དེ་ངེས་པར་རྟོགས་པར་བྱས་ནས་སྤང་བར་བྱའོ། །གཉིས་པ་ལ་གཉིས། སྐྱོན་སྤང་བ་དང། ཡོན་ཏན་བླང་བའོ། །དང་པོ་ལ་གཉིས། རྒྱས་པར་བཤད་པ་དང། དོན་
བསྔ་བའོ། །དང་པོ་ལ་གསུམ། ཁྲོ་བ་སོགས་དང་པོ་བཅོ་ལྔ་བཤད་པ་དང། ཚུལ་ཆོས་ནས་ཞེ་གཅིག་པ་མི་འཆི་བའི་རྟོག་པའི་བར་བཤད་པ་དང། ཞེ་གཉིས་པ་རང་གི་ཡོན་ཏན་སྒྲོག་པ་སོགས་བཤད་པའོ། །དང་པོ་ལ་གཉིས། ཁྲོ་བ་སོགས་བཅུ་
བཞི་བཤད་པ་དང། ང་རྒྱལ་བཤད་པའོ། །དང་པོ་ནི། ཁྲོ་བ་བཤད་བྱ་དང་སེམས་ཀྱི་འཁྲུག་པ་འཆད་བྱེད་དེ། མདོ་ལས་བསྟན་པའི་བཤད་བྱ་བཀོད་ནས་བསྟན་བཅོས་ཀྱི་འཆད་པ་ཡིན་ལ། འོག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། །
ཁྲོ་བ་དེ་དང་རྗེས་སུ་འབྲེལ་པ་ཁྲོ་བའི་རྒྱུན་དམ་དུ་འཛིན་པ་འཁོན་དུ་འཛིན་པ་དང། འཆབ་པ་གཞན་གྱིས་ཉེས་པ་གླེངས་ན་སྒྱུ་ཐབས་ཀྱིས་མི་མངོན་པར་བྱེད་པའི་སྡིག་པ་འཆབ་པ་སྟེ་ཚིགས་པ་ནི་སྡིག་པ་ལ་ཞེ་ནས་མི་གཏོང་བའོ། །གཡོ་ནི་གཞན་
ཤིན་ཏུ་བསླུ་བ་སྟེ་སྒྱུ་ནི་སེམས་རྒྱུད་གྱ་གྱུ་བའོ། །ཕྲག་དོག་ནི་རྙེད་བཀུར་ལ་ཆགས་པའི་དབང་གིས་རྙེད་བཀུར་སོགས་གཞན་གྱི་ཡོན་ཏན་ལ་མི་བཟོད་པའི་གདུང་བའོ། །སེར་སྣ་ནི་གཏོང་བས་འཇིགས་པ་ཉིད་ཀྱིས་ཡོ་བྱད་དམ་དུ་འཛིན་པའོ། །ངོ་ཚ་
མེད་པ་དང་ཁྲེལ་མེད་པ་ནི་རང་དང་གཞན་ལ་དམིགས་པ་རྒྱུ་མཚན་དུ་བྱས་པའི་སྒོ་ནས་ཉས་སྤྱོད་ལ་མི་འཛེམ་པའོ། །ཁངས་པ་ནི་བླ་མ་སོགས་ལ་འདུད་པར་མི་བྱེད་པའོ། །ཉེས་སྩོལ་ཁྲོས་པས་བསླང་བ་ཁྲོ་གཉེར་སོགས་ལུས་ངག་གི་གཡོ་བ་

[064B] །རྒྱགས་པ་ནི་ལོངས་སྤྱོད་སོགས་ཀྱིས་དྲེགས་པ་རང་གི་སེམས་གཏུགས་པའོ། །བག་མེད་པ་ཆགས་པ་ལ་སོགས་པའི་དབང་གིས་དགེ་བ་རྣམས་ལ་མི་སྦྱོར་ཞིང་ཟག་པ་དང་བཅས་པ་ལ་སེམས་མི་བསྲུང་བའོ། །གཉིས་པ་ནི། ང་རྒྱལ་
རྣམ་པ་བདུན་ཡིན་ཏེ་དེ་ནི་རབ་ཏུ་བྱེ་སྟེ་བཤད་པར་བྱའོ། །ང་རྒྱལ་ནི་ལྔ་བཅུ་རྩ་བདུན་གྱི་ཡ་གྱལ་གཅིག་ཏུ་བགྲང་བར་བྱ་བ་ཡིན་ནོ། །དེ་ལ་དང་པོ་ནི། དེ་ལ་མངོན་ངར་རློམ་བྱེད་པ་དམན་པས་བདག་དམན་ཞིང་མཉམ་པ་དང་མཉམ་མོ་སྙམ་པ་
དང། དམན་པས་བདག་ལྷག་པའང་མཉམ་སྙམ་པའི་བདག་ཉིད་ཀྱི་ང་རྒྱལ་ཞེས་བྱའོ། །དམན་པས་དམན་སྙམ་པ་ང་རྒྱལ་དུ་ཇི་ལྟར་འགྱུར་སྙམ་ན། དམན་པ་དེ་བས་བདག་དམན་ཡང་རུང་གི་སྙམ་དུ་ཁེངས་པའི་རྣམ་པ་ཅན་ནོ། །གཉིས་
པ་ནི། ཆོས་གང་གིས་བདག་ཉིད་ལས་ཁྱད་འཕགས་པ་དང་མཉམ་པར་རློམ་པ་གང་ཡིན་པ་དེ་ལྷག་པའི་ང་རྒྱལ་ལོ། །གསུམ་པ་ནི། ཁྱད་པར་དུ་འཕགས་པས་བདག་ཁྱད་པར་འཕགས་པ་རློམ་བ་གང་ཤིན་ཏུ་མཐོ་བས་མཐོ་སྙམ་པ་ང་རྒྱལ་ལས་ཀྱང་ང་རྒྱལ་
ཏེ་འབྲས་ཀྱི་སྟེང་དུ་ཕོལ་མིག་དག་འབྱུང་བ་བཞིན་དུ་ཉེས་དམིགས་ལྷག་པར་ཆེ་བ་ཐུབ་ཡིན་ཏེ། ངན་འགྲོར་ང་རྒྱལ་གྱིས་འཁྲིད་ཅིང། །མིའི་དགའ་སྟོན་བཅོམ་པ་དང། གཞན་གྱི་ཟན་ཟའི་དྲན་དང་ནི། །གླེན་དང་མི་སྡུག་ཅན་དུ་འགྱུར། །ཞེས་གསུངས་
པ་ལྟར་རོ། །བཞི་པ་ནི། ཐམས་ཅད་ཀྱི་གཞི་མ་ཉེ་བར་ལེན་པའི་ཕུང་པོ་ཞེས་བྱ་བ་ལྔ་པོ་ངང་གིས་སྟོང་པ་དེ་དག་ལ་རྨོངས་པས་ངའོ་སྙམ་དུ་འཛིན་པ་གང་ཡིན་པ་དེ་ནི་ངའོ་སྙམ་པར་བཤད་དེ་ངའོ་སྙམ་པའི་ང་རྒྱལ་ལོ། །ལྔ་པ་ནི། རྒྱུན་

[065A]༄༅། །དུ་ཞུགས་ལ་སོགས་པའི་འབྲས་བུ་མ་ཐོབ་པ་ཐོབ་སྙམ་པ་གང་ཡིན་པ་དེ་ནི་མངོན་པའི་ང་རྒྱལ་ཏེ། དྲུག་པ་ནི། སྡིག་ལས་བྱེད་པ་ལས་ངས་བྱ་སྙམ་དུ་བསྟོད་པ་ནི་མཁས་པས་ལོག་པའི་ང་རྒྱལ་དུ་རྟོགས་སོ། །
བདུན་པ་ནི། བདག་གསོན་ཡང་དགོས་པ་མེད་པ་ཉིད་དོ་ཞེས་བདག་ཉིད་སྨོད་པ་གང་ཡིན་པ་དེ་དམན་པའི་ང་རྒྱལ་ཞེས་བྱ་སྟེ་དེ་དག་མངོན་པའི་མདོ་བདུན་དུ་བཤད་པ་ཡིན་ནོ། །ཡང་ན་གྲངས་མདོར་བསྡུས་པའི་དོན་ཏོ། །གཉིས་པ་ལ་ཚུལ་
ཆོས་སོགས་ནི་ཚུལ་ཆོས་ནི་རྙེད་དང་བཀུར་སྟིའི་ཕྱིར་དབང་པོ་སྡོམ་པར་བྱེད་པ་སྟེ་འདི་དག་གི་དོན་སྔར་རྒྱས་པར་བཤད་ཟིན་ཏོ། །ཁ་བསག་ནི་རྙེད་དང་བཀུར་སྟིའི་ཕྱིར་ཚིགས་འཇམ་སྔར་ནི་སྨྲ་བའོ། །གཞོག་སློངས་ནི་རྗས་དེ་ནི་ཐོབ་པར་བྱ་བའི་ཕྱིར་
གཞན་གྱི་རྫས་ལ་བསྔགས་པར་བྱེད་པའོ། །ཐོབ་ཀྱིས་འཇལ་བ་ནི། རྙེད་པའི་ཕྱིར་མངོན་སུམ་དུ་སེར་སྣ་ཆེ་བ་སོགས་གཞན་ལ་སྨོད་བྱེད་པའོ། །སྙེད་པས་རྙེད་པར་རྣམས་འདོད་པ་ནི་སྔར་ཐོབ་པ་ལ་བསྔགས་པར་བྱེད་པའོ། །དེ་ལྔ་གྲངས་རེ་རེ་
འཛིན་པའོ། །ཉེར་གཅིག་པ་ནི། སྐྱོན་ཟློས་པ་ནི། གཞན་གྱིས་འཁྲུལ་པར་འགྱུར་བ་ཉེས་པ་གང་དང་གང་བྱས་པ་དེ་དང་དེ་ནི་གང་ཟློས་པའོ། །ཉེར་གཉིས་པ་སྤུངས་མེད་ནི་གཞན་ལ་མགུ་བར་མ་གྱུར་པ་ནད་ལས་གྱུར་པའི་དབང་གིས་ཡིད་སློང་
བའོ། །ཉེར་གསུམ་པ་ནི། རྒྱུ་སྔ་མ་གཉིས་དང་བདག་གི་ཡོ་བྱད་ངན་པ་ལ་ཆགས་པའི་རྒྱུ་གསུམ་ལས་བྱུང་ལ་དེ་ནི། ལེ་ལོ་ཅན་གྱི་ཡིན། ཉེར་བཞི་པ་བདག་གཞན་ཐ་དད་ཀྱི་འདུ་ཤེས་ནི་འདུ་ཤེས་གང་ཆགས་སྡང་མུན་གྱིས་སྒྲིབས་པའོ། །ཆགས་སྡང་རྨོངས་

[065B] ཉེར་ལྔ་པ་སེམས་ལ་ལྟ་བ་མེད་པར་བཤད་དོ། །ཆོས་མཐུན་པར་བྱ་བ་རྣམས་ལ་ནི་ལེ་ལས་བཀུར་སྟི་ཉམས་པ་གང་ཡིན་པ་དེ་ནི་ཉེར་དྲུག་པའོ། །བླ་མར་བྱས་པ་ན་བཅོམ་ལྡན་
འདས་ཀྱི་ཚུལ་དང་ལྡན་པས་བྱ་བ་མིན་ཏེ། དེ་ལྟར་བྱེད་པ་ནི་ཉེར་བདུན་པ་སྐྱེ་བོ་ངན་པ་ཡིན་པར་འདོད་ཉེར་བརྒྱད་པ་ཞེན་པ་ནི་ཀུན་ནས་དཀྲིས་པ་མངོན་གྱུར་ཡིན་ཡང་ཆུང་ངུ་འདོད་པའི་འདོད་ཆགས་ལས་བྱུང་བའོ། །ཉེར་དགུ་པ་ཡོངས་ཞེན་ནི་གཟུགས་སྒྲ་སོགས་
ཡུལ་ལྔ་ལ་སྲེད་པ་འདོད་པ་ལས་བྱུང་བའི་ཀུན་ནས་དཀྲིས་པ་ཆེ་བ་རབ་ཏུ་གྱུར་པ་བ་ཡིན་ནོ། །སུམ་ཅུ་པ་ཆགས་པ་ནི་རང་གི་རྫས་ལ་ཆགས་པའི་འདོད་བྱ་དང་ལྡན་པའི་ཡིད་དོ། །གཞན་གྱིས་རྫས་ལ་ཞེན་པའི་བརྣབས་སེམས་ནི་སོ་གཅིག་པ་མི་རིགས་པའི་
ཆགས་པ་ཞེས་བྱའོ། །སྤང་བར་བྱ་བ་བུད་མེད་ལ་ཆགས་ནས་ཚིག་གིས་བསྟོད་པའི་ཀུན་སློང་ནི་སོ་གཉིས་པ་ཆོས་མིན་པའི་འདོད་ཆགས་སོ། །སྡིག་པ་འདོད་པའི་གང་ཟག་ཡོན་ཏན་མེད་བཞིན་དུ་ཡོན་ཏན་དང་ལྡན་པར་སྟོན་པ་ནི་སོ་གསུམ་པ་ཚུལ་འཆོས་
པའོ། །སོ་བཞི་པ་འདོད་ཆེན་ནི་རྫས་ལ་ཤིན་ཏུ་བརྐམ་པ་སྟེ་ཆོག་ཤེས་པའི་དཔལ་ལས་འདས་པའོ། །སོ་ལྔ་པ་ཐོབ་འདོད་ནི་བདག་ཉིད་ཅི་ནས་ཀྱང་ཡོན་ཏན་ཡང་དག་པ་དང་ལྡན་ཞེས་ཕ་རོལ་པོས་གོ་བར་འདོད་པའོ། །སོ་དྲུག་པ་མི་བཟོད་པ་ནི་གཞན་གྱིས་
གནོད་པ་བྱེད་པ་དང་རང་ལ་སྡུག་བསྔལ་བྱུང་བ་དག་ཀྱང་མི་བཟོད་པའོ། །སོ་བདུན་པ་ཆུལ་མེད་པ་ནི་སློབ་དཔོན་དང་བླ་མའི་བྱ་བ་རྣམས་ལ་མ་གུས་པའོ། །སོ་བརྒྱད་པ་བཀའ་བློ་བདེ་བ་མ་ཡིན་པ་ནི། གང་ལ་ཆོས་མཐུན་པས་རིགས་པར་ཚིག་སྨྲ་བ་ན་ང་

[066A]༄༅། །དགེ་ཡང་རུང་སྡིག་ཀྱང་རུང་ཞེས་སོགས་ཀྱིས་མ་གུས་པའོ། །སོ་དགུ་པ་ཉེ་དུ་དང་འབྲེལ་པའི་རྣམ་རྟོག་ནི་ཉེ་དུ་ལ་བྱམས་པའི་ཆགས་པའོ། །བཞི་བཅུ་པ་དེ་བཞིན་དུ་ཡུལ་ལ་སྲིད་པ་ནི། ངེ་ཐོབ་པའི་དོན་དུ་ཡུལ་ངན་པ་ལ་ཡང་དེའི་
ཡོན་ཏན་བརྗོད་པའོ། །དེ་བཞིན་ཉིད་དུ་ཞེ་གཅིག་པ་ནི་མི་འཆི་བའི་རྟོག་པ་ནི་གང་འཆི་བའི་འཇིགས་པས་མི་དོགས་པའོ། །གསུམ་པ་ལ། རྗེས་སུ་རྣམ་རིག་གི་རྟོག་པ་སོགས་ནི་ཞེ་གཉིས་པ་རྗེས་སུ་རྣམ་རིག་དང་ལྡན་པའི་རང་གི་ཡོན་ཏན་
གཞན་གྱིས་རིག་པར་འདོད་པའི་རྟོག་པ་ནི་བདག་ཉིད་ཅི་ནས་ཀྱང་གཞན་དག་གིས་ཡོན་ཏན་བདོག་པའི་རྣམ་པ་ཡིས་ཇི་ལྟར་བྱས་ན་བླ་མར་བྱེད་པར་འགྱུར་སྙམ་པའོ། །ཞེ་གསུམ་པ་གཞན་ལ་རྗེས་སུ་ཆགས་པ་དང་ལྡན་པའི་རྣམ་རྟོག་ཡིན་པ་
ནི་སྐྱེས་པའམ་བུད་མེད་གཞན་དག་ལ་ཆགས་པ་དང། ཞེ་བཞི་པ་གནོད་སེམས་རེག་པ་ནི་དེ་ཡིས་ཕན་པ་དང་མི་ཕན་པ་སེམས་པའོ། །ཞེ་ལྔ་པ་མི་དགའ་བས་བརྟན་པ་མེད་པའི་ཡིད་དོ། །ཞེས་དྲུག་པ་འདོད་པས་བརྙོགས་པའི་ཡིད་ཡིན་ནོ། །ཞེ་
བདུན་པ་སྙོམས་པ་ནི་དགེ་བ་ལ་བརྩོན་པ་མེད་པའི་ལུས་སྒྱིད་ལུག་པའི་དོན་གྱི་ལེ་ལོ་ཡིན་ནོ། །ཞེ་བརྒྱད་པ་འགྱུར་བ་ནི་ཉོན་མོངས་པའི་དབང་གིས་ནི་ལུས་དང་ཁ་ནི་འགྱུར་བའོ། །ཞེ་དགུ་པ། ཟས་མི་འདོད་པ་ནི་བཟའ་དྲགས་པས་ལུས་མི་
བདེ་བ་ཡིན་པར་བཤད་དོ། །ལྔ་བཅུ་པ་སེམས་ནི་ཤིན་ཏུ་དམའ་བ་ཉིད་ནི་འདི་སེམས་ཞུམ་པ་ཡིན་པ་ཉིད་དུ་བསྟན་ཏོ། །ང་གཅིག་པ་འདོད་པ་ལ་འདུན་པ་ནི། འདོད་པའི་ཡོན་ཏན་ལྔ་དག་ལ་འདོད་པ་དང། དོན་དུ་གཉེར་བ་ཉིད་དོ། །ང་གཉིས་པ་གནོད་སེམས་

[066B] བདག་གི་གྲོགས་པོ་དང། བདག་གི་དགྲའི་ཕྱོགས་ལ་དུས་གསུམ་དུ་བདག་དང་བདག་གི་གཉེན་ལ་གནོད་པ་བྱས་སོ་བྱེད་དོ་བྱེད་པར་འགྱུར་རོ་སྙམ་དུ་དོགས་པ་དང་བདག་གི་དགྲ་ལ་ཕན་བཏགས་སོ་འདོགས་སོ་འདོགས་པར་འགྱུར་རོ་སྙོམ་དུ་གཞན་
ལ་གནོད་པར་སེམས་པ་རྒྱུ་དགུ་ལས་ནི་བྱུང་བ་ཡིན་ནོ། །ལུས་སེམས་ལྕི་བའི་ཕྱིར་ལས་བྲལ་བ་ལས་བྱེད་མི་འདོད་གང་ཡིན་པ་ནི་ང་གསུམ་པ་རྨུགས་པའམ་བརྙ་བའོ། །ང་བཞི་པ་གཉིད་ནི་གཉིད་ཉིད་དེ། །འཇུག་ཤེས་དྲུག་ཡུལ་ལ་འཇུག་པ་རང་དབང་
མེད་པར་བསྡུད་ཕྱེད་དོ། །ང་ལྔ་པ་རྒོད་པ་ནི། ཟས་ཀྱིས་རྒྱགས་པས་ལུས་སེམས་རབ་ཏུ་མ་ཞི་བའོ། །ང་དྲུག་པ་འགྱོད་པ་ནི་བྱ་བ་ངན་པར་བྱས་པ་ལ་འགྱོད་པ་ཕྱིས་གདུང་བ་ལས་བྱུང་བའོ། །བདེན་པ་དང་དཀོན་མཆོག་གསུམ་དང་ལས་འབྲས་སོགས་ལ་
བློ་རྣམ་གཉིས་ནི་ང་བདུན་པ་ཐེ་ཚོམ་མོ། །ལྔ་བཅུ་རྩ་བདུན་པོ་དེ་དག་ནི་ཕལ་ཆེར་སྤང་བྱའི་དབྱེ་བ་ཡིན་ལ། ཁ་ཅིག་སེམས་བྱུང་ངོས་བཟུང་བ་སྣང་བ་ཡང་ཉེས་པའི་རྒྱུ་དང་འབྲས་བུ་ངོས་བཟུང་བའི་ཆེད་དུ་སྣང་བས་དེ་ལ་བརྟགས་ཏེ་འབད་པས་སྤང་བར་
བྱ་ལ། ཕལ་ཆེར་བཤད་བྱ་དང་འཆད་བྱེད་གཉིས་གཉིས་ཀྱིས་བསྟན་ཅིང། བཤད་བྱ་འབའ་ཞིག་བསྟན་པ་ཡང་ཡོད་དོ། །གཉིས་པ་དོན་བསྡུ་བ་ནི། སྔར་བཤད་པའི་ཉེས་པ་དེ་དག་ཁྱིམ་པའི་བྱང་ཆུབ་སེམས་དཔས་ཀྱང་སྤང་བར་བྱ་ཞིང། བྱང་ཆུབ་
སེམས་དཔའ་རབ་ཏུ་བྱུང་བ་སྡོམ་བརྩོན་ཅན་གྱིས་ལྷག་པར་ཡང་སྤང་བར་བྱའོ། །གཉིས་པ་ཡོན་ཏན་བླང་བ་ལ་གཉིས། གནས་སྐབས་ཀྱི་ཡོན་ཏན་དང། མཐར་ཐུག་གི་ཡོན་ཏན་ནོ། །དང་པོ་ལ་གཉིས། སྤྱིར་བསྟན་པ་དང། ས་བཅུའི་

[067A]༄༅། །རྣམ་གཞག་གོ་དང་པོ་ལ་བཞི། ཡོན་ཏན་གྱི་ངོ་བོ་བསྡུས་ཏེ་བསྟན་པ་དང། སོ་སོའི་ངོ་བོ་ངོས་བཟུང་བ་དང། སོ་སོའི་འབྲས་བུ་དང། ཐུན་མོང་གི་འབྲས་བུའོ། །དང་པོ་ནི། བྱང་ཆུབ་སེམས་དཔའ་ཉེས་པ་དེ་རྣམས་དང་
བྲལ་ན་ཡོན་ཏན་རྣམས་ལ་བདེ་བླག་ཏུ་བརྟེན་པར་འགྱུར་བས། ཉེས་པ་སྤང་ཞིང་ཡོན་ཏན་ལ་བརྟེན་པར་བྱའོ། །དེ་ལ་བྱང་ཆུབ་སེམས་དཔས་ཡོན་ཏན་མདོར་བསྡུས་ཏེ་བསྟེན་པར་བྱ་བ་ནི་གང་ཞེ་ན་སྦྱིན་པ་དང་ཚུལ་ཁྲིམས་དང་བཟོད་པ་
དང། བརྩོན་འགྲུས་དང། བསམ་གཏན་དང། ཤེས་རབ་དང། སྙིང་རྗེ་དང། དེས་ཀུན་ནས་སླང་བའི་སེམས་བསྐྱེད་སོགས་སོ། །གཉིས་པ་ནི་སྦྱིན་པ་ནི། རང་གི་ནོར་གཞན་ལ་ཡོངས་སུ་གཏོང་བའི་སེམས་པ་དང་དེས་ཀུན་ནས་སླང་བའི་
ལུས་དག་གི་ལས་སོ། །ཚུལ་ཁྲིམས་ནི་གཞན་ལ་ཕན་པར་བྱ་བའི་ཆེད་དུ་རང་ཉིད་འབའ་ཞིག་དོན་དུ་གཉེར་པ་སྤངས་པའོ། །བཟོད་པ་ནི་ཁྲོ་བ་སྤངས་པ་སྟེ་ཆོས་ལ་ངེས་པར་སེམས་པ་སོགས་སོ། །བརྩོན་འགྲུས་ནི་དགེ་བའི་བྱ་བ་ལ་
སྤྲོ་བ་ཉིད་དོ། །བསམ་གཏན་ནི་དགེ་བ་ལ་རྩེ་གཅིག་པ་བྱིང་རྒོད་རོ་མྱང་གི་ཉོན་མོངས་མེད་པའོ། །ཤེས་རབ་ནི་བདེན་པ་གཉིས་དང་བཞི་ལ་སོགས་པའི་དོན་གཏན་ལ་འབེབས་པའོ། །སྙིང་རྗེ་ཆེན་པོ་ནི་སེམས་ཅན་ལ་དམིགས་ནས་སྡུག་
བསྔལ་དང་བྲལ་འདོད་ཀྱི་སྙིང་རྗེ་གཞན་དོན་ལ་རོ་གཅིག་པའི་བློ་གྲོས་སོ། །གསུམ་པ་ནི། སྦྱིན་པས་འབྲས་བུ་ལོངས་སྤྱོད་དང་ཚུལ་ཁྲིམས་ཀྱིས་བདེ་འགྲོའི་བདེ་བ་དང། བཟོད་པས་མདངས་ལྡན་པ་དང། བརྩོན་འགྲུས་དགེ་བས་གཟི་བརྗིད་དང་

[067B] བློ་ཡིས་སྲིད་པ་ལས་གྲོལ་བར་བྱེད་པའོ། །སྙིང་བརྩེ་བས་ནི་རང་གཞན་དོན་ཀུན་སྒྲུབ་པའོ། །བཞི་པ་ནི། ཡོན་ཏན་བདུན་པོ་འདི་དག་མ་ལུས་པར་ཅིག་ཅར་སློབ་ལམ་གྱི་གནས་སྐབས་
སུ་གོམ་པར་བས་ཤིང་ཕ་རོལ་ཏུ་ཕྱིན་པ་ཡིས་ཡེ་ཤེས་བསམ་གྱིས་མི་ཁྱབ་པའི་ཡུལ་འཇིག་རྟེན་གྱི་མགོན་པོ་ཡང་དག་པར་རྫོགས་པའི་སངས་རྒྱས་ཉིད་ཐོབ་པར་འགྱུར་རོ། །གཉིས་པ་ལ་གཉིས། སྤྱིའི་དོན་དང། ཡན་ལག་གི་དོན་ཏོ། །དང་པོ་
ནི༑ དབུ་མ་ལ་འཇུག་པའི་འགྲེལ་པ་ལས། བྱང་ཆུབ་སེམས་དཔའ་རྣམས་ཀྱི་ཟག་པ་མེད་པའི་སྙིང་རྗེ་ལ་སོགས་པས་ཟིན་པ་ཉིད་ཆར་རྣམ་པར་ཕྱེ་བ་ན། ས་ཞེས་བྱ་བའི་མང་ཐོབ་སྟེ། ཡོན་ཏན་གྱི་གནས་སུ་གྱུར་པའི་ཕྱིར་རོ། །ཞེས་པའི་ངོ་བོ་དང། ཡོན་ཏན་གང་གིས་ཟིན་པ་དང། སའི་མིང་ཐོབ་ཚུལ་དང། མིང་དོན་དང་བཞི་བསྟན་པའོ། །དང་པོ་ནི། ཉོན་མོངས་ཅན་གྱི་མ་རིག་པ་བདེན་འཛིན་དང། དེའི་བག་ཆགས་གང་རུང་གིས་བསླད་པ་ནི། ཟག་བཅས་དང་བསླད་པ་དེ་དང་བྲལ་བའི་ཡེ་ཤེས་
ནི་ཟག་པ་མེད་པ་ཡིན་ཏེ། ཚིག་གསལ་ལས། མ་རིག་པའི་རབ་རིབ་དང་བྲལ་བ་དག་གི་ཡེ་ཤེས་ཟག་པ་མེད་པའི་ཡུལ་གྱི་རང་བཞིན་ལ་ལྟོས་ནས་ནི་མ་ཡིན་ནོ། །ཞེས་གསུངས་པ་བཞིན་ནོ། །དེ་ཡང་སངས་རྒྱས་ཀྱི་ས་མ་ཐོབ་ཚུན་ཆད་དུ་མ་རིག་
པའི་བག་ཆགས་ཀྱིས་མ་བསླད་པའི་ཤེས་པ་ནི། འཕགས་པ་རྣམས་ཀྱི་མཉམ་གཞག་མི་རྟོག་པའི་ཡེ་ཤེས་མིན་པ་མེད་ལ། རྗེས་ཐོབ་ཏུ་བག་ཆགས་ཀྱིས་བསླད་པ་ཅན་དུ་སྐྱེའོ། །ས་བདུན་པའི་བར་དུ་ཉོན་མོངས་ཅན་གྱི་མ་རིག་པས་བསླད་

[068A]༄༅། །པ་ཡོད་ལ། ས་བརྒྱད་པ་ནས་དང་དགྲ་བཅོམ་པ་གཉིས་ལ་དེ་ཟང་བས་དེས་བསླད་པ་མེད་ཀྱི་མ་རིག་པའི་བག་ཆགས་ཀྱི་བསླད་པ་ནི་ཡོད་དོ། །གཉིས་པ་ནི། སྙིང་རྗེ་ཆེན་པོ་དང་ཡོན་ཏན་བརྒྱ་ཕྲག་བཅུ་གཉིས་སོགས་
ཀྱི་ནུས་པས་ཟིན་པའོ། །གསུམ་པ་ནི། ཡོན་ཏན་གྱི་གནས་སམ་རྟེན་བྱེད་པས་ས་ཞེས་བསྙད་པའོ། །བཞི་པ་ལ་དེ་ལྟར་རོ། །རང་དགའ་སོགས་ས་སོ་སོར་འཇོག་ཚུལ་ནི། བཞིའི་སྒོ་ནས་འཇོག་པའི་ཁྱད་པར་དང་པོ་ནི། ས་དང་པོ་ལ་ཡོན་ཏན་
བརྒྱ་ཕྲག་བཅུ་གཉིས་དང། ས་གཉིས་པ་ལ་སྟོང་ཕྲག་བཅུ་གཉིས་སོགས་ཡོན་ཏན་གྱི་གྲངས་གོང་ནས་གོང་དུ་འཕེལ་བའོ། །ཁྱད་པར་གཉིས་པ་ནི། ས་སོ་སོའི་སྐབས་ཀྱི་དྲི་མ་སྦྱོང་པའི་སྟོབས་དང་ལམ་བགྲོད་པའི་སྟོབས་གོང་ནས་གོང་དུ་འཕེལ་
པ་མཐུ་ཕུལ་དུ་བྱུང་བ་གོང་ནས་གོང་དུ་ཐོབ་པའོ། །ཁྱད་པར་གསུམ་པ་ནི། ས་དང་པོར་སྦྱིན་པའི་ཕར་ཕྱིན་ལྷག་པ་དང། ས་གཉིས་པར་ཚུལ་ཁྲིམས་ཀྱི་ཕར་ཕྱིན་ལྷག་པ་སོགས་ཕར་ཕྱིན་ལྟག་པའི་ཁྱད་པར་རོ། །ཁྱད་པར་བཞི་པ་ནི། ས་དང་པོར་འཛམ་བུ་
གླིང་ལ་དབང་པ་དང་གཉིས་པར་གླིང་བཞི་ལ་དབང་བའི་རྒྱལ་པོར་སྐྱེ་བ་སོགས་རྣམ་སྨིན་གྱི་སྐྱེ་བ་གོང་ནས་གོང་དུ་འཕེལ་བའོ། །ས་དེ་དག་ཀྱང། རྗེས་ཐོབ་དང་བཅས་པ་ལ་ཟད་པ་ཡིན་གྱི། མཉམ་གཞག་འབའ་ཞིག་ཏུ་ཟད་པ་ནི་
མིན་ནོ། །གཉིས་པ་ལ་གསུམ། ཉན་ཐོས་ཀྱི་ས་བརྒྱད་ཡོད་པ་ལྟར། བྱང་ཆུབ་སེམས་དཔའི་ས་བཅུ་དབྱེ་བ་དང། ས་བཅུ་སོ་སོའི་ངོ་བོ་ཡོན་ཏན་དང་བཅས་པ་དང། དོན་བསྡུ་བའོ། །དང་པོ་ནི། ཇི་ལྟར་ཉན་ཐོས་ཀྱི་ཐེག་པ་ལ་རིགས་ཀྱིས་དང་

[068B] མཐོང་བའི་ས་དང། སྲབས་པའི་ས་དང། འདོད་ཆགས་དང་བྲལ་བའི་ས་དང། བྱས་པ་རྟོགས་པའི་ས་དང། ཉན་ཐོས་ཀྱི་ས་དང། ཉན་ཐོས་ཀྱི་ས་བདུན་དང། རང་སངས་རྒྱས་ཀྱི་ས་དང་ནི་བརྒྱད་བཤད་པ་དེ་བཞིན་དུ་ཐེག་པ་
ཆེན་པོ་ལ་རྒྱུའི་གནས་སྐབས་སུ་བྱང་ཆུབ་སེམས་དཔའི་ས་བཅུའོ། །གཉིས་པ་ལ་བཅུ་ཡོད་པའི་དང་པོ་ས་དང་པོ་ནི། ས་དེ་དག་ལས་ས་དང་པོར་ས་རབ་ཏུ་དགའ་བ་ཞེས་པ་མདོ་སྡེ་ས་བཅུ་པ་ལས་གསུངས་པའི་ཡོན་ཏན་བདུན་ཐོབ་པ་དང། མི་
མཐུན་ཕྱོགས་ཀྱི་མཐོང་སྤངས་དང་བྲལ་བས་བྱང་ཆུབ་སེམས་དཔའ་ཐུན་མོང་མིན་པའི་དགའ་བ་ཁྱད་པར་ཅན་བྱེད་པའི་ཕྱིར་དང་ཐར་པ་ཐོབ་པའི་གེགས་ཀྱི་གཙོ་བོ་དང། འཇིག་ཚོགས་ལ་ལྟ་བ་དང། ཐེ་ཚོམ་དང། ཚུལ་ཁྲིམས་དང་བརྟུལ་ཞུགས་
མཆོག་ཏུ་འཛིན་པའི་ཀུན་ཏུ་སྦྱོར་བ་གསུམ་སྤངས་ཤིང་ཉན་ཐོས་དང་རང་སངས་རྒྱས་ཀྱི་ས་ལས་འདས་ཤིང། དེ་བའི་ས་ཀུན་ཏུ་འོད་དང་རྗས་སུ་མཐུན་པའི་མཐོང་ལམ་སྐྱེས་པས་དེ་བའི་རིགས་སུ་སྐྱེས་པའི་ཕྱིར་དང། དེའི་རྩམ་པར་སྨིན་པས་ན་སྟེ་
དེའི་དབང་གིས་སྦྱིན་པའི་ཕ་རོལ་ཏུ་ཕྱིན་པ་མཆོག་སྟེ་ཆེས་ལྷག་པར་འགྱུར་ཏེ། ས་དེར་སྦྱིན་པའི་མི་མཐུན་ཕྱོགས་དང་བྲལ་བས་སྦྱིན་པ་ཆེས་ལྷག་པ་དེ་ཙམ་དུ་ཕར་ཕྱིན་ལྷག་མ་རྣམས་མི་ལྡན་པས་སྦྱིན་པ་ལྷག་པ་ཞེས་བྱའོ། །ཡོན་ཏན་གྱི་གྲངས་
ཀྱི་ཁྱད་པར་འཇིག་རྟེན་ཁམས་ནི་བརྒྱ་གཡོ་ཞིང་སྣང་བར་བྱེད་པ་སོགས་ཡོན་ཏན་བརྒྱ་ཕྲག་བཅུ་གཉིས་སོ། །འཛམ་གླིང་གི་དབང་ཕྱུག་ཆེན་པོར་འགྱུར་བ་ནི་རྣམ་སྨིན་འཕེལ་བའི་ཁྱད་པར་རོ། །གཉིས་པ་ས་གཉིས་པ་དྲི་མ་མེད་པ་ཞེས་བྱ་བ་ནི། །

[069A]༄༅། །རང་ཉིད་འབའ་ཞིག་གི་ཆེད་དུ་ཐར་པ་ཡིད་ལ་བྱེད་པ་སྡོམ་པའི་ཕྱིར། ལུས་དང་ངག་དང་སེམས་ཀྱི་ལས་ལམ་བཅུ་ཆར་རྨི་ལམ་དུ་ཡང་འཆལ་ཚུལ་གྱི་དྲི་མ་མེད་པའི་ཕྱིར་རང་གིས་ཚུལ་ཁྲིམས་དེ་དག་གནས་པའི་
ཕྱིར་ཡོན་ཏན་དེའི་རྣམ་པར་སྨིན་པས་ནི་དེ་ཐོབ་པའི་དབང་གིས་ཚུལ་ཁྲིམས་ཀྱི་ཕར་ཕྱིན་མཆོག་ལྷག་པར་འགྱུར་རོ། །ཡོན་ཏན་སྟོང་ཕྲག་བཅུ་གཉིས་སོགས་ཀྱང་སྦྱར་བར་བྱའོ། །རྣམ་སྨིན་འཕེལ་བའི་བྱེ་བྲག་ནི་དཔལ་ལྡན་གླིང་བཞི་ལ་དབང་
བའི་རྒྱལ་སྲིད་རིན་ཆེན་སྣ་བདུན་གྱི་བདག་པོ་འགྲོ་བ་ལ། ཕན་པའི་འཁོར་ལོས་བསྒྱུར་བར་འགྱུར་རོ། །གསུམ་པས་གསུམ་པ་ནི་འོད་བྱེད་པ་ཞེས་བྱ་ལ། མཉམ་གཞག་ཏུ་ཤེས་སྒྲིབ་ཀྱི་བུད་ཤིང་སྲེག་པར་བྱེད་པའི་ཡེ་ཤེས་ཀྱི་མེ་མཚན་མ་ཞི་
བའི་འོད་དེ་འབྱུང་བ་དེའི་སྟོབས་ཀྱིས་རང་གི་ལུས་དང་རྗས་ཐོབ་ཀྱི་གནས་སྐབས་སུ་ཡང་ཉི་མ་འཆར་ཁའི་སྔ་རོལ་གྱི་འོད་དམར་སེར་ཟངས་ཀྱི་འོད་དང་འདྲ་བ་འབྱུང་བའི་ཕྱིར་རོ། །ས་དེར་བསམ་གཏན་བཞི་དང། གཟུགས་མེད་བཞི་དང། ཚད་
མེད་པ་བཞི་དང། མངོན་པར་ཤེས་པ་ལྔ་སྐྱེས་པ་དང་འདོད་ཆགས་དང། ཞེ་སྡང་དང་གཏི་མུག་ཡོངས་སུ་ཟད་པའི་ཕྱིར་དེའི་རྣམ་པར་སྨིན་པས་ན་ཡོན་ཏན་དེ་དག་གི་དབང་གིས་ས་དེར་བཟོད་པ་ཆེས་ལྷག་པ་དང་བརྩོན་འགྲུས་ཀྱང་ལྷག་པར་
སྤྱོད་པའི་ཕྱིར་དང་རྣམ་སྨིན་ལྷའི་དབང་པོ་ཆེན་པོ་མཁས་པར་འགྱུར་བ་སྟེ། མཁས་པ་དེའི་དབང་གི་འདོད་པའི་འདོད་ཆགས་ལྡོག་པར་བྱེད་པ་ཡིན་ནོ། །བཞི་པ་ས་བཞི་པ་འོད་འཕྲོ་བ་ཅན་ཞེས་བྱ་བ་ནི་ཡང་དག་པའི་ཡེ་ཤེས་ཞི་བའི་འོད་ས་

[069B] དྲན་པ་ཉེར་གཞག་ལ་སོགས་པ་སྡེ་ཚན་བདུན་གྱིས་བསྡུས་པའི་བྱང་ཆུབ་ཀྱི་ཕྱོགས་མཐུན་མ་ལུས་པ་སོ་བདུན་པོ་ཁྱད་པར་དུ་ནི་སྒོམས་པའི་ཕྱིར་དེའི་རྣམ་པར་སྨིན་པས་ན་
རབ་མཐའ་ཕྲལ་བར་གནས་པའི་ལྷའི་རྒྱལ་པོར་འགྱུར་རོ། །འཇིགས་ཚོགས་ལ་ལྟ་བ་རབ་འབྱུང་བ་ལྷན་སྐྱེས་ཀྱིས་བསྡུས་པ་དེ་རང་གི་མཚན་ཉིད་ཀྱིས་གྲུབ་པར་འཛིན་པའི་ཕྲ་བ་དང། གང་ཟག་རང་རྐྱ་པར་འཛིན་པའི་རགས་པ་རྣམས་ཀུན་
ནས་འཇོམས་པར་བྱེད་པ་ལ་མཁས་པ་ཡིན་ནོ། །ལྔ་པ་ས་ལྔ་པ་ཤིན་ཏུ་སྦྱང་དཀའ་བ་ནི། འཇིག་རྟེན་གྱི་ཁམས་ཐམས་ཅད་ན་གནས་པའི་ལྷའི་བུའི་བདུད་ཐམས་ཅད་ཀྱིས་ཀྱང་ཕམ་པར་བྱེད་མི་ནུས་ན། དེའི་བཀའ་ཉན་པའི་བྲན་ལ་སོགས་
པས་ལྟ་ཅི་སྨོས་པས་བདུད་ཀུན་གྱིས་ཤིན་ཏུ་ཐུབ་པར་དཀའ་བའི་ཕྱིར་ས་འདི་ལ་ཤིན་ཏུ་སྦྱང་དཀའ་བ་ཞེས་བྱའོ། །འཕགས་པའི་བདེན་བཞི་ཕྲ་རགས་སོགས་དང། མདོ་སྡེ་ས་བཅུ་པ་ལས་དེ་ལས་ལོགས་སུ་གསུངས་པའི་བདེན་པ་གཉིས་
ལ་སོགས་པ་ཤེས་བྱ་ཕྲ་མོའི་དོན་ཤེས་པ་ལ་མཁས་པ་འབྱུང་བའི་ཕྱིར་དེའི་རྣམ་པར་སྨིན་པས་དགའ་ལྡན་གྱི་གནས་ཀྱི་ལྷའི་རྒྱལ་པོར་འགྱུར་རོ། །སའི་འབྲས་བུ་ནི་ཕྱི་ནང་གི་མུ་སྟེགས་བྱེད་པ་ཐམས་ཅད་ཀྱི་ཉོན་མོངས་དང་ལྟ་བའི་གནས་
ལྡོག་པར་བྱེད་པའོ། །དྲུག་པ་ས་དྲུག་པ་མངོན་དུ་ཕྱོགས་པ་ཞེས་བྱ་སྟེ་སངས་རྒྱས་ཀྱི་ཆོས་རྟེན་ཅིང་འབྲེལ་པར་འབྱུང་བ་གཟུགས་བརྙན་དང་འདྲ་བ་སོགས་ལ་མངོན་དུ་ཕྱོགས་པའི་ཕྱིར་དང་ཆོས་ཡང་དག་པར་བསྡུས་པ་ལས་སེམས་མཉམ་

[070A]༄༅། །པར་བཞག་ན་ཡང་དག་པ་ཇི་ལྟ་བ་བཞིན་དུ་ཤེས་པར་འགྱུར། ཞེས་གསུངས་པ་ལྟར་ས་ལྔ་པར་བསམ་གཏན་གྱི་ཕར་ཕྱིན་རྫོགས་པ་དེའི་སྟོབས་ཀྱི་ཤེས་རབ་ཀྱི་ཕར་ཕྱིན་རྫོགས་པས་བྱང་ཆུབ་སེམས་དཔའི་ཐུན་
མོང་མ་ཡིན་པའི་ཞི་གནས་ལྷག་མཐོང་གོམས་པ་ཡིས་བསམ་གཏན་གྱི་ཕར་ཕྱིན་དེའི་མཐུ་ལ་བརྟེན་ནས། འདོད་ན་སྟོང་པ་ཉིད་ལ་ཡུན་རིང་པོའི་བར་དུ་མངོན་སུམ་དུ་མཉམ་པར་བཞག་ནུས་པའི་འགོག་པ་ཐོབ་པས་རྒྱས་པའི་ཕྱིར་དེའི་
རྣམ་པར་སྨིན་པ་ན་རབ་འཕྲུལ་དགའི་ལྷའི་དབང་པོར་འགྱུར་རོ། །ཉན་ཐོས་རྣམས་ཀྱི་མི་ཕྲོགས་པ་དང་ལྷག་པའི་ང་རྒྱལ་ཅན་ཞི་བར་བྱེད་པའོ། །བདུན་པ་ས་བདུན་པ་རིང་དུ་སོང་བ་སྟེ་དུས་བསྐལ་བ་གྲངས་མེད་གཉིས་དང། ས་འོག་མ་རྣམས་ལས་
ཡོན་ཏན་གྱི་གྲངས་ནི་རིང་དུ་སོང་བ་དང་ལྡན་ཕྱིར་དང་ས་བརྒྱད་པ་དང་ཆེས་ཉེ་བའི་རྒྱུ་ཡི་ཕྱིར། རིང་དུ་སོང་བ་ཞེས་བྱའོ། །ས་དྲུག་པ་མན་ཆད་ལས་རིང་དུ་སོང་བ་གང་གི་ཕྱིར་ན་སྐད་ཅིག་སྐད་ཅིག་ལ་སྟེ་སྐད་ཅིག་རེ་རེ་བ་དེར་ནི་འགོག་པ་ལ་སྙོམས་
པར་འཇུག་ནུས་པས་སོ། །རྒྱུ་མཚན་དེ་ཉིད་ཀྱིས་ཉན་ཐོས་དང་རང་སངས་རྒྱས་རྣམས་བློའི་སྟོབས་ཀྱིས་ཀྱང་ཟིལ་གྱིས་གནོན་ནུས་པའོ། །དེའི་རྣམ་པར་སྨིན་པས་ན་འདོད་པ་ལ་དབང་བསྒྱུར་བའི་སའི་བདག་པོར་འགྱུར་རོ། །འཕགས་པའི་བདེན་
པ་མངོན་པར་རྟོགས་པ་ཤེས་པའི་སློབ་དཔོན་འཕགས་པའི་ཐུ་བོ་ཁུ་མཆོག་ཆེན་པོར་འགྱུར་རོ། །བརྒྱད་པས་བརྒྱད་པ་ནི་དེ་བཞིན་དུ་གཞོན་ནུའི་ས་མི་གཡོ་བ་སྟེ་བདེན་འཛིན་ཟད་པར་སྤངས་པ་བདེན་པར་མི་རྟོག་པའི་ཕྱིར་མཚན་འཛིན་

[070B] །ཉན་ཐོས་དགྲ་བཅོམ་པ་དང་རང་སངས་རྒྱས་སོགས་ཀྱིས་ཆོས་ཀྱི་
དོན་གཏན་ལ་འབེབས་པ་ལ་འཕྲོགས་པ་མེད་པའོ། །དགུ་པ་ས་དགུ་པ་ནི་ལེགས་པའི་བློ་གྲོས་ཞེས་བྱ་བ་སྟེ་རྒྱལ་པོའི་བུ་རྒྱལ་ཚབ་ཏུ་དབང་བསྐུར་ལ་ཁང་པ་བཞིན་དུ་འོད་ཟེར་ཆེན་པོའི་དབང་བསྐུར་ལ་ཁང་པའོ། །གང་གི་ཕྱིར་ན་སོ་
སོར་ཡང་དག་པར་རིག་པ་བཞི་རྫོགས་པར་ཐོབ་པས་ས་འདི་ལ་བློ་གྲོས་བཟང་པོ་ཞེས་བྱའོ། །དེའི་རྣམ་པར་སྨིན་པས་ན་སྟོང་གཉིས་ཀྱི་བདག་པོ་ཚང་པར་འགྱུར་རོ། །གདུལ་བྱའི་སེམས་ཀྱི་བསམ་པ་དྲིས་པ་ལ་འགལ་བ་དང་འཁྲུལ་
བ་སོགས་ཀྱི་སྒོ་ནས་དགྲ་བཅོམ་པ་སོགས་ཀྱིས་འཕྲོགས་པ་མེད་པའོ། །བཅུ་པས་བཅུ་པ་ཆོས་ཀྱི་སྤྲིན་ཡིན་ཏེ། ཆར་སྤྲིན་ལས་ཆར་ཆེན་པོ་འབྱུང་བ་ལྟར་འཇིག་རྟེན་གྱི་དགེ་བའི་ལོ་ཏོག་སྤེལ་བའི་ཆེད་དུ་དམ་པའི་ཆོས་ཀྱི་ཆར་
འབེབས་པའི་ཕྱིར། ཆོས་ཀྱི་སྤྲིན་ཞེས་བྱའོ། །ས་འདི་ཐོབ་ན་བྱང་ཆུབ་སེམས་དཔའ་དེ་ལ་ཏིང་ངེ་འཛིན་གྲངས་མེད་པ་འབུམ་ཕྲག་བཅུ་ཇི་སྙེད་པའི་ཐ་མ་ལ་བྱང་ཆུབ་སེམས་དཔའ་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་
མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་འགྱུར་ཏེ། དེ་མངོན་དུ་གྱུར་མ་ཐག་སྟོང་གསུམ་འབུམ་ཕྲག་བཅུའི་གཏོས་དང་མཉམ་པའི་རིན་པོ་ཆེ་ཆེན་པོའི་པམ་རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་

[071A]༄༅། །སྤྲས་པ་ཞེས་བྱ་བ་ནས་རྒྱས་པར་སྟོང་གསུམ་འབུམ་ཕྲག་བཅུར་ཚང་བའི་རྡུལ་ཕྲ་རབ་ཀྱི་རྡུལ་སྙེད་ཀྱི་པམའི་འཁོར་དང་ལྡན་པ་འབྱུང་བར་འགྱུར་ཏེ། བྱང་ཆུབ་སེམས་དཔའི་ལུས་ཀྱང་དེ་དང་འཚམ་ཞིང་དེའི་
རྐྱེན་དུ་བབ་པར་གནས་སོ། །དེས་ཏིང་ངེ་འཛིན་དེ་ཐོབ་མ་ཐག་ཏུ་པམ་དེ་ལ་འདུག་པར་ཀུན་ཏུ་སྣང་ངོ། །དེ་དེ་ལ། འདུག་པ་དང། སངས་རྒྱས་བཅོམ་ལྡན་འདས་སངས་རྒྱས་ཀྱི་ཀུན་ནས་གདན་འཛོམས་རྣམས་ཀྱི་མཇོད་སྤུ་ནས་འོད་ཟེར་དག་
ཕྱུང་ནས་དབང་བསྐུར་བ་མཛད་དོ་ཞེས་སོགས་བྱང་ཆུབ་སེམས་དཔའ་དེ་སངས་རྒྱས་ཀྱིས་འོད་ཟེར་ཆེན་པོའི་དབང་གིས་དབང་བསྐུར་བའི་ཕྱིར་དེའི་རྣམ་པར་སྨིན་པས་ན་གནས་གཙང་མའི་ལྷའི་བདག་པོར་འགྱུར་རོ། །བསམ་ཡས་ཡེ་
ཤེས་ནི་སངས་རྒྱས་ཀྱི་ཡེ་ཤེས་ཡིན་ལ། དེ་ཡུལ་དུ་བྱས་ནས་དབང་བསྐུར་བའི་ཡུལ་གྱི་བདག་པོར་དབང་ཕྱུག་ཆེན་པོ་མཆོག་ཡིན་ནོ། །གསུམ་པ་དོན་བསྡུ་བ་ནི། དེ་ལྟར་བཤད་མ་ཐག་པའི་ས་བཅུ་པོ་དེ་དག་ནི་བྱང་ཆུབ་
སེམས་དཔའི་ས་བཅུར་མདོ་ལས་བསྒྲགས་ཤིང་བརྗོད་དོ། །གཉིས་པ་མཐར་ཐུག་གི་ཡོན་ཏན་ལ་གཉིས། སངས་རྒྱས་ཀྱི་ཡོན་ཏན་རེ་རེའང་ཚད་མེད་པར་བསྟན་པ་དང། དེ་ལ་ཡིད་ཆེས་ཤིང་མོས་པ་སྐྱེད་པའི་རྒྱུའོ། །དང་པོ་ལ་གཉིས་
སངས་རྒྱས་ཀྱི་ཡོན་ཏན་མཐའ་ཡས་པ་སྟོབས་བཅུ་ལ་བརྟེན་པ་དང། ཡོན་ཏན་ཚད་མེད་པའི་དཔེའོ། །དང་པོ་ནི། སངས་རྒྱས་རྣམས་ཀྱིས་སྔར་བཤད་པ་བཅུ་ལས་གཞན་དེ་རྣམ་པ་ཀུན་ཏུ་གཞལ་ཡས་པར་

[071B] །གཉིས་པ་ནི། སངས་རྒྱས་དེའི་སྟོབས་ནི་གནས་དང་གནས་མིན་པ་མཁྱེན་པའི་སྟོབས་ཀྱིས་མཚོན་པའི་སྟོབས་
རེ་རེ་ཡང་མཐའ་ཡས་པའི་འགྲོ་བ་ཀུན་བཞིན་དུ་དཔག་ཏུ་མེད་པའོ། །སངས་རྒྱས་རྣམས་ཀྱི་ཡོན་ཏན་ཚད་མེད་པ་ཉིད་ཀྱིས་ཕྱོགས་རྣམས་ཀུན་གྱི་ནམ་མཁའ་དངས་ཆུ་མེ་རླུང་ཚད་མེད་པ་ཇི་འདྲ་བ་དེ་ཅི་ཞིག་ཏུ་བརྗོད་པར་བས་སོ། །གཉིས་པ་ལ་
བཞི། སངས་རྒྱས་ཀྱི་ཡོན་ཏན་ཚད་མེད་པ་དེའི་རྒྱུ་མཚན་དེ་ཡི་རྒྱུ་ཕྱག་ལ་སོགས་པ་བསོད་ནམས་ཚད་མེད་པ་དང། ཕན་བྱ་ཚད་མེད་པ་ལ་ཕན་པར་སྨན་པས་རྒྱུ་ཚད་མེད་དང་ཡོན་ཏན་གྱི་བསོད་ནམས་ཚད་བཟུང་མི་ནུས་པ་དང། ཤེས་བྱེད་
དགོད་པའོ། །དང་པོ་ལ་གསུམ། སངས་རྒྱས་ཀྱི་ཡོན་ཏན་ཚད་མེད་པའི་ཤེས་བྱེད་དང། བསོད་ནམས་ཚད་མེད་གསོག་པའི་ཚུལ་དང། ཡན་ལག་བདུན་པར་བསྡུས་ཏེ་བསྟན་པའོ། །དང་པོ་ནི། སངས་རྒྱས་ཀྱི་ཡོན་ཏན་འདི་ཙམ་དུ་ཟད་ཅེས་
ཚད་བཟུང་མི་ནུས་པར་ཐལ། གལ་ཏེ་སངས་རྒྱས་ཀྱི་རྒྱུ་ནི་ཚད་དེ་ཙམ་དུ་ཟད་པར་བཟུང་ནས་ཚད་མེད་པ་ཉིད་དུ་མ་མཐོང་ན་འབྲས་བུ་སངས་རྒྱས་རྣམས་ཀྱི་ཡོན་ཏན་ཚད་མེད་པ་དེ་ལ་ཡིད་ཆེས་པར་མི་འགྱུར་བས་སངས་རྒྱས་ཀྱི་ཡོན་ཏན་
དེའི་རྒྱུ་ཚད་མེད་ཅིང་མཐའ་ཡས་པའི་ཕྱིར་རོ། །གཉིས་པ་ནི། རྒྱུ་བསོད་ནམས་ཚད་མེད་པ་ཞིག་དགོས་པས་དེའི་ཕྱིར་ན་སངས་རྒྱས་ཀྱི་སྐུ་གཟུགས་དང་མཆོད་རྟེན་གྱི་སྤྱན་མངའ་འམ་ཡང་ན་ཚོགས་ཀྱི་ཞིང་ཁྱད་པར་ཅན་འཕགས་པའི་

[072A]༄༅། །པའི་དགེ་འདུན་ལ་སོགས་པ་གཞན་དུའང་རུང་འོག་ནས་འཆད་པའི་ཚིགས་སུ་བཅད་པ་ཉི་ཤུ་འདི་ཉིན་གཅིག་ཡང་དུས་གསུམ་དུ་བརྗོད་པར་བྱའོ། །དེ་ལྟར་བརྗོད་པས་བསོད་ནམས་མཐའ་ཡས་པའི་ཕྱིར་རོ། །
དེའི་འབྲས་བུ་སངས་རྒྱས་མཐའ་ཡས་པའོ། །གསུམ་པ་ནི། སངས་རྒྱས་དང་ལུང་དང་རྟོགས་པའི་དམ་ཆོས། སོ་སོ་སྐྱེ་བོ་དང་འཕགས་པའི་དགེ་འདུན་དང་བྱང་ཆུབ་སེམས་དཔའ་རྣམས་ལ་ཡང་སྒོ་གསུམ་རྣམ་པ་ཀུན་ནས་བཏུད་དེ་སྐྱབས་སུ་
མཆིས་ནས་མཆོད་འོས་རྣམས་ལ་ཕྱག་འཚལ་ལོ། །རང་གི་སྡིག་པ་ཅི་མཆིས་པ་ཐམས་ཅད་སྟོབས་བཞི་ཚང་བའི་སྒོ་ནས་སྡིག་པ་ལས་ནི་ལྡོག་པ་བགྱི་ཞིང། སྦྱིན་པ་དང་ཚུལ་ཁྲིམས་དང་སྒོམ་པ་ལས་བྱུང་བའི་བསོད་ནམས་ཐམས་ཅད་ཡོངས་སུ་བཟུང་
བར་བགྱིའོ། །ལུས་ཅན་ཀུན་གྱི་བསོད་ནམས་དག་ཀུན་ལ་འདི་ལྟ་བུའི་དགེ་བ་ཡོད་པ་ཨ་རེ་ལེགས་སྙམ་དུ་རྗེས་སུ་ཡི་རང་ངོ། །བདག་ནི་སྤྱི་བོ་ལ་སོགས་པའི་ཡན་ལག་ལྔ་བཏུད་ནས། ཐལ་མོ་སྦྱར་ཏེ་མངོན་
པར་རྫོགས་པར་སངས་རྒྱས་ནས་རིང་དུ་མ་ལེན་པ་ཆོས་ཀྱི་འཁོར་ལོ་བསྐོར་བར་མི་མཛད་པ་དེ་དག་ལ་ཆོས་ཀྱི་འཁོར་ལོ་བསྐོར་བའི་བསླད་དང་མྱ་ངན་ལས་འདའ་བར་བཞེད་པ་རྣམས་ཇི་སྲིད་འགྲོ་བ་གནས་པའི་བར་དུ་བཞུགས་པའི་
བསླད་དུ་རྫོགས་པའི་སངས་རྒྱས་རྣམས་ལ་གསོལ་བ་འདེབས་སོ། །གཉིས་པ་ནི། གོང་དུ་བཤད་པ་དེ་ལྟར་བདག་གིས་བགྱིས་པའི་བསོད་ནམས་དང་དེ་སྔར་ཕན་ཆད་བདག་གིས་བགྱིས་པ་དང་ད་ལྟ་ཕན་ཆད་མ་བགྱིས་ཤིང་མ་འོངས་པ་ན་བགྱིད་

[072B] །ཕན་གདགས་པར་བྱ་བའི་ཡུལ་སེམས་ཅན་ཚད་མེད་པའི་ཕྱིར། དེ་ལ་དམིགས་པའི་བསོད་
ནམས་ཇི་སྐད་བཤད་པ་དེ་ཚད་མེད་ལ་རྒྱུ་བསོད་ནམས་ད་ཚད་མེད་པས། དེའི་སངས་རྒྱས་ཀྱི་ཡོན་ཏན་ཚད་མེད་པར་ཡིད་ཆེས་པར་བྱའོ། །འོག་མ་རྣམས་ལའང་རྒྱུ་མཚན་དེ་ལྟར་ཤེས་པར་བྱའོ། །སེམས་ཅན་ཐམས་ཅད་དྲི་མེད་དབང་སྟེ་ཟག་པ་མེད་
པའི་དབང་པོ་ཡོངས་སུ་རྫོགས་པ་དང་མི་ཁོམ་བརྒྱད་པོ་ཀུན་ལས་འདས་ཤིང་གཞན་དབང་དུ་མ་སོང་བར་སྤྱོད་པ་རང་དབང་ཡོད་པ་དང། ལོག་འཚོ་སྤངས་པའི་འཚོ་བ་བཟང་པོ་དང་ལྡན་པར་ཤོག་ལུས་ཅན་དག་ནི་ཐམས་ཅད་ཀྱང་སྐྱེས་མ་ཐག་
ལག་ན་རིན་ཆེན་ཉིད་དང་ལྡན་ཞིང་ཡོ་བྱད་ཐམས་ཅད་མཐའ་ཡས་པ་དུས་འཁོར་བ་ཇི་སྲིད་དུ་མི་ཟད་པར་ཤོག་བུད་མེད་ཐམས་ཅད་དུས་ཀུན་ཏུ་སྐྱེས་པ་མཆོག་ཉིད་དུ་གྱུར་པར་ཤོག་ཅིག་པའོ། །ལུས་ཅན་ཐམས་ཅད་བདག་མེད་
རྟོགས་པས་མཚོན་པའི་ལྷག་པ་ཤེས་རབ་ཀྱི་བསླབ་པའི་རིག་པ་དང་ཚུལ་ཁྲིམས་ཀྱི་རྐང་པར་ལྡན་པ་ཉིད་དུ་ཤོག་ལུས་ཅན་ཐམས་ཅད་ཁ་དོག་བཟང་པོ་དང་ལྡན་པ་དང་དབྱིབས་ལེགས་པའི་གཟུགས་བཟང་བ་དང། གཟི་བརྗིད་
ཆེ་བ་དང། ལྟ་ན་སྡུག་ཅིང་ནད་མེད་པ་དང་སྟོབས་ཆེན་པོ་དང་ཚེ་རིང་པོ་དང། མདོར་ན་མཐོ་རིས་ཀྱིས་ཡོན་ཏན་བདུན་དང་ལྡན་པར་ཤོག་ལུས་ཅན་ཐམས་ཅད་སྡུག་བསྔལ་ཞི་བའི་ཐབས་ལ་མཁས་པར་གྱུར་ཏེ་སྡུག་བསྔལ་ཀུན་ལས་

[073A]༄༅། །ཐར་པ་དང་རྒྱུའི་སྐྱབས་འགྲོ་དང་འབྲས་བུའི་སྐྱབས་འགྲོ་བྱེད་པའི་སྒོ་ནས་དཀོན་མཆོག་གསུམ་ལ་གཞོལ་བ་དང། སངས་རྒྱས་ཀྱི་ཆོས་ཀྱི་ནོར་སྟོབས་བཅུ་ཆེར་ལྡན་ཤོག་བྱམས་དང་སྙིང་རྗེ་དང་དགའ་བ་
དང་སེམས་ཅན་ལ་ཆགས་སྡང་གི་རིགས་སུ་གཅོད་པའི་ཉོན་མོངས་མེད་པའི་བཏང་སྙོམས་ལ་གནས་པ་དང། སྦྱིན་དང་ཚུལ་ཁྲིམས་བཟོད་བརྩོན་འགྲུས་བསམ་གཏན་ཤེས་རབ་ཀྱིས་བརྒྱན་ཞིང་ཚོགས་གཉིས་པོ་རྣམས་ཐམས་ཅད་ཡོངས་སུ་རྫོགས་
ཏེ་ལམ་གྱི་སྐབས་སུ་ཡང་མཚན་དང་དཔེ་བྱད་གསལ་བ་དང་ཉན་ཐོས་ལ་སོགས་པས་བསམ་གྱིས་མི་ཁྱབ་པ་ས་བཅུ་དག་རྒྱུན་མི་འཆད་པར་སྒྲོད་པར་ཤོག་གཅིག་པའོ། །དེ་ལྟར་རང་གིས་བྱས་པའི་དགེ་བ་སོགས་གཞན་དོན་དུ་བསྔོས་ནས་རང་ཉིད་ཀྱང་
ཡོན་ཏན་ཀུན་གྱིས་བརྒྱན་པ་དང། སེམས་ཅན་གྱི་དོན་དུ་འགྱུར་བར་སྨོན་པ་ནི་བདག་ཀྱང་སྔར་བཤད་པའི་ཡོན་ཏན་དེ་དག་དང་འདིར་མ་བཤད་ཅིང་མདོ་ལས་བཤད་པའི་ཡོན་ཏན་གཞན་ཀུན་གྱིས་ཀྱང་བརྒྱན་པ་དང་ལྡན་ཏེ། ཉེས་པ་ཀུན་ལས་
གྲོལ་བ་དང་སེམས་ཅན་ཀུན་ལ་མཆོག་ཏུ་བྱམས་པ་དང་སེམས་ཅན་ཀུན་ལ་ཡིད་ལ་རེ་བའི་དགེ་བ་ཐམས་ཅད་རྫོགས་པ་གྱིད་ཅིང་སྟེ་རྫོགས་པར་བྱེད་པར་ཤོག་ཅིག་རྟག་ཏུ་ལུས་ཅན་ཐམས་ཅད་ཀྱི་སྡུག་བསྔལ་སེལ་བར་བགྱིད་པར་ཤོག་
འཇིག་རྟེན་ཀུན་ན་སྐྱེ་བོ་གང་སུ་དག་དགྲ་དང་གདོན་དང་ངན་འགྲོ་ལ་སོགས་པའི་འཇིགས་པས་སྐྱེ་བ་དེ་བདག་གི་མིང་ཙམ་ཐོས་པས་ཀྱང་ཤིན་ཏུ་འཇིགས་པ་མེད་པར་ཤོག་བདག་ནི་མཐོང་དང་དྲན་པ་དང་མིང་ཙམ་ཐོས་པས་སྐྱེ་བོ་རྣམས་

[073B] རྫོགས་པའི་བྱང་ཆུབ་ལས་ཕྱིར་མི་ལྡོག་པར་ངེས་པ་དང། ཚེ་རབས་ཀུན་ཏུ་མི་ཉམས་པར་རྗེས་སུ་འབྲང་བའི་མངོན་ཤེས་ལྔ་པོ་ཐོབ་པར་ཤོག་སེམས་
ཅན་ཀུན་ལ་རྣམ་ཀུན་ཏུ་དུས་རྟག་ཏུ་ཕན་པ་དེ་བགྱིད་པར་ཤོག་འཇིག་རྟེན་ཀུན་ན་སྐྱེ་བོ་གང་སྡིག་པ་བྱེད་པར་འདོད་པར་གྱུར་པ་དེ་དག་ཐམས་ཅད་ལ་གནོད་པ་མེད་པར་རྟག་ཏུ་ཅིག་ཅར་ལྡོག་གྱུར་ཅིག་སེམས་ཅན་ཐམས་ཅད་ཀྱི་དོན་བྱེད་པར་
སྨོན་པ་ནི། ས་དང་ཆུ་དང་མི་དང་རླུང་སྨིན་དང་འབྲོག་དགོན་པའི་ཤིང་བཞིན་ཏུ་རྟག་ཏུ་སེམས་ཅན་ཐམས་ཅད་ཀྱིས་རང་དབང་ཡོད་བཞིན་དུ་རང་དགར་གཞན་གྱིས་དགག་ཏུ་མེད་པར་སྤྱད་བྱར་ཤོག་སེམས་ཅན་རྣམས་ལ་བདག་གིས་དགེ་
བའི་བཤེས་གཉེན་བྱས་ནས་བདག་ལ་སྲོག་བཞིན་ཕངས་པ་དང། བདག་ལ་སེམས་ཅན་དེ་དག་ཆེས་ཕངས་པར་ཤོག་བདག་གཞན་བརྗེ་པར་སྨོན་པ་ནི། བདག་ལ་སེམས་ཅན་དེ་དག་གི་སྡིག་པ་སྨིན་ཞིང་བདག་གི་དགེ་བ་མ་ལུས་པ་
སེམས་ཅན་དེར་སྨིན་པར་ཤོག་གཞན་དོན་སྲིད་མཐའི་བར་དུ་བྱེད་པར་བསྔོ་བ་ནི། ཇི་སྲིད་དུ་སེམས་ཅན་འགའ་ཞིག་ཀྱང་གང་དུ་མ་གྲོལ་བ་སྟེ། སེམས་ཅན་གཅིག་འཁོར་བར་ལུས་ནའང་དེ་སྲིད་དུ་སེམས་ཅན་དེའི་ཕྱིར་ནི། བླ་ན་མེད་པའི་
བྱང་ཆུབ་ཐོབ་ཀྱང་སྲིད་པར་གནས་པར་གྱུར་ཅིག་གསུམ་པ་སྔར་བཤད་པའི་བསོད་ནམས་ཚད་བཟུང་མི་ནུས་པ་ནི། སྔར་གོང་དུ་བཤད་པའི་ཡན་ལག་བདུན་པ་དང། བསྔོ་བ་དང་སྨོན་ལམ་སོགས་དེ་སྐད་བརྗོད་པའི་བསོད་ནམས་དག་གང་

[074A]༄༅། །ཡིན་པ་དེ་ལ་གལ་ཏེ་དེ་ནི་གཟུགས་ཅན་གྱུར་ཅིང་གཟུགས་ཡོད་ན་གང་གླའི་བྱེ་མ་སྙེད་ཀྱི་ནི་འཇིག་རྟན་གྱི་ཁམས་སུ་ཤོད་པར་མི་འགྱུར་བས་སེམས་ཅན་ཚད་མེད་པ་ཡུལ་དུ་བྱས་པའི་བསོད་ནམས་ཀྱི་ཚོགས་
ཚད་མེད་པས་དེའི་འབྲས་བུ་སངས་རྒྱས་ཀྱི་ཡོན་ཏན་ཚད་མེད་པ་ཡོད་པར་ཡིད་ཆེས་པར་བྱའོ། །བཞི་པ་ཤེས་བྱེད་དགོད་པ་ནི། བསོད་ནམས་དེ་འདྲ་བ་ཚད་མེད་པ་ལ་སྒྲུབ་བྱེད་ལུང་དང་རིགས་པ་ཡོད་དེ་ཚེད་མེད་པ་དེ་ནི་ཁྱིམ་བདག་དཔལ་
བྱིན་གྱིས་ཞུས་པ་དང། ཏིང་ངེ་འཛིན་རྒྱལ་པོ་དང་བློ་གྲོས་མི་ཟད་པའི་མདོ་སོགས་ལས་བཅོམ་ལྡན་འདས་ཀྱིས་གསུངས་པའི་ཕྱིར་དང། ཤེས་བྱེད་ཀྱི་གཏན་ཚིགས་ཀྱང་ནི་འདི་ལ་སྣང་སྟེ་སེམས་ཅན་གྱི་ཁམས་ནི་ཆད་མེད་ལ་ཕན་པར་འདོད་
པའི་བསོད་ནམས་ཚད་མེད་པ་དེ་ནི་སེམས་ཅན་ཚད་མེད་དེ་འདྲའོ། །གཞན་དུ་ན་སེམས་ཅན་གཅིག་ལ་ཕན་བཏགས་པས་བསོད་ནམས་མི་འབྱུང་བར་ཁས་ལེན་དགོས་ལ། དེ་འབྱུང་ན་སེམས་ཅན་ཚད་མེད་པ་ལ་ཕན་བཏགས་པས་བསོད་ནམས་
ཚད་མེད་པ་འབྱུང་བ་རིགས་པས་གྲུབ་བོ། །གསུམ་པ་བཤད་པ་མཐར་ཕྱིན་པའི་བྱ་བ་ལ་ལྔ། ཆོས་ལ་སྤྲོ་བ་སྐྱེད་ཅིང་ཆོས་བཞི་བསྟེན་པར་གདམས་པ་དང། དགེ་བའི་བཤེས་གཉེན་ལ་སྐྲག་པའི་ཉེས་དམིགས། དགེ་བ་ཤེས་ཀྱི་མཚན་ཉིད་
དང་བཅས་པ་དང། སྤྱོད་ཚུལ་ཕུན་སུམ་ཚོགས་པས་འབྲས་བུ་མཆོག་འགྲུབ་པ་དང། ཆོས་འདི་རྒྱལ་པོར་མ་ཟད་གཞན་དང་ཡང་ཐུན་མོང་བ་ཡིན་པ་དང། རྒྱལ་པོ་ལ་ཉན་པར་བསྐུལ་བའོ། །དང་པོ་ལ་གཉིས། སྤྲོ་བ་སྐྱེད་པ་དང། ཆོས་བཞི་

[074B] །དང་པོ་ནི། དེ་ལྟར་ཀླུ་སྒྲུབ་བདག་གིས་རྒྱལ་པོ་ཁྱོད་ལ་ནི་གསུང་རབ་རྒྱ་མཚོ་ལས་བླངས་པའི་སྙིང་པོ་མདོར་བསྡུས་རིན་པོ་ཆེ་ལྟ་བུའི་ཆོས་བཤད་པ་གང་ཡིན་པ་དེ་ཁྱོད་ལ་ཇི་ལྟར་རྟག་ཏུ་སྐུ་སྲོག་ཕངས་པ་བཞིན་དུ་ཕངས་པར་མཛོད་
ཅིག་གལ་ཏེ་ལུས་ཕངས་ཀྱང་ཆོས་དེ་ཙམ་དུ་ཕངས་ཅི་དགོས་སྙམ་ན། གང་ལ་ཆོས་དེ་ཕངས་པར་གྱུར་པ་དེ་ལ་དགོས་པའི་དོན་དུ་བདག་གི་ལུས་ཕངས་པ་ཉིད་ཡིན་ཏེ། ཆོས་མི་ཕངས་པར་བྱས་པ་ལ་འབྲས་བུ་ཅུང་ཟད་ཡང་མེད་པའི་ཕྱིར་རོ། །སྐྱེ་བ་
བརྒྱུད་མར་ལུས་ཕངས་པ་ལ་ལུས་ལ་ཕན་པའི་རྒྱུ་བྱ་དགོས་ན་ལུས་ལ་ཕན་པ་དེ་ནི་ཆོས་ཀྱིས་བྱེད་པར་འགྱུར་བའི་ཕྱིར། ལུས་ཕངས་པ་ལ་ཆོས་ཀྱང་ཕངས་པར་རིགས་ཏེ། ཁྱེད་རང་གི་སྐུ་ཕངས་པ་ཡིན་ན་དེ་ལ་ཕན་པའི་གཏན་དུ་བ་དང་རེ་ཤིག་གི་བདེ་བ་བྱ་དགོས་ན། དེའི་རྒྱུ་ན་སྔར་བཤད་པའི་ཆོས་བཅུ་དྲུག་དང། ཟབ་མོ་ཐོས་པ་སོགས་ཀྱི་བྱེད་པའི་ཕྱིར་རོ། །གཉིས་པ་ནི། ལུས་དང་བཅོས་ཕངས་པར་མཚུངས་པ་དེ་བས་ན་ཆོས་ནི་བདག་བཞིན་དུ་གཅེས་སྤྲས་སུ་བསྟེན་པ་དང། དེ་ཡང་ཆོས་ཚུལ་
བཞིན་དུ་སྒྲུབ་པ་ལ་རགས་ལས་པས་ཆོས་ཚུལ་བཞིན་དུ་ནི་སྒྲུབ་པ་དང། དེ་ཚུལ་བཞིན་སྒྲུབ་པ་ཤེས་རབ་ལ་རག་ལས་པས་ཆོས་ཚུལ་བཞིན་སྒྲུབ་པ་བཞིན་དུ་ཤེས་རབ་སྐྱེད་ཅིང་དེ་ལ་གུས་པར་རིགས་པ་དང་ཤེས་རབ་སྐྱེད་པ་དགེ་བའི་བཤེས་གཉེན་
ལ་རག་ལས་པ་ཤེས་རབ་ལ་གུས་པ་བཞིན་དུ་མཁས་པ་གུས་པར་བསྟེན་ལ་ཆོས་བཞི་ལ་བསླབ་པར་བྱའོ། །གཉིས་པ་ལ་གཉིས། བཤེས་གཉེན་མ་བསྟེན་པའི་ཉེས་དམིགས་དང། བཤེས་གཉེན་གྱི་མཚན་ཉིད་དོ། །དང་པོ་ནི། རྙེད་པ་དང་

[075A]༄༅། །བཀུར་སྟི་སོགས་ཆེད་དུ་མི་གཉེར་བས་གཙང་ཞིང་ཡང་ན་ཉེས་སྤྱོད་ཀྱིས་དབེན་པས་གཙང་བའོ་སློབ་མ་ལ་བྱམས་ལ་བློ་ལྡན་མཁས་པ་དང། ཆོས་ལ་ཐོགས་པ་མེད་པའི་སྦེབས་པར་ལེགས་ཉེས་ཕན་པར་སྨྲ་བ་ལ་སློབ་
མ་གང་ཞིག་བསམ་པ་བརྟན་ན་བདག་ངན་པར་སོང་དུ་དོགས་པར་བྱེད་པ་སྐྲག་པར་འགྱུར་བ་དེ་ནི་བདེ་ལེགས་ལས་ཉམས་པར་འགྱུར་བས་རང་དོན་ཆུད་ཀྱང་གཟོན་པས་དགེ་བཤས་གུས་པར་བསྟེན་པར་བྱའོ། །གཉིས་པ་ནི། འོ་ན་དགེ་བའི་བཤེས་གཉེན་
ཇི་ལྟ་བུ་བསྟེན་པར་བྱ་ཞེ་ན། དགེ་བའི་བཤེས་གཉེན་དག་གི་མཚན་ཉིད་མདོར་བསྡུས་པ་ཆོས་བཞི་དང་ལྡན་པ་མཁྱེན་པར་མཛོད་ཅིག་ཇི་ལྟ་བུ་ཞེ་ན་ཆོག་ཤེས་ཆེ་བརྙེད་བཀུར་མི་འདོད་པ་དང་སྙིང་རྗེ་ཆེ་བ་དང་ཚུལ་ཁྲིམས་དང་ལྡན་པ་དང་སློབ་
མའི་ཉོན་མོངས་སེལ་བའི་ཤེས་རབ་ཅན་དེ་དག་གིས་ནི་ཁྱོད་ལ་གདམས་པ་དང་རྗེས་སུ་བསྟན་ན་ཁྱོད་ཀྱིས་མཁྱེན་པར་གྱིས་ལ་གུས་པར་མཛོད་ཅིག་པའོ། །གསུམ་པ་ལ་གཉིས། འབྲས་བུ་མཆོག་འགྲུབ་པ་དང། སྤྱོད་ཚུལ་ཁྱད་པར་ཅན་
བྱ་བར་གདམས་པའོ། །དང་པོ་ནི། འོག་ནས་འཆད་པར་འགྱུར་བའི་ཚུལ་ལུགས་འདི་ནི་ཕུན་སུམ་ཚོགས་པ་འདིས་གྲུབ་པ་ཡི་ནི་མཆོག་སངས་རྒྱས་འཐོབ་པར་འགྱུར་རོ། །གཉིས་པ་ལ་གསུམ། སྤྱོད་ཚུལ་རྒྱས་པ་དང། བསྡུས་པ་དང་
ཤིན་ཏུ་བསྡུས་པའོ། །དང་པོ་ནི། སེམས་ཅན་ཀུན་ལ་འཇམ་པར་སྨྲ་ཞིང་བདེ་བའི་ངང་ཚུལ་ངེས་ཤིང་བསོད་ནམས་ཀྱི་རྒྱུར་འགྱུར་བའི་ཚིག་སྨྲ་བ་དང། རྙེད་དཀའ་བ་བརྗིད་ཅིང་ཟབ་པར་བྱེད་པ་དང་ཚུལ་ལྡན་འཁོར་ལ་རིམ་པར་ཆོས་

[075B] གཞན་དམན་ཡང་ཁྱད་དུ་མི་བསོད་པ་དང་དབང་པོ་ཡུལ་ལ་འཇུག་པ་ན་ཉོན་མོངས་ཀྱི་དབང་དུ་མི་འགྱུར་བར་རང་དབང་དང། ཚིག་རྩུབ་པོ་མ་ཡིན་པར་ལེགས་པར་སྨྲ་བར་འདོད་དོ། །ཁོ་ན་དུ་འཛིན་པ་མེད་པ་དང། གཏོང་པ་དང་ལྡན་པ་
དང། བརྗིད་བག་དང་ལྡན་ཞིང་སེམས་ཞི་བ་དང་རྒོད་པ་མེད་ཅིང་འགྱུར་བག་མེད་པ་དང། མཐའ་མི་རིང་བ་བྱ་བ་ལ་ལེ་ལོ་མེད་པ་དང། གཞན་མི་སླུ་བས་གཡོ་མེད་པ་དང་མཛངས་ཤིང་ངེས་པར་མཛོད་ཅིག་པའོ། །དཔེ་ཁ་ཅིག་ལས་ངེས་
པ་ཞེས་འབྱུང་བ་ལྟར་ན་དམ་བཅའ་ལྟ་བུ་མི་འགྱུར་བའོ། །གཉིས་པ་ནི། ཟླ་བ་ཉ་བ་བཞིན་དུལ་ཞིང་མཛངས་ལ་ངེས་པ་དང། སྟོན་གྱི་ཉི་མ་བཞིན་བརྗིད་བག་ལྡན་པ་དང། རྒྱ་མཚོ་བཞིན་དུ་གཞན་གྱིས་བློ་མི་འཕྲོགས་ཞིང་ཐུགས་ཀྱི་
གཏིང་ཟབ་པ་དང། རི་རབ་བཞིན་དུ་ཡོན་ཏན་ལས་གཞན་དུ་མི་འགྱུར་བའི་བརྟན་པར་མཛོད་ཅིག་པའོ། །གསུམ་པ་ནི། ཆགས་སོགས་ཀྱི་ཉེས་པ་ཀུན་ལས་རྣམ་པར་གྲོལ་ཞིང་དད་པ་ལ་སོགས་པའི་ཡོན་ཏན་ཀུན་གྱི་བརྒྱན་པར་གྱུར་
ཏེ། སེམས་ཅན་ཀུན་གྱིས་ཕན་བདེ་མཐའ་དག་སྒྲུབ་པའི་ཉེར་འཚོ་དང། ཐམས་ཅད་མཁྱེན་པ་ཉིད་དུ་འགྱུར་བར་མཛོད་ཅིག་པའོ། །བཞི་པ་ནི། གཏམ་བྱ་བ་རིན་ཆེན་ཕྲེང་བ་འདིར་བཤད་པའི་ཆོས་འདི་རྒྱལ་པོ་འབའ་ཞིག་ལ་བསྟན་
པ་ཁོ་ནར་མ་ཟད་ཅིང་མ་བྱས་ཀྱི་རྒྱལ་པོའི་ཐུན་མོང་མ་ཡིན་པ་འགའ་རེ་མ་གཏོགས་ཁྱིམ་པ་དང་རབ་ཏུ་བྱུང་བའི་སེམས་ཅན་གཞན་ལ་ཅི་རིགས་པར་ཕན་པར་འདོད་པས་བསྟན་པ་ལགས་པས་གཞན་གྱིས་ཀྱང་མངོན་པར་མཐོ་

[076A]༄༅། །བ་དང་ངེས་པར་ལེགས་པའི་ལམ་ཚུལ་བཞིན་དུ་སྒྲུབ་པ་ལ་འགྲུབ་པར་བྱའོ། །ལྔ་པ་ལ་གཉིས། གཞུང་དོན་རྒྱུན་དུ་བསམ་པར་རགས་པ་དང། ཡོན་ཏན་བླང་བར་རིགས་པའོ། །དང་པོ་ནི། རྒྱལ་པོ་
ཞེས་པོས་ནས་མངོན་པར་མཐོ་བ་དང་ངེས་པར་ལེགས་པ་ཇི་ལྟ་བུར་སྒྲུབ་པའི་གཏམ་དུ་བགྱི་བ་འདི་གདུགས་རེ་ར་ཞིང་ཡང་བསམ་པའི་རིགས་སོ་དེ་ཡང་བདག་དང་གཞན་རྣམས་ཡང་དག་པར་རྫོགས་པའི་བྱང་ཆུབ་འགྲུབ་པར་བགྱི་བའི་
སླད་དུའོ། །གཉིས་པ་ནི། དམ་པའི་ཆོས་དོན་དུ་གཉེར་བ་རྣམས་ཀྱིས་དུས་རྟག་ཏུ་བྱའོ། །གང་གི་ཆེད་དུ་ན། བླ་ན་མེད་པའི་བྱང་ཆུབ་ཐོབ་པའི་ཕྱིར་ཏུའོ། །ལས་སུ་བྱ་བ་གང་བྱ་ན། སྤོང་བ་བདུན་འཁོར་དང་བཅས་པའི་ཚུལ་ཁྲིམས་བསྲུང་བ་དང། ལམ་གྱི་
རྩ་བ་སྐྱེ་བོ་བླ་མ་མཆོག་བཀུར་བ་དང། བཟོད་པ་དང་ལྡན་པ་དང། དེ་བཞིན་དུ་གཞན་གྱི་ཕུན་ཚོགས་ལ་ཕྲག་དོག་མེད་པ་དང་སེར་སྣ་དང་བྲལ་བ་དང། དོགས་པ་མེད་པར་བྱས་ནས་ལན་དང་རྣམ་སྨིན་ལ་རེ་བ་མེད་པའི་གཞན་དོན་གྱི་ནོར་ཅན་དང་ཟས་
གོས་སོགས་ཀྱིས་ཕོངས་པར་གྱུར་པ་ལ་ཕན་པར་བྱེད་པ་དང། གང་ཟག་མཆོག་སློབ་དཔོན་དང་བླ་མ་མ་ཡིན་ཡང་ཡོངས་སུ་བཟུང་བ་དང། གང་ཟག་མཆོག་མིན་དོར་བ་དང། ཡང་ན་གྲོགས་ལ་བཤད་པར་བྱའོ། །མདོར་ན་རྒྱལ་བ་རྣམས་ཀྱི་
དམ་པའི་ཆོས་མ་ལུས་པ་ཡོངས་སུ་བཟུང་བ་ལས་སུ་རིག་པར་བྱའོ། །མཚན་དོན་ནི་རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བ་ལས། ཁྱིམ་པ་དང་རབ་ཏུ་བྱུང་བ་ཀུན་གྱིས་བསླབ་པ་བསྟེན་པ་སྟེ། ལེའུ་ལྔ་པའི་འགྲེལ་པའོ།། །།དཔེ་

[076B] དཔེ་མ་དག་པ་ལས་བརྒྱུད་པར་གསལ་ཏེ། གོང་མ་ཀུན་ལས་འདིར་བཤད་པ་ལྟར་འབྱུང་བས་འདིར་ཡང་རིགས་པའི་ཕྱིར་དང། སློབ་དཔོན་འཕགས་པ་བདག་ཉིད་ཆེན་པོས་ལེའུ་ཚན་པ་རེ་རེ་
ལ་ཤོ་ལོ་ཀ་བརྒྱ་བརྒྱ་མཛད་ནས་ཤོ་ལོ་ཀ་ལྔ་བརྒྱ་པའི་བདག་ཉིད་དུ་མཛད་ཅིང་ལེའུ་གོང་མ་རྣམས་ལ་མཚན་འབྱུང་ཞིང་ལྔ་པ་ལ་མི་འབྱུང་བ་མི་འཐད་པའི་ཕྱིར་རོ། །བསྟན་བཅོས་འདིའི་ཚིག་དོན་རྣམས་གོ་སླ་ཞིང་གསལ་ལ་རྫོགས་པའི་ཚུལ་དུ་
བྱས་ལ། མངོན་མཐོ་དང་ངེས་ལེགས་ཀྱི་ལམ་ཇི་ལྟར་ཉམས་སུ་ལེན་ཚུལ་རྒྱས་པ་དང། མགོན་པོ་ཀླུ་སྒྲུབ་ཀྱི་བཞེད་པའི་སྟོང་པ་ཉིད་ཀྱི་དོན་རིགས་པས་རྒྱས་པར་གཏན་ལ་འབེབས་པའི་ཚུལ་ནི། རྗེ་རིན་པོ་ཆེ་བློ་བཟང་གྲགས་པའི་དཔལ་
བཟང་པོའི་ཞལ་སྔ་ནས་མཛད་པའི་ཕ་རོལ་ཏུ་ཕྱིན་པའི་ལམ་གྱི་རིམ་པ་དང། དབུ་མ་རྩ་བ་ཤེས་རབ་དང། དབུ་མ་ལ་འཇུག་པའི་རྣམ་བཤད་ཆེན་མོ་རྣམས་ལས་ཤེས་པར་བྱ་བས། གཞུང་འདིར་དེ་དག་ཞིབ་ཏུ་མ་སྤྲོས་པ་ཡིན་ནོ། །བཞི་པ་
མཇུག་གི་དོན་ལ་གཉིས། བསྟན་བཅོས་གང་གིས་མཛད་པ་དང། བསྒྱུར་བྱེད་གང་གིས་བསྒྱུར་བའོ། །དང་པོ་ནི། ཐུབ་པ་སངས་རྒྱས་བཅོམ་ལྡན་འདས་ཀྱི་མདོ་སྔགས་ཀྱིས་བསྡུས་པའི་བསྟན་པ་ཡོངས་སུ་རྫོགས་པར་འགྲེལ་པར་མདོ་རྒྱུད་དུ་མ་ནས་ལུང་
བསྟན་པའི་སློབ་དཔོན་བདག་ཉིད་ཆེན་པོ་མགོན་པོ་ཀླུ་སྒྲུབ་ཀྱིས་མཛད་པའི་རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བའི་རྣམ་བཤད་སྙིང་པོའི་དོན་གསལ་བར་བྱེད་པ་ཞེས་བྱ་བ་རྫོགས་སོ།། །།གཉིས་པ་ནི། རྒྱ་གར་གྱིས་

[077A]༄༅། །མཁན་པོ་པཌི་ཏ་པྡྱ་ཀ་ར་པྲ་བྷ་རིགས་བྱེད་འོད་ཟེར་དང། ཞུ་ཆེན་གྱི་ལོ་ཙྪ་བ་བདེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་འཆད་ཉན་གྱིས་གཏན་ལ་ཕབ་པའོ། །དེད་དཔོན་བཟང་པོ་འཕགས་པའི་སྐྱེ་བོ་ཡི། །
གསུང་རབ་རྒྱ་མཚོའི་གླིང་ནས་ལེགས་སྒྲུབས་པ། །འགྲོ་ཀུན་དབུལ་བ་སལ་བའི་རིན་ཆེན་མཆོག་ལེགས་བཤད་གཏམ་འདིའི་རྣམ་བཤད་ཅུང་ཟད་བྱས། །མཐོ་རིས་ངེས་པར་ལེགས་པའི་དེ་ཉིད་ལམ། །ཚུལ་བཞིན་སེམས་པའི་རིགས་
པས་ལེགས་མཐོང་ནས། །ཚུལ་བཞིན་སྒྲུབ་པ་ལ་ཅུང་ཟད་གཞོལ་གྱུར་པ། །ཨེ་མའོ་དེ་འདྲའི་ངལ་ཐོབ་བསྐལ་པ་བཟང། །ཐུབ་བསྟན་རྒྱས་པའི་བསམ་པ་མི་དམན་ཞིང། །གཏོང་ཕོད་སྟོབས་དང་སྤྲོ་བའི་དཔལ་གྱིས་མཛེས། །སྔོན་གོམས་དད་
དང་རྣམ་སྤྱོད་ལྡན་པ་ཡིས། །སྐྱེས་དང་བཅས་ཏེ་སྐུལ་བའི་གསུང་ལས་ཡིན། འཁོར་བའི་ཆུ་གཏེར་ནང་གནས་ཀུན་ལ་བརྩེར་ལྡན་ཞིང། །གོ་འཕང་མཆོག་དེར་འགྲོ་བའི་བསམ་པ་ལྷག་པར་རྒྱས། །ཡང་པའི་མིག་ནི་དངོས་པོའི་དེ་
ཉིད་དག་ལ་གཏད། །རྗེ་བཙུན་བླ་མ་གཉིས་ལ་གུས་པར་ཕྱག་འཚལ་ལོ། །རྣམ་སྤྱོད་བརྩོན་པའི་སྟོབས་ཀྱིས་འདི་བྱས་མོད། །འཕགས་པའི་དགོངས་པ་གཏིང་ཟབ་དཔག་པར་དཀའ། །གལ་ཏེ་འདི་ལ་ནོངས་པའི་ཚོགས་མཆིས་ན། །
ཆོས་ཀྱི་སྤྱན་ལྡན་རྣམས་ཀྱིས་བཟོད་པར་རིགས། །ཚུལ་འདིར་འབད་པའི་དགེ་བ་ཅི་ཡོད་དེས། །ཐོགས་མེད་བརྩེ་བས་བསྐྱངས་པའི་མ་རྣམས་ཀུན། །དངོས་འཛིན་གདོན་གྱི་མུན་པ་ཀུན་བསལ་ཏེ། །ཡང་དག་དོན་གྱི་སྣང་བ་རྒྱས་པར་ཤོག་

[077B] །ཡུལ་ལ་སྲིད་པའི་ཞགས་པ་ཀུན་བཅད་དེ། །སྲིད་པའི་ར་བ་མཆོངས་ནས་མྱུར་དུ་ནི། །འཇིགས་མེད་གྲོང་ཁྱེར་མཆོག་དེར་འཇུག་པར་ཤོག་མགོན་པོ་ཀླུ་སྒྲུབ་ཀྱིས་མཛད་པའི་རྒྱལ་པོ་ལ་གཏམ་
བྱ་བ་རིན་པོ་ཆེའི་ཕྲེང་བའི་རྣམ་བཤད་སྙིང་པོའི་དོན་གསལ་བར་བྱེད་པ་ཞེས་བྱ་བ་འདི་ནི། དམ་པའི་ཆོས་འཛིན་པའི་སྨོན་ལམ། ལེགས་པར་གྲུབ་པའི་ཆོས་རྒྱལ་བྱང་ཆུབ་སེམས་དཔའ་ལྷ་བཙུན་པ་བྱང་ཆུབ་འོད་ལ་སོགས་པའི། གདུང་རྒྱུད་དྲི་མ་
མེད་པར་འཁྲུངས་པ། གཅིག་ཏུ་བདེ་བར་གཤེགས་པའི་བསྟན་པ་ལ་མི་ཕྱེད་པའི་དད་པ་དང་ལྡན་ཞིང། བསྟན་པ་རྒྱས་པའི་ཁུར་གྱིས་མི་ངལ་བ། སྦྱིན་པ་དང། སྤྲོ་བ་ལ་སོགས་པའི་མཐོ་རིས་ཀྱི་ཡོན་ཏན་དུ་མས་མཛེས་པ། ཁྲི་ནམ་མཁའི་དབང་
པོ་ཕུན་ཚོགས་ལྡེ་དཔལ་བཟང་པོས། གནང་སྦྱིན་མེ་ཏོག་རྒྱ་ཆེན་པོ་དང་བཅས་ཏེ། རིན་ཆེན་ཕྲེང་བ་འདི་སྔ་སོར་ཡང་དར་ཆ་ཆེར་མ་བྱུང་སྣང་བས། གུ་གེའི་ཕྱོགས་སུ་ཡང་ཅི་དར་བྱེད་ཅིང། དེའི་ཕྱོགས་སུ་ཡང་དར་རྒྱས་ཀྱི་ཁུར་འཛིན་པ་བྱེད་དགོས་
པས། ཅིས་ཀྱང་ཊཱི་ཀྐ་ཞིག་གྱིས་གསུང་པའི་བཀའ་སྩལ་དང་དུ་བླངས་ཏེ། རྒྱལ་བའི་རིང་ལུགས་པ་ཆེན་པོ་རྟེན་འབྱུང་གི་ཆོས་རྣམས་ཆུ་ནང་གི་ཟླ་བའི་གཟུགས་བརྙན་ལྟར་གཟིགས་ཤིང། བདག་པས་གཞན་གཅེས་པའི་བྱང་ཆུབ་ཀྱི་ཐུགས་
ཀྱི་བསྐལ་པ་མེད་དམན་པ་རྗེ་བཙུན་དམ་པ་རེད་མདའ་བ་ཀུ་མ་ར་མ་ཏི་ཞེས་གྲགས་པ་དང། སྙིགས་དུས་ཀྱི་ཐམས་ཅད་མཁྱེན་པ་ཆེན་པོ་སྡེ་སྣོད་གསུམ་དང་རྒྱུད་སྡེ་བཞིའི་གནད་མ་ལུས་པ་ཡོངས་སུ་རྫོགས་པར་གཟིགས་ཤིང་བསླབ་པ་རིན་པོ་ཆེ་རྣམ་

[078A]༄༅། །པ་གསུམ་ལ་ལྷག་པར་ཡང་གཅེས་སྐྲས་སུ་མཛད་པ་ཐུགས་རྗེ་དང་སྨོན་ལམ་གྱི་དབང་གིས་སྐུའི་བཀོད་པ་མི་འདྲ་བ་དུ་མས་གཞན་གྱི་དོན་ལྷུར་ལེན་པ།    ༈   
ནས་གཉིས་ཀྱི་བཀའ་དྲིན་མནོས་ཤིང་ཁྱད་པར་དུ་རྗེ་རིན་པོ་ཆེ་ཉིད་ཀྱི་ཞབས་རྐྱི་རྡུལ་རྙོག་པ་མེད་པའི་ཟེའུ་འབྲུ་སྤྱི་བོས་ཡུན་རིང་པོའི་བར་དུ་གུས་པར་བསྟེན་ནས། གཞུང་ལུགས་དུ་མ་ལ་ཅུང་ཟད་འདྲེས་པར་བྱས་པ། རིགས་པར་སྨྲ་བ་དར་མ་རིན་ཆེན་གྱིས་
འབྲོག་རི་བོ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའོ། །ཡི་གེ་པ་ནི་མདོ་སྔགས་ཀྱི་གཞུང་དུ་མ་ལ་མང་དུ་ཐོས་པའི་སྡོམ་བརྩོན་སྡེ་སྣོད་འཛིན་པ་གུ་གེ་དབོང་པོ་ཕྱོགས་ལས་རྣམ་པར་རྒྱལ་བ་ཆོས་དབང་གྲགས་པའི་དཔལ་ལོ། །འདིས་ཀྱང་མདོ་
སྔགས་ཀྱིས་བསྡུས་པའི་བསྟན་པ་རིན་པོ་ཆེ་སྒོ་ཐམས་ཅད་ནས་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་དགེའོ། །



