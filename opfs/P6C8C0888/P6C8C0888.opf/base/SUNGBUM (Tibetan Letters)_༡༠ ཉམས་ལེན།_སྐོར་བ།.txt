༄༅། །དཀར་ཆག་དང་སྐོར་ཚད་ཀྱི་རིམ་པ་ཕྱོགས་གཅིག་ཏུ་བསྒྲིགས་པ་བཞུགས་སོ། །

[001A] །སྲས་བཅས་རྒྱལ་བའི་མཁྱེན་བརྩེ་ནུས་པའི་མཛོད། །དུར་སྨྲིག་རྒྱལ་མཚན་འཆང་བ་ཀུན་གྱི་ཏོག་མཁས་བཙུན་བཟང་པོའི་དཔལ་མངའ་བླ་མ་དང། །དབྱེར་མེད་འཇམ་དཔལ་
སྙིང་པོས་དགེ་ལེགས་སྩོལ། །ཚོགས་གཉིས་ཟླ་བའི་མ་མ་ལས་འཁྲུངས་ཤིང། །མཚན་དཔེའི་ཡལ་འདབ་རབ་ཏུ་རྒྱས་པའི་རྩེར། །རྣམ་མཁྱེན་རོ་བརྒྱའི་འབྲས་བཟང་ཉེར་སྨིན་པ། །ཐུབ་དབང་
ཡོངས་འདུའི་དབང་པོར་གུས་ཕྱག་འཚལ། །རྒྱལ་བའི་ལོ་ཏོག་སྐྱེད་པའི་རྒྱུ་ཡི་གཙོ། །སྙིང་རྗེའི་རང་གཟུགས་སྤྱན་རས་གཟིགས་དབང་དང། །ཆེ་གསལ་མྱུར་ཟབ་བློ་ཡེ་དཔལ་སྟེར་ལྷ། །འཇམ་
པའི་དབྱངས་ལའང་གུས་པས་ཕྱག་བགྱིས་ནས། །གང་གི་སྣང་བརྙན་གཅོ་དང་འཁོར་བཅས་ལ། །ཕྱི་ནང་བར་གསུམ་སྐོར་བ་བྱ་བའི་ཚད། །བྱེད་པའི་མན་ངག་བྱས་པའི་ཕན་ཡོན་

[002A]༄༅། །སོགས། །མདོར་བསྡུས་འཆད་འདི་སྣོད་སྐྱོན་སྤོངས་ལ་ཉོན། །དེ་ཡང་རང་ཅག་གི་སྟོན་པ་ཐུགས་རྗེ་ཅན་གྱི་གདུལ་ཞིང་མི་མཇེད་འཇིག་རྟེན་གྱི་ཁམས་འདི་ལ་
འྫམ་གླིང་བྱེ་བ་ཕྲག་བརྒྱ་ཡོད་པར་གསུངས་པའི་དབུས་མའི་བྱེ་བྲག་གངས་རིའི་འཕྲེང་བས་བསྐོར་བའི་བོད་འདི་ལ། །སྟོད་མངའ་རིགས་བསྐོར་གསུམ། བར་དབུས་གཙང་རུ་བཞི་
སྨད་མདོ་ཁམས་སྒང་དྲུག་རྣམས་སུ་ཡོད་པ་ལས། མཁས་གྲུབ་གཞོན་ནུ་བྱང་ཆུབ་ཀྱིས། སངས་རྒྱས་གཉིས་པ་པདྨའི་ཞལ་འཛུམ་གྱི། །མདངས་ལྡན་འོད་རིས་གསར་པའི་དགེ་མཚན་
མཆོག་ཕན་བདེའི་དཔལ་འབྲས་བཟང་པོ་སྨིན་ནོ་ཞེས། །ལུང་བསྟན་བཞད་ཀྱི་མིང་དུ་དེ་ནས་ཐོགས། །ཞེས་གསུངས་པ་ལྟར། གཙང་སྟོད་གཡས་རུའི་ནང་ཚན་བཞད་དུ་གྲགས་པའི་ཡུལ་

[002B] ས་དགེར་ཉིད་འབྲུག་བོ་ན་སོགས་རང་རང་གི་ལུང་རིགས་ཀྱིས་གྲུབ་པའི་མཐའ་མང་དུ་མཆིས་བ་ལས། རྒྱལ་དབང་ལྔ་པས། རྨད་བྱུང་རྣམ་ཐར་གཙང་མའི་ཁྲིམས་དང་
ལྡན། །རླབས་ཆེན་རྒྱལ་སྲས་སྤྱོད་པའི་སྙིང་སྟོབས་ཆེ། །བདེ་སྟོང་མཆོག་གི་རིམ་གཉིས་རྣལ་འབྱོར་སྤྱོད། །བློ་བཟང་རྒྱལ་བའི་བསྟན་དང་མཇལ་བར་ཤོག། ཅེས་སྨིན་ཡུལ་དུ་མཛད་པའི་བཞིན་ཆོས་སྲིད་ལུགས་ཟུང་གི་དཔལ་གྱིས་
ས་འཛིན་གྱི་དབུས་ན་ལྷུན་པོ་ལྟར་འཕགས་པ་ནི་གསེར་མདོག་ཅོད་པན་འཆང་བའི་རིངས་ལུགས་ཉིད་ཡིན་ཅིང། དེ་ལས་གུར་དཀར་གྱི་ཏོག་ཏུ་གྱུར་བ་ནི། མཁན་པོ་བསྟན་འཛིན་རིན་ཆེན་བས། བཀྲ་ཤིས་དགེ་ལེགས་
རྒྱ་མཚོ་འདུ་བའི་ཞིང། །དགེ་བ་མངོན་མཐོ་ངེས་ལེགས་མཐའ་དག་པ། །ཡར་ངོའི་ཟླ་ལྟར་འཕེལ་བའི་ཆོས་གྲ་ཆེ། །བཀྲ་ཤིས་དགེ་འཕེལ་རྟག་ཏུ་རྒྱས་གྱུར་ཅིག་ཅེས་གསུངས་པ་ལྟར། ཆོས་སྡེ་ཆེན་པོ་བཀྲ་ཤེས་དགེ་
འཕེལ་ཞེས་སྙན་གྲགས་ཀྱི་བ་དན་ཕྱོགས་ཀྱི་མཛེས་མའི་རྣ་རྒྱན་དུ་གཡོ་བ་འདིར། སྟོན་མཆོག་ཟས་གཙང་གི་སྲས་པོ་དྲག་པོ་ཞེས་པ་ལྕགས་སྤྲེལ་ལ་སྐུ་བལྟམས་ནས་བགྲད་གཞི་ཉིས་སྟོང་བདུན་བརྒྱ་གྱ་དྲུག་འདས་
པ༑ རབ་བྱུང་བཅུ་བཞི་པའི་ནང་ཚན་མི་ཟད་བཞེས་པ་མེ་ཁྱི་ལོ་གཙོ་བོ་དང། དེ་ནས་ཟླ་འཕྲེང་བདུན་འདས་པ་རྣམ་རྒྱལ་ཞེས་པ་ཆུ་སྦྲུལ་ལོ་ལྡེམ་གཉིས་བཅས། ཇི་སྐད་དུ། ཕན་ཡོན་མཐོང་བའི་ཤེས་རབ་ཅན། །

[003A]༄༅། །རྩེ་གཅིག་སེམས་པའི་བསམ་གཏན་ཅན། །བརྟན་ཅིང་སྤྲོ་བའི་བརྩོན་འགྲུས་ཅན། །བཀའ་སྤྱད་མི་སྐྱོ་བཟོད་སྒྲན་ཅན། །ངང་རིང་ཚིག་འཇམ་ཚུལ་ཁྲིམས་ཅན། །གཡོ་མེད་གཏོང་ཕོད་སྦྱིན་པར་ལྡན།།
རིམ་གྱིས་དགའ་ཐ་སྒོམ་པའོ། །ཞེས་གསུངས་པའི་ངང་ཚུལ་དང་ལྡན་པའི་དབུ་མཛད་དབང་ཕྱུག་ཆོས་དར་དང་དགེ་སློང་ཡེ་ཤེས་དངོས་སྒྲུབ་ཟུང་ནས། རྗེ་དཀོན་མཆོག་བསྟན་པའི་སྒྲོན་མེས། ཀུན་སློང་མི་དགེའི་སྐྱོན་
གྱིས་མ་སྤངས་པར། །དགེ་སེམས་ཁྱད་པར་ཅན་གྱིས་ཟིན་པ་ཡིས། ཞེས་གང་གསུངས་པ་ལྟར་དུ། རྒྱ་པ་ལ་བོད་ཀྱི་བཟོ་བོ་མཁས་པའི་འདུ་བྱེད་ཀྱིས་བསྒྲུབས་པའི་གཙོ་བོ་འདྲེས་མཆོག་ཤཱཀྱའི་དབང་པོའི་སྣང་བརྙན་
སྐུ་ཚང་འཕངས་སོར་བརྒྱ་དང་ཉེར་ལྔ་ཡོད་པ། ཁྲི་རྒྱ་བྲོག་ཞུ་དར་དཔྱངས་དང་བཅས་པ། འཁོར་འཕགས་མཆོག་སྤྱན་རས་གཟིགས་དང། རྗེ་བཙུན་འཇམ་པའི་དབྱངས་ཀྱི་སྣང་བརྙན་འཕངས་སོར་སུམ་ཅུ་
རྩ་གཉིས་ལྷག་བཅས་རེ་ཡོད་པ། པད་གདན་རྒྱབ་ཡོལ་དང་བཅས་པ། རྒྱུ་གསེར་ཟངས་འབའ་ཞིག་ལས་གྲུབ་པ་ལ་རྡོ་རྗེ་ཕ་ལམ་ལ་སོགས་པའི་རིན་པོ་ཆེའི་ཕྲས་མཛེས་པ། གཙོ་བོར་ལྗོན་དམར་རྩི་མའི་ལྷུང་
བཟེད་དང་གོས་བཟང་གི་སྣམ་སྦྱར། གསུམ་གར་བཟང་གོས་ཀྱི་ན་བཟའ་འཇའ་ལྡན་སྟེང་དུ་བླ་རེ་དང་བཅས་པ། ནང་གཞུག་ཆོས་སྐུ། ཡུངས་འབྲུ་ལྟ་བུ། སྐུ་གདུང། སྐུ་བལ་ཏེ་རིང་བསྲེལ་རྣམ་བཞིས་བྱུར་བུས་

[003B] སྦྱོར་དངོས་རྗེས་གསུམ་ཚང་བའི་ལྷག་གནས་ཀྱི་ཚོགས་གཟི་བྱིན་སྦར་པ། སྐུ་མདུན་དུ་རྩི་བཅུད་ཀྱི་སྒྲོན་མེ་ཉིན་མཚན་བར་མེད་དུ་འབུལ་འདོད་བཅས། སྔ་ཕྱིའི་རྒྱུ་སོང་ཁྱོན་གཅིག་ཏུ་བསྡོམས་པད་དངུལ་ཊཾ་
སྲང་དགུ་བརྒྱ་དང་དགུ་བཅུ་གོ་བརྒྱད་ཞོ་བདུན་སྐར་ལྔ་སོང་འདུག་པ་ནི། རྒྱལ་སྲས་རིན་པོ་ཆོས། འཚོལ་བའི་ཚེ་ན་ཉོན་མོངས་བརྒྱ་ཡི་རྟེན། །རྙེད་ནས་སྤྱོད་པར་འདོད་ཚེ་སེར་སྣའི་གཞི། །གལ་ཏེ་གཞན་གྱིས་འཕྲོགས་ན་སྨེ་སྔགས་
རྒྱུ༑ ༑ཤི་ནས་ཕན་པ་མེད་པའི་ནོར་གྱིས་ཅི། །ཞེས་གསུངས་པ་ལྟར། སྙིང་མེད་ཀྱི་ནོར་རྫས་ལ་སྙིང་པོ་ཁྱད་པར་ཅན་ལོན་པའི་ཐབས་མཁས་ཀྱི་འཕྲུལ་ཁྱད་པར་ཅན་ཡིན་ཏེ། གསལ་རྒྱལ་ལ་ཚིགས་སུ་གཅད་པའི་མདོ་ལས་
བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །སྐུ་གཟུགས་རྣམས་ལ་རྡུལ་ཕྲན་ཅི་ཡོད་པ། །དེ་ཡི་གྲངས་སྙེད་དེ་བྱེད་མི་རྣམས་ཀྱིས། །ལྷ་ཡུལ་ས་སྟེང་ངེས་པར་རྒྱལ་སྲིད་ཐོབ། །གསུགས་དང་གཟུགས་མེད་ཁམས་ཀྱི་
ཏིང་ངེ་འཛིན། །ཕུན་སུམ་ཚོགས་པའི་ས་མཆོག་ཀུན་མྱོངས་ནས། །མཐའ་མར་སྐྱེ་དང་རྒ་ལ་སོགས་པ་ཡི། །སྡུག་བསྔལ་མང་བའི་སངས་རྒྱས་གོ་འཕང་འཐོབ། །ཅེས་སོགས་རྣམ་པ་ཀུན་ཏུ་རྩུན་གསུང་བ་མི་སྲིད་
བའི་རྒྱལ་བའི་བཀའ་ལས་ཕན་ཡོན་མཐའ་ཡས་པར་གསུངས་པའི་ཕྱིར་རོ།། ་ད་ནི་དེ་ལྟ་བུའི་རྟེན་ཁྱད་པར་ཅན་རྣམས་ལ་བསྐོར་བ་བྱ་བ་ལ་གསུམ། བསྐོར་བ་བྱ་བའི་ཚད། སྐོར་བ་བྱེད་ཚུལ་གྱི་མན་ངག་བསྐོར་

[004A]༄༅། །བ་བྱས་པའི་ཕན་ཡོན་ནོ། །དང་པོ་ནི། སཾསྐྲྀ་ཏའི་སྐད་དུ་པྲ་དཀྵི་ཎ་ཞེས་པ་གཡས་ཕྱོགས་གཤེགས་པའམ་རབ་ཏུ་སྐོར་བ་ཞེས་པ་སྟེ། དེ་ནི་མདོ་སྡེ་རྒྱན་གྱི་གྱ་འགྲེལ་ལས། སྐོར་བ་བྱེད་པ་ལ་སོགས་པ་ནི་
བཀུར་སྟིས་མཆོད་པའོ། །ཞེས་གསུངས་པ་ལྟར། ཡུལ་ཁྱད་པར་ཅན་ལ་གཙོ་བོར་ལུས་ཀྱི་སྒོ་ནས་བཀུར་སྟི་བྱེད་པ་ཡིན་ཅིང། དེའི་གྲངས་ཚད་ནི། སྐྱེ་བོའི་ངག་རྒྱུན་དུ་སྐོར་འབུམ་ཕྱག་འབུམ་དུ་གྲག་པ་དང་མཐུན་པར། སྡ་འགྱུར་
བྱང་གཏེར་སྒྲུབ་ཐབས་ལས། གཞན་དོན་དུ་སྐོར་བ་འབུམ་བྱའོ། །ཞེས་འབྱུང་ཞིན། གསལ་མའི་བརྟག་གཉིས་ལས། དཀྱོ་ལུང་པ་སོགས་ཀྱི་འཁོར་གཙོ་བོའི་བཟླས་པ་འབུམ། ཞེས་དང། སློབ་དཔོན་མ་ཏིས། རིག་སྔགས་རྒྱལ་པོ་འབུམ་ཕྲག་ཅིག་
གིས་འགྲུབ། ཅེས་དང། སྙིང་པོ་རྒྱན་ལས། འབུམ་ཕྲག་ཏུ་ནི་བཟླས་གྱུར་ན། །རྣམ་པར་དག་བའི་བདག་ཉིད་འགྱུར། །ཞེས་གསུངས་པ་སོགས་ཀྱིའང་རིགས་འགྲེ་བ་ལ་དགོངས་ནས་སྐོར་ཚད་འབུམ་དུ་བཞེད་ལ། དེ་ལྟ་ན་ཇོ་བོ་རྗེའི་
ལམ་ཡིག་ལས། རྒྱ་གར་དུ་གྲོང་ཁྱེར་ཆེན་པོ་དང། གཙུག་ལག་ཁང་དང། ཁ་སཝ་ཎིའི་ལྷ་ཁང་སོ་སོར་སྐོར་བ་བྱས་པས་དངོས་གྲུབ་ཐོབ་པ་དང། རྐང་འབམ་གྱི་ནད་གསོས་པ་སོགས་ཀྱི་ལོ་རྒྱུས་གསུངས་པ་དང་མཐུན་པར་
ཆོས་སྡེ་ཆེན་པོ་ལྷ་འབངས་དང་བཅས་པའི་ཕྱི་སྐོར་ལ་སོར་ཚད་གཏན་ཚིགས་མའི་འདོམ་ལྔ་བརྒྱ་ཞེ་བཞི་དང་སོར་དྲུག་ཆོས་སྡེ་ཁེར་རྐྱང་གི་བར་སྐོར་ལ་འདོམ་བཞི་བརྒྱ་ང་བཞི་དང་ཁྲུ་གང། སྐལ་བཟང་ལྷ་ཁང་ཁོ་ནའི་ནང་

[004B] ཐུབ་པའི་དབང་པོ་གཙོ་འཁོར་གསུམ་ལ་མཐའ་སོར་ཉིས་བརྒྱ་དྲུག་ཅུ། གཙོ་རྐྱང་ལ་མཐའ་སོར་ཉིས་བརྒྱ་བཅོ་བརྒྱད་བྱུང་བ་བཞིན། ཐུབ་དབང་གཙོ་འཁོར་གསུམ་ལ་སྐོར་འབུམ་འགྲོ་བར་ཕྱི་སྐོར་
ལྔ་བརྒྱ་ཕུལ་ན་ཁ་སྐོང་ལྔ་བརྒྱ་བཅུ་གཅིག་ལྷག་ཙམ་དང་བཅས་པ་འགྲོ། བར་སྐོར་ལྔ་བརྒྱ་གོ་བདུན་ཕུལ་ན། ཁ་སྐོང་བརྒྱ་དང་གསུམ་ཅུ་ལྷག་ཙམ་དང་བཅས་པ་འགྲོ། ནང་སྐོར་བདུན་སྟོང་དགུ་བརྒྱ་སོ་བདུན་ཕུལ་ན། ཁ་སྐོང་དྲུག་
ལྷག་ཙམ་དང་བཅས་པ་འགྲོ། གཙོ་རྐྱང་ལ་འབུམ་བསྐོར་འགྲོ་བར་ཕྱི་སྐོར་བཞི་བརྒྱ་བཅོ་བརྒྱད་ཕུལ་ན། ཁ་སྐོང་བརྒྱ་དང་ཞེ་བདུན་ལྷག་ཙམ་དང་བཅས་པ་འགྲོ། །བར་སྐོར་ལྔ་བརྒྱ་ཕུལ་ན། ཁ་སྐོང་བཅོ་བརྒྱད་ལྷག་ཙམ་དང་བཅས་
པ་འགྲོ། ནང་སྐོར་དྲུག་སྟོང་དྲུག་བརྒྱ་ང་ལྔ་ཕུལ་ན། ཁ་སྐོང་བརྒྱད་ལྷག་ཙམ་དང་བཅས་པ་འགྲོ་བ་ཡིན་ནོ། །གཉིས་པ་སྐོར་བ་བྱེད་ཚུལ་གྱི་མན་ངག་ནི། སྤྱིར་བསྒོན་བཟླས་མེད་ཀྱང་ཕན་ཡོན་འདོད་ནས་དད་པས་སྐོར་བ་བྱས་པ་
ལ་ཕན་ཡོན་མི་འབྱུང་བ་མ་ཡིན་ཀྱང། ལུས་ངག་ཡིད་གསུམ་གའི་དགེ་བ་ཚང་ན་ཕན་ཡོན་ལྷག་པར་ཆེ་བ་ཡིན་པས། དང་པོར་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་
རྟེན་ཁྱད་པར་ཅན་ལ་སྐོར་བ་བྱའོ། །སྙམ་པའི་ཀུན་སློང་བཅོས། དེ་ནས་མ་ཎི་བཀའ་འབུམ་ལས། གཉིས་པ་སྐོར་བའི་རྣལ་འབྱོར་ནི། ཐུགས་རྗེ་ཆེན་པོའི་སྐུ་གཅིག་ལ། ཕྱི་ལྟར་ན་སངས་རྒྱས་དང་བྱང་ཆུབ་སེམས་དཔའ་

[005A]༄༅། །ཐམས་ཅད། ནང་ལྟར་ན་བརྒྱུད་པའི་བླ་མ་ཐམས་ཅད། གསང་བ་ལྟར་ན་ཡི་དམ་མཁའ་འགྲོ་ཐམས་ཅད་བསྟིམས་ལ། ཨོཾ་མ་ཎི་པདྨེ་ཧཱུཾ། ཞེས་བཟླས་ཤིང་བསྐོར་བ་བྱའོ།། རྟེན་ལས་འོད་ཕྱུང་ནས་རང་ལ་ཕོག་
པས་སྒྲིབ་པ་བྱང་བར་བསམས་ལ་བསྐོར་བ་བྱའོ། །ཞེས་གསུངས་པ་ལྟར། རང་ཉིད་ཀྱིས་སྣ་དྲངས་ཏེ་སེམས་ཅན་ཐམས་ཅད་རྗེས་སུ་ཁྲིད་པའི་མོས་པ་དང། སྐོར་རྟེན་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས། ཕྱོགས་
བཅུའི་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་ཐམས་ཅད་སྤྱན་དྲང་སྟེ་ཐིམ་པས་སྐྱབས་གནས་ཀུན་འདུས་པའི་བདག་ཉིད་དུ་གྱུར་པར་བསམ་པའི་མོས་གུས་གསལ་བཏབ། ངག་ནས། ན་མོད་ཤདྐྟི་ཀཱ་
ལ་སརྦ་རཏྣ་ཏྲ་ཡཱ་ཡ། ན་མཔྲ་དཀྵ་སུ་པྲ་དཀྵ་སརྦ་པཱི་པི་བི་ཤོ་དྷ་ནེ་སཱ་ཧཱ། ཞེས་དཀོན་མཆོག་གི་རྟེན་ལ་སྐོར་འ་བྱེད་པའི་སྔགས་དང། གཞན་ཡང་སྐྱབས་འགྲོ་བཟླས་བརྗོད་གསོལ་འདེབས་སྨོན་ལམ། །ཕྱོགས་བཅུ་དྲུས་གསུམ་
གྱི་དཀོན་མཆོག་གསུམ་པོ་ཐམས་ཅད་ལ་ཕྱག་འཚལ་ལོ། །ཕྱག་འཚལ་བསྐོར་བ་ལེགས་པར་བསྐོར་བ་སྡིག་པ་ཐམས་ཅད་རྣམ་པར་སྦྱར་བ་ལེགས་པ་ཀུན་བྱིན། སོགས་རང་གང་མོས་ཀྱི་ང་འདོན་བྱེད་བཞིན་དུ་བསྐོར་བ་བྱ། དེའི་ཚེ་རྟེན་རྣམས་ཀྱི་
སྐུའི་ཆ་ལས་འོད་ཟེར་འཕྲོས་པ་རང་གཞན་ཐམས་ཅད་ལ་འཕོག་པས། ནད་གདོན་སྡིག་སྒྲིབ་ཐམས་ཅད་དག་ནས། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས་པའི་མོས་པ་ཡང་ཡང་བྱ། མཇུག་ཏུ་སྐོར་

[005B] སེམས་ཅན་ཐམས་ཅད་ཀྱི་དོན་དུརྫོགྶ་པའི་སངས་རྒྱས་ཀྱི་གོ་འཕང་ཐོབ་པའི་རྒྱུར་གྱུར་ཅིག་སྙམ་པ་ལན་འགའ་ཞིག་བྱའོ། །གསུམ་པ་སྐོར་བ་བྱས་པའི་ཕན་ཡོན་ནི། སྐོར་ཚད་བྱང་ཆེན་འགྲོད་པའི་མྱུར་
ལམ་ལས། །འདུས་བྱས་ལ་བརྟེན་དགེ་བའི་རྩ་བ་ཅན། །བསོད་ནམས་འབའ་ཞིག་སྐྱེ་བའི་ནང་ནས་ཀྱང། །སྐོར་བ་ཞེས་གྲགས་མངོན་མཐོ་བདེ་བ་དང། །ངེས་ལེགས་ཐར་པ་སྦྱིན་ལ་མཚུངས་པ་མེད། །ཡིད་ནི་བདེ་བར་གཤེགས་
པའི་མཆོད་རྟེན་ལ། །དམིགས་པའི་མཆོད་ཕྱིར་གོམ་འདོར་བསོད་ནམས་མཐུ། །གསེར་མཆོག་འཛམ་བུ་ཆུ་བོའི་གསེར་སྲང་འབུམ། །གང་གི་ལེགས་བྱས་ཚད་དེ་གཞལ་བྱ་མིན། །དེ་ཕྱིར་འཕགས་པའི་ཡུལ་གྱུར་གྲོང་ཁྱེར་དང་
གཙུག་ལག་ཁང་དང་ལྷ་ཡི་གང་དཧོ་ལར། །བསྐོར་བ་བྱས་པས་མཆོག་གི་དངོས་གྲུབ་དང། །རྐང་འབམ་ནད་སོགས་གསོས་བའི་གཏམ་རྒྱུད་མང། །ཞེས་རྒྱལ་བའི་བཀའ་དང་དམ་པའི་གསུང་བགྲོས་ཀྱི་གནད་བསྡུས་
ནས་བཀོད་པ་ལྟར་རོ། །སྨྲས་པ། ལྗོངས་འདིའི་ལྷ་སྡེ་མི་ལྟུང་འཕྲེང་ཚོགས་དབུས། །ཆོས་དང་སྲིད་ཀྱི་ཆ་ཤས་ཡོངས་གང་ཞིང། །མོས་ལྡན་བུ་མོས་དགའ་བའི་རྩ་ལག་མཆོག་བཀྲ་ཤིས་དགེ་མཚན་བླར་འཕེལ་
ཆོས་ཀྱི་སྡེའི། །བསོད་ནམས་ཞིང་གི་མཆོག་གྱུར་ཤཱཀྱའི་ཏོག་པད་དཀར་ཅན་དང་ཡེ་ཤེས་མེད་ལོང་གི། སླར་གཟུགས་མཐོང་བ་ཀུན་གྱི་འདྲེན་བྱེད་ལ། །ཟིལ་མངར་ཆར་དུ་བསྙིལ་བར་མཛད་གང་ལ། །དད་དང་གུས་པས་ཕྱག་

[006A]༄༅། །འཚལ་མཆོད་སྤྲིན་འབུལ། །གཡས་ནས་སྐོར་སོགས་སྲི་ཞུ་ལྷུར་ལེན་དེའི། །ནད་གདོན་བགེགས་སྡིག་དྲི་མ་རབ་བྱང་ནས། །གནས་སྐབས་མཐར་ཐུག་རེ་འབྲས་སྨིན་པར་གསུངས། །དེ་ཕྱིར་རྒྱུན་
ལྡན་དམ་པའི་རྗེས་འབྲངས་ཏེ། །གང་གི་སྐོར་ཚད་སྔོན་མེད་ཤིང་རྟའི་སྲོལ། །ལྷག་བསམ་ཀུན་ཕན་མདངས་ཀྱིས་ཕྱེ་བ་ལ། །གཟུར་གནས་གཉིས་སྐྱེས་ཚོགས་ཀུན་རངས་པར་མཛོད། །འདིར་ནི་སྒོ་གསུམ་
འབད་མཚོན་ལེགས་བྱས་མཐུས། །ཀུན་གསལ་མཐའ་དང་མཉམ་སོང་མ་རྒན་འགྲོར། །སྨན་ཕྱིར་རྫོགས་བྱང་སྒྲུབ་ལ་འགལ་བའི་རྐྱེན། །རབ་ཞི་མཐུན་རྐྱེན་འབད་མེད་ལྷུན་གྲུབ་ཤོག་ཅེས་སྟོན་མཆོག་ཐུབ་པའི་
དབང་པོ་གཙོ་འཁོར་གྱི་སྣང་བརྙན་ཇི་ལྟར་བཞེངས་པའི་དཀར་ཆག་སྐོར་ཚད་དང་བཅས་པ་དགོས་ཞེས་སྦྱིན་བདག་དགེ་སློང་དངོས་གྲུབ་ལགས་ནས་བསྐུལ་མ་མཛད་དོར། ལྷ་ས། བཀྲས་ལྷུན། ཤངས་དགའ་ཆོས་སོགས་ཀྱི་སྐོར་ཚད་ལ་གཞི་
བྱས་ཏེ། བན་རྒན་དྷརྨ་བྷ་དྲས་འཕར་བའི་ལོའི་ས་གའི་ཟླ་ཚེས་ལ་དངུལ་ཆུའི་རི་ཕུག་ཏུ་སྦྱར་བ་མངྒལ་ཤྲི་ཡ་ཝ་རྡྷནྟུ།། ་རྒྱལ་ཚབ་བྱམས་པ་མགོན་པོའི་གོས་སྐུ་རན་པོ་ཆེའི་དཀར་ཆག་དད་པའི་འཇུག་དོགས་ཞེས་བྱ་བ་
བཞུགས་སོ། །རྒྱལ་ཚབ་བྱམས་པ་མགོན་པོའི་གོས་སྐུ་རིན་པོ་ཆེའི་དཀར་ཆག་དད་པའི་འཇུག་ངོགས་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ཀྱི་ཞབས་ཀྱིཔདྨོ་ལ་སྐྱེ་བ་ཀུན་ཏུ་གུས་པས་ཕྱག་འཚལ་

[006B] །དཔལ་མགྲིན་འཇིག་རྟེན་མེས་པོ་ཐ་གུའི་ལྟོ། །མིག་སྟོང་ཅན་དང་པདྨོའི་གཉེན་ལ་སོགས། །དྲེགས་ལྡན་ཀུན་གྱི་རལ་པའི་ནགས་ཀླུང་ན། །ཞབས་སེན་འགོད་མཛད་ཟས་གཙང་སྲས་ལ་འདུད། །དེ་
སྲས་མི་ཕམ་མགོན་དང་མཁྱེན་བའི་གཏེར། །རྒྱལ་བས་ལུང་བསྟན་ཀླུ་སྒྲུབ་ཐོགས་མེད་ཞབས། །མར་མེ་མཛད་དང་བློ་བཟང་གྲགས་པའི་དཔལ། །ཡབ་སྲས་བརྒྱུད་པར་བཅས་ལ་སུ་མི་དད། །ཁྱད་པར་ཡོན་ཏན་
ཀུན་གཞི་ཀློག་ཡིག་ནས། །ངེས་གསང་ཐེག་པའི་དབང་རྒྱུད་མན་ངག་པར། །འདོམས་མཛད་དྲིན་ཅན་བླ་མའི་ཚོགས་རྣམས་ལ། །སྙིང་གི་ཁོངས་ནས་གུས་པས་ཕྱག་འཚལ་ལོ། །བཀྲ་ཤིས་དཔལ་འབྱོར་རྒྱས་པའི་
ཡུལ་གྱི་ཆར། །དགེ་ལྡན་རིང་ལུགས་འཕེལ་བའི་ཆོས་གྲྭ་ཆེའི། །དང་རྟེན་བྱམས་མགོན་སླར་གཟུགས་བཟང་གོས་ལས། །བསྐྲུན་པའི་དཀར་ཆག་མདོ་ཙམ་བརྗོད་པར་བྱ། །ཆགས་སྡང་རབ་རིབ་སྟུག་པོས་མ་
བསླད་ཅིང། །ལེགས་ཉེས་དཔྱོད་བའི་བློ་གྲོས་འདྲེན་བྱེད་དྭངས། །ངོ་མཚར་གསར་པའི་ལེགས་བཤད་དོན་གཉེར་བ། །དེ་དག་སྒྲ་འཛིན་ལེགས་པར་གཏོད་ལ་ཉོན། །དེ་ལ་འདིར་བློ་གསལ་མཁས་མང་རྒྱ་
མཚོའི་སྟི་གནས། །མདོ་སྔགས་ལེགས་བཤད་སྒྲོག་པའི་དགའ་ཚལ། མོས་ལྡན་བསོད་ནམས་སྤེལ་བའི་ཞིང་ས། ཀུན་མཆོད་ཐར་པ་ཆེན་པོའི་གླིང་མ་ཆོག། །ཆོས་སྡེ་ཆེན་པོ་བཀྲ་ཤིས་དགེ་འཕེལ་གྱི་མཆོད་

[007A]༄༅། །ཡོན་སྤྱིའི་དད་རྟེན་དུ་བཞེངས་པའི་བསྐལ་བཟང་གི་འདྲེན་མཆོག་ལྔ་པ། རྒྱལ་ཚབ་བྱམས་པ་མགོན་པོའི་གོས་སྐུ་རིན་པོ་ཆེའི་ལོ་རྒྱུས་ཅུང་ཟད་བརྗོད་པ་ལ་བཞི། ཐོག་མར་བྲིས་སྐུ་ཇི་ལྟར་
བྱུང་བའི་ཚུལ། ད་ལྟ་ཇི་ལྟར་བཞེངས་པའི་ཚུལ། །ཚུལ་བཞིན་བཞེངས་པའི་ཕན་ཡོན། ཕྱག་མཆོད་བསྙེན་བཀུར་བྱས་པའི་ཕན་ཡོན་ནོ། །དང་པོ་ཐོག་མར་བྲེས་སྐུ་ཇི་ལྟར་བྱུང་བའི་ཚུལ་ནི། སྔོན་བཅོམ་ལྡན་
འདས་ཤཱཀྱའི་རྒྱལ་པོ་ཉིད་འཇིག་རྟེན་ན་བཞུགས་པའི་དུས་སུ་རྒྱལ་པོ་གཟུགས་ཅན་སྙིང་པོ་དང། །རྒྱལ་པོ་ཨུཏྲ་ཡ་ན་གཉིས་ཡུལ་ཐག་རིང་ཡང་ཕན་ཚུན་གཅིག་གིས་གཅིག་ལ་སྐྱེས་བསྐུར་རེས་བྱེད་ཀྱིན་
ཡོད་པ་ལ། དུས་ནམ་ཞིག་གི་ཚེ་ཨུ་ཏྲ་ཡ་ནས་རིན་པོ་ཆེ་བཻདཱུརྱ་ལས་གྲུབ་པའི་ཁྲབ་རིན་ཐང་ཐལ་གཞལ་བར་དཀའ་བ་ཞིག་བསྐུར་བའི་སྐྱེས་ལན་དུ་གཟུགས་ཅན་སྙིང་པོས། སངས་རྒྱས་ཀྱི་སྐུ་བརྙན་བྲིས་ཏེ་བསྐུར་
ན་ཇི་ལྟར་རུང་ཞེས་བཅོམ་ལྡན་འདས་ཉིད་ལ་ཞུས་པས། སྟོན་པས། དབུས་སུ་སངས་རྒྱས་ཀྱི་སྐུ་བརྙན། སྟེང་དུ་བརྩམ་པར་བྱ་ཞིང་དབྱུང་བར་བྱ། ཞེས་སོགས་ཀྱི་ཚོགས་བཅད། འོག་ཏུ་རྟེན་འབྲེལ་ལུགས་
འབྱུང་ལུགས་ལྡོག་རྣམས་བྲིས་ལ་སྐུར་ཅིག། ཅེས་བཀའ་སྩལ་པ་ལྟར་བསྐུར་བ་ཨུ་ཏྲ་ཡ་ནས་མཐོང་བ་ལ་བརྟེན་ནས་བདེན་པ་མངོན་སུམ་དུ་མཐོང་སྟེ། རིང་ན་བཞུགས་པའི་སངས་རྒྱས་ཀྱིས། །ཤེས་

[008B] །གང་ལ་དེ་འདྲའི་གསོས་མངའ་བའི། །སྨན་པའི་མཆོག་ལ་ཕྱག་འཚལ་ལོ། །ཞེས་བསྟོང་ཕྱག་མཛད་པར་འདུལ་བ་ལུང་ལས་བཤད་པ་ལྟར་རོ། །གཉིས་པ་ད་ལྟ་ཇི་ལྟར་བཞེངས་
པའི་ཚུལ་ནི། དབྱངས་ཅན་བཞད་པ་དགེ་འདུན་རྒྱ་མཚོས། གྲངས་མེད་དཔག་ཚད་ཁྱོན་ལྡན་མགྱོགས་འགྲོའི་སྟེང། །བྱེ་བ་ཕྲག་བརྒྱའི་ཆུ་དང་གསེར་གྱི་གཞིར། །ལྷུན་པོའི་དབང་པོ་གླིང་བཞི་གླིང་ཕྲན་བརྒྱད།།
ལྷ་ལམ་མཛེས་བྱེད་ཉི་ཟླའི་སྣང་བ་དང། །དེ་སྙེད་གྲགས་ལྡན་ལྕགས་རི་མུ་ཁྱུད་བཅས། །ཞེས་གསུངས་པ་ལྟར། སྟོང་གསུམ་མི་མཇེད་གྱི་ཞིང་ཁམས་འདི་ཉིད་ལ་གླིང་བཞི་རི་རབ་ལ་སོགས་པ་བྱེ་བ་ཕྲག་བརྒྱ་
ཡོད་པའི་ནང་ནས་འཛམ་གླིང་ཆུང་དུར་གྲགས་པ་འདི་ཉིད་ནི་དབུས་སུ་བསྐལ་བཟང་གི་རྣམ་འདྲེན་སྟོང་འབྱོན་པའི་གནས་བྱང་ཆུབ་ཀྱི་སྙིང་པོ་རྡོ་རྗེ་གདན། ཤར་དུ་འཕགས་པ་འཇམ་དཔལ་གྱི་ཞིང་རྒྱ་ནག་རི་བོ་
རྩེ་ལྔ༑ ལྷོར་མགོན་པོ་སྤྱན་རས་གཟིགས་ཀྱི་ཞིང་རི་བོ་པོ་ཏ་ལ། ནུབ་ཏུ་མཁའ་འགྲོའི་གསང་མཛོད་ཨོ་ཌཱི་ཡ་ན། བྱང་དུ་ཆོས་རྒྱལ་རིགས་ལྡན་རྣམས་ཀྱི་ཕོ་བྲང་ཤམྦཱ་ལ་སོགས་ཡོད་པ་དང། ཁྱད་པར་
མངལ་སྐྱེས་ཁམས་དྲུག་དང་ལྡན་པའི་བླ་མེད་རྡོ་རྗེ་ཐེག་པའི་གདུལ་བྱརིན་པོ་ཆེ་ལྟ་བུ་རྣམས་ཀྱང་གླིང་འདིར་འབྱུང་བས་ན་ཡུལ་གླིང་གཞན་ལས་ཁྱད་པར་དུ་འཕགས་པ་ཡིན་ཏེ། བཀའ་གདམས་གླེགས་བཾ་

[009A]༄༅། །ལས༑ ཆོས་དགེ་བ་བཅུ་ཡིས་ཁྱད་འཕགས་པའི། །གླིང་ཕུན་སུམ་ཚོགས་པ་འཛམ་བུའི་གླིང། །ཞེས་དང། སྡོམ་འབྱུང་ལས། འཛམ་བུ་གླིང་རྣམས་ལས་སྐྱེས་པའི། །ལས་ཀྱི་ས་
པར་རབ་ཏུ་གྲགས། །ཞེས་གསུངས་པའི་ཕྱིར། དེ་ལའང་འཕགས་ཡུལ་དང། བོད་དང། ལི་དང། རྒྱ་ནག་དང། ཤམྦྷ་ལ་དང། གངས་ལྡན་ཏེ་ཡུལ་ཆེན་པོ་དྲུག་ཏུ་ཡོད་པ་ལས། བོད་ཁ་བ་
ཅན་གྱི་ཡུལ་གྲུ་འདི་ནི་རྒྱལ་པོ་བཀའ་འབུམ་ལས། བོད་ཅེས་བྱ་བ་ཁྱད་པར་འཕགས་པའི་ཡུལ། །རི་མཐོ་ས་གཙང་གངས་རི་གཉན་གྱི་མགུལ། །བསིལ་ལ་དྲོ་བ་ལྷ་གནས་གཞལ་
ཡས་ཁང། །ཆུ་བོ་བཞི་འབབ་རྒྱ་མཚོ་བཞི་ཡིས་མཛེས། །འབྲུ་སྣ་སྣ་ཚོགས་རིན་ཆེན་སྣ་ཚོགས་འབྱུང། །རྐང་འགྲོས་སྒུར་སྤྱོད་རྩི་ཐོག་མར་ལ་སྤྱོད། །རྗེ་ནི་ལྷ་ཡིན་འབངས་ནི་མི་ཡིས་བྱས། །ཞེས་
གསུངས་པ་ལྟར་ཡིན་ལ། དེ་ལ་ཡང་དབུས་གཙང་ཆོས་ཀྱི་ཆོས་ཁ་དང། མདོ་སྟོད་མིའི་ཆོལ་ཁ་དང། མདོ་སྨད་རྟའི་ཆོལ་ཁ་གསུམ་དུ་ཡོད་པ་ལས། སྐྱབས་མགོན་རྒྱལ་མཆོག་ཡབ་སྲས་ལ་སོགས་པའི་བསྟན་
འཛིན་གྱི་སྐྱེས་ཆེན་དུ་མ་དང། ཇོ་ཞལ་རྣམ་གཉིས་ལ་སོགས་པའི་སྐུ་གསུངས་ཐུགས་རྟེན་བྱིན་རླབས་ཀྱི་གཟི་འོད་འབར་བ་དུ་མ་དང། གྲྭ་ས་ཆེན་པོ་བཞི་ལ་སོགས་པའི་ལྟ་སྤྱོད་རྣམ་པར་དག་པའི་དགེ་འདུན་གྱི་

[009B] དེ་ལ་ཡང་དབུས་ལ་དབུ་རུ་གཡོ་རུ་དང་གཙང་ལ་གཡས་རུ་རུ་ལག་སྟེ་དབུས་གཙང་རུ་བཞིར་གྲགས་པའི་གཙང་སྟོད་
གཡས་རུའི་ཆ་ཤས། ཁང་ས་ཞིངས་ས་ཡི་དགེ། ཁང་རྡོ་འཐག་རྡོ་རྡོ་ཡི་དགེ་བཏུང་ཆུ་ཞིང་ཆུ་ཆུ་ཡི་དགེ། ཁང་ཤིང་བུད་ཤིང་ཤིང་གི་དགེ། གམ་འབྲོག་རྒྱང་འབྲོག་རྩྭ་ཡི་དགེ། ཞེས་པ་ལྟར་གྱི་དགེ་བཅུའི་ཡོན་ཏན་
མ་ལུས་པར་ཚང་ཞིང། གྱེ་ལ་མི་གཙང་རབ་གསལ་དང། རྡོག་ཡཱརྱ་དེ་བ་དང། རྩི་འདུལ་བ་འཛིན་པ་ཆེན་པོ་ཐུགས་ཇེ་བྱང་ཆུབ་ལ་སོགས་པ་དམ་པ་དུ་མའི་འབྱུང་ཁུང། ཨྱོན་གྱི་སློབ་དཔོན་མཚོ་ལས་སྐྱེས་
པའི་རྡོ་རྗེས་ཀྱང་ཐོག་མཐའ་བར་དུ་དགེ་བའི་མཚན་མ་ཁྱད་པར་ཅན་གཟིགས་ཏེ་འཛུམ་ཞལ་ལྷུག་པར་བསྟན་པའི་རྒྱུ་མཚན་གྱིས་བཞད་ཅེས་རྗེས་གྲུབ་ཏུ་བརྡ་ཆགས་པའི་ཡུལ་གྲུ་འདི་ཉིད་ནི། དབྱངས་ཅན་ངག་
གི་རོལ་མཚོ་ལས་ཀྱང། དཔྱིད་ཀྱི་ལུས་ཕྲ་ལང་ཚོའི་དྤལ་ངོམས་ཚེ། །བཅུ་གསུམ་དགེ་བའི་ཡོན་ཏན་ཀུན་ཚང་བར། །གྲུབ་བའི་དབང་ཕྱུག་པདྨ་སམྦྷ་ཝས། །ལུང་བསྟན་ཇི་བཞིན་བཞད་པའི་ཡུལ་གྱི་གྲུ། །ཞེས་
གསུངས་པའི་ཕྱིར། ཡུལ་གྲུ་འདི་ཉིད་དུའང། ལྷ་སྡེ་མི་སྡེ་གཉིས་སུ་ཡོད་ཅིང། ལྷ་སྡེ་ལའང་ས་དགེ་རྙིང་འབྲུག་དྭགས་ཤངས་ཞི་བྱེད་བོན་སོགས་གྲུབ་པའི་མཐའ་རྣམ་གྲངས་མང་ཡང། རྒྱལ་མཆོག་བསྐལ་བཟང་

[010A]༄༅། །རྒྱ་མཚོས། སྐུ་བཞིའི་རོ་མངར་གཡུར་ཟ་བློ་བཟང་གི་རིང་ལུགས་ས་ཧཱ་ཀ་ར་འདི་མཐོང་ཚེ། །ཐོས་བསམ་ཙཱུ་ཏའི་འཁྲི་ཤིང་སྟོབས་ཕྲ་ཡང། །བརྩོན་པས་འཁྲིལ་ཏེ་གཞལ་ལ་དགའ་བློ་བཏང་
ཞེས་གསུངས་པ་ལྟར། འཇམ་མགོན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་རིང་ལུགས་ནི་རྒྱལ་མཚན་གྱི་ཏོག་གི་ནོར་བུ་རིན་པོ་ཆེ་ལྟར་ཀུན་ལས་ཆེས་ཁྱད་པར་དུ་འཕགས་ཤིང། ཆོས་སྡེ་འདི་ཉིད་ཀྱང་བཞད་པ་ཚང་
ཆོས་སྡིངས་སུ་སྐུ་འཁྲུངས་པའི་རྩི་འདུལ་བ་འཛིན་པ་ཆེན་པོར་གྲགས་པ་དེ་ཉིད་སྐུ་གཞོན་ནུའི་སྐབས་ཀྱི་རྨི་ཉམས་སུ་གང་དམར་གྱི་མདུན་དུ་མེ་ཏོག་ཨུཏྤ་ལ་མང་པོ་འཁྲུངས་པའི་གཟིགས་སྣང་བྱུང་བར་
གསུངས་པ་དེ་ནི་གནས་འདིར་རིང་པོར་མ་ལོན་པར་ཕྱི་འདུལ་བའི་ཀུན་སྤྱོད་རྣམ་པར་དག་ཅིང་ནང་གསང་སྔགས་ཟབ་མོའི་ཉམས་རྟོགས་དང་ལྡན་པའི་བཀའ་གདམས་ཀྱི་རྣམ་ཐར་གཙང་མ་སྐྱོང་བའི་དགེ་འདུན་གྱི་སྡེ་
ཁྱད་པར་ཅན་ཞིག་འབྱུང་བའི་ལྟས་སུ་མངོན་ཞིང། དེ་ཡང་གནས་འདིར་ཐོག་མར་སྟོད་འབྲུག་གི་རིང་ལུགས་འཛིན་ཅིང། མདོ་ལུགས་ལྟར་ན་ཆོས་ཉིད་ཀྱིས་ཐོབ་པའི་དོན་དམ་སེམས་བསྐྱེད་རྒྱུད་ལ་སྐྱེས་ཤིང་
ཡོན་ཏན་བརྒྱ་ཕྲག་བཅུ་གཉིས་ལ་དབང་འབྱོར་པ་དང། སྔགས་ལུགས་ལྟར་ན་ཕྱི་ནང་གི་ཐབས་མཁས་ཁྱད་པར་ཅན་ལ་བརྟེན་ནས་ལས་རླུང་གི་རྒྱུ་བ་དྷཱུ་ཏིར་བཙད་ནས་ལྷན་སྐྱེད་ཀྱི་བདེ་བས་སྟོང་ཉིད་

[010B]
ཕྱིས་བྱང་བདག་པོས་དཔལ་སྡིངས་པའི་ཞལ་དོ་ནམ་མཁའ་དབང་རྒྱལ་བཞད་མཐོང་སྨོན་གྱི་གཉེར་པར་བསྐོས་སྐབས། དེས་སྦྱིན་བདག་གཙོ་བོ་མཛད་དེ་རྗེཤེས་རབ་སེངྒེའི་དངོས་སློབ་ཞལྶྔ་ནས་ཤེས་རབ་མགོན་
པོའམ། རྗེ་མགོན་པོ་དཔལ་དུ་གྲགས་པ་དེས་དགོན་པ་འདི་ཉིད་ཀྱི་ཆོས་ལུགས་མཉམ་མེད་རི་བོ་དགེ་ལྡན་པའི་རིང་ལུགས་སུ་བསྒྱུར་ཅིང་ཉམས་ལེན་མདོ་ཕྱོགས་ནས་བཀའ་གདམས་གཞུང་དྲུག་གི་བརྗོད་བྱ་
གཅིག་ཏུ་བསྡུས་པའི་སྙིང་པོ་བྱང་ཆུབ་ལམ་གྱི་རིམ་པ་དང། སྔགས་ཕྱོགས་ནས་རྭ་ལུགས་ཀྱི་འཇིགས་བྱེད་ལྷ་བཅུ་གསུམ་མ་དང། གསང་འདུས་མི་བསྐྱོད་པ་ལྷ་སོ་གཉིས་མ་ལ་གཙོ་བོར་མཛད། དེ་ནས་ཞལ་
སྔ་ནས་ཤེས་རབ་དཔལ་འབྱོར་བས་བླ་མ་མཛད་སྐབས་པཎ་ཆེན་བློ་བཟང་ཆོས་ཀྱི་རྒྱལ་མཚན་གདན་དྲངས་ཏེ་ཟབ་རྒྱས་ཀྱི་ཆོས་ཚུལ་དུ་མ་བསྩལ་བ་ནས་བཟུངས་ཆོ་ག་ཕྱག་ལེན་ཚང་མ་གསང་སྔགས་
རྒྱུད་པ་གྲྭ་ཚང་ཇི་ལྟ་བ་བཞིན་དུ་བསྒྱུར་ཏེ། ཕྱག་ལེན་ཉམས་མེད་དུ་བྱ་བའི་ཕྱིར་གསང་སྔགས་རྒྱུད་པ་གྲྭ་ཚང་གི་མདོ་སྔགས་ཟུང་འབྲེལ་གྱི་དགེ་བའི་བཤེས་གཉེན་མུ་ཏིག་གི་འཕྲེང་བ་བཞིན་དུ་ཟམ་མ་ཆད་

[011A]༄༅། །པར་ཕེབས་ཏེ། འཛིན་སྐྱོང་སྤེལ་གསུམ་བླ་ནས་བླར་འཕེལ་གྱི་ཐོག་དེང་གི་དུས་ཉིད་དུ་དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོ་རིན་པོ་ཆེ། རྒྱ་བོད་གཉིས་སུ་མཚན་
སྙན་གྱི་གྲགས་པས་ཁྱབ་ཅིང། མཁས་བཙུན་བཟང་གསུམ་གྱི་མཛད་པ་རྣམ་ཐར་བཟང་པོས་སྐྱབྶ་མགོན་སྣང་མཐའི་མགོན་པོའི་མཛད་འཕྲིན་སྤེལ་བའི་བྱེད་པོ་རྒྱུ་སྐར་གྱི་འཕྲེང་ཚོགས་ལྟ་བུའི་དབུས་
ན་ཆུ་ཤེལ་དབང་པོ་ཉ་ཡོངས་སུ་གང་བ་ལྟར་འཕགས་པ་རྗེ་ཞལ་སྔ་ནས་ཡེ་ཤེས་དཔལ་གྲུབ་དཔལ་བཟང་པོ་ཉིད་མི་འཇིགས་སེང་གེའི་ཁྲི་ལ་ཞབས་སེན་རྣམ་པར་བཀོད་པ་ནས་བཟུངས་ཆོས་སྡེ་ཆེན་པོ་འདི་
ཉིད་ཀྱི་ཆོས་སྲིད་ཀྱི་དཔལ་འབྱོར་མཐའ་དག་དབྱར་དུས་ཀྱི་ཆུ་གཏེར་བཞིན་དུ་འཕེལ་ཏེ། ད་ལྟ་ཕྱོགས་འདིར་ཆོ་ག་ཕྱག་ལེན། ཆོས་ལྡན་གྱི་ཡོ་བྱད། བཀའ་བཙན་སྟོབས་འབྱོར་གང་གི་ཐད་དུ་ཡང་གཞན་དག་
གིས་ཆ་ཙམ་དུ་ཡང་འགྲན་པར་མི་ནུས་ཤིང། སྟོབས་འབྱོར་དྲེགས་པས་འགྱིང་བ་མཐའ་དག་གི་ལག་པད་ཙི་ལྟར་བཀོད་དེ་གུས་པས་འདུད་པ་འབའ་ཞིག་ལྷུར་ལོན་པ་ཀུན་གྱི་མངོན་སུམ་དུ་གྲུབ་པ་ལྟར་ལགས་
སོ༑ ༑འོན་ཀྱང་རྒྱལ་བ་བདག་ཅག་གི་སྟོན་པ་ཞལ་བཞུགས་པའི་དུས་ཉིད་ན་ཡང། སྔོན་གྱི་ལས་དབང་བཙན་པོས་བདས་ཏེ། སྡིག་ཅན་འཕགས་སྐྱེས་བོས་ཤཱཀྱ་བདུན་ཁྲི་བདུན་སྟོང་ལྔ་པའི་ལམ་དུ་བཏངས་

[011B] ཆོས་སྡེ་འདིར་ཡང་ཤིང་སྟག་ལོ་ཐོར་ལྟ་བུའི་བསྙུན་གྱིས་དགེ་འདུན་གྲོངས་ཙབས་ཆེན་པོ་བྱུང་བའི་དངོས་པོ་རྣམས་ཀྱི་གཞི་བཟུང། འདི་ཁའི་བླ་བྲང་ཉིད་ནས་དངུལ་སྲང་ལྔ་བཅུ། གོས་དཀར་སྤུས་ལེགས་ཡུག་གཅིག་
འགང་དཀར་ཡུག་གཅིག། བྲིས་ཆོམ་པར་ཞབས་ཏོག་ཉིན་གང་ཟབ་རྒྱས་སོགས་གང་སྤྱིའི་ཁུར་བཞེས་ཀྱི་གཙོ་བོ་མཛད་ཅིང། གཞན་ཡང་བླ་བྲང་རྒྱལ་མཚན་མཐོན་པོ་ནས་དངུལ་སྲང་ལྔ་བཅུ་རི་བའི་ནང་གོས་ཡུག་ཆེན་གཅིག་
གི་གསོལ་རས། གཟིམས་དཔོན་ཆེན་མོ་བློ་བཟང་དོན་གྲུབ་ནས་ཉིན་གང་ཟབ་རྒྱས་ཁ་བཏགས་དང་བཅས་པ། སྡེ་མགྲོན་ཆེན་མོ་ཐང་སྤེ་བ་ནས་ཉིན་གང་ཟབ་རྒྱས་ཁ་བཏགས་དང་བཅས་པ། སྡེ་རྒྱས་སྒོ་བ་ནས་ཉིན་གང་ཟབ་རྒྱས་གོས་
ཡུག་དང་བཅས་པ། གཅེན་ལུང་མཁན་པོ་དཀའ་ཆེན་ཡེ་ཤེས་དར་རྒྱས་ཀྱིས་ཧོར་དར་སེར་པོ་ཡུག་གཅིག་གྲྭ་ཚང་མཁན་པོ་བློ་བཟང་དཔལ་འབྱོར་གྱིས་དངུལ་སྲང་བདུ། སྡེ་ཞབས་དྲུང་སྨོན་སྐྱིད་པ་ནས་ཉིན་གང་ཟབ་རྒྱས། སྐུ་གདུང་མཆོད་འབུལ་
བ་དྲུང་རམ་པ་དཀའ་ལྡན་དབང་རྒྱལ་ནས་ཉིན་གང་གཅིག་དྲུང་ཆེན་ཡེ་ཤེས་དཔལ་འབྱོར་ནས་ཇ་འབྲས་ཁ་བཏགས་དང་བཅས་པ། བཞད་པ་མི་ཚན་སྤྱི་ནས་ཉིན་གང་ཁ་བཏགས་དང་བཅས་པ། དཀའ་ཆེན་ཡེ་ཤེས་ཚེ་བརྟན་ནས་ཁ་བཏགས་བར་
མཛད་ཅིག་དཀའ་ཆེན་ནོར་འཕེལ་ནས་དངུལ་ཞོ་བདུན་སྐར་ལྔ་ཁ་བཏགས་གཅིག་དཀའ་ཆེན་བློ་བཟང་ཤེས་རབ་ནས་དངུལ་ཞོ་བཞི་སྐར་ལྔ་ཁ་བཏག་གཅིག་དྲུང་རམ་པ་དགེ་ཚུལ་ནས་དངུལ་ཞོ་བཞི་སྐར་ལྔ་ཁ་བཏགས་གཅིག་དགེ་སློང་ཡེ་ཤེས་ཚེ་བརྟན་དང་

[012A]༄༅། །དགེ་སློང་དགེ་ལེཌ་གཉིས་ནས་དངུལ་ཞོ་གང་སྐར་ལྔ་ཁ་བཏགས་གཅིག་བཀྲ་ཤིས་ཚེ་རིང་ནས་དངུལ་ཞོ་བཞི་སྐར་ལྔ་ཁ་བཏགས་གཅིག་ཡེ་ཤེས་དཀོན་མཆོག་ནས་ཇ་འབྲས་ཆང་ཚོད་གསུམ་བཅས་
གྲུ་འཛིན་དབུ་མཛད་བློ་བཟང་ཡོངས་གྲགས་ནས་གསེར་ཞོ་དོ། དགེ་སྡིངས་ཁ་བྱང་རབ་བརྟན་ནས་གོས་ཁ་ལྔ། དགེ་སྡིངས་ནེའུ་གསིང་ལྷ་བུ་ཚེ་བརྟན་ནས་དངུལ་སྲང་གང་ཞོ་ལྔ། དབང་དྲག་ནས་དངུལ་ཞོ་གསུམ། ཟླ་བ་ནས་
ནས་ཁལ་བཞི། བཀྲ་ཤིས་སྲི་ཐར་ནས་དངུལ་ཞོ་གང་སྐར་ལྔ། ཇ་པ་སྲི་གནོན་ནས་བལ་དོད་ཕྱེད་གཉིས། འབྲོག་དོལ་བྱད་ཚེ་དབང་རྡོ་རྗེ་ནས་དངུལ་སྲང་བདུན་ཞོ་ལྔ། སྒེ་རུ་འགོ་པ་རོང་ཚེ་ནས་དངུལ་སྲང་གང་ཞོ་ལྔ་
ཧོང་པ་མཚོ་སྐྱེས་ནས་དངུལ་ཞོ་གང་སྐར་ལྔ་ཁ་བཏགས་གཅིག་ནུ་རུ་བཀྲ་ཤིས་ནས་ཇ་སྦག་གཅིག་མར་ཁལ་གསུམ། འདི་ཁའི་གྲྭ་གྲགས་དབུ་མཛད་ཡེ་ཤེས་དབང་རྒྱལ་ནས་དངུལ་སྲང་བདུན་སྐར་ལྔ་ཁ་
བཏགས་ནང་མཛད་ཅིག་སྤང་ཡུལ་བླ་མ་དཀའ་ཆེན་ཡེ་ཤེས་ཚུལ་ཁྲིམས་ནས་དངུལ་སྲང་དོ་ཞོ་དོ་སྐར་ལྔ། དགེ་སློང་འཆམ་དཔོན་ཚེ་བརྟན་ནས་དངུལ་སྲང་དོ་ཞོ་དོ་སྐར་ལྔ། དགེ་སྐོས་པ་ནས་དངུལ་སྲང་གསུམ། སྒེ་
རུ་མཚན་ནས་དངུལ་སྲང་དོ། དགེ་སློང་པདྨ་ནས་དངུལ་སྲང་གང་ཞོ་དྲུག་སྐར་ལྔ། དགེ་སློང་མཁས་གྲུབ་ནས་དངུལ་སྒྲང་གང། དགེ་སློང་བརྩོན་འགྲུས་ནས་དངུལ་སྒྲན་གང་ཞོ་དགུ་སྐར་ལྔ། དགེ་སློང་ཐོགས་མེད་ནས་

[012B] དགེ་སློང་ངག་དབང་བསོད་ནམས་ནས་དངུལ་སྲང་གང་ཞོ་ལྔ། དགེ་སློང་ཕུན་ཚོགས་ནས་དངུལ་ཞོ་བཞི་སྐར་ལྔ། དགེ་སློང་དཔལ་འབྱོར་གྱིས་ནས་ཁལ་གཉིས་བྲེ་བཅུ། ཤ་ལུག་ཁོག་གཅིག་
མར་ཁལ་གཅིག་དགེ་ཚུལ་ཡེ་ཤེས་དོན་གྲུབ་ནས་དངུལ་སྲང་དོ་ཞོ་གང་སྐར་ལྔ། གོས་ཁ་དོ་བཅས། ཡེ་ཤེས་ཀུན་དགའ་ནས་དངུལ་སྲང་གསུམ་ཞོ་གང་སྐར་ལྔ། དམ་ཆོས་ནས་དངུལ་སྲང་གང་སྐར་ལྔ། བསྟན་
འཛིན་ནས་དངུལ་སྲང་གང། ཨ་རྩིག་ནས་དངུལ་ཞོ་གང་སྐར་ལྔ། བློ་བཟང་བཀྲ་ཤིས་ནས་དངུལ་ཞོ་གང་སྐར་ལྔ། བློ་བཟང་ཤེས་རབ་ནས་དངུལ་ཞོ་གང་སྐར་ལྔ། ཡེ་ཤེས་རྒྱལ་མཚན་ནས་དངུལ་ཞོ་བཞི་སྐར་ལྔ་
དྲུང་རམ་པ་སྟོབས་ལྡན་ནས་དངུལ་སྲང་གང། ཡེ་ཤེས་བསྟན་བཟང་ནས་ཤིང་དོ་ལྔ། བཀྲ་ཤིས་རྒྱ་མཚོ་ནས་དངུལ་སྲང་བདུན་རྣམས་ཞལ་འདེབས་སུ་བྱུང་བས་ཟུར་བརྒྱན་པ་ལས་རྒྱུ་བསྒྲུབས་པ་ཡིན་ཞིང། བྱ་བ་ལས་ཀྱི་
འཁོར་ལོའི་འགན་བརྗིད་དངོས་བཞེས་པའི་སྦྱིན་བདག་གི་ཞལ་ཏབ་ནི། གཟུངས་འབུལ་འཁྲུལ་སྤོང་ཉིན་བྱེད་ལས། རྒྱུའི་ཡན་ལག་སྦྱིན་བདག་དེ་ནི་མཁས་པའི་གསུང་ལས། སྡིག་ལ་མི་འཛེམ་དད་འདུན་ཆུང། །ཕན་ཡོན་མ་མཐོང་ཡིད་མི་
ཆེས༑ ༑སྒྲུབ་བློ་མེད་པའམ་ཡོད་ན་ཡང། །ཚེ་འདིའི་ལོ་འདོད་གྲགས་འདོད་ཕྱིར། །རྐྱེན་དང་མི་འཚམ་བློ་རྒྱ་ཆེ། །དང་ཐུང་བློ་དོག་བཟོད་སྲང་ཆུང། །ལྷ་དད་བཟོ་བོར་སྨོད་བྱེད་ཅིང། །འགྱོད་པ་སྐྱེས་ནས་འཕྲོ་འཇོག་པའོ། །ཞེས་པ་ལྟར་གྱི་སྐྱོན་དང་མི་ལྡན་ཞིང། །ཕན་ཡོན་

[013A]༄༅། །མཐོང་བའི་ཤེས་རབ་ཅན་རྩེ་གཅིག་སེམས་པའི་བསམ་གཏན་ཅན། །བརྟན་ཅིང་སྤྲོ་བའི་བརྩོན་འགྲུས་ཅན། །དཀའ་སྤྱད་མི་སྐྱོ་བཟོད་སྲང་ཅན། །དད་རིང་ཚིག་འཇམ་ཚུལ་ཁྲིམས་ཅན། །གཡོ་མེད་གཏོང་ཕོད་
སྦྱིན་པར་ལྡན། །རིམ་གྱིས་དགའ་བ་བསྒོམ་པའོ། །ཞེས་པ་ལྟར་ཀྱི་ཡོན་ཏན་མ་ལུས་པ་དང་ལྡན་པའི་རྡོ་ཞལ་སྔ་ནས་ཀྱི་འཕྲིན་ལས་ཀྱི་ཁ་ལོ་བསྒྱུར་བ་ཆོས་རྗེ་ཡེ་ཤེས་མཁས་བཙུན་དང། སྤྱི་མི་དགེ་བའི་བཤེས་
གཉེན་འཆམ་དཔོན་ཡེ་ཤེས་ཚེ་བརྟན་གཉིས་ནས་མཛད་དེ། མཉམ་མེད་ཤཱཀྱའི་རྒྱལ་པོ་དྲག་པོ་ལྕགས་སྤྲེལ་ལ་སྐུ་བལྟམས་ནས་ལོ་ཉིས་སྟོང་བདུན་བརྒྱ་ང་བཞི་འདས་པ་རབ་བྱུང་བཅུ་གསུམ་པའི་ནང་ཚན་
སྲིན་བུ་ཞེས་པ་ཤིང་ཡོས་ཧོར་ཟླ་གཉིས་པ་དབོ་ཟླ་བའི་ཡར་ཚེས་དགེ་བའི་ཉིན་མགོ་བརྩམས་ཏེ། སྐུ་རྒྱུ་ལྷ་རྫས་ཀྱི་གོས་ལ་འགྲན་བཟོད་པའི་བཟང་གོས་ཤས་སྙོམས་ཤིང་དབང་པོའི་གཞུ་རིས་ལྟར་ཚོས་མདངས་
གསལ་བ་ཞེ་གཅིག་གི་གོས་དཀར་ཡུག་ཆེན་ཕྱེད་གཉིས་ཁ་བཅུ་གཉིས། གོས་སེར་ཡུག་ཆེན་གཉིས་ཁ་ཕྱེད་བཅུ་བདུན། གོས་མཚལ་ཁ་ཡུག་ཆེན་ཕྱེད་བཞི། རྒྱ་སྨུག་ཡུག་ཆེན་གཅིག་ཟིང་དམར་ཡུག་
ཆེན་གཅིག་ལི་ཁྲི་ཡུག་ཆེན་གཉིས། ལྗང་གུ་ཡུག་ཆེན་གཉིས་ཁ་ལྔ། སྔོན་པོ་ཡུག་ཆེན་བཞི། སྔོ་ནག་ཡུལ་ཆེན་གཅིག་གོས་ཧྲུག་སྣ་ཚོགས་ཁ་ལྔ་ཙམ། སྐུད་རྒྱུ་ཡུག་ཆེན་ཕྱེད་གཉིས། ཁྲི་ཁེབས་ཀྱི་

[013B] གོད་གསལ་ཞལ་འདེབས་ཡུག་ཆེན་གཅིག་དང་ཁ་ལྔ་སྟེ་ཁྱོན་བསྡོམས་ཁ་ཉི་ཤུ་ལ་གོས་ཡུག་རིའི་རྩིས་ཀྱི་ཡུག་ཆེན་ཉི་ཤུ་རྩ་གཉིས་ཁ་ཕྱེད་བཅུ་བཞི་ལྷག་ཙམ་ལ། བཟོ་བོ་ནི། ཡོན་ཏན་མི་མཁས་ང་
རྒྱལ་ཆེ། །འགྲོགས་པ་མི་བདེ་བཀུར་སྟི་འདོད། །འཕྲལ་དུ་ཚིག་རྩུབ་ཕུགས་འདོད་ཆེ། །ཡོན་རྒྱག་གླ་ཐང་ཚད་མེད་འབེབས། །དེས་ཀྱང་མི་ཚིམ་རྒྱུ་ཆ་རྐུ། །ཅུང་ཟད་ཙམ་ལ་བཟོ་འཕྲོ་འཇོག་འྒྲོསྡིགྶ་བྱེད་ཅིང་ཆང་ནག་
འཚོལ། །དགེ་ལས་སྡིག་པར་བསྒྱུར་མཁན་ཡིན། །ཞེས་པ་ལྟར་གྱི་སྐྱོན་དང་མི་ལྡན་ཞིང། །སྡོམ་འབྱུང་ལས། དུལ་ཞིང་བཟོ་རྣམས་ཀུན་ཤེས་ལ། །ཆོ་ག་མཐོང་ཞིང་མཉམ་གཞག་པ། །ཞེས་དང། དཔལ་ཁ་སྦྱོར་
ལས། དུལ་ཞིང་དད་ལྡན་ལང་མཚོར་ལྡན། །དབང་པོ་རྣམས་གསལ་རྣམ་རྟོག་མེད། །ཁྲོ་མེད་ལྐོག་འཕྱས་མི་བྱེད་ཅིང། །ཤིན་ཏུ་མཁས་ལ་སྤྲོ་བ་ཆེ། །བཟོད་ལྡན་སྙིང་རྗེ་ཆེན་པོ་ཅན། །
ཞེས་གསུངས་པ་ལྟར་གྱི་ཡོན་ཏན་དང་ལྡན་པའི་ལྷ་བྲིས་དབུ་མཛད་ཆེན་མོ་འཇམ་དབྱངས་ཚེ་དཔལ་དང། དབུ་ཆུང་ཚངས་པ་དཀར་པོ། །ཚེམ་བུ་དབུ་མཛད་ཆེན་པོ་ཕུན་ཚོགས་དང། དབུ་ཆུང་ནོར་བུ་ཚེ་རིང་སོགས་
བྲིས་ཚེམས་སོར་མོའི་འཕྲུལ་བསྒྱུར་ལ་ལྷའི་བཟོ་བོ་བི་ཤྭ་ཀར་མར་འགྲན་བཟོད་པ་གཅིག་གིས་ལྷག་པའི་བཞི་ཚན་གཉིས་ཀྱིས་སྡོམ་འབྱུང་ལས། ཀོས་ཀོ་མགྲིན་པ་བྱིན་པ་སྟེ། །གསུམ་པོ་རིངས་ན་སྐྱོན་ཆེན་པོ། །

[014A]༄༅། །སྔགས་པ་བདག་ཉིད་ངེས་པར་ནི། །གནས་ལས་ཉམས་ཤིང་བསྐྲད་པར་འགྱུར། །སྙན་དང་ཤངས་དང་ཕྱག་སོར་ཏེ། །གསུམ་པོ་ཐུངྣ་སྐྱོན་ཆེན་པོ། །དངོས་གྲུབ་ངེས་པར་འཇོམས་པ་དང། །དེ་
བཞིན་དཔལ་ཡང་ཉམས་པར་འགྱུར། །ཞེས་གསུངས་པ་ལྟར་གྱི་ཆ་ཚད་དང་མི་ལྡན་པའི་སྐྱོན་ཕྲ་མོས་ཀྱང་མ་གོས་ཤིང། དཔལ་དུས་ཀྱི་འཁོར་ལོ་དང། བདེ་མཆོག་སྡོམ་འབྱུང། དེ་དག་གི་འགྲེལ་པ་ལ་སོགས་
པ་རྒྱ་བོད་ཀྱི་བསྟན་བཅོས་ནས་འབྱུང་བ་སྤྱི་དང། ཁྱད་པར་དུ་རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་སྨན་བླ་དོང་རུབ་པའི་ཐིག་རྩ་དང། དབྱངས་ཅན་མས་རྗེས་སུ་བཟུང་བའི་སྤྲུལ་སྐུ་འཕྲད་ཁ་བའི་ཐིག་རྩ་
དང། མི་རྗེ་སངས་རྒྱས་རྒྱ་མཚོའི་དྲི་དག་བ། བཻཌཱུར་དཀར་པོའི་གཡའ་སེལ་སོགས་ཐིག་རྩ་ཚད་ལྡན་རྣམྶླས་བཤད་པ་ལྟར་གྱིཆ་ཚད་དང་ལྡན་པར་ལོ་དེ་ཁའི་ཧོར་ཟླ་ལྔ་
པ་སྣོན་གྱི་ཟླ་བའི་བར་ལ། ཇི་སྐད་དུ་བདག་ཅག་གི་དཔལ་ལྡན་བླ་མ་དམ་པ་ཡོངས་འཛིན་རིན་པོ་ཆེ་བློ་བཟང་ཚུལ་ཁྲིམས་དཔལ་བཟང་པོའི་ཞལ་ནས། རྣམ་འདྲེན་ལྔ་པ་དགའ་ལྡན་ལྷ་བརྒྱའི་མགོན། །སྒྲས་
མཆོག་ནམ་མཁའ་དྲི་མེད་འཧམ་དཔལ་སྙིང། །དཔལ་སྟུག་དམ་ཚིག་གསུམ་བཀོད་ཚེ་སྦྱིན་ལྷས། །དེང་འདིར་བདག་ཅག་ཉིན་མཚན་བདེ་ལེགས་སྩོལ། །ཅེས་གང་སུངས་པ་ལྟར། གཙོ་བོར་གྱལ་བ་

[014B] ལྷ་མགྲོན་ལ་གཡས་སུ་དཔལ་ལྷ་གཅིག་དི་བཾ་ཀཱ་རའམ་ནམ་མཁའ་དྲི་མ་མེད་པ། གཡོན་དུ་རྗེ་བདག་ཉིད་ཆེན་པོའམ་རྒྱལ་སྲས་འཇམ་དཔལ་སྙིང་པོ་སྟེང་གི་གཡས་སུ་བྱ་རྒྱུད་དེ་
བཞིན་གཤེགས་པའི་རིགས་ཀྱི་གཙོ་བོ་ཐུབ་པ་དམ་ཚིག་གསུམ་བཀོད་པའི་རྒྱལ་པོ། སྟེང་གི་གཡོན་དུ་བྱ་རྒྱུད་པདྨའི་རིགས་ཀྱི་གཙོ་བོརྒྱལ་བ་ཚེ་དང་ཡེ་ཤེས་དཔག་ཏུ་མེད་པ་དང་བཅས་པའི་གོས་སྐུ་
ཆེན་མོ། ཞལ་ཁེབས་ལས་སྣ་ཚོགས་འགྲུབ་པ་མཚོན་པའི་མ་ཧཉྩེ་ཡུག་ཆེན་བཞིས་ལྷག་པའི་བཅུ་ཕྲག་གཉིས་ལས་གྲུབ་པ་དང། རང་བཞིན་ནམ་དག་གི་ཆོས་ཉིད་ལ་གློ་བུར་གྱི་དྲི་མས་མ་གོས་པའི་མཚོན་བྱེད་དུ་རས་
དཀར་ཡུག་ཆེན་ལྔ་ཕྲག་ལྔ་ལས་གྲུབ་པའི་རྒྱབ་ཤ་དང། །རྟག་ཆད་ཀྱི་མཐའ་དང་བྲལ་བའི་དབུ་མའི་ལམ་གྱི་བགྲོད་པ་མཐར་ཐུག་པའི་མཚོན་བྱེད་དུ་མཐའ་འདྲིལ་བཟང་སྐུད་དང་བཅས་པ་རྣམས་ཟླ་བ་གཅིག་དང་ཞག་
བཅུ་གཉིས་ཀྱི་ཁོངས་སུ་ལེགས་པར་གྲུབ་སྟེ། གཟུངས་འབུལ་ཤེལ་དཀར་མེ་ལོང་ལས། རྒྱལ་བས་སྐྱེ་དགུའི་བསོད་ནམས་ཞིང་མཆོག་ཏུ། །ལན་ཅིག་མིན་པར་བསྔགས་པའི་སྐུ་བརྙན་དང། མཆོད་རྟེན་
རྣམས་ལ་གཟུངས་གཞུག་འབུལ་བའི་ཚུལ། །བོད་ཀྱི་དམ་པ་མང་པོས་སྣ་ཚོགས་མཛད། །ཅེས་གསུངས་པ་ལྟར། གཙོ་བོའི་དབུ་ཙུག་གི་ནང་དུ་རིན་ཆེན་གཉིས་པ་འདེབས་བྱེད་སྲང་འཁོར་ཡོན་ཏན་གྱི་གྲངས་

[015A] །ལས་གྲུབ་པའི་གུའི་ནང་དུ་སྐུ་བལ་གྱི་རིང་བསྲེལ་སྐྱབས་མགོན་སྣང་མཐའི་མགོན་པོ་དུར་སྨྲིག་གི་ཟློས་གར་བྶྒྱུརྦ་རྗེ་བཙུན་བློ་བཟང་དཔལ་ལྡན་བསྟན་བའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོའི་
དབུ་སྐྱེ་སྱི་ལོ་མ། སྐུ་གདུང་གི་རིང་བསྲེལ་སངྱས་བྱང་སེམས་ཀྱི་གདུང་རུས་དང་ཡུངས་འབྲུ་ལྟ་བུའི་རིང་བསྲེལ་དེ་བཞིན་གཤེགས་པའི་འཕེལ་གདུང་སྣ་ཚོགས་བསྲེས་པའི་རིལ་བུ་རྣམས་ཀྱིས་བྱུར་བུར་གཏམས་
ཏེ་སྐྱབས་མགོན་ཆེན་པོའི་ཐུགས་དམ་གྱི་རྒྱས་བཏབ་ནས་བཞུགས་སུ་གསོལ་ཞིང། ཆོས་སྐུའི་རིང་བསྲེལ་ལྷ་སོ་སོའི་དབུ་གཙུག་ནས་སེང་ཁྲིའི་བར་གྱི་རྒྱབ་ཤ་ལ་གཟུངས་འབུལ་འཁྲུལ་སྤོང་ཉིན་བྱེད་
དང། ནོར་བུའི་མེ་ལོང་སོགས་ལས་ཇི་ལྟར་འབྱུང་བ་ལྟར་མདོ་རྒྱུད་ཀྱི་གོ་རིམ་མ་འཁྲུགས་ཤིང་ལྷག་ཆད་ནོར་གསུམ་གྱི་སྐྱོན་གྱིས་མ་སྦགས་པར་བྱུར་བུར་བཀང་སྟེ་བྲིས་ཤིང། ལྷག་པར་ཡོངས་འཛིན་རིན་
པོ་ཆེ་བློ་བཟང་ཚུལ་ཁྲིམས་དཔལ་བཟང་པོ་ལ་ཆེད་གཉེར་གྱིས་ཞུགས་པའི་སྨོན་ཚིག་ཤླཽ་ཀ་བདུན་གྱི་བདག་ཉིད་ཅན་དེ་བྲིས་ནས། དེ་ཉིད་གང་དུ་འཚོ་ཞིང་གཞེས་པའི་ཟ་མ་ཏོག་དང། ཧོར་དང་སེར་པོ་ལས་
གྲུབ་པའི་དབུ་གདུགས་ཏོག་དང་བཅས་པ་ཡང་ལེགས་པར་འདུ་མཛད་དེ། རབ་གནས་ཀྱི་རྒྱུད་ལས། བཟོ་བོ་མ་མཉེས་པའི་ལྷ་ལ་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་བྱའོ། །ཞེས་

[015B] མི་གཡོ་བའི་རྒྱུད་ལས་ཀྱང་བྲིས་སྐུ་ཚད་ལྡན་ཡོངས་སུ་ཟིན་ནས་བྲིས་མཁན་ལ་ཇི་ལྟར་འདོད་པའིཡོན་ཕབ་པ་བཞིན་སྦྱིན་པར་བྱའོ། །ཞེས་གསུངས་པ་ལྟར། བྲིས་ཚེམས་ཀྱི་བཟོ་བོ་རྣམས་ཡོན་དང་
ཐོག་མཐའ་བར་གསུམ་གྱི་བྱ་དགའ་གྱ་ནོམ་པས་ཡིད་ལྷག་པར་ཚིམ་པར་བྱས་ཏེ། མདོ་ལུགས་ལྟར་ན། བཤེས་སྤྲིངས་ལས། ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང། །བགྱིས་པ་ཅི་འྡྲའང་རུང་
སྟེ་མཁས་པས་མཆོད། །ཅེས་བདེ་བར་གཤེགས་པའི་སྐུ་ནི། བཟོ་དང་རྒྱུ་ཇི་ལྟར་ཡང་གྲུབ་ཙམ་ཉིད་ནས་ཕྱག་མཆོད་ཀྱི་རྟེན་དུ་གསུངས་མོད་ཀྱང། སྔགས་ལུགས་ལ། རྒྱུད་ལས། གང་དུ་སྐུ་གཟུགས་རྫོགས་
པ་ལ༑ ༑བྱིན་མ་རླབས་པར་རིང་གནས་ན། །དེ་ལ་བཀྲ་ཤིསྨི་འབྱུང་ཞིང། །དེ་སྲིད་མཆོད་པར་མི་འོས་སོ། །ཞེས་སྐུ་གཟུགས་བཞེངས་ནས་རབ་གནས་མ་བྱས་པར་ཡུན་རིང་བཞག་ན། སྦྱིན་བདག་ལ་མི་ཤེས་པ་
འབྱུང་ཞིང། རབ་གནས་མ་བྱས་བར་དུ་མཆོད་པ་ཡང་མི་བྱེད་པར་གསུངས་སོ། དེ་ལྟར་ན་སྡོམ་འབྱུང་ལས། ཇི་ལྟར་རབ་ཏུ་མི་གནས་ལྷ། །རབ་ཏུ་གནས་པར་བྱ་བ་ནུས། །སློབ་མ་དད་པའི་གསོལ་འདེབས་པའི།།
བསོད་ནམས་ཕྱིར་ནི་བྱ་བ་ཡིན། །ཞེས་དང། རྡོ་རྗེ་གུར་ལས། རྟག་ཏུ་སངས་རྒྱས་རབ་གནས་བྱ། །ཟིན་པའི་དེ་མ་ཐག་པ་རུ། །རབ་ཏུ་གནས་པ་མཆོག་ཏུ་འགྱུར། །འཁོར་ལོ་བསྒྱུར་བའི་རྒྱལ་པོ་ཡི། །དབང་

[016A]༄༅། །ཕྱུག་ཐོབ་པར་ཐེ་ཚོམ་མེད། །ཅེས་གསུངས་པ་ལྟར། བཞེངས་གྲུབ་མ་ཐག་པའི་གཟའ་སྐར་ཚེས་གྲངས་བྱེད་སྦྱོར་ཤིས་པའི་ཉིན་མ་བཟང་པ་ལ། བླ་བྲང་རྒྱལ་མཚན་མཐོན་པོའི་བདེ་ཡངས་
སུ་སྤྱན་དྲངས་ནས་ཞལ་ལེགས་པར་ཕྱེ་སྟེ། རབ་གནས་མཛད་པར་གསོལ་བ་བཏབ་པ་ན། སྐྱབས་མགོན་བསྟན་པའི་བདག་པོ་མཆོག་ནས་ཀྱང། རབ་གནས་ཀྱི་རྒྱུད། ལོ་ཆེན་རིན་ཆེན་བཟང་པོའི་རབ་གནས་ཀྱི་
སྡོམ་ཚིག། །རྗེ་བཙུན་གྲགས་པ་རྒྱལ་མཚན། བུ་སྟོན་ཐམས་ཅད་མཁྱེན་པ། འདུལ་འཛིན་གྲགས་པ་རྒྱལ་མཚན། རྒྱལ་མཆོག་དགེ་འདུན་རྒྱ་མཚོ། པཎ་ཆེན་བློ་བཟང་ཆོས་ཀྱིརྒྱལ་མཚན་རྣམས་ཀྱིས་
ལེགས་བཤད་ལས་ཇི་ལྟར་འབྱུང་བ་བཞིན་སྦྱོར་དངོས་རྗེས་གསུམ་གྱི་ཆོ་ག་རྣམ་པར་དག་པའི་སྒོ་ནས་དམ་ཚིག་པ་ལ་ཡེ་ཤེས་པ་དངོས་སུ་བསྟིམས་ཏེ་ལྷག་གནས་ཀྱི་མེ་ཏོག་གཏོར་ཞིང་ལྷ་རྫས་
ཀྱི་སྙན་ཤལ་འབུལ་བར་མཛད་པའི་སྒོ་ནས་འཕགས་མཆོག་མི་ཕམ་མགོན་པོ་དངོས་དང་དབྱེར་མེད་པར་མཐོང་ཐོས་དྲན་རེག་མཐའ་དག་སྨིན་གྲོལ་གྱི་ལམ་ལ་འགོད་ནུས་པའི་བདག་ཉིད་དུ་བྱིན་གྱིས་རློབ་པར་མཛད་
ཅིང། དེ་གོང་གོས་སྐུ་ངོ་མ་དང་རྒྱབ་ཤའི་དབར་དུ་རླུང་ཆེན་པོ་ཞུགས་ཏེ་སྦུགས་ལྡིར་ལག་པས་རེག་ཀྱང་སྲ་ཞིང་འཐས་པའི་རྣམ་པར་ཡོད་པའང་དེ་མ་ཐག་ལེགས་པར་སྙོམས་པ་ནི། སྦྱང་བ་གསུམ་གྱི་སྒོ་ནས་

[016B] ཁྲུས་གསོལ་དང་བཀྲ་ཤིས་པའི་རབ་གནས་ཞུས་ཤིང། སྐྱབས་མགོན་ཆེན་པོ་ཡས་ཕྱིན་
ལ་སྐྱབས་འཇུག་ཞུ་རྟེན་དང་སྐུ་ཡོན། དགེ་འདུན་གྱི་སྡེ་ལ་རབ་སྟོན་གྱི་མང་འགྱེད་བཅས་བསྟན་པ་རིན་པོ་ཆེའི་མིག་རྒྱན་དུ་འགྱུར་བ་བསྐྲུན་ནས་ལམ་བར་གྱི་སྐྱེ་བོ་མཐའ་དག་ལ་བདེ་ལེགས་ཀྱི་སྒོ་འཕང་འབྱེད་བཞིན་
དུ་སྤྱན་དྲངས་ཏེ། ཧོར་ཟླ་གསུམ་པ་ནག་པ་ཟླ་བའི་གྲལ་ཚེས་ཉེར་དགུ་རེས་གཟའ་དཀར་པོ་དང་རྒྱུ་སྐར་ནམ་གྲུ་འཕྲད་པའི་འགྲུབ་སྦྱོར་སོགས་གཟའ་ཚེས་བྱེད་སྦྱོར་ཤིན་ཏུ་ཤིས་པའི་ནམ་ལངས་ཡོངས་བུའི་ཐོག་ཏུ། རྒྱན་
གོས་ལང་ཚོས་སྒེག་པའི་སྐྱེ་བོའི་གླུ་གཞེ་ས་དང། འཕན་གདུགས་རྒྱལ་མཚན་དར་འབུད་དཀྲོལ་བརྡུང་གསུམ་ལ་སོགས་པའི་མཆོད་རྫས་ཀྱི་བྱེ་བྲག་བསམ་གྱིས་མི་ཁྱབ་པ་ཕྱག་ཏུ་ཐོགས་པའི་ཁྲིམས་ལྡན་
འདུས་པའི་སྡེའི་སེར་སྦྲེང་གིས་མདུན་བདར་ཏེ། ཆོས་སྡེ་ཆེན་པོ་བཀྲ་ཤིས་དགེ་འཕེལ་གྱི་གཙུག་ལག་ཁང་དུ་བཞུགས་སུ་གསོལ་ལོ། །དེའི་ཚེ་ཀུན་གསལ་གྱི་ངོས་ནས་ཆུ་འཛིན་གློ་བུར་དུ་རྡོལ་ཏེ་འཆི་མེད་ཀྱི་
བུ་དང་བུ་མོའི་ཚོགས་རྣམས་ཀྱིས་མེ་ཏོག་གི་ཆར་ཆེན་པོ་མངོན་པར་ཕབ་ནས་དབྱིག་འཛིན་གྱི་རྡུལ་རྡུལ་ཚོགས་དག་ནམ་ཡང་ལྡང་བ་མེད་པ་ལྟར་མནན་པ་ལ་སོགས་པའི་མཚར་བའི་ལྟས་དུ་མ་ཡང་སྐྱེ་བོ་

[017A]༄༅། །ཕལ་མོ་ཆེའི་དབང་ཤེས་ཀྱི་མངོན་སུམ་དུ་གྱུར་རོ། །དེ་ནས་ཉིན་ཞག་གི་འཁོར་ལོ་གསུམ་གྱིས་ལྷག་པའི་བཅུ་ཕྲག་གི་བར་དུ་དགེ་འདུན་འདུས་པའི་ཚོགས་ལ་ཞལ་སྲོའི་མང་འགྱེད་ཀྱི་བསྙེན་
བཀུར་ཕུན་སུམ་ཚོགས་པ་དང། གོས་སྐུ་རིན་པོ་ཆེའི་སྐུ་མདུན་དུ་ཡང་ཉིན་རེ་བཞིན་ཉེར་སྤྱོད་སྣ་ལྔ་བརྒྱ་ཕྲག་རྒྱ་ཕྲག་ཏུ་ལོངས་པ་སོགས་དངོས་བཤམས་ཡིད་སྤྲུལ་གྱི་མཆོད་ཚོགས་རྒྱ་ཆེན་པོས་མངོན་པར་མཆོད་དེ་
རྣམ་དཀར་གྱི་དགེ་ཚོགས་རྣམས་རྒྱལ་བསྟན་སྤྱི་དང་བྱེ་བྲག་འཇམ་མགོན་བླ་མའི་བཤད་སྒྲུབ་ཀྱི་བསྟན་པ་རྒྱས་པ། སྐྱབས་མགོན་ཡབ་སྲས་རྣམ་གཉིས་ཀྱིས་མཚོན་པའི་བསྟན་འཛིན་གྱི་སྐྱེས་བུ་མཐའ་
དག་སྐུ་ཁམས་བཟང་ཞིང་མཛད་འཕྲིན་འཕེལ་བ། དགེ་འདུན་གྱི་སྡེ་སྤྱི་དང་ཁྱད་པར་དགོན་གནས་ཆེན་པོ་འདི་ཉིད་ཐུགས་མཐུན་ཁྲིམས་གཙང་གི་སྒོ་ནས་འཁོར་ལོ་གསུམ་གྱི་མཛད་བཟང་གིས་ཉིན་མཚན་
འདའ་བ་རིས་མེད་སྐྱེ་འགྲོ་སྤྱི་དང་བྱེ་བྲག་གསོན་གཤིན་འབྲེལ་ཐོགས་ཅི་མཆིས་གནས་སྐབས་སུ་དགའ་ལྡན་ཆོས་ཀྱི་མདུན་སར་འཕགས་མཆོག་མི་ཕམ་མགོན་པོའི་གསུང་གི་བདུད་རྩི་ལ་འབྲལ་མེད་
དུ་ལོངས་སྤྱོད་ཅིང། མ་འོངས་པ་ན་བྱམས་མགོན་ཞིང་འདིར་འབྱོན་པའི་ཚེ་འདུས་པ་དང་པོར་སྐྱེས་ནས་རྣམ་མཁྱེན་གྱི་གོ་འཕང་ཐོབ་པ་བཅས་ཀྱི་ཆེད་དུ་ཐུགས་འདུན་རྩེ་གཅིག་གི་སྒོ་ནས་བསྔོ་བར་མཛད་

[017B] །དེ་ལྟ་བུའི་གོས་སྐུ་རིན་པོ་ཆེ་བཞེངས་པའི་སྔ་ཕྱི་བར་གསུམ་གྱི་རྒྱུ་སོང་ཁྱོན་གཅིག་ཏུ་བསྔོམས་ཏེ་རིན་ཆེན་གཉིས་པའི་སྲང་གི་འཁོར་ལོར་བཀུག་པར་དངུལ་སྲང་ཆིག་སྟོང་ལྔ་བཅུ་ང་གསུམ་དང་ཞོ་བདུན་ཐོབ་བ་
འབྲུར་ཕབ་གཤོར་ཁལ་ཆིག་ཁྲི་བརྒྱད་སྟོང་དགུ་བརྒྱ་དྲུག་ཅུ་རེ་དྲུག་དང་བྲེ་བཅུ་གཉིས་ཀྱི་རྩིས་སོང་འདུག་ཅིང། གཞན་ཡང་གོས་སྐུ་རིན་པོ་ཆེ་འདི་ཉིད་གདན་ས་ཆེན་པོ་ནས་སྤྱན་འདྲེན་ཞུ་མི་ཚང་མ་ནས་དངོས་པོ་
སྣེ་ཁ་རེ་རེ་ཙམ་ལུས་འདུག་པ་ནི། སླར་ཡང་བྱ་བ་ལས་ཀྱི་འཁོར་ལོའི་སྒོ་ནས་སྐུ་གསུང་ཐུགས་ཀྱི་རྟེན་མཆོག་ཁྱད་པར་འཕགས་པ་དུ་མ་གདན་ས་ཆེན་པོར་བཞེངས་ཏེ། ཆོས་སྡེ་འདིར་སྤྱན་འདྲེན་པའི་རྟེན་འབྲེལ་
ལེགས་པར་འགྲིག་པ་ཡིན་ནམ་ཞེས་སྐྱེ་བོ་བློ་གྲོས་དང་ལྡན་པ་དག་མགྲིན་གཅིག་ཏུ་གླེང་བར་བྱེད་ལ། ཡུལ་ཕྱོགས་འདིར་ཡང་གོས་སྐུ་རིན་པོ་ཆེ་འདི་ཉིད་ཕེབས་པ་ནས་བཟུང་སྟེ་མི་ཕྱུགས་ཀྱི་ནང་དཀོན་
ཞིང། ཆར་ཆུ་དུས་སུ་འབབ་པ་སོགས་དགེ་བའི་མཚན་མ་མངོན་དུ་གྱུར་ཅིང། ལྷག་པར་ཆོས་སྡེ་ཆེན་པོ་ཉིད་ཀྱི་བཤད་བསྒྲུབ་ལོངས་སྤྱོད་སོགས་ཕྱི་ནང་གི་ལེགས་ཚོགས་མཐའ་དག་ཡར་ངོའི་ཟླ་ལྟར་འཕེལ་ཞིང་
གོས་སྐུ་རིན་པོ་ཆེ་ཞལ་ནམ་ཕྱེ་རེས་བཞིན་ཆོས་ཆར་གྱི་རྒྱུན་ཡང་རྟག་པར་འཆག་མེད་དུ་འབབ་པ་ཀུན་གྱི་མཐུན་སྣང་དུ་གྲུབ་པ་ལྟར་ལགས་སོ། །གསུམ་པ་ཚུལ་བཞིན་བཞེངས་པའི་ཕན་ཡོན་ནི། དམ་ཆོས་པད་

[018A]༄༅། །དཀར་ལས། ལ་ལས་འདི་ན་རིན་ཆེན་སྣ་བདུན་དང། །ལ་ལས་དེ་བཞིན་ཟངས་དང་མཁར་བ་ལས། །བདེ་བར་གཤེགས་པ་རྣམས་ཀྱི་གཟུགས་བྱས་པ། །དེ་དག་ཐམས་ཅད་བྱང་ཆུབ་
ཐོབ་པར་འགྱུར། །ཞེས་དང། གང་གིས་རྩིག་ངོས་གཟུགས་ཀྱི་རི་མོ་དག་བསོད་ནམས་བརྒྱས་མཚན་ཡོངས་སུ་རྫོགས་པའི་སྐུ། །གང་གིས་བྲིས་སམ་འདྲི་རུ་བཅུག་ཀྱང་རུང། །དེ་དག་ཐམས་ཅད་བྱང་ཆུབ་འཐོབ་
པར་འགྱུར། །ཞེས་བདེ་བར་གཤེགས་པའི་སྐུ་གཟུགས་ནི་རིན་ཆེན་སྣ་བདུན་དང། ཟངས་དང་མཁར་བ་སོགས་ལས་འབུར་དུ་བཞེངས་པ་དང། རྩིག་པའི་ངོས་དང་རས་གཞི་སོགས་ལ་རི་མོ་རང་གིས་བྲིས་སམ་གཞན་
ལ་འབྲིར་བཅུག་པ་ཐམས་ཅད་ཀྱིས་རྒྱུ་དེ་ལ་བརྟེན་ནས་མཐར་ཐུག་གི་འབྲས་བུ་བླ་ན་མེད་པའི་བྱང་ཆུབ་མཆོག་མྱུར་དུ་འཐོབ་པར་གསུངས་ཤིང། གསལ་རྒྱལ་གྱིས་ཞུས་པའི་མདོ་ལས། །འདི་ན་རྒྱལ་བའི་སྐུ་
གཟུགས་བྱེད་པ་ནི། །གཟུགས་དང་སྐལ་བཟང་ཡོན་ཏན་ཉེ་བར་ལྡན། །དེ་བཞིན་དབང་པོ་སྦས་དང་ཉི་མའི་འོད། །འཇིག་རྟེན་ཀུན་གྱིས་མཐོང་ན་དགའ་བར་འགྱུར། །ཞེས་སྐུ་གཟུགས་བཞེངས་པས་གནས་སྐབས་
ཀྱི་འབྲས་བུ་གཟུགས་བཟང་བ། དབང་པོ་དུལ་བ། འོད་གསལ་བ། གཞན་གྱིས་མཐོང་ན་དགའ་བར་འགྱུར་བ་རྣམས་དང། །ཡང་དེ་ཉིད་ལས། འདི་ན་རྒྱལ་བའི་སྐུ་གཟུགས་བྱེད་པ་གང། བྲན་དུ་མི་འགྱུར་དབུལ་པོའི་

[018B] །ལས་བྱེད་མ་ཡིན་སྐྱེ་བ་དམན་པར་མིན། །དབང་པོ་མ་ཚང་མིན་ཏེ་སྐྱེས་མཆོག་འགྱུར། །ཞེས་བྲན་དང། དབུལ་པོ་དང། གླ་རྔན་ལ་བལྟས་ཏེ་ལས་བྱེད་པ་དང། སྐྱེ་བ་དམན་པ་བུད་མེད་དང་
དབང་པོ་མ་ཚང་བ་རྣམས་སུ་མི་འགྱུར་ཞིང། དེ་དག་ལས་ལྡོག་པའི་སྐྱེས་བུ་མཆོག་ཏུ་འགྱུར་བར་བཤད་པ་དང། གཞན་ཡང་མདོ་རྒྱུད་བསྟན་བཅོས་དུ་མ་ནས་སྐུའི་རྟེན་བཞེངས་པ་ལ་ཕན་ཡོན་དཔག་ཏུ་
མེད་པར་གསུངས་ཤིང། ཁྱད་པར་ཐམས་ཅད་མཁྱེན་པ་དགེ་འདུན་གྲུབ་པས། བྱམས་པའི་སྐུ་གཟུགས་ཕུལ་བྱུང་བཞེངས་པ་ལ། །མཐུན་རྐྱེན་སྒྲུབ་པར་བྱེད་པའི་ལུས་ཅན་རྣམས། །རྒྱལ་བ་བྱམས་པ་མགོན་
པོའི་ཞབས་དྲུང་དུ། །ཐེག་མཆོག་ཆོས་ཀྱི་དཔལ་ལ་སྤྱོད་པར་ཤོག་ནམ་ཞིག་རྡོ་རྗེ་གདན་གྱི་རི་བོའི་སྤོར། །བྱམས་མགོན་ཉིན་བྱེད་དབང་པོ་ཤར་བའི་ཚེ། །བདག་གི་བློ་གྲོས་པདྨོ་ཁ་བྱི་ནས། །སྐལ་བཟང་
བུང་བའི་ཚོགས་རྣམས་ཚིམ་བྱེད་ཤོག། ཅེས་ཐུགས་སྨོན་ཇི་ལྟར་མཛད་པ་ལྟར་གྱི་གནས་སྐབས་དང་མཐར་ཐུག་གི་ཕན་ཡོན་རྣམས་འབྱུང་བར་འགྱུར་བ་གདོན་མི་ཟ་བ་ཡིན་ནོ། །བཞི་པ་ཕྱག་མཆོད་
བསྙེན་བཀུར་བྱས་པའི་ཕན་ཡོན་ནི། དམ་ཆོས་པད་དཀར་ལས། དེ་བཞིན་གཤེགས་པ་རྣམས་ཀྱི་རིང་བསྲེལ་དང། །འཇིམ་པའི་གཟུགས་དང་མཆོད་རྟེན་དག་ལའང་རུང། །རྩིག་ངོས་བྲིས་དང་རྡུལ་ཕུང་

[019A]༄༅། །མཆོད་རྟེན་ལ། །དེ་ལ་མེ་ཏོག་དང་ནི་སྤོས་གསོལ་ཏེ། །དེར་ནི་གང་གིས་རབ་སྙན་ཅང་ཏེའུ་དང། །དུང་དང་རྔ་ཆེན་རོལ་མོའི་སྒྲ་བྱེད་བཅུག་བྱང་ཆུབ་མཆོག་རབ་མཆོད་པ་བྱ་བའི་ཕྱིར། །གང་ཞིག་
རྔ་ཆེན་རབ་ཏུ་རྡུང་བྱེད་ཅིང། །པི་ཝང་དང་ནི་ཕེག་དང་མཁར་ཆེན་རྔ། །རྫ་རྔ་རྒྱུད་གཅིག་གླིང་བུ་ཡིད་འོང་དང། །ཨ་གོ་ན་དང་རབ་ཏུ་སྙན་འབྱིན་པ། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་དང། འཕགས་
པ་སྤྱན་རས་གཟིགས་ཀྱི་མདོ་ལས། །དེ་བཞིན་གཤེགས་པ་མཆོད་བྱས་ནས། །གཟུགས་དང་དོན་ལྡན་ལོངས་སྤྱོད་དང། །ཁ་དོག་དང་ནི་འབྱོར་བ་དང། །ཀུན་ཏུ་གྲགས་དང་ལྡན་པར་འགྱུར། །ཞེས་དང། ཡུལ་འཁོར་
སྐྱོང་གིས་ཞུསྤའི་མདོ་ལས། །འགྲོ་བའི་རྣམ་པར་སྡུག་བསྔལ་སེལ་མཛད་པ། །མཉམ་མེད་ཁྱོད་ལ་མཆོད་དང་མཐོང་བ་དང། །ཐོས་པའང་དེ་ལྟར་འབྲས་བུ་མཆིས་ལགས་ཏེ། །གནས་མཆོག་རྒ་ཤི་མེད་པ་འཐོབ་
པར་འགྱུར། །ཞེས་སོགས་གནས་སྐབས་དང་མཐར་ཐུག་གི་ཕན་ཡོན་མཐའ་ཡས་བར་གསུངས་པ་རྣམས་ལ་ངེས་ཤེས་བསྐྱེད་དེ་དད་ཅིང་གུས་པའི་སྒོ་ནས་མཆོད་ཅིང་བསྙེན་བཀུར་བ་ལ་འབད་ནས་དལ་འབྱོར་ལན་ཅིག་ཐོབ་པ་འདི་
དོན་ཆེན་པོ་དང་ལྡན་པར་བྱའོ། །སྨྲས་པ། མི་མཇེད་ཞིང་གི་སྙིང་པོ་འཛམ་བུའི་གླིང། །བྱང་ཕྱོགས་བསིལ་རིའི་འཕྲེང་བས་ཡོངས་བསྐོར་བའི། །གཙང་སྟོད་གཡས་རུ་བཞད་ཀྱི་ཡུལ་གྲུ་ཆེ། །དགེ་བཅུའི་ཡོན་ཏན་ཚང་

[019B] །ཁྱད་པར་ས་རྙིང་དཀར་འབྲུག་དྭགས་ཤངས་སོགས། །སྣ་མང་གྲུབ་མཐའི་རྒྱུ་སྐར་འཕྲེང་ཚོགས་དབུས། །ཉ་གང་ཟླ་བ་ལྟ་བུར་མངོན་འཕགས་པ། །ཆོས་སྡེ་བཀྲ་ཤིས་དགེ་འཕེལ་ལས་གཞན་
ཅི༑ ༑གང་དེའི་དད་པའི་རྟེན་དུ་ལེགས་བསྐྲུན་པའི། །མཚན་དཔེའི་ཁོ་ལག་རྫོགས་པའི་བྱམས་མགོན་གྱི། །སྣང་བརྙན་འཛམ་གླིང་རྒྱན་མཆོག་འདི་ཉིད་ལས། །ལྷག་པའི་བསོད་ནམས་ཞིང་མཆོག་དམིགས་སུ་མེད། །
དེ་ཕྱིར་དེ་ཡི་ལོ་རྒྱུས་ཆུ་ཐིགས་ཙམ། །བརྗོད་པའི་ལེགས་བྱས་ཕུང་པོ་ཇི་སྙེད་པས། །སྐྱེ་ཞིང་སྐྱེ་བར་རྒྱལ་ཚབ་ཆོས་ཀྱིས་རྗེས། །འབྲལ་མེད་དགྱེས་བཞིན་རྗེས་སུ་འཛིན་གྱུར་ཅིག་གཞན་ཡང་བཀྲ་ཤིས་དགེ་ལེགས་འཕེལ་བའི་
སྡེར༑ ༑འཕགས་པའི་ཡུལ་དུ་བྱམས་མགོན་འབྱོན་མིན་པར། །རྣམ་དག་དགེ་ལྡན་བཤད་སྒྲུབ་རིང་ལུགས་མཆོག་དར་རྒྱས་ཡུན་རིང་གནས་པའི་བཀྲ་ཤིས་ཤོག་ཅེས་རྒྱལ་ཚབ་བྱམས་པ་མགོན་པའི་གོས་སྐུ་རིན་པོ་
ཆེའི་དཀར་ཆག་དད་པའི་འཇུག་ངོགས་ཞེས་བྱ་བ་འདི་ཡང། བཞད་བཀྲ་ཤིས་དགེ་འཕེལ་གྱི་བླ་མ་བདག་གི་མཁན་པོ་རིན་པོ་ཆེའི་ཞལ་སྔ་ནས་ཀྱི་འཕྲིན་ལས་ཀྱི་ཁ་ལོ་བསྒྱུར་བ་ཆོས་སྲིད་ལུགས་བརྒྱར་འཇུག་པའི་རྣམ་དཔྱོད་དང་ལྡན་པའི་སྡེ་
པ་ཆོས་རྗེ་ལགས་ནས་བསྐུལ་མ་མཛད་ངོར། སྙོམ་ལྡན་དགེ་སྦྱོང་གི་ཤ་ཚུགས་འཛིན་པ་དྷརྨ་བྷ་དྲ་ཞེས་བྱ་བས་ཁྲག་སྐྱུག་ཅེས་པ་ཆུ་ཕག་ལོའི་སྣྲོན་གྱི་ཟླ་བའི་མར་ངོའི་ཚེས་བཅུའི་ཉིན་གྱི་དགོངས་མྱུར་སྐབས་བཞད་དངུལ་ཆུ་རི་ཁྲོད་དགའ་ལྡན་

[020A]༄༅། །རྩེའི་སྤོང་ཁང་དུ་རྫོགས་བར་བྲིས་པ་དགེ་ལེགས་འཕེལ།། །།་བྱམས་མགོན་གསར་བཞེངས་དཀར་ཆག་བཞུགས་སོ།། ་ཨོཾ་སྭ་སྟི། གྲངས་མེད་རྒྱལ་ཀུན་བདེ་ཆེན་ཡེ་ཤེས་གང།།
བསླབ་གསུམ་དཔལ་ལྡན་མི་ཡི་ཚུལ་འཛིན་ཅིང། །མཁས་དང་གྲུབ་པ་ཡོངས་ཀྱི་རྩེར་འཛེགས་པའི། །རྗེ་བཙུན་བླ་མའི་ཞབས་ལ་གུས་བཏུད་ནས། །མགོན་དེའི་རྒྱ་ཆེ་དཔག་དཀའི་ཐུག་བསྐྱེད་ཁམས། །མུ་མེད་བསྟན་
དང་འགྲོ་ལ་སྨན་པའི་ཆ། །རྫོགས་ཕྱིར་རྣམ་འདྲེན་ལྔ་པ་སྲས་བཅས་ཀྱི། །སྣང་བརྙན་གསར་བསྐྲུན་དཀར་ཆག་མདོ་ཙམ་བརྗོད། །རབ་བྱུང་མ་ནུའི་ནང་ཚན་རྣམ་འབྱུང་ལོའི། །སྒྲོལ་བྱེད་ས་གས་ཉ་བའི་ཟླ་ནང་
དུ༑ ༑ལྷ་ཆོས་བདུན་ལྡན་རིང་ལུགས་དར་བའི་སར། །བཟོ་རིག་མཐར་སོན་མཁས་བསྡུས་སོར་འཕྲུལ་གྱིས། །འཕགས་ཡུལ་བལ་བོད་སྟོང་ཁུན་ཡུལ་གྲུ་ཆེའི། །ཡོངས་གྲགས་གནས་ཆེན་ཕལ་གྱི་ས་རྡོ་ཤིང།།
གསང་འབྲུ་ཆུ་སྣས་སྦྲུས་པའི་འཇིམ་བཟང་ལ། །སྨན་སྤོས་རིན་ཆེན་ཕྱེ་མས་སྦགས་པའི་རྒྱུར། །ལོངས་སྤྱོད་རྫོགས་སྐུའི་ཆག་ཚད་ཀུན་ལྡན་པའི། །བྱམས་མགོན་ནམ་མཁའ་དྲི་མེད་འཇམ་སྙིང་གི་
སླར་གཟུགས་འཕང་སོར་རི་རྩེ་གཟུགས་མེའི་ཚད། །ས་ཟླའི་ཞུན་མས་མཐུག་པོར་བྱུགས་པ་གང། །གླང་སེང་རི་དྭགས་གྱད་ཀླུ་མཁའ་ལྡིང་གིས། །བཏེག་པའི་ཁྲི་རྒྱབ་པ་ཏྲའི་འཛུམ་འཁྱིལ་ཅན། །དབུ་རྒྱན་

[020B] །དོ་ཤལ་ཕྱག་ཞབས་གདུ་བུ་འོག་པག་ལ། །གཡུ་དང་བྱུ་རུ་མུ་ཏིག་ཁྲུས་མཁན་མིག། པད་རཱག་ཕ་ལམ་སྤུས་ལེགས་ཕྲས་བརྒྱན་ཅིང། གོས་བཟང་དམར་ལྗང་མདངས་
ལྡན་ན་བཟའ་དང། །ལྡེམ་སྐུ་སྟོད་གཡོགས་སྨད་གཡོགས་བཟང་པོས་ཀླུབས། །ནང་གཞུག་རྩ་གསུམ་མཚོན་པའི་སྲོག་ཤིང་ངོས། །གནས་ཡིག་རིག་ཆེན་བརྟན་སྔགས་བཞུགས་གསོལ་རྣམས། །གསེར་སྦྱངས་
གར་ཁུས་བྲིས་ཤིང་ལྔ་ཕྲག་ལྔའི། །རྫས་དབུས་མནོད་སྦྱིན་འཁོར་ལོ་ནོར་ལྷའི་གཟུངས། །ཆོས་སྲུང་མདོ་གཟུངས་གཟུངས་ཆེན་བྱ་སྤྱོད་དང། །ཡོ་ག་བླ་མེད་དབྱངས་གསལ་བླ་གཟུངས་ཏེ། །ཆོས་སྐུའི་རིང་བསྲེལ་མ་འཁྲུགས་
གཏམས་པའི་ཁྲོད། །ཡུངས་འབྲུ་ལྟ་བུའི་རྒྱལ་བའི་རིང་བསྲེལ་བདུན། །སྐུ་གདུང་རིང་བསྲེལ་བདེ་གཤེགས་གླང་པོའི་ཚེམས། །འཕགས་བོད་མཁས་གྲུབ་སྤྱི་དང་ཁྱད་པར་དུ། །འཇམ་མགོན་བླ་མ་ཡབ་སྲས་བརྒྱུད་
བཅས་ཀྱི། །སྐུ་ཤ་ཤངས་མཚལ་དབུ་ལོན་བཟའ་དང། །ཉེར་སྤྱད་ལ་སོགས་སྐུ་བལ་རིང་བསྲེལ་དང། །བྱང་ཤིང་ལོ་མ་ལྔ་པའི་མྱོང་རིལ་སོགས། །སྟོང་གསུམ་རིན་གྱིས་བཀངས་ཡང་སྟེར་དཀའ་བའི། །བགྲང་ཡས་བྱིན་
རྟེན་ནམ་མཁའི་མཛོད་ཀྱིས་ཕྱུག་དཔལ་ལྡན་འདུས་པའི་བསྙེན་སྒྲུབ་མཐར་སོན་པའི། །རིག་སྔགས་འཆང་བ་རྒྱ་མཚོའི་གྲངས་ལྡན་པས། །སྡོམ་ཚིག་འབྲིང་པོ་དང་བསྟུན་སྦྱོར་དངོས་རྗེས། །ཀུན་ཚང་སྤྱན་དབྱེའི་

[021A]༄༅། །ཆོ་ག་བསྒྲུབས་ལས་སླར། །བདེ་ཆེན་མགོན་པོ་དུར་སྨྲིག་འཆང་བ་ཡིས། །བཀྲ་ཤིས་ལྷག་གནས་མེ་ཏོག་གཏོར་བའི་ཚེ། །དགའ་ལྡན་ཞིང་ནས་བྱམས་མགོན་ཡབ་སྲས་རྣམས། །ཡེ་ཤེས་སེམས་
དཔའི་ཟོལ་གྱིས་ཐིམ་པར་ངེས། །དེ་ལྟའི་སྣང་བརྙན་བསོད་ནམས་ཞིང་མཆོག་འདི། །རབ་དཀར་ལྷག་པའི་བསམ་པས་རིན་གཉིས་སྲང། །རྩེ་འདོད་ཞོ་མངར་ལོངས་པའི་རྒྱུ་རྐྱེན་ལས། །བསྐྲུན་པའི་ལེགས་
བྱས་དུས་གསུམ་དང་འབྲེལ་མཐུས། །རྗེ་བཙུན་བླ་མའི་དགོངས་བ་ཡོངས་རྫོགས་ཤིང། །རྗེས་ཞུགས་བཟང་ངན་འབྲེལ་ཐོགས་ཡིད་ཅན་ཀུན། །སྒྲིབ་བྲལ་ཚོགས་གཉིས་རྒྱ་མཚོའི་མཇིངས་བརྒལ་ཏེ། །བསྟན་
འགྲོའི་དཔལ་དུ་འགྱུར་བའི་བཀྲ་ཤིས་ཤོག། ཤུ་བྷ་མསྟུ་སརྦ་ཛ་ག་ཏཾ།། ཞེས་མཁན་ཆེན་དོན་སླད་མཚན་སྨོས་ཡེ་ཤེས་དཔལ་གྲུབ་དཔལ་བཟང་པོའི་གདུང་རྟེན་བྱམས་མགོན་བཞེངས་པའི་དཀར་ཆག་འདི་ལྟ་བུ་ཞིག་དགོས་ཞེས་ཆོས་
རྗེ་ཡེ་ཤེས་མཁས་བཙུན་ནས་བསྐུལ་མ་མཛད་པ་ལྟར་སློབ་བུའི་ཆར་གཏོགས་དགེ་སློང་དྷརྨ་བྷ་དྲས་བྲིས།། །། ་བཀྲས་དགེའི་ལྷ་ཁང་དཀར་ཆག་བཞུགས།། ་ངག་གི་དབང་ཕྱུག་རྗེ་བཙུན་བློ་བཟང་གྲགས།།
བསྐལ་བཟང་རྣམ་འདྲེན་བཞི་པ་ཉི་མའི་གཉེན། །རིགས་རྣམས་ཀུན་གྱི་ཁྱབ་བདག་རྡོ་རྗེ་འཆང། །དབྱེར་མེད་གསུམ་ལྡན་བླ་མས་ཤེས་པར་མཛོད། །གུར་ཀུམ་རྡུལ་མང་བརྩེགས་པའི་ས་འཛིན་དབང། །རྣམ་

[021B] །མཛེས་སྡུག་ཁྱོད་སྐུ་ཡིད་ལ་དྲན་མ་ཐག་རྨོངས་པའི་མུན་འཇོམས་འཇམ་པའི་དབྱངས་ལ་འདུད། །ཚོགས་གཉིས་ཤར་གྱི་ས་འཛིན་ལས་འཕགས་ཤིང། །མཚན་དཔེའི་དཀྱིལ་
འཁོར་ཆ་ཤས་ཡོངས་སུ་རྫོགས། །འཕྲིན་ལས་སྣང་བ་དཀར་པོས་གདུལ་བྱའི་བློའི། །མུན་སེལ་མཚོ་བྱུང་ལྷ་མོ་མགྲིན་པར་རོལ།། བཀྲ་ཤིས་དགེ་མཚན་བླར་འཕེལ་ཆོས་ཀྱི་གྲྭའི། །མཆོག་གསུམ་གང་དུ་སྟི་བའི་གཙུག་
ལག་གི། ཁང་ཆེན་ཉམས་གོགས་ལྷ་ཡི་གཞལ་ཡས་སུ། །བསྐྲུན་པའི་དཀར་ཆག་ནོར་བུའི་མེ་ལོང་བགྱི། །དེ་ཡང་གནས་དང་དུས་དང་ནི། །སྦྱིན་བདག་བསམ་པ་བཟོ་བོ་དང། །ངོ་བོ་ལྷག་གནས་ཕན་ཡོན་ཏེ། །སྤྱི་དོན་
བརྒྱད་ཀྱིས་བསྟན་པ་ནི། །སྟོང་གསུམ་མི་མཇེད་འཛམ་གླིང་གི། བྱང་ཕྱོགས་གངས་རིའི་མུ་ཁྱུད་ཀྱིས། །བསྐོར་བ་གཙང་སྟོད་གཡས་ཀྱི་རུ། །བཞད་ལྗོངས་ལྷ་སྡེ་ཡོངས་ཀྱི་གཙོ། །བཀྲ་ཤིས་དགེ་འཕེལ་ཆོས་གྲྭ་
ཆེར། ་སྟོན་མཆོག་ཤཱཀྱ་སེང་གེ་ཡིས། །འཕགས་ཡུལ་རྡོ་རྗེ་གདན་གྱི་སྤོར། །བླ་མེད་བྱང་ཆུབ་བརྙེས་ནས་ལོ། །ཉིས་སྟོང་བདུན་བརྒྱ་རེ་ལྔ་ཙམ། །འདས་པ་སྒྱུར་བྱེད་ས་ཕག་ལོའི། །ནག་ཟླའི་ཡར་ཚེས་བཟང་པོ་ལ།།
། འཛད་པ་མེད་པའི་འབྱོར་པ་དང། །ལས་ལ་ཡིད་ཆེས་དད་པ་དང། །ཕངས་མེད་གཏོང་བའི་སྙིང་སྟོབས་ཅན། །དགེ་སློང་ཡེ་ཤེས་དངོས་གྲུབ་ཀྱིས། ་བསྟན་དང་དེ་འཛིན་ཞབས་བརྟན་ཅིང། །འགྲོ་ལ་ཕན་བདེ་འབྱུང་བ་དང།།

[022A]༄༅། །མཆོག་གསུམ་སྤྱི་དང་འདུས་པའི་སྡེར། །བླ་མེད་སྲི་ཞུའི་ལྷག་བསམ་གྱིས། ་ཤིང་བཟོའི་དབུ་ཆེན་ལེགས་པ་དང། །ལྷ་བྲིས་དབུ་ཆེན་འཕེལ་རྒྱས་སོགས། །བཟོ་ཡི་རིག་བྱེད་མཐར་སོན་ཅིང། །བསམ་
པ་དགེ་བའི་ཚོགས་བསྡུས་ནས། ་ཨརྒྷའི་ཆོ་ག་སྔོན་བཏང་སྟེ། བཤིག་དང་འཆོས་པའི་ལས་ཞུགས་ནས། །ཀ་གདུང་ལྕམ་དྲལ་དངོས་གཙང་གིས། །འདུ་གནས་ཁྱམས་སྟོད་ཉམས་གསོ་དང། །སྟེང་འོག་
སེང་གཡབས་གསར་བཟོས་ཐོག་བསྟན་པའི་བདག་པོ་གཙོར་བཞུགས་པའི། །ཟབ་རྒྱས་བྱིན་རླབས་བརྒྱུད་པ་ཡི། །རྩ་བརྒྱུད་བླ་མ་ཡི་དམ་ལྷ། །སངས་རྒྱས་བྱང་སེམས་ཆོས་སྲུང་གི། །སྣང་བརྙན་བརྒྱད་ལྷག་
བཅུ་ཕྲག་བཅུ། །གཡའ་བྲལ་དྭངས་པའི་མེ་ལོང་ལ། །གཟུགས་བརྙན་ཤར་བ་བཞིན་བསྐྲུན་ནས། ་སྡོམ་བརྩོན་རིག་སྔགས་འཆང་བའི་སྡེས། །འཇིགས་མཛད་རྡོ་རྗེའི་རྣལ་འབྱོར་ལ། །བརྟེན་ནས་སྦྱོར་དངོས་རྗེས་
ཚང་བའི། །ལྷག་གནས་ཆོ་གས་ཤིས་པར་བསྒྲུབས། །འདི་སྐབས་གནྡྷོ་ལའི་ཕུག་ཏུ། །དྭངས་བསིལ་ཆབ་ཀྱི་གཏེར་རྡོལ་བ། གནས་འདིར་དཔལ་འབྱོར་རྒྱ་མཚོ་རུ། །འཁྱིལ་བའི་ལ་ཉེར་ཕལ་ཆེར་སྒྲོག་དེ་ལྟར་སྔ་ཕྱི་བར་
གསུམ་གྱི། །རྒྱུ་སོང་དངོས་པོ་ཕྱོགས་གཅིག་ཏུ། །བསྡོམས་ན་རིན་ཆེན་གཉིས་པའི་སྲང། །ཉིས་བརྒྱ་བརྒྱད་ཅུ་གྱ་བདུན་དང། །ཞོ་བཞི་སྐར་མ་ཕྱེད་གསུམ་སྟེ། །སྔོན་བྱོན་དམ་པའི་ཕྱག་བཞེས་ལྟར། །འབྲུར་ཕབ་

[022B] །མེ་རི་གཟུགས་དབང་བྲེ་ཡི་གྲངས། །ཡོན་ཏན་ཟླ་བར་ལོངས་པ་ཡིན། ་དེས་ན་དགེ་འདུན་གནས་གཞི་དང། །རྒྱལ་དང་དེ་སྲས་སྣང་བརྙན་ཚོགས་
བཞེངས་པའི་ཕན་ཡོན་གཞན་ཅི་སྨོས། །མཆོག་གསུམ་གནས་གཞི་བཟོ་བ་པོའི།།བཟའ་བཏུང་སྐོལ་བའི་དུ་བ་ཡིས། །འཕོག་པའི་སེམས་ཅན་རྣམས་དང་ནི། །ལས་མིའི་རྐང་འོག་ལག་འོག་ཏུ། །ཤི་བའང་ངན་འགྲོར་མི་
ལྷུང་གསུངས། །དེ་ཕྱིར་ཚུལ་འདིར་འབད་ལས་ཐོབ་པའི་དགེ། །འཆི་མེད་ལམ་ལྟར་ཡངས་པ་དེ་ཡི་མཐུས། །ཕན་དང་བདེ་བའི་འབྱུང་གནས་ལུང་རྟོགས་ཀྱི། །བསྟན་པ་ཕྱོགས་དུས་ཀུན་ཏུ་དར་རྒྱས་ཤོག་དེ་འཛིན་དགེ་འདུན་
འདུས་པ་རྒྱ་མཚོའི་སྡེ། །ཐུགས་མཐུན་ཁྲིམས་གཙང་བཤད་སྒྲུབ་འཕེལ་བ་དང། །ཁྱད་པར་ཞྭ་སེར་བསྟན་འཛིན་ཡབ་སྲས་གཉིས། །ཞབས་ཟུང་འགྱུར་མེད་མཛད་འཕྲིན་བླར་འཕེལ་ཤོག་འཇིག་རྟེན་སྤྱི་དང་ཁྱད་པར་
ཡུལ་ཕྱོགས་འདིར། །ས་མུ་གེ་དམག་འཁྲུག་མི་འབྱུང་ཞིང། །བདེ་སྐྱིད་ཆོས་འཕེལ་རྫོགས་ལྡན་ཉི་འོད་ཀྱིས། །སྙིགས་མའི་རྒུད་མུན་དྲུང་ནས་འབྱིན་པར་ཤོག་ཁྱད་པར་རྒྱུ་སྦྱོར་སྦྱིན་པའི་བདག་པོ་མཆོག་
ཚེ་རིང་ལུས་བདེ་སེམས་སྐྱེད་དགེ་སྦྱོར་འཕེལ། །ཕྱི་མར་འཁོར་ལོ་བཞི་ལྡན་རྟེན་བརྒྱུད་ནས། །སྐུ་གསུམ་ཡེ་ཤེས་ལྔ་བདག་མྱུར་ཐོབ་ཤོག་མཁའ་ལ་འཁྲུལ་མེད་གཟའ་སྐར་འཕྲོད་ཀྱིས་དགེ། །ས་ལ་སྡེ་བཞིའི་དགའ་

[023A]༄༅། །སྟོན་གཡང་དུ་ཆགས། །མཆོག་གསུམ་བདེན་ཚིག་ལྷ་དང་དྲང་སྲོང་གིས། །བཀྲ་ཤིས་གླུ་དབྱངས་ཕྱོགས་བཅུར་སྒྲོག་པར་ཤོག། །།ཅེས་གཙུག་ཁང་ལ་ཉམས་གསོ་དང་གསར་བསྐྲུན་བགྱིས་བའི་དཀར་
ཆག་ནོར་བུའི་མེ་ལོང་ཞེས་བྱ་བ་འདི་ཡང་ཉམས་གསོ་མཛད་པ་པོ་དགེ་སློང་ཡེ་ཤེས་དངོས་གྲུབ་ལགས་ནས་བསྐུལ་ངོར་བན་རྒན་དྷརྨ་བྷ་དྲས་སྦྱར་བའོ།། །།༄༅། །ཛ་ཊཱི་བི་རྠཱད་ཤ་སྱཱབ་དཧིཾ་བྷ་བ། དགོན་པ་འདི་རིགྒྣས་བཅུའི་འབྱུང་
གནས་སུ་གྱུར་ཅིག། །། ་མ་ཎིའི་དཀར་ཆག་བཞུགས། ་ན་མོ་གུ་རུ་མཉྫུ་གྷོ་ཥཱ་ཡ། །བྱིན་རླབས་བརྒྱད་ལྡན་རྩ་བརྒྱུད་བླ་མ་དང། །དངོས་གྲུབ་ཆར་འབེབས་ཡི་དམ་ཞི་ཁྲོའི་ལྷ། །སྲིད་ཞིའི་འཇིགས་
འཕྲོག་སྐྱབས་མཆོག་རིན་ཆེན་གསུམ། །བསྟན་སྲུང་རྒྱ་མཚོའི་ཤིས་པས་རྣམ་ཀུན་སྐྱོངས། །འཇམ་དབྱངས་མི་ཡི་གར་བསྒྱུར་ཙོང་ཁ་པ། །སྣང་མཐའི་སྒྱུར་འཕྲུལ་བསྟན་པའི་ཉི་མ་ཆེ། །པད་དཀར་འཆང་བ་ཚུལ་ཁྲིམས་
རྒྱ་མཚོའི་སྡེ། །དྲིན་ཅན་རྩ་བའི་བླ་མར་གུས་ཕྱག་འཚལ། །རྒྱལ་ཀུན་ཐུགས་རྗེའི་སྤྱན་རས་རྣོན་པོ་ཡིས། །རིས་མེད་འགྲོ་ལ་རྩེ་གཅིག་གཟིགས་པའི་ལྷའི། །སྙིང་པོ་ཡི་གེ་དྲུག་མའི་ཆོས་འཁོར་ཆེ། །རྟེན་དང་བརྟེན་པའི་
དཀར་ཆག་བྲི་བར་བྱ། །ཕྱོགས་སུ་མ་ལྷུངས་གཟུ་བོར་གནས། །བླང་དོར་འབྱེད་པའི་བློ་དང་ལྡན། །ངོ་མཚར་གཏམ་ལ་མཚར་འཛིན་པའི། །སྐྱེས་བུའི་ཚོགས་རྣམས་སྒྲ་འཛིན་གཏོད། །དེ་ཡང་རྣམ་འདྲེན་སྟོང་གི་བཞི་པ་

[023B] མི་མཇེད་འཇིག་རྟེན་གྱི་ཁམས་འདི་ལ་གླིང་བཞི་བྱེ་བ་ཕྲག་བརྒྱ་ཡོད་པའི་དབུས་མ། བཀའ་གདམས་གླེགས་བམ་ལས། ཆོས་དགེ་བ་བཅུ་ཡིས་ཁྱད་འཕགས་པའི། །གླིང་ཕུན་སུམ་ཚོགས་
པ་འཛམ་བུའི་གླིང། །ཞེས་གསུངས་པའི་འཛམ་གླིང་ཆུང་དུ་འདི་ལ་འཕགས་ཡུལ་བོད་ལི་རྒྱ་ནག་ཤམ་ལ་གངས་ལྡན་ཏེ་ཡུལ་ཆེན་པོ་དྲུག་ཡོད་པའི་ནང་ཚན། རྒྱལ་པོ་བཀའ་འབུམ་ལས། བོད་ཅེས་བྱ་བ་ཁྱད་པར་
འཕགས་པའི་ཡུལ། །རི་མཐོ་ས་གཙང་གངས་རི་གཉན་གྱི་མགུལ། །ཞེས་གསུངས་པའི་བོད་ལ་དབུས་གཙང་ཆོས་ཀྱི་ཆོལ་ཁ། །མདོ་སྟོད་མིའི་ཆོལ་ཁ། མདོ་སྨད་རྟའི་ཆོལ་ཁ་སྟེ་བོད་ཆོལ་ཁ་གསུམ་དུ་གྲགས་
པའི་དང་པོ། ཡོངས་འཛིན་པཎྜི་ཏ་ཆེན་པོས། སྐྱེ་བ་སྔ་མ་བསོད་ནམས་བསགས་པའི་མཐུས། །དབུས་གཙང་དག་པའི་ཞིང་དུ་མི་ལུས་ཐོབ། །ཅེས་གསུངས་པ་ལྟར། དབུ་རུ་གཡོ་རུ་གཡས་རུ་རུ་ལག་སྟེ་དབུས་གཙང་
རུ་བཞིར་གྲཊ་པའི་གཡས་རུའི་ཆ་མཁས་གྲུབ་དམ་པ་བཞད་པ་གཞོན་བྱང་གིས། སངས་རྒྱས་གཉིས་པ་པདྨའི་ཞལ་འཛུམ་གྱི། །མདངས་ལྡན་འོད་རིགས་གསར་བའི་རྗེས་མཚན་མཆོག་ཕན་བདེའི་དཔལ་
འབྲས་བཟང་བོ་སྨིན་ནོ་ཞེས། །ལུང་བསྟན་བཞད་ཀྱི་མིང་དུ་དེ་ནས་ཐོགས། །ཞེས་གསུངས་པ་ལྟར། བཞད་ཀྱི་ཡུལ་གྲུ་ཆེན་པོ་འདི་ལ་ཡུལ་ཕྲན་མང་དུ་ཡོད་པའི་ནང་ནས། བཻཌཱུར་ཡ་དཀར་པོ་ལས། ཁང་

[024A]༄༅། །ས་ཞིང་ས་ས་ཡི་དགེ། ཁང་རྡོ་འཐག་རྡོ་རྡོ་ཡི་དགེ། བཏུང་ཆུ་ཞིང་ཆུ་ཆ་ཡི་དགེ། ཁང་ཤིང་བུད་ཤིང་ཤིང་གི་དགེ། གམ་འབྲོག་རྒྱང་རྩྭ་ཡི་དགེ། །ཞེས་གསུངས་པ་ལྟར་གྱི་དགེ་བཅུའི་
ཡོན་ཏན་མ་ལུས་པར་ཚང་ཞིང། ངོ་མཚར་བཞི་དང་ལྡན་པར་ཡང་བཤད་པའི་གྲོ་སྐོར་དུ་གྲགས་པའི་ཡུལ་སྡེ་འདིར། སྟོན་པ་ཐུབ་པའི་དབང་པོ་དྲག་པོ་ལྕགས་སྤྲེལ་ལ་བལྟམས་ནས་ལོ་ཉིས་སྟོང་བདུན་
བརྒྱ་གོ་གཉིས། འཇམ་མགོན་བློ་བཟང་གྲགས་པ་གསེར་འཕྱང་མེ་བྱ་ལ་བལྟམས་ནས་ལོ་བཞི་བརྒྱ་དོན་ལྔ། པཎ་ཆེན་བློ་བཟང་བསྟན་པའི་ཉི་མ་དགེ་བྱེད་ཆུ་སྟག་ལ་བལྟམས་ནས་ལོ་ལྔ་བཅུ་ཐམ་
པ་འདས་པ་རབ་བྱུང་བཅུ་བཞི་པའི་ནང་ཚན་སྟོད་འགྲེལ་བའི་ལུག་ལ་དགའ་བ་ཞེས་པ་ཆུ་ཕོ་འབྲུག་གི་ལོའི་ས་ག་ཟླ་བའི་ཡར་ཚེས་བཅོ་ལྔ་ནས་བྱ་བ་ལས་ཀྱི་འཁོར་ལོའི་དབུ་བཙུགས་དེའི་ཕྱི་ལོ་རྣམ་རྒྱལ་ཞེས་
པ་ཆུ་སྦྲུལ་ལོའི་ས་ག་ཟླ་བའི་ནང་དུ་མཇུག་རྫོགས་པར་གྲུབ་པའི་སྔ་ཕྱི་བར་གསུམ་གྱི་རྒྱུ་སོང་ཚུལྣི། གཏོང་བའི་ཕྱག་ཡངས་རིང་པོར་སྐྱོད་པའི་སྦྱིན་པའི་བདག་པོ་ནི། ས་སྤྱོད་ཀརྨ་བསྟན་
སྐྱོང་དབང་པོ་དང། སྡོམ་བརྩོན་རྒྱལ་པོའི་ཚུལ་འཛིན་རྒྱལ་མཆོག་ལྔ་པ་ཆེན་པོའི་དབུ་བླར་གྱུར་ཅིང། ཕྱི་མས་རྒྱ་གར་ཆུ་བོ་གངྒཱ་ཚུན་ཆད་དུ་འགྲན་པའི་ཟླ་ཐམས་ཅད་དང་བྲལ་བ་སྨོན་འགྲོ་པཎྜི་ཏ་རིག་གནས་

[024B] གསོལ་གཟིམས་མཆོད་གསུམ། མཇལ་
ཡིག་མཛོད་གསུམ། ཐབ་འདྲེན་གདན་གསུམ། སྐྱ་རྟ་མཛོ་ཁྱི་བཞི་སྟེ་ཆེན་པོར་དགོས་པའི་ལས་ཚན་བཅུ་གསུམ་གྱི་གཉིས་པ་གཟིམས་དཔོན་གྱི་གོ་ས་འཛིན་པའི་བརྒྱུད་པ་ཡིན་པས་ན་གྲོ་སྐོར་གཟིམས་དཔོན་
བར་གྲགས་པའི་རིགས་སུ་འཁྲུངས་པའི་ཨྱོན་རྣམ་གྲོལ་ཞེས་བྱ་བ་སྤྱིར་ལུགས་གཉིས་ཀྱི་བྱ་བ་ཀུན་ལ་བླང་དོར་འཛོལ་མེད་དུ་སྤྱོད་ཅིང། །ཁྱད་པར་མཁས་བའི་གསུང་ལས། ཕན་ཡོན་མཐོང་བའི་ཤེས་རབ་ཅན། །རྩེ་
གཅིག་སེམས་པའི་བསམ་གཏན་ཅན། །བརྟན་ཅིང་སྤྲོ་བའི་བརྩོན་འགྲུས་ཅན། །དཀའ་སྤྱད་མི་སྐྱོ་བཟོད་སྲང་ཅན། །ངང་རིང་ཚིག་འཇམ་ཚུལ་ཁྲིམས་ཅན། །གཡོ་མེད་གཏོད་ཕོད་སྦྱིན་པར་ལྡན། །རིམ་གྱིས་
དགའ་བ་བསྒོམ་པའོ།། ཞེས་འབྱུང་པའི་ཡོན་ཏན་མ་ལུས་པ་དང་ལྡན་པ་འདི་ཉིད་ཀྱིས། ཕན་བདེའི་འབྱུང་གནས་སངས་རྒྱས་ཀྱི་བསྟན་པ་དར་ཞིང་རྒྱས་པ་དང་རྒྱལ་བ་ཡབ་སྲས་ཀྱིས་མཚོན་པའི་བསྟན་
འཛིན་གྱི་སྐྱེས་བུ་ཐམས་ཅད་སྐུ་ཚེ་བརྟན་ཅིང་མཛད་འཕྲིན་རྒྱས་པ་དང། མཁའ་མཉམ་ཡིད་ཅན་སྤྱི་དང་བྱེ་བྲག་ཕ་མ་ཉེ་འབྲེལ་རྣམས་ཀྱི་བྱང་ཆུབ་སྒྲུབ་པའི་འགལ་རྐྱེན་ནང་གདོན་སྒྲིབ་གཉིས་བྱང་ཞིང་

[025A]༄༅། །ཚོགས་གཉིས་བདེ་བླག་ཏུ་རྫོགས་ཏེ་རིང་མིན་རྣམ་མཁྱེན་རྒྱལ་བའི་གོ་འཕང་ཐོབ་པའི་ཆེད་དུ་ཉེ་བར་དམིགས། བཞུགས་ཁང་ཀ་བཞི་སྒོ་ཁཨཱྡང་བཅས་པའི་ཤིང་ཆའི་རིན་ལ་ཊམ་སྲང་་གཡལ་
བག་གི་རིན་ལ་སྲང་་རྡོ་གསོག་དང་ཕ་གུ་རྒྱག་པར་ལས་མི་བརྒྱད་དང་ཁལ་བོང་ཉི་ཤུ་སྐོར་གྱི་ལས་ཞག་བཅུ་ཙམ་གྱི་གླ་ལྟོར་སྲང་་ཤིང་བཟོ་དབུ་མཛད་བསམ་གྲུབ་དང། ཨ་ལགས། རྡོ་བཟོ་དབུ་མཛད་དགོས་
པ་དང་ཐང་ལྷ་དགྲ་འདུལ་ལས་མི་བཅུ་སྐོར་བཅས་ཀྱི་ལས་ཞག་ཉི་ཤུའི་གླ་ལྟོར་སྲང་་གྲོལ་སྟོན་གྱི་ཁ་བཏགས་རིན་སྲང་་ལྡེ་བས་ཞལ་མི་བཞིའི་ལས་ཞག་ལྔ་དང། ཨར་རྡུང་མི་བཅུའི་ལས་ཞག་གསུམ་
གྱི་གླ་ལྟོར་སྲང་་བྲིས་པ་དབུ་མཛད་ཨོ་རྒྱན་རྣམ་གྲོལ། ཚེ་བརྟན་འགྱུར་མེད། ཚེ་དབང་ཕུན་ཚོགས། ཕུར་པ། པ་སངས་རྣམས་ཀྱིས་བྱང་ངོས་ཀྱི་གྱང་རིས་སུ་རྗེ་བཙུན་བྱམས་མགོན་གཙོ་འཁོར་གསུམ་
སྨན་བླ་བདེ་གཤེགས་བརྒྱད། དགེ་སློང་དྷ་རྨ་བྷ་དྲ། རྗེ་བཙུན་རྡོ་རྗེ་རྣལ་འབྱོར་མ། བླ་མ་དབུ་མཛད་ཡེ་ཤེས་དབང་རྒྱལ། རྒྱལ་བ་ཚེ་དཔག་མེད། གཙུག་ཏོར་རྣམ་རྒྱལ་མ། སྒྲོལ་དཀར་ཡིད་བཞིན་འཁོར་
ལོ༑ གདུགས་དཀར་ཞལ་གཅིག་ཕྱག་གཉིས་མ། རྗེ་བཙུན་ཙོང་ཁ་པ་ཆེན་པོ་ཡབ་སྲས་གསུམ། པཎ་ཆེན་ཐམས་ཅད་མཁྱེན་པ་བློ་བཟང་བསྟན་པའི་ཉི་མ། རྒྱལ་མཆོག་ཚུལ་ཁྲིམས་རྒྱ་མཚོ་ཡོངས་

[025B] རྒྱལ་བ་རིགས་གསུམ་མགོན་པོ། ཤར་ངོས་སུ་འཕགས་པ་བཅུ་གཅིག་ཞལ་གཙོ་བོར་བཞུགས་པའི་སྨྱུང་གནས་ཀྱི་བླ་མ་བརྒྱུད་རིས། ནུབ་ངོས་སུ་སྟོན་པ་ཤཱཀྱའི་རྒྱལ་པོ་
གཙོ་འཁོར་གསུམ་གཙོ་བོར་བཞུགས་པའི་སངས་རྒྱས་སོ་ལྔ། ལྷོ་ངོས་སུ་རྒྱལ་བ་མི་འཁྲུགས་རྒྱལ་པོ། རྡོ་རྗེ་སེམས་དཔའ། སློབ་དཔོན་པདྨ་འབྱུང་གནས། རྒྱལ་བ་མར་མེ་མཛད། །མཁན་ཆེན་སྐལ་བཟང་ཆོས་འཕེལ་
རྟམ་གྲིན་ཞལ་གཅིག་ཕྱག་གཉིས་པ། ལྷ་མོ་རྡོ་རྗེ་རབ་བརྟན་མ། ཆོས་སྐྱོང་དྲེགས་པ་ལྕམ་སྲིང། སྒོ་ཁང་དུ་རྒྱལ་ཆེན་སྡེ་བཞི། རྩ་རི། གངས་རི། ལ་ཕྱི། མཆོད་རྟེན་འཕགས་པ་ཤིང་ཀུན། བྱ་རུང་ཁ་ཤོར་
སྟག་མོ་ལུས་བྱིན་རྣམས་ཀྱི་ཞིང་བཀོད་བྲིས་པའི་ལས་ཞག་མི་གཅིག་ཏུ་བརྐྱངས་པར་ཞག་བརྒྱ་དང་ཉི་ཤུ་རྩ་གཅིག་གི་གླ་ལྟོར་སྲང་་འཛུགས་བར་གྲོལ་གསུམ་གྱི་ལེགས་སོར་སྲང་་ཚོན་རྩི་གསེར་
ཤོག་སྲ་རྩི་སྤོས་སྣུམ་དྲི་བཟང་སྨན་ཕྱེ་རྣམས་ཀྱི་རིན་སྲང་་མ་ཎིའི་པར་ཤིང་གསར་བརྐོས་གཉིས་ལ་སྲང་་པར་ཤོག་རིན་སྲང་་སྣག་ཚའི་རིན་སྲང་་པར་འདེབས་པའི་གླ་ལྟོར་སྲང་་
པར་ཤོག་བཞད་དུ་འདྲེན་གླར་སྲང་་སྲོག་ཤིང་དང་སྟོད་སྨད་ཀྱི་འཁོར་ལོའི་ཤིང་རིན་སྲང་་སྲོག་ཤིང་གི་གཟུངས་འདྲི་བའི་གྲངས་གསེར་རིན་སྲང་་སྲོག་ཤིང་གི་གཟུངས་དང་སྟེང་འཁོར་འོག་འཁོར་རྣམས་

[026A]༄༅། །འདྲི་མི་རབ་བརྟན་གཡུང་དྲུང་གི་ལས་ཞག་ལྔའི་གླ་ལྟོར་སྲང་ ་  སྟེང་འོག་གི་ལྕགས་མདུང། འཁོར་ལོའི་ཤ་ན། སྒོར་ཤེན། ཐིམ་ཤན། སྒོ་ཕོར། གཟུང་དཀྲི་བཅས་ཀྱི་ལྕགས་སོལ་གྱི་རིན་
དང་བཟོ་མི་སྲི་ཐར་དང་ཉི་མའི་གླ་ལྟོ་བཅས་ལ་སྲང་་འཛིན་གདུང། སྒོ༑ སྒོ་སྒྲིགས། སྲོག་ཤིང། སྟོད་སྨད་ཀྱི་འཁོར་ལོ་བཅས་བཟོ་མི་དབུ་མཛད་བསམ་གྲུབ་ཀྱི་ལས་ཞག་ཉེར་བཞིའི་གླ་ལྟོར་སྲང་་ལྕགས་
མདུང་བསྐྱར་བཟོ་བྱེད་མི་དབུ་མཛད་ཕུར་བུ་དང་ལག་གཡོག་པ་ལྔའི་གླ་ལྟོ་དང་ལྕགས་སོལ་རིན་བཅས་ལ་སྲང་་འཁོར་ལོའི་གཟུངས་སྒྲིལ་མི་བཅུ་གསུམ་གྱི་ལས་ཞག་བདུན་གྱི་གླ་ལྟོར་སྲང་་
སྡེ་མ་ཐག་རྒྱུའི་བལ་རིན་སྲང་་ན་བཟའ་ལུང་ཀི། འགང། ཁ་བཏགས། སྨན་རྩེ། གོས་སྡོ་དམར་སར་གསུམ། ལིང་བཅས་ཀྱི་རིན་སྲས། ་ཕྱི་གཏུམ་ཤོད་བུ་བས་ཉི་ཤུ་སྐོར་གྱི་རིན་དང། གྱོང་ཚོམ་དབུ་
མཛད་གསུམ་དར་གྱི་ལས་ཞག་དྲུག་གི་གླ་ལྟོར་སྲང་་ཕྱི་གཏུམ་གྱི་རྩི་གསོལ་དང། སྒོ་ཁང་གི་མཇུག་སྐྱོང་སོགས་བྲིས་པ་གཉིས་ཀྱི་ལས་ཞག་བཅུ་གཅིག་གི་གླ་ལྟོ་གྲོལ་སྟོན་དང་བཅས་པ་ལ་སྲང་
འོག་གཞིར་བཅུག་པའི་ས་བཅུད་བུམ་པ་ལྔའི་དགོས་ཆང་སྲང་་དབུ་ཏོག་བཟོ་མི་དབུ་མཛད་ཆེ་དཔར་རབ་བརྟན་གྱིས་ལས་ཞག་ལྔའི་གླ་ལྟོར་སྲང་་གསུང་དབྱངས་རྒྱུད་མར་སྒྲོག་པའི་དྲིལ་བུའི་རིན་

[026B] ་  བླ་རེ་ཞིར་བུབས་བཞི། གོས་ཁ་དྲུག། ལིང་དམར་ལྗང་བཅས་ཀྱི་རིན་སྲང་ ་  ཀ་ཕན་བཞི་ལ་སྲང་ ་  མདུན་ལྕོག་གཅིག། །ཆུ་ཏིང་བདུན་ཚར་གཉིས། ལྐོན་ཀྲོང་གཅིག། འབྲུ་ཏིང་བདུན་ཚར་གཅིག། །མཆོག་ཀོའི་
ཆེ་ཆུང་ཝ། རག་གི་མཎྜལ་མུ་ཁྱུད་དང་བཅས་པ་རྣམས་ཀྱི་རིན་སྲིར་ཧ་སྟེ་རིན་ཆེན་གཉིས་པའི་ཊམ་སྲང་་ལོངས་པ་འབྲུར་ཕབ་གཤོར་ཁལ་ ་  རྩིས་སོང་འདུག་ཅིང། དེ་ལྟ་བུའི་ཆོས་འཁོར་ཆེན་པོ་
འདི་ཉིད་ཀྱི་ནང་དུ་གསུང་མཆོག་ཡི་གེ་དྲུག་མ་བྱ་བ་གསུམ། ས་ཡ་བདུན། སུམ་འཕུམ། སུམ་ཁྲི། དྲུག་སྟོང་དགུ་བརྒྱ་དང། ཡི་གེ་བརྒྱ་པ། ཚེ་དཔག་མེད་ཀྱི་སྙིང་པོ་རིགས་གསུམ་མགོན་པོའི་གཟུངས་
ཐུབ་དབང་གི་སྙིང་པོ་རྣམས་བརྒྱད་ཁྲི་ཚིག་སྟོང་དྲུག་བརྒྱར། དེ་བཞིན་གཤེགས་པའི་རིང་བསྲེལ་འཁྲུལ་མེད་གཅིག་པཎ་ཆེན་རིན་པོ་ཆེ་སྐུ་ན་རིམ་གྱི་དབུ་ལོན་བཟའ། རྒྱལ་བ་རིན་པོ་ཆེ་སྐུ་ན་རིམ་གྱི་ན་བཟལ་གངྒཱ་
སོགས་ཀྱི་ཆུ་སྣ་སྣིལ་བུ། བྱིན་རྟེན་སྣ་ཚོགས་ཀྱི་རྟེན་འདམ་རིལ་བུ་བཅས་བཞུགས་ཡོད་པས། འདི་ལྟ་བུའི་གསུང་རྟན་ཁྱད་པར་ཅན་ལ་དད་པས་གཡས་སུ་བསྐོར་བ་དང། ཕྱག་འཚལ་བ་དང། མཆོད་པ་འབུལ་
བ་དག། དགེ་བའི་རྩ་བ་རླབས་པོ་ཆེ་ལ་རྗེས་སུ་ཡི་རང་པ་སོགས་བྱེད་པ་ནི། དལ་འབྱོར་ལ་སྙིང་པ་ལེན་པའི་ཐབས་མཆོག་ཏུ་གྱུར་པ་ཡིན་ཏེ། སྤྱན་རས་གཟིགས་དུར་སྨྲིག་གི་ཟློས་གར་བསྒྱུར་བ་ལོ་ཆེན་རཏྣ་བྷ་བྲམ་

[027A]༄༅། །དང་བོར་སློབ་པའི་རྩོལ་བ་ཆུང། །བར་དུ་བརྗེད་དོགས་སྡུག་བསྔལ་ཆུང། །ཐ་མར་ཤེས་པའི་རྒྱལ་ཆུང། །ཆུང་བ་གསུམ་གྱི་ཆོས་མཆོག་འདི། །བསོད་ནམས་ཅན་དའི་ཁ་རུ་རུག་སྟེ་བྱུ་བ་
ཞེས་དང། ལན་གཅིག་བཟླས་པས་མཚམས་མེད་ལྔ་པོ་འདག་ཐོས་པས་ཀུན་གྱི་སྡིག་སྒྲིབ་བྱང་བར་གསུངས། །འབད་པ་ཅན་པོས་བཟླས་ན་སྨོས་ཅི་དགོས། །བདེ་བ་ཅན་གྱི་ས་བོན་ངེས་པར་ཐེབས། །སྡང་
སེམས་ཆེན་པོས་ཡིག་དྲུག་བཟླས་པས་ཀྱང། །ཕྱིར་མི་ལྡོག་པའི་ས་ཐོབ་ངེས་གསུངས་ན།། དད་དང་སྙིང་རྗེ་ཆེན་པོས་ལགས་བཟླ་བ། །ཕྱིར་མི་ལྡོག་པ་ཉིད་དུ་ཐེ་ཚོམ་མེད། །ལུས་ལ་གནས་པའི་ཕྱི་ནང་
སྲིན་འབུ་ཡང། །ཕྱིར་མི་ལྡོག་པ་ཉིད་དུ་ངེས་གསུངས་ན། །སྒྲུབ་པར་བྱེད་རྣམས་མྱུར་དུ་འཚང་རྒྱ་ངེས། །དེ་ཕྱིར་ཡི་གེ་དྲུག་བ་ཆོས་ཀྱི་མཆོག་གང་གི་བ་སཱུའི་ཁུང་བུ་རེ་རེ་ར་ཡང། །དེ་བཞིན་གཤེགས་པ་བྱེ་བའི་
ཚོགས་བཞུགས་ནས། །སྒྲུབ་པ་པོ་ལ་ལུང་སྟོན་དབུགས་དབྱུང་མཛད།། འདི་འདྲ་བསམས་ན་བསོད་ནམས་ཆེ་འོ་སྙམ། །བ་གླང་བོང་བུ་ལ་སོགས་དུད་འགྲོས་ཀྱང། །ཡེ་གེ་དྲུག་པའི་གཟུགས་བརྙན་མཐོང་
བས་ཀྱང། །ཕྱིར་མི་ལྡོག་པའི་ས་ལ་ངེས་སྦྱོར་ན། །བསོད་ནམས་ལྡན་པའི་མི་ལ་སྨོས་ཅི་དགོས། །ཆོས་མཆོག་ཡི་གེ་དྲུག་པ་གཅིག་ཟློས་ན། །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དང། །གསུང་རབ་ཡན་ལག་

[027B] །བསོད་ནམས་ཐོབ་པར་རྒྱལ་བའི་བཀའ་ལས་གསུངས། །ཡི་གེ་དྲུག་པ་བཟླས་ན་སྨོས་ཅི་དགོས། །ཐུགས་རྗེ་ཆེན་པོའི་མཚན་ཙམ་དྲན་པས་ཀྱང། །བདེ་བ་ཅན་གྱི་ཞིང་དུ་ངེས་པར་སྐྱེ། །ཐེ་ཚོམ་
མེད་པར་གྱིས་ལ་དད་པ་སྒོམས། །ཡི་གེ་དྲུག་པ་ལན་གཅིག་བརྗོད་པ་ཡིས། །སྦྱིན་དང་ཚུལ་ཁྲིམས་ལ་སོགས་ཕར་ཕྱིན་དྲུག། །སྐད་ཅིག་ཉིད་ལ་ངེས་པར་རྫོགས་པར་གསུངས། །ཡི་གེ་དྲུག་པ་དམ་པའི་ཆོས་ཀྱི་
མཆོག་སྙིགས་མའི་དུས་འདིར་ཆོས་གཞན་ཆགས་སྡང་ཆེ། །ཆགས་སྡང་དབང་གིས་དེ་དོན་ཕེས་མི་འགྲུབ། །ཡི་གེ་དྲུག་པ་ངེས་པར་དར་བར་གསུངས། །ཆོས་ཀྱི་འཁོར་ལོ་ཆེན་པོ་བསྐོར་བར་ངེས། །ཞེས་
གསུངས་པ་ནི་མདོ་སྡེ་ཐ་མ་དོག་བཀོད་པ་དང། མ་ཎི་བཀའ་འབུམ་སོགས་ཀྱི་དགོངས་པེར་སྣང་བས་སོ། །སྨྲས་པ། འཛམ་གླིང་བྱང་ཕྱོགས་ཁ་བ་ཅན་གྱི་ཞིང། །གཙང་སྟོད་གཡས་ཏུ་བཞད་ཀྱི་གྲོསྐོར་དུ།།
རིག་གནས་འཕྲེང་འཛིན་སྨོན་འགྲོ་པཎྜི་ཏའི། །གཟིམས་དཔོན་བརྒྱུད་འཁྲུངས་ཨྱོན་རྣམ་གྲོལ་ཞེས། །ལུགས་གཉིས་བླང་དོར་འཇལ་བའི་སྤྱན་ཡངས་འདིས། །རབ་བྱུང་མ་ནུའི་ནང་ཚན་རྣམ་རྒྱལ་ཞེས། །སྒྲོལ་བྱེད་
སགས་ཉ་བའི་ཚེས་བཟང་པོ། །ཕྱག་ན་པདྨོའི་སྙིང་པོ་ཡིག་དྲུག་གི། ཆོས་འཁོར་སྐར་ཚོགས་དཀྱིལ་ན་ཟླ་བ་ལྟར། །ཁྱད་འཕགས་རྟེན་དང་བརྟེན་པ་མཆོད་རྫས་བཅས། །རབ་དཀར་ལྷག་བསམ་ཀུནྡའི་རྗེས་

[028A]༄༅། །མཐུན་གྱིས། །བཞེངས་པའི་དཀར་ཆག་ངོ་མཚར་མེ་ལོང་འདི། །རྩ་བའི་དཱ་ན་པ་ཏིས་ཉེར་བསྐུལ་ཚེ།། བགྲང་བྱའི་ཁུར་ལྡན་དྷརྨ་བྷ་དྲ་ཡིས། །ཆུ་སྦྲུལ་སྣོན་ཟླའི་གྲལ་ཚས་བཟང་པོ་ལ། །
དབེན་གནས་དགའ་ལྡན་རྩེ་མོར་ལེགས་པར་སྦྱར། །ཚུལ་འདིས་མཚོན་པའི་རང་གཞན་དགེ་ཚོགས་མཐུས། །ཡོན་གྱི་བདག་པོས་མཚོན་པའི་ཡིད་ཅན་ཀུན། །གནས་སྐབས་མངོན་མཐོའི་རྟེན་བཟང་རིམ་བརྒྱུད་དེ། །
མཐར་ཐུག་གསུམ་གོ་འཕང་ཐོབ་གྱུར་ཅིག་ ཤུ་བྷ་མ་སྟུ་སརྦ་ཛ་ག་ཏཾ།། །། ་རྡོག་གྲོང་བྱང་ཆེན་མཆོད་རྟེན་གྱི་དཀར་ཆག་ཁྱད་འཕགས་བཅུ་གཅིག་བརྗོད་པའི་གཏམ་མཁས་པའི་ཡིད་འཕྲོག་ཅེས་བྱ་བ་
བཞུགས་སོ། ། ་ཨོཾ་སྭ་སྟི་པྲ་ཛཱ་བྷྱ་བསྐལ་བཟང་རྣམ་འདྲེན་བཞི་པ་ཉི་མའི་གཉེན། །སྙིགས་དུས་ཐུབ་དབང་གཉིས་པ་ཙོང་ཁ་པ། །སྲས་བཅས་རྒྱལ་བ་ཀུན་ལྷག་དྲིན་ཅན་རྗེ། །རྣམ་
གསུམ་དབྱེར་མེད་ཞབས་ལ་ཕྱག་འཚལ་ནས། །མཁས་གྲུབ་རྡོག་སྟོན་ཡེ་ཤེས་སེང་གེ་ཡིས། །གདུང་འབུམ་བྱིན་རླབས་གཟི་བྱིན་སྟོང་འབར་བ། །དུས་དབང་རྩེ་བརྒྱད་གོག་པོའི་དངོས་གྱུར་ཉིད། །འདྲེན་
བྱེད་བདུད་རྩིར་གསོས་པའི་དཀར་ཆག་ནི། །གནས་དང་དུས་དང་སྤྱིན་བདག་བསམ་པ་རྒྱུ། །བཟོ་བོ་བཀོད་པ་ནང་གཞུག་རབ་གནས་དང། །ངོ་བོ་ཕན་ཡོན་ཁྱད་འཕགས་བཅུ་གཅིག་གིས། །འཆད་ལ་གཟུར་

[028B] །སྟོང་གསུམ་མི་མཇེད་སྙིང་པོ་འཛམ་བུའི་གླིང། །བྱང་ཕྱོགས་བཧོ་ཊའི་ས་ཡི་ཐིག་ལེ་གང། །ཐོག་མཐའ་བར་དུ་དགེ་བའི་མཚན་མ་ལ། །པདྨ་ཀ་རའི་དགྱེས་ཞལ་བཞད་པའི་
ལྗོངས། །གནས་གཞི་རྡོག་གྲོངས་གངས་ལ་ཉི་ཤར་ཞེས། །གྲགས་པའི་བ་དག་དཀར་པོ་རྐྱོང་བ་དེར། །ཤཱཀྱའི་རྒྱལ་པོས་བཛྲ་ཨཱ་ས་ནར། །བླ་མེད་བྱང་ཆུབ་བརྙེས་ནས་ཟླ་བའི་འཕྲེང། །དུག་མཚོ་རི་ཟུང་
འདས་པ་རྣམ་གནོན་ཞེས། །ལྕགས་འབྲུག་ས་གས་ཉ་བའི་ཡང་ངོའི་ཚེས། །དགའ་བ་གཉིས་པ་རེས་གཟའ་ལྷའི་བླ་མ། །སྦྱོར་ལྡན་མ་དང་རྩེ་བའི་དུས་དགེ་བར། །སྣང་མཐའི་ལུང་གིས་བཀྲ་ཤིས་རབ་བརྟེན་
གྱི༑ ༑སྣེར་མངགས་སྡེ་པ་ཚེ་བརྟེན་དབང་འདུས་ཞེས། །ཕོ་ཡི་རྩལ་དང་རྩེད་སྣ་དགུ་ཟུང་ལ། །ཆོས་བློན་མགར་གྱི་ངང་ཚུལ་འཛིན་པ་དེས། །རང་དོན་ཉེ་ཚེ་སྒྲུབ་ཆེད་ཙམ་མིན་པར། །རྒྱལ་བའི་བསྟན་དང་
བསྟན་འཛིན་ཞབས་པད་བརྟན། །མཁའ་མཉམ་འགྲོ་ཀུན་གནས་སྐབས་བདེ་སྐྱིད་ལྡན། །མཐར་ཐུག་སྟོབས་མཅུའི་དཔལ་ལ་འགོད་པའི་ཕྱིར། །རིན་ཆེན་གཉིས་བའི་སྲང་གི་འཁོར་ལོ་ནི། །གཏེར་ཟླས་
ལྷག་པའི་བརྒྱ་ཕྲག་འབྲུར་ཕབ་པར། །གཤོར་ཁལ་ཉིས་སྟོང་ཆིག་བརྒྱ་ཞེ་གཉིས་རྒྱུའི། །གཏོང་བའི་རྨུགས་འཛིན་གན་མཛོད་ཡོངས་ཕྱེ་ནས། །གཡག་འོག་བྱམས་ཚེ་མ་ཁང་ཚེ་བསམ་སོགས། །རང་རང་

[029A]༄༅། །བཟོ་ཡི་རིག་བྱེད་དེ་དང་དེར། །བི་ཤྭ་ཀརྨའི་རིང་ལུངས་འཛིན་བཟོད་པའི། །རྡོ་ཤིང་ལྕགས་ཟངས་རྫ་བཟློ་བྲིས་པ་སོགས། །སྣ་མང་ལྷག་བསམ་དག་པའི་སོར་འཕྲུལ་གྱིས། །
རིག་གནས་རྒྱ་མཚོའི་འཕྲེང་འཛིན་དྲུང་ཆེན་མཚན། །ཛྙཱ་ན་ཤྲཱི་བྷཱུ་ཏི་ཡི་གསུང་བཀོད་ལྟར། །ས་འཛིན་ཐེམ་སྐས་རྣམ་གསུམ་གདོང་ཆེན་དང། །གཟུང་སྣེ་བད་ཆུང་བ་གམ་དགེ་བཅུ་དང། །བང་རིམ་བུམ་སྟན་བུམ་
པ་བྲེ་སྟན་བྲེ། །གདུགས་འདེགས་པདྨ་ཆོས་འཁོར་ཐུགས་རྗེའི་གཟུང། །གདུགས་དང་ཆར་ཁེབས་ཟར་ཚགས་ཟླ་ཉི་ཏོག་རྒྱ་བོད་མཁས་མང་ཆ་ཚང་གུང་བསྒྲགས་ནས། །དབུས་འགྱུར་འཆང་གི་བྱང་ཆེན་
སྤུན་ཟླར་བསྐྲུན། །ནང་གཞུག་མཚན་ལྡན་སྲོག་ཤིང་བརྟེན་སྔགས་སོགས། །སྔར་ཡོད་རྣམ་བཞིའི་རིང་བསྲིལ་ཉམས་མེད་སྟེང། །འོག་ཏུ་གཏེར་བུམ་གཅིག་ལྷག་ལྔ་ཕྲག་ཟུང། །དེ་སྟེང་ཚོགས་བདག་གནོད་
སྦྱིན་འཁོར་ལོ་དང། །བུམ་ནང་འཇིགས་མཛད་རྡོ་རྗེ་བཅུ་གསུམ་མའི། །རྟེན་དང་བརྟེན་པའི་དཀྱིལ་འཁྲོ་བཅས་པ་རྣམས། །ཚད་ལྡན་གཞུང་དང་བླ་མའི་མན་ངག་བཞིན། །རྫས་སྔགས་ཏིང་འཛིན་
ཕྱག་རྒྱས་བསྒྲུབས་པ་དང། །མཚན་འབམ་མདོ་མང་ཐར་ཆེན་རྡོར་གཅོད་དང། །དབུ་མགྲིན་སྟོད་སྨད་བར་དང་མད་གཟུངས་སོགས། །ཆོས་སྐུའི་རིང་བསྲེལ་སྤེལ་ཆོག་ལྡན་པ་རྣམས། །མདོ་སྔགས་

[029B] །ཟས་གཙང་སྲས་དང་འཕགས་པ་ཤིང་ཀུན་གྱི། །ཡུངས་འབྲུ་ལྟ་བུའི་རིང་བསྲིལ་འཁྲུལ་བྲལ་གཉིས། །མཁས་གྲུབ་ཁྱུང་པོའི་ཚེམས་གདུང་ཤ་ར་ག་སངས་
རྒྱས་སྒོམ་པ་བུ་སྟོན་རིན་ཆེན་གྲུབ། །དགེ་འདུན་གྲུབ་པ་མགྲོན་ཁང་ནོར་བཟང་གི། །གདུང་སོགས་སྐུ་གདུང་རིང་བསྲེལ་ཁུངས་དག་མཆིས། །པད་འབྱུང་དབུ་ལོ་དའི་པཾ་ཀཱ་ར་དང། །རྒྱལ་མཆོག་ལྔ་པའི་
པུར་ཚ་མེ་འཛིན་པ། །ལྷ་བཙུན་བྱང་ཆུབ་འོད་ཀྱི་སྐུ་ཤ་དང། །རྭ་སྒྲེང་སྣར་ཐང་ལ་སོགས་བཀའ་གདམས་ཀྱི། །བླ་མ་སྤྱི་དང་པཎ་ཆེན་ཆོས་རྒྱན་གྱི། །ཤངས་མཚལ་དམ་པའི་བཞུགས་ཀོམ་ས་པཎ་
གྱི༑ ༑སྐུ་ཆོས་བསྐལ་བཟང་རྒྱ་མཚོའི་སྤྱན་དར་དང། །པཎ་ཆེན་དཔལ་ཡེའི་དབུ་སྐྱེསློ་མ་སོགས། །རིས་མེད་དམ་པ་མང་པོའི་སྐུ་བལ་གྱི། །རིང་བསྲེལ་མཆོག་དང་ཉེར་སྤྱད་ཆ་ཤས་བཞུག་
གཞན་ཡང་བྱང་ཆུབ་ཤིང་གི་ལོ་འབྲུ་དང། །མཆོད་རྟེན་ཤིང་ཀུན་སྲོག་ཤིང་སྐུ་རགས་ཆ། །གྲུབ་ཆེན་བི་རཱུ་པ་ཡི་ཁྲུས་རྟ་དང། །གངྒཱའི་ཆུ་རྒྱུན་པུཥྤ་ཧ་རིའི་ས། །བླ་གཞུང་བྱིན་རྟེན་སྣ་མང་བསྡུས་
རྟ་སོགས། །སྟོང་གསུམ་རྙེད་དཀའི་བྱིན་རྟེན་བགྲང་ཡས་ཤིང། །བདུད་རྩི་ལས་གྲུབ་བརྟན་པའི་འཁོར་ལོ་སོགས། །སྲས་བཅས་རྒྱལ་བའི་སྐུ་ཡི་སྣང་བརྙན་དང། །ཐུགས་ཀྱི་རྟེན་མཆོག་སཱ་ཙྪ་བྱྀན་

[030A]༄༅། །ཆེན་སོགས། །རྒྱ་མཚོའི་ཆུ་རྡུལ་ལ་ཡང་ཅོ་འདྲི་བྱེད། །གནས་ཆེན་གྱིས་མཚོན་ས་ཆུ་རྡོ་ཤིང་བསང། །འབྲུ་སྨན་ཟས་གོས་ཤིང་རྟོག་རིན་ཆེན་སོགས། །སྣ་མང་ཕུད་ཀྱི་དངོས་པོས་
བར་མཚམས་རྣམས། །ཏིལ་གྱི་གང་བུའི་ཚུལ་ལ་འགྲན་པར་གཏམས། །དེ་ནས་རྟེན་དང་བརྟེན་པའི་མཆོད་སྡོང་ཆེ། །ལེགས་པར་གྲུབ་པའི་དུས་ཚེས་བཟང་པོ་ལ། གྲངས་བསྙེན་སྔོན་སོང་རིག་
སྔགས་འཆད་བའི་སྡེས། །འཇིགས་མཛད་བཅུ་གསུམ་ལྷ་ཡི་འཁོར་ལོ་ལ། །བརྟེན་ནས་པཎ་ཆེན་འཇིགས་མེད་འབྱུང་གནས་དང། །ཡབ་རྗེ་འཇམ་མགོན་བླ་མའི་དགོངས་པ་བཞིན། །སྤྱང་གསུམ་སྔོན་
དུ་བཏང་བའི་དམ་ཚིག་པར། །མཁའ་ཁྱབ་ཡེ་ཤེས་སེམས་དཔའ་ཉེར་བསྟིམས་ནས། །དབང་བསྐུར་རྒྱས་བཏབ་མཆོད་སྟོད་སྤྱན་དཔྱ་དང། །གཟུགས་བསྒྱུར་བརྟན་བཞུགས་ཤིས་བརྗོད་གླུ་དབྱངས་སོག།།
སྦྱོར་དངོས་རྗེས་ཚད་རྣམ་དག་རབ་གནས་ཀྱི། །ཚོགས་བྱིན་རླབས་ཆ་ཤས་གང་བར་བསྒྲུབས། །དེ་ལྟར་དུས་གསུམ་འདེན་པ་མཐའ་དག་གི། །ཐུགས་ཀྱི་ཡོན་ཏན་བྱང་ཕྱོགས་སུམ་ཅུ་བདུན། །མཚོན་བྱེད་
མ་ག་ངྷ་རུ་མ་སྐྱེས་དགྲས། །བཞེངས་པ་བྱང་ཆུབ་ཆེན་པོའི་མཆོད་རྟེན་ཉིད། །བདེ་གཤེགས་མཆོད་རྟེན་ལྷག་མ་གཞན་བདུན་གྱི། །མཆོག་དང་ཕྱི་མོར་དི་མེད་གཟུངས་འགྲེལ་སོགས། །རྒྱ་བོད་མཁས་

[030B] །རྟེན་གསུམ་ཀུན་གྱི་མཆོག་ཏུ་ལེགས་པར་གྲུབ། །དེ་ཕྱིར་འདི་བཞེངས་ཕན་ཡོན་མདོ་སྡེ་ལས། །ཐུབ་པའི་མཆོད་རྟེན་བྱེད་དམ་བྱེད་བཅུག་པ། །མྱ་ངན་འཇོམས་དང་
ལུས་ཀུན་གྲིམས་པ་དང། །རིན་ཆེན་མཛོད་མང་འཇིག་རྟེན་གཙོར་འགྱུར་ཞིང། །མི་དེ་དགྲ་ཡི་ཚོགས་ལས་རྒྱལ་བར་འགྱུར། །བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །སྐུ་གཟུགས་
རྣམས་ལ་རྡུལ་ཕྲན་ཅི་ཡོད་པ། །དེ་འདྲའི་གྲངས་དེ་སྙིང་ཀྱི་རྒྱལ་སྲིད་དང། །ལྷ་ཡུལ་ས་སྟེང་མི་ཡིས་ངེས་པར་ཐོབ། །གཟུགས་དང་གཟུགས་མེད་ཁམས་ཀྱི་ཏིང་འཛིན་ནི། །ཕུན་སུམ་ཚོགས་པའི་
ས་མཆོག་ཀུན་མྱོང་ནས། །མཐའ་མར་སྐྱེ་དང་རྒ་བ་ལ་སོགས་པའི། །སྡུག་བསྔལ་དང་བྲལ་སངས་རྒྱས་གོ་འཕང་ཐོབ། །ཅེས་གསུངས་རྒྱལ་བའི་བཀའ་ལ་ཡིད་ཆེས་བྱ། །འདིར་འབད་རྩ་བའི་
ཡོན་གྱི་བདག་པོས་མཚོན། །སྒྲོ་གསུམ་འབྲེལ་བ་ཐོགས་སོགས་ལུས་ཅན་རྣམས། །གནས་སྐབས་མཐོ་རིས་ཡོན་ཏན་བདུན་ལྡན་པའི། །རྟེན་གྱི་ཐིམ་སྐས་བཟང་པོ་ལ་འཛེགས་ཏེ། །མཐར་
ཐུག་སྐུ་གསུམ་ནོར་བུའི་ཕོ་བྲང་ཆེར། །གཏན་གྱི་བདེ་ལེགས་རྒྱ་མཚོར་སྤྱོད་གྱུར་ཅིག་ཅེས་རྟ་ནག་འགོས་ལོ་ཙཱ་བའི་སློབ་མ་རྒྱུད་ཀྱི་ཀ་བ་ཚུགས་པ་བྮཱི་ཡ་གྱལ་རྡོག་སྟོན་ཆེན་པོ་ཡེ་ཤེས་སེང་གེའི་གདུན་

[031A]༄༅། །བཞུགས་པའི་བྱང་ཆུབ་ཆེན་པོའི་མཆོད་རྟེན་དུས་དབང་གིས་ཤིན་ཏུ་ཉམས་གོགས་སུ་གྱུར་པ་གསར་གསོས་བགྱིས་པའི་དཀར་ཆག་ཁྱད་འཕགས་བཅུ་གཅིག་བརྗོད་བའི་གཏམ་
མཁས་པའི་ཡིད་འཕྲོག་ཅེས་བྱ་བ་འདི་ཡང། ཉམས་གསོ་མཛད་པ་པོ་བཀྲས་རབ་སྡེ་པ་ཚེ་བརྟེན་དབང་འདུས་ཀྱི་གསུང་གིས་བསྐུལ་མ་མཛད་དོར། དགེ་སློང་སྙོམ་ཡོས་པ་དྷ་རྨ་བྷ་དྲས་ཁྱུ་མཆོག་གི་ལོའི་ཆུ་སྟོད་ཟླ་བའི་
གྲལ་ཚེས་བཟང་པོར་བཞད་དངུལ་ཆུའི་རི་ཕུག་ཏུ་སྦྱར་བ་དགེ་ལེགས་འཕེལ།། ཤུ་བྷ་མ་སྟུ་སརྦ་ཛ་ག་ཏཾ།། ༄༅། །སྡེ་དགེའི་པར་པ་ཤེས་རབ་བཟང་པོས་་ལྷག་བསམ་རྣམ་པར་དག་པའི་བར་ཏུ་བསྒྲུབས་པ་དགེའོ།། མངྒ་ལཾ།། །།



