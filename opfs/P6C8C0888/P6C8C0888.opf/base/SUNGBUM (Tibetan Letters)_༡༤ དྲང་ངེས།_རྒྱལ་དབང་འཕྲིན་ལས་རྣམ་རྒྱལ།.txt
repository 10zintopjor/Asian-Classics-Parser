
[001A]༄༅། །སེར་སྨད་དཔེ་མཛོད། །
༄༅། །དྲང་བ་དང་ངེས་པའི་དོན་རྣམ་པར་འབྱེད་པའི་བསྟན་བཅོས་ལེགས་བཤད་སྙིང་པོའི་དོན་
བསྡུས་བློ་གསལ་གཞོན་ནུའི་མགུལ་རྒྱན་ཞེས་བྱ་བ་བཞུགས་སོ། །

[001B]༄༅། །མཚན་དཔེའི་སྣང་བ་འབུམ་གྱི་གཟི་སྦྱིན་གྱིས། །མངོན་པའི་ང་རྒྱལ་བཅོམ་དང་ལྷན་ཅིག་ཏུ། །བརྒྱད་ཁྲི་བཞི་སྟོང་གསུངས་[*GSUNG]རབ་པདྨོའི་ཚལ། །ཅིག་ཅར་
ཕྱེ་བའི་ཐུབ་དབང་ཕྱག་གི་ཡུལ། །གང་གི་དཔལ་གྱི་མགྲིན་པ་གཡས་འཁྱིལ་དུ། །སྦས་དོན་མངོན་པར་རྟོགས་པའི་དབྱངས་སྙན་པོས། །འགྲོ་ཀུན་མ་རིག་གཉིད་ལས་
སློང་མཛད་པའི། །ས་བཅུའི་དབང་ཕྱུག་མི་ཕམ་མགོན་དེས་སྐྱོངས། །དམར་སེར་འཆར་ཁའི་ཉི་གཞོན་དང་འགྲོགས་པའི། །བལྟ་ན་མི་ངོམས་མཚན་དཔེའི་ལྡིང་ཁང་ནས། །
བློ་གྲོས་སྤོབས་པ་མཆོག་རྩོལ་[*STZOL]ལྷག་པའི་ལྷ། །འཇམ་དཔལ་དབྱངས་ཁྱོད་སྙིང་དབུས་ཟེའུ་འབྲུར་བཞུགས། །གསུང་རབ་དགོངས་འགྲེལ་བཅས་པའི་ཡིད་བཞིན་ནོར། །
ལུང་རིག་དཔྱད་པ་གསུམ་གྱི་བྱི་དོར་གྱིས། །ཐུབ་བསྟན་རྒྱལ་མཚན་རྩེ་མོར་རབ་མཆོད་པའི། །རྒྱ་བོད་ལོ་པཎ་བཀའ་དྲིན་ཕ་མཐའ་ཡས། །བློ་གྲོས་རབ་ཡངས་མེ་ལོང་
གཙང་མའི་ངོས། །མཁས་བཙུན་བཟང་པོའི་སྣང་རིས་འབུམ་ཆགས་པས། །སྙན་པའི་གྲགས་པས་བསིལ་ལྡན་ཁ་བའི་ལྗོངས། །དོགས་པོར་བགྱིས་པའི་ངོ་མཚར་འདི་རྨད་
བྱུང༑ ༑ཁྱད་པར་བདག་བློ་ཡོངས་འདུའི་འཁྲི་ཤིང་རྩེར། །ཤེས་བྱའི་མེ་ཏོག་སྣ་ཚོགས་ཁ་འབྱེད་པའི། །ཡོངས་འཛིན་མཚན་མོའི་མགོན་པོ་བཀའ་དྲིན་ཅན། །སྙིམ་པའི་མེ་ཏོག་

[002A]༄༅། །འཛུམ་སྟེ་འདུད་པར་སྤྲོ། །ཚད་ལྡན་མཁས་པའི་ཚོགས་རྣམས་སྤྲོ་ཕྱིར་དང། །རང་དང་སྐལ་མཉམ་འགའ་ལ་ཕན་སླད་དུ། །བསྟན་བཅོས་ལེགས་བཤད་སྙིང་
པོའི་དོན་བསྡུས་པ། །བློ་གསལ་གཞོན་ནུའི་མགུལ་རྒྱན་འདི་ནང་སྤེལ།།    ༈    །།ཐམས་ཅད་མཁྱེན་པ་ལྟ་ཞོག་འཁོར་བ་ལས། །སྒྲོལ་བར་ཆོས་རྣམས་དེ་ཉིད་མཐོང་དགོས་
ཤིང། །དེ་ཡང་དྲང་ངེས་འབྱེད་ལ་རག་ལས་པས། །ལུང་ཙམ་མ་ཡིན་རིགས་པས་འབྱེད་དགོས་ཕྱིར། །སངས་རྒྱས་གཉིས་པ་ཀླུ་སྒྲུབ་ཡབ་སྲས་དང། །ཐོགས་མེད་སྐུ་མཆེད་
རྣམས་ཀྱི་ལེགས་བཤད་ལ། །བློ་ལྡན་སུ་ཞིག་འབད་པས་བསྟེན་མི་བྱེད། །དྲང་ངེས་འབྱེད་ཚུལ་ལ་གཉིས་ཏེ། །མདོ་སྡེ་དགོངས་འགྲེལ་ལ་བརྟེན་ཚུལ་དང་བློ་གྲོས་མི་ཟད་པའི་མདོ་
ལ་བརྟེན་ཚུལ་ལོ། །དང་པོ་ལ་གཉིས་མདོ་ལས་ཇི་ལྟར་གསུངས་པ་དགོད་པ་དང་དེ་ཡི་དོན་ཇི་ལྟར་བཀྲལ་ཚུལ། །དང་པོ་ལ་འགལ་སྤོང་གི་དྲི་བ་སོགས་བཞི་ཡོད།    ༈    །ཐེག་པ་ཆེན་པོའི་
མདོ་སྡེ་དགོངས་འགྲེལ་ལ། །བརྟེན་ནས་འཕགས་པ་ཐོགས་མེད་སྐུ་མཆེད་ཀྱིས། །རྣམ་རིག་ལུགས་ཀྱི་དྲང་ངེས་འབྱེད་ཚུལ་ལ། །དགོངས་འགྲེལ་ལེའུ་བཅུ་སྟེ་གླིང་བཞི་དང། །དོན་ཟབ་
ངེས་འགྲེལ་ཚུལ་བཞིན་ཀུན་ཏུ་འདྲིས། །ཞུས་དང་ཆོས་འཕགས་དྲིས་ལན་ལེའུ་དང། །བློ་གྲོས་རྣམ་དག་བློ་གྲོས་ཡང་དག་འཕགས། །ཡོན་ཏན་འབྱུང་གནས་བྱང་སེམས་ཡང་དག་

[002B] །བྱམས་པ་སྤྱན་རས་གཟིགས་དང་འཇམ་དབྱངས་ཀྱིས། །ཞུས་པའི་དྲིས་ལན་བཅས་ཏེ་བཅུ་རུ་འདོད། །དང་པོས་རྣམ་རིག་ཙམ་གྱི་དེ་ཉིད་དང། །དོན་དམ་རྟོག་གེའི་བློ་ཡིས་ཇི་བཞིན་དུ། །བསམ་མི་ཁྱབ་
པའི་ཚུལ་ནི་གཉིས་པས་བསྟན། །ངོ་བོ་གཅིག་ལ་ལྡོག་པ་ཐ་དད་དུ། །བདེན་གཉིས་སྒྲུབ་ཚུལ་གསུམ་པའི་བསྟན་དོན་ཡིན། །བཞི་པས་ཀུན་གཞི་རྣམ་བཞག་གཙོ་བོར་བསྟན། །ལྔ་པས་མཚན་ཉིད་གསུམ་གྱི་
རྣམ་བཞག་དང། །དྲིས་ལན་དྲུག་པས་དྲང་ངེས་གཏན་ལ་འབེབས། །དེ་བཞིན་བདུན་པས་ཞི་གནས་ལྷག་མཐོང་ངོ། །ས་བཅུའི་རྣམ་བཞག་བརྒྱད་པས་གཙོ་བོར་བསྟན། །དགུ་པས་འབྲས་བུ་ཡེ་ཤེས་ཆོས་ཀྱི་སྐུ། །མདོར་
ན་དེ་རྣམས་རྣམ་རིག་རང་ལུགས་ཀྱི། །གཞི་ལམ་འབྲས་གསུམ་ཚང་བར་བསྟན་པར་གསུངས། །སྐབས་འདིར་དགོངས་འགྲེལ་ལེའུ་བདུན་པ་ལས། །འགལ་སྤོང་དྲི་བ་ཞུས་དང་དེ་ཡི་ལན། །ངོ་བོ་བཟུང་དང་གྲུབ་དོན་ཞུས་པ་
བཞི། །ཕུང་པོ་སྐྱེ་མཆེད་རྟེན་འབྲེལ་ཟས་རྣམས་ལ། །མཚན་ཉིད་སྐྱེ་འཇིག་སྤོང་བ་ཡོངས་ཤེས་ལྔ། །བདེན་བཞི་སོ་སོར་སྤོང་བ་ཡོངས་ཤེས་དང། །མངོན་དུ་བགྱིད་དང་སྒོམ་པ་གཉིས་གཉིས་སོ། །བཅོ་བརྒྱད་དང་ནི་དེ་བཞིན་
བསམ་དྲུག་དང། །རིམ་བཞིན་སྣ་ཚོགས་པ་དང་དུ་མ་ཞེས། །མཚན་ཉིད་སྤོང་བ་ཡོངས་ཤེས་རྣམ་པ་གསུམ། ཁྱད་གཞི་བྱང་ཕྱོགས་སོ་བདུན་རེ་རེ་ལ། །མཚན་ཉིད་མི་མཐུན་ཕྱོགས་དང་གཉེན་པོ་དང། །སྐྱེ་འགྱུར་སྐྱེ་དང་
སྐྱེས་ཟིན་གནས་པ་དང། །མི་བསྐྱུད་པ་དང་སླར་ཞིང་འབྱུང་བ་དང། །འཕེལ་ཞིང་ཡངས་པའི་ཁྱད་ཆོས་བརྒྱད་རྣམས་སོ། །ལྔ་དང་གཉིས་གཉིས་གསུམ་བརྒྱད་ཁྱད་མེད་དུ། །སྡེ་ཚན་བཞི་ལ་རིམ་གྱིས་སྦྱར་བ་དང། །ཀུན་

[003A]༄༅། །ལ་རང་གི་མཚན་ཉིད་ཐུན་མོང་ངོ། །ཆོས་རྣམས་ཐམས་ཅད་ངོ་བོ་ཉིད་མེད་དུ། །ཤེར་ཕྱིན་མདོ་ལས་གང་ལ་དགོངས་ནས་ཞེས། །འཁོར་ལོ་བར་པའི་དགོངས་གཞི་དངོས་སུ་དང། །ཤུགས་ལ་དང་པོ་དོན་གྱིས་
ཞུས་པར་གསུངས། །གཉིས་པ་ལ་གཉིས།    ༈    །ངོ་བོ་ཉིད་མེད་ཚུལ་གང་ལ་དགོངས་ནས་ངོ་བོ་ཉིད་མེད་པ་གསུངས་ཚུལ་དང། །གང་ལ་དགོངས་ནས་མ་སྐྱེས་པ་གསུངས་ཚུལ་བཤད་པའོ།    ༈    །དང་པོ་ལ་
གསུམ་མདོར་བསྟན་པ་རྒྱས་པར་བཤད་པ་དེ་དག་གི་དཔེ་བསྟན་པའོ།    ༈    །དང་པོ་ནི། གཉིས་པ་མཚན་ཉིད་སྐྱེ་བ་དོན་དམ་སྟེ། །ཀུན་གཏགས་གཞན་དབང་ཡོངས་གྲུབ་རིམ་པ་བཞིན། །ངོ་བོ་མེད་པ་གསུམ་ལ་
དགོངས་ནས་ཀྱང། །ཆོས་རྣམས་ངོ་བོ་ཉིད་མེད་བསྟན་པ་ཡིན། །གཉིས་པ་རྒྱས་པར་བཤད་པ་ནི།    ༈    །རང་གི་མཚན་ཉིད་དབང་གིས་མ་གྲུབ་ཕྱིར། །ཀུན་གཏགས་མིང་བརྟགས་[*BTAGS?]ཙམ་གྱིས་འཇོག་ན་ཡང། །སྒྲ་དང་
བུམ་པ་རྟག་སྟོང་སོགས་ལ་མིན། །དེ་ཡི་དབང་གིས་གང་བཞག་ཡོད་མ་ཁྱབ། །དེ་ཕྱིར་རྣམ་རིག་པ་དང་ཐལ་འགྱུར་བའི། །འཇོག་ཚུལ་མིང་ཙམ་མཐུན་ཡང་དོན་མི་མཐུན། །སྔ་མ་མི་འཛིན་ཕྱི་མ་འཛིན་པ་སོགས། །རང་རང་གྲུབ་མཐའ་
སྐད་དང་བསྟུན་ནས་སྨྲ། །རྒྱུ་རྐྱེན་གཞན་ལ་བརྟེན་ནས་འབྱུང་བས་ན། །རང་གི་བདག་ཉིད་དབང་གིས་མི་སྐྱེའི་ཕྱིར། །གཞན་དབང་ངོ་བོ་ཉིད་མེད་གཉིས་པ་དང།    ༈    །གསུམ་པར་འཇོག་ཚུལ་གཉིས་ཏེ་དང་པོ་ནི། །
རྣམ་དག་དམིགས་པའི་གཙོ་བོར་མ་གྲུབ་ཕྱིར། །གཞན་དབང་དོན་དམ་ངོ་བོ་ཉིད་མེད་ཏེ་[*DE] །དགག་བྱ་ཆོས་བདག་ངོ་བོ་བཅད་ཙམ་དང། །དོན་དམ་གྲུབ་ཕྱིར་ཡོངས་གྲུབ་གཉིས་པའོ།    ༈    །གསུམ་པ་ནི། །ནམ་མཁའི་མེ་ཏོག་སྒྱུ་མ་ནམ་

[003B] །རྟོག་གཏགས་ཙམ་དང་སྒྱུ་མའི་འཁྲུལ་འཁོར་དང། །ཐོགས་རེག་བཀག་ཙམ་ཀུན་ལ་ཁྱབ་པའི་ཕྱིར། །རིམ་གྱིས་མཚན་ཉིད་གསུམ་དང་དཔེ་རུ་སྦྱར། །གཞན་དབང་མཚན་ཉིད་དབང་གིས་མ་གྲུབ་ཕྱིར། །
རང་གི་འབྲས་བུ་བསྐྱེད་པར་མི་ནུས་པས། །གཏན་མེད་འགྱུར་ཕྱིར་དེ་ལ་སྐུར་འདེབས་འགྱུར། །དེས་ན་ཡོངས་གྲུབ་དངོས་པོའི་གནས་ལུགས་སུ། །མེད་དགོས་དེ་ཡང་གཏན་མེད་འགྱུར་བའི་ཕྱིར། །ཆོས་ཅན་
གཞན་དབང་བདེན་པར་མ་གྲུབ་ན། །འདོགས་པའི་གཞི་དང་ཐ་སྙད་མེད་དགོས་ཕྱིར། །ཀུན་གཏགས་ལ་ཡང་སྐུར་བ་འདེབས་པ་སྟེ། །གཉིས་པ་གང་ལ་དགོངས་ནས་མ་སྐྱེས་པ་བཤད་པ་ནི། །ཅི་སྟེ་ཆོས་རྣམས་
ངོ་བོ་ཉིད་མེད་དུ། །གསུངས་ཚུལ་གོང་དུ་བཤད་པ་དེ་ལྟར་ན། །ཡུམ་གྱི་མདོ་ལས་ཆོས་རྣམས་ཐམས་ཅད་ཀུན། །མ་སྐྱེས་མ་འགགས་གཟོད་ནས་ཞི་བ་དང། །རང་བཞིན་ཡོངས་སུ་མྱ་ངན་འདས་པ་སོགས། །གསུངས་
པ་གང་ལ་དགོངས་པ་ཡིན་ཞེ་ན། །ཀུན་གཏགས་ཡོངས་གྲུབ་གཉིས་ལ་དགོངས་ནས་གསུངས། །རང་གི་མཚན་ཉིད་དབང་གིས་མ་གྲུབ་ཕྱིར། །ཀུན་གཏགས་མ་སྐྱེས་དེ་ཕྱིར་མ་འགག་ཅིང། །རྟག་ཕྱིར་གཟོད་
ནས་རང་བཞིན་ཞི་བ་དང། །རང་བཞིན་ཡོངས་སུ་མྱ་ངན་འདས་པར་གསུངས། །ཡོངས་གྲུབ་སྔ་ཕྱིའི་དུས་ཀུན་རྟག་པའི་ཕྱིར། །མ་སྐྱེས་མི་འགག་ཞི་ཞིང་མྱ་ངན་འདས། །མཚན་ཉིད་དབང་གི་[*GIS]སྐྱེ་འགག་འཐད་པ་
དང། །ཀུན་ནས་ཉོན་མོངས་ཆོས་ཀྱང་བསྡུས་པའི་ཕྱིར། །སྐབས་འདིར་གཞན་དབང་དགོངས་གཞིར་འཆད་མ་ཡིན། །ཀུན་ལས་བཏུས་སུ་མཚན་ཉིད་གསུམ་ཀ་ལ། །དགོངས་ནས་གསུངས་པར་བཤད་

[004A]༄༅། །པ་མི་འགལ་སྟེ། །རང་རང་ངོ་བོ་མེད་ཚུལ་ལྟར་དུ་དགོངས། །གསུམ་པ་ངོ་བོ་ཉིད་གསུམ་གྱི་ངོ་བོ་ངོས་གཟུང་བ་ནི།    ༈    །གསུམ་པ་འདུ་བྱེད་མཚན་མ་གཞན་དབང་ཞེས། །ངོ་བོ་ཉིད་དུ་མིང་བརྡས་གཏགས་པ་
དང། །བྱེ་བྲག་མཚན་ཉིད་སྐྱེ་དང་འགགས་པ་སོགས། །ཁྱད་པར་གཏགས་པའི་ཀུན་གཏགས་དེ་ཉིད་ནི། །སྐབས་འདིའི་གཙོ་ཆེ་དང་པོའི་ངོ་བོ་ཉིད། །ཡང་དག་ཡང་དག་མ་ཡིན་ཀུན་རྟོག་གཉིས། །རིམ་བཞིན་དག་དང་
མ་དག་གཞན་དབང་དང། །སྟོང་གཞི་གཞན་དབང་ངོ་བོ་ཁྱད་པར་དུ། །བཏགས་པ་ཇི་བཞིན་ཡོངས་སུ་མ་གྲུབ་པ། །རྣམ་དག་དམིགས་པའི་མཐར་ཐུག་ཡོངས་གྲུབ་སྟེ།    ༈    །བཞི་པ་གྲུབ་དོན་ཞུས་པའི་ཚུལ་ལ་གཉིས། །
མདོ་དགོད་པ་དང་དེ་ཡི་དོན་ཅུང་ཟད་བཤད་པའོ། །དང་པོ་གཞན་དུ་ཤེས་པར་བྱ་ཞིང། །གཉིས་པ་ལ་གཉིས་མདོ་ཡི་དོན་ཅུང་ཟད་བཤད་པ་དང། །དྲང་ངེས་ཀྱི་ཚུལ་ཅུང་ཟད་བཤད་པའོ། །དང་པོ་ནི།    ༈    །
སྟོན་པས་དང་པོ་ཝཱ་ར་ཎ་སི་རུ། །ལྔ་སྡེ་ལ་སོགས་དམན་པའི་རིགས་ཅན་ལ། །བདེན་པ་བཞི་ལས་བརྩམས་ཏེ་ཆོས་རྣམས་ཀུན། །མཚན་ཉིད་དབང་གིས་གྲུབ་པ་མ་བཀག་པར། །བདག་མེད་ཕྲ་མོ་ཙམ་ཞིག་བསྟན་
པ་ཡང། །གོང་ན་ངེས་དོན་སྡེ་སྣོད་གྲུབ་ཕྱིར་དང། །གཞན་གྱི་རྒོལ་བས་ཀླན་ཀ་འབྱུང་སྲིད་ཅིང། །སྒྲས་ཟིན་ལྟར་དུ་ཚད་མས་གནོད་པ་དང། །སོ་སོར་ཕྱེ་ནས་གསལ་བར་མ་བསྟན་ཕྱིར། །བླ་ན་མཆིས་དང་དེ་
བཞིན་སྐབས་མཆིས་པ། །དྲང་བའི་དོན་དང་རྩོད་པའི་གནས་སུ་གསུངས། །ཀུན་གཞི་རྣམ་ཤེས་སྟེང་དུ་དོན་སྣང་གི་བག་ཆགས་སྨིན་པས་རྣམ་ཤེས་སྐྱེ་བ་དེ། །མདོ་འདིའི་དགོངས་གཞི་ཡིན་ཀྱང་དགོངས་པ་མིན། །

[004B] །དོན་སྨྲ་གཉིས་ཀྱིས་ཕྱི་དོན་འདོད་པས་འགལ། །འོན་ཀྱང་ངོ་བོ་ཁྱད་པར་ཀུན་གཏགས་པའི། །ཀུན་གཏགས་མཚན་ཉིད་དབང་གིས་མ་གྲུབ་པ། །དང་པོའི་
དགོངས་གཞི་དགོངས་པ་གཉིས་ཀ་ཡིན། །མདོ་སྡེ་སྤྱོད་པ་སློབ་དཔོན་ལེགས་ལྡན་འབྱེད། །ཕྱི་དོན་བཞེད་ཀྱང་ཕྱི་དོན་བདེན་གྲུབ་ཏུ། །མདོ་འདིས་བསྟན་ཕྱིར་དྲང་བའི་དོན་དུ་འགྲེལ། །འཁོར་ལོ་གཉིས་པ་བྱ་
རྒོད་ཕུང་པོའི་རིར། །ཆེད་དུ་བྱ་བ་ཐེག་ཆེན་རིགས་ཅན་ལ། །ཆོས་རྣམས་ཐམས་ཅད་ངོ་བོ་ཉིད་མེད་དུ། །བསྟན་པས་དྲང་བའི་དོན་དུ་སྔར་ལྟར་སྒྲུབ། །ཁ་ཅིག་ངོ་བོ་ཉིད་མེད་སྨྲ་བའི་མདོར། །འདོད་པ་མི་རིགས་སེམས་
ཙམ་པ་ཡི་མདོ། །དེ་ཕྱིར་གདུལ་བྱ་ཙམ་ལ་མི་འགལ་ཡང། །ཆེད་དུ་བྱ་བ་རྣམ་རིག་ཁོ་ནར་ངེས། །དེ་ཡང་ཉི་ཤུ་པ་དང་སུམ་ཅུ་པ། །རྩ་འགྲེལ་གཉིས་ཀྱིས་དྲང་དོན་འགྲེལ་ན་ཡང། །འགྲེལ་ཚུལ་མི་མཚུངས་
དགོངས་གཞིར་མཐར་ཐུག་དེ། །དང་པོས་བསྟན་དོན་གཙོ་བོར་མ་བཀྲལ་ཞིང། །ཕྱི་མས་གཙོ་བོར་བྱས་ནས་འགྲེལ་ཕྱིར་རོ། །བརྗོད་བྱ་ཀུན་གཏགས་བདེན་པར་མ་གྲུབ་ཅིང། །གཞན་དབང་ཡོངས་གྲུབ་སོ་སོར་
བདེན་གྲུབ་ཏུ། །ཕྱེ་ནས་གསུངས་པ་མདོ་སྡེ་དགོངས་འགྲེལ་ལམ། །འཁོར་ལོ་མཐའ་མ་ངེས་པའི་སྡེ་སྣོད་སྟེ། །འདི་ཡི་ཆེད་དུ་བྱ་བས་མདོ་འདི་ལ། །བརྟེན་ནས་ཆོས་ཀྱི་བདག་མེད་དབང་བྱས་པའི། །
མཚན་ཉིད་གསུམ་གྱི་རྣམ་གཞག་བཀའ་བར་པའི། །དགོངས་པར་དངོས་སུ་རྟོགས་པའི་ཤུགས་ལ་ཡང། །གང་ཟག་བདག་མེད་དབང་བྱས་མཚན་ཉིད་གསུམ། །དང་པོའི་དགོངས་པར་བཀྲལ་བར་རྟོགས་པ་དེ། །

[005A]༄༅། །ཐེག་པ་ཀུན་ལ་ཞུགས་པའི་དོན་དུ་གསུངས། །གཉིས་པ་དྲང་ངེས་ཀྱི་ཚུལ་ཅུང་ཟད་བཤད་པ་ནི། །དེ་ལྟར་དགོངས་འགྲེལ་དངོས་བསྟན་འཁོར་ལོ་ཡང། །བརྗོད་བྱ་དག་གིས་གསུམ་དུ་
ཕྱེ་བ་ལས། །དུས་དང་སྟོན་པའི་སྐུ་ཚེ་ཙམ་གྱིས་མིན། །རྩ་བའི་གཉིས་པ་དེ་ཡི་དོན་ཇི་ལྟར་བཀྲལ་ཚུལ་ལ་གཉིས་ཐོགས་མེད་ཀྱིས་གཙོ་བོར་དགོངས་འགྲེལ་ལ་བརྟེན་ཚུལ་དང་དེ་ལ་བརྟེན་ནས་
དེ་ཁོ་ན་ཉིད་གཏན་ལ་འབེབ་པའི་ཚུལ་ལོ།    ༈    །དང་པོ་ནི། །བསྡུ་བ་བྱང་ས་ཐེག་བསྡུས་ལ་སོགས་པ། །ཐོག་[*THOGS]མེད་ཞབས་ཀྱིས་རྣམ་རིག་གཞུང་རྣམས་སུ། །དགོངས་འགྲེལ་ཇི་བཞིན་གཏན་ལ་འབེབས་པའི་ཚུལ། །གཉིས་པ་ལ་གསུམ་
མཐའ་གཉིས་སྤོང་ཚུལ་སྤྱིར་བསྟན་པ། །སྒྲོ་འདོགས་ཀྱི་མཐའ་བྱེ་བྲག་ཏུ་དགག་པ། །དེས་གསུང་རབ་ཀྱི་དྲང་ངེས་འབྱེད་པའི་ཚུལ་ལོ། །དང་པོ་ལ་གསུམ། །བྱང་ས་ནས་བཤད་པའི་ཚུལ། །བསྡུ་བ་ནས་བཤད་པའི་
ཚུལ། །དེ་ལས་གཞན་པ་ནས་བཤད་པའོ། །དང་པོ་ལ་གཉིས། །སྒྲོ་སྐུར་དུ་བལྟ་ཚུལ་དང། །དེ་གཉིས་འགོག་ཚུལ་ལོ།    ༈    །གཏགས་པའི་ཚིག་འཇུག་མཚན་མའི་རྟེན་གྱུར་པ། །བརྗོད་མེད་དངོས་པོ་བདེན་པར་གྲུབ་
ན་ཡང། །བདེན་པར་མེད་ཅེས་སྐུར་བ་འདེབས་པ་དང། །ཀུན་གཏགས་དེ་ལས་ལྡོག་ནས་འཛིན་པ་ཡང། །རིམ་བཞིན་བྱང་སའི་དངོས་བསྟན་མཐའ་འཛིན་གཉིས། །དེ་ཡི་ཞེན་ཡུལ་སྒྲོ་སྐུར་མཐའ་ལ་བཟུང་
སྐུར་འདེབས་ལྟ་བ་ཀུན་གཏགས་ཁོ་ན་སྟེ། །དེ་ཡང་ངོ་བོ་ཉིད་མེད་སྨྲ་བ་དང། །ཕྱི་མ་རང་སྡེ་དོན་སྨྲ་རྣམ་གཉིས་སོ།    ༈    །གཉིས་པ་དེ་གཉིས་འགོག་ཚུལ་ནི། །སྒྲོ་འདོགས་འགོག་ཚུལ་འོག་ཏུ་འཆད་པར་འགྱུར། །གཟུགས་སོགས་

[005B] །གདགས་གཞི་ཕུང་པོ་གཏན་མེད་འགྱུར་དགོས་ཕྱིར། །གང་ཟག་གདགས་སུ་མེད་པ་ཐལ་ཕྱིར་རོ། །གཉིས་པ་བསྡུ་བ་ནས་བཤད་ཚུལ་ལ་གཉིས། །ཕྱོགས་སྔ་མ་དགོད་ཅིང་དེ་ཡི་དོན་ལ་དྲི་ལན་བྱ་བ་དང། །
ལན་བཏབ་པའི་ཕྱོགས་དགག་པའོ།    ༈    །དང་པོ་ནི། །ཐལ་འགྱུར་བ་རྣམས་ཆོས་རྣམས་ཀུན་རྫོབ་ཏུ། །ཡོད་ཀྱང་བདེན་པར་གྲུབ་པ་མེད་ཅེས་ཟེར། །དེ་ཕྱིར་བདེན་གཉིས་མཚན་གཞི་འཛིན་ཚུལ་ཡང། །ཆོས་རྣམས་བདེན་སྟོང་དོན་དམ་
བདེན་པ་དང། །དེ་ལས་ལྡོག་སྟེ་བདེན་པར་གང་འཛིན་པའི། །འཁྲུལ་བའི་བློ་དེ་ཀུན་རྫོབ་བདེན་པར་འཇོག་གཉིས་པ་ལན་བཏབ་པའི་ཕྱོགས་དགག་པ་ལ་གཉིས། །གཞན་གྱི་གྲུབ་མཐའ་འགལ་བ་བསྟན་པ་དང། །རང་གི་གྲུབ་
མཐའ་ལ་འགལ་བ་སྤང་པའོ།    ༈    །དང་པོ་ནི། །འོ་ན་དེ་འདྲའི་བདེན་འཛིན་རྣམ་རྟོག་དེ། །རིགས་འདྲ་སྔ་མའི་རྒྱུ་ལས་བྱུང་བའམ། །འོན་ཏེ་མངོན་བརྗོད་རྟོག་པས་བཏགས་ཙམ་ཡིན། །དང་པོ་ལྟར་ན་རྐྱེན་ལས་སྐྱེས་པའི་ཕྱིར། །བདེན་པར་
གྲུབ་སྟེ་དཔེར་ན་གཞན་དབང་བཞིན། །ཕྱི་མ་ལྟར་ན་བདེན་པར་མ་གྲུབ་ཕྱིར། །གཏན་མེད་འགྱུར་བས་འདོགས་པའི་གཞིར་མི་རུང། །ཆོས་ཀུན་བདེན་སྟོང་དོན་དམ་མཚན་གཞི་རུ། །མི་རུང་བདེན་འཛིན་བདེན་པར་གྲུབ་ཕྱིར་རོ། །གཉིས་
པ་རང་གི་གྲུབ་མཐའ་ལ་འགལ་བ་སྤོང་བ་ལ་འགལ་བའི་རྩོད་པ་དགོད་པ་དང། །མི་འགལ་བའི་ལན་སྟོན་པའོ།    ༈    །དང་པོ་ནི། འོ་ན་གཞན་དབང་དོན་དམ་དུ་གྲུབ་ན། །དགོངས་འགྲེལ་གཞུང་ལས་བཟློག་སྟེ་གསུངས་པ་དང། །དབུས་
མཐར་ཡོངས་གྲུབ་གཅིག་པུར་བཤད་པ་དང། །རྒྱན་ལས་དོན་དམ་སྐྱེ་འཇིག་མེད་པ་དང། །བསྡུ་བར་ཀུན་རྫོབ་བཤད་པ་འགལ་ཞེ་ན། །གཉིས་པ་ལན་ནི།    ༈    །བདེན་གཉིས་འཇོག་ཚུལ་རྣམ་པ་གཉིས་གསུངས་སྟེ། །ཐ་སྙད་བཞག་

[006A]༄༅། །ཙམ་ཀུན་རྫོབ་བྱས་པ་དང། །རང་ཡུལ་ཐུན་མོང་མ་ཡིན་སྡོད་ལུགས་ཀྱི། །ངོས་ནས་གྲུབ་པར་དོན་དམ་འཇོག་ཚུལ་གཅིག་རྣམ་དག་དམིགས་པའི་མཐར་ཐུག་དོན་དམ་དང། །གཞན་དབང་ཀུན་བཏགས་[*BRTAGS ETC THROUGHOUT]གཉིས་
ལ་ཀུན་རྫོབ་ཏུ། །འཇོག་ཚུལ་གཉིས་པའི་དབང་དུ་བྱས་པ་གཉིས། །འདི་ནི་གཟུགས་སོ་འདི་ནི་སྐྱེ་བ་ཞེས། །ཐོག་མ་མེད་ནས་མངོན་བརྗོད་བག་ཆགས་ལ། །གོམས་པའི་དབང་གིས་འཇུག་གཞི་དེར་སྣང་བ། །སྔོན་འཛིན་མིག་
ཤེས་རང་དང་དེས་དྲང་བའི། །དྲན་ཤེས་ཡུལ་དུ་གྱུར་པའི་འཇུག་གཞི་དང། །སྔོ་[*SNGON]པོ་གཟུགས་སོགས་རང་གི་བདག་ཉིད་ཀྱི། །གང་གི་ངོས་ནས་གྲུབ་པར་སྣང་ཆ་རྣམས། །རྫས་དང་དོན་དམ་གཉིས་ཀར་མ་གྲུབ་ཅིང། །དེ་ཕྱིར་སྔོན་
པོ་རང་འཛིན་རྟོག་པ་ཡི། །ཞེན་གཞི་ཡིན་པའི་ཆ་ཡང་སྔར་དང་མཚུངས། །བརྗོད་མེད་དངོས་པོ་རྫས་དང་དོན་དམ་སྟེ། །དོན་དམ་གྲུབ་ཅིང་གཞན་ལ་མ་ལྟོས་པར། །རང་གི་ངོ་བོ་བཟུང་དུ་ཡོད་པའི་ཕྱིར། །སྒྲ་བརྗོད་རིགས་
ཀྱི་སྒོ་ནས་རྫས་ཡོད་བཞི། །བསྟན་པ་དང་ནི་རིགས་པས་གྲུབ་པ་དང། །དོན་བྱེད་ནུས་པ་རང་རྐྱ་ཐུབ་པ་སྟེ། །ཀུན་བཏུས་ལས་བཤད་བཏགས་ཡོད་ཉེར་གསུམ་ནི། །ཐོབ་དང་འདུ་ཤེས་མེད་པའི་སྙོམས་འཇུག་དང། །འགོག་
པའི་སྙོམས་འཇུག་འདུ་ཤེས་མེད་པ་བ། །སྲོག་དབང་རིགས་མཐུན་སྐྱེ་རྒ་གནས་མི་རྟག་མིང་ཚིག་ཡི་གེ་སོ་སོ་སྐྱེ་བོ་དང། །འཇུག་པ་སོ་སོར་ངེས་དང་འབྱོར་འབྲེལ་དང། །མགྱོགས་དང་གོ་རིམས་དུས་ཡུལ་གྲངས་
ཚོགས་པའོ། །དབུས་མཐར་དོན་དང་ཐོབ་དང་སྒྲུབ་པ་གསུམ། །ཡོངས་གྲུབ་མྱང་འདས་མཉམ་བཞག་ཡེ་ཤེས་སྦྱར། །བཏགས་དང་ཤེས་པ་བརྗོད་པའི་ཀུན་རྫོབ་གསུམ། །ཀུན་བཏགས་གཞན་དབང་ཡོངས་གྲུབ་རིམ་པ་

[006B] །གསུམ་པ་ལ་གཉིས་མདོ་སྡེ་རྒྱན་ལས་བཤད་ཚུལ་དབུས་མཐའ་ནས་བཤད་ཚུལ་ལོ།    ༈    །དང་པོ་ནི། མ་འོངས་པ་རྣམས་ལྟོས་མེད་མི་སྐྱེ་ཞིང། །འདས་པ་དེ་ནི་སླར་ནས་སླར་མི་སྐྱེ། །ད་ལྟའང་སྐད་
ཅིག་གཉིས་པར་མི་སྡོད་ཅིང། །བྱིས་པས་ཞེན་ལྟར་རྟག་བདེ་གཙང་བདག་དང། །གཟུང་འཛིན་རྫས་གཞན་ངོ་བོར་མེད་པ་ལ། །དགོངས་ནས་ངོ་བོ་ཉིད་མེད་བསྟན་པ་ཡིན། །ཐོག་མ་དང་ནི་དེ་ཉིད་གཞན་ཉིད་དང་
རང་གི་མཚན་ཉིད་རང་དང་གཞན་དུ་འགྱུར། །ཀུན་ནས་ཉོན་མོངས་པ་དང་ཁྱད་པར་ལ། །སྐྱེ་བ་མེད་པའི་ཆོས་ལ་བཟོད་པར་ཞེས། །དགོངས་གཞི་བརྒྱད་ལ་དགོངས་ནས་མདོ་སྡེ་ལས། །མི་སྐྱེའི་ཆོས་ལ་བཟོད་
པ་ཐོབ་ཅེས་གསུངས།    ༈    །སྟོང་གཞི་ཡང་དག་མ་ཡིན་ཀུན་རྟོག་བློ། །བཟུང་འཛིན་རྫས་གཞན་གྲུབ་པས་སྟོང་བའི་ཕྱིར། །གང་གི་ཆོས་ཉིད་བདེན་པར་གྲུབ་ན་ཡང། །གཉིས་སྣང་འཁྲུལ་པའི་སྒྲིབ་བྱེད་དབང་གིས་
ཡིན། །གཉིས་པ་ལ་གཉིས་དགག་བྱ་སྒྲོ་འདོགས་རྣམས་ངོས་བཟུང་བ། །དེ་ཇི་ལྟར་འགོག་ཚུལ་ལོ། །དང་པོ་ནི། །གཉིས་པ་སྒྲོ་འདོགས་ལ་ཡང་བདག་འཛིན་གཉིས། །དང་པོ་ལ་ཡང་ཀུན་བཏགས་[*BRTAGS ETC THROUGHOUT]ལྷན་སྐྱེས་གཉིས་
གང་དག་རང་རྐྱ་ཐུབ་པའི་རྫས་ཡོད་དུ། །གྲུབ་པར་འཛིན་པའི་མཐའ་འཛིན་དང་པོ་དང། །གྲུབ་མཐས་བཏགས་པ་ཙམ་ལ་མ་ལྟོས་པར། །དེ་ལྟར་འཛིན་པའི་ལྷན་སྐྱེས་གཉིས་པ་སྟེ། །ཆོས་ཀྱི་བདག་འཛིན་ལ་ཡང་རྣམ་གཉིས་
ཏེ། །དེ་ཡི་ཞེན་ཡུལ་རིགས་པའི་དགག་བྱ་སྟེ། །འདིར་བསྟན་སྒྲོ་འདོགས་ལུང་གིས་འགོག་པའི་ཡུལ། །དོན་སྨྲ་གཉིས་ལ་བྱང་སར་འགོག་པའི་ཚེ། །དགོངས་འགྲེལ་ལུང་གི་གནོད་བྱེད་མ་དྲངས་པར། །སྲིད་པ་འཕོ་བ་

[007A]༄༅། །དོན་གྱི་སྡེ་ཚན་དང། །ཀ་ཏྱའི་བུ་ལ་བརྩམས་པ་གསུམ་གྱིས་འགོག་བརྡ་བྱང་སོ་སྐྱེའི་སྔོན་འཛིན་མིག་ཤེས་ལ། །སྔོན་པོ་སྔོན་པོར་སྣང་དང་དོན་སྣང་དང། །འདི་ནི་ངོ་བོ་འདི་ནི་སྐྱེ་བ་ཞེས། །ཐ་སྙད་
འཇུག་པའི་འཇུག་གཞིར་སྣང་ཚུལ་གསུམ། །སྣང་ཚུལ་དང་མཐའ་གཉིས་པོ་དོན་མཐུན་དང། །བར་པ་ཕྱིན་ཅི་ལོག་གི་སྣང་ཚུལ་ཡིན། །དང་པོ་རང་མཚན་ཕྱི་མ་ཀུན་བཏགས་དོན། །འོན་ཀྱང་མདོ་སྡེ་པ་རྣམས་གསུམ་ཀར་
ཡང། །རང་ལྡོག་རྟག་ཀྱང་གཞི་ལྡོག་འཇུག་གཞི་དེར། །རང་གི་མཚན་ཉིད་གྲུབ་པར་འདོད་ཅེས་གསུངས། །རྣམ་བདེན་ལུགས་ལ་སྣང་ཚུལ་དང་པོ་དེ། །འཁྲུལ་པའི་བསླད་པ་མེད་པའི་དབང་གིས་སྣང། །རྣམ་རྫུན་དེ་ཡང་
འཁྲུལ་པས་བསླད་པར་གསུངས། །གཉིས་པ་ལ་གཉིས། །དགག་པ་དངོས་དང་དེ་ལ་རྩོད་པ་སྤོང་པའོ་[*BA'O]   ༈    །དང་པོ་ནི། གཟུགས་སོགས་དངོས་རྣམས་རང་འཛིན་རྟོག་པའི་གཞིར། །རང་གི་མཚན་ཉིད་གྲུབ་པར་འགོག་
པའི་ཚེ། །བྱང་ས་བསྡུ་བ་གཉིས་སུ་རིགས་པ་གསུམ། །སྔོན་པོ་ལྟ་བུ་གཅིག་ཀྱང་དུ་མར་ཐལ། །གཟུགས་དང་ཁ་དོག་དུ་མའི་མིང་འཇུག་ཅིང། །དེ་ཡང་འཇུག་གཞིར་དངོས་དབང་སྒོ་ནས་ཕྱིར། །བརྒྱ་བྱིན་སྤྱན་སྟོང་མིང་
གིས་མ་འདོགས་གོང། །མེད་པར་འགྱུར་ཏེ་འཇུག་ཚུལ་དེ་ཡི་ཕྱིར། །གཟུགས་ཕུང་མཐོང་ཙམ་ཉིད་ནས་གཟུགས་སྙམ་དུ། །འཛིན་པར་འགྱུར་ཏེ་འཇུག་གཞིར་དེ་ཡི་ཕྱིར། །གཞན་ཡང་བུམ་པའི་དགག་གཞིར་ལྟོ་ལྡིར་བ། །ཡིན་
དེ་རྟོག་པས་བཏགས་ལ་ལྟོས་མེད་འགྱུར། །བུམ་པའི་འཇུག་གཞིར་བདེན་པར་གྲུབ་པའི་ཕྱིར། །ལྟོ་ལྡིར་བུམ་པར་མ་འདོགས་སྔོན་རོལ་ན། །མཐོང་ཙམ་ཉིད་ནས་བུམ་པར་འཛིན་པར་ཐལ།    ༈    །འཇུག་གཞིར་མཚན་ཉིད་དབང་

[007B] །གང་ཟག་གཅིག་ལ་བཟང་ངན་རྣ་ཚོགས་མིང། །འབྱུང་ཕྱིར་དེ་ཡང་བཟང་ངན་དུ་མར་ཐལ། །མིང་དེ་འཇུག་གཞིར་བདེན་པར་གྲུབ་པའི་ཕྱིར། །ཐེག་བསྡུས་ལས་གསུངས་རིགས་པ་རྣམ་པ་གསུམ། །
ཆོས་དེའི་བདག་ཉིད་འགལ་བའི་རིག་[*RIGS]པ་ནི། །ལྟོ་ལྡིར་བུམ་པའི་འཇུག་གཞིར་གྲུབ་པ་ལ། །བརྡ་ལ་གཏན་ནས་ལྟོས་པ་མེད་པར་ཐལ། །བུམ་པའི་འཇུག་གཞིར་བདེན་པར་གྲུབ་པའི་ཕྱིར། །དོན་གཅིག་བདག་ཉིད་
འགལ་བའི་རིགས་པ་ནི། །བརྒྱ་བྱིན་གཅིག་ཀྱང་རྒྱུད་ནི་དུ་མར་ཐལ། །དུ་མའི་མིང་གཞིར་བདེན་པར་གྲུབ་པའི་ཕྱིར། །བདག་ཉིད་དུ་མར་འདྲེས་པར་འགལ་བ་ནི། །ཤར་ནུབ་ཉེར་སྦས་གཉིས་ཀྱང་རྒྱུད་གཅིག་
འགྱུར། །མིང་གི་འཇུག་གཞིར་བདེན་པར་གྲུབ་པའི་ཕྱིར། །མདོར་ན་ཆོས་རྣམས་རང་འཛིན་རྟོག་པའི་གཞིར། །རང་གི་མཚན་ཉིད་དབང་གིས་མ་གྲུབ་པ། །རྟོགས་པའི་གཟུང་འཛིན་གཉིས་མེད་རྣམ་རིག་ལུགས། །འཇུག་པའི་
ཚུལ་ཡང་དེ་ལ་བརྟེན་ནས་ཀྱང། །སེམས་ཀྱི་བདག་ཉིད་ཙམ་དུ་རྟོགས་འགྱུར་ཏེ། །དགག་བྱ་དེ་སྣང་བ་ཡང་གནས་ཚོད་ཀྱི། །མ་ཡིན་མངོན་བརྗོད་སེམས་ཀྱི་བགས་[*BAG]ཆགས་ཀྱིས། །འཁྲུལ་པར་[*BAR]རྟོགས་ནས་མེད་དང་དངོས་
པོ་དང། །ངོ་བོ་ཉིད་དུ་འདོགས་དང་བྱེ་བྲག་གི་ཁྱད་པར་འདོགས་པ་ཡོངས་སུ་འཚོལ་བ་བཞི། །དེ་རྣམས་ཇི་ལྟར་རྟོག་པའི་ཡོངས་ཤེས་བཞི། །འཚོལ་བ་དང་པོ་མིང་གང་དོན་དེ་
ལ། །བདེན་མེད་དཔྱོད་ནས་རྣམ་རིག་འཇུག་ཚུལ་དང། །གཉིས་པ་ཕུང་ཁམས་རང་མིང་འཇུག་པའི་གཞིར། །བདེན་གྲུབ་ཁེབས་པར་མ་ཟད་མིང་དེ་ཡང། །ཡིད་ཀྱི་བརྗོད་པར་ཤེས་པ་གཉིས་པའི་དོན། །འཚོལ་བ་གསུམ་

[008A]༄༅། །པ་བརྗོད་བྱ་བརྗོད་བྱེད་གཉིས། །འབྲལ་['BREL]བ་ཙམ་མིན་དོན་རྣམས་བརྗོད་བྱེད་ཆར། །འཇུག་གཞིར་མཚན་ཉིད་དབང་གིས་མ་གྲུབ་པའོ། །དེ་ལྟར་མིང་དོན་འབྲལ་[*'BREL]བར་ཁྱད་
པར་རམ། །བྱེ་བྲག་བཏགས་པ་དེ་ལས་དོན་གཞན་དུ། །གདགས་གཞིར་དངོས་དབང་སྒོ་ནས་མི་འཇུག་པ། །ཤེས་པ་ཡོངས་སུ་འཚོལ་བ་བཞི་པའི་དོན། །དེ་ལྟར་འཚོལ་བ་བཞི་དང་
ཡོངས་ཤེས་བཞིའི། །སྒོ་ནས་ཡིད་ཤེས་རྟོག་པ་ལ་ལྟོས་པའི། །བཟུང་འཛིན་རྫས་གཞན་ཁེགས་ན་དབང་ཤེས་ལ། །ལྟོས་པའང་དེ་ལྟར་ཁེགས་པ་འགལ་ཞེ་ན། །མི་འཐད་སྔོན་
པོ་རང་འཛིན་རྟོག་པའི་གཞིར། །བདེན་པར་གྲུབ་པ་ཁེགས་ན་སྔོན་པོ་དེ། །རང་འཛིན་དབང་ཤེས་རྫས་གཅིག་སྒྲུབ་ཕྱིར་རོ། །འོན་ཀྱང་དེ་ཉིད་མྱོང་བའི་རང་འཛིན་ལ། །རྟོག་པའི་
ཞེན་གཞི་ཡིན་པ་མི་སྣང་ཀྱང། །ཇི་སྐད་བཤད་པའི་སྐྱོན་དེ་དེ་ལ་མེད། །སྒྱུ་མའི་རྟ་དང་གླང་པོ་རྟོག་མེད་ལ། །མི་སྣང་མངོན་སུམ་བསྙོན་པར་འགྱུར་བའི་ཕྱིར། །ཕྱི་དོན་
དངོས་སུ་འགོག་བྱེད་གཞུང་ལ་ཡང། །ཐེག་བསྡུས་ཉི་ཤུ་པ་དང་རྣམ་འགྲེལ་དང། །དམིགས་བརྟགས་ཚད་མ་མདོ་སོགས་གཞུང་ལུགས་མང། །ཐེག་བསྡུས་ལས་
གསུངས་ཕྱི་དོན་འགག་པའི་ཚུལ། །བརླན་ཞི་[*ZHING]གཤེར་བའི་ཆུ་ཕོར་གཅིག་ལ་ཡང། །ལས་ཀྱི་དབང་གི་[*GIS]ལྷ་མི་ཡི་དྭགས་གསུམ། །རིམ་བཞིན་བདུད་རྩི་ཆུ་དང་རྣག་ཁྲག་ཏུ། དམིག་[*DMIGS]ནས་

[008B] །མ་གྲུབ་དོན་གྱི་དངོས་པོ་གཅིག་ལ་ཡང། །སྣང་ཚུལ་ཐ་དད་སྣང་བ་ཙམ་གྱིས་ཕྱིར། །འོན་ཀྱང་ཤེས་པ་དེ་ཡི་དམིགས་ཡུལ་དུ། །སྣང་བ་མི་འགལ་འདས་དང་མ་འོངས་
ཀྱང། །ད་ལྟའི་བློ་ལ་ཇི་ལྟར་སྣང་བ་དང། །ཁང་མིག་ཆུ་[*CHUNG]ངུར་ཉལ་བའི་གང་ཟག་གི་རྨི་ལམ་ཡུལ་དུ་གླང་ཆེན་སྣང་བ་དང། །རབ་རིབ་ཅན་ལ་སྐྲ་ཤད་འཛག་སྣང་བཞིན། །ཉི་ཤུ་པ་ལས་གསུངས་པའི་
རྡུལ་ཕྲན་ཆ་མེད་འགོག་པའི་རིགས་པ་ནི། །ཕྱི་དོན་མེད་དེ་དོན་སྨྲ་ཁྱོད་འདོད་པའི། །ཕྱི་དོན་བརྩོམས་བྱེད་ཆ་མེད་རྡུལ་མེད་ཕྱིར། །ཕྲ་རབ་རྡུལ་ཀྱང་ཆ་ཤས་དྲུག་ཅན་ནི། །མིན་ན་ཤར་ལ་བརྟེན་པའི་
དབུས་རྡུལ་དེ། །ལྷོ་ནུབ་རྡུལ་གྱི་ཕྱོགས་ལ་བརྟེན་དགོས་པས། །ཤར་རྡུལ་ཕྲ་རབ་གཅིག་གི་གོ་སར་ཡང། །ལྷག་མ་ཕྲ་རབ་ལྔ་པོ་འབྲེལ་འགྱུར་ཕྱིར། །ཇི་ཙམ་བསགས་པའི་རྡུལ་གྱི་གོང་བུ་ཡང། །རྡུལ་ཕྲན་ཕྲ་
མོའི་ཚད་དང་མཉམ་པར་འགྱུར། །ཆོས་ཀྱི་གྲགས་པས་གཟུང་འཛིན་གྱི་མཚན་ཉིད་སྐྱེ་ལ་འདྲ་བ་འགོག་པའི་རིགས་པ་ནི།    ༈    །དོན་སྨྲ་སྔོ་སོགས་འཇལ་བའི་མངོན་སུམ་དེ། །ཕྱི་དོན་འདྲ་བའི་སྒོ་ནས་རིག་པར་
འཇོག་མི་རུང་ཁྱབ་པ་འཁྲུལ་བར་འགྱུར་ཕྱིར་དང། །ཕྱི་དོན་ཕྲ་རགས་གང་དང་མི་མཚུངས་པ། །དེ་ཕྱིར་སྔོ་འཛིན་རྣམ་ཤེས་རང་ཉིད་ཀྱི། །དེ་མ་ཐག་རྐྱེན་སྔོན་འཛིན་སྔ་མ་དེས། །བཟུང་དོན་བྱས་ནས་
མྱོང་བ་མ་ཡིན་ཏེ། །དེ་དང་འདྲ་ཤིང་སྐྱེས་པ་མ་ཡིན་ཕྱིར། །དམིགས་བརྟགས་ལས་གསུང་ཚུལ་ནི།    ༈    །སོ་སྐྱེའི་མིག་མངོན་རྡུལ་ཕྲན་མི་སྣང་ཕྱིར། །མིག་དབང་མིག་གི་དབང་པོའི་མངོན་སུམ་གྱི། །

[009A]༄༅། །དངོས་རྒྱུ་ཡིན་ཀྱང་དེ་ཡི་དམིགས་རྐྱེན་མིན། །རྒྱས་པར་དམིགས་བརྟགས་རང་འགྲེལ་རྣམས་ལ་ལྟོས། །གཉིས་པ་དེ་ལ་རྩོད་པ་སྤོང་བ་ལ་གཉིས་དགོངས་འགྲེལ་དང་
འགལ་བ་དང། །གནོད་འཇོམས་དང་འགལ་ཡང་སྐྱོན་མེད་པར་བཤད་པའོ།    ༈    །དང་པོ་ནི། །བདག་མེད་རྟོགས་པའི་ཤེས་རབ་བསྒོམས་སྟོབས་ཀྱིས། །དགྲ་བཅོམ་ཐོབ་ཀྱང་དམན་པའི་ཉན་
རང་རྣམས། །འཁོར་བ་སྤངས་ཀྱང་འཁོར་བའི་གཞི་རྩ་མིན། །བདེན་འཛིན་འཁོར་བའི་རྩ་བར་གསུངས་ཕྱིར་རོ། །གཉིས་པ་ནི།    ༈    །གནོད་འཇོམས་བཞིན་དུ་བརྟུལ་པོའི་རྗེས་འབྲངས་རྣམས། །
གཞན་དབང་སྟོང་གཞིར་བྱས་ནས་ཆོས་བདག་གིས། །སྟོང་པའི་མེད་དགག་ཡོངས་གྲུབ་མི་འཇོག་པར། །སྟོང་གཞི་ཡོངས་གྲུབ་ཀུན་བཏགས་གཞན་དབང་གཉིས། །གང་ཡང་མ་ཡིན་
གཞན་དབང་ཙམ་ཞིག་འཇོག་མི་འཐད་བདག་འཛིན་ཞེན་ཡུལ་མ་ཕྱུང་བར། །ཚེར་མ་འདོན་བཞིན་སྤོང་བ་མིན་ཕྱིར་རོ། །དྲང་ངེས་འབྱེད་ཚུལ་སོགས་རྒྱས་པར་གཞན་ལས་ཤེས་པར་
བྱའོ།།    ༈    །།སྨྲས་པ། རིས་སུ་མ་ཆད་མཁའ་མཉམ་འགྲོ་རྣམས་ལ། །བརྩེ་བའི་མ་སྨད་ལྷག་བསམ་འོད་པོ་ཆེས། །བསྟན་འགྲོའི་ཕན་བདེའི་པད་ཚལ་འཛུམ་པའི་གཉེན། །
ཐུབ་དབང་སྨྲ་བའི་ཉི་མ་ལྷམ་མེར་གསལ། །སྔོན་དུས་ནོར་འཛིན་བུ་མོའི་ལྟོ་བ་རུ། །མཁས་མང་བློ་གྲོས་ར་བར་མ་ཆུད་པའི། །ལེགས་བཤད་ཡན་ལག་བརྒྱད་ལྡན་གངྒའི་རྒྱུན། །སྐྱུག་མཁས་

[009B] །ཁྱོད་གསུང་ལེགས་བཤད་རིན་ཆེན་མ་ལུས་པ། །གཅིག་ཏུ་བསྡུས་པ་རྣམ་དཔྱོད་ནོར་བུའི་ཕྲེང། །འདི་ཀོ་བློ་གསལ་མགྲིན་པའི་མཛེས་རྒྱན་དུ། །བྱེད་པོ་བི་ཤྭ་
ཀརྨས་སྤྲུལ་ལམ་སྙམ། །རྣམ་རིག་གཞུང་གི་དཀའ་གནད་ཕང་འགྲོའི་རྒྱུད། །ལུང་རིགས་སེར་རྩེས་ལན་བརྒྱར་བསྣུན་པའི་ཚེ། །ཡིད་འཕྲོག་ཚངས་པའི་སྲས་མོ་དབྱངས་ཅན་མ། །
སྐྱེངས་ཏེ་སླར་ཡང་རྒྱ་མཚོའི་ནང་དུ་ཡིབ། །འདིར་འབད་ལེགས་པར་བཤད་པའི་བསོད་ནམས་ཀུན། །མཆོད་པའི་སྤྲིན་དུ་མི་ཕམ་མགོན་ལ་འབུལ། །ནོངས་པ་གང་གྱུར་བརྩེ་བས་
བཟོད་བཞེས་ལ། །དགའ་ལྡན་ཆོས་ཀྱི་མདུན་སར་དྲང་དུ་གསོལ། །ཅེས་དྲང་བ་དང་ངེས་པའི་དོན་རྣམ་པར་འབྱེད་པའི་བསྟན་བཅོས་ལེགས་པར་བཤད་པའི་སྙིང་པོའི་དོན་
བསྡུས་བློ་གསལ་གཞོན་ནུའི་མགུལ་རྒྱན་ཞེས་བྱ་བ་འདི་ནི། །མཁྱེན་ལྡན་མཁས་པའི་ཚོགས་རྣམས་སྤོབས་པ་བསྐྱེད་པའི་ཕྱིར་དང། །རང་དང་སྐལ་བ་མཉམ་པའི་བློ་དམན་ལ་
ལའང་ཕན་པའི་བསམ་པས་ཀུན་ནས་སླངས་ཏེ། ཐམས་ཅད་མཁྱེན་པ་དགེ་འདུན་རྒྱ་མཚོའི་དྲང་ངེས་བཀའ་འགྲེལ་གཙོ་བོར་གཟུང། མཁས་པའི་དབང་པོ་འཇམ་དབྱངས་བཞད་པའི་
རྡོ་རྗེ་དང། སེ་རྭ་[*RA]བཀའ་ཆེན་རིན་ཆེན་དོན་འགྲུབ་གཉིས་ཀྱི་ལེགས་བཤད་ཀྱི་ལེགས་ཆ་བླངས། རྗེ་བཙུན་བསྟན་དར་བའི་གསུང་གི་ཚིག་ཟིན་དང་མི་འགལ་བར་བྱས་ཏེ་སྙོམས་ལས་

[010A]༄༅། །སྤྲུལ་མིང་འཛིན་པ་བློ་བཟང་འཕྲིན་ལས་ཡེ་ཤེས་ཀྱིས་སྦྱར་བ་ཛ་ཡནྟུ།།    ༈    །།རྒྱལ་གསུང་འཁོར་ལོ་གསུམ་གྱི་དྲང་ངེས་ཚུལ། །གསལ་བར་སྟོན་པའི་མི་ཕམ་བླ་མའི་གསུང། །སྤྱི་དོན་ལེགས་བཤད་པད་དཀར་ཕྲེང་བ་དང། །དེ་
ཡི་སྡོམས་ཚིག་བློ་གསལ་མགུལ་རྒྱན་བཅས། །རྒྱལ་བསྟན་དཔུང་དུ་འདེགས་པའི་ཐུགས་བསྐྱེད་ཅན། །སྐྱབས་མཆོག་ཡང་སྲིད་མཆོག་སྤྲུལ་གང་ཉིད་དང། །བློ་གསལ་འདུས་པའི་ཚོམ་བུ་ཆབ་ཅིག་ནས། །ཡོན་སྦྱར་བརྒྱ་ཕྲག་འཕྲུལ་དུ་བསྐྱེད་སྲིངས་དགེས། །ཟབ་
རྒྱས་ཐེག་ཆེན་ཆོས་ཚུལ་དེ་འཛིན་མགོན། །ལྷན་ཅིག་སྲིད་མཐར་མི་ནུབ་མཛད་འཕྲིན་ཁྱབ། །རིག་གྲོལ་བློ་ཆེན་བྱེ་བའི་བཤད་སྒྲུབ་ཀྱི། །འོད་སྣང་སྲིད་ཞིའི་དགུང་མཁར་རྟག་འཆར་ཤོག་དགེ་བཅུའི་རྩིབས་སྟོང་འབར་བའི་རྒྱལ་ཐབས་ཀྱིས། །རྫོགས་ལྡན་དཔལ་བཞིན་
སྐྱེ་ཀུན་བདེ་དགས་འཚོ། །ཚུལ་འདིར་རྣམ་དཀར་འདུ་བྱེད་ཇི་སྙེད་ཀྱང། །དམ་ཆོས་འཛིན་ལ་བྱམས་མགོན་ཉིད་བཞིན་ཤོག་ །ཅེས་པ་འདི་བཞིན་བྱམས་མགོན་མི་ཡི་རྣམ་རོལ་གནས་ལྔ་རིག་པའི་པཎྜི་ཏ་ཆེན་པོ་མཁས་གྲུབ་དགེ་འདུན་བསྟན་པ་དར་རྒྱས་དཔལ་བཟང་
པོའི་གསུང་དྲང་ངེས་རྣམ་འབྱེད་ཀྱི་སྤྱི་དོན་ལེགས་བཤད་སྙིང་པོ་པདྨ་དཀར་པོའི་ཕྲེན་བ་དང། དེ་ཡི་སྡོམས་ཚིགས་བློ་གསལ་གཞོན་ནུའི་མགུལ་རྒྱན་བཅས་བློ་གསལ་དོན་གཉེར་ཅན་རྣམས་ལ་སྨན་སླད། ཐུབ་བསྟན་ཉིན་མོར་བྱེད་པའི་ཐུགས་བསྐྱེད་ཕུལ་དུ་བྱུང་བ་
མཚུངས་མེད་ཕ་བོང་ཁ་ཡང་སྲིད་མཆོག་སྤྲུལ་རིན་པོ་ཆེ་དང། ཕར་ཕྱིན་འཛིན་གྲྭ་སྤྱི་ནས་ཆབ་ཅིག་རྒྱུ་སྦྱར་དཔར་བསྐྲུན་མཛད་པའི་སྨོན་ཚིག་ཏུ་མཁན་ཚབ་དྭག་མིང་པས་ཤར་མར་སྨོན་པ་དགེ་ལེགས་འཕེལ།    ༈    །ཨོཾ་ཨ་གུ་རུ་བཛྲ་དྷ་ར་སུ་མ་ཏི་ཀཱིརྟི་སིདྡྷི་ཧཱུཾ་ཧཱུཾ།།



