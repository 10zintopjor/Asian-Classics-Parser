༄༅། །རྗེ་བཙུན་ནཱ་རོ་མཁའ་སྤྱོད་མའི་བླ་མའི་རྣལ་འབྱོར་གནད་ངོན་ །

[001A]༄༅། །ན་མོ་གུ་རུ་ཤྲཱི་ཙ་ཀྲ་སམྦྷ་རཱ་ཡ། འདིར་རྗེ་བཙུན་ནཱ་རོ་མཁའ་སྤྱོད་མའི་བླ་མའི་རྣལ་འབྱོར་བསྒོམ་པར་འདོད་པས། གནས་གཙང་མར་རྟེན་མཆོད་
སོགས་ཡོ་བྱད་རྣམས་ཚོགས་པར་བྱས་ལ། བདེ་བའི་སྟན་ལ་འཁོད་ནས་ཀུན་སློང་བཟང་པོས། སངས་རྒྱས་ཆོས་དང་དགེ་འདུན་ལ། །རྟག་ཏུ་བདག་ནི་སྐྱབས་སུ་མཆི། །སེམས་ཅན་
ཀུན་གྱི་དོན་གྱི་ཕྱིར། །བདག་ནི་ཧེ་རུ་ཀར་གྱུར་ཅིག་ཅེས་སྐྱབས་སེམས་ལན་གསུམ། རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར། རང་གི་ཐུགས་ཀའི་བཾ་ཡིག་
འོད་ཟེར་གྱིས། །སྣོད་བཅུད་ཀུན་སྦྱངས་དག་པ་རབ་འབྱམས་དབུས། །འཁོར་གསུམ་ཡོངས་དག་ཟག་མེད་བདེ་སྟེར་བའི། །མཆོད་ཚོགས་རྒྱ་མཚོས་ཡོངས་སུ་གང་གྱུར་ཅིག་སྟེར་

[002A]༄༅། །ཕྱོགས་མཁའ་སྤྱོད་རིན་ཆེན་ས་གཞིའི་སྟེང། །རྡོ་རྗེའི་གཞལ་མེད་ཁང་ཆེན་མཚན་ཉིད་ཀུན། །རབ་རྫོགས་ཉི་ཟླའི་གཟི་འོད་འབར་བའི་ནང། །དམ་
ཚིག་སྐུ་གསུང་ཐུགས་དང་བདེ་ཆེན་གྱི། །འཁོར་ལོའི་ལྟེ་བར་པད་ཉི་འཇིགས་དུས་སྟེང། །དཔལ་ལྡན་ཧེ་རུ་ཀ་དང་རྣལ་འབྱོར་མ། །ལྷན་སྐྱེས་བདེ་སྟོང་གར་གྱིས་རྩེན་པ་ཡི། །ཐུགས་
ཀའི་ཧཱུཾ་ལས་འཕྲོས་པའི་འོད་ལྔའི་སྣེར། །བླ་མ་མཁའ་སྤྱོད་དབང་མོ་འཁོར་དང་བཅས། །བརྩེ་ཆེན་རྫུ་འཕྲུལ་ཤུགས་ཀྱི་མྱུར་གཤེགས་ཏེ། །མདུན་དུ་འཇའ་འོད་གྲུ་ཁར་ཡངས་པའི་
ནང༑ ༑དུར་ཁྲོད་དབུས་སུ་ཆོས་འབྱུང་ལྟེ་བ་ལ། །སྣ་ཚོགས་རིན་ཆེན་གྱིས་སྤྲས་སེང་ཁྲིའི་ཁར། །ཆུ་སྐྱེས་ཉི་ཟླའི་དཀྱིལ་འཁོར་རྒྱས་པའི་སྟེང། །སངས་རྒྱས་ཀུན་འདུས་རྩ་བའི་བླ་མ་

[002B] ༑སྐུ་མདོག་དཀར་གསལ་དགྱེས་པའི་འཛུམ་ཞལ་ཅན། །ཕྱག་གཡས་ཆོས་འཆད་ཨུཏྤལ་གླེགས་རལ་དང། །ཕྱག་གཡོན་མཉམ་གཞག་སྟེང་ན་ཚེ་བུམ་བསྣམས། །ཆོས་གོས་རྣམ་གསུམ་
གསེར་མདོག་པཎ་ཞྭ་གསོལ། །རྡོ་རྗེ་སྐྱིལ་ཀྲུང་ཚུལ་གྱིས་ལེགས་བཞུགས་པའི། །ཐུགས་ཀར་སྣ་ཚོགས་པད་ཉི་དུས་འཇིགས་སྟེང། །མཁའ་སྤྱོད་དབང་མོ་ཞལ་གཅིག་ཕྱག་གཉིས་མ། །སྐུ་མདོག་
དམར་མོ་སྤྱན་གསུམ་མཁའ་སྤྱོད་གཟིགས། །ཕྱག་གཡས་གྲི་གུག་འཐུར་དུ་བརྐྱངས་ནས་འཛིན། །གཡོན་པས་ཐོད་ཁྲག་གྱེན་དུ་ཕྱར་ནས་གསོལ། །རྡོ་རྗེས་མཚན་པའི་ཁ་ཊཱཾ་ཕྲག་གཡོན་བཀལ། །སྒྲ་
གྲོལ་ཐོད་སྐམ་འཕྲེང་བ་ཕྱག་རྒྱས་མཚན། །བརྐྱངས་བསྐུམས་ཞབས་ཀྱིས་མེ་འབར་དབུས་ན་བཞུགས། །མཐའ་སྐོར་དངོས་བརྒྱུད་བླ་མ་ཡི་དམ་དང། །སངས་རྒྱས་བྱང་སེམས་རང་རྒྱལ་ཉན་ཐོས་
དང༑ ༑མཁའ་འགྲོ་བསྟན་སྲུང་རྒྱ་མཚོས་ཡོངས་བསྐོར་ནས། །ཚོགས་ཀྱི་ཞིང་དུ་དགྱེས་བཞིན་བརྟན་པར་བཞུགས། །ཞེས་གསལ་བཏབ། དེ་ནས། རབ་འབྱམས་རྒྱལ་བ་མ་ལུས་འདུས་
པའི་སྐུ། །བརྒྱད་ཁྲི་བཞི་སྟོང་ཆོས་ཕུང་འབྱུང་བའི་གསུང། །མཁྱེན་བརྩེ་ནུས་པ་ཕུལ་དུ་བྱུང་བའི་ཐུགས། །བླ་མ་རིན་པོ་ཆེ་ལ་ཕྱག་འཚལ་ལོ། །འགྱུར་མེད་ལྷན་སྐྱེས་དགའ་བའི་རོལ་བ་

[003A]༄༅། །ཡིས༑ ༑དཔའ་བོ་མཆོག་ལ་དགྱེས་པ་སྐྱེད་མཛད་པ། །མཁའ་འགྲོའི་དབང་ཕྱུག་རྗེ་བཙུན་རྣལ་འབྱོར་མར། །རྣམ་པ་ཀུན་ཏུ་གུས་པས་ཕྱག་འཚལ་ལོ། །བླ་
མ་མཁའ་སྤྱོད་དབང་མོའི་སྤྲུལ་པའི་གར། །ཕྱོགས་བཅུར་བཞུགས་པའི་བླ་མ་ཡི་དམ་དང། །མཆོག་གསུམ་ཕྱག་བྱར་འོས་པ་ཐམས་ཅད་ལ། །རང་ལུས་གྲངས་མེད་སྤྲུལ་ནས་ཕྱག་འཚལ་
ལོ༑ ༑ཞེས་ཕྱག་དང། ཆུ་བཞི་ཉེར་སྤྱོད་རོལ་མོ་འདོད་ཡོན་ལྔ། །རྫས་བཅུ་སྦྱངས་རྟོགས་སྦར་བྱས་ཨ་མྲྀ་ཏ། །ལྷན་སྐྱེས་བདེ་བའི་དགྱེས་སྐྱེད་ཕྱག་རྒྱར་བཅས། །དོན་དམ་བྱང་ཆུབ་སེམས་
མཆོག་དང་དུ་འབུལ། །ཞེས་དང། སྤྲོ་ན༑ སྡོམ་གཟུང་དང་བཤགས་པའི་ར་གིས་ ནོངས་པ་ཀུན་བཤགས་དགེ་ལ་རྗེས་ཡི་རང། །བདག་སོགས་འགྲོ་ལ་ཆོས་འཁོར་བསྐོར་བའི་ཕྱིར། །
དཔལ་ལྡན་བླ་མ་བསྐལ་བརྒྱར་བཞུགས་སུ་གསོལ། །དགེ་ཚོགས་བླ་མེད་བྱང་ཆུབ་ཆེན་པོར་བསྔོ། །མཎྜལ་འབུལ། བཤེས་ལ་མི་གུས་དལ་འབྱོར་ཚུད་གཟོན་ཞིང། །འཆི་བ་མི་དྲན་
ཚེ་འདིའི་བདེ་ཐབས་སྒྲུབ། །ངན་འགྲོར་མི་འཇིགས་རྣམ་དག་སྐྱབས་མི་འཚོལ། །ལས་འབྲས་མི་སེམས་བླང་དོར་ལོག་པར་སྒྲུབ། །འཁོར་བ་བདེར་འཛིན་དེ་རྒྱུ་ལས་ཉོན་སྤེལ། །ཐར་པར་མི་སྤྲོ་

[003B] །མ་རྣམས་ཡལ་བོར་རང་ཉིད་གཅེས་པར་འཛིན། །བདག་ཏུ་མངོན་ཞེན་སྔགས་ལ་མི་མོས་སོགས། །ཕྱིན་ཅི་ལོག་གི་བློ་སྣ་མཐའ་དག་རྣམས། །མྱུར་དུ་འགག་པར་བྱིན་གྱིས་བརླབ་ཏུ་གསོལ་
བཤེས་ལ་དད་གུས་དལ་འབྱོར་སྙིང་པོ་ལེན། །འཆི་བ་རྗེས་དྲན་ཚེ་འདིའི་མདུན་མ་སྐྱུང། །ངན་འགྲོའི་འཇིགས་དྲན་དཀོན་མཆོག་སྐྱབས་སུ་འཛིན། །ལས་འབྲས་བསམས་ནས་བླང་དོར་ཚུལ་བཞིན་སྒྲུབ། །འཁོར་བའི་
སྐྱོན་མཐོང་ལས་ཉོན་སྤོང་བར་འདོད། །ཐར་པ་དོན་གཉེར་རྣམ་དག་བསླབ་གསུམ་སྟེན། །མ་རྣམས་གཅེས་འཛིན་རང་ཉིད་ཡལ་བར་འདོར། །བདག་མེད་དོན་མཐོང་སྔགས་ལ་མོས་པ་སོགས། །ཕྱིན་ཅི་མ་ལོག་བློ་སྣ་མཐའ་
དག་རྣམས། །མྱུར་དུ་སྐྱེ་བར་བྱིན་གྱིས་བརླབ་ཏུ་གསོལ། །ཁྱད་པར་བྱམས་དང་སྙིང་རྗེ་སེམས་བསྐྱེད་དང། །ཕྱིན་དྲུག་ལ་སོགས་རྒྱ་ཆེན་སྤྱོད་པའི་ལམ། །སྙིང་པོ་ལམ་དུས་ཀུན་རྫོབ་སྒྱུ་མའི་ལུས། །ཡང་སྙིང་འབྲས་
བུའི་དུས་ཀྱི་རྡོ་རྗེའི་སྐུ། །བདག་མེད་གནས་ལུགས་ཇི་བཞིན་མཐོང་བ་ཡི། །ཞི་ལྷག་གཉིས་སོགས་ཟབ་མོ་ལྟ་བའི་ལམ། །སྙིང་པོ་དཔེ་དང་དོན་གྱི་འོད་གསལ་གཉིས། །ཡང་སྙིང་བདེ་སྟོང་དབྱེར་མེད་ཆོས་སྐུ་སྟེ། །ཟབ་
དང་རྒྱ་ཆེའི་ལམ་བཟང་སྙིང་པོར་བཅས། །མྱུར་དུ་སྐྱེ་བར་བྱིན་གྱིས་བརླབ་ཏུ་གསོལ། །ཞེས་བདུད་རྩི་འབེབ་སྦྱང་དང་བཅས་བརྗོད། །སྤྲོ་ན༑ བར་དོ་འཕྲང་སྒྲོལ་གྱི་གསོལ་འདེབས་འཇིགས་སྒྲོལ་གྱི་དཔའ་བོའམ། ཡང་ན། །

[004A]༄༅། །རབ་འབྱམས་རྒྱལ་བའི་མཁྱེན་བརྩེ་ནུས་གསུམ་གྱི། །བདག་ཉིད་རིགས་གསུམ་མགོན་དང་དབྱེར་མེད་པའི། །བླ་མ་མཆོག་དང་མཁའ་སྤྱོད་དབང་མོ་ལ། །སྙིང་ནས་འདུད་དོ་བརྩེ་བའི་
ལྕགས་ཀྱུས་ཟུངས། །ཚེ་རིང་ནད་མེད་བདེ་སྐྱིད་འབྱོར་བ་རྒྱས། །ཆོས་མཐུན་བསམ་པ་གོང་ནས་གོང་དུ་འཕེལ། །མི་མཐུན་རྒུད་པ་མ་ལུས་ཞི་བ་ཡི། །འདོད་དོན་ཐམས་ཅད་སྩོལ་ཅིག་བླ་མ་ལྷ། །རིགས་དྲུག་སྤྱི་དང་སོ་
སོའི་སྡུག་བསྔལ་གྱིས། །ཐོག་མ་མེད་ནས་ད་བར་ཤིན་ཏུ་མནར། །ད་དུང་ཕྱི་མཐར་ཐུག་པར་བཟོད་དཀའ་བའི། །སྡུག་བསྔལ་མྱོང་ལས་སྐྱོབས་ཤིག་བླ་མ་ལྷ། །ཁྱད་པར་འདི་སྣང་འགག་པར་འགྱུར་བའི་ཚེ། །རང་
གིས་བསགས་པའི་ལས་ངན་རྐྱེན་དབང་གིས། །འཁྲུལ་སྣང་དངངས་སྐྲག་གནད་གཅོད་སྣ་ཚོགས་པའི། །སྡུག་བསྔལ་འཇིགས་ལས་སྐྱོབས་ཤིག་བླ་མ་ལྷ། །འབྱུང་བ་ཐིམས་པས་ཤེད་ཉམས་རླན་བསྐམས་
ཤིང༑ ༑དྲོད་ཆུང་དབུགས་བརྩེགས་ནང་རྟགས་སྨིག་རྒྱུ་དང། །དུ་བ་མེ་ཁྱེར་མར་མེ་འབར་འདྲ་བ། །ཤར་ཚེ་འཁྲུལ་ལས་སྐྱོབས་ཤིག་བླ་མ་ལྷ། །དེ་དུས་སྐྱབས་འགྲོ་ལ་སོགས་དགེ་བའི་ཕྱོགས། །མ་གཏོགས་ཆགས་
ཞེན་ཁོང་ཁྲོ་ལ་སོགས་པ། །ངན་འགྲོར་ད་ལྟ་ཉིད་དུ་ལྟུང་བའི་རྒྱུ། །དྲག་པོས་འཇོམས་ལས་སྐྱོབས་ཤིག་བླ་མ་ལྷ། །ཕྱི་དབུགས་ཆད་ནས་གཉིས་སྣང་འགག་པ་ན། །དཀར་དམར་ནག་པོས་ཁྱབ་པའི་ཉམས་ཤར་

[004B] ༑སྣང་གསུམ་ཤར་བར་ཤེས་ཏེ་སྟོང་པ་ཉིད། །དྲན་པར་བྱིན་གྱིས་རློབས་ཤིག་བླ་མ་ལྷ། །ཐོར་ངས་ནམ་མཁའ་གཡའ་དག་ལྟ་བུ་ཡི། །སྟོང་སང་ཤར་ཚེ་འཆི་བ་འོད་གསལ་དུ། །ཤེས་ནས་བདེ་སྟོང་རྣལ་འབྱོར་
ཟབ་མོ་ལ། །སྦྱོར་བར་བྱིན་གྱིས་རློབས་ཤིག་བླ་མ་ལྷ། །འོད་གསལ་དེ་ལས་ལངས་ནས་བར་དོའི་ལུས། །གྲུབ་ནས་ངེས་དང་མ་ངེས་རྟགས་དྲུག་དྲུག་ཤར་ཚེ་སྒྲ་བཞི་འཇིགས་སྣང་གསུམ་ལ་སོགས། །ཞི་བར་
བྱིན་གྱིས་རློབས་ཤིག་བླ་མ་ལྷ། །དེ་ཚེ་བར་ངོ་བར་དོར་ངོ་ཤེས་ཤིང། །ཕྱི་ནང་གསང་བ་བསྒྱུར་བའི་རྣལ་འབྱོར་གྱིས། །དམ་ཆོས་རྣམ་དག་སྒྲུབ་པའི་རྟེན་བཟང་པོ། །རྙེད་པར་བྱིན་གྱིས་རློབས་ཤིག་བླ་མ་ལྷ། །རྟེན་བཟང་
རྙེད་ནས་རྒྱལ་བའི་བསྟན་པ་ལ། །ཞུགས་ནས་ཐོས་བསམ་སྒོམ་པས་རྒྱུད་སྦྱངས་ཏེ། །འགྲོ་ཀུན་དོན་དུ་ཀུན་མཁྱེན་གོ་འཕང་མཆོག་འཐོབ་པར་བྱིན་གྱིས་རློབས་ཤིག་བླ་མ་ལྷ། །དེ་ལྟར་ཤུགས་དྲག་གསོལ་བ་
བཏབ་པ་དང། །བླ་མ་ལྷ་ཡི་ཐུགས་རྗེ་བྱིན་རླབས་མཐུ། །ཚོགས་པའི་རྟེན་འབྲེལ་སྟོབས་ཀྱིས་ལེགས་པའི་ཚོགས། །ཐམས་ཅད་སྨོན་པ་ཇི་བཞིན་འགྲུབ་པར་ཤོག་ཅེས་འདི་ཕྱི་བར་དོའི་འཇིགས་པ་ལས་སྐྱོབ་པའི་
གསོལ་འདེབས་མུན་སེལ་སྒྲོན་མེ་ཞེས་པ་འདི་འདོན། སྐབས་འགར། སྐུ་གསུམ་ཡེ་ཤེས་ལྔ་ལྡན། །རབ་འབྱམས་དཀྱིལ་འཁོར་ཀུན་གྱི། །ཁྱབ་བདག་རྡོ་རྗེ་འཆང་དང། །དབྱེར་མེད་རྩ་བའི་བླ་མ། །རྗེ་བཙུན་མཁའ་སྤྱོད་

[005A]༄༅། །དབང་མོ། །སྙིང་ནས་གསོལ་བ་འདེབས་སོ། །ཐུགས་རྗེའི་སྤྱན་གྱིས་གཟིགས་ལ། །བདག་དང་མ་རྒན་འགྲོ་རྣམས། །འདི་དང་ཕྱི་མ་བར་དོའི། །འཇིགས་པ་ཀུན་ལས་སྒྲོལ་
ལ༑ ༑མཆོག་དང་མཐུན་མོང་དངོས་གྲུབ། །འདོད་རྒུ་ཆར་བཞིན་ཕོབ་མཛོད། །བླ་མ་མཁྱེན་བླ་མ་མཁྱེན་བླ་མ་མཁྱེན། །བདེ་གཤེགས་གཞན་གྱིས་སྤངས་པ། །རྩོད་དུས་འགྲོ་བའི་འདྲེན་མཆོག་མཉམ་
མེད་ཤཱཀྱའི་རྒྱལ་པོ། །དབྱེར་མེད་རྩ་བའི་བླ་མ། །ཞེས་སོགས་སྔར་བཞིན་འགྲོ། །བྱང་ཕྱོགས་རྨོངས་པའི་མུན་ཁྲོད། །བདག་ཅག་མགོན་མེད་རྣམས་ཀྱི། །མགོན་སྐྱབས་བློ་བཟང་གྲགས་པ། །དབྱེར་མེད་
རྩ་བའི་བླ་མ། །ཕན་བདེའི་འབྱུང་གནས་བསྟན་པ། །མིང་ཙམ་ལྷག་མར་གྱུར་ཚེ། །བསླབ་གསུམ་ལུང་རྟོགས་དམ་ཆོས། །རྒྱས་མཛད་རྩ་བའི་བླ་མ། ་མཚན་ཙམ་ཐོས་པ་ཡིས་ཀྱང། །མནར་མེད་དམྱལ་
བའི་མེ་ལྕེ། །ཡིད་འཕྲོག་པདྨོའི་ཚལ་ལྟར། །བསིལ་མཛད་རྩ་བའི་བླ་མ། ་ཁྱོད་ཞབས་དྲན་པའི་མོད་ལ། །སྡུག་བསྔལ་མདའ་ཆར་དྲག་པོ། །ཕུན་ཚོགས་ནོར་བུའི་ཆར་དུ། །སྒྱུར་མཛད་རྩ་བའི་བླ་མ། ་
བདག་ཅག་ཡུན་རིང་འཁོར་བ། །སྡུག་བསྔལ་རྒྱ་མཚོ་ཆེན་པོར། །འཁྱམས་ཤིང་བྱིང་བ་རྣམས་ཀྱི། །འབྱིན་བྱེད་རྩ་བའི་བླ་མ། ་ཐོག་མེད་དུས་ནས་ད་བར། །དུག་གསུམ་ནད་ཀྱིས་གདུངས་པ། །འཚོ་མཛད་སྨན་

[005B] །དྲིན་ཅན་རྩ་བའི་བླ་མ། ་བླང་དོར་གནས་ལ་རྨོངས་པ། །མི་ཤེས་མུན་པའི་སྨག་རུམ། །སེལ་བའི་ཡེ་ཤེས་སྒྲོན་མེ། །དྲིན་ཅན་རྩ་བའི་བླ་མ། ་སངས་རྒྱས་བྱང་སེམས་ཕལ་ཆེར། །དག་ཞིང་གཤེགས་
པའི་སྐབས་འདིར། །ཐུགས་རྗེས་རྒྱལ་བའི་མཛད་པ། །སྒྲུབ་མཛད་རྩ་བའི་བླ་མ། ་སངས་རྒྱས་ཀུན་གྱི་བདག་ཉིད། །ཆོས་ཕུང་བརྒྱད་ཁྲིའི་འབྱུང་གནས། །འཕགས་ཚོགས་ཀུན་གྱི་གཙོ་བོ། །དྲིན་ཅན་རྩ་བའི་བླ་མ། ་
དམྱལ་བ་ཡི་དྭགས་དུད་འགྲོ། །འཇིགས་རུང་ངན་སོང་གསུམ་གྱི། །སྒོ་འགེགས་མཐོ་རིས་ལམ་སྟོན། །དྲིན་ཅན་རྩ་བའི་བླ་མ། ་སྐྱེ་རྒ་ན་འཆིའི་སྡུག་བསྔལ། །རྦ་ཀློང་འཁྲུགས་པའི་རྒྱ་མཚོ། །ཕ་རོལ་སྒྲོལ་བའི་དེད་
དཔོན། །དྲིན་ཅན་རྩ་བའི་བླ་མ། ་མཆོག་དང་མཐུན་མོང་དངོས་གྲུབ། །ཅི་འདོད་ཡིད་བཞིན་སྩོལ་བའི། །ཡི་དམ་སངས་རྒྱས་བྱང་སེམས། །ཀུན་འདུས་རྩ་བའི་བླ་མ། ་ནག་ཕྱོགས་བདུད་རིགས་བར་གཅོད། །དུས་མཐའི་
མེ་ཡིས་ནགས་བཞིན། །འཇོམས་མཛད་མཁའ་འགྲོ་ཆོས་སྐྱོང། །ཀུན་འདུས་རྩ་བའི་བླ་མ། ་ཡོངས་འཛིན་མང་པོའི་ཞལ་གྱི། །ཟབ་རྒྱས་བདུད་རྩི་འཐུངས་ཀྱང། །སངས་རྒྱས་དངོས་སུ་མ་བལྟས། །སྐལ་ཆད་ལོག་ལྟ་
མཁན་ལ། །བླ་མ་ལྷ་ཡིས་གཟིགས་ཤིག་རྙེད་དཀའི་དལ་འབྱོར་ཐོབ་ཀྱང། །ཚེ་འདིའི་བྱ་བས་གཡེངས་ནས། །དོན་ཆེན་ཡལ་བར་དོར་བའི། །འདི་ཕྱི་གཉིས་མེད་བདག་ལ། །བླ་མ་ལྷ་་རྒན་གཞོན་བར་མའི་གོ་

[006A]༄༅། །རིམ༑ ༑ངེས་མེད་འཆི་བ་མཐོང་ཡང། །ནམ་མཆི་ངེས་མེད་མ་དྲན། །རྟག་འཛིན་ཕྱི་བཤོལ་མཁན་ལ། །བླ་མ་ལྷ་་དབུགས་འབྱུང་འགགས་པ་ཙམ་གྱིས། །ངན་སོང་གནས་སུ་ལྟུང་
བའི༑ ༑ངང་ཚུལ་སྙིང་ནས་མ་དྲན། །སྙིང་མེད་སྨྱོན་པ་བདག་ལ། །བླ་མ་ལྷ་་སྡུག་བསྔལ་མི་འདོད་བཞིན་དུ། །སྡིག་པའི་ལས་ལ་རྔམས་ཤིང། །བདེ་འདོད་དགེ་ལ་གཡེལ་བའི། །ཁྲེལ་མེད་འགལ་འདུ་མཁན་
ལ༑ ༑བླ་མ་ལྷ་་ཕྱི་ཚུལ་བཟང་པོར་བཅོས་ཀྱང། །ཆགས་སྡང་གཡོ་སྒྱུས་དུས་འདའ། །ཝ་སྐྱེས་སེང་ལྤགས་གྱོན་འདྲའི། །སྡིག་ཅན་བཟང་རྫུ་མཁན་ལ། །བླ་མ་ལྷ་་རྣམ་དག་སྡོམ་གསུམ་བླངས་ཀྱང། །
དྲན་ཤེས་བག་ཡོད་ལྷོད་པས། །ཉེས་ལྷུང་ཆར་བཞིན་འབབ་པ། །ངན་འགྲོའི་རྒྱུ་ཚོགས་བདག་ལ། །བླ་མ་ལྷ་་དགེ་སྦྱོར་བྱས་པར་རློམ་ཡང། །གཉིད་དང་འདུ་འཛིའི་གཏམ་སོགས། །བག་མེད་ལེ་ལོས་
འདའ་བའི། །རོ་ཉལ་རྣམ་གཡེང་མཁན་ལ། །བླ་མ་ལྷ་་དམུ་རྒོད་ཉམ་ཐག་བདག་ལ། །དེར་ནས་བྱང་ཆུབ་བར་དུ། །ཁྱོད་མིན་སྐྱབས་གཞན་མེད་པས། །འདི་ཕྱི་བར་དོ་ཀུན་ཏུ། །བླ་མ་ལྷ་ཡིས་གཟིགས་
ཤིང། ་ །འབྲལ་མེད་རྗེས་སུ་ཟུངས་ལ། །མཐོ་རིས་ཐར་པ་ཆེན་པོའི། །གཞལ་མེད་ཁང་དུ་དྲོངས་མཛོད། །བླ་མ་མཁྱེན་བླ་མ་མཁྱེན་བླ་མ་མཁྱེན། །ཞེས་བླ་མ་རྒྱང་

[006B] རྗེ་བཙུན་རྡོ་རྗེ་རྣལ་འབྱོར་མ་ལ་བསྟོད་ཅིང་གསོལ་བ་འདེབས་པ་དངོས་གྲུབ་མྱུར་དུ་འགུག་པའི་ལྕགས་ཀྱུ་སོགས་འདོན། །དེ་ནས། འཁོར་རྣམས་གཙོ་བོ་ལ་བསྡུས་ཏེ། ཁྱོད་ནི་བླ་མ་ཁྱོད་
ནི་ཡི་དམ་ཁྱོད་ནི་མཁའ་འགྲོ་ཆོས་སྐྱོང་སྟེ། །དེང་ནས་བཟུང་སྟེ་བྱང་ཆུབ་བར་དུ་ཁྱོད་མིན་སྐྱབས་གཞན་མི་འཚོལ་བས། །འདི་དང་བར་དོ་ཕྱི་མའི་མཐར་ཡང་ཐུགས་རྗེའི་ལྕགས་ཀྱུས་ཟུངས་མཛོད་ལ། །སྲིད་ཞིའི་
འཇིགས་སྒྲོལ་དངོས་གྲུབ་ཀུན་སྩོལ་གཏན་གྱི་གྲོགས་མཛོད་བར་གཅོད་སྲུངས། །ཞེས་ཕུར་ཚུགས་གསོལ་འདེབས་ལན་གསུམ་མམ་བདུན་ནམ་ཉེར་གཅིག་སོགས་བྱ། དེ་ལྟར་རྩེ་གཅིག་གསོལ་བ་བཏབ་པ་ན། །
སྤྲུལ་བའི་ཕག་མོ་མཁའ་འགྲོ་བཞིར་བཅས་པས། །བུམ་པའི་དབང་བསྐུར་ལུས་ཀྱི་སྒྲིབ་པ་སྦྱངས། །བསྐྱེད་རིམ་ཕྲ་རགས་སྤྲུལ་སྐུ་འགྲུབ་པར་བྱས། །ཧེ་རུ་ཀ་དང་ཕག་མོ་སྦྱར་བ་ཡི། །གསང་རྫས་མྱངས་པས་ངག་
གི་སྒྲིབ་པ་དག་སྐུན་རྫོབ་སྒྱུ་མའི་རྫོགས་རིམ་བསྒོམ་པ་དང། །རྒྱལ་གསུང་ལོངས་སྐུ་འགྲུབ་པའི་ནུས་པ་བཞག་ཧེ་རུ་ཀ་དཔལ་རང་ལ་གནང་བ་དང། །སྙོམས་པར་ཞུགས་པས་དགའ་བཞིའི་ཡེ་ཤེས་སྐྱེས། །ཡིད་ཀྱི་
སྒྲིབ་བྱང་དོན་དམ་འོད་གསལ་གྱི། །རྫོགས་རིམ་ཆོས་སྐུ་དང་བཅས་འགྲུབ་པར་བྱས། །བདེ་ཆེན་ཐུགས་དང་སྒྱུ་འཕྲུལ་དྲ་བའི་སྐུ། །ཟུང་དུ་འཇུག་པའི་དོན་ལ་ངོ་སྤྲད་པས། །སྒོ་གསུམ་སྒྲིབ་བྲལ་ཟུང་འཇུག་རྡོ་རྗེ་འཆར། །འགྲུབ་

[007A]༄༅། །པའི་ནུས་པ་ཡོངས་སུ་སྨིན་པར་གྱུར། །ཅེས་དབང་བཞི་ལེན། དེ་ནས། དེ་ལྟར་གསོལ་བ་བཏབ་པས་བླ་མ་མཆོག་བྱིན་གྱིས་བརླབ་ཕྱིར་དགྱེས་བཞིན་སྤྱི་བོར་བྱོན། །མཚམས་འདིར་
འཕོ་བ་སྦྱོང་ན་རུང། སླར་ཡང་སྙིང་གའི་པདྨོའི་ཟེའུ་འབྲུ་ལ། །ཞབས་སེན་འོད་ཆགས་བརྟན་པར་བཞུགས་སུ་གསོལ། །ཞེས་བསྡུས་ལ། བླ་མའི་མཚན་སྔགས་དང། ཨོཾ་གསུམ་མ་བཟླ། མཇུག་ཏུ། སྨོན་ལམ་
ཐོག་མཐའ་བར་དགེ་མ་དང། དལ་འབྱོར་གྲུ་ཆེན་མ། ཤིས་བརྗོད་ཕུན་ཚོགས་དགེ་ལེགས་མ་རྣམས་བྱ། མདོར་བསྡུ་ན། ཚུལ་འདིར་འབད་ལས་ཐོབ་པའི་དགེ་བ་ཡང། །ནམ་མཁའི་མཐས་གཏུགས་སེམས་ཅན་
ཐམས་ཅད་ལ། །གནས་སྐབས་མཐར་ཐུག་ཕན་བདེ་འབྱུང་བའི་གཞི། །རྒྱལ་བའི་བསྟན་པ་རྒྱས་པའི་རྒྱུ་རུ་བསྔོ། །བདག་ཀྱང་དེང་ནས་ཚེ་རབས་ཐམས་ཅད་དུ། །ཐེག་མཆོག་བཤེས་གཉེན་དམ་པས་རྗེས་བཟུང་ནས། །
མདོ་སྔགས་ལམ་གྱི་བགྲོད་པ་མཐར་ཕྱིན་ཏེ། །ཟུང་འཇུག་གོ་འཕང་མྱུར་དུ་ཐོབ་གྱུར་ཅིག་བློ་བཟང་རྡོ་རྗེ་འཆང་ཆེན་ཙོང་ཁ་པའི། །སྙན་བརྒྱུད་མན་ངག་སྙིང་པོ་མཐར་ཐུག་པ། །ཟབ་ལམ་བླ་མ་ལྷ་ཡི་རྣལ་འབྱོར་
གྱིས༑ ༑དོན་གཉིས་ལྷུན་གྱིས་གྲུབ་པའི་བཀྲ་ཤིས་ཤོག་ཅེས་བརྗོད་ནས་ཐུན་མཚམས་ལ་འཇུག་གོ་ཞེས་རྗེ་བཙུན་ནཱ་རོ་མཁའ་སྤྱོད་མའི་བླ་མའི་རྣལ་འབྱོར་ཟབ་གནད་ཀུན་ཚང་ཞེས་བྱ་བ་འདི་ཡང་ལམ་

[007B]
དངུལ་ཆུའི་རི་ཕུག་ཏུ་སྦྱར་བའོ།། ཤུ་བྷཾ༑ །།



