
[001A]༄༅། །ཀུན་མཁྱེན་སྐུ་ཕྲེང་གསུམ་པའི་གསུང་བཀོད་བསླབ་བྱ་བཞུགས་སོ། །

[001B] །འོ་དེ་ཡང་ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེ་དེ་ཉིད་ཀྱི་དུས་གནས་འདིར་ཕེབས་ནས་ས་བརྟག་བསླང་སྦྱངས་གསུམ་དང་བཀྲ་
ཤིས་གསོ་སྦྱོང་མཛད། སྐུ་ཕྲེང་བར་པ་དགུང་ལོ་སོ་གསུམ་གྱི་སྐབས་སུ་དགོན་འདི་ཉིད་གསར་འདེབས་མཛད་དེ་རྡོ་རྗེ་ཕྲེང་བའི་དབང་བསྐུར་གནང། དགོན་པ་ཕན་ཚུན་གྱི་
ཁྱད་པར་ཙ་མ་ལས་སྐུ་གོང་མའི་གདན་ས་ཡིན་པས་ངས་ཀྱང་སྔོན་འདིར་འོང་ནས་མི་ཏྲ་བརྒྱ་རྩ་དང། ད་རེས་རྡོར་ཕྲེང་གི་དབང་བསྐུར་ཞིང། ཡང་ཡང་འདིར་འོང་གི་འདྲ་
བསྡད་པ་དེ་འདྲ་རེད། འགང་ན་སྣང་བ་མཐའ་ཡས་ངུར་སྨྲིག་འཛིན་པའི་གར་གྱིས་རོལ་པ་པཎ་ཆེན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས་དཔལ་བཟང་པོའི་

[002A]༄༅། །བཀའ་ལུང་ལྷར་སྐུ་ཕྲེང་བར་མས་དགོན་པ་ཕྱག་འདེབས་མཛད་པ་ནས་བཟུང་ཡུལ་ཕྱོགས་འདི་ཚོས་བསྟན་འགྲོའི་བདེ་སྐྱིད་ཀྱི་རྩ་བ་ཚུགས་
ཏེ་ལོ་རེ་བཞིན་ཇེ་རྒྱས་གང་དང་མི་འདྲ་བ་ཡིན་པ་དེ་བཞིན་དུ་ཕྱིན་ཆད་ཚོ་ཡིན་ནའང་སྔ་མ་སྔར་རྒྱུན་ལྟར་བླ་མ་ལས་སྣེ་ཚོ་ཐམས་ཅད་གྱིས་བཅའ་ཡིག་འགྲིག་ཡིག་ལྟར་ཆོས་འཆད་
ཉན་སོགས་ཅུང་ཟད་ཀྱང་ཉམས་ཆགས་སུ་མ་སོང་བར་ཡར་རྒྱས་གོང་འཕེལ་དུ་མཛད་དགོས། དེ་ཡང་ཐམས་ཅད་ཐུགས་མཐུན་ཁྲིམས་གཙང་བྱེད་པ་གཞིར་བཟུང་སྟེ་བྱ་བ་
གང་ཡང་ལས་འབྲས་དང་མཐུན་པ་དང། ཇག་ཁྲིམས་རྐུས་ཁྲིམས་སྡོམ་པ་རྒྱལ་ཁམས་བདེ་ཐབས་ཀྱི་གཞི་ཆེ་ཤོས་ཡིན་པས་དེ་དག་གིས་མཚོན་ནས་ཆོས་སྲིད་ཀྱི་བྱ་

[002B] ལས་སྣེ་ཆེ་ཆུང། ཚོགས་འདུ་རྒྱས་བསྡུས་ཀྱིས་གཞི་བཟུང། རྒན་བསམ་ཤེས་ཀྱིས་རྟིང་མནན། སྐྱ་སེར་མང་མས་མཐའ་བརྟེན་ལྟ་བུ་བྱས་ནས་ཐམས་ཅད་ཀྱིས་ཁུར་ལེན་དང་དཀར་ཕྱོགས་ཀྱི་བྱ་བ་ལ་
ཚང་མ་མགྲིན་གཅིག་བྱེད་རྒྱུ་གལ་ཆེ། བཤད་གཏམ་ཚོའི་དོན་ལའང་མཚམས་རེ་བཟུང་ནས་འགྲིག་ཐབས་འཕྲོད་ཐབས་བྱས་ན་ཕྱིན་ཆད་ཀྱི་རིམ་པས་བཤད་གླེང་མེད་པ་བྱེད་དགོས། མདོར་བསྡུས་ན་གྲྭ་དཔོན་སློབ་སྐྱ་སེར་ཚང་མས་
རང་རང་ལ་སྐབས་སུ་བབ་པའི་བྱ་བ་ཆེ་ཕྲ་གང་ཡོད་ལེ་ཤོར་དུ་མ་སོང་བ་བྱེད་དགོས། ཐམས་ཅད་ཀྱི་བསམ་པ་གྲུ་ནང་མའི་དཔེ་ལྟར་བསམ་པ་ཡར་བསམ་བྱས་ནས་སྒར་གྲོང་ཐམས་ཅད་མཐུན་པོ་ཉེ་རིང་ཕྱོགས་འཁྱེར་མེད་པར་སྒར་གྲོང་གི་བྱ་
བ་མི་ལད་པ་ཞིག་བྱེད་རྒྱུ་གལ་བོ་ཆེར་སེམས་ལ་འཛིན་དགོས། དེ་ལྟར་བྱས་ན་ཚང་མའི་ཁ་རྗེས་དབང་ཐང་ཚེ་བསོད་དཔལ་འབྱོར་སོགས་ལེགས་ཚོགས་ཀྱི་བྱ་བ་ལམ་དུ་འགྲོ་ཞིང་ཡར་རྒྱས་གོང་འཕེལ་དང། ཡུལ་ཀ་འདི་ཚོར་བཀྲ་
ཤིས་ལོ་ལེགས་འབྱུང་ཕྱིར་བསླུ་བ་མེད་པའི་མཆོག་གསུམ་རིན་པོ་ཆེར་གསོལ་འདེབས། མཐུ་སྟོབས་ནུས་པའི་མངའ་བདག་བཀའ་སྲུང་དམ་ཅན་རྒྱ་མཚོར་འཕྲིན་བཅོལ། ཡུལ་ལྷའི་གཙོ་བོ་གཉན་རྗེ་སོགས་ཀྱི་ཐུགས་མཉེས་
བྱེད་རྒྱུད་བསྐུལ་བའི་འཕྲིན་བཅོལ་སོགས་རྒྱུན་ལྡན་དུ་སེམས་ལ་འཛིན་རྒྱུ་ཡིན་པས་ཐམས་ཅད་ཀྱིས་དེ་ཚོ་ཡིད་ལ་འཛིན་དགོས། དེ་རིང་གི་སྐབས་འདི་ཚོར་སྣར་ཐང་བརྒྱ་རྩའི་རྗེས་གནང་ཡོངས་རྫོགས་མཆིམས་ནམ་མཁའ་གྲགས་

[003A]༄༅། །ཀྱིས་དམ་པ་གོང་མའི་གསུང་གི་སྒྲུབ་ཐབས་ལས་ཚོགས་ཀྱེ་མན་ངག་ཕྱོགས་གཅིག་བསྒྲིགས་པ་མངོན་རྟོགས་བརྒྱ་རྩ་བཀྲ་ཤིས་ལྷུན་བོའི་བར་མ་ལྟར་གྱི་ལུང་དང། ཚོགས་འདོན་ཆོས་སྤྱོད་སྣ་
ཚོགས་ཀྱི་ལུང་བཅས་ཕུལ་གྲུབ་པའི་བཀའ་དྲིན་གཏང་རག་གི་ཡོན་དུ་མཎྜལ་འབུལ་བར་ཞུ། ཞེས་ཨ་མཆོག་ཏུ་བཀའ་ཆོས་རྫོགས་པའི་མཇུག་དགོན་གྲོང་ཚང་མར་གསུང་བཀོད་དང་བསླབ་བྱ་གནང་བ་ཡིད་ལ་གང་ཟིན་ཙམ་
ཞིག༑ བཙུན་གཟུགས་ཤེས་རབ་རྒྱ་མཚོས་དགའ་ལྡན་ཆོས་འཁོར་གླིང་དུ་བྲིས་པ་ལགས། །འདི་ཡང་མཛོད་དགེའི་དགོན་གསར་དགའ་ལྡན་རབ་རྒྱས་གླིང་ནས་པར་དུ་བཀོད།། །།མངྒ་ལཾ།། །།

[003B][BLANK PAGE]



﻿
[001A]༄༅། །བླ་མའི་ཞལ་གདམས་གདུང་སེལ་སྨན་གྱི་ཐིགས་པ་བཞུགས་སོ།།

[001B] །ན་མོ་གུ་རུ། དེ་ཡང་བླ་མའི་ཞལ་ནས། རྗེ་སྒྲུབ་ཁང་པ་ལ་སོགས་པ་དམ་པ་གོང་མ་རྣམས་ཀྱིས། རི་ཁྲོད་པ་ལ་རྐྱེན་ངན་བྱུང་ཚེ་
རིམ་གྲོ་བྱས་ན་རི་ཁྲོད་པའི་རྐང་དྲངས་པ་ཡིན། ནད་དགའ་ཤི་སྐྱིད་ཀྱི་གསོལ་འདེབས་ཁོ་ན་བྱེད་དགོས་གསུངས་པ་རེད། རང་རེ་ཚོས་དེ་འདྲ་དཀའ་ཡང་ལས་ངན་འཛད་པའི་རྒྱུ་
ཡིན་སྙམ་པ་སོགས་ལམ་དུ་འཁྱེར་གང་ཐུབ་དང། འབྲས་བུ་སྡུག་བསྔལ་རང་སྟེང་དུ་ཡོད་པ་དང། རྒྱུ་ལས་ཉོན་བག་ཆགས་དང་བཅས་པ་སྦྱངས་འདུན་གྱིས་དཀོན་མཆོག་
ལ་གསོལ་འདེབས་བྱེད་དང་བྱེད་འཇུག་གལ་ཆེ། མདོར་ན་ལས་བདག་གིར་བྱས་ནས་དཀོན་མཆོག་ལ་གསོལ་བ་འདེབས་པ་མི་བསྙེལ་བ་དང། ཡང་རང་གི་ལུས་

[002A]༄༅། །ལོངས་སྤྱོད་དུས་གསུམ་བསགས་པའི་དགེ་ཚོགས་དང་བཅས་པ་ཐམས་ཅད་མཁོ་དགུའི་མཆོད་སྦྲིན་དུ་དམིགས་ནས་ཚོགས་ཀྱི་ཞིང་ལ་ཕུལ་
བས་བླ་མ་མཆོག་གསུམ་གྱི་ཐུགས་རྗེ་བྱིན་རླབས་དང་འདྲེས་པ་འདོད་དགུའི་ཡོ་བྱད་དུ་སྣང་བའི་འོད་ཟེར་གྱི་རྣམ་པར་མཁའ་ཁྱབ་ཀྱི་སེམས་ཅན་ལ་བཏང་བས་བདེ་བ་ཐམས་
ཅད་དང་ལྡན། སྡུག་བསྔལ་ཐམས་ཅད་དང་བྲལ། སྣོད་ཐམས་ཅད་དག་པ་གཉིས་ལྡན་གྱི་ཞིང་དང། བཅུད་ཐམས་ཅད་དག་པ་གཉིས་ལྡན་གྱི་བླ་མའི་སྐུར་གྱུར་
གནོད་ཅིང་འཚེ་བའི་གདོན་བགེགས་རྣམས་ཀྱང་ལྷག་པར་སྤྱན་རས་གཟིགས་ཀྱི་སྐུར་གྱུར། རང་ལ་ཡང་སྐྱབས་ཡུལ་གྱི་འོད་ཟེར་ཕོག་པས་མི་མཐུན་ཕྱོགས་ཐམས་ཅད་

[002B] སྟོང་ཉིད་སྙིང་རྗེའི་སྙིང་པོ་ཅན་གྱི་ཡེ་ཤེས་ཀྱི་རང་བཞིན་དུ་མོས་པའི་འཁྱེར་སོ་གསུམ་བྱི་དང་ལ་གནས་ན་རྐྱེན་ངན་གང་ལའང་རྣམ་རྟོག་བྱེད་དགོས་པ་མེད་
གང་དང་གང་ལའང་འཁྱེར་སོ་གསུམ་དང་འབྲེལ་བའི་རྟེན་འབྲེལ་གྱི་སྣང་བ་གསལ་འདེབས་པ་དང། བླ་མ་སྐྱབས་གསུམ་ཀུན་འདུས་སུ་ཡིད་ཆེས་པས་གསོལ་འདེབས་སེམས་ནས་མ་བོར་བ་གལ་ཆེ། དེ་བཞིན་དུ་བླ་མ་སྨན་གྱི་
བླ་སྐྱབས་གནས་ཀུན་འདུས་ཀྱི་སྐུ་ལས་འཆི་མེད་ཚེའི་བདུད་རྩི་དང། སྐབས་སུ་གང་བབས་ཀྱི་སྨན་གྱི་བདུད་རྩི་སོགས་ཀྱིས་སྦྱངས་བསྒྱུར་གང་འོས་དང། བླ་མ་རྡོ་རྗེ་རྣམས་པར་འཇོམས་པ་གཞུང་ལྟར་གྱི་ཐུགས་ཀར་ཐུབ་དབང་
རྡོ་རྗེ་འཆང། ཐུགས་ཀའི་ས་བོན་ལས་འོད་ཟེར་འཕྲོས་པས་སྐྱབས་ཡུལ་ཐམས་ཅད་སྤྱན་དྲངས་ཏེ་ཐིམ་པས་སྐྱབས་གནས་ཀུན་འདུས་སུ་བསམ། ཡན་ལག་བདུན་པ་དང་མཎྜལ་རྒྱས་བསྡུས་ཅི་རིགས། གསོལ་འདེབས། གཟུངས་
རིང་ཐུང་བཟླ་ཞིང་བདུད་རྩི་འབེབས་སྦྱངས་གིས་གྲིབ་དང་མི་གཙང་བ་བསལ་བ་སོགས་དམིགས་པའི་འཕྲུལ་འདེགས་དུ་མ་ཤེས་ནས་ཉམས་སུ་ལེན་པ་གཅིག་རི་པ་དག་གི་ལུགས་ཡིན་པས། རེ་དོགས་ཀྱི་རྣམ་རྟོག་མང་བོ་གསོས་མི་
འདེབས་པར་བློ་བརྟན་པོས་བར་ཆད་ཀྱིས་བརྫི་བར་མི་ནུས་པའི་གདེངས་དང་ལྡན་པས་སེམས་བདེ་འབོལ་ལེ་དཀོན་མཆོག་ཁོ་ནལ་བློ་ལྟོས་བཅོལ་ཏེ་གནས་དགོས་གསུངས་སོ། །ཞེས་པ་འདི་ཡང་བཀའ་དྲིན་དང་ཐུགས་རྗེ་མཚུངས་ཟླ་མ་

[003A]༄༅། །མཆིས་པ་འཇམ་དབྱངས་བླ་མ་རྗེ་བཙུན་དཀོན་མཆོག་རྒྱལ་མཚན་དཔལ་བཟང་པོའི་ཞལ་ནས་ཐོས་པ་ལྟར། དགེ་སློང་ཤེས་རབ་རྒྱ་མཚོས་ཡི་གེར་བཀོད་པའོ། །འདི་མང་
མཛོད་དགེ་དགོན་གསར་དགའ་ལྡན་རབ་རྒྱས་གླིང་ནས་པར་དུ་བཀོད།། །།མངྒ་ལཾ།། །།

[003B][BLANK PAGE]



﻿༄༅། །བསླབ་བྱ་གྲལ་འཕྲོས་བཞུགས། །

[001B] །དེའང་དགེ་བསྐོས་གསར་བཞེངས་ཀྱི་སྐབས་འདིར་བཞུགས་གྲལ་ནས་ལས་སྣེ་ལྷན་རྒྱས་ཀྱི་དྲུང་དུ། བསླབ་བྱ་གྲལ་འཕྲོས་
ཀྱི་ཚུལ་དུ་སྙན་སྒྲོན་ཞུ་བའི་སྲོལ་བཟང་པོ་ཡོད་པ་ཀུན་གྱི་ཐུགས་ལ་གསལ་བ་ལྟར་རང་གི་བློ་གྲོས་ཀྱིས་དཔག་ཚོད་ཅིག་ཞུན། དེ་ཡང་སྔོན་རྒྱ་གར་འཕགས་པའི་ཡུལ་དུ་སྟོན་
པ་ཐུབ་པའི་དབང་པོ་དེ་ཉིད་ཀྱིས་འཁོར་ལྔ་སྡེ་དང། ལྷ་བརྒྱད་ཁྲི་སོགས་ལ་ཆོས་ཀྱི་འཁོར་ལོ་བསྐོར་བ་ནས་བཟུང། ཝ་ར་ཎཱ་སི། ཡངས་པ་ཅན། མཉན་ཡོད་སོགས་
མཐའ་དབུས་ཀྱི་ཡུལ་གྲུ་དུ་མར་རིམ་གྱིས་དགེ་འདུན་གྱི་སྡེ་མང་དུ་འཕེལ་ཞིང། ལོ་བཅུ་གསུམ་ཙམ་གྱི་རིང་ལ་བསྟན་པ་ལ་ཉེས་སྐྱོན་ཅུང་ཟད་ཙམ་ཡང་མ་བྱུང་ནའང་སྐབས་

[002A] །ཞིག་ནས་གསར་བུ་པ་རྣམས་སྤྱོད་ལམ་རྒོད་བག་ཅན་དུ་གྱུར་ཏེ་ཕམ་ལྷག་སྤངས་ལྟུང་སོགས་དགག་དགོས་ཀྱི་ཉེས་པ་མང་པོ་བྱུང་བར་བརྟེན་
ཁྲིམས་ཉིས་བརྒྱ་ལྔ་བཅུ་སོགས་དང། གནས་ཀྱི་བླ་མ། གནས་བརྟན། དགེ་བསྒོས། མཛེས་འཆོས་པ་སོགས་བསྐོས་ཏེ་དགེ་འདུན་གྱི་གནས་བརྟན་དང། དགེ་
བསྐོས་ཀྱི་ངག་བཅག་ཏུ་མི་རུང་བདེ་བཞིན་གཤེགས་པའི་བཀའ་དང་ཁྱད་པར་མེད་པའི་བཅས་པ་མཛད། སྟོན་པ་འདས་རྗེས་སུའང་རྡོ་རྗེ་གདན་གྱི་གཙུག་ལག་ཁང། ནཱ་ལེནྡྲ་
ཨོ་ཏནྟ་བུ་རི། བི་ཀྲམ་ཤྲཱི་ལ་སོགས་འཕགས་ཡུལ་གྱི་ཐེག་པ་ཆེ་ཆུང་གི་དགེ་འདུན་གྱི་སྡེ་རྣམས་དང། གངས་ལྗོངས་འདིར་ཡང་ཆོས་རྒྱལ་མེས་དཔོན་རྣམ་གསུམ་གྱི་དུས་ནས་

[002B] ས་རྙིང་ཀར་འབྲུག་ཇོ་ཞལ་སོགས་གྲུབ་མཐའ་རིས་མེད་ཀྱི་ཆོས་སྡེ་དང་གདན་ས་ཆེ་ཆུང་ཐམས་ཅད་དུ་བླ་མ་དང། ཆོས་ཁྲིམས་པ་སོགས་བསྐོ་བའི་སྲོལ་སྟོན་པའི་བཅས་པ་བཞིན་མཛད། ཁྱད་པར་དུ་རྒྱལ་བ་ཀུན་གྱི་
ཡབ་གཅིག་རྗེ་བཙུན་འཇམ་པའི་དབྱངས་ཉིད་གསུམ་ལྡན་དུར་སྨྲིག་འཛིན་པའི་རྣམ་པར་རོལ་པ་ཁམས་གསུམ་བླ་མ་ཙོང་ཁབ་ཆེན་པོས་དགེ་ལྡན་བསྟན་པའི་འབྱུང་ཁྱུང་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་གསར་འདེབས་མཛད་དེ་
དེར་ཡང་རྗེ་རང་གི་རྒྱལ་ཚབ་དར་མ་རིན་ཆེན་གྱིས་སློབ་དཔོན་དང། མཁས་གྲུབ་སྨྲ་བའི་ཉི་མ་དང། ཞྭ་ལུ་བ་ལེགས་པ་རྒྱལ་མཚན་རྣམ་གཉིས་ཀྱིས་དགེ་བསྐུལ་དང། དཔུ་མཛད་གནང་བའི་ལོ་རྒྱུས་གྲགས་ཆེ་བ་ལྟར་ལ། དགའ་
ལྡན་བཏབ་ནས་ལོ་བརྒྱད་ནས་འབྲས་སྤུངས། ལོ་བཅུ་གཉིས་ནས་སེར། ལོ་ཉི་ཤུ་རྩ་དགུ་ནས་བཀྲ་ཤིས་ལྷུན་པོ་བཏབ་པ་ཡིན་པས་གདན་ས་ཆེན་པོ་དེ་རྣམས་སུའང་བླ་མ་དགེ་བསྐུལ་སོགས་བསྐོ་བའི་སྲོལ་དེ་བཞིན་དར། རང་ཅག་
རྣམས་ལ་བཀའ་དྲིན་མཚུངས་པ་མེད་པ་མཁས་ཤིང་གྲུབ་པའི་དབང་ཕྱུག་ཀུན་མཁྱེན་བླ་མ་འཇམ་དབྱངས་ས་བཞད་པའི་རྡོ་རྗེ་དཔལ་བཟང་པོས་རྒྱལ་བས་ལུང་བསྟན་པའི་ཆོས་སྡེ་ཆེན་པོ་འདི་ཕྱག་འདེབས་མཛད་དེ་སྲས་ཀྱི་ཐུབ་བོ་གཞུང་
བརྒྱ་སྨྲ་བའི་དབང་ཕྱུག་དཀའ་བཅུ་བདག་དབང་བཀྲ་ཤིས་ཆོས་ཁྲིམས་པར་བསློས་ཏེ་དགེ་བསྐོས་བསྐོས་ཞག་དགའ་ལྡན་ལྟར་བྱེད་དགོས་ཀྱི་བཀའ་ཕེབས་བ་ལྟར་ལོ་ལྔ་བཅུ་ལྷག་ཙམ་གྱི་རིང་ལ་ལོ་རེག་ལ་ངོ་བགྲེས་གཞོན་གཉིས་རེ་བསོ་

[003A]༄༅། །བའི་སྲོལ་རྒྱུན་ཆགས་སུ་ཡོད་ནའང། ཀུན་མཁྱེན་སྐུ་འཕྲེང་བར་པ་དེ་ཉིད་ཀྱིས་གནས་སྐབས་ཀྱི་དགག་བྱ་དང་འབྱུང་འགྱུར་གྱི་དགོས་པ་དུ་མ་གཟིགས་ནས་ཐོས་བསམ་གླིང་ལ་དབུ་ཆོས་
ལོགས་སུ་བཏོད་དེ། ཚོགས་ཆེན་དུ་ལོ་རེ་བཞིན་ཞལ་ངོ་རེ་དང། དབྱར་དགུན་གྱི་ཆབ་ལྷག་མ་རེ་བསྐོ་བའི་ཕྱག་སྲོལ་འགྱུར་ལྡོག་མེད་པ་གནང་སྟེ། ཀུན་མཁྱེན་བླ་མ་སྐུ་འཕྲེང་རྣམས་ཀྱི་ཐུགས་རྗེ་དང། གནས་སྐབས་ཀྱི་ལས་
སྣ་རིམ་བྱོན་དེ་རྣམས་ཀྱིས་བསམ་སྦྱོར་རྣམ་པར་དག་པས་འགྲིག་ལམ་གྱི་རྟིང་བསྐུལ་གྲིམ་ལྷོད་མེད་པ་བྱས་པའི་མཐུ་ལས་དེང་སང་དཔལ་ལྡན་བཀྲ་ཤིས་གཡས་སུ་འཁྱིལ་བའི་གླིང་ཞེས་གྲགས་དཀར་གྱིས་ས་སྟེང་ཁྱབ་ཅིང་སངས་རྒྱས་ཀྱི་
བསྟན་པའི་འབྱུང་ཁུངས་གཅིག་པུར་གྱུར་ཏེ། ཆོས་དོན་གཉེར་གྱི་སྐལ་ལྡན་རྣམས་ཀྱིས་གཞུང་སྡེ་སྣོད་གསུམ་ལ་འཆད་ཉན་དང། མཐའ་དབུས་ཀྱི་དད་ལྡན་སྐྱེ་བོ་མ་ལུས་པས་རྙེད་པ་དང་བཀུར་སྟིའི་མེ་ཏོག་གིས་མཆོད་
པའི་བསོད་ནམས་ཀྱི་ཞིང་ས་རྨད་དུ་བྱུང་བ་མདོ་སྨད་ཀྱི་དགོན་སྡེ་ཐམས་ཅད་ཀྱི་ནང་ན་གུར་དཀར་པོའི་ཏོག་ལྟ་བུ་འདི་བྱུང་བ་ཡིན་འདུག་པས་བསྟན་པ་སྤྱི་དང་དགེ་བསྐུལ་བསྐོ་བཞག་ཇི་ལྟར་བྱུང་བའི་ཚུལ་ནི་དེ་ལྟ་བུ་ལགས། དགེ་
བསྐུལ་བསྐོས་བའི་དགོས་པ་དང་རྒྱུ་མཚན་ནི། མཁས་གྲུབ་ཐམས་ཅད་མཁྱེན་པའི་ཞལ་ནས། སྐྱེ་དགུ་རྣམས་ཀྱི་ཕན་བདེ་ནི། །མ་ལུས་རྒྱལ་བའི་བསྟན་ལས་འབྱུང། །བསྟན་པའི་ཆུ་བོ་འཕེལ་བའི་གཞི། །དགེ་འདུན་ཆུ་གཏེར་ཆེན་པོ་

[003B] །ཞེས་གསུངས་པ་བཞིན། རྒྱལ་བའི་བསྟན་པ་རིན་པོ་ཆེ་ནི་འཇིག་རྟེན་གྱི་ཕན་བདེ་མ་ལུས་པའི་གཞི་རྟེན་ཡིན་ཞིང། བསྟན་པའི་རྩ་བ་དགེ་འདུན་གྱི་སྡེ་དང། དེའི་ཐོས་བསམ་སྒོམ་གསུམ་གྱི་བྱ་བ་ཡར་རྒྱས་སུ་འགྲོ་བ་ཆོས་
བཞིན་གྱི་ཀུན་སྤྱོད་ལ་ལྟོས་ཤིང། དགེ་འདུན་གྱི་ནང་ཁྲིམས་འབྱུང་མི་འབྱུང་རྟིང་བསྐུལ་བྱེད་པའི་དགེ་བསྐོས་ལ་རག་ལས་ཡོད་པ་དེ་ཡིན། དེའི་རྒྱུ་མཚན་གྱིས་དགེ་བསྐོས་བསྐོ་བཞག་གི་ཚེ་ནའང། གྲལ་རིམ་དེད་ཀྱིས་ཤམ་
ཐབས་ཁྲལ་འབབ་བྱས་མི་ཆོག་པར་རང་བཞིན་དྲང་ཞིང་སྨྲ་བརྗོད་བདེ་བ། ཀུན་སྤྱོད་མཛེས་ཤིང་གཟུགས་བཟང་པ། བློ་ཁོག་ཡངས་ལ་བསམ་རྒྱ་ཆེ་བ། བྱ་བྱེད་ཉུང་ཞིང་རང་ཚུགས་ཐུབ་པ། ཟ་འདོད་ཆུང་ཞིང་གཏམ་རྗེས་མི་
འབྲང་བ། ཁྱད་པར་དུ་གྲས་ཆེན་པོའི་འགྲིག་ལམ་གྱི་རྒྱུས་ཞིབ་པ། མཐོ་དམན་ཉེ་རིང་སོགས་ཀྱི་ངོར་མི་གཏོང་བ། སྙོམས་ལས་སྒྱིད་ལུག་སོགས་ཀྱི་སྒོ་ནས་འགྲིག་ལམ་ཡལ་བར་མི་འདོར་བར་ཤ་ཚ་ཞིང་ཁུར་གྱིས་ལེན་པ་དེ་ལྟ་
བུ་རེ་བསྐོ་བཞག་མཛད་དགོས་པ་དེ་རེད། ད་ཞལ་ངོ་ཚང་ནས་ཀྱང་དེ་དག་ཐུགས་ལ་དགོངས་ནས་འགྲིག་ལམ་གྱི་སྲོལ་གྲྭ་ས་ཆེ་ཆུང་རྣམས་སུ་མང་དུ་ཡོད་ནའང། དགོན་པ་འདིའི་འགྲིག་ལམ་སྤྱིའི་ཁུངས་དཔལ་ལྡན་འབྲས་སྤུངས་
ལ་ཆག་བཞག། རྨད་བྱུང་ཐོས་བསམ་གླིང་གི་འགྲིག་ལམ་རེ་གཉིས་མ་གཏོགས་སྒོ་མང་ལྟར་དང། རྒྱུད་བའི་འགྲིག་ལམ་དཔལ་ལྡན་སྨད་རྒྱུད་གྲྭ་ཚང་ལྟར་ཡིན། ཨེ་ཝཾ་ཆོས་འཁོར་གླིང་གི་དུས་འཁོར་གྱི་ཆོ་གའི་ཕྱག་ལེན་

[004A]༄༅། །རྣམས་རྩེའི་རྣལ་རྒྱལ་གྲྭ་ཚང་དང། ཀུན་རིག་གི་གར་དབྱངས་ཕྱག་རྒྱ་སོགས་སྐྱོང་མོ་ལུང་ལྟར་ཡིན། གསོ་རིག་གཞན་ཕན་གླིང་གི་འགྲིག་ལམ་རགས་རིམ་ལྕགས་པོ་རིའི་བཻཌཱུརྱ་སྣང་བའི་གླིང་དང་
ཆ་མཚུངས་ཤིང། དེ་མ་ཡིན་པའི་འགྲིག་ལམ་དང་བསྟན་པའི་སྲོལ་ཇི་སྙེད་ཅིག་མཆིས་པ་རྣམས་གྲྭ་ཚང་སོ་སོའི་འགྲིག་གི་ནང་ནས་གང་ལེགས་གང་མཛེས་ཀྱི་འགྲིག་ལམ་རྣམ་པར་དག་པའི་ཆ་ཉེར་མཁོའི་སྐོར་བསྡུས་པ་ལྟ་བུ་ཡིན་པས་
དེ་དག་གི་རྒྱུ་མཚན་རྣམས་ཞིབ་ཏུ་ངེས་པར་མཛད་ནས་ཐུགས་བསམ་རྒྱ་གང་ཆེ་གནང་སྟེ། སྤྱིར་ལས་འབྲས་དང་ཆོས་འདུལ་བ། སྒོས་སུ་གྲྭ་ཚང་རང་གི་བཅའ་ཡིག་དང་རང་སེམས་དཔང་བོར་བཞག་སྟེ། གོང་ས་སྐྱབས་མགོན་རིན་པོ་
ཆེའི་ཐུགས་དགོངས་བཞིན་དགོན་པའི་ཕྱི་ནང་བར་གསུམ་གྱི་འགྲིག་ལམ་བསྟན་དོན་ལ་རྒྱའི་ཐད་གང་ལའང་གཡེལ་ཆུང་དུ་མ་སོང་བར་ཐུགས་ཁུར་གང་དྲག་བཞེས་དགོས། དེའང་འདུལ་བ་ལུང་ལས། སྟོང་གསུམ་གྱི་སེམས་ཅན་
ཐམས་ཅད་ལ་ཤན་པ་བྱེད་དུ་བཅུག་པ་ལས་མཁན་སློབ་དགེ་འདུན་སོགས་ཀྱིས་དགེ་འདུན་གྱི་བྱ་བ་ཡལ་བར་དོར་བ་ཉེས་དམིགས་ལྕི་བར་གསུངས་པ་དང། བླ་མ་གོང་མ་རྣམས་ཀྱིས་ལས་སྣེས་དོ་དམ་དང་གྲ་བས་ཁུར་ལེན་གྱི་དོན་ལ་
ཆོས་སྐྱོང་ཚོར་གཉེར་གཏད་བྱས་ཡོད་པས་འགྲིག་ལམ་ཡལ་བར་པོར་ན་ཉེས་དམིགས་དང་བཅས་པར་མ་ཟད་འཕྲལ་གྱི་ཁེ་ལས་ཕུགས་ཉེན་ཆེ་བ་འབྱུང་བར་གསུངས་པས་འདི་ལ་གཟབ་དགོས། དེའང་འཇིག་རྟེན་གྱི་གཞུང་ཚིག་

[004B] དྲན་ཚད་ལག་ཏུ་མ་ལེན། ཤར་ཚད་ཁ་རུ་མ་འདོན། ཟེར་ཚད་བདེན་པར་མ་འཛིན་ཟེར་བ་ལྟར་དགག་བྱ་དང་དགོས་པ་ལ་ཐུགས་བསམ་ཞིབ་མོ་གནང་ནས་ཕུགས་སུ་འགང་ཆེ་བའི་ལས་དོན་བསྒྲུབ་སྐབས་དོན་དེ་ལ་གནོད་
པའི་བྱ་བ་དང་སྤྱོད་ལམ་གྱི་རིགས་སྤངས་ནས་ཕན་པའི་ཐབས་སུ་གང་འགྲོ་བསྒྲུབ་པའི་བག་ཡོད་དང། བྱ་བ་དེ་ཇི་ལྟར་བྱུང་ཡང་དང་དུ་ལེན་པའི་བཟོད་སྲན་དང། སེམས་ཀྱི་གཏིང་ན་སྤྲོ་བ་ཆེ་བའི་བརྩོན་འགྲུས་དང་སྙིང་སྟོབས་དང་
ལྡན་པ་དང། གཞན་གང་གིས་ཀྱང་ཕྱིན་ཅི་ལོག་ཏུ་བསྒྱུར་མི་ཐུབ་པའི་སེམས་བརྟན་པ་དང། བྱ་བ་བསྒྲུབ་མཁས་པའི་སེམས་ལ་གྲིམ་ཆ་དང་ལྡན་པར་བྱས་ན། འཇམ་མགོན་ས་སྐྱ་པཎྜི་ཏས། ཕྱི་རྗེས་རིང་དུ་ལྟ་བ་དང་
བག་ཡོད་པ་ལ་བཟོད་སྲན་ཆེ། །བརྩོན་འགྲུས་ཆེ་ཞིང་བརྟན་ལ་གྲིམ། །བྲན་གཡོག་ཡིན་ཡང་དཔོན་དུ་འགྱུར། །ཞེས་གསུངས་པའི་ཁྱད་པར་ཚང་བ་ཡིན། བླང་དོར་དང་སྤྱིར་བཏང་དམིགས་བསལ་གྱི་མཚམས་
ཤེས་དཀའ་ནའང་ཀུན་མཁྱེན་བླ་མ་སྐུ་འཕྲེང་སྔ་ཕྱིས་ཆོས་འདུལ་བ་མདོར་བསྡུས་ནས་བཅའ་ཡིག་གི་ཚུལ་དུ་གནང་ཡོད་པ་འདི་གནམ་ཐིག་བྱས་ན་བསླུ་མི་སྲིད། གྲྭ་ས་སྤྱི་དང་སོ་སོའི་བཅའ་ཡིག་ཟུར་འདེབས་དང་བཅས་པ་ཇི་སྙེད་ཅིག་
གནང་ཡོད་པ་དེ་དག་ལ་བལྟས་ནས་ཞིབ་ཏུ་མི་དཔྱོད་བར་བླུན་པོ་ཕོ་ཚོད་ཅན་དག་ལ་འགྲིག་ལམ་འདྲི་བ་ནི་རང་གིས་རང་བསླུས་པ་ཡིན་པས་དེ་འདྲ་གནང་ན་མི་ལེགས། གལ་ཏེ་འདྲི་ནའང། མཁས་དང་རྒན་རབས་ཉམས་ཆེན་ཤ་

[005A]༄༅། །ཚར་དྲིས། ཟེར་བ་ཡིན་པས་ཆོས་སྲིད་གཉིས་ཀ་ལ་རྣམ་དཔྱོད་ཡངས་པའི་མཁས་པ་དང། རྒན་རབས་ཉམས་མྱོང་ཅན་དང་བྱ་བ་དེ་དང་དེ་ལ་ཉམས་རྒྱུས་ཆེ་བ། སྤྱི་སྒེར་གྱི་ལས་དོན་ལ་
ཤ་ཚ་བའི་རིགས་ལ་དྲིས་ནས་ཡིན་མིན་ལེགས་པར་དཔྱད་དེ། ཆོས་དང་མཐུན་ན་རྗེས་སུ་འཇུག་ཅིང། མི་མཐུན་ན་འདོར་དགོས། མི་དང་འགྲོགས་ལུགས་ཀྱང་འབྲོམ་སྟོན་རྒྱལ་བའི་འབྱུང་གནས་ཀྱིས། མདོར་ན་མཐོ་བ་
ཐམས་ཅད་ཞྭ་བཞིན་ཁུར། །དམའ་བས་གཞི་བཞིན་དུ་བྱམས་པས་སྐྱོངས། །མཉམ་པ་རྨོན་དོར་བཞིན་དུ་ཐད་གར་འགྲོགས། །གསུངས་པ་ལྟར་གོང་ས་མཆོད་ཡོན་གཉིས་དང། དཔོན་སློབ་ཁྲི་རིན་པོ་ཆེ་འགྲིག་ལམ་གྱི་དབང་པོ་ཡིན་
པས་ཞྭ་ལྟར་བཀུར་ནས་ཅི་གསུང་དང་དུ་ལེན། གྲྭ་ཚང་བཞིའི་ལས་འཛིན་ཕལ་ཆེར་གོ་བབས་མཚུངས་མི་མཚུངས་སྣ་ཚོགས་ཡོད་ཀྱང་ཕྱི་ནང་གི་ལ་རྒྱ་གྲོས་བསྡུར་སོགས་ཀྱི་སྐབས་མཉམ་འགྲོག་གི་ཚུལ་ཐལ་མ་ཆེ་བ་དང། འགྲིག་ལམ་
དཀྱུས་མའི་སྐབས་སུ་འཛུབ་མོ་གར་བསྟན་ཤར་གྱི་ངང་ཚུགས་སྐྱོང་དགོས། གྲྭ་ཚང་བཞིའི་གྲ་མང་དང་ཉེ་འཁོར་གྱི་རྒྱ་བོད་ཧོར་གསུམ་རྣམས་བུ་བཞིན་སྐྱོང་དགོས་པའི་གྲ་ཡིན་པས་ཐུགས་བརྩེ་བའི་བྱམས་སྐྱོང་གནང་དགོས་ཀྱང་ཧ་ཅང་ཐལ་མ་
ཆེ་བ་དགོས་པ་ནི། ས་པཎྜི་ཏས། ཧ་ཅང་བྱམས་ཐལ་གཉེན་ལའང་མིན། །ཧ་ཅང་དཔལ་ཐལ་དགྲ་ལའང་མིན། །ཞེས་དང། ཀུན་གཟིགས་ལྔ་བ་ཆེན་པོས། གཉེན་ལ་ཧ་ཅང་བྱམས་ན་ངན་སྲོལ་ཡོང། གསུངས་པ་ལྟར་

[005B] སྙིང་བརྩེ་བ་ཐུགས་ཀྱི་གཏིང་ལ་བཞག་ནས་ཕྱི་རོལ་ཏུ་ཞི་དྲག་གི་བྱ་བ་སྣ་ཚོགས་ཐབས་གང་མཁས་ཀྱི་སྒོ་ནས་སྒྲུབ་དགོས་པ་སོགས་བྱ་བ་གང་
ལའང་སྤྱི་སེམས་རྒྱ་གང་ཆེའི་སྒོ་ནས། འགྲོ་འདུག་སྤྱོད་ལམ་གསུང་ཕེབས་ལུགས་སོགས་ལས་སྣེ་ཆེན་པོའི་གོ་བབས་དང་གང་མཐུན་གནང་དགོས། ད་མདོ་དོན་གྱི་སྙིང་པོ་ལོ་གཅིག་གི་རིང་ལ། གྲྭ་ཚང་བཞིའི་ཆོས་སྲིད་ཀྱི་ཁུར་ཐམས་
ཅད་རང་ཐོག་ཏུ་བབས་སོང་བ་ཡིན་པས་སླ་ཆོས་དང་ཉེ་རིང་ཆགས་སྡང་གི་ཕྱོགས་སུ་ཅུང་ཟད་ཀྱང་མ་སོང་བར་ཆོས་ཁྲིམས་དམ་ལ་ཞིབ་པ། བྱ་བྱེད་གྲ་འགྲིག་པ། བྱ་བ་འགོ་མཇུག་མཚུངས་པ། ནང་ན་གྲིམ་ཆ། ཕྱིན་ལྷོད་ཆ་
ཡོད་པ། ཐམས་ཅད་ཀྱིས་ཁ་དྲོ་བཀྲ་ཤིས་ཡིད་སྨོན་གྱི་གནས་སུ་འགྱུར་བ་ཞིག་གནང་ན་སྐྱབས་མགོན་ཐམས་ཅད་མཁྱེན་པར་ཡང་སྒྲུབ་པའི་མཆོད་པ། དགེ་འདུན་གྱི་སྡེ་ལའང་ཞབས་འདེགས་དེ་ལས་ལྷག་པ་སྒྲུབ་རྒྱུ་མེད། དེའི་
ཁོང་ན་རང་གི་ཚོགས་བསགས་སྒྲིབ་སྦྱོང། གྲྭ་ཚང་གི་དྲིན་གཟོ། བསྟན་པ་དང་སེམས་ཅན་གྱི་དོན་ཡང་ཡོད་ཚུལ་སྐྱེས་བུ་དམ་པ་རྣམས་ཀྱིས་གསུང་གི་ཡོད་པ་དེ་རེད། དེ་འདྲ་ཞིག་གནང་ཡང་དགོས། ཡོང་ཡང་ཡོང་
ཐམས་ཅད་ལ་ཡོང་པ་སྙམ་པའི་རེ་བཞག་ཀྱང་ཆེ་བ་ཡིན། ད་སྙན་སྒྲོན་ཞུ་རྒྱུའི་གཙོ་བོ་དེ་ཡིན། ཆབ་ལྷག་མ་ཚང་ཡང་བྱ་བ་གནང་བཞག་གི་སྐོར་གོང་དུ་ཞུས་པ་དེ་རྣམས་གཞིར་བཞག་གི་སྟེང་དུ་ཟུར་དུ་ཞུ་རྒྱུར། ཟླ་བ་དྲུག་གི་

[006A]༄༅། །རིང་ལ་ཞལ་ངོ་ཚང་དང་ཐུགས་འདུན་གཅིག་དྲིལ་གྱིས་བཀུར་གཟོས་དང། རོག་རམ་གང་དྲག་གནང་དགོས་པ་དེ་ཡིན། ད་འདའ་ཚོགས་ལ་ཕེབས་ལུགས་རྒྱབ་རིའི་རྩེར་ཉི་མ་འཆར་བ་ལ་
ཉེ་བ་ན་དམིགས་བརྩེ་མ་འདུ་ཁང་ཆེན་མོའི་ཡང་རྩེར་སོང་ཏེ་ཕྱག་གསུམ་སྔོན་དུ་འགྲོ་བའི་ཆབ་སྐད་དང་པོ་སངས་རྒྱས་བྱང་སེམས་རྣམས་ལ་མཆོད་པའི་སྒྲ་དབྱངས། གཉིས་པ་ཆོས་སྐྱོང་སྲུང་མ་རྣམས་སྤྱན་འདྲེན་པའི་རོལ་མོ། །
གསུམ་པ་ཕྱོགས་བཅུའི་དགེ་འདུན་རྣམས་ཆོས་དང་ཟང་ཟིང་ལ་བསྡུ་བའི་སྐད་དུ་བསམ་ཏེ་ཆབ་སྐད་བཏང་བ་ན་འདི་ཀ་ནས་བླ་དཔོན་གྱི་སྐུ་འཚབ། སྤྱི་སོའི་སྡེ་བ། གསེར་ཁྲི་རྣམ་གསུམ་དང། ཁྲི་གདན་ཟུར་གྱི་དབོན་པོ། ལས་སྣེ་
ཐོན་ཟིན་རྣམས་ཀྱིས་གཟབ་འཕྱོར་སྤོས་སྣ་དང་བཅས་བཅའ་ཡིག་ཆེན་མོ་དང་ཞལ་ངོ་འདུ་ཁང་དུ་ཕེབས། ལས་སྣེ་རྙིང་བ་གཉིས་ཀྱིས་དགེ་འདུན་ཐུགས་མཐུན་པའི་སྨོན་ལམ་དང་བཅས་ལས་སྣེ་རྣམ་གཉིས་ལ་ཀྱུག་པ་སྤྲད། འཚོགས་
རན་པ་ན་དུང་བཀྲ་ཤིས་དྲུག་འགྱོག་གི་ཚུལ་དུ་བཏང་སྟེ་ཚོགས་མང་ནང་དུ་ཕེབས་གྲུབ་པ་ན་གདོང་གྲལ་གྱེན་བྱས་གཡས་ཕྱོགས་ཀྱི་མཐའ་གྲལ་བར་དུ་བཤད། ཚིག་གི་ཐོག་མར་མར་སོང་ཐུར་སོང་ཟེར་བ་ལྟ་བུའི་ཚིག་བཀྲ་མི་ལེགས་པ་མི་བརྗོད་
ཆབ་ལྟག་མ་ཚང་ནས་ཀྱང་དགེ་བསྐོས་གྲལ་ནས་བཟུང་གཡོན་གྱི་མཐའ་གྲལ་བར་དུ་ཕེབས། གྲལ་བཤད་དུས་ལས་སྣེ་རྣམ་གཉིས་གདོང་ཐུག་མི་ཡོང་བ་བྱེད། ཕྱག་བདེ་སློང་མཚམས་ལ་སླེབ་དུས་ཆབ་ལྟག་མ་ཚང་གིས་ཐོག་མར་ཞལ་

[006B] དེའི་རྒྱུ་མཚན་སྔོན་སྟོན་པ་ཡང་དག་པར་རྫོགས་པའི་སངས་རྒྱས་ཐུགས་རྗེ་ཅན་དེ་ཉིད་ཀྱིས་བསྟན་པ་བྱང་ནས་བྱང་དུ་དར་བའི་རྟེན་འབྲེལ་དུ་དབུ་བྱང་ཕྱོགས་སུ་བསྟན་ནས་ཆོས་དབྱིངས་སུ་
གཟིམས་པའི་ཚུལ་བསྟན་པས་ཕའི་མགོ་ལ་བུས་ཀྱུག་པ་བཙུགས་མི་ཡོང་ཟེར་བ་ལྟར་ཡིན། མང་ཇ་དང་པོའི་སྟེང་མང་ཇའི་གནང་བ་དཀྱུས་ལྟར་ཞུས་རྗེས་བླ་བྲང་ཆེན་མོའི་སྐུ་འཚབ་ནས་བསྐོ་འཇའི་གསུང་ཤོག་བསྒྲགས་ཏེ་དགེ་བསྐོས་
ཀྱི་ཕྱག་ཏུ་ཕུལ། དེ་ནས་བཅའ་ཡིག་གསུང་རྒྱུའི་སྙན་གསན་ཕུལ་ཏེ། སྐད་སྙན་ཅིང་མཐོ་བ། ཚིག་དག་ཅིང་གསལ་བ་དང་བཅས་བཅའ་ཡིག་གི་མཇུག་བཀྲ་ཤིས་ཀྱི་ཚིག་བཅད་དང་བཅས་པ་གསུང། དེ་རྗེས་ཞྭ་མོ་མནབ་
སྟེ་ཚོགས་ལ་གཟིགས་རྟོག་གནང་ཚུལ་སོགས་དཀྱུས་ལྟར་ཡིན། ཚོགས་གྲོལ་དུས་གདོང་གྲལ་དུ་བཞུགས་ནས་ཀྱུག་བརྡ་རིམ་པར་བསྟན་ནས་གྲོལ་དུ་འཇུག། དེ་ཕྱིན་ནས་བཟུང་ཚོགས་ཡར་ཕེབས་མར་ཕེབས་སྲང་བར་སོགས་
གང་ཡིན་ཀྱང་ཀྱུག་བ་བསྣམས། ཞྭ་མོ་བཞེས། ན་བཟའ་གཟབ་འཕྱོར་དང་བཅས་ཆབ་རིལ་ཁྲིད་དེ་ཕེབས་བཞུད་གསུང་གནང་གང་ལ་ཡང་མི་དཔོན་ཆེན་པོའི་རྟགས་ཚུགས་དང་ལྡན་པ་གནང་དགོས་པ་དེ་ཡིན། དེ་ཙམ་མ་
གཏོགས་ཆེན་པོ་ཞུ་ཡང་མི་ཤེས། ཞུས་པ་འྡིའང་བྱིས་པས་རྒན་པོ་ལ་བསླབ་བྱ་དང། སྒོངས་མ་ལ་ཁ་ཏ་ལྟ་བུ་རེད་དེ། ཡིན་ཀྱང་བསླབ་བྱ་སྙན་སྒྲོན་རེ་ཞུ་བའི་ཕྱག་སྲོལ་ཡོད་པ་མ་ཉམས་ཙམ་ཞིས་བྱས་བུལ་ཡིན་པས་གང་ཞུས་པ་

[007A]༄༅། །ཐམས་ཅད་ཐུགས་ལ་དགོངས་ལགས། བདག་གི་བློ་གྲོས་ཁབ་ཀྱི་བུ་གའི་ནང། །ཆེན་པོར་འོས་པའི་གཏམ་གྱི་སྦྱོར་བ་དག་མཐོང་མིན་མཁས་པའི་གསུང་རྒྱུན་དྭངས་
ཤེལ་ཁམས། །དུ་མ་ཚོགས་པའི་འཕྲུལ་ལས་བསྐྲུན་པ་ལགས། །ཞེས་དགེ་བསྐོས་གསར་བཞེངས་ཀྱི་བཞུགས་གྲལ་ནས་བསླབ་བྱ་གྲལ་འཕྲོས་གཏོང་ཚུལ་འདི་ཡང་ཞལ་ངོ་ཟུར་བ་ཡོས་ཁུག་རབ་འབྱམས་པ་ལེགས་བཤད་
རྒྱ་མཚོས་བསྐུལ་དོར། ་བཙུན་གཟུགས་ཤེས་རབ་རྒྱ་མཚོས་སྔ་མའི་གསུང་རྒྱུན་ལྟར་བྲིས་པའོ།། །།འདི་ཡང་མཛོད་དགེའི་དགོན་གསར་དགའ་ལྡན་རབ་རྒྱས་གླིང་ནས་པར་དུ་བཀོད།། །།

[007B][BLANK PAGE]



﻿
[001A]༄༅། །སྐྱབས་མགོན་སྐུ་ཕྲེང་གསུམ་པ་ཆོས་གྲྭར་ཕེབས་སྐབས་ཀྱི་ཉིན་དང་པོའི་ཚོགས་གཏམ་གྱི་ཟིན་ཐོ་ཆོས་སྲིད་ལུགས་བརྒྱའི་སྣང་བ་དགེ་ལེགས་བྱེ་བའི་ལམ་དུ་འདྲེན་པའི་ཤིང་རྟ་ཞེས་བྱ་བ་བཞུགས་སོ། །

[001B] །ན་མོ་བྷཊྚ་རཀ་གུ་རུ་མཉྫུ་གྷོ་ཥ་ཧ་ས་བཛྲ་སུ་དྷཱི་མུ་ནི་ཤཥྚཱ་བྷྱ་སཱ་ག་རཱ་ཡ། འོ་བཤད་སྒྲུབ་གཉིས་ཀྱི་སྒོ་ནས་རྒྱལ་བའི་བསྟན་པ་རིན་པོ་
ཆེ་འཛིན་ཅིང་སྤེལ་བར་བྱེད་པ་ལ་འགྲན་ཟླ་དང་བྲལ་བའི་དགེ་འདུན་འདུས་པ་རྒྱ་མཚོའི་སྙན་གྱི་དབང་བོ་དྲི་མ་མེད་པའི་དྲུང་དུ་གང་ཞུ་ན། དེ་ཡང་རྒྱལ་སྲས་ཆེན་པོ་ཞི་བ་
ལྷས༑ འགྲོ་བའི་སྡུག་བསྔལ་སྨན་གཅིག་པུ།   ྾  །བཅས་ཏེ་ཡུན་རིང་གནས་གྱུར་ཅིག་ཅེས་གསུངས་པ་ལྟར་འཇིག་རྟེན་མཐའ་དག་གི་སྡུག་ཀུན་གྱི་ནད་མ་ལུས་པ་སེལ་
བའི་སྨན་དང། ཕན་པ་དང་བདེ་བ་ཟད་མི་ཤེས་པ་འབྱུང་བའི་གནས་ནི་རྒྱལ་བའི་བསྟན་པ་ཉག་གཅིག་ཡིན། དེ་ཉིད་བཤད་སྒྲུབ་གཉིས་ཀྱི་སྒོ་ནས་ཡུན་རིང་དུ་གནས་པ་དགེ་

[002A]༄༅། །འདུན་གྱི་སྡེ་ལ་རག་ལས། དེ་ཡང་ཆོས་འདུལ་བའི་བཅས་ཁྲིམས་ལ་རག་ལས་པས་སྟོན་པ་བཅོམ་ལྡན་འདས་མངོན་པར་རྫོགས་པར་
སངས་རྒྱས་ནས་རིང་བོ་མ་ལོན་པར་འཁོར་ལྔ་སྡེ་བཟང་པོ་ཡེ་ཤེས་ཁོང་ཆུད་ཀྱིས་བསྙེན་པར་རྫོགས་ཤིང། ཤམ་ཐབས་ཟླུམ་པོར་བགོ་བ་སོགས་མཐའ་གཉིས་སྤང་བའི་སྤྱོད་པ་
ལ་གནས་དགོས་པའི་བཅས་པ་ཐོག་མར་མཛད། དེ་ནས་བཟུང་སྟེ་རེ་ཞིག་གི་བར་དུ་བསྟན་པ་སྐྱོན་མེད་དུ་གནས་པ་ལས་ལོ་བཅུ་གསུམ་པ་ལ་བཟང་སྦྱིན་ལ་བརྟེན་ནས་ཕམ་
པ་དང་པོའི་བཅས་པ་སོགས་ཁྲིམས་ཉིས་བརྒྱ་ལྔ་བཅུ་རྩ་གསུམ་ཕྱོགས་མཐུན་དང་བཅས་པའི་བཅས་པ་རིམ་པར་མཛད་ཅིང་འདའ་ཁར་ཡང་འདུལ་བ་མདོར་བསྡུས་རུང་མཐུན་དུ་

[002B] སོ་སོར་ཐར་བའི་མདོ་ལས། ང་ནི་མྱ་ངན་འདས་འོག་ཏུ། །འདི་ནི་ཁྱོད་ཀྱི་སྟོན་པ་ཞེས། །ཞེས་སོགས་བསྔགས་པ་རྒྱ་ཆེར་མཛད། དེ་ལ་བརྟེན་ནས་རྒྱ་གར་འཕགས་པའི་ཡུལ་དང། བོད་གངས་ཅན་གྱི་
ལྗོངས་རྣམས་སུ་རིས་སུ་མ་ཆད་པའི་དགེ་འདུན་གྱི་སྡེ་མང་དུ་འཕེལ། དེ་དག་ཏུ་སྔོན་གྱི་དམ་པ་རིམ་བྱོན་རྣམས་ཀྱིས་ཡུལ་དུས་དང་བསྟུན་པའི་སྤང་བླང་བཅའ་ཁྲིམས་ཀྱི་རིམ་པ་མང་དུ་མཛད། ཁྱད་པར་ཁམས་གསུམ་བླ་མ་ཙོང་ཁ་པ་ཆེན་
པོས་འོལ་ཁ་བྱམས་པ་གླིང་གི་བཅའ་ཡིག་རྒྱས་བསྡུས་དང། དེ་བཞིན་དུ་སེ་འབྲས་དགེ་གསུམ། བཀྲ་ཤིས་ལྷུན་པོ། རྒྱུད་སྟོད་སྨད་སོགས་སུ་བཅའ་ཁྲིམས་དང། བླ་མ་ལས་སྣེ་སོ་སོས་ཆོས་ཐོག་ཆོས་མཚམས་རྣམས་སུ་ཚོགས་གཏམ་
གནང་བའི་སྲོལ་དར། ཁྱད་པར་མདོ་སྨད་མུན་པའི་སྨག་རུམ་དུ་བསྟན་པའི་སྒྲོན་མེ་སྦར་བའི་ཕྱིར་རྒྱལ་བའི་གསུང་རབ་མཐའ་དག་ལ་ཐོས་བསམ་གྱིས་སྒྲོ་འདོགས་ལྷག་མེད་དུ་བཅད་དེ་མཁས་པ་ཀུན་གྱི་གཙུག་རྒྱན་དུ་གྱུར་པ། བསླབ་
གསུམ་རིམ་གཉིས་ཀྱིས་བསྡུས་པའི་ལམ་གྱི་རིམ་པ་མཐའ་དག་བསྒོམ་པས་མངོན་དུ་གྱུར་ཏེ་ཉམས་རྟོགས་ཀྱི་མཐར་སོན་པས་གྲུབ་པ་ཡོངས་ཀྱི་འཁོར་ལོས་བསྒྱུར་བ་ཆེན་པོ། འཇམ་མགོན་བླ་མའི་བསྟན་པ་འཛིན་ཅིང་སྤེལ་བ་ལ་འཇམ་
མགོན་བླ་མ་རང་ཉིད་དང་ངོ་བོར་དབྱེར་མ་མཆིས་པ་ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེ་དེ་ཉིད་ཀྱིས་དགའ་ལྡན་བཤད་སྒྲུབ་དར་རྒྱས་བཀྲ་ཤིས་ཀུན་ནས་འཁྱིལ་བའི་གླིང་འདི་ཉིད་ཕྱག་འདེབས་མཛད། དེ་ཉིད་བསྟན་འགྲོའི་མགོན་

[003A]༄༅། །དུ་སླར་ཡང་བསམ་བཞིན་བྱོན་པའི་ཀུན་མཁྱེན་ཆེན་པོ། ཤེས་བྱ་རིགས་པའི་གནས་ལྔ་ལ་ལྐོག་ཏུ་མ་གྱུར་པའི་མཁྱེན་པ། བསྟན་འགྲོར་གང་ཕན་གྱི་དོན་དང་ཐབས་མཁས་མ་ལུས་པ་ནམ་ཡང་བསྙེལ་
བ་མེད་པར་རང་ཉིད་ཀྱིས་ཁུར་དུ་འཁྱེར་བ་ལ་མི་ངལ་བའི་བརྩེ་བ། སྙིགས་མའི་བརླབ་སྤྱོད་དང་མི་བསྲུན་པའི་བདུད་རིགས་མཐའ་དག་རྨེག་མེད་དུ་བཅོམ་སྟེ་བསྟན་པའི་རུ་མཚོན་བསྒྲེངས་པ་སོགས་ཆ་གང་ནས་ཀྱང་འགྲན་པའི་ཟླ་ཐམས་ཅད་
དང་བྲལ་བའི་ཀུན་མཁྱེན་སྐུ་ཕྲེང་བར་པ་རྗེ་བཙུན་དཀོན་མཆོག་འཇིགས་མེད་དབང་པོ་དེ་ཉིད་ཀྱིས་ནུབ་བལ་པོ་གུར་གུམ་གྱི་མེ་ཏོག་བཀྲ་བའི་ས་ནས་ཤར་རྒྱ་མཚོའི་མཐའི་བར་དུ་བསྟན་པའི་སྲོལ་སྔར་ཡོད་གོང་འཕེལ་དང། སྔར་མེད་གསར་
འཛུགས་སོགས་སྒོ་ཐམས་ཅད་ནས་རྨད་དུ་བྱུང་བའི་ཕྱག་རྗེས་རླབས་ཆེན་པོས་ཁྱབ་པར་མཛད་ཅིང། དགོན་འདིའི་གྲྭ་ཚང་སོ་སོའི་བཅའ་ཡིག། སྨོན་ལམ། གླེང་བསྲེ་ཕར་ཕྱིན་སྟོན་མོ་འཛིན་གྲྭ་གཏུག་རྒྱུའི་འགྲིག་ཡིག་སོགས་
དང༑ ཁྱད་བར་རྨད་བྱུང་ཐོས་བསམ་གླིང་གི་བཅའ་ཁྲིམས་ཀྱི་ཡི་གེ་མཛད་པ་དེ་བཞིན་བཅའ་ཡིག་དང་འབྲེལ་བའི་ཚོགས་གཏམ་འབུལ་བ་ལ་ཞེས་བཅའ་ཡིག་གི་མཆོད་བརྗོད་ནས་རྩ་བའི་ས་བཅད་གྱི་བར་གསུངས་ཏེ། འདིར་
བཅའ་ཁྲིམས་ཀྱི་རིམ་པ་མཐའ་དག་ཐོག་མཐའ་བར་གསུམ་དུ་བསྡུས་ནས་གསུངས་པས་དེ་ཡང་བླ་མ་ལས་སྣེས་ཟླ་ཆོས་རེལ་ཚོགས་གཏམ་གསུམ་རེ། བར་ཆོས་རེ་ལ་གཉིས་རེ། གཞན་སྐབས་སྐབས་སུ་འགྲིག་འགལ་ཕྲ་རགས་

[003B] ཚོགས་གཏམ་ཞེས་པའང་སྔར་མ་གྲགས་པའི་གཏམ་གསར་བ་ཞིག་མ་ཡིན་པར་བླ་མ་ལས་སྣེ་སྔ་མ་སྔ་མའི་རིང་ནས་ཆུ་ལམ་ཞུགས་དང། རྡོ་ལག་བརྒྱུད་ཀྱི་ཚུལ་དུ་གནས་བཞིན་པ་
ཞིག་ཡིན། ཅི་ལྟར་གསན་པའི་ཚུལ་ཡང་རྒན་པ་རྣམས་དབང་པོའི་ཚུལ། བར་ཤར་པ་རྣམས་ཀྱིས་བརྗེད་གསོས་ཀྱི་ཚུལ། གསར་བུ་མ་ངེས་པ་ངེས་ཆེད་དུ་གསན་དགོས། དེ་ཡང་ཡུལ་དུས་དང་བསྟུན་པའི་དམིགས་བསལ་ཅན་རེ་
གཉིས་མ་གཏོགས་གྲྭ་ས་ཕལ་ཆེར་གྱི་འགྲིག་ལམ་གྱི་ཁོག་འདྲ། ཚོགས་གཏམ་འདུལ་པའི་གླེང་འབུམ་ཁ་ཕྱེ་བ་ལྟ་བུ་ཞིག་དགོས་ཟེར་བ་གྲྭ་པའི་ངག་རྒྱུན་ཡིན་པས། ཆོས་འདུལ་བའི་བཅའ་ཁྲིམས་དང་མཐུན་པ་དགོས། དེ་ཡང་ཁྱེད་
རྣམ་པ་ས་ཐག་ཉེ་རིང་གང་ནས་འོང་ན་ཡང། སྤྲིན་དཀར་པོ་ཐོད་དུ་བཟུང། ས་ནག་པོ་འདོམ་ལ་འཇལ་ནས་འོང་ཏེ་གྲྭ་ཚང་དུ་ཞུགས་པ་ཐམས་ཅད་ཐར་བ་དང། ཐམས་ཅད་མཁྱེན་པའི་གོ་འཕང་དོན་དུ་གཉེར་ནས་བསླབ་སྦྱང་གི་ཆེད་
འོང་བ་ཤ་སྟག་ལས་ལྟོ་རྒྱབ་ཙམ་གྱི་ཆེད་དུ་འོང་བ་ཞིག་མེད་མོད། ཚེ་འདིའི་དགྲ་འདུལ། གཉེན་སྐྱོང་སོགས་ལ་མི་ལས་དུད་འགྲོ་མཁས་པའི་ལོ་རྒྱུས་མང་དུ་ཡོད་པས་བཀའ་གདམས་པ་གོང་མ་རྣམས་ཀྱིས། ད་རེས་
ཕྱུགས་དང་བྱེ་བྲག་འབྱེད་པའི་དུས་ཡིན་གསུངས། བྱེ་བྲག་འབྱེད་ཅེས་པ་ཁྱད་པར་འབྱེད་དགོས་གསུང་རྒྱུ་རེད་མོད། རང་རང་གི་ས་ཆ་ཡུལ་ཕྱོགས་ཕ་མ་ཉེ་དུ་ཐམས་ཅད་བསྐྱུར་ནས་རྒྱུས་མེད་ཀྱི་ཡུལ་དུ་དོན་མེད་པའི་རྣམ་

[004A]༄༅། །གཡེང་སྣ་ཚོགས་ཀྱིས་དུས་འདས་ན་སེམས་རྣལ་དུ་མི་གནས་པའི་སྨྱོན་པ་དང་ཁྱད་མེད་པ་མཁས་གྲུབ་རིན་པོ་ཆེས། ཕ་ཡུལ་ཉེ་དུ་ལོངས་སྤྱོད་ཀུན་བོར་ནས། །རྩེ་གཅིག་དམ་ཆོས་སྒྲུབ་པར་དམ་
བཅས་ཏེ། །གཞན་གྱི་ཡུལ་དུ་དོན་མེད་རྣམ་གཡེང་གིས། །དལ་འབྱོར་སྟོང་ལོག་བྱེད་པ་སྨྱོན་པ་ཡིན། །གསུངས་པ་ལྟར་རེད། དེ་ཡང་འགོ་ཚེས་གཅིག་ནས་མ་འཆུག་ན་མཇུག་གནམ་གང་གི་བར་དུ་མི་འཆུག་པའི་དཔེ་
ལྟར་སྡེ་འདིར་ཐོག་མར་འཇུག་པའི་ཚེ། མཁན་པོ་ཚད་ལྡན་ལས་རབ་ཏུ་བྱུང་བ། གྲྭ་ཚང་རང་རང་གི་འགྲིག་ལམ་ལ་གང་ཡོད་པའི་ཡོ་བྱད་མཚང་བ་མེད་པ། རང་ལས་བློ་ཁ་མཐོ་བའི་དགེ་རྒན་ཞིག་ལ་བརྟེན་ནས་དེས་བསླབ་
པའི་བླང་དོར་ལས་མི་འདའ་བ་དགོས་ཚུལ། སྒོ་གསུམ་དགེ་ལ་སྦྱོར་ཕྱིར་མིང་དང་དོན། །ཞེས་སོགས་གསུངས། དེ་ལས་གཞན་དུ་ཚོང་དང། ཞིང་ལས་སོགས་ཁྱིམ་པ་སུན་འབྱིན་དུ་འགྲོ་བའི་བག་མེད་ཀྱི་བྱ་བའི་རིགས་སྤོང་
ཞིང༑ དེ་འདྲའི་གྲོགས་དང་ཡང་འགྲོགས་པ་སྤོང་དགོས་པས། ཚོམ་ལས། སྡིག་ཅན་མི་དང་འགྲོགས་མི་བྱ། །ཞེས་སོགས་དང། སྡིག་ཅན་ཡིན་ཞེས་རྭ་ཅན་མི་འབྱུང་གི་ཞེས་སོགས་ལྟར་ཡིན། དེ་ཡང་རྒྱུན་པར་
གཉིད་དང་འདུ་འཇི་བྲེ་མོའི་གཏམ་སོགས་རྣམ་གཡེང་གི་རིགས་སྤངས་ཏེ་སློབ་གཉེར་དང། འཛིན་སྐྱོར་སྦྱངས་ལ་འབད་བ་དང། བློ་རབ་ཀྱིས་གཞུང་ཆེན་མོ་རྣམས་དང། དེ་མིན་ཡང་རང་རང་ལ་སྐབས་སུ་བབས་པའི་ཐལ་ཕྲེང་ཟུར་

[004B] གཞུང་ཚིག་བློ་འཛིན་མི་བྱེད་གཞུང་གི་དོན། །དཔེ་ཀློག་ཙམ་གྱིས་ཤེས་འདོད་བཞད་གང་གནས། །དེ་ཕྱིར་གཉིད་དང་འདུ་འཇི་ཀུན་སྤངས་ནས། །རྒྱུན་
དུ་སྐྱོར་སྦྱངས་མཛོད་ཅིག་གྲོགས་པོ་དག་ཅེས་སོགས་ལྟར་རོ། །སྐྱོར་སྦྱངས་ཙམ་དུ་མ་ཟད། དཔེ་ལྷས། དཔེ་ཁྲིད། རྒྱུན་དུ་དཔྱད་པ་དང་རྩོད་པ། འཛིན་གྲྭ་ཡས་མས་སུ་དམ་བཅར་འགྲོ་བ་སོགས་རྩོད་པ་འཕེལ་བའི་ཐབས་སུ་
གང་འགྱུར་བྱེད། སློབ་གཉེར་ལ་བར་ཆད་མེད་པར་ལམ་དུ་འགྲོ་ཕྱིར་ཚོགས་ཆོས་གྲྭའི་འདོན་པ་ཆག་མེད་དང། དམ་བཅའ་ཆེ་ཆུང་གང་གི་སྐབས་སུ་ཡང་འཁོར་གསུམ་སྐོར་ལུགས། ཐལ་མོ་རྡེབ་ལུགས་སོགས་གྲ་ས་ཆེན་པོའི་ལུགས་སྲོལ་
ལྟར་ཚུལ་དང་མཐུན་པའི་རིགས་ལུང་ཚ་གད་དེ་བ། སྤྲོ་སང་ངེ་བ་བྱ། ཡོན་ཏན་ཅན་དང། སྤྱི་སེམས་ཅན། ལས་སྣེ་ཐོབ་ཟིན། བསླབ་པ་རྒན་པ་རྣམས་ལ་ཞྭ་ཕུད་གཟན་འབེབས་སོགས་བཀུར་གཟོས་ལེགས་པར་བགྱིས་ན་འཇིག་
རྟེན་དུ་བདེ་སྐྱིད་འབྱུང་བའི་ལོ་རྒྱུས་ཡོད་པར་མ་ཟད། བསླབ་གྲལ་བྱས་པ་ལ་རང་གཞན་གྱི་བསླབ་པ་ལ་གུས་པར་བྱས་པའི་ཕན་ཡོན་ཡོད་བས་མཛེས་ལམ་ཙམ་དུ་མ་སོང་བ་བྱེད། ཆོས་མཚམས་བཏང་བའི་དགོས་པའི་གཙོ་བོ་འཛིན་
སྐྱོར་སྦྱང་གི་ཆེད་ཡིན་པས། །སྔ་དྲོའི་ཆ་ལ་ཁ་ཏོན་དགེ་སྦྱོར་འོས་པ་རྣམས་ཀྱིས་ཁ་ཏོན་དགེ་སྦྱོར། འཛིན་གཤར་སྦྱངས་འོས་པ་རྣམས་ཀྱིས་འཛིན་གཤར་སྦྱངས་བྱེད་པ་མ་གཏོགས། གཤག་གཅིག་ཏུ་ཚོགས་ནས་རྩེད་མོ་རྩེ་བ། གུ་ཅ་

[005A]༄༅། །ཧབ་ལོང་སོགས་དོན་མེད་པའི་རྣམ་གཡེང་གིས་དུས་འདའ་བར་མི་བྱེད། ཚོང་རྒྱག་རྒྱུ་མེད་པར་ཚོང་ར་ལ་མི་འགྲོ། མདོར་ན་འགྲིག་ལམ་ཆེ་ཕྲ་གང་ལའང་དགག་བྱ་དང་དགོས་པ་རེ་ངེས་པར་ཡོད་པས་སྣང་རྟགས་
ཆུང་ཆུང་མི་བྱེད། ལས་སྣེ་རྣམས་ཀྱིས་ཀྱང་འགྲིག་གནོན་མཚམས་ཤེས་པའི་སྒོ་ནས་ལེགས་ཉེས་ཀྱི་སྟངས་འཛིན་དང། སྐབས་སུ་བབས་པའི་ཚར་གཅོད་རྗེས་འཛིན་སོགས་ཐད་ཀའི་བྱ་བ་ལེ་ཤོར་དུ་མ་སོང་བ་བྱེད། དབུ་མཛད་སོ་
སོས་ཀྱང་ཚོགས་ཆོས་གྲའི་འདོན་པ། དབྱངས་རྟ་སོགས་མི་ཉམས་པའི་ཁུར་ལེན་བྱེད། མཐོ་དམན་ཚང་མས་དགེ་འདུན་གྱི་སྡེ་རིས་སུ་བཅད་པའི་ཚིག་དན། དོན་མེད་པའི་འཐབ་རྩོད། ལོང་གཏམ་སྣ་ཚོགས་སྨྲ་བ། འཁོན། རྡུང་
རིས༑ ཆང་དང་ནག་ཁྲིམས། ཐ་མ་ཁ། དགེ་འདུན་གྱི་ཆེད་མ་ཡིན་པར་ཚོང་དང། བུན་སྐྱེད་སོགས་ལ་འཛེམ་དགོས། རྒྱུན་པར་འདོད་ཆུང་ཆོག་ཤེས་ལ་གནས་ནས་ཆོས་དང་འཇིག་རྟེན་གཉིས་ལས་ཆོས། ཚེ་འདི་དང་ཕྱི་མ་གཉིས་ལས་
ཕྱི་མ་ཕན་ཆད་གཙོ་བོར་བྱེད་པ་གྲྭ་རྐྱང་གི་བྱ་བ་ཡིན་པས། རབ་སངས་རྒྱས་ཀྱི་བསྟན་པ་དང་འགྲོ་བའི་བདེ་སྐྱིད། མ་མཐའ་རང་རང་གི་འདི་ཕྱིའི་གཏན་གྱི་འདུན་མའི་རྩ་བ་མ་འཆུག་པ་གལ་ཆེ། དེ་དག་གིས་མཚོན་ནས་གྲྭ་ཚང་རང་རང་གི་
འགྲིག་ལམ་གྱི་སྲོལ་ལ་གང་ཡོད་པ་དེ་དག་ཐམས་ཅད་ལ་ཐུགས་ཁུར་ཆེར་ཞེས་མཛད་དགོས། སྟོན་པ་ཐུགས་རྗེ་ཅན་གྱིས་མ་འོངས་པ་ན་བསྟན་པ་བྱང་ནས་བྱང་དུ་དར་བར་ལུང་བསྟན་པའི་བྱང་གཉིས་པ་རང་རེའི་དགོན་པ་འདི་ཚོ་ཡིན་

[005B] ཀུན་མཁྱེན་གོང་མ་གཉིས་ཀྱི་བཀའ་དྲིན་ལ་བརྟེན་ནས་མདོ་སྔགས་བཤད་སྒྲུབ་གང་ས་ནས་འགྲན་ཟླ་དང་བྲལ་བ་འདི་བཞིན་སྔ་སོར་ངས་ཀྱང་སྐུ་གོང་མ་གཉིས་ཀྱི་སྲོལ་ལྟར་ཁྲིར་བསྡད་ཟིན་ཀྱང། ཡང་
བསྐྱར་ཁྲི་པ་དགེ་འདུན་དར་རྒྱས་ཚང་གི་དུས་ནས་ཚང་མས་ཁྲིར་སྡོད་དགོས་ཚུལ་ཡང་ཡང་གསུངས་པ་དང། ལོ་སྔ་མར་སྐུ་འབུམ་དུ་འགྲོ་ཁར་ཡང་འགྲིག་ལམ་ཉམས་གསོ་སོགས་ཀྱི་ཆེད་ཁྲིར་སྡོད་རྒྱུ་བྱས་ཤིང། དེ་རྗེས་ཀྱང་གསུངས་བ་དེ་འདྲ་
ཡིན་པས་ལོ་རྗེས་མ་རེ་གཅིག་གི་ཐོག་ཏུ་སླེབ་པ་དང། ད་ཚོད་དབྱར་ནམ་ཟླའི་དྲོ་གྲང་སྙོམས་པའི་སྐབས་ཡིན་པས་དེ་རིང་གི་སྐབས་སུ་ཆོས་གྲྭར་འོང་བ་འདི་བཞིན་འཕྲོ་ཚོར་ཡང་ཁོམ་སྐབས་སུ་ཡོང་ནས། ཀུན་མཁྱེན་གོང་མའི་དུས་ནས་འཆད་
ཉན་ལ་དོ་དམ་དང། འགྲིག་ལམ་གྱི་རིམ་པར་དག་ཐེར་ཞིབ་མོ་བྱེད་པའི་ཕྱག་སྲོལ་བཟང་བོ་ཡོད་པ་དེ་བཞིན་རིམ་པ་བཞིན་ལྷ་རྟོགས་དང། འགིག་ལམ་གྱི་སྐོར་ལ་དག་ཐེར་བྱེད་རྒྱུ་ཡིན་པས་དགོན་པའི་སྐྱོང་ཁུར་གྱིས་མཚོན། ཆོས་ལྡན་གྱི་
བསམ་པ་ཡིད་སྨོན་ལྟར་འགྲུབ་པ་དགེ་འདུན་འདུས་པ་རྒྱ་མཚོས་ཀྱང་ནན་ཏན་དུ་ཐུགས་ལ་འཛིན་དགོས་པ་དེ་འདྲ་ཡིན་རྒྱུ་རེད། དེས་ན་གང་ཞུས་པ་རྣམས་བསྟན་པ་རིན་པོ་ཆེའི་འཕེལ་རྒྱས་དང། རང་རང་གི་ཚོགས་བསགས་སྒྲིབ་སྦྱང་གི་རྒྱུར་འགྲོ་
བ་རེ་ཅིས་ཀྱང་ཐུགས་རྗེ་གཟིགས་པར་ཞུ། ཅེས་པ་འདི་ཡང་སྐྱབས་མགོན་སྐུ་ཕྲེང་གསུམ་བ་བཀའ་དྲིན་དང་ཐུགས་རྗེ་མཚུངས་པ་མེད་པ་དེ་ཉིད་དགུང་ལོ་དྲུག་ཅུ་བཞེས་པ་ལྕགས་ཕག་ཟླ་་ཚེས་་ལ་ཆོས་གྲར་ཕེབས་པའི་སྐབས་བཅའ་

[006A]༄༅། །ཡིག་ངང་འབྲེལ་བའི་ཚོགས་གཏམ་ཞིབ་རྒྱས་གནང་བ་ལས་ཉིན་དང་པོའི་ཚོགས་གཏམ་གྱི་ཐོ་ཙམ་ཞིག། དགེ་སློང་ཤེས་རབ་རྒྱ་མཚོས་རང་ཉིད་སྐལ་བ་བཟང་པོའི་རྟེན་འབྲེལ་དུ་བསམ་ནས་སྤྲོ་བའི་ཡིད་
གྱིས་མཚམས་སྦྱར་ཏེ་བྲིས་པའོ། །འདི་ཡང་མཛོད་དགེའི་དགོན་གསར་དགའ་ལྡན་རབ་རྒྱས་གླིང་ནས་པར་དུ་བཀོད། །།མངྒ་ལཾ།། །།

[006B][BLANK PAGE]



