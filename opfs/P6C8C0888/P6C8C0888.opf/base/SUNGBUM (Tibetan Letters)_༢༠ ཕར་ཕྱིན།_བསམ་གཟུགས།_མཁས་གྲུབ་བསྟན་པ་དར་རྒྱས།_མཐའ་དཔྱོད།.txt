
[001A]༄༅། །མཁས་གྲུབ་སྨྲ་བའི་ཁྱུ་མཆོག་དགེ་འདུན་བསྟན་དར་བ་ཆེན་པོའི་གསུང་བསམ་གཟུགས་ཀྱི་མཐའ་དཔྱོད་བཞུགས་སོ།།

[001B]༄༅། །ལུས་ཅན་ཕན་བདེ་འབྱུང་བའི་གཞིར་གྱུར་ཀུན་མཁྱེན་ཐུབ་བསྟན་ལྷ་ལམ་ཡངས་པའི་གཞིར། །མང་ཐོས་ལུང་གི་ཆུ་ཁྱུར་དང་བཅས་རྨད་བྱུང་སྙིང་རྗེའི་
གློག་འཕྲེང་དྲག་ཏུ་འཁྱུགས། །སྟོང་ཉིད་རྟེན་འབྱུང་འབྲུག་སྒྲ་ཆེར་སྒྲོགས་དངོས་སྟོབས་རིགས་པའི་རྡོ་རྗེའི་མེ་ཆར་གྱིས། །ཕས་རྒོལ་བྲག་རི་ཕྱེ་མར་འཐག་བྱེད་ཡོངས་
འཛིན་དབྱར་སྐྱེས་དབང་པོ་རྒྱལ་གྱུར་ཅིག་བསམ་གཏན་གཟུགས་མེད་སྦྱིན་སོགས་དང། །ཞེས་སོགས་ཀྱི་སྐབས་སུ། བྱང་སེམས་སྦྱོར་ལམ་པའི་རྒྱུད་ཀྱི་བསམ་
གཏན་དང་གཟུགས་མེད་ཀྱི་དངོས་གཞི་ཆོས་ཅན། ཁྱོད་འཇུག་སྒྲུབ་ཡིན་ཏེ། ཐེག་ཆེན་གྱི་སྦྱོར་ལམ་ཐོབ་པའི་གང་ཟག་གི་རྒྱུད་ཀྱི་སྟོང་ཉིད་རྟོགས་པའི་སྒོམ་བྱུང་གི་ཤེས་
རབ་ཀྱིས་ཟིན་པའི་སྒོ་ནས་ཐེག་པ་ཆེན་པོའི་རྒྱུ་འབྲས་ཀྱི་ཆོས་ཅི་རིགས་པ་སྦྱོར་བ་ལག་ལེན་གཙོ་བོར་བྱས་ནས་ཉམས་སུ་ལེན་པའི་སེམས་དཔའི་ཡེ་ཤེས་ཡིན་པའི་

[002A]༄༅། །ཕྱིར། འདིའི་སྐབས་སུ་མཐའ་དཔྱད་པ་ལ། སྙོམས་འཇུག་གི་རྟེན་བཤད་པ། བརྟེན་པ་སྙོམས་འཇུག་བཤད་པ་གཉིས། དང་པོ་ལ་གསུམ་ལས། ཁ་ཅིག་
ན་རེ། ངན་སོང་གསུམ་དང་ཚེ་དེ་ལ་མཚམས་མེད་དང་ཆོས་སྤོང་གི་ལས་སྟོབས་ཆེན་བསགས་ལ་མ་སྦྱངས་པ་དང། ཟ་མ་དང་མ་ནིང་དང། བྱང་སྒྲ་མི་སྙན་པའི་རྟེན་ལ་བསམ་
གཏན་དང་གཟུགས་མེད་ཀྱི་དངོས་གཞིའི་སྙོམས་འཇུག་གསར་དུ་སྐྱེ་བ་ཡོད་ཟེར་ན། དེ་མེད་པར་ཐལ། དང་པོ་བཞི་པོ་དེའི་རྟེན་ལ་བསམ་གཏན་དང་གཟུགས་མེད་ཀྱི་དངོས་
གཞིའི་སྙོམས་འཇུག་གསར་དུ་སྐྱེ་བ་ལ་གེགས་བྱེད་ཀྱི་སྒྲིབ་པ་ལས་སྒྲིབ་ཤས་ཆེན་པོས་བསྒྲིབས། ཟ་མ་དང་མ་ནིང་གི་རྟེན་ལ་དེ་གསར་དུ་སྐྱེ་བའི་གེགས་ཉོན་མོངས་པའི་སྒྲིབ་
པ་ཤས་ཆེན་པོས་བསྒྲིབས། སྒྲ་མི་སྙན་པའི་རྟེན་ལ་དེ་གསར་དུ་སྐྱེ་བའི་གེགས་རྣམ་སྨིན་གྱི་སྒྲིབ་པ་ཤས་ཆེན་པོས་བསྒྲིབས་པའི་ཕྱིར། ཁ་ཅིག་ན་རེ། གོང་སའི་རྟེན་ལ་འོག་

[002B] དེ་ཡོད་པར་ཐལ། སྲིད་རྩེའི་རྟེན་ཅན་གྱི་ཕྱིར་མི་འོང་གིས་ཅི་ཡང་མེད་ཀྱི་དངོས་གཞིའི་སེམས་རྟེན་ལ་བརྟེན་ནས་མྱང་འདས་མངོན་དུ་བྱེད་པའི་ཕྱིར་ཏེ། མཛོད་
ལས། སྲིད་རྩེའི་འཕགས་པ་ཅི་ཡང་མེད། །མངོན་དུ་བྱས་ནས་ཟག་པ་ཟད། །ཞེས་གསུངས་པའི་ཕྱིར། དེ་ལ་ཁོ་ན་རེ། སྐྱོན་མེད་དེ་དེ་ཉན་ཐོས་བྱེད་བྲག་ཏུ་སྨྲ་བའི་ལུགས་ཡིན་པའི་ཕྱིར་ཟེར་ན། དེ་མི་འཐད་པར་ཐལ། ཐེག་ཆེན་
པས་དེ་ལྟར་ཁས་བླངས་པ་ལ་ཀུན་གཞི་འདོད་པའི་དབུ་སེམས་རྣམས་ཀྱིས་སྲིད་རྩེའི་རྟེན་ཅན་གྱི་ཕྱིར་མི་འོང་གིས་ཅི་ཡང་མེད་ཀྱི་དངོས་གཞིའི་སེམས་རྟེན་ལ་བརྟེན་ནས་ལམ་ཟག་མེད་མངོན་དུ་བྱས་པའི་ཚེ། སྲིད་རྩེ་
དང་ཅི་ཡང་མེད་གཉིས་ཀའི་འགྲོ་བ་ལྡོག་པའི་གང་ཟག་གནས་འགྱུར་གྱི་རིགས་པ་འཕངས་པའི་ཕྱིར། ཁ་ཅིག་རང་སའི་རྟེན་ལ་རང་སའི་དངོས་གཞི་གསར་དུ་སྐྱེ་བ་མེད་ཟེར་ན། དེ་ཡོད་པར་ཐལ། བསམ་གཏན་དང་པོའི་རྟེན་
ལ་བསམ་གཏན་དང་པོའི་དངོས་གཞི་གསར་དུ་སྐྱེ་བ་ཡོད་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ལས་ཉམས་པའི་བསམ་གཏན་དང་པོ་བ་ཡོད་པའི་ཕྱིར། དེར་ཐལ། འདོད་པ་ལ་འདུན་པའི་འདོད་སྲེད་མངོན་
གྱུར་བ་རྒྱུད་ལ་ལྡན་པའི་བསམ་གཏན་དང་པོ་བ་ཡོད་པའི་ཕྱིར། དེར་ཐལ། མི་དགེ་བ་རྒྱུད་ལ་ལྡན་པའི་བསམ་གཏན་དང་པོ་བ་ཡོད་པའི་ཕྱིར། ཁ་ཅིག་བསམ་གཏན་གྱི་དངོས་གཞིའི་སེམས་རྟེན་ཡིན་ན། བསམ་གཏན་
གྱི་དངོས་གཞི་ཡིན་པས་ཁྱབ་ཟེར་ན། འོ་ན། གཟུགས་ཅན་གཟུགས་ལ་ལྟ་བའི་རྣམ་ཐར་གྱི་སེམས་རྟེན་ཡིན་ན། གཟུགས་ཅན་གཟུགས་ལ་བལྟ་བའི་རྣམ་ཐར་ཡིན་དགོས་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་

[003A]༄༅། །ན། བྱང་ཆུབ་སེམས་དཔའི་རྒྱུད་ཀྱི་གཟུགས་ཅན་གཟུགས་ལ་བལྟ་བའི་རྣམ་ཐར་གྱི་སེམས་རྟེན་དུ་གྱུར་པའི་གཟུགས་མེད་ཀྱི་དངོས་གཞི་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་
པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཉི་ཁྲི་སྣང་བ་ལས། བསམ་གཏན་ནམ་གཟུགས་མེད་པའི་སྙོམས་པར་འཇུག་པ་ལ་བརྟེན་ནས། ཞེས་དེའི་སེམས་རྟེན་བསམ་གཏན་དང་གཟུགས་མེད་ཀྱི་དངོས་གཞི་
གདམ་ང་ཅན་དུ་གསུངས་པའི་ཕྱིར། འདོད་ན། གཟུགས་ཡུལ་དུ་བྱེད་པའི་ཤེས་པ་ཡིན་པར་ཐལ་ལོ། །འདོད་མི་ནུས་ཏེ། སློབ་པའི་རྒྱུད་ཀྱི་གཟུགས་མེད་ཀྱི་དངོས་གཞི་ཡིན་པའི་ཕྱིར། ཁོ་ན་རེ། དེ་ལ་སྐྱོན་མེད་དེ། གཟུགས་མེད་
ཀྱི་དངོས་གཞི་ཐོབ་ནས་ནང་རྣལ་འབྱོར་པ་རང་ལུས་ལ་གཟུགས་ཀྱི་འདུས་[*'DU]ཤེས་ཉེ་བར་བཤིག་སླ་བ་དང། གཟུགས་ཀྱི་འདུས་[*'DU]ཤེས་ཉེ་བར་བཤིག་པའི་རྣམ་ཐར་ལ་དགོངས་པ་ཡིན་ཟེར་ན། དེ་མི་འཐད་པར་ཐལ། དེ་གཟུགས་
ཅན་གཟུགས་ལ་བལྟ་བའི་རྣམ་ཐར་གྱི་གནས་སྐབས་སུ་གསུངས་པ་གང་ཞིག་གཟུགས་ཅན་གཟུགས་ལ་བལྟ་བའི་རྣམ་ཐར་དེ་ནང་རྣལ་འབྱོར་པ་རང་ལུས་ལ་གཟུགས་ཀྱི་འདུ་ཤེས་ཉེ་བར་བཤིག་པའི་རྣམ་ཐར་མ་ཡིན་
པའི་ཕྱིར། གཞན་ཡང། ཐེག་ཆེན་སེམས་བསྐྱེད་ཀྱི་སེམས་རྟེན་ཡིན་ན། ཐེག་ཆེན་སེམས་བསྐྱེད་ཡིན་དགོས་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། ཐེག་ཆེན་སེམས་བསྐྱེད་ཀྱི་སེམས་རྟེན་དུ་གྱུར་པའི་སངས་
རྒྱས་ལ་དམིགས་པའི་དད་པ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཐེག་ཆེན་སེམས་བསྐྱེད་དེ་རང་གི་སེམས་རྟེན་དུ་གྱུར་པའི་སངས་རྒྱས་ལ་དམིགས་

[003B] སེམས་ཅན་ལ་དམིགས་པའི་སྙིང་རྗེ། རྒྱལ་སྲས་ཀྱི་དཀའ་སྤྱད་ལ་བཟོད་པའི་བཟོད་པ་གསུམ་ལ་བརྟེན་ནས་གསར་དུ་སྐྱེ་བའི་ཕྱིར། དེར་ཐལ། དཀོན་ཅོག་སྒྲོན་མེའི་གཟུངས་ལས། རྒྱལ་དང་རྒྱལ་བའི་
ཆོས་ལ་དད་གྱུར་ཅིང། །རྒྱལ་སྲས་རྣམས་ཀྱི་སྤྱོད་ལ་དད་བྱེད་པ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །ཞེས་གསུངས་པའི་ཕྱིར། རྩ་བར་འདོད་ན། སེམས་ཡིན་པར་ཐལ་ལོ། །འདོད་
མི་ནུས་ཏེ། སེམས་འབྱུང་ཡིན་པའི་ཕྱིར། གཞན་ཡང། ཐེག་ཆེན་སྒོམ་ལམ་བར་ཆད་མེད་ལམ་གྱི་སེམས་རྟེན་ཡིན་ན། ཐེག་ཆེན་གྱི་སྒོམ་ལམ་བར་ཆད་མེད་ལམ་ཡིན་དགོས་པར་ཐལ། །ཁྱོད་ཀྱི་དམ་བཅའ་འཐད་པའི་
ཕྱིར༑ འདོད་ན། ཐེག་ཆེན་སྒོམ་ལམ་གྱི་སེམས་རྟེན་དུ་གྱུར་པའི་འདོད་སེམས་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཐེག་ཆེན་སྒོམ་ལམ་བར་ཆད་མེད་ལམ་
དེ་རང་གི་སེམས་རྟེན་དུ་གྱུར་པའི་ཁམས་གསུམ་ས་དགུའི་སེམས་ལ་བརྟེན་ནས་སྐྱེ་བའི་ཕྱིར་ཏེ། ས་དགུ་ལ་ནི་ཆེན་པོ་ཡི། །ཞེས་གསུངས་པའི་ཕྱིར། འདོད་ན། ཞི་ལྷག་ཟུང་འབྲེལ་གྱི་རྣལ་འབྱོར་ཡིན་པར་ཐལ། འདོད་པའི་
ཕྱིར༑ འདོད་ན། མཉམ་གཞག་གི་སས་བསྡུས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སློབ་པའི་རྒྱུད་ཀྱི་འདོད་སེམས་ཡིན་པའི་ཕྱིར།    ༈    བསམ་གཏན་དང་གཟུགས་
མེད་ཀྱི་དངོས་གཞིའི་སྙོམས་འཇུག་གསར་དུ་སྐྱེ་བའི་ལུས་རྟེན་དང། སེམས་རྟེན་གྱི་ཁྱད་པར་ཡོད་དེ། ལུས་རྟེན་ནི་སྔར་བཤད་པ་དེ་དག་མ་གཏོགས་པའི་གླིང་གསུམ་གྱི་མི་དང་འདོད་གཟུགས་ཀྱི་ལྷའི་རྟེན་ལ་གསར་དུ་སྐྱེ་

[004A]༄༅། །སེམས་རྟེན་ནི་བསམ་གཏན་དང་པོའི་དངོས་གཞི་དེ་རང་གི་སེམས་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་སྦྱོར་བ་མཐའ་ཡིད་བྱེད་ལ་བརྟེན་ནས་སྐྱེ། བསམ་གཏན་དང་པོའི་ཉེར་བསྡོགས་མོས་པ་ཡིད་
བྱེད་དེ། དེའི་སེམས་རྟེན་དུ་གྱུར་པའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་ལ་བརྟེན་ནས་སྐྱེ། དེ་དེའི་སེམས་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་ལ་བརྟེན་ནས་སྐྱེ། དེ་འདྲ་བའི་ཞི་གནས་དེ་
འདོད་སེམས་རྩེ་གཅིག་པའི་སེམས་རྟེན་ལ་བརྟེན་ནས་སྐྱེ་བའི་ཕྱིར།    ༈    ཁ་ཅིག་ངན་སོང་གི་རྟེན་ལ་བསམ་གཏན་གྱི་དངོས་གཞི་གསར་དུ་སྐྱེ་བ་ཡོད་པར་ཐལ། དེའི་རྟེན་ལ་ཐེག་ཆེན་སེམས་བསྐྱེད་གསར་
དུ་སྐྱེ་བ་ཡོད་པ་གང་ཞིག་བྱང་ཆུབ་སེམས་དཔའ་ཡིན་ན། བསམ་གཏན་གྱི་དངོས་གཞི་ཐོབ་པས་ཁྱབ་པའི་ཕྱིར། ཕྱི་མ་དེར་ཐལ། མདོ་སྡེ་རྒྱན་ལས། བསམ་གཏན་ལས་སྐྱེ་བདེ་བའི་མངལ། སྙིང་རྗེ་སྐྱེ་བའི་མ་མའོ། ཞེས་གསུངས་པའི་
ཕྱིར་ཟེར་ན་མ་ཁྱབ་པོ། །ཁ་ཅིག་རང་སའི་རྟེན་ལ་རང་སའི་དངོས་གཞི་སྐྱེ་བ་དང། གོང་སའི་རྟེན་ལ་འོག་སའི་སྙོམས་འཇུག་མངོན་དུ་གྱུར་པ་ཡོད་པ་མི་འཐད་པར་ཐལ། མཛོད་ལས། བསམ་གཏན་གཟུགས་མེད་རང་དང་ནི། །གོང་སའི་
རྟེན་ཅན་འོག་དགོས་མེད། །ཞེས་གསུངས་པའི་ཕྱིར། ཟེར་ན་མ་ཁྱབ། ཁ་ཅིག་བསམ་གཏན་གྱི་དངོས་གཞིའི་སེམས་རྟེན་ལ་བསམ་གཏན་གྱི་དངོས་གཞིས་ཁྱབ་པར་ཐལ། མངོན་ཤེས་ཀྱི་སེམས་རྟེན་ལ་མངོན་ཤེས་ཀྱིས་ཁྱབ་པའི་ཕྱིར། དེར་
ཐལ། མངོན་ཤེས་དང་མངོན་ཤེས་ཀྱི་སེམས་རྟེན་ངོ་བོ་གཅིག་ཏུ་གསུངས་པའི་ཕྱིར་ཟེར་ན། སྐྱོན་མེད་དེ། བསམ་གཏན་གྱི་དངོས་གཞི་ལ་རྟེན་ནས་སྐྱེས་པའི་མངོན་ཤེས་དེ། བསམ་གཏན་གྱི་དངོས་གཞིའི་ངོ་བོར་སྐྱེས་པའི་དོན་ཡིན་པའི་

[004B]   ༈    ཐེག་ཆེན་མཐོང་ལམ་བར་ཆད་མེད་ལམ་ཐོབ་པ་ལ་དེའི་སེམས་རྟེན་ཐོབ་དགོས། ཐེག་ཆེན་མཐོང་ལམ་བར་ཆད་མེད་ལམ་གྱི་སེམས་རྟེན་ཐོབ་པ་ལ་ཐེག་ཆེན་མཐོང་ལམ་བར་ཆད་མེད་ལམ་ཐོབ་དགོས་པར་
ཐལ༑ བསམ་གཏན་དང་པོའི་དངོས་གཞི་ཐོབ་པ་ལ་བསམ་གཏན་དང་པོའི་དངོས་གཞིའི་སེམས་རྟེན་ཐོབ་དགོས། བསམ་གཏན་དང་པོའི་དངོས་གཞིའི་སེམས་རྟེན་ཐོབ་པ་ལ་བསམ་གཏན་དང་པོའི་དངོས་གཞི་ཐོབ་དགོས་པའི་ཕྱིར། དེར་ཐལ་
བསམ་གཏན་དང་པོའི་དངོས་གཞིའི་སེམས་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་ཀྱང་མེད། འདོད་སེམས་ཀྱང་མེད་པའི་ཕྱིར། དང་པོ་མ་གྲུབ་ན། འོ་ན། བསམ་གཏན་དང་པོའི་ཉེར་བསྡོགས་དང་བསམ་གཏན་དང་པོའི་
དངོས་གཞིའི་གཞི་མཐུན་ཡོད་པར་ཐལ། མ་གྲུབ་པ་གང་ཞིག་ ཁྱེད་ཀྱི་རྟེན་བརྟེན་པའི་དོན་འཐད་པའི་ཕྱིར། མ་ཁྱབ་ན་འཁོར་གསུམ་ཡོད། གསལ་བ་གཉིས་ཀ་ལ་འདོད་མི་ནུས་སོ། ཁ་ཅིག་ ངན་སོང་གསུམ་དང་ཚེ་དེ་ལ་མཚམས་མེད་དང་
ཆོས་སྤོང་གི་ལས་སྟོབས་ཆེན་བསགས་ལ་མ་སྦྱངས་པ་དང། ཟ་མ་དང། མ་ནིང་དང། བྱང་སྒྲ་མི་སྙན་པའི་རྟེན་ལ་བསམ་གཏན་དང་གཟུགས་མེད་ཀྱི་དངོས་གཞི་གསར་དུ་སྐྱེ་བ་ཡོད་པར་ཐལ། དེ་དག་གི་རྒྱུད་ལ་བསམ་གཏན་དང་གཟུགས་
མེད་ཀྱི་དངོས་གཞི་གསར་དུ་སྐྱེ་བ་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། དེ་དག་གིས་བསམ་གཏན་དང་གཟུགས་མེད་ཀྱི་དངོས་གཞི་གསར་དུ་ཐོབ་པ་ཅིག་ཡོད་པའི་ཕྱིར། དེར་ཐལ། དེ་དག་སངས་རྒྱ་བའི་ཕྱིར།    ༈   
པ་བརྟེན་པ་སྙོམས་འཇུག་བཤད་པ་ལ། བསམ་གཏན་གྱི་སྙོམས་འཇུག་བཤད་པ་དང། གཟུགས་མེད་ཀྱི་སྙོམས་འཇུག་བཤད་པ་དང་གཉིས། དང་པོ་ལ། རྒྱུ་སྙོམས་འཇུག་གི་བསམ་གཏན་བཤད་པ། འབྲས་བུ་སྐྱེ་བའི་བསམ་གཏན་

[005A]༄༅། །བཤད་པ་དང་གཉིས། དང་པོ་ལ། དགག་བཞག་སྤང་གསུམ་ལས། དང་པོ་ལ། ཁ་ཅིག་ཡན་ལག་གི་སྒོ་ནས་འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པས་རབ་ཏུ་ཕྱེ་བའི་དགེ་སེམས་
རྩེ་གཅིག་པ་མཚུངས་ལྡན་དང་བཅས་པ། བསམ་གཏན་གྱི་སྙོམས་འཇུག་གི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། བསམ་གཏན་
དང་པོའི་སྙོམས་འཇུག་ཡིན་པའི་ཕྱིར། དེར་ཐལ། བསམ་གཏན་དང་པོའི་ཉེར་བསྡོགས་ཡིན་པའི་ཕྱིར། འདོད་ན། དེ་ཡན་ལག་གི་སྒོ་ནས་འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པར་ཐལ་
འདོད་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། གཞན་ཡང། ཕྱི་རོལ་པའི་རྒྱུད་ཀྱི་གཟུགས་མེད་ནམ་མཁའི་དངོས་གཞི་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། དེ་གཉེན་པོའི་ཡན་ལག་གི་སྒོ་ནས་
རང་གི་འོག་ས་བསམ་གཏན་བཞི་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པ་གང་ཞིག་ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་དེ་ཡན་ལག་གི་སྒོ་ནས་རང་གི་འོག་ས་ལ་ཆགས་པ་དང་བྲལ་
ཟིན་པའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར། དང་པོ་ཆོས་ཅན་གྱིས་བསྒྲུབ། ཕྱི་མ་མ་གྲུབ་ན། འཁོར་གསུམ་བྱེད། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། མཚན་ཉིད་དེ་ལ་སྐྱོན་འཕེན་པ་ལ་ཁ་ཅིག་
ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞིའི་ངོ་བོར་གྱུར་པའི་དྲན་པ་ཆོས་ཅན། དགེ་སེམས་རྩེ་གཅིག་པ་ཡིན་པར་ཐལ། བསམ་གཏན་གྱི་སྙོམས་འཇུག་ཡིན་པའི་ཕྱིར། དེར་ཐལ། བསམ་གཏན་དང་པོའི་སྙོམས་འཇུག་

[005B] དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན་སེམས་ཡིན་པར་ཐལ། འདོད་པའི་ཕྱིར། འདོད་ན། སེམས་མ་ཡིན་པར་ཐལ། སེམས་བྱུང་ཡིན་པའི་ཕྱིར། དེར་ཐལ། དྲན་པ་ཡིན་པའི་ཕྱིར། ཞེས་ཟེར་རོ། །ཁ་
ཅིག་ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་དེ་བསམ་གཏན་གྱི་སྙོམས་འཇུག་མ་ཡིན་ཟེར་ན། འོ་ན། དེ་གོང་སས་བསྡུས་པའི་ཤེས་པ་མ་ཡིན་པར་ཐལ། དེ་བསམ་གཏན་གྱི་སྙོམས་འཇུག་ཡང་མ་ཡིན་
གཟུགས་མེད་ཀྱི་སྙོམས་འཇུག་ཡང་མི་ཡིན་པའི་ཕྱིར། དང་པོ་ཁས། ཕྱི་མ་དེར་ཐལ། དེ་བསམ་གཏན་དང་པོའི་ཉེར་བསྡོགས་ཡིན་པའི་ཕྱིར། འདོད་མི་ནུས་ཏེ། བསམ་གཏན་གྱི་ཉེར་བསྡོགས་ཡིན་པའི་ཕྱིར། ཁ་ཅིག་ཡན་ལག་
གི་སྒོ་ནས་རང་གི་འོག་ས་ལ་ཆགས་པ་དང་བྲལ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ། བསམ་གཏན་གྱི་སྙོམས་འཇུག་གི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་ཆོས་ཅན་
མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། བསམ་གཏན་དང་པོའི་སྙོམས་འཇུག་ཡིན་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ཡིན་པའི་ཕྱིར། འདོད་ན། དེ་འདོད་པ་ལ་འདུན་པའི་འདོད་སྲེད་མངོན་
གྱུར་བ་ལ་ཆགས་པ་བྲལ་བྱེད་ཡིན་པར་ཐལ། འདོད་པ་གང་ཞིག་ དེ་བསམ་གཏན་དང་པོ་ལ་ཆགས་པ་མངོན་གྱུར་བ་དང་བྲལ་བྱེད་མ་ཡིན་པའི་ཕྱིར། ཕྱི་མ་དེར་ཐལ། བསམ་གཏན་དང་པོའི་དངོས་གཞི་ཡིན་པའི་ཕྱིར་
འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་བསམ་གཏན་གྱི་སྙོམས་འཇུག་ཡིན་ན། རྒྱུ་སྙོམས་འཇུག་གི་བསམ་གཏན་ཡིན་པས་ཁྱབ་ཟེར་ན། སངས་རྒྱས་འཕགས་པའི་རྒྱུད་ཀྱི་བསམ་གཏན་གྱི་དངོས་གཞི་ཆོས་

[006A]༄༅། །ཅན༑ དེར་ཐལ། དེའི་ཕྱིར་ཏེ། བསམ་གཏན་གྱི་དངོས་གཞི་ཡིན་པའི་ཕྱིར། འདོད་ན། རང་འབྲས་འཁོར་བའི་ཐུན་མོང་མ་ཡིན་པའི་རྒྱུ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སངས་རྒྱས་
འཕགས་པའི་རྒྱུད་ཀྱི་ཤེས་པ་ཡིན་པའི་ཕྱིར། ཁ་ཅིག་བསམ་གཏན་གྱི་སྙོམས་འཇུག་ཡིན་ན། བསམ་གཏན་ཡིན་པས་ཁྱབ་ཟེར་ན། བསམ་གཏན་གྱི་དངོས་གཞིའི་ངོ་བོར་གྱུར་པའི་གཙོ་སེམས་ཆོས་ཅན། དེར་ཐལ། དེའི་
ཕྱིར༑ དེར་ཐལ། བསམ་གཏན་གྱི་དངོས་གཞི་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། སེམས་བྱུང་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གཙོ་སེམས་ཡིན་པའི་ཕྱིར། ཁ་ཅིག་
༑བསམ་གཏན་གྱི་དངོས་གཞི་ཐོབ་ལ་མ་ཉམས་པའི་གང་ཟག་ཡིན་ན། འདོད་པ་ལ་ཆགས་བྲལ་བྱས་པས་ཁྱབ་ཟེར་ན། བསམ་གཏན་གྱི་དངོས་གཞི་ཐོབ་ལ་མ་ཉམས་པའི་ཕྱི་རོལ་པ་ཆོས་ཅན། དེར་ཐལ། དེའི་ཕྱིར་
དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། འདོད་པའི་འདོད་ཆགས་དང་བྲལ་བར་ཐལ། འདོད་པའི་ཕྱིར། འདོད་མི་ནུས་ཏེ། ལམ་མ་ཞུགས་ཀྱི་གང་ཟག་ཡིན་པའི་ཕྱིར། ཁ་ཅིག་བསམ་གཏན་གྱི་དངོས་གཞི་ཐོབ་ལ་
མ་ཉམས་པའི་གང་ཟག་ཡིན་ན། འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་བྲལ་བྱས་པས་ཁྱབ་ཟེར་ན། རང་རྒྱུད་ཀྱི་འདོད་པའི་འདོད་ཆགས་གཞན་དོན་བསྒྲུབ་པའི་ཡན་ལག་དུ་བསྒྱུར་བཞིན་པའི་བྱང་སེམས་
འཕགས་པ་ཆོས་ཅན། དེར་ཐལ། དེའི་ཕྱིར། དེར་ཐལ། བྱང་སེམས་འཕགས་པ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། གཉིས་པ་རང་ལུགས་བཞག་པ་ལ། དམིགས་པ་དང་ཡན་ལག་གཉིས་

[006B]བསམ་གཏན་གྱི་སྙོམས་འཇུག་གི་མཚན་ཉིད། དེ་ལ་དབྱེ་ན་བསམ་གཏན་དང་པོའི་སྙོམས་འཇུག་སོགས་བཞི་ཡོད་
གསུམ་པ་རྩོད་པ་སྤོང་བ་ལ། ཁ་ཅིག་བསམ་གཏན་དང་པོའི་དངོས་གཞི་ཐོབ་ལ་མ་ཉམས་པའི་ཕྱི་རོལ་པ་ཆོས་ཅན། འདོད་པ་ལ་ཆགས་བྲལ་བྱས་པར་ཐལ། འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་
པ་དང་བྲལ་བའི་ཕྱིར། དེར་ཐལ། དེ་ལ་རེ་ཞིག་ཆགས་བྲལ་བྱས་པའི་ཕྱིར་ཟེར་ན་མ་ཁྱབ། ཕྱེ་བ་སོ་སོའི་དོན་བཤད་པ་ལ། དགག་བཞག་སྤང་གསུམ་ལས། དང་པོ་ལ་ཁ་ཅིག་རྟོག་དཔྱོད་གཉེན་པོའི་ཡན་ལག་དང་ལྡན། དགའ་
བདེ་ཕན་ཡོན་གྱི་ཡན་ལག་དང་ལྡན། ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་སྙོམས་འཇུག་བསམ་གཏན་དང་པོའི་སྙོམས་འཇུག་གི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་ཀྱི་ཐོག་མར་
གྱུར་པའི་ཞི་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། བསམ་གཏན་དང་པོའི་ཉེར་བསྡོགས་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་དེ་ལྟ་བུ་དེ་བསམ་
གཏན་དང་པོའི་དངོས་གཞིའི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་ཁྱད་པར་ཅན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། བསམ་གཏན་དང་པོའི་དངོས་གཞི་
ཁྱད་པར་ཅན་ཡིན་པའི་ཕྱིར། དེར་ཐལ། ཆོས་དེ་ཡིན་པའི་ཕྱིར། འདོད་ན། རྟོག་དཔྱོད་གཉེན་པོའི་ཡན་ལག་དང་ལྡན་པར་ཐལ། འདོད་པའི་ཕྱིར། འདོད་ན། རྟོག་པ་གཉེན་པོའི་ཡན་ལག་དང་ལྡན་པར་ཐལ། འདོད་

[007A]༄༅། །པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་དེ་བསམ་གཏན་དང་པོའི་དངོས་གཞི་ཙམ་པོའི་མཚན་ཉིད་ཟེར་ན། བསམ་གཏན་དང་པོའི་དངོས་གཞི་ཙམ་པོའི་གཉེན་པོའི་ཡན་ལག་
དུ་གྱུར་པའི་རྟོག་པ་ཆོས་ཅན། རྟོག་དཔྱོད་གཉེན་པོའི་ཡན་ལག་དང་ལྡན་པར་ཐལ། བསམ་གཏན་དང་པོའི་དངོས་གཞི་ཙམ་པོ་ཡིན་པའི་ཕྱིར། དེར་ཐལ། ཆོས་ཅན་དེའི་ཕྱིར། འདོད་ན། བསམ་གཏན་དང་པོའི་དངོས་གཞི་
ཙམ་པོའི་གཉེན་པོའི་ཡན་ལག་ཏུ་གྱུར་པའི་རྟོག་དཔྱོད་ཐུག་མེད་ཡིན་པར་ཐལ། འདོད་པའི་ཕྱིར། འདོད་མི་ནུས་སོ། །ཁ་ཅིག་བསམ་གཏན་དང་པོའི་དངོས་གཞི་ཙམ་པོའི་གཉེན་པོའི་ཡན་ལག་དུ་གྱུར་པའི་རྟོག་པ་ལ་རྟོག་
པས་ཁྱབ། དཔྱོད་པ་ལ་དཔྱོད་པས་ཁྱབ་ཟེར་ན། བསམ་གཏན་དང་པོའི་དངོས་གཞི་ཙམ་པོ་མངོན་སུམ་གྱི་གཉེན་པོའི་ཡན་ལག་ཏུ་གྱུར་པའི་རྟོག་པ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར་
དེར་ཐལ། དེ་ཡོད་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ཙམ་པོ་དང་མངོན་སུམ་གྱི་གཞི་མཐུན་ཡོད་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་དང་མངོན་སུམ་གྱི་གཞི་མཐུན་ཡོད་པའི་ཕྱིར་
འདོད་མི་ནུས་ཏེ། མངོན་སུམ་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཁ་ཅིག་ཤིན་སྦྱངས་ཀྱི་བདེ་བས་ཟིན་པའི་ཏིང་ངེ་འཛིན་ཞི་གནས་ཀྱི་མཚན་ཉིད་ཟེར་ན། འདོད་སེམས་རྩེ་གཅིག་པའི་ངོ་བོར་གྱུར་
པའི་ཏིང་ངེ་འཛིན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། ཏིང་ངེ་འཛིན་སྐྱོན་མེད་ཡིན་པའི་ཕྱིར། ཁྱབ་སྟེ། ཉན་ས་ལས། དང་པོ་ཁོ་ནར་སྦྱོར་བའི་དུས་སུ། ལུས་ཤིན་ཏུ་སྦྱངས་པ་དང། སེམས་

[007B] བརྟགས་དཀའ་བའོ། །ཞེས་གསུངས་པའི་ཕྱིར། མ་གྲུབ་ན་དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་ལུས་སེམས་ཤིན་
སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཏིང་ངེ་འཛིན། ཞི་གནས་ཀྱི་མཚན་ཉིད་ཟེར་ན། གཟུགས་མེད་ཁམས་པའི་རྒྱུད་ཀྱི་ཞི་གནས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་
པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། གཟུགས་མེད་ཁམས་ན་ཞི་ལྷག་ཟུང་འབྲེལ་གྱི་རྣལ་འབྱོར་ཡོད་པའི་ཕྱིར། འདོད་མི་ནུས་ཏེ། ལུས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་མ་ཟིན་པའི་ཕྱིར། དེར་
ཐལ༑ གཟུགས་མེད་ཁམས་ན་ལུས་ཤིན་སྦྱངས་ཀྱི་བདེ་བ་མེད་པའི་ཕྱིར། དེར་ཐལ། གཟུགས་མེད་ཁམས་ན་ལུས་མེད་པའི་ཕྱིར། དེར་ཐལ། གཟུགས་མེད་ཁམས་ན་གཟུགས་མེད་པའི་ཕྱིར། ཁ་ཅིག་གནས་ལུགས་ཀྱི་
དོན་ལ་སོ་སོར་དཔྱད་སྟོབས་ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་སེམས་པ། ལྷག་མཐོང་གི་མཚན་ཉིད་ཟེར་ན། གནས་ལུགས་ཀྱི་དོན་ལ་དམིགས་པའི་ལྷག་མཐོང་དང་མཚུངས་ལྡན་དུ་གྱུར་པའི་ཞི་གནས་
ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་མི་ནུས་ཏེ། ཞི་གནས་ཡིན་པའི་ཕྱིར། གཞན་ཡང། ཉན་ཐོས་མཐོང་ལམ་བར་ཆད་མེད་ལམ་པའི་རྒྱུད་ཀྱི་ལྷག་མཐོང་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་
དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། ཉན་ཐོས་མཐོང་ལམ་བར་ཆད་མེད་ལམ་པའི་རྒྱུད་ལ་གནས་ལུགས་ཀྱི་དོན་རྟོགས་པའི་མཁྱེན་པ་ཡོད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་རྒྱུད་ལ་གནས་

[008A]༄༅། །ལུགས་ཀྱི་དོན་རྟོགས་པའི་མཁྱེན་པ་མེད་པར་ཐལ། ཁྱོད་ཉན་ཐོས་མཐོང་ལམ་བར་ཆད་མེད་ལམ་པ་ཡིན་པའི་ཕྱིར། ཁ་ཅིག་ཞི་ལྷག་གཉིས་ཀྱི་ནང་ནས་དང་པོར་ལྷག་མཐོང་སྐྱེ། དེ་རྗེས་ཞི་གནས་
སྐྱེ་བ་ཡིན་ཟེར་ན། དེ་མི་འཐད་པར་ཐལ། དེ་ལས་ཟློག་སྟེ་སྐྱེ་བའི་ཕྱིར། དེར་ཐལ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ཉོན་མོངས་རྣམ་པར་འཇོམས་པ་ཤེས་བྱས་ཏེ། ཐོག་མར་ཞི་གནས་
བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཞེས་གསུངས་པའི་ཕྱིར། ཁ་ཅིག་བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་དེ། བསམ་གཏན་དང་པོའི་ཉེར་
བསྡོགས་ཀྱི་ཐོག་མ་ཡིན་ཟེར་ན། འོ་ན། བསམ་གཏན་དང་པོའི་ཉེར་བསྡོགས་ཐོབ་མ་ཐག་པའི་ཉེར་བསྡོགས་ཡིན་ན། ཉོན་མོངས་རྣམ་འཇོམས་ཀྱི་ཡིད་བྱེད་ཡིན་དགོས་པར་ཐལ། དེ་ཡིན་ན་ཉོན་མོངས་རྣམ་འཇོམས་ཀྱི་ཡིད་
བྱེད་ཐོབ་མ་ཐག་པའི་ཉེར་བསྡོགས་ཡིན་དགོས་པའི་ཕྱིར། འདོད་ན། བསམ་གཏན་དང་པོའི་ཉེར་བསྡོགས་ཐོབ་མ་ཐག་པའི་གནས་སྐབས་ཀྱི་ཞི་གནས་ཆོས་ཅན། དེར་ཐལ། དེའི་ཕྱིར། རྟགས་གསལ་ཆོས་ཅན་གྱིས་
སྒྲུབ༑ ཁ་ཅིག་བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་དེ། ཐོས་བསམ་འདྲེས་མའི་ཡིད་བྱེད་ཡིན་ཟེར་ན། དེ་མི་འཐད་པར་ཐལ། དེ་ཐོས་བསམ་གཉིས་ཀའི་ཡིད་བྱེད་མ་ཡིན་པའི་ཕྱིར་
དེར་ཐལ། ཐོས་བྱུང་གི་ཤེས་རབ་དང་བསམས་བྱུང་གི་ཤེས་རབ་གཉིས་འགལ་བའི་ཕྱིར། ཁ་ཅིག་བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་དེ། འདོད་པ་རྣམས་ལ་ནི་རགས། བསམ་གཏན་

[008B] དེ་ཆོས་ཅན། ལོག་ཤེས་ཡིན་པར་ཐལ། བསམ་གཏན་དང་པོ་ཞི་བར་བལྟ་བའི་ཤེས་པ་གང་ཞིག་བསམ་གཏན་དང་པོ་ཞི་བ་མ་ཡིན་པའི་ཕྱིར། དེར་ཐལ། འཁོར་བའི་
གནས་ཐམས་ཅད་སྡུག་བསྔལ་སྐྱེད་པའི་རང་བཞིན་མེ་འོབས་ལྟར་བལྟ་བར་གསུངས་པའི་ཕྱིར། འདོད་མི་ནུས་ཏེ། བསམ་གཏན་གྱི་ཉེར་བསྡོགས་ཡིན་པའི་ཕྱིར། ཁ་ཅིག་བསམ་གཏན་དང་པོའི་ཉེར་བསྡོགས་མོས་པ་
ཡིད་བྱེད་ཡིན་ན། མོས་པ་ཡིན་པས་ཁྱབ་ཟེར་ན། བསམ་གཏན་དང་པོའི་ཉེར་བསྡོགས་མོས་པ་ལས་བྱུང་བའི་ཡིད་བྱེད་ཀྱི་ངོ་བོར་གྱུར་པའི་གཙོ་སེམས་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་
ཅན་དེའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཐེག་ཆེན་གྱི་སྦྱོར་ལམ་ཐོབ་མ་ཐག་པའི་ཡེ་ཤེས་ཀྱི་ངོ་བོ་[*BOR]གྱུར་པའི་གཙོ་སེམས་ཡོད་པའི་ཕྱིར། འདོད་ན། སེམས་བྱུང་ཡིན་པར་ཐལ་ལོ། །འདོད་མི་
ནུས་སོ། །ཁ་ཅིག་བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་དང་མོས་པ་ཡིད་བྱེད་གཉིས། སྦྱོར་བའི་ལམ་གྱིས་བསྡུས། རབ་ཏུ་དབེན་པ་ཡིད་བྱེད་དང། སྦྱོར་བ་མཐར་ཐུག་པའི་ཡིད་
བྱེད་གཉིས། བར་ཆད་མེད་ལམ་གྱིས་བསྡུས། དགའ་བ་སྡུད་པ་ཡིད་བྱེད་བར་ཆད་མེད་ལམ་དང་རྣམ་གྲོལ་ལམ་གཉིས་ཀས་བསྡུས། དཔྱོད་པ་ཡིད་བྱེད་ཁྱད་པར་ཅན་གྱི་ལམ་གྱིས་བསྡུས། སྦྱོར་བ་མཐའི་འབྲས་བུ་
ཡིད་བྱེད། རྣམ་གྲོལ་ལམ་གྱིས་བསྡུས་པ་ཡིན་ཟེར་ན། བསམ་གཏན་དང་པོའི་ཉེར་བསྡོགས་རབ་ཏུ་དབེན་པ་ཡིད་བྱེད་དང། སྦྱོར་བ་མཐར་ཐུག་པའི་ཡིད་བྱེད་གཉིས་ཆོས་ཅན། ཁྱོད་བར་ཆད་མེད་ལམ་གྱིས་མ་བསྡུས་

[009A]༄༅། །པར་ཐལ། ཁྱོད་རྒྱུད་ལ་ལྡན་པའི་ཕྱི་རོལ་པ་ཡོད་པའི་ཕྱིར། དེར་ཐལ། དེ་ཐོབ་པའི་ཕྱིར་རོལ་པ་ཡོད་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ཐོབ་པའི་ཕྱི་རོལ་པ་ཡོད་པའི་ཕྱིར་
ཁ་ཅིག་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་འབྲས་བུ་ཡིད་བྱེད་ཡིན་ན། བསམ་གཏན་དང་པོའི་ཉེར་བསྡོགས་ཡིན་པས་ཁྱབ་ཟེར་ན། བསམ་གཏན་དང་པོའི་དངོས་གཞི་ཐོབ་མ་ཐག་པའི་གནས་སྐབས་ཀྱི་བསམ་
གཏན་དང་པོའི་དངོས་གཞི་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། བསམ་གཏན་དང་པོའི་དངོས་གཞི་ཡིན་པའི་ཕྱིར། ཁ་ཅིག་བསམ་གཏན་གྱི་ཉེར་བསྡོགས་ལ་ཕན་
ཡོན་གྱི་ཡན་ལག་དང། བསམ་གཏན་གྱི་དངོས་གཞི་ལ་གཉེན་པོའི་ཡན་ལག་མེད་ཟེར་ན། བསམ་གཏན་གྱི་ཉེར་བསྡོགས་ལ་ཕན་ཡོན་གྱི་ཡན་ལག་ཡོད་པར་ཐལ། བསམ་གཏན་དང་པོའི་ཉེར་བསྡོགས་དགའ་བ་སྡུད་པ་ཡིད་བྱེད་
ཀྱི་ཡན་ལག་དུ་གྱུར་པའི་དགའ་བ་དང་བདེ་བ་ཡོད་པའི་ཕྱིར། དེར་ཐལ། དེ་ལ་དགའ་བ་དང་སྡུད་པ་ཞེས་པའི་སྒྲ་བཤད་ཅིག་འཐད་པའི་ཕྱིར། གཞན་ཡང། བསམ་གཏན་གྱི་དངོས་གཞིའི་གཉེན་པོའི་ཡན་ལག་ཡོད་པར་ཐལ་
བསམ་གཏན་དང་པོའི་དངོས་གཞི་ལ་གཉེན་པོའི་ཡན་ལག་ཡོད་པའི་ཕྱིར་ཏེ། བསམ་གཏན་དང་པོའི་དངོས་གཞི་དེ་གཉེན་པོ་ཡིན་པའི་ཕྱིར། དེར་ཐལ། དེ་རང་གི་འོག་ས་ལ་འདུན་པའི་འདོད་སྲེད་མངོན་གྱུར་བ་ལ་ཐག་སྲིང་གི་
གཉེན་པོ་ཡིན་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ཡིན་ན། རང་གི་འོག་ས་ལ་འདུན་པའི་འདོད་སྲེད་མངོན་གྱུར་བ་ལ་ཆགས་བྲལ་གྱི་རིགས་གནས་ཡིན་དགོས་པའི་ཕྱིར། ཁ་ཅིག་བསམ་གཏན་དང་པོའི་དངོས་གཞི་

[009B] དེ་འདྲ་བའི་གཞི་མཐུན་ཆོས་ཅན། བསམ་གཏན་གཉིས་པའི་འོག་ས་ཡིན་པར་ཐལ། བསམ་གཏན་དང་པོའི་དངོས་གཞི་ཡིན་པའི་ཕྱིར། དེར་ཐལ་
ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། བསམ་གཏན་གཉིས་པའི་རང་ས་ཡིན་པའི་ཕྱིར། དེར་ཐལ། བསམ་གཏན་གཉིས་པའི་སྙོམས་འཇུག་ཡིན་པའི་ཕྱིར། དེར་ཐལ། བསམ་གཏན་གཉིས་པའི་ཉེར་བསྡོགས་ཡིན་
པའི་ཕྱིར། འཁོར་གསུམ། ཁ་ཅིག་བསམ་གཏན་གྱི་དངོས་གཞི་ཟག་མེད་ལ་གཉེན་པོའི་ཡན་ལག་དང། ཕན་ཡོན་གྱི་ཡན་ལག་ཏིང་ངེ་འཛིན་གནས་ཀྱི་ཡན་ལག་མི་རྩི་ཟེར་ན། དེ་མི་འཐད་པར་ཐལ། ཐེག་ཆེན་མཐོང་ལམ་
བར་ཆད་མེད་ལམ་དེ་རབ་མཐའི་བསམ་གཏན་བཞི་པའི་དངོས་གཞི་ཡིན་པ་གང་ཞིག་དེའི་གཉེན་པོའི་ཡན་ལག་ཀྱང་ཡོད། ཕན་ཡོན་གྱི་ཡན་ལག་ཀྱང་ཡོད། དེ་ལ་ཏིང་ངེ་འཛིན་གནས་ཀྱི་ཡན་ལག་ཀྱང་ཡོད་པའི་ཕྱིར་
དང་པོ་དེར་ཐལ། དེའི་ཡན་ལག་ཏུ་གྱུར་པའི་བདེན་འཛིན་ཀུན་བཏགས་[*BRTAGS ETC THROUGHOUT]ཀྱི་གཉེན་པོ་ཡོད་པའི་ཕྱིར། དེར་ཐལ། དེ་བདེན་འཛིན་ཀུན་བཏགས་དངོས་སུ་འཇོམས་བྱེད་ཡིན་པའི་ཕྱིར། གཉིས་པ་དེར་ཐལ། དེའི་ཆ་ཤས་སུ་གྱུར་པའི་
དགའ་བ་ཡང་དག་བྱང་ཆུབ་ཀྱི་ཡན་ལག་དང་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཡོད་པའི་ཕྱིར། རྟགས་འོག་ཏུ་སྒྲུབ། གསུམ་པ་དེར་ཐལ། དེར་གྱུར་པའི་ཏིང་ངེ་འཛིན་ཡོད་པའི་ཕྱིར། ཁ་ཅིག་ཞི་རགས་ཀྱི་རྣམ་
པ་ཅན་གྱི་བསམ་གཏན་གྱི་དངོས་གཞི་མེད་ཟེར་ན། དེ་ཡོད་པར་ཐལ། ཞི་རགས་ཀྱི་རྣམ་པ་ཅན་གྱི་བསམ་གཏན་བཞི་པའི་དངོས་གཞི་ཡོད་པའི་ཕྱིར། དེར་ཐལ། རྣམ་བཤད་སྙིང་པོ་རྒྱན་ལས། ཞི་རགས་ཀྱི་རྣམ་པ་ཅན་

[010A]༄༅། །གྱི་བསམ་གཏན་བཞི་པའི་དངོས་གཞི་བྱང་ཆུབ་སེམས་དཔའ་རྣམས་ཀྱི་སྦྱོར་ལམ་གྱི་སྐབས་སུ་ངེས་པར་ཐོབ་ལ། ཞེས་གསུངས་པའི་ཕྱིར། གཞན་ཡང། ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་གཞི་ཡོད་པར་ཐལ། ཞི་
རགས་ཀྱི་རྣམ་པ་ཅན་དུ་སྐྱེས་པའི་བསམ་གཏན་གྱི་དངོས་གཞི་ཡོད་པའི་ཕྱིར། དེར་ཐལ། འདོད་པ་རྣམས་ནི་རགས། དེ་ལ་ལྟོས་ཏེ་བསམ་གཏན་དང་པོ་ཞི་བར་རྟོགས་པའི་བསམ་གཏན་གྱི་དངོས་གཞི་ཡོད་པའི་ཕྱིར། དེར་ཐལ་
སངས་རྒྱས་འཕགས་པའི་རྒྱུད་ཀྱི་བསམ་གཏན་གྱི་དངོས་གཞི་དེ་དེ་ལྟར་ཡིན་པའི་ཕྱིར། དེ་དེར་ཐལ། འདོད་པ་རྣམས་ནི་རགས། དེ་ལ་ལྟོས་ཏེ་བསམ་གཏན་དང་པོ་ཞི་བ་ཡིན་པའི་ཕྱིར། གཞན་ཡང། དེ་ཡོད་པར་ཐལ། བསམ་
གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་དང་མཉམ་གཞག་ཐུན་གཅིག་ཏུ་གྱུར་པའི་བསམ་གཏན་དང་པོའི་དངོས་གཞི་དེ་ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་གཞི་ཡིན་པའི་ཕྱིར། དེར་ཐལ། བསམ་གཏན་
དང་པོའི་དངོས་གཞི་དང་མཉམ་གཞག་ཐུན་གཅིག་ཏུ་གྱུར་པའི་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་དེ། ཞི་རགས་ཀྱི་རྣམ་པ་ཅན་ཡིན་པའི་ཕྱིར། གཞན་ཡང། ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་
གཞི་ཡོད་པར་ཐལ། ཕྱིར་མི་འོང་གི་རྒྱུད་ཀྱི་བསམ་གཏན་བཞི་པའི་དངོས་གཞི་སྤེལ་སྒོམ་གྱི་ནང་ཚན་དུ་གྱུར་པའི་བསམ་གཏན་བཞི་པའི་དངོས་གཞི་ཟག་བཅས་དེ་ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་གཞི་
ཡིན་པའི་ཕྱིར། དེར་ཐལ། དེ་ཕྱིར་མི་འོང་གནས་གཙང་དུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་ཡིན་པ་ལ་རྒྱུ་མཚན་ཡང་དག་ཅིག་ཡོད་པའི་ཕྱིར། མ་ཁྱབ་ན། དེའི་རྒྱུ་མཚན་བཤད་དགོས་སོ། ཁ་ཅིག་བསམ་གཏན་གྱི་དངོས་

[010B] ཞི་རགས་ཀྱི་རྣམ་པ་ཅན་ཡིན་པས་ཁྱབ་ཟེར་ན། ཕྱི་རོལ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། དེར་ཐལ། དེའི་ཕྱིར། རྟགས་གསལ་ཆོས་ཅན་གྱིས་བསྒྲུབས། གཞན་ཡང་
ཕྱི་རོལ་པའི་རྒྱུད་ཀྱི་བྱམས་པ་ཚད་མེད་དང་བསམ་གཏན་གྱི་དངོས་གཞི་དག་པ་བའི་གཞི་མཐུན་པ་ཆོས་ཅན། དེར་ཐལ། དེའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཀུན་ལས་བཏུས་ལས། ཕྱི་རོལ་པའམ། ཉན་ཐོས་
སམ། བྱང་ཆུབ་སེམས་དཔའ་ཡང་རུང་སྟེ། དག་པའི་བསམ་གཏན་ལ་བརྟེན་ནས་ཚད་མེད་པ་རྣམས་མངོན་པར་འགྲུབ་པོ། ཞེས་གསུངས་པའི་ཕྱིར། ཁ་ཅིག་རང་སའི་ཀུན་དཀྲིས་ཀྱིས་དག་པ་ཙམ་གྱིས་རབ་ཏུ་
ཕྱེ་བའི་བསམ་གཏན་དང་པོའི་དངོས་གཞི། བསམ་གཏན་དང་པོའི་དངོས་གཞི་དག་པ་བའི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བྱམས་པ་ཚད་མེད་དང་བསམ་གཏན་དང་པོའི་དངོས་གཞི་དག་པ་བའི་གཞི་མཐུན་པ་ཆོས་
ཅན༑ མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། ཀུན་ལས་བཏུས་ཀྱི་ལུང་དྲངས་མ་ཐག་པ་དེའི་ཕྱིར། འདོད་མི་ནུས་ཏེ། བྱམས་པ་ཚད་མེད་ཡིན་པའི་ཕྱིར། ཁ་ཅིག་བསམ་
གཏན་གྱི་ཉེར་བསྡོགས་རྣམས་རང་གི་འོག་ས་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་ཡིན་པས། བསམ་གཏན་གྱི་ཉེར་བསྡོགས་ལ་ཉོན་མོངས་ཅན་མི་འཐད་ཅིང། བསམ་གཏན་གྱི་དངོས་གཞི་
ལ་ཉོན་མོངས་ཅན་འཐད་པ་ཡིན་ཟེར་ན། བསམ་གཏན་གྱི་དངོས་གཞི་ལ་ཉོན་མོངས་ཅན་མི་འཐད་པར་ཐལ། བསམ་གཏན་གྱི་དངོས་གཞི་རྣམས་མཐོང་ཆོས་ལ་བདེ་བར་གནས་པའི་ཐབས་ཡིན་པ་གང་ཞིག་ཉོན་མོངས་

[011A]༄༅། །ཅན་གྱིས་མཐོང་ཆོས་ལ་བདེ་བར་གནས་མི་ནུས་པའི་ཕྱིར། འཁོར་གསུམ། གལ་ཏེ་མ་ཁྱབ་ན། སྒྲུབ་བྱེད་ནང་འགལ་གྱི་སྟེང་དུ་འཁོར་གསུམ་འོང། ཁ་ཅིག་སྙོམས་འཇུག་ཉོན་མོངས་ཅན་སྙོམས་
འཇུག་ཡིན་ཟེར་ན། དེ་དགེ་སེམས་རྩེ་གཅིག་པ་ཡིན་པར་ཐལ། སྙོམས་འཇུག་ཡིན་པའི་ཕྱིར། ཁྱབ་སྟེ། མཛོད་ལས། སྙོམས་འཇུག་དགེ་བ་རྩེ་གཅིག་པ། །ཞེས་གསུངས་པའི་ཕྱིར། འདོད་ན། དགེ་བ་ཡིན་པར་ཐལ་
འདོད་པའི་ཕྱིར། འདོད་མི་ནུས་ཏེ། ལུང་མ་བསྟན་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཁ་ཅིག་ཉོན་མོངས་ཅན་གྱི་སྙོམས་འཇུག་ཡོད་ཟེར་ན། འོ་ན། དེ་ཁོ་ཁོ་རང་ཡིན་པར་ཐལ། ཁོ་ཡོད་པའི་ཕྱིར། འདོད་ན་
དེ་ཆོས་ཅན། སྙོམས་འཇུག་ཡིན་པར་ཐལ། ཉོན་མོངས་ཅན་གྱི་སྙོམས་འཇུག་ཡིན་པའི་ཕྱིར། རྟགས་ཁས། འདོད་ན། གོང་བཞིན་འགོག་ཁ་ཅིག་བསམ་གཏན་དང་པོའི་དངོས་གཞི་དག་པ་བ་ཉམས་པ་ཆ་མཐུན་ཡིན་ན་
རང་གི་མཇུག་ཐོག་དེ་མ་ཐག་ཏུ་བསམ་གཏན་དང་པོའི་དངོས་གཞིའི་སྙོམས་འཇུག་ལས་ཉམས་ངེས་ཡིན་པས་ཁྱབ་ཟེར་ན། དེ་མི་འཐད་པར་ཐལ། སྙོམས་འཇུག་ཉོན་མོངས་ཅན་རྒྱུད་ལ་སྐྱེས་པ་ཙམ་གྱིས་རང་སའི་སྙོམས་
འཇུག་ལས་མི་ཉམས་པར་ཤེས་པར་བྱ་བའི་ཆེད་དུ། སྙོམས་འཇུག་ཉོན་མོངས་ཅན་ལ་སྙོམས་འཇུག་གི་མིང་གིས་བཏགས་པ་ཡིན་པའི་ཕྱིར། དེར་ཐལ། དེ་ལ་སྙོམས་འཇུག་གི་མིང་འདོགས་པའི་རྒྱུ་མཚན་ཡང་དག་ཡོད་
པའི་ཕྱིར།།    ༈    རང་གི་འོག་ས་འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡང་རུང་བས་རབ་ཏུ་ཕྱེ་བའི་རིགས་གནས་ཀྱི་བསམ་

[011B]བསམ་གཏན་དང་པོའི་སྙོམས་འཇུག་གི་མཚན་ཉིད། དེ་ལ་བསམ་གཏན་དང་པོའི་ཉེར་བསྡོགས་དང། བསམ་གཏན་དང་པོའི་དངོས་གཞི་གཉིས་ཡོད། འདོད་པ་ལ་འདུན་པའི་འདོད་སྲེད་མངོན་
གྱུར་བ་ལ་ཆགས་པ་དང་བྲལ་བྱེད་ཀྱིས་རབ་ཏུ་ཕྱེ་བའི་རིགས་གནས་ཀྱི་བསམ་གཏན་དང་པོའི་སྙོམས་འཇུག་བསམ་གཏན་དང་པོའི་ཉེར་བསྡོགས་ཀྱི་མཚན་ཉིད། དེ་ལ་བསམ་གཏན་དང་པོའི་ཉེར་བསྡོགས་ལས་དང་པོ་བའི་
ཡིད་བྱེད་དང། ཉོན་མོངས་རྣམ་འཇོམས་ཀྱི་ཡིད་བྱེད་གཉིས། བསམ་གཏན་དང་པོའི་ཉེར་བསྡོགས་ཀྱི་ཐོག་མ་ཐོབ་པའི་དུས་མཚམས་ཀྱང་ཡོད་དེ། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་གསར་དུ་
ཐོབ་པ་དེའི་ཚེ་ན། བསམ་གཏན་དང་པོའི་ཉེར་བསྡོགས་ཀྱི་ཐོག་མ་དང། གོང་མའི་སྙོམས་འཇུག་དང། ཞི་གནས་དང། བསམ་གཏན་དང་པོའི་སྙོམས་འཇུག་རྣམས་དུས་མཉམ་དུ་ཐོབ་པའི་ཕྱིར། རང་གི་དམིགས་པ་
ལ་རྩེ་གཅིག་ཏུ་མཉམ་པར་བཞག་པའི་སྟོབས་ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཏིང་ངེ་འཛིན་ཞི་གནས་ཀྱི་མཚན་ཉིད། དེ་ལ་རྟེན་གྱི་སྒོ་ནས་དབྱེ་ན། ཕྱི་རོལ་པའི་རྒྱུད་ཀྱི་ཞི་གནས་དང། ནང་པའི་
རྒྱུད་ཀྱི་ཞི་གནས་གཉིས། དམིགས་པའི་སྒོ་ནས་དབྱེ་ན། ཀུན་རྫོབ་ལ་དམིགས་པའི་ཞི་གནས་དང། དོན་དམ་ལ་དམིགས་པའི་ཞི་གནས་གཉིས་ཡོད། རང་གི་རྟེན་དུ་གྱུར་པའི་ཞི་གནས་ལ་བརྟེན་ནས་རང་གི་དམིགས་པའི་ཆོས་
ལ་སོ་སོར་དཔྱད་སྟོབས་ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཤེས་རབ། ལྷག་མཐོང་གི་མཚན་ཉིད། དེ་ལ་དབྱེ་ན་གོང་དང་མཚུངས། བསམ་གཏན་དང་པོའི་ཉེར་བསྡོགས་ཉོན་མོངས་རྣམ་འཇོམས་

[012A]༄༅། །ཀྱི་ཡིད་བྱེད་དེ་ལ། སྒྲས་བརྗོད་རིགས་ཀྱི་སྒོ་ནས་དབྱེ་ན་བདུན་ཡོད་དེ། བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད། མོས་པ་ཡིད་བྱེད། རབ་ཏུ་དབེན་པ་ཡིད་བྱེད། དགའ་བ་སྡུད་
པ་ཡིད་བྱེད། དཔྱོད་པ་ཡིད་བྱེད། སྦྱོར་བ་མཐའི་ཡིད་བྱེད། སྦྱོར་བ་མཐའི་འབྲས་བུ་ཡིད་བྱེད་དང་བདུན་ཡོད་པའི་ཕྱིར། བསམ་གཏན་དང་པོའི་ཉེར་བསྡོགས་སྦྱོར་བ་མཐའི་འབྲས་བུ་ཡིད་བྱེད་དེ། བསམ་གཏན་དང་པོའི་ཉེར་བསྡོགས་
མ་ཡིན་ཏེ། དེ་ལ་འབྲས་བུ་ལ་རྒྱུ་མིང་གིས་བཏགས་པ་ཡིན་པའི་ཕྱིར། འདོད་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པས་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་དང་པོའི་སྙོམས་
འཇུག་བསམ་གཏན་དང་པོའི་དངོས་གཞིའི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསམ་གཏན་དང་པོའི་དངོས་གཞི་དག་པ་བ། བསམ་གཏན་དང་པོའི་དངོས་གཞི་ཟག་མེད་དང། བསམ་གཏན་དང་པོའི་དངོས་
གཞི་ཉོན་མོངས་ཅན་དང་གསུམ་ཡོད། རང་སའི་ཀུན་དཀྲིས་ཀྱིས་དག་པ་ཙམ་གྱིས་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་དང་པོའི་དངོས་གཞི། བསམ་གཏན་དང་པོའི་དངོས་གཞི་དག་པ་བའི་མཚན་ཉིད། དེ་ལ་
བསམ་གཏན་དང་པོའི་དངོས་གཞི་དག་པ་བ་ཙམ་པོ་དང། ཁྱད་པར་ཅན་གཉིས་ཡོད། རང་གི་གཉེན་པོའི་ཡན་ལག་དུ་གྱུར་པའི་རྟོག་པ་ལ་ཆགས་པ་དང་མ་བྲལ་བས་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་
དང་པོའི་དངོས་གཞི་དག་པ་བ། བསམ་གཏན་དང་པོའི་དངོས་གཞི་དག་པ་བ་ཙམ་པོ་བའི་མཚན་ཉིད། དེ་ཡན་ལག་རྣམ་པ་ལྔ་དང་ལྡན་པ་ཡིན་ཏེ། གཉེན་པོའི་ཡན་ལག་རྟོག་དཔྱོད་གཉིས། ཕན་ཡོན་གྱི་ཡན་ལག་

[012B] གནས་ཀྱི་ཡན་ལག་ཏིང་ངེ་འཛིན་དང་ལྡན་པའི་ཕྱིར། རྟོག་དཔྱོད་ཀྱི་ཁྱད་པར་ཡོད་དེ། ཁམས་གོང་འོག་གི་ཞི་རགས་ཀྱི་ཁྱད་པར་ལ་རྩིང་དུ་དཔྱོད་པའི་ཡིད་བྱེད་རྟོག་པ་དང། ཞིབ་ཏུ་དཔྱོད་པའི་
ཡིད་བྱེད་དཔྱོད་པ་ཡིན་པའི་ཕྱིར། དེའི་དགའ་བདེ་གཉིས་ཀྱི་ཁྱད་པར་ཡོད་དེ། བསམ་གཏན་དང་པོའི་དངོས་གཞིའི་ངོ་བོར་གྱུར་པའི་ཚོར་བ་བདེ་བ་དེ་ལུས་ཤེས་འཁོར་བཅས་ལ་ཕན་འདོགས་པའི་ཆ་ནས་བདེ་བ་དང་
ཡིད་ཤེས་འཁོར་བཅས་ལ་ཕན་འདོགས་པའི་ཆ་ནས་དགའ་བར་བཞག་པ་ཡིན་པའི་ཕྱིར། བསམ་གཏན་དང་པོའི་དངོས་གཞི་དག་པ་བ་དེ་ལ་བྱེད་ལས་ཀྱི་སྒོ་ནས་དབྱེ་ན། བསམ་གཏན་དང་པོའི་དངོས་གཞི་དག་པ་བ་
ཉམས་པ་ཆ་མཐུན། གནས་པ་ཆ་མཐུན། ཁྱད་པར་ཆ་མཐུན། ངེས་འབྱེད་ཆ་མཐུན་དང་བཞི་ཡོད། དེ་དག་གི་མཚན་གཞིའི་ཁྱད་པར་ཡོད་དེ། རང་གི་མཇུག་ཐོག་དེ་མ་ཐག་ཏུ་བསམ་གཏན་དང་པོའི་དངོས་གཞི་
སྙོམས་འཇུག་ཉོན་མོངས་ཅན་གཞན་འདྲེན་པ་དང་རྗེས་སུ་མཐུན་པའི་བསམ་གཏན་དང་པོའི་དངོས་གཞི་དག་པ་བ། དང་པོའི་མཚན་གཞི། རང་གི་མཇུག་ཐོག་དེ་མ་ཐག་ཏུ་བསམ་གཏན་དང་པོའི་དངོས་གཞི་དག་པ་བ་
གཞན་འདྲེན་པར་བྱེད་པའི་བསམ་གཏན་དང་པོའི་དངོས་གཞི་དག་པ་བ་གཉིས་པའི་མཚན་གཞི། རང་གི་འཇུག་ཐོག་དེ་མ་ཐག་ཏུ་གོང་སའི་སྙོམས་འཇུག་དག་པ་བ་གཞན་འདྲེན་པར་བྱེད་པའི་བསམ་གཏན་དང་པོའི་དངོས་གཞི་དག་
པ་བ་གསུམ་པའི་མཚན་གཞི། རང་གི་འཇུག་ཐོག་དེ་མ་ཐག་ཏུ་སྙོམས་འཇུག་ཟག་མེད་འདྲེན་པར་བྱེད་པ་དང་རྗེས་སུ་མཐུན་པའི་བསམ་གཏན་དང་པོའི་དངོས་གཞི་དག་པ་བ་བཞི་པའི་མཚན་གཞི་ཡིན་པའི་ཕྱིར། རང་གི་གཞལ་

[013A]༄༅། །བྱར་གྱུར་པའི་བདེན་པའི་རྣམ་པ་ཅན་ནམ་བདག་མེད་ཕྲ་རགས་གང་ཡང་རུང་བ་མངོན་སུམ་དུ་རྟོགས་པའི་འཕགས་རྒྱུད་ཀྱི་བསམ་གཏན་དང་པོའི་དངོས་གཞི། བསམ་གཏན་དང་པོའི་དངོས་གཞི་
ཟག་མེད་ཀྱི་མཚན་ཉིད། རང་གི་དངོས་ཀྱི་ཉེར་ལེན་དུ་གྱུར་པའི་བསམ་གཏན་དང་པོའི་དངོས་གཞི་དག་པ་བ་ཉམས་པ་ཆ་མཐུན་གྱི་རྫས་རྒྱུན་དུ་གྱུར་པའི་ལུང་མ་བསྟན་གྱི་བསམ་པ་རྩེ་གཅིག་པ་མཚུངས་ལྡན་དང་བཅས་པ་
བསམ་གཏན་དང་པོའི་དངོས་གཞི་ཉོན་མོངས་ཅན་གྱི་མཚན་ཉིད། དེ་ལ་སྲེད་པ་ཤས་ཆེ་བ། ལྟ་བ་ཤས་ཆེ་བ། ང་རྒྱལ་ཤས་ཆེ་བ། རྨོངས་པ་མ་རིག་པ་ཤས་ཆེ་བ་དང་བཞི་ཡོད། དེ་དག་གི་མཚན་གཞིའི་ཁྱད་པར་ཡོད་དེ་
སྔར་བསམ་གཏན་དང་པོའི་དངོས་གཞི་དག་པ་བ་ཡིན་ཀྱང། ཤིན་སྦྱངས་ཀྱི་བདེ་བ་ལ་སྲེད་པ་སྐྱེས་ནས་བསམ་གཏན་དང་པོའི་དངོས་གཞི་དག་པ་བ་ཉམས་པ་ཆ་མཐུན་གྱི་སྲེད་པ་དང་མཚུངས་ལྡན་དུ་སོང་བའི་ལུང་མ་བསྟན་གྱི་
བསམ་པ་རྩེ་གཅིག་པ་མཚུངས་ལྡན་དང་བཅས་པ་དང་པོའི་མཚན་གཞི། སྔར་བསམ་གཏན་དང་པོའི་དངོས་གཞི་དག་པ་བ་ཡིན་ཀྱང། སྔོན་གྱི་མཐའ་ལ་བརྟེན་པ་སོགས་ལུང་མ་བསྟན་གྱི་ལྟ་ངན་དང་མཚུངས་ལྡན་དུ་སོང་བའི་
ལུང་མ་བསྟན་གྱི་བསམ་པ་རྩེ་གཅིག་པ་མཚུངས་ལྡན་དང་བཅས་པ་གཉིས་པའི་མཚན་གཞི། སྔར་བསམ་གཏན་དང་པོའི་དངོས་གཞི་དག་པ་བ་ཡིན་ཀྱང། སྙོམས་འཇུག་འདི་ལྟ་བུ་བདག་གིས་ཐོབ་ཀྱི་གཞན་གྱིས་མ་ཐོབ་བོ་
སྙམ་པའི་ང་རྒྱལ་དང་མཚུངས་ལྡན་དུ་སོང་བའི་ལུང་མ་བསྟན་གྱི་བསམ་པ་རྩེ་གཅིག་པ་མཚུངས་ལྡན་དང་བཅས་པ་གསུམ་པའི་མཚན་གཞི། སྔར་བསམ་གཏན་དང་པོའི་དངོས་གཞི་དག་པ་བ་ཡིན་ཀྱང། སྙོམས་འཇུག་

[013B] རང་རྒྱུད་ལ་ལྡན་པའི་གང་
ཟག་བསམ་གཏན་དང་པོར་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་བྱེད་པའི་བསམ་གཏན་དང་པོའི་དངོས་གཞི། རྒྱུ་སྙོམས་འཇུག་གི་བསམ་གཏན་དང་པོའི་དངོས་གཞིའི་མཚན་ཉིད།    ༈   
ལ༑ ཁ་ཅིག་བསམ་གཏན་གྱི་ཉེར་བསྡོགས་ལ་དགའ་བདེ་ཕན་ཡོན་གྱི་ཡན་ལག་མེད་པར་ཐལ། བསམ་གཏན་གྱི་ཉེར་བསྡོགས་ཀྱི་ངོ་བོར་གྱུར་པའི་ཚོར་བ་ཡིན་ན། ཚོར་བ་བཏང་སྙོམས་ཡིན་དགོས་པའི་ཕྱིར། དེར་
ཐལ༑ མཛོད་ལས། དེ་དག་ལ་ནི་ཉེར་བསྡོགས་བརྒྱད། །དག་པ་བདེ་མིན་སྡུག་བསྔལ་མིན། །ཞེས་གསུངས་པའི་ཕྱིར་ཟེར་ན་མ་ཁྱབ། འདོད་མི་ནུས་སོ། ཁ་ཅིག་བསམ་གཏན་དང་པོའི་དངོས་གཞི་ཙམ་པོ་ཡིན་ན་
རྟོག་དཔྱོད་གཉེན་པོའི་ཡན་ལག་དགའ་བདེ་ཕན་ཡོན་གྱི་ཡན་ལག་ཏིང་ངེ་འཛིན་གནས་ཀྱི་ཡན་ལག་དང་ལྡན་པས་ཁྱབ་པར་ཐལ། མདོ་ལས། བྱང་ཆེན་འདོད་པས་དབེན། སྡིག་ཏོ་མི་དགེ་བའི་ཆོས་ཀྱིས་དབེན་
རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང། བདེ་བ་ཅན་བསམ་གཏན་དང་པོ་ཉེ་བར་བསྒྲུབས་ཏེ་གནས་སོ། །ཞེས་གསུངས་པའི་ཕྱིར། ཟེར་ན་མ་ཁྱབ། འདོད་ན་
བཀག་ཟིན། ཁ་ཅིག་བསམ་གཏན་དང་པོའི་དངོས་གཞི་ཉོན་མོངས་ཅན་ཆོས་ཅན། བསམ་གཏན་དང་པོའི་དངོས་གཞི་དག་པ་བའི་རྫས་ཡིན་པར་ཐལ། དེའི་རྫས་རྒྱུན་ཡིན་པའི་ཕྱིར། ཟེར་ན་མ་ཁྱབ། འདོད་ན་

[014A]༄༅། །དེ་ཆོས་ཅན། དགེ་བའི་རྫས་ཡིན་པར་ཐལ། སྙོམས་འཇུག་གི་རྫས་ཡིན་པའི་ཕྱིར། འདོད་མི་ནུས་ཏེ། ལུང་མ་བསྟན་ཡིན་པའི་ཕྱིར། ཁ་ཅིག་འཕགས་རྒྱུད་ལ་བསམ་གཏན་དང་པོའི་དངོས་གཞི་
དག་པ་བ་མེད་པར་ཐལ། དེ་འཇིག་རྟེན་པའི་ལམ་དུ་གསུངས་པ་གང་ཞིག་འཕགས་རྒྱུད་ལ་འཇིག་རྟེན་པའི་ལམ་མེད་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། འཕགས་རྒྱུད་ལ་སོ་སྐྱེའི་ལམ་མེད་པའི་ཕྱིར་
འདོད་མི་ནུས་སོ།།    ༈    །།བསམ་གཏན་གཉིས་པ་ལ་མཐའ་དཔྱད་པ་ལ། ཁ་ཅིག་ནང་རབ་ཏུ་དང་བ་གཉེན་པོའི་ཡན་ལག་དུ་ལྡན། ཏིང་ངེ་འཛིན་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་དུ་ལྡན་
ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་བསམ་གཏན་གཉིས་པའི་སྙོམས་འཇུག་བསམ་གཏན་གཉིས་པའི་དངོས་གཞིའི་མཚན་ཉིད་ཟེར་ན། འོ་ན། ཕྱི་རོལ་པའི་རྒྱུད་ཀྱི་བསམ་གཏན་གཉིས་པའི་ཉེར་བསྡོགས་
སྦྱོར་བ་མཐའི་ཡིད་བྱེད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། དེའི་གཉེན་པོའི་ཡན་ལག་ཏུ་གྱུར་པའི་ནང་རབ་ཏུ་དང་བ་ཡང་ཡོད། དེའི་ཕན་ཡོན་གྱི་ཡན་ལག་ཏུ་གྱུར་པའི་ཏིང་ངེ་འཛིན་
ལས་སྐྱེས་པའི་དགའ་བདེ་ཡང་ཡོད། ཏིང་ངེ་འཛིན་གནས་ཀྱི་ཡན་ལག་ཀྱང་ཡོད་པ་གང་ཞིག་དེ་བསམ་གཏན་གཉིས་པའི་སྙོམས་འཇུག་ཡིན་པའི་ཕྱིར། ཕྱི་མ་དེར་ཐལ། དེའི་ཉེར་བསྡོགས་ཡིན་པའི་ཕྱིར་
དང་པོ་དེར་ཐལ། དེའི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ཡང་ཡོད། དེའི་ངོ་བོར་གྱུར་པའི་བསམ་གཏན་གཉིས་པའི་ཉེར་བསྡོགས་བསྒོམ་པ་ལ་དང་བའི་དད་པ་ཡོད་པའི་ཕྱིར་

[014B] དེའི་ངོ་བོར་གྱུར་པའི་བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་དྲུག་པ་མན་ཆད་སྤངས་པའི་ཚོར་བ་བདེ་བ་ཡོད་པའི་ཕྱིར། རྩ་བར་འདོད་མི་ནུས་ཏེ། དེའི་ཉེར་བསྡོགས་
ཡིན་པའི་ཕྱིར། གཞན་ཡང། བསམ་གཏན་གཉིས་པའི་དངོས་གཞིའི་གཉེན་པོའི་ཡན་ལག་ཏུ་གྱུར་པའི་ནང་རབ་ཏུ་དང་བ་ཆོས་ཅན། ནང་རབ་ཏུ་དང་བ་གཉེན་པོའི་ཡན་ལག་ཏུ་ལྡན་པར་ཐལ། བསམ་གཏན་
གཉིས་པའི་དངོས་གཞི་ཡིན་པའི་ཕྱིར། དེར་ཐལ། ཆོས་ཅན་དེའི་ཕྱིར། འདོད་ན། བསམ་གཏན་གཉིས་པའི་གཉེན་པོའི་ཡན་ལག་ཏུ་གྱུར་པའི་ནང་རབ་ཏུ་དང་བ་ཐུག་མེད་ཡིན་པར་ཐལ་ལོ། ཁ་ཅིག་བསམ་གཏན་
གཉིས་པའི་དངོས་གཞིའི་གཉེན་པོའི་ཡན་ལག་ཏུ་གྱུར་པའི་ནང་རབ་ཏུ་དང་བ་ལ་དད་པས་ཁྱབ་ཟེར་ན། འོ་ན། དེའི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ཆོས་ཅན། དེར་ཐལ། དེའི་ཕྱིར་
དེར་ཐལ། དེ་ལ་ནང་རབ་ཏུ་དང་བའི་མིང་གིས་བཏགས་པའི་ཕྱིར། འདོད་མི་ནུས་ཏེ། འདུ་བྱེད་བཏང་སྙོམས་ཡིན་ན་དད་པ་མ་ཡིན་དགོས་པའི་ཕྱིར། ཁ་ཅིག་བསམ་གཏན་གཉིས་པའི་དངོས་གཞི་ཐོབ་ལ་མ་ཉམས་
པ་ཡིན་ན། བསམ་གཏན་དང་པོའི་ཉོན་མོངས་དགུ་པ་སྤངས་པས་ཁྱབ་ཟེར་ན། འོ་ན། བསམ་གཏན་གཉིས་པའི་དངོས་གཞི་ཐོབ་ལ་མ་ཉམས་པའི་ཕྱི་རོལ་པ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་
དེ་ཡིན་པའི་ཕྱིར། འདོད་མི་ནུས་ཏེ། བསམ་གཏན་དང་པོའི་སས་བསྡུས་ཀྱི་གང་ཟག་གི་བདག་འཛིན་དགུ་པ་མ་སྤངས་པའི་ཕྱིར། དེར་ཐལ། དེ་གང་ཟག་གི་བདག་མེད་རྟོགས་མ་མྱོང་བའི་གང་ཟག་ཡིན་པའི་ཕྱིར།    ༈   

[015A]༄༅། །པ་རང་གི་ལུགས་ལ། བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡང་རུང་བས་རབ་ཏུ་ཕྱེ་བའི་རིགས་གནས་ཀྱི་བསམ་གཏན་གྱི་སྙོམས་འཇུག་
བསམ་གཏན་གཉིས་པའི་སྙོམས་འཇུག་གི་མཚན་ཉིད། དེ་ལ་དེར་གྱུར་པའི་ཉེར་བསྡོགས་དང་དངོས་གཞི་གཉིས། བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་ཀྱིས་རབ་ཏུ་ཕྱེ་བའི་རིགས་
གནས་ཀྱི་བསམ་གཏན་གཉིས་པའི་སྙོམས་འཇུག་བསམ་གཏན་གཉིས་པའི་ཉེར་བསྡོགས་ཀྱི་མཚན་ཉིད། དེ་ལ་དེར་གྱུར་པའི་ཞི་གནས་དང། ཉོན་མོངས་རྣམ་འཇོམས་ཀྱི་ཡིད་བྱེད་གཉིས་[*,]ཕྱི་མ་ལ་སྒྲས་བརྗོད་རིགས་ཀྱི་སྒོ་
ནས་དབྱེ་ན། བསམ་གཏན་གཉིས་པའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་སོགས་བདུན་ཡོད། མཚན་ཉིད་སོ་སོ་རིག་པ་ཡིད་བྱེད་ཀྱི་ཁྱད་པར་ཡོད་དེ། བསམ་གཏན་དང་པོ་རགས། དེ་ལ་ལྟོས་ཏེ་བསམ་གཏན་
གཉིས་པ་ཞི་བར་བལྟ་བའི་ཐོས་བསམ་གང་རུང་གི་ཡིད་བྱེད་ཞིག་ལ་བྱེད་པའི་ཕྱིར། མོས་པ་ཡིད་བྱེད་ཀྱི་ཁྱད་པར་ཡོད་དེ། དེ་ལྟར་ཞི་རགས་སུ་བལྟས་པ་ལ་བརྟེན་ནས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་
ལྷག་མཐོང་ནམ་ཐོབ་པ་ན་བསམ་གཏན་གཉིས་པའི་ཉེར་བསྡོགས་མོས་པ་ཡིད་བྱེད་ཐོབ་པ་ཡིན་པའི་ཕྱིར། རབ་ཏུ་དབེན་པ་ཡིད་བྱེད་ཀྱི་ཁྱད་པར་ཡོད་དེ། དེ་ལ་ཆུང་འབྲིང་ཆེན་པོ་གསུམ་ཡོད་པས་རིམ་པ་བཞིན་བསམ་
གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་ཆེན་པོའི་ཆེན་པོ་ནས་དེའི་ཆུང་ངུའི་བར་གྱི་སྤོང་གཉེན་བྱེད་པའི་ཕྱིར། དགའ་བ་སྡུད་པ་ཡིད་བྱེད་ཀྱི་ཁྱད་པར་ཡོད་དེ། དེ་ལ་ཆུང་འབྲིང་ཆེན་པོ་གསུམ་ཡོད་

[015B] དཔྱོད་པ་ཡིད་བྱེད་ཀྱི་ཁྱད་པར་ནི། བསམ་གཏན་དང་པོ་
ལ་འདུན་པའི་འདོད་སྲེད་མངོན་གྱུར་བ་ཕལ་ཆེར་ལ་ཆགས་པ་དང་བྲལ་བ་ན། མ་ལུས་པ་ལ་ཆགས་པ་དང་བྲལ་ལམ་མ་བྲལ་སྙམ་དུ་བསམ་གཏན་དང་པོའི་ཉོན་མོངས་སྐྱེ་སླ་བའི་མཚན་མ་ཡིད་ལ་བྱེད་པའི་ཡིད་
བྱེད་ཞིག་ཡིན་པའི་ཕྱིར། སྦྱོར་བ་མཐར་ཐུག་པའི་ཡིད་བྱེད་ཀྱི་ཁྱད་པར་ཡོད་དེ། བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་མ་ལུས་པ་ལ་ཆགས་པ་དང་མ་བྲལ་བར་མཐོང་ནས་སླར་ཡང་ཞི་རགས་
སུ་བལྟས་ནས་ཆུང་ངུ་འབྲིང་ཆེན་པོ་གསུམ་གྱིས་རིམ་པ་བཞིན་དུ་བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་ཆུང་ངུའི་ཆེན་པོ་ནས་ཆུང་ངུའི་བར་གྱི་སྤོང་གཉེན་བྱེད་པའི་ཕྱིར། སྦྱོར་བ་
མཐའི་འབྲས་བུ་ཡིད་བྱེད་ཀྱི་ཁྱད་པར་ནི། བསམ་གཏན་དང་པོའི་དེས་རིགས་འགྲེའོ། །བསམ་གཏན་དང་པོ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པས་རབ་ཏུ་ཕྱེ་བའི་རིགས་གནས་ཀྱི་བསམ་
གཏན་གཉིས་པའི་སྙོམས་འཇུག་བསམ་གཏན་གཉིས་པའི་དངོས་གཞིའི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསམ་གཏན་གཉིས་པའི་དངོས་གཞི་དག་པ་བ་སོགས་གསུམ་ཡོད། དང་པོ་ལ་བྱེད་
ལས་ཀྱི་སྒོ་ནས་དབྱེ་ན། བསམ་གཏན་གཉིས་པའི་དངོས་གཞི་དག་པ་བ་ཉམས་པ་ཆ་མཐུན་སོགས་བཞི་ཡོད། བསམ་གཏན་གཉིས་པའི་དངོས་གཞི་དག་པ་བ་དེ་ཡན་ལག་རྣམ་པ་བཞི་དང་ལྡན་ཏེ། ནང་རབ་ཏུ་དང་

[016A]༄༅། །བ་གཉེན་པོའི་ཡན་ལག་དང་ལྡན། ཏིང་ངེ་འཛིན་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་དང་ལྡན། ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་ཕྱིར། བསམ་གཏན་གཉིས་པའི་
དངོས་གཞི་དག་པ་བའི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ལ་ནང་རབ་ཏུ་དང་བའི་མིང་གིས་འདོགས་པའི་རྒྱུ་མཚན་ཡོད་དེ། བསམ་གཏན་གཉིས་པའི་སྐབས་སུ་དགའ་བདེ་ཆུ་ལྟ་བུའི་
སྐྱོན་དང་བཅས་པས། རང་མིང་གིས་མ་སྨོས་པར་དེ་ལ་ནང་རབ་ཏུ་དང་བའི་མིང་གིས་སྨོས་པའི་ཕྱིར། བསམ་གཏན་གཉིས་པའི་དངོས་གཞིའི་ཕན་ཡོན་གྱི་ཡན་ལག་ཏུ་གྱུར་པའི་ཏིང་དེ་འཛིན་ལས་སྐྱེས་པའི་
དགའ་བདེ་གཉིས་དང། བསམ་གཏན་དང་པོའི་དངོས་གཞིའི་ཕན་ཡོན་གྱི་ཡན་ལག་ཏུ་གྱུར་པའི་དབེན་པ་ལས་སྐྱེས་པའི་དགའ་བདེ་གཉིས་ཀྱི་ཁྱད་པར་ཡོད་དེ། བསམ་གཏན་དང་པོའི་ཕན་ཡོན་གྱི་ཡན་ལག་ཏུ་གྱུར་
པའི་དགའ་བདེ་གཉིས་པོ་དེ་འདོད་པ་ལ་འདུན་པའི་འདོད་སྲེད་མངོན་གྱུར་བས་དབེན་པ་ལས་གཙོ་བོར་སྐྱེས། ཏིང་ངེ་འཛིན་ལས་གཙོ་བོར་མ་སྐྱེས། ཕྱི་མ་ཏིང་ངེ་འཛིན་ལས་གཙོ་བོར་སྐྱེས་པའི་ཕྱིར། གསུམ་པ་
རྩོད་པ་སྤོང་བ་ལ། ཁ་ཅིག་བསམ་གཏན་གཉིས་པའི་ཉེར་བསྡོགས་ཀྱི་ཕན་ཡོན་གྱི་ཡན་ལག་ཏུ་གྱུར་པའི་ཏིང་དེ་འཛིན་ལས་སྐྱེས་པའི་དགའ་བདེ་མེད་པར་ཐལ། དེའི་སྐབས་སུ་དགའ་བདེ་མ་རྫོགས་པའི་ཕྱིར་
ཟེར་ན་མ་ཁྱབ། ཁ་ཅིག་བསམ་གཏན་གཉིས་པའི་དངོས་གཞིའི་གཉེན་པོའི་ཡན་ལག་ཏུ་གྱུར་པའི་ནང་རབ་ཏུ་དང་བ་ལ་དད་པས་ཁྱབ་པར་ཐལ། མཛོད་ལས། རབ་ཏུ་དང་བ་དད་པའོ། །ཞེས་གསུངས་པའི་ཕྱིར་ཟེར་ན་

[016B] དེ་བྱེ་བྲག་ཏུ་སྨྲ་བའི་ལུགས་ཙམ་ཡིན་པའི་ཕྱིར།    ༈    ཁ་ཅིག་བསམ་གཏན་གསུམ་པའི་དངོས་གཞིའི་གཉེན་པོའི་ཡན་ལག་ཏུ་གྱུར་པའི་དྲན་
ཤེས་བཞིན་བཏང་སྙོམས་གསུམ་པོ་དེ་རང་མིང་ནས་སྨོས་ནས། བསམ་གཏན་དང་པོ་གཉིས་ཀྱི་དངོས་གཞིའི་གཉེན་པོའི་ཡན་ལག་དུ་གྱུར་པའི་དྲན་ཤེས་བཞིན་བཏང་སྙོམས་གསུམ་རང་མིང་ནས་མི་སྨོས་པའི་རྒྱུ་མཚན་
ཡོད་དེ། བསམ་གཏན་དང་པོའི་སྐབས་སུ་རྟོག་དཔྱོད་མེ་ལྟ་བུའི་སྐྱོན་དང་བཅས། གཉིས་པའི་སྐབས་སུ་དགའ་བདེ་ཆུ་ལྟ་བུའི་སྐྱོན་དང་བཅས་པས་རང་གི་ངོ་བོའི་སྒོ་ནས་བྱ་བ་བྱེད་མི་ནུས་བསམ་གཏན་གསུམ་པའི་གནས་
སྐབས་སུ་སྐྱོན་དེ་དག་གིས་དབེན་པས་དེ་གསུམ་གྱིས་རང་གི་ངོ་བོའི་སྒོ་ནས་བྱ་བ་བྱེད་ནུས་པའི་རྒྱུ་མཚན་གྱིས་རང་མིང་གིས་སྨོས་པའི་ཕྱིར་ཟེར་ན། འོ་ན། བསམ་གཏན་གསུམ་པའི་གནས་སྐབས་སུ་དེ་གསུམ་
གྱིས་རང་གི་ངོ་བོའི་སྒོ་ནས་བྱ་བ་བྱེད་མི་ནུས་པར་ཐལ། བསམ་གཏན་གསུམ་པའི་གནས་སྐབས་སུ་ཡང་དབུགས་འབྱུང་རྔུབ་རླུང་ལྟ་བུའི་སྐྱོན་དང་བཅས་པའི་ཕྱིར། འཁོར་གསུམ། གཞན་ཡང། བསམ་གཏན་དང་པོ་
གཉིས་ཀྱི་སྐབས་སུ་དྲན་ཤེས་བཞིན་བཏང་སྙོམས་གསུམ་གྱིས་རང་གི་ངོ་བོའི་སྒོ་ནས་བྱ་བ་བྱེད་ནུས་པར་ཐལ། དེ་གཉིས་ཀྱི་སྐབས་སུ་རང་རང་གི་ངོ་བོར་གྱུར་པའི་དྲན་པས་རང་གི་དམིགས་རྣམ་མི་བརྗེད་པར་འཛིན་ནུས་
ཤེས་བཞིན་གྱིས་བྱིང་རྒོད་ཀྱི་སྐྱོན་བྱུང་མ་བྱུང་རྟོགས་ནུས། བཏང་སྙོམས་ཀྱིས་ཏིང་ངེ་འཛིན་སྐྱོན་མེད་ལ་གནས་པའི་ཚེ་བཏང་སྙོམས་སུ་འཇོག་ནུས་པའི་ཕྱིར། དེར་ཐལ། བསམ་གཏན་དང་པོ་གཉིས་ཀྱི་དངོས་གཞི་དེ་རང་

[017A]༄༅། །གི་དམིགས་རྣམ་ཀྱང་མི་བརྗེད་པར་འཛིན་ནུས། བྱིང་རྒོད་ཀྱི་སྐྱོན་བྱུང་མ་བྱུང་ཡང་རྟོགས་ནུས། ཏིང་ངེ་འཛིན་སྐྱོན་མེད་ལ་གནས་པ་དེའི་ཚེ་བཏང་སྙོམས་སུ་འཇོག་ནུས་པའི་སྙོམས་འཇུག་
ཡིན་པའི་ཕྱིར། ཁ་ཅིག་བསམ་གཏན་གསུམ་པའི་དངོས་གཞི་ཕན་ཡོན་གྱི་ཡན་ལག་ཏུ་གྱུར་པའི་བདེ་དབང་དེ་བདེ་དབང་མཚན་ཉིད་པ་ཡིན་པའི་ཕྱིར་ཟེར་ན། དེ་ཆོས་ཅན། དབང་ཤེས་ཡིན་པར་ཐལ། དབང་
ཤེས་མཚན་ཉིད་པ་ཡིན་པའི་ཕྱིར། འདོད་མི་ནུས་ཏེ། ཡིད་ཤེས་ཡིན་པའི་ཕྱིར། དེར་ཐལ། བསམ་གཏན་གྱི་དངོས་གཞི་ཡིན་པའི་ཕྱིར། དེར་ཐལ། བསམ་གཏན་གསུམ་པའི་དངོས་གཞི་ཡིན་པའི་ཕྱིར། ཁ་ཅིག་
དེ་ལུས་ཤེས་འཁོར་གྱི་ཚོར་བ་ལ་བྱེད་པ་ཡིན་ཟེར་ན། དེ་དབང་ཤེས་སུ་ཐལ། དམ་བཅའ་འཐད་པའི་ཕྱིར། འདོད་མི་ནུས་སོ། །གཞན་ཡང། ལུས་ཤེས་ཆོས་ཅན། ཁྱོད་གཙོ་སེམས་ཡིན་པར་ཐལ། ཁྱོད་ཀྱི་
འཁོར་དུ་གྱུར་པའི་ཚོར་བ་བདེ་བ་ཡོད་པའི་ཕྱིར། འདོད་མི་ནུས་ཏེ། ཁྱོད་དང་སེམས་བྱུང་གི་གཞི་མཐུན་ཡོད་པའི་ཕྱིར། ཁ་ཅིག་དེ་ཤིན་སྦྱངས་ཀྱི་བདེ་བ་ལ་བྱེད་པ་ཡིན་ཟེར་ན། འོ་ན་ཕྱི་རོལ་པའི་རྒྱུད་ཀྱི་བསམ་
གཏན་བཞི་པའི་དངོས་གཞིའི་ཕན་ཡོན་གྱི་ཡན་ལག་ཏུ་གྱུར་པའི་བདེ་དབང་ཡོད་པར་ཐལ། དམ་བཅའ་འཐད་པ་གང་ཞིག་ཕྱི་རོལ་པའི་རྒྱུད་ཀྱི་བསམ་གཏན་བཞི་པའི་དངོས་གཞིའི་གནས་སྐབས་སུ་བསམ་གཏན་
གསུམ་པའི་གནས་སྐབས་ལས་ཁྱད་པར་དུ་འཕགས་པའི་ཤིན་སྦྱངས་ཀྱི་བདེ་བ་ཡོད་པའི་ཕྱིར། དེར་ཐལ། ཏིང་ངེ་འཛིན་དེ་གཉིས་ལ་བཟང་ངན་གྱི་ཁྱད་པར་ཡོད་པའི་ཕྱིར། འདོད་ན། ཕྱི་རོལ་པའི་རྒྱུད་ཀྱི་བསམ་གཏན་བཞི་

[017B] ཁྱོད་ཀྱི་ཕན་ཡོན་གྱི་ཡན་ལག་ཏུ་གྱུར་པའི་བདེ་དབང་མེད་པར་ཐལ། ཁྱོད་ཕྱི་རོལ་པའི་རྒྱུད་ཀྱི་བསམ་གཏན་བཞི་པའི་དངོས་གཞི་ཡིན་པའི་ཕྱིར། རང་གི་ལུགས་ལ། རང་གི་འོག་ས་
བསམ་གཏན་གཉིས་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡན་རུང་བས་རབ་ཏུ་ཕྱེ་བའི་རིགས་གནས་ཀྱི་བསམ་གཏན་གྱི་སྙོམས་འཇུག་བསམ་གཏན་
གསུམ་པའི་སྙོམས་འཇུག་གི་མཚན་ཉིད། དེ་ལ་བསམ་གཏན་གསུམ་པའི་ཉེར་བསྡོགས་དང་དངོས་གཞི་གཉིས། དང་པོའི་མཚན་ཉིད་རང་གི་འོག་ས་བསམ་གཏན་གཉིས་པ་ལ། ཞེས་སོགས་རིགས་འགྲེ། །
དེ་ལ་དེར་གྱུར་པའི་ཞི་གནས་དང། ཉོན་མོངས་རྣམ་འཇོམས་ཀྱི་ཡིད་བྱེད་གཉིས། ཉོན་མོངས་རྣམ་འཇོམས་ཀྱི་ཡིད་བྱེད་ཀྱི་དབྱེ་བ་གོང་གི་རིགས་འགྲེའོ། །རང་གི་འོག་ས་བསམ་གཏན་གཉིས་པ་ལ་འདུན་པའི་འདོད་
སྲེད་མངོན་གྱུར་བ་ལ་ཆགས་པ་དང་བྲལ་ཟིན་པས་རབ་ཏུ་ཕྱེ་བའི་རིགས་གནས་ཀྱི་བསམ་གཏན་གསུམ་པའི་སྙོམས་འཇུག་དེའི་དངོས་གཞིའི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསམ་
གཏན་གསུམ་པའི་དངོས་གཞི་དག་པ་བ་སོགས་གསུམ། དེའི་མཚན་གཞི་གོང་གི་རིགས་འགྲེ། དག་པ་བ་དེ་ལ་བྱེད་ལས་ཀྱི་སྒོ་ནས་དབྱེ་ན་གོང་བཞིན་བཞི་ཡོད། བསམ་གཏན་གསུམ་པའི་དངོས་གཞི་དག་པ་དེ་
ཡན་ལག་ལྔ་དང་ལྡན་ཏེ། གཉེན་པོའི་ཡན་ལག་དྲན་ཤེས་བཞིན་བཏང་སྙོམས་གསུམ་དང་ལྡན། ཕན་ཡོན་གྱི་ཡན་ལག་བདེ་དབང་གི་མིང་ཅན་དང་གནས་ཀྱི་ཡན་ལག་ཏིང་ངེ་འཛིན་དང་ལྡན་པའི་ཕྱིར་

[018A]༄༅། །དང་པོ་གསུམ་གྱི་ཁྱད་པར་ཡོད་དེ། དེའི་ངོ་བོར་གྱུར་པའི་དམིགས་རྣམ་མི་བརྗེད་པར་འཛིན་པའི་དྲན་པ་དང། ཞེས་སོགས་དེའི་གཉེན་པོའི་ཡན་ལག་ཡིན་པའི་ཕྱིར། བར་པ་དེའི་ཁྱད་པར་ཡོད་
དེ༑ ཡིད་ཤེས་འཁོར་གྱི་ཚོར་བ་བདེ་བ་ལ་བདེ་དབང་གི་མིང་གིས་བཏགས་པ་ཡིན་པའི་ཕྱིར། འདོགས་པའི་རྒྱུ་མཚན་ཡོད་དེ། ལུས་ཤེས་འཁོར་བཅས་ལ་ཕན་འདོགས་པའི་ཆ་ནས་དེ་ལྟར་བཏགས་པའི་ཕྱིར། ལུས་ཤེས་
འཁོར་བཅས་ལ་ཕན་འདོགས་པའི་དོན་ཡོད་དེ། ལུས་ལས་རུང་དུ་བྱེད་པའི་ཕྱིར། རྩོད་པ་སྤོང་བ་ལ། ཁ་ཅིག་བསམ་གཏན་གསུམ་པའི་དངོས་གཞིའི་ཕན་ཡོན་གྱི་ཡན་ལག་ཏུ་གྱུར་པའི་བདེ་དབང་དེ་བདེ་དབང་ཡིན་
པར་ཐལ། དེ་ལུས་ཤེས་ཡིན་པའི་ཕྱིར། དེར་ཐལ། བསམ་གཏན་གསུམ་པའི་མདོ་ལས། བདེ་བ་ལུས་ཀྱིས་མྱོང་ལ། ཞེས་སོགས་གསུངས་པའི་ཕྱིར་ཟེར་ན། སྐྱོན་མེད་དེ། ལུས་ཤེས་འཁོར་བཅས་ལ་ཕན་འདོགས་
པ་ལ་དགོངས་པ་ཡིན་པའི་ཕྱིར། དེར་ཐལ། བསམ་གཏན་གསུམ་པའི་དངོས་གཞིའི་ཕན་ཡོན་གྱི་ཡན་ལག་དུ་གྱུར་པའི་བདེ་དབང་གི་མིང་ཅན་ཆོས་ཅན། ཡིད་བདེ་ཡིན་པར་ཐལ། ཡིད་ཤེས་སུ་གྱུར་པའི་ཚོར་བ་ཡིན་པའི་
ཕྱིར། འདོད་མི་ནུས་ཏེ། ཡིད་བདེ་ལ་ཆགས་བྲལ་གྱིས་པ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། བསམ་གཏན་གསུམ་པའི་དངོས་གཞི་ཡིད་བདེ་ལ་ཆགས་བྲལ་གྱི་ས་པ་ཡིན་པའི་ཕྱིར། དེས་ན་ཁོ་རང་ལ་
ཉན་ཐོས་དགྲ་བཅོམ་པའི་རྒྱུད་ཀྱི་ཡིད་བདེ་ཡིད་བདེ་མ་ཡིན་པར་ཐལ། དེ་ཡིད་བདེ་ལ་ཆགས་བྲལ་གྱི་ས་པ་ཡིན་པའི་ཕྱིར། དེར་ཐལ། ཉན་ཐོས་དགྲ་བཅོམ་པ་ཡིད་བདེ་ལ་ཆགས་བྲལ་གྱི་གང་ཟག་ཡིན་པ་གང་

[018B]བསམ་གཏན་གསུམ་པའི་དངོས་གཞི་ཡིད་བདེ་ལ་ཆགས་བྲལ་གྱིས་པ་ཡིན་པའི་ཕྱིར། དང་པོ་དེར་ཐལ། དེ་ཡིད་བདེ་ལ་ཆགས་པ་སྤངས་པའི་གང་ཟག་ཡིན་པའི་ཕྱིར། དེར་ཐལ། དེ་ཆགས་པ་སྤངས་པའི་
གང་ཟག་ཡིན་པའི་ཕྱིར། འདོད་མི་ནུས་ཏེ། ཉན་ཐོས་དགྲ་བཅོམ་པའི་རྒྱུད་ཀྱི་ཡིད་བདེ་ཡོད་པའི་ཕྱིར། གཞན་ཡང། བསམ་གཏན་གསུམ་པའི་དངོས་གཞིའི་ཕན་ཡོན་གྱི་ཡན་ལག་ཏུ་གྱུར་པའི་བདེ་དབང་ཤིན་
སྦྱངས་ཀྱི་བདེ་བ་ལ་བྱེད་པ་ཡིན་ཟེར་ན། དེ་ལ་འདི་འདྲི་སྟེ། དེ་ལུས་ཤིན་སྦྱངས་ཀྱི་བདེ་བ་ཡིན་ནམ། སེམས་ཤིན་སྦྱངས་ཀྱི་བདེ་བ་ཡིན་ན། [*YIN,]དང་པོ་ལྟར་ན། ལུས་ཤེས་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན་
དངོས་སུ་འགལ། ཕྱི་མ་ལྟར་ན། སེམས་བདེ་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན། ཡིད་བདེ་ཡིན་པར་ཐལ། འདོད་པའི་ཕྱིར། འཁོར་གསུམ། ཁ་ཅིག་བསམ་གཏན་གཉིས་པ་ཡན་ཆད་ཀྱི་ཉེར་
བསྡོགས་ཟག་མེད་ཡོད་ཟེར་ན། དེ་མེད་པར་ཐལ། བསམ་གཏན་གཉིས་པ་ཡན་ཆད་ཀྱི་ཉེར་བསྡོགས་ཡིན་ན་བསམ་གཏན་གྱི་དངོས་གཞི་ཐོབ་པས་ཁྱབ་པ་གང་ཞིག་ལམ་སླ་བ་བསམ་གཏན་གྱི་དངོས་གཞི་ལ་བརྟེན་
ནས་འདས་ལམ་སྒྲུབ་པས་ཆོག་བཞིན་དུ་ལམ་དཀའ་བ་ཉེར་བསྡོགས་ལ་བརྟེན་པ་དགོས་པ་མེད་པའི་ཕྱིར། དེ་གཉིས་ལ་དཀའ་སླའི་ཁྱད་པར་ཡོད་དེ། བསམ་གཏན་གྱི་ཉེར་བསྡོགས་ལ་ལྷག་མཐོང་ཤས་ཆེ། དངོས་
གཞི་ལ་ཞི་ལྷག་ཆ་སྙོམས་པ་ཡིན་པའི་ཕྱིར། ཁ་ཅིག་བསམ་གཏན་བཞི་པའི་དངོས་གཞིའི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ཀ་ཡོད་ཀྱང། ཤེས་བཞིན་མི་སྨོས་པའི་རྒྱུ་མཚན་ཡོད་དེ་

[019A]༄༅། །བསམ་གཏན་བཞི་པའི་དངོས་གཞི་དེ་བསམ་གཏན་དང་པོ་གཉིས་ཀྱི་དངོས་གཞིའི་ངོ་བོར་གྱུར་པའི་ཏིང་ངེ་འཛིན་གྱི་སྐྱོན་བརྒྱད་ལས་གྲོལ་བས་བསམ་གཏན་གསུམ་པ་མན་ཆད་བཞིན་དུ་བྱིང་རྒོད་བྱུང་མ་
བྱུང་གི་ཁྱད་པར་རྟོགས་མི་དགོས་པའི་རྒྱུ་མཚན་གྱིས་ཤེས་བཞིན་མ་སྨོས་པ་ཡིན་པའི་ཕྱིར་ཟེར་ན། ཚོར་བ་ཡིད་བདེ་དང་བདེ་དབང་གཉིས་ཏིང་ངེ་འཛིན་གྱི་སྐྱོན་ཡིན་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་
ན༑ བསམ་གཏན་དང་པོ་གཉིས་ཀྱི་དངོས་གཞིའི་ངོ་བོར་གྱུར་པའི་ཏིང་ངེ་འཛིན་སྐྱོན་ཅན་ཡིན་པར་ཐལ། བསམ་གཏན་དང་པོ་གཉིས་ཀྱི་དངོས་གཞིའི་ངོ་བོར་གྱུར་པའི་ཚོར་བ་ཡིད་བདེ་དང་བདེ་དབང་ཡོད་པ་གང་ཞིག་དེ་
གཉིས་ཏིང་ངེ་འཛིན་གྱི་སྐྱོན་ཡིན་པའི་ཕྱིར། རྟགས་ཁས། འདོད་ན། བསམ་གཏན་དང་པོའི་དངོས་གཞིའི་ངོ་བོར་གྱུར་པའི་ཏིང་ངེ་འཛིན་ཆོས་ཅན། ཁྱོད་ཏིང་ངེ་འཛིན་སྐྱོན་ཅན་མ་ཡིན་པར་ཐལ། ཁྱོད་ཏིང་ངེ་འཛིན་སྐྱོན་
མེད་ཡིན་པའི་ཕྱིར། དེར་ཐལ། ཁྱོད་བསམ་གཏན་གྱི་དངོས་གཞིའི་ངོ་བོར་གྱུར་པའི་ཏིང་ངེ་འཛིན་ཡིན་པའི་ཕྱིར། ཁ་ཅིག་བསམ་གཏན་བཞི་པའི་སྙོམས་འཇུག་གི་ངོ་བོར་གྱུར་པའི་ཚོར་བ་ལ་བཏང་སྙོམས་ཀྱིས་
ཁྱབ་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་བཞི་པའི་ཉེར་བསྡོགས་ཀྱི་ངོ་བོར་གྱུར་པའི་ཚོར་བ་བདེ་བ་ཆོས་ཅན། དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་
ཐལ། བསམ་གཏན་གཞི་པའི་ཉེར་བསྡོགས་ཀྱི་ངོ་བོར་གྱུར་པའི་ཚོར་བ་དགའ་བ་ཡོད་པའི་ཕྱིར། དེར་ཐལ། བསམ་གཏན་བཞི་པའི་ཉེར་བསྡོགས་དགའ་བ་སྡུད་པ་ཡིད་བྱེད་ཡོད་པའི་ཕྱིར། དེར་ཐལ། བསམ་

[019B] དེར་ཐལ། ཀུན་ལས་བཏུས་ལ། བསམ་གཏན་
དང་པོ་ཇི་ལྟ་བར་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དུ་ཡང་དེ་བཞིན་ནོ། །ཞེས་གསུངས་པའི་ཕྱིར། རྩ་བར་འདོད་ན། མི་འཐད་དེ། ཆོས་ཅན་དེ་ཡིན་པའི་ཕྱིར། རང་གི་ལུགས་ལ། རང་གི་འོག་ས་
བསམ་གཏན་གསུམ་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་དང་བྲལ་བྱེད་གང་ཡང་རུང་བས་རབ་ཏུ་ཕྱེ་བའི་རིགས་གནས་ཀྱི་སྙོམས་འཇུག་བསམ་གཏན་བཞི་པའི་སྙོམས་འཇུག་གི་
མཚན་ཉིད། དེ་ལ་ཉེར་བསྡོགས་དང་དངོས་གཞི་གཉིས་ཡོད་ཅིང། དེ་གཉིས་ཀྱི་མཚན་ཉིད་དབྱེ་བ་སོགས་གོང་བཞིན་བྱེད་དོ། །བསམ་གཏན་བཞི་པའི་དངོས་གཞི་དག་པ་བ་དེ་ཡན་ལག་རྣམ་པ་བཞི་དང་ལྡན་པ་ཡིན་ཏེ། གཉེན་
པོའི་ཡན་ལག་དྲན་པ་འདུ་བྱེད་བཏང་སྙོམས་གཉིས་དང་ལྡན། ཕན་ཡོན་གྱི་ཡན་ལག་ཚོར་བ་བཏང་སྙོམས་དང་ལྡན། གནས་ཀྱི་ཡན་ལག་ཏིང་ངེ་འཛིན་དང་ལྡན་པའི་ཕྱིར། བསམ་གཏན་བཞི་པའི་དངོས་གཞིའི་གཉེན་པོའི་
ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ཡོད་ཀྱང་ཤེས་བཞིན་མི་སྨོས་པའི་རྒྱུ་མཚན་ཡོད་དེ། བསམ་གཏན་བཞི་པའི་དངོས་གཞི་དེ་སྐྱོན་བརྒྱད་ལས་གྲོལ་བས་བསམ་གཏན་གསུམ་པ་མན་ཆད་
བཞིན་དུ་བྱིང་རྒོད་བྱུང་མ་བྱུང་གི་བྱ་ར་རྟོགས་[*RTOG]མི་དགོས་པའི་རྒྱུ་མཚན་གྱིས་དེ་མ་སྨོས་པའི་ཕྱིར། བསམ་གཏན་བཞི་པ་ལ་ལྟོས་པའི་སྐྱོན་དེ་ལ་བརྒྱད་ཡོད་དེ། ཟག་བཅས་ཀྱི་ཚོར་བ་སྡུག་བསྔལ་དང། ཡིད་མི་བདེ་བ་

[020A]༄༅། །གཉིས༑ ཡིད་བདེ་དང་བདེ་དབང་གཉིས། རྟོག་དཔྱོད་གཉིས། དགའ་བདེ་གཉིས། དབུགས་འབྱུང་རྔུབ་གཉིས་དང་བརྒྱད་ཡོད་པའི་ཕྱིར། ཁ་ཅིག་བཤད་མ་ཐག་པའི་བརྒྱད་པོ་དེ་ཏིང་ངེ་འཛིན་གྱི་སྐྱོན་
ཡིན་པར་ཐལ། མཛོད་ལས། སྐྱོན་བརྒྱད་ལས་ནི་གྲོལ་བའི་ཕྱིར། །བཞི་པ་གཡོ་བ་མེད་པ་ཡིན། །ཞེས་གསུངས་པའི་ཕྱིར་ཟེར་ན། སྐྱོན་མེད་དེ། དེ་བསམ་གཏན་བཞི་པ་ལ་ལྟོས་པའི་སྐྱོན་ཡིན་ཞེས་པའི་དོན་ཡིན་པའི་
ཕྱིར༑ ཁ་ཅིག་ཕྱི་རོལ་པའི་རྒྱུད་ཀྱི་བསམ་གཏན་བཞི་པའི་དངོས་གཞིར་གྱུར་པའི་ཏིང་ངེ་འཛིན་ཆོས་ཅན། ཏིང་ངེ་འཛིན་སྐྱོན་མེད་ཡིན་པར་ཐལ། བསམ་གཏན་གྱི་དངོས་གཞིའི་ངོ་བོར་གྱུར་པའི་ཏིང་ངེ་འཛིན་ཡིན་པའི་ཕྱིར་
ཁྱབ་པ་ཁས། མ་གྲུབ་ན་དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། ཏིང་ངེ་འཛིན་སྐྱོན་ཅན་ཡིན་པའི་ཕྱིར། དེར་ཐལ། སྒྲིབ་གཉིས་ཀྱི་སྐྱོན་དང་བཅས་པའི་ཏིང་ངེ་འཛིན་ཡིན་པའི་ཕྱིར་ཟེར་ན་མ་ཁྱབ་བོ། [*PO,]ཁ་ཅིག་
བསམ་གཏན་བཞི་པའི་ཉེར་བསྡོགས་དང་དངོས་གཞི་གཉིས་ཀ་ཆོས་ཅན། ཁྱོད་རང་གི་མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རང་གི་འོག་ས་བསམ་གཏན་གསུམ་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་
པ་དང་བྲལ་བྱེད་ཡིན་པར་ཐལ། དེ་གང་ཞིག་བྲལ་ཟིན་མ་ཡིན་པའི་ཕྱིར་ཟེར་ན་མ་ཁྱབ་བོ།།    ༈    དང་པོ་ལ། ཁ་ཅིག་འབྲས་བུ་སྐྱེ་བའི་བསམ་གཏན་
དང་རྒྱུ་སྙོམས་འཇུག་གི་བསམ་གཏན་འགལ་ཟེར་ན། གཟུགས་ཁམས་པའི་རྒྱུད་ཀྱི་སྐྱེས་སྟོབས་ཀྱིས་ཐོབ་པའི་བསམ་གཏན་གྱི་དངོས་གཞི་ཆོས་ཅན། རྒྱུ་སྙོམས་འཇུག་གི་བསམ་གཏན་མ་ཡིན་པར་ཐལ། འབྲས་

[020B] དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། རང་རྒྱུད་ལ་ལྡན་པའི་གང་ཟག་གཟུགས་ཁམས་སུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་བྱེད་པའི་བསམ་གཏན་
གྱི་དངོས་གཞི་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། གཞན་ཡང། འབྲས་དུས་ཀྱི་རྣམ་ཤེས་ཀྱི་རྟེན་འབྲེལ་དུ་གྱུར་པའི་བསམ་གཏན་གྱི་དངོས་གཞི་ཆོས་ཅན། རྒྱུ་སྙོམས་འཇུག་གི་བསམ་གཏན་མ་ཡིན་
པར་ཐལ། འབྲས་བུ་སྐྱེ་བའི་བསམ་གཏན་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར། དེར་ཐལ། བསམ་གཏན་གྱི་དངོས་གཞི་དང་བཅས་བཞིན་དུ་འཆི་བ་ཡོད་པའི་ཕྱིར་
དེར་ཐལ། དགེ་སེམས་དང་བཅས་བཞིན་དུ་འཆི་བ་ཡོད་པའི་ཕྱིར། དེར་ཐལ། དེ་དང་བཅས་བཞིན་དུ་སྐྱེ་བ་ལེན་པ་ཡོད་པའི་ཕྱིར། འདོད་མི་ནུས་ཏེ། རང་རྒྱུད་ལ་ལྡན་པའི་གང་ཟག་གཟུགས་ཁམས་སུ་སྐྱེ་བ་ལེན་
པའི་ཐུན་མོང་མ་ཡིན་པའི་རྒྱུ་བྱེད་པའི་བསམ་གཏན་གྱི་དངོས་གཞི་ཡིན་པའི་ཕྱིར། ཁ་ཅིག་འབྲས་བུ་སྐྱེ་བའི་བསམ་གཏན་ལ་བསམ་གཏན་གྱིས་ཁྱབ་ཟེར་ན། གཟུགས་ཁམས་པའི་ལྷའི་གཞལ་མེད་ཁང་ཆོས་ཅན་
དེར་ཐལ། དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། ཤེས་པ་ཡིན་པར་ཐལ་ལོ།། གཉིས་པ་རང་ལུགས་ལ། སྐྱེ་བ་གཞན་དུ་རྒྱུ་སྙོམས་འཇུག་གི་བསམ་གཏན་བསྒོམ་སྟོབས་ཀྱིས་ཐོབ་པའི་རྣམ་
སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་འབྲས་གསུམ་གང་ཡང་རུང་བས་བསྡུས་པའི་ཟག་བཅས་ཀྱི་ཕུང་པོར་དམིགས་པ། འབྲས་བུ་སྐྱེ་བའི་བསམ་གཏན་གྱི་མཚན་ཉིད། དེ་ལ་དེར་གྱུར་པའི་རྣམ་སྨིན་གྱི་འབྲས་

[021A]༄༅། །བུ་སོགས་གསུམ་ཡོད། མཚན་གཞི་ནི། གཟུགས་ཁམས་པའི་ལྷའི་ལུས་དང་པོ་དང། གཟུགས་ཁམས་པའི་གང་ཟག་གི་རྒྱུད་ཀྱི་སྐྱེས་སྟོབས་ཀྱིས་ཐོབ་པའི་བསམ་གཏན་གྱི་དངོས་གཞི་གཉིས་པ་དང་
གཟུགས་ཁམས་པའི་ལྷའི་གཞལ་མེད་ཁང་གསུམ་པ་ཡིན་ནོ། །གསུམ་པ་རྩོད་པ་སྤོང་བ་ལ། ཁ་ཅིག་སྐྱེ་སེམས་དང་འཆི་སེམས་གང་རུང་དུ་གྱུར་པའི་བསམ་གཏན་གྱི་དངོས་གཞི་ཡོད་པར་ཐལ། འབྲས་དུས་ཀྱི་
རྣམ་ཤེས་ཀྱི་རྟེན་འབྲེལ་དུ་གྱུར་པའི་བསམ་གཏན་གྱི་དངོས་གཞི་ཡོད་པའི་ཕྱིར། འདོད་མི་ནུས་ཏེ། སྐྱེ་སེམས་ཡིན་ན། སྲིད་པ་ཉོན་མོངས་ཅན་ཡིན་དགོས་པའི་ཕྱིར། དེར་ཐལ། མཛོད་ལས། སྐྱེ་བའི་སྲིད་པ་ཉོན་
མོངས་ཅན། །ཞེས་གསུངས་པའི་ཕྱིར་ཟེར་ན་མ་ཁྱབ། ཁ་ཅིག་དགྲ་བཅོམ་པ་ཡིན་ན། བསམ་གཟུགས་བརྒྱད་ཀའི་དངོས་གཞི་ཐོབ་པས་ཁྱབ་ཟེར་ན། སྤང་བྱ་གཅིག་ཅར་བའི་ཉན་ཐོས་དགྲ་བཅོམ་པའི་གོ་འཕང་ཐོབ་
མ་ཐག་པའི་དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་དེ་བསམ་གཟུགས་བརྒྱད་ཀའི་དངོས་གཞི་ཡིན་པར་ཐལ། དེ་འདྲ་བའི་དགྲ་བཅོམ་པ་དེ་བསམ་གཟུགས་བརྒྱད་ཀའི་དངོས་གཞི་ཐོབ་པའི་གང་ཟག་ཡིན་པའི་ཕྱིར། འདོད་
ན༑ སྤང་བྱ་གཅིག་ཅར་བའི་རྒྱུན་ཞུགས་འབྲས་གནས་ཀྱི་རྒྱུད་ཀྱི་ཉན་ཐོས་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ་བསམ་གཟུགས་བརྒྱད་ཀའི་ཉེར་བསྡོགས་ཡིན་པར་ཐལ། འདོད་པའི་ཕྱིར། འདོད་ན། དེ་བསམ་གཏན་
གཉིས་པའི་ཉེར་བསྡོགས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་བསམ་གཏན་གཉིས་པའི་ཉེར་བསྡོགས་མ་ཡིན་པར་ཐལ། ཉན་ཐོས་ཀྱི་བར་ཆད་མེད་ལམ་ཡིན་པའི་ཕྱིར། གཞན་ཡང། དེ་མི་

[021B] བསམ་གཏན་གྱི་དངོས་གཞི་མ་ཐོབ་ཀྱང་ཉོན་སྒྲིབ་སྤངས་པའི་དགྲ་བཅོམ་པ་ཡོད་པའི་ཕྱིར། དེར་ཐལ། སློབ་དཔོན་དཔའ་བོས། ཁྱོད་ཀྱི་བསྟན་པའི་རྗེས་འགྲོ་བ། །བསམ་གཏན་དངོས་གཞི་མ་ཐོབ་ཀྱང་
བདུད་ཀྱི་མིག་རས་བཙའ་བཞིན་དུ། །སྲིད་པ་དག་ནི་ལྡོག་པར་བྱེད། །ཁྱོད་ཀྱི་བསྟན་ལས་ཕྱིར་ཕྱོགས་པ། །སྐྱེ་བོ་མ་རིག་གིས་ལྡོངས་པ། །སྲིད་རྩེའི་བར་དུ་སོང་ནས་ཀྱང། །སྡུག་བསྔལ་ཡང་འབྱུང་སྲིད་པ་སྒྲུབ་
ཞེས་གསུངས་པའི་ཕྱིར། གཞན་ཡང་དགྲ་བཅོམ་པ་ཡིན་ན་དགྲ་བཅོམ་པ་རྒྱན་བཅས་ཡིན་དགོས་པར་ཐལ། དགྲ་བཅོམ་པ་ཡིན་ན་ཟག་མེད་ཀྱི་མངོན་ཤེས་ཐོབ་པས་ཁྱབ་པའི་ཕྱིར། དེར་ཐལ། དགྲ་བཅོམ་པ་
ཡིན་ན་རང་གི་གཞལ་བྱར་གྱུར་པའི་མྱང་འདས་མངོན་སུམ་དུ་རྟོགས་པའི་བསམ་གཏན་གྱི་དངོས་གཞི་ཐོབ་པས་ཁྱབ་པའི་ཕྱིར། དེར་ཐལ། དེ་ཡིན་ན། བསམ་གཏན་གྱི་དངོས་གཞི་ཐོབ་པས་ཁྱབ་པའི་ཕྱིར། འདོད་མི་ནུས་
སོ༑ ༑ཁ་ཅིག་རྩ་བའི་དམ་བཅའ་འཐད་པར་ཐལ། དགྲ་བཅོམ་པ་ཡིན་ན་བསམ་གཟུགས་བརྒྱད་ཀའི་འདོད་སྲེད་ལ་ཆགས་པ་དང་བྲལ་བས་ཁྱབ་པ་གང་ཞིག་བསམ་གཟུགས་བརྒྱད་པོ་དེའི་ཟག་མེད་རྣམས་ལ་འཛིན་སྟངས་
མི་མཐུན་པ་མེད་པའི་ཕྱིར་ཟེར་ན་མ་ཁྱབ། འོ་ན། ཐེག་ཆེན་མཐོང་ལམ་རྣམ་གྲོལ་ལམ་དང། ཐེག་ཆེན་སྒོམ་ལམ་རྣམ་གྲོལ་ལམ་མི་འགལ་བར་ཐལ། དེ་གཉིས་ཀས་སྒྲིབ་པ་ཀུན་བཏགས་སྤངས་པ་གང་
ཞིག་དེ་གཉིས་འཛིན་སྟངས་མི་མཐུན་པ་མེད་པའི་ཕྱིར། ཁྱབ་པ་ཁས། འདོད་མི་ནུས་སོ། །རང་ལུགས་ལ། སྤང་བྱ་གཅིག་ཅར་བའི་ཉན་ཐོས་དགྲ་བཅོམ་པ་དེས་བསམ་གཟུགས་བརྒྱད་ཀའི་དངོས་

[022A]༄༅། །གཞི་མ་ཐོབ་སྟེ། དེས་བསམ་གཏན་གཉིས་པ་ཡན་ཆད་ཀྱི་དངོས་གཞི་ཐོབ་པ་ལ་དེ་དག་གི་ཉེར་བསྡོགས་སྒོམ་མི་དགོས་ཀྱང། བསམ་གཏན་གཉིས་པ་ཡན་ཆད་ཀྱི་དངོས་གཞི་ཟག་མེད་
ཐོབ་པ་ལ་ཞི་རགས་ཀྱི་རྣམ་པ་ཅན་གྱི་བསམ་གཏན་གཉིས་པ་ཡན་ཆད་ཀྱི་དངོས་གཞི་དེ་ཐོབ་པ་སྔོན་དུ་འགྲོ་དགོས་པའི་ཕྱིར། དེར་ཐལ། འཇིག་རྟེན་ལས་འདས་པའི་ལམ་ཐོབ་ལ་འཇིག་རྟེན་པའི་ལམ་གྱིས་
རྒྱུད་སྦྱངས་པ་སྔོན་དུ་འགྲོ་དགོས་པའི་ཕྱིར་དང། བསམ་གཏན་གྱི་དངོས་གཞི་དག་པ་བ་ངེས་འབྱེད་ཆ་མཐུན་དེ་རང་གི་མཇུག་དེ་མ་ཐག་ཏུ་སྙོམས་འཇུག་ཟག་མེད་འདྲེན་པ་དང་རྗེས་སུ་མཐུན་པའི་བསམ་
གཏན་གྱི་དངོས་གཞི་ཅིག་ལ་བྱེད་པའི་ཕྱིར། རྩ་བའི་རྟགས་དེར་ཐལ། བསམ་གཏན་གྱི་ཉེར་བསྡོགས་རྣམས་རང་གི་འོག་ས་ལ་ཆགས་པ་དང་བྲལ་བྱེད་ཡིན་པ་གང་ཞིག་སྤང་བྱ་གཅིག་ཅར་བའི་ཉན་
ཐོས་དགྲ་བཅོམ་པ་ཁམས་གསུམ་ག་ལ་ཆགས་པ་དང་བྲལ་ཟིན་པའི་ཕྱིར། དེ་ལྟར་མ་ཡིན་པར་སྤང་བྱ་གཅིག་ཅར་བའི་ཉན་ཐོས་དགྲ་བཅོམ་པའི་རྒྱུད་ཀྱི་བསམ་གཟུགས་བརྒྱད་ཀའི་དངོས་གཞི་ཟག་མེད་
རྣམས་ཕན་ཚུན་ཡིན་ཁྱབ་མཉམ་ཡིན་ན། དེ་སྲིད་རྩེའི་དངོས་གཞི་ཡིན་པ་མི་རིགས་པར་ཐལ། ཉན་ཐོས་རྣམས་ཀྱིས་སྲིད་རྩེའི་དངོས་གཞིའི་ངོ་བོར་ཉན་ཐོས་ཀྱི་བར་ཆད་མེད་ལམ་དང་རྣམ་གྲོལ་ལམ་བསྐྱེད་
མི་ནུས་པའི་ཕྱིར། དེར་ཐལ། འགྲེལ་ཆེན་ལས། གང་ཡང་འདོད་པ་ཁམས་དང་སྲིད་རྩེ་ན། ཞེས་གསུངས་པའི་ཕྱིར།    ༈    རྒྱུ་སྙོམས་འཇུག་

[022B] དང་པོ་ལ་ཁ་ཅིག་དམིགས་པའི་སྒོ་ནས་རང་གི་འོག་ས་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡང་རུང་བའི་གོང་མའི་སྙོམས་འཇུག་གཟུགས་མེད་ཀྱི་སྙོམས་འཇུག་གི་མཚན་ཉིད་
ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། དམིགས་པའི་སྒོ་ནས་རང་གི་འོག་ས་འདོད་པ་ལ་
འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་གང་ཞིག་གོང་མའི་སྙོམས་འཇུག་ཡིན་པའི་ཕྱིར། དང་པོ་དེར་ཐལ། དེ་བསྒྲུབ་ཟིན་པའི་ཕྱིར། རྩ་བར་འདོད་ན། མི་འཐད་དེ། བསམ་གཏན་གྱི་
སྙོམས་འཇུག་ཡིན་པའི་ཕྱིར། ཁ་ཅིག་གཟུགས་མེད་ཀྱི་སྙོམས་འཇུག་ལ་ཡན་ལག་མི་འདྲ་བའི་ཁྱད་པར་མེད་ཟེར་ན། དེ་མི་འཐད་པར་ཐལ། གཟུགས་མེད་ཀྱི་དངོས་གཞིའི་སྙོམས་འཇུག་གི་ངོ་བོར་གྱུར་པའི་གཉེན་པོའི་ཡན་
ལག་དང་ཕན་ཡོན་གྱི་ཡན་ལག་ཡོད་པ་གང་ཞིག་དེའི་གཉེན་པོའི་ཡན་ལག་ལ་ཕན་ཡོན་གྱི་ཡན་ལག་གིས་མ་ཁྱབ། དེའི་ཕན་ཡོན་གྱི་ཡན་ལག་ལ་དེའི་གཉེན་པོའི་ཡན་ལག་གིས་མ་ཁྱབ་པའི་ཕྱིར། དེའི་གཉེན་པོའི་
ཡན་ལག་ཡོད་པར་ཐལ། དེ་གཉེན་པོ་ཡིན་པའི་ཕྱིར། དེའི་ཕན་ཡོན་གྱི་ཡན་ལག་ཡོད་པར་ཐལ། དེ་ལ་རང་གི་འོག་ས་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བའི་ཕན་ཡོན་ཡོད་པའི་ཕྱིར་
ཁ་ཅིག་གཟུགས་མེད་ཀྱི་སྙོམས་འཇུག་ཡིན་ན། ཞི་གནས་སུ་རོ་གཅིག་པས་ཁྱབ་ཟེར་ན། ཕྱི་རོལ་པའི་རྒྱུད་ཀྱི་གཟུགས་མེད་ནམ་མཁའི་ཉེར་བསྡོགས་ཀྱི་ངོ་བོར་གྱུར་པའི་ལྷག་མཐོང་ཆོས་ཅན། དེར་ཐལ། དེའི་ཕྱིར། དེར་

[023A]༄༅། །ཐལ༑ གཟུགས་མེད་ནམ་མཁའི་སྙོམས་འཇུག་ཡིན་པའི་ཕྱིར། འདོད་ན། ཞི་གནས་ཡིན་པར་ཐལ་ལོ། །འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། ཁ་ཅིག་གཟུགས་མེད་ཀྱི་སྙོམས་འཇུག་ཡིན་ན་
གཟུགས་ཡུལ་དུ་མི་བྱེད་པས་ཁྱབ་ཟེར་ན། ཕྱི་རོལ་པའི་རྒྱུད་ཀྱི་གཟུགས་མེད་ནམ་མཁའི་ཉེར་བསྡོགས་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། གཟུགས་དང་ཐོགས་པའི་འདུ་ཤེས་ཡུལ་དུ་བྱེད་པའི་ཕྱིར། དེར་ཐལ་
གཟུགས་དང་ཐོགས་པའི་འདུ་ཤེས་རགས། དེ་ལ་ལྟོས་ཏེ་གཟུགས་མེད་ནམ་མཁའི་ཞི་བར་བལྟ་བའི་ཕྱིར། དེར་ཐལ། དེའི་ངོ་བོར་གྱུར་པའི་ཞི་རགས་ཀྱི་རྣམ་པ་ཅན་གྱི་སྙོམས་འཇུག་ཡོད་པའི་ཕྱིར། ཁ་ཅིག་སྦྱོར་བའི་གནས་
སྐབས་སུ་ཆོས་ཀུན་ནམ་མཁའ་ལྟར་མཐའ་ཡས་སོ་སྙམ་དུ་སྒོམ་པ་ལ་བརྟེན་ནས། དངོས་གཞིའི་གནས་སྐབས་སུ་དེ་མངོན་དུ་གྱུར་པའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ། གཟུགས་མེད་ནམ་མཁའི་སྙོམས་
འཇུག་གི་མཚན་ཉིད། སྦྱོར་བའི་གནས་སྐབས་སུ་འདུ་ཤེས་རགས་པ་ཡོད་པ་ཡང་མ་ཡིན། ཕྲ་མོ་མེད་པ་ཡང་མ་ཡིན་པ་ནི་གྱ་ནོམ་པའོ་སྙམ་དུ་སྒོམ་པ་ལ་བརྟེན་ནས། དངོས་གཞིའི་གནས་སྐབས་སུ་དེ་མངོན་དུ་གྱུར་པའི་
དགེ་སེམས་རྩེ་གཅིག་པ་མཚུངས་ལྡན་དང་བཅས་པ། གཟུགས་མེད་སྲིད་རྩེའི་སྙོམས་འཇུག་གི་མཚན་ཉིད་ཟེར་ན། སངས་རྒྱས་འཕགས་པའི་རྒྱུད་ཀྱི་གཟུགས་མེད་ནམ་མཁའི་དངོས་གཞི་ཆོས་ཅན། མཚན་ཉིད་
དང་པོ་དེར་ཐལ། མཚོན་བྱ་དང་པོ་དེའི་ཕྱིར། འདོད་ན། ཆོས་ཀུན་ནམ་མཁའ་ལྟར་མཐའ་ཡས་པ་ཡིན་པར་ཐལ། སངས་རྒྱས་འཕགས་པའི་རྒྱུད་ཀྱི་གཟུགས་མེད་ནམ་མཁའི་དངོས་གཞི་ལ་ཆོས་ཀུན་ནམ་མཁའི་ལྟར་

[023B]དེ་མ་འཁྲུལ་བའི་ཤེས་པ་ཡིན་པའི་ཕྱིར། རྟགས་དང་པོ་ཁས། འདོད་ན། དེའི་དོན་དེ། ནམ་མཁས་གར་ཁྱབ་ཆོས་ཀུན་གྱིས་ཁྱབ་པའི་དོན་ཡིན་ནམ། ནམ་མཁའ་
ཐོགས་བཅས་ཀྱི་རེག་བྱ་བཀག་ཙམ་ཡིན་པ་དེ་བཞིན་དུ། ཆོས་ཀུན་ཐོགས་བཅས་ཀྱི་རེག་བྱ་བཀག་ཙམ་ཡིན་པ་ལ་བྱེད་པ་དག་ལས་གང་ཡིན། དང་པོ་ལྟར་ན། ནམ་མཁས་གར་ཁྱབ་བུམ་པས་ཁྱབ་པར་ཐལ་
ལོ། །ཕྱི་མ་ལྟར་ན། ཀ་བ་ཐོགས་བཅས་ཀྱི་རེག་བྱ་བཀག་ཙམ་ཡིན་པར་ཐལ་ལོ། །གཞན་ཡང། ཕྱི་རོལ་པའི་རྒྱུད་ཀྱི་གཟུགས་མེད་ནམ་མཁའི་ཉེར་བསྡོགས་ཆོས་ཅན། མཚན་ཉིད་དང་པོ་དེར་ཐལ། མཚོན་
བྱ་དང་པོ་དེའི་ཕྱིར། འདོད་ན། གཟུགས་མེད་ནམ་མཁའི་དངོས་གཞི་ཡིན་པར་ཐལ་ལོ། །གཞན་ཡང། སངས་རྒྱས་འཕགས་པའི་རྒྱུད་ཀྱི་གཟུགས་མེད་སྲིད་རྩེའི་དངོས་གཞི་ཆོས་ཅན། མཚན་ཉིད་ཕྱི་མ་དེར་ཐལ་
མཚོན་བྱ་ཕྱི་མ་དེའི་ཕྱིར། འདོད་ན། འདུ་ཤེས་རགས་པ་མེད་པར་ཐལ། སངས་རྒྱས་འཕགས་པའི་རྒྱུད་ཀྱི་གཟུགས་མེད་སྲིད་རྩེའི་དངོས་གཞི་ལ་འདུ་ཤེས་རགས་པ་མེད་པར་མངོན་དུ་གྱུར་པ་གང་ཞིག་
དེ་མ་འཁྲུལ་བའི་ཤེས་པ་ཡིན་པའི་ཕྱིར། འདོད་མི་ནུས་སོ། །ཁ་ཅིག་ཐེག་དམན་པ་རྣམས་ཀྱིས་སྲིད་རྩེའི་དངོས་གཞི་དང་འདོད་སེམས་ཀྱི་ངོ་བོར་ལམ་ཟག་མེད་བསྐྱེད་མི་ནུས་སོ་ཟེར་ན། ཉན་ཐོས་འཕགས་
པའི་རྒྱུད་ལ་སྲིད་རྩེའི་དངོས་གཞི་[*GZHI'I]ངོ་བོར་གྱུར་པའི་ཉན་ཐོས་ཀྱི་སྒོམ་ལམ་ཡོད་པར་ཐལ། དེའི་རྒྱུད་ལ་སྲིད་རྩེའི་དངོས་གཞི་ཡོད་པའི་ཕྱིར། འདོད་ན། དེ་འདྲ་བ་ཆོས་ཅན། ལམ་ཟག་མེད་ཡིན་པར་ཐལ། ལམ་

[024A]༄༅། །བདེན་ཡིན་པའི་ཕྱིར། ཁྱབ་སྟེ། མཛོད་ལས། ཟག་མེད་ལམ་གྱི་བདེན་པ་དང། ཞེས་གསུངས་པའི་ཕྱིར། འདོད་ན། ཉན་ཐོས་འཕགས་པས་སྲིད་རྩེའི་དངོས་གཞིའི་ངོ་བོར་ཟག་མེད་བསྐྱེད་ནུས་པར་ཐལ་
དེས་སྲིད་རྩེའི་དངོས་གཞིའི་ངོ་བོར་ཟག་མེད་ཀྱི་ལམ་བདེན་བསྐྱེད་ནུས་པའི་ཕྱིར། རྟགས་ཁས། ཕྱི་མ་ལ་རིགས་འགྲེའོ། །ཁ་ཅིག་གཟུགས་མེད་སྲིད་རྩེའི་དངོས་གཞི་དག་པ་བ་དེའི་ཁྱད་པར་ཆ་མཐུན་ཡོད་ཟེར་ན། དེ་མེད་
པར་ཐལ། སྲིད་རྩེའི་གོང་ས་མེད་པའི་ཕྱིར། དེར་ཐལ། སྲིད་རྩེའི་གོང་དུ་གཟུགས་མེད་ཀྱི་གནས་གཞན་མེད་པའི་ཕྱིར། རང་གི་ལུགས་ལ། དམིགས་པ་དང་ཡན་ལག་གཉིས་ཀྱི་ནང་ནས་དམིགས་པ་མི་འདྲ་བའི་སྒོ་ནས་
བཞག་པས་རབ་ཏུ་ཕྱེ་བའི་གོང་སའི་སྙོམས་འཇུག་གཟུགས་མེད་སྙོམས་འཇུག་གི་མཚན་ཉིད། དེ་ལ་གཟུགས་མེད་ནམ་མཁའི་སྙོམས་འཇུག་སོགས་བཞི་ཡོད། རང་གི་འོག་ས་བསམ་གཏན་བཞི་པ་ལ་འདུན་པའི་འདོད་སྲེད་
མངོན་གྱུར་བ་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡང་རུང་བས་རབ་ཏུ་ཕྱེ་བའི་རིགས་སུ་གནས་པའི་གཟུགས་མེད་ཀྱི་སྙོམས་འཇུག་གཟུགས་མེད་ནམ་མཁའི་སྙོམས་འཇུག་གི་མཚན་ཉིད། དེ་ལ་གཟུགས་མེད་ནམ་མཁའི་
ཉེར་བསྡོགས་དང་དངོས་གཞི་གཉིས་ཡོད། རང་གི་འོག་ས་བསམ་གཏན་བཞི་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་ཀྱིས་རབ་ཏུ་ཕྱེ་བའི་རིགས་གནས་ཀྱི་གཟུགས་མེད་ནམ་མཁའི་སྙོམས་འཇུག་གཟུགས་མེད་
ནམ་མཁའི་ཉེར་བསྡོགས་ཀྱི་མཚན་ཉིད། དེ་ལ་དེར་གྱུར་པའི་ཞི་གནས་དང། ཉོན་མོངས་རྣམ་འཇོམས་ཀྱི་ཡིད་བྱེད་གཉིས། ཉོན་མོངས་རྣམ་འཇོམས་ཀྱི་ཡིད་བྱེད་དེ་ལ་ཡང་སྒྲས་བརྗོད་རིགས་ཀྱི་སྒོ་ནས་དབྱེ་ན། གཟུགས་མེད་

[024B] རང་གི་འོག་ས་བསམ་གཏན་བཞི་པ་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་ཟིན་པས་རབ་ཏུ་ཕྱེ་བའི་རིགས་གནས་ཀྱི་
གཟུགས་མེད་ནམ་མཁའི་སྙོམས་འཇུག་གཟུགས་མེད་ནམ་མཁའི་དངོས་གཞིའི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། གཟུགས་མེད་ནམ་མཁའི་དངོས་གཞི་དག་པ་བ་སོགས་གསུམ་ཡོད། དེ་དག་གི་མཚན་
ཉིད་གོང་གི་དེས་རིགས་འགྲེའོ། །རང་གི་འོག་ས་ཅི་ཡང་མེད་ལ་འདུན་པའི་འདོད་སྲེད་མངོན་གྱུར་བ་ལ་ཆགས་པ་དང་བྲལ་བྱེད་དང་བྲལ་ཟིན་གང་ཡང་རུང་བས་རབ་ཏུ་ཕྱེ་བའི་རིགས་གནས་ཀྱི་སྙོམས་འཇུག་གཟུགས་མེད་
སྲིད་རྩེའི་སྙོམས་འཇུག་གི་མཚན་ཉིད། དེ་ལ་དེར་གྱུར་པའི་ཉེར་བསྡོགས་དང་དངོས་གཞི་གཉིས། དེ་དག་གི་མཚན་ཉིད་སོགས་ཕལ་ཆེར་གོང་གིས་རིགས་འགྲེའོ། །རང་རྒྱུད་ལ་ལྡན་པའི་གང་ཟག་གཟུགས་མེད་ཁམས་སུ་སྐྱེ་བ་
ལེན་པའི་ཐུན་མོང་མ་ཡིན་པའི་རྒྱུ་བྱེད་པའི་གཟུགས་མེད་ཀྱི་སྙོམས་འཇུག་རྒྱུ་སྙོམས་འཇུག་གི་གཟུགས་མེད་ཀྱི་མཚན་ཉིད། དེ་ལ་དེར་གྱུར་པའི་དངོས་གཞི་དང་ཉེར་བསྡོགས་གཉིས་ཡོད།    ༈   
གཟུགས་མེད་བཤད་པ་ལ། ཁ་ཅིག་འབྲས་བུ་སྐྱེ་བའི་གཟུགས་མེད་ལ་བདག་འབྲས་ཡོད་ཟེར་ན། གཟུགས་མེད་ཁམས་ན་ལྷའི་གཞལ་མེད་ཁང་ཡོད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། ཁྱབ་སྟེ། བདག་འབྲས་
ཡུལ་ལ་སྨིན་པའི་ཕྱིར། འདོད་མི་ནུས་ཏེ། གཟུགས་མེད་ཁམས་ན་གཟུགས་མེད་པའི་ཕྱིར། རང་གི་ལུགས་ལ། སྐྱེ་བ་གཞན་དུ་རྒྱུ་སྙོམས་འཇུག་གི་གཟུགས་མེད་སྒོམ་སྟོབས་ཀྱིས་ཐོབ་པའི་རྣམ་སྨིན་གྱི་འབྲས་བུ་དང་

[025A]༄༅། །རྒྱུ་མཐུན་གྱི་འབྲས་བུ་གང་རུང་གིས་བསྡུས་པའི་ཟག་བཅས་ཀྱི་ཕུང་པོར་དམིགས་པ། འབྲས་བུ་སྐྱེ་བའི་གཟུགས་མེད་ཀྱི་མཚན་ཉིད། དེ་ལ་དེར་གྱུར་པའི་རྣམ་སྨིན་གྱི་འབྲས་བུ་དང་
རྒྱུ་མཐུན་གྱི་འབྲས་བུ་གཉིས་ཡོད། རྒྱུ་སྙོམས་འཇུག་གི་གཟུགས་མེད་ལ་ཆུང་འབྲིང་ཆེན་པོ་གསུམ་ཡོད་པའི་དབང་གིས་འབྲས་བུ་སྐྱེ་བའི་གཟུགས་མེད་ལ་ཡང་ཆུང་འབྲིང་ཆེན་པོ་གསུམ་ཡོད། དེ་དག་ལ་བཟང་
ངན་གྱི་ཁྱད་པར་ཡོད་དེ། ཉོན་མོངས་ཤས་ཆེ་ཆུང་གཉིས་དང་ཚེ་རིང་ཐུང་གི་ཁྱད་པར་ཡོད་པའི་ཕྱིར། གཞན་ཡང། གཟུགས་མེད་ཀྱི་གནས་དེ་དག་ལ་བླ་འོག་གིས་ཕྱེ་བའི་ཁྱད་པར་མེད་དེ། གཟུགས་མེད་ཁམས་སུ་
གཟུགས་མེད་པའི་ཕྱིར།།    ༈   ། །།    ༈   
མེད་རྣམ་གྲོལ་འབྲས་བུའི་རིན་ཆེན་མཛོད། །ཐར་འདོད་བློ་གསལ་བྱེ་བའི་དགའ་སྟོན་དུ། །འབད་མེད་ལྷུག་པོར་དབྱེ་བའི་ལེགས་བཤད་འདི། །དག་གསལ་དཔར་གྱི་རི་མོར་དྲངས་པའི་དགེས། །ཐུབ་བསྟན་བྱེ་བའི་ཡང་སྙིང་ཙོང་ཁ་པའི། །
ལུགས་བཟང་མཐའ་ཡས་ཕན་བདེའི་དཔྱིད་དུ་རྒྱས། །གངས་ཅན་མགོན་པོའི་འཕྲིན་ལས་ཉི་ཟླའི་རླབས། །ཕྱོགས་ཀྱི་འཁོར་ལོར་རྫོགས་པར་གདལ་གྱུར་ཅིག་ཡངས་པའི་ནོར་འཛིན་མཐོ་རིས་དགའ་ཚལ་དུ། །བགྲོད་བྱེད་རི་མོ་འགོད་
པའི་སྐྱེ་རྒུ་ཀུན། །ཕན་ཚུན་བྱམས་བརྩེའི་མཛའ་བས་ལག་སྤྲེལ་[*SBREL]ཏེ། །དགའ་བདེས་མྱོས་པའི་ཟློས་གར་རྩེན་གྱུར་ཅིག་དམར་སེར་་མདངས་འཛིན་འཇམ་མགོན་མི་ཡི་གར། །བློ་བཟང་བཞེང་[*BZHED]གཞུང་མ་སྨད་་རྒྱ་མཚོ་ཆེར། །ཐོས་་དང་བསམ་་

[025B] །གཏེར་བརྒྱ་འཛམ་གླིང་་དཔལ་དུ་འཛིན་གྱུར་ཅིག་རྒྱུ་སྦྱོར་ཉིད་ཀྱང་དེང་ནས་བྱང་ཆེན་བར། །མཁས་དང་གྲུབ་པའི་ཁྱུ་མཆོག་རྟེན་བཟང་བརྒྱུད། །ཐུབ་བསྟན་ཡང་སྙིང་འཇམ་མགོན་ལུགས་བཟང་འདི། །
ནམ་ཡང་མི་འབྲལ་བྱང་ཆུབ་མྱུར་ཐོབ་ཤོག་ཅེས་པ་འདི་ཡང་དད་སྟོབས་ལྷག་བསམ་གྱི་རྒྱན་མཛེས་སེར་སྨད་སྤོམ་ར་དགེ་བཤེས་ཆོས་མཛད་མཁས་གྲུབ་ཐུབ་བསྟན་ནས་སེར་སྨད་གྲྭ་ཚང་གི་མཚན་ཉིད་ཡིག་ཆ་གཤམ་གསལ་རྣམས་ཀྱི་དཔར་བསྐྲུན་དགེ་བསྔོའི་སྨོན་ཚིག་ཏུ་ཡོངས་འཛིན་ཁྲི་བྱང་སྤྲུལ་
མིང་པས་སྦྱར་བའོ། །སེར་སྨད་མཁན་པོ་ལས་འཛིན་རྒྱལ་ངག་དབང་ཐེག་མཆོག་པས་བསྟན་དོན་ལྷག་བསམ་ཐུགས་ཁུར་ཆེ་བཞེད་བགྱིས་ངོར་དད་གཏོང་ལྷག་བསམ་ཡངས་པ་སྤོམ་ར་དགེ་བཤེས་ཆོས་མཛད་མཁས་གྲུབ་ཐུབ་བསྟན་ནས་ཚེ་འདས་ཕ་ལྷ་བུ་ཚེ་རིང་དང། བོད་ལུས་གཤེགས་བཞུགས་མ་ངེས་
པ་རྒན་དགེ་བཤེས་རྒྱལ་མཚན་ཤཱཀྱ། དགེ་སློང་ངག་དབང་བསོད་ནམ་བཅས་ཀྱི་འདི་ཕྱི་ཀུན་དགེའི་དགེ་རྩར་དམིགས་རང་གཞུང་ཡིག་ཆ་དཔར་འདེབས་ཞུ་བྱེད་དུ་ཧིན་སྒོར་ཆིག་སྟོང་སུམ་བཅུ་སོ་བདུན་རྒྱུ་སྦྱོར་མཛད་པའི་ཐོག་སེར་སྨད་གྲྭ་ཚང་སྦུག་ཁོངས་ནས་ཧིན་སྒོར་བདུན་རྒྱ་ཐམ་པ་ཁ་སྣོན་
མཛད་སྟེང་ནས་དེ་དུས་ཀུན་ཕན་ཉེར་མཁོའི་རང་གཞུང་ཀུན་གཞི་སྤྱི་མཐའ། དོན་བདུན་ཅུ། རྟགས་རིགས། གྲུབ་མཐའ་བཅས་དང་བསམ་གཟུགས་སྤྱི་མཐའ། དགེ་ཉི། དྲངས་ངེས། རྟེན་འབྲེལ་མཐའ་དཔྱོད་བཅས་ཀྱི་དཔེ་བསྐྲུན་ལས་བྱེད། ཞུ་དག་པ་གཙང་ཐུབ་བསྟན་རིན་ཆེན་དང། སྤོམ་ར་བློ་བཟང་དངོས་
གྲུབ་གཉིས་ཀྱིས་མ་དཔེ་གཞིར་བཟུང་ཐོག་ཞུ་དག་དང། ཡིག་བྲིས་པ་མི་གྲངས་ནས་འདིའི་ཡིག་བྲིས་གཞུང་ངག་དབང་བསྟན་འཛིན། དཔར་རྩ་བདག་སྤྲོད་པ་མི་ཉག་བློ་ཟང་ཡོན་གཏན་སོགས་ལས་བྱེད་འབྲེལ་ཡོད་ཚང་མས་རང་ཁྲིའི་ཞུ་བྱར་ལྷག་བསམ་དང་བས་ཁུར་དུ་བླངས་ཏེ་སེར་སྨད་གྲྭ་ཚང་ལས་བྱེད་སྤྱི་ཟུང་གིས་
ཕྱི་ལོ་་བོད་རྒྱ་ལོ་་ས་བྱ་ཟླ་་ཡར་ཚེ་ལ་གོང་གསལ་ཡིག་ཆ་ལེའུ་ཚན་རེ་རེར་ཚར་གྲངས་་རྡོ་དཔར་གྱི་ལམ་ནས་དཔར་འདེབས་ལེགས་བསྒྲུབ་ཞུ་བའི་དགེ་བས་ཡབ་རྗེ་འཇམ་དཔལ་སྙིང་པོའི་བསྟན་གསེར་ཞུན་ལྟ་བུ་འདི་ཉིད་ཕྱོགས་ཀྱི་མུ་ཁྱུད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་



