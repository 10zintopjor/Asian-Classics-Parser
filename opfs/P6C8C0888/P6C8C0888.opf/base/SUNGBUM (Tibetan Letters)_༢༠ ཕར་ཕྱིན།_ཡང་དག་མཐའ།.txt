
[001A]༄༅། །མཁས་མཆོག་སྦྱིན་པ་དར་རྒྱས་ཀྱིས་མཛད་པའི་ཡང་དག་མཐའི་སྤྱི་དོན་བློ་དམན་ཡིད་ཀྱི་མུན་སེལ་ཅེས་བྱ་བ་བཞུགས་སོ། །

[001B] །ན་མོ་གུ་རུ་མྙཛུ་གོཧ་ཥཱ་ཡ། མཁྱེན་པའི་སྤྱན་གྱིས་ཤེས་བྱའི་ཁྱོན་ཀུན་གཟིགས། །བརྩེ་བའི་ཐུགས་ཀྱིས་འགྲོ་ཀུན་བུ་བཞིན་སྐྱོང། །མཁྱེན་བརྩེའི་དབང་གིས་གདུལ་བྱའི་དཔལ་གྱུར་བ། །རྗེ་
བཙུན་འཇམ་དཔལ་སྙིང་པོའི་ཞབས་ལ་འདུད། །ཅེས་མཆོད་པར་བརྗོད་པ་སྔོན་དུ་བཏང་ནས་འདིར་བཤད་པ་སྐབས་སུ་བབས་པ་ནི། རབ་འབྱོར། བྱང་ཆུབ་སེམས་དཔའ་རྣམས་ཀྱིས་ནི། ཉན་ཐོས་ཀྱི་ལམ་གང་
ཡིན་པ་དང། རང་སངས་རྒྱས་ཀྱི་ལམ་གང་ཡིན་པ་དང། སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་བསྐྱེད་པར་བྱ་ཞིང་ལམ་ཐམས་ཅད་ཤེས་པར་བྱའོ། །དེ་དག་ཀྱང་ཡོངས་སུ་རྫོགས་པར་བྱ་ཞིང་དེ་དག་
གི་ལམ་གྱི་བྱ་བ་ཡང་བྱ་ལ། སྨོན་ལམ་ཡོངས་སུ་རྫོགས་པར་མ་བྱས་པ་དང། སེམས་ཅན་ཡོངས་སུ་སྨིན་པར་མ་བྱས་པ་དང། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་དེ་དག་གིས་ཡང་དག་པའི་མཐའ་མངོན་སུམ་
དུ་ནི་མི་བྱའོ། །དེའི་ཕྱིར་བྱང་ཆུབ་སེམས་དཔའ་རྣམས་ཀྱི་ནི།ལམ་གྱི་རྣམ་པ་ཤེས་པ་ཉིད་ཅེས་བྱའོ། །ཞེས་པའི་གཟུང་འདི་གང་ལས་འཕྲོས་ན། བཅོམ་ལྡན་འདས། ཅིའི་སླད་དུ། ལམ་གསུམ་གྱི་རྣམ་པ་ཚལ་བ་ཉིད་བྱང་ཆུབ་
སེམས་དཔའ་རྣམས་ཀྱི་ལགས་ཞེས་པའི་གཞུང་འདི་ལས་འཕྲོས་པ་ཡིན་ཏེ། འཕྲོས་ཚུལ། མདོ་སྔ་མ་འདིའི་སྐབས་སུ་རབ་འབྱོར་གྱིས་བཅོམ་ལྡན་འདས་ལ་ལམ་ཤེས་ཀྱིས་བྱང་སེམས་འཕགས་པའི་མངོན་

[002A]༄༅། །རྟོགས་བསྡུས་པའི་རྒྱུ་མཚན་དྲིས་པ་ལ་ཁོ་ན་རེ། དེ་ལྟར་ཡིན་ན། བཅོམ་ལྡན་འདས་ཀྱིས་དེའི་ལན་གསུང་ཚུལ་ཇི་ལྟ་བུ་ཡིན་ཞེ་ན། དེ་ལ་དྲངས་མ་ཐག་པའི་གཞུང་འདི་བྱུང་བ་ཡིན་པའི་ཕྱིར་
འདིའི་སྐབས་སུ་འདིར་བསྟན་ལམ་གསུམ་ངོས་བཟུང་བ། རྫོགས་སྨིན་སྦྱངས་གསུམ་བྱས་པའི་ཚད་བཤད་པ། ཉན་རང་གི་སྤངས་རྟོགས་ཀྱི་རིགས་ཛོགས་པའི་ཚད་བཤད་པ། འདིར་བསྟན་ཡང་དག་མཐའ་ངོས་བཟུང་ནས་དེ་
མངོན་དུ་བྱས་པའི་ཚད་བཤད་པ་དང་བཞི་ལས། དང་པོ་ནི། གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དེ། ཉན་ཐོས་ཀྱི་ལམ་གང་ཡིན་དང་ཞེས་པའི་སྐབས་ནས་བསྟན་པའི་ཉན་ཐོས་ཀྱི་ལམ་དང། གཉིས་
སྟོང་མངོན་སུམ་དུ་རྟོགས་པའི་མཁྱེན་པ་དེ། རང་སངས་རྒྱས་ཀྱི་ལམ་གང་ཡིན་པ་དང་ཞེས་པའི་སྐབས་ནས་བསྟན་པའི་རང་རྒྱལ་གྱི་ལམ་དང། སྟོང་ཉིད་མངོན་སུམ་དུ་རྟོགས་པའི་མཁྱེན་པ་དེ། སངས་རྒྱས་ཀྱི་ལམ་གང་
ཡིན་པའི་ཞེས་པའི་སྐབས་ནས་བསྟན་པའི་སངས་རྒྱས་ཀྱི་ལམ་ཡིན་ཏེ། རྣམ་བཤད་སྙིང་པོ་རྒྱན་ལས་ཉན་ཐོས་ཀྱི་ལམ་གང་ཡིན་པ་གང་ཟག་གི་བདག་མེད་རྟོགས་པའི་ཡེ་ཤེས་དང། རང་སངས་རྒྱས་ཀྱི་ལམ་གང་
ཡིན་པ་གཟུང་འཛིན་རྫས་ཐ་དད་ཀྱིས་སྟོང་པར་རྟོགས་པའི་ཡེ་ཤེས་དང། སངས་རྒྱས་ཀྱི་ལམ་གང་ཡིན་པ་ཆོས་ཐམས་ཅད་བདེན་མེད་དུ་རྟོགས་པའི་ལམ་གསུམ་མོ། །ཞེས་གསུངས་པའི་ཕྱིར། དེ་ལྟར་ཡིན་ཀྱང་ཁྱབ་པ་མ་ངེས་

[002B] ཐེག་དམན་གང་ཟག་གི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དེ་ཡང་འདིར་བསྟན་ཉན་ཐོས་ཀྱི་ལམ་མ་ཡིན། ཐེག་ཆེན་གང་ཟག་གི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དེ་ཡང་འདིར་
བསྟན་ཉན་ཐོས་ཀྱི་ལམ་མ་ཡིན་ཏེ། འདིར་བསྟན་ཉན་ཐོས་ཀྱི་ལམ་ཡིན་ན། ཐེག་པ་གསུམ་གའི་གང་ཟག་གི་རྒྱུད་ལ་ཡོད་པས་ཁྱབ་པའི་ཕྱིར་ཏེ། དེ་ཡིན་ན། ཁྱོད་རྒྱུད་ལྡན་གྱི་ཐེག་པ་གསུམ་གའི་གང་ཟག་ཡོད་པས་ཁྱབ་པའི་ཕྱིར། འཕགས་
པ་ཡིན་ན། རང་རྒྱུད་ལ་འདིར་བསྟན་ཉན་ཐོས་ཀྱི་ལམ་ཡོད་པས་ཁྱབ་སྟེ། འཕགས་པ་ཡིན་ན། རང་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་ལམ་ཡོད་པས་ཁྱབ་པའི་ཕྱིར། འཕགས་པ་ཡིན་ན། གང་ཟག་གི་བདག་མེད་མངོན་སུམ་
དུ་རྟོགས་པས་ཁྱབ་པའི་ཕྱིར། འཕགས་པ་ཡིན་ན། རང་རྒྱུད་ལ་འདིར་བསྟན་རང་རྒྱལ་གྱི་ལམ་ཡོད་པས་མ་ཁྱབ་སྟེ། གཉིས་སྟོང་མ་རྟོགས་པའི་ཉན་ཐོས་འཕགས་པའི་རྒྱུད་ལ་དེ་མེད་པའི་ཕྱིར། འཕགས་པ་ཡིན་ན། རང་རྒྱུད་ལ་འདིར་བསྟན་སངས་
རྒྱས་ཀྱི་ལམ་ཡོད་པས་མ་ཁྱབ་སྟེ། སྟོང་ཉིད་མ་རྟོགས་པའི་ཉན་རང་འཕགས་པའི་རྒྱུད་ལ་དེ་མེད་པའི་ཕྱིར་ཏེ། ཐེག་ཆེན་འཕགས་པ་ཡིན་ན། རང་རྒྱུད་ལ་འདིར་བསྟན་ལམ་གསུམ་ག་ཡོད་པས་ཁྱབ་སྟེ། དེ་ཡིན་ན། གང་ཟག་གི་བདག་མེད་དང། གཉིས་སྟོང་དང་
སྟོང་ཉིད་གསུམ་ག་མངོན་སུམ་དུ་རྟོགས་པས་ཁྱབ་པའི་ཕྱིར། དེ་བཞིན་དུ་འདིར་བསྟན་རང་རྒྱལ་གྱི་ལམ་དང། འདིར་བསྟན་སངས་རྒྱས་ཀྱི་ལམ་གང་རུང་ཡིན་ན། ཐེག་པ་གསུམ་གའི་གང་ཟག་གི་རྒྱུད་ལ་ཡོད་པས་ཁྱབ་ཅིང། གཉིས་སྟོང་མངོན་སུམ་དུ་

[003A]༄༅། །རྟོགས་པའི་མཁྱེན་པ་དེ། འདིར་བསྟན་རང་རྒྱལ་གྱི་ལམ་ཡིན་ཀྱང་ཐེག་དམན་གང་ཟག་གི་རྒྱུད་ཀྱི་གཉིས་སྟོང་མངོན་སུམ་དུ་རྟོགས་པའི་མཁྱེན་པ་དེ། འདིར་བསྟན་རང་རྒྱལ་གྱི་ལམ་མ་ཡིན་པ་སོགས་འདིར་བསྟན་
སངས་རྒྱས་ཀྱི་ལམ་ལ་ཡང་ཤེས་པར་བྱའོ། །འདིར་བསྟན་ལམ་གསུམ་གར་ངོ་བོའི་སྐབས་སུ་མངོན་སུམ་དུ་རྟོགས་པ་ཞེས་པའི་ཁྱད་པར་མ་སྦྱར་ཀྱང་ཆོག་པ་ཡིན་ཏེ། རྣམ་བཤད་ལས་དེ་ལྟར་མ་སྦྱར་བའི་ཕྱིར། དེས་ན། འདིར་
བསྟན་ལམ་གསུམ་འགལ་ཡང་སྤྱིར་ལམ་གསུམ་མི་འགལ་ཏེ། ཐེག་ཆེན་འཕགས་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་དེ། ཉན་ཐོས་ཀྱི་ལམ། རང་རྒྱལ་གྱི་ལམ། སངས་རྒྱས་ཀྱི་ལམ་གསུམ་ག་ཡིན་པའི་ཕྱིར་
བྱས་པ་ལ་ཁོ་ན་རེ། རང་རྒྱུད་པ་ཡིན་ན། འདིར་བསྟན་ལམ་གསུམ་འགལ་བར་ཁས་ལེན་པས་ཁྱབ་པར་ཐལ། སྐབས་འདིར་དེ་གསུམ་འགལ་བའི་ཕྱིར། འདོད་ན། དེ་ཡིན་ན། འདིར་བསྟན་ལམ་དང་པོ་གཉིས་འགལ་བར་ཁས་ལེན་
པས་ཁྱབ་པར་ཐལ། འདོད་པའི་ཕྱིར་ཟེར་ན་མ་ཁྱབ། འདོད་ན། སློབ་དཔོན་ལེགས་ལྡན་འབྱེད་ཆོས་ཅན། ཁྱོད་ཀྱིས་འདིར་བསྟན་ལམ་དང་པོ་གཉིས་འགལ་བར་ཁས་ལེན་པར་ཐལ། ཁྱོད་རང་རྒྱུད་པ་ཡིན་པའི་ཕྱིར་ཏེ། ཁྱོད་མདོ་སྡེ་སྤྱོད་
པའི་དབུ་མ་རང་རྒྱུད་པ་ཡིན་པའི་ཕྱིར། དེར་ཐལ། ཁྱོད་རང་རིག་མི་འདོད་ཅིང་ཕྱི་དོན་ཁས་ལེན་པའི་རང་རྒྱུད་པ་ཡིན་པའི་ཕྱིར་ཏེ། རང་རྒྱུད་པ་ལ་རང་རིག་མི་འདོད་ཅིང་ཕྱི་དོན་འདོད་པ་དང། ཕྱི་དོན་མི་འདོད་ཅིང་རང་རིག་འདོད་པ་གཉིས་སུ་ཡོད་པ་ལས་

[003B] སློབ་དཔོན་ཞི་བ་འཚོ་དང་ཀ་མ་ལ་ཤིའ་ལ་དང། འཕགས་སེང་ལ་སོགས་པའི་རྣལ་འབྱོར་སྤྱོད་པའི་དབུ་མ་རང་རྒྱུད་པ་རྣམས་གཉིས་པ་ཡིན་པའི་ཕྱིར། གྲུབ་མཐའ་ཀུན་ཤེས་ལས་
འདི་ནི་རང་རིག་མི་འདོད་ཕྱི་དོན་འདོད། །དེ་ལས་ལྡོག་པར་སྨྲ་བ་གཉིས་སུ་འདོད། །དང་པོ་ལེགས་ལྡན་ཡེ་ཤེས་སྙིང་པོ་སྟེ། །གཉིས་པ་ཞི་འཚོ་ཡང་སྲས་རྗེས་འབྲང་བཅས། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཀྱིས་འདིར་བསྟན་
ལམ་དང་པོ་གཉིས་འགལ་བར་ཁས་མི་ལེན་པར་ཐལ། ཁྱོད་ཀྱིས་གང་ཟག་གི་བདག་མེད་རྟོགས་པའི་མཁྱེན་པ་དེ། འདིར་བསྟན་ཉན་ཐོས་ཀྱི་ལམ་དང། འདིར་བསྟན་རང་རྒྱལ་གྱི་ལམ་གཉིས་ཀར་ཁས་ལེན་པའི་ཕྱིར། ཁྱོད་ཀྱིས་གཉིས་སྟོང་རྟོགས་པའི་མཁྱེན་པ་
དེ། འདིར་བསྟན་རང་རྒྱལ་གྱི་ལམ་དུ་ཁས་མི་ལེན་པའི་ཕྱིར། དེར་ཐལ། ཁྱོད་ཀྱིས་གཟུགས་དང་གཟུགས་འཛིན་པའི་ཚད་མ་གཉིས་རྫས་གཞན་གྱིས་སྟོང་པར་རྟོགས་པའི་མཁྱེན་པ་དེ། འདིར་བསྟན་རང་རྒྱལ་གྱི་ལམ་དུ་ཁས་མི་ལེན་པའི་ཕྱིར། ཁྱོད་ཀྱིས་དེ་འདྲའི་
ལམ་ཁས་མི་ལེན་པའི་ཕྱིར། དེ་སྐད་དུ་ཡང་གྲུབ་མཐའ་རྒྱ་མཚོར་འཇུག་པའི་གྲུ་རྫིངས་ལས། མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་བརྗོད་པའི་སྐབས་སུ། གཟུང་འཛིན་རྫས་གཞན་གྱིས་སྟོང་པར་རྟོགས་པའི་ལམ་ཞལ་གྱིས་མི་
བཞེས་ལ་ཞེས་གསུངས་པའི་ཕྱིར། ཁ་ཅིག་གིས་ལུང་འདིའི་ཚིག་ཟིན་ལྟར། སློབ་དཔོན་ལེགས་ལྡན་འབྱེད་ཀྱི་ལུགས་ལ་གཟུང་འཛིན་རྫས་གཞན་གྱིས་སྟོང་པར་རྟོགས་པའི་ལམ་མེད་ཟེར་ན། དེའི་ལུགས་ལ་དེ་ཡོད་པར་ཐལ། དེའི་ལུགས་ལ་

[004A]༄༅། །གཟུང་འཛིན་གཉིས་རྫས་ཐ་དད་ཀྱིས་སྟོང་པར་རྟོགས་པའི་ལམ་ཡོད་པའི་ཕྱིར། དེའི་ལུགས་ལ་གཟུང་འཛིན་གཉིས་རྫས་ཐ་དད་ཀྱིས་སྟོང་པ་ཡིན་པའི་ཕྱིར། དེར་ཐལ། དེའི་ལུགས་ལ་གཟུང་འཛིན་གཉིས་རྫས་ཐ་དད་མ་ཡིན་པའི་ཕྱིར་
ཏེ། མདོ་སྡེ་པ་ནས་ཐལ་འགྱུར་བའི་བར་ཐམས་ཅད་ཀྱིས་གཟུང་འཛིན་གཉིས་རྫས་ཐ་དད་མ་ཡིན་པར་ཁས་ལེན་པའི་ཕྱིར་ཏེ། དེའི་བར་ཐམས་ཅད་ཀྱིས་དེ་གཉིས་རྫས་སུ་མ་གྲུབ་པར་ཁས་ལེན་པའི་ཕྱིར། དེར་ཐལ། དེ་ཐམས་ཅད་ཀྱིས་དེ་གཉིས་
རྟག་པར་ཁས་ལེན་པའི་ཕྱིར། གཟུང་འཛིན་གཉིས་རྟག་པ་ཡིན་པའི་ཕྱིར། དེར་ཐལ། གཟུང་བ་རྟག་པ་ཡིན་པའི་ཕྱིར་ཏེ། གཞི་གྲུབ་ན། གཟུང་བ་ཡིན་དགོས་པའི་ཕྱིར། གཞན་ཡང་གཟུང་འཛིན་གཉིས་རྟག་པ་ཡིན་པར་ཐལ། རྟག་དངོས་གཉིས་
རྟག་པ་ཡིན་པའི་ཕྱིར། མ་ཁྱབ་ན། གཟུང་འཛིན་གཉིས་རྟག་པ་ཡིན་ན། འཛིན་པ་རྟག་པ་ཡིན་དགོས་པར་ཐལ། དེ་གཉིས་རྟག་པ་མ་ཡིན་པའི་རྒྱུ་མཚན་འཐད་པའི་ཕྱིར། རྟགས་ཁས། འདོད་ན། དངོས་པོ་རྟག་པ་ཡིན་པར་ཐལ། རྟག་དངོས་གཉིས་
རྟག་པ་ཡིན་པའི་ཕྱིར། འདི་གཉིས་རིགས་པ་མཚུངས་སོ། །ཡང་ཁོ་ན་རེ། སློབ་དཔོན་ལེགས་ལྡན་འབྱེད་ཀྱི་ལུགས་ལ་ཉན་རང་འཕགས་པའི་རྒྱུད་ལ་འདིར་བསྟན་སངས་རྒྱས་ཀྱི་ལམ་མེད་པར་ཐལ། དེའི་ལུགས་ལ་ཉན་རང་འཕགས་པའི་རྒྱུད་ལ་སྟོང་
ཉིད་རྟོགས་པའི་མཁྱེན་པ་མེད་པའི་ཕྱིར་ཏེ། དེའི་ལུགས་ལ་ཉན་རང་འཕགས་པའི་རྒྱུད་ལ་ཆོས་ཀྱི་བདག་མེད་རྟོགས་པའི་མཁྱེན་པ་མེད་པའི་ཕྱིར། དེར་ཐལ། དེའི་ལུགས་ལ་ཉན་རང་འཕགས་པ་ལ་ཆོས་ཀྱི་བདག་མེད་རྟོགས་པ་མེད་པའི་ཕྱིར། སློབ་དཔོན་དེའི་

[004B] ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་ཅིང་ཞེས་གསུངས་པའི་ཕྱིར། ཟེར་ན་མ་ཁྱབ་སྟེ། ལུང་དེ་ནི། དེའི་ལུགས་ལ་དང་པོ་ཉིད་ནས་ཐེག་དམན་དུ་རིགས་
ངེས་པའི་ཉན་རང་ལ་ཆོས་ཀྱི་བདག་མེད་རྟོགས་པ་མེད་ཅེས་པའི་དོན་ཡིན་པའི་ཕྱིར། སྟོང་ཐུན་སྐལ་བཟང་མིག་འབྱེད་ལས། དེ་ལྟར་ལམ་གཞན་དུ་མ་ཞུགས་པར་རང་ལམ་གྱིས་དགྲ་བཅོམ་ཐོབ་པའི་ཐེག་དམན་དགྲ་བཅོམ་ལ་ཆོས་ཀྱི་བདག་མེད་
རྟོགས་པ་མེད་པར་བཞེད་པའི་ལེགས་ལྡན་སོགས་རང་རྒྱུད་པ་གཞན་རྣམས་ཀྱི་ལུགས་ལ་ཡང་ཉན་རང་འཕགས་པ་ཡིན་ན། ཆོས་ཀྱི་བདག་མེད་མ་རྟོགས་པས་ཁྱབ་པར་ཁས་ལེན་དུ་མི་རུང་སྟེ། དེ་དག་ཐམས་ཅད་ཀྱི་ལུགས་ལ་མ་གནེས་པའི་རིགས་ཅན་
ཐེག་ཆེན་ལམ་དུ་ཞུགས་པའི་བྱང་སེམས་ཆོས་ཀྱི་བདག་མེད་ཐོས་བསམ་གྱིས་གཏན་ལ་ཕབ་ནས་སྒོམ་པར་བྱེད་བཞིན་པར་རང་ལམ་ལས་ལོག་ནས་ཉན་རང་གི་ལམ་དུ་ཞུགས་པ་འདོད་པའི་ཕྱིར། ཞེས་གསུངས་པའི་ཕྱིར། ཁ་ཅིག་གིས་སློབ་དཔོན་
དེའི་ལུགས་ལ་དང་པོ་ཉིད་ནས་ཐེག་དམན་རིགས་ངེས་ཀྱི་ཉན་རང་འཕགས་པ་ཡིན་ན། ཆོས་ཀྱི་བདག་མེད་མ་རྟོགས་པས་མ་ཁྱབ་ཟེར་ན། དེ་ཁྱབ་པར་ཐལ། ཉན་རང་འཕགས་པ་ཡིན་ན། ཆོས་ཀྱི་བདག་མེད་མ་རྟོགས་པས་ཁྱབ་པའི་ཕྱིར་ཏེ། ཉན་
རང་ཡིན་ན། ཆོས་ཀྱི་བདག་མེད་མ་རྟོགས་པས་ཁྱབ་པའི་ཕྱིར་ཏེ། དེར་ཐལ། ཉན་རང་ཡིན་ན། གང་དྲན་དྲན་ཡིན་དགོས་པའི་ཕྱིར། ཡང་ཁ་ཅིག་གིས་ཉན་རང་འཕགས་པ་ལ་ཆོས་ཀྱི་བདག་མེད་ཚད་མས་རྟོགས་པ་དང་གཉིས་ཡོད་ལ། དེའི་རྒྱུ་

[005A]༄༅། །མཚན་གྱིས་ཉན་རང་འཕགས་པ་གང་རུང་ཡིན་ན། ཆོས་ཀྱི་བདག་མེད་ཚད་མས་རྟོགས་པས་མ་ཁྱབ་ཟེར་ན། སྐྱོན་དེ་བཞག་ཏུ་བཅུག་ནས་དེ་ཆོས་ཅན། ཆོས་ཀྱི་བདག་མེད་ཚད་མས་རྟོགས་པར་ཐལ། ཆོས་ཀྱི་བདག་མེད་ཚད་མས་
གཞལ་བའི་ཕྱིར། མ་གྲུབ་ན། དེར་ཐལ། ཆོས་ཀྱི་བདག་མེད་ཚད་མའི་གཞལ་བྱ་ཡིན་པའི་ཕྱིར། མ་གྲུབ་ན། ཁོ་རང་གི་སྐྱོན་དུ་བཞག་པ་དེ་ཆོས་ཅན་དུ་བཟུང་ནས་ཆོས་ཀྱི་བདག་མེད་གཞལ་བྱ་མ་ཡིན་པར་ཐལ། ཆོས་ཀྱི་བདག་མེད་ཚད་མའི་གཞལ་བྱ་མ་
ཡིན་པའི་ཕྱིར། རྟགས་ཁས། ཞེས་སོགས་སྒྲུབ་བྱེད་གཏོང་ཚུལ་ཤེས་པར་བྱའོ། །སྐབས་འདིར་མཐའ་དཔྱད་པ་ལ། དགག་གཞག་སྤང་གསུམ་ལས། དང་པོ་ལ། ཁ་ཅིག། ཉན་ཐོས་ཀྱི་ལམ་ཡིན་ན། ཉན་ཐོས་རང་རྒྱུད་ཀྱིས་བསྡུས་པས་ཁྱབ་ཟེར་ན། བྱང་
སེམས་འཕགས་པའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། ཁོ་ན་རེ། དེ་ཆོས་ཅན། ཉན་ཐོས་ཀྱི་ལམ་མ་ཡིན་པར་ཐལ། ཉན་ཐོས་ཀྱི་བགྲོད་བྱའི་ལམ་ཡང་མ་ཡིན། ཉན་ཐོས་ཀྱི་བགྲོད་བྱེད་ཀྱི་
ལམ་ཡང་མ་ཡིན་པའི་ཕྱིར། ཟེར་ན་མ་ཁྱབ། དང་པོ་མ་གྲུབ་ན། དེ་ཆོས་ཅན། ཉན་ཐོས་ཀྱི་མི་སློབ་ལམ་མ་ཡིན་པར་ཐལ། ཉན་ཐོས་ཀྱི་བགྲོད་བྱའི་ལམ་ཡིན་པའི་ཕྱིར། གཉིས་པ་མ་གྲུབ་ན། ཉན་ཐོས་ཀྱི་སློབ་ལམ་ཡིན་པར་ཐལ། ཉན་ཐོས་ཀྱི་བགྲོད་བྱེད་ཀྱི་
ལམ་ཡིན་པའི་ཕྱིར། ཡང་ཁོ་ན་རེ། གང་ཟག་གི་བདག་མེད་མངོན་སུམ་དུ་རྟོགས་པའི་རྣམ་མཁྱེན་ཆོས་ཅན། ཉན་ཐོས་ཀྱི་ཐེག་པ་ཡིན་པར་ཐལ། ཉན་ཐོས་ཀྱི་ལམ་ཡིན་པའི་ཕྱིར། ཟེར་ན་མ་ཁྱབ། འདོད་ན། མཐར་ཐུག་ཉན་ཐོས་ཀྱི་ཐེག་པ་གྲུབ་པར་ཐལ། འདོད་

[005B] འདོད་མི་ནུས་ཏེ། སྐབས་འདིར་མཐར་ཐུག་ཐེག་པ་གཅིག་ཏུ་གྲུབ་པའི་ཕྱིར། གཞན་ཡང་རང་རྒྱལ་གྱི་ལམ་ཡིན་ན། རང་རྒྱལ་གྱི་རྒྱུད་ཀྱིས་བསྡུས་པས་ཁྱབ་པར་ཐལ། ཉན་ཐོས་ཀྱི་ལམ་ལ་དེའི་ཕྱིར། འདོད་ན། བྱང་སེམས་འཕགས་པས་རང་རྒྱལ་གྱི་
ལམ་ཤེས་པའི་ཚུལ་དེ་མིག་ཤེས་ཀྱིས་གཟུགས་ལ་བལྟ་བའི་ཚུལ་ཀྱིས་ཤེས་པར་བྱེད་པ་ཡིན་པར་ཐལ། དེས་དེ་ཤེས་པའི་ཚུལ་ཡོད་པ་གང་ཞིག་དེས་དེ་རང་རྒྱུད་ལ་བསྐྱེད་པའི་སྒོ་ནས་ཤེས་པར་བྱེད་པ་མ་ཡིན་པའི་ཕྱིར། དང་པོ་གྲུབ་སྟེ། ཡུམ་བར་མའི་མདོ་ལས་
ལམ་ཐམས་ཅད་བསྐྱེད་པར་བྱ་ཞིང། ལམ་ཐམས་ཅད་ཤེས་པར་བྱའོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། དེའི་རྒྱུད་ལ་རང་རྒྱལ་གྱི་ལམ་མེད་པའི་ཕྱིར། རྟགས་ཁས། རྩ་བར་འདོད་ན། རྣམ་བཤད་ལས། རྟོགས་པ་འདིས་བསྡུས་པའི་གཞི་ཤེས་ཀྱང་རྣམ་
གཞག་གི་རྟེན་རང་སངས་རྒྱས་ལ་རྣམ་པར་བཞག་ཀྱང་བྱང་ཆུབ་སེམས་དཔའི་ཐུགས་རྒྱུད་ལ་ཡང་སྐྱེ་བས། རང་སངས་རྒྱས་ཀྱི་ལམ་ཤེས་པའི་ཚུལ་མིག་གིས་གཟུགས་ལ་བལྟ་བ་ལྟར་དུ་གོ་བར་མི་བྱའོ། །ཞེས་གསུངས་པ་མི་འཐད་པར་ཐལ། འདོད་པའི་ཕྱིར་
གཞན་ཡང་སངས་རྒྱས་ཀྱི་ལམ་ཡིན་ན། སངས་རྒྱས་རང་རྒྱུད་ཀྱིས་བསྡུས་པས་ཁྱབ་པར་ཐལ། ཉན་ཐོས་ཀྱི་ལམ་ལ་དེའི་ཕྱིར། འདོད་ན། ཐེག་ཆེན་གྱི་ཚོགས་ལམ་ཆོས་ཅན། དེར་ཐལ། དེའི་ཕྱིར། བྱས་པ་ལ་ཁོ་ན་རེ། སངས་རྒྱས་ཀྱི་སར་བསྒྲོད་པར་བྱེད་པའི་ལམ་
ཡིན་ན། སངས་རྒྱས་ཀྱི་ལམ་ཡིན་དགོས་པར་ཐལ། ཐེག་ཆེན་གྱི་ཚོགས་ལམ་དེ་སངས་རྒྱས་ཀྱི་ལམ་ཡིན་པའི་ཕྱིར། འདོད་ན། སངས་རྒྱས་འཕགས་པའི་སར་བསྒྲོད་པར་བྱེད་པའི་ལམ་ཡིན་ན། སངས་རྒྱས་འཕགས་པའི་ལམ་ཡིན་དགོས་པར་ཐལ། འདོད་པ་

[006A]༄༅། །ཕྱིར། ཟེར་ན་མ་ཁྱབ། འདོད་ན། ཐེག་ཆེན་གྱི་ཚོགས་ལམ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། འཕགས་ལམ་ཡིན་པར་ཐལ། སངས་རྒྱས་འཕགས་པའི་ལམ་ཡིན་པའི་ཕྱིར། འདོད་མི་ནུས་ཏེ། ཁྱོད་རྒྱུད་ལྡན་གྱི་
སོ་སྐྱེ་ཡོད་པའི་ཕྱིར། མ་ཁྱབ་མཚམས་ལ། མཐར་ཐུག་གི་ཐར་པར་བསྒྲོད་པར་བྱེད་པའི་ལམ་ཡིན་ན། མཐར་ཐུག་གི་ཐར་ལམ་ཡིན་དགོས་པར་ཐལ། ཐར་པར་བསྒྲོད་པར་བྱེད་པའི་ལམ་ཡིན་ན། ཐར་ལམ་ཡིན་དགོས་པའི་ཕྱིར། ཁྱབ་པ་འགྲིག་
མ་གྲུབ་ན། དེར་ཐལ། ལམ་ཡིན་ན། ཐར་ལམ་དགོས་པའི་ཕྱིར། རྩ་བར་འདོད་ན། ཐེག་ཆེན་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། མཐར་ཐུག་གི་ལམ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གནས་སྐབས་
ཀྱི་ལམ་ཡིན་པའི་ཕྱིར། བྱས་པ་ལ་ཁོ་ན་རེ། ཐེག་ཆེན་གྱི་ཚོགས་ལམ་ཆོས་ཅན། སངས་རྒྱས་ཀྱི་སློབ་ལམ་ཡིན་པར་ཐལ། སངས་རྒྱས་ཀྱི་ལམ་གང་ཞིག། སངས་རྒྱས་ཀྱི་མི་སློབ་ལམ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། མི་སློབ་ལམ་ཡིན་
པར་ཐལ། སངས་རྒྱས་ཀྱི་མི་སློབ་ལམ་ཡིན་པའི་ཕྱིར། རང་རེས་རྩ་བར་འདོད་བྱས་པ་ལ་ཁོ་ན་རེ། སངས་རྒྱས་སློབ་པ་ཡོད་པར་ཐལ། སངས་རྒྱས་ཀྱི་སློབ་ལམ་ཡོད་པའི་ཕྱིར། ཟེར་ན་མ་ཁྱབ་སྟེ། སངས་རྒྱས་ཉན་ཐོས་ཡོད་པར་ཐལ། སངས་རྒྱས་ཀྱི་
ཉན་ཐོས་ཡོད་པའི་ཕྱིར། ཁྱབ་པ་འགྲིག། མ་གྲུབ་ན། དེར་ཐལ། སྟོན་པ་ཤཱཀྱ་ཐུབ་པའི་ཉན་ཐོས་ཡོད་པའི་ཕྱིར། རྩ་བར་འདོད་ན། སངས་རྒྱས་སེམས་ཅན་ཡོད་པར་ཐལ། སངས་རྒྱས་ཉན་ཐོས་ཡོད་པའི་ཕྱིར། རྟགས་ཁས། བྱས་པ་ལ་ཁོ་ན་རེ། ཉན་

[006B] སངས་རྒྱས་འཕགས་པའི་རྒྱུད་ལ་ཉན་ཐོས་ཀྱི་ལམ་ཡོད་པའི་ཕྱིར། ཟེར་ན་མ་ཁྱབ་སྟེ། ཉན་ཐོས་དགྲ་བཅོམ་པའི་རྒྱུད་ཀྱི་ཆོས་ཉིད་དེ་གནས་ལུགས་མཐར་ཐུག་མ་ཡིན་པར་ཐལ་
སངས་རྒྱས་འཕགས་པའི་རྒྱུད་ལ་གནས་ལུགས་ཡོད་པའི་ཕྱིར། ཁྱབ་པ་འགྲིག། འདོད་ན། ཉན་ཐོས་དགྲ་བཅོམ་པའི་རྒྱུད་ཀྱི་ཆོས་ཉིད་ཆོས་ཅན། གནས་ལུགས་མཐར་ཐུག་ཡིན་པར་ཐལ། ཆོས་ཉིད་ཡིན་པའི་ཕྱིར། གཞན་ཡང་རྒྱུན་མཐའི་བར་ཆད་མེད་ལམ་སྐད་
ཅིག་དང་པོ་དེ་སེམས་དཔའི་རྣལ་འབྱོར་མཐར་ཐུག་མ་ཡིན་པར་ཐལ། དེ་སྐད་ཅིག་གཉིས་པ་ལ་གནས་པའི་སེམས་དཔའི་རྒྱུད་ལ་སེམས་དཔའི་རྣལ་འབྱོར་ཡོད་པའི་ཕྱིར། ཁྱབ་པ་འགྲིག། འདོད་ན། དེ་ཆོས་ཅན། སེམས་དཔའི་རྣལ་འབྱོར་མཐར་ཐུག་ཡིན་པར་ཐལ་
སྐད་ཅིག་མའི་སྦྱོར་བ་ཡིན་པའི་ཕྱིར་ཏེ། རྒྱུན་མཐའི་ཡེ་ཤེས་ཡིན་པའི་ཕྱིར། ཁ་ཅིག་གིས་རྒྱུན་མཐའི་བར་ཆད་མེད་ལམ་ལ་སྐད་ཅིག་སྔ་ཕྱི་མེད་དེ། དེ་དུས་མཐའི་སྐད་ཅིག་མ་ཡིན་པའི་ཕྱིར་ཏེ། སྐད་ཅིག་མའི་སྦྱོར་བ་ཞེས་པའི་སྐད་ཅིག་མ་དེ་དུས་མཐའི་སྐད་ཅིག་མ་ལ་
བྱེད་པའི་ཕྱིར་ཟེར་ན། མི་འཐད་དེ། དེའི་སྐད་ཅིག་མ་བྱ་རྫོགས་ཀྱི་སྐད་ཅིག་མ་ལ་བྱེད་པའི་ཕྱིར་ཏེ། རྣམ་བཤད་ལས། རྒྱུན་གྱི་ཐ་མ་ན་དུས་ཆ་མེད་ཀྱི་སྐད་ཅིག་མ་ནི། མི་སྲིད་པས་བྱ་རྫོགས་ཀྱི་སྐད་ཅིག་མའི་ཐུང་མཐའོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། ཉན་ཐོས་ཀྱི་ལམ་
ལ་གྲངས་ངེས་ཤིག་མེད་པར་ཐལ། ཉན་ཐོས་ཀྱི་ལམ་དེ་ལ་ཉན་ཐོས་ཀྱི་སློབ་ལམ་དང། ཉན་ཐོས་ཀྱི་མི་སློབ་ལམ་གཉིས་སུ་གྲངས་མ་ངེས་པའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་

[007A]༄༅། །དེ། ཉན་ཐོས་ཀྱི་ལམ་གང་ཞིག། དེ་ཉན་ཐོས་ཀྱི་སློབ་ལམ་ཡང་མ་ཡིན། ཉན་ཐོས་ཀྱི་མི་སློབ་ལམ་ཡང་མ་ཡིན་པའི་ཕྱིར། མ་ཁྱབ་མཚམས་ལ། བྱང་སེམས་ཀྱི་སྡོམ་པ་ལ་གྲངས་ངེས་ཤིག་མེད་པར་ཐལ། བྱང་སེམས་ཀྱི་སྡོམ་པ་དེ་ལ་བྱང་སེམས་
སོ་སྐྱེའི་སྡོམ་པ་དང། བྱང་སེམས་འཕགས་པའི་སྡོམ་པ་གཉིས་སུ་གྲངས་མ་ངེས་པའི་ཕྱིར། ཁྱབ་པ་འགྲིག། མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་འཇུག་སྡོམ་དེ། བྱང་སེམས་ཀྱི་སྡོམ་པ་གང་ཞིག། དེ་བྱང་སེམས་སོ་སྐྱེའི་སྡོམ་པ་ཡང་མ་ཡིན། བྱང་
སེམས་འཕགས་པའི་སྡོམ་པ་ཡང་མ་ཡིན་པའི་ཕྱིར། ཁ་ཅིག་གིས་བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཆོས་ཅན། ཐེག་དམན་གྱི་ལམ་ཡིན་པར་ཐལ། ཉན་ཐོས་ཀྱི་ལམ་ཡིན་པའི་ཕྱིར། འདོད་ན། དེ་ཆོས་
ཅན། ཐེག་དམན་གྱི་ལམ་མ་ཡིན་པར་ཐལ། ཐེག་ཆེན་གྱི་ལམ་ཡིན་པའི་ཕྱིར། ཟེར་ན་མ་ཁྱབ་སྟེ། ཐེག་པ་འབྲིང་གི་ལམ་ཡིན་ན། ཐེག་པ་ཆུང་ངུའི་ལམ་མ་ཡིན་དགོས་པར་ཐལ། ཐེག་ཆེན་གྱི་ལམ་ཡིན་ན། ཐེག་དམན་གྱི་ལམ་མ་ཡིན་དགོས་པའི་ཕྱིར། རྟགས་
ཁས། འདོད་ན། རང་རྒྱལ་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། རང་རྒྱལ་གྱི་ལམ་ཡིན་པའི་ཕྱིར། འདོད་ན། དེ་ཆོས་ཅན། ཐེག་པ་ཆུང་ངུའི་ལམ་ཡིན་པར་ཐལ། ཐེག་པ་ཆེ་ཆུང་གཉིས་སུ་ཕྱེ་བའི་ཐེག་པ་ཆུང་ངུའི་ལམ་ཡིན་པའི་ཕྱིར། བྱས་པ་
ལ་ཁོ་ན་རེ། ཉན་ཐོས་དགྲ་བཅོམ་པའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་མཁྱེན་པ་དེ་ཐེག་ཆེན་གྱི་ལམ་ཡིན་པར་ཐལ། བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དེ་ཐེག་དམན་གྱི་ལམ་མ་ཡིན་པའི་ཕྱིར། ཟེར་

[007B] འོ་ན། ཉན་ཐོས་དགྲ་བཅོམ་པའི་རྒྱུད་ལ་བྱང་སེམས་ཀྱི་ལམ་ཤེས་པའི་ལམ་ཤེས་ཡོད་པར་ཐལ། བྱང་སེམས་འཕགས་པའི་རྒྱུད་ལ་ཉན་ཐོས་ཀྱི་ལམ་ཤེས་པའི་ལམ་ཤེས་ཡོད་པའི་ཕྱིར། ཁྱབ་པ་འགྲིག། བྱས་པ་ལ་ཁོ་ན་རེ། ཉན་ཐོས་དགྲ་བཅོམ་པའི་རྒྱུད་ཀྱི་སྟོང་
ཉིད་མངོན་སུམ་དུ་རྟོགས་པའི་མཁྱེན་པ་ཆོས་ཅན། ཐེག་ཆེན་གྱི་ལམ་ཡིན་པར་ཐལ། ཐེག་ཆེན་གྱི་རྟོགས་རིགས་སུ་གནས་པའི་འཕགས་རྒྱུད་ཀྱི་མཁྱེན་པ་ཡིན་པའི་ཕྱིར། ཟེར་ན་མ་ཁྱབ། བྱས་པ་ལ། དེ་ལ་ཁྱབ་པ་ཡོད་པར་ཐལ། ཐེག་དམན་གྱི་རྟོགས་རིགས་སུ་
གནས་པའི་མཁྱེན་པ་ཡིན་ན། ཐེག་དམན་གྱི་ལམ་ཡིན་དགོས་པའི་ཕྱིར་ན་ཡང་མ་ཁྱབ་སྟེ། ཐེག་ཆེན་གྱི་རྟོགས་རིགས་སུ་གནས་པའི་འཕགས་རྒྱུད་ཀྱི་མཁྱེན་པ་ཡིན་ན། ལམ་ཤེས་ཡིན་དགོས་པར་ཐལ། ཐེག་དམན་གྱི་རྟོགས་རིགས་སུ་གནས་པའི་འཕགས་
རྒྱུད་ཀྱི་མཁྱེན་པ་ཡིན་ན། གཞི་ཤེས་ཡིན་དགོས་པའི་ཕྱིར། ཁྱབ་པ་འགྲིག། འདོད་ན། ཉན་ཐོས་དགྲ་བཅོམ་པའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཐེག་ཆེན་འཕགས་རྒྱུད་ཀྱི་མཁྱེན་པ་
ཡིན་པར་ཐལ། ལམ་ཤེས་ཡིན་པའི་ཕྱིར། ཁོ་ན་རེ། ཐེག་ཆེན་གྱི་ལམ་ཡིན་ན། ཐེག་ཆེན་གྱི་གང་ཟག་གི་རྒྱུད་ཀྱིས་བསྡུས་པས་ཁྱབ་པར་ཐལ། ཉན་ཐོས་དགྲ་བཅོམ་པའི་སྟོང་ཉིད་མངོན་སུམ་དུ་རྟོགས་པའི་མཁྱེན་པ་དེ། ཐེག་ཆེན་གྱི་ལམ་མ་ཡིན་པའི་ཕྱིར་
འདོད་ན། ཐེག་དམན་གྱི་ལམ་ཡིན་ན། ཐེག་དམན་གང་ཟག་གི་རྒྱུད་ཀྱིས་བསྡུས་པས་ཁྱབ་པར་ཐལ། འདོད་པའི་ཕྱིར་ཟེར་ན་མ་ཁྱབ་སྟེ། དགེ་ཚུལ་གྱི་སྡོམ་པ་ཡིན་ན། དགེ་ཚུལ་གྱི་རྒྱུད་ཀྱིས་བསྡུས་པས་ཁྱབ་པར་ཐལ། དགེ་སློང་ལ་དེ་ལྟར་ཁྱབ་པའི་ཕྱིར། ཁྱབ་པ་

[008A]༄༅། །འགྲིག། འདོད་ན། སྡོམ་གསུམ་རིམ་གྱིས་མ་རོས་པའི་དགེ་སློང་གི་རྒྱུད་ཀྱི་དགེ་ཚུལ་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེའི་རྒྱུད་ལ་དགེ་ཚུལ་གྱི་སྡོམ་པ་ཡོད་པའི་ཕྱིར། རྩ་བར་འདོད་མི་ནུས་ཏེ། དགེ་སློང་གི་
རྒྱུད་ལ་ཁྱོད་ཡོད་པའི་ཕྱིར། གཞན་ཡང་ངན་འགྲོའི་ལམ་ཡིན་ན། ངན་འགྲོའི་རྒྱུད་ཀྱིས་བསྡུས་པས་ཁྱབ་པ་དང། བདེ་འགྲོའི་ལམ་ཡིན་ན། བདེ་འགྲོའི་རྒྱུད་ཀྱིས་བསྡུས་པས་ཁྱབ་པར་ཐལ། ཉན་ཐོས་ཀྱི་ལམ་ལ་དེའི་ཕྱིར། འདོད་ན། དང་པོ་ལ་མི་དགེ་བཅུ་
ཆོས་ཅན། དེར་ཐལ། དེའི་ཕྱིར། གཉིས་པ་ལ་དགེ་བ་བཅུ་ཆོས་ཅན། དེར་ཐལ། དེའི་ཕྱིར། ཐལ་འགྱུར་གཉིས་ཀའི་རྟགས་གྲུབ་སྟེ། ངན་འགྲོའི་ལམ་དང། བདེ་འགྲོའི་ལམ་གཉིས་ཀ་ཡོད་པའི་ཕྱིར། བྱམས་སྨོན་གྱི་མདོ་ལས། ངན་འགྲོའི་ལམ་ནི་ཟློག་བགྱིད་
ཅིང། །མཐོ་རིས་ལམ་ནི་རབ་སྟོན་ལ། །ཞེས་གསུངས་པའི་ཕྱིར། ཡང་ཁ་ཅིག་གིས་གནས་སྐབས་ཀྱི་གང་ཟག་དང། མཐར་ཐུག་གི་གང་ཟག་གི་གཞི་མཐུན་ཡོད་པར་ཐལ། གནས་སྐབས་ཀྱི་ལམ་དང། མཐར་ཐུག་གི་ལམ་གྱི་གཞི་མཐུན་ཡོད་པའི་ཕྱིར། མ་གྲུབ་ན་
དེར་ཐལ། བྱང་སེམས་ཀྱི་ལམ་དང། སངས་རྒྱས་ཀྱི་ལམ་གྱི་གཞི་མཐུན་ཡོད་པའི་ཕྱིར། ཟེར་ན་མ་ཁྱབ་སྟེ། བྱང་སེམས་ཀྱི་ལམ་ཡིན་ན། གནས་སྐབས་ཀྱི་ལམ་ཡིན་པས་ཁྱབ་པ་དང། སངས་རྒྱས་ཀྱི་ལམ་ཡིན་ན། མཐར་ཐུག་གི་ལམ་ཡིན་པས་ཁྱབ་པ་
གཉིས་ཀ་ཡོད་པར་ཐལ། བྱང་སེམས་ཀྱི་ལམ་དང། སངས་རྒྱས་ཀྱི་ལམ་གྱི་གཞི་མཐུན་ཡོད་ན། གནས་སྐབས་ཀྱི་ལམ་དང། མཐར་ཐུག་གི་ལམ་གྱི་གཞི་མཐུན་ཡོད་དགོས་པའི་ཕྱིར། རྟགས་ཁས། འདོད་ན། སངས་རྒྱས་ཀྱི་བཀའ་ཡིན་ན། མཐར་ཐུག་གི་

[008B] འདོད་པའི་ཕྱིར། འདོད་ན། ཉན་ཐོས་ཤཱ་རིའི་བུའི་ངག་ཏུ་གྱུར་པའི་སངས་རྒྱས་ཀྱི་བཀའ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། མཐར་ཐུག་གི་ཡོན་ཏན་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སེམས་ཅན་ཀྱི་
ངག་ཡིན་པའི་ཕྱིར། གཞན་ཡང། བྱང་སེམས་ཀྱི་སྡོམ་པ་ཡིན་ན། གནས་སྐབས་ཀྱི་སྡོམ་པ་ཡིན་དགོས་པར་ཐལ། འདོད་པའི་ཕྱིར། འདོད་ན། སངས་རྒྱས་འཕགས་པའི་རྒྱུད་ཀྱི་འཇུག་སྡོམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འཇུག་
སྡོམ་ཡིན་པའི་ཕྱིར། འདོད་ན། དེ་ཆོས་ཅན། གནས་སྐབས་ཀྱི་ཡོན་ཏན་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མཐར་ཐུག་གི་ཡོན་ཏན་ཡིན་པའི་ཕྱིར། སངས་རྒྱས་འཕགས་པའི་རྒྱུད་ཀྱི་ཡོན་ཏན་ཡིན་པའི་ཕྱིར། ཁོ་ན་རེ། ཉན་ཐོས་ཀྱི་ལམ་ཡིན་ན་
བྱང་སེམས་ཀྱི་ལམ་གྱི་ལྡོག་བྱ་ཡིན་དགོས་པར་ཐལ། ཉན་ཐོས་ཀྱི་ལམ་འབྲས་ལ་དམིགས་ནས་ལོངས་སྤྱོད་བྱར་བདེན་པར་ཞེན་པའི་ཞེན་རིག་དེ། ཤེས་སྒྲིབ་ལྡོག་པ་གཟུང་རྟོག་ཡིན་པའི་ཕྱིར། ཟེར་ན་མ་ཁྱབ། འདོད་ན། བྱང་སེམས་འཕགས་པའི་རྒྱུད་ཀྱི་གང་
ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་ཁྱབ་མཚམས་ལ། ཉན་ཐོས་ལམ་གྱི་འབྲས་བུ་ཡིན་ན། བྱང་སེམས་ཀྱི་ལམ་གྱི་ལྡོག་བྱ་ཡིན་དགོས་པར་ཐལ། ཉན་ཐོས་ཀྱི་ལམ་འབྲས་ལ་དམིགས་ནས་ལོངས་སྤྱོད་བྱར་བདེན་
པར་ཞེན་པའི་ཞེན་རིག་དེ། ཤེས་སྒྲིབ་ལྡོག་པ་གཟུང་རྟོག་ཡིན་པའི་ཕྱིར། ཁྱབ་པ་འགྲིག། འདོད་ན། ཉན་ཐོས་ལམ་གྱི་འབྲས་བུར་གྱུར་པའི་རྣམ་མཁྱེན་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། རྣམ་མཁྱེན་ཡིན་པའི་ཕྱིར། ཁ་ཅིག་གིས་དམན་ལམ་སྔོན་དུ་

[009A]༄༅། །མ་སོང་བའི་བྱང་སེམས་སྒོམ་ལམ་པ་དེ། ཉན་ཐོས་ཀྱི་ལམ་སྔོན་དུ་སོང་བའི་གང་ཟག་ཡིན་པར་ཐལ། དེའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དེ། ཉན་ཐོས་ཀྱི་ལམ་ཡིན་པའི་ཕྱིར། ཟེར་ན་མ་ཁྱབ། འདོད་
ན། དེ་ཐེག་དམན་ཀྱི་ལམ་སྔོན་དུ་སོང་བའི་གང་ཟག་ཡིན་པར་ཐལ། དེ་ཉན་ཐོས་ཀྱི་ལམ་སྔོན་དུ་སོང་པའི་གང་ཟག་ཡིན་པའི་ཕྱིར། འདོད་མི་ནུས་ཏེ། དམན་ལམ་སྔོན་དུ་མ་སོང་བའི་བྱང་སེམས་ཡིན་པའི་ཕྱིར། མ་ཁྱབ་མཚམས་ལ། བྱང་སེམས་སྦྱོར་ལམ་
པ་དེ། སར་གནས་ཀྱི་སེམས་དཔའ་ཡིན་པར་ཐལ། བྱང་སེམས་ཀྱི་སྦྱོར་ལམ་དེ། བྱང་སེམས་ཀྱི་ས་ཡིན་པའི་ཕྱིར། ཁྱབ་པ་འགྲིག། མ་གྲུབ་ན། དེར་ཐལ། ཉན་ཐོས་ཀྱི་སྦྱོར་ལམ་ཉན་ཐོས་ཀྱི་ས་ཡིན་པའི་ཕྱིར་ཏེ། དེ་རིགས་ཀྱི་ས་ཡིན་པའི་ཕྱིར། དེར་
ཐལ། དམན་པ་ས་བརྒྱད་ཀྱི་རྣམ་གཞག་འཐད་པ་ཡིན་པའི་ཕྱིར་ཏེ། རིགས་ཀྱི་ས། བརྒྱད་པའི་ས། མཐོང་བའི་ས། བསྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས། རང་རྒྱལ་གྱི་ས་དང་བརྒྱད་ཀྱི་རྣམ་གཞག་འཐད་པ་
ཡིན་པའི་ཕྱིར། འདོད་ན། དེ་ཆོས་ཅན། བྱང་སེམས་འཕགས་པ་ཡིན་པར་ཐལ། སར་གནས་ཀྱི་སེམས་དཔའ་ཡིན་པའི་ཕྱིར། རྟགས་ཁས། བྱས་པ་ལ་ཁོ་ན་རེ། བྱང་སེམས་ཀྱི་མཐོང་ལམ་དེ། བྱང་སེམས་ཀྱི་ས་དང་པོ་མ་ཡིན་པར་ཐལ། བྱང་སེམས་ཀྱི་སྦྱོར་
ལམ་བྱང་སེམས་ཀྱི་ས་ཡིན་པའི་ཕྱིར། ཟེར་ན་མ་ཁྱབ་སྟེ། བྱང་སེམས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་དེ། རྣལ་འབྱོར་གྱི་ས་དང་པོ་མ་ཡིན་པར་ཐལ། བྱང་སེམས་སྦྱོར་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་

[009B] རྣལ་འབྱོར་གྱི་ས་ཡིན་པའི་ཕྱིར། ཁྱབ་པ་འགྲིག། འདོད་ན། དེ་ཆོས་ཅན། རྣལ་འབྱོར་གྱི་ས་དང་པོ་ཡིན་པར་ཐལ། གང་ཟག་གི་བདག་མེད་རྟོགས་པའི་མཁྱེན་པ་ཡིན་པའི་ཕྱིར། ཁྱབ་སྟེ། གཉིས་སྟོང་རྟོགས་པའི་མཁྱེན་པ་ཡིན་ན། རྣལ་འབྱོར་གྱི་ས་གཉིས་པ་དང་
བདེན་མེད་རྟོགས་པའི་མཁྱེན་པ་ཡིན་ན། རྣལ་འབྱོར་གྱི་ས་གསུམ་པ་ཡིན་དགོས་པའི་ཕྱིར། དེར་ཐལ། སྐབས་འདིར་རྣལ་འབྱོར་གྱི་ས་ལ་གསུམ་ཡོད་ཅིང། དེ་གསུམ་ལ་གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས། གཉིས་སྟོང་རྟོགས་པའི་རྣལ་འབྱོར་
གྱི་ས། བདེན་མེད་རྟོགས་པའི་རྣལ་འབྱོར་གྱི་ས་གསུམ་འདྲན་དགོས་པའི་ཕྱིར་ཏེ། རྗེ་བཙུན་གྱི་སྐབས་ལྔ་བའི་ཐལ་ཕྲེང་ལས། རྣལ་འབྱོར་གྱི་ས་ལ་ཡུལ་གྱི་སྒོ་ནས་དབྱེ་ན། གང་ཟག་གི་བདག་མེད་རྟོགས་པའི་རྣལ་འབྱོར་གྱི་ས། གཉིས་སྟོང་རྟོགས་པའི་རྣལ་
འབྱོར་གྱི་ས། བདེན་མེད་རྟོགས་པའི་རྣལ་འབྱོར་གྱི་ས་དང་གསུམ་ཡོད། ས་མཚམས་ཚོགས་ལམ་ནས་སངས་རྒྱས་ཀྱི་སའི་བར་དུ་ཡོད་ཅེས་གསུངས་པའི་ཕྱིར། ཁོ་ན་རེ། བྱང་སེམས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་ཆོས་ཅན་
ཉན་ཐོས་ཀྱི་མཐོང་ལམ་ཡིན་པར་ཐལ། ཉན་ཐོས་ཀྱི་ལམ་གང་ཞིག། མཐོང་ལམ་ཡིན་པའི་ཕྱིར། ཟེར་ན་མ་ཁྱབ། འདོད་མི་ནུས་ཏེ། ཐེག་ཆེན་གྱི་མཐོང་ལམ་ཡིན་པའི་ཕྱིར་ཏེ། བྱང་སེམས་ཀྱི་མཐོང་ལམ་ཡིན་པའི་ཕྱིར། གཉིས་པ་ལ། ཁ་ཅིག་གིས་ཉན་རང་
གི་རྟོགས་པའི་རིགས་ས་དང་པོ་ནས་རྫོགས་པ་ཡིན་ཏེ། ས་དང་པོ་ནས་གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར། ཉན་རང་གི་སྤངས་པའི་རིགས་ས་བརྒྱད་པ་ནས་རྫོགས་པ་ཡིན་ཏེ། ས་བརྒྱད་པ་ནས་ཉོན་ཡིད་གནས་གྱུར་ཅིང་ཉོན་སྒྲིབ་མ་ལུས་པར་

[010A]༄༅། །སྤངས་པའི་ཕྱིར་ཟེར་ན། མི་འཐད་དེ། ཉོན་ཡིད་མེད་པའི་ཕྱིར། སྐབས་འདིར་རྣམ་ཤེས་ལ་ཚོགས་དྲུག་ཏུ་གྲངས་ངེས་པའི་ཕྱིར། གཞན་ཡང་ས་བརྒྱད་པ་ནས་ཉོན་སྒྲིབ་མ་ལུས་པ་སྤངས་པ་དེ་མི་འཐད་པར་ཐལ། ས་
བཅུ་པའི་སྒོམ་སྤང་ཉོན་མོངས་ཡོད་པའི་ཕྱིར་ཏེ། བརྒྱད་སྟོང་འགྲེལ་ཆེན་ལས། མཐོང་བ་དང་སྒོམ་པའི་ལམ་ལ་ཡོངས་སུ་སྦྱོང་བའི་ཆོས་ཀྱི་དབྱེ་བས་རབ་ཏུ་དགའ་བ་ལ་སོགས་པའི་ས་བཅུར་རྣམ་པར་བཞག་གོ། ཞེས་གསུངས་པའི་ཕྱིར་
རོང་ཊཱིཀ་པ་ན་རེ། ཉན་རང་གི་སྤངས་རྟོགས་གཉིས་ཀ་ས་དང་པོ་ནས་རྫོགས་ལ། དེ་ཡང་ཉན་རང་གི་སྤངས་པ་ས་དང་པོ་ནས་རྫོགས་པ་ཡིན་ཏེ། ཉོན་སྒྲིབ་ལ་འཁོར་བར་འཆིང་བྱེད་ཀྱི་ཉོན་སྒྲིབ་དང། བག་ལ་ཉལ་གྱི་ཉོན་སྒྲིབ་གཉིས་ལས་
འཁོར་བར་འཆིང་བྱེད་ཀྱི་ཉོན་སྒྲིབ་དེ། བྱང་སེམས་ས་དང་པོ་པས་ཀྱང་སྤངས་ལ། བག་ལ་ཉལ་གྱི་ཉོན་སྒྲིབ་དེ། ཉན་རང་དགྲ་བཅོམ་པས་ཀྱང་མ་སྤངས་པའི་ཕྱིར་ཏེ། ཉན་རང་དགྲ་བཅོམ་པ་རྣམས་མ་རིག་བག་ཆགས་ཀྱི་ས་དང། ཟག་མེད་ཀྱི་
ལས་ལ་བརྟེན་ནས་ཡིད་ཀྱི་རང་བཞིན་གྱི་ལུས་ལེན་པའི་ཕྱིར་ཟེར་ན། ཐེག་དམན་སློབ་པ་འཕགས་པ་རྣམས་དགེ་འདུན་དཀོན་མཆོག་མ་ཡིན་པར་ཐལ། སྐྱབས་གནས་ཡང་དག་ལ་ཐེ་ཚོམ་ཟ་བའི་ཐེ་ཚོམ་གྱི་ས་བོན་གྱི་དངོས་གཉེན་རྒྱུད་ལ་
སྐྱེས་མ་མྱོང་བའི་ཐེག་དམན་འཕགས་པ་ཡོད་པའི་ཕྱིར་ཏོ། མཐོང་ལམ་བར་ཆད་མེད་ལམ་ལ་གནས་པའི་ཉན་ཐོས་འཕགས་པའི་རྒྱུད་ལ་དེའི་དངོས་གཉེན་བར་ཆད་མེད་ལམ་སྐྱེས་མ་མྱོང་བའི་ཕྱིར། དེར་ཐལ། ཉན་ཐོས་ཀྱི་མཐོང་ལམ་བར་

[010B] དེའི་དངོས་གཉེན་བར་ཆད་མེད་ལམ་མ་ཡིན་པའི་ཕྱིར། ཉན་ཐོས་ཀྱི་མཐོང་ལམ་རྣམ་གྲོལ་ལམ་པ་བ་དེས་སྐྱབས་གནས་ཡང་དག་ལ་ཐེ་ཚོམ་ཟ་བའི་ཐེ་ཚོམ་གྱི་ས་བོན་ཟད་པར་མ་སྤངས་པའི་ཕྱིར། དེར་ཐལ། དེས་ཉོན་སྒྲིབ་ཀུན་
བཏགས་ཀྱི་ས་བོན་ཟད་པར་མ་སྤངས་པའི་ཕྱིར། ཉན་ཐོས་དགྲ་བཅོམ་པས་ཉོན་སྒྲིབ་ལྷན་སྐྱེས་ཀྱི་ས་བོན་ཟད་པར་མ་སྤངས་པའི་ཕྱིར། དེར་ཐལ། དེས་བག་ལ་ཉལ་གྱི་ཉོན་སྒྲིབ་མ་སྤངས་པའི་ཕྱིར། རྟགས་ཁས། གཞན་ཡང་མ་རིག་བག་ཆགས་
ཀྱི་ས་དེ་ཉོན་སྒྲིབ་ཡིན་པར་ཐལ། ཉན་རང་དགྲ་བཅོམ་པས་བག་ལ་ཉལ་གྱི་ཉོན་སྒྲིབ་མ་སྤངས་པའི་ཤེས་བྱེད་དུ་མ་རིག་བག་ཆགས་ཀྱི་ས་དང། ཟག་མེད་ཀྱི་ལས་ལ་བརྟེན་ནས་ཡིད་ཀྱི་རང་བཞིན་གྱི་ལུས་ལེན་པ་འགོད་རིགས་པའི་ཕྱིར། རྟགས་
ཁས། ཁ་ཅིག་གིས་བག་ལ་ཉལ་གྱི་ཉོན་སྒྲིབ་དེ། ཤེས་སྒྲིབ་ཡིན་ཟེར་ན། ཉོན་སྒྲིབ་ལ་འཁོར་བར་འཆིང་བྱེད་ཀྱི་ཉོན་སྒྲིབ་དང། བག་ལ་ཉལ་ཀྱི་ཉོན་སྒྲིབ་གཉིས་སུ་འབྱེད་མི་རིགས་པར་ཐལ། བག་ལ་ཉལ་གྱི་ཉོན་སྒྲིབ་ཤེས་སྒྲིབ་ཡིན་པའི་ཕྱིར་
རྟགས་ཁས། དེ་འབྱེད་རིགས་པར་ཐལ། ཉོན་སྒྲིབ་ལ་འཁོར་བར་འཆིང་བྱེད་ཀྱི་ཉོན་སྒྲིབ་དག་རང་རྒྱུད་ལྡན་གྱི་གང་ཟག་གི་རྒྱུད་ལ་བག་ལ་ཉལ་བའི་ཚུལ་དུ་གནས་པའི་ཉོན་སྒྲིབ་གཉིས་སུ་འབྱེད་རིགས་པའི་ཕྱིར། གཞན་ཡང་བག་ལ་ཉལ་གྱི་ཉོན་སྒྲིབ་
དེ། ཤེས་སྒྲིབ་མ་ཡིན་པར་ཐལ། སྒོམ་སྡེ་སྤྱི་དོན་ལས། བག་ལ་ཉལ་གྱི་ཉོན་སྒྲིབ་ཤེས་སྒྲིབ་ཏུ་འདོད་པ་རྣམས་རྣམ་བཤད་ལ་རྒྱབ་ཀྱིས་ཕྱོགས་པ་ཡིན་པས་དོར་བར་བྱའོ། །ཞེས་གསུངས་པའི་ཕྱིར། གཞན་ཡང་བྱང་སེམས་འཕགས་པ་ཡིན་ན་

[011A]༄༅། །ཉོན་སྒྲིབ་སྤངས་པས་ཁྱབ་པར་ཐལ། ཉན་རང་གི་སྤངས་པའི་རིགས་ས་དང་པོར་རྫོགས་པའི་ཕྱིར། འདོད་མི་ནུས་ཏེ། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་ཉོན་སྒྲིབ་དང་ཤེས་སྒྲིབ་གཅིག་ཅར་དུ་སྤོང་བའི་ཕྱིར་
མངོན་པ་ཀུན་བཏུས་ལས། དེས་བྱང་ཆུབ་ཐོབ་པ་ན། ཉོན་མོངས་པ་དང་ཤེས་བྱའི་སྒྲིབ་པ་གཅིག་ཅར་སྤོང་ངོ། །གཅིག་ཅར་དགྲ་བཅོམ་པ་དང། དེ་བཞིན་གཤེགས་པར་ཡང་འགྱུར་རོ། །དེས་ཉོན་མོངས་མ་སྤངས་སུ་ཟིན་ཀྱང་དཔེར་ན། སྨན་དང་སྔགས་ཀྱིས་
བསད་པའི་དུག་ལྟ་བུ་དང། སྤངས་པའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་སྐྱེད་པར་མི་བྱེད་དོ། །ཞེས་གསུངས་པའི་ཕྱིར། ཁ་ཅིག་གིས་སྐྱོན་མེད་དེ། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་ཉོན་མོངས་པའི་བག་
ཆགས་དང། ཤེས་སྒྲིབ་གཅིག་ཅར་སྤོང་ཞེས་པ་ལུང་དེའི་དོན་ཡིན་པའི་ཕྱིར་ཟེར་ན། སྤངས་པའི་དགྲ་བཅོམ་པ་ལྟར་ཞེས་པའི་སྐབས་ནས་བསྟན་པའི་ཉོན་མོངས་པ་དེ་ཉོན་མོངས་པའི་བག་ཆགས་ལ་བྱེད་རིགས་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་
ན། ཉན་ཐོས་དགྲ་བཅོམ་པས་ཉོན་མོངས་པའི་བག་ཆགས་སྤངས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་ཟག་བཅས་ཀྱི་གནས་ངན་ལེན་སྤངས་པར་ཐལ། འདོད་པའི་ཕྱིར། ཁྱབ་སྟེ། ཟག་བཅས་ཀྱི་གནས་ངན་ལེན་དང། ཉོན་མོངས་པའི་བག་
ཆགས་དོན་གཅིག་ཡིན་པའི་ཕྱིར། བསྡུ་བ་ལས། ཟག་པ་དང་བཅས་པའི་གནས་ངན་ལེན་ནི། ཉོན་མོངས་པའི་བག་ཆགས་ཞེས་གསུངས་ཏེ། དེ་ཡང་དགྲ་བཅོམ་པ་དང། རང་སངས་རྒྱས་ཀྱིས་ནི། མ་སྤངས་ཀྱི། དེ་བཞིན་གཤེགས་པ་ཉག་གཅིག་གིས་སྤངས་

[011B] དེའི་བག་ཆགས་ཡང་དག་པར་བཅོམ་པ་གང་ཡིན་པ་དེ་ནི། སངས་རྒྱས་ཀྱི་ཆོས་མ་འདྲེས་པ་ཞེས་བྱའོ། །ཞེས་པ་དང། གསེར་ཕྲེང་ལས་ཀྱང། ཟག་པའི་གནས་ངན་ལེན་དང། ཟག་བཅས་ཀྱི་གནས་ངན་ལེན་གཉིས་ལས། དང་པོ་ཉན་ཐོས་
དགྲ་བཅོམ་གྱིས་སྤངས་ཤིང། ཕྱི་མ་སངས་རྒྱས་ཁོ་ནས་སྤངས་པར་བཤད་པའི་ཕྱིར། འདི་དང་མ་རིག་བག་ཆགས་ཀྱི་ས་དོན་གཅིག་གོ། ཞེས་གསུངས་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་ཀྱིས་ཤེས་སྒྲིབ་སྤངས་པར་ཐལ། འདོད་པའི་ཕྱིར་
འདོད་མི་ནུས་ཏེ། སེམས་ཅན་ཡིན་པའི་ཕྱིར། གཞན་ཡང་ཉི་ཁྲི་སྣང་བ་ལས། རྟོགས་པའི་ཚད་འདི་ཙམ་མ་ཡིན་ནོ། །ཞེས་བྱ་བ་ནི། རྣམ་གྲངས་གཞན་ཡིན་ནོ། ཞེས་ས་དང་པོ་ནས་ཉན་རང་གི་སྤངས་རྟོགས་ཀྱི་རིགས་མ་རྫོགས་པར་བཤད་པ་དེ་མི་འཐད་པར་
ཐལ། དེ་ནས་དེ་རྫོགས་པའི་ཕྱིར། རྟགས་ཁས། གཞན་ཡང། རྒྱན་སྣང་ལས། དེ་བས་ན་ས་དང་པོའི་སྐད་ཅིག་མ་དང་པོ་ནི། མཐོང་བའི་ལམ་ཡིན་ལ། དེ་ལས་གཞན་སྐད་ཅིག་མ་གཉིས་པ་ལ་སོགས་པ་ནས་རྡོ་རྗེ་ལྟ་བུར་བརྗོད་པའི་བར་ཆད་མེད་པའི་ལམ་
གང་ལས་དེ་མ་ཐག་སངས་རྒྱས་ཀྱི་ས་ཀུན་ཏུ་འོད་ཐོབ་པའི་བར་འདི་དག་ཐམས་ཅད་ནི། ཆོས་ཀྱི་དབྱིངས་མཆོག་གི་དོན་ལ་སོགས་པར་སོ་སོར་རྟོགས་པའི་ཕྱིར་སྒོམ་པའི་ལམ་ཡིན་པར་བཤད་དེ། དེ་ལ་ཡང་ཉོན་མོངས་པ་བཅུ་དྲུག་པོ་ཅི་རིགས་པར་སྤོང་ངོ། །འདི་ལྟ་
སྟེ། འདོད་ཆགས་དང། ཞེ་སྡང་དང། ང་རྒྱལ་དང། མ་རིག་པ་དང། འཇིག་ཚོགས་ལ་ལྟ་བ་དང། མཐར་འཛིན་པར་ལྟ་བ་སྟེ། འདོད་པ་ན་སྤྱོད་པ་དྲུག་གོ། དེ་དག་ཉིད་ལས་ཞེ་སྡང་མ་གཏོགས་ཏེ། གཟུགས་དང། གཟུགས་མེད་པ་ན་སྤྱོད་པ་བཅུའོ། །མཐོང་བ་དང། སྒོམ་པའི་

[012A]༄༅། །ལམ་ལ་ཡོངས་སུ་སྦྱོང་བའི་ཆོས་ཀྱི་དབྱེ་བས་རབ་ཏུ་དགའ་བ་ལ་སོགས་པའི་ས་བཅུར་རྣམ་པར་བཞག་གོ། ཞེས་ཐེག་ཆེན་གྱི་སྒོམ་སྤང་ཉོན་མོངས་ལ་བཅུ་དྲུག་གི་དབྱེ་བ་མཛད་ནས་དེ་ས་བཅུ་གའི་གནས་སྐབས་སུ་སྤོང་པར་བཤད་པ་
དེ་མི་འཐད་པར་ཐལ། ཉན་རང་གི་སྤངས་རྟོགས་ཀྱི་རིགས་ས་དང་པོ་ནས་རྫོགས་པའི་ཕྱིར། རྟགས་ཁས། འོ་ན་མ་རིག་བག་ཆགས་ཀྱི་ས་དང། ཟག་མེད་ཀྱི་ལས་དེ་ཇི་ལྟ་བུ་ཡིན་ཞེ་ན། དེ་ཡང་ཡོད་དེ། ཉན་རང་དགྲ་བཅོམ་པ་དང། དག་ས་ལ་གནས་པའི་སེམས་དཔའི་རྒྱུད་
ཀྱི་གནས་ངན་ལེན་གྱི་དྲི་མ་ཕྲ་མོ་དེ་མ་རིག་བག་ཆགས་ཀྱི་ས་དང། དེ་རྣམས་ཀྱི་རྒྱུད་ཀྱི་ཡིད་ལུས་ལེན་པར་འདོད་པའི་ཀུན་སློང་གི་རྩོལ་བ་ཕྲ་མོར་གྱུར་པའི་སེམས་བྱུང་སེམས་པ་དེ། ཟག་མེད་ཀྱི་ལས་ཡིན་པའི་ཕྱིར། ཁ་ཅིག་གིས་དམན་ལམ་སྔོན་དུ་མ་སོང་བའི་
བྱང་སེམས་འཕགས་པས་ཉན་རང་གི་སྤངས་རྟོགས་རྫོགས་པ་དང་སངས་རྒྱས་པ་དུས་མཉམ་ཡིན་ཟེར་ན། དམན་ལམ་སྔོན་དུ་མ་སོང་བའི་སངས་རྒྱས་འཕགས་པས་ཉན་རང་གི་སྤངས་རྟོགས་རྫོགས་པར་ཐལ། དམ་བཅའ་འཐད་པའི་ཕྱིར། འདོད་ན། དེའི་
རྒྱུད་ལ་ཉན་རང་གི་སྤངས་རྟོགས་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། ཉན་རང་གང་རུང་གི་སྤངས་རྟོགས་གང་རུང་ཡིན་ན། ཉན་རང་གང་རུང་གི་རྒྱུད་ཀྱིས་བསྡུས་པས་ཁྱབ་པའི་ཕྱིར། ཁ་ཅིག་གིས་ཉན་རང་གི་སྤངས་རྟོགས་གང་རུང་ཡིན་ན། ཉན་རང་
གང་རུང་གི་རྒྱུད་ཀྱིས་བསྡུས་པས་ཁྱབ་ཀྱང་དེ་གང་རུང་ཡིན་ན། ཉན་ཐོས་ཀྱི་རྒྱུད་ཀྱིས་བསྡུས་པས་ཀྱང་མ་ཁྱབ། རང་རྒྱལ་གྱི་རྒྱུད་ཀྱིས་བསྡུས་པས་ཀྱང་མ་ཁྱབ་ཟེར་ན། དེ་ཁྱབ་པར་ཐལ། ཉན་རང་གི་སྤངས་རྟོགས་གང་རུང་ཡིན་པ་མེད་པའི་ཕྱིར། ཉན་རང་གི་སྤངས་པ་

[012B] ཉན་རང་གི་རྟོགས་པ་ཡིན་པ་ཡང་མེད་པའི་ཕྱིར། དང་པོ་གྲུབ་སྟེ། ཉན་ཐོས་ཀྱི་སྤངས་པ་ཡིན་ན། རང་རྒྱལ་གྱི་སྤངས་པ་མ་ཡིན་དགོས་པའི་ཕྱིར། གཉིས་པ་རིགས་འདྲའོ། །ཡང་ཁ་ཅིག་གིས་དམན་ལམ་སྔོན་དུ་མ་སོང་བའི་བྱང་ཆུབ་སེམས་དཔས་ཉན་རང་གི་སྤངས་
རྟོགས་ཀྱི་རིགས་རྫོགས་པ་དང། རྣམ་མཁྱེན་ཐོབ་པ་དུས་མཉམ་ཟེར་ན། དེ་ཡིན་ན། ཁྱོད་ཀྱིས་དེ་དང་རྣམ་མཁྱེན་ཐོབ་པ་དུས་མཉམ་པས་ཁྱབ་པར་ཐལ། འདོད་པའི་ཕྱིར། འདོད་མི་ནུས་ཏེ། རྣམ་མཁྱེན་མ་ཐོབ་པར་ཉན་རང་གི་སྤངས་རྟོགས་ཀྱི་རིགས་རྫོགས་པར་འགྱུར་བའི་དམན་ལམ་
སྔོན་དུ་མ་སོང་བའི་བྱང་སེམས་ཡོད་པའི་ཕྱིར་ཏེ། རྣམ་མཁྱེན་མ་ཐོབ་པར་རང་རྒྱལ་དགྲ་བཅོམ་པའི་འབྲས་བུ་ཐོབ་པར་འགྱུར་པའི་དེ་འདྲའི་བྱང་སེམས་ཡོད་པའི་ཕྱིར། ཁ་ཅིག་གིས་དམན་ལམ་སྔོན་དུ་སོང་བའི་བྱང་སེམས་ཚོགས་ལམ་པས་ཉན་རང་གི་སྤངས་རྟོགས་ཀྱི་རིགས་རྫོགས་
ཟེར་ན། དེ་ཡིན་ན། ཁྱོད་ཀྱིས་ཉན་རང་གི་སྤངས་རྟོགས་ཀྱི་རིགས་རྫོགས་པས་ཁྱབ་པར་ཐལ། དམ་བཅའ་འཐད་པའི་ཕྱིར། འདོད་ན། ཉན་ཐོས་མཐོང་ལམ་པའི་རྟོགས་པ་སྔོན་དུ་སོང་ཞིང་ཉན་ཐོས་དགྲ་བཅོམ་པའི་རྟོགས་པ་སྔོན་དུ་མ་སོང་བའི་བྱང་སེམས་ཚོགས་ལམ་པ་ཆོས་ཅན། དེར་ཐལ་
དེའི་ཕྱིར། རྟགས་གྲུབ་སྟེ། དེ་ཡོད་པའི་ཕྱིར། ཉན་ཐོས་ཀྱི་མཐོང་ལམ་ཙམ་ནས་ཐེག་ཆེན་ལམ་དུ་འཇུག་པ་ཡོད་པའི་ཕྱིར། ཉན་ཐོས་ཀྱི་ཚོགས་ལམ་ཙམ་ནས་དེ་ལྟར་འཇུག་པ་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ཉོན་སྒྲིབ་སྤངས་པར་ཐལ། ཉན་ཐོས་ཀྱི་སྤངས་པའི་རིགས་
རྫོགས་པའི་ཕྱིར། རྟགས་ཁས། གཞན་ཡང་དེ་ཆོས་ཅན། ཕྱི་རོལ་དོན་དུ་འཛིན་པའི་རྟོག་པ་སྤངས་པར་ཐལ། རང་རྒྱལ་གྱི་སྤངས་པའི་རིགས་རྫོགས་པའི་ཕྱིར། རྟགས་ཁས། ཁ་ཅིག་གིས་ཐེག་དམན་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ཚོགས་ལམ་པས་ཉན་རང་གི་སྤངས་

[013A]༄༅། །རྟོགས་ཀྱི་རིགས་རྫོགས་ཟེར་ན། དེ་ཡིན་ན། ཉན་རང་གི་སྤངས་རྟོགས་ཀྱི་རིགས་རྫོགས་པས་ཁྱབ་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་ཞིང་རང་རྒྱལ་དགྲ་བཅོམ་པའི་
རྟོགས་པ་སྔོན་དུ་མ་སོང་བའི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། འདོད་ན། ཁྱོད་ཀྱིས་རང་རྒྱལ་གྱི་སྤངས་རྟོགས་ཀྱི་རིགས་རྫོགས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་ཕྱི་རོལ་དོན་འཛིན་ཀྱི་རྟོག་པ་སྤངས་
པར་ཐལ། འདོད་པའི་ཕྱིར། གསུམ་པ་ལ། ཁ་ཅིག་རང་ཉིད་སྤྲུལ་སྐུའི་ཚུལ་དུ་སངས་རྒྱས་པའི་སངས་རྒྱས་ཀྱི་ཞིང་གི་གདུལ་བྱ་རྣམས་མངོན་ཤེས་དང་མི་ལྡན་པ་མེད་པར་མ་གྱུར་པ་དེ་སྲིད་དུ་རང་ཉིད་འཚང་མི་རྒྱའོ། །ཞེས་པའི་དམ་བཅའ་བའི་དམ་བཅའི་ནུས་པ་
རྫོགས་པར་བྱས་པ་དེ། སྤྲུལ་སྐུའི་དབང་དུ་བྱས་པའི་སྨོན་ལམ་རྫོགས་པར་བྱས་པའི་ཚད་ཡིན་ཟེར་ན། སྤྲུལ་སྐུའི་སྐུ་དངོས་ཀྱི་གདུལ་བྱ་ཡིན་ན། མངོན་ཤེས་དང་ལྡན་པས་ཁྱབ་པར་ཐལ། དམ་བཅའ་འཐད་པའི་ཕྱིར། འདོད་ན། སྟོན་པ་ཤའྐྱ་ཐུབ་པའི་སྐུ་དངོས་
ཀྱི་གདུལ་བྱར་གྱུར་བའི་རྒྱུན་ཞུགས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། མཆོག་གི་སྤྲུལ་སྐུའི་སྐུ་དངོས་ཀྱི་གདུལ་བྱ་ཡིན་པའི་ཕྱིར་ཏེ། དེ་ཡོད་པའི་ཕྱིར། དེར་ཐལ། སྟོན་པ་ཤའྐྱ་ཐུབ་པའི་སྐུ་དངོས་ཀྱི་གདུལ་བྱར་གྱུར་པའི་ཕྱིར་འོང་ཡོད་པའི་ཕྱིར་
རྩ་བར་འདོད་ན། དེ་ཆོས་ཅན། ཁྱོད་ཀྱིས་མངོན་ཤེས་ཐོབ་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་བསམ་གཏན་གྱི་དངོས་གཞིའི་སྙོམས་འཇུག་ཐོབ་པར་ཐལ། འདོད་པའི་ཕྱིར། འདོད་མི་ནུས་ཏེ། རྒྱུན་ཞུགས་ཡིན་པའི་ཕྱིར། ཁྱབ་སྟེ། བསྔགས་

[013B] ཁྱོད་ཀྱི་བསྟན་པའི་རྫས་འགྲོ་བ། །བསམ་གཏན་དངོས་གཞི་མ་ཐོབ་ཀྱང། །བདུད་ཀྱི་མིག་རས་བཙའ་བཞིན་དུ། །སྲིད་པ་དག་ཀྱང་ཟློག་པར་བྱེད། །ཅེས་གསུངས་པའི་ཕྱིར། ཁ་ཅིག་གིས་དེ་རྒྱལ་བ་འོད་དཔག་མེད་ཀྱིས་སྤྲུལ་སྐུའི་སྨོན་ལམ་རྫོགས་པར་
བྱས་པའི་ཚད་ཡིན་ཟེར་ན། རི་བོང་ར་ཆོས་ཅན། རང་ཉིད་སྤྲུལ་སྐུའི་ཚུལ་དུ་སངས་རྒྱས་པའི་སངས་རྒྱས་ཀྱི་ཞིང་གི་གདུལ་བྱ་རྣམས་མངོན་ཤེས་དང་མི་ལྡན་པ་མེད་པར་མ་གྱུར་པ་དེ་སྲིད་དུ་རང་ཉིད་འཚང་མི་རྒྱའོ། །ཞེས་དམ་བཅའ་བའི་ནུས་པ་རྫོགས་པར་བྱས་པར་ཐལ། རྒྱལ་
བ་འོད་དཔག་མེད་ཀྱིས་སྤྲུལ་སྐུའི་སྨོན་ལམ་རྫོགས་པར་བྱས་པའི་ཕྱིར་ཏེ། རྒྱལ་བ་འོད་དཔག་མེད་དེ་སངས་རྒྱས་འཕགས་པ་ཡིན་པའི་ཕྱིར་ཏེ། དེ་མཆོག་གི་སྤྲུལ་སྐུ་ཡིན་པའི་ཕྱིར། རྩ་བར་འདོད་ན། རི་བོང་ར་ཆོས་ཅན། རང་ཉིད་ཡོད་པར་ཐལ། འདོད་པའི་ཕྱིར། ཡང་ཁ་ཅིག་
སྐབས་འདིར་ནི་རྣམ་བཤད་སྒྲ་ཇི་བཞིན་པར་ཁས་ལེན་མི་རིགས་ཏེ། གལ་ཏེ་རིགས་ན། བདེ་བ་ཅན་གྱི་རྟེན་ཅན་གྱི་གང་ཟག་ཡིན་ན། མངོན་ཤེས་དང་ལྡན་པས་ཁྱབ་པར་ཐལ། རྒྱལ་བ་འོད་དཔག་མེད་ཀྱི་སྐུ་དངོས་ཀྱི་གདུལ་བྱ་ཡིན་ན། མངོན་ཤེས་དང་ལྡན་པས་ཁྱབ་པའི་ཕྱིར་
འདོད་ན། བདེ་བ་ཅན་གྱི་རྟེན་ཅན་གྱི་རྒྱུན་ཞུགས་ཆོས་ཅན། དེར་ཐལ། དེའི་ཕྱིར། ཞེས་ཟེར་བ་མི་འཐད་དེ། བདེ་བ་ཅན་གྱི་རྟེན་ཅན་གྱི་རྒྱུན་ཞུགས་མེད་པའི་ཕྱིར་ཏེ། དེའི་རྟེན་ཅན་གྱི་ཉན་ཐོས་སློབ་པ་འཕགས་པ་མེད་པའི་ཕྱིར། དེར་ཐལ། དེའི་རྟེན་ཅན་གྱི་ལྷག་བཅས་མྱང་
འདས་ལ་གནས་པའི་ཉན་ཐོས་དགྲ་བཅོམ་པ་མེད་པའི་ཕྱིར། མ་གྲུབ་ན། དེའི་རྟེན་ཅན་གྱི་ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་རྒྱུད་ཀྱི་འགོག་འདེན་ཆོས་ཅན། སྡུག་བསྔལ་གྱི་ཕུང་པོའི་ལྷག་མ་དང་བཅས་པར་ཐལ། ལྷག་བཅས་མྱང་འདས་ཡིན་

[014A]༄༅། །པའི་ཕྱིར། འདོད་ན། བདེ་བ་ཅན་ན་སྡུག་བསྔལ་གྱི་ཕུང་པོ་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། མངོན་པ་ཀུན་བཏུས་ལས། ཡོངས་སུ་དག་པའི་འཇིག་རྟེན་གྱི་ཁམས་དེ་དག་ནི། སྡུག་བསྔལ་གྱི་བདེན་པ་མ་ཡིན་པར་བལྟ་སྟེ། དེ་
དག་ནི། ལས་དང། ཉོན་མོངས་པའི་དབང་གིས་སྐྱེས་པ་མ་ཡིན། ལས་དང། ཉོན་མོངས་པའི་དབང་གིས་བྱུང་བ་མ་ཡིན་གྱི། སྨོན་ལམ་དང། དགེ་བའི་རྩ་བའི་དབང་གིས་བྱུང་བ་དག་གོ། ཞེས་གསུངས་པའི་ཕྱིར། གཞན་ཡང་བདེ་བ་ཅན་གྱི་རྟེན་ལ་ཉན་ཐོས་དགྲ་
བཅོམ་པའི་འབྲས་བུ་གསར་དུ་ཐོབ་པ་ཡོད་པར་ཐལ། དེའི་རྟེན་ཅན་གྱི་ཉན་ཐོས་སློབ་པ་འཕགས་པ་ཡོད་པའི་ཕྱིར། འདོད་ན། མཛོད་ལས། འདོད་པར་གསུམ་ཐོབ་ཐ་མ་ནི། །གསུམ་དུའོ་གོང་ན་མཐོང་ལམ་མེད། །ཅེས་གསུངས་པ་མི་འཐད་པར་ཐལ། ཉན་ཐོས་
དགྲ་བཅོམ་པའི་འབྲས་བུ་གསར་དུ་ཐོབ་ཁ་མའི་གང་ཟག་ཡིན་ན། ཁམས་གསུམ་པོ་གང་རུང་གི་གང་ཟག་ཡིན་པས་མ་ཁྱབ་པའི་ཕྱིར། བདེ་བ་ཅན་གྱི་རྟེན་ལ་ཉན་ཐོས་དགྲ་བཅོམ་པའི་འབྲས་བུ་གསར་དུ་ཐོབ་པ་ཡོད་པའི་ཕྱིར། རྟགས་ཁས། གཞན་ཡང། རྣམ་
བཤད་ལས། སྤྲུལ་སྐུའི་དབང་དུ་བྱས་ན། རྒྱལ་བ་འོད་དཔག་མེད་ཀྱིས་བདག་སངས་རྒྱས་པའི་ཞིང་འདིར་མངོན་པར་ཤེས་པ་དང་མི་ལྡན་པ་མེད་པར་མ་གྱུར་པ་དེ་སྲིད་དུ་བདག་འཚང་མི་རྒྱའོ། །ཞེས་དམ་བཅས་པ་ལྟ་བུ་སྤྲུལ་སྐུའི་ཞིང་ཁྱད་པར་ཅན་གྱི་གདུལ་
བྱའི་ཆེད་དུ་གདམས་པ་དང་ཞེས་སོགས་གསུངས་པ་ལ། ཁ་ཅིག། ལངྐར་གཤེགས་པ་ལས། འདོད་པའི་ཁམས་དང་གཟུགས་མེད་དུ། །སངས་རྒྱས་རྣམ་པར་འཚང་མི་རྒྱ། །གཟུགས་ཀྱི་ཁམས་ཀྱི་འོག་མིན་དུ། །འདོད་ཆགས་བྲལ་ཁྱོད་འཚང་རྒྱའོ། །ཞེས་

[014B] འདོད་ཁམས་ན་གསར་དུ་སངས་རྒྱས་པའི་སངས་རྒྱས་ཡོད་པའི་ཕྱིར་ཏེ། བདེ་བ་ཅན་ན་གསར་དུ་སངས་རྒྱས་པའི་སངས་རྒྱས་ཡོད་པའི་ཕྱིར། རྣམ་བཤད་ལས་དེ་ལྟར་གསུངས་པ་སྒྲ་ཇི་བཞིན་དུ་ཁས་ལེན་རིགས་པའི་ཕྱིར་ཟེར་བ་མི་འཐད་
དེ། ལུང་དེ་ནི། རྒྱལ་བ་འོད་དཔག་མེད་ཀྱིས་སྤྲུལ་སྐུའི་ཚུལ་དུ་སངས་རྒྱས་པའི་སངས་རྒྱས་ཀྱི་ཞིང་དེར་གདུལ་བྱ་རྣམས་མངོན་ཤེས་ལྔ་དང་མི་ལྡན་པ་མེད་པར་མ་གྱུར་པ་དེ་སྲིད་དུ་བདག་འཚང་མི་རྒྱའོ། །ཞེས་དམ་བཅས་པའི་སྨོན་ལམ་གྱི་ནུས་པ་ཡོངས་སུ་རྫོགས་པ་དེ། རྒྱལ་
བ་འོད་དཔག་མེད་ཀྱིས་སྤྲུལ་སྐུའི་དབང་དུ་བྱས་པའི་སྨོན་ལམ་ཡོངས་སུ་རྫོགས་པའི་ཚད་ཡིན་ཞེས་པའི་དོན་ཡིན་པའི་ཕྱིར། ཁ་ཅིག་གིས་བདེ་བ་ཅན་འདོད་ཁམས་ཡིན་ཟེར་བ་མི་འཐད་དེ། དེ་ཁམས་གསུམ་གང་རུང་གི་ནང་དུ་མི་གཏོགས་པའི་ཕྱིར། དེར་ཐལ། དེ་
དག་པའི་ཞིང་ཡིན་པའི་ཕྱིར། བྱས་པ་ལ་ཁོ་ན་རེ། ཁམས་གསུམ་པོ་གང་རུང་ཡིན་ན། མ་དག་པའི་ཞིང་ཡིན་དགོས་པར་ཐལ། དམ་བཅའ་འཐད་པའི་ཕྱིར། འདོད་ན། འོག་མིན་སྟུག་པོ་བཀོད་པའི་ཞིང་ཁམས་ཆོས་ཅན། དེར་ཐལ། དེའི་ཕྱིར། དེར་ཐལ། གཟུགས་
ཁམས་ཡིན་པའི་ཕྱིར། ཟེར་ན། མ་ཁྱབ་སྟེ། དེ་གཟུགས་ཁམས་ཡིན་ཀྱང་ཁམས་གསུམ་གྱི་ནང་ཚན་དུ་གྱུར་པའི་གཟུགས་ཁམས་མ་ཡིན་པའི་ཕྱིར། དཔེར་ན། དེ་འོག་མིན་ཡིན་ཀྱང་གནས་གཙང་མའི་ནང་ཚན་དུ་གྱུར་པའི་འོག་མིན་མ་ཡིན་པ་བཞིན་ཡིན་པའི་
ཕྱིར། ཡང་ཁ་ཅིག་འདོད་ཁམས་སུ་གསར་དུ་སངས་རྒྱས་པ་ཡོད་ཀྱང་འདོད་པའི་རྟེན་ལ་གསར་དུ་སངས་རྒྱས་པ་མེད་ཟེར་ན། དེ་མི་འཐད་པར་ཐལ། འདོད་པའི་ཁམས་སུ་གསར་དུ་སངས་རྒྱས་པ་མེད་པའི་ཕྱིར་ཏེ། འདོད་པའི་གནས་སུ་གསར་དུ་སངས་རྒྱས་

[015A]༄༅། །པ་མེད་པའི་ཕྱིར། དེར་ཐལ། རྒྱན་སྡུག་པ་བཀོད་པའི་མདོ་ལས། སངས་རྒྱས་མི་གྱུར་འདོད་ཁམས་སུ། །སངས་རྒྱས་མཛད་པ་མི་མཛད་དོ། །ཞེས་དང། སྟོང་ཐུན་སྐལ་བཟང་མིག་འབྱེད་ཀྱི་ཤོག་བུ་བརྒྱ་དང་ཉི་ཤུའི་རྒྱབ་ངོས་
རྫོགས་མཚམས་ལས། ཕ་རོལ་ཏུ་ཕྱིན་པའི་ཐེག་པ་ཆེན་པོའི་ལུགས་ཀྱི་དང་པོར་སངས་རྒྱས་པའི་གནས་ནི། འོག་མིན་ཁོ་ན་དང། བྱིས་འཚང་རྒྱ་བའི་ཚུལ་སྟོན་པའི་གནས་ནི། འདོད་ཁམས་ཡིན་ལ་ཞེས་གསུངས་པའི་ཕྱིར་དང། གཞན་ཡང་
འཇུག་པའི་རང་འགྲེལ་དང། ཊཱིཀ་ཆེན་གཉིས་ཀར། འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ། །ཞེས་སོགས་ཀྱི་ཐད་དུ་ཡང་དེ་ལྟར་བཤད་པའི་ཕྱིར། ཁོ་ན་རེ། འདོད་ཁམས་སུ་གསར་དུ་སངས་རྒྱས་པ་ཡོད་པར་ཐལ་
ལངྐར་གཤེགས་པ་ལས། སྤྲུལ་པ་པོ་གཅིག་འདིར་འཚང་རྒྱ། །ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། ལུང་དེའི་དོན་འདོད་པའི་ཁམས་འདིར་མཆོག་གི་སྤྲུལ་སྐུར་གསར་དུ་སངས་རྒྱས་པ་ཡོད་ཅེས་པའི་དོན་ཡིན་པའི་ཕྱིར། སྟོང་ཐུན་ལས་
ཕྱིས་འཚང་རྒྱ་བའི་ཚུལ་སྟོན་པའི་གནས་ནི། འདོད་ཁམས་ཡིན་ལ་ཞེས་གསུངས་པའི་ཕྱིར། ཁ་ཅིག་རང་ཞིད་གང་དུ་སངས་རྒྱ་འགྱུར་གྱི་སངས་རྒྱས་ཀྱི་ཞིང་ཁྱད་པར་ཅན་གྱི་བཅུད་ཀྱི་གདུལ་བྱ་འགྲུབ་པའི་དགེ་བའི་རྩ་བ་བསགས་ཟིན་པ་དེ། སྨོན་ལམ་
ཡོངས་སུ་རྫོགས་པར་བྱས་པའི་ཚད་ཡིན། རང་ཉིད་གང་དུ་སངས་རྒྱ་འགྱུར་གྱི་སངས་རྒྱས་ཀྱི་སྣོད་ཀྱི་ཞིང་ཁྱད་པར་ཅན་འགྲུབ་པའི་དགེ་བའི་རྩ་བ་བསགས་ཟིན་པ་དེ། སངས་རྒྱས་ཀྱི་ཞིང་སྦྱངས་པའི་ཚད་ཡིན། ཆོས་ཚིགས་བཅད་གཅིག་ཙམ་བསྟན་པས་

[015B] སེམས་ཅན་སྨིན་པར་བྱས་པའི་ཚད་ཡིན་ཟེར་ན། དང་པོ་ལ་སྟོན་པ་ཤཱཀྱ་ཐུབ་པ་ཆོས་ཅན། རང་ཉིད་གང་དུ་སངས་རྒྱ་འགྱུར་གྱི་སངས་རྒྱས་ཀྱི་ཞིང་ཡོད་པར་ཐལ། འདོད་པའི་ཕྱིར་
འདོད་ན། དེ་ཆོས་ཅན། རང་ཉིད་སངས་རྒྱ་འགྱུར་ཡིན་པར་ཐལ། འདོད་པའི་ཕྱིར། བྱས་པ་ལ་ཁོ་ན་རེ། བྱང་སེམས་འཕགས་པ་ཆོས་ཅན། རང་ཉིད་སངས་རྒྱས་པར་ཐལ། རང་ཉིད་སངས་རྒྱས་པའི་སངས་རྒྱས་ཀྱི་ཞིང་ཡོད་པའི་ཕྱིར་ཟེར་ན་མ་ཁྱབ། བྱས་
པ་ལ་ཁོ་ན་རེ། དེ་ལ་ཁྱབ་པ་ཡོད་པར་ཐལ། རང་ཉིད་སངས་རྒྱ་འགྱུར་གྱི་སངས་རྒྱས་ཀྱི་ཞིང་ཡོད་ན། རང་ཉིད་སངས་རྒྱ་འགྱུར་ཡིན་དགོས་པའི་ཕྱིར་ཟེར་ན་མ་ཁྱབ་སྟེ། རང་ཉིད་སེམས་ཅན་དུ་གྱུར་པ་ཡོད་ན། རང་ཉིད་སེམས་ཅན་ཡིན་དགོས་པར་ཐལ། རང་
ཉིད་སེམས་ཅན་དུ་འགྱུར་བ་ཡོད་ན། རང་ཉིད་སེམས་ཅན་ཡིན་དགོས་པའི་ཕྱིར། ཁྱབ་པ་འགྲིག་མ་གྲུབ་ན། དེར་ཐལ། སངས་རྒྱས་འཕགས་པ་སེམས་ཅན་དུ་འགྱུར་བ་མི་སྲིད་པའི་ཕྱིར། འདོད་ན། སྟོན་པ་ཤཀྱ་ཐུབ་པ་ཆོས་ཅནྨ་དེར་ཐལ། དེའི་ཕྱིར་
མ་གྲུབ་ན། དེར་ཐལ། དེ་རྒྱལ་པོ་ང་ལས་ནུར་གྱུར་པ་ཡོད་པའི་ཕྱིར་ཏེ། དེ་ལྟར་གྱུར་པའི་དུས་ཡོད་པའི་ཕྱིར། དེར་ཐལ། མདོ་ལས། ང་དེའི་ཚེ་དེའི་དུས་ན་རྒྱལ་པོ་ང་ལས་ནུར་གྱུར་ཏོ། །ཞེས་གསུངས་པའི་ཕྱིར། གཞན་ཡང། སེམས་ཅན་སྨིན་པར་
བྱས་པ་དང། སེམས་ཅན་སྨིན་པ་གཉིས་དོན་གཅིག་པར་ཐལ། ཁྱོད་ཀྱིས་སེམས་ཅན་སྨིན་པར་བྱས་པའི་ཚད་དེ་འཐད་པའི་ཕྱིར། འདོད་ན། བྱང་སེམས་མཐོང་ལམ་པ་ཆོས་ཅན། སེམས་ཅན་སྨིན་པར་བྱས་པར་ཐལ། སེམས་ཅན་སྨིན་པ་ཡིན་པའི་ཕྱིར་ཏེ་

[016A]༄༅། །བྱང་སེམས་འཕགས་པ་ཡིན་པའི་ཕྱིར། འདོད་ན། དེ་ཆོས་ཅན། རྫོགས་སྨིན་སྦྱངས་གསུམ་བྱས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། བྱང་སེམས་ས་དང་པོ་པ་ཡིན་པའི་ཕྱིར། གཞན་ཡང་སྟོན་པ་ཤཱཀྱ་
ཐུབ་པ་ཆོས་ཅན། སེམས་ཅན་སྨིན་པ་ཡིན་པར་ཐལ། སེམས་ཅན་སྨིན་པར་བྱས་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། རྫོགས་སྨིན་སྦྱངས་གསུམ་བྱས་པའི་ཕྱིར་ཏེ། སངས་རྒྱས་འཕགས་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སེམས་
ཅན་ཡིན་པར་ཐལ། སེམས་ཅན་སྨིན་པ་ཡིན་པའི་ཕྱིར། ཁྱབ་སྟེ། ཤིང་ཏོག་སྨིན་པ་ཡིན་ན། ཤིང་ཏོག་ཡིན་དགོས་པའི་ཕྱིར། ཁ་ཅིག་ལོངས་སྐུ་རང་གི་འཁོར་དུ་བྱང་སེམས་འཕགས་པ་ཤ་སྟག་འབྱུང་བའི་དགེ་རྩ་བསགས་ཟིན་པ་དེ། ལོངས་སྐུའི་དབང་དུ་བྱས་
པའི་སྨོན་ལམ་རྫོགས་པར་བྱས་པའི་ཚད་ཡིན། ཞིང་བྱེ་བ་ཕྲག་བརྒྱར་སྐུའི་བཀོད་པ་གྲངས་དེ་སྙེད་དང། སྐུ་རེ་རེའི་འཁོར་དུ་སེམས་ཅན་གྲངས་ལས་འདས་པ་ལ་ཆོས་ཚིགས་བཅད་རེ་ཙམ་བསྟན་པས་འཕགས་ལམ་ལ་འགོད་ནུས་པ་དེ། སེམས་ཅན་སྨིན་པར་བྱས་
པའི་ཚད་ཡིན། ལོངས་སྤྲུལ་གང་རུང་གི་ཞིང་ཁྱད་པར་ཅན་འགྲུབ་པའི་དགེ་རྩ་བསགས་ཟིན་པ་དེ། སངས་རྒྱས་ཀྱི་ཞིང་སྦྱངས་པའི་ཚད་ཡིན་ཟེར་ན། རྫོགས་སྨིན་སྦྱངས་གསུམ་བྱས་པའི་གང་ཟག་ཡིན་ན། སངས་རྒྱས་འཕགས་པ་ཡིན་དགོས་པར་ཐལ། ཁྱོད་ཀྱི་
དམ་བཅའ་དེ་རྣམས་འཐད་པའི་ཕྱིར། འདོད་མི་ནུས་ཏེ། རྗེ་བཙུན་གྱི་ཐལ་ཕྲེང་ལས། རྫོགས་སྨིན་སྦྱངས་གསུམ་བྱས་པའི་གང་ཟག་ཡིན་ན། སངས་རྒྱས་ཡིན་དགོས་པ་དེ། སྔ་རབས་པ་ཁ་ཅིག་གི་ལུགས་ཡིན་གྱི། རང་ལུགས་མ་ཡིན་ནོ། །ཞེས་གསུངས་པའི་

[016B] བྱས་པ་ལ་ཁོ་ན་རེ། རྫོགས་སྨིན་སྦྱངས་གསུམ་བྱས་པའི་གང་ཟག་ཡིན་ན། སངས་རྒྱས་འཕགས་པ་ཡིན་དགོས་པར་ཐལ། དེ་ཡིན་ན། མ་རིག་བག་ཆགས་ཀྱི་ས་དང། ཟག་མེད་ཀྱི་ལས་སྤངས་པས་ཁྱབ་པའི་ཕྱིར། རྣམ་བཤད་ལས། བར་པ་ནི། ཞིང་བྱེ་བ་
ཕྲག་བརྒྱར་སྐུའི་བཀོད་པ་གྲངས་དེ་སྙེད། སྐུའི་བཀོད་པ་རེ་རེའི་འཁོར་དུ་སེམས་ཅན་གྲངས་ལས་འདས་པ་ལ་ཆོས་ཚིགས་བཅད་རེ་རེས་འཕགས་པའི་གོ་འཕང་ལ་འགོད་ནུས་པ་ནི། ཇི་སྲིད་ཀུན་སློང་གི་རྟོག་པ་ཡོད་པ་དེ་སྲིད་དུ་མི་ནུས་པས། དེ་འདྲ་དུས་གཅིག་ཏུ་ལན་
གཅིག་བྱེད་པ་ཡང་འབད་མེད་ལྷུན་གྲུབ་ཏུ་འབྱུང་བ་ལ་རག་ལས་ཤིང། མ་རིག་བག་ཆགས་ཀྱི་ས་དང། ཟག་པ་མེད་པའི་ལས་ཀྱང་སྤངས་ནས་སླར་མི་ལྡང་བའི་ཚུལ་གྱིས་ཞི་བའི་དབྱིངས་སུ་སྙོམས་པར་འཇུག་པ་ལ་ལྟོས་པ་ཡིན་ནོ། །ཞེས་གསུངས་པའི་ཕྱིར་ཟེར་ན་
སྐྱོན་མེད་དེ། རྣམ་བཤད་ཀྱི་ལུང་གི་དོན་ནི། སྒོམ་སྡེ་སྤྱི་དོན་ལས། བར་བ་ནི། ཞིང་བྱེ་བ་ཕྲག་བརྒྱར་ཞེས་སོགས་ཀྱིས་འཁྲུལ་གཞི་བྱས་ནས་རྫོགས་སྨིན་སྦྱངས་གསུམ་བྱས་པའི་སེམས་ཅན་མེད་པར་འདོད་པ་ཡང་མི་འཐད་དེ། ལུང་དེའི་དོན་ནི། ཞིང་བྱེ་བ་ཕྲག་
བརྒྱར་སྐུའི་བཀོད་པ་གྲངས་དེ་སྙེད། སྐུ་རེ་རེའི་འཁོར་དུ་སེམས་ཅན་གྲངས་ལས་འདས་པ་ལ་ཆོས་ཚིགས་སུ་བཅད་པ་རེ་རེ་བསྟན་པས་འཕགས་པའི་གོ་འཕང་ལ་འགོད་བཞིན་པའི་གང་ཟག་ཡིན་ན། སངས་རྒྱས་ཡིན་པས་ཁྱབ་པར་བསྟན་གྱི། དེ་ལྟར་འགོད་
ནུས་པའི་དགེ་བའི་རྩ་བའི་ནུས་པ་ཡོངས་སུ་རྫོགས་པའི་གང་ཟག་ལ་སངས་རྒྱས་ཀྱིས་ཁྱབ་པར་མ་བསྟན་པའི་ཕྱིར་ཞེས་གསུངས་པ་ལྟར་ཡིན་པའི་ཕྱིར། རོང་ཊཱིཀ་པ་ན་རེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་

[017A]༄༅། །གྱི་དོན་གྲུབ་ཟིན་པ་དེ། སྨོན་ལམ་ཡོངས་སུ་རྫོགས་པར་བྱས་པའི་ཚད་ཡིན། རང་གི་སྐུ་དངོས་ཀྱི་གདུལ་བྱ་རྣམས་གཉེན་པོ་དངོས་སུ་སྐྱེ་རུང་དང། སྤང་བྱ་དངོས་སུ་སྤང་རུང་དུ་བྱས་པ་དེ། སེམས་ཅན་སྨིན་པར་བྱས་པའི་
ཚད་ཡིན། སངས་རྒྱས་རང་སྣང་ལ་ཞིང་ཡང་དག་པ་རབ་འབྱམས་འབའ་ཞིག་སྣང་པ་དེ། སངས་རྒྱས་ཀྱི་ཞིང་སྦྱངས་པའི་ཚད་ཡིན་ཟེར་ན། བྱང་སེམས་རྒྱུན་མཐའ་པ་ཆོས་ཅན། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་གྱུར་
ཅིག་ཅེས་བའི་སྨོན་ལམ་གྱི་དོན་གྲུབ་ཟིན་པར་ཐལ། སྨོན་ལམ་ཡོངས་སུ་རྫོགས་པར་བྱས་པའི་ཕྱིར། འདོད་ན། དེ་ཆོས་ཅན། སངས་རྒྱས་ཟིན་པར་ཐལ། འདོད་པའི་ཕྱིར། གཞན་ཡང། སྟོན་པ་ཤཱཀྱ་ཐུབ་པ་ཆོས་ཅན། རང་གི་སྐུ་དངོས་ཀྱི་
གདུལ་བྱ་རྣམས་གཉེན་པོ་དངོས་སུ་སྐྱེ་རུང་དང། སྤང་བྱ་དངོས་སུ་སྤང་རུང་དུ་བྱས་པར་ཐལ། སེམས་ཅན་སྨིན་པར་བྱས་པའི་ཕྱིར། འདོད་ན། སྟོན་པ་ཤཱཀྱ་ཐུབ་པའི་སྐུ་དངོས་ཀྱི་གདུལ་བྱ་ཡིན་ན། ལམ་ཞུགས་ཀྱི་གང་ཟག་ཡིན་དགོས་པར་ཐལ་
འདོད་པའི་ཕྱིར། འདོད་མི་ནུས་ཏེ། དེའི་སྐུ་དངོས་ཀྱི་གདུལ་བྱར་གྱུར་པའི་ལམ་མ་ཞུགས་ཀྱི་གང་ཟག་ཡོད་པའི་ཕྱིར་ཏེ། ལམ་ཤེས་ཀྱི་མདོ་ལས། ལྷའི་བུ་གང་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་
དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། །ཞེས་གསུངས་པའི་ཕྱིར། གཞན་ཡང། མ་དག་པའི་ཞིང་སངས་རྒྱས་ལ་མི་སྣང་པར་ཐལ། སངས་རྒྱས་རང་སྣང་ལ་ཞིང་དག་པ་རབ་འབྱམས་འབའ་

[017B] འདོད་ན། དེ་ཆོས་ཅན། ཐམས་ཅད་མཁྱེན་པའི་ཡེ་ཤེས་ལ་མི་སྣང་བར་ཐལ། འདོད་པའི་ཕྱིར། དེ་ཆོས་ཅན། མེད་པར་ཐལ། འདོད་པའི་ཕྱིར། ཁྱབ་སྟེ། ཚད་མ་རྣམ་ངེས་ལས། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་
པ་ལས་ལོག་པ་ནི། རྣམ་པ་ཐམས་ཅད་དུ་མེད་པ་ཁོ་ནར་གོ་བར་བྱའོ། ཞེས་གསུངས་པའི་ཕྱིར། བཞི་པ་ལ་ཁ་ཅིག་ཆད་པའི་མྱང་འདས་འདིར་བསྟན་ཡང་དག་མཐའ་ཡིན་ཟེར་ན། དེ་ཆོས་ཅན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་
སྦྱངས་གསུམ་བྱས་རྗེས་སུ་ཁྱོད་མངོན་དུ་བྱེད་པར་ཐལ། ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། ཁྱབ་སྟེ། འདིར་བསྟན་ཡང་དག་མཐའ་ཡིན་ན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་སྦྱངས་གསུམ་མ་བྱས་
པའི་སྔ་རོལ་དུ་རང་ཉིད་མངོན་དུ་བྱེད་ནུས་པས་ཁྱབ་པ་དང། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་སྦྱངས་གསུམ་མ་བྱས་པའི་སྔ་རོལ་དུ་རང་ཉིད་མངོན་དུ་མི་བྱེད་པས་ཁྱབ་པ་དང། དམན་ལམ་སྔོན་དུ་མ་སོང་བའི་བྱང་
སེམས་འཕགས་པས་རྫོགས་སྨིན་སྦྱངས་གསུམ་བྱས་རྗེས་སུ་རང་ཉིད་མངོན་དུ་བྱེད་པས་ཁྱབ་པ་རྣམས་རེ་རེ་ནས་ཡོད་དགོས་པའི་ཕྱིར། འདིར་བསྟན་ཡང་དག་མཐའ་ཡིན་ན། དེ་ལྟ་བུའི་ཁྱད་ཆོས་གསུམ་ལྡན་གྱི་འདིར་བསྟན་ཡང་དག་མཐའ་ཡིན་དགོས་
པའི་ཕྱིར་ཏེ། རྣམ་བཤད་ལས། ཆད་པའི་མྱང་འདས་ལ་བྱེད་པ་ཡང་རྫོགས་སྨིན་སྦྱངས་གསུམ་བྱས་ནས་མངོན་དུ་བྱེད་པར་དོན་གྱིས་བསྟན་པ་དང་འགལ་བའི་ཕྱིར་ཞེས་དང། སྒོམ་སྡེ་སྤྱི་དོན་ལས། སྔ་རབས་པ་ཁ་ཅིག་ཆད་པའི་མྱང་འདས་འདིར་བསྟན་ཡང་དག་

[018A]༄༅། །མཐར་འདོད་པ་ཡང་མི་འཐད་དེ། འདིར་བསྟན་ཡང་དག་མཐའ་ཡིན་ན། ཁྱད་ཆོས་གསུམ་ལྡང་གྱི་འདིར་བསྟན་ཡང་དག་མཐའ་ཡིན་དགོས་པའི་ཕྱིར། ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། ཐེག་དམན་གྱི་མྱང་འདས་
ཡིན་པའི་ཕྱིར་ཏེ། ཞི་མཐའ་ཡིན་པའི་ཕྱིར། དེ་ཡང་ཡིན་ཏེ། ལམ་ཊིཀ་ཐེག་ཆེན་སྒོ་འབྱེད་ལས། སྲིད་པར་སྐྱེ་བ་ཆད་པ་ལས་ཐོབ་པའི་མྱང་འདས་ཞི་མཐའ་དང། དེ་ཐོབ་བ་ཞི་བའི་མཐར་ལྷུང་བ་ཞེས་བྱའོ། །ཞེས་གསུངས་པའི་ཕྱིར། ཡང་ཁ་ཅིག་ཆོས་
ཉིད་དེ་བཞིན་ཉིད་དེ། འདིར་བསྟན་ཡང་དག་མཐའ་དང། དེ་ལ་སླར་མི་ལྡང་བའི་ཚུལ་གྱི་མཉམ་པར་བཞག་པ་འདིར་བསྟན་ཡང་དག་མཐའ་མངོན་དུ་བྱས་པའི་ཚད་ཡིན་ཟེར་ན། དེ་འགོག་པ་ལ། རྣམ་བཤད་ལས། ཡང་དག་པའི་མཐའ་དེ་བཞིན་ཉིད་ཙམ་
ལ་བྱས་ནས་དེ་མངོན་དུ་བྱས་པའི་དོན། དེ་ལ་སླར་མི་ལྡང་བའི་ཚུལ་དུ་མཉམ་པར་བཞག་པ་ལ་བྱེད་པ་དང། ཆོས་ཉིད་དྲི་བྲལ་གྱི་འགོག་པ་ཡང་དག་པའི་མཐར་བྱས་ནས་དེ་ཐོབ་པ་མངོན་དུ་བྱས་པར་བཞེད་པ་རྣམས་ནི། སངས་རྒྱས་མ་ཐོབ་བར་དུ་སངས་
རྒྱས་མངོན་དུ་མི་བྱའོ། །ཞེས་པའི་དོན་དུ་འགྱུར་བས་འཐད་པར་དཀའ་འོ། །ཞེས་གསུངས། འདིའི་ཕྱོགས་སྔ་སྨྲ་བ་པོ་དནག། གོང་དུ་རྣམ་བཤད་ལས། སྨོན་ལམ་རྫོགས་པའི་ཚད་ཆོས་ཉིད་ལ་མཉམ་པར་བཞག་བཞིན་དུ་གཞན་དོན་འབད་མེད་ལྷུན་གྲུབ་ཏུ་བྱེད་
ནུས་པ་ལ་འཆད་པ་ནི། ཆོས་སྐུ་མ་ཐོབ་བར་དུ་ཆོས་སྐུ་མངོན་དུ་མི་བྱའོ། །ཞེས་པར་འགྱུར་བས་དོགས་པའི་གནས་མེད་ལ་ཞེས་པ་འདིའི་ཕྱོགས་སྔ་སྨྲ་བ་པོ་དོན་གཅིག་དེ་ཡང་ཨར་བྱང་ཆུབ་ཡེ་ཤེས་དང། རྗེ་བཙུན་རེད་མདའ་བ་གཉིས་དེ་གཉིས་ཀའི་ཕྱོགས་སྔ་

[018B] སྒོམ་སྡེ་སྤྱི་དོན་ལས། སྐབས་འདིའི་ཕྱོགས་སྔ་སྨྲ་བ་པོ་དང། འོག་ཏུ་རྣམ་བཤད་ལས་ཡང་དག་པའི་མཐའ་དེ་བཞིན་ཉིད་ཙམ་ལ་བྱས་ནས་དེ་མངོན་དུ་བྱས་པའི་དོན། དེ་ལ་སླར་མི་ལྡང་བའི་ཚུལ་དུ་མཉམ་པར་བཞག་པ་ལ་བྱེད་པ་དང་ཞེས་པའི་ཕྱོགས་
སྔ་སྨྲ་བ་པོ་གཉིས་དོན་གཅིག་ཡིན་ཏེ། ཨར་བྱང་ཆུབ་ཡེ་ཤེས་དང། རྗེ་བཙུན་རེད་མདའ་བ་སོགས་དེ་གཉིས་ཀའི་ཕྱོགས་སྔ་སྨྲ་བ་པོ་ཡིན་པའི་ཕྱིར་ཞེས་གསུངས་པའི་ཕྱིར། དེ་རྣམ་བཤད་ཀྱིས་འགོག་ཚུལ་ནི། མཆོག་གི་སྤྲུལ་སྐུས་དམན་ལམ་སྔོན་དུ་མ་སོང་པའི་བྱང་སེམས་འཕགས་པ་ལ་ཆོས་སྐུ་མ་ཐོབ་པར་དུ་ཆོས་སྐུ་མངོན་དུ་མི་བྱའོ། །ཞེས་གདམས་རིགས་པར་ཐལ། དེས་དེ་ལ་རྫོགས་སྨིན་སྦྱངས་གསུམ་མ་བྱས་པར་འདིར་བསྟན་ཡང་དག་མཐའ་མངོན་དུ་མི་བྱའོ། །ཞེས་གདམས་རིགས་པ་གང་ཞིག་
རྫོགས་སྨིན་སྦྱངས་གསུམ་བྱས་པའི་གང་ཟག་ཡིན་ན། ཆོས་སྐུ་མངོན་དུ་བྱས་པའི་གང་ཟག་ཡིན་པས་ཁྱབ། འདིར་བསྟན་ཡང་དག་མཐའ་མངོན་དུ་བྱས་པའི་གང་ཟག་ཡིན་ན། ཆོས་སྐུ་མངོན་དུ་བྱས་པའི་གང་ཟག་ཡིན་པས་ཁྱབ་པའི་ཕྱིར། དང་པོ་
གྲུབ་སྟེ༑ ཁྱོད་ཀྱི་སྨོན་ལམ་རྫོགས་པའི་ཚད་འཐད་པའི་ཕྱིར། གཉིས་པ་གྲུབ་སྟེ། ཆོས་ཉིད་དེ་བཞིན་ཉིད་ལ་སླར་མི་ལྡང་བའི་ཚུལ་གྱིས་མཉམ་པར་བཞག་པའི་གང་ཟག་ཡིན་ན། ཆོས་སྐུ་མངོན་དུ་བྱས་པའི་གང་ཟག་ཡིན་པས་ཁྱབ། འདིར་བསྟན་ཡང་དག་
མཐའ་མངོན་དུ་བྱས་པའི་གང་ཟག་ཡིན་ན། ཆོས་ཉིད་དེ་བཞིན་ཉིད་ལ་སླར་མི་ལྡང་བའི་ཚུལ་གྱི་མཉམ་པར་བཞག་པའི་གང་ཟག་ཡིན་དགོས་པའི་ཕྱིར། དང་པོ་དེར་ཐལ། ཁྱོད་ཀྱི་འདིར་བསྟན་ཡང་དག་མཐའ་མངོན་དུ་བྱས་པའི་ཚད་དེ་འཐད་པའི་ཕྱིར་

[019A]༄༅། །རྟགས་རྣམས་རིམ་པར་སོང། དེས་ན། མཆོག་གི་སྤྲུལ་སྐུས་བྱང་སེམས་ལ་ཇི་ལྟར་གདམས་ཚུལ་ཡོད་དེ། དེས་ཐེག་ཆེན་རིགས་ངེས་ཀྱི་བྱང་སེམས་ལ་རྫོགས་སྨིན་སྦྱངས་གསུམ་མ་བྱས་བར་དུ་འདིར་བསྟན་ཡང་དག་མཐའ་མངོན་དུ་མི་བྱའོ། །ཞེས་
གཙོ་བོར་གདམས་ནས་ལྷག་མེད་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་རྟོགས་སྔོན་དུ་སོང་བའི་བྱང་སེམས་ལ་དེང་ཕྱིན་ཆད་རྫོགས་སྨིན་སྦྱངས་གསུམ་མ་བྱས་བར་དུ་འདིར་བསྟན་ཡང་དག་མཐའ་མངོན་དུ་མ་བྱེད་ཅིག་ཅེས་ཞར་ལ་གདམས་པའི་ཕྱིར་
ཏེ༑ རྣམ་བཤད་ལས། དེས་ན། གདམས་ངག་འདི་ཐེག་པ་ཆེན་པོར་རིགས་ངེས་པའི་གང་ཟག་ལ་གཙོ་བོར་གདམས་པ་ཡིན་ལ། དེ་ཡང་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ནས་བཟུང་སྟེ་དམིགས་བསལ་གསུམ་པོ་མ་རྫོགས་པའི་སྐབས་གང་དུའང་
ཡང་དག་པའི་མཐའ་མངོན་དུ་མི་བྱའོ། །ཞེས་གདམས་པ་ཡིན་ཞིང། གདུལ་བྱ་ཕལ་པའི་དབང་དུ་བྱས་ན། ཉན་རང་དགྲ་བཅོམ་པ་ཞི་བའི་དབྱིངས་ལས་ལངས་ནས་ཐེག་པ་ཆེན་པོར་སེམས་བསྐྱེད་པ་ནས་བཟུང་སྟེ་དམིགས་བསལ་གསུམ་པོ་མ་
རྫོགས་པའི་སྐབས་གང་དུ་ཡང་དེང་ཕྱིན་ཆད་ཡང་དག་པའི་མཐའ་མངོན་དུ་མི་བྱའོ། །ཞེས་གདམས་པ་ཡིན་ནོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། རྒྱུན་མཐའི་བར་ཆད་མེད་ལམ་པ་ཆོས་ཅན། སངས་རྒྱས་འཕགས་པ་ཡིན་པར་ཐལ་
ཆོས་ཉིད་དེ་བཞིན་ཉིད་མངོན་དུ་བྱས་པའི་གང་ཟག་ཡིན་པའི་ཕྱིར་ཏེ། ཆོས་ཉིད་མངོན་དུ་བྱས་པའི་གང་ཟག་ཡིན་པའི་ཕྱིར། མ་གྲུབ་ན། དེར་ཐལ། ཆོས་ཉིད་ལ་སླར་མི་ལྡང་བའི་ཚུལ་གྱིས་མཉམ་པར་བཞག་པའི་གང་ཟག་ཡིན་པའི་ཕྱིར། ཁྱོད་ཀྱིས་

[019B]ཁྱོད་མཉམ་གཞག་དེ་ལས་སླར་ལྡང་བ་མི་སྲིད་པའི་ཕྱིར་ཟེར་ན་མ་ཁྱབ། དེ་ཆོས་ཅན། ཁྱོད་ཀྱིས་ཆོས་ཉིད་རང་ལས་ཐ་དད་པའི་ཚུལ་གྱིས་རྟོགས་པར་ཐལ། ཁྱོད་ཀྱིས་ཆོས་ཉིད་རྟོགས་པ་གང་ཞིག་ཆོས་ཉིད་ཁྱོད་དང་ཐ་
དད་ཡིན་པའི་ཕྱིར། ཁྱབ་པ་འགྲིག་འདོད་མི་ནུས་ཏེ། ཁྱོད་ཀྱིས་ཆོས་ཉིད་རང་ལས་ཐ་མི་དད་པའི་ཚུལ་གྱིས་རྟོགས་པའི་ཕྱིར་ཏེ། ཁྱོད་ཆོས་ཉིད་ལ་གཉིས་སྣང་ནུབ་པའི་གང་ཟག་ཡིན་པའི་ཕྱིར། གཞན་ཡང་དེ་ཆོས་ཅན། ཁྱོད་ཀྱིས་བདེན་འཛིན་སྐྱེ་མི་རུང་བའི་
ཆོས་ཅན་དུ་བྱས་པར་ཐལ། ཁྱོད་གང་ཟག་གང་ཞིག་བདེན་འཛིན་ཁྱོད་ཀྱི་རྒྱུད་ལ་སྐྱེ་མི་རུང་གི་ཆོས་ཅན་ཡིན་པའི་ཕྱིར། ཁྱབ་པ་འགྲིག་འདོད་ན། དེ་ཆོས་ཅན། ཁྱོད་ཀྱིས་བདེན་འཛིན་སྤངས་པར་ཐལ། འདོད་པའི་ཕྱིར། བྱས་པ་ལ་ཁོ་ན་རེ། ཁྱོད་ཀྱིས་ཆོས་ཉིད་
མངོན་དུ་བྱས་པར་ཐལ། ཁྱོད་ཀྱིས་ཆོས་ཉིད་མངོན་སུམ་དུ་རྟོགས་པའི་ཕྱིར་ཟེར་ན་མ་ཁྱབ་སྟེ། ལོངས་སྐུའི་འཁོར་དུ་བྱུང་བའི་བྱང་སེམས་འཕགས་པ་ཆོས་ཅན། ཁྱོད་ཀྱིས་ལོངས་སྐུ་མངོན་དུ་བྱས་པར་ཐལ། ཁྱོད་ཀྱིས་ལོངས་སྐུ་མངོན་སུམ་དུ་རྟོགས་པའི་
ཕྱིར༑ ཁྱབ་པ་འགྲིག་ཁ་ཅིག་གློ་བུར་དྲི་བྲལ་གྱི་འགོག་པ་འདིར་བསྟན་ཡང་དག་མཐའ་དང། དེ་ཐོབ་པ་འདིར་བསྟན་ཡང་དག་མཐའ་མངོན་དུ་བྱས་པའི་ཚད་ཡིན་ཟེར་ན། དེ་ཆོས་ཅན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་
རྫོགས་སྨིན་སྦྱངས་གསུམ་མ་བྱས་པར་ཁྱོད་མངོན་དུ་བྱེད་ནུས་པར་ཐལ། ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། འདོད་མི་ནུས་ཏེ། ཁྱོད་མངོན་དུ་བྱས་པའི་གང་ཟག་ཡིན་ན། སངས་རྒྱས་འཕགས་པ་ཡིན་དགོས་པའི་ཕྱིར་བྱས་པ་ལ་ཁོ་ན་རེ་

[020A]༄༅། །རྒྱུན་མཐའི་བར་ཆད་མེད་ལམ་ཆོས་ཅན། སངས་རྒྱས་འཕགས་པ་ཡིན་པར་ཐལ། གློ་བུར་དྲི་བྲལ་གྱི་འགོག་པ་མངོན་དུ་གྲུབ་པའི་གང་ཟག་ཡིན་པའི་ཕྱིར་ཏེ། དེའི་རྒྱུད་ཀྱི་འགོག་བདེན་དེ་གློ་བུར་དྲི་བྲལ་གྱི་འགོག་པ་ཡིན་
པའི་ཕྱིར་ཏེ། དེའི་རྒྱུད་ལ་གློ་བུར་གྱི་དྲི་མ་མེད་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། ཁྱོད་ཀྱི་རྒྱུད་ལ་གློ་བུར་གྱི་དྲི་མ་མེད་པར་ཐལ། ཁྱོད་གློ་བུར་གྱི་དྲི་མའི་དངོས་གཉེན་བར་ཆད་མེད་ལམ་ལ་གནས་པའི་སེམས་དཔའ་ཡིན་པའི་ཕྱིར་
བྱས་པ་ལ་ཁོ་ན་རེ། སངས་རྒྱས་འཕགས་པའི་རྒྱུད་ཀྱི་འདིར་བསྟན་ཡང་དག་མཐའ་ཆོས་ཅན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་སྦྱངས་གསུམ་མ་བྱས་པར་ཁྱོད་མངོན་དུ་བྱེད་ནུས་པར་ཐལ། ཁྱོད་
འདིར་བསྟན་ཡང་དག་མཐའ་ཡིན་པའི་ཕྱིར། མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་འདིར་བསྟན་ཡང་དག་མཐའ་ཡོད་པའི་ཕྱིར་ཏེ། དེའི་རྒྱུད་ལ་དེ་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན། འདིར་བསྟན་ཡང་དག་མཐའ་ཡིན་ན། སངས་
རྒྱས་འཕགས་པའི་རྒྱུད་ལ་མེད་པས་ཁྱབ་པར་ཐལ། དེའི་རྒྱུད་ལ་འདིར་བསྟན་ཡང་དག་མཐའ་མེད་པའི་ཕྱིར། རྟགས་ཁས། འདོད་ན། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ཆོས་ཅན། དེར་ཐལ། དེའི་ཕྱིར། ཁ་ཅིག་གིས་སངས་རྒྱས་འཕགས་
པའི་རྒྱུད་ཀྱི་སྒྲིབ་པ་སྤངས་པའི་སྤངས་པ་ཡོད་པར་ཐལ། དེའི་རྒྱུད་ལ་སྒྲིབ་པ་སྤངས་པའི་སྤངས་པ་ཡོད་པའི་ཕྱིར་ཟེར་ན། རང་རེས་འདོད་བྱས་པ་ལ་ཁོ་ན་རེ། སངས་རྒྱས་འཕགས་པའི་རྒྱུད་ཀྱི་སྒྲིབ་པ་ཆོས་ཅན། ཁྱོད་ཡོད་པར་ཐལ། ཁྱོད་སྤངས་པའི་སྤངས་པ་

[020B] ཆོས་ཅན་སྐྱོན་ཅན་ཡིན་ཏེ། དེ་ལྟར་མ་ཡིན་ན། སངས་རྒྱས་འཕགས་པའི་རྒྱུད་ཀྱི་བདེན་བཞི་མི་རྟག་སོགས་བཅུ་དྲུག་མངོན་སུམ་དུ་རྟོགས་པའི་མཁྱེན་པ་མེད་པར་ཐལ། དེའི་རྒྱུད་ཀྱི་དེ་བཅུ་དྲུག་མེད་པའི་ཕྱིར། ཡང་སེམས་ཅན་གྱི་རྒྱུད་ཀྱི་ངོ་བོ་ཉིད་སྐུ་ཆོས་
ཅན༑ ཁྱོད་ཡོད་པར་ཐལ། ཁྱོད་དུ་འགྱུར་རུང་གི་རིགས་ཡོད་པའི་ཕྱིར་ཟེར་བ་ལ་ཡང་སྐྱོན་ཅན་གྱི་ལན་གདབ་བོ། །ཁ་ཅིག་གིས་ལྷག་མེད་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་རྒྱུད་ཀྱི་འདིར་བསྟན་ཡང་དག་མཐའ་ཆོས་ཅན། དམན་ལམ་སྔོན་དུ་མ་སོང་བའི་བྱང་
སེམས་འཕགས་པས་རྫོགས་སྨིན་སྦྱངས་གསུམ་མ་བྱས་པར་ཁྱོད་མངོན་དུ་བྱེད་ནུས་པར་ཐལ། ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། དེར་ཐལ། དེའི་རྒྱུད་ཀྱི་འདིར་བསྟན་ཡང་དག་མཐའ་ཡོད་པའི་ཕྱིར་ཏེ། དེའི་རྒྱུད་ལ་དེ་ཡོད་པའི་ཕྱིར་ཟེར་ན། མ་ཁྱབ། ཡང་
ཁ་ཅིག་གིས་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་དེ། འདིར་བསྟན་ཡང་དག་མཐའ་དང། དེ་ཐོབ་པ་འདིར་བསྟན་ཡང་དག་མཐའ་མངོན་དུ་བྱས་པའི་ཚད་ཡིན་ཟེར་ན། ལྷམ་མེད་མྱང་འདས་ཐོབ་པའི་རྗེས་ཐོབ་ཡེ་ཤེས་ལ་གནས་པའི་ཉན་ཐོས་དགྲ་བཅོམ་པ་
ཆོས་ཅན། འདིར་བསྟན་ཡང་དག་མཐའ་མངོན་དུ་བྱས་པར་ཐལ། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ཐོབ་པའི་ཕྱིར་ཏེ། དེ་འདྲའི་སྡུག་བསྔལ་སྤངས་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་དམན་གྱི་དབང་དུ་བྱས་པའི་འདིར་བསྟན་ཡང་དག་མཐའ་
མངོན་དུ་བྱས་པར་ཐལ། ཐེག་དམན་གྱི་གང་ཟག་གང་ཞིག་ཁྱོད་ཀྱིས་འདིར་བསྟན་ཡང་དག་མཐའ་མངོན་དུ་བྱས་པའི་ཕྱིར། འདོད་ན། དེ་ཆོས་ཅན། ལྷག་མེད་མྱང་འདས་ཐོབ་མ་ཐག་པའི་ཐེག་དམན་དགྲ་བཅོམ་པ་ཡིན་པར་ཐལ། འདིར་བསྟན་ཡང་དག་མཐའ་མངོན་དུ་བྱས་

[021A]༄༅། །པའི་སེམས་ཅན་ཡིན་པའི་ཕྱིར། དེ་མངོན་དུ་བྱས་པའི་ཐེག་དམན་གྱི་གང་ཟག་ཡིན་པའི་ཕྱིར། རྟགས་ཁས། གཞན་ཡང། ལྷག་མེད་མྱང་འདས་ཐོབ་པའི་ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ས་
བརྒྱད་པ་ཆོས་ཅན། འདིར་བསྟན་ཡང་དག་མཐའ་མངོན་དུ་བྱས་པའི་གང་ཟག་ཡིན་པར་ཐལ། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ཐོབ་པའི་གང་ཟག་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། བྱང་སེམས་འཕགས་
པ་ཡིན་པའི་ཕྱིར། ཁྱབ་སྟེ། འདིར་བསྟན་ཡང་དག་མངོན་དུ་བྱས་པའི་བྱང་སེམས་འཕགས་པ་མེད་པའི་ཕྱིར་ཏེ། སྒོམ་སྡེ་སྤྱི་དོན་དུ། རྣམ་བཤད་ལས། ཉེར་ཞིའི་དབྱིངས་ལས་ལངས་ནས་ཐེག་པ་ཆེན་པོར་ཞུགས་པ་རྣམས་བར་བར་དུ་ཡང་དག་པའི་
མཐའ་མངོན་དུ་བྱེད་ཀྱང་ཞེས་སོགས་ཀྱིས་འཁྲུལ་གཞི་བྱས་ནས་འདིར་བསྟན་ཡང་དག་མཐའ་མངོན་དུ་བྱས་པའི་བྱང་སེམས་འཕགས་པ་ཡོད་པར་འདོད་པ་མི་འཐད་དེ། དེ་ལྟར་ན། ཉན་རང་ཐེག་ཆེན་དུ་ཞུགས་པ་རྣམས་ལ་དེང་ཕྱིན་ཆད་དམིགས་བསལ་གསུམ་
མ་རྫོགས་ཀྱི་བར་དུ་འདིར་བསྟན་ཡང་དག་མཐའ་མངོན་དུ་མ་བྱེད་ཅིག་ཅེས་གདམས་པ་བྱིན་པ་ལས་ཉམས་པར་སྲིད་པར་ཐལ་བའི་སྐྱོན་ཡོད་པའི་ཕྱིར། འོ་ན་ལུང་དེའི་དོན་གང་ཞེ་ན། ཡོད་དེ། དེ་ལྟ་བུའི་བྱང་སེམས་དེས་སྔོན་གོམས་པའི་དབང་གིས་ཁྱབ་པ་འདུ་
བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་བར་དུ་མཉམ་པར་བཞག་པ་ཡོད་པ་ལ་དགོངས་པའི་ཕྱིར། ཞེས་གསུངས་པའི་ཕྱིར། ཁོ་ན་རེ། ལྷག་མེད་མྱང་འདས་ཐོབ་པའི་ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་འཕགས་པ་ཆོས་

[021B] འདིར་བསྟན་ཡང་དག་མཐའ་མངོན་དུ་བྱས་པར་ཐལ། ཐེག་དམན་ལམ་དུ་འདིར་བསྟན་ཡང་དག་མཐའ་མངོན་དུ་བྱས་པའི་ཕྱིར། ལྷག་མེད་མྱང་འདས་ཐོབ་པའི་གནས་སྐབས་སུ་དེ་མངོན་དུ་བྱས་པའི་ཕྱིར་ཏེ། དེ་ཐོབ་མ་ཐག་པའི་གནས་སྐབས་སུ་དེ་མངོན་དུ་བྱས་
པའི་ཕྱིར། ཟེར་ན་མ་ཁྱབ་མ་གྲུབ་ན། དེར་ཐལ། དེས་དེ་མངོན་དུ་བྱེད་མྱོང་བའི་ཕྱིར། ཡང་ཁ་ཅིག་གིས། འདིར་བསྟན་ཡང་དག་མཐའ་དེ་ལ་དབྱེ་ན། ཐེག་དམན་གྱི་དབང་དུ་བྱས་པའི་འདིར་བསྟན་ཡང་དག་མཐའ་དང། ཐེག་ཆེན་གྱི་དབང་དུ་བྱས་པའི་འདིར་
བསྟན་ཡང་དག་མཐའ་གཉིས་ཡོད་ཟེར་ན། དེ་གཉིས་རེ་རེ་ནས་འདིར་བསྟན་ཡང་དག་ཡིན་པར་ཐལ། འདིར་བསྟན་ཡང་དག་མཐའ་དེ་ལ་དེ་གཉིས་སུ་ཡོད་པ་གང་ཞིག་དེ་གཉིས་རེ་རེ་ནས་དེ་མ་ཡིན་ན། དེ་ལ་དེ་གཉིས་སུ་ཡོད་མི་ཟེར། ཐབས་མེད་ཀྱི་ཁྲལ་
འགེལ་མཁན་མེད་པའི་ཕྱིར། གོང་དུ་འདོད་ན། ཐེག་དམན་གྱི་དབང་དུ་བྱས་པའི་འདིར་བསྟན་ཡང་དག་མཐའ་ཆོས་ཅན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་སྦྱངས་གསུམ་བྱས་རྗེས་སུ་ཁྱོད་མངོན་དུ་བྱེད་པར་ཐལ་
ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། རྟགས་ཁས། འདོད་ན། དེ་འདྲའི་བྱང་སེམས་འཕགས་པས་རྫོགས་སྨིན་སྦྱངས་གསུམ་བྱས་རྗེས་སུ་ཐེག་དམན་ལམ་དུ་དེ་མངོན་དུ་བྱེད་པར་ཐལ། འདོད་པའི་ཕྱིར། འདོད་ན། དེ་འདྲའི་བྱང་སེམས་འཕགས་
པ་དེ། རྫོགས་སྨིན་སྦྱངས་གསུམ་བྱས་རྗེས་སུ་ཐེག་དམན་ལམ་དུ་འཇུག་པར་ཐལ་ལོ། །གཞན་ཡང་ཐེག་ཆེན་གྱི་དབང་དུ་བྱས་པའི་འདིར་བསྟན་ཡང་དག་མཐའ་ཆོས་ཅན། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་རྫོགས་སྨིན་སྦྱངས་

[022A]༄༅། །གསུམ་མ་བྱས་པར་ཁྱོད་མངོན་དུ་བྱེད་ནུས་པར་ཐལ། ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། རྟགས་ཁས། འདོད་ན། དེ་འདྲའི་བྱང་སེམས་འཕགས་པས་རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་
མངོན་དུ་བྱེད་ནུས་པར་ཐལ། འདོད་པའི་ཕྱིར། འདོད་ན། དེས་དེ་གསུམ་མ་བྱས་པར་ཆོས་སྐུ་མངོན་དུ་བྱེད་ནུས་པར་ཐལ། འདོད་པའི་ཕྱིར། འདོད་ན། དེས་དེ་གསུམ་མ་བྱས་པར་རྣམ་མཁྱེན་ཐོབ་ནུས་པར་ཐལ་ལོ། །གོང་དུ་ཁྱབ་པ་ཡོད་དེ། ཐེག་
ཆེན་གྱི་དབང་དུ་བྱས་པའི་འདིར་བསྟན་ཡང་དག་མངོན་དུ་བྱས་པ་དང། འདིར་བསྟན་ཡང་དག་མཐའ་མངོན་དུ་བྱས་པ་གཉིས་དོན་གཅིག་ཡིན་པའི་ཕྱིར། དེ་རེ་རེ་ནས་མངོན་དུ་བྱས་པའི་སེམས་ཅན་མེད་པའི་ཕྱིར། དེས་ན། འདིར་བསྟན་ཡང་དག་
མཐའ་ཡིན་ན། ཡང་དག་མཐའ་མ་ཡིན་པས་ཁྱབ་སྟེ། ཡང་དག་མཐའ་ཡིན་ན། དོན་དམ་བདེན་པ་ཡིན་པས་ཁྱབ། འདིར་བསྟན་ཡང་དག་མཐའ་ཡིན་ན། ཀུན་རྫོབ་བདེན་པ་ཡིན་པས་ཁྱབ་པའི་ཕྱིར། དང་པོ་གྲུབ་སྟེ། ཡང་དག་མཐའ་ཡིན་ན། སྟོང་
ཉིད་ཡིན་དགོས་པའི་ཕྱིར། སྟོང་ཉིད། དེ་བཞིན་ཉིད། ཡང་དག་མཐའ། མཚན་མ་མེད་པའི་དབྱིངས། དོན་དམ་བདེན་པ། ཆོས་ཀྱི་དབྱིངས་རྣམས་དོན་གཅིག་མིང་གི་རྣམ་གྲངས་ཡིན་པའི་ཕྱིར་ཏེ། དབུས་མཐའ་རྣམ་འབྱེད་ལས། སྟོང་པ་ཉིད་ནི་མདོར་བསྡུ་
ན། །དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང། །ཆོས་ཀྱི་དབྱིངས་ཀྱི་རྣམ་གྲངས་སོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། འདིར་བསྟན་ཡང་དག་མཐའ་ཡིན་ན། མྱང་འདས་ཡིན་དགོས། མྱང་འདས་ཡིན་ན། འགོག་བདེན་ཡིན་

[022B] འགོག་བདེན་ཡིན་ན། ཀུན་རྫོབ་བདེན་པ་ཡིན་དགོས་པའི་ཕྱིར། འདི་ནི། རང་རྒྱུད་པའི་ལུགས་ཡིན་ལ། ཐལ་འགྱུར་པས་འདིར་བསྟན་ཡང་དག་མཐའ་ལ་དོན་དམ་བདེན་པས་ཁྱབ་པར་ཁས་ལེན་ཏེ། དེས་དེ་ཡིན་ན། འགོག་བདེན་ཡིན་པས་ཁྱབ་པར་
ཁས་ལེན་པ་གང་ཞིག་དེས་འགོག་བདེན་དོན་དམ་བདེན་པར་ཁས་ལེན་པའི་ཕྱིར། དང་པོ་གྲུབ་སྟེ། སེམས་ཙམ་པ། རང་རྒྱུད་པ། ཐལ་འགྱུར་བ་གསུམ་གས་འདིར་བསྟན་ཡང་དག་མཐའ་ཡིན་ན། འགོག་བདེན་ཡིན་དགོས་པར་འདོད་པའི་ཕྱིར་ཏེ་
དེ་གསུམ་གས་འདིར་བསྟན་ཡང་དག་མཐའ་ཡིན་ན། མྱང་འདས་ཡིན་དགོས་པར་འདོད་པའི་ཕྱིར། གཉིས་པ་གྲུབ་སྟེ། ཐལ་འགྱུར་བས་འགོག་བདེན་བདེན་གཉིས་གང་རུང་དུ་འདོད་པ་གང་ཞིག་དེས་འགོག་བདེན་ཀུན་རྫོབ་བདེན་པར་ཁས་མི་ལེན་པའི་ཕྱིར་
དང་པོ་སླ། གཉིས་པ་གྲུབ་སྟེ། རྣམ་བཤད་དགོངས་པ་རབ་གསལ་ལས། འགོག་བདེན་ཀུན་རྫོབ་བདེན་པར་སྨྲ་བ་ནི། མཐའ་མཆོད་པའོ། །ཞེས་གསུངས་པའི་ཕྱིར། ཁ་ཅིག་གིས། ཐལ་འགྱུར་བའི་ལུགས་ལ་འདིར་བསྟན་ཡང་དག་མཐའ་ཡིན་ན། དོན་
དམ་བདེན་པ་ཡིན་པས་ཁྱབ་ཀྱང་དེ་ཡིན་ན། སྟོང་ཉིད་ཡིན་པས་མ་ཁྱབ་ཟེར་ན། མི་འཐད་དེ། ཐལ་འགྱུར་བས་འདིར་བསྟན་ཡང་དག་མཐའ་དེ་སྟོང་ཉིད་དུ་ཁས་ལེན་པའི་ཕྱིར་ཏེ། དེས་འདིར་བསྟན་ཡང་དག་མཐའ་དེ་དེ་བཞིན་ཉིད་དུ་ཁས་ལེན་པའི་ཕྱིར། དེར་ཐལ་
རྣམ་བཤད་སྙིང་པོ་རྒྱན་ལས། འགོག་བདེན་དོན་དམ་པའི་བདེན་པར་བཞེད་པའི་ཤིང་རྟ་ཆེན་པོ་རྣམས་ཀྱི་བཞེད་པ་ལྟར་ན་ནི། ཤེར་ཕྱིན་གྱི་མདོའི་སྐབས་འདིར་བསྟན་ཡང་དག་མཐའ་དེ་བཞིན་ཉིད་འབའ་ཞིག་ལ་བཤད་པར་བྱ་བ་ཁོ་ནའོ། །ཞེས་གསུངས་པའི་ཕྱིར་

[023A]༄༅། །དེ་ཡན་ཆད་ཀྱི་གཞན་ལུགས་དགག་པ་དེ་སོང་ནས་གཉིས་པ་རང་ལུགས་བཞག་པ་ལ། སྤྱིར་བཏང་དམིགས་བསལ་གྱི་དོན་བཤད་པ། འདིར་བསྟན་ལམ་གསུམ་ངོས་བཟུང་བ་སོགས་ལྔ་ལས། དང་པོ་ནི། ཟས་མ་ཞུ་
བར་དུ་སྨན་མི་ཟའོ། །ཞེས་སྤྱིར་བཏང་བས་ཟས་ཞུ་ནས་སྨན་ཟ་བ་དོན་གྱིས་གོ་བ་ལྟར། རྫོགས་སྨིན་སྦྱངས་གསུམ་མ་བྱས་བར་དུ་འདིར་བསྟན་ཡང་དག་མཐའ་མངོན་དུ་མི་བྱའོ། །ཞེས་བརྗོད་པས་རྫོགས་སྨིན་སྦྱངས་གསུམ་བྱས་ནས་འདིར་བསྟན་ཡང་
དག་མཐའ་མངོན་དུ་བྱེད་པར་གོ་བའི་དངོས་ཤུགས་ཀྱི་དོན་ལ་སྤྱིར་བཏང་དམིགས་བསལ་མི་འབྱེད་པར་ལམ་གྱི་བྱ་བ་ཡང་བྱ་ལ་ཞེས་ལམ་གྱི་བྱ་བ་ལ་བྱ་སྟེ། འགྲེལ་བ་ལས། དེ་ཁོ་ན་ཉིད་མངོན་དུ་མི་བྱེད་པའི་རྟེན་ཅན་ཞེས་པའི་སྐབས་སུ་སློབ་དཔོན་ཆོས་བཤེས་
ཀྱིས་གང་ཟག་ལ་བདག་མེད་པའི་མཐའ་ཞི་བ་ཉིད་ཅེས་དེ་ཉིད་འདིར་བསྟན་ཡང་དག་མཐར་ངོས་བཟུང་བའི་ཕྱིར། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་དེ་ལ་གང་ཟག་ལ་བདག་མེད་པའི་མཐའ་ཞི་བ་ཞེས་བརྗོད་པའི་རྒྱུ་མཚན་ཡོད་དེ་
གང་ཟག་གི་བདག་མེད་སྒོམ་པའི་མཐར་ཐོབ་དགོས་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཡང་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ཉིད་འདིར་བསྟན་ཡང་དག་མཐའ་ཡིན་གྱི་ཉོན་སྒྲིབ་སྤངས་པའི་སྤངས་པ་དང། ཕྱི་རོལ་དོན་
འཛིན་གྱི་རྟོག་པ་སྤངས་པའི་སྤངས་པ་དང། ཤེས་སྒྲིབ་སྤངས་པའི་སྤངས་པ་རྣམས་འདིར་བསྟན་ཡང་དག་མཐའ་མ་ཡིན་ཏེ། རྒྱུ་མཚན་འོག་ནས་ཤེས་པར་འགྱུར་བའི་ཕྱིར། འདིར་བསྟན་ཡང་དག་མཐའ་མངོན་དུ་བྱས་པའི་ཚད་ཡོད་དེ། ཁྱབ་པ་འདུ་བྱེད་

[023B] ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་སླར་མི་ལྡང་བའི་ཚུལ་གྱིས་མཉམ་པར་བཞག་པ་གང་རུང་དེ། སྤྱིར་འདིར་
བསྟན་ཡང་དག་མཐའ་མངོན་དུ་བྱས་པའི་ཚད་ཡིན་པའི་ཕྱིར། ཐེག་པ་སོ་སོའི་དབང་དུ་བྱས་ན། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་རང་གི་བསམ་ངོ་ལ་ལྟོས་ཏེ་སླར་མི་ལྡང་བའི་ཚུལ་གྱིས་མཉམ་པར་བཞག་པ་དེ། ཐེག་དམན་
གྱི་དབང་དུ་བྱས་པའི་འདིར་བསྟན་ཡང་དག་མངོན་དུ་བྱས་པའི་ཚད་ཡིན། ཐེག་དམན་གྱི་དབང་དུ་བྱས་པའི་འདིར་བསྟན་ཡང་དག་མཐའ་མངོན་དུ་བྱས་པ། ཐེག་དམན་ལམ་དུ་འདིར་བསྟན་ཡང་དག་མཐའ་མངོན་དུ་བྱས་པ། རྫོགས་སྨིན་སྦྱངས་གསུམ་མ་བྱས་
པར་འདིར་བསྟན་ཡང་དག་མཐའ་མངོན་དུ་བྱས་པ་རྣམས་དོན་གཅིག་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་སླར་མི་ལྡང་བའི་ཚུལ་གྱིས་མཉམ་པར་བཞག་པ་དེ། ཐེག་ཆེན་གྱི་དབང་དུ་བྱས་པའི་འདིར་བསྟན་ཡང་དག་མཐའ་མངོན་དུ་བྱས་
པའི་ཚད་ཡིན། ཐེག་ཆེན་གྱི་དབང་དུ་བྱས་པའི་འདིར་བསྟན་ཡང་དག་མཐའ་མངོན་དུ་བྱས་པ། ཐེག་ཆེན་ལམ་དུ་འདིར་བསྟན་ཡང་དག་མཐའ་མངོན་དུ་བྱས་པ། རྫོགས་སྨིན་སྦྱངས་གསུམ་བྱས་རྗེས་སུ་འདིར་བསྟན་ཡང་དག་མཐའ་མངོན་དུ་བྱས་པ་རྣམས་
དོན་གཅིག་གོ་དེ་ཡང་དམན་ལམ་སྔོན་དུ་མ་སོང་བའི་བྱང་སེམས་རྣམས་ཀྱིས་མཐོང་ལམ་ཐོབ་མ་ཐག་ནས་འདིར་བསྟན་ཡང་དག་མཐའ་མངོན་དུ་བྱེད་ནུས་ཏེ། ཐེག་ཆེན་གྱི་གནས་སྐབས་སུ་ཉན་རང་གི་སྤངས་རྟོགས་ཀྱི་རིགས་རྫོགས་པར་བྱེད་པའི་ནུས་པ་

[024A]༄༅། །ཐོབ་པའི་ཕྱིར་ཏེ། ཉི་ཁྲི་སྣང་བ་ལས། གཞན་ཡང་རྒྱུན་ཏུ་ཞུགས་པ་ནས་རང་སངས་རྒྱས་ཀྱི་བར་གྱི་ཤེས་པ་དང་སྤངས་པ་གང་ཡིན་པ་དེ་ནི། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའི་བཟོད་པ་རོ། །
བཟོད་པ་གང་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། །ཞེས་ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱི་བྱེད་པར་ཉན་རང་གི་སྤངས་རྟོགས་ཀྱི་བྱེད་པ་སྤྱིར་བཏང་ནས་རྫོགས་སྨིན་སྦྱངས་གསུམ་མ་བྱས་བར་དུ་འདིར་བསྟན་ཡང་
དག་མཐའ་མངོན་དུ་མི་བྱའོ། །ཞེས་དམིགས་ཀྱིས་བསལ་བ་ཡིན་ཏེ། དཔེར་ན། ཐམས་ཅད་ཀྱང་དགྲ་བཅོམ་པ་ཟག་པ་ཟད་པ་ཞེས་སྤྱིར་བཏང་ནས་གང་ཟག་གཅིག་མ་གཏོགས་པ་ནི། འདི་ལྟ་སྟེ། སློབ་པ་རྒྱུན་དུ་ཞུགས་པ་ཚེ་དང་ལྡན་པ་ཀུན་དགའ་
བོའོ༑ ༑ཞེས་དམིགས་ཀྱིས་བསལ་བ་ལྟ་བུའོ། །གཉིས་པ་འདིར་བསྟན་ལམ་གསུམ་ངོས་བཟུང་བ་ནི། གོང་དུ་སོང་ཟིན་ལ། རབ་འབྱོར་གྱི་སྒྲ་བཤད་ཡོད་དེ། ཉན་ཐོས་ཉོན་མོངས་མེད་པ་རྣམས་ཀྱི་ནང་ན་མཛེས་ཤིང་མཆོག་ཏུ་གྱུར་པས་ན། རབ་དང་
ཏིང་ངེ་འཛིན་ལ་སོགས་པ་སེམས་ཀྱི་ཡོ་བྱད་ཕུན་སུམ་ཚོགས་པ་རང་རྒྱུད་ལ་འབྱོར་པས་ན། འབྱོར་ཅེས་བརྗོད་པའི་ཕྱིར་ཏེ། གསེར་ཕྲེང་ལས། ཉན་ཐོས་ཉོན་མོངས་པ་མེད་པ་རྣམས་ཀྱི་ནང་ན་མཛེས་ཤིང་མཆོག་ཏུ་གྱུར་པས་ན། རབ། སེམས་ཀྱི་ཡོ་བྱད་
ཕུན་སུམ་ཚོགས་པ་ཡོད་པས་འབྱོར་བ་སྟེ། དེ་ལ་བོས་ནས་གསུངས་སོ། །ཞེས་གསུངས་པའི་ཕྱིར། གསུམ་པ་ནི། སངས་རྒྱས་ཀྱི་ཞིང་ཁྱད་པར་ཅན་གྱི་གདུལ་བྱའི་དོན་དུ་དམ་བཅས་པའི་སྨོན་ལམ་གྱི་དོན་འགྲུབ་པའི་རྒྱུའི་དགེ་རྩའི་ནུས་པ་ཡོངས་སུ་རྫོགས་

[024B] སྨོན་ལམ་རྫོགས་པར་བྱས་པའི་ཚད་ཡིན། ཞིང་བྱེ་བ་ཕྲག་བརྒྱར་སྐུའི་བཀོད་པ་གྲངས་དེ་སྙེད་དང། སྐུ་རེ་རེའི་འཁོར་དུ་སེམས་ཅན་གྲངས་མེད་པ་ལ་ཆོས་ཚིགས་བཅད་རེ་བསྟན་པས་འཕགས་ལམ་ལ་འགོད་ནུས་པའི་རྒྱུའི་དགེ་རྩའི་ནུས་པ་
ཡོངས་སུ་རྫོགས་པ་དེ། སེམས་ཅན་སྨིན་པར་བྱས་པའི་ཚད་ཡིན། ལོངས་སྤྲུལ་གང་རུང་གི་ཞིང་ཁྱད་པར་ཅན་འགྲུབ་པའི་རྒྱུའི་དགེ་རྩའི་ནུས་པ་ཡོངས་སུ་རྫོགས་པར་བྱས་པ་དེ། སངས་རྒྱས་ཀྱི་ཞིང་སྦྱངས་པའི་ཚད་ཡིན་ལ། གསེར་ཕྲེང་ལས། ཞིང་སྦྱོང་བ་ནི། རང་གི་སེམས་
སྦྱོང་བ་ཡིན་ཏེ། དེ་ཡང་ཞིང་གི་རྒྱུར་ཚོགས་བསགས་ནས་སྨོན་ལམ་འདེབས་པའོ། །འདི་སྣོད་ཀྱི་ཞིང་ལ་བྱ་སྟེ། བཅུད་ཀྱི་ནི། སེམས་ཅན་སྨིན་པར་བྱེད་པ་ཡིན་པས་སོ། །ཞེས་གསུངས་སོ། །རྫོགས་སྨིན་སྦྱངས་གསུམ་བྱས་པའི་ས་མཚམས་ཡོད་དེ། རྒྱུན་མཐའ་ནས་སངས་
རྒྱས་ཀྱི་སའི་བར་དུ་ཡོད་པའི་ཕྱིར། བཞི་པ་ནི། དམན་ལམ་སྔོན་དུ་མ་སོང་བའི་བྱང་སེམས་འཕགས་པས་ཉན་རང་གི་སྤངས་རྟོགས་ཀྱི་རིགས་རྫོགས་པ་དང། སངས་རྒྱས་པ་དུས་མཉམ་སྟེ། དེས་སྒྲིབ་གཉིས་གཅིག་ཅར་དུ་སྤངས་པའི་ཕྱིར། དམན་ལམ་སྔོན་དུ་སོང་བའི་
བའི་དབང་དུ་བྱས་ན། ཐེག་ཆེན་གྱི་ཚོགས་ལམ་ནས་ཀྱང་ཉན་རང་གི་སྤངས་རྟོགས་ཀྱི་རིགས་རྫོགས་པ་ཡོད་དེ། རང་རྒྱལ་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ཚོགས་ལམ་པས། ཉན་རང་གི་སྤངས་རྟོགས་ཀྱི་རིགས་རྫོགས་པའི་ཕྱིར། རང་རྒྱལ་གྱི་སྤངས་
རྟོགས་ཀྱི་རིགས་རྫོགས་ན། ཉན་ཐོས་ཀྱི་སྤངས་རྟོགས་ཀྱི་རིགས་རྫོགས་པས་ཁྱབ་ཀྱང་ཉན་ཐོས་ཀྱི་དེ་རྫོགས་ན། རང་རྒྱལ་གྱི་དེ་རྫོགས་པས་མ་ཁྱབ་སྟེ། གཟུགས་ཕྱི་རོལ་དོན་འཛིན་གྱི་རྟོག་པ་སྤངས་ན། ཉོན་སྒྲིབ་སྤངས་པས་ཁྱབ་ཀྱང། ཉོན་སྒྲིབ་སྤངས་ན། དེ་སྤངས་པས་

[025A]༄༅། །མ་ཁྱབ་པའི་ཕྱིར། ལྔ་པ་ནི། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་དེ། འདིར་བསྟན་ཡང་དག་མཐའ་ཡིན་ཏེ། ཐམས་ཅད་འདུས་པར་བཤད་པ་ལ་རྒྱུ་མཚན་ཡོད་པའི་ཕྱིར་ཏེ། ས་བརྒྱད་པར་རྒྱལ་བ་རྣམས་ཀྱིས་འགོག་པ་ལས་སློང་བར་
མཛད་པའི་རྒྱུ་མཚན་ཡོད་དེ། ས་བདུན་པ་མན་ཆད་དུ་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་མ་ཐོབ་པས་འདིར་བསྟན་ཡང་དག་མཐའ་མངོན་དུ་བྱེད་པའི་དོགས་པ་ཆུང་ལ། ས་བརྒྱད་པར་དེ་ལྟ་བུའི་ཡེ་ཤེས་ལ་དབང་བསྒྱུར་ཐོབ་པས་འདིར་བསྟན་ཡང་དག་མཐའ་
མངོན་དུ་བྱེད་པའི་དོགས་པ་ཆེ་བའི་རྒྱུ་མཚན་གྱིས་དེ་ལྟར་མཛད་པའི་ཕྱིར། གསུམ་པ་རྩོད་པ་སྤོང་བ་ལ། ཁོ་ན་རེ། ཐེག་དམན་གྱི་དབང་དུ་བྱས་པའི་འདིར་བསྟན་ཡང་དག་མཐའ་དང། ཐེག་ཆེན་གྱི་དབང་དུ་བྱས་པའི་འདིར་བསྟན་ཡང་དག་མཐའ་གཉིས་རེ་རེ་ནས་
ཆོས་ཅན། ཁྱོད་ཡོད་པར་ཐལ། ཁྱོད་མངོན་དུ་བྱས་པའི་ཚད་ཡོད་པའི་ཕྱིར། ཡང་དེ་གཉིས་རེ་རེ་ནས་ཆོས་ཅན། ཁྱོད་ཡོད་པར་ཐལ། ཁྱོད་མངོན་དུ་བྱས་པའི་གང་ཟག་ཡོད་པའི་ཕྱིར་ཟེར་ན། གཉིས་ཀ་ལ་སྐྱོན་ཅན་གྱི་ལན་འདེབས་པ་ཡིན་ཏེ། དཔེར་ན། ཉན་ཐོས་
ཤཱ་རིའི་བུ་དག་ཏུ་གྱུར་པའི་སངས་རྒྱས་ཆོས་ཅན། ཁྱོད་ཡོད་པར་ཐལ། ཁྱོད་ཀྱི་བཀའ་ཡོད་པའི་ཕྱིར་ཞེས་དང། སངས་རྒྱས་འཕགས་པའི་རྒྱུད་ཀྱི་ཉན་ཐོས་ཆོས་ཅན། ཁྱོད་ཡོད་པར་ཐལ། ཁྱོད་ཀྱི་ལམ་ཡོད་པའི་ཕྱིར་ཞེས་པ་གཉིས་ལ་སྐྱོན་ཅན་གྱི་ལན་འདེབས་པ་
བཞིན་ནོ། །ཁོ་ན་རེ། ལྷག་མེད་མྱང་འདས་ཐོབ་པའི་རྗེས་ཐོབ་ཡེ་ཤེས་ལ་གནས་པའི་ཉན་ཐོས་དགྲ་བཅོམ་པ་ཆོས་ཅན། འདིར་བསྟན་ཡང་དག་མཐའ་མངོན་དུ་བྱས་པའི་གང་ཟག་ཡིན་པར་ཐལ། འདིར་བསྟན་ཡང་དག་ཐོབ་པའི་གང་ཟག་ཡིན་པའི་ཕྱིར་ཞེས་པ་དང། ཡང་

[025B] འདིར་བསྟན་ཡང་དག་མཐའ་མངོན་དུ་བྱས་པའི་གང་ཟག་ཡིན་པར་ཐལ། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་མངོན་དུ་བྱས་པའི་གང་ཟག་ཡིན་པའི་ཕྱིར་ཞེས་པ་གཉིས་ཀ་ལ་ཁྱབ་མེད་གྱི་ལན་འདེབས་སོ། །ཁོ་ན་རེ། ཉོན་སྒྲིབ་སྤངས་
པ་ཆོས་ཅན། འདིར་བསྟན་ཡང་དག་མཐའ་ཡིན་པར་ཐལ། ཉན་ཐོས་ཀྱི་ལམ་གང་ཡིན་པ་དང་ཞེས་པའི་སྐབས་ནས་བསྟན་པའི་དེ་ཡིན་པའི་ཕྱིར་ཟེར་ན་མི་འཐད་དེ། དེ་ཆོས་ཅན། ཁྱོད་མངོན་དུ་བྱས་པ་དང་དུས་མཉམ་དུ་འདིར་བསྟན་ཡང་དག་མཐའ་མངོན་དུ་བྱས་
པའི་ཐེག་དམན་གྱི་གང་ཟག་ཡོད་པར་ཐལ། འདོད་པ་གང་ཞིག་ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར། རྟགས་ཁས། འདོད་ན། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པ་དེ་དེ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ་
འདིར་བསྟན་ཡང་དག་མཐའ་མངོན་དུ་བྱས་པའི་ཐེག་དམན་གྱི་གང་ཟག་ཡིན་ན། ལྷག་མེད་མྱང་འདས་ཐོབ་མ་ཐག་པའི་དགྲ་བཅོམ་པ་ཡིན་དགོས་པའི་ཕྱིར། འདིར་བསྟན་ཡང་དག་མཐའ་མངོན་དུ་བྱས་པའི་སེམས་ཅན་ཡིན་ན། དེ་ཡིན་དགོས་པའི་ཕྱིར། ཡང་ཁོ་ན་རེ། ཤེས་
སྒྲིབ་སྤངས་པའི་སྤངས་པ་ཆོས་ཅན། འདིར་བསྟན་ཡང་དག་མཐའ་ཡིན་པར་ཐལ། སངས་རྒྱས་ཀྱི་ལམ་གང་ཡིན་པའི་ཞེས་པའི་སྐབས་ནས་བསྟན་པའི་ཡང་དག་མཐའ་ཡིན་པའི་ཕྱིར་ཟེར་ན་མ་ཁྱབ། ཡང་དེ་ཆོས་ཅན། རྫོགས་སྨིན་སྦྱངས་གསུམ་མ་བྱས་པར་ཁྱོད་མངོན་དུ་
བྱས་པའི་སེམས་ཡོད་པར་ཐལ། ཁྱོད་འདིར་བསྟན་ཡང་དག་མཐའ་ཡིན་པའི་ཕྱིར་ཟེར་ན་རྟགས་མ་གྲུབ་བོ། །འདོད་མི་ནུས་ཏེ། ཁྱོད་མངོན་དུ་བྱས་པའི་གང་ཟག་ཡིན་ན། སངས་རྒྱས་འཕགས་པ་ཡིན་དགོས་པའི་ཕྱིར། སྨྲས་པ། མི་ཁོ་བའི་ཡིད་ཀྱི་མེ་ལོང་ལ། །དོན་རབ་གསལ་

[026A]༄༅། །གསུང་རབ་གཟུགས་བརྙན་ཤར། །དེས་བློ་གསལ་དུ་མའི་ཡིད་འཕྲོག་བྱེད། །འདི་བཀའ་དྲིན་འཁོར་མེད་བླ་མའི་དྲིན། །སྤྱི་ཐལ་ཕྲེང་ཡིད་ཀྱི་མུན་སེལ་འདི། །ཡུལ་ལྷོ་ཕྱོགས་རྒྱས་སྨན་དུ་སྐྱེས་པའི། །ཕྱིན་དྲུག་དང་བསྡུ་བ་བཞིའི་དང་པོ། །
དའན་ཞེས་བྱ་བས་སྦྱར་བའོ། །དགེ་འདིས་ཀྱང་འགྲོ་ཀུན་གནས་སྐབས་སུ། །དལ་བརྒྱད་དང་འབྱོར་བཅུའི་རྟེན་ཐོབ་ནས། །རྫེ་བློ་བཟང་རྒྱལ་བའི་བསྟན་ཞུགས་ཏེ། །མཐར་ཐུག་གི་བྱང་ཆུབ་མྱུར་ཐོབ་ཤོག་སྨྲས་པ། བློ་གཏེར་སྨྲ་བའི་སེངྒེ་མི་ཡི་ཟོལ།།
བཟང་པོའི་འཕྲིན་ལས་ཐུབ་བསྟན་སྲོག་གི་གསོས། །གྲགས་སྙན་ས་གསུམ་མཁས་མང་རྣ་བའི་དཔྱིད། །རྒྱལ་བ་གཉིས་པ་སྲིད་ཞིའི་ཁོངས་ན་བརྗིད། །སྦྱིན་ཚུལ་བཟོད་བརྩོན་ཏིང་འཛིན་ཀེ་ལ་ཤར། །ཤེས་རབ་ཉིན་བྱེད་འབར་བས་འཁྱུད་པ་ལས། །ལེགས་
བཤད་ཏུ་ཀླུང་ཀུན་ཏུ་དར་བའི་གཉེན། །ཟབ་རྒྱས་དཔྱིག་གི་གན་མཛོད་མཆོག་དེར་བསྔགས། །གཞན་དུ་མི་གཡོ་སྤྱི་དོན་རྩ་བ་བརྟན། །དགག་སྒྲུབ་མཐའ་དཔྱོད་ཡལ་འང་བ་མེ་ཏོག་བཀྲ། །ཕྲ་ཞིབ་རིགས་བའི་དྲི་བསྲུང་འབུམ་འཕྲོས་བས་
གཞུང་བཟང་འདི་ནི་དཔལ་གྱི་དུམ་བུར་སེམས། །དེའི་ཕྱིར་བློ་གསལ་བྱེ་བའི་ཉེར་འཚོའི་གཞིར། །འཁོར་བ་ཇི་སྲིད་མ་ཉེམས་གནས་པའི་སླད། །དད་གཏོང་ཐོས་བརྩོན་ནོར་བུའི་རྒྱན་ལྡན་པས། །ངོ་མཚར་དཔག་ཡས་སྤར་གྱི་ཕྱི་མོ་བསྐྲུན། །དེ་
ཡི་དགེ་བས་རྒྱལ་རྣམས་སྐྱེད་པའི་ཡུམ། །མཁའ་ཁྱབ་སྐྱེ་རྒུ་ཕན་བདེས་སྐྱོང་པའི་མི། །ནང་གི་མུན་སེལ་དམ་པའི་འོད་སྣང་ཅན། ལུང་རྟོགས་བཤད་སྒྲུབ་བླ་ནས་བླར་འཕེལ་ཤོག་ཁྱད་པར་གངས་རིའི་མགོན་པོའི་སྐུ་ཚེ་བརྟན། །གསང་གསུམ་

[026B] །མདོ་རྒྱུད་འོ་མཚོར་མཁས་གྲུབ་ངང་མོའི་ཁྱུ། །འཆད་རྩོད་རྩོམ་པའི་མགྲིན་རྔ་བརྡུང་གྱུར་ཅིག་རྒྱུ་སྦྱོར་འབྲེལ་ཐོགས་ལྟོས་པར་བཅས་པ་ཡང། །ཚེ་རིང་ནད་མེད་དཔལ་འབྱོར་རྒྱས་པ་དང། །ཕྱིན་དྲུག་བསྡུ་བཞིའི་བདེ་
ལམ་ཡངས་པོ་ནས། །མྱུར་བར་ཞི་བའི་ཁྲི་འཕང་གནོན་གྱུར་ཅིག་མདོར་ན་འགྲོ་ཀུན་མཛའ་ཞིང་སྐྱིད་པས་འཚོ། །བསྟན་པའི་སྙིང་པོ་བཤད་སྒྲུབ་གཙང་མས་མཛེས། །ངེས་དོན་དམ་པའི་དབུ་འཕང་མཐོ་བ་སོགས། །བཀྲ་ཤིས་རྒྱ་མཚོས་ནོར་འཛིན་
དགེ་གྱུར་ཅིག་ ཅེས་པ་འདི་ནི། རིགས་པའི་དབང་ཕྱུག་མཁས་གྲུབ་ཆེན་པོ་སྦྱིན་པ་དར་རྒྱས་ཀྱིས་མཛད་པའི་ཡང་དག་མཐའ་སྤྱི་དོན་བློ་དམན་ཡིད་ཀྱི་མུན་སེལ་ཞེས་བྱ་བ་སྔ་མོ་ནས་འབྲག་རི་དགའ་ལྡན་བྱང་རྩེ་སློབ་དཔོན་རིམ་པས་བརྩེ་གཞག་ཏུ་གནས་དང་གནང་མུས་ཡིན་འདུག་ནའང་བླུན་པོའི་བྲིས་ནོར་འགྱེལ་བ་འགྱེལ་
འཇུས་ཀུན་ཏུ་འབྱམས་པ་ལས་དག་པའི་དཔེ་རྒྱུན་གློག་དང་མར་མེ་སྐད་ཅིག་ཐ་མའི་ངང་ཚུལ་འཛིན་པ་ལ་ཉེ་བར་བརྟེན། རབ་བྱུང་བཅོ་ལྔ་པའི་ཆུ་ཁྱི་ལོར་ཏྲི་ཧོར་དཔོན་ལག་ལྔའི་ནང་ཚན་བེ་རི་དགོན་ལྟག་གླིང་བསྲེས་སྤྲུལ་སྐུ་བློ་བཟང་བསྟན་འཛིན་གྲགས་པ་མཐའ་ཡས་དང། དགེ་རྒན་
བྱམས་དོན། ཕྱག་མཛོད་དགའ་ཕྲུག་བཅས་ནས་སྤར་གཞི་སྒྲུབ་བཞེད་ཀྱི་ཐུགས་བསྐྱེད་བཟང་པོས་ཁོ་བོར་ཞུས་དག་ཏུ་བསྲིངས་ཤིང། དེ་བཞིན་མཁན་རིན་པོ་ཆེ་བསྟན་དར་བས་ཀྱང་ཉིད་དང་དགེ་བཤེས་མང་གི་འདུན་མོས་ཡིན་ཚུལ་གྱི་ཕྱག་བྲིས་དང། དངོས་མཇལ་དུའང་གསུངས་པ་དང་དུ་
བླངས་ཏེ་ཚིག་དོན་གཉིས་ཀར་བརྟག་དཔྱད་ཞིབ་མོ་བགྱིས་ཁུལ་ལ། དོགས་ནས་འགའ་ཞིག་དགོས་དབང་གིས་རང་སོར་བཞག་སྟེ་མ་ཕྱིར་སྤེལ་བ་ཆུ་ཕག་ཟླ་བ་དང་པོའི་ནང་བྲི་བརྐོ་ལེགས་པར་གྲུབ་པའི་ཚེ་དགེ་རྩ་ཆུད་མི་འཛའ་ཞིང་གནས་དམ་པར་བསྔོ་བའི་སྨོན་ཚིག་འདི་ལྟ་བུ་ཞིག་དགོས་ཞེས་

[027A]༄༅། །བསོད་ནམས་སྒྲུབ་པ་པོ་མཆོག་སྤྲུལ་རིན་པོ་ཆེས་ཉེ་བར་བསྐུལ་བའི་ངོར། འཇམ་མགོན་ཆོས་ཀྱི་རྒྱལ་པོའི་རྗེས་སུ་དད་གུས་ཀྱིས་ཕྱོགས་པའི་བན་ཆུང་རིགས་སྨྲའི་ཐ་ཤལ་ཤེས་རབ་
རྒྱ་མཚོས་ནོར་གླིང་རང་སྤྱིལ་ཐོས་བསམ་ནོར་བུའི་ལྡིང་ཁང་དུ་སྦྱར་བ་དགེ་ལན་ལུགས་བཟང་ཕྱོགས་རྒྱར་རྒྱས་པའི་རྒྱུར་གྱུར་ཅིག་



