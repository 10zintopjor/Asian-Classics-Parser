
[001A]༄༅། །རང་གི་ཚེ་འདིའི་བྱེད་སྤྱོད་རགས་བསྡོམས་འདི་སྣང་ཟ་ཟིའི་རྗེས་གཅོད་ཅེས་བྱ་བ་བཞུགས་སོ། །

[001B] །དོན་དམ་ཐ་སྙད་སྐྱབས་གནས་དཀོན་མཆོག་གསུམ། །བདག་ཅག་ཉོན་མོངས་འགྲོ་ལ་ཐུགས་རྗེས་གཟིགས། །དོན་གྱི་སྙིང་བོས་དབེན་
པའི་བྱུང་རྒྱལ་གཏམ། །ཅལ་ཅོལ་སྨྲ་ལ་དགོངས་ཚོམས་མི་མཛད་གསོལ། །ཐོག་མེད་དུས་ནས་ངན་སོང་འཁོར་བར་འཁྱམས། །ད་རེས་སྟེས་དབང་དལ་འབྱོར་རྟེན་རྙེད་ཀྱང། །
ལྷ་ཆོས་མ་བྱས་ལང་ཚོ་ཡོལ་ཟིན་པ། །བདག་འདྲའི་གཏམ་རྒྱུད་མཁས་བླུན་བཞད་གང་ཡུལ། །དེ་ལྟན་ཡང་འབྲེལ་ལྡན་བཅོལ་ཆུང་འགས། །བླ་རྐན་ཁྱོད་ཀྱི་ཚེ་འདིའི་ཀུན་
སྤྱོད་ཀྱི། །ལོ་རྒྱུས་རགས་རིམ་ཅི་འདྲ་སྨྲོས་ཤིག་ཅེས། །ཁ་ལྕེ་འཐེན་པའི་ལན་དུ་འདི་སྐད་ལོ། །འཛམ་གླིང་བྱང་ཕྱོགས་ཁལ་ཁའི་དབུས་རུ་སྨད། །གྷོ་བི་ཨུས་ཛིང་གུང་གི་ས་

[002A]༄༅། །ཆའི་མཐིལ། །དར་ལྕོག་ཅན་རིའི་མདུན་ཤོད་བྲག་དཀར་དེ། །ཁོ་བོ་ཨ་མ་ལས་ཐོན་ས་ཆ་ཡིན། །རིགས་རུས་ཡ་རབས་ཚེ་ནོར་ཆོས་ལྡན་ཡང།།
ཕ་མ་མི་གཞི་ལེགས་ཤིང་ཤེས་རིག་གསལ། །སྐྱེས་ཁྱིམ་མཐའ་གཉིས་བྲལ་ཞིང་དགེ་མཚན་ལྡན། །སྤུན་ཟླ་མིང་སྲིང་བཅུ་ཡི་བཞི་བར་སྐྱེས། །མིར་ཆགས་སྐབས་སུ་ཨ་མའི་རྨི་ལམ་
དུ༑ ༑བླ་མ་ཟིལ་ཆེ་རྩེ་ཞྭ་ཆོས་གོས་ཅན། །གསུང་རབ་པོ་ཏི་མང་བོ་བསྣམས་ཀྱིན་ཕེབས། །བྱིན་རླབས་ཞུས་པར་ཆོས་དེས་མགོ་ནས་གནོན། །དེ་ལ་སོགས་པའི་མཆིན་ལྟས་བཟང་
པོ་དང། །སྐྱེས་པའི་གཟའ་སྐར་དུས་སྦྱོར་བརྟགས་དཔྱད་ཀྱིས། །བུ་འདི་ཆོས་ལྡན་ཞིག་ཏུ་ལོས་འགྱུར་ཞེས། །ཕྱི་ནང་རྟོག་ལྡན་མི་རྣམས་མཐུན་པར་གླེང། །ཞག་གསུམ་ལོན་ཅིང་

[002B] །སློབ་དཔོན་རྗེ་དང་ཨ་ཁུ་བླ་མ་ཡིས། །ཆོས་བརྒྱད་གསུང་སྒྲོག་བསངས་དང་ཁྲུས་ཆོག་གིས། །གཙང་བར་བསྒྲུབས་ཤིང་བཀའ་བསྐོ་བྱིན་རླབས་གནང། །དེ་དུས་ཁྱིམ་མཚེས་ཨ་ནེ་རྒན་མོ་ཞིག་བུ་འདི་རྒྱུན་པར་ནམ་
མཁར་བལྟ་སོགས་ཀྱིས། །མཆོག་གི་བསོད་ནམས་ཅན་དུ་ངེས་སོ་ཞེས། །མཆོད་མེ་ལི་ཏིང་ཅན་ཞིག་སྐྱེས་སུ་སྟེར། །ནམ་ཡང་དུ་སྐད་མི་འདོན་ཉིན་དུས་སུ། །གཉིད་ལོག་མི་སྤྲོ་རྒྱ་མཐོངས་ནམ་མཁར་རམ། །ལྷ་རྟེན་ཕྱོགས་ལ་ཅེར་རེར་བལྟ་
བའི་རྒྱུས། །ཨ་མས་ལྐུགས་པ་མིན་ནམ་ཧ་ལས་ཟེར། །རིང་མིན་མེས་མོ་ཨ་ནེས་མཐོང་ནས་སླར། །བཉྩ་རཀྵའི་གླེགས་བམ་བསྣམས་ཡོང་སྟེ། །ངེད་ལ་བུ་ཚ་མང་རུང་བུ་འདི་ལ། །ཕ་མེས་རྟེན་འདི་གཏད་ཅེས་སྟེར་ནས་སོང། །
བར་བར་སྣ་ཆམ་ཐེབས་འདྲར་ཨ་ཁུ་ནས། །མནོལ་བསངས་བཏང་བས་བསལ་ཞིང་མི་གསོས་ནའང། །སློབ་དཔོན་པཀཤིས་ཤོ་མོ་རྒྱབ་ནས་ནི། །ཡ་མཚན་གསུང་ཞིང་སྐེ་ལ་གཟན་ཕྲན་དཀྲིས། །ཨ་མར་ཆོ་ག་རྗེས་བཟློས་དགེ་བསྙེན་གྱི། །
སྡོམ་པ་འབོགས་ཚུལ་བྱས་པས་ཡང་ཡང་གསོས། །ལོ་གཉིས་ཡན་གྱི་བྱ་སྤྱོད་དྲན་རྒྱུ་མེད། །གསུམ་ཐོག་དབྱར་ཐར་རལ་བ་བྲེག་ཚུལ་དང། །སྟོན་དགུན་མིང་སྲིད་རྩེད་མོ་རྩེས་པ་དང། །ཁྱིམ་མཚེས་ས་ཆའི་རྣམ་པ་དེང་ཡང་གསལ། །ཁོ་བོས་
ཧོ་ཤོའུ་ཆོས་སྡེའི་ས་རུ་ཕྱིན། །ཁྲི་བླར་སྡོད་ཅིང་དྲིལ་ཊཱམ་འཁྲོལ་བ་ལས། །ཁ་བཏགས་མང་བོ་བསྣམས་ཡོང་ཁྱེད་ཚོ་ལི། །སྟེར་ཅེས་ཨ་མ་ཉིད་ལ་ཡང་ཡང་ལབ། །ལོ་དེའི་དགུན་ཁ་སྲིང་མོ་ཞིག་བཅས་པས། །བཙོག་གོ་ཟེར་
[003A]༄༅། །ཞིང་ཨ་མ་ལས་བྲོས་ནས། །ཨ་ཁུ་བླ་མའི་སྐུ་དྲུང་ཉིན་མཚན་དུ། །བཅར་བཞུགས་སོང་ཞེས་ནང་མི་ཀུན་གྱིས་ཟེར། །ན་ཚོད་བཞི་ཐོག་ཡིག་ཀློག་སློབ་ཕྲུག་ཞིག་མཐོང་ནས་ཨ་ཁུ་ཉིད་ལ་ཨུ་ཚུགས་
ཀྱིས༑ ༑མགོ་ཡིག་བྲིར་བཅུག་སློབ་དཔོན་པཀཤི་ནས། །དབུ་ཚུགས་ཉི་མ་གསུམ་རིང་བྱང་བར་སློབ། །དེ་ནས་གང་བློ་སྐྱབས་འགྲོ་དགའ་ལྷ་བཅས། །ཨ་ཁུར་ཡིག་ཀློག་ཞུས་པས་བློར་འཛིན་ཅིང། །དེ་ཕྱིན་ཕལ་ཆེར་རང་ཉིད་ཡིག་ཀློག་
དང༑ ༑ཨ་ཁུས་ཀློག་མཚམས་འཇོག་ངོས་ཆོས་སྤྱོད་དང། །བསྐང་གསོ་བཅུ་སྐོར་ཀུན་རིག་བདེ་གསང་སོགས། །ཧུ་རེའི་འདོན་ཆ་ཡོངས་རྫོགས་བློར་ཆུད་བྱས། །དེ་ཡི་ཞོར་ལ་གཟབ་གཤར་ཡིག་འདྲི་དང། །རྩིས་སྐོར་ཆང་ཆུང་ཆོས་སྐད་
བསྒྱུར་བ་སོགས། །བསླབ་ཅིང་གང་མཐོང་ལྷ་སྐུའི་ངོས་འཛིན་ལ། །ཆུང་ནས་བཟང་བས་མི་རྣམས་ངོ་མཚར་འཛིན། །ལོ་བཞི་ལྔའི་ཐོག་རིམ་བཞིན་བེག་གེ་དང། །འབྲུམ་ལས་དཀོན་མཆོག་ཐུགས་རྗེས་བདེ་བར་ཐར། །ལོ་དྲུག་ལོན་ཆེ་བྲོ་འཚལ་
ཞིག་བྱུང་བས། །ཞྭ་གོས་ལྷམ་གསར་གྲི་དང་སྐེད་རྒྱན་སོགས། །རིམ་གྲོའི་རྫོངས་ཆར་བཞག་དུས་ཨ་མ་ལ། །ཁོ་བོས་ཚོགས་ལ་འགྲོ་ཚེ་གཟན་དགོས་པས། །དེ་ཡི་རྒྱུ་རས་མ་བཏང་ཞིག་ཟེར་བས། །ཐམས་ཅད་དགའ་ཞིང་ལ་ལས་དུ་བའང་བྱུང། །
གསོས་ཏེ་བྱམས་པ་གླིང་བསྐོར་ལ་ཕྱིན་པས། །དཀའ་བཅུ་རྣམ་གཉིས་ཚོགས་གླེང་བྱེད་པ་མཐོང། །ཤིན་ཏུ་ངོ་མཚར་སྐྱེ་ཞིང་དེ་ཕྱིན་ཆད། །རྐང་ལག་བརྡེབ་ཉིད་འཁོར་གསུམ་བསྐོར་བ་སོགས། །དེ་ཡི་ལད་མོས་སྤུན་ཟླ་རྣམས་དང་རྩེད། །ཁོ་བོས་ད་ལྟ་
ཧུ་རེ་ཆེན་མོར་ཕྱིན། །དགེ་བཤེས་དཀའ་བཅུ་འགྱུར་ཞེས་ལབ་བརྡོལ་སྨྲ། །ཨ་ཕས་བུ་འདི་ཧུ་རེའི་དགེ་བཤེས་གཅིག་ཆོས་མཚམས་རིང་ལ་ཐོན་ནས་ཡོང་འདྲ་བས། །ཆོས་མཚམས་བླ་མར་འབོད་ཅེས་ཀུ་རེ་བྱེད། །རྩེད་མོའི་སར་ཡང་ལྷ་ཁང་

[003B] །ཁྲི་འདོན་མཆོད་སྟོན་ལྟ་བུ་བྱེད་དོ་སྐད། །ལོ་བདུན་ལོན་ཚེ་གཞིས་དགོན་ཚོགས་སུ་ཞུགས། །དེ་ཚེ་མི་ཕྲུག་མང་པོས་ཁོ་བོ་ལ། །དུང་ཁུ་ཆོས་རྗེས་མཉམ་ཞུགས་གཅིག་ཤོས་ལ། །དུ་ཧ་སྨན་རམས་པ་ཞེས་མིང་འདོགས་ཏེ། །
རྗེས་སུ་གཉིས་ཀའང་དོན་མཐུན་ལྟ་བུར་སོང། །དེར་ཡང་འདུ་ཁང་བྱི་བདར་སྐུ་བརྙན་རྣམས། །དགྲམ་དང་མཆོད་གཏོར་བཤམ་སོགས་བྱུང་རེས་ཀྱིས། །དགེ་གཡོག་དགོན་གཉེར་རྣམས་ལ་གྲོགས་དན་དང། །ཚོགས་གྲལ་ནང་དུའང་བླ་མ་དབུ་མཛད་
སོགས༑ ༑གང་ཡང་ལས་རོགས་སྒྲུབ་ལ་གོ་ཆོད་ཅེས། །མཆོག་དམན་བར་མ་ཡོངས་ཀྱིས་སྐྱབས་འཇུག་བཟང། །ཕྱུགས་སྐྱོང་ལས་ལ་ཧ་ཅང་མེ་སྤྲོ་བས། །ཕ་མས་བསྒོ་ཡང་རང་གི་སྤུན་རྣམས་ལ། །གླ་རྔན་ཅི་བདེར་བསྟབས་ཤིང་འབྱོལ་
ཐབས་འཚོལ། །ཁྱིམ་མཚེས་བཟང་ངན་གང་དུ་ཕྱིན་ན་ཡང། །ལྷ་རྟེན་ཆོས་གསུམ་གང་ཡོད་འདྲི་རྨེད་ཅིང། །ང་ལ་བལྟ་རུ་བགྱི་ཞེས་སློང་བ་ན། །ཚང་མས་བསྟན་ཅིང་ཉམས་སད་ཡ་མཚན་བྱེད། །གནས་བསྐོར་པ་འདྲ་འོངས་ཚེ་འགྲོ་འོང་
གི་གནས་དང་རྟེན་སོགས་ཞིབ་པར་འདྲི་རྨེད་དང། །མགུལ་རྟེན་མཆན་དཔེ་ཡན་ཆད་སློང་དཀྲུགས་བྱེད། །ཁོང་ཚོས་ཀུན་བསྟན་བསྔགས་བརྗོད་བྱས་ནས་སོང། །རྗེས་སུ་རེས་འགའ་ཨ་མས་རྩིག་རྩིག་བཏང། །དེ་ཚེ་ལྷ་ལྡན་སེ་འབྲས་
དགེ་སོགས་ཀྱི། །གཏམ་རྒྱུད་ཐོས་ཚེ་ཚོགས་ཆོས་རྣམས་འདྲ། །སྙིང་ལ་འཆར་ཞིང་མིག་ནས་མཆི་མ་བ་རྣང། །འོན་ཀྱང་ལས་སྨོན་ཤུགས་ནི་ཞན་པའི་རྒྱུས། །གནས་མཇལ་རྒྱུ་རྐྱེན་མ་འཛོམ་ན་ཚོད་རྒས། །བཅུ་གསུམ་ལོན་ཏེ་
ཧུ་རེར་ཕྱིན་བྱས་ཀྱང། །ཨ་ཁུ་བླ་མས་བརྩེ་གདུང་ཆེ་བའི་སྟབས། །ཧ་ཅང་ཆུང་ཟེར་ལོ་འགའ་འགྲོར་མ་བཅུག་དེ་བར་སློབ་དཔོན་དཀའ་བཅུ་པ་ཡི་དྲུང། །རྣམ་ཐར་བློ་སྦྱོང་ཐོར་བུ་མང་བོ་གསན། །ཧོ་ཤཱུར་ལཱྀ་ཐོ་གཟའ་ལྔའི་རྒྱུགས་

[004A]༄༅། །སྤྲོད་སོང། །བྱིས་པའི་དུས་སུ་བསམ་མེད་དུ་གཡེངས་པའི་བྱེད་སྤྱོད་དྲན་པའི་ཡུལ་དུ་གྱུར་པ་རྣམས་སོ།    ༈    །དེ་ཚེ་ཧོ་ཤོའུ་སྤྱི་སོའི་ཆོས་གྲྭ་རུ། །བླ་དཔོན་རྣམ་པས་དབང་མེད་འབེད་བྱུང་སྟེ། །རེ་ཞིག་དེར་ཕྱིན་མཁན་
ཆེན་དམ་པ་ཡི། །ཞལ་མཇལ་གསུང་གི་བདུང་རྩི་མང་དུ་ནོད། །དེར་ནི་ཐོ་ཡོན་དཀའ་བཅུ་ལགས་མཇལ་ཞིང། །རྟིང་བསྐུལ་དགོངས་ཞུས་ལེན་རོགས་གནང་བའི་རྒྱུས། །ཧུ་རེ་ཆེན་མོར་ཕྱིན་པའི་གོ་སྐབས་རྙེད། །འཕྲལ་དུ་གདན་སར་
འབྱོར་ཏེ་ལས་སྨོན་གྱི། །ཤུགས་ཀྱིས་བློ་གླིང་ཆོས་གྲྭར་བཞུགས་པར་གྱུར། །སྨྲ་དབང་འཇིགས་བྱེད་མཚན་ཅན་གུས་པས་བསྟེན། །ཁ་དོག་སྒྲུབ་བྱེད་དང་པོ་བརྩི་གི་ནང་ཚེ། །གཞན་རྣམས་རང་གིས་རིག་པ་བསྒྲེ་བྱས་ནས། །བརྩིས་ཐུབ་ཕྱུང་
བས་བླ་མའང་ཐུགས་མཉེས་ཤིང། །བསྡུས་ཚན་ཕྱི་མ་ཕྱི་མ་བརྩི་གནང་བས། །ཆོས་ཐོག་གསུམ་རིང་འཛིན་གྲྭ་གསུམ་པར་སོན། །དེ་ཚེ་ལ་བ་རྗེ་སྐྱབས་མགོན་མཆོག་དང་མཇལ། །ཆོས་འབྲེལ་ཞུས་པས་ཤམྦྷ་ལར་འཁྲིད་གསུང། །
དེ་སྐབས་གྲྭ་ཚང་ཆོས་སྤྱོད་སྐོར་རྣམས་དང། །རྒྱན་འཇུག་སྡུད་གསུམ་བློར་འཛིན་རྒྱུགས་སྤྲོད་བྱས། །བརྩི་བཞིག་སྐྱོར་སྐབས་ཤོག་རིང་ཚར་གསུམ་ཙམ། །བཀླགས་ཏེ་བློར་འཛིན་ཐུབ་པས་མངོན་རློམས་ཀྱང། །རྗེས་སུ་བསམས་ན་སྤོབས་པ་མྱུར་
བ་དང། །མང་བའི་བདུད་ལས་དེ་ནས་འཇུག་པ་འདྲ། །གཞན་ཡང་དགེ་རྒན་བློ་བཟང་བཀྲ་ཤིས་དང། །དཔལ་ལྡན་རྡོ་རྗེ་ལས་ཀྱང་སྦྱོར་བརྩི་སྒོས། ། ས་གྲྭའི་སློབ་གཉེར་སོང་ཞིང་བློ་རྟགས་ཡང། །བཤེས་གཉེན་ངག་དབང་རིན་ཆེན་ཞབས་
ལ་གཏུགས། །དཔེ་ཁྲིང་རྟགས་གསལ་ཞིབ་སྨིན་ལྷུག་པར་སྩལ། །བླ་མ་རྣམས་ཀྱི་ཞབས་ཏོག་གང་བབས་དང། །སྒོས་སུ་དྲིན་ཅན་འཇིགས་བྱེད་མཚན་ཅན་གྱེ། །ཕྱག་གཡོག་ཆང་ཆུང་ལོ་ལྔའི་བར་དུ་བསྒྲུབས། །ཁོང་ལས་འཇིགས་

[004B] །ཆོས་རྒྱལ་རྣམ་གསུམ་རྗེས་གནང་བཀའ་དྲིན་ནོས། །གཞུང་གསར་དགུན་ཁ་ལེགས་བཤད་སྙིང་པོ་ཡི། །སེམས་ཙམ་སྐོར་ནི་སྐུ་དྲུང་མཛུབ་ཁྲིད་དང། །སྦྲགས་ཏེ་བློར་འཛིན་བྱས་པས་ཐུགས་དགྱེས་མཛད། །
གཞུང་གོང་དཔྱིད་ཀ་དབུ་མའི་དྲང་ངེས་ཀྱི། །ཞིབ་བཤད་སྩལ་ནས་དབྱར་རར་སྐུ་གཤེགས་པས། །མྱ་ངན་ཁང་བུར་བཞུགས་ཤིང་འདས་མཆོད་བསྒྲུབས། །དེ་ནས་དགེ་རྒན་ལྷག་མ་རྣམས་གསུམ་དང། །ཁྱད་པར་སྐྱོར་དཔོན་རྗེ་ཡི་བཀའ་དྲིན་
གྱིས༑ ༑གཞུང་གསར་ལོ་གཉིས་རྩོད་གྲྭར་བློ་གཞོལ་རྒྱུས། །ཉེན་ཀོར་འཛིན་གྲྭར་ཨང་དང་ཐོན་ནོ་ལོ། །གཞུང་གོང་ནས་བཟུང་ལོ་ནི་བཞི་ལྔའི་རིང། །བཀའ་འགྱུར་མདོ་ཕྱོགས་འདུལ་བ་མ་གཏོགས་དང། །བྱམས་པ་དང་འབྲེལ་ཆོས་སྐོར་ཉི་
ཤུ་སོགས། །རྩ་འགྲེལ་སྦྱར་ཏེ་ཀློག་པའི་དལ་བའང་བསྟེན། །སྒོས་སུ་ཉི་ཁྲི་དག་གཏུགས་ཉི་སྣང་དང། །གསེར་འཕྲེང་རྣམ་བཤད་གུང་བསྒྲིགས་བལྟ་རྟོག་གིས། །མདོ་རྒྱན་རྩ་འགྲེལ་ཡིན་ཚུལ་རགས་རིམ་གོ་གྲྭ་ཚང་བདུན་གྱི་ཕར་ཕྱིན་
ཆེ་ཁག་བཀླགས། །དེ་དག་བར་དུའང་ཕ་ཆོས་བུ་ཆོས་དང། །བསྟན་རིམ་ཆ་ཆུང་ལམ་རིམ་ཆེ་ཆུང་སོགས། །བཀའ་གདམས་གསར་རྙིང་ལམ་རིམ་བློ་སྦྱོང་སྐོར། །དཔེ་ཆ་གང་ཞིག་འབྱོར་ཚད་བལྟ་རྟོག་སོང། །ཡུལ་དུ་གཅིག་ཐོན་མཁན་པོ་
རྗེ་དང་མཇལ། །དཔའ་གཅིག་དབང་ཆེན་མགོན་ཆེན་བཅུ་གསུམ་དང། །ཆོས་སྐྱོང་དགུ་སྐོར་རྗེས་གནང་སོགས་བཅས་ནོད། །ཡོས་ལོའི་སོས་ཀ་ཨ་ཁུ་བཀའ་དྲིན་ཅན། །སྐུ་གཤེགས་སྐད་ཆ་གློ་བུར་བྱུང་བ་ལས། །སེམས་ངལ་ཆེར་སྐྱེས་དགེ་
རྩ་རྒྱུན་རིང་བསྒྲུབས། །ལོ་དེར་ཕར་ཕྱིན་སྟོན་མོར་ཚོགས་བཞིན་པས། །དཔེ་ཆའི་འགྲོ་གླེང་འཛིན་མཚམས་གོ་བསྡུར་ལ། །ནན་ཏན་བྱས་སྟབས་དགུན་གྱི་གྲྭ་བསྐོར་ལ། །མཁས་མང་ཁྲོད་དུ་ཕར་བསྡུས་དམ་བཅའ་ནི། །ཐོགས་མེད་འཇོག་

[005A]༄༅། །པས་ཀུན་ཀྱང་ངོ་མཚར་སྐྱེས། །དབུ་མའི་ལོ་གཉིས་ཆོས་གྲྭ་འགྲིམས་པའི་མུར། །དཔེ་ཁྲིད་བགྲོ་གླེང་ཧོར་ཁོངས་མེད་ཁུལ་དང། །འཕགས་པ་ཡབ་སྲས་དྲུག་གི་གཞུང་རྣམས་དང། །འཇམ་མགོན་ཡབ་སྲས་
གསུམ་གྱི་ལེགས་བཤད་རྣམས། །སོ་སོར་སྦྱར་ཏེ་བལྟ་རྟོག་ཅི་ལྕོགས་དང། །ཚད་མའི་སྐོར་ལའང་བལྟ་རྟོག་དང་བཅས་པས། །ཡིག་ཆ་སྤྱི་དང་ཀུན་མཁྱེན་བླ་མ་ཡི། །དབུ་མའི་སྐོར་ནི་རྒྱུན་དུ་ཀློག་པའི་རྒྱུས། །དེ་སྐབས་རྟོག་གེའི་གྲལ་ད་
འཚངས་ན་ཡང། །རུང་ཙམ་ཡོད་ཀྱང་ཚོགས་བསགས་སྒྲིབ་སྦྱངས་གྱི། །རྒྱབ་བརྟེན་ཞན་པས་ཡིན་ནམ་ད་ལྟ་ནི། །སེམས་དྲུག་ནང་ནས་མིང་གི་སེམས་ཙམ་ལུས། །རྩ་ཤིས་ཊཱིཀ་ཆེན་མཛུབ་ཁྲིད་ཞུ་རྩིས་ཀྱིས། །བཤེས་གཉེན་ས་མུ་དྲ་ཡ་
ཞབས་ལ་གཏུགས། །དབུ་ཚུགས་གནང་ནས་ཁྱོད་རང་བལྟ་རྟོག་བྱེད། །གསུང་སྟེ་བཞག་པས་རྩི་ཤེས་སྦྱོར་ཊཱིཀ་དང། །སྦྱར་ཏེ་ལོ་ཕྱེད་བལྟ་རྟོག་བྱེད་ཁུལ་བྱས། །དབུ་མའི་ས་ལམ་བློ་རིག་སོགས་ཀྱང་བྲིས། །གཞོན་དུས་སློབ་དཔོན་སངས་
རྒྱས་མཚན་ཅན་དྲུང། །ལོ་བདུན་བཅོ་ལྔར་རིམ་བཞིན་དགེ་བསྙེན་དང། །རབ་བྱུང་བསྒྲུབ་ཅིང་དབུ་མ་རྙིང་པའི་ལོར། །ས་ག་ཟླ་བའི་ཡར་ངོའི་ཚེས་བརྒྱད་ཉིན། །ཁུ་རེ་མཁན་ཆེན་དགོན་གསར་སྐུ་ཞབས་ལས། །དགེ་བསྙེན་རབ་བྱུང་བསྐྱར་
ཐོག་དགེ་ཚུལ་དང། །བསྙེན་རྫོགས་སྡོམ་པ་དཀྱུས་གཅིག་གསར་དུ་ནོས། །སོ་མར་ཤེལ་དང་རྙིངས་ཚེ་རྗེའི་དཔེར་སོང། །འོན་ཀྱང་བསླབ་གཞི་ལྔ་པོ་བསྲུང་ཁུལ་སྟེང། །དུས་དྲན་བཤགས་བསྡམས་བརླབས་སོགས་བཁྱིད་ལོར་གནས། །དགེ་
སྦྱོར་རིམ་པའང་ད་ལྟའི་ཚུལ་བསམས་ཚེ། །ན་ཚོད་ཕྲ་དུས་དགའ་མོར་ཡོད་སྙམ་སེམས། །གང་དེའི་དྲུང་ནས་གསང་བདེ་འཇིགས་གསུམ་སོགས། །ལྷ་སྲུང་མང་བོའི་དབང་རྗེས་སྔ་ཕྱིར་ནོས། །ཤྲི་ཐུ་བླ་མར་གྲུབ་རྒྱལ་ཚེ་དབང་དང། །སྙན་

[005B] །ལྷ་རམས་བླ་མར་དུས་འཁོར་དབང་ཆེན་དང། །བཀའ་བོད་ལྔ་སོགས་ཆོས་བཀའ་མང་བོ་ནོས། །འདུལ་བར་སོན་ཕྱིན་མདོ་རྩ་རྩོད་གྲྭ་ཡི། །ཐད་སོ་བཞིན་དང་སྡོམས་ཚིག་གཅེས་གཅེས་རྣམས། །
བློར་འཛིན་བྱེད་ངོས་མཚོ་ཊཱིཀ་འདུལ་ཊཱིཀ་དང། །ཡིག་ཆ་གསུམ་ནི་དགེ་རྒན་རེ་རེའི་དྲུང། །མཛུབ་ཁྲིད་ཞུས་ཤིང་རྒྱ་ཆེར་ཊཱིཀྐ་དང། །གླེང་འབུམ་ཆེན་མོ་ལ་སོགས་རྒྱ་བོད་ཀྱི། །འདུལ་བའི་གཞུང་ཆེན་ཁག་ནི་བལྟ་རྟོག་བྱེད། །ལོ་ནི་གཉིས་
པར་མཛོད་རྩ་གུང་ཐང་སྡོམས། །འཛིན་བཅས་མཆིམས་ཊཱིཀ་ཐར་ལམ་གསལ་བྱེད་ཀྱི། །མཛུབ་ཁྲིད་དང་འབྲེལ་མུ་བཞིའི་འགྲོ་ལུགས་སྦྱངས། །རང་འགྲེལ་འགྲེལ་བཤད་རྣམ་པ་གཉིས་བཅས་དང། །ཡིག་ཆ་སོ་སོའི་མཛོད་རྣམས་བལྟ་
རྟོག་བྱས། །གཞོན་ནུའི་དུས་སུ་སློབ་གཉེར་གྱིས་གཡེངས་པའི་བྱེད་སྤྱོད་དྲན་པའི་ཡུལ་དུ་གྱུར་པ་རྣམས་སོ།    ༈    །འཛིན་གྲྭ་དང་པོར་འདྲེས་ཕྱིན་ལོ་བརྒྱད་རིང། །བཀའ་རམས་དཀའ་བཅུའི་དམ་བཅར་གཏོང་རྒྱུ་ཡི། །རིག་ལུང་སྐབས་ཐོག་
བལྟ་རྟོག་ཙམ་གྱི་མུར། །དགེ་ཕྲུག་རྣམས་ལ་རྟགས་གསལ་བརྩི་བ་དང། །དཔེ་ཆ་འཁྲིད་པའི་ལས་ཁུར་དང་བླངས་རྒྱུས། །མཛོད་འདུལ་སྦྱངས་ལོང་མ་བྱུང་བར་དེར་ནི། །འདུལ་བ་ལུང་སྡེ་བཞི་པོ་སོ་སོ་ཡི། །རྒྱ་འགྲེལ་རེ་དང་སྦྱར་ཏེ་ཞིབ་
མོར་བཀླགས། །དེ་སྐབས་དཀའ་ཆེན་བླ་མས་ཧུ་རེར་ཕེབས། །རིགས་ཚོགས་སྤྱོད་འཇུག་བཀའ་གདམས་གླེགས་བམ་སོགས། །ཟབ་རྒྱས་དམ་ཆོས་མང་བོ་ཞུས་ཡོད་ཐོག་གློ་བུར་བོད་གྱི་ཕྱོགས་སུ་བགྲོད་རྐྱེན་བྱུང། །ཨ་ལག་ཤ་ཡི་དགོན་པ་ནུབ་
མར་ཕྱིན། །འཇམ་དབྱངས་བཞད་སྤྲུལ་མཆོག་དེ་མར་ཕེབས་དང། །ཕྱོགས་གཉིས་ནས་འཛོམས་འདུས་ཚོགས་བྱིངས་དང་ལྷན། །མཇལ་ཞུས་དམ་ཆོས་བདུད་རྩིའི་བགོ་སྐལ་ཐོབ། །ཡཱ་མན་དུ་ཡང་འདོད་ཆོས་གང་སྩལ་ནོས། །མི་

[006A]༄༅། །རིང་ཡར་བགྲོད་སྐུ་འབུམ་ཆོས་སྡེར་འབྱོར། །གསེར་སྡོང་གཙོ་བྱས་འགངས་ཆེན་རྟེན་རྣམས་ལ། །ཕྱག་མཆོད་བསྐོར་སོགས་བསགས་སྦྱངས་ཆ་ཙམ་སྒྲུབས། །འཇམ་མགོན་བླ་མ་ཞྭ་དམར་རྗེ་དང་མཇལ། །ཐུན་
དྲུག་རྣལ་འབྱོར་དགའ་ལྡན་ལྷ་བརྒྱ་མའི། །ཉམས་ཁྲིད་ལ་སོགས་ཞལ་གྱི་བདུད་རྩིས་ཚིམས། །ཚེ་རབས་རྗེས་འཛིན་སྐྱབས་འཇུག་ཞལ་བཞེས་གནང། །གྲོ་ཚང་ཞལ་སྔ་ལས་ཀྱང་ཆོས་འབྲེལ་ཐོབ། །ཐུགས་བརྟགས་མང་ཞུས་དགྱེས་གཟིགས་
དཔེ་མེད་སྩལ། །རྒྱ་ཡག་སྤྲུལ་སྐུའི་དྲུང་དུ་དབྱངས་ཅན་མདོའི། །མཆིམས་སྦྱོར་ལྔ་པ་ས་རིས་དང་བཅས་སློབ། །ཟི་ལིང་དགོན་ལུང་བརྒྱུད་ནས་ཆུ་བཟང་དུ། །ལྕང་སྐྱ་ཡོངས་འཛིན་མཆོག་གི་ཞལ་དཀྱིལ་མཇལ། །སུམ་རྟགས་སྐོར་དང་
སྙན་ངག་རྩི་འགྲེལ་གྱི། །མཛུབ་ཁྲིད་རྩོམ་རྒྱུགས་མཚོན་ཙམ་རེ་བཅས་ཞུས། །དེ་ནས་སྐུ་འབུམ་ཉིད་དུ་སླར་ཕྱིན་ནས། །གསེར་ཏོག་རྡོ་རྗེ་འཆང་ལས་གསང་འདུས་རྒྱུད། །འགྲེལ་པ་བཞི་སྦྲགས་བཤད་ལུང་ཡོངས་རྫོགས་ནོས། །མི་རིང་གྲོ་
ཚང་རྗེ་ཡི་བརྟགས་ལན་བཞིན། །མར་བབས་སློབ་དཔོན་བྲག་ཕུག་ཟེར་བ་དང། །རང་ཡུལ་བརྒྱུད་ཀྱིན་གདན་ས་ཆེན་མོར་འོངས། །འགྲོ་འོང་ལམ་དུ་འཇིགས་སྣང་ཅི་བྱུང་ཡང། །བླ་མ་དཀོན་མཆོག་གསུམ་ལ་གསོལ་བཏབ་ཚེ། །རང་སར་ཞི་བས་
གཞན་དག་ངོ་མཚར་ཞིང། །རང་ཡང་གང་གི་ཐུགས་རྗེར་ཅུང་ཡིད་རྟོན། །དེ་ཚེ་བཤེས་གཉེན་དགེ་ཕྲུག་ཆོས་གྲོགས་ཚོས། །དགྱེས་ཚོར་དཔེ་མེད་བྱུང་ཞིང་ཆོས་འགྲིམས་དང། །དཔེ་ཁྲིད་ལ་སོགས་ཀུན་སྤྱོད་འཕྲོ་མཐུད་ཀྱིན། །ཡོད་ཐོག་པཎྜི་ཏ་
ཞབས་ཕེབས་དང་མཇལ། །ཟུར་རྒྱན་བརྒྱ་རྩ་སོགས་ཀྱི་བཀའ་དྲིན་ནོས། །སོས་ཀ་མཁས་དབང་བསྟན་དར་མཚན་ཅན་ཕེབས། །གྲུབ་མཐའ་ཆེན་མོ་རྩ་འགྲེལ་མཆན་གསུམ་ཀ་སྦྲགས་པའི་ཞིབ་བཤད་ཟླ་གཅིག་ཉེ་བར་མཉན། །དབྱར་ཁ་ཡུལ་

[006B] །མཇལ་ཞིང་མཁན་པོ་བྐཤིར་གཏུགས་པའི་ཕྱིར། །ཆོས་གྲྭའི་སར་ཕྱིན་ཀུན་རིག་དབང་སོགས་ནོད། །གཞིས་སུ་ཕ་མའི་སྒྲིབ་སྦྱོང་བྱེད་མུས་སུ། །གནས་ཏེ་ཟླ་གཅིག་བསྐོར་བར་ཁོང་གཉིས་ཀྱིས། །བུ་ཁྱོད་ད་ལྟ་ཧུ་རཱེ་
ཉིད་དུ་སོང། །དཀོན་མཆོག་ཐུགས་རྗེར་ཉེ་རིང་མི་མངའ་བས། །ཁྱོད་རང་སློབ་གཉེར་བྱེད་བཞིན་དེར་བསྡད་ན། །ང་ཚོའི་དགེ་རྩི་དེ་ཀས་ལོས་ཆོག་ཅེས། །ཁ་ཆེམས་གནང་ཚུལ་ད་ལྟ་བསམ་ན་ཡང། །སྙིང་རླུང་ལྡང་ཞིང་མིག་ནས་མཆིམ་བརྣང། །
འོན་ཀྱང་དགུན་ཁ་སླར་ནི་འཁོར་རྩིས་ཀྱིས། །གྲྭ་སར་འོངས་ཏེ་སྟོན་གཞུག་འཁོར་བ་དང། །དགུན་ཐོག་ཏྲེ་བོ་བླ་མ་རིན་པོ་ཆེ། །བུརྱཱད་ཕྱོགས་ནས་གདན་འདྲེན་བྱས་ཏེ་བྱུང། །ང་ཚོས་སྤྱན་དྲངས་ཕར་ཕྱིན་སྤྱི་དོན་དང། །ལེགས་བཤད་སྙིང་པོའི་བཤད་ལུང་
སོགས་ཀྱིས་གཙོས། །རྒྱ་བོད་མདོ་སྔགས་གཞུང་མང་བཤད་ཁྲིད་རྣམས། །ཟླ་གཅིག་རིང་དུ་ནོད་ཅིང་དགའ་མགུ་རངས། །ཉིན་གཅིག་གློ་བུར་ཨ་མ་གཤེགས་སོང་བའི། །སྐད་ཆ་འོང་བས་མྱ་ངན་གྱིས་གཟིར་བཞིན། །བདུན་ཚིགས་དགེ་རྩ་ཅི་ནུས་སྒྲུབ་
ཁ་ཞུགས། །དེ་ནས་དཔྱིད་ཀ་དྲོ་དུས་བྱུང་བ་དང། །ཡུལ་དུ་ཐོན་རྩིས་ཡོད་ཐོག་ཨ་ཕ་ཡང། །གཤེགས་པའི་གཏམ་ཡོང་སྔར་བཞིན་བདུན་ཚིགས་ཀྱི། །བསྔོ་སྨོན་རིམ་པ་རང་འཁོས་དང་བསྟུན་བསྒྲུབས། །དབྱར་ཁ་ཡུལ་དུ་ཐོན་ནས་གཞིས་དགོན་
གྱི༑ ༑རྟེན་རྙིང་རྣམས་ལ་ཉམས་གསོས་སྲི་ཞུ་སོགས། །ལེགས་པར་བསྒྲུབས་ནས་སླར་ནི་ཡོང་བ་དང། །དར་བ་པཎྜི་ཏ་ནས་བོས་བྱུང་སྟེ། །ཁོང་གི་ཧུ་རེར་ཕྱིན་ནས་སྐུ་ཞབས་ཀྱི། །ཆོས་གྲོགས་བགྱིད་མུས་གྲྭ་པ་རྣམས་ལ་ནི། །འདུལ་བའི་
དཔེ་ཁྲིད་བྱེད་ཁུལ་དགུན་བཞུགས་བྱས། །དེ་ཚེ་མྖ་ནི་མོ་མར་མེའི་འོད་ལ་བརྟེན། །འདུལ་བ་བསྡོམས་ཀྱི་མཆན་འགྲེལ་རྫོགས་པར་བྲིས། །དཔྱིད་ཀ་གྲྭ་པ་རྣམས་ལ་བཀའ་པོད་ལྔ། །འགྲེལ་པ་དོན་གསལ་བཅས་ཀྱི་ལུང་ཕུལ་ནས། །འགྲུལ་པ་ཚོ་དང་ལྷན་
[007A]༄༅། །དུ་འཁོར་དགོས་བྱུང། །འགྲོ་འོང་གཉིས་ཀར་སྔགས་རམས་ཞབས་དང་མཇལ། །རེ་ཞིག་རྩིར་བཞུགས་བསམས་ཀྱང་སྟབས་མ་འགྲིགས། །གྲྭ་སར་འབྱོར་ནས་ཆོས་གྲྭ་འགྲིམས་ཡོད་ཐོག་འབྲས་སྤུངས་བདེ་ཡངས་འབུལ་སྡུད་
དགེ་བཤེས་གཅིག་རྟེན་རྙིང་མང་བོ་བསྣམས་ཀྱིན་ཡོང་བ་ལས། །ཡབ་རྗེའི་སྐུ་བརྙན་འབུམ་ཐེར་མས་གཙོས་པའི། །སྐུ་འདྲ་ཆེ་ཆུང་གྲགས་ཅན་མང་བོ་ཞིག་ནོར་རྫས་ལག་ཏུ་གང་ཡོད་བཟླུམས་པའི་རིན། །དངུལ་སྲང་བརྒྱ་ཕྲག་ཕུལ་ཏེ་གདན་འདྲེན་འགྱིད། །
རང་གི་བླ་མ་བློ་བཟང་བཀྲ་ཤིས་ལ། །མི་ལའི་རྣམ་མགུར་སོགས་ཀྱི་ལྗགས་ལུང་ཞུས། །སྟག་ལོར་དཔྱིད་ཀ་དཀའ་ཆེན་ཆོས་རྗེ་ལས། །རྗེས་གནང་ཟུར་བཀའ་བརྒྱ་རྩའི་བཀའ་དྲིན་ནོས། །སོས་ཀ་གསེར་ཏོག་རྗེ་ཉིད་ཧུ་རེར་བྱོན། །ཞལ་མཇལ་གསུང་གི་བདུད་
རྩི་ཆ་ཙམ་ནོད། །དབྱར་ཁ་སུ་ཉིད་རྡོ་རམས་གནས་བརྟན་མཚན། །ཧུ་རེར་ཕེབས་བྱུང་དཀའ་བཅུ་ཡེ་གྲགས་དང། །བསྡོངས་ཏེ་གདན་འདྲེན་ཟླ་བ་གཉིས་ལྷག་རིང། །ཞབས་ཏོག་བསྒྲུབ་ཅིང་མདོ་སྔགས་གཞུང་མང་བོའི། །བཤད་བཀའ་འཁྲིད་བཀའ་ཟབ་
གསང་སྣ་ཚོགས་ཞུས། །སྟོན་གཞུག་ཁམས་གསེང་ཕྱིར་དུ་དར་པཎ་དང། །ལྷན་དུ་ཧེར་ལེན་ཀླུང་བརྒལ་ཧུ་ཐོག་ཐོའི། །དགོན་པར་ཕྱིན་ནས་ཚུར་ལ་ཡོང་བའི་ཚེ། །རྒྱལ་པོ་རི་ལ་ཞག་བཅུ་སྐོར་བསྡད་ཅིང། །རྩེར་བགྲོད་བསང་གསོལ་བཏང་ནས་གྲྭ་སར་
འབྱོར༑ ༑ཆོས་གྲྭ་འགྲིམས་བཞིན་གནས་ཐོག་ཆུ་ཡོས་ལོའི། །སོས་ཀ་དཀའ་བཅུའི་དམ་བཅའི་ལོ་ངེས་བབས། །དེ་ནས་རང་ཡུལ་ཆོས་གྲྭའི་སར་ཐོན་ནས། །མཁན་ཆེན་རྗེ་དང་ལྷན་དུ་དབྱར་གནས་ལ། །བསྡད་ངོས་འཇམ་མགོན་བླ་མ་ཡབ་སྲས་ཀྱི། །
གསུང་འབུམ་ལྗགས་ལུང་རྒྱུན་བཞུགས་རྫོགས་པར་ནོས། །གྲྭ་སར་ལོག་དུས་བླ་མ་མཆོག་ཉིད་ནས། །ལར་ནི་ཁྱོད་འདྲར་དགོས་པའི་བགྱི་སྒོ་ནི། །མང་ཞིག་འབྱུང་ཕྱིར་དཀའ་བཅུའི་གྲྭ་བསྐོར་ནི། །འཕར་ཏེ་བཏང་ན་ལེགས་པ་འདྲ་ཞེས་གསུང། །སྟོན་གཞུག་

[007B] །ཡོད་ཐོག་གློ་བུར་ཤིང་སྦྲུལ་ཆོ་འཕྲུལ་ཟླར། །དམ་བཅའ་བཏང་བའི་སྟབས་རང་འགྲིགས་བྱུང་སྟེ། །རྟགས་རིགས་བྲིས་བཞིན་ཡོད་པའང་འཕྲོར་བཞག་ནས། །ལོ་བསྐོར་པ་ཡི་ཆོས་ཁྲལ་འཁོར་དགོས་བྱུང། །
དེ་ཚེ་མཛོད་འདུལ་ལོ་མང་སྦྱངས་སོང་བའི། །དགེ་བཤེས་རྣམ་པའི་དོ་ཟླར་མ་ཆོད་ནས། །རང་ཉིད་སྐྱེངས་ཤིང་གྲོགས་འགས་གནོང་ཚིག་སྨྲ། །དགུན་ཆོས་ཚར་ནས་མཛོད་ལ་ཟླ་ཕྱེད་དུ། །ལྟ་རྟོག་འཛིན་སྐྱོར་རྩལ་དུ་བཏོན་བྱས་ཏེ། །ཆོ་འཕྲུལ་དམ་བཅར་
འགྲིམས་པས་གཞན་ཚོ་དང། །མཛོད་ཀྱི་སྐོར་ལ་ཨ་ན་མ་ནར་སོང། །དཔྱིད་ཐའི་དམ་བཅའ་གྲོལ་རྗེས་ཟླ་གཅིག་རིང། །འདུལ་བར་ལྟ་རྟོག་འཛིན་སྐྱོར་རྩལ་བཏོན་བྱས། །སོས་ཀ་གཞན་ཚོའི་དོ་ཟླ་ཆོད་ཐུབ་ནས། །རང་ཡང་སྤྲོ་བརྟས་གཞན་
ཚོའང་ཡ་མཚན་སྐྱེས། །དབྱར་སྟོན་ལོ་བསྐོར་བ་རྣམས་དཔེ་ཆ་ཡི། །གོ་བསྡུར་བརྒལ་བརྟགས་འཛིན་མཚམས་བགྲོ་བ་ན། །ཕྲན་ལ་གྲོས་ཐག་གཅོད་པའི་ཁུར་ཡང་འགེལ། །དགུན་ཁ་སྐྱབས་མགོན་ཏཱ་ལས་བླ་མ་ཉིད། །ཧུ་རེར་བྱོན་པས་རྒྱ་བོང་ཧོར་
གསུམ་གྱི། །ལེགས་སོ་ཅོག་ནི་གྲྭ་སར་འཚོགས་འདྲ་བྱུང། །སྐྱབས་མགོན་མཆོག་ལས་དཔེ་འཁྲིད་བགྲོ་གླེང་དང། །སེམས་བསྐྱེད་དབང་རྗེས་ལུང་རྣམས་ཅི་དགར་ནོས། །དེ་ཚེ་ཉེ་རིང་ཡུལ་ཕྱོགས་སོ་སོ་ནས། །ཇ་དངུལ་མར་སོགས་ཚེགས་མེད་
འཛོམས་བྱུང་སྟེ། །སྨོན་ལམ་ཆེན་མོར་དཀའ་བཅུའི་གྲྭ་བསྐོར་ནི། །མཆོག་གསུམ་མཐུར་བསྟེན་ཆོས་སྲིད་གཉིས་ཆར་ཡང། །ཉེས་མེད་ཕུན་ཚོགས་གྲུབ་ཅེས་རིས་བྲལ་གྱི། །རྟོག་ལྡན་རྣམས་ཀྱིས་བསྟོད་བསྔགས་ཅ་ཅ་སྒྲགས། །ལས་སྨོན་དགེ་འབྲས་
དུས་སུ་སྨིན་པར་ཁུམས། །ལང་ཚོའི་དུས་སུ་དཔེ་ཁྲིད་ཀྱིས་གཡེངས་པའི་བྱེད་སྤྱོད་དྲན་པའི་ཡུལ་དུ་གྱུར་པ་རྣམས་སོ།    ༈    །དེ་ནས་འཇམ་དབྱངས་བླ་མ་བསྟན་དར་གྱི། །གསུང་བཞིན་རྡོ་རམས་འོད་ཟེར་མཚན་ཅན་ལ། །གཏུགས་ཏེ་དབྱངས་ཅན་སྒྲ་མདོའི་

[008A]༄༅། །དཔེ་འཁྲིད་ནི། །ས་རིས་དང་བཅས་ཟླ་བ་གསུམ་རིང་ཞུས། །སོས་ཀ་རྒྱ་སེར་ཤྲ་ཝཱསྑི་དང་མཇལ། །ཕྱི་ནང་ཆོས་ཚུལ་མོལ་བས་དགའ་བཞིན་སོང། །དབྱར་ཁ་ཡུལ་དུ་ཐོན་ནས་གཞིས་དགོན་དུ། །མཁན་ཆེན་རྗེ་དང་མཇལ་
ཞིང་བདེ་མཆོག་གི་དབང་དང་ལྷ་མོ་བཀའ་ཆེན་ཉེར་གཅིག་གི་རྗེས་གནང་ནོས་སོ་སྟོན་གཞུག་བླ་མ་ཉིད། །གྲྭ་སར་ཕེབས་དྲུང་བཀའ་གདམས་གཞུང་དྲུག་གི་བཤད་ལུང་དགེ་བཤེས་མང་དང་ལྷན་དུ་ཞུས། །རྒྱལ་དབང་མཆོག་གིས་ཧོར་ཤོ་ཆིང་ལྤང་གི་ཧུ་རེར་
བྱོན་ཚེ་ཡི་དམ་དཔའ་གཅིག་གི་ནག་ཐང་སྔར་ཕུལ་སོང་ལ་རབ་གནས་དང། །ཕྱག་སྤར་སྩལ་ཏེ་ཁོང་ལ་སྤྲོད་ཅིག་ཅེས། །མི་ཉག་དགེ་རྒན་ཉིད་ལ་གནང་བའང་འབྱོར། །དེ་དགུན་གསང་སྔགས་གཞུང་གི་བགྲོ་གླེང་ལ། །སྦྱངས་ཏེ་དཔྱིད་ཀ་རྒྱུད་གྲྭའི་དམ་བཅར་
བགྲོད༑ ༑དབྱར་ཁ་སྐྱབས་མགོན་ཏཱ་ལས་བླ་མ་ལ། །མཇལ་ཞུར་ས་འིན་དཔོན་གྱི་ཧུ་རེར་ཕྱིན། །ཞལ་དཀྱིལ་མཇལ་ཞིང་གསུང་གི་བདུད་རྩི་ནོད། །གསོ་སྤྱོང་མགོན་དུ་ཕེབས་ཚེ་ཞབས་གྲས་སུ། །ཆུད་ངོས་ཆོས་བསྒྲགས་སོ་ཐར་མདོ་གཉིས་གསན། །
ཐོན་ཕྱག་ཞུ་དུས་ཐུགས་དགོངས་དགྱེས་ཉམས་ཀྱིས། །ཕྱག་གཉིས་མགོར་ཉིལ་ལེགས་སོ་ཞེས་གསུང་ཞིང། །འཇམ་མགོན་བླ་མའི་སྐུ་བརྙན་བྱིན་ཆེན་སྩལ། །དེ་དག་བསམ་ཚེ་ཤེས་པ་སྙིང་ནས་འཕྱོ། །སྔོན་ནས་གྲྭ་བསྐོར་སོང་ཚེ་བོད་ཡུལ་དུ། །གནས་
མཇལ་ཆེད་དུ་བགྲོད་རྩིར་ཡོད་པ་བཞིན། །ལྷ་དང་བླ་མར་ཐུགས་བརྟགས་ཞུས་ན་ཡང། །ཕྱིན་ན་ལེགས་ཀྱང་སླེབ་པར་དཀའོ་ཞེས། །བཀག་ཆ་བྱུང་བས་དོན་དེ་བཤོལ་དུ་བཏང། །སྔ་ཕྱིར་ལྷ་ལྡན་ཇོ་བོ་རྣམ་གཉིས་དང། །འཕགས་པ་རྣམ་གཉིས་དགའ་
ལྡན་གསེར་གདུང་ལ། །སྙན་ཤལ་མཆོད་མི་ཁྲུས་གསོལ་འབུལ་དུ་བཅུག་བློ་གླིང་ཆོས་གྲྭར་གྲྭ་ཇ་སྐྱབས་འཇུག་ཞུས། །སྟོན་ཀ་གྲྭ་སར་སྡོད་མུས་ཕྱིང་གུར་དང། །བཅའ་ལག་རྣམས་བཙོངས་རང་ཡུལ་ལ་བརྒྱུད་དེ། །འཇམ་དཔལ་ཞིང་མཆོག་རི་བོ་རྩེ་ལྔ་ཡི། །

[008B] །འཇམ་དབྱངས་ཆོས་འཁོར་གླིང་དུ་བབས་དགོས་བྱུང། །གཞུང་ས་གནས་ཆེན་ལྔ་ཡི་མཆོད་མཇལ་ལ། །འགྲིམ་པས་འཇམ་དབྱངས་རྩམ་ཞལ་མཐོང་མ་ཐག་སྣང་བ་བསྒྱུར་ཞིང་མིག་ཆུ་བབས་པ་ལས།།
བསྟོད་པ་རྣམ་གསུམ་འདོན་རིང་གཅོད་མ་ཐུབ། །ལྔ་མཆོད་ནུབ་མོ་གྲྭ་རྙིང་རྣམས་དང་ལྷན། །ཁང་སྟེང་འཛེག་ནས་འོད་སྒྲོན་མང་བོ་མཐོང། །སྤྲུལ་བའི་འོད་སྣང་ཡིན་ཞེས་ཁོང་ཚོས་སྨྲ། །རིམ་གྱིས་ཉེ་རིང་གནས་གཞན་དག་ཀྱང་འགྲིམ། །སྔོན་ཆད་འཇམ་དབྱངས་
དབུ་སྐྲའི་མཆོད་རྟེན་ནི། །མངོན་ཆུང་སོང་བ་བཙལ་གྱིན་ངེས་རྙེད་ནས། །སྐྱ་སེར་དད་ལྡན་ཡོངས་ལ་དྲིལ་བསྒྲགས་བྱས། །ཤེར་ཕྱིན་ལྷ་ཁང་སྤུགས་ནས་འཕྲུལ་ཡིག་གིས། །བཞེངས་པའི་མཆོད་རྟེན་ངོ་མཚར་ཅན་གཉིས་བཏོན། །རྐྱེན་ངེས་ཉམས་རྒུད་
སོང་བའི་གནས་རྙིང་དེར། །དངུལ་སྲང་ཁྲི་ཕྲག་ཟླ་བ་གཅིག་ནང་འབྱོར། །པཎྜི་ཏ་མཆོག་ཤྲཱི་ཨ་ཤྲ་ཀའི། །དམར་གདུང་སྔོན་ཆད་སུས་ཀྱང་མ་རྙེད་པར། །ཕྲན་གྱིས་ལན་ཀན་ནང་གི་ས་སྟུག་པོ། །བྲུས་ནས་ཞལ་བྱང་རྡོ་ལེབ་དཀར་བོ་ལ། །སྐད་བཞི་ཤན་
སྦྱར་བརྐོས་པ་ཞིག་བཏོན་པས། །དེར་གནས་རྒྱ་བོད་ཧོར་ཀུན་ངོ་མཚར་བའི། །ལྟད་མོར་ལབ་པའི་འུར་སྒྲས་ས་ཀུན་ཁྱབ། །མཆོད་རྟེན་དེ་ཡང་འཕྲིན་ལས་དར་རོ་སྐད། །སུ་ཉིད་རྡོ་རམས་པཀཤི་བཞུགས་དང་མཇལ། །གནས་འདིར་སྔོན་བྱོན་རྒྱ་གར་པཎ་ཆེན་
རྣམས༑ ༑ཕལ་ཆེན་ཀློག་སྲོལ་ཡོད་སྟབས་ཁྱོད་རང་གིས། །དང་བོར་ཕལ་ཆེན་ཀློགས་ཤིག་གནས་འདི་ལ། །རྩ་རྒྱུད་ཉིད་ལས་གྲུབ་པའི་ཞིང་མཆོག་སོགས། །ལུང་བསྟན་ཕྱིར་ན་བསྙེན་སྒྲུབ་བྱེད་དགོས་ཞེས། །བཀའ་སློབ་གནང་བཞིན་མདོ་སྡེ་ཕལ་པོ་ཆེ། །
སྙིང་རྗེ་པད་དཀར་དང་བཅས་ཀློགས་ཚར་ནས། །འཇམ་དཔལ་ཞི་ཁྲོའི་བསྙེན་པ་ཚེ་སྒྲུབ་བཅས། །བྱེད་མུར་ཉེར་གཅིག་ཞག་སྡོད་སྦྱིན་སྲེག་འབུལ། །དེ་འཕྲོར་རྟེན་གཙོ་མཆོད་རྟེན་དཀར་པོ་ལ། །མུ་ནེ་བཟླ་བཞིན་བསྐོར་བས་ཞག་ཉེར་གཅིག་

[009A]༄༅། །ཁོངས་སུ་སྔགས་གྲངས་འབུམ་དང་བསྐོར་གྲངས་འགྲིགས། །བསྙེན་པའི་སྒང་ལ་ཐུན་ཐོག་ཉི་གྲིབ་དང། །བསྐོར་བའི་སྒང་ལ་ཟླ་གྲིབ་འགྲིགས་བྱུང་སྟེ། །མཆོད་རྟེན་ཉིད་ལ་མཚན་རིལ་བསྐོར་བའང་གྲུབ། །དགུ་གཏོར་ཉིན་གུང་
མཆོད་རྟེན་དཀར་པོ་ལ། །འོད་དཀར་འཇའ་འདྲས་ཟླུམ་པོར་བསྐོར་བ་ནི། །བོད་སོག་མང་བོས་མཐོང་སྟེ་ཡ་མཚན་གྱུར། །དེ་ཚེ་གནས་བསྟོད་ཞིག་ཀྱང་བརྩམས་སོང་ལགས། །ཕུ་ས་ཏིང་དུ་ཆོ་འཕྲུལ་སྨོན་ལམ་སྐབས། །དམ་བཅའ་ཚུགས་པར་
ལངས་ཏེ་ཤེར་ཕྱིན་མདོའི། །དོན་ལས་བརྩམས་པའི་རིགས་ལུང་གཏོང་བའི་རྗེས། །བྱམས་སྨོན་འདོན་ཅིང་མཚམས་སྦྱོར་སྨོན་ལམ་འདེབས། །དེ་ནས་རྒྱལ་ཁབ་པཻ་ཀྱིང་ཕྱོགས་སུ་བསྐྱོད། །ཏེང་ཇུ་མཁར་ནས་མེ་ཡི་ཤིང་རྟར་སྡོད། །འཕྲལ་དུ་སླེབས་ནས་
ཡུང་ཧེ་གུང་དུ་བབས། །དགོན་གནས་རྣམས་སུ་མྱུལ་བའི་ལམ་ཞོར་ལ། །ཕོ་བྲང་ཕྱི་ནང་བཀོད་པ་ངོ་མཚར་མཐོང། །མཆོད་རྟན་དཀར་པོར་བགྲོད་པའི་ལམ་བར་དུ། །གྲོང་ཚོམས་དབུས་སུ་ཀོང་ཇེ་ཟི་ཞེས་པའི། །ལྷ་ཁང་ཤིན་ཏུ་བགྲེས་སོང་ཞིག་
འབྱོར་བར། །ཧྭ་ཤང་གཙང་མ་དགེ་ཕྲུག་བདུན་བརྒྱད་བཅས། །བསུས་བྱུང་རྟེན་རྙིང་མང་བོར་མཇལ་དུ་བཅུག་ཁ་བཏགས་ཕུལ་ལ་མ་བཀག་དོང་ཙེ་ལ། །མི་རུང་གནས་འདིར་བདག་པོ་མེད་དོ་ཟེར། །གནའ་དུས་གནས་བརྟན་བཅུ་དྲུག་འདིར་བྱོན་ནས། །
གཅིག་གིས་བྱང་ཆུབ་ཤིང་གི་ཡལ་ག་ཞིག་ས་ལ་བཙུགས་ནས་གཤེགས་པ་འདི་ཡིན་ཞེས། །འདབ་མ་བདུན་པའི་ཤིང་སྟོན་ཡལ་འདབ་སྟེར། །ཕྱིས་སུ་པཻ་ཀྱིང་མཁར་དུ་དབྱར་སྟོན་རིང། །སྡོད་མཁན་དག་ལ་ཡལ་འདབ་ལྗང་བ་དག་བཅོལ་ཚུལ་ཇི་
བཞིན་ཁོང་ཚོས་རྩར་གཅོད་ཀྱང། །ཕྱོགས་དེར་ལྷ་ཁང་དེ་འདྲ་གཏན་མེད་ཅེས། །མཁར་གྱི་རྒྱ་སོག་སྨྲ་ཟེར་མ་རྙེད་འོངས། །འགའ་ཞིག་སྤྲུལ་པའི་ལྷ་ཁང་ཨེ་ཡིན་ཟེར། །ཡུང་ཧེ་གུང་གི་ཐུབ་དབང་ཚུལ་ཁྲིམས་མའི། །མདུན་སར་དུས་འབྲེལ་གསོ་

[009B] །ཟུང་ཅུ་ཟི་ནས་དཔེ་ཆ་མང་བོ་ཞིག་གདན་འདྲེན་བྱས་ནས་རི་བོ་རྩེ་ལྔར་འོངས། །གནས་དེར་ལོ་གཅིག་བསྐོར་བའི་རྩིས་ཡིན་ཀྱང། །རྐྱེན་དབང་གཅིག་གིས་ཕྱིར་འཁོར་དགོས་བྱུང་སྟབས། །དབུས་རིའི་རྩེ་བསྐོར་ཆེད་དུ་བགྲོད་པ་ལས། །
ཆིད་ལྱང་ཁྱོའུ་ཞེས་པར་ཉིན་གཅིག་འགོར། །རྩེར་ཕྱིན་རིང་བསྲེལ་མཆོད་རྟེན་མང་དུ་བསྐོར། །འཇམ་དབྱངས་རིགས་ལྔའི་ཕྱག་མཆོད་གསོལ་འདེབས་འདོན། །ཐཱས་བསྐོར་ལན་གསུམ་བྱེད་བཞིན་མར་བབས་ཡོངས། །རྡོ་རམས་རྗེ་ལ་ལུང་ཁྲིད་ཅི་
རིགས་ཞུས། །ཚུར་ཐོན་ལ་མདུན་རིང་བསྲེལ་མཆོད་རྟེན་སོགས། །མཇལ་བསྐོར་བྱེད་ངོས་རིམ་གྱིས་མཁར་སྔོན་དང། །རང་ཡུལ་བརྒྱུད་བཞིན་སོས་ཀ་གྲྭ་སར་འབྱོར། །དཔེ་འཁྲིད་སྦྱོར་བ་བརྩི་བའི་ལས་མཐར་ཞུགས། །ས་སྤྲེལ་དཔྱིད་ཀ་ཧལ་ཧ་གཡས་
རུར་ཕྱིན། །ནོ་མོང་ཧན་གྱི་དགོན་པར་པཎྜི་ཏ། །སྐུ་ཞབས་དང་མཇལ་ཆོས་བཀའ་ཅི་རིགས་དང། །ཨི་ལ་གྭོག་སན་བླ་མ་ཉིད་ལ་ཡང། །ལམ་རིམ་བློ་སྦྱོང་མང་བོའི་ལྗགས་ལུང་ཞུས། །དབྱར་ཁ་གྲྭ་སར་འོངས་ནས་ཟླ་གསུམ་བསྡད། །སྟོན་ཀ་སླར་ཡང་
ཧལ་ཧ་གཡས་རུར་ཕྱིན། །སྐུ་ཞབས་པཎྜི་ཏ་ཡི་ཞབས་དྲུང་ནས། །དབང་ཆེན་ཟུར་བཀའ་བརྒྱ་རྩ་ཡོངས་རྫོགས་ནོས། །ཡིལ་གྭོག་སན་ལས་ཁྲིད་བརྒྱ་ལ་སོགས་ཞུས། །དེ་སྐབས་ཕྲན་ཀྱང་ཆོས་བཀའ་ཅི་རིགས་སྤེལ། །དགུན་ཁ་གྲྭ་སར་ལོག་ཡོངས་
གསང་སྔགས་ཀྱི། །གཞུང་ལ་ལྟ་རྟོག་འཛིན་སྐྱོར་བྱེད་མུར་བཞུགས། །ས་བྱའི་འགོ་ནས་མང་ཐོས་སྔགས་རམས་རྗེའི། །དྲུང་ནས་སྤས་དོན་ཀུན་གསལ་བཤད་ལུང་དང། །གསང་བདེ་འཇིགས་གསུམ་རིམ་གཉིས་དམར་ཁྲིད་དང། །སྨད་རྒྱུད་ཁྲིད་བརྒྱད་རྡོ་
ལག་བརྒྱུད་མ་གསུམ། །སྲད་རྒྱུད་ཁྲིད་དྲུག་ལ་སོགས་སྔགས་ཕྱོགས་ཀྱི། །ཁྲིད་བཤད་རྣམས་དང་སྒྲུབ་ཐབས་རིན་འབྱུང་ནོས། །དགེ་རྒན་དཔལ་ལྡན་རྡོ་རྗེ་ཉིད་ལ་ཡང། །ལམ་རིམ་མཆན་བཞི་བླ་ཁྲིད་ཆེན་མོ་སོགས། །ལམ་བློ་དུ་མའི་བཤད་ལུང་སྔ་ཕྱིར་ཞུས།།

[010A]༄༅། །དབྱར་ཁ་ཐཱུ་ལའི་གུང་གི་ཧུ་རེར་བརྒྱུད། །ཡུལ་དུ་ཐོན་ནས་སྟོན་ཁ་གྲྭ་སར་འབྱོར། །དགུན་ཁ་སྔགས་རམས་རྗེ་ལས་དཔལ་མགོན་ཞལ། །རྣམ་འགྱུར་བཅུ་བདུན་དུག་རི་ནག་པོ་ཡི། །རྗེས་གནང་སོགས་དང་ཆོས་རྒྱལ་ཆོས་སྐོར་ནོས་
ལྕགས་ཁྱིའི་དཔྱིད་ཀ་སྔགས་རམས་རྗེ་ཉིད་ལས། །རྭ་པོད་དཔལ་པོད་མགོན་པོའི་བེ་བུམ་དང། །མགོན་ཆེན་བཅུ་གསུམ་ལྷོ་བྲག་སྙན་བརྒྱུད་དང། །སྟག་ཕུའི་གསང་ཆོས་སོགས་ཀྱི་དབང་རྗེས་ནོས། །དབྱར་ཁ་དགེ་སློང་ཟླ་བ་ཕུ་ནུ་ཡིས། །གསེར་
ཟངས་བྱམས་པ་གཙོ་འཁོར་གསུམ་གྱི་སྐུ། །བཞེངས་པའི་བདག་བྱེད་ཕྱི་ལོར་གཟུངས་འབུལ་བསྒྲུབས། །སྟོན་ཁ་ཐཱུ་ལའི་གུང་གི་ཧུ་རེར་ཡོངས། །སྔགས་རམས་རྗེ་ལས་དུས་འཁོར་བསྡུས་རྒྱུད་དང། །འགྲེལ་ཆེན་དྲི་མེད་འོད་གཉིས་མཚན་བཅས་ཀྱི། །
བཤད་ལུང་བུ་སྟོན་བསྡུས་དོན་ཇི་བཞིན་ནོས། །དེ་ནས་གྲྭ་སར་འོངས་ཏེ་དགུན་བཞུགས་བྱས། །ལྕགས་ཕག་དཔྱིད་ཀ་བྲག་རི་བླ་མ་ཡི། །དགོན་པར་ཕྱིན་ནས་གནས་བརྟན་རྗེ་དང་མཇལ། །ལམ་རིམ་བློ་སྦྱོང་དུ་མའི་ཉམས་ཁྲིད་ཞུས། །ཐུགས་སྲས་མི་འགྱུར་
མཚན་ཅན་ཉིད་ལ་ཡང། །བཀའ་བརྒྱད་སྟོང་བའི་བཤད་ལུང་གིས་གཙོས་པའི། །ཆོས་བཀའ་མང་བོ་ཟླ་གཅིག་ཉེ་བར་ནོས། །དབྱར་ཁ་རང་ཡུལ་གཞིས་དགོན་ཉིད་ཀྱི་སར། །འཇམ་མགོན་བླ་མའི་གསེར་སྐུ་བཞེངས་པ་ཡི། །གཟུངས་འབུལ་རབ་གནས་བསྒྲུབས་
ནས་གྲྭ་སར་འོངས། །དགུན་གཞུག་པཎྜི་ཏ་ཞབས་ཧུ་རེར་ཕེབས། །འཇིགས་མཛད་མན་ངག་གསུམ་གྱི་ཟབ་ཁྲིད་གནང། །ཆུ་བྱིའི་དཔྱིད་ཀ་པཎྜི་ཏ་རྗེ་ལས། །འཇམ་དབྱངས་ཆོས་སྐོར་གསེར་ཆོས་བཅུ་གསུམ་དང། །མགོན་ཆེན་བཅུ་གསུམ་སོགས་ཀྱི་རྗེས་
གནང་དང། །འཇམ་དཔལ་ཞི་ཁྲོ་བཀའ་སྡོད་བཅས་པ་དང། །དཔལ་མགོན་ཞལ་བཞིའི་བེ་བུམ་ལུང་སོགས་ནོས། །འབྲས་སྔགས་ཆོས་མཛད་བླ་མ་ཕེབས་དང་མཇལ། །དམིགས་བརྩེ་མ་ཡི་ཆོས་སྐོར་ཁ་སྐོད་བཅས། །སྨད་རྒྱུད་རྒྱུད་ཊཱིཀ་དམར་པོ་སྐོར་

[010B] །རྣམ་སྲས་ལྕམ་སྲིད་དུར་བདག་དམ་ཅན་གྱི། །བེ་བུམ་རྣམས་དང་བཀའ་འབུམ་རྣམ་བཞི་དང། །འབྲོང་རྩེ་ན་བཟའ་སྒྱུ་མའི་བེ་བུམ་དང། །མན་ངག་བཀའ་རྒྱ་སོགས་ཀྱི་ལྗགས་ལུང་དང། །འཇིགས་བྱེད་བསྐྱེད་རིམ་ཆེན་མོའི་བཤད་ལུང་ཞུས། །
དབྱར་ཁ་གནས་བརྟན་རྗེ་ཉིད་ཧུ་རེར་ཕེབས། །འབྲུག་ལུགས་ཚེ་དཔག་མེད་མགོན་ཞི་ཁྲོ་ཡི། །དབང་དང་ཚེ་དབང་རྣམ་བཞི་མང་བོར་བསྐུར། །སྔོན་ཆད་ལྗོངས་འདིར་ཟབ་ཆོས་དེ་ཡི་རྒྱུན། །ནུབ་ལ་ཁད་ཀྱང་འདི་ལྟར་རྒྱུན་འཐུད་པའི། །ཐབས་ནི་ཁོ་བོ་ཉིད་ཀྱིས་བསྒྲུབ་པའི་
རྒྱུས༑ ༑བླ་མ་ཡབ་སྲས་གསུམ་ཀའི་བཀའ་བབས་ཏེ། །ཆོ་ག་ནག་འགྲོས་བཞི་ཡང་གསར་བསྒྲིགས་སོང། །སྟོན་ཁ་ཐཱུ་ལའི་གུང་གི་ཧུ་རེར་ཕྱིན། །དཔེ་ཁྲིད་སྤྱོར་བ་བརྩི་སོགས་ཆང་ཆུང་བགྱིད། །དགུན་ཁ་གྲྭ་སར་ཆོས་མཛད་བླ་མ་ལས། །གསུང་འབུམ་ཆེ་ཆུང་མང་
པོའི་ལུང་ནོས་ཤིང། །ཆུ་གླང་དཔྱིད་ཀ་བསྟན་འགྱུར་ལུང་སོགས་ཞུས། །སོས་ཀ་ཕྲན་གྱིས་ཆོས་མཛད་བླ་མ་དང། །སྦྱིན་གླིང་སྤྲུལ་སྐུས་གཙོས་པའི་གྲྭ་མངས་ལ། །རྗེས་གནང་ཟུར་རྒྱན་བརྒྱ་རྩ་ལ་སོགས་ཕུལ། །སྔགས་རམས་རྗེ་ལས་གྲུབ་བརྒྱའི་རྗེས་གནང་
དང༑ ༑འཇིགས་བྱེད་དུག་དབང་རྣམ་སྲས་བཀའ་བཅོ་ལྔ། །ལ་སོགས་དབང་རྗེས་ལུང་ཁྲིད་པར་བར་ནོས། །དབྱར་ཁ་ཐཱུ་ལའི་གུང་གི་ཧུ་རེར་ཕྱིན། །མདོ་སྔགས་འཆད་ཉན་གྲོགས་དན་ཅི་རིགས་བསྒྲུབས། །སྟོན་ཁ་གྲྭ་སར་སྦྱིན་གླིང་སྤྲུལ་སྐུ་ལ། །མན་ངག་བེ་
བུམ་སོགས་ཀྱི་ལུང་འབོགས་ཤིང། །ཅོ་ནི་སྟག་ཚང་དཔོན་སློབ་སྐུ་ཞབས་ལ། །ཚེ་ལྷ་ཞི་ཁྲོའི་དབང་རྗེས་ལུང་རྣམས་ཕུལ། །དགུན་ཁ་རྡོ་རམས་སྐལ་ལྡན་མཚན་ཅན་ཕེབས། །སྔགས་རིམ་ཆེན་མོ་རིམ་ལྔ་གསལ་སྒྲོན་དང། །བསྐྱེད་རིམ་ཆེན་མོ་སོགས་
ཀྱི་བཤད་ལུང་ཞུས། །གསང་འདུས་བསྙེན་པ་བཏང་སྟེ་དབང་བསྐུར་བྱས། །ཤིང་སྟག་དཔྱིད་ཀ་སྔགས་རམས་རྗེ་ཉིད་ལས། །ཁམ་རིམ་ཆུང་དུ་སྡེ་ཁྲིའི་མཆན་སྦྲགས་དང། །ལམ་རིམ་བདེ་ལམ་མྱུར་ལམ་གསེར་ཞུན་དང། །འཇམ་དཔལ་ཞལ་ལུང་རྣམས་
[011A]༄༅། །ཀྱི་ཁྲིད་བཤད་ནོས། །སོས་ཀ་སླར་ཡང་ལམ་རིམ་ཆུང་དུ་ཉིད། །ཐེ་བོའི་ཟིན་བྲིས་བཅས་ཀྱི་བཤད་ལུང་ནོད། །དེ་རྗེས་རྗེས་གནང་སྤྱི་བཀའ་རྣམ་གསུམ་ཞུས། །ལྕགས་ཁྱི་ནས་བཟུང་ལོ་འགར་དབྱར་གནས་སྐབས། །དགེ་སློང་ཁྲི་
ཕྲག་འདུས་བྱུང་དང་འབྲེལ་བར། །ཡོངས་འཛིན་རྗེ་ལས་བསྟན་འགྱུར་ཁ་སྐོར་དང། །རྡོ་རམས་རྗེ་ལས་རྟ་མགྲིན་ཆོས་སྐོར་དང། །དུས་འཁོར་བསྐྱེད་རྫོགས་ཁྲིད་སོགས་ཆོས་བཀའ་དོད། །ཕྲན་ཀྱང་བཀའ་གདམས་གཞུང་དྲུག་མདོ་རྩ་དང། །སྡུད་པ་འགྲེལ་པ་དོན་
གསལ་སྦྱར་བ་དང། །ཕར་ཕྱིན་སྤྱི་དོན་འགྲེལ་ཆེན་དྲི་མེད་འོད། །སོགས་ཀྱི་བཤད་ལུང་བཤེས་གཉེན་མང་པོར་སྤེལ། །སྟག་ལོའི་སྟོན་ཁ་གུང་གི་ཧུ་རེར་ཐོན། །ཨེར་ཏེ་ན་ཇོ་བོ་ཆེན་པོར་མཇལ་དུ་ཕྱིན། །དཀའ་བཅུའི་དམ་བཅར་ཚོགས་ནས་སླར་འཁོར་ཡོངས།།
གྲྭ་སར་ཉན་བཤད་དཀྱུས་མས་དགུན་བཞུགས་བྱས། །ཡོས་ལོའི་དཔྱིད་ཀ་རྡོ་རམས་པཀཤི་ལས། །བསྟོད་པ་དོན་ལྡན་རྩ་འགྲེལ་ཕར་ཕྱིན་མཚན། །དྲང་ངེས་མཆན་དང་ཀྱེ་རྡོར་བསྐྱེད་རྫོགས་དང། །དབྱངས་ཅན་སྒྲ་ཊཱིཀ་སོགས་ཀྱི་བཤད་ལུང་དང། །ཀུན་མཁྱེན་བླ་མའི་
གསུང་འབུམ་ལུང་སོགས་ནོས། །སོ་སོ་ཀ་ལྷ་བཅུ་ནི་སྐུ་ཞབས་ཕེབས་དང་མཇལ། །ཐ་འོག་བེ་བུམ་ཞུས་པར་དགྱེས་བཞིན་གནང། །དབྱར་ཁ་ཡུལ་དུ་ཐོན་ནས་བྱམས་སྐུ་དང། །རྣམ་རྒྱལ་མཆོད་རྟེན་གཟུངས་འབུལ་རབ་གནས་བྱེད། །གསང་འདུས་དབང་སོགས་
ཆོས་བཀའ་ཅི་རིགས་བཏང། །དགུན་ཁ་གྲྭ་སར་བདེ་མཆོག་ཡབ་ཡུམ་ནི། །ལུས་དཀྱིལ་བཅས་པའི་བསྙེན་པ་བྱེད་ཁུལ་དང། །ལྷ་བཅུ་ནི་རྗེ་ལ་བཞེད་ཆོས་ཕུལ་བཞིན་བཞུགས། །ལོ་གཉིས་མཚམས་སུ་སྔགས་རམས་རྗེའི་གསུང་བཞིན། །དབུ་མའི་སྤྱི་དོན་
མཆན་འགྲེལ་འབད་པས་བྲིས། །མེ་འབྲུག་དཔྱིད་ཀ་ལྷ་བཅུ་ནི་སྐུ་ཞབས་ལ། །རྗེས་གནང་ཟུར་རྒྱན་བརྒྱ་རྩིས་ཐོག་དྲངས་པའི། །དབང་རྗེས་མང་དུ་ཕུལ་ནས་ཧྭ་ཅིར་ཐའི། །ཆུ་ཚན་ལ་བརྒྱུད་སྐྱབས་མགོན་སྐུ་གོང་མའི། །སྒྲུབ་ཁང་ཨེ་ཝཾ་དགའ་འཁྱིལ་གནས་

[011B] །གྲྭ་སར་ལོག་ཡོངས་བཤེས་གཉེན་རིས་བྲལ་ལ། །སྔགས་རིམ་ཆེན་མོའི་བཤད་ལུང་བཏང་ཁུལ་བྱས། །དབྱར་ཁ་དགོན་གསར་མཁན་ཆེན་བླ་བྲང་དུ། །བསེ་ཁྲབ་སྐུ་བརྟེན་བསྟན་རྒྱས་གླིང་པ་སོགས། །བོད་སོག་རྣམས་ལ་གསེར་ཆོས་བཅུ་གསུཾ་
དང༑ ༑མགོན་ཆེན་བཅུ་གསུམ་སྟག་ཕུའི་ཆོས་སྐོར་སོགས། །དབང་རྗེས་ཅི་རིགས་བཏང་ནས་ཡུལ་དུ་ཐོན། །ནོ་ཡོན་གཞིས་ཀར་མ་ཎིའི་འཁོར་ལོ་བཞེངས། །སྟོན་ཀ་ཞི་ནེ་ཞ་ཝིའི་སྤྱི་སོའི་སར། །ཏ་ལའི་ཆོས་རྗེ་བླ་མ་ཉིད་དང་འཛོམས། །ཁྲོ་ཕུ་བརྒྱ་རྩི་ཡང་
གསང་ཆོས་སྐོར་དང། །གྲུབ་བརྒྱའི་ཐུན་མོང་མིན་པའི་རྗེས་གནང་སོགས། །ཆོས་བཀའ་མང་པོ་ཞུས་ཤིང་ཕར་ལ་ཡང། །ཚེ་ལྷ་ཞི་ཁྲོའི་ཚེ་དབང་སྐོར་སོགས་ཕུལ། །སྟོན་གཞུག་གྲྭ་སར་ཡོངས་ནས་སྨད་རྒྱུད་ཀྱི། །ལྷ་རམས་དགེ་འདུན་ཆོས་དར་ལ་སོགས་པར།།
སྔགས་རིམ་ཆེན་མོ་རིམ་ལྔ་གསལ་སྒྲོན་དང། །བསྐྱེད་རིམ་ཆེན་མོ་དག་གི་བཤད་ལུང་བཀླགས། །དགུན་ཁ་འཆད་ཉན་ཆར་ཆུང་མ་ཆད་དོས། །ཆོས་གྲྭར་འཇམ་དབྱངས་སྐུ་ཆེན་འབྱོར་ཐབས་སྒྲུབ། །མེ་སྦྲུལ་དཔྱིད་འགོར་སྔགས་རམས་ཡེ་གྲགས་ལ། །རྗེས་
གནང་ཟུར་རྒྱན་བརྒྱ་རྩ་བསྐུར་ཡོད་ཐོག་འབྲས་བློ་ལྡན་མ་དགེ་བཤེས་ཆེན་པོ་ཕིབས། །ཁོང་གི་སྐུ་དོན་སྒྲུབ་རོགས་དང་འབྲེལ་བར། །ལམ་རིམ་བེ་བུམ་སྔོན་པོ་རྩི་འགྲེལ་དང། །སྤྱོད་འཇུག་ཤེར་ལེ་རྩ་འགྲེལ་བཤད་ལུང་ནོས། །ཙནྡྲ་སྒྲ་མདོའི་དཔེ་ཁྲིད་ས་རིས་བཅས།།
ཞུ་མུར་ཡོད་ཐོག་སྐུ་བསྙུང་སོང་བས་བཞག་སོས་ཀ་ཁོ་བོས་སྙིང་གི་ཟེ་འབྲུ་གཅིག་འབྲུམ་ལ་བཤོར་ཏེ་མྱ་ངན་གྱིས་གཟིར་ཅིང། །ཕྱིང་གུར་བཅའ་ལག་ཕལ་ཆེར་དགེ་རྩར་ཕུལ། །དབྱར་ཁ་ཡུལ་དུ་ཐོན་ནས་ཀུན་རིག་གི་བསྙེན་པར་བསྡད་ངོས་རྩ་རིག་འབུཾ་
ཕྲག་བཟླས། །ཕྱག་རྡོར་འཆི་བདག་འཇོམས་པའི་བསྙེན་པའང་བཏང། །ཧོ་རིན་སྤྱི་སོར་ཚངས་པའི་རྟེན་མདོས་བཞེངས། །དཔོན་སློབ་ཚང་མཇལ་ཆོས་སྐྱོང་བཀའ་ལུང་སྟེར། །སྟོན་གཞུག་གྲྭ་སར་ལོག་དུས་རྒྱལ་རིའི་རྩར། །ཐ་འོག་སྐུ་བརྟེན་ཧུ་རེར་ཡོང་དང་

[012A]༄༅། །མཇལ༑ ༑གདན་སར་བབས་རྗེས་ཐུགས་བརྟགས་ཅི་རིགས་ཞུས། །དགུན་ཁ་འཆད་ཉན་དཀྱུས་མ་བྱེད་བཞིན་གནས། །ས་རྟའི་དཔྱིད་ཀ་ལྡན་མ་དགེ་རྒན་ལས། །རྡོར་ཕྲེང་དབང་བསྐུར་ནོས་ཏེ་ཡུལ་དུ་ཐོན། །དར་ཡོལ་
བའི་དུས་སུ་བཀའ་ཆོས་ཀྱིས་གཡེངས་པའི་བྱེད་སྤྱོད་དྲན་པའི་ཡུལ་དུ་གྱུར་པ་རྣམས་སོ།    ༈    །ཆོས་གྲྭ་གནས་སྤོར་བྱུང་བའི་བཀོད་ཁྱབ་བགྱིད། །དཔལ་རི་དགེ་རྒྱས་ཞེས་པའི་ཞོལ་དུ་བཏབ། །ས་བརྟག་སྦྱང་བསླང་ལྟོ་འཕྱེའི་ཐིག་བཅས་དང། །དགེ་འདུན་འདུ་བའི་འཁོར་
ལོ་སྒྲུབ་སོགས་བྱས། །གྲྭ་སར་ཕྱིར་ལོག་ལྷ་སྐུའི་ནང་གཞུག་སྐོར། །གསོག་ནས་ཐོན་བྱུང་ཚོགས་གྲྭ་ཁམས་ཚན་གྱི། །འདུ་ཁང་རྟེན་གསུམ་རྣམས་ལ་རབ་གནས་བྱས། །འཇམ་དབྱངས་དགེ་འདུན་འཕེལ་གྱི་སྐུ་བརྙན་ནི། །གཟུངས་འབུལ་རབ་གནས་སོགས་
བཅས་ལེགས་པར་བཞེངས། །གཞི་གསུམ་ལས་དང་འབྲེལ་བར་ཕར་ཕྱིན་གྱི། །གྲྭ་བསྐོར་འཛུགས་པར་དགེ་འདུན་མང་འདུས་ཤིང། །ཤེར་མདོའི་ཚིག་དོན་བགྲོ་གླེང་སྐོར་བ་ལས། །གནས་གཞི་སྣོད་བཅུད་ཡོངས་ལ་བྱིན་ཕོབ་མཛད། །སྟོན་ཁ་ཧོ་རིན་སྤྱི་སོར་
སྐུ་སྐྱེ་ཡི། །ཁྲི་འདོན་ལ་ཕྱིན་དཔོན་སློབ་ཚང་དང་མཇལ། །དེ་ནས་ཆེག་ཐིའི་བཀའ་འགྱུར་སྤྱི་སོར་ཕྱིན། །སྔགས་རིམ་ཆེན་མོའི་བཤད་ལུང་བཏང་ནས་སླར། །ཆོས་གྲྭ་བརྒྱུད་དེ་གྲྭ་སར་ཕྱིན་པ་ན། །སྔགས་རམས་རྗེ་ཡིས་སེང་གདོང་གཙོ་འཁོར་གསུམ། །
གསར་དུ་བཞེངས་ནས་ཆོས་གྲྭར་གནང་བ་བྱུང། །ཙན་དན་ཇོ་བོའི་སྐུ་བརྙན་ངོ་མཚར་བའི། །གཟུངས་འབུལ་བྱས་ནས་སྤྱན་དགྱེ་རབ་གནས་རྣམས། །ལྷ་བབས་དུས་ཆེན་དང་བསྟུན་ལེགས་པར་བསྒྲུབས། །དགུན་འགོར་ཧལ་ཧ་གཡས་རུ་སྟོད་ཕྱོགས་སུ་
བསྐྱོད་པར་བརྩམས་ཐོག་ནོ་ཡོན་སླེབས་བྱུང་སྟེ། །ཆོས་གྲྭ་ཉིད་ནི་མཁན་པོས་བོར་སོད་བས། །ཁྱོད་རང་མི་ཕྱིར་ཀ་མེད་གྱུར་འདུག་ཟེར། །བྱ་ཐབས་ཟད་ནས་བླ་མ་ཚོར་ཞུས་པས། །ཆོས་གྲྭའི་དོན་དུ་ཅིས་ཀྱང་སོང་ཞིག་གསུང། །ལས་དབང་ཡིན་སྙམ་

[012B] །ཆོས་སྡེ་གཞི་ནས་གསར་འྫྲགྶ་ལས་ཕུ་བའི། །དཀའ་ལས་ལོ་མང་སྒྲུབ་ཚུལ་ཟུར་དུ་གསོལ། །ས་ལུག་དཔྱིད་གཞུག་གྲྭ་སར་ཁོག་སོང་སྟེ། །སྔགས་རམས་རྗེ་ལ་མི་ཏྲ་བརྒྱ་རྩི་ཞུས། །དེ་ནས་སླར་ཡོངས་ཆོས་
གྲྭར་དབྱར་གནས་བྱེད། །ཚོགས་ཆེན་ཆོས་གྲྭའི་འདུ་ཁང་གཙང་ཁང་དང། །རྟེན་གསུམ་ཀུན་རྭ་ཁྲི་དང་མཆོད་རྫས་རྣམས། །ཆ་རི་དུ་དངར་ཞིང་དང་བ་འདྲེན་པར་བསྒྲུབས། །སྟོན་ཀ་ཐ་བིན་སྤྱི་སོའི་སར་ཕྱིན་ཏེ། །ལམ་རིམ་ཆེན་མོའི་བཤད་ལུང་བཏང་མ་ཐག་ཧུ་
རེའི་ས་ནས་བོས་པ་བཞིན་ཕྱིན་པས། །ཧོར་ཡུལ་རྟོགས་བརྗོད་བྲིས་པའི་བཀའ་བབས་བྱུང། །དེ་ཚེ་སྔགས་ །ལྷ་བཙུན་སྐུ་ཞབས་རྒྱ་ཡུལ་ཆིབས་བསྒྱུར་མཛད། །ཕྲན་གྱིས་དགུན་ཁ་ཆོས་གྲྭར་ལོག་ཡོངས་ནས། །དགེ་ཕྲུག་རྣམས་
ལ་ཡིག་ཆའི་དཔེ་ཁྲིད་དང། །སྦྱོར་བ་བརྩི་བཞིན་གནས་པའི་ནར་བྱུང་དུ། །ཤཱ་སྟྲའི་སྟོད་དང་བསྡུས་གྲྭའི་རྩ་ཚིག་བྲིས། །ལྕགས་སྤྲེལ་སོས་ཀ་གྲྭ་སར་ཕྱིན་པ་དང། །ལྷ་བཙུན་རྗེ་ཡང་རྒྱ་ཡུལ་ནས་ཡོང་ཞིང། །བཀའ་བརྒྱད་སྟོང་པའི་གླེགས་བམ་ཆེན་པོ་བྱུང། །
ཁོང་གིས་ཕྲན་ལས་ལམ་རིམ་ཆེན་མོ་ཡི། །བཤད་ལུང་སེམས་བསྐྱེད་ཆོ་ག་དང་བཅས་བཞེས། །དེ་ཚེ་ངོ་མཚར་ལྟས་ཞིག་བྱུང་བ་ནི། །ཆོས་དང་སྐྱེས་མཆོག་ཁོང་གི་བྱིན་མཐུར་ཁུམས། །སྔགས་རམས་རྗེ་ཡི་ཞལ་ཆེམས་གནང་ཚུལ་བཞིན། །བེ་བུམ་བསྒྲིགས་ཕྱིར་
སྨྱུང་གནས་སྤྲུལ་སྐུ་ལས། །རྒྱལ་ཆེན་རྡོ་རྗེ་ཤུགས་ཀྱི་སྒྲུབ་སྐོར་ནོས། །དབྱར་ཁ་སླར་ཡོངས་འཇམ་དབྱངས་ལྷ་ཁང་ནི། །དངུལ་སྲང་སྟོང་རྩིས་བཞེངས་བའི་རྒྱུ་རྐྱེན་བསྒྲུབས། །དུང་ཕྱུར་མ་ཎིའི་རིལ་སྒྲུབ་སྲོལ་ཡང་འབྱེད། །སྟོན་ཁ་ཆིག་ཐིའི་བཀའ་འགྱུར་སྤྱི་
སོའི་སར། །ལམ་རིམ་ཆེན་མོའི་བཤད་ལུང་བཏོན་ནས་སླར། །གྲྭ་སར་ཕྱིན་ནས་དགུན་བར་སྡོད་སྙམ་ཀྱང། །རྒྱ་སོག་ནང་འཁྲུགས་ལངས་དོགས་རང་གཤག་གི་ནང་རྟེན་རྣམས་སླངས་རྟབ་བོར་ཐོན་ཏེ་ཡོང། །དུས་གཟིར་ཐོག་ཏུ་པཱ་ཐར་ཝང་གི་རྩར། །

[013A]༄༅། །ཛས་སང་དཀའ་བཅུ་མངགས་ཏེ་ཁ་བཏགས་ཕུལ། །ནག་ཅན་གཉིས་དང་རྒྱ་མི་སུམ་སྟོང་གི་སྲོག་སློང་བྱས་པས་ཀུན་ཀྱང་འཆི་ལས་ཐར། །དགུན་དཔྱིད་གཉིས་ཀར་མཆོག་གསུམ་ཐུགས་རྗེར་བརྟེན། །ཆོས་སྡེ་ལྟོས་བཅས་
ཉེ་འོ་མེད་པར་ལུས། །དབྱིད་ཀ་ལམ་རིམ་ཆེན་མོའི་བཤད་ལུང་བཀླགས། །བླ་བྲང་དགེ་བཤེས་ཆོས་གྲྭར་ལན་གཉིས་འངས། །སོས་ཀ་ཏ་ལའི་ཆོས་རྗེ་པཀཤི་ལ། །མཇལ་དུ་ཕྱིན་སྐབས་བླ་བྲང་དགེ་བཤེས་ལ། །རང་སར་ཆར་སོང་བཤད་ལུང་ཆང་ཆུང་འཐུད། །
དབྱར་ཁ་དྲན་དབང་དེ་ཉིད་སླེབས་བྱུང་བར། །གང་བཞེད་དབང་རྗེས་ལུང་ཁྲིད་འབོགས་སོང་ནས། །གྲྭ་སར་ཕྱིན་ཀྱང་མི་རིང་འཁྱོར་ཡོང་ཞིང། །དུང་ཕྱུར་མ་ཎིའི་རིག་སྒྲུབ་གཉིས་བསྟུད་བྱུང། །དེ་སྐབས་རེབ་སྐོར་ལྷ་བཟོ་ཆོས་གྲགས་ཀྱིས། །བྱབས་སྐུ་མཆོག་ཟུང་ཆོས་
སྐྱོང་རྣམ་གཉིས་བཞེངས། །ཏཱ་ལའི་ལྷ་བཟོ་འཆི་མེད་རྡོ་རྗེ་ཡིས། །ཆོས་གྲྭའི་དབུས་སྟོད་ག་བ་རྣམ་གཉིས་སུ། །བྱམས་པ་འཇམ་དབྱངས་སྲས་ཟུང་རེ་བཅས་བཞེངས། །སྟོན་ཀ་གྲྭ་སར་ཕྱིན་ནས་རང་གཤག་ཏུ། །དཔེ་ཆ་བཞུགས་སོ་ཅོག་ནི་འཁྱེར་ནས་ཡོང།།
དགུན་ཁ་དཀྱུས་མའི་འཆད་ཉན་སྤོར་མུས་ནས། །རྒྱལ་བ་རྒྱ་མཚོ་ཉི་སྦས་སྒྲོལ་མ་དང། །ཐིག་ལེ་བཅུ་དྲུག་རྣམས་ཀྱི་བསྙེན་པར་བསྡད། །དགུན་ཁ་རྟག་ཏུ་དུ་དང་ནོར་བཟང་གི་སྐུ་བསྙན་བཞེངས་ཏེ་གཟུངས་འབུལ་རབ་གནས་བྱས། །ཆུ་ཁྱི་དཔྱིད་བར་
དུས་འཁོར་བསྙེན་པ་བཏང། །བཤོལ་ཟླའི་འགོ་ནས་རྒྱུད་གྲྭ་གསར་དུ་གཅུགས། །དཔྱིད་ཀ་རྒྱུད་ཁང་བརྩིག་པའི་ལས་མཐའ་སྒྲུབ། །སོས་ཀ་གྲྭ་སར་ཕྱིན་ཚེ་སྐྱོར་དཔོན་རྗེས། །གསང་འདུས་སྐུ་ཐང་དཀྱིལ་ཐང་དྲིལ་ཊཱ་མ་བཅས། །གཏད་ནས་ལེགས་
སོ་སྟེར་ཞིང་ཐུགས་མཉེས་མཛད། །རྒྱལ་བ་སིང་གེ་ང་རོའི་ཞིང་བཀོད་བཞེངས། །མཆོད་ཆས་ཉེར་སྤྱད་སྣ་ཚོགས་བླངས་ནས་ཡོང། །དེ་ཚེ་ལྷ་ལྡན་སྤྲུལ་སྐུར་སར་ཐཱུ་ལའི། །ས་ནས་རྒྱལ་ཆེན་རྡོ་རྗེ་ཤུགས་ལྡན་གྱི། །སྐུ་ཐང་དབུ་གཏུམས་ངོ་མ་བཅས་

[013B] །སྦྱིན་གླིང་སྤྲུལ་སྐུས་ཨུ་ཅུམ་ཆེན་ཤོག་ནས། །རྒྱ་སྤར་གནས་བརྟན་བགྲེས་པོ་བཅུ་དྲུག་དང། །དགྲ་བཅོམ་ལྔ་བརྒྱའི་སྣང་བརྙན་རྒྱུད་ཁང་གི་གཉྫིར་རྒྱལ་མཚན་འཁོར་ལོ་རི་དྭགས་དང། །རྣམ་དབང་སོགས་བཅས་བསྐུར་བའང་མཉམ་
དུ་འཛོམས། །སྤྱི་སོའི་མཛོད་གུར་བཅའ་ལག་དཀོར་ནོར་དང། །སུ་རེག་རྐང་འགྲོས་རིགས་བཞི་མང་པོ་རྣམས། །ཡུལ་ཕྱོགས་ཉེ་རིང་ཀུན་ནས་ངང་གིས་འདུས། །སྟོན་ཁ་རྒྱུད་ཁང་བཞེངས་ཚར་རྟེན་གསུམ་བཀྲམ། །མཆོད་རྫས་ཚར་དུ་དངར་ཞིང་
ཁྲི་སྟན་བཤམ། །གྲྭ་མངས་ཚོགས་ཤིང་རབ་གནས་དགའ་སྟོན་མཛད། །དེ་ཀུན་རྒྱུ་རིན་སུག་གླ་ཁྱོན་བསྡོམས་ན། །དངུལ་སྲང་སྟོང་ཕྲག་བརྒལ་ཞིང་ཕྲན་གྱིས་གཞལ། །སྟོན་ཁ་རྫིང་བུ་སྔོན་པོའི་སྤྱི་སོའི་སར། །ལམ་རིམ་ཆེན་མོའི་བཤད་ལུང་
བཏང་ནས་འོངས། །དགུན་ཁ་ཁོ་བོས་རྒྱུད་གྲྭའི་དགེ་བཤེས་ཚོར། །འདུས་པའི་ས་ལམ་བསྐྱེད་རྫོགས་རྒྱུད་ཊཱིཀ་གི་དཔེ་ཁྲིད་དང་འབྲེལ་སྔགས་ཀྱི་བགྲོ་གླེང་གི་སྲོལ་ཀ་འབྱེད་ཚུལ་བསྒྲིགས་ཡིག་ནང་ན་གསལ། །གསང་འདུས་རྩ་བའི་རྒྱུད་ཀྱི་མཆར་
འགྲེལ་དང༑ །བསྡུས་དོན་ཟུར་བཀོད་སོགས་ཀྱང་རིམ་པར་བྲིས། །ཆུ་ཕག་དཔྱིད་ཀ་རྩིས་གྲྭར་ཟླ་རེ་བཞིན། །བཅོ་ལྔའི་བསྡུས་རྒྱུད་སྙིང་པོ་ཚོགས་སྲོལ་ཚུགས། །དེ་ནས་མི་ཤིག་གུང་གི་ཧུ་རེར་ཕྱིན། །དུས་འཁོར་རྡུལ་ཚོན་དཀྱིལ་འཁོར་བཞེངས་པ་
ཡི༑ ༑ལས་ཁུར་ནག་ཟླའི་ཉ་དང་སྒོ་བསྟུན་ནས། །དུས་འཁོར་དབང་ཆེན་སྐྱ་སེར་སྟོང་ཕྲག་ལ། །བསྐུར་བར་བྱས་ནས་འཕྲལ་དུ་ལོག་ཡོང་ཞིང། །ས་གའི་ཡར་ངོ་འཇམ་དབྱངས་ལྷ་ཁང་དུ། །ཉིན་ལྟར་ཆུ་མཆོད་སྟོང་ཕྲག་འབུལ་སྲོལ་འབྱེད། །གྲྭ་སའི་
སྡོད་གནས་ཁང་པ་རིབ་མར་བཅས། །རིན་དུ་སྤྲད་ནས་བོད་སྤར་གསུང་འབུམ་སྐོར། །གླེགས་བམ་བརྒྱ་ཕྲག་གདན་འདྲེན་བགྱི་སྒོ་བསྒྲུབས། །དབྱར་ཁ་གྲྭ་སར་ཅུང་ཟད་བསྡད་ནས་སླར། །འོངས་ཚེ་དུང་ཕྱུར་མ་ཎིའི་རིལ་སྒྲུབ་བྱུང། །རྒྱུད་ཁང་ཕྱི་ནང་ཚོན་རྩིས་

[014A]༄༅། །མཛེས་པར་བྱས། །སྟོན་ཁ་རྫིང་བུ་སྔོན་པོའི་སྤྱི་སོར་ཕྱིན། །དྲི་མེད་རྣམ་གཉིས་མཆོད་རྟེན་བཞེངས་ཆོག་དང། །འབྲེལ་བར་སྤྱོད་རྒྱུད་ཕྱག་རྡོར་བསྙེན་པ་བཏང། །རབ་གནས་གྲུབ་རྗེས་དྦངྑྲིད་ཅི་རིགས་འདོན། །དེ་ནས་བྲག་
ཆུའི་སྤྱི་སོའི་སར་ཕྱིན་ཅིང། །མི་ཏྲ་བརྒྱ་རྩའི་དབང་བསྐུར་བྱས་ནས་འོངས། །དགུན་ཁ་ནར་མའི་བགྱི་སྒོ་སྒྲུབ་ཀྱིན་བཞུགས། །ཤིང་བྱི་དཔྱིད་ཀ་ཆོས་སྡེ་འདི་ནང་དུ། །བཀའ་འགྱུར་ལུང་གི་བརྒྱུད་པ་རྨ་མེད་ཞིག་རྒྱུན་འཛུགས་བྱ་ཕྱིར་བླ་བྲང་དགེ་བཤེས་ལ།།
བཀའ་འགྱུར་ལྗགས་ལུང་ཀློགས་པའི་རྒྱུ་རྐྱེན་སྒྲུབ། །སོས་ཀ་ཐཱུ་ལའི་གུང་གི་ཧུ་རེ་ལ། །བརྒྱུད་དེ་གྲྭ་སར་ཕྱིན་ནས་དབྱར་ཁ་ཡོང། །སྟོན་ཁ་སླར་ཡང་གུང་གི་ཧུ་རེ་ལ། །བརྒྱུད་དེ་ཐཱུ་ལའི་ཤར་ནུབ་འགྲིམས་འགྲིམས་འོངས། །ཤིང་གླང་དཔྱིད་ཀ་རྒྱུད་གྲྭར་སྔགས་
རམས་པའི། །གྲྭ་བསྐོར་ཚུགས་ཤིང་བཤོལ་ཟླར་ཁམས་ཚན་ལྔར། །བསྡུས་གྲྭའི་དམ་བཅའ་ལོ་ལྟར་བསྡད་སྲོལ་འབྱེད། །སྤྱི་སོ་ལྔ་ཀར་ཆ་རྐྱེན་ཐེབས་འཇོག་སོང། །སོས་ཀ་རྒྱུད་གྲྭའི་དགེ་བཤེས་རྣམ་པ་ཚོར། །གསང་འདུས་འགྲེལ་པ་བཞི་སྦྲགས་
བཤད་ལུང་བཀླགས། །དེ་ནས་ཧས་ར་ཧན་གྱི་སྤྱི་སོར་ཕྱིན། །ལམ་རིམ་ཆེན་མོའི་བཤད་ལུང་བཏོན་བར་བྱས། །དབྱར་ཁ་གྲྭ་སར་ཕྱིན་ནས་རྗེ་བླ་མ། །ཡབ་སྲས་གསུམ་གྱི་བཀའ་འབུམ་གདན་འདྲེན་ཡོང། །སྟོན་ཁ་གུང་གི་ཧུ་རེར་དམ་བཅའ་ལ། །
འཚོགས་ནས་ཐཱུ་ལའི་ནུབ་ངོས་ཝང་གི་སར། །ལམ་རིམ་ཆེན་མོའི་བཤད་ལུང་བཏང་སྟེ་འོངས། །དགུན་ཁ་འཆད་ཉན་དཀྱུས་མ་གྱིས་ཡོད་ཐོག་རྒྱལ་ཟླར་མཁན་པོའི་ལས་ཀ་འཁུར་དགོས་བྱུང། །མེ་སྟག་ནས་བརྩམས་ཆོ་འཕྲུལ་སྨོན་ལམ་ལ། །
སྐྱེས་རབས་སོ་བཞིའི་བཤད་པ་བཏང་སྲོལ་འཛུགས། །དཔྱིད་ཀ་རི་ཁྲོད་བཀའ་གདམས་ཆོས་སྡིངས་བཏབ། །དབྱར་ཀ་གྲྭ་སར་བཤེས་གཉེར་དུ་མ་ལ། །འགྲེལ་པ་བཞི་སྦྲགས་བཤད་ལུང་བཀླགས་ནས་ཡོང། །སྟོན་ཁ་ཐཱུ་ལའི་གུང་གི་ཧུ་རེར་ཕྱིན། །

[014B] །ཚ་ཁིར་ལམ་རིམ་བཞིས་བརྒྱུད་ཝང་གི་སར། །ཀུན་རིག་དབང་སོགས་བཏོན་ནས་ཚུར་འཁོར་ཡོང། །སྟོན་ཁ་གྲྭ་སར་སླར་ཕྱིན་རྗེས་གནང་དང། །བཤད་ལུང་ཅི་རིགས་བཏོན་ཏེ་དགོན་སྡེར་འོངས། །
དགུན་ཁ་ཡབ་སྲས་གསུམ་གྱི་གསུང་འབུམ་ཞིག་དངུལ་སྲང་བརྒྱ་ཕྲག་ཡོན་གྱིས་གདན་འདྲེན་བྱུང། །མེ་ཡོས་དཔྱིད་ཁ་རྒྱུད་གྲྭར་བདེ་མཆོག་གི་ཕྱི་ནང་དཀྱིལ་འཁོར་དབང་བསྐུར་ལུས་དཀྱིལ་ཚུགས། །བཀའ་འགྱུར་སྤྱི་སོར་དར་ཧན་བླ་མ་ལ། །
བསྙེན་རྫོགས་འབོགས་ནས་སོས་ཀ་གྲྭ་སར་ཕྱིན། །པུར་ཡཱད་ལྗོངས་ནས་བརྒྱད་སྟོང་མཆན་འགྲེལ་བྱུང། །གསང་འདུས་རྒྱུད་ཀྱི་མཆན་གྱི་བཤད་ལུང་སོགས། །བཏོན་ནས་ཚུར་ཐོན་ཆོས་གྲྭར་འབྱོར་མ་ཐག་བརྒྱད་སྟོང་པ་ཡི་བཤད་ལུང་ཀློག་དགོས་
བྱུང༑ ༑དེ་སྐབས་ཐོག་ལི་ཆུ་སྲིན་གདོང་ཅན་རྙེད། །ངོ་མཚར་རྟེན་འབྲེལ་འགྲིག་ཅེས་མི་རྣམས་གླེང། །སྟོན་ཁ་ཏ་ལས་ཨེ་ཅིའི་སྤྱི་སོའི་སར། །ལམ་རིམ་ཆེན་མོའི་བཤད་ལུང་ཀུན་རིག་གི་དབང་བཅས་བཏོན་ནས་འོངས་ཏེ་རྒྱུད་གྲྭ་རུ། །
གསང་འདུས་འཇིགས་བྱེད་གཉིས་ཀྱི་དབང་བསྐུར་བྱས། །རྩིས་གྲྭར་དཔལ་ལྡན་འབྲས་སྤུངས་མཆོད་རྟེན་བཞེངས། །དགུན་ཁ་སྨན་རམས་བློ་བཟང་ཤེས་རབ་འོངས། །སྨན་གཞུང་འཆད་ཉན་བགྲོ་གླེང་སྦོར་དུ་བཅུག་དེད་ཀྱིས་སྒོ་མང་ཆོས་གྲྭ་གསར་
དུ་ཚུགས། །རྟེན་གསུམ་ཉེར་སྤྱད་ནོར་ཕྱུགས་མང་པོ་ཕུལ། །ས་འབྲུག་དཔྱིད་ཀ་གཡུ་ཐོག་སྙིང་ཐིག་གི་དབང་ཁུང་བཏང་ཞིང་བདུད་རྩི་སྨན་སྒྲུབ་དང། །སྨན་རམས་པ་ཡི་གྲྭ་བསྐོར་བཏང་སྲོལ་འབྱེད། །སོས་ཀ་དྲི་མེད་རྣམ་གཉིས་མཆོད་རྟེན་
གཙོས༑ ༑མཆོད་རྟེན་བརྒྱད་དང་ལམ་རིམ་འདུ་ཁང་སོགས༑ །བརྩིག་པའི་ལས་མཐའ་སྒྲུབ་ནས་གྲྭ་སར་ཕྱིན། །རྒྱ་སེར་ཐུ་ལཱེ་སྑི་ཞེས་མཇལ་དུ་འོངས། །ཚད་ཆེན་རིགས་ཐིགས་སོགས་ཀྱི་རྒྱ་དཔེ་སྟེར། །ཧོར་ཡུལ་རྟོགས་བརྗོད་འཕྲོ་རྫོགས་
[015A]༄༅། །གྱིས་ཤིག་ཟེར། །མཆོད་རྟེན་ནང་གཞུག་རིགས་རྣམས་བླངས་ནས་ཡོང། །ལྷ་བཟོ་དཀའ་བཅུ་ལག་གི་བླ་རུ་བསྒོས། །དབྱར་ཐོག་མཚན་ཕུད་ལམ་རིམ་དམ་བཅའ་ཚུགས། །སྟོན་ཁ་མཆོད་རྟེན་རབ་གནས་
སོགས་བྱས་ནས། །གྭ་ཆེན་སྤྱི་སོར་ཕྱིན་ཏེ་ཀུན་རིག་དང། །དུས་འཁོར་སྤྱི་བཀའི་དབང་བསྐུར་སྔགས་རིམ་དང། །འགྲེལ་ཆེན་དྲི་མེད་འོད་ཀྱི་བཤད་ལུང་སོགས། །སེམས་བསྐྱེད་ཆོ་ག་བཅས་པར་བཏོན་ནས་ཡོང། །དགུན་ཁ་ཕར་ཕྱིན་
ས་ལམ་ཞིག་བྲིས་ཤིང། །དོན་བདུན་ཅུ་ཡི་མཐའ་དཔྱོད་འཕྲོ་རྫོགས་བྱས། །ས་སྦྲུལ་སྨོན་ལམ་ཆེན་མོར་ཉིན་གཅིག་གི་མང་ཇ་ཚབ་ར་འགྱེད་ཐུག་སོགས་སྦྱོར་བའི། །སྲོལ་ཀ་འབྱེད་པར་དངུལ་སྲང་སུམ་བརྒྱ་སོང། །རི་ཁྲོད་ཐོག་ཏུ་བཀའ་འགྱུར་
རྒྱུན་ཀློག་དང། །ཉ་སྟོང་བརྒྱད་ཀྱི་སྨྱུར་གནས་ཉིན་ལྟར་གྱི། །མཎི་ཁྲི་ཕྲག་རྣམས་ནི་རྒྱུན་འཛུགས་བྱས། །དེ་སྐབས་སྐྱོར་དཔོན་རྗེ་ཉིད་སྐུ་གཤེགས་རྒྱུས། །བླ་མ་སྤྱི་འགྲོའི་འདས་མཆོད་རྒྱུན་འཛུགས་སོང། །སོས་ཀ་རི་ཁྲོད་བཀའ་འགྱུར་ལྷ་ཁང་བཞེངས།།
དབྱར་ཁ་མི་ཤིག་གུང་གི་ཧུ་རེར་ཕྱིན། །ཚྭ་ཆུ་བསྟེན་ཅིང་འཇིགས་བྱེད་དབང་བསྐུར་བྱས། །དཔེ་ཆ་རྒྱུར་དཀོན་མང་པོ་བསྣམས་ཀྱིན་ཡོང། །ཚོགས་ཆེན་མགོན་ཁང་དངུལ་ཊམ་ལྔ་བརྒྱས་བསྐྲུན། །ཇོ་བོ་བྱམས་བ་དངུལ་ཊམ་སྟོང་རྩས་བཞེངས། །
གཟུངས་འབུལ་རབ་གནས་དགེ་སྦྱོང་ཆས་ཕུལ་བྱས། །སྟོན་ཁ་ཨེ་ཅི་གཉིས་ཀྱི་སྤྱི་སོར་འགྲིམ། །ཆོས་ལྡན་བྱ་བ་ཅི་རིགས་སྒྲུབ་ནས་ཡོང། །དགུན་རིང་མཚམས་སུ་བསྡད་ངོས་འཁོར་ཆེན་སོགས། །འདོད་ལྷ་ཅི་རིགས་བསྙེན་སྒྲུབ་བྱེད་ཁུལ་བྱས། །
ལྕགས་རྟའི་ཚེས་གཅིག་སྨོན་ལམ་དུང་འབུད་མཉམ། །རྗེ་འབུམ་ཐེར་མ་སྣར་ཐང་བཀའ་འགྱུར་བཅས། །ངང་གིས་བྱོན་པར་སེར་སྦྲེངས་ཁྲུས་གསོལ་བྱེད། །བཀའ་འགྱུར་གསར་རྙིང་གཉིས་ཀར་སྲི་ཞུ་སྒྲུབ། །སོས་ཀ་དབེན་གནས་གསར་

[015B] །ཇི་ལྟར་འདྲེས་པའི་ཡི་གེ་ཟུར་དུ་བྲིས། །དེ་ཚེ་ལམ་རིམ་ཆེན་མོའི་བཤད་ལུང་བཏང། །དབྱར་ཁ་རི་ཁྲོད་བསྟན་འགྱུར་ལྷ་ཁང་བཞེངས། །དགོན་རྙིང་རྟེན་གསུམ་ཉམས་གསོས་སྲི་ཞུ་སྒྲུབ། །སྟོན་ཁ་རི་ཁྲོད་དབུ་
མའི་དམ་བཅའ་དང། །དགོན་རྙིང་སྲུང་མའི་བསྐང་འཕྲིན་ཚོགས་སྲོལ་འབྱེད། །རྩིས་གྲྭ་བསྡུས་རྒྱུད་སྙིང་བོར་རྒྱུད་འགྲེལ་གྱི། །དོན་ལས་བརྩམས་པའི་ཚོགས་གླེང་བྱེད་སྲོལ་ཚུགས། །དགུན་ཁ་ལྔ་མཆོད་སྟོན་མོར་རྒྱུ་སྦྱོར་ཞིང། །ལོ་ལྟར་ལྔ་མཆོད་ནུབ་
མོ་མར་མེ་སྟོང། །སྦར་ཏེ་ཡབ་རྗེའི་ཕྱག་མཆོད་ཚོགས་སྲོལ་འབྱེད། །དེ་རྗེས་དུས་འཁོར་ས་ལམ་རྣམ་གཞག་དང། །བསྡུས་རྒྱུད་ཁམས་ལེའི་མཆན་འགྲེལ་གསར་དུ་བརྩམས། །ལྕགས་ལུག་དབྱེད་རར་དཔག་བསམ་འཁྲི་ཤིང་གི་བཀླག་ལུང་
སྟེང་ནས་སྐྱེས་རབས་བཤད་པ་བཏང། །དཔྱིད་ཀ་ཅོ་ནི་བསྟན་འགྱུར་གདན་དྲངས་ཤིང། །ཧོར་ཡུལ་རྟོགས་བརྗོད་འཕྲོ་ནི་རྫོགས་པར་བྱས། །དབྱར་ཁ་ཨེར་ཏེན་ཇོ་བོར་མཇལ་བའི་ཞོར། །མི་ཤིག་གུང་གི་ཚྭ་ཆུར་ཁུམས་ནས་ཡོང། །ལས་སྣའི་
གོས་གཙོས་བཅའ་ལག་རིང་ཐང་ཅན། །ཕལ་མོ་ཆེ་ནི་ཚོགས་གྲྭ་ཁམས་ཚན་གྱི། །རྒྱུན་ཚོགས་ཐེབས་སུ་སོར་བགོས་ནས་ཕུལ། །གླིང་ཁ་སྟོན་མོ་མ་ཎིའི་རིལ་སྒྲུབ་བཅས། །ཆད་རྒྱུར་སོང་སྟབས་སྔ་ཕྱིར་ཆ་རྐྱེན་སྦྱོར། །སྟོན་ཁ་ཐཱུ་ལའི་གུང་གི་
ཧུ་རེ་རུ། །བསྐྱོད་པར་བརྩམས་ཀྱང་རྨི་ལྟས་ཀྱིས་བཤོལ་བར། །ཆོས་གྲྭའི་ཉེན་ཀོར་འགོ་བའི་ནད་ངན་བྱུང། །ཉིན་མཚན་རིམ་གྲོ་གནད་སྨིན་སྒྲུབ་རོགས་བྱེད། །དཀོན་མཆོག་ཐུགས་རྗེས་འགལ་རྐྱེན་རང་སར་ཞི། །དགུན་ཁ་ཉེ་རིང་ས་ནས་འགའ་ཞིག་
གིས༑ ༑ཡིག་འཇོག་དགོས་ཞེས་ཁ་བཏགས་སྟེར་བ་ཡི། །བུ་ལོན་བསལ་ཐབས་ཆང་ཆུང་བགྱིད་མུར་བཞུགས། །དངུལ་ཊམ་ཉིས་བརྒྱས་སྤར་ཁང་ཟུར་དུ་བསྐྲུན། །རྩིས་པ་གྲྭ་ཚང་ཉིད་དུ་དུས་འཁོར་གྱི། །གྲྭ་བསྐོར་སྲོལ་འབྱེད་གྲོས་མཐུན་

[016A]༄༅། །མཛད་དུ་བཅུག་དགུན་ཐ་ཉེར་ལྔའི་མདོ་སྔགས་ཚོགས་གླེང་ཚུགས། །ཆུ་སྤྲེལ་སྨོན་ལམ་ཚན་མའོ་གསུང་ཆོས་སུ། །བཀའ་གདམས་གཞུང་དྲུག་བཤད་སྦྱར་ལུང་འབོགས་ཤིང། །དཔྱིད་ཀ་ཕྱིང་གུར་ཡགས་པོ་བཙོངས་པའི་
རིན། །ཤོག་ཊམ་ལྔ་བརྒྱ་རྒྱུན་འཛུགས་མར་མེ་ལྔར། །བརྒྱ་བརྒྱར་ཕུལ་ཞིང་ལུས་གསོའི་དགོངས་པ་བླངས། །ལུང་སྟོངས་ཤོང་བུར་སྤྱིལ་བུ་འབུབས་ནས་སྡོད། །མ་ཎི་བགྲང་བཞིན་འཆི་བ་བསྒུག་དགོས་བྱུང། །སྔ་སོར་གྲྭ་སའི་
མིང་བཏགས་པ་ཡོངས་ལ། །ཁ་བཏགས་ལན་གཉིས་འགྱོད་ཅིང་གྲྭ་ཚང་དུ། །ཁྲེ་ཡི་གསོལ་ཕོགས་ཕུལ་ཞིང་སྐྱབས་འཇུག་ཞུས། །ཁམས་ཚན་ཚོགས་སུ་ཤོག་ཊམ་བརྒྱ་ཅུ་འཕུལ། །རང་ཡུལ་ཆོས་གྲྭར་སྨན་ཡོན་སྒྲུབ་ཚུལ་ནི། །འབྱུང་
ཁུངས་བཅའ་བསྒྲིགས་བྲིས་སོང་རྣམས་སུ་གསལ། །སྐུ་གསུང་ཐུགས་རྟེན་གསར་དུ་བཞེངས་པ་དང། །རྟེན་རྙིང་གདན་འདྲེན་དཀར་ཆག་ལོགས་སུ་བཞུགས། །རྒ་བའི་དུས་སུ་དགོན་སྐྱོང་གིས་གཡེངས་པའི་བྱེད་སྤྱོད་དྲན་པའི་ཡུལ་དུ་
གྱུར་བ་རྣམས་སོ།    ༈    །སྤྱིར་དམིགས་སྒྲོལ་མ་བཙོན་འདོན་བསྙེན་པ་བཏང། །དབྱར་ཁ་སྨན་ཆུ་བསྟེན་རྩིས་རླུང་ཕྱོགས་བསྐྱོད། །རྒྱལ་ཁམས་བསྐོར་བཞིན་བསྡུས་རྒྱུད་ནང་ལེ་ཡི། །མཆན་འགྲེལ་བྲིས་ལ་སྟོན་ཁ་ཆོས་གྲྭར་ཡོངས། །
རྩིས་གྲྭར་དུས་རྩིས་རམས་པའི་གྲྭ་བསྐོར་ཚུགས། །འགྲེལ་ཆེན་དྲི་མེད་འོད་ཀྱི་བཤད་ལུང་འདོན། །དེ་རྗེས་བསྡུས་རྒྱུད་དབང་ལེའི་མཆན་འགྲེལ་བྲིས། །དགུན་ཁ་གསང་འདུས་དུས་འཁོར་རིག་བྱེད་མའི། །སྤྱི་ཟུར་དབང་རྗེས་ཁ་ཤས་བསྐུར་ཁུལ་བྱས། །
དེ་ཕྱིན་ཆོས་བཀའ་སྤེལ་བའི་ཁུར་འགེལ་བའི། །ཡོན་དུ་ཁ་བཏགས་ཊམ་སོགས་བྱུང་ངོ་ཅོག་ཆོས་སྤར་བརྐོ་བའི་རྒྱུ་རུ་གཙོ་ཆེར་སྟེར། །བྱ་ལོའི་དཔྱིད་ཀ་ངག་རྩོམ་སྐོར་གྱིས་གཙོས། །ལུང་བཤད་དབང་རྗེས་སྤེལ་ཞིང་དབྱར་ཁ་རུ། །གུང་གི་

[016B] །གྲྭ་སློབ་རིས་བྲལ་མང་བོར་འཁྲིད་བཤད་རིགས། །སྣ་ཚོགས་སྤེལ་དགོས་བྱུང་ཞིང་རྙེད་དགའ་བའི། །རྟེན་གསུམ་མང་འབྱོར་མི་རིང་སླར་འཁོར་ཡོངས། །རྩིས་གྲྭར་གློ་བུར་དམ་བཅའ་སྡོད་ཐབས་བསྒྲུབས། །
སྟོན་ཁ་སྤྱི་སོ་འགར་འགྲིམ་དབང་རྫས་བསྐུར། །གཙུག་ལག་ཁང་ཆེད་དངུལ་ཊམ་སྟོང་ལྷག་ཕུལ། །དགུན་ཁ་རང་སྤྱི་ལ་བྲག་སེར་ཁྲོད་དུ་རྒྱག་གཡས་རུ་ཆོས་གྲྭའི་ཚོགས་བླ་འོངས་པ་ལ། །བསྐྱེད་རིམ་ཆེན་མོ་རིམ་ལྔ་གསལ་སྒྲོན་གྱི༑ ༑བཤད་
ལུང་ཀློག་ཅིང་སྒྲུབ་ལེའི་མཆན་འགྲེལ་བྲིས། །ཁམས་ཚན་ལྔ་རུ་ཤོག་ཊམ་བརྒྱ་ཕུལ་ཏེ། །ཉེར་ལྔ་བཅུ་བཞིར་སྐུ་རིམ་འཚོགས་སྲོལ་འབྱེད། །གཏུགས་སྲོལ་འབྱེད་རྒྱུར་ཤོག་ཊམ་སུམ་བརྒྱ་ཕུལ། །རྒྱལ་དབང་མཆོག་སོགས་བླ་མ་སོ་གཉིས་
ཀྱི། །འདས་མཆོད་དགོངས་རྫོགས་ཚོགས་སུ་མགོ་བྱས་བསྒྲུབས། །ཁྱི་ལོར་ཆོ་འཕྲུལ་ཟླ་བའི་ཚེས་བརྒྱད་ནས། །ཡེ་ལེའི་མཆན་འགྲེལ་དབ་ཚུགས་ན་རང་གི་སྤྱི་སོར་ཕྱིན་ནས་ལམ་རིམ་ཆེན་མོ་ཡི། །བཤད་ལུང་བདེ་མཆོག་ལྷ་ལྔའི་དབང་བཅས་བཏོན། །
སླར་ཡོངས་མཆན་འགྲེལ་འབྲི་ལ་འཇུག་མུས་ནས། །ཨེར་ཏེན་ཇོ་བོར་མཆོད་པ་ཁྲི་ཕྲག་འབུལ། །གདན་ས་ཆེན་མོའི་བདེ་ཆེན་ཀ་ལཱ་པར། །ནག་ཟླའི་ཉ་ཡི་དུས་འཁོར་སྒྲུབ་མཆོད་ཞུས། །རྒྱུད་མཆན་ལ་སོགས་པར་བརྒོའི་ཞལ་འདེབས་བཅས། །ཤོག་ཊམ་སྟོང་
ལྷག་རྔ་མོ་གཉིས་བཅས་རྫོངས།  སྐྱོར་དཔོན་པཀཤིའི་ཉེ་གནས་ཚོས་བཞེངས་པའི། །རྣམ་རྒྱལ་མཆོད་ཉེན་ཞལ་ཆེམས་སྩལ་བཞིན་བྱུང།།  །དེ་ནས་ས་ག་ཟླ་བའི་ཚེས་གཅག་ལ། །བསྡུས་རྒྱུད་མཆན་འགྲེལ་མཇུག་ནི་གྲུབ་པར་བྱས། །དཀའ་བཅུ་ཡོན་ཏན་སོགས་ཀྱིས་གྲྭ་སློབ་ཚོར། །ཟླ་བ་གཉིས་སུ་ཕྱག་སྲོལ་སློབ་བཅུག་ནས། །ཕར་ཕྱིན་འཛིན་གྲྭ་གཏུགས་པར་བགྱིད་པ་
ན། །གནད་སྨིན་བྱུང་སྟབས་ཀུན་ཀྱང་ངོ་མཚར་སྐྱེས། །རི་ཁྲོད་ལམ་གྲྭར་ལམ་རིམ་ཆུང་ངུ་ཡི། །རྒྱུགས་སྤྲོད་ཚུགས་ཉིན་མགོན་པོའི་ཐུགས་རྟེན་ཡོངས། །ངེད་ཀྱིས་དཀའ་བཅུ་ཡོན་ཏན་དཔོན་སློབ་ཚོར། །མགོན་ཆེན་བཅུ་གསུམ་ཆོས་རྒྱལ་གསུམ་བཅས་ཀྱི། །རྗེས་གནང་

[017A]༄༅། །ལ་སོགས་བཏོན་པའང་སྦྲེལ་མར་བྱུང། །ཧོ་རིན་སྤྱི་སོར་སེམས་བསྐྱེད་ཆོ་ག་བཏང། །ཆོས་གྲྭ་རྙིང་པའི་གཞུང་གི་འཛིན་གྲྭ་ཚོར། །སྤྱིར་བཏང་དུས་ཚིགས་དབུ་མའི་སྲོད་ཆོས་ཚུགས། །གསར་རྩོམ་བསྡུས་རྒྱུད་མཆན་འགྲེལ་བཤད་ལུང་སྤེལ། །
ཕྱོགས་ཕྱོགས་ནས་འོངས་བཤེས་གཉེན་རྣམ་པ་ཚོར། །འཇིགས་བྱེད་དུས་འཁོར་བསྐྱེད་རྫོགས་བཤད་ཁྲིད་དང། །ལམ་རིམ་བླ་མཆོད་འཁྲིད་བཀའ་དག་ཀྱང་སྤེལ། །ཆོས་སྤར་བརྐོ་རྒྱུར་ཤོག་ཊམ་ལྔ་བརྒྱ་སྟེར། །ཆོས་སྡེའི་རྟེན་ཚོར་མཆོད་པ་ཁྲི་ལྷག་འབུལ།།
སྒྲུབ་ཁང་མ་ཎི་བྲག་རྫོང་བརྩིག་ཏུ་བཅུག་རང་སྤྱིལ་རྟེན་གསུམ་ཉེར་སྤྱད་རྣམས་དེར་འཇོག་འདི་ཕྱིར་ཆོས་སྤྱོད་མཚམས་སྦྱོར་རྟེན་འབྲེལ་དང། །སྒྲུབ་བརྒྱུད་བསྟན་པའི་ཞབས་འདེགས་ཉིད་དུ་སྨོན། །ནང་འཇུག་མཁན་ལ་མ་ཎི་བཟླར་བཅུག་པས། །ཆོས་
སྡེར་དུང་ཕྱུར་མ་ཎི་ཞུ་བ་པོ། །མང་བསྟུད་བྱུང་སྟེ་ཀུན་གྱིས་ངོ་མཚར་སྐྱེ། །རྒྱུད་མཆན་སྤར་ཐེབས་གྲྭ་ཚང་ལོ་རྒྱུས་དང། །བཟང་མོའི་རྟོགས་བརྗོད་འདིར་བཅུག་ཡོན་དང་བཅས། །ཤོག་ཊམ་སྟོང་དང་ལྔ་བརྒྱ་རིམ་པར་སོང། །དགུན་ཁ་ཧུ་རེའི་
ནང་རྟེན་བྱམས་ཆེན་ལ། །མཆོད་མེ་སྟོང་ཕྲག་འབུལ་ཞིང་འདོད་དོན་གསོལ། །རབ་རྒྱལ་མེ་ཡོས་རྩིས་གཞུང་ལ་སོགས་བྲིས། །སྤྱི་སོ་གཉིས་ལ་སྡིག་འབྲེལ་གཅོད་ཡིག་སྤྲིངས། །ཕག་ལོར་ཆོ་འཕྲུལ་ཚེས་ལྔའི་སྨོན་ལམ་ལ། །མང་ཇ་
ཐུག་པ་འགྱེད་ཕུལ་སྐྱབས་འཇུག་ཞུས། །དཔྱིད་ཀ་གོ་བཧིའི་ཞུ་རྟེན་ནུབ་མར་ཕྱིན། །ལམ་རིམ་ཆེན་མོའི་བཤད་ལུང་ཀུན་རིག་དང། །དུས་འཁོར་སྤྱི་བཀའི་དབང་བསྐུར་དྲི་མེད་འོད། །བུའི་མཆན་བཅས་ཀྱི་བཤད་ལུང་སོགས་འདོན་ཞིང། །རྟེན་ལ་སྟོང་མཆོད་
ཚོགས་སུ་མང་འགྱེད་དང། །སྤྱི་སོ་དག་ལ་ཐེབས་འཇོག་ཅི་འབྱོར་བཏང། །ཨུར་གེ་ཨུལ་གེའི་རྟེན་གཙོ་སོ་སོ་ལ། །ཁྲུས་གསོལ་མཆོད་མེ་སྟོང་ཕུལ་སྐྱབས་སྨོན་ཞུས། །ཚུར་ཡོང་ལམ་དུ་ཁྭོ་ཐུ་ལེའི་དགོན་པར། །གསང་འདུས་དབང་བསྐུར་

[017B] །བློ་གླིང་ཡིག་ཆའི་ཆོས་གྲྭ་གསར་དུ་འཛུགས། །སྐྱབས་རིམ་སྒྲུབ་པའི་ཆ་རྐྱེན་ངེད་ནས་གཏོང། །རྟེན་གསུམ་ཉེར་སྤྱད་ནོར་ཕྱུགས་གང་འབྱོར་ཕུལ།  །བསྡུས་ཕར་བཀའ་རམས་འཛིན་གྲྭ་གསུམ་བསྒྲིགས་ནས། །རྩི་བཞག་
བཏང་ཞིང་རྩོད་པ་སྤོར་དུ་བཅུག་གང་ཅིང་རྟེན་འབྲེལ་མ་འགྲིག་རང་འགྲིགས་བྱུང།  རབ་སྐྱེས་འབྱོར་ཕྱིན་གཟུགས་པོ་མེ་བདེར་གྱུར།།  །རྩིས་གྲྭར་གནས་བརྟན་ཆོ་གའི་མཆོད་རྫས་སུ། །རྒྱུ་བཟང་ཆོས་གོས་གསུམ་དང་གདིང་བ་ཕུལ། །ཆོས་སྡེར་བྱམས་པ་གླིང་བསྐོར་སྲོལ་འཛུགས་ཆེད། །དངུལ་ཊམ་སྟོང་
རྩས་མཆོད་རྫས་བཟོས་སུ་བཅུག་རྩོམ་ངག་བོད་བཅུའི་ལུང་ནི་ཚར་གཉིས་བཏོན།  །ལེགས་བཤད་རིན་ཆེན་ལི་ཐང་པཎྜི་ཏའི།  །བརྒྱད་སྟོང་མཆན་འགྲེལ་དངུལ་སྲང་སྟོང་ཕྲག་ གིས།  །སྤང་དུ་བསྐྲུན་པའི་ལས་ཁུར་དང་དུ་བླངས། །ཆོས་སྡེའི་རྒྱབ་ཏུ་འབུམ་ཁང་བརྩིག་
ཏུ་བཅུག་ནང་གཞུག་ས་ཙྪའི་སྐུ་བརྙན་འབུམ་ཕྲག་བཞེངས། །སྟོན་ཐ་ཆོས་སྡེར་བྱམས་པ་གླིང་བསྐོར་གྱི། །སྲོལ་འབྱེད་ཚོགས་ཀྱི་ཆ་རྐྱེན་སྦྱོར་པར་བྱེད། །རང་གཞན་བྱམས་མགོན་ཞལ་མཐོང་བསྔོ་སྨོན་ཞུས། །དགུན་ཁ་ཚོགས་སུ་
ཉིན་རངས་བཟང་སྤྱོད་ཞུས། །ཇ་ཐུག་སྦྱོར་ཞིང་བསོད་བཏགས་རེའི་འགྱེད་བཏང།  །བླ་མའི་ཕྱག་སྲོལ་འདིར་འཇོག་དགོས་དབང་གིས། །བླ་མཆོད་མཁའ་འགྲོ་བརྟན་བཞུགས་བླང་ཁུལ་བྱས། །བྱི་ལོའི་ཆོ་འཕྲུལ་གསུང་ཆོས་དང་འབྲེལ་
བར། །མ་གཅིག་གཞུང་དང་རིམ་གྲོའི་སྐོར་སོགས་དང། །བསྡུས་རྒྱུད་མཆན་འགྲིལ་བཤད་ལུང་ངལ་གྱིན་འདོན། །ཏཱས་ཕུའི་སྨན་དཔྱད་ཟླ་གཉིས་ཉེ་བར་བསྟེན། །གྲྭ་པའི་མིང་བཏགས་པ་ཚོར་ཁ་བཏགས་དང། །ཚོགས་གོས་བཟང་
འདམས་ཚོགས་གྲྭ་ཁམས་ཚན་དུ། །ཕུལ་ཏེ་སྨོན་ལམ་མ་ཎི་བསྟན་འབར་མ། །ཞུས་ཐོག་གྲྭ་མངས་ཕོགས་ཡངས་སྐྱབས་འཇུག་ཞུས། །བཅའ་ལག་ལྷག་རྣམས་ཆོས་སྤར་བཞེངས་རྒྱུར་ཕུལ།  རང་རྗེས་དམིགས་བརྩེ་མ་དང་འཇིགས་བྱེད་ཀྱི། །བསྙེན་སྒྲུབ་ལོ་གསུམ་གསུམ་གྱི་ཁ་ཆེམས་བཅས།།  སྡོད་གུར་སྐོར་ནི་ལོ་མཚམས་པ་ལ་བསྔོས། །

[018A]༄༅། །ཚེ་གཞུག་གི་དུས་སུ་ངེས་མེད་ཀྱི་བགྱི་སྒོས་གཡེངས་པའི་བྱེད་སྤྱོད་དྲན་གསོར་བཀོད་པ་རྣམས་སོ།    ༈    །དེ་ལྟར་ན་ཚོད་བདུན་ཕྲག་བཅུར་སླེབ་རིང། །སྒོ་གསུམ་འདུ་བྱེད་དགེ་སྙམ་མཐའ་ཀླས་ཀྱང། །འབྲིར་མི་ལངས་
ཤིང་མང་ཞིག་བརྗེད་དེ་ཐལ། །གཅིག་ཏུ་དཀར་བར་གྱུར་པའང་ངོས་འཛིན་མིན། །འོན་ཀྱང་སྲིན་བུ་དག་གིས་ཟོས་པའི་རྗེས། །ཡེ་གེར་བྱུང་ཡང་ཡིག་མཁན་མིན་ཚུལ་ལྟར། །མི་ཕལ་བྱེད་སྤྱོད་ཨ་ལོང་སྒོར་མོ་ནི། །ལག་རྗེས་དཀར་རུང་དམ་
པའི་རྣམ་ཐར་མིན། །ཞིང་གི་མཐུར་བརྟེན་ཐར་པ་ཆ་མཐུན་གྱི། །དགེ་རྩར་འགྲོ་འགའ་མཆིས་ན་སྐལ་བ་བཟང། །ཤོག་རིས་འདི་རུ་དགོས་གཏམ་འགའ་བྱུང་ན། །བློར་ངེས་བྱས་ནས་མེ་ལྷར་ཕུལ་ན་འགབ། །ཤཱཀྱའི་བསྟན་པ་ལྔ་བརྒྱའི་
ཐ་མར་སྐྱེས། །ཆུང་ནས་དགེ་སྦྱོང་རྟགས་འཆང་དགོན་གནས་འགྲིམས། །ཉན་བཤད་རྟེན་གསུམ་བགྱི་སྒོས་མི་ཚེ་བསྐྱལ། །བྱེད་སྤྱོར་མཐུན་སྣང་འདི་ཙམ་སུ་ལ་མཁོ། །རྣམ་ཤེས་སྐྱེས་བུས་ཕྱི་མར་
འགྲོ་བའི་ཚེ། །མི་དགེ་འཁྲུལ་སྣང་འཇིགས་སྐྲག་དང་བྲལ་ནས། །མ་ཕམ་ཐུགས་རྗེའི་ཕོ་ཉས་ལམ་བསྟན་ཏེ། །ཐོགས་མེད་དགའ་ལྡན་གནས་སུ་སྐྱེ་བར་ཤོག། །།

[018B][BLANK PAGE]



