
[001A]༄༅། །རྒྱུད་སྡེའི་ཟབ་དོན་སྒོ་འབྱེད་རིན་ཆེན་གཅེས་པའི་ལྡེ་མིག་ཅེས་བྱ་བ་བཞུགས་སོ། །

[001A]༄༅། །དཔལ་དུས་ཀྱི་འཁོར་ལོའི་རྒྱུད་ཀྱི་རྒྱལ་པོའི་བཤད་ཐབས་ཀྱི་ཡན་ལག་རྣམ་པར་བཞག་པ་རྒྱུད་སྡེ་རིན་པོ་ཆེ་ཐམས་ཅད་ཀྱི་ཟབ་དོན་གྱི་སྒོ་འབྱེད་པར་བྱེད་པ་རིན་པོ་ཆེ་གཅེས་པའི་ལྡེ་མིག་ཅེས་བྱ་
བ། བླ་མ་དམ་པ་རྣམས་དང་དཔལ་དུས་ཀྱི་འཁོར་ལོའི་ཞབས་ལ་གུས་པས་ཕྱག་འཚལ་ལོ། །གང་ཞིག་ཚོགས་གཉིས་རིན་ཆེན་འབྱུང་གནས་བརྩོན་འགྲུས་སྲུབ་ཤིང་གིས་བསྲུབས་པས། །སྐྱེ་རྒུ་ཀུན་གྱི་རྒ་ཤི་སེལ་བའི་བདུད་
རྩིའི་མཆོག་དེས་ཚིམ་མཛད་ཅིང། །མཁྱེན་པའི་སྤྱན་སྟོང་རབ་ཏུ་རྒྱས་ཤིང་བརྩེ་བས་འཆི་མེད་གདུལ་བྱ་སྐྱོང། །ནུས་པ་མཐའ་གཉིས་ལྷ་མིན་འཇིགས་པ་འཇོམས་མཛད་རྡོ་རྗེ་འཛིན་ལ་འདུད། །དཔལ་ལྡན་བླ་མ་དམ་པ་དང།།
མི་འགྱུར་བདེ་ཆེན་དུས་འཁོར་ལོ། །རྣམ་ཀུན་སྟོང་ཉིད་སྣ་ཚོགས་ཡུམ། །རོ་གཅིག་མཉམ་པ་ཉིད་ལ་འདུད། །རྒྱུད་འགྲེལ་རིན་ཆེན་བཤད་པ་ལ། །འཇུག་པའི་ཡན་ལག་རྣམ་གཞག་པ། །རིན་ཆེན་གཅེས་པའི་ལྡེ་མིག་འདི། །
བཤེས་གཉེན་དམ་པས་བསྐུལ་ཕྱིར་བྲི། །འདིར་དཔལ་དུས་ཀྱི་འཁོར་ལོའི་རྒྱུད་འགྲེལ་འཆད་པ་ལ། གཉིས་ཏེ། རྒྱུད་འགྲེལ་བཤད་ཐབས་ཀྱི་ཡན་ལག་རྣམ་པར་གཞག་པ་དང། རྒྱུད་འགྲེལ་དངོས་ལ་འཇུག་པ་ལས་

[002A]༄༅། །དང་པོ་ལ། བླ་མ་རྭ་པའི་བཤད་སྲོལ་གྱིས། གང་ཞིག་གང་ལས་ཡོན་ཏན་མཆོག་བརྙེས་པའི། །སྟོན་པའི་མཆོག་གྱུར་སྐུ་བཞི་ལ་ཕྱག་འཚལ། །ཞེས་པའི་གསུང་གིས་གསུང་བ་པོ་སྟོན་པ་
གཏན་ལ་དབབ་པ་དང། ཐུན་མོང་ཁྱད་པར་བླ་ན་མེད་པ་ཡི། །བསྟན་པའི་སྙིང་པོ་དུས་འཁོར་ལ་ཕྱག་འཚལ། །ཞེས་པའི་གསུང་གིས་དེས་གསུངས་པའི་ཆོས་གཏན་ལ་དབབ་པ་དང། སངས་རྒྱས་རིགས་ལྡན་རིམ་པར་
བརྒྱུད། །དཔལ་གྱི་བརྒྱུད་པ་ལ་ཕྱག་འཚལ། །ཞེས་པའི་གསུང་གིས་སངས་རྒྱས་ནས་རིགས་ལྡན་དང་བླ་མ་རྣམས་ཀྱི་བར་བརྒྱུད་པའི་ཚུལ་བསྟན་པ་དང། དཔལ་གྱི་བླ་མ་སློབ་མས་བསྟེན། །བཤད་པ་དོན་གྲུབ་
ལ་ཕྱག་འཚལ། །ཞེས་པའི་གསུང་གིས་བརྒྱུད་པའི་རྒྱུད་འགྲེལ་ལ་བཤད་ཉན་ཇི་ལྟར་བྱ་བའི་ཚུལ་དང་རྣམ་པ་བཞིར་འཆད་དོ། །དེ་ལ་དང་པོ་ལ། གང་ཟག་གང་ཞིག་ལམ་གང་ལས་འབྲས་བུ་ཡོན་ཏན་གྱི་མཆོག་
མངའ་བརྙེས་ཤིང་སངས་རྒྱས་པའི་ཚུལ་ནི། གང་ཟག་རིགས་དང་ལྡན་པས་ལམ་བྱང་ཆུབ་མཆོག་ཏུ་སེམས་བསྐྱེད་ཅིང་ཚོགས་བསགས་ཏེ། སེམས་ཅན་ཡོངས་སུ་སྨིན་པར་བྱས། ཞིང་ཡོངས་སུ་དག་པར་བྱས་

[002B] །སངས་རྒྱས་དེ་ཉིད་གདུལ་བྱའི་ངོར་སྣང་ཚུལ་ལ་གཉིས་ཏེ། དག་པ་དང། མ་དག་པའི་
གདུལ་བྱ་ལ་སྣང་ཚུལ་ལོ། །དང་པོ་ལ། ཞིང་དག་པ་ལོངས་སྐུའི་ཞིང་ཁམས་འོག་མིན་ལ་སོགས་པར། འཁོར་བྱང་སེམས་འཕགས་པའམ་ས་བཅུའི་བྱང་ཆུབ་སེམས་དཔའ་རྣམས་ལ། དུས་ཐོག་མ་སངས་རྒྱས་པ་ནས་བཟུང་སྟེ་རྟག་ཏུ་
རྒྱུན་མི་འཆད་པར་ཐེག་པ་ཆེན་པོའི་ཆོས་སྟོན་ཅིང། གདུལ་བྱ་དག་པའི་དོན་མཛད་པ་ཡིན་ནོ། །གཉིས་པ་ལ་གསུམ་སྟེ། སྤྱིར་བསྐལ་པ་གང་ལ་སངས་རྒྱས་བྱོན་ཚུལ། ཁྱད་པར་བསྐལ་པ་བཟང་པོའི་སངས་རྒྱས་བྱོན་ཚུལ། ཁྱད་པར་
དུ་མི་མཇེད་འཇིག་རྟེན་དུ་ཐུབ་པའི་དབང་པོ་བྱོན་ཚུལ་ལོ། །དང་པོ་ལ། སྤྱིར་བསྐལ་པ་ལ་སྒྲོན་མེའི་བསྐལ་པ་དང། མུན་པའི་བསྐལ་པ་གཉིས་ལས། སྒྲོན་བསྐལ་ལ་སངས་རྒྱས་འབྱུང་གི་མུན་བསྐལ་ལ་མི་འབྱུང་ངོ། །སྒྲོན་བསྐལ་
བསྐལ་པ་བཟང་པོ་ལ། སངས་རྒྱས་སྟོང་དམ་སྟོང་དང་ལྔ། དེ་ནས་མུན་བསྐལ་བསྐལ་པ་ཆེན་པོ་དྲུག་ཅུ་རྩ་ལྔ། དེ་ནས་སྒྲོན་བསྐལ་བསྐལ་པ་སྙན་པ་ཆེན་པོ་ལ་སངས་རྒྱས་ཁྲི། དེ་ནས་མུན་བསྐལ་བརྒྱད་ཁྲི་འདས་པ་དང་བསྐལ་པ་
སྐར་མ་ལྟ་བུ་ཞེས་བྱ་བའི་སྒྲོན་བསྐལ་ལ་སངས་རྒྱས་བརྒྱད་ཁྲི། དེ་ནས་མུན་བསྐལ་སུམ་བརྒྱ། དེ་ནས་སྒྲོན་བསྐལ་ཡོན་ཏན་བཀོད་པ་ལ་སངས་རྒྱས་བརྒྱད་ཁྲི་བཞི་སྟོང་འབྱུང་བར་བསྐལ་བཟང་ནས་བཤད་དོ། །གཉིས་པ་ལ། སྙིང་

[003A]༄༅། །རྗེ་པད་དཀར་ལས་བསྐལ་བཟང་ལ་སངས་རྒྱས་སྟོང་དང་ལྔ་འབྱུང་བར་བཤད་ཅིང། ལུང་གི་འགྲེལ་པ་ལས་སངས་རྒྱས་ལྔ་བརྒྱ་འབྱུང་བར་བཤད་པ་ཡོད་ཀྱང། འདིར་གསང་བ་བསམ་གྱིས་མི་ཁྱབ་པ་དང་
བསྐལ་བཟང་ལ་སོགས་པར་བསྐལ་པ་བཟང་པོའི་སངས་རྒྱས་སྟོང་དུ་བཤད་པས་དེའི་རྗེས་སུ་འབྲངས་ན། འཇིག་རྟེན་འདི་ཆུ་ཡིས་འཇིག་པའི་ཚེ། མཚོ་ནས་གསེར་གྱི་པད་མ་སྟོང་བྱུང་བ་ལ་ལྷ་རྣམས་ཀྱིས་བརྟགས་པས་སངས་རྒྱས་
སྟོང་འབྱུང་བའི་ལྟས་སུ་ཤེས་ཏེ། ཀྱེ་མ་བསྐལ་པ་འདི་ནི་བཟང་པོ་ཞེས་བརྗོད་པས་བསྐལ་པ་བཟང་པོར་གྲགས་ལ། དེའི་གནས་བསྐལ་གྱི་མར་འགྲིབ་ཀྱི་བརྒྱད་ཁྲི་ནས་བརྒྱ་བའི་བར་ལ་སངས་རྒྱས་འབྱུང། བརྒྱད་ཁྲི་བས་སྔ་བར་མི་
འབྱུང་སྟེ། སྐྱོ་ཤས་ཆུང་ཞིང་ཆོས་དོན་དུ་མི་གཉེར་བས་སོ། །བརྒྱ་པ་བས་འཕྱི་བར་མི་འབྱུང་སྟེ། སྙིགས་མ་ལྔ་ཧ་ཅང་ཤས་ཆེ་བས་སོ། །ཡར་འཕེལ་ལ་མི་འབྱུང་སྟེ། མི་དགེ་བ་ངང་གིས་སྤོང་ཞིང་དངོས་པོ་རྣམས་འཕེལ་བས་སྐྱོ་བ་མི་སྐྱེ་
བའི་ཕྱིར་རོ་ཞེས་ཉན་ཐོས་འདོད་ཀྱི་ཐམས་ཅད་དུ་དེའི་ངེས་པ་མེད་དོ། །འདི་ཡི་ཚེ་ལོ་བཞི་ཁྲིའི་དུས་སུ་འཁོར་བ་འཇིག་གསུམ་ཁྲིའི་དུས་སུ་གསེར་ཐུབ། ཉི་ཁྲིའི་དུས་སུ་འོད་སྲུང། བརྒྱ་བའི་དུས་སུ་ཤཱ་ཀྱ་ཐུབ་པ། བརྒྱད་ཁྲི་པའི་དུས་
སུ་བྱམས་པ་འབྱུང་ངོ། །མདོ་བསྐལ་བཟང་དུ་སངས་རྒྱས་རེ་རེའི་ཡུལ་དང་རིགས་དང་འོད་དང་ཡབ་དང་ཡུམ་དང་སྲས་དང་རིམ་གྲོ་པ་དང་ཤེས་རབ་ཅན་དང་རྫུ་འཕྲུལ་ཅན་གྱི་མཆོག་གཉིས་དང་འཁོར་འདུས་པ་དང་ཚེ་ཚད་དང་བསྟན་

[003B] མཆོག་ཟུང་སོ་སོར་བགྲངས་པའི་དོན་བཅུ་གསུམ་བཅུ་གསུམ་གྱིས་བསྟན་ཅིང། ཁ་ཅིག་གིས་གདུང་སྨོས་ཏེ་བཅུ་བཞིའོ། །འཁོར་འདུས་པའང་ཁ་ཅིག་ལ་རེ་རེ་དང་ཁ་ཅིག་ལ་མང་པོ་དང། སྐུ་གདུང་ལ་རྒྱས་པར་འགྱུར་བ་དང་རིལ་པོ་
གཅིག་ཏུ་འདུས་པ་གཉིས་སོ། །སྟོན་པ་འདི་ལ་དཔེར་བརྗོད་ན། མཆོག་ཏུ་དགའ་བའི་རྒྱལ་པོ། ང་སྐྱེ་བའི་ཡུལ་ནི་སེར་སྐྱའི་གནས་ཞེས་བྱའོ། །རིགས་ནི་རྒྱལ་རིགས་སོ། །གདུང་ནི་གོའུ་ཏ་མའོ། །འོད་ནི་འདོམ་གང་ངོ། །ཡབ་ནི་ཟས་གཙང་མ་ཞེས་བྱའོ། །ཡུམ་ནི་སྒྱུ་
འཕྲུལ་ཞེས་བྱའོ། །སྲས་ནི་སྒྲ་གཅན་འཛིན་ཞེས་བྱའོ། །རིམ་གྲོ་བ་ནི་ཀུན་དགའ་བོ་ཞེས་བྱའོ། །ཤེས་རབ་ཅན་རྣམས་ཀྱི་མཆོག་ནི་ཉེ་རྒྱལ་ཞེས་བྱའོ། །རྫུ་འཕྲུལ་ཅན་རྣམས་ཀྱི་མཆོག་ནི་པང་ནས་སྐྱེས་ཤེས་བྱའོ། །འདུས་པ་དང་པོ་ལ་དགེ་སློང་སྟོང་ཉིས་བརྒྱ་ལྔ་བཅུའོ། །སྐུ་
ཚེའི་ཚད་ནི་ལོ་བརྒྱའོ། །དམ་པའི་ཆོས་ནི་ལོ་ལྔ་བརྒྱའི་བར་དུ་གནས་སོ། །ལོ་ལྔ་བརྒྱའི་བར་དུ་ནི་དམ་པའི་ཆོས་ལྟར་སྣང་ངོ། །སྐུ་གདུང་ནི་རྒྱས་པར་འགྱུར་རོ། །ཞེས་གསུངས་སོ། །གསུམ་པ་ལ། ཉན་ཐོས་ཀྱི་ལུགས་དང། ཐེག་ཆེན་ཐུན་མོང་གི་ལུགས་དང། རྡོ་རྗེ་ཐེག་པའི་ལུགས་
དང་གསུམ་ལས། དང་པོ་ལ། གསུམ་སྟེ། དང་པོར་སེམས་བསྐྱེད་ཚུལ། བར་དུ་ཚོགས་བསགས་ཚུལ། ཐ་མར་སངས་རྒྱས་ཚུལ་དང་གསུམ་ལས། དང་པོ་ནི། སྔོན་རྒྱལ་པོ་འོད་ལྡན་དུ་གྱུར་པ་ན། སངས་རྒྱས་རྣམས་ཀྱི་སྟོབས་དང་བརྩོན་འགྲུས་ཐོས་ནས། སྦྱིན་པ་དག་བྱིན་
བསོད་ནམས་དག་བྱས་ཏེ། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་པ། སྦྱིན་པ་རྒྱ་ཆེན་གྱུར་པ་འདི་ཡིས་སུ། །ཞེས་སོགས་ཀྱི་སྨོན་ལམ་བཏབ་སྟེ་དང་པོར་སེམས་བསྐྱེད་དོ། །གཉིས་པ་ནི། སངས་རྒྱས་ཤཱ་ཀྱ་ཐུབ་པ་བསྙེན་བཀུར་བ་ནས་བཟུང་སྟེ་རིན་ཆེན་གཙུག་ཏོར་ཅན་
བསྙེན་བཀུར་བ་ཡན་ཆད་སངས་རྒྱས་བདུན་ཁྲི་ལྔ་སྟོང་བསྙེན་བཀུར་ཏེ་བསྐལ་པ་གྲངས་མེད་དང་པོ་རྫོགས། དེ་ནས་མར་མེ་མཛད་ཡན་ཆད་སངས་རྒྱས་བདུན་ཁྲི་དྲུག་སྟོང་བསྙེན་བཀུར་ཏི་གྲངས་མེད་གཉིས་པ་རྫོགས། དེ་ནས་སངས་རྒྱས་རྣམ་གཟིགས་ཡན་ཆད་བདུན་ཁྲི་

[004A]༄༅། །བདུན་སྟོང་བསྙེན་བཀུར་ཏེ་གྲངས་མེད་གསུམ་བརྫོགས། དེ་ནས་བསྐལ་པ་ཆེན་པོ་བརྒྱར་མཚན་གྱི་རྒྱུ་བསྒྲུབ་དགོས་པ་ལ། སངས་རྒྱས་སྐར་རྒྱལ་ལ་ཚིགས་སུ་བཅད་པ་གཅིག་པས་ཞག་བདུན་དུ་བར་མ་ཆད་པར་བསྟོད་པས་བརྩོན་འགྲུས་རྫོགས་
ཤིང་བསྐལ་པ་ཆེན་པོ་དགུའི་ཚོགས་འདུམ་སྟེ། བསྐལ་པ་འདིའི་སངས་རྒྱས་འོད་སྲུང་ལ་བསྙེན་བཀུར་བ་ཡན་ཆད་བསྐལ་པ་ཆེན་པོ་དགུ་བཅུ་རྩ་གཅིག་གིས་མཚན་གྱི་རྒྱུ་རྫོགས་ཏེ། མཛོད་ལས། རྣམ་གཟིགས་མར་མེ་རིན་ཆེན་གཙུག་གྲངས་མེད་གསུམ་གྱི་ཐ་
མར་བྱུང། །དང་པོ་ཤཱ་ཀྱ་ཐུབ་པ་ཡིན། །ཞེས་སོ། །དེ་ནས། དགའ་ལྡན་དུ་དམ་པ་ཏོག་དཀར་པོར་འཁྲུངས་པ་ལ་སོགས་པ་མཛད་པ་བཅུ་གཉིས་བསྟན་པར་འདོད་དོ། །གསུམ་པ་ནི། དགའ་ལྡན་ནས་འཕོས་དོན་གྲུབ་གཞོན་ནུར་སྐུ་འཁྲུངས་ཤིང་འཛམ་བུའི་གྲིབ་མ་ལ་
བསམ་གཏན་བཞི་མངོན་དུ་མཛད་པའི་བར་ནི། སོ་སོ་སྐྱེ་བོ་འཆིང་བ་མཐའ་དག་དང་བཅས་པ་ཡིན་ལ། དེ་ཚུན་ཆད་འཆིང་བ་ཕྱོགས་བྲལ་ཡིན་ནོ། །དེ་ནས་བཙུན་མོའི་འཁོར་སྤངས་ནས་རབ་ཏུ་བྱུང། དཀའ་བ་སྤྱད། བྱང་ཆུབ་ཀྱི་སྙིང་པོར་གཤེགས་ཏེ་བདུད་བཏུལ་
ནས་བསམ་གཏན་བཞི་པའི་དངོས་གཞི་ལ་བརྟེན་ནས་ཚོགས་ལམ་གྱི་ལྷག་མ་དང་སྦྱོར་ལམ་དང་མཐོང་སྒོམ་གྱི་ལམ་གྱི་སྐད་ཅིག་མ་སོ་བཞིས་ཐོ་རངས་སྐྱ་རེངས་འཆར་ཁར་མངོན་པར་རྫོགས་པར་སངས་རྒྱས་པ་ལ་འདོད་དེ། མཛོད་ལས། སྟོན་དང་བསེ་རུ་བྱང་ཆུབ་
པར། །བསམ་གཏན་མཐའ་རྟེན་གཅིག་ལ་ཀུན། །ཞེས་སོ། །དེ་ནས་ཀུན་ཤེས་ནས་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ཏེ་ལྷག་མེད་དུ་མྱ་ངན་ལས་འདས་པར་འདོད་དོ། །གཉིས་པ་ལ། གསུམ་ལས། དང་པོར་ཐུགས་བསྐྱེད་ཚུལ་ནི། སྟོན་པ་འདི་སྔོན་རིགས་
ལ་གནས་པའི་དུས་ན་ལས་ཀྱི་ནུས་པས་དམྱལ་བའི་ལྕགས་བསྲེགས་ཀྱིས་གཞི་ལ་ཤིང་རྟ་འདྲེན་པའི་གྱད་ཅིག་ཏུ་སྐྱེས་སོ། །དེའི་ཚེ་ཟླ་བོ་སྟོབས་ཆུང་བ་ལ་སྲུང་མ་ཨ་ཝང་གིས་ཡང་ཡང་བསྣུན་པས་ཤིན་ཏུ་བརྩེ་བ་སྐྱེས་ཏེ། དེའི་རྐྱེན་གྱིས་བྱང་ཆུབ་ཏུ་སེམས་བསྐྱེད་དོ། །དེ་

[004B] །ཞེས་དྲིན་ལན་བསབ་པ་ལས་འབྱུང་ངོ། །གཉིས་པ་
ཚོགས་བསགས་ཚུལ་ལ། བསྐལ་པ་གྲངས་མེད་སུམ་ཅུ་སོ་གསུམ་དང་བཅུ་དང་བདུན་དང་མང་པོར་བཤད་པ་ཡོད་ཀྱང། གྲངས་མེད་གསུམ་དུ་བཤད་པ་མང་ཞིང་གྲགས་ཆེ་བས་དེའི་ལུགས་བྱང་ཆུབ་སེམས་དཔའི་སྡེ་སྣོད་བཞིན་དུ་བཤད་ན། དང་པོ་རྒྱལ་པོའི་ཕོ་བྲང་རྣམ་
པར་རྒྱལ་བའི་རྒྱལ་མཚན་དུ་རྒྱལ་པོ་ཚེ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་ཕུང་པོ་ཆེན་པོ་འཇིག་རྟེན་ཏུ་བྱོན་པ་ལ་བསྙེན་བཀུར་བྱས་ཤིང། དགེ་བའི་རྩ་བ་བསྐྲུན་པ་ནས་བརྩམས་ནས་བསྐལ་པ་གྲངས་མེད་
གཅིག་ཏུ་ཚོགས་བསགས་པས་ས་དང་པོ་ཐོབ་པར་གྱུར་ཏོ། །དེ་ནས་གྲོང་ཁྱེར་འཛམ་བུ་ཆུ་བོའི་གསེར་དུ་རྒྱལ་པོ་མཛེས་པར་སྣང་བའི་སྣ་ཆན་པ་ཚོང་དཔོན་ཤེས་རབ་བཟང་དུ་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་
ཞིང་རྗེས་སུ་བསྟན་ས་མནོས་པ་ནས་བཟུང་སྟེ། གྲངས་མེད་གཅིག་ཏུ་ཚོགས་བསགས་པས་ས་བདུན་ནོན་པར་གྱུར་ཏོ། །དེ་ནས་བྲམ་ཟེའི་ཁྱེའུ་སྤྲིན་ཞེས་བྱ་བར་གྱུར་པས་བྲམ་ཟེ་རིན་པོ་ཆེ་ལ་རིག་བྱེད་བསླབ་ནས་བསྙེན་བཀུར་བྱ་བའི་རྒྱུ་བཙལ་བའི་ཕྱིར་ཡུལ་དབུས་ཀྱི་གྲོང་
ཁྱེར་དག་ཏུ་ལྗོངས་རྒྱུར་སོང་སྟེ་མཐར་གྱིས་རྒྱལ་པོ་དགྲ་ཐུལ་གྱི་ཕོ་བྲང་པད་མ་ཅན་ཞེས་བྱ་བའི་ཚོང་འདུས་སུ་ཕྱིན་ཏོ། །དེའི་ཚེ་བྲམ་ཟེ་མར་མེའི་བདག་པོའི་སྲས་དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་ཏེ། ནམ་མཁའ་ལ་ལྷ་རྣམས་མེ་ཏོག་དང་རོལ་མོའི་
སིལ་སྙན་གླུ་དབྱངས་དང་བཅས་ཏེ་བཞུགས་པ་མཐོང་ནས་ཁྱེད་ཅི་ཞིག་བྱེད་དྲིས་པས་ཁྱེད་ཀྱིས་མི་ཤེས་སམ། འདི་ན་སངས་རྒྱས་མར་མེ་མཛད་བཞུགས་སོ་ཞེས་ཟེར་རོ། །དེ་སྐྱི་བུང་ཞེས་བྱེད་ཅིང་ཀྱེ་མ་སངས་རྒྱས་འབྱུང་བ་ནི་རྙེད་པར་དཀའ་བས་བདག་གིས་སློབ་
[005A]༄༅། །དཔོན་གྱི་ཡོན་ཕྱིས་བསབ་པར་བྱ་སྟེ། ཀ་རྷ་པ་ནི་ལྔ་བརྒྱ་པ་འདི་སངས་རྒྱས་ལ་མཆོད་པར་བྱའོ་སྙམ་དུ་དགོངས་ནས་བྲམ་ཟེའུ་བུ་མོ་བཟང་ལེན་ལྡན་ལ་རྔན་པར་སྐྱེ་བ་ཐམས་ཅད་དུ་ཁྱིམ་ཐབ་ཏུ་ཁས་བླངས་ཤིང་ཨུཏྤ་ལ་ལྔ་ཉོས་ནས་སངས་
རྒྱས་ལ་གཏོར་ཏེ་ཀྲི་ཎ་ས་རའི་པགས་པ་བཏིང་ནས་མར་མེ་མཛད་དེ་བཞིན་གཤེགས་པ་ཀུན་ནས་སྤྱན་བདག་གི་ལྷག་པའི་བསམ་པ་ཐུགས་སུ་ཆུད་པར་མཛོད་ལ་རི་དྭགས་ཀྱི་པགས་པ་འདི་ལ་ཞབས་བཞག་པར་མཛོད་ཅིག་ཅེས་པ་དང། དེ་བྱོན་པས་མཉེས་པར་
བྱས་ཏེ་རལ་པ་གསེར་གྱི་མདོག་ཅན་སྟན་དུ་བཏིང་ནས་མར་མེ་མཛད་ཀུན་ནས་སྤྱན་འདི་ལ་ཞབས་མི་འཇོག་ཅིང་ལུང་མི་སྟོན་ན་འདི་ཉིད་དུ་ལུས་བསྐམ་པར་བྱའོ་ཞེས་ཡི་དམ་བརྟན་པོར་བཅས་པ་དང། སྟོན་པས་ཞབས་བཞག་སྟེ། དགེ་སློང་དག་ཁྱེད་ཀྱི་ཁྱེའུ་
འདིའི་སྐྲ་ལ་རྡོག་པ་མ་འཇོག་ཅིག། དེ་ཅིའི་ཕྱིར་ཞེ་ན། འདི་ནི་ལྷ་དང་བཅས་པའི་འཇིག་རྟེན་གྱི་མཆོད་གནས་ཡིན་ཏེ། མ་འོངས་པའི་དུས་སུ་ཤཱ་ཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དང། དགའ་ཆེས་ཏེ་ཤིང་ཏ་ལ་བདུན་སྲིད་དུ་འཕགས་ནས་ཏིང་ངེ་འཛིན་
བརྒྱ་སྟོང་ཡང་མངོན་དུ་བྱས་ནས་ས་བརྒྱད་པ་ཐོབ་སྟེ། ཇི་སྐད་དུ། །སངས་རྒྱས་མར་མེ་མཛད་ལ་ཨུཏྤ་ལ་ལྔས། །གཏོར་ཏེ་རལ་བསྟན་དུ་བཏིང་བྱས་པས། །མི་སྐྱེའི་ཆོས་ལ་བཟོད་པ་ཐོབ་གྱུར་ནས། །ཤཱ་ཀྱའི་རྒྱལ་པོ་འགྱུར་ཞེས་ང་ལུང་བསྟན། །ཞེས་སོ། །དེ་ནས་བཟུང་སྟེ་
བསྐལ་པ་གྲངས་མེད་གཅིག་ཏུ་ཚོགས་བསགས་པས། བསྐལ་པ་འདིའི་ཚེ་ལོ་ཉི་ཁྲི་པ་ལ་གྲོང་ཁྱེར་ཉེར་ལྡན་དུ་སངས་རྒྱས་འོད་སྲུང་བྱོན་པའི་ཚེ། བྲམ་ཟེའི་ཁྱེའུ་བླ་མར་གྱུར་པའི་བར་དུ་ཚོགས་བསགས་ཏེ་ས་བཅུ་བརྙེས་སོ། །གསུམ་པ་སངས་རྒྱས་ཚུལ་ནི། ཡབ་སྲས་
མཇལ་བར། སྔོན་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་པར་གསུངས་ལ། རྣམ་བཤད་རིགས་པར། བྲམ་ཟེའི་ཁྱེའུ་བླ་མར་གྱུར་པ་ནས་བཟུང་སྟེ་སངས་རྒྱས་ཀྱི་སྤྲུལ་པ་ཡིན་པར་འདོད་དོ། །ལང་ཀར་གཤེགས་པ་

[005B] རྒྱུད་བླ་མ་ལ་སོགས་པ་ནས། འོག་མིན་དུ་མངོན་པར་རྫོགས་པར་སངས་རྒྱས་ནས་འདོད་པ་ཁམས་སུ་མཛད་པ་བཅུ་གཉིས་སྟོན་པར་གསུངས་པས། མཛད་པ་བཅུ་གཉིས་པོ་ཐམས་ཅད་སངས་རྒྱས་ཀྱི་མཛད་པ་ཡིན་པར་འདོད་དོ། །འདིར་ཐེག་པ་ཐུན་མོང་བའི་རྣམ་གཞག་
དང་བསྟུན་ནས་བྱང་ཆུབ་བརྙེས་ཚུལ་ནི། བྲམ་ཟེའི་ཁྱེའུ་བླ་མ་ནས་འཕོས་ཏེ་དགའ་ལྡན་དུ་དམ་པ་ཏོག་དཀར་པོར་འཁྲུངས་ནས་ལྷ་རྣམས་ལ་ཆོས་སྟོན་པ་ནི། དགའ་ལྡན་ན་གནས་པའི་མཛད་པ་ཞེས་བྱའོ། །དེ་ནས་རོལ་མོའི་སྒྲས་བསྐུལ་ནས་རིན་པོ་ཆེའི་ཅོད་པན་མ་ཕམ་པའི་དབུ་
ལ་བཅིངས་ལྷ་རྣམས་ལ་ཆོས་སྟོན་པར་བསྐོས་ནས་གླང་ཆེན་ཐལ་ཁའི་གཟུགས་ཀྱིས་གཤེགས་ཏེ། ཡུམ་གསོ་སྦྱོང་ལ་གནས་པའི་ལྷུམས་སུ་ཞུགས་ནས། ཡུམ་གྱི་ལྷུམས་རྒྱལ་སྲས་ཀྱི་ཉེ་བར་སྤྱད་པ་རིན་པོ་ཆེའི་བཀོད་པ་ཞེས་བྱ་བར་བྱིན་གྱིས་བརླབས་ནས་ཟླ་བ་
བཅུར་ཟག་མེད་ཀྱི་བདེ་བ་ལོངས་སྤྱད། ལྷ་དང་མིའི་སྐྱེ་རྒུ་ཁྲག་ཁྲིག་ཕྲག་སུམ་ཅུ་སྨིན་པར་བྱས་སོ། །དེ་ནས་ལུམ་བིའི་ཚལ་དུ་ཡུམ་གྱི་གློ་གཡས་ནས་ན་བཟའ་དང་བཅས་ཏེ་བཙས། བཙས་མ་ཐག་ཏུ་ཕྱོགས་རྣམས་སུ་གོམ་པ་བདུན་པོར་ཞིང་དམ་བཅའ་པ་མཛད། མཚན་
མཁན་ལ་བསྟན་པས་འཁོར་ལོས་བསྒྱུར་པའམ། སངས་རྒྱས་སུ་འགྱུར་བར་ལུང་བསྟན། མ་མ་སུམ་ཅུ་སོ་གཉིས་ལ་གཏད་དེ་བསྐྱེད་བསྲིངས། ཆེར་སོང་བ་དང་ཀུན་གྱི་བཤེས་གཉེན་ལ་ཡི་གེ་སློབ་པ་ལ་སོགས་པ་ནས་བཟུང་སྟེ་སྒྱུ་རྩལ་དྲུག་ཅུ་རྩ་བཞི་ལ་མཁས་པར་
བྱས་སོ། །དེ་ནས་ནགས་རྒྱུར་སོང་བའི་ཚེ་ཤིང་འཛམ་བུའི་གྲིབ་མ་ལ་བསམ་གཏན་བཞི་མངོན་དུ་མཛད། ཤིང་གཞན་གྱི་གྲིབ་མ་འཕོས་ཀྱང་དེའི་མ་འཕོས་པས་ཡབ་དད་དེ། ཕྱག་བཙལ་ལོ། །དེ་ནས་ཉེ་དུས་རྣམས་ཀྱིས་ཁབ་བཞེས་པར་གསོལ་བས། འདོད་ཡོན་གྱི་ཉེས་པ་
མཐའ་ཡས་པ་གཟིགས་ཀྱང་སྔོན་གྱི་སངས་རྒྱས་རྣམས་བཙུན་མོའི་ཚོགས་སྤངས་ནས་རབ་ཏུ་བྱུང་བས། དེའི་རྣམ་ཐར་ལ་བསླབ་པའི་ཕྱིར་བུད་མེད་ཀྱི་ཡོན་ཏན་ཡི་གེར་བྲིས་ནས་བསྐུར། ས་ཚོ་མ་ལ་ཡོན་ཏན་དེ་དག་ལྡན་པར་ཤེས་ནས། དེའི་ཕྱིར་འཀྱ་གཞོན་ནུ་

[006A]༄༅། །རྣམས་དང་སྒྱུ་རྩལ་འགྲན་པས་ཐམས་ཅད་ལ་བྱང་ཆུབ་སེམས་དཔའ་རྒྱལ་ཏེ། ས་འཚོ་མ་ཁབ་ཏུ་བཞེས། བུད་མེད་བརྒྱད་ཁྲི་བཞི་སྟོང་གི་མཆོག་ཏུ་དབང་བསྐུར་ཏེ། དེ་དག་དང་རྩེ་དགའ་ལ་ལོངས་སྤྱད་དོ། །དེ་ནས་སངས་རྒྱས་རྣམས་ཀྱིས་སིལ་
སྙན་གྱི་སྒྲ་ལས་ཚིགས་སུ་བཅད་པ། སྡུག་བསྔལ་བརྒྱས་གང་སེམས་ཅན་མཐོང་ནས་ནི། །འགྲོ་བའི་མགོན་དང་སྐྱབས་དང་གནས་གྱུར་ཅིང། །ཕན་བྱེད་མགོན་དང་དཔུང་གཉེན་གྱུར་ཅིག་ཅེས། །ཁྱོད་ཀྱིས་སྔོན་ནི་སྨོན་ལམ་དེ་སྐད་བཏབ། །དགེ་བ་དཔའ་བོ་སྔོན་གྱི་སྤྱོད་
པ་དང། །འགྲོ་ཕན་བྱ་ཞེས་སྨོན་བཏབ་དྲན་པར་བྱོས། །འདི་ནི་ཁྱོད་ཀྱི་དུས་དང་ཚོད་ཡིན་གྱི། །དྲང་སྲོང་མཆོག་རབ་ཁྱིམ་ནས་འབྱུང་བར་བྱོས། །ཞེས་བསྐུལ་ཞིང། ཁབ་ཀྱི་ཕྱོགས་བཞིར་རྒ་བ་དང་ན་བ་དང་ཤི་བ་དང་དགེ་སློང་གཟིགས་ཏེ། ཡབ་ལ་རབ་ཏུ་
འབྱུང་བར་ཞུས་ཤིང། ཤཱ་ཀྱ་རྣམས་ཀྱིས་དམག་གིས་བསྲུངས་ཀྱང་མ་ཐུབ་ཕར་མཚན་ཕྱེད་ནས་རྟ་བསྔགས་ལྡན་ལ་ཆིབས་ཏེ། ཚངས་པ་དང་བརྒྱ་བྱིན་གྱིས་ལམ་བསྟན། རྒྱལ་ཆེན་རིགས་བཞིས་ཆིབས་བཏེགས་ནས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་
བཅད་ནས་རབ་ཏུ་བྱུང་ངོ། །དེ་ནས་རིང་འཕུར་དང། ལྷག་སྤྱོད་ལ་ཅི་ཡང་མེད་པ་དང་སྲིད་རྩེའི་སེམས་དག་མངོན་དུ་མཛད་ནས་ཆུ་བོ་ནེ་རན་ཛ་ནའི་འགྲམ་དུ་མཁའ་ཁྱབ་ཀྱི་ཏིང་ངེ་འཛིན་ལ་བཞག་སྟེ། ཏིལ་འབྲུ་གཅིག་རྒྱ་ཤུག་འབྲུ་གཅིག་འབྲས་འབྲུ་གཅིག་གིས་ལོ་དྲུག་ཏུ་
དཀའ་བ་སྤྱད་དེ་དབུགས་འགྱུ་བ་བཅད་ནས་བཞུགས་སོ། །དེ་ནས་ལེགས་སྐྱེས་མ་ལས་འོ་ཐུག་བཞེས་ཏེ་གསོལ་ནས་བདུད་གཞོམ་པའི་ཕྱིར་བྱང་ཆུབ་ཀྱི་སྙིང་པོར་གཤེགས་ཏེ། རྩྭ་ཚོང་བཀྲ་ཤིས་ལ་རྩྭ་བླངས་ཏེ་ཁྱེར་ནས་བྱང་ཆུབ་ཤིང་ལ་ལན་གསུམ་བསྐོར་ནས་
རྩྭའི་རྩེ་མོ་ནང་དུ་བསྟན་རྩ་བ་ཕྱིར་བསྟན་པའི་སྟེང་དུ་ཞལ་ཤར་དུ་ཕྱོགས་པས་བཞུགས་ནས་བྱང་ཆུབ་མ་ཐོབ་བར་དུ་སྐྱིལ་ཀྲུང་མི་བཤིག་པའི་དམ་བཅའ་མཛད་དོ། །དེ་ནས་འོད་བཀྱེ་སྟེ་བྱང་སེམས་མང་པོ་འཁོར་དུ་བསྡུས། བདུད་སྡིག་ཅན་གྱིས་བདུད་ཀྱི་དཔུང་མི་འཁྲུགས་

[006B] ཆོ་འཕྲུལ་སྣ་ཚོགས་བསྟན། མཚོན་ཆ་སྣ་ཚོགས་འཕངས་པ་མེ་ཏོག་གི་ཆར་དུ་གྱུར། རྒྱུ་བསོད་ནམས་ལ་སྐུར་པ་བཏབ་པ་དང། སའི་ལྷ་མོ་ལ་དཔང་གསོལ་ཏེ་སའི་ལྷ་མོས་དཔང་པོ་བྱས་པས་བདུད་ཐམས་ཅད་བྱེར་བར་གྱུར། བདུད་ཀྱི་བུ་མོས་གཡོ་
སྒྱུ་བསྟན་པས་བསླུར་མ་ཚུགས་ཤིང་བདུད་ཀྱི་དཔུང་རྣམས་འཐོར་ནས་ཞག་བདུན་དུ་འཕྲད་པར་མ་གྱུར་ཏོ། །དེ་ནས་བྱང་ཆུབ་སེམས་དཔའི་བསམ་གཏན་བཞི་དང། རིག་པ་གསུམ་བསྐྱེད་ནས་ནམ་གྱི་ཆ་སྨད་སྐྱ་རེངས་འཆར་ཁར་རྔ་བརྡུང་པའི་ཚོད་ཙམ་ན། རྟེན་འབྲེལ་བཅུ་
གཉིས་དང་བདེན་བཞི་ཤེས་ནས་སྐད་ཅིག་གཅིག་དང་ལྡན་པའི་ཤེས་རབ་ཀྱིས་མངོན་པར་སངས་རྒྱས་སོ། །དེ་ནས་ཤིང་ཏ་ལ་བདུན་ཙམ་དུ་འཕགས་ཏེ་ལམ་གྱི་རྒྱུད་ནི་ཆད་དོ་ཞེས་པ་ལ་སོགས་པ་ཆེད་དུ་བརྗོད་པ་བརྗོད་དོ། །ལྷ་རྣམས་ཀྱིས་ཀྱང་མེ་ཏོག་པུས་ནུབ་ཙམ་གཏོར་ཏེ་མཆོད་
འཇིག་རྟེན་སྣང་བར་བྱས། །ས་གཡོས་ཕྱོགས་བཅུའི་སངས་རྒྱས་ཀྱི་ཆོས་ཀྱི་དགའ་བ་བསྐུར། ཕྱག་བརྐྱང་སྟེ། བདག་ཅག་ཇི་ལྟར་བྱང་ཆུབ་ཐོབ་ལྟར་ཁྱོད་སངས་རྒྱས། །དཔེར་ན་མར་དང་མར་གྱི་ཉིད་ཁུ་མཚུངས་འདྲ་ཞིང། །ཞེས་གསུངས་ཤིང་སྟོན་པས་ཆེད་དུ་བརྗོད་པ་
མཛད་དོ། །གསུམ་པ་ལ། བྱ་བ་དང་སྤྱོད་པའི་རྒྱུད་ཀྱི་ལུགས་ཀྱི་སངས་རྒྱས་ཚུལ་ནི། ཕལ་ཆེར་ཕྱི་མཚན་ཉིད་དང་མཐུན་པས་ལོགས་སུ་མི་གསུང། རྣལ་འབྱོར་གྱི་རྒྱུད་ཀྱི་ལུགས་ཀྱི་བྱང་སེམས་དོན་གྲུབ་བྱང་ཆུབ་ཀྱི་སྙིང་པོར་བཞུགས་པ་ལ་སངས་རྒྱས་རྣམས་ཀྱིས་
བསྐུལ་ནས་མི་གཡོ་བའི་ཏིང་ངེ་འཛིན་ལས་བཞེངས་ཏེ། སེམས་བསྐྱེད་བསྐྱེད་ཅིང། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་ནས། མངོན་པར་རྫོགས་པར་སངས་རྒྱས་པར་དེ་ཉིད་བསྡུས་པའི་རྒྱུད་ནས་གསུངས་པ་ལ། ཤཱ་ཀྱ་བཤེས་གཉེན་ལ་སོགས་པ་རྣམས་
ཟས་གཙང་གི་སྲས་པོ་དོན་གྲུབ་ཆུ་བོ་ནེ་རན་ཛ་ནའི་འགྲམ་དུ་དཀའ་ཐུབ་མཛད་པའི་ཚེ་སངས་རྒྱས་ཀྱིས་བསྐུལ་བས་ཡེ་ཤེས་ཀྱི་ལུས་འོག་མིན་དུ་བྱོན་ཏེ། སངས་རྒྱས་རྣམས་ཀྱིས་དབང་བསྐུར་ནས་སངས་རྒྱས་པར་བཞེད་པ་ལ། སློབ་དཔོན་ཀུན་དགའ་སྙིང་པོས་བསྐལ་པ་

[007A]༄༅། །གྲངས་མེད་གསུམ་དུ་སྐྱེ་བ་སྣ་ཚོགས་བཞེས་ཏེ་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པར་མཛད་ནས། བསམ་གཏན་དང་གཟུགས་མེད་པའི་སྙོམས་པར་འཇུག་པ་བསྐྱེད་དེ། བསམ་གཏན་བཞི་པའི་ཆེན་པོའི་ཡང་ཆེན་
པོ་བསྐྱེད་ནས་ཏིང་ངེ་འཛིན་གྱི་སྟོབས་ཀྱིས་ཡིད་ཀྱི་རང་བཞིན་གྱི་ལུས་ཅན་གྱི་སྲིད་པ་ཐ་མར་མཛད་ནས། དེ་བཞིན་གཤེགས་པ་ཐམས་ཅད་ལ་ཅོད་པན་དང་དར་དཔྱངས་ཀྱི་དབང་བསྐུར་བ་ཐོབ་ནས། སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་འཚང་རྒྱ་
བར་བྱའོ། །ཞེས་དགོངས་ནས་དབུགས་རྡུབ་པ་དང་འབྱུང་བ་བཀག་སྟེ། བཅོམ་ལྡན་འདས་དོན་ཐམས་ཅད་གྲུབ་པ་འོག་མིན་གྱི་གནས་བྱང་ཆུབ་ཀྱི་སྙིང་པོ་ན་བཞུགས་པ་གང་ན་བ་དེར་གཤེགས་ཤིང་བཞུད་ནས་འདི་སྐད་གསུངས་པ་ཡིན་ནོ། །བཅོམ་ལྡན་འདས་
བསྐལ་པ་བསམ་གྱིས་མི་ཁྱབ་པར་མངོན་པར་རྫོགས་པར་སངས་རྒྱས་ནས་ཤཱ་ཀྱའི་རིགས་སུ་སྐྱེ་བ་སྟོན་པར་མཛད་དོ་ཞེས་གསུངས་པ་ན། ཤཱ་ཀྱའི་རིགས་སུ་སྐྱེ་བ་བཞེས་ནས་ཞེས་བྱ་བ་འདི་དེ་ལ་མི་རིགས་སོ། །ཞེས་ཟས་གཙང་གི་སྲས་སུ་སྐྱེས་ནས་གདོད་བྱང་ཆུབ་པ་
མ་ཡིན་གྱི་དེའི་སྔོན་རོལ་དུ་བྱང་ཆུབ་པར་བཤད་དོ། །དེ་བཞིན་དུ་གསང་བ་འདུས་པ་བ་ཁ་ཅིག་ཀྱང། ཤཱ་ཀྱ་བཤེས་གཉེན་དང་མཐུན་པར་འདོད་དེ། དེ་ནི་དྲང་དོན་དུ་ཚུལ་བསྟན་པ་ཡིན་གྱི་ངེས་པའི་དོན་དུ་སྔོན་དུ་སངས་རྒྱས་ཀྱི་གོ་འཕང་བརྙེས་ནས། སྤྲུལ་པའི་སྐུས་འདུལ་
བའི་སེམས་ཅན་གྱི་དོན་དུ་ཟས་གཙང་གི་སྲས་དོན་གྲུབ་ཏུ་སྐྱེས་ནས་བྱང་ཆུབ་པའི་ཚུལ་བསྟན་པ་ཡིན་ཏེ། སྒྲོན་གསལ་དུ། ཐུན་མོང་མ་ཡིན་པའི་གསང་བ་ནས་ལུང་དྲངས་པར། དེ་ནས་གཞན་ཡང་ཐམས་ཅད་མཁྱེན་པའི་འཁོར་ཕུན་སུམ་ཚོགས་པར་བཤད་པར་བྱའོ།།
འདི་ལྟ་སྟེ། འཇམ་དཔལ་ནི་རྒྱལ་པོ་ཆེན་པོ་ཟས་གཙང་མར་གྱུར་ཏོ། །འཇིག་རྟེན་དབང་ཕྱུག་ནི་ལྷ་མོ་ཆེན་མོ་སྒྱུ་འཕྲུལ་དུ་གྱུར་ཏོ། །དཔལ་ལྷ་མོ་ནི་གྲགས་འཛིན་ནོ། །རྡོ་རྗེ་སེམས་དཔའ་ནི་སྒྲ་གཅན་འཛིན་ནོ། །སྒྲིབ་པ་ཐམས་ཅད་རྣམ་པར་སེལ་བ་ནི་ཤཱ་རིའི་བུའོ། །ཀུན་

[007B] །ལྷའི་དབང་པོ་བརྒྱ་བྱིན་ནི་གནས་བརྟན་ལྷ་སྦྱིན་ནོ། །རྣམ་པར་སྣང་མཛད་ཆེན་པོ་ནི་ཡང་དག་པར་རྫོགས་པའི་སངས་རྒྱས་ཤཱ་ཀྱ་ཐུབ་པར་གྱུར་ཏོ། །ཞེས་གསུངས་སོ། །འོ་ན། རྣམ་གཞག་རིམ་པར། སྐྱེ་བ་གཅིག་གིས་ཐོགས་
པའི་བྱང་ཆུབ་སེམས་དཔའ་དགའ་ལྡན་ནས་ཡུམ་གྱི་ལྷུམས་སུ་འཇུག་ཅེས་པ་དང་འགལ་ཞེ་ན། དེ་ནི་ཚུལ་བསྟན་པ་ལ་དགོངས་པ་ཡིན་ནོ། །དེ་བཞིན་དུ་རྣལ་འབྱོར་མ་རྒྱུད་རྣམས་ཀྱིས་ཀྱང་སྔོན་དུ་སངས་རྒྱས་པ་ཉིད་འདིར་འཚང་རྒྱ་བའི་ཚུལ་སྟོན་པར་བཞེད་དེ། རི་གི་ཨ་ར་
ལིའི་རྒྱུད་ལས། རྒྱལ་པོ་ཆེན་པོ་ཟས་གཙང་མ། །ཨ་ར་ལིར་ནི་ཡང་དག་བཤད། །དེར་ནི་རིག་གི་སྒྱུ་མ་ཆེ། །འགྲོ་བ་ཤེས་རབ་ཐབས་བདག་ཉིད། །དོན་གྲུབ་ཡང་ནི་རྡོ་རྗེ་སེམས། །མཆོག་ཏུ་དགའ་བ་བདེ་བ་ཆེ། །ཞེས་གསུངས་སོ། །དེ་ནས་རྣལ་འབྱོར་དང་རྣལ་འབྱོར་ཆེན་པོའི་
རྒྱུད་ཐུན་མོང་བའི་ལུགས་ཀྱིས། གང་ཟག་སྲིད་པ་ཐ་མ་པའི་བྱང་ཆུབ་སེམས་དཔའ་དེ། གནས་འོག་མིན་ཆེན་པོར། ལམ་ཟབ་ལམ་ཐུན་མོང་མ་ཡིན་པའི་ལམ་ལ་བརྟེན་ནས་མངོན་པར་བྱང་ཆུབ་པ་རྣམ་པ་ལྔས་ལོངས་སྤྱོད་རྫོགས་པའི་སྐུར་མངོན་པར་རྫོགས་པར་
སངས་རྒྱས་ནས། འབྲས་བུ་མི་འཕྲོག་ཡོན་ཏན་གྱི་ཆོས་དཔག་ཏུ་མེད་པ་དང་ལྡན་པ་ཡིན་ནོ། །ཁྱད་པར་དུས་ཀྱི་འཁོར་ལོ་པའི་ལུགས་ཀྱིས། རྟེན་ཁམས་དྲུག་དང་ལྡན་པའི་སྐྱེས་བུ་ཆེན་པོ་གང་ཟག་ཉིད། ལམ་ནི། དུས་ཀུན་ཏུ་ནི་བྱང་ཆུབ་སེམས་ཀྱང་འགྲོ་བ་དང་ནི་འགྲོ་བར་
འདོད་པ་རྣམ་པ་གཉིས་སུ་འགྱུར། །ཞེས་པས། སྨོན་འཇུག་བྱང་ཆུབ་མཆོག་ཏུ་སེམས་བསྐྱེད། དབང་བསྐུར་བདུན་པོ་འདི་དག་ནི། །དཀྱིལ་འཁོར་བཞེངས་ནས་སྦྱིན་པར་བྱ། །ཞེས་པ་ལྟར་བྱིས་པ་འཇུག་པའི་དབང་བདུན་དང། འདིར་ནི་དབང་བསྐུར་རྣམ་པ་གཉིས་ཀྱང་
བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ། །ཞེས་པ་ལྟར་དབང་གོང་མ་རྣམ་པ་གཉིས་ལེགས་པར་བླངས། འདུས་པའི་རྒྱུད་ཕྱི་མ་ལས། རྡོ་རྗེ་རྣམ་བཞི་འདི་དག་ཉིད། །ཐ་མལ་སྒྲུབ་པ་བསྙེན་པ་བྱ། །ཞེས་བཤད་པ་ལྟར། བསྐྱེད་པའི་རིམ་པ་ལ་བརྟེན་ནས་

[008A]༄༅། །འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་བསྒྲུབས་ཤིང་བསོད་ནམས་ཀྱི་ཚོགས་བསགས། ལས་ཀྱི་ཕྱག་རྒྱ་ཡོངས་སུ་དོར། །ཡེ་ཤེས་ཕྱག་རྒྱ་རྣམ་པར་སྤངས། །ཞེས་པ་ལྟར། ལམ་དམན་པ་རྣམས་སྤངས། ཕྱག་རྒྱ་ཆེ་ལ་
ཡང་དག་སྐྱེས། །ལྷན་སྐྱེས་གཞན་དང་འགྲོགས་པ་མིན། །ཞེས་པ་ལྟར། ཕྱག་རྒྱ་ཆེན་པོའི་ལམ་ལ་བརྟེན་ཏེ། འདུས་པའི་རྒྱུད་ཕྱི་མར། མཆོག་གི་ཡེ་ཤེས་བདུད་རྩི་ཉིད། །སྦྱོར་བ་དྲུག་གིས་བྱ་བ་ཡིན། །ཞེས་པ་ལྟར། ལམ་སྦྱོར་བ་ཡན་ལག་དྲུག་ལ་ལེགས་
པར་བསླབ་སྟེ། དུས་སྦྱོར་བཅུ་གཉིས་ཀྱི་རླུང་འགག་པ་བཅུ་གཉིས་རྫོགས་པར་བྱས་ཏེ། གནས་འོག་མིན་ནམ། ཆོས་ཀྱི་དབྱིངས་བདེ་བ་ཆེན་པོའི་གནས་སུ། འབྲས་བུ། ཤེས་རབ་མ་ཡིན་ཐབས་ཀྱང་མིན་པ་འདི་ནི་ལྷན་ཅིག་སྐྱེས་པའི་སྐུ་དེ་ཆོས་ཀྱི་སྐུར་གྱུར་པ། །
ཞེས་པ་ལ་སོགས་པའི་སྐུ་བཞིའི་བདག་ཉིད་དུ་སངས་རྒྱས་ཏེ། ཡོན་ཏན་གྱི་ཆོས་བདེ་བ་ཆེན་པོ་ལྷན་ཅིག་སྐྱེས་པ་ཐབས་ཤེས་རབ་གཉིས་སུ་མེད་པའི་ཡེ་ཤེས་དང་ལྡན་པར་སངས་རྒྱས་པ་ཡིན་ནོ། །དེ་ནས་སྤྲུལ་སྐུས་གདུལ་བར་བྱ་བའི་དོན་དུ། འཛམ་བུའི་གླིང་
དུ་སངས་རྒྱས་པར་སྟོན་པ་ནི། འདི་རྣམས་གྲོལ་བའི་སླད་དུ་སྲས་དང་བཅས་པ་རྒྱལ་བའི་བདག་པོ་ལས་ཀྱི་སར་ནི་རབ་ཞུགས་ཏེ། །མངལ་ནི་རབ་ཏུ་བཟུང་བ་མཛད་ཅིང་མཆོག་གི་ཐུགས་རྗེ་དག་གིས་བྱང་ཆུབ་བསྐྱེད་པ་མཛད་ནས་ནི། །ཉོན་མོངས་དང་ནི་བདུད་རྣམས་
བཅོམ་ནས་ས་ཡི་སྟེང་གི་གནས་སུ་ཆོས་ཀྱི་འཁོར་ལོ་རབ་བསྐོར་ཏེ། །སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། །ཞེས་གསུངས་ཤིང། དྲི་མེད་འོད་ལས་ཀྱང། སངས་རྒྱས་བཅོམ་ལྡན་འདས། སྔར་ས་བཅུ་གཉིས་ཀྱི་
དབང་ཕྱུག་ཏུ་གྱུར་པ་མཁས་པ་སྒྱུ་འཕྲུལ་ཆེན་པོ་འཆང་བ་སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པའི་འཕགས་པའི་ཡུལ་ལུམ་བི་ནིར། ཤཱ་ཀྱའི་རིགས་མིའི་དབང་པོ་ཟས་གཙང་མའི་ལྷ་མོ་སྒྱུ་འཕྲུལ་ཆེན་མོའི་ལྷུམས་ནས་བལྟམས་པ་ནི། གཞོན་ནུ་དོན་གྲུབ་པ་

[008B] ཞེས་གསུངས་པས་སངས་རྒྱས་ཉིད་ཟས་གཙང་གི་སྲས་སུ་སྐུ་སྐྱེ་བ་བསྟན། ཁབ་བཞེས་པ་དང་ཁབ་ནས་འབྱུང་བ་དང་དཀའ་བ་སྤྱད་པ་དང་བདུད་འཇོམས་པའི་ཚུལ་བསྟན་ནས། འཕགས་པའི་ཡུལ་དུ་ས་གའི་ཟླ་བའི་ཉའི་སྐྱ་རེངས་འཆར་བའི་ཚེ་མངོན་པར་རྫོགས་པར་
སངས་རྒྱས་པའི་ཚུལ་བསྟན་ཏོ། །གཉིས་པ་ལ། གཉིས་ཏེ། ཆོས་ཇི་ལྟར་གསུངས་པའི་ཚུལ་དང། གསུངས་པའི་ཆོས་ཀྱི་དོན་རྣམ་པར་དབྱེ་བའོ། །དང་པོ་ལ། གསུམ་སྟེ། ཉན་ཐོས་ཀྱི་ལུགས། ཐེག་ཆེན་ཐུན་མོང་གི་ལུགས། རྡོ་རྗེ་ཐེག་པའི་ལུགས་སོ། །དང་པོ་ལ། གསུམ་སྟེ་
སྟོན་པས་གསུངས་ཚུལ། སྡུད་པ་པོས་བསྡུས་ཚུལ། བསྡུས་པའི་བསྟན་པ་གནས་ཚུལ་ལོ། །དང་པོ་ནི། སངས་རྒྱས་ནས་ཞག་བདུན་ཕྲག་བདུན་སོང་བའི་རྗེས་སུ་གནས་ཝཱ་ར་ཎ་སིར་འཁོར་ལྔ་སྡེ་བཟང་པོ་ལ་བདེན་བཞིའི་ཆོས་བསྟན་པ་ནས་བཟུང་སྟེ། གྲོང་ཁྱེར་རྩྭ་མཆོག་
ཏུ་མྱ་ངན་ལས་འདས་ཀྱི་བར་དུ་ཐེག་ཆུང་གི་སྡེ་སྣོད་གསུངས་པར་འདོད་དོ། །གཉིས་པ་བཀའ་བསྡུ་བ་དང་པོ་ནི། དུས་ནི་སྟོན་ཟླ་ཐ་ཆུང་གི་ཚེས་བརྒྱད་ལ་སྐུ་འདས་པའི་ཕྱི་དེ་དབྱར་རིལ་པོ་དབྱར་གྱི་ནང་དུ། གནས་ཤིང་ཉ་གྲོ་དཧའི་ཕུག་ཏུ། དགོས་པ་ལྷ་རྣམས་ཀྱི་འཕྱ་བ་བསལ་བ་དང་
བསྟན་པ་ཡུན་རིང་དུ་གནས་པའི་ཆེད་དུ། བཀའ་སྡུད་པ་པོ་ཀུན་དགའ་བོས་མདོ་སྡེ། ཉེ་བར་འཁོར་གྱིས་འདུལ་བ། འོད་སྲུང་གིས་མངོན་པ་བསྡུས་སོ། །བཀའ་བསྡུ་བ་གཉིས་པ་ནི། དུས་སྟོན་པ་འདས་ནས་ལོ་བརྒྱ་དང་བཅུ་ལོན་པ་ན། གནས་ཡངས་པ་ཅན་གྱི་ཀུ་ཥྨ་པུ་
རིའི་གཙུག་ལག་ཁང་དུ། དགོས་པ་རུང་བ་མ་ཡིན་པའི་གཞི་བཅུ་བསལ་བའི་ཕྱིར། སྦྱིན་བདག་ཆོས་རྒྱལ་མྱ་ངན་མེད་ཀྱིས་བྱས་ཏེ། སྡུད་པ་པོ་གྲགས་པ་ལ་སོགས་པ་དགྲ་བཅོམ་པ་བདུན་བརྒྱས་བསྡུ་བ་གཉིས་པ་བྱས་སོ། །བསྡུ་བ་གསུམ་པ་ལ་མི་མཐུན་པ་
འགའ་རེ་སྣང་ཞིང། དགོས་པ་གྱེས་པ་བཅོ་བརྒྱད་བཀའ་མ་ཡིན་པའི་དོགས་པ་བསལ་བའི་ཕྱིར། དུས་སྟོན་པ་འདས་ནས་ལོ་སུམ་བརྒྱ་ན། གནས་ཁ་ཆེའི་ཡུལ་ཀུན་པ་ན་ཞེས་བྱ་བའི་དགོན་པར། སྦྱིན་བདག་ཛཱ་ལན་དྷ་རའི་རྒྱལ་པོ་ཀ་ནི་ཀས་བྱས་ཏེ། སྡུད་པ་པོ་པུ་རྞི་
[009A]༄༅། །ཀ་ལ་སོགས་པ་དགྲ་བཅོམ་པ་ལྔ་བརྒྱ། བ་སུ་མི་ཏྲ་ལ་སོགས་པའི་བྱང་ཆུབ་སེམས་དཔའ་ལྔ་བརྒྱ། སོ་སོ་སྐྱེ་བོའི་པཎྜི་ཏ་ཉིས་བརྒྱ་ལྔ་བྕུའམ་ཁྲི་དྲུག་སྟོང་འདུས་ནས་བསྡུ་བ་གསུམ་པ་མཛད་དེ། སྡེ་བ་བཅོ་བརྒྱད་བཀར་བསྒྲུབས་སོ། །ཞེས་གྲག་གོ་
གསུམ་པ་ནི། ལུང་ཕྲན་ཚེགས་ལས་བསྟན་པ་ལོ་སྟོང་དུ་གནས་པར་གསུངས་ཤིང། མཛོད་ཀྱི་རང་འགྲེལ་དུའང་ལོ་སྟོང་དུ་གནས་པར་གསུངས། མཛོད་ཀྱི་མདོ་ཊཱིཀ་ཏུ་གསེར་ཕྲེང་ཅན་གྱི་རྟོགས་པ་བརྗོད་པའི་ལུང་དྲངས་ནས་ལོ་སྟོང་དུ་གནས་ཤིང་མཐར་འཐབ་མོས་ནུབ་པར་
གསུངས་སོ། །གཉིས་པ་ལ། གསུམ་སྟེ། དང་པོར་གསུངས་ཚུལ། བར་དུ་བསྡུས་ཚུལ། མཐར་གནས་ཚུལ་ལོ། །དང་པོ་སངས་རྒྱས་ནས་ཞག་བདུན་ཕྲག་དང་པོ་ལ་སྐྱིལ་ཀྲུང་མ་བཤིག་པར་བྱང་ཆུབ་ཀྱི་ཤིང་ལ་གཟིགས། གཉིས་པ་ལ་སྟོང་གསུམ་རྒྱང་རིང་དུ་འཆག་
གསུམ་པ་ལ་བྱང་ཆུབ་ཀྱི་སྙིང་བོར་སྤྱན་མི་འཛུམ་པར་གཟིགས། བཞི་བ་ལ་ཤར་ནུབ་ཏུ་རྒྱང་མི་རིང་བར་འཆག་ལྔ་བ་ལ་ཀླུ་བཏང་བཟུང་གི་གནས་སུ་བཞུགས། དྲུག་པ་ལ་ཤིང་ཉ་གྲོ་དྷ་སྐྱོང་དུ་བཞུགས། བདུན་པ་ལ་ཤིང་སྒྲོལ་རྒྱུའི་དྲུང་དུ་བཞུགས་ཏེ། ཚོང་པ་ག་
གོན་དང། བཟང་པོས་སྦྲང་རྩི་ལ་སོགས་པ་ཕུལ་བ་རྒྱལ་ཆེན་རིགས་བཞིས་ཕུལ་བའི་རྡོའི་ལྷུང་བཟེད་གཅིག་ཏུ་བྱིན་གྱིས་བརླབས་པར་བཞེས་ཏེ། དེ་གཉིས་ཀྱི་བསོད་སྙོམས་ཀྱང་གསོལ་ནས་ཤིས་པ་བརྗོད་དེ། སྦྲང་རྩི་འབྱུང་བ་ཞེས་བྱ་བའི་རྒྱལ་བར་ལུང་བསྟན་ཏོ། །དེ་ནས་
སྟོན་པ་ཐུགས་ལས་ཆུང་ངུར་བཞུགས་ཏེ། ཟབ་ཞི་རྡུལ་བྲལ་འོད་གསལ་འདུས་མ་བྱས། །བདུད་རྩིའི་ཆོས་འདི་བདག་གིས་ཐོབ་པར་གྱུར། །བདག་གིས་བསྟན་ཀྱང་གཞན་གྱིས་མི་ཤེས་ཏེ། །མི་སྨྲ་ནགས་འདབས་གནས་པར་བྱ་བ་སྙམ། །ཞེས་དགོངས་པ་དང། ཚངས་པ་
གཙུག་ཕུད་ཅན་གྱིས། ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། །ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། །ཡེ་ཤེས་ཟེར་གྱིས་མི་ཡི་པད་མ་ཁ་འབྱེད་པ། །སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། །ཞེས་པ་ལ་སོགས་པས་

[009B] ཡང་ཐུགས་ལས་ཆུང་བ་ལ་གཞོལ་བས། བརྒྱ་བྱིན་དང་ཚངས་པས་ནན་ཏན་དུ་བསྐུལ་བས་ཞལ་གྱིས་བཞེས་ཏེ་ཝཱ་ར་ཎ་སིར་བྱོན་པ་དང། ལྔ་སྡེས་འོག་ཁྲིམས་བཅས་པ་རང་ཞིག་ཏུ་གྱུར་ཏེ། འཁོར་ལྔ་སྡེ་བཟང་བོ་དང་ལྷའི་འཁོར་
རྣམས་ལ་ཆོས་བདེན་པ་བཞི་ལན་གསུམ་བཟླས་པ་རྣམ་པ་བཅུ་གཉིས་བསྐོར་ཏེ། དགོས་པ་ལྔ་སྡེས་དགྲ་བཅོམ་པ་ཐོབ་ཅིང། བརྒྱུད་པའི་གདུལ་བྱ་རྣམས་ཀྱི་གང་ཟག་ཏུ་འཛིན་པ་བཟློག་པའོ། །དེ་ནི་བཀའ་དང་པོ་བདེན་པ་བཞིའི་རྣམ་པས་བསྟན་པའི་ཆོས་ཀྱི་འཁོར་ལོའོ་
དེ་ནས་གནས་བྱ་རྒོད་ཕུང་པོའི་རི་ལ་སོགས་པར། འཁོར་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ། ཆོས་ཆོས་ཐམས་ཅད་ངོ་བོ་ཉིད་མེད་པ་ལས་བརྩམས་ཏེ་བསྟན་པ་ནི། བཀའ་བར་བ་སྟོང་བ་ཉིད་སྨོས་པའི་རྣམ་པས་བསྟན་པའི་ཆོས་ཀྱི་འཁོར་ལོའོ། །དེ་ནས་
གནས་རི་མ་ལ་ཡ་ལ་སོགས་པར། འཁོར་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ། ཆོས་ཆོས་ཐམས་ཅད་ངོ་བོ་ཉིད་མེད་པ་ལས་བརྩམས་ཏེ་བསྟན་པ་ནི། ལེགས་པ་རྣམ་པར་ཕྱེ་བ་དང་ལྡན་པའི་ཆོས་ཀྱི་འཁོར་ལོའོ། །དེ་ལྟར་འཁོར་ལོ་གསུམ་དུ་
བཞག་པ་ནི། ཕྱོགས་གཅིག་ནས་མཚོན་པའམ་གཙོ་ཆེ་བ་ཙམ་ཡིན་གྱི་རྣམ་པ་ཐམས་ཅད་དུ་དེའི་ངེས་པ་མེད་པར་ཤེས་པར་བྱའོ། །གཉིས་པ་ནི། རྒྱལ་བོའི་ཁབ་ཀྱི་ལྷོ་ཕྱོགས་བི་མ་ལ་སྭ་བྷཱ་ཝ་ཞེས་པའི་རི་ལ། རྒྱལ་སྲས་འབུམ་ཕྲག་བཅུ་འདུས་ཏེ། འཇམ་དཔལ་
གྱིས་མངོན་པ། བྱམས་པས་འདུལ་བ། ཕྱག་ན་རྡོ་རྗེས་མདོ་སྡེ་བསྡུས་སོ། །ཞེས་གྲགས་གོ། །རྟོག་གེ་འབར་བ་ལས། ཐེག་པ་ཆེན་པོ་སངས་རྒྱས་ཀྱིས་གསུངས་པ་ཡིན་ཏེ། རྩ་བའི་སྡུད་པར་བྱེད་པ་པོ་ཀུན་ཏུ་བཟང་པོ་དང་འཇམ་དཔལ་དང་གསང་བའི་བདག་པོ་དང་
བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། །ཞེས་འབྱུང་ཞིང། འབུམ་ཊཱིཀ་ཏུའང། ཕྱག་རྡོར་སངས་རྒྱས་སྟོང་གི་བཀའ་སྡུད་པ་པོར་གསང་བ་བསམ་གྱིས་མི་ཁྱབ་པའི་མདོ་ནས་བཤད་ཅིང། ཕྱག་ན་རྡོ་རྗེ་དབང་བསྐུར་བའི་རྒྱུད་དུའང། ཕྱག་ན་རྡོ་རྗེ་བཀའ་

[010A]༄༅། །སྡུད་པ་པོར་བཤད་པས་ཕྱག་རྡོར་གྱིས་བྱམས་པ་ལ་སོགས་པ་རྣམས་ལ། འདི་སྐད་བདག་གིས་ཐོས་པ་ཞེས་བཀའ་བསྡུ་བ་བྱས་པར་བཞེད་དེ། །བརྒྱད་སྟོང་འགྲེལ་བར་ཤེར་ཕྱིན་གྱི་མདོ་སྡེ་ཀུན་དགའ་བོས་བསྡུས་པར་བཞེད་དོ། །ཟླ་བ་གྲགས་པས་
ཀུན་དགའ་བོ་དང་ཕྱག་རྡོར་གཅིག་པར་བཞེད་དོ། །གསུམ་པ་ལ། བློ་གྲོས་མི་ཟད་པས་བསྟན་པའི་མདོའི་འགྲེལ་བར་བསྟན་པ་ལོ་སྟོང་དུ་གནས་པར་གསུངས། སྙིང་རྗེ་པད་དཀར་དུ་ཕྱེད་དང་ཉིས་སྟོང། རྡོ་རྗེ་གཅོད་པའི་འགྲེལ་བར་ཕྱེད་དང་སུམ་སྟོང། ཟླ་བ་སྙིང་
པོའི་མདོ་ལས་ལོ་ཉིས་སྟོང་གནས་པར་གསུངས་སོ། །འབུམ་ཊཱིཀ་ཏུ་ལོ་ལྔ་སྟོང་གནས་པ་ལས་སྟོང་ཕྲག་རེ་རེ་ལ་ཕྱེད་ཕྱེད་དུ་བཅད་པས་ལྔ་བརྒྱ་ཕྲག་བཅུ་ལ་ལེའུ་བཅུར་འགྱུར་ཏེ། དེ་ལ་ལྔ་བརྒྱ་དང་པོ་དང་གཉིས་པ་དང་གསུམ་པ་རྣམས་ལ། གོ་རིམ་བཞིན་དུ་ལྷག་མཐོང་
དང་ཕྱིར་མི་འོང་བ་དང་རྒྱུན་དུ་ཞུགས་པ་མང་དུ་འབྱུང་བས། དགྲ་བཅོམ་པའི་ལེའུ་དང་ཕྱིར་མི་འོང་བའི་ལེའུ་དང་རྒྱུན་དུ་ཞུགས་པའི་ལེའུ་ཞེས་བྱ་སྟེ། ཁོང་དུ་ཆུད་པའི་ལེའུ་གསུམ་དང། དེ་ནས་ལྔ་བརྒྱ་བཞི་པ་དང་ལྔ་པ་དང་དྲུག་པ་རྣམས་ལ། གོ་རིམ་བཞིན་དུ་ལྷག་མཐོང་
དང་ཏིག་ངེ་འཛིན་དང་ཚུལ་ཁྲིམས་དང་ལྡན་པ་མང་མང་དུ་འབྱུང་བས། ལྷག་མཐོང་གི་ལེའུ་དང་ཏིང་ངེ་འཛིན་གྱི་ལེའུ་དང་ཚུལ་ཁྲིམས་ཀྱི་ལེའུ་ཞེས་བྱ་སྟེ། སྒྲུབ་པའི་ལེའུ་གསུམ་དང། དེ་ནས་ལྔ་བརྒྱ་བདུན་པ་དང་བརྒྱད་པ་དང་དགུ་པ་ལ་རིམ་པ་ལྟར་ཆོས་མངོན་པ་དང་མདོ་སྡེ་
དང་འདུལ་བ་སྟོན་པ་མང་དུ་འབྱུང་བས། མངོན་པའི་ལེའུ་མདོ་སྡེའི་ལེའུ་འདུལ་བའི་ལེའུ་སྟེ། ལུང་གི་ལེའུ་གསུམ་དང། ལྔ་བརྒྱ་བ་བཅུ་བ་ནི། རབ་ཏུ་བྱུང་བའི་རྟགས་ཙམ་ལས་ལྟ་སྤྱོད་རྣལ་མ་དང་མི་ལྡན་པས། རྟགས་ཙམ་འཛིན་པའི་ལེའུ་སྟེ། འདི་ཉིད་ལ་ལྔ་བརྒྱ་ཐ་
མ། ཞེས་བཤད་དོ། །དེའི་ལུགས་ཀྱིས་ས་མོ་སྦྲུལ་ཀྱིས་མོ་སྦྲུལ་གྱི་ལོ་ཡན་ཆོད་ལ་སུམ་སྟོང་བཞི་བརྒྱ་དྲུག་ཅུ་རྩ་གཉིས་འདས། ཐུབ་པ་འབྲུག་ལོ་བར་བཞེད་པའི་ལུགས་ཡིན། གླང་ལོར་བཞེད་པའི་ལུགས་ཀྱིས་དེ་བས་གསུམ་གྱིས་སང། དགའ་བའི་བཤེས་གཉེན་གྱི་རྟོགས་

[010B] སྐྱེ་རྒུའི་ཚེ་ལོ་དྲུག་བརྒྱ་བའི་བར་དུ་གནས་པ་ཡང་གསུངས་སོ། །ཟླ་བའི་སྙིང་པོས་ཞུས་པ་ལས་ནི། བསྟན་པ་ལོ་ཉིས་སྟོང་དུ་གནས་ཤིང། དེའི་མཇུག་ཏུ་རྒྱལ་བོ་དང། རབ་ཏུ་བྱུང་བ་རྣམས་ཆོས་བཞིན་མི་སྤྱོད་པའི་རྒྱུ་མཚན་གྱིས་འཇིག་རྟེན་དུ་བཀྲ་མི་ཤིས་པ་སྣ་ཚོགས་
འབྱུང། དེའི་ཚེ་རྒྱ་གར་དང་རྒྱ་མ་ཡིན་པའི་རྒྱལ་བོ་ཡ་བ་དང་བ་ལ་བ་དང་ཤཾ་ཁུ་ན་ཞེས་བྱ་བ་གསུམ་སྲིད་གཅིག་ཏུ་བྱས་ཏེ་གང་གའི་ཚུར་རོལ་མ་ཧཱ་དེ་ཤ་ལ་སོགས་པའི་ཡུལ་འཛིན་པར་འགྱུར་རོ། །དེའི་ཚེ་གང་གའི་ཕ་རོལ་ལྷོ་ཕྱོགས་ན་ཀོའུ་ཤཾ་བཧི་ཞེས་བྱ་བར་རྒྱལ་བོ་མ་ཧེན་དྲ་སེ་ན་ཞེས་བྱ་
བ་ལ་བུ་དུ་པྲ་ས་ར་ཞེས་བྱ་བ་སྨིན་མཚམས་ན་ལྕགས་ཀྱི་སྨེ་བ་ཡོད་པ། ལག་པ་གྲུ་མོ་མན་ཆད་ཁྲག་གིས་བྱུགས་པ་འདྲ་བ་ཞིག་བྱུང། དེ་དང་དུས་མཉམ་དུ་བློན་པོའི་བུ་ལག་པའི་མཁྲིག་མ་མན་ཆད་ཁྲག་གིས་བྱུགས་པ་འདྲ་བ་ལྔ་བརྒྱ་དང། རྟེའུ་སྨྲ་ཤེས་པ་གཅིག་ཀྱང་
བཙས་སོ། །དེ་ལོ་བཅུ་གཉིས་སོང་བ་དང་སྔར་གྱི་རྒྱལ་བོ་གསུམ་གྱི་དམག་བྱུང་བ་དང་འཐབ་པས་ལྕགས་ཀྱི་སྨེ་བ་འཕེལ་ནས་ལུས་རིལ་ལྕགས་སུ་སོང་སྟེ། རྒྱལ་བོ་གསུམ་གྱི་དམག་བཅོམ་ནས་འཛམ་བུའི་གླིང་གི་རྒྱལ་བོ་རྒྱུར་ཏེ། དེའི་སྡིག་སྦྱོང་གི་ཐབས་སུ་གྲོང་ཁྱེར་སྐྱ་
བོའི་བུ་ནས་སྡེ་སྣོད་འཛིན་པ་སློབ་མ་ཅན་སྤྱན་དྲངས་ཏེ་སྡིག་སྦྱོང་ཞུས་པས། ལོ་བཅུ་གཉིས་སུ་དཀོན་མཆོག་གསུམ་མཆོད་ན་སྡིག་འབྱུང་ངོ་ཞེས་ཐོས་ནས་འཛམ་བུའི་གླིང་གི་དགེ་སློང་ཐམས་ཅད་བཀུག་སྟེ་ཡུལ་གཞན་དུ་ཆོས་སྤྱོད་དུ་མི་སྟེར་བར་གྱུར་ཏོ། །དེ་ནས་དགེ་སློང་
འབུམ་ཙམ་འདུས་ཏེ་ཕན་ཚུན་གཏམ་བྱས་པས། འབྲེལ་བ་རྣམས་ཤི་བའི་མྱ་ངན་ལངས་ཏེ་དུས་པས། རྒྱལ་བོ་མ་དགའ་ནས་སྨོན་ལམ་བཏབ་པས། ལྷས་ལུང་བསྟན་ནས་དགྲ་བཅོམ་པ་དེས་པ་སྤྱན་དྲངས་ནས་ཕྱག་དང་མཆོད་པ་བྱས་སོ། །དེ་ནས་ཚེས་བཅུ་བཞིའི་ནུབ་
མོ་དགེ་འདུན་འདུས་པའི་ནང་ནས་དགེ་སློང་གསར་བུ་རྣམས་ཀྱིས་མཁན་པོ་སློབ་བ་ཅན་ལ་འདུལ་བ་བཤད་པར་གསོལ་བ་དང། དེས་ཆོས་ཁྲིམས་མི་བསྲུང་བ་ལ་འདུལ་བ་བཤད་པས་ཅི་ལ་ཕན་ཟེར་བ་དང། དགྲ་བཅོམ་པ་དེས་པས་ཆོས་ཁྲིམས་མནོས་ནས་དེའི་བར་

[011A]༄༅། །དུ་རྩྭ་མཆོག་ཙམ་ཡང་མ་ཉམས་ན་དེ་སྐད་མ་ཟེར་བར་འདུལ་བ་ཤོད་ཅེས་གླེང་བས། སློབ་མ་ཅན་གྱིས་དེ་དགྲ་བཅོམ་པ་ཡིན་པར་ཤེས་ནས་གནོང་སྟེ་ཅང་མི་སྨྲ་བར་འདུག་གོ། །དེ་ནས་སློབ་མ་ཅན་གྱི་སློབ་མ་དགེ་སློང་དཔུང་རྒྱན་ཞེས་བྱ་བས་དགྲ་
བཅོམ་པ་ལ། ཁྱོད་ངའི་མཁན་པོ་ལ་ཅིའི་ཕྱིར་བརྙས་ཞེས་ཟེར་ནས་བརྡེག་སྟེ་བསད། གནོད་སྦྱིན་ཞོ་གདོང་གིས་དཔུང་རྒྱན་བསད། དགེ་སློང་གི་རང་ཀྱིས་སློབ་མ་ཅན་བསད། དེ་ནས་ཕན་ཚུན་གཅིག་གིས་གཅིག་བསད་དེ་གཅིག་ཀྱང་མ་ལུས། དཀར་བོའི་ཕྱོགས་ལ་
དགའ་བའི་ལྷ་རྣམས་དུས་པའི་མཆི་མ་ཁྲག་དང་རྨེའི་ཆར་དུ་བབ། གོས་ཚོན་ཅན་རྣམས་ལྷའི་ཡུལ་དུ་གདན་དྲངས་བར་གྱུར་ཏོ། །དེ་ནས་རྒྱལ་བོ་མྱ་ངན་དུ་གྱུར་ཏེ། དགྲ་བཅོམ་པ་ནི་ངའི་མ། སྡེ་སྣོད་གསུམ་པ་ནི་ཆོས་ཀྱི་མཛོད་དེ། འདི་གཉིས་འདས་པས་ད་ཕྱིན་
ཆད་སྲོག་ཀྱང་གཅེས་པ་མེད། རྒྱལ་སྲིད་ཀྱང་སུ་འདོད་པ་ལ་སྦྱིན་ནོ་ཞེས་སྨྲས་ནས། མིག་བཙུམ་སྟེ་མི་ལྟ་བར་གྱུར་བ་དང། བློན་པོ་རྣམས་ཀྱིས། མྱ་ངན་སངས་པའི་ཕྱིར་མི་ལྔ་བརྒྱའི་སྐྲ་དང་ཁ་སྤུ་བསྤྲེགས། ཕྱུགས་དམར་པོའི་ཀོ་བ་བསྐོན་ནས་རབ་ཏུ་བྱུང་བ་ལྔ་བརྒྱ་འོངས་
སོ་ཞེས་གསོལ་བས་རྒྱལ་བོ་དགའ་སྟེ། དེ་རྣམས་ལ་མཆོད་ནས་ཆོས་དྲིས་པས་ཆོས་ཚིག་གཅིག་ཀྱང་མ་ཤེས་ནས་རྒྱལ་བོ་མྱ་ངན་ལངས་ཏེ་དུ་བར་གྱུར་ཏོ། །དེའི་ཚེ་འཛམ་བུའི་གླིང་གི་ཆོས་རིལ་པོ་ནུབ་པར་གྱུར་ཏོ། །ཞེས་འབྱུང་ངོ། །གསུམ་པ་ལ། གསུམ་སྟེ། དང་བོར་
གསུངས་པའི་ཚུལ་ནི། བྱ་བ་དང་སྤྱོད་པའི་རྒྱུད་ནི། དུས་བསྐལ་བ་བཟང་བོ་འདི་ཉིད་ལ་ཅི་རིགས་པར། སྟོན་པ་སྤྲུལ་སྐུ་མཆོག་གིས། གནས་རི་རབ་ཀྱི་རྩེ་མོ་ལ་སོགས་པར། འཁོར་རང་རང་གི་དཀྱིལ་འཁོར་ལ་བཀོད་པའི་འཁོར་དང་ཉན་པའི་འཁོར་སངས་རྒྱས་དང་བྱང་ཆུབ་
སེམས་དཔའ་དཔག་ཏུ་མེད་པ་ལ། ཆོས་བྱ་སྤྱོད་ཀྱི་ཆོས་ཀྱི་འཁོར་ལོ་གསུངས་སོ། །རྣལ་འབྱོར་གྱི་རྒྱུད་ནི། སྟོན་པ་བཅོམ་ལྡན་འདས་ཀྱིས་འོག་མིན་དུ་སངས་རྒྱས་ཐམས་ཅད་ཀྱིས་དབང་བསྐུར་ནས་སངས་རྒྱས་ཏེ་རིང་བོར་མ་ལོན་པར། གནས་རི་རབ་ཀྱི་རྩེ་མོར་གཞལ་ཡས་

[011B] འཁོར་དཀྱིལ་འཁོར་ལ་བཀོད་པའི་འཁོར་སངས་རྒྱས་དང་བྱང་ཆུབ་སེམས་དཔའི་ཚོགས། ཉན་པའི་འཁོར་སྐལ་བ་དང་ལྡན་པའི་གདུལ་བྱ་དཔག་ཏུ་མེད་པ་ལ། ཆོས་དེ་ཉིད་འདུས་པ་ལ་སོགས་པ་རྣལ་འབྱོར་གྱི་རྒྱུད་གསུངས་སོ། །རྣལ་འབྱོར་ཆེན་པོ་བླ་ན་མེད་པའི་རྒྱུད་ནི་
སྟོན་པ་བཅོམ་ལྡན་འདས་རྡོ་རྗེ་འཆང་གིས། སྔོན་ཉིད་དུ་གསུངས་ན་ཡང། རྒྱུད་ཁ་ཅིག་ཕྱིས་ཟས་གཙང་གི་སྲས་དོན་གྲུབ་སངས་རྒྱས་པའི་ཚུལ་བསྟན་ནས་བཟླས་ཏེ་གསུངས་པ་ཡོད་དེ། དཔེར་ན་རྒྱུད་སྡེ་འོག་མ་ཕྱག་ན་རྡོ་རྗེ་དབང་བསྐུར་བའི་རྒྱུད་ལྟ་བུའོ། །དེས་ན་རྣལ་འབྱོར་ཆེན་པོའི་
རྒྱུད་གསང་བ་འདུས་པ་ལ་སོགས་པ་ནི། དུས་བཅོམ་ལྡན་འདས་མཉན་ཡོན་ན་བཞུགས་པའི་ཚེ། གནས་དེ་ནས་དཔག་ཚད་སུམ་བརྒྱ་ན་ཨུ་རྒྱན་ཞེས་བྱ་བའི་ཡུལ་ན་རྒྱལ་བུ་ཨིན་དྲ་བཧུ་ཏི་ཞེས་བྱ་བ་ཡོད། དེས་སྔ་དྲོའི་དུས་གཅིག་གི་ཚེ་དགེ་སློང་གི་གཟུགས་དུ་མ་ནམ་མཁའ་ལ་འགྲོ་བ་
མཐོང་སྟེ། དེ་དག་ཅི་ཡིན་བློན་པོ་ལ་དྲིས་ཀྱང་མ་ཤེས་པར་ཡུལ་འཁོར་གྱི་མི་རྣམས་ལ་དྲིས་པས། དེ་དག་སངས་རྒྱས་འཀྱ་ཐུབ་པའི་ཉན་ཐོས་སོ་ཟེར་བ་ཐོས་ནས་དད་དེ། དེའི་ཕྱོགས་སུ་ཕྱག་འཚལ་མེ་ཏོག་དང་བཅས་པའི་ཐལ་མོ་སྦྱར་ཏེ་འདུག་པས་མཉན་ཡོད་ན་བཅོམ་ལྡན་
འདས་འཁོར་དང་བཅས་པ་བཞུགས་པ་མཐོང་ངོ། །དེ་དད་པ་སྐྱེས་ནས་བཅོམ་ལྡན་འདས་ཐམས་ཅད་མཁྱེན་པ་ཐུགས་རྗེ་ཅན་རྫུ་འཕྲུལ་གྱི་ཞབས་མངའ་བས་ནང་པར་གདུགས་ཚོད་ལ་གཤེགས་སུ་གསོལ་ཞེས་གསོལ་བ་བཏང་པས། སང་བཅོམ་ལྡན་འདས་འཁོར་དང་བཅས་པ་
བྱོན་པ་ལ། རྒྱལ་པོ་འཁོར་དང་བཅས་པས་མཆོད་དེ་གསོལ་བ་བཏབ་པ། བདག་ཅག་སྲིད་པའི་སྡུག་བསྔལ་ལས་ཐར་བར་མཛད་དུ་གསོལ་ཞེས་ཞུས་པས། བཀའ་སྩལ་པ། ཁྱིམ་ནས་ཁྱིམ་མེད་པར་རབ་ཏུ་བྱུང་ཞིག་ཐབས་ཡོད་དོ། །ཞེས་གསུངས་པས། བདག་ཅག་ནི་འདོད་
པའི་ཡོན་ཏན་གྱིས་གདུངས་པ་ཆེ་བས་འདོད་ཡོན་མ་སྤངས་པར་སངས་རྒྱ་བའི་ཐབས་ཞུའོ། །ཞེས་གསོལ་བ་དང། བཅོམ་ལྡན་འདས་ཀྱིས་སྐྱེ་བོ་འདོད་ཆགས་ཅན་རྗེས་སུ་གཟུང་བའི་དོན་དུ། རྡོ་རྗེ་བཙུན་མོའི་བྷ་ག་ཆོས་འབྱུང་གི་དབུས་སུ་ལུགས་གཞལ་ཡས་ཁང་ཕུང་ཁམས་སྐྱེ་མཆེད་ལྷ་ལྷ་མོ་ནང་

[012A]༄༅། །སྤྲུལ་པའི་དཀྱིལ་འཁོར་དུ། དཀྱིལ་འཁོར་ལ་བཀོད་པའི་འཁོར་སངས་རྒྱས་དང་བྱང་ཆུབ་སེམས་དཔའི་ཚོགས་ཞུ་བ་པོའི་འཁོར་རྒྱལ་པོ་ཨིན་དྲ་བཧུ་ཏི་ལ་སོགས་པ་ལ་རིག་པའི་དབང་དབང་བཞི་པ། བསྐུར་བ་བྱིན་ནས་ཆོས་རིམ་པ་གཉིས་ཀྱི་བདག་ཉིད་ཅན་
རྣལ་འབྱོར་ཆེན་པོའི་རྒྱུད་གསུངས་ནས་རྡོ་རྗེ་ཆོས་ལ་རྒྱུད་གཏད་དོ། །ཞེས་གྲག་གོ་ཁ་ཅིག་ན་རེ། དེ་ནི་ཆོས་བསྡུས་པའི་དུས་ཀྱི་གཏམ་ཡིན་གྱི་གསུངས་པ་ནི་སྔོན་ཉིད་དུའོ། །ཞེས་ཟེར་རོ། །རྣལ་འབྱོར་མ་རྒྱུད་བདེ་མཆོག་འཁོར་ལོ་ནི། སྔར་ཉིད་དུ་གསུངས་པར་བདེ་མཆོག་རྩ་རྒྱུད་
ཀྱི་འགྲེལ་པ་ལས་ཆོས་ཀྱི་རྣམ་གྲངས་འདི་ནི་ཐོག་མ་མེད་པའི་རྒྱུ་ཅན་ཡིན་ཏེ། བཅོམ་ལྡན་འདས་འཀྱ་ཐུབ་པ་ལས་སྔ་བ་ཉིད་དུ་གནས་སོ། །དུས་ཀྱི་དབང་གིས་བསྲེགས་པའི་བསྐལ་བ་ལ་སོགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ནུབ་པ་ན། བཅོམ་ལྡན་འདས་
འཀྱ་ཐུབ་པས་སླར་ཡང་གསུངས་པ་ཡིན་ནོ། །དལ་བདེ་མཆོག་དེ་ནི་དེ་ལྟ་མ་ཡིན་ཏེ། སངས་རྒྱས་ཀྱི་ཞིང་མ་བརྗོད་དུ་མེད་པ་ན་དཔའ་བོ་དང་དཔའ་མོ་ལ་སོགས་པས་ཉམས་སུ་བླངས་ཏེ་གནས་པའི་ཕྱིར་མ་ནུབ་བོ། །ཞེས་བཤད་པ་ལྟ་བུའོ། །སློབ་དཔོན་རྡོ་རྗེས་མཛད་པའི་བདེ་མཆོག་
ཉུང་ངུའི་རྒྱུད་ཀྱི་འགྲེལ་པ་ལས། བདེ་མཆོག་ཉུང་དུའི་རྒྱུད་ཀྱི་དབང་དུ་མཛད་ནས་དུས་གཉིས་ལྡན་གྱི་དུས་སུ་དྲག་པོ་འཇིགས་བྱེད་བཏུལ་བའི་ཚེ། གནས་འཛམ་བུའི་གླིང་གྲུ་གསུམ་ན་བཞུགས་ཏེ། སྟོན་པ་སྤྲུལ་པའི་སྐུ་འབྲས་བུའི་ཧེ་རུ་ཀས། གདུལ་བྱའི་འཁོར་དྲག་པོ་
འཇིགས་བྱེད་དང། ཉན་པའི་འཁོར་སངས་རྒྱས་དང་བྱང་ཆུབ་སེམས་དཔའ་དང། སྤྲུལ་པའི་འཁོར་རིགས་ལྔའི་དཔའ་པོ་དང་དཔའ་མོ་དང། སྡུད་པ་པོའི་འཁོར་ལྕང་ལོ་ཅན་གྱི་བདག་པོ་ལ། ཆོས་དབང་བསྐུར་བ་སྔོན་དུ་འགྲོ་བའི་རྣལ་འབྱོར་གསང་མཐའི་རྒྱུད་བསྟན་པར་བཤད་
དོ། །གཉིས་སུ་མེད་པའི་རྒྱུད་དུས་འཁོར་བའི་ལུགས་ཀྱིས། སྟོན་པས་གསུངས་ཚུལ་ལ། པད་མ་ཅན་ནས་བཅོམ་ལྡན་འདས་འཕགས་པའི་ཡུལ་དུ་མྱ་ངན་ལས་འདའ་བའི་ཚུལ་བསྟན་ནས། ཤམ་བྷ་ལའི་ཡུལ་དུ་རྩ་བའི་རྒྱུད་གསུངས་སོ། །ཞེས་པ་ནི། མི་འཐད་དེ། བཅོམ་

[012B] ཟས་གཙང་གི་སྲས་ལྷ་མོ་སྒྱུ་འཕྲུལ་ཆེན་མོའི་ལྷུམས་ནས་བལྟམས་པའི་འཀྱ་ཐུབ་པ་རྒྱུད་ཀྱིས་སྟོན་པ་པོ་དང། མངལ་སྐྱེས་ཀྱི་ཟླ་བཟང་རྒྱུད་ཀྱི་ཞུ་བ་པོར་མི་རུང་བའི་རྩོད་པ་དང་ལན་ཐམས་ཅད་དོན་མེད་པར་
འགྱུར་བའི་ཕྱིར་དང། ཤམ་བྷ་ལའི་ཡུལ་དུ་རྩ་རྒྱུད་གསུངས་པར་འདོད་པ་ལ། རྩ་བའི་རྒྱུད་ལ། དེ་ནས་ཤམ་བྷ་ལར་གྲགས་ནས། །ཕྱག་ན་རྡོ་རྗེའི་སྤྲུལ་བ་ནི། །མི་བདག་ཟླ་བཟང་རྫུ་འཕྲུལ་གྱིས། །རང་ཉིད་དཔལ་ལྡན་ཆོས་དབྱིངས་བྱོན། །དང་པོར་གཡས་སུ་བསྐོར་བྱས་ནས། །སྟོན་པའི་
ཞབས་ཀྱི་ཆུ་སྐྱེས་གཉིས། །རིན་ཆེན་མེ་ཏོག་རྣམས་ཀྱིས་མཆོད། །ཡང་དང་ཡང་དུ་ཕྱག་འཚལ་ཏེ། །ཐལ་མོ་སྦྱར་བ་བྱས་གྱུར་ནས། །རྫོགས་སངས་རྒྱས་ཀྱི་སྤྱན་སྔར་འདུག་ཟླ་བཟང་རྒྱུད་ཀྱི་གསོལ་འདེབས་དང། །སྟོན་པ་སྡུད་པར་བྱེད་པ་པོ། །ཞེས་པ་དང། སྟོན་པས་བྱ་རྒོད་ཕུང་པོ་
རུ། །ཤེས་རབ་ཕ་རོལ་ཕྱིན་ཚུལ་བཞིན། །ཆོས་བསྟན་དཔལ་ལྡན་འབྲས་སྤུངས་སུ། །དེ་བཞིན་གསང་སྔགས་ཚུལ་རབ་གསུངས། །གང་ལ་གང་གནས་སྟོན་པ་ནི། །སུ་ཡིས་རྒྱུད་ཀྱང་ཅི་ཞིག་བསྟན། །གནས་ནི་གང་དུ་འཇིག་རྟེན་པའི། །འཁོར་ནི་སུ་ཡིས་རྒྱུ་ཅི་ཡིས། །བྱ་རྒོད་ཕུང་པོ་
རི་ཆེན་པོར། །ཐེག་པ་ཆེན་པོ་བླ་ན་མེད། །ཤེས་རབ་ཕ་རོལ་ཕྱིན་པའི་ཚུལ། །བྱང་ཆུབ་སེམས་དཔའ་རྣམས་ལ་བསྟན། །དེ་ནས་གཅིག་སྐུ་མཆོད་རྟེན་ཆེར། །ཆོས་ཀྱི་དབྱིངས་ཀྱི་དཀྱིལ་འཁོར་དུ། །བྱང་ཆུབ་སེམས་དཔའ་སོགས་རྣམས་ཀྱིས། །ཐབས་ཅིག་དེ་བཞིན་
གཤེགས་པ་བཞུགས། །ནམ་མཁའ་འབེམ་རླུང་མིན་མེ་ཏུ་དང། གོ་ཆུ་སྐབས་མེད་པར་རབ་ཏུ་གསལ། །སྣ་ཚོགས་རྡོ་རྗེའི་ཁང་པ་གནས། །ཆོས་ཀྱི་དབྱིངས་དང་ཡིད་འོང་བར། །རྒྱུད་བསྟན་སྐྱེས་བུ་རྣམས་ཀྱིས་ནི། །བསོད་ནམས་ཡེ་ཤེས་དགོས་པའོ། །ཞེས་
གསུངས་སོ། །དེ་ནི་སྤྱིར་གསང་སྔགས་དེར་བསྟན་པ་ཡིན་གྱི་དུས་འཁོར་རྩ་རྒྱུད་ནི་མ་ཡི་ནོ་སྙམ་ན། དེ་ནི་མ་ཡིན་ཏེ། མདོར་བསྡུས་དང་པོའི་འགྲེལ་བ་སྙིང་བོ་སྣང་བ་ལས། སྔོན་ཤམ་བྷ་ལའི་ཡུལ་ནས་རྣག་ཉིད་འོངས་ཏེ་ཟླ་བ་བཟང་བོ་ཉི་མའི་འོད་ཀྱི་ལྷ་མོ་རྣམ་
[013A]༄༅། །པར་རྒྱལ་མའི་མངལ་ནས་བྱུང་བ་ཕྱག་ན་རྡོ་རྗེའི་སྤྲུལ་པའི་སྐུ་གྲོང་ཁྱེར་བྱེ་བ་ཕྲག་དགུ་ཅུ་རྩ་དྲུག་ན་གནས་པའི་རྒྱལ་པོ་རྣམས་ཀྱིས་རྗེས་སུ་བགྲོད་བཞིན་པས་དཔལ་འབྲས་སྤུངས་སུ་དཔལ་དུས་ཀྱི་འཁོར་ལོའི་རྒྱུད་བསྟན་པའི་ཆེད་དུ་དང། སེམས་ཅན་
མཐའ་དག་གི་ཉེ་བའི་སྐལ་བ་དང་ལྡན་པ་ཉིད་མཐོང་ནས་འཇིག་རྟེན་པ་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པའི་དོན་དུ་གསོལ་བ་བཏབ་པ་ནི། ཞེས་གསུངས་ཤིང། མཚན་བརྗོད་འགྲེལ་པ་ཉི་མ་དཔལ་ཡེ་ཤེས་ཀྱིས་མཛད་པ་ལས་ཀྱང། འདིར་ངེས་པར་དཔལ་ལྡན་
འབྲས་སྤུངས་རྒྱལ་བའི་མཆོད་རྟེན་ཆེན་པོར་སངས་རྒྱས་བཅོམ་ལྡན་འདས་ཤཱ་ཀྱ་སེང་གེ་ཞེས་བྱ་བ་ལ་རྒྱུད་སྣ་ཚོགས་པ་ཉན་པར་འདོད་པ་རྣམས་ཀྱིས་གསོལ་བ་བཏབ་པས། དཔྱིད་ཟླ་འབྲིང་པོའི་ཉ་ལ་དཔལ་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་འཁོར་དང། དེའི་སྟེང་དུ་
དཔལ་ལྡན་རྒྱུ་སྐར་གྱི་དཀྱིལ་འཁོར་དང་པོའི་སངས་རྒྱས་རྣམ་པར་སྤྲོས་ནས། དེར་ཉི་མ་དེ་ཉིད་ལ་ལྷ་ལ་སོགས་པ་རྣམས་ལ་སངས་རྒྱས་ཀྱིས་དབང་བསྐུར་ནས། རྒྱས་པ་དང་བསྡུས་པའི་དབྱེ་བས་གསངས་སྔགས་ཀྱི་ཚུལ་ཐམས་ཅད་བསྟན་ཏོ། །ཞེས་གསུངས་པའི་ཕྱིར་རོ། །འོ་
ན། འགྲེལ་པར། དེ་བཞིན་གཤེགས་པས་ཀྱང་ཆུ་བོ་ཤི་ཏའི་བྱང་ཕྱོགས་ཤམ་བྷ་ལ་ལ་སོགས་པའི་ཡུལ་རྣམས་ཀྱི་གྲོང་བདེ་བ་ཕྲག་དགུ་བཅུ་རྩ་དྲུག་ན་གནས་པ་རྣམས་ཀྱི་སེམས་ཅན་རྣམ་པར་དག་པ་སྐལ་བ་དང་ལྡན་པ་ཉིད་དུ་གཟིགས་ནས། ཞེས་པ་དང་འགལ་ཞེ་ན། དེ་
ནི་ཉན་པ་པོའི་འཁོར་ཤམ་བྷ་ལ་ལ་སོགས་པ་ནས་འོངས་པ་རྣམས་ཀྱི་སྐལ་བ་གཟིགས་ནས་གསུངས་བར་བཤད་པ་ཡིན་གྱི། ཤམ་བྷ་ལའི་ཡུལ་དུ་བྱོན་ནས་གསུངས་པར་བཤད་པ་མེད་དོ། །ཡང་ཁ་ཅིག་འབྲས་སྤུངས་སུ་སྐུ་མྱ་ངན་འདའ་ཁའི་ལོ་དེ་ལ་གསུངས་པ་ནི་མི་འཐད་
དེ། འགྲེལ་པ་ལས། ས་གའི་ཉའི་སྐྱ་རེངས་འཆར་ཁ་བའི་ཚེ། བཅོམ་ལྡན་འདས་ཤཱ་ཀྱ་ཐུབ་པ་མངོན་པར་རྫོགས་པར་སངས་རྒྱས་ཏེ། དེ་ནས་ཆོས་ཀྱི་འཁོར་ལོ་བསྐོར་ཞིང་ཐེག་པ་གསུམ་བསྟན་པ་མཛད་ནས། ཟླ་བ་བཅུ་གཉིས་པ་ནག་པའི་ཉ་ལ་ཤྲའི་དྷ་ན་ཀ་ཊ་ཀར་ཞེས་

[013B] །ཟླ་བ་བཅུ་གཉིས་པ་ལོ་རེ་བཞིན་ཡོང་བས་སྐྱོན་མེད་དོ་སྙམ་ན། དེ་མི་རུང་སྟེ་ནག་པའི་ཟླ་བ་ནི། སྤྱིར་ཟླ་བ་དང་པོ་ཡིན་པའི་ཕྱིར་རོ། །འོ་ན་ལོ་འདི་ནས་ནི་དྲུག་བརྒྱའི་ལོ། ཞེས་པ་དང། ཡེ་ལེ་ལས། མྱ་ངན་ལས་འདས་ནས་
ལོ་དྲུག་བརྒྱ་ན། ཞེས་བཤད་པ་དང་འགལ་ཞེ་ན། སྐྱོན་མེད་དེ། དེ་ནི་མྱ་ངན་འདས་ཡན་ཆད་ཆོས་བསྟན་པ་ཡིན་པས། ཆོས་བསྟན་ཟིན་པའི་ལོ་ནས་དྲུག་བརྒྱ་དང། མྱ་ངན་ལས་འདས་ནས་དྲུག་བརྒྱ་གནད་གཅིག་ཏུ་གསུངས་པའམ། ཡང་ན་འཕགས་པའི་ཡུལ་དུ་ཆོས་ཕྱི་མ་རྣམས་
སྟོན་པའི་བར་ཐམས་ཅད་ཀྱི་ཚེ། འབྲས་སྤུངས་སུ་རྒྱུད་བསྟན་པའམ། ཡང་ན་འདི་ཚིག་མ་འོངས་པ་ལ་འཇུག་པས་མ་འོངས་པས་ཆོས་བསྟན་ཟིན་པའི་ལོ་འདི་ནས་ཞེས་དགོངས་པ་ཡིན་པས་སྐྱོན་མེད་དོ། །དེས་ན་རང་ལུགས་ནི། དུས་སངས་རྒྱས་ནས་ཟླ་བ་བཅུ་གཉིས་པ་ནག་པའི་ཉ་ལ་
གནས་དཔལ་ལྡན་འབྲས་སྤུངས་ཀྱི་མཆོད་རྟེན་གྱི་ནང་དུ་སྟེང་འོག་ཏུ་རྒྱང་གྲགས་ལྷག་པའི་དཔག་ཚད་དྲུག་ཡོད་པར་འོག་ཏུ་ཆོས་དབྱིངས་གསུང་དབང་གི་དཀྱིལ་འཁོར་དང། སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲོས་ཏེ། བདེ་བ་ཆེན་པོའི་གནས་རྡོ་རྗེ་དབྱིངས་ཀྱི་
དཀྱིལ་འཁོར་ཆེན་པོར། རྡོ་རྗེ་སེང་གེའི་ཁྲི་ལ་བཞུགས་ནས། སྟོན་པ་ཤཱ་ཀྱ་ཐུབ་པ་དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་བཞུགས་པས། དཀྱིལ་འཁོར་ལ་བཀོད་པའི་འཁོར་སངས་རྒྱས་དང་བྱང་ཆུབ་སེམས་དཔའ་དང་ཁྲོ་བོ་དང་ལྷ་དང་ཀླུ་དང་ལྷ་མོའི་ཚོགས་ཀྱིས་
ཡོངས་སུ་བསྐོར་བ། ཉན་པ་པོའི་འཁོར་རྒྱལ་པོ་དགུ་བཅུ་རྩ་དྲུག་ལ་སོགས་པ་སྐལ་བ་དང་ལྡན་པའི་གདུལ་བྱ་རྣམས་དང། ཞུ་བ་པོའི་འཁོར་ཟླ་བ་བཟང་པོས་གསོལ་བ་བཏབ་པ་ལས། འཇིག་རྟེན་དང་འཇིག་རྟེན་ལས་འདས་པའི་དབང་བྱིན་ནས། ལྷ་དང་ལྷ་མ་ཡིན་
ལ་སོགས་པ་རྣམས་སངས་རྒྱས་ཉིད་དུ་ལུང་བསྟན་ཏེ། ཆོས་རྩ་བའི་རྒྱུད་སྟོང་ཕྲག་བཅུ་གཉིས་པ་བཀའ་སྩལ་ཏོ། །མདོར་བསྡུས་དང་པོའི་འགྲེལ་པར་རྩ་བའི་རྒྱུད་ཀྱི་ལུང་དྲངས་པ་ལས། སྟོན་པ་གོའུ་ཏམ་སྟོན་པའོ། །གནས་ནི་དཔལ་ལྡན་ཆོས་ཀྱི་དབྱིངས། །འཁོར་ནི་

[014A]༄༅། །བྱང་ཆུབ་སེམས་དཔའ་སོགས། །མི་བདག་ཟླ་བཟང་ཞུ་བ་པོ། །རྒྱུད་བསྟན་པ་ནི་མི་རྣམས་ཀྱི། །བསོད་ནམས་ཡེ་ཤེས་དགོས་པ་ཅན། །ཞེས་སོ། །གཉིས་པ་བསྡུས་ཚུལ་ནི། ཡེ་ཤེས་ཀྱི་ཐིག་ལེའི་རྒྱུད་ལས། མ་འོངས་པའི་དུས་སུ་ཡང་དག་པར་གསང་
བའི་རྒྱུད་འདི་སྐལ་བ་དང་ལྡན་པའི་སེམས་ཅན་ལ་སུས་འཆད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཕྱག་ན་རྡོ་རྗེ་མགོན་པོས་བཤད་པ་བྱེད་དོ། །ཞེས་པ་དང། གསང་བ་སྒྲོན་མའི་རྒྱུད་ལས། གསང་བ་ཆེན་མོའི་རྒྱུད་འདི་ནི། །ཤེས་པ་དང་ནི་བཤད་པ་སུ། །
བཅོམ་ལྡན་འདས་ཀྱིས་བཀའ་སྩལ་པ། བྱང་ཕྱོགས་སུ་དཔལ་རྡོ་རྗེ་ཆེན་པོའི་གནས། ཨུ་རྒྱན་དུ་རྒྱལ་པོ་ཨིན་དྲ་བཧུ་ཏི་ཞེས་བྱ་བས་ཤེས་པ་དང་བཤད་པ་དང། སེམས་ཅན་ལ་གསལ་བར་བྱེད་དོ། །ལྷ་མོས་གསོལ་པ། ཀྱེ་བཅོམ་ལྡན་འདས། རྒྱལ་པོ་ཨིན་དྲ་བཧུ་ཏི་དེ་ས་
དུའི་དབང་ཕྱུག་ལགས་བཀའ་སྩོལ་ཅིག་བཅོམ་ལྡན་འདས་ཀྱིས་བཀའ་སྩལ་པ། དཔལ་ཡེ་ཤེས་ཐིག་ལེའི་རྒྱུད་ཀྱི་རྒྱལ་པོ་ལས། གང་ཞིག་ངས་བསྟན་པའི་ཕྱག་ན་རྡོ་རྗེའི་རྒྱལ་པོ་དེ་ཉིད་ཨིན་དྲ་བཧུ་ཏི་སྤྲུལ་པའི་སྐུ་ས་བཅུའི་དབང་ཕྱུག་ཡེ་ཤེས་ཀྱི་སྐུ་ས་བཅུ་བཞིའི་
དབང་ཕྱུག་གོ་ཞེས་བཤད་པས། རྒྱུད་སྡེ་གཞན་གྱི་ལུགས་ཀྱིས་གནས་ཨུ་རྒྱན་དུ་སྡུད་པ་པོ་ཕྱག་ན་རྡོ་རྗེས། དུས་བཅོམ་ལྡན་འདས་བཞུགས་པའི་དུས་ཉིད་དུ། སྔགས་ཀྱི་རྒྱུད་སྡེ་མཐའ་དག་བསྡུས་ནས་རྒྱལ་པོ་ཨིན་དྲ་བཧུ་ཏི་འཁོར་དང་བཅས་པ་ལ་བྱིན་ཏེ། དེ་དག་གིས་ཀྱང་དངོས་གྲུབ་
ཐོབ་པར་གྱུར་པས་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མ་ཞེས་བྱའོ། །དེ་ནས་ཨུ་རྒྱན་གྱི་ཡུལ་དེ་སྟོངས་ཏེ། མཚོ་ཆེན་པོ་ཀླུས་གང་བ་ཞིག་ཏུ་གྱུར་ཏེ། དེ་ནས་ཡང་ཕྱག་ན་རྡོ་རྗེས་རྒྱུད་མཐའ་དག་གླེགས་བམ་དུ་བྲིས་ཏེ་མཚོའི་ཀླུ་དེ་རྣམས་སྨིན་པར་མཛད་ནས་དེ་རྣམས་
ལ་གཏད་དོ། །དེ་ནས་ཀླུ་དེ་རྣམས་རིམ་གྱིས་མིའི་གཟུགས་སུ་བསྒྱུར་ཏེ་མཚོའི་འགྲམ་དུ་གྲོང་ཁྱེར་བྱས་ནས་རྡོ་རྗེ་ཐེག་པ་ཉམས་སུ་བླངས་པས་ཕལ་ཆེར་གྲུབ་པ་བརྙེས་པར་གྱུར་ཏེ། སྐྱེས་པ་རྣམས་ནི་དཔའ་བོ་དང། བུད་མེད་རྣམས་ནི་མཁའ་འགྲོ་མར་གྱུར་ཏོ། །གྲུབ་པ་མ་

[014B] ཡུལ་དེ་ལ་མཁའ་འགྲོ་མའི་གནས་སུ་གྲགས་ལ། དེའི་རྒྱལ་པོ་རྣམས་ཀྱང་ཆོས་དང་ལྡན་པ་ཤ་སྟག་སྟེ། དེ་ནས་རིམ་གྱིས་ཡུལ་དབུས་ལ་སོགས་པར་སྔགས་འཕེལ་ལོ་ཞེས་ལྷན་ཅིག་སྐྱེས་གྲུབ་ཀྱི་འགྲེལ་པ་ལས་འབྱུང་ངོ། །ཞེས་གྲག་གོ་རྣལ་
འབྱོར་མ་རྒྱུད་བདེ་མཆོག་ལ་སོགས་པར་སྡུད་པར་བྱེད་པ་རྡོ་རྗེ་ཕག་མོས་བསྡུས་པར་བཤད་དོ། །དུས་འཁོར་བའི་ལུགས་ཀྱིས་སྡུད་བ་པོ་ཕྱག་རྡོར་གྱི་སྤྲུལ་པ་ཟླ་བཟང་གིས་དུས་འཁོར་རྩ་རྒྱུད་ལ་སོགས་པའི་རྒྱུད་སྡེ་རྣམས་ལེགས་པར་བསྡུས་ཤིང། རྩ་རྒྱུད་ལ་འགྲེལ་བཤད་སྟོང་
ཕྲག་དྲུག་ཅུ་པ་མཛད་ནས། ཤམ་བྷ་ལར་དུས་ཀྱི་འཁོར་ལོའི་དཀྱིལ་འཁོར་བཞེངས་ཏེ། ལྷའི་དབང་ཕྱུག་སྟོན་པ་པོར་བསྐོས་ནས་མྱ་ངན་ལས་འདས་པར་གསུངས་སོ། །དེ་དག་ཀྱང་གདུལ་བྱ་ལ་སྟོན་པ་པོ་དང་སྡུད་པ་པོ་ཐ་དད་དུ་སྣང་བ་དང་ཚུལ་བསྟུན་ནས་གསུངས་པ་ཡིན་གྱི། ངེས་པའི་
དོན་དུ་སྟོན་པ་པོ་ཉིད་ཀྱིས་འདི་སྐད་བདག་གིས་ཐོས་ཞེས་སོགས་ཀྱིས་གསུངས་ཤིང་བསྡུས་པ་ལ། དབང་པོ་རྣོན་པོ་རྣམས་ཀྱིས་རྒྱུད་ཐམས་ཅད་ཀྱི་དོན་མདོར་བསྡུས་ནས་བསྟན་པར་གོ་ལ། དབང་པོ་དམན་པ་རྣམས་ཀྱིས་སྡུད་པ་པོའི་གླེང་གཞི་གསུངས་པར་གོ་བ་ཡིན་གྱི་
སྡུད་པ་པོ་གཞན་ཡོད་པ་མ་ཡིན་ཏེ། གསང་བ་གྲུབ་པ་ལས། འདི་ཡི་སྡུད་པར་བྱེད་པ་པོ། །གཞན་དག་ཡོད་པ་མ་ཡིན་ཞེས། །བདག་ཉིད་འབའ་ཞིག་སྨྲ་བར་བྱེད། །རྒྱུད་མཛད་པ་ནི་ཐུགས་རྡོ་རྗེ། །ཞེས་གསུངས་སོ། །གསུམ་པ་གནས་པའི་ཚུལ་ནི། གསང་འདུས་ཀྱི་འགྲེལ་
པ་སྒྲོན་གསལ་ལས། ཇི་སྲིད་འཇིག་རྟེན་དུ་ཆོས་གནས་པ་དེ་སྲིད་ཀྱི་བར་དུ་རྡོ་རྗེ་ཐེག་པ་ལ་རྣལ་འབྱོར་ཆེན་པོའི་རྒྱུད་ཀྱི་ལུང་ལ་བརྟེན་ནས། ཞེས་གསུངས་པས། བསྟན་པ་ཇི་སྲིད་གནས་ཀྱི་བར་དུ་རྡོ་རྗེ་ཐེག་པའང་གནས་པར་གསུངས་སོ། །ཞལ་ལུང་ལས་ཀྱང། འདི་དོན་རྣམ་
པར་འཕོ་བྱེད་པ། །གང་གི་དུས་སུ་གནས་པ་དེར། །སངས་རྒྱས་བསྟན་པ་རིན་ཆེན་ཡང། །གནས་པར་རབ་ཏུ་བཤད་པ་ཡིན། །བརྒྱུད་པའི་རིམ་པ་འདི་ཆད་ནས། །སངས་རྒྱས་བསྟན་པ་ནུབ་པ་རུ། །ཀུན་གྱིས་རབ་ཏུ་ཤེས་པར་བྱ། །ཞེས་དང། དུས་འཁོར་བའི་ལུགས་ཀྱིས་

[015A]༄༅། །ས་དུམ་བུ་བཅུ་གཉིས་སུ་བསྟན་པ་ལོ་ཉི་ཁྲི་ཆིག་སྟོང་དྲུག་བརྒྱ་གནས་ཤིང། དེ་ལ་རྫོགས་ལྡན་ལྔ་སྟོང་བཞི་བརྒྱ། དེ་བཞིན་དུ་གསུམ་ལྡན་གཉིས་ལྡན་རྩོད་ལྡན་རྣམས་ལྔ་སྟོང་བཞི་བརྒྱ་རེ་གསུངས་ཤིང། གླིང་བཅུ་གཉིས་པོ་སོ་སོར་བགོས་པས་གླིང་རེ་
རེའི་ཐུན་མོང་མ་ཡིན་པའི་བགོ་སྐལ་སྟོང་བརྒྱད་བརྒྱ་རེ་གནས་པར་གསུངས་སོ། །གཉིས་པ་ལ། གསུམ་སྟེ། ཐེག་པ་དང། སྡེ་སྣོད་དང། གདུལ་བྱའི་སྒོ་ནས་དབྱེ་བའོ། །དང་པོ་ནི། སངས་རྒྱས་ཀྱི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཐམས་ཅད་ཀྱང། གཙོ་བོ་ཐེག་པ་
གསུམ་དུ་འདུས་ལ། དེ་ལ་ཡང་རང་སངས་རྒྱས་ཀྱི་ཐེག་པ་ལ་སྡེ་སྣོད་ལོགས་ན་མེད་པས། དམན་པ་ཉན་ཐོས་ཀྱི་སྡེ་སྣོད་དང། ཐེག་པ་ཆེན་པོའི་སྡེ་སྣོད་གཉིས་སུ་འདུས་ཏེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང། །ཞེས་སོ། །གཉིས་པ་ལ། ཆོས་
ཐམས་ཅད་བསྡུ་ན་སྡེ་སྣོད་གསུམ་མམ་བཞིར་འདུ་སྟེ། གསུམ་ནི། མདོ་སྡེ། འདུལ་བ། མངོན་པའོ། །དེ་ལ་གསང་སྔགས་ནི། ཟབ་མོའི་དོན་བསྡུས་ཏེ་སྟོན་པས་མདོ་སྡེའོ། །ཞེས་ཤཱན་ཏི་པ་བཞེད་ཅིང། དཔུང་བཟང་ལས་ཀྱང། གསང་སྔགས་མདོ་སྡེའི་ཚུལ་དུ་བཤད་ཀྱི་
ཉོན། ཞེས་པ་དང། མདོ་སྡེ་འདི་ནི་ཉན་བྱེད་ན། །ཞེས་དང། རྒྱུད་མང་པོ་ལ་མདོ་ཞེས་བཤད་པའི་ཕྱིར་རོ། །སློབ་དཔོན་ཨ་བྷྱས་ནི། སྔགས་ཀྱིས་བསླབ་པ་གསུམ་ག་སྟོན་པས་སྡེ་སྣོད་གསུམ་གའོ། །ཞེས་བཞེད་དོ། སྡེ་སྣོད་བཞིར་བྱེད་ན། རྒྱུད་སྡེ་ནི་རིག་པ་འཛིན་པའི་
སྡེ་སྣོད་ཅེས་ཏེ། སྡེ་སྣོད་བཞི་པར་ཨཱ་རྱ་དེ་ཝ་བཞེད་ཅིང། དཔུང་བཟང་ལས་ཀྱང། ལྷ་དང་ལྷ་མིན་རྣམས་ལ་ཕན་གདགས་ཕྱིར། །གསང་སྔགས་རིག་སྔགས་རྣམ་པ་སྣ་ཚོགས་དང། བྱེད་བ་ཕྲག་གསུམ་དང་ནི་འབུམ་ཕྲག་ལྔ། །རིག་འཛིན་སྡེ་སྣོད་དུ་ནི་རྒྱལ་བས་གསུངས་
ཞེས་སོ། །རྒྱུད་རྫུན་མ་བྱེད་པ་ཁ་ཅིག་གསང་སྔགས་ནང་གི་མངོན་པ་ཡིན། །ཞེས་འདོད་པ་ཡང་ཡོད་དོ། །གསུམ་པ་ལ། གདུལ་བྱ་དམན་པ་ལ་མོས་པ་ལ་ཉན་ཐོས་ཀྱི་སྡེ་སྣོད་དང། རྒྱ་ཆེ་བ་ལ་མོས་པ་ལ་ཐེག་པ་ཆེན་པོའི་སྡེ་སྣོད་གཉིས་ཡིན་ལ། ཐེག་ཆེན་ལ་ཡང་

[015B] དབང་པོ་རྣོན་པོ་རྒྱུ་འབྲས་ལྷུན་གྲུབ་ལ་མོས་པ་ལ་འབྲས་བུ་ལམ་དུ་བྱེད་པ་འབྲས་བུ་སྔགས་ཀྱི་ཐེག་པ་གཉིས་ཡིན་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས། འཇམ་དཔལ་
གྱིས། འདྲེན་པའི་ཐེག་པ་གསུམ་པོ་དག་བཅོམ་ལྡན་ངེས་པར་གསུངས་ལགས་ན། རྒྱུ་འབྲས་ལྷུན་གྲུབ་ཏུ་སྤྱོད་ཅིང། །སངས་རྒྱས་གཞན་ནས་མི་ཚོལ་བའི། །ངེས་པའི་ཐེག་པ་ཅིས་མ་གསུངས། །ཞེས་ཞུས་པ་དང། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་
ནས། །རྡོ་རྗེ་ཐེག་པ་ཉེ་ལམ་ཞིག་མ་འོངས་དུས་ན་འབྱུང་པར་འགྱུར། །ཞེས་སོ། །འདིའི་མཐའ་དཔྱད་པ་ལ། གསུམ་སྟེ། རྡོ་རྗེ་ཐེག་པ་སངས་རྒྱས་ཀྱི་བཀའ་བསྒྲུབ་པ་དང། སྔགས་མཚན་ཉིད་ཀྱི་ཁྱད་པར་བསྟན་པ་དང། སྔགས་ཀྱི་རྒྱུད་སྡེའི་དབྱེ་བ་བྱེ་བྲག་ཏུ་
གཏན་ལ་དབབ་པའོ། །དང་པོ་ནི། ཁ་ཅིག་གསང་སྔགས་ཀྱི་ཐེག་པ་སངས་རྒྱས་ཀྱིས་གསུངས་པའི་བཀའ་མ་ཡིན་ནོ་སྙམ་ན། དེ་ནི་མི་རིགས་ཏེ། མྱ་ངན་ལས་འདས་པའི་མདོ་ལས། བསྟན་བཅོས་སམ་རིག་སྔགས་སམ་གསང་སྔགས་གང་ཅི་ཡང་རུང་བ་དེ་དག་ཐམས་
ཅད་ནི་རྫོགས་པའི་སངས་རྒྱས་ཀྱིས་གསུངས་པ་ཡིན་པར་ཤེས་པར་གྱིས་ཤིག་ཅེས་གསུངས་ཤིང། ལྷག་པའི་བསམ་པ་བསྐུལ་བའི་མདོ་ལས་ཀྱང། བྱང་ཆུབ་སེམས་དཔའ་དྲུག་ཅུ་མ་འོངས་པའི་དུས་ན། བསྟན་བཅོས་དང་གསང་སྔགས་ལ་མཁས་པ་འབྱུང་
བར་འགྱུར། ཞེས་པ་དང། གསང་བ་ལུང་བསྟན་པའི་མདོ་ལས་ཀྱང། རྒྱུ་ལ་སྦྱོར་བ་རྒྱ་ཡི་ཆོས། །འཁོར་ལོ་ཤིན་ཏུ་བསྐོར་བྱས་ནས། །ཞེས་སོགས་སྔར་བཞིན་གསུངས་པས་ཕྱི་མཚན་ཉིད་ཀྱི་ལུང་གིས་ཀྱང་གསང་སྔགས་བཀར་གྲུབ་པོ། །རིགས་པས་ཀྱང་གྲུབ་
སྟེ། དེ་ཁོ་ན་ཉིད་གྲུབ་པ་ལ་སོགས་པར་ཤེས་པར་བྱའོ། །གཉིས་པ་ནི། སློབ་དཔོན་ཛྙཱ་ན་ཤྲཱིས་མཛད་པའི་རྡོ་རྗེ་ཐེག་པའི་མཐའ་གཉིས་སེལ་པ་ལས། སྔགས་མཚན་ཉིད་ཀྱི་ཁྱད་པར་བཅུ་གཅིག་གསུངས་ཏེ། དམིགས་པ་བླ་ན་མེད་པ་ལ་དམིགས་པའི་ཐབས་

[016A]༄༅། །དང། སྒྲུབ་པ་བླ་ན་མེད་པ་དང། ཡེ་ཤེས་བླ་ན་མེད་པ་དང། བརྩོན་འགྲུས་བླ་ན་མེད་པ་དང། གདུལ་བྱ་མ་ལུས་པ་འཛིན་པར་ནུས་པ་དང། ཉོན་མོངས་པ་བྱིན་གྱིས་རློབ་པ་དང། བྱིན་གྱིས་རློབ་པ་མྱུར་བ་དང། མྱུར་དུ་འབྱུང་བ་དང། ཉོན་
མོངས་པ་སྤོང་བ་དང། བསམ་པ་བླ་ན་མེད་པ་དང། སྤྱོད་པ་བླ་ན་མེད་པའི་ཐབས་མཁས་པ་སྟེ། དེ་ལྟར་ཐབས་ལ་མཁས་པ་ཉིད་རྣམ་པ་བཅུ་གཅིག་གིས་ཁྱད་པར་དུ་འཕགས་སོ། །ཞེས་གསུངས་སོ། །ཚུལ་གསུམ་གྱི་སྒྲོན་མ་ལས་ཀྱང། དོན་གཅིག་ན་ཡང་མ་རྨོངས་
དང། ཐབས་མང་དཀའ་བ་མེད་ཕྱིར་དང། །དབང་པོ་རྣོན་པོའི་དབང་བྱས་པས། །སྔགས་ཀྱི་བསྟན་བཅོས་ཁྱད་པར་འཕགས། །འདི་ལྟར་གཉིས་སུ་མེད་པའི་རྣམ་པ་ཐམས་ཅད་མཁྱེན་པར་བཤད་པའི་འབྲས་བུ་ནི། སྔགས་དང་ཕ་རོལ་ཕྱིན་པའི་ཐེག་པ་ཆེན་པོ་གཉིས་ལ་ཁྱད་པར་
མེད་པ་ཡིན་མོད་ཀྱི། འོན་ཀྱང་རབ་ཏུ་དབྱེ་བ་བཞི་པོ་འདི་དག་གིས་ཕ་རོལ་ཏུ་ཕྱིན་པའི་ཐེག་པ་ཆེན་པོ་ལས་སྔགས་ཀྱི་ཐེག་པ་ཆེན་པོ་ཁྱད་པར་དུ་འཕགས་པ་ཉིད་ཡིན་ནོ། །ཞེས་གསུངས་སོ། །དེ་ལ་མ་རྨོངས་པའི་ཁྱད་པར་ནི། མགོ་བོ་ལ་སོགས་པ་སྦྱིན་པའི་ཕྱིའི་སྦྱིན་
པ་ལ་སོགས་པ་ལ་འཇུག་པ་ནི་མཆོག་མ་ཡིན་གྱི། ཐབས་ཤེས་རབ་དབྱེར་མེད་ཀྱི་ཏིང་ངེ་འཛིན་ཕ་རོལ་ཏུ་ཕྱིན་པ་དྲུག་སྒྲུབ་པ་ནི་ཕར་ཕྱིན་དྲུག་ལ་མ་རྨོངས་པའི་ཁྱད་པར་ཏེ། དེ་ཉིད་ལས། མཁས་པ་སྙིང་རྗེ་ཆེར་ལྡན་པ། །དཔྱད་དེ་ཐབས་ཀྱི་མཆོག་ལེན་ཅིང། །ཐ་
མལ་པ་ཡི་ཐབས་སྨད་ནས། །མི་འཕོ་བ་ཡི་གནས་ཐོབ་བོ། །ཞེས་སོ། ཐབས་མང་བ་ནི། །དང་པོར་མེ་ཏོག་བབས་པ་ལ་སོགས་པའི་སྒོ་ནས་རིགས་ངེས་པར་བྱས་ནས། ཕྲ་བ་སེམས་དང་སེམས་བྱུང་ཐམས་ཅད་ལྷའི་རང་བཞིན་དུ་བསྒོམས་ནས་མཆོད་པ་ཐུགས་
རྡོ་རྗེའི་ཏིང་ངེ་འཛིན་དང། དེ་མི་ནུས་པ་ངག་གིས་སྤྲོས་པ་མངོན་པར་ཞེན་པ་ལ་རགས་པ་སྔགས་ཀྱི་བཟླས་བ་སྟོན་པ་གསུང་རྡོ་རྗེའི་ཏིང་ངེ་འཛིན་དང། རགས་པའི་ཡུལ་ལ་མངོན་པར་ཞེན་པ་ཕྲ་བ་ལ་སྦྱོར་མི་ནུས་པ་ལ་རྟེན་དང་བརྟེན་པའི་དཀྱིལ་འཁོར་སྟོན་

[016B] ཆོས་ཐམས་ཅད་རང་བཞིན་གྱིས་རྣམ་པར་དག་པས་མཐའ་བྲལ་ཡང་དག་པའི་དོན་མཐོང་ན་གྲོལ་བར་འགྱུར་བའི་ཕྱིར་ཐབས་དེ་རྣམས་རྒྱུད་སྡེ་བཞིར་སྤྲོས་ནས་གསུངས་ཏེ། དེ་ཉིད་ལས། སེམས་ཅན་ཀུན་དོན་ལེགས་གྲུབ་ཕྱིར། །བློ་ཆེན་
ལ་ནི་ཐབས་ཐམས་ཅད། །དབྱེ་བ་རྣམ་བཞིར་ཚུལ་གྱི་མཆོག་འགྲོ་བའི་སྟོན་པས་གསུངས་པ་ཡིན། །ཞེས་སོ། །དཀའ་བ་མེད་པ་ནི། སེམས་ཅན་གང་དང་གང་ཡུལ་དུས་གང་དུ་ཇི་ལྟར་མངོན་པར་འདོད་པར་འགྱུར་བདེ་དང་དེ་ཉིད་ལ་ངེས་པར་སྦྱོར་ཞིང་ཐབས་
བདེ་བ་ཉིད་ཀྱིས་བྱང་ཆུབ་ཐོབ་པར་མཛད་པ་སྟེ། འཆིང་བྱེད་ཉིད་ཐབས་ཀྱི་གྲོལ་བྱེད་དུ་འགྱུར་བ་དང། དབང་པོའི་དབྱེ་བས་ཕྱག་རྒྱ་ཆེན་མོ་དང་ཡེ་ཤེས་དང་ལས་དང་དམ་ཚིག་གི་ཕྱག་རྒྱ་ལ་བརྟེན་ནས་དཀའ་བ་སྤྱད་པ་མེད་པར་བྱང་ཆུབ་ཐོབ་པའི་ཕྱིར་ཏེ། དེ་ཉིད་ལས་
གང་ཞིག་གང་དུ་ཇི་ལྟར་འདོད། །དེ་ཉིད་དེ་ལ་ངེས་སྦྱོར་ཞིང། །འདོད་པའི་དོན་ཐོབ་མཛད་པ་ཡི། །དམ་པའི་དོན་ནི་ཐུབ་པས་གསུངས། །ཞེས་སོ། །དབང་པོ་རྣོན་པོའི་དབང་དུ་བྱས་པ་ནི། ཉན་རང་ནི་དབང་པོ་རྟུལ་པོ་ཡིན་ལ། ཕ་རོལ་ཏུ་ཕྱིན་པའི་ཐེག་པ་ནི་ཐབས་ལ་
འཁྲུལ་པའི་ཕྱིར་དབང་པོ་འབྲིང་པོ་ཡིན་ལ། གསང་སྔགས་པ་ནི་གཞན་གྱིས་བྱས་ན་དམྱལ་བར་འགྲོ་བའི་ལས་ཀྱང་ཐབས་མཁས་པས་བྱང་ཆུབ་ཀྱི་རྒྱུར་སྒྱུར་བར་བྱེད་པས་ཐབས་ལ་གང་དུའང་རྨོངས་པ་མེད་པའི་ཕྱིར་དབང་པོ་རྣོན་པོ་སྟེ། ཨཱ་རྱ་དེ་ཝས། དམན་པ་
རྣམས་ནི་གཟུགས་ལ་ཆགས། །བར་པ་རྣམས་ནི་ཆགས་བྲལ་འགྱུར། །གཟུགས་ཀྱི་རང་བཞིན་ཤེས་པ་ཡི། །མཁས་པ་རྣམས་ནི་རྣམ་པར་གྲོལ། །ཞེས་སོ། །ཡང་ཐབས་མྱུར་བ་དང་སླ་བ་དང་མང་བ་དང་མཁས་པ་ཞེས་བྱ་བ་བཞི་ཡིས་ཁྱད་པར་དུ་འཕགས་པ་ཛ་ཉའ་ན་
ཤྲཱིས་མཐའ་གཉིས་སེལ་བར་གསུངས་ཏེ། དེ་ལ་མྱུར་བའི་ཁྱད་པར་ནི། ཕ་རོལ་ཏུ་ཕྱིན་པ་བས་བསྐལ་པ་གྲངས་མེད་སུམ་ཅུ་རྩ་གསུམ་དང་གསུམ་ལ་སོགས་པར་ཚོགས་བསགས་པས་སངས་རྒྱས་བར་གསུངས་ལ། སྔགས་ཀྱིས་ནི་སྐྱེ་བ་བཅུ་དྲུག་དང་བདུན་དང་ཚེ་
[017A]༄༅། །གཅིག་ལ་སོགས་པར་དབང་པོ་ཐ་མ་དང་འབྲིང་དང་མཆོག་གིས་འགྲུབ་སྟེ། གསང་བ་འདུས་པ་ལས། འདི་ཡིས་ཆོས་ཀྱི་བདག་ཉིད་ཆེ། །སྐུ་གསུམ་མི་ཕྱེད་ལས་བྱུང་བ། །ཡེ་ཤེས་རྒྱ་མཚོས་རྣམ་པར་བརྒྱན། །ཚེ་འདི་ཉིད་ལ་འགྲུབ་པར་འགྱུར། །
ཞེས་གསུངས་ཤིང། སྐྱེ་བ་བདུན་ལ་འགྲུབ་པར། གསང་བའི་རྒྱུད་མཛོད་ལས། དབང་བསྐུར་ཡང་དག་སྦྱིན་ལྡན་ན། །སྐྱེ་ཞིང་སྐྱེ་བར་དབང་བསྐུར་འགྱུར། །དེ་ཡིས་སྐྱེ་བ་བདུན་ན་ནི། །མ་བསྒོམས་པར་ཡང་དངོས་གྲུབ་ཐོབ། །ཅེས་སོ། །བཅུ་དྲུག་ན་འགྲུབ་པའང། དམ་
ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་སོ། །དེ་ལྟར་འགྲུབ་པ་དེ་དག་གང་ཟག་མཆོག་ལ་དགོངས་པ་མ་ཡིན་ནམ། སོ་སོའི་སྐྱེ་བོ་རྣམས་ཀྱིས་འགྲུབ་བམ་སྙམ་ན་འགྲུབ་སྟེ། རྡོ་རྗེ་རྩེ་མོ་ལས། བསྐལ་པ་གྲངས་མེད་པ་རུ་
བྱུང། ས་ཡི་ཕ་རོལ་ཕྱིན་པ་མཆོག་གང་ཕྱིར་གསང་བ་མཐོ་བ་ཐོབ། །རབ་ཏུ་དགའ་བ་སྒྲུབ་པར་འགྱུར། །གལ་ཏེ་རྣལ་འབྱོར་པ་དེ་བརྩོན། །ཚེ་འདི་ལ་ནི་མྱ་ངན་འདས། །རབ་ཏུ་དགའ་བའི་ས་ཐོབ་ཅིང། །རྡོ་རྗེ་ཉིད་ནི་ཐེ་ཚོམ་མེད། །ཡང་ན་མཐོང་བ་ཙམ་གྱིས་ནི། །སྐྱེ་བ་
བཅུ་དྲུག་མྱ་ངན་འདས། །རབ་ཏུ་དགའ་བ་ཐོབ་པའམ། །ཡང་ན་རྡོ་རྗེ་ཉིད་ཀྱང་ངོ། །ས་ལ་ཉི་ཟླ་ལྷུང་བྱེད་ཅིང། །དེ་ནི་ནམ་མཁའི་རང་བཞིན་འགྱུར། །སོ་སོ་སྐྱེ་བོས་སངས་རྒྱས་ཉིད། །འགྲུབ་པར་འགྱུར་ཏེ་གཞན་དུ་མིན། །ཞེས་གསུངས་སོ། །དེ་ལ་ཚེ་འདི་ཉིད་ལ་འགྲུབ་པ་ནི་
དྲི་མེད་འོད་ལས། སྐྱེ་བ་འདི་མིའི་སྐྱེ་བ་ལ་སངས་རྒྱས་ཀྱི་འབྲས་བུ་རབ་ཏུ་སྟེར་བརྒྱུད་ཀྱི་རྒྱལ་པོའོ། །ལྷ་ལ་སོགས་པ་འགྲོ་བ་ལྔའི་སྐྱེ་བ་ལ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱིས་མ་ཡིན་པར་སྐྱེས་པའི་ཕྱིར་རོ། །ཞེས་གསུངས་པས་ཁམས་དྲུག་ལྡན་པའི་སྐྱེས་
བུ་ཆེན་པོ་ཚོགས་གཉིས་དང་ལྡན་པའི་སྐྱེ་བ་ལ་སངས་རྒྱས་འགྲུབ་པར་བཤད་དེ། རྡོ་རྗེ་སྙིང་འགྲེལ་ལས། སྐྱེ་བ་འདི་ཉིད་ལ་སངས་རྒྱས་ཉིད་སྟེར་ཞེས་བྱ་བ་ནི། ཡང་དང་ཡང་དུ་མིའི་སྐྱེ་བ་བླངས་ནས་འགྲུབ་པ་ལ་བྱའི་ལྷ་དང་ལྷ་མ་ཡིན་ལ་སོགས་པ་ནི་མ་ཡིན་ནོ། །

[017B] །འདི་ལ་སློབ་དཔོན་དཔལ་དབྱངས་ལ་སོགས་པའི་བཞེད་པས། གསང་སྔགས་སྤྱོད་པའི་ཆོ་ག་ཡིས། །ཚེ་ལ་དབང་བའི་རིག་འཛིན་ཐོབ། །རིག་པ་འཛིན་པའི་ཚེ་ཉིད་ཀྱིས། །སངས་རྒྱས་འགྲུབ་པར་བཤད་པ་ཡིན། ཞེས་གསུངས་པས་དང་པོར་བཅུད་ལེན་
ལ་སོགས་པས་ཚེ་དཔག་ཏུ་མེད་པ་བསྒྲུབས་ནས། དེ་ནས་ལམ་བསྒོམས་ཏེ་སངས་རྒྱ་བར་བཞེད་དེ། རྡོ་རྗེ་མཁའ་འགྲོ་ལས། བཅུད་ལེན་གྲུབ་པར་གྱུར་པའི་ཚེ་འགྲུབ་བོ། །ཞེས་གསུངས་ལ། གསང་བ་འདུས་པ་ལས། བྱང་ཆུབ་སེམས་ནི་རྒྱལ་རྒྱ་མཚོ། །རྡོ་རྗེ་སེམས་དཔའི་
ཚེ་དེས་ཐོབ། །ཅེས་དང། དེའི་འགྲེལ་པ་སྒྲོན་གསལ་དུ། རྡོ་རྗེ་སེམས་དཔའི་ཚེ་ནི་ནད་མེད་པ་དང་འཚོ་བ་དང་ལྡན་པ་དང་བར་ཆད་མེད་པའོ་ཞེས་གསུངས་པ་དང་མཐུན་ནོ། །ཁ་ཅིག་ན་རེ། སྐྱེ་བ་གཅིག་ལ་འགྲུབ་ཅེས། པ་དེ་སངས་རྒྱས་དངོས་གྲུབ་པ་མ་ཡིན་གྱི། བརྩོན་
འགྲུས་ཀྱི་སྟོབས་ཀྱིས་མཐོང་ལམ་འཐོབ་ཏུ་རུང་བ་ཡིན་ལ། དེ་ནས་སངས་རྒྱས་ཚེགས་མེད་དུ་ཐོབ་པ་ལ་དགོངས་པ་ཡིན་ནོ་ཞེས་ཟེར། ཡང་གང་ཟག་ཚེ་དེ་ལ་གྲུབ་པར་མ་གྱུར་བརྩེ་གཅིག་ཏུ་བསྒོམ་པར་མ་ནུས་པས་འཕོ་བའི་མན་ངག་གིས་འཆི་ཁར་འགྲུབ་སྟེ། སམྦུ་
ཊ་ལས། ཚིགས་དགུ་ལས་ནི་ཡར་བཏེགས་ནས། །མདོ་ལ་འཕོ་བར་ཤེས་པར་བྱ། །ཉིན་རེ་བྲམ་ཟེ་གསོད་པ་དང། །མཚམས་མེད་ལྔ་ནི་བྱེད་པ་དང། །རྐུ་འཕྲོག་གིས་ནི་ལྟོ་འབྱིད་པའང། །ལམ་འདི་ཡིས་ནི་དག་འགྱུར་ཏེ། །སྡིག་པས་གོས་པར་མི་འགྱུར་ཞིང། །སྲིད་པའི་
སྐྱོན་ལས་རིང་དུ་འགྲོ་འདི་ལྟར་འདམ་ནས་སྐྱེས་པ་ཡི། །པད་མ་དྲི་མེད་ཡིད་འོང་བ། །དེ་བཞིན་ལུས་ཀྱི་འདམ་ལས་ནི། །ཡེ་ཤེས་སྐུ་ནི་འདོད་བཞིན་འགྲོ། །ཞེས་སོ། །གལ་ཏེ་འཕོ་བས་མཆོག་མ་གྲུབ་ན་རིག་འཛིན་གྲུབ་ཅིང། དེ་ནས་མཆོག་འགྲུབ་པར་གསུངས་
ཏེ། འཇམ་དཔལ་ཞལ་ལུང་ཆེན་མོ་ལས། གལ་ཏེ་སྐུ་གསུམ་མ་གྲུབ་ན། །རིག་པ་འཛིན་པའི་གཙོར་འགྱུར་ཏེ། །རིམ་གྱིས་ཕྱག་རྒྱ་ཆེན་པོར་འགྱུར། །བསྡུས་རྒྱུད་ལས་ཀྱང། ཟུང་གི་རླུང་དག་འགག་པ་ན་ནི་གཙུག་ཏོར་ཕུག་ནས་མཆོག་གི་གྲོང་ཁྱེར་དག་ཏུ་

[018A]༄༅། །འགྲོ་བར་འགྱུར། །དེ་ལྟར་ཡིད་ལ་རྡོ་རྗེ་རབ་ཏུ་སད་པས་ཡུལ་དང་བཅས་པ་མཁའ་ལ་སྤྱོད་པ་ཉིད་དུ་འགྱུར། །ཞེས་སོ། །ཡང་འཕོ་བ་དང་བར་དོའི་མན་ངག་ལ་བརྟེན་ནས་འཆི་ཁར་འོད་གསལ་ཆོས་སྐུ་ལས་བར་དོ་ཟུང་འཇུག་ལོངས་སྐུར་བཞེངས་ནས་སྐྱེ་
བ་སྤྲུལ་སྐུ་འགྲུབ་པར་གསུངས་ཏེ། ཞལ་ལུང་ཆེན་མོ་ལས། བདག་སེམས་དབྱིངས་སུ་ཞུགས་པའི་ཚེ། །གསལ་ཞིང་རབ་དགའ་མཁའ་འདྲ་རྟོགས། །དེ་ནས་རྫུ་འཕྲུལ་ཤུགས་ལྡན་པའི། །ལོ་ལྔ་ལོན་པའི་བྱིས་པའི་གཟུགས། །འགྲུབ་ཚེ་དཔེ་མེད་བདེ་རྫོགས་རྟོགས། །དེ་ལས་
སྐྱེ་གནས་གཞན་དུ་ནི། །འཕེན་པར་བྱེད་ཚེ་སྤྲུལ་པའི་གཟུགས། །ཡང་དག་ཏུ་ནི་རྟོགས་པར་འགྱུར། །ཞེས་པ་དང། དེའི་འགྲེལ་པ་ལས། བདག་སེམས་དབྱིངས་སུ་ཞུགས་པའི་ཚེ། །ཞེས་པ་ནི། ཁྱབ་པར་བྱེད་པ་གནས་ལས་གཡོས་པའི་ཚེ་ན། རྣམ་པར་རྟོག་པ་
ཐམས་ཅད་བྲལ་བའི་བདེ་བའི་རོ་མྱོང་བས་དེའི་དུས་སུ་ཆོས་ཀྱི་སྐུ་གསལ་ཞིང་རབ་དགའ་མཁའ་འདྲ་རྟོགས་ཤེས་སོ། །སེམས་ཀྱི་རང་བཞིན་མ་ཤེས་པའི་ལས་སུ་སྨྲ་བས་དེ་ལ་ཤི་བའི་སྲིད་པ་ཞེས་འདོགས་པར་བྱེད་དོ། །དེ་ཕྱིན་ཆད་ཉི་མ་བདུན་ལ་སོགས་པའི་དུས་སུ་
ལས་སུ་སྨྲ་བས་བར་མདོར་འདོགས་པར་བྱེད། ལས་ཀྱི་རྫུ་འཕྲུལ་གྱི་ཤུགས་དང་ལྡན་པ་བྱིས་པ་ལོ་ལྔ་ལོན་པ་ཙམ་དུ་གནས་ཤིང། རྡོ་རྗེས་ཀྱང་མི་བཟློག་པ་དྲི་ཟའི་ཟས་ལ་ལོངས་སྤྱོད་པ་དེ་འགྲུབ་པའི་ཚེ་ན། གོང་གི་རྐྱེན་གྱིས་དཔེ་མེད་བདེ་རྫོགས་རྟོགས་ཞེས་ཏེ། ལོངས་
སྤྱོད་རྫོགས་པའི་སྐུ་མངོན་དུ་བྱེད་དོ། །དེ་ལས་ལས་སུ་སྨྲ་བ་རྣམས་ཀྱིས་སྐྱེ་གནས་གཞན་དུ་འཕེན་པར་བྱེད་ཚེ་ཞེས་པ་ནི། སྲིད་པ་གཉིས་ཀྱིས་བསྡུས་པའི་ཆོས་འགྲུབ་པའི་ཚེ་ན་སྤྲུལ་པའི་གཟུགས། ཡང་དག་ཏུ་ནི་རྟོགས་པར་འགྱུར། ཞེས་སོ། །དེ་བཞིན་དུ་ཨཱ་རྱ་དེ་ཝས་
སྤྱོད་པ་བསྡུས་པའི་སྒྲོན་མ་ལས་ཀྱང་ཤིན་ཏུ་གསལ་བར་གསུངས་ཏེ། མང་བས་འཇིགས་པས་མ་བྲིས་སོ། །ཡེ་ཤེས་ཐིག་ལེ་ལས་ཀྱང། བློ་གྲོས་ཆེ་ལང་ཐེག་ཆེན་གཞན་གྱིས། །གྲངས་མེད་གསུམ་གྱིས་སངས་རྒྱས་ཡིན། །སྔགས་ཀྱི་ཐེག་པ་ལ་མོས་ན། །ཚེ་འདི་ལ་ནི་

[018B] །ཡང་ན་རྡོ་རྗེ་འཛིན་པ་ཉིད། །རྣལ་འབྱོར་མ་ཁྱོད་སྨོས་ཅི་དགོས། །ཡང་ན་ལུས་ནི་སྤངས་མ་ཐག་བླ་ན་མེད་པའི་ཡེ་ཤེས་དང། །བརྩོན་པར་མི་ལྡན་པས་ཀྱང་རྙེད། །བརྩོན་འགྲུས་ལྡན་པས་སྨོས་ཅི་དགོས། །ཤེས་སོ། །བླ་མ་གོང་མའི་ཞལ་ནས། སངས་རྒྱས་ལ་
ཁམས་དྲུག་ལྡན་གྱི་སྐྱེས་བུ་ཆེན་པོའི་གང་ཟག་རྟེན་དུ་དགོས་བས་བར་དོར་མཆོག་འགྲུབ་པ་ནི། སངས་རྒྱས་དངོས་མ་ཡིན་གྱི་ཐུན་མོང་གི་མཁའ་སྤྱོད་ལ་སོགས་པ་འགྲུབ་པ་ལ་དགོངས་པ་ཡིན་ནོ། །ཞེས་ཀྱང་གསུང་ངོ། །སྐྱེ་བ་བརྒྱུད་ནས་འགྲུབ་པ་ནི། བརྩོན་འགྲུས་དང་མི་ལྡན་
པ་ལྟུང་བ་མི་དགེ་བ་བཅུ་དང་བྲལ་བ་དག་བག་ཆགས་དང་སྨོན་ལམ་གྱི་སྟོབས་ཀྱིས་སྐྱེ་བ་བཅུ་དྲུག་གམ་བདུན་ན་འགྲུབ་སྟེ། བསྡུས་རྒྱུད་ལས། རྫུ་འཕྲུལ་ཀུན་མཁྱེན་པ་དང་སྲིད་གསུམ་བླ་མ་ཉིད་ནི་རྣལ་འབྱོར་རྣམས་ཀྱི་སྐྱེ་བ་འདི་ལ་སྟེ། །གལ་ཏེ་ལམ་དུ་རབ་ཞུགས་
འཆི་བར་གྱུར་ན་དེ་ཚེ་དེ་ཡི་འཛིན་པས་སྐྱེ་བ་གཞན་ལའོ། །ཞེས་སོ། །ལམ་འདི་འགྲུབ་པའི་ཡན་ལག་ནི། སྨོན་ལམ་གཙོ་བོར་གྱུར་པའི་དམ་ཚིག་དང་སྡོམ་པ་ཡིན་ནོ། །ཞེས་གསུང་ངོ། །ཐབས་སླ་བ་དང་མང་པོ་དང་མཁས་པ་ནི། སྔར་གྱི་རིགས་པས་ཤེས་སོ། །དེ་ལ་
མཚན་ཉིད་ཀྱི་ཐེག་པ་ནི། རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་གཙོ་བོར་སྟོན་པས་རྒྱུའི་ཐེག་པ་ཞེས་བྱ། སྔགས་ནི། མི་འགྱུར་བའི་བདེ་བ་ཆེན་པོ་གཙོ་བོར་སྟོན་པས་འབྲས་བུའི་ཐེག་པ་ཞེས་བྱ་སྟེ། ནང་གི་ལེའུ་ཡང། རིག་པ་ནང་གི་རིག་པ་དང་ནི་འགྱུར་
མེད་ཀྱང་སྟེ། ཞེས་པའི་འགྲེལ་པར་དེ་ལྟར་གསུངས་ཤིང། རྡོ་རྗེ་སྙིང་འགྲེལ་ལས། ཆོས་ཀུན་སྟོང་པ་ཉིད་དུ་ནི། རྒྱལ་བས་གསུངས་པ་གནས་གཞི་ལ། །དེ་བས་གཞི་དེ་རྒྱུ་ཡིན་ཕྱིར། །དེ་ནས་སྨོན་ལམ་དབང་གིས་ནི། །དམིགས་པ་མེད་པར་འགྱུར་ཡིན་ཡང། །
སྙིང་རྗེའི་བདག་ཉིད་འབྲས་ཆེན་ཏེ། །ཞེས་གསུངས་སོ། །ཁ་ཅིག་ན་རེ། རྒྱུ་ལ་དཀའ་བ་སྤྱོད་པས་རྒྱུའི་ཐེག་པ་དང། འབྲས་བུ་མྱུར་བ་དང། རྒྱུ་འབྲས་ལྷུན་གྲུབ་ཏུ་མོས་པ་དང། འབྲས་བུའི་རྣམ་པ་ཉིད་ལམ་དུ་བྱེད་པའི་ཕྱིར་འབྲས་བུའི་ཐེག་པ་ཞེས་ཟེར་རོ། །གསུམ་པ་ལ་

[019A]༄༅། །གསུམ་སྟེ། རྒྱུད་སྡེའི་དབྱེ་བའི་རྣམ་གྲངས་སྤྱིར་བསྟན་པ་དང། རྒྱུད་སྡེ་བཞིར་དབྱེ་བ་བྱེ་བྲག་ཏུ་བཤད་པ་དང། རྒྱུད་སྡེ་གཉིས་སུ་བསྡུ་བའོ། །དང་པོ་ནི། སློབ་དཔོན་སངས་རྒྱས་གསང་བས། རྣལ་འབྱོར་སྤྱོད་དང་བྱང་བྱེ་བས། །རྒྱུད་སྡེ་རྣམ་པ་གསུམ་
དུ་འདོད། །ཅེས་གསུངས་པས་བྱ་བའི་རྒྱུད། །སྤྱོད་པའི་རྒྱུད། རྣལ་འབྱོར་གྱི་རྒྱུད་དང་གསུམ་དུ་བཞེད་དོ། །ཞེས་ཟེར་ཏེ་བདེན་མི་བདེན་བརྟག་གོ་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། རྟོག་པའི་དང། བྱ་བ་དང། གཉི་ག་དང། སྤྱོད་པ་དང། རྣལ་འབྱོར་ཆེན་པོའི་རྒྱུད་
དང་ལྡར་བཤད་དེ། བཙུན་མོའི་འཁོར་གྱི་དབུས་སུ་འཁོར་ལོས་བསྒྱུར་བའི་གཟུགས་ཀྱིས་བདེ་བ་ཆེན་པོའི་ཏིང་ངེ་འཛིན་གྱིས་བཙུན་མོའི་བྷ་ག་ལ་ཡང་དག་པར་ཞུགས་ཏེ། འཇིག་རྟེན་གྱི་སྤྱོད་པ་དང། བྱང་སེམས་འཕོ་བ་མེད་པར་འཛིན་འགལ་བ་རྨད་དུ་བྱུང་བའི་རྡོ་རྗེའི་ཚིག་གི་
མཐའ་དྲུག་གང་གིས་རབ་ཏུ་སྤྱད་དེ་སྒྲུབ་པར་བྱེད་པ་ནི། རྣལ་འབྱོར་ཆེན་པོའི་རྒྱུད་ལ་བཞུགས་སོ། །རིག་པའི་ལྷ་མོ་རྣམས་དང་ལྷན་ཅིག་དཀྱིལ་འཁོར་གྱི་འཁོར་ལོར་དགོད་པ་དང། དེ་ལས་བྱེད་པ་དང་ལས་དང་སྒྲུབ་པ་ལ་སོགས་པ་དེ་ཁོ་ན་ཉིད་རྣམ་པ་བཅུ་རབ་ཏུ་སྤྱད་དེ་
སྒྲུབ་པར་བྱེད་པ་ནི། གཉིས་ཀའི་རྒྱུད་ལ་བཞུགས་སོ། །ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ཀྱི་ཕྱག་རྒྱ་དམིགས་པའི་མཚན་ཉིད་རབ་ཏུ་སྤྱད་པས་བསྒྲུབ་པར་བྱ་བ་དང་སྒྲུབ་པར་བྱེད་པ་ནི། སྤྱོད་པའི་རྒྱུད་ལ་བཞུགས་སོ། །འཇིགས་པར་དམིགས་ཤིང་ཤིན་ཏུ་
གཙང་སྦྲ་བྱེད་པ་དང། ཡེ་ཤེས་སེམས་དཔའ་བདེ་བ་དམ་པ་མེད་པ་དང། བདག་ཉིད་ལྷའི་སྙེམས་པ་མེད་པ་དང། རྨད་དུ་བྱུང་བའི་སྤྱོད་ཡུལ་མ་ཡིན་པ་དང། སྐྱོན་གྱི་རྒྱུའི་རྟོག་པས་རབ་ཏུ་སྤྱོད་པས་སྒྲུབ་པར་བྱེད་པ་ནི། བྱ་བའི་རྒྱུད་ལ་བཞུགས་སོ། །སྔགས་དང། སྨན་
དང། སྦྱིན་སྲེག་དང། ཕྱེ་མ་དང། མིག་སྨན་དང། རྐང་མགྱོགས་ལ་སོགས་པ་དངོས་གྲུབ་ཆེན་པོ་བརྒྱད་རབ་ཏུ་སྤྱོད་པ་སྒྲུབ་པར་བྱེད་པ་ནི། རྟོག་པའི་རྒྱུད་ལ་བཞུགས་སོ། །ཞེས་གསུངས་སོ། །ཡང་བརྟག་གཉིས་ལས། རྒོད་དང་ལྟ་བ་དག་གིས་ཀྱང། །འཁྱུད་དང་དེ་བཞིན་

[019B] །རྒྱུད་ཀྱང་རྣམ་པ་བཞི་རྣམས་ཀྱིས། །དགོངས་པའི་སྐད་ནི་མ་བསྒྲགས་པ། །བཅོམ་ལྡན་ངེས་པར་གསུང་དུ་གསོལ། །ཞེས་རྒྱུད་སྡེ་བཞིར་མ་གསུངས་བ་ཞིག་ཞུས་པས་ཤུགས་ལ་རྒྱུད་སྡེ་ལྔ་པར་གསུངས་པར་འདོད་དེ། བྱ་བ། སྤྱོད་པ། རྣལ་འབྱོར་
རྣལ་འབྱོར་བླ་མ། རྣལ་འབྱོར་བླ་མེད་དང་ལྔར་བའི་ཝ་བ་ལ་སོགས་པ་བཞེད་ཅེས་གྲག་གོ་སློབ་དཔོན་བྷ་བྱ་ཀི་རྟིས་མཛད་པའི་རབ་ཏུ་སྒྲོན་གསལ་ལས་ཀྱང། རྡོ་རྗེ་འཆང་ཆེན་པོས་བསམ་པ་དང་བག་ལ་ཉལ་དང་ཁམས་དང་བག་ཆགས་ཀྱི་དབྱེ་བ་ལས་སྔགས་ཀྱི་
བསྟན་བཅོས་རྣམ་པ་ལྔ་རུ་གསུངས་ཏེ། བྱ་བ་དང། སྤྱོད་པ་དང། རྣལ་འབྱོར་དང། རྣལ་འབྱོར་གྱི་བླ་མ་དང། རྣལ་འབྱོར་མའི་རྒྱུད་ཀྱི་དབྱེ་བས་སོ། །ཞེས་གསུངས་སོ། །ཡེ་ཤེས་ལེའུ་ཡི་ཚིགས་བཅད་ཞེ་བཞི་པའི་འགྲེལ་པར། ཐུན་དང་པོའི་སྔོན་མཚམས་ལ་རྒོད་
པའི་རྒྱུད་དོ། །ཞེས་པ་ལ་སོགས་པས་རྒྱུད་སྡེ་ལྔར་བཤད་དོ། །ཡང་བདེ་མཆོག་རྒྱུད་ཉུང་ངུའི་རྒྱུད་ལས། ཇི་སྲིད་མདོ་བྱ་སྤྱོད་པ་ནི། །རྣལ་འབྱོར་གསང་མཐའི་དབྱེ་བ་ལས། །སེམས་ཅན་མོས་པ་སྣ་ཚོགས་པ། །དེ་དང་དེ་ལ་དགའ་བ་ཡིན། །ཞེས་པའི་རྗེས་སུ་འབྲངས་
ནས་སློབ་དཔོན་ལྭ་བ་པས། མདོ་སྡེ་རྟོག་པའི་རྒྱུད་དང། བྱ་བ་དང། སྤྱོད་པ་དང། རྣལ་འབྱོར་དང། རྣལ་འབྱོར་གསང་བ་སྟེ་གསང་འདུས་ལ་སོགས་པ་དང། རྣལ་འབྱོར་གསང་མཐའ་སྟེ། མ་རྒྱུད་བདེ་མཆོག་ལ་སོགས་པ་དང་དྲུག་ཏུ་བཞེད་དོ། །ཞེས་གྲགས་ཏེ་
སློབ་དཔོན་དེས་མཛད་པའི་བདེ་མཆོག་གི་འགྲེལ་པ་ལ་སོགས་རྩ་རྒྱུད་ཀྱི་འགྲེལ་པ་གང་ནའང་དེའི་གསལ་ཁ་མི་སྣང་ནའང། གུར་ནས། རྣལ་འབྱོར་མའི་རྒྱུད་ནི་དྲུག་པར་གྲགས་པ་ཡིན་ཞེས་མ་རྒྱུད་རྒྱུད་སྡེ་དྲུག་པར་གསུངས་སོ། །གཉིས་པ་ལ། རྒྱུད་སྡེ་བཞིར་གྲངས་
ངེས་པ་དང། རྒྱུད་སྡེ་བཞིའི་ངེས་ཚིག་དང། རྒྱུད་སྡེའི་དབྱེ་བ་གཞན་དང་འགལ་བའི་རྩོད་པ་སྤངས་པ་དང། རྣལ་འབྱོར་བླ་མེད་ཀྱི་རྒྱུད་ཀྱི་དབྱེ་བ་བྱེ་བྲག་ཏུ་བཤད་པ་དང། རྒྱུད་སྡེའི་གཞུང་ཚད་དང་དབྱེ་བ་བསྟན་པ་དང་ལྔ་ལས། དང་པོ་ལ་མུ་སྟེགས་པ་རྗེས་སུ་བཟུང་བ་

[020A]༄༅། །ལ་ལྟོས་ནས་དང། སངས་རྒྱས་པའི་གྲུབ་མཐའ་བཞི་ལ་ལྟོས་ནས་དང། འདོད་ཆགས་བཞི་ལ་ལྟོས་ནས་དང། དབང་པོའི་རིམ་པ་ལ་ལྟོས་ནས་རྒྱུད་སྡེ་བཞིར་གྲངས་ངེས་པའོ། །དང་པོ་ནི། མུ་སྟེགས་གཏི་མུག་ཅན་ཚངས་པའི་རྗེས་སུ་འབྲངས་ནས་
གཙང་སྒྲ་དང་སྦྱིན་སྲེག་དང། ཁྲུས་དང་སྨྱུང་གནས་ལ་སོགས་པའི་དཀའ་ཐུབ་ཆོས་སུ་སྨྲ་བའི་རིགས་ལ་མངོན་པར་ཞེན་བདེ་རྣམས་གདུལ་བའི་ཕྱིར་བྱ་བའི་རྒྱུད་གསུངས། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་རྣམས་གདུལ་བའི་ཕྱིར་
སྤྱོད་པའི་རྒྱུད་དྲག་པོའི་ལས་ཤས་ཆེར་སྟོན་པའི་རྒྱུད་གསུངས། འདོད་ཆགས་ཅན་དབང་ཕྱུག་ཆེན་པོ་ལ་ལྷར་འཛིན་པ། འདོད་ཆགས་དང་ཤ་ལྔ་བདུད་རྩི་ལྔ་ཟ་བ། ཁྱི་དང་བ་ལང་གི་བརྟུལ་ཞུགས་ལ་སོགས་པ་དེ་དག་གིས་གྲོལ་བར་ལྟ་པ་གདུལ་བའི་ཕྱིར་རྣལ་
འབྱོར་ཆེན་པོ་བླ་ན་མེད་པའི་རྒྱུད་གསུངས། ཡང་རྐྱེན་མཉམ་པ་སྐབས་ཀྱི་སྟོབས་ཀྱིས་གསུམ་གའི་རྗེས་སུ་འབྲང་བའི་རིགས་སློབ་དཔོན་དེ་གང་སྟོན་པ་དང་ཕྲད་པས་དེ་དང་རྗེས་སུ་མཐུན་པར་སློབ་པ་དེ་དག་གདུལ་བར་བྱ་བའི་ཕྱིར་རྣལ་འབྱོར་གྱི་རྒྱུད་གསུངས་ཏེ་
དེ་ཉིད་འདུས་པའི་དུམ་བུ་དང་པོར། འདོད་ཆགས་ཅན་རྗེས་སུ་གཟུང་བའི་ཕྱིར་ལྟ་ཆགས་པའི་ཉམས་ཅན་དང། དུམ་བུ་གཉིས་པར་ཞེ་སྡང་ཅན་རྗེས་སུ་གཟུང་བའི་ཕྱིར་ལྷ་ཁྲོ་བའི་ཉམས་ཅན་དང། དུམ་བུ་གསུམ་པར་གཏི་མུག་ཅན་རྗེས་སུ་གཟུང་བའི་ཕྱིར་ལྷ་ཞི་
བའི་ཉམས་ཅན་དང། དུམ་བུ་བཞི་པར་སྣ་ཚོགས་པ་ལ་དགའ་བ་རྗེས་སུ་གཟུང་བའི་ཕྱིར་ལྷ་སྣ་ཚོགས་པའི་ཉམས་ཅན་རྣམས་བསྟན་པའི་ཕྱིར་རོ། །ཞེས་རབ་འབྱོར་བསྐྱངས་དང། ཀུན་དགའ་སྙིང་པོ་ལ་སོགས་པ་རྣམས་བཞེད་དོ། །ཞེས་བོད་ཀྱི་བླ་མ་རྣམས་གསུང་
ངོ༑ ༑གཉིས་པ་ལ་སངས་རྒྱས་པའི་གྲུབ་མཐའ་བཞི་སྟེ། བྱེ་བྲག་ཏུ་སྨྲ་བའི་ཕྱི་རོལ་གྱི་དོན་བདེན་པ་དང། བརྗོད་དུ་མེད་པའི་བདག་འདོད་པ་བཞིན་དུ་མདུན་དུ་རས་བྲིས་བཀྲམ། ཡེ་ཤེས་སེམས་དཔའ་སྤྱན་དྲངས། དེའི་ཐུགས་ཀར་སྔགས་ཕྲེང་བཀོད་དེ། བདག་

[020B] ཡང་མདོ་སྡེ་བ་སྣང་བ་ཐམས་ཅད་ཤེས་པ་ཡིན་ཡང་གཟུང་འཛིན་གཉིས་འདོད་པ་ལྟར་བདག་དམ་ཚིག་སེམས་དཔར་བསྐྱེད། མདུན་དུ་ཡེ་ཤེས་སེམས་དཔའ་སྤྱན་དྲངས་
དེའི་ཐུགས་ཀར་སྔགས་བཀོད་དེ་བཟླ་བ་ལྷ་གྲོགས་པོ་ལྟ་བུ་ལ་དངོས་གྲུབ་ལེན་པ་སྤྱོད་པའི་རྒྱུད་དང། ཡང་སེམས་ཙམ་པ་ཕྱི་རོལ་གྱི་དོན་བདེན་པ་མེད་ཀྱང་གཟུང་འཛིན་གཉིས་མེད་ཀྱི་རང་རིག་བདེན་པར་འདོད་པ་ལྟར་བདག་དམ་ཚིག་སེམས་དཔར་བསྐྱེད། ཡེ་ཤེས་པ་བཅུ་
སྔགས་བཟླས་ནས་མཇུག་ཡེ་ཤེས་སེམས་དཔའ་གཤེགས་སུ་གསོལ་བ་རྣལ་འབྱོར་གྱི་རྒྱུད་དང། དབུ་མ་པས་ཀུན་རྫོབ་ཏུ་གཟུང་འཛིན་གཉིས་སུ་སྣང་ཡང་དོན་དམ་པར་གང་ཡང་བདེན་པར་མི་འདོད་པ་ལྟར་དམ་ཚིག་པ་བསྐྱེད། ཡེ་ཤེས་པ་བཅུ་གནས་གཤེགས་སུ་
གསོལ་བའི་ཆོ་ག་མི་བྱེད་པ་རྣལ་འབྱོར་ཆེན་པོའི་རྒྱུད་དེ། སྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་གོ་ཞེས་བོད་ཀྱི་བླ་མ་དག་གསུང་ངོ། །གསུམ་པ་ནི། སྤྱིར་གསང་སྔགས་འདོད་ཆགས་ཅན་གྱི་དོན་དུ་གསུངས་ཏེ། སྒྲོན་གསལ་ལས། སྐྱེ་བོ་འདོད་ཆགས་
ཅན་དོན་དུ། །ཞེས་པས་སོ། །འདོད་ཆགས་ལ་འདོད་པའི་ཁམས་ན་རིགས་བཞི་སྟེ། མཛོད་ལས། གཉིས་གཉིས་འཁྱུད་དང་ལག་བཅངས་དང། །རྒོད་དང་བལྟས་པས་འཁྲིག་པ་ཡིན། །ཞེས་བཞིར་བཤད་པས། དེ་སྤྱོད་བྱེད་ལ་རྒྱུད་སྡེ་བཞི་སྟེ། གཞན་འཕྲུལ་
དབང་བྱེད་པ་བལྟས་པ་ཙམ་གྱིས་ཆགས་པ་ཚིམ་ལ་དེ་སྦྱོང་བྱེད་དུ་བལྟས་པ་ཙམ་གྱིས་བདེ་བ་སྣང་བ་ནི། བྱ་བའི་རྒྱུད་དེ། ཆོ་ག་ཞི་བ་མོའི་བམ་པོ་ཉེར་བཞི་པར། གཡོན་དུ་ལྷ་མོ་སྒྲོལ་མའོ། །གཡས་སུ་གོས་དཀར་མོ་སྡེ་མེ་ཏོག་སྣ་ཚོགས་ཐོགས་པ་བཅོམ་ལྡན་
འདས་ཀྱི་ཞལ་དུ་བལྟ་བ། ཞེས་སོ། །འཕྲུལ་དགའ་བ་རྒོད་པ་ཙམ་གྱིས་ཆགས་པ་ཚིམ་པ་བཞིན་དུ། སྤྱོད་པའི་རྒྱུད་ལ་ཕན་ཚུན་རྒོད་པ་ཙམ་གྱིས་བདེ་བ་སྣང་སྟེ། རྣམ་སྣང་མངོན་བྱང་ལས། དབུ་ལ་འོད་དཔག་མེད་བཞུགས་པ། །བཞིན་ནི་བག་ཙམ་འཛུམ་པར་
[021A]༄༅། །པྲི། །ཞེས་སོ། །དགའ་ལྡན་པ་དང་འཐབ་བྲལ་བ་ལག་པ་བཅངས་ཤིང་འཁྱུད་པ་ཙམ་གྱིས་ཆགས་པ་ཚིམ་པ་བཞིན། ལག་པ་བཅངས་པ་ཙམ་གྱིས་བདེ་བ་སྣང་བ་རྣལ་འབྱོར་གྱི་རྒྱུད་གསུངས་ཏེ། དཔལ་མཆོག་དང་པོ་ལས། དཀྱིལ་
འཁོར་གྱི་ནི་ལྷ་རྣམས་ཀུན། །དཔུང་པ་ཡིད་ཙམ་བསྡམས་པར་གཞག་ཅེས་པ་དང། རྡོ་རྗེ་རྩེ་མོ་ལས། མངོན་འདོད་རིག་མ་སྡུག་གང་ཡིན། །དེ་ལ་རྣལ་འབྱོར་པས་མཆུ་སྦྱིན། །ལག་པས་ཕྱག་རྒྱ་ཆེར་གྱུར་ནས། །དཔུང་པ་དམ་དུ་བསྡམ་པར་བྱ། །ཞེས་གསུངས་
པས་སོ། །སུམ་ཅུ་རྩ་གསུམ་པ་མན་ཆད་དབང་པོ་གཉིས་སྤྲད་པས་ཆགས་པ་ཚིམ་པ་བཞིན་དུ། དབང་པོ་གཉིས་སྦྱོར་གྱིས་བདེ་བ་སྣང་བ་བླ་མེད་ཀྱི་རྒྱུད་དེ། ཀྱེ་རྡོ་རྗེ་ལས། པོ་ལ་ཀ་ཀོ་ལ་སྦྱོར་བས། །དེ་ཡི་བདེ་བ་ཤེས་པར་འགྱུར། །ཞེས་སོ། །དེ་ལྟར་ཆགས་པ་བཞིའི་
གཉེན་པོར་རྒྱུད་སྡེ་བཞི་གསུངས་ཏེ། སམྦྷུ་ཊ་ལས། རྒོད་དང་ལྟ་དང་ལག་བཅངས་དང། །གཉིས་གཉིས་འབྱུང་དང་རྣམ་པ་བཞི། །སྲིན་བུའི་ཚུལ་གྱིས་རྒྱུད་བཞིར་གནས། །ཞེས་སོ། །བཞི་པ་ནི། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། །བྱ་མིན་རྣལ་
འབྱོར་དེ་ལྟག་ལ། །སེམས་ཅན་མཆོག་ལ་རྣལ་འབྱོར་མཆོག་རྣལ་འབྱོར་བླ་མེད་དེ་ལྟག་ལ། །ཞེས་གསུངས་པས་གང་ཟག་དབང་པོ་ཐ་མ་བློ་དམན་པ་རྣམས་ཕྱིའི་བྱ་བ་ཁྲུས་ལ་སོགས་པ་ལ་དགའ་བ་ཡིན་ལ། དེའི་དོན་དུ་ཕྱིའི་བྱ་བ་སྟོན་པ་བྱ་བའི་རྒྱུད་
གང་ཟག་དེ་བས་མཆོག་ཕྱི་ལུས་ངག་གི་བྱ་བ་དང། ནང་ཏིང་ངེ་འཛིན་གཉིས་ཀ་ལ་སྤྱོད་པ་ལ་སྤྱོད་པའི་རྒྱུད། དེ་བས་ཀྱང་གང་ཟག་བློ་རྣོ་བ་ནང་ཏིང་ངེ་འཛིན་ཁོ་ན་ལ་གཙོ་བོར་སྤྱོད་པ་ལ་རྣལ་འབྱོར་གྱི་རྒྱུད། དེ་ལས་ཀྱང་གང་ཟག་མཆོག་ཏུ་གྱུར་ཅིང་དབང་པོ་རྣོ་
བ་ཏིང་ངེ་འཛིན་གྱི་ཁྱད་པར་གོང་ན་མེད་པ་ལ་སྤྱོད་པ་དེའི་དོན་དུ་རྣལ་འབྱོར་བླ་ན་མེད་པའི་རྒྱུད་གསུངས་སོ། །ཡང་ཉོན་མོངས་རབ་འབྲིང་གི་བྱེ་བྲག་གིས་ཀྱང་རྒྱུད་སྡེའི་དབྱེ་བ་གསུངས་ཏེ། རབ་ཏུ་སྒྲོན་གསལ་ལས། དེ་ལ་རབ་དང་འབྲིང་གི་གཏི་མུག་གི་རིགས་

[021B] །གཏི་མུག་དམན་པའི་རིགས་ཅན་རྣམས་ལ་སྤྱོད་པའི་རྒྱུད་བསྟན་ཏོ། །དམན་པ་དང་བར་མའི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་རྒྱུད་བསྟན་ཏོ། །འདོད་ཆགས་དང་ཞེ་སྡང་དང་གཏི་
མུག་རབ་ཀྱི་རིགས་ཅན་རྣམས་ལ་རྣལ་འབྱོར་གྱི་བླ་མའི་རྒྱུད་དོ། །རབ་ཀྱི་རབ་ཀྱི་འདོད་ཆགས་དང་ཞེ་སྡང་དང་གཏི་མུག་གི་རིགས་ཅན་རྣམས་ལ་རྣལ་འབྱོར་མའི་རྒྱུད་བསྟན་ཏོ། །ཞེས་གསུངས་སོ། །གཉིས་པ་ནི། ཕྱི་ལུས་ངག་གི་བྱ་བ་གཙོ་བོར་སྟོན་པས་ན་བྱ་བའི་
རྒྱུད་དེ། རྣམ་སྣང་མངོན་བྱང་གི་ཚིག་འགྲེལ་ལས། བྱ་བའི་རྒྱུད་རྣམས་ཀྱང་ཕྱིའི་སྤྱོད་པ་གཙོ་བོར་གྱུར་པ་ཡིན་མོད་ཀྱི་ནང་གི་སྤྱོད་པའང་མེད་པ་མ་ཡིན་ཏེ། ཞེས་དང། རབ་ཏུ་སྒྲོན་གསལ་ལས། ཁྲུས་དང་གོས་དུས་གསུམ་དུ་བརྗེ་བ་དང་སྨྱུང་བར་གནས་པ་
ལ་སོགས་བརྗོད་པར་བྱེད་པའི་རྒྱུད་ནི་བྱ་བའི་རྒྱུད་དེ། སྒྲོན་མ་འབྱུང་བ་ལ་སོགས་པའོ། །ཞེས་སོ། །ལུས་ངག་གི་བྱ་བ་དང་ཏིང་ངེ་འཛིན་ཆ་མཉམ་པར་སྤྱོད་པས་སམ་ཕྱིའི་གཙང་སྦྲ་ལ་སོགས་པ་ལ་སྨད་ནས་འཇིག་རྟེན་དང་འགལ་བར་སྤྱོད་པས་ན་སྤྱོད་པའི་རྒྱུད་
དེ། རབ་ཏུ་སྒོན་གསལ་ལས། བརྟུལ་ཞུགས་དང་དངོས་གྲུབ་དང་རྫུ་འཕྲུལ་གཙོ་བོར་གྱུར་པ་ལ་སོགས་པ་སྤྱོད་པའི་རྒྱུད་དེ། ཞེས་སོ། །འདི་ཉིད་ལ་ལུས་ངག་གི་བྱ་བ་དང་ནང་ཏིང་ངེ་འཛིན་གཉིས་ཀ་སྟོན་པས་གཉིས་ཀའི་རྒྱུད་ཅེས་ཀྱང་ཟེར་རོ། །ནང་ཏིང་ངེ་
འཛིན་གྱི་རྣལ་འབྱོར་གཙོ་བོར་སྟོན་པའི་ཕྱིར་རྣལ་འབྱོར་གྱི་རྒྱུད་དེ། དེ་ཉིད་སྣང་བ་ལས། རྒྱུད་འདི་ནི་སྒོམ་པ་གཙོ་བོར་གྱུར་པ་ཡིན་པས། ཞེས་གསུངས་པས་སོ། །གསང་བའི་ཡེ་ཤེས་བླ་ན་མེད་པ་སྟོན་པས་སམ་རྒྱུད་ཐམས་ཅད་ཀྱི་གོང་མར་གྱུར་པས་ན་
རྣལ་འབྱོར་ཆེན་པོ་བླ་ན་མེད་པ་སྟེ། གསང་བ་འདུས་པ་ལས། སྐུ་དང་གསུང་དང་ཐུགས་ཀྱི་མཆོག་དེ་བཞིན་གཤེགས་པ་ཀུན་གྱི་གསང། །བྱང་ཆུབ་སེམས་ནི་བླ་ན་མེད། །སྙིང་པོ་བཅོམ་ལྡན་བཤད་དུ་གསོལ། །ཞེས་པ་དང། སམྦྷུ་ཊ་ལས། གསང་

[022A]༄༅། །བའི་ཡེ་ཤེས་བླ་ན་མེད། །སྙིང་པོ་བཅོམ་ལྡན་བཤད་དུ་གསོལ། །ཞེས་པ་དང། ཚུལ་གསུམ་གྱི་སྒྲོན་མ་ལས། སྐྱེ་བ་གཞན་དུ་གོམས་པའི་སྟོབས་ཀྱིས་བྱ་བ་ཐམས་ཅད་དངོས་པོ་ཐམས་ཅད་ལ་གཉིས་ཀྱི་འདུ་ཤེས་
འཇུག་པར་མི་བྱེད་པའི་བདག་ཉིད་ཆེན་པོ་དེ་རྣམས་ལ་བྱ་བའི་ངེས་པ་མ་གསུངས་ཏེ། ཐམས་ཅད་བྱེད་པ་དང་ཐམས་ཅད་སྤྱོད་པ་ལ་ཡང་དགག་པ་མེད་པ་རྒྱུད་ཐམས་ཅད་ཀྱི་གོང་མར་གྱུར་པ་རྣལ་འབྱོར་ཆེན་པོའི་རྒྱུད་བཅོམ་ལྡན་འདས་ཀྱིས་གསུངས་པ་ཡིན་ནོ། །
ཞེས་གསུངས་པས་སོ། །གསུམ་པ་ལ། རྒྱུད་སྡེ་བཞིར་ངེས་པ་ཡིན་ན་སྔར་གྱི་གསུམ་དང་ལྔ་དང་དྲུག་ལ་སོགས་པར་བཤད་པ་དང་འགལ་ཞེ་ན། སྐྱོན་མེད་དེ། གསུམ་དུ་བྱས་པའི་རྣལ་འབྱོར་ལ་རྣལ་འབྱོར་དང་རྣལ་འབྱོར་ཆེན་པོ་གཉིས་སུ་དབྱེར་ཡོད་ཅིང་
གཉིས་ཀའང་ཏིང་ངེ་འཛིན་གཙོ་བོར་སྟོན་པ་ཙམ་ལ་དགོངས་ནས་གཅིག་ཏུ་བསྡུས་པ་ཡིན་པའི་ཕྱིར་སྐྱོན་མེད་དོ། །ཡང་ཡེ་ཤེས་རྡོ་རྗེ་ཀུན་ལས་བཏུས་སུ་ལྔ་ཕྱེ་བ་ནི། །རྣལ་འབྱོར་ཆེན་པོ་བླ་མེད་ཡིན་ལ། གཉིས་ཀའི་རྒྱུད་ནི། རྣལ་
འབྱོར་གྱི་རྒྱུད་ཡིན་ལ། རྟོག་པའི་རྒྱུད་ནི། འདོད་པའི་དངོས་གྲུབ་བྱེ་བྲག་ཏུ་བསྒྲུབ་པའི་བྱ་བ་སྟོན་པས་བྱ་བའི་རྒྱུད་ལས་ལོགས་སུ་ཕྱེ་བ་ཡིན་གྱི་ངོ་བོ་བྱ་བའི་རྒྱུད་དུ་འདུས་པས་སྐྱོན་མེད་དོ། །ཡང་མ་རྒྱུད་རྒྱུད་སྡེ་ལྔ་པར་བྱས་པ་ནི། མ་རྒྱུད་ཀྱི་ཆེ་བ་བརྗོད་པ་
ཡིན་གྱི་རང་གི་ངོ་བོ་གསང་བ་ཡེ་ཤེས་བླ་ན་མེད་པར་འདུ་བས་སྐྱོན་མེད་དོ། །བདེ་མཆོག་རྒྱུད་སྡེ་དྲུག་པར་གསུངས་པ་ནི། ཐོག་མར་སངས་རྒྱས་ཀྱིས་གསུངས་པ་ལས་མ་བཅོས་པས་བརྡ་དང། སྒྲ་རྟོགས་དཀའ་བ་དང། ཡུལ་ཉི་ཤུ་རྩ་བཞི་ན་སྤྲུལ་པའི་
སྐུ་དངོས་སུ་བཞུགས་པས་སྒྲུབ་ཐག་ཉེ་བ་ཙམ་ལ་བརྟེན་ནས་ཆེ་བ་འབྱུང་བའི་ཕྱིར་དྲུག་པར་གསུངས་ཀྱི་རང་གི་ངོ་བོ་རྣལ་འབྱོར་བླ་མེད་དུ་འདུས་སོ། །ཡང་ཚུལ་གསུམ་གྱི་སྒྲོན་མ་ལས། བྱ་བ་དང། རྩ་བའི་རྒྱུད་དང། སྤྱོད་པའི་རྒྱུད་དང། རྣལ་འབྱོར་ཆེན་

[022B] སྐྱོན་མེད་དེ། རྩ་བའི་རྒྱུད་ནི་སྤྱོད་པའི་རྒྱུད་ཡིན་ལ། སྤྱོད་པའི་རྒྱུད་ནི་རྣལ་འབྱོར་གྱི་རྒྱུད་དོ། །དེས་ན་གང་ཟག་དབང་པོ་རབ་འབྲིང་བཞི། སྤང་བྱ་འདོད་ཆགས་ཀྱི་དྲི་མ་བཞི། གཉེན་པོ་སྤྱོད་བྱེད་དབང་བཞི། གཉེན་པོ་ལམ་
བཞིར་ངེས་པའི་ཕྱིར་རྒྱུད་སྡེ་བཞིར་ངེས་སོ། །གང་ཟག་བཞིར་ངེས་པ་ནི། གུར་གྱི་ལུང་གིས་བཤད་ཟིན་ལ། སྤང་བྱ་བཞིར་ངེས་པ་ནི། སམྦྷུ་ཊ་ལས། རྒོད་དང་ལྟ་དང་ལག་བཅངས་དང། །གཉིས་གཉིས་འཁྱུད་དང་རྣམ་པ་བཞི། །སྲིན་བུའི་ཚུལ་གྱིས་རྒྱུད་བཞིར་
གནས། །ཞེས་པ་དང། དེའི་འགྲེལ་པ་མན་སྙེར། རྒོད་པའི་རྒྱུད་ནི་འཕྲུལ་དགའ་བ་རྣམས་ཀྱི་བདེ་བ་ལྟ་བ་ལྟ་བུའོ་ཞེས་པ་ལ་སོགས་པ་ཐམས་ཅད་རྒྱུད་དགའ་བ་བཞི། འབྲས་བུའི་རྒྱུད་སྲིན་བུའི་དཔེས་ཆགས་པ་དང་ཆགས་བྲལ་སྒྲིབ་བྲལ་དུ་ཟ་བར་འདོད་
དོ། །བཞི་པ་ལ། གཉིས་ཏེ། དྲང་དོན་དུ་རྣལ་འབྱོར་ཕ་རྒྱུད་དང་མ་རྒྱུད་གཉིས་སུ་མེད་པའི་རྒྱུད་དང་གསུམ་དུ་དབྱེ་བ་དང། ངེས་དོན་དུ་ཐམས་ཅད་གཉིས་མེད་ཀྱི་རྒྱུད་དུ་བསྟན་པའོ། །དང་པོ་ལ། སྒྲ་དང། དོན་དང། གདུལ་བྱའི་ཁྱད་པར་དང་གསུམ་ལས་
དང་པོ་ནི། ནག་པོ་པས་མཛད་པའི་གསང་བའི་དེ་ཁོ་ན་ཉིད་གསལ་བ་ལས། རྣལ་འབྱོར་རྒྱུད་དུ་དེ་བཞིན་གཤེགས། །འདི་སྐད་ལ་སོགས་གང་གསུངས་པ། །དེ་ཉིད་རྣལ་འབྱོར་མ་རྒྱུད་དུ། །གསང་བ་མཆོག་གི་དབྱེས་པ་ནི། །ཐམས་ཅད་བདག་ཉིད་
རྟག་ཏུ་བཞུགས། །ཤེས་གསུངས་པས་གཙོ་ཆེ་བ་འདི་སྐད་བདག་ཐོས་ལ་སོགས་པ་བྱུང་བ་ནི་ཐབས་ཀྱི་རྒྱུད། གསང་བ་མཆོག་གི་དབྱེས་པ་ལ་སོགས་པ་བྱུང་བ་ནི་ཤེས་རབ་ཀྱི་རྒྱུད། ཐམས་ཅད་མཁྱེན་སོགས་ཀྱིས་ཐོག་དྲངས་པ་ནི་གཉིས་སུ་མེད་པའི་རྒྱུད་
དོ། །གཉིས་པ་ལ། བསྐྱེད་རིམ་རྫོགས་རིམ་རྣམ་དག་གི་ཁྱད་པར་རོ། །དང་པོ་ནི། འབྱུང་བ་རིམ་བརྩེགས་ཞུ་བ་ལས་གཞལ་ཡས་ཁང་བསྐྱེད་པ་ཐབས་རྒྱུད། འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་གཞལ་ཡས་ཁང་བསྐྱེད་པ་ཤེས་རབ་ཀྱི་རྒྱུད་

[023A]༄༅། །ཅེས་དྲི་མེད་འོད་ཀྱི་དབང་ལེར་བཤད་ལ། འབྱུང་བ་རིམ་བརྩེགས་ཞུ་ནས་ཡང་འབྱུང་བ་རིམ་བརྩེགས་རི་རབ་དང་བཅས་པ་བསྐྱེད་པའི་སྟེང་དུ་གཞལ་ཡས་ཁང་བསྐྱེད་པ་གཉིས་སུ་མེད་པའི་རྒྱུད་དོ། །ཞེས་དོན་གྱིས་ཐོབ་བོ། །ཡང་ཡེ་
ཤེས་དགུག་པ་ལ་སོགས་པའི་ལས་ཐམས་ཅད་ལ་རྣལ་འབྱོར་མ་རྣམས་ཡང་དག་པར་རྒྱུ་ཞིང་ཐབས་མི་གཡོ་བ་ཤེས་རབ་ཀྱི་རྒྱུད། ཐབས་གཡོ་ཞིང་ཤེས་རབ་མི་གཡོ་བ་ཐབས་རྒྱུད་དེ། ཡེ་ལེའི་ཚིགས་བཅད་དགུ་པའི་འགྲེལ་པར་གསུངས་ཤིང། རྡོ་རྗེ་སྙིང་འགྲེལ་
ལས། རྣལ་འབྱོར་མ་རྣམས་ཀུན་སྤྱོད་པ། །གང་དེར་ཐབས་ཀྱིས་རབ་ཏུ་གནས། །བྱིས་པ་རྣམས་ལ་རྣལ་འབྱོར་མའི། །རྒྱུད་ཆེན་ང་ཡིས་མིང་དུ་བཏགས། །གང་དུ་ཐབས་ཀྱིས་ཀུན་སྤྱོད་པར། །ཤེས་རབ་ཀྱང་ནི་གནས་གྱུར་པས། །ཐབས་ཀྱི་རྒྱུད་ཆེན་བཤད་པ་དང། །
དེ་ཉིད་ཐ་དད་ཇི་ལྟའོ། །ཞེས་གསུངས་སོ། །ཡང་ཉིན་མཚན་མཉམ་པ་དག་པས་ཡབ་ཡུམ་ཞལ་ཕྱག་མཉམ་པ་ནི། ཐབས་རྒྱུད། སྔ་ཕྱིའི་ཐུན་མཚམས་མི་མཉམ་པ་དག་པས་ཡབ་ཡུམ་ཞལ་ཕྱག་མི་མཉམ་པས་འཁྱུད་པ་ནི། ཤེས་རབ་ཀྱི་རྒྱུད་ཅེས་ཡེ་ལེའི་
ཚིགས་བཅད་ཞེ་བཞི་པར་གསུངས་སོ། །ཡང་ལྷ་རྣམས་གཙོ་འཁོར་བཞེངས་པ་ནི། ཤེས་རབ་ཀྱི་རྒྱུད། བཞུགས་པ་ནི། ཐབས་ཀྱི་རྒྱུད་དུ་སྒྲུབ་ལེར་དོན་གྱི་ཤུགས་ཀྱིས་གསུངས་སོ། །ཡང་དེ་བཞིན་གཤེགས་པ་མཁའ་འགྲོ་མའི་སྐུར་སྟོན་ཅིང་མོ་ཡིས་གཙོ་བྱས་
པའམ། འཁོར་མོའི་ཚོགས་ཀྱིས་བསྐོར་བ་ནི། མ་རྒྱུད། སངས་རྒྱས་ཡབ་ཀྱིས་གཙོ་བྱས་ཤིང། འཁོར་ལོའི་ཚོགས་ཤས་ཆེ་བས་བསྐོར་བཞི་བརྒྱུད་དེ། གུར་ལས། འདི་དེ་སངས་རྒྱས་ཐམས་ཅད་ཀྱི། །མཁའ་འགྲོ་མ་ནི་དམ་པའི་ཚོགས། །མཁའ་འགྲོ་ལྔ་ནི་རབ་
བསྒྲུབ་ཕྱིར། །མཁའ་འགྲོ་མ་ཡི་རྒྱུད་ཅེས་བཤད། །ཅེས་སོ། །གཞན་ཡང་གདན་རིན་པོ་ཆེའི་ཁྲི་དང་ཕྱག་མཚན་གྱི་སྟེང་དང་སེང་གེ་ལ་སོགས་པའི་ཁྲི་ལ་བཞུགས་པ་དང། རྒྱན་རིན་པོ་ཆེའི་རྒྱན། ཕྱག་མཚན་འཁོར་ལོ་དང་རིན་པོ་ཆེ་ལ་སོགས་པ་ཤས་ཆེ་བ་

[023B] ལྷ་ཁྲོ་བོ་བཞེངས་པ་རྣམས་གཡོན་བརྐྱང། ཞི་བ་བཞུགས་པ་རྣམས་གཡོན་འགྱིང་དང། ན་བཟའ་དར་ལ་སོགས་པ་གསོལ་བ་ནི། ཐབས་ཀྱི་རྒྱུད། གདན་རོ་དང་ཐོད་པ་ལ་སོགས་པ། རྒྱན་རུས་རྒྱན་དང་མགོ་ཕྲེང་དང་མི་ལྤགས་ལ་སོགས་པ་དང། ཕྱག་མཚན་གྲི་
གུག་དང་ཐོད་པ་ཁ་ཊཱཾ་ཀ་དང་ཌ་མ་རུ་ལ་སོགས་པ་དནག། ལྷ་གཡས་བརྐྱང་དང་གཡས་འགྱིང་དང། ན་བཟའ་མི་ལྤགས་དང་གླང་ལྤགས་དནག་ན་བཟའ་མེད་པའི་གཅེར་བུ་རྣམས་མ་རྒྱུད་དོ། །ཞེས་དང། དཀྱིལ་འཁོར་ལ་དུར་ཁྲོད་ཡོད་པ་མ་རྒྱུད་དོ། །ཞེས་དང། མེད་
པ་ཕ་རྒྱུད་ཅེས་བླ་མ་དག་གསུང་ངོ། །གཉིས་པ་ལ། ཤེས་རབ་ཀྱི་ཐབས་དཀྱིལ་འཁོར་འཁོར་ལོའི་རྫོགས་རིམ་སྟོན་པ་མ་རྒྱུད་དེ། གུར་ལས། ཤེས་རབ་ཕ་རོལ་ཕྱིན་པའི་ཐབས། །འདི་ནི་རྣལ་འབྱོར་མར་བརྗོད་དེ། །ཕྱག་རྒྱ་ཆེན་པོ་རབ་སྦྱོར་བས། །གང་ཕྱིར་དེ་
ཉིད་ལ་འཇུག་པ། །རྣལ་འབྱོར་མ་ཡི་རྒྱུད་ཅེས་བྱ། །ཞེས་སོ། །བདག་བྱིན་བརླབ་དང། མངོན་པར་བྱང་ཆུབ་པའི་རིམ་པ་གཙོ་བོར་སྟོན་པ་ནི། ཕ་རྒྱུད་དོ། །ཡང་རྩ་གཙོ་བོར་སྟོན་པ་མ་རྒྱུད། རླུང་གི་དེ་ཉིད་གཙོ་བོར་སྟོན་པ་ཕ་རྒྱུད་དེ། འཇམ་དཔལ་ཞལ་ལུང་གི་
འགྲེལ་པ་ལས། རྣལ་འབྱོར་བླ་ན་མེད་པའི་རྒྱུད་རྣམས་ཀྱི་མན་ངག་སྟེ། མཁའ་འགྲོ་མའི་རྒྱུད་རྣམས་རྩ་གཙོ་བོར་བྱེད་པའི་རྒྱུད་དེ། དེས་རྟོགས་པའོ། །རྣལ་འབྱོར་ཐབས་གཙོ་བོར་བྱེད་པའི་རྒྱུད་ནི། རླུང་གི་དེ་ཉིད་གཙོ་བོ་དེས་རྟོགས་པར་བྱེད་པའོ། །ཞེས་སོ། །གསུམ་
པ་ནི། ཕུང་པོ་ལྔ་དག་པའི་ཡེ་ཤེས་ལྔའི་ཆ་ནས་སངས་རྒྱས་ལྔར་སྟོན་པ་ཕ་རྒྱུད། ཁམས་ལྔ་དག་པ་ལྷ་མོ་གཙོ་བོར་སྟོན་པ་ཆ་ནས་མ་རྒྱུད་དུ་དྲི་མེད་འོད་དུ་བཤད་ལ། གསང་བ་འདུས་པ་ལས་ཀྱང། མདོར་ན་ཕུང་པོ་ལྔ་རྒྱལ་བ། །དེ་བཞིན་གཤེགས་པ་ཐམས་ཅད་
ཡིན། །ཞེས་གསུངས། རླུང་རྣམ་པར་དག་པ་ཡེ་ཤེས་ལྔར་སྟོང་པ་ཕ་རྒྱུད་དེ། རྒྱུད་རྡོ་རྗེ་ཕྲེང་བ་ལས། དེ་བཞིན་གཤེགས་པ་ལྔ་རང་བཞིན། །ཕུང་པོ་ལྔ་ཡི་རང་ངོ་བོ། །ཕུང་པོ་ལྔ་ནི་རྣམ་དག་པ། །རླུང་ལྔ་དག་ནི་རྒྱུ་བར་བྱེད། །ཅེས་པ་དང། རླུང་གི་དེ་ཉིད་གསལ་

[024A]༄༅། །པ་འདི། །ཡེ་ཤེས་ལྔ་ཡི་རང་བཞིན་ཅན། །ཞེས་སོ། །རྩ་རྣམ་པར་དག་པ་མཁའ་འགྲོ་མར་སྟོན་པ་མ་རྒྱུད་དེ། བདེ་མཆོག་ལས། འདི་དག་གནས་སུ་མཁའ་འགྲོ་མ། །རྩ་གཟུགས་མཛེས་པས་ཡང་དག་གནས། །ཤེས་དང། ཀྱེ་
རྡོ་རྗེ་ལས། རྩ་ནི་གཉིས་གཉིས་རྣལ་འབྱོར་མ། །རེ་རེའི་རྣམ་པ་རྣམས་སུ་བརྗོད། །ཅེས་པས་སོ། །གསུམ་པ་ནི། གདུལ་བྱ་སྐྱེས་བ་བུད་མེད་གདུལ་བའི་དོན་དུ་ཕ་རྒྱུད་དང་མ་རྒྱུད་དེ། གུར་ལས། སྐྱེས་བུ་འདུལ་བར་མཛད་དོན་དུ། །རྣལ་འབྱོར་རྒྱུད་རྣམས་རབ་བཤད་
ལ། །བཙུན་མོ་རྣམས་ནི་བསྡུ་བའི་ཕྱིར། །རྣལ་འབྱོར་མ་ཡི་རྒྱུད་རབ་བཤད། །ཅེས་སོ། །ཞུ་བ་པོ་ལྷ་ཕོ་ཡིས་ཞུས་པ་ཕ་རྒྱུད། མོ་ཡིས་ཞུས་པ་མ་རྒྱུད་དེ། དགོངས་པ་ལུང་སྟོན་ལས། དེ་ནས་ས་སྙིང་ལ་སོགས་པ། །བྱང་ཆུབ་སེམས་དཔའ་སེམས་དཔའ་ཆེ། །མགོན་པོ་
རྣམ་སྣང་ཆེན་པོ་ལ། །དེ་དག་གིས་ནི་ཞུས་གྱུར་པ། །ཞེས་དང། མཁའ་འགྲོ་རྒྱ་མཚོ་ལས། རྣལ་འབྱོར་མ་འཁོར་ལོ་དབུས་སུ། །ཕག་མོ་བདག་ནི་འདྲི་བའོ། །ཞེས་པས་སོ། །དེ་རྣམས་ཀྱང་ཤས་ཆེ་བ་དང་ཕྱོགས་རེ་ཙམ་མཚོན་པ་ཡིན་གྱི། ཁྱད་པར་རེ་རེས་ངེས་པ་
ཅན་དུ་དབྱེ་བར་ནི་མི་ནུས་སོ། །ཁྱད་པར་དེ་རྣམས་གཉིས་ཀ་དང་ལྡན་པ་དང། གཉིས་ཀ་མ་ཡིན་པ་ཞིག་བརྗོད་བྱའི་གཙོ་བོར་སྟོན་ན་གཉིས་སུ་མེད་པའི་རྒྱུད་ཅེས་བྱའོ། །གཉིས་པ་ནི། དེ་ལ་གདུལ་བྱ་དྲང་བའི་དོན་དུ་ཐབས་ཀྱི་རྒྱུད་དང་ཤེས་རབ་ཀྱི་རྒྱུད་
ཅེས་སོ་སོར་ཕྱེ་ནས་གསུངས་ཀྱང། དོན་ལ་ཐམས་ཅད་ཐབས་ཤེས་རབ་གཉིས་སུ་མེད་པའི་རྒྱུད་ཡིན་ཏེ། རྣལ་འབྱོར་གྱི་གོ་དོན་ཐབས་ཤེས་རབ་གཉིས་མེད་དུ་སྦྱོར་བ་ཡིན་ལ། དེ་མེད་ན་རྣལ་འབྱོར་དང་རྣལ་འབྱོར་མའི་རྒྱུད་དུ་མི་འགྱུར་བའི་ཕྱིར། དང་
པོའི་སངས་རྒྱས་ལས། རྣལ་འབྱོར་ཐབས་ཀྱི་ལུས་ཀྱིས་མིན། །ཤེས་རབ་གཅིག་པུས་འགྱུར་མ་ཡིན། །ཐབས་དང་ཤེས་རབ་སྙོམས་འཇུག་པ། །དེ་བཞིན་གཤེགས་པས་རྣལ་འབྱོར་གསུངས། །ཞེས་དང། གསང་འདུས་རྒྱུད་ཕྱི་མ་ལས་ཐབས་དང་ཤེས་

[024B] །རྣལ་འབྱོར་ཅེས་པར་མངོན་པར་བརྗོད། །འདུས་པ་སྦྱོར་བ་རབ་གསུངས་ཏེ། །སངས་རྒྱས་ཐམས་ཅད་མངོན་རྗོད་བྱེད། །ཅེས་དང། བརྟག་གཉིས་ལས་ཀྱང། ཤེས་རབ་ཐབས་ཀྱི་བདག་ཉིད་རྒྱུད། །ད་ནི་བདག་གིས་བཤད་ཀྱི་ཉོན། །ཞེས་པ་དང་
ངེས་བརྗོད་བླ་མ་ལས། ཤེས་རབ་ཐབས་ཀྱི་ཆོ་གའི་རིམ། །ཕྱག་རྒྱ་ཆེ་ལ་ངེས་པར་རོལ། །གོམས་པ་མངོན་དུ་གྱུར་པ་ཡིས། །དམིགས་པ་ཐམས་ཅད་ལས་སྒྲོལ་བ། །སྐྱེ་བ་འདི་ལ་དངོས་གྲུབ་འགྱུར། །ཞེས་པ་དང། ངེས་བརྗོད་རྒྱུད་ཀྱི་རིམ་པ་ཡིས། །དེ་ཉིད་རྟག་ཏུ་གསང་བར་
བྱ། །གཉིས་མེད་ཡེ་ཤེས་སྦྱོར་བ་ཡིས། །རྣལ་འབྱོར་མ་མཆོག་བསྒོམས་ནས་ནི། །ཞེས་སོ། །དེས་ན། དྲི་མེད་འོད་ལས། རང་གི་ངོ་བོས་ནི་ཐམས་ཅད་ཤེས་རབ་ཐབས་ཀྱི་བདག་ཉིད་ཅན་རྣལ་འབྱོར་གྱི་རྒྱུད་ཉིད་དོ། །ཞེས་སོ། །ལྔ་པ་ནི། རྒྱུད་ཀྱི་དབྱེ་བ། །བསྡུ་བ། ཚད་བསྟན་
པའོ། །དང་པོ་ནི། རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ། བསྡུས་པའི་རྒྱུད། བཤད་པའི་རྒྱུད། འཕྲོས་པའི་རྒྱུད། ཆ་མཐུན་གྱི་རྒྱུད་དང་བདུན་ལས། རྩ་རྒྱུད་ནི། བདེ་མཆོག་ལེའུ་འབུམ་པ་ལྟ་བུ། ཕྱི་མ་ནི་ཤོ་ལོ་ཀ་འབུམ་པ་ལྟ་བུ། ཕྱི་མའི་ཕྱི་མ་ནི་ལེའུ་ལྔ་བཅུ་རྩ་
གཅིག་པ་ལྟ་བུ། བསུདས་རྒྱུད་ནི་རྣལ་འབྱོར་མའི་ཀུན་སྤྱོད་ལྟ་བུ། བཤད་རྒྱུད་རྡོ་རྗེ་མཁའ་འགྲོ་ལྟ་བུ། འཕྲོས་རྒྱུད་སངས་རྒྱས་ཐོད་པ་ལྟ་བུ། ཆ་མཐུན་སངས་རྒྱས་མཉམ་སྦྱོར་ལྟ་བུའོ། །ཇི་ལྟར་རྒྱུད་ཀྱི་རིམ་པས་བཞུགས། །དཔལ་དང་ལྡན་པའི་རིན་ཆེན་རྒྱུད། །འབུམ་
བདུན་གྱིས་ནི་མཚན་ཞེས་བྱ། །དེ་ནི་གཙོ་བོའི་རྩ་བའི་རྒྱུད། །སྐུ་བརྒྱད་བདག་ཉིད་རང་ཀྱི་མཆོག་དེ་བརྟག་ཀྱེ་ཡི་རྡོ་རྗེ་ནི། །འབུམ་ལྔ་ཡིས་ནི་མཚན་ཞེས་བྱ། །དཔལ་ལྡན་ཕྱག་རྒྱ་ཆེན་ཐིག་ལེ། །དེ་ཡི་ཕྱི་མ་རྒྱུད་དུ་དྲན། །ཡེ་ཤེས་སྙིང་པོར་གྲངས་པའི་རྒྱུད། །དེ་ཡི་ཕྱི་
མའི་ཕྱི་མའོ། །དགའ་མོ་ཡེ་ཤེས་ཐིག་ལེའི་སྒྲ། བཤད་པའི་རྒྱུད་ནི་གསང་བ་ཆེ། །གྲུབ་པའི་ངེས་བསྟན་ཐིག་ལེ་ནི། །ཞལ་བཟང་མོ་དེ་སྙིང་པོ་དང། །དེ་ཁོ་ན་ཉིད་སྒྲོན་མའི་མཚན། །འབྲས་བུའི་རྒྱུད་གྲགས་འཆད་པར་འགྱུར། །དེ་མདུན་དུ་ནི་བདག་གིས་བཤད། །
[025A]༄༅། །ཤིན་ཏུ་རྨད་དུ་བྱུང་བའི་རྒྱུད། །ལྷ་མོ་བརྒྱད་པ་སྐུ་དང་བྲལ། །དེ་ཕྱིར་སྨྲ་པར་མི་བཏུབ་པ། །ཞེས་ཡེ་ཤེས་ཐིག་ལེའི་རྒྱུད་ལས་སོ། །གཉིས་པ་ནི། དབང་མདོར་བསྟན་ལས། རྒྱུད་ལ་མདོར་བསྟན་རྣམ་གསུམ་དང། །རྒྱས་པར་བཤད་པ་
གསུམ་དུ་འགྱུར། །ཞེས་གསུངས་པས། བསྡུས་རྒྱུད་ནི་མདོར་བསྟན་པ་ཡིན་ལ། དེའི་དཀའ་འགྲེལ་ནི་རབ་ཏུ་མདོར་བསྟན་དང། རྒྱ་ཆེར་འགྲེལ་ནི་མདོར་བསྟན་ཆེན་པོའོ། །རྩ་བའི་རྒྱུད་ནི་རྒྱས་བཤད་ཡིན་ལ། དེའི་དཀའ་འགྲེལ་ནི་རབ་ཏུ་རྒྱས་བཤད། རྒྱ་ཆེར་
འགྲེལ་ནི་རྒྱས་བཤད་ཆེན་པོ་སྟེ། འགྲེལ་པ་དེ་དག་ཀྱང་ས་བཅུའི་དབང་ཕྱུག་གིས་མཛད་པ་སྟེ། དེ་ལྟར་རྒྱུད་ཐམས་ཅད་རྩ་བའི་རྒྱུད་དང། བསྡུས་པའི་རྒྱུད་གཉིས་སུ་འདུས་ཏེ། དང་པོ་ཉིད་དུ་གསལ་བར་གསུངས་པ་ནི་རྩ་བའི་རྒྱུད་ཡིན་ལ། ཕྱིས་དེ་ཉིད་གདུལ་
བྱའི་དབང་གིས་བསྡུས་ཏེ་གསུངས་པ་ནི་བསྡུས་རྒྱུད་དམ་ཉུང་ངུའི་རྒྱུད་དོ། །ཡང་བོད་ཀྱི་བླ་མ་དག་རྒྱུད་ཐམས་ཅད་བཤད་གཞི་རྩ་བའི་རྒྱུད་དང། འཆད་བྱེད་བཤད་པའི་རྒྱུད་གཉིས་སུ་འདུས་པར་གསུངས་ཏེ། རྩ་བའི་རྒྱུད་ལ་རྒྱས་འབྲིང་བསྡུས་གསུམ་མམ་རྒྱས་
བསྡུས་གཉིས་ཏེ། བདེ་མཆོག་གི་ལེའུ་འབུམ་པ་དང། ཤོ་ལོ་ཀ་འབུམ་པ་དང། ལེའུ་ལྔ་བཅུ་རྩ་གཅིག་པ་ལྟ་བུ་དང། གསང་འདུས་རྩ་རྒྱུད་སྟོང་ཕྲག་ཉི་ཤུ་རྩ་ལྔ་པ་དང། བསྡུས་རྒྱུད་ཤུ་ལོ་ཀ་སྟོང་བརྒྱད་བརྒྱ་པ་ལྟ་བུའོ། །རྒྱུད་ཕྱི་མ་ལ་སྔར་གྱི་དོན་བསྡུས་ནས་སྟོན་
པའི་ཕྱི་མ་དང། ཕྱི་མའི་ཕྱི་མ་ནི། རྩ་རྒྱུད་གྱི་ནང་དུ་འདུས་སོ། །དངོས་གྲུབ་སྟོན་པའི་ཕྱི་མ་ནི། དེ་ཉིད་འདུས་པའི་རྒྱུད་ཕྱི་མ་ལྟ་བུ་སྟེ། དེ་ནི་རྩ་རྒྱུད་ཀྱི་ཕྱི་མ་ཡིན་ན་རྩ་རྒྱུད་དུ་འདུས། བཤད་རྒྱུད་ཀྱི་ཕྱི་མ་ཡིན་ན་བཤད་རྒྱུད་དུ་འདུས་སོ། །རྒྱུད་སྔ་མའི་མ་ཚང་བ་ཁ་སྐོང་བའི་ཕྱི་མ་
ནི། བརྟག་གཉིས་ཀྱི་བརྟག་པ་ཕྱི་མ་ལྟ་བུ་སྟེ། དེ་ཡང་སྔར་དང་འདྲའོ། །རྒྱུད་སྔ་མའི་བཤད་པའི་འཕྲོ་འཆད་པའི་ཕྱི་མ་ནི། ངན་སོང་སྦྱོང་རྒྱུད་ཀྱི་བརྟག་པ་ཕྱི་མ་ལྟ་བུ་སྟེ། དེ་ཡང་སྔར་དང་འདྲའོ། །རྒྱུད་སྔ་མའི་སྙིང་པོའི་དོན་བསྡུས་ཏེ་སྟོན་པའི་ཕྱི་མ་ནི། དུས་ཀྱི་

[025B] དེ་ཡང་སྔར་དང་འདྲའོ། །རྒྱུད་སྔ་མའི་དོན་འཆད་ཅིང་གཏན་ལ་འབེབས་པའི་ཕྱི་མ་ནི། གསང་བ་འདུས་པའི་རྒྱུད་ཕྱི་མ་ལྟ་བུ་སྟེ། དེ་ནི་རྒྱུད་སྔ་མའི་དོན་གཏན་ལ་འབེབས་ཤིང་འཆད་པའི་ཕྱིར་བཤད་པའི་རྒྱུད་ཉིད་དུ་
འདུས་སོ། །བཤད་པའི་རྒྱུད་ལ་གཉིས། །བཤད་རྒྱུད་ཐུན་མོང་བ་དང། ཐུན་མོང་མ་ཡིན་པ་གཉིས། ཐུན་མོང་བ་ནི། རྒྱུད་སྡེ་དུ་མའི་དོན་གསལ་བར་བྱེད་པ་སམྦྷུ་ཊ་ལྟ་བུའོ། །ཐུན་མོང་མ་ཡིན་པ་ནི། རང་རང་གི་རྒྱུད་ཀྱི་དོན་གསལ་བར་བྱེད་པ་སྟེ། གསང་འདུས་
ཀྱི་བཤད་རྒྱུད་དགོངས་པ་ལུང་སྟོན་ལྟ་བུའོ། །སྤྱིར་བཤད་པའི་རྒྱུད་དུ་འགྲོ་བ་ལ་མི་གསལ་བ་གསལ་བར་བྱེད་པ་དང། མ་ཚང་བ་ཁ་སྐོང་བ་དང། ཚུལ་མི་འདྲ་བ་དང། དོན་བསྡུས་པ་དང། ཆ་མཐུན་པས་ངེས་ཤེས་བསྐྱེད་པ་དང། ཚིག་དང་དོན་རྣམ་པར་ཕྱེ་
བས་བཤད་པའི་རྒྱུད་དུ་འགྱུར་པའོ། །དང་པོ་ནི། གསང་འདུས་རྩ་རྒྱུད་ན་ལྷ་སོ་གཉིས་མི་གསལ་བར་གསུངས་པ་ལ། རྒྱུད་རྡོ་རྗེ་ཕྲེང་བར། མི་བསྐྱོད་སྐུ་མདོག་ཕྱག་རྒྱ་སོགས། །རིགས་ནི་དབུས་སུ་དགོད་པར་བྱ། །ཞེས་པ་ནས། གནོད་མཛེས་དེ་བཞིན་གཙུག་ཏོར་
ནི། །འོག་དང་སྟེང་དུ་རྣམ་པར་དགོད། །ཅེས་པའི་བར་གྱིས་གསལ་བར་གསུངས་པ་ལྟ་བུའོ། །གཉིས་པ་ནི། གསང་འདུས་རྩ་རྒྱུད་དུ་ཆོ་ག་ཉི་ཤུ་ཚང་བར་མ་གསུངས་པ་ལ། རྒྱུད་རྡོ་རྗེ་ཕྲེང་བར། དེ་ནས་བཅོམ་ལྡན་རྡོ་རྗེས་གསུངས། །རྣམ་པ་ཉི་ཤུའི་མིང་ཅན་ནི། །
སློབ་དཔོན་ལས་ནི་ཡོངས་སུ་བཤད། །ཅེས་པ་ལ་སོགས་ཀྱིས་ཚང་བར་གསུངས་པ་ལྟ་བུའོ། །གསུམ་པ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས་སྔགས་དང་ཕྱག་མཚན་ལ་སོགས་པ་ཅུད་ཟད་མི་འདྲ་བར་གསུངས་པ་ལྟ་བུའོ། །བཞི་པ་ནི། སྔར་གྱི་སྙིང་པོའི་
དོན་བསྡུས་པ་གསང་འདུས་ཀྱི་རྒྱུད་ཕྱི་མ་ལྟ་བུའོ། །ལྔ་པ་ནི། གསང་འདུས་རྩ་རྒྱུད་དུ་སྔགས་ཀྱི་སྐུ་བསྐྱེད་པ་དང། ཡེ་ཤེས་ཀྱི་སྐུ་བསྐྱེད་པ་གསུངས་པ་ལ། སྒྱུ་འཕྲུལ་དྲ་བའི་རྒྱུད་དུ་དེ་ཉིད་གསལ་བར་གསུངས་པས་ངེས་ཤེས་བསྐྱེད་པ་ལྟ་བུའོ། །དྲུག་པ་

[026A]༄༅། །ནི། ཚིག་རྣམ་པར་འབྱེད་པ་རྒྱུད་བཤད་ཐབས་ཀྱི་ཡན་ལག་གི་རྒྱན་བདུན་གསལ་བར་སྟོན་པ་ཡེ་ཤེས་རྡོ་རྗེ་ཀུན་ལས་བཏུས་ལྟ་བུ་དང། དོན་རྣམ་པར་འབྱེད་པ་འདི་སྐད་བདག་གིས་ཐོས་པའི་དུས་གཅིག་ན་ཞེས་པ་ལ། དགོངས་པ་ལུང་
སྟོན་ལས། དེ་ཉིད་འདི་སྐད་བདག་གིས་ཐོས། །ཤིན་ཏུ་གསལ་བའི་དུས་གཅིག་ན། །ཞེས་སོགས་ཀྱིས་ཤིན་ཏུ་གསལ་བ་ལྟ་བུའོ། །འཕྲོས་པའི་རྒྱུད་ནི། བཤད་པའི་རྒྱུད་ཉིད་མ་ཡིན་ཡང་དེ་དང་རིགས་འདྲ་ཞིང་ཆོས་སྐད་མཐུན་པ་ཙམ་ལ་འགྲོས་རྒྱུད་ཅེས་བྱ་སྟེ། འདུས་
པ་ལ་ལྟོས་ནས་གཤིན་རྗེ་དགྲ་ནག་པོའི་རྒྱུད་ལྟ་བུ་སྟེ། དགྲ་ནག་ལས། རྒྱུད་ཀྱི་མཐར་ཐུག་འདུས་ལ་སྟེ། །མ་བྱུང་འབྱུང་བར་མི་འགྱུར་རོ། །ཞེས་གསུངས་པ་ལྟ་བུའོ། །གསུམ་པ་ནི། ཡེ་ཤེས་ཀུན་ལས་བཏུས་པའི་རྒྱུད་ལས། རྣལ་འབྱོར་ཆེན་པོའི་རྒྱུད་ཀྱི་མིང་སྟོང་ཕྲག་
བཅུ་བཞི་པ་ཞེས་བྱ་སྟེ། རྒྱས་པར་བྱེ་བ་གྲངས་མེད་དོ། །གཉིས་ཀའི་རྒྱུད་སྟོང་ཕྲག་དྲུག་གོ། །སྤྱོད་པའི་རྒྱུད་སྟོང་ཕྲག་བརྒྱད་དོ། །བྱ་བའི་རྒྱུད་སྟོང་ཕྲག་བཞིའོ། །རྟོག་པའི་རྒྱུད་སྟོང་ཕྲག་བཞིའོ། །ཞེས་གསུངས་པ་ལ་དེར་རྣལ་འབྱོར་མ་རྒྱུད་ཀྱི་གྲངས་མ་གསུངས་ཤིང་
སྡོམ་བྱུང་ལས། རྣལ་འབྱོར་རྒྱུད་རྣམས་ཀྱི་ནི་ཚད། །བྱེ་བ་ཕྲག་ནི་དྲུག་ཏུ་ངེས། །དེ་བཞིན་རྣལ་འབྱོར་མ་རྒྱུད་གྲངས། །བྱེ་བ་ཕྲག་ནི་བཅུ་དྲུག་གྲགས། །ཞེས་གསུངས་སོ། །རྣལ་འབྱོར་ཆེན་པོ་ཐབས་ཀྱི་རྒྱུད་ལའང། རྡོ་རྗེ་སྙིང་པོ་རྒྱན་གྱི་རྒྱུད་ལས། དེ་ལས་གཞན་
ཡང་བཤད་བྱ་བ། །འདོད་ཆགས་ཐབས་ཆེན་པོ་ཡི་རྒྱུད། །གང་གིས་ལེགས་པར་ཤེས་ནས་ནི། །ཚེ་འདིར་དངོས་གྲུབ་སྦྱིན་པར་བཤད། །གསང་བ་འདུས་པ་སྟོང་ཕྲག་གཅིག་རྡོ་རྗེ་ཕྲེང་བ་འབུམ་ཕྲག་གསུམ། །དགོངས་པ་ལུང་སྟོན་སྟོང་ཕྲག་བཞི། །ལྷ་མོ་
བཞིས་ཞུས་བརྒྱ་བདུན་ཅུ། །ཨུ་རད་ཏནྟྲ་ཉིས་བརྒྱ་བརྒྱད། །དེ་ཡི་ཉེ་བར་བཤད་པའི་རྒྱུད། །དམ་ཚིག་ཆེན་པོ་ལྔ་བཅུ་ལྔ། །རྡོ་རྗེ་ལྔ་འདུས་སྟོང་ཕྲག་གཅིག་ཀུན་ལས་བཏུས་པ་འབུམ་ཕྲག་གཅིག། མཉམ་ཉིད་རྣམ་རྒྱལ་ཉིས་བརྒྱ་བཅུ། །ཟླ་གསང་ཐིག་ལེ་སྟོང་

[026B] །རྡོ་རྗེ་ས་འོག་བརྒྱ་ཉི་ཤུ། །ཅོད་པན་རྡོ་རྗེ་བདུན་བརྒྱ་ལྔ། །ཁྲོ་ཟླ་ཐིག་ལེ་འབུམ་ཕྲག་ལྔ། །རྡོ་རྗེ་རྣམ་རྒྱལ་བརྒྱ་དགུ་བརྒྱ། །མཉམ་ཉིད་གསང་བ་སྟོང་ཕྲག་ལྔ། །རྡོ་རྗེ་གངས་རྒྱན་སྟོང་ཕྲག་ལྔ། །རྡོ་རྗེ་གངས་མཛོད་སྟོང་ཕྲག་བདུན། །ནོར་བུ་གངས་ཐིག་འབུམ་ཕྲག་
གཅིག་སྣང་མཛད་སྒྱུ་འཕྲུལ་སྟོང་དང་བརྒྱ། །རྡོ་རྗེ་གསང་རྒྱན་སྟོང་ཕྲག་གཅིག་རྡོ་རྗེ་ཐོད་པ་ཉིས་བརྒྱ་བརྒྱད། །དེ་ཉིད་བརྒྱ་སྟོང་བརྒྱ་སྟོང་བདུན། །དམ་ཚིག་མངོན་བརྒྱན་སྟོང་ཕྲག་འབུམ། །འཇམ་དཔལ་དཔའ་བོ་འབུམ་ཕྲག་གཅིག་གསང་ཆེན་བསྡུས་པ་བརྒྱ་ལྔ་
བཅུ། །རིན་ཆེན་སྡོང་པོ་དགུ་བརྒྱ་བདུན། །དུས་ཀྱི་ཐིག་ལེ་བརྒྱ་བརྒྱད་ཅུ། །ལྷ་མོ་བསྟན་བཅོས་ལྔ་བརྒྱ་བདུན། །འདི་རྣམས་དགོངས་པའི་བྱེ་བྲག་གིས། །ང་ཡིས་ཡང་དག་བསྟན་པར་བྱ། །འདི་ནི་གཉིས་པོ་འཁྱུད་པ་ཡི། །རྒྱུད་ཀྱི་དབྱེ་བ་བསྟན་པའོ། །དེ་བཞིན་དུ་ནི་དེ་བཞིན་དུ་ནི་
ལག་བཅངས་དང། །རྒོད་ད་་བལྟས་པར་ཤེས་པར་བྱ། །ཞེས་སོ། །དེ་དག་ཀྱང་ཤོ་ལོ་ཀའི་གྲངས་ཚད་ནི་མ་ཡིན་གྱི་རྒྱུད་ཀྱི་མིང་གི་གྲངས་ཡིན་པར་ཤེས་པར་བྱའོ། །རྡོ་རྗེ་གུར་ལས། མཁའ་འགྲོ་བདེ་དང་རྒྱ་མཚོ་སྡེ་དང་ནམ་མཁའ་དང། །གསེར་གྱི་ཆར་པ་དང་ནི་
དགའ་ཆེ་ན་ཟ་ནུས་དང། །བདེ་ཆེན་དགྱེས་པ་དང་ནི་གསང་བ་ཡིད་བདེ་དང། །རྒྱུད་དེ་རྣམས་ལ་ཕན་པའི་རྡོ་རྗེ་མཁའ་འགྲོ་དང། །སངས་རྒྱས་ཐམས་ཅད་དགྱེས་པའི་རྡོ་རྗེའི་དཀྱིལ་འཁོར་དང། །གསང་བའི་མཛོད་དང་རྡོ་རྗེ་བདུད་རྩི་ལས་བྱུང་བ། །འཁོར་ལོ་བདེ་
མཆོག་གུར་དང་ཕུན་སུམ་ཚོགས་པ་རྣམས། །རྣལ་འབྱོར་མ་ཡི་རྒྱུད་ནི་དྲུག་པར་གྲགས་པ་ཡིན། །ཞེས་གསུངས་སོ། །དེ་དག་ཏུ་ཐམས་ཅད་འདུས་ཤིང་གྲངས་ངེས་པ་ནི་མ་ཡིན་གྱི་གཙོ་ཆེ་བ་ཙམ་སྨོས་པར་ཟད་དོ། །གསུམ་པ་ནི། རྒྱུད་སྡེ་དེ་ཐམས་ཅད་
ཀྱང། ཕྱི་ནང་གཉིས་སུ་འདུས་ཏེ། བྱ་སྤྱོད་རྣལ་འབྱོར་ནི་ཕྱི། རྣལ་འབྱོར་ཆེན་པོ་ནི་ནང་ངོ། །ཕྱི་ནང་གི་ཁྱད་པར་ནི། རབ་ཏུ་སྒྲོན་གསལ་ལས། བསྐྱེད་རྫོགས་གཉིས་ཀ་སྟོན་པ་ནི་ནང། བསྐྱེད་རིམ་འབའ་ཞིག་སྟོན་པ་ནི་ཕྱིར་བཤད་དོ། །གཞན་ཡང་

[027A]༄༅། །ལྷ་དབང་པོ་གཉིས་སྦྱོར་ཡོད་མེད་དང། ཤ་ལྔ་བདུད་རྩི་ལྔ་བསྟེན་མི་བསྟེན་གྱིས་ཕྱི་ནང་དུ་འབྱེད། །ཅེས་སོ། །གཞན་ཡང་བུམ་དབང་དངོས་སུ་སྟོན་ལ་གཞན་མཚོན་པ་ཙམ་ལས་མི་སྟོན་པ་ཕྱི་བ། དབང་བཞི་ཚང་བར་སྟོན་པ་ནང་ངོ། །ཡེ་ཤེས་
ཐིག་ལེའི་རྒྱུད་ལས། རྒྱུད་སྡེ་བཞིའི་དབང་གི་རིམ་པ་ནི། ཆུ་ཡི་དབང་བསྐུར་དབུ་རྒྱན་དག་བྱ་བའི་རྒྱུད་ལ་རབ་ཏུ་གྲགས། །རྡོ་རྗེ་དྲིལ་བུ་དེ་བཞིན་མིང། །སྤྱོད་པའི་རྒྱུད་ལ་རབ་ཏུ་གསལ། །ཕྱིར་མི་ལྡོག་པ་ཡི་ནི་དབང། །རྣལ་འབྱོར་རྒྱུད་དུ་གསལ་བར་བྱས། །དེ་ནི་
དྲུག་གི་བྱེ་བྲག་དབང། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་ཡི་ནི་མཚན། །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་བ་དེ་ལྟར་དེ་བཞིན་ནོ། །ཞེས་གསུངས་སོ། །སློབ་དཔོན་ཨ་བྷྱས། མན་སྙེར། ཕྱི་དང་གསང་བ་ཐེག་
པ་གསུམ། །ཞེས་པའི་འགྲེལ་པར། བྱ་སྤྱོད་ཕྱི། རྣལ་འབྱོར་རྣལ་འབྱོར་ཆེན་པོ་གཉིས་གསང་བ་ཞེས་གཉིས་སུ་བཞེད་དོ། །གསུམ་པ་ལ། གསུམ་སྟེ། རིགས་ལྡན་རིམ་པར་བརྒྱུད་པའི་ཚུལ། །དེ་ལས་འཕགས་པའི་ཡུལ་དུ་ཇི་ལྟར་བྱོན་ཚུལ། དེ་ནས་བོད་ཡུལ་དུ་
བྱོན་ཚུལ་ལོ། །དང་པོ་ནི། བཅོམ་ལྡན་འདས་ཀྱིས་རྩ་བའི་རྒྱུད་ཟླ་བ་བཟང་པོ་ལ་གསུངས་ནས། ཟླ་བཟང་གིས་ཀྱང་རྩ་བའི་རྒྱུད་བསྡུས། འགྲེལ་བཤད་སྡེབ་སྦྱོར་རྗེས་སུ་བསྔགས་པའི་སྟོང་ཕྲག་དྲུག་ཅུ་པ་མཛད་ཅིང་གླེགས་བམ་ལ་བྲིས་ནས། ཤམྦྷ་ལ་ལ་སོགས་
པའི་ཡུལ་གྱི་མི་རྣམས་ལ་བསྟན། དུས་ཀྱི་འཁོར་ལོའི་དཀྱིལ་འཁོར་རིན་པོ་ཆེ་སྣ་ལྔ་ལས་བཞེངས་ཏེ་རྫུ་འཕྲུལ་བསྟན་ནས་མྱ་ངན་ལས་འདས་སོ། །དེ་ནས་ལྷ་དབང་གཟི་བརྗིད་ཅན་དང། ཟླ་བས་བྱིན་དང། ལྷའི་དབང་ཕྱུག་དང། སྣ་ཚོགས་གཟུགས་དང་
ལྷའི་དབང་ལྡན་རྣམས་ཀྱིས་ལོ་བརྒྱ་བརྒྱར་ཆོས་བསྟན་ཏོ། །དེ་ནས་འཇམ་དབྱངས་གྲགས་པས་ལོ་བརྒྱར་རྩ་བའི་རྒྱུད་བསྟན་ཏེ། དེ་ཡན་ཆད་རྩ་རྒྱུད་རྩ་འགྲེལ་ལ་འཆད་ཉན་བྱེད་པ་ཡིན་ནོ། །རྩ་རྒྱུད་ལས། ལོ་འདི་ནས་ནི་དྲུག་བརྒྱའི་ལོ། །ཞེས་པ་ལ་

[027B] ང་མྱ་ངན་ལས་འདས་ནས་ལོ་དྲུག་བརྒྱ་ན་ཞེས་གསུངས་པ་དང། ཟླ་བཟང་མྱ་ངན་ལས་འདས་ནས་ལོ་དྲུག་བརྒྱ་རྣམས་གནད་གཅིག་ཏུ་རྟོགས་དགོས་སོ། །དེ་ནས་གྲགས་པས་ལོ་བརྒྱར་རྩ་རྒྱུད་བསྟན་པའི་རྗེས་སུ། ཉི་མའི་ཤིང་རྟ་ལ་
སོགས་པ་རྣམས་སད་པར་མཛད་པས། དྲང་སྲོང་རྣམས་ཀྱིས་དབང་བསྐུར་ཞིང་བསྡུས་རྒྱུད་སྡུད་པར་གསོལ་བ་བཏབ་པས། ཟླ་བ་བཟང་པོས་བཞེངས་པའི་དཀྱིལ་འཁོར་དུ་ནག་པའི་ཉ་ལ་དྲང་སྲོང་རྣམས་ལ་དབང་བསྐུར་ཞིང། བསྡུས་པའི་རྒྱུད་མེ་ཏོག་ཕྲེང་
འཛིན་གྱི་ཚིགས་བཅད་རྩ་བའི་རྒྱུད་ལས་བཏུས་པ་སྟོང་སུམ་ཅུ་པ་མཛད་དོ། །དེ་ལ་ཡེ་ལེའི་ཚིགས་བཅད་ཉིས་བརྒྱ་ལྔ་བཅུ་རྩ་གཉིས་པ་མན་ཆད་བཅུ་དང། ནང་ལེའི་ཚིགས་བཅད་གཤམ་མ་སྟེ། བཅུ་གཅིག་པོ་དེ་གྲགས་པ་དང་ཉི་མའི་ཤིང་རྟའི་གསུང་ཡིན་
གྱི་རྩ་རྒྱུད་ལས་བཏུས་པ་མ་ཡིན་པས་ལྷག་མ་སྟོང་སུམ་ཅུའོ་ཞེས་ཁ་ཅིག་བཞེད་དོ། །ཡང་བླ་མ་དག་གི་གསུང་གིས། འཇིག་རྟེན་ཁམས་ལེའི་ཚིགས་བཅད་བརྒྱ་བཞི་བཅུ་རྩ་བརྒྱད་པ་དང། དགུ་བཅུ་རྩ་གསུམ་པ་དང། ཡེ་ལེའི་ཚིགས་བཅད་དགུ་བཅུ་རྩ་
བཞི་པ་སྟེ་གསུམ་རྩ་རྒྱུད་ལས་བཏུས་པ་མ་ཡིན་པས་དེའི་དེ་ནས་རྒྱུ་སྐར་རྣམས་ཀྱིས་ཉིན་ཞག་གཅིག་ནི་བསྒྱུར་བར་འགྱུར་ཏེ་ཆུ་ཚོད་དྲུག་ཅུ་རྣམས་ཀྱིས་ཀྱང། ཚབ་མར་འཇིག་རྟེན་ཁམས་ལེའི་ཚིགས་བཅད་བརྒྱད་བཅུ་རྩ་དགུ་པའི་རྗེས་ལ་ཚིགས་བཅད་གཅིག་རྩ་བར་མ་
ཚུད་པ་དང། མཆོག་མི་འགྱུར་དུ་དྲངས་པའི་ཚིགས་བཅད་རྩ་བང་མཚུད་པ་གཉིས་ཏེ་སྟོང་སུམ་ཅུའོ་ཞེས་བཞེད་པས་དཔྱད་པར་བྱའོ། །དེ་ནས་དྲང་སྲོང་རྣམས་ཀྱིས་ས་གའི་ཉ་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ། །གྲགས་པས་ཀྱང་པད་དཀར་ལ་རྒྱུད་སྟོན་
ཅིང་འགྲེལ་བཤད་རྩོམ་པར་བསྐོས་ཤིང་མྱ་ངན་ལས་འདས་སོ། །དེ་ནས་པད་དཀར་གྱིས་འགྲེལ་བཤད་སྟོང་ཕྲག་བཅུ་གཉིས་པ་མཛད་ཅིང་ཆོས་བསྟན་ནོ། །དེ་ནས་བཟང་པོ་དང། རྣམ་རྒྱལ་དང། བཤེས་གཉེན་བཟང་པོ་དང། ཕྱག་དམར་དང། ཁྱབ་འཇུག་

[028A]༄༅། །སྦས་པ་དང། ཉི་མ་གྲགས་དང། ཤིན་ཏུ་བཟང་དང་བརྒྱད་པོས་ལོ་བརྒྱ་བརྒྱ་ཆོས་བསྟན་པར་གསལ་ཏེ། རིགས་ལྡན་རིགས་ཀྱི་དབུས་སུ་ལག་པས་བསྒྱུར་པའི་དུས་ཀྱི་བུ་དང་ཚ་བོ་དག་ནི་འདས་གྱུར་པ། །དེ་ཡི་དུས་སུ་ངེས་པར་མ་
ཁའི་ཡུལ་དུ་ཀླ་ཀློའི་ཆོས་ནི་རབ་ཏུ་འཇུག་པ་དག་ཏུ་འགྱུར། །ཞེས་གྲགས་པའི་བུ་ནས་བགྲངས་པའི་མི་རབས་བརྒྱད་འདས་པ་ན་ཀླ་ཀློའི་ཆོས་འཇུག་པར་གསུངས་ལ། ཡང་དེ་ནས་ཀླུའི་ལོ་བརྒྱ་རྣམས་ཀྱིས་ཞེས་པ་ནི། གྲགས་པ་མྱ་ངན་ལས་འདས་པ་དེ་ནས་ཀླུ་
ཞེས་པ་ལོ་བརྒྱད་བརྒྱ་ན། ངེས་པར་ཞེས་པ་གདོན་མི་ཟ་བར་མ་ཁའི་ཡུལ་དུ་ཀླ་ཀློའི་ཆོས་དག་རབ་ཏུ་འཇུག་པར་འགྱུར་ཏེ། ཞེས་གསུངས་པའི་ཕྱིར་རོ། །དེ་ནས་རྒྱ་མཚོ་རྣམ་རྒྱལ་དང། རྒྱལ་དཀའ་ཡིས་ཀྱང་ལོ་བརྒྱ་བརྒྱ་ཆོས་བསྟན་པར་གསལ་ཏེ། ཀླ་ཀློ་བྱུང་ནས་
ལོ་བརྒྱ་བརྒྱད་ཅུ་རྩ་གཉིས་ན་རྒྱལ་དཀའ་ཡིས་རྩིས་གཞི་བརྩམས་ལ། བརྒྱ་ནི་རྒྱ་མཚོ་རྣམ་རྒྱལ་གྱི་དུས་ཡིན་ལ། རྒྱལ་དཀའ་ཡིས་ཆོས་བསྟན་ནས་བརྒྱད་ཅུ་རྩ་གཉིས་ན་བསྡུས་རྒྱུད་ཀྱི་རྩིས་གཞི་མཛད་དམ་སེམས་སོ། །དེ་ནས་ཉིད་མ་དང། སྣ་ཚོགས་གཟུགས་
དང། ཟླ་བའི་འོད་དང། མཐའ་ཡས་དང། ས་སྐྱོང་དང། དཔལ་སྐྱོང་དང། སེང་གེ་དང། རྣམ་གནོན་དང། སྟོབས་པོ་ཆེ་དང། མ་འགག་པ་དང། མི་ཡི་སེང་གེ་དང། དབང་ཕྱུག་ཆེན་པོ་དང། མཐའ་ཡས་དང། རྣམ་རྒྱལ་དང། དྲག་པོ་འཁོར་ལོ་ཅན་ཏེ་
དེས་ཀླ་ཀློའི་སྟོབས་འཇོམས་པར་བྱེད་དོ། །དེ་ཡི་དབུས་སུ་གདན་ནི་ཉི་ཤུ་རྩ་ལྔ་རིམ་པར་ཡོངས་སུ་བགྲངས་པ་དག་གི་དུས་ཀྱི་མཐར། །ཞེས་རིགས་ལྡན་ཉི་ཤུ་རྩ་ལྔའི་རྗེས་ཐོགས་སུ་དྲག་པོ་འབྱུང་བར་བཤད་པའི་ཕྱིར། རིགས་ལྡན་ཉི་ཤུ་རྩ་དྲུག་འཀྱའི་
རིགས་ཀྱི་རྒྱལ་པོ་བདུན་ཏེ། སྤྲུལ་པའི་རྒྱལ་པོ་སུམ་ཅུ་རྩ་གསུམ་མོ། །ཞེས་གོང་མ་དག་བཞེད་དོ། །ཡང་ན་མཐའ་ཡས་རྣམ་རྒྱལ་ལ་གཅིག་ཏུ་བྱས་ནས། ཉི་ཤུ་རྩ་ལྔའི་གདན་གྱི་མཐའ་མ་ཉི་ཤུ་རྩ་ལྔ་པ་རིགས་ལྡན་དྲག་པོར་བྱས་ན། པད་

[028B] །བི་བྷཱུ་ཏི་ཙནྡྲ་ན་རེ། སེང་གེ་རྣམ་གནོན་གཅིག་མཐའ་ཡས་རྣམ་རྒྱལ་གཅིག་ཏུ་བྱས་ནས། དེ་ནས་གྲགས་པ་དང་དྲག་པོ་ཐ་དད་དུ་བྱས་ནས་ཉི་ཤུ་རྩ་ལྔར་འདོད་དེ། བརྟག་གོ་
རིགས་ལྡན་ཕྱི་མ་རྣམས་ཀྱི་སྐུ་ཚེའི་ཚད་གསལ་བར་མ་གསུངས་ཤིང། བླ་མ་མཁན་ཆེན་ལོ་ཙྪ་བའི་གསུང་གིས་ཐམས་ཅད་ལོ་བརྒྱ་བརྒྱར་མཉམ་པར་བྱེད་དེ། དེའི་ལུགས་ལྟར་ན་རྒྱལ་དཀའ་ཡིས་རྩིས་གཞི་བརྩམས་ནས་ལོ་ལྔ་བརྒྱ་དང་ཉེར་གསུམ་
སོང་བའི་ཕྱིར། དཔལ་སྐྱོང་ཡོད་དགོས་པར་མངོན་ཏེ། སྔོན་གྱི་གཏམ་རྒྱུད་དང་མི་མཐུན་པར་སྣང་ངོ། །གཉིས་པ་ལ། རྭ་ལུགས་དང། འབྲོ་ལུགས་གཉིས་ལས། དང་པོ་ནི། དུས་ཀྱི་འཁོར་ལོ་ལ་སོགས་པ་བྱང་ཆུབ་སེམས་དཔའི་སྐོར་དུ་གྲགས་པ་འདི་
རྣམས་རྒྱ་གར་དུ་རྒྱལ་པོ་གསུམ་གྱི་རིང་ལ་བྱུང་སྟེ། དེ་ཡང་རྡོ་རྗེ་གདན་དབུས་སུ་བཞག་པའི་ཤར་ཕྱོགས་ན་ག་ཛ་པ་ཏི་གླང་པོ་ཆེ་སྐྱོང་བའི་རྒྱལ་པོ་དེ་ཧ་པཱ་ལ། ལྷོ་ཕྱོགས་ན་ན་ར་པ་ཏི་མི་སྐྱོང་བའི་རྒྱལ་པོ་ཛའུ་གང་ག་པ། ནུབ་ཕྱོགས་ན་ཨ་ཤྭ་པ་ཏི་རྟ་སྐྱོང་
བའི་རྒྱལ་པོ་ཀ་ནའུ་ཛ་ཞེས་པ་ཡོད་པའི་ཚེ་བྱུང་ངོ། །དེ་ལ་རྒྱ་གར་ཤར་ཕྱོགས་ན་ཡུལ་སྡེ་ལྔ་ཡོད་པའི་ནང་ནས་ཨོར་བི་པ་ར་སྐུ་འཁྲུངས་པའི་སློབ་དཔོན་ཆེན་པོས་དེ་སྣོད་ཐམས་ཅད་ལ་ཐུགས་སྦྱངས་པའི་ཙི་ལུ་པཎྚི་ཏས། རྟྣ་གི་རཱི་བི་ཧཱ་ར་དང། བི་ཀྲ་མ་
ཤཱི་ལ་དང། ནཱ་ལེན་དྲ་རྣམས་སུ་སྡེ་སྣོད་ཀྱི་པོ་ཏི་ཐམས་ཅད་གཟིགས་ཤིང། ཁྱད་པར་དུ་རུ་ཁའི་གནོད་པ་མེད་པ་རིན་ཆེན་རི་བོར་གཟིགས་པས། སྤྱིར་སངས་རྒྱས་ཚེ་གཅིག་གིས་འགྲུབ་པ་ལ་སྔགས་ཀྱི་ཐེག་པ་དགོས་ཤིང་ཁྱད་པར་དུ་བྱང་ཆུབ་
སེམས་དཔའི་འགྲེལ་པས་གསལ་བར་བྱས་པ་དགོས་ལ། དེ་ཤམྦྷ་ལར་ཡོད་པ་མཁྱེན་ནས་ཡི་དམ་གྱི་ལྷས་ལུང་བསྟན་པ་ལ་བརྟེན་ནས་རྒྱ་མཚོར་ནོར་བུ་ལེན་པའི་ཚོང་པ་དང་འགྲོགས་ཏེ། རྒྱ་མཚོ་ལ་བརྒལ་བའི་ཚོང་པ་རྣམས་དང་ཟླ་བ་དྲུག་གིས་
[029A]༄༅། །འཛོམས་དུས་བྱས་ཏེ་ལམ་སོ་སོར་ཞུགས་སོ། །དེ་ནས་སློབ་དཔོན་གྱིས་རིམ་གྱིས་བྱོན་ནས་རི་གཅིག་གི་སྟེང་དུ་འཛེགས་པ་དང། མི་ཞིག་དང་ཕྲད་པས། དེ་ན་རེ། ཁྱོད་གར་འགྲོ་ཟེར་པ་ལ་ཤམྦྷ་ལར་བྱང་ཆུབ་སེམས་དཔའི་སྐོར་
ཚོལ་དུ་འགྲོ་བྱས་པས། དེར་ཤིན་ཏུ་བགྲོད་དཀའ་སྟེ་ཤེས་པ་བྱུང་ན་འདིར་ཡང་མཉན་པས་ཆོག་མོད་གསུང་པ་དང། འཇམ་དཔལ་གྱི་སྤྲུལ་པར་ཤེས་ཏེ། ཕྱག་བྱས་མཎྜལ་ཕུལ་གསོལ་བ་བཏབ་པས། དབང་རྒྱུད་འགྲེལ་མན་ངག་གནང་ཞིང་རྗེས་སུ་
བཟུང་ནས་མེ་ཏོག་གཅིག་སྤྱི་བོར་བཞག་སྟེ་བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཅིག་ཅེས་བྱིན་གྱིས་བརླབས་པས་ཆུ་སྣོད་གཅིག་ནས་གཅིག་ཏུ་བྱོ་བ་ལྟར་བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཏེ་ཚུར་བྱོན་
པ་དང་ཚོང་པ་རྣམས་དང་འཛོམས་ཏེ། སླར་རྒྱ་གར་ཤར་ཕྱོགས་སུ་བྱོན་ནོ། །ཡང་ལུགས་གཅིག་ལ་ཙི་ལུ་པཎྜི་ཏ་དེ་རྣལ་འབྱོར་པ་ཞིག་གི་བུ་ཡིན་པས་ཕ་ཡིས་ཤམྦྷ་ལར་ཁྲིད་ནས་སྤྱན་རས་གཟིགས་ཀྱི་སྤྲུལ་པ་དགེ་སློང་ཤིན་ཏུ་གཟུགས་བཟང་བ་
ཞིག་དང་མཇལ་ཏེ། དེས་བྱིན་གྱིས་བརླབས་པས་ཞག་རེ་ལ་ཤོ་ལོ་ཀ་སྟོང་སྟོང་ཟིན་པར་གྱུར་ཏེ། རྒྱུད་འགྲེལ་ཐམས་ཅད་ཐུགས་ལ་བཟུང་ནས་རྒྱ་གར་དུ་བྱོན་ཏེ་རབ་ཏུ་བྱུང་བའི་མཚན་ཙི་ལུ་པ་ཞེས་གྲགས་སོ། །དེ་ནས་སློབ་དཔོན་ཀ་ཏ་ཀའི་རྒྱལ་
པོའི་སར་བཞུགས་པས། སློབ་མ་གསུམ་བྱུང། དེ་རྣམས་ཀྱིས་རྒྱུད་འགྲེལ་རྣམས་གླེགས་བམ་ལ་འབྲི་བར་ཞུས་ཏེ་བྲིས་སོ། །སློབ་མ་གཅིག་ཐ་མལ་པ་ཞིག་བྱུང། གཅིག་རྒྱལ་བའི་འབྱུང་གནས་སྦས་པ་ཞེས་པ་གྲུབ་པ་བརྙེས་པ་ཞིག་བྱུང་
གཅིག་ཤར་ཕྱོགས་བྷ་ག་ལར་སྐུ་འཁྲུངས་པའི་པི་ཌོ་ཨཱ་ཙ་རྱ་འམ་པིཎྜི་ཨཱ་ཙ་རྱ་ཞེས་པ་མཁས་པ་ཞིག་བྱུང་སྟེ། དེས་བྱང་ཆུབ་སེམས་དཔའི་སྐོར་མ་ལུས་པ་ཐུགས་སུ་ཆུད་ཅིང་ཐུགས་ཉམས་སུ་བཞེས་སོ། །དེ་ནས་ཡུལ་དེར་རྒྱལ་པོ་གཞན་གྱི་དམག་

[029B] རྒྱུད་འགྲེལ་གྱི་དཔེ་ཐམས་ཅད་དོང་དུ་སྦས་ཏེ་བྲོས། །དམག་གྱེས་ནས་བལྟས་པས། བདེ་དགྱེས་གཉིས་ཀྱི་འགྲེལ་པའི་སྨད་མི་འདུག་ནས་འབྲི་བར་ཞུས་པས། མཁའ་འགྲོ་མས་སྦས་པར་བྲིར་མི་རུང་གསུང་ནས་མ་གནང། ཙི་ལུ་པ་སླར་རྒྱ་གར་ཤར་
ཕྱོགས་སུ་གཤེགས་སོ། །དེ་ནས་པིཎྜི་ཨཱ་ཙ་རྱ་དེས། པ་རེནྡྲར་སྐུ་ཁྲུངས་པའི་སློབ་དཔོན་དུས་ཞབས་པ་ཆེན་པོ་ལ་གསུངས་ཤིང། དེས་ཀྱང་སྔར་བཞིན་དུ་མཁྱེན་ཅིང་ཐུགས་ཉམས་སུ་བཞེས་སོ། །ཁ་ཅིག་ན་རེ། དུས་ཞབས་པ་དེ་སྒྲོལ་མའི་ཞལ་མཐོང་ནས་ཅི་
འདོད་པ་ཞུ་རུ་ཡོད་པས་སྒྲོལ་མས་ལུང་བསྟན་ནས་ཤམྦྷ་ལར་བྱོན་ཏེ་སྤྱན་རས་གཟིགས་གྱིས་ལམ་ནས་བསུས་ནས། མ་ལ་ཡའི་ཚལ་གྱི་དཀྱིལ་འཁོར་གྱི་ཁང་པར་ཁྲིད་དེ་དབང་བསྐུར་རྒྱུད་སྡེ་བའི་རྣམས་བཤད་ནས་དཔེ་ཐམས་ཅད་ཀྱང་གནང་སྟེ་བྱོན་ནོ། །དེ་
ནས་རྒྱ་གར་ཤར་ཕྱོགས་མེ་ཏོག་ཁྱིམ་ཞེས་བྱ་བར་བཞུགས་པས་སློབ་མའི་མཆོག་བཞི་བྱུང་སྟེ། དུས་ཞབས་པ་ཆུང་ངུ་དང། འདུལ་བ་འབྱུང་གནས་བློ་གྲོས་དང། སེང་གེ་རྒྱལ་མཚན་དང། མཐའ་ཡས་རྣམས་སོ། །དེ་ལ་དུས་ཞབས་པ་ཆུང་བ་ནི། མྙྫུ་
ཧ་སྟེ། ཤར་ཕྱོགས་སུ་སྐུ་འཁྲུངས། མཚན་བཧོ་དཧི་བ་ཞེས་ཀྱང་ཟེར་ན། ནཱ་ལེནྡྲ་པ་ཞེས་ཀྱང་ཟེར་རོ། །ཁ་ཅིག། དྷ་རྨཱ་ཀ་ར་དང་གཅིག་ཏུ་འདོད་པ་ནི། མི་འཐད་དེ། དེ་ནི་སཱ་དཧུ་པུ་ཏྲའི་སློབ་མ་ཡིན་པས་ན་འཕྱི་བས་སོ། །རྭ་པ་ན་རེ། དུས་ཞབས་པ་ཆུང་བས་རྟན་ཨཱ་ཀ་ར་
ལ་གསུངས། དེས་ནཱ་ལེནྡྲར་དར་བར་བྱས་ཤེས་གསུང་པ་ལ། བླ་མ་གོང་མའི་ཞལ་ནས་དེ་གཉིས་གྲོགས་མཆེད་ཡིན་ཞིང། དུས་ཞབས་པ་ཆུང་བ་ནཱ་ལེནྡྲར་བྱོན། དུས་འཁོར་གྱི་ལྷ་ཚོགས་བཞེངས། པནྚི་ཏ་མང་པོ་སློབ་མར་བཅུག་པ་ཡིན་པའི་ཕྱིར་དང་
བརྒྱུད་པ་གཞན་དང་གུང་ཡང་འགྲིག་པས་རྟྣ་ཨཱ་ཀར་མི་དགོས་གསུངས། དུས་ཞབས་པ་ཆུང་བ་དེས། མ་ག་དཧར་རར་ན་ཐམས་ཅད་དུ་དང་བར་འགྱུར་སྙམ་དུ་དགོངས་ནས། མ་ག་དཧའི་རྒྱལ་པོ་ཤིང་སྟན་ཅན་གྱིས་བྱེད་ཅིང། སེནྡྷ་པས་ཨོ་ཏྣྟ་པུ་རིའི་

[030A]༄༅། །གཙུག་ལག་ཁང་འཛིན་པའི་དུས་སུ། ནཱ་ལེནྡྲར་བྱོན་ནས། གཙུག་ལག་ཁང་གི་སྒོ་གོང་དུ་རྣམ་བཅུ་དབང་ལྡན་གྱི་སྔགས་བྲིས། དེའི་འོག་ཏུ། གང་ཞིག་དང་པོའི་སངས་རྒྱས་མི་ཤེས་པ་དེ་རྣམས་ཀྱིས་མཚན་ཡང་དག་པར་
བརྗོད་པ་མི་ཤེས་ཤེས་པ་ནས་རྡོ་རྗེ་འཛིན་པའི་ལམ་དང་བྲལ་པ་སྟེ་འཁོར་བ་པའོ་ཞེས་པའི་བར་བྲིས་པས། པཎྚི་ཏ་ལྔ་བརྒྱ་ཙམ་བཞུགས་པ་རྣམས་མ་རངས་པར་བརྩོད་པས་ཆོས་ཀྱི་རང་བཞིན་ཟབ་ཅིང་རྒྱ་ཆེ་བས་ཐམས་ཅད་བཏུལ་ནས་སློབ་མར་གྱུར་
ཏེ། ཁྱད་པར་དུ་མྙྫུ་ཀི་རྟི་དང། ཨ་བཧི་ཡུ་ཀྟ་དང། པཎྚི་ཏ་རི་བོ་པ་དང། དཱ་བྱང་ཆུབ་སེམས་དཔའ་དང། ཨ་བྷྱ་དང། པཱུ་ཎྱ་ཆེན་པོ་དང། ཁ་ཆེ་གམྦྷཱི་ར་དང། ཤྣྟ་གུ་པྟ་དང། གུ་ཎ་རྐྵི་ཏ་དང། ཟླ་མགོན་དང། རྩ་མི་ལ་སོགས་པའི་མཁས་པ་མང་དུ་
བྱུང་ཞིང། རྒྱལ་རིགས། རྗེ་རིགས། ཚོང་པ་ལ་སོགས་པ་རྣམས་ཀྱང་དད་ནས་དཔེ་འབྲི་ཞིང་བག་ཆགས་འཇོག་པ་མང་དུ་བྱུང་སྟེ། ཤིན་ཏུ་དར་བར་གྱུར་ཏོ། །དེ་ནས་བལ་པོ་ཡེ་རང་དུ་སྐུ་འཁྲུངས་པའི་པཎྚི་ཏ་ས་མྣྟ་ཤྲཱི་བྷ་དྲས་མཁས་པ་ལྔ་ལ་གསན་ཅིང་
ཁྱད་པར་མྙྫུ་ཀི་རྟིའི་རྗེས་སུ་འབྲང་ངོ། །གཉིས་པ་ནི། རིགས་ལྡན་དཔལ་སྐྱོང། སེང་གེ། རྣམ་རོལ་རིགས་ལྡན་གཅིག་ཏུ་མཛད་པ་ནི། མི་འཐད་དེ། དཔལ་སྐྱོང་དང་སེང་གེ་དང་རྣམ་རོལ་རྣམས་རྒྱ་དཔེ་ལས་རྣམ་དབྱེ་ཐ་དད་དུ་གསུངས་པའི་ཕྱིར་ཐ་དད་
དུ་འཐད་དོ། །དེས་ན་རྒྱལ་པོ་དཔལ་སྐྱོང་ཆོས་འཆད་པའི་དུས་སུ། གཤིན་རྗེ་གཤེད་ཀྱི་རྣལ་འབྱོར་པ་ཡབ་ཡུམ་གཉིས་ཀྱིས། གཤིན་རྗེ་གཤེད་ཀྱི་རྒྱུད་ནས་འབྱུང་བ་བཞིན་དུ་སྲས་རིགས་ཀྱི་སྲས་བསྐྲུན་པའི་ཆོ་ག་བྱས་པས་ཁྱེའུ་གཅིག་འཁྲུངས་
ཏེ། ཆེར་སྐྱེས་པ་དང་ལྷོ་ཕྱོགས་ན་བྱང་ཆུབ་སེམས་དཔའ་དངོས་སུ་ཆོས་སྟོན་པ་ཡོད་པར་གྲགས་པས་ཉན་དུ་བྱོན་པ་ལ། ཁྱེའུ་ལྷག་པའི་བསམ་པ་རྣམ་པར་དག་པ་དང། ཆོས་ལ་འདུན་པ་དང། ཤམྦྷ་ལར་འོངས་ན་ཚེའི་བར་ཆད་དུ་འགྲོ་བར་མཁྱེན་

[030B] དཔལ་སྐྱོང་བྱོན་ཏེ། དེར་ཁྱེད་ཀྱིས་འགྲོ་བར་མི་ནུས། ཆུ་མེད་པའི་མྱ་ངན་གྱི་ཐང་ལ་ཟླ་བ་བཞི་འགྲོ་དགོས་པས་སྲོག་གི་བར་ཆད་དུ་འགྲོ། ང་ཡིས་འོངས་ལ་བཤད་གསུངས་ནས་ཟླ་བ་བཞི་གསུངས། དོང་པ་གང་བྱོའི་ཚུལ་དུ་མཁྱེན། ནང་བྱང་ཆུབ་སེམས་
དཔའི་སྐོར་གསུམ་ལ་སོགས་པ་རྒྱུད་སྡེ་མང་པོ་ཐུགས་ལ་བཟུང་ནས་བྱོན་པས་འཇམ་དཔལ་གྱི་སྤྲུལ་པ་ཡིན་པར་གྲགས་ཤིང། དེའི་མཚན་ཡང་དུས་འཁོར་ཞབས་ཤེས་ཟེར་རོ། །དེའི་དུས་ན་རྒྱ་གར་ན་དགེ་སློང་བློ་ཤིན་ཏུ་རྟུལ་བ་ཞིག་གིས་བརྟན་པའི་
རྨི་ལམ་ལ་བརྟེན་ནས། བྱི་རུ་ལ་ལྷ་མོ་ཀུ་རུ་ཀུ་ལ་ལེའི་སྐུ་བྱས་ཏེ་བུད་མེད་ཀྱི་རོའི་ཁར་བཅུག་ནས་རྒྱབ་ཏུ་སྐྱིལ་ཀྲུང་བཅས་ཏེ་ཞག་བདུན་བསྒྲུབས་པས་ཁ་གྱེན་དུ་བལྟས་ཏེ་ཅི་འདོད་ཟེར་བ་ལ། མཐོང་ཚད་ཟིན་པར་འདོད་བྱས་ཀྱང་འོང་བ་ཡིན་པ་ལ། བློ་རྟུལ་པས་
ཞུམ་པས་བྲིས་ཚད་ཟིན་པར་འདོད་བྱས་པས། དེ་ལྟར་བྱུང་བས་པཎྚི་ཏ་ངག་གི་དབང་ཕྱུག་གྲགས་པ་ཞེས་བྱ་བ་ཁ་སྲྤ་ཎིའི་གཙུག་ལག་ཁང་དུ་བྱུང། དེས་སློབ་དཔོན་དུས་འཁོར་ཞབས་ལ་རྒྱུད་དུ་ཤེས་དྲིས། སློབ་དཔོན་གྱིས་ལན་གསུངས་པས་རྒྱུད་
ཀྱི་མཚན་ཙམ་ཡང་འཛིན་པར་མ་ནུས་སྐད། དེ་ལ་སློབ་མ་མང་པོ་བྱུང་བ་ལས། ཕལ་ཆེར་རྣལ་འབྱོར་པར་གྱུར་ནས་བཤད་པའི་སྲོལ་འཛིན་པ། སྲས་ནཱ་ལེནྡྲ་པ་དུས་འཁོར་ཞབས་ཆུང་བར་གྲགས། སྔ་མ་ལྟ་བུའི་ཡོན་ཏན་དང་ལྡན་པ་ཡིན་སྐད། དེའི་དུས་
ཁ་ཆེར་བྲམ་ཟེ་ཞིག་གི་བུ་ཟླ་མགོན་ཞེས་བྱ་བ་བློ་ཤིན་ཏུ་རྣོ་བ་ཞིག་བྱུང་བས་ཡབ་མུ་སྟེགས་བྱེད་ཀྱི་ཆོས་རྣམས་ལོ་བཅུ་གཉིས་ལ་ཤེས། །ཡུམ་སངས་རྒྱས་པ་ཡིན་པས་ངའི་ཆོས་སློབ་དགོས་ཟེར་ནས། ཁ་ཆེར་བྲམ་ཟེ་ཞབས་ཤེས་བྱ་བའི་པཎྚི་ཏ་ལ་ཉན་
དུ་བཅུག་པས། ཟླ་མགོན་དེ་གཟུགས་མཛེས་པར་ཡོད་པས་པཎྚི་ཏའི་སྲས་མོ་ན་རེ། ང་དང་ལྷན་ཅིག་འགྲོགས་ན་ཆོས་བཤད་ཟེར། དེ་ལྟར་ཁས་བླངས་ནས་ནང་པའི་ཆོས་མང་པོ་གསན། དེ་ནས་དབང་མདོར་བསྟན་གྱི་དཔེ་གཟིགས། ཤིན་ཏུ་མོས་ཏེ་མ་ག་དཧར་བྱོན་

[031A]༄༅། །པ་དང། དུས་འཁོར་བ་ཡབ་སྲས་དང་མཇལ། བྱང་ཆུབ་སེམས་དཔའི་ཆོས་སྐོར་རྣམས་ཞུས་སོ། །མཁས་པ་ཁ་ཆེ་རིན་ཆེན་རྡོ་རྗེ་དང་རྩོད་པས་ཟླ་མགོན་མ་ཐུབ། རིན་ཆེན་རྡོ་རྗེ་ན་རེ། ང་ལ་སློབ་མ་མི་དད་པར་འོང་གཞན་དུ་བྱོན་གསུང། དེ་
ནས་ཆོས་འདི་བོད་དུ་སྤེལ་དགོངས་ནས་བོད་དུ་བྱོན་ནོ། །གསུམ་པ་ལ། འབྲོ་པའི་ལུགས་དང། རྭ་པའི་ལུགས་སོ། །དང་པོ་ནི། དེ་ནས་ཁ་ཆེ་ཟླ་མགོན་བོད་དུ་བྱོན་ཁ་རག་གཉོས་ལ་བབས། འགྲེལ་པ་དྲི་མ་མེད་པའི་འོད་བསྒྱུར། གསེར་སྲང་བརྒྱ་རྫོང་བར་
ཆད། པཎྚི་ཏ་མ་མགུ་བར་འགྲེལ་པ་ཕྱེད་ལས་མ་བསྒྱུར། འགྱུར་བྱེད་འཕྲོ་བ་བསྣམས་ནས་འཕན་ཡུལ་གྲབ་ཏུ་བྱོན། །ཞང་ཕོ་ཆུང་བས་བླ་མར་བཟུང། འབྲོས་ལོ་ཙྪ་བ་བྱས་ནས་ཡོངས་སུ་རྫོགས་པར་བསྒྱུར། གཉོས་ཀྱིས་ཞང་སྟོན་ལ་ཁྱོད་ཀྱིས་ངའི་
བླ་མ་འཕྲོག་པ་ཡིན་པས་སྦྲ་གསེབ་ཏུ་ཡུངས་ཀར་རྩང་དེ་བ་ཞིག་བྱ་ཡི་ཟེར་བ་ལ། ཁྲོ་བོ་བརྒྱ་ཡིས་བསྡིགས་ཀྱང་མི་འཇིགས། ལྷ་མོ་བརྒྱ་ཡིས་འཛུམ་བསྟན་ཀྱང་མི་ཆགས་པ་ཡིན་ཟེར་ནས་ཞབས་ཏོག་མཛད། གཉོས་སྟོན་ཡེ་ཤེས་མཆོག་
གིས་གསེར་སྲང་བཅོ་བརྒྱད་ཕུལ། གྲ་པ་མངོན་ཤེས་ཀྱིས་ལོ་གསུམ་ཆོས་སྟོན་དྲངས། ནམ་མཇལ་དུས་ཕྱག་རྟེན་མ་ཆད་པར་བྱས། ཇོ་བཙུན་ཚུལ་ཁྲིམས་རིན་ཆེན་གྱིས་གསེར་སྲང་དྲུག་ཕུལ། གཡོ་རུ་འགར་སྟོན། མང་ཡུལ་སྟོན་མ་
སྲི་དར། སྨོན་འགྲོའི་འཇམ་སྒོམ་ལ་སོགས་པས་ཞབས་ཏོག་ཆེ་བར་བྱས་ཀྱང། སོ་སོར་སྤོང་ཙམ་མ་གཏོགས་པ་གཞན་མ་གནང། འཕན་ཡུལ་གྲབ་ཏུ་སྐུ་འཁྲུངས་པ། སྒོམ་པ་དཀོན་མཆོག་སྲུང་གིས་འབྱོར་པ་ཐམས་ཅད་བསྡུས་པས་
གསེར་སྲང་དྲུག་བྱུང་སྟེ་ཕུལ། དར་ཡུག་གཅིག་སྐེ་ལ་བཏགས་ཏེ་ལུས་ཕུལ་ནས་ཞབས་ཏོག་མཛད་དོ། །མངོན་པ་དང། ས་སྡེ་དང། སྨན་ལ་སོགས་པ་ཡོན་ཏན་ཆེ་ཞིང་ཇི་ལྟར་གསུངས་པ་བཞིན་བསྒྲུབས་པས་གཞུང་གདམས་ངག་མ་ལུས་

[031B] དེ་ནས་སྣོར་བཟང་གི་སྒྲོ་གནམ་ལ་བརྩེགས་ཀྱིས་ལོ་ཉི་ཤུ་རྩ་དྲུག་ནས་ལྔ་བཅུ་རྩ་བརྒྱད་ཀྱི་བར་དུ། སྤུ་སྡེའི་དགེ་བཤེས་ལོ་རོ་པའི་དྲུང་དུ་གཡུ་ཕུལ་གང་རྒྱགས་སུ་བསྣམས་ནས་སློབ་གཉེར་མཛད། ལོ་རོ་བའི་ཞལ་ནས། མཆིམས་
སྔགས་པ་ཆེན་པོ་ཞིག་ཡོད་པ་ལ་འདི་རྡོ་རྗེ་འཛིན་པ་དང་འདྲ། ང་བ་ལང་དང་འདྲ་བ་ཡིན། ད་ཟེར་ང་ཡང་ལེང་འབྲོག་འགོས་གསུམ་དང་ཐུགས་པས་རྡོ་རྗེ་འཛིན་པ་དང་འདྲ། དུས་འཁོར་ཤེས་པ་ཞིག་བྱུང་ན་ང་བ་ལང་དང་འདྲ་བར་འདུག་གསུངས་པས་
བླ་མ་གནམ་བརྩེགས་ཤིན་ཏུ་དད་སྟེ། པཎྚི་ཏ་ལ་གསེར་སྲང་བཅུ་གཉིས་དང། རྟ་ནག་པོ་གཅིག་ཕུལ། ཞབས་ཏོག་ཡུན་རིང་པོ་མཛད་ཀྱང། སོ་སོར་སྤོང་མ་གཏོགས་པ་མ་གནང། དེའི་དུས་སུ་བླ་མ་དཀོན་མཆོག་སྲུང་ལ་གསེར་ཕྲ་མོ་ཕུལ་ནས་ཞུས་ཀྱང་མ་
གནང། པཎྚི་ཏ་རྒྱ་གར་གཤེགས་པ་དང་ཤུལ་དུ་ལོ་གསུམ་གོ་བཏེག་མཛད་དེ་ཞུས་པས་གཞུང་མན་ངག་མ་ལུས་པ་གནང། པཎྚི་ཏ་ཕྱིས་བོད་དུ་བྱོན་པ་ལ་སློབ་མ་ཀུན་གྱིས། སྒོམ་པས་སྒྲོ་ལ་གདམས་ངག་མ་ལུས་པ་བྱིན་བྱས་ཏེ་ཞུས་པས། པཎྚི་ཏས་སྒྲོ་
ལ་གདམས་ངག་སྦྱིན་གསུངས་པས། གཞོན་པའི་དུས་སུ་གནང་དུ་མ་འདོད། ད་རྒས་པས་མི་ཞུ་བྱས་པས། ཁྱོད་དཀོན་མཆོག་སྲུང་གི་མན་ངག་གིས་ངོམས་འདུག་སྟེ། དེ་ང་ལས་མ་བྱུང་ན་སུ་ལས་བྱུང་གསུངས་ནས་ཕྱག་ཕབ། དེ་མད་ལགས། བླ་མ་ཆེན་
པོའི་བཀའ་དྲིན་ལགས་བྱས་པས། གང་བྱིན་གསུངས་པ་ལ། འདི་རྣམས་བྱིན་ཞེས་བསྙད་པས། དེ་རྣམས་ལས་ང་ལའང་མེད། ཐམས་ཅད་ཚང་འདུག་པས་སུ་ལའང་མ་སྟེར། སྟེར་རི་མནཱང་སྐྱོལ་གསུངས་ནས་མགུལ་ལ་ཕྲེང་བ་བཅུག་པ་དང་བླ་མས་
ནི་མ་གནང། བླ་མ་དཀོན་མཆོག་སྲུང་ལ་ཞུས་པ་ལགས་མོད་བྱས་པས། ངན་པ་འདི་གསུངས་ནས་དབུ་ལ་བྱེ་མ་བརྒྱབ་སྟེ། ད་ཆུད་མ་གསན་གསུང་བ་ལ། དེ་གསུང་མི་འཚལ། ཆུད་ཅི་ལ་གསོན་ཞེས་ཞུས། དེ་ལྟར་པཎྚི་ཏ་དང་བླ་མ་དཀོན་མཆོག་སྲུང་ལ་

[032A]༄༅། །གཞུང་མན་ངག་དང་བཅས་པ་མ་ལུས་པར་གསན་ནོ། །དེ་ནས་གངས་ཏེ་སེའི་རྩར་སྐུ་འཁྲུངས་པ་རྔམ་ཁྲོམ་པ་དད་པ་རྒྱལ་པོ་ཞེས་བྱ་བ་ཞིག་ལ་སྲས་བཞི་ཡོད་པ་ལས། ཆུང་བ་བླ་མ་ཡུ་མོས་དོན་མོ་རིའི་སེ་སྟོན་སྒྲ་གཅན་འཛིན་
དང། བར་སྟོན་ཐོས་པ་དགའི་དྲུང་དུ་ཆོས་གསན། མཚན་ཡུ་མོ་ཞེས་ཁོང་ཉིད་ཀྱིས་བཏགས། རྨ་དགེ་མཐོང་དང་གཉགས་ལ་དབུ་ཚད་གསན། དེ་དུས་ན་འདུལ་བ་འཛིན་པ་ལ་སོགས་པས་ཆེ་བ་མེད་པར་བྱེད་པས་དེར་བྱོན་ཏེ་མདོ་རྩ་ཐུགས་ལ་བཤད། སྤྱོད་
ཕྱོགས་རྣམས་ཀྱང་གསན། སྔགས་ལ་མོས་པས་དགྱེས་རྡོར་ལ་སོགས་པའི་སྔགས་འདྲ་བ་གསན་ཅིང་ཡོད་པ་ལ། གྲོགས་ཞིག་གིས་དགུན་ཅི་བྱེད་དྲིས་པས། མཚམས་བྱས་ནས་སྔགས་ཀྱི་དཔེ་ཆ་འདྲ་འབྲི་གསུངས་པས། འོ་ན་བྱན་ཀླག་ཚང་ན་རྡོ་རྗེ་སྙིང་
པོས་མཛད་པའི་འགྲེལ་པ་འདུག་ཟེར་བས་དེ་འྦྲིའམ་བྱས་པས། སྔོན་གྱི་བག་ཆགས་སད་པས་ཤིན་ཏུ་མོས་ཏེ། དཔེ་དེ་ཁུགས་སམ་དྲིས་པས་ཁུགས་ཏེ། དེ་འདྲི་ཞིང་གཟིགས་པས་ཤིན་ཏུ་དད་དེ། སུས་ཤེས་དྲིས་པས། སོ་མ་ནཱ་ཐས་ཤེས་ཟེར་བ་
ལ་སྔོན་གྱི་མིང་ཡིན་སྙམ་ནས་དབུས་སུ་ཁམས་པ་ལྟེའུ་བ་ལ་སྤྱོད་ཕྱོགས་ཉན་གྱིན་བཞུགས་པ་ན་པཎྚི་ཏ་ཟླ་མགོན་དཀར་ཆུང་ན་བཞུགས་ཟེར་བ་གསན་ཏེ། རྡོ་རྗེ་སྙིང་པོ་ཤེས་སམ་བྱས་པས་དེ་ཤེས། དེར་མ་ཟད་དཔལ་དུས་ཀྱི་འཁོར་ལོའི་
འགྲེལ་པ་ཆེན་མོ་ཡང་མཁྱེན་ཟེར། ཞུས་ན་གནང་ངམ་དྲིས་པས། སྤྱིར་བཀའ་དོག་སྟེ་ད་ལྟ་བལ་ཡུལ་གཤེགས་པའི་ཞབས་ཏོག་མེད་པས་འགྲོ་ནུས་ན་གནང་འོད་ཟེར། པཎྚི་ཏ་དང་བླ་མ་གནམ་ལ་བརྩེགས། དགྱེས་རྡོར་གྱི་རྩ་སྔགས་དང་ཡིག་བརྒྱ་
ལ་ཞུ་དག་མཛད་ཀྱིན་བཞུགས། དུས་གསུམ་པ་རྡོ་རྗེ་གཞོན་ནུས་ཞུ་སྣ་བྱས་ནས་ཞུས་པས། གསེར་ཐིག་པོ་དང། གླ་རྩིའི་རྐྱལ་པ་མང་པོ་བསྟན་ནས། འདི་ཚོ་ཁྱོད་ལ་བསྐུར་ལ་ཁྱོད་བལ་ཡུལ་དུ་སླེབ་ཙ་ན་འདི་ཚོ་མགོ་ཐོན་ན། ང་བོད་ནས་འོང། དེ་

[032B] སྒོམ་པ་ཚུལ་ཁྲིམས་གྲགས་ལ་དཔེ་ཆ་ལེན་དུ་བྱོན་པས། ཁྱོད་གང་དུ་འགྲོ་ཟེར་བ་ལ་སྔར་གྱི་ལོ་རྒྱུས་བསྙད་པས་པཎྚི་ཏ་ལ་ཆོས་མི་ཁུགས། སྔར་གྱི་རྣམས་ཀྱིས་ཀྱང་མ་ཁུགས། དེ་བས་པཎྚི་ཏའི་ཆོས་མ་ལུས་པ་མཁྱེན་པ་ངེད་ཀྱི་
བླ་མ་སྣོར་བཟང་ན་བཞུགས་བྱས་པས། བློ་ནུར་ཏེ་སྟོན་པ་རྒྱལ་པ་འོད། སྒོམ་པ་དབང་བསོད། སྒོམ་པ་ཚུལ་གྲགས་རྣམས་ཀྱིས་ཞུ་སྣ་བྱས། ཞུ་རྟེན་དུ་གསེར་ཞོ་འགའ་ཞིག་དང། དུང་ཆོས་ལེགས་པ་གཅིག། ཀ་པཱ་ལ་གཅིག་ཕུལ་བས། ཁྱོད་ཀྱི་འདི་ཚོ་ལ་ཉེ་
བཟང། སོག་འདུལ་བ་འཛིན་པ་དེ་བཙུན་པ་ཟས་ཟ་མི་ཤེས་གོས་གྱོན་མི་ཤེས་པ་ཐམས་ཅད་ལ་ཞལ་ཆོས་ཕ་ལྟར་བྱེད་པ་ཡིན་ཟེར། དེའི་ཐུགས་ཟིན་ཁྱོད་ཡིན་པར་འདུག་པས། ཡོན་ཏན་ཞིག་ཡོད་པ་ཡིན་ཏེ་འོང་གསུངས་ནས་ཆོས་གནང་བར་ཞལ་
གྱིས་བཞེས། བླ་མ་དགུང་ལོ་བདུན་ཅུ་རྩ་གཉིས་ལོན་པ་དང་ཞལ་མཇལ་ཏེ། ལོ་བཞི་བར་མེད་དུ་བཞུགས་ཏེ་དུས་འཁོར་དང། མཚན་བརྗོད་མང་ངག་གི་བཤད་པ་དང། སྒྲོན་གསལ་ལ་སོགས་པ་གསན། ཆོས་ཀྱི་གཏད་སོར་དགོངས་ནས་བསྙུང་བ་བག་
ཙམ་བྱུང་བ་ན། རྩང་སྟོན་འདིའི་ཆོས་མ་ཚར་བར་དུ་ང་མ་བསད་ཅེས་མཁའ་འགྲོ་མ་ལ་གསོལ་བ་བཏབ་ནས་གདམས་པ་ཐམས་ཅད་གནང། དགུང་ལོ་ལྔ་བཅུ་ནས་བརྒྱད་ཅུའི་བར་དུ་བཞུགས་ནས་གསུངས་པས་དར་ཞིང་རྒྱས་པར་མཛད། དེའི་དགུང་
ལོ་ལྔ་བཅུ་རྩ་ལྔའི་སྲས་དྷ་རྨེ་ཤྭ་ར་སྔོན་གྱི་བག་ཆགས་ཀྱིས་སློབ་གཉེར་ཆུང་ངུ་ལ་མཛད། ལོ་བཅུ་གཉིས་ལོན་ནས་དབང་མདོར་བསྟན་གསུངས། ལོ་བཅུ་དྲུག་པ་ནས་འགྲེལ་ཆེན་གསུངས། གཞན་ཡང་སྤྱོད་ཕྱོགས་དང་ལམ་རིམ་དང། སྔགས་ཀྱི་སྒྲུབ་
ཐབས་མང་པོ་རྣམས་དགུང་ལོ་སུམ་ཅུའི་བར་དུ་སློབ་གཉེར་མཛད། གཞན་ལའང་ཕན་པ་རྒྱ་ཆེན་པོ་བྱུང། དེའི་སློབ་མ་ནམ་མཁའ་འོད་ཀྱིས་འགོས་དབང་བཙན་ལ་རིགས་ཚོགས་ལ་སོགས་པ་གསན། བླ་མ་དྷ་རྨེ་ཤྭ་ར་ལ་དུས་འཁོར་འགྲེལ་ཆེན་ལ་
[033A]༄༅། །སོགས་པ་གདམས་པ་དང་གཞུང་བཤད་མང་དུ་གསན། སྲས་དྷ་རྨེ་ཤྭ་རའི་སྲས་གྲུབ་ཐོབ་ནམ་མཁའ་རྒྱལ་མཚན་གྱིས་ཀྱེ་རྡོ་རྗེ་དང། དུས་འཁོར་སོགས་གཞུང་གདམས་ངགས་དང་བཅས་པ་མ་ལུས་པར་གསན། དེ་ལ་ཕར་
ཚད་མངོན་པ་ལ་སོགས་ལ་མངའ་བརྙེས་པ་འཇམ་གསར་གྱིས་གཡས་རུ་སྨོན་མཁར་གྱི་གྲོང་ཆུང་དགོན་པར་དབང་ཞུས། རྒྱུད་འགྲེལ་དང་ཆ་ལག་གདམས་པ་མ་ལུས་པར་གསན། དེ་ལ་བླ་མ་རྒ་ལོས་གསན་ནོ། །གཉིས་པ་ནི། སྙེ་གནམ་སྣང་ཡུལ་དུ་སྐུ་
འཁྲུངས་པའི་རྭ་ལོ་ཙྪ་བ་རྡོ་རྗེ་གྲགས་ཀྱི་དཔོན་པོ་རྭ་ལོ་ཙྪ་བ་ཆོས་རབ་ཀྱིས་རྭ་ལུགས་ཀྱི་ནག་འཇིགས་སྐོར་གསུམ། མངོན་འབྱུང་རྣམ་གསུམ། ཨ་བཧི་དྷ་ན་དང་མཔུ་ཊ་ལ་སོགས་པའི་རྒྱུད་རྣམས་དང། ཆོས་བྱུང་དྲུག་ལ་སོགས་པ་རྭ་བའི་ཆོས་སྐོར་མ་
ལུས་པ་རྣམས་ཐུགས་སུ་ཆུད་ནས་དུས་ཀྱི་འཁོར་ལོ་དོན་དུ་གཉེར་བར་གྱུར་ཏེ་བལ་བོའི་མཐིལ་དུ་བྱོན་ནས། པཎྜི་ཏ་ས་མནྟ་འརི་ལ་ལོ་ལྔ་ཟླ་བ་བཅུ་ཞག་ལྔར་བར་མ་ཆད་བར་བསྟེན་ནས་བཤད་བཀའ་དབང་བཀའ་མན་ངག་བཀའ་དང་བཅས་པ་
ཞུས་པས་ལེགས་པར་གནང་སྟེ། པཎྜི་ཏ་བོད་དུ་སྤྱན་དྲངས་ནས་རྒྱུད་འགྲེལ་ཡན་ལག་དང་བཅས་པ་བཤད། བསྒྱུར། གཏན་ལ་ཕབ། ཐམས་ཅད་ཀྱིས་བསྙེན་བཀུར་ཆེར་བྱས་ཏེ་ཉི་མ་གཅིག་ལ་གསེར་སྲང་སུམ་བརྒྱ་ཕུལ། གཤེགས་སྐྱེལ་ཡང་
སྐྱི་རོང་གི་བར་དུ་མཛད་པས། བླ་མ་ཡང་ཤིན་ཏུ་མཉེས་ཏེ་པཎྜི་ཏ་འབུམ་ཕྲག་གསུམ་པའི་པྲོག་ཞུ། ཕྱགས་ལྷམ། རྡོ་རྗེ་དྲིལ་བུ་དུས་འཁོར་ལུགས་ཀྱི་ཕྱག་ཚད་མ་གནང་ངོ། །དེ་ལ་ཉིད་ཀྱི་སྲས་བླ་མ་ཡེ་ཤེས་སེང་གེས་གསན་ཅིང། དེས་ཀྱང་བུམ་པ་
གང་བྱོའི་ཚུལ་དུ་ཐུགས་ལ་མཁྱེན་ཅིང་ཐུགས་ཉམས་སུ་བཞེས་སོ། །དེ་ལ་ཉིད་ཀྱི་སྲས་རྭ་འབུམ་སེང་གེས་ཡོངས་སུ་རྫོགས་པར་གསན་ཅིང་ཐུགས་ཉམས་སུ་བཞེས་སོ། །དེ་ལ་བླ་མ་རྒ་ལོས་ཞུས་སོ། །བླ་མ་རྒ་ལོ་ནི། བོད་ཀྱི་རྒྱལ་པོའི་དུས་སུ་བློན་པོ་བསང་

[033B] རྒྱལ་བོའི་མཆོད་གནས་སུ་གྱུར་ཅིང་ཐེག་པ་ཆེན་པོའི་གཞུང་ལུགས་མ་ཉམས་པར་སྤྱོད་པའི་སྔགས་འཆང་ཤ་སྟག་ཏུ་གྱུར་བའི་རྒྱུད་ལས། ཡར་
འབྲོག་སྒང་དུ་མི་ཉག་གཞོན་ནུ་སྙིང་བོ་ཞེས་བྱ་བ་བྱུང། དེའི་སྲས་གཞོན་ནུ་སེང་གེ། དེའི་སྲས་རིག་འཛིན་སྙིང་བོ། དེས་རོང་གི་རྒྱ་མའི་ཡུལ་དུ་བབས། དེའི་སྲས་རྡོ་རྗེ་སེང་གེས་རོང་མཁར་ཕུག་བཟུང། དེ་ལ་སྲས་བཞི་བྱུང་བའི་གཅེན་པོ་ཡེ་ཤེས་རྡོ་རྗེ་བྱ་བ་
མཁས་ཤིང་གྲུབ་པ་བརྙེས་པ་ཞིག་བྱུང། དེས་ཕྱག་རྒྱ་ཆེན་པོ་དབྱུག་ཆོས་སུ་གྲགས་པའི་མན་ངག་ལ་གྲུབ་པ་ཐོབ་པ་དབང་ཕྱུག་རྒྱལ་བོ་ཞེས་བྱ་བའི་གདན་ས་དབེན་དམར་བཟུང། དེའི་སྲས་རྗེ་བཙུན་རྒ་ལོ་ནི། ཡབ་ཀྱི་མཚན་ལྟས་ལ་བརྟེན་ནས་སྔོན་
གྱི་ཁམས་པ་རྒ་ལོ་ཙྪ་བའི་སྐྱེ་བར་དགོངས་ནས་མཚན་དུའང་དེ་ཉིད་བཏགས། ལོ་གསུམ་ཙམ་བཞེས་པ་ན། ཁ་ཆེ་པཎ་ཆེན་ངུར་སྨྲིག་ཏུ་བྱོན་པའི་ཚེ། མ་གཅིག་ཇོ་སྲས་མ་སྐྱི་མོས་བསྣམས་ནས་ཆོས་དང་བྱིན་རླབས་ཞུ་རུ་བྱོན་པ་ལ་གཞན་ལས་ཁྱད་
པར་དུ་འཕགས་པར་སཾ་སྐྲྀ་ཏའི་སྐད་ཀྱིས་ལུང་བསྟན། ཕྱག་གིས་བཞེས། དབུགས་ཕྱུང་བས་སྐྱེ་བོ་འདུས་པ་ཕལ་ཆེར་གྱིས་སྐྱེས་བུ་དམ་པར་རྟོགས་ཤིང། རྗེ་བཙུན་རང་གི་གསུང་གིས་ཀྱང། བྱིས་པའི་དུས་ན་ཁ་ཆེ་བའི། བླ་མ་པཎ་ཆེན་ཉིད་དང་
མཇལ། །ལེགས་སྦྱར་སྐད་ཀྱིས་དབུགས་དབྱུང་མཛད། །ཅེས་སོ། །ལུང་བསྟན་བཞིན་གཞོན་ནུར་གྱུར་བའི་ཚེ། འདྲི་ཀློག་དང། འཇིག་རྟེན་བསྟན་པ་དང། ཕུང་བོ་ལྔའི་རབ་བྱེད་དང། སྤྱོད་འཇུག་དང། མདོ་སྡེ་ལས་མང་དང། དབུ་མ་སྡེ་ཕྲན་དང། དོན་
ཞགས་དང། བག་ཆགས་དབུགས་འདེད་ཀྱི་མན་ངག་ལ་སོགས་པ་ཅི་རིགས་པ་ལ་ཡབ་ཀྱི་དྲུང་དུ་སྦྱང་བ་མཛད་དོ། །དེ་ནས་དཔྱལ་ཆོས་ཀྱི་བཟང་པོའི་དྲུང་དུ་བྱོན། ལོ་གསུམ་གྱི་བར་དུ། རྒྱ་ཡིག་དང། རྒྱ་ཀློག་དང། སཾ་སྐྲྀ་ཏའི་སྐད་ཅི་རིགས་པ་

[034A]༄༅། །དང། ཁྱད་པར་དུ་དགྱེས་ཕག་གཉིས་ལ་སྦྱངས་ནས་དགུང་ལོ་བཅུ་དྲུག་པ་ལ་ངུར་སྨྲིག་ཏུ་ལེགས་པར་གསུངས་ཤིང་བཤད་སྟོན་ཡང་རྒྱ་ཆེར་མཛད། གཞན་ཡང་ནཱ་རོ་འགྲེལ་ཆེན་གདམས་ངག་དང་བཅས་པ་དང། བདེ་
མཆོག་གཞུང་ཕྲན་གདམས་ངགས་དང་བཅས་པ་གསན་ཅིང། བདེ་མཆོག་གི་དབང་ཞུས་པའི་ཚེ། དཀྱིལ་འཁོར་གྱི་དབུས་ནས་ངོ་མཚར་བའི་སྒྲ་ཐོས་ཤིང། ཤངས་ཁྲག་ཟགས་ཤིང་ཟག་པར་རྨིས་ནས་ནད་དང་སྡིག་སྒྲིབ་བྱང། ལུས་བདེ། ཤེས་
རབ་གསལ་བར་གྱུར་ཅིང། གཤེད་དམར་གྱི་དབང་བསྐུར་ཞུས་པའི་ཚེ་བདུད་ཀྱི་བར་ཆད་ལས་ཐར་བ་ཡིན་ནོ། །དེ་ཡང། སྔོན་དོལ་ཆུང་ན་བཞུགས་པའི་ཚེ་ཅུང་ཟད་བསྙུང་བ་ན་བར་ཆད་རྩོམ་སྟེ། མགྲོན་བཙུན་རྒྱང་དཔེ་སྐོང་ཙེ་གང་ཁུར་བ་གཅིག་མདུན་དུ་འོངས་
ནས། པོ་ཏི་ཕྱུང་ནས་མིག་སྔར་བསྟན་ཏེ། ཁྱོད་མཁས་ན་འདི་དག་གི་དོན་སྨྲ་བར་གྱིས་ཤིག་ཅེས་ཟེར་བ་ལ། ང་ནི་ན་བས་ཁམས་བཟི་བའི་ཕྱིར་རེ་ཤིག་སྡོད་ཅེས་གསུངས་པ་ལ། ཁྱད་པར་དུ་མིག་སྔར་དུ་དཔེ་རིས་ཡག་ཡུག་ཤད་ཤུད་བྱེད་ཅིང། ཡི་གེ་
ལ་ནི་མ་བརྟེན་པར། དམ་པའི་དོན་ནི་རྟོགས་མི་འགྱུར། །ཞེས་རྒོལ་བ་དང། མཚན་མོ་གཅེར་བུར་བྱས་ནས་ལྷ་ཁང་གི་རྫའི་དུམ་བུ་མགོར་བཞག་ནས། ང་ནི་རྫ་ཁྱུང་མགོ་ཞེས་བསྡིགས་པ་སོགས་བྱེད་དོ། །དེའང་དང་པོར་ངུར་སྨྲིག་ཏུ་བྱོན་པའི་ཚེ་རྨི་
ལམ་དུ་བཙུན་རྒན་ལྷམ་མཐིལ་རྡོལ་གྱི་ཁྲེལ་པོ་ཁུར་བ་ཞིག་འོངས་ཏེ། འདི་ཙམ་ཟད་ཟད་བཙལ་ཀྱང་མ་རྙེད་པའི་གྲོགས་པོ་ད་གདོད་རྙེད་པ་ཨ་རེ་དགའ་ཟེར་ཞིང་དགའ་དགའ་མགུ་མགུ་ལྟར་དྲུང་ན་འཁོར་བ་ནས་བརྩམས་ཏེ་ཕྱི་བཞིན་འབྲང་ཞིང་ཕན་པ་
སྒྲུབ་པ་ལྟར་ཚུལ་འཆོས་སོ། །དེ་ནས་རང་གི་དགོན་པར་བྱོན་པའི་ཚེ། ཡབ་ཀྱི་གསུང་གིས། མདངས་ནི་འབྱུང་པོའི་ཆོ་འཕྲུལ་ཆེ་བ་ལ་དེ་རིང་དགེ་བཤེས་པ་བྱོན། བགེགས་ཀྱི་བར་ཆད་འོང་ཉེན་ཡོད་པས་འབྱུང་པོའི་ཕན་པ་ལ་ཐུགས་མ་གཏད་

[034B] ཐུགས་དམ་ལ་གཙོར་མཛོད་ཅིག་གསུང་པ་དང། ཉིད་ཀྱི་ཐུགས་ཀྱིས་ཀྱང། འདི་ལྟ་བུའི་འབྱུང་པོ་ནི་ཕན་པ་བྱེད་པ་ལྟ་བུར་སྟོན་ཀྱང་གནོད་པ་བྱེད་དོ་སྙམ་དུ་འཇིག་རྟེན་ལ་གཡོ་བ་མེད་པའི་ཐུགས་ཀྱི་དམ་པ་བསྐྱེད་དེ་བཟླས་པ་དང། འཐབ་པ་
དང། འགྲང་བ་ལྟ་བུ་བྱས་ཀྱང་ཞུམ་པ་མེད་པར་རེས་འགའ་ནི་བཤེས་གཉེན་གྱི་ཚུལ་ལྟ་བུར་བསྒྱུར་ཏེ། སྐྱེ་བ་མང་པོ་ནས་གྲོགས་སུ་གྱུར་བ་ཡིན་ལ། སྐྱེ་བ་འདི་དང་འདིར་ཡང་ལེགས་པ་འདི་ལྟ་བུ་བསྒྲུབས་སོ་ཞེས་སྐྱེ་རྒྱུད་སྣ་ཚོགས་ཀྱི་གླེང་གཞི་སྟོན་
རེས་འགའ་ནི་གཙུག་ལག་ཁང་གི་བདག་པོ་བཅོལ་ཏེ། བདག་གི་གཙུག་ལག་ཁང་ནི་འདིའོ། །སྔོན་གྱི་རབས་ནི་འདི་འདྲའོ། །ཕྱིས་ཀྱི་རྒྱུན་ནི་འདི་འདྲའོ་ཞེས་གཏམ་སྣ་ཚོགས་སྟོན་ཅིང། ཁྱོད་ཀྱང་བདག་དང་མཐུན་པར་བྱས་ཏེ་འདི་འདྲ་བའི་བདག་པོ་བྱ་བར་
རིགས་སོ། །ཞེས་སྟོན་ནོ། །རེས་འགའ་ནི་མཁས་པའི་གཟུགས་སུ་བསྒྱུར་ཏེ། གཞུང་ལུགས་ནི་འདི་འདྲའོ་སྔོན་ནི་འདི་འདྲར་གྱུར་ཏོ། །ཕྱིས་ནི་འདི་འདྲར་འགྱུར་རོ། །ཁྱོད་ཀྱིས་ཀྱང་འདི་ལྟར་བྱ་བར་རིགས་སོ། །ཞེས་སྟོན་ནོ། །རེས་འགའ་ནི་གྲུབ་པ་ལྟར་བཅོས་
ཏེ། རྫས་དང་སྨན་དང་སྔགས་ནི་འདི་འདྲའོ། །འདི་ལྟ་བུ་བསྟེན་ན་འདི་འདྲར་འགྱུར་རོ་ཞེས་འཆད་ཅིང། རེས་འགའ་ནི་བྱའི་གཟུགས་སེ་བོ་ཆེན་པོ་མི་ཡི་སྐད་དུ་སྨྲ་བར་གྱུར་ཏེ། བརྩེ་བརྩེ་ལྟར་འགྲམ་དུ་འདུག་ནས་ཐོ་རངས་ཀྱི་ཚེ་འདབ་གཤོག་བརྡེབས་པའི་
སྒྲ་དང་བཅས་པས་ཟླ་འོད་གཞོན་ནུ། སེང་གེ་རྒྱལ་མཚན། འོད་ཀྱི་སྙེ་མ་ཞེས་འབོད་ཅིང། ཡར་ལ་ལོངས་ཤིག་ལྟ་རྟོག་མཛོད་ཅིག་ཐུགས་དམ་མཛོད་ཅིག་གཞུང་ཤོད་ཅིག་ཅེས་ཆོས་ལ་བསྐུལ་བ་ལྟར་འཆོས་པ་ལས། ཐར་བར་གཤེད་དམར་གྱི་
དབང་ཞུ་བར་བརྩམས་པ་ན། ད་ནི་ཡུལ་དུ་འགྲོ་བར་རིགས་སོ། །ཡབ་དང་ཡུམ་ལ་སོགས་པ་ནའོ། །བལྟ་བར་བྱ། ཕྲད་པར་བྱ། དབང་བསྐུར་ནི་ཕྱིས་ཞུ་བར་འཐད་དོ་ཞེས་སྨྲའོ། །ཕྱིས་ཞུ་བ་དཀའོ། །དེས་ན་ད་ལྟ་ཞུའོ་ཞེས་སྨྲས་པས། ངས་དེ་ཙམ་དུ་ཁྱོད་ལ་

[035A]༄༅། །བསམ་ནས། ཁྱོད་འདི་ལྟར་བྱེད་པ་ནི་ཤིན་ཏུ་མི་རིགས། ད་ལྟ་འདེང་ཞེས་སྨྲ་ཞིང། འབྲང་དང་ཁྲེལ་པོའང་རྡེག་པར་བྱེད་དོ། །དེ་ལྟར་ཡང་ངེས་པར་ཞུས་པ་དང། འབྲང་དང་ཁྲེལ་པོའང་སྐས་འོག་ཏུ་བསྐྱུར། ཡུན་རིང་འགྲོགས་པའི་
གྲོགས་པོས་བསླུས་སོ། །ཁྱོད་ཉིད་ཅི་བདེར་གྱིས་ཤིག་ད་ནི་འགྲོ་བར་བྱའོ། །ཁྱོད་ཀྱིས་སྐྱེལ་ཐུང་གྱིས་ཤིག་ཅེས་སྨྲ་བ་ལ། ཐར་པ་གླིང་གི་མོ་དབེན་སྒང་ཁར་སྐྱེལ་བས་དེ་ན་འདུག་པའི་རྟ་ལ་ཞོན་ནས་ནམ་མཁའ་ལ་འཕགས་ཏེ། རྟ་དེ་སེང་གེའི་རྣམ་པར་
བསྒྱུར་ཏེ། དཔོན་གོ་རུབ་ཅེས་བྱ་བའི་གནས་བརྟན་གྱི་རྣམ་པས། ལག་པས་འགྲམ་པ་བསྐྱོར་ཏེ་གླུ་ལེན་ཅིང། མགོ་སེ་ཡེར་རེ་རེ་ལ་རྒན་བརྒལ་ནས་སོང་ངོ། །དེ་ཕྱིན་ཆད་བདུད་ཀྱི་བར་ཆད་ཀྱིས་མ་ཚུགས་སོ། །གཞན་ཡང་ས་སྐྱ་པཎྜི་ཏ་གན་བྱང་ཐང་དུ་ཆོས་
གྲྭ་ལ་བྱོན་པའི་ཚེ་མཇལ་ཏེ་གསོལ་བ་བཏབ་པས། རིགས་བཟང་ལ་ན་སོ་གཞོན་ཅིང་ཤེས་རབ་ཆེ་བས་ཀུན་མཁྱེན་ལྟ་བུ་ཞིག་བསླབ་པར་བྱའོ་ཞེས་ཞལ་གྱིས་བཞེས་ནས། ཕྱིས་གཞུ་དབུ་རྒྱན་དུ། ནག་པོ་པའི་དབང་དང་སྒྲུབ་སྐོར། རྣམ་འཇོམས་ཨ་
ར་པ་ཙ་ནའི་དབང་དང་སྒྲུབ་སྐོར་དང་བཅས་པ་ཞུས་ཤིང་ཞལ་གྱིས་བཞེས་པ་བཞིན་གྲུབ་པོ། །གཞན་ཡང་བླ་མ་འཇམ་གསར་བསྟེན་ནས་ཕར་ཚད་དང། ཕྱི་མཚན་ཉིད་ཕྱོགས་ཀྱི་བཀའ་བསྟན་བཅོས་དུ་མ་དང། དཱ་ན་ཤཱི་ལའི་ལུགས་ཀྱི་གཤེད་དམར་དང། སྒྲོལ་
མའི་དབང་བཀའ་སྒྲུབ་བཀའ། ཁྱད་པར་དུས་འཁོར་འདྲོ་ལུགས་ཀྱི་དབང་བཀའ་བཤད་བཀའ་མན་ངག་གི་བཀའ་རྣམས་ལེགས་པར་ནོས་ཤིང་མཁས་པའི་མཆོག་ཏུ་གྱུར་ཏོ། །བླ་མ་རྭ་འབུམ་སེང་ལེགས་པར་བསྟེན་ནས། དུས་འཁོར་གྱིས་གཙོ་བྱས་
པའི་རྭ་ལུགས་ཀྱི་དབང་མན་ངག་བཀའ་བྱིན་རླབས་ཐམས་ཅད་ཡོངས་སུ་རྫོགས་པར་ཐོབ་ནས་རྒྱུད་སྡེའི་བང་མཛོད་དུ་གྱུར་ཏོ། །ཅླེ་སྟོན་མདོ་སྡེ་སེང་གེ་བསྟེན་ནས། ཡོ་ག་དང། གསང་འདུས་དང། འཇམ་དཔལ་གསང་ལྡན་ལ་སོགས་པ་ལེགས་

[035B] །པཎྜི་ཏ་བི་བཧུ་ཏི་ཙན་དྲ་དང། ཁྲོ་ཕུ་ལོ་ཙྪ་བ་བྱམས་པའི་དཔལ་ལ་སོགས་པ་བསྟེན་ནས། མན་ངག་དང་ཟབ་ཆོས་མང་པོ་ཞུས་སོ། །འགྲོ་མགོན་ཆོས་རྒྱལ་ལ། དྲིལ་བུ་པའི་དབང་དང་ཆོས་སྐོར། མ་ཧཱ་མཱ་ཡའི་ཆོས་སྐོར། ཀྱེ་རྡོ་རྗེ་ལ་སོགས་པའི་རྒྱུད། ནག་པོ་
ཆེན་པོ་ལ་སོགས་པའི་བསྟན་སྲུང་གི་བཀའ་མན་ངག། དམ་ཆོས་པད་དཀར་ལ་སོགས་པའི་མདོ་དང། སྒོམ་རིམ་ལ་སོགས་པའི་ལུང་དང། རིགས་གཏེར་རྣམས་གསན་ནོ། །གཞན་ཡང། དཔྱལ་ཨ་མོ་གྷ་དང། མཁན་པོ་ཕག་དང། སློབ་དཔོན་དྷ་རྨ་
གཟུགས་དང། འབུམ་པ་འོད་ཤེ་དང། མཚོ་ཡངས་པ་སྙན་དར་མ་རྒྱལ་མཚན་དང། སྲིན་པོ་རི་བ་མཁན་པོ་འཇམ་དང། མཁན་པོ་སེང་གེ་ཟིལ་གནོན་དང། ཡར་འབྲོག་པ་སྙན་སྟོན་ལ་སོགས་པ་བསྟེན་ནས་ཟབ་པ་དང་རྒྱ་ཆེ་བའི་ཆོས་ཀྱིས་ཕྱུག་པར་གྱུར་བ་
ཡིན་ནོ། །གཞན་ཡང་ཉིད་ཀྱི་སྲས་ཐུ་བོ་རྒྱ་གར་གྲགས་པ་དང། སློབ་མ་གཞོན་ནུ་རྒྱལ་མཚན་གཉིས་ཧོར་དམག་གིས་ཁྱེར་བ་ལ་སྒྲོལ་མ་བཙོན་འདོན་གྱི་ཆོ་ག་བྱས་པས། སྒྲོལ་མའི་སྐུ་ནམ་མཁའ་གང་བའི་ཁྱོན་ཙམ་ཞིག་གི་ལྟེ་བའི་ཁུང་ན། བྱིས་པ་གཉིས་པོ་
མགོ་རུག་གེ་འདུག་པ་གཟིགས་ནས། དོན་འགྲུབ་པར་གཟིགས་པས། ཞག་གསུམ་ཙམ་ན་སྲས་ཀྱི་ཐུ་བོ་ཐར་ལ། ཟླ་གཅིག་ཙམ་ན་སློབ་མས་ཀྱང་འདུན་པ་བསྒྱུར་ཏེ་ཐར་བར་བྱས་སོ། །སྣར་ཕུའི་དགོན་པ། མཛོ་སྒང་ན། གང་ཟག་བཟའ་མི་གཉིས་ལ་བུ་གཅིག་པོ་
ལོ་དྲུག་ལོན་ཡང་ལྐུགས་ཤིང་འགྲོ་མི་ཤེས་པ་ཞིག་ཡོད་པ་ལ། རྟེན་འབྲེལ་གྱི་བྱ་བ་མཛད་དེ་གོས་བརྗེས་མིང་བཏགས་པས། འགྲོ་འདུག་སྨྲ་བརྗོད་ཤེས་པར་བྱས་ཏེ། གཞན་ཡང་ལྐུགས་འཕྱེ་མང་པོ་ལ་དེ་ལྟར་མཛད་དོ། །ཐར་བ་གླིང་དུ་སྟོན་པ་
གཞོན་བརྩོན་ཞེས་པ་རྨ་འབྲས་ཀྱི་རྣག་ཁྲག་ཟག་པས་གློ་སྙིང་མཐོང་བར་གྱུར་བ་ཞིག་ལ་སྟོན་པ་ར་ཙེ་ར་མིང་བཏགས་ནས། སྟོན་པ་གཞོན་བརྩོན་སྟོན་པར་ཙེར་རེད། །སྟོན་བར་ཙེས་མི་ཁར་ཐོ་བསད། །ཅེས་སྒོ་གོང་ལ་བྲིས་བས་ནད་སོས་པ་དང། དེ་

[036A]༄༅། །བཞིན་དུ་སོན་པ་ལ་ཐབ་ཀྱི་སེར་ཁ་བསུབས་པས་ཕན་པ་དང། ཀླད་གཟེར་ན་བ་ལ་སྒོའི་གཟེར་ཕྱུང་བས་ཕན་པ་དང། སྐེད་པ་ན་བ་ལ་འོ་དོད་བོད་ཅིང་དབྱུག་བརྡུངས་བྱས་པས་ཕན་པ་དང། བུ་ཚ་མ་ཐོན་པ་ཐད་ཀའི་གྱང་ལ་
བུག་པ་ཕུག་པས་ཕན་པ་དང། སྨྱོ་བ་བཏུལ་བ་ལ་སོགས་པ་གཞན་ཕན་མཐའ་ཡས་པར་མཛད་ཅིང། ཁྱད་པར། དུས་ཀྱི་འཁོར་ལོའི་བཤད་པ་མཛད་པས་སློབ་མ་མཁས་པ་སྲས་རྣམས་དང། གྲུབ་པའི་དབང་ཕྱུག་མན་ལུང་གུ་རུ་དང། ལྷོ་པ་གྲུབ་
སེང་དང། ཐང་སྟོན་ལོ་ཙྪ་བ་ལ་སོགས་པ་དུས་འཁོར་མཁས་པའི་སློབ་མ་མང་པོ་བྱུང་ཞིང། གཞན་ཡང། འགྲོ་མགོན་ཆོས་རྒྱལ་དང། མཁན་ཆེན་ཁྲོ་ཕུ་བ་ལ་སོགས་པ་མཁས་བཙུན་བཟང་གསུམ་འཛོམ་པའི་སློབ་མ་མང་པོ་སྨིན་པར་བྱས་སོ། །
བསམ་ཡས་ནས་རྒོད་དཀར་ལ་ལ་བྱོན་པའི་ཚེ་ཆོམ་རྐུན་མང་པོ་བྱུང་བ་ལ། ལྟ་སྟངས་དང་སྡིགས་མཛུབ་མང་པོ་མཛད། འཇིགས་པ་མེད་པར་བྱོན་པས། སྐུ་ཁམས་ཀྱི་སྙུན་དྲིས་ཏེ་བཞད་གད་བྱེད་ཅིང་ཕྱོགས་སུ་སོང་བ་ལ་སོགས་པ་གྲུབ་པའི་མཚན་མ་
བསམ་གྱིས་མི་ཁྱབ་པོ། དེ་ལྟར་རང་གཞན་གྱི་དོན་བསམ་གྱིས་མི་ཁྱབ་པ་བསྒྲུབས་ནས་དགུང་ལོ་བརྒྱད་ཅུ་བཞེས་ནས་ཆུ་ཕོ་རྟ་ལོ། ཆོ་འཕྲུལ་ཆེན་པོའི་ཡར་ངོའི་ཚེས་གསུམ་གྱི་སྔ་དྲོ་སྐུ་གཤེགས་སོ། །དེའི་སྲས་ཐུ་བོ་རྒྱ་གར་གྲགས་པ་རབ་ཏུ་བྱུང་
བའི་མཚན་སློབ་དཔོན་ནམ་མཁའ་དཔལ་གྱིས་དུས་འཁོར་ལ་སོགས་པ་ཡབ་ཀྱི་ཡོན་ཏན་རྣམས་ཕལ་ཆེར་ཐུགས་སུ་ཆུད་ནས་དབེན་དམར་གྱི་གདན་ས་བཟུང། གཙུག་ལག་ཁང་བརྩིགས། ཆོས་ཀྱི་བྱ་བ་རྒྱ་ཆེན་པོ་མཛད་ནས་འདས་སོ། །སྲས་བླ་མ་
ཤེས་རབ་སེང་གེ་ལྕགས་མོ་ཕག་ལ་འཁྲུངས། གཞོན་ནུའི་དུས་ནས་འདྲི་ཀློག་ལེགས་པར་འབྱོངས་ནས། དུས་འཁོར་ལ་སློབ་གཉེར་མཛད་དེ། དགུང་ལོ་བཅུ་དྲུག་པ་ལ་དུས་འཁོར་གསུངས་སོ། །ཉི་ཤུ་པ་ལ་ཐར་བར་བྱོན་ནས་དཔྱལ་བའི་ཆོས་རྣམས་ཞུས། ཉི་

[036B] ཁྱད་པར་དུ་ཚད་མ་ལ་མཁས་པར་གྱུར་ཏེ་དབུས་གཙང་དུ་གྲྭ་སྐོར་ཡང་མཛད་དོ། །སུམ་ཅུ་པ་ལ་བླ་མ་ཆོས་རྒྱལ་དང། མཁན་པོ་མཆི་མས་ཀྱི་དྲུང་དུ་རབ་ཏུ་བྱུང་སྟེ་བསྙེན་
པར་རྫོགས་ནས་ཆོས་མང་དུ་ཞུས། ལོ་ཙྪ་བ་གྲགས་པ་རྒྱལ་མཚན་གདན་དྲངས་ནས། རྡོ་རྗེ་ཕྲེང་བའི་དབང་དང། འཇམ་དཔལ་རྩ་རྒྱུད་ལ་སོགས་པའི་རྒྱུད་དང། སྨན་དཔྱད་ཡན་ལག་བརྒྱད་པ་ལ་སོགས་པ་གསན། དབེན་དམར་གྱི་གདན་ས་བཟུང་ནས་དུས་འཁོར་
གྱི་བཤད་པ་ཡུན་རིང་དུ་མཛད། གཞན་ཡང་ཐར་པ་ཁྲོ་ཕུ། བསམ་ཡས། སྟག་ལུང། གཞུ་ཀུན་དགའ་ར་བ། ཤངས་རྩེ་གདོང། སྟོན་མོ་ལུང་གཡུས་དགའ་ལྡན་ལ་སོགས་པ་དགོན་པ་སྣ་ཚོགས་པ་རྣམས་སུ་ཆོས་མང་པོ་གསུངས། དགུང་ལོ་བཞི་བཅུ་རྩ་གཅིག་
པ་ལ། དབེན་དམར་གདན་ས་བླ་མ་རྡོ་རྗེ་རྒྱལ་མཚན་པ་ལ་གཏད་ནས། དམུ་རུ་ཕྱག་ཕབ། ཤངས་འབར་ར་བཏབ་ནས་གཙུག་ལག་ཁང་བཞེངས། རྒྱུད་འབུམ་དང། འདུལ་བ་ལུང་བཞེངས་ཏེ་སེམས་ཅན་མང་པོའི་དོན་མཛད་དོ། །བླ་མ་ཏི་ཤྲིས་དབུ་མཛད་
ས་སྐྱ་པའི་གདུང་རྒྱུད་མང་པོ་དང། གཞན་ཡང་མི་ཆེ་བའི་སློབ་མ་བསམ་གྱིས་མི་ཁྱབ་པ་བྱུང་ཞིང། ལོ་ཙྪ་བ་ཡར་ཐང་དཔང་གསུམ་གྱིས་དབུ་མཛད་མཁས་པ་དང་བཟང་བ་དང་བཙུན་པའི་སློབ་མ་བསམ་གྱིས་མི་ཁྱབ་པ་བྱུང་ཞིང། ཁྱད་པར་དུས་འཁོར་ལ་
མཁས་པའི་སློབ་མ་མང་པོ་བྱུང་ངོ། །དེ་ལྟར་རང་གཞན་གྱི་དོན་མཐར་ཕྱིན་པར་མཛད་ནས། ཡོས་ལོ་ཟླ་བ་དགུ་བའི་ཚེས་བཅུ་ལ་ཤངས་འབར་དུ་འདས་སོ། །སྲས་གཅིག་སློབ་དཔོན་རྣལ་འབྱོར་གྱིས་ཡུལ་འཁོར་བསྐྱངས། སྲས་གཅིག་བླ་མ་ཨཱ་ཀར་
སིདྡྷི། དུས་འཁོར་རྭ་ལུགས་འབྲོ་ལུགས་དཔྱལ་བ་དང་ས་སྐྱ་བའི་ཆོས་སྐོར་མ་ལུས་པ་མཁྱེན་ནོ། །དེའི་སྲས་བླ་མ་རྡོ་རྗེ་རྒྱལ་མཚན་དཔལ་བཟང་བོ་ནི་ཆུ་མོ་ལུགས་ལ་འཁྲུངས། གཞོན་ནུའི་དུས་ནས་འདྲི་ཀློག་ལ་སྦྱངས་པ་མཛད་དེ། ཡི་གེ་བོད་ཀྱི་ཡི་གེའི་རིགས་
[037A]༄༅། །ཐམས་ཅད་མཁྱེན་ནོ། །དེ་ནས་དུས་འཁོར་ལ་སྦྱངས་པ་མཛད་ནས་དགུང་ལོ་བཅུ་དྲུག་ལ་དུས་འཁོར་གསུངས། བླ་མ་འཇམ་དབྱངས་རིན་རྒྱལ་དང། སློབ་དཔོན་ཤེར་རྒྱལ་ལ་མཁན་སློབ་ཞུས་ནས་དགེ་ཚུལ་མཛད། དགུང་ལོ་བཅུ་
དྲུག་ནས་དབེན་དམར་གྱི་གདན་ས་བཟུང། དུས་འཁོར་གྱི་བཤད་གྲྭ་བསྐྱངས། མཁན་ཆེན་བཀའ་བཞི་པ་དང། མཁན་པོ་ཞལ་སྔ་པ་ལ་མཁན་སློབ་ཞུས་ནས་བསྙེན་རྫོགས་མཛད། བླ་མ་མཁན་ཆེན་ཐར་པ་ལོ་ཙྪ་བའི་སྤྱན་སྔར་བྱོན་ནས། སྒྲ་ཙནྡྲ་པ་བསླབ་
རྒྱ་གར་དང། སིང་ག་གླིང་དང། ཁ་ཆེའི་ཡི་གེའི་རིགས་ཐམས་ཅད་མཁྱེན། གཞན་ཡང་ཆོས་མངོན་པ་དང། མན་ངག་དང། སྒྲུབ་ཐབས་མང་པོ་གསན། བླ་མ་ཤེས་རབ་སེང་གེའི་དྲུང་དུ་དུས་འཁོར་གྱིས་གཙོ་བྱས་པའི་དབང་གི་བཀའ་ཐམས་ཅད་ཞུས་
ཤིང་བུམ་པ་གང་བྱོའི་ཚུལ་དུ་མཁྱེན། ཁྱད་པར་དུ་དུས་འཁོར་ལ་བཤད་པ་མཛད་པའི་ཚེ། དཀའ་བའི་གནས་མ་བདེ་བ་རྣམས། ཞུ་ཡིག་ཏུ་བསྐུར་བ་དང་དྲིས་ལན་གྱི་སྒོ་ནས་གཏན་ལ་ཕབ་ནས་ཤིན་ཏུ་མཁས་པར་གྱུར་ཏོ། གཞན་ཡང་མཁན་པོ་
ཞལ་སྔ་པའི་དྲུང་དུ་མཛོད་འདུལ་གསན། བླ་མ་མཛོ་པོ་ལྷས་པ་སངས་རྒྱས་སྒོམ་པ་ལ་སྒང་ལོ་ཙྪ་ནས་བརྒྱུད་པའི་རྡོ་རྗེ་ཕྲེང་བའི་དབང་བཀའ། གསང་འདུས། ཇོ་བོ་ལུགས་ཀྱི་བདེ་མཆོག་ལམ་འབྲས་ལ་སོགས་པའི་མན་ངག་གཞན་ཡང་རྒྱུད་
མང་པོ་ཞུས། བླ་མ་སྲིའུ་ཆུང་པ་བློ་ལྡན་སེང་གེའི་དྲུང་དུ་ཡོག་དང། གསང་འདུས་དང། འཇམ་དཔལ་གསང་ལྡན་དང། རྡོ་རྗེ་གདན་བཞི་ལ་སོགས་པའི་རྒྱུད་མང་པོ་གསན་ནོ། །བླ་མ་ཤེས་རབ་སེང་གེ་སྐུ་གཤེགས་ནས་ཤངས་འབར་དང་གཉིས་ཀ་
བཟུང་སྟེ། དུས་འཁོར་གྱི་བཤད་ཉན་ཡུན་རིང་པོ་མཛད། དེ་ནས་སྙན་པའི་གྲགས་པས་ཕྱོགས་ཐམས་ཅད་དུ་ཁྱབ་པར་གྱུར་པའི་རྒྱུས། རྒྱལ་པོ་ཆེན་པོས་གདན་དྲངས་ཏེ། ཁྱིའི་ལོ་ལ་རྒྱ་ནག་ཏུ་གཤེགས་ནས་རྒྱལ་པོ་ཆེན་པོ་དང་བློན་པོ་ཕལ་ཆེ་བ་དད་

[037B] །བླ་མ་དེའི་དྲུང་དུ་བདག་གིས་ཟླ་བ་དགུ་བར་མ་ཆད་པར་བསྟེན་ནས་དུས་འཁོར་ཡན་ལག་དང་བཅས་པའི་གསུང་གི་བདུད་རྩི་ཅུང་ཟད་མྱངས་པ་ཡིན་
ནོ། །གཞན་ཡང་མཁན་པོ་ལོ་ཙྪ་བའི་དྲུང་དུ། དུས་འཁོར་གྱི་ཁྲིད་བཀའ་དང། དབང་མདོར་བསྟན་ལ་སོགས་པའི་ཕྲན་རྣམས་དང། འགྲེལ་ཆེན་གྱི་དཀའ་བའི་གནས་མང་པོ་ཞུས་སོ། །དེའི་བར་དུ་དམ་ཚིག་གི་སེལ་མ་ཞུགས། བཤད་པ་ལ་ལྷད་མ་ཞུགས་
བླ་མའི་མན་ངག་དང་ལྡན་པར་འོངས་པ་ཡིན་ནོ། །དུས་འཁོར་ལུགས་གཞན་ནི། དུས་ཞབས་པའི་སློབ་མ་ཤྲཱི་བྷ་དྲ་པོ་དཧིས་གྱི་ཇོ་ཟླ་བའི་འོད་ཟེར་ལ་གནང། །དེས་དུས་འཁོར་གྱི་བཤད་བཀའ་བཙུགས་ཏེ་ཡུན་རིང་དུ་གསུངས་ཀྱང། སློབ་མ་དུས་འཁོར་
ཤེས་པ་བཞི་ཙམ་ལས་མ་བྱུང་ཞིང། དེས་ཀྱང་དུས་འཁོར་གྱི་བཤད་བཀའ་ཟིན་པ་མ་བྱུང་ངོ། །དཱ་ན་ཤྲཱིའི་སློབ་མ་དགེ་སློང་དང། བློ་གྲོས་སྙིང་པོ་དང། བྱང་ཆུབ་ཤེས་རབ་ལ་སོགས་ཏེ། དེ་དག་གིས་ཀྱང་བཤད་བཀའ་ཟིན་པ་མ་བྱུང། ཨ་བྷྱའི་སློབ་མ་ཁེ་
རྒད་འཁོར་ལོ་གྲགས་པ་དང། མིའི་སློབ་མ། རྒ་ལོ་དང། རོང་བརླིང་ལོ་ཙྪ་དང། སྟེང་པ་ལོ་ཙྪ་ལ་སོགས་པས་ཀྱང་བཤད་བཀའ་ཟིན་པ་མ་བྱུང། སེ་ལོ་ཙྪ་བས། རྩ་མི་ལ་བཀའ་རྣམས་ཞུས་ནས་གཉོས་འོད་མ་ལ་གནང། དེ་ནས་རིམ་གྱིས་བརྒྱུད་དེ་རྩ་མི་
ལུགས་ཀྱི་བཤད་བཀའ་བྱུང་བ་ཡིན་ནོ། །དེ་ལྟར་ན་དུས་ཀྱི་འཁོར་ལོ་ལ་འགྱུར་མི་གཅིག་པ་བཅོ་ལྔ་བཅུ་དྲུག་ཙམ་ཡོད་ཀྱང། བཤད་པའི་བཀའ་མན་ངག་དང་ལྡན་པ་ནི། །གཙོ་ཆེ་བ་གསུམ་པོའི་རྒྱུན་ལས་བྱུང་བ་ཡིན་ནོ། བཞི་པ་ལ། བཞི་སྟེ། འཆད་པ་པོ་
སློབ་དཔོན་གྱི་མཚན་ཉིད། ཉན་པ་པོ་སློབ་མའི་རང་བཞིན། ཚོགས་པས་བཤད་ཉན་བྱ་ཚུལ། དེ་ལྟར་བསྒྲུབས་པའི་འབྲས་བུ་ལས། དང་པོ་ལ། བསྟེན་བྱ་དང། སྤང་བྱའི་སློབ་དཔོན་གཉིས་ལས། དང་པོ་ནི། བརྟན་ཞིང་དུལ་ལ་བློ་གྲོས་ལྡན། །བཟོད་

[038A]༄༅། །ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་བཅོས་ཕྱི་མཚན་ཉིད། མཁས། །དེ་ཉིད་བཅུ་ནི་ཡོངས་ནང་སྔགས་ལ་སུ་ཤེས། །དཀྱིལ་འཁོར་འདྲི་བའི་ལས་ལ་མཁས། །གསང་སྔགས་འཆད་བྱེད་
སློབ་དཔོན་ཏེ། །དང་བའི་བདག་ཉིད་དབང་པོ་ཐུལ། །ཞེས་གསུངས་པས། ང་རྒྱལ་ལ་སོགས་པའི་སྐྱོན་དང་བྲལ་ཞིང། བརྟན་པ་ལ་སོགས་པའི་ཡོན་ཏན་དང་ལྡན་པ། དེ་ཉིད་བཅུ་ཤེས་པ་ནི་སློབ་དཔོན་ཏེ། དེ་ལ་དེ་ཉིད་བཅུ་ནི། ཕྱིའི་དེ་ཉིད་བཅུ་ནི། རྡོ་རྗེ་སྙིང་
པོ་རྒྱན་གྱི་རྒྱུད་ལས། དཀྱིལ་འཁོར་ཏིང་འཛིན་ཕྱག་རྒྱ་དང། །སྟང་སྟབས་འདུག་སྟངས་བཟླས་བརྗོད་དང། །སྦྱིན་སྲེག་མཆོད་པ་ལས་སྦྱོར་དང། །སླར་སྡུད་པ་ཡི་རྣམ་པ་ནི། །ཕྱི་ཡི་དེ་ཉིད་བཅུ་ཡིན་ནོ། །ཡང་དེ་ཉིད་འདུས་པའི་རྒྱུད་འགྲེལ་ལས། དེ་ཁོ་ན་
ཉིད་ནི་རྣམ་པ་བཅུ་སྟེ། བཅུ་གང་ཞེ་ན། འདི་ལྟ་སྟེ། དཀྱིལ་འཁོར་དང། སྔགས་དང། ཕྱག་རྒྱ་དང། བདག་དང་གནས་ལ་སོགས་པ་བསྲུང་བ་དང། ལྷ་རྣམས་སྤྱན་དྲང་བའི་ཆོ་ག་དང། བཟླས་བརྗོད་དང། སྒོམ་པ་དང། ཕྱི་ནང་གི་བདག་ཉིད་ཅན་གྱི་
སྦྱིན་སྲེག་དང། ཉེ་བར་བསྡུ་བ་ཕྱག་རྒྱ་འགྲོལ་བ་དང། གཤེགས་སུ་གསོལ་བའོ། །ཡང་སངས་རྒྱས་མཉམ་སྦྱོར་གྱི་འགྲེལ་བ་བརྒྱ་བྱིན་སྡོང་པོས་མཛད་པར། དཀྱིལ་འཁོར་ཏིང་འཛིན་ཕྱག་རྒྱ་སྔགས། །དགུག་མཆོད་ལས་སྦྱོར་སྲུང་བ་ཆེ། །ཉེར་བསྡུ་
གཤེགས་སུ་གསོལ་བ་ཡི། །དེ་ཉིད་བཅུ་ཡི་ལས་ལ་མཁས། །ཞེས་གསུངས་སོ། །གསང་བའི་དེ་ཉིད་བཅུ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་བྲིས་པའི་སྲུང་འཁོར་དང་བསྒོམས་པའི་སྲུང་འཁོར་ཡིན་གསུང་ཀྱི་ཆོ་ག་དང། །གསང་དང་ཤེས་རབ་ཡེ་ཤེས་
དང། །ཁ་སྦྱོར་དབྱེ་བའི་ཆོ་ག་དང། །གཏོར་མ་རྡོ་རྗེའི་བཟླས་པ་དང། །དྲག་ཤུལ་སྒྲུབ་པའི་ཆོ་ག་དང། །རབ་ཏུ་གནས་པའི་དཀྱིལ་འཁོར་སྒྲུབ། །གསང་བའི་དེ་ཉིད་བཅུ་ཡིན་ནོ། །ཞེས་གསུངས་སོ། །དཀྱིལ་འཁོར་ཆོ་གའི་དེ་ཉིད་བཅུ་ནི་སངས་རྒྱས་མཉམ་

[038B] དཀྱིལ་འཁོར་དུས་ཀྱི་ཆོ་གའི་ཚོགས། །ཇི་ལྟའི་ཚུལ་གྱིས་འཇུག་པའི་ས། །ས་ནས་ཆོ་ག་ལྷག་མའི་བར། །མ་འདྲེས་ལས་ཀྱི་དོན་སྤྱོད་པས། །ཤེས་པ་དང། །ཡང་རྟོག་པ་བདུན་པའི་ལུང་དྲངས་པར། ས་གཞི་སྟ་གོན་
གནས་པ་དང། །གཟུགས་བརྙན་དཀྱིལ་འཁོར་རྩོམ་སྒྲུབ་ཅིང། །གཏོར་མ་སྦྱིན་སྲེག་ཤིས་པའི་ལས། །འཇུག་པ་དབང་བསྐུར་ལ་སོགས་རྣམས། བདག་གཞན་སྨིན་ཅིང་གྲོལ་བའི་ཕྱིར། དམ་པའི་ལུང་བཞིན་བསྒྲུབ་པར་བྱ། །ཞེས་དང། མན་ངག་སྙེ་
མར། སྲུང་བ་དབང་བསྐུར་གཏོར་མ་བཟླས་བ་དབྱེ། །ཕྱིར་བཟློག་དག་དང་དཀྱིལ་འཁོར་སྒྲུབ་ཐབས་དང། །བཙན་ཐབས་སྦྱོར་བ་གཤེགས་སུ་གསོལ་བའོ། །ཞེས་པ་དེ་ཉིད་བཅུ་རྣམས་སུ་ནི་བཤད། །ཅེས་དེ་ཉིད་བཅུ་རྣམས་གསུངས་སོ། །དེ་ལྟར་དེ་ཉིད་བཅུ་
དང་ལྡན་པའི་སློབ་དཔོན་ལ། དགེ་སློང་རབ། དགེ་ཚུལ་འབྲིང། དགེ་བསྙེན་ཐ་མ་སྟེ། དྲི་མེད་འོད་དུ། །དེ་ཉིད་བཅུ་ནི་ཡོངས་ཤེས་པ། །གསུམ་ལས་དགེ་སློང་མཆོག་ཡིན་འབྲིང། །དགེ་ཚུལ་ཞེས་བྱ་དེ་དག་ལས། །ཁྱིམ་ན་གནས་པ་ཐ་མའོ། །ཞེས་སོ། །གཉིས་པ་ནི་
དབང་ལེའི་འགྲེལ་པ་ལས། སྙིང་རྗེ་མེད་ཅིང་ཁྲོ་ལ་གདུག་ཁེངས་ཤིང་ཆགས་ལ་མ་བསྡམས་དང། །རང་བསྟོད་བླ་མར་སློབ་མ་ནི། །བློ་བཟང་ལྡན་པས་མི་བྱའོ། །ཞེས་པ་དང། བསྡུས་རྒྱུད་ལས་ཀྱང། ང་རྒྱལ་དང་ལྡན་ཞེས་པ་ལ་སོགས་པ་གསུངས་སོ། །བླ་མ་
སྐྱོན་ཡོན་འདྲེས་པར་གྱུར་ན་ཡོན་ཏན་ཤས་ཆེ་བ་ལ་བསྟེན་པར་དོན་དམ་བསྙེན་པར་བཤད་དོ། །གཉིས་པ་ལ། གཉིས་ལས། བསྟེན་བྱའི་སློབ་མ་ནི། ཟབ་ཅིང་རྒྱ་ཆེ་ལ་སེམས་ཤེས་པ་ལ་སོགས་པའི་ཡོན་ཏན་དགུ་དང་ལྡན་པའི་སློབ་མ་ནི་མཆོག་ཐོབ་པའི་
རྒྱུར་འབད་པས་བསྡུ་ཞིང། ཡོན་ཏན་འབྲིང་དང་ལྡན་པ་ཡང་བསོད་ནམས་ཀྱི་ཚོགས་ཀྱི་རྒྱུར་རོ། །ཐ་མའང་བླ་མ་བསྟེན་ཅིང་མི་སྨོད་ན་བསླབ་པའི་གཞི་ལྔ་ལ་སོགས་པའི་རྒྱུར་བསྡུ་བར་གསུངས་སོ། །གསུམ་པ་ལ། གསུམ་སྟེ། སློབ་དཔོན་གྱི་ཇི་ལྟར་བཤད་

[039A]༄༅། །པའི་ཚུལ། སློབ་མས་ཇི་ལྟར་མཉན་པའི་ཚུལ། ཐུན་མོང་གི་བྱ་བའོ། །དང་པོ་ནི། སྒྲོན་གསལ་ལས། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས་བཤད་ཐབས་ཀྱི་ཡན་ལག་རྒྱན་བདུན་གྱི་སྒོ་ནས་འཆད་པ་དང། ནམ་
མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང། །བསྡུས་པའི་དོན་དང་སྤྱི་ཡི་དོན། །སྦས་དང་དེ་བཞིན་མཐར་ཐུག་པར། །རྒྱུད་རྣམས་ངེས་པ་ཁོ་ན་ཡིན། །ཞེས་གདམས་ངག་དྲུག་གིས་འཆད་པ་དང། ཡང་ནམ་མཁའ་དང་མཉམ་པའི་རྒྱུད་
ལས། སྔགས་དང་དབྱིབས་དང་ཆོས་བདག་ཉིད། །སྦྱོར་བ་རྣམ་པ་གསུམ་གྱིས་ནི། །སྲིད་པའི་ཉེས་པས་མི་གོས་ཤིང། །རྒྱུད་ཀྱི་དོན་ལ་འཇུག་པར་བྱ། །ཞེས་བདག་ཉིད་རྣམ་པ་གསུམ་གྱིས་འཆད་པ་དང། ཡང་དེ་ཉིད་ལས། གོང་བུ་ཆུ་དང་གཟུགས་སུ་བཅས། །
དེ་བཞིན་གཟུགས་ལས་འདས་པ་དང། །གནས་པ་རྣམ་པ་བཞི་རུ་ནི། །རྒྱུད་རྣམས་ངེས་པ་ཁོ་ན་ཡིན། །ཞེས་གནས་པ་བཞིས་བཤད་པ་དང། སྨྦྷུ་ཊའི་རྒྱུད་ཕྱི་མ་ལས། གསང་བ་ནི་མི་གསལ་བའོ། །གསང་བ་ནི་དེ་ཁོ་ན་ཉིད་མདོར་བསྟན་པའོ། །གསང་བ་
ནི་ས་བོན་ལྔ་པའོ། །གསང་བ་ནི་དམ་པའི་དངོས་པོ་སྦས་པའོ། །གསང་བ་ནི་གསང་བའི་པད་མའོ། །གསང་བ་ནི་ལྟེ་བའི་དགའ་བའོ། །གསང་བ་ནི་ཐམས་ཅད་དུ་འགྲོ་བ་བསྡུས་པའོ། །གསང་བ་ནི་བདེ་བ་མཐས་ཡས་པ་སྟེ། རྒྱུད་ཀྱི་གཞུང་གིས་བཤད་པའོ། །
ཞེས་གསང་བ་བདུན་གྱི་སྒོ་ནས་བཤད་པ་དང། ཡང་རྩ་བའི་རྒྱུད་ལས། རྡོ་རྗེ་ཅན་གྱིས་ཆོས་བསྟན་པ། །རིམ་པ་གཉིས་ལ་ཡང་དག་བརྟེན། །བསྐྱེད་པའི་རིམ་པ་ཉིད་དང་ནི། །རྫོགས་པའི་རིམ་པ་ཉིད་ཡིན་ནོ། །ཞེས་རིམ་པ་གཉིས་ཡན་ལག་དང་བཅས་པས་
འཆད་པ་དང། དེ་བཞིན་དུ་བདེན་པ་གཉིས་དང། རྒྱུད་གསུམ་གྱིས་འཆད་པ་དང། ཇི་ལྟར་ཕྱི་རོལ་དེ་བཞིན་ནང། །ནང་དེ་བཞིན་དུ་དེ་བཞིན་གཞན། །ཞེས་ཕྱི་ནང་གཞན་གྱིས་འཆད་པ་ལས། འདིར་ཕྱི་ནང་གཞན་གྱིས་འཆད་པ་གཙོ་བོ་སྟེ། དེ་ཡང། འགྲེལ་

[039B] འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས་རྫོགས་པའི་བྱང་ཆུབ་པ་རྣམ་པ་བཞི་དང། རྡོ་རྗེ་རྣམ་པ་བཞིས་ཡོངས་སུ་དག་པ། སྐུ་བཞི་དང། རིགས་དྲུག་དང། བདེན་པ་བཅུ་གཉིས་དང། དེ་ཁོ་ན་ཉིད་བཅུ་དྲུག་དང། སྟོང་པ་
ཉིད་བཅུ་དྲུག་དང། སྙིང་རྗེ་བཅུ་དྲུག་གི་བདག་ཉིད་ཀྱི། བརྗོད་པར་བྱ་བརྗོད་པར་བྱེད་པ་དང། དབང་བསྐུར་བ་འཇིག་རྟེན་པའི་བཅུ་དང། འཇིག་རྟེན་ལས་འདས་པའི་བཅུ་གཅིག་པ་རབ་ཏུ་གསལ་བར་བྱེད་པ། ལས་ཀྱི་ཕྱག་རྒྱ་དང། ཡེ་ཤེས་ཀྱི་ཕྱག་རྒྱ་དང་
ཕྱག་རྒྱ་ཆེན་མོ་དང། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རབ་ཏུ་གསལ་བར་བྱེད་པ། འཇིག་རྟེན་གྱི་ཁམས་དང། ནང་དང། མངོན་པར་དབང་བསྐུར་བ་དང། སྒྲུབ་ཐབས་དང། ཡེ་ཤེས་ཏེ། ལེའུ་ལྔའི་བདག་ཉིད་དམ། བརྟག་པ་ལྔའི་
བདག་ཉིད་ནི་ཞེས་གསུངས་པས། ལེའུ་ལྔ་བསྡུས་ན་ཕྱི་ནང་གཞན་གསུམ་དུ་འདུ། དེ་བསྡུས་ན་བདེན་པ་གཉིས་དང། ལམ་རིམ་པ་གཉིས་སུ་འདུ་བ་ཡིན་ནོ། །དེ་ཡང། ཕྱི་དང་ནང་བསྐྱེད་པའི་ཆ་ནི། བསྐྱེད་རིམ་གྱི་སྦྱང་གཞི། །སྡུད་པའི་ཆ་ནི་རྫོགས་རིམ་གྱི་
སྦྱང་གཞི་ཡིན་པས་དེ་དག་ཏུ་འདུ་ལ། དབང་ཡང་བསྐྱེད་རིམ་དང་འབྲེལ་པ་དང། རྫོགས་རིམ་དང་འབྲེལ་པ་གཉིས་སུ་འདུ་ཞིང། གཞན་ལམ་གྱི་ཡན་ལག་རྣམས་ཀྱང་ཅི་རིགས་པར་འདུ་སྟེ། རྒྱས་པར་བླ་མས་བཤད་པར་བྱའོ། །འོ་ན་བཤད་ཐབས་ཀྱི་
ཡན་ལག་སྔ་མ་རྣམས་དང་འགལ་སྙམ་ན། དེའི་སྐྱོན་མེད་དེ། དོན་གྱིས་འདི་ལ་ཐམས་ཅད་ཚང་བར་ཡོད་དེ། རྒྱན་བདུན་གྱི་གླེང་བསླང་བ་ལྔ་ནི། མདོར་བསྡུས་གཉིས་པ་དང། བཞི་པས་སྟོན། རིགས་པ། བསྐྱེད་རིམ། རྫོགས་རིམ། དབང་སྤྱོད་པ་བཞི་ནི་གཞུང་
མཐའ་དག་གིས་སྟོན། རྗོད་བྱེད་མཐའ་དྲུག་ནི་འགྲེལ་པར་ལུང་དྲངས་པའི་སྒོ་ནས་གསལ་བར་གསུངས་པ་དམ་ཚིག་དྲུག་གི་བཤད་པ་ལྟ་བུ། དྲང་དོན་ངེས་དོན་གྱི་བཤད་པ་དང། རྒྱུད་སྡེ་དང་གྲུབ་མཐའ་དང། འགྲོ་བ་ཐམས་ཅད་ཞལ་བཞི་ནས་སྤྲོས་པ་

[040A]༄༅། །ལྟ་བུ་དགོངས་པས་བཤད་པ་དང། མཆོག་མི་འགྱུར་ལྟ་བུ་དགོངས་མིན་དུ་བཤད་པ་དང། དཀྱིལ་ཆོག་སྦྱིན་སྲེག་ལ་སོགས་སྒྲ་ཇི་བཞིན་པར་བཤད་པ་དང། བུམ་སྨན་ལ། བུད་མེད་ཀྱི་མིང་གི་བཤད་པ་ལྟ་བུ་སྒྲ་ཇི་བཞིན་པ་མ་
ཡིན་པས་བཤད་པ་ཡོད་པས་མཐའ་དྲུག་བཤད་པ་ཚང་ཞིང་ཚིག་གཅིག་ལ་ཕྱི་ནང་གཞན་གསུམ་དུ་འཆད་པ་ལྟ་བུ་ལ། ཚུལ་བཞིའི་བཤད་པ་ཚང་སྟེ། ཡི་གེ་ཇི་ལྟ་བ་བཞིན་དུ་འབྲུ་མནན་པས་ནི་ཡི་གེའི་དོན། གཞན་བསྐྱེད་རིམ་ལ་སྦྱར་ནས་འཆད་
པ་དང། བྱང་ཆུབ་ཀྱི་ཕྱོགས་ལ་སོགས་པ་ལ་སྦྱར་ནས་འཆད་པ་ནི་སྤྱིའི་དོན། ཡང་དགའ་བ་མཆོག་དགའ་ཁྱད་པར་གྱི་དགའ་བ་ལ་སྦྱར་ནས་འཆད་པ་ནི་སེམས་གསུམ་གྱི་སྦས་པ། དབང་པོ་གཉིས་སྦྱོར་ལ་འཆད་པ་ནི་འདོད་ཆགས་ཆོས་ཀྱི་སྦས་པ་
གཟུགས་བརྙན་གྱི་ལམ་ལ་འཆད་པ་ནི་ཀུན་རྫོབ་བདེན་པའི་སྦས་པ་སྦས་པ་གསུམ་ཡང་ཚང་ལ། རྫོགས་རིམ་ཡན་ལག་ཐ་མ་གསུམ་སྟོན་པ་རྣམས་མཐར་ཐུག་ཏུ་བཤད་པ་ཡིན་པས་ཚུལ་བཞིར་བཤད་པ་ཚང་ངོ། །རྒྱུད་ལ་འཇུག་པའི་གང་
ཟག་ལྔ་ཡང་ཚང་སྟེ། དབང་གོང་མས་བསྡུ་བྱའི་སློབ་མ་ནི་རིན་པོ་ཆེ་ལྟ་བུའི་གང་ཟག་ཡིན། །དབང་བདུན་གྱིས་བསྡུ་བྱ་ནི་དབྱེ་ན་པད་དཀར་ལ་སོགས་པ་བཞིར་འགྱུར་བའི་ཕྱིར་རོ། །དེས་ན། སློབ་མ་མཆོག་ལ་བཤད་པ་ནི་སློབ་མ་ལ་བཤད་པ་
དམན་པ་ལ་བཤད་པ་ནི་ཚོགས་བཤད་ཡིན་པས་བཤད་པ་གཉིས་ཀྱང་ཚང། དགོས་པ་བདེན་པ་གཉིས་རྣམ་པར་ངེས་པ་ནི་གསལ་བར་གསུངས་པས་སོ། །གདམས་ངག་དྲུག་གི་བཤད་པའང་དེ་ཉིད་དུ་འདུས་ཏེ། སྤྱི་སྦས་པ་མཐར་ཐུག་ཡན་
ལག་གི་དོན་དང་བཞི་སྔར་དང་འདྲ་སྟེ། ཡན་ལག་གི་དོན་ནི་སྔར་གྱི་ཡི་གེའི་དོན་ཡི་གེ་ཕྲལ་བ་དང། བསྣན་པ་དང། བསྒྱུར་བས་བཤད་པ་རྣམས་སོ། །བསྡུས་པའི་དོན་ནི་སྔར་གྱི་སྒྲ་ཇི་བཞིན་པ་མ་ཡིན་པ་དང་འདྲའོ། །བདག་ཉིད་ཅན་གསུམ་གྱི་

[040B] འདི་ནས། སྐུ་བཞི་དང་རྡོ་རྗེ་བཞིར་བཤད་པའི་ནང་དུ་འདུས་ཏེ། སྐུ་རྡོ་རྗེ་དབྱིབས། གསུང་རྡོ་རྗེ་སྔགས། ཐུགས་རྡོ་རྗེ་ཆོས་ཡིན་ལ། འདིར་རིགས་བཞིའི་དབང་དུ་བྱས་ནས། ཡེ་ཤེས་རྡོ་རྗེ་རྣམ་པར་དག་པའི་རྣལ་འབྱོར་དང་བཞིར་བཤད་པའི་ཕྱིར་རོ། །
གནས་པ་བཞིར་བཤད་པའང་འདིར། མངོན་པར་རྫོགས་པར་བྱང་ཆུབ་པ་བཞི་དང་སྐུ་བཞིར་འདུས་ཏེ། ལོངས་སྐུ་གོང་བུ། ཆོས་སྐུ་ཆུ། སྤྲུལ་སྐུ་གཟུགས། ངོ་བོ་ཉིད་སྐུ་གཟུགས་ལས་འདས་པའོ། །གསང་བ་བདུན་དུ་བཤད་པའང་འདིར་འདུས་ཏེ། རྟོགས་བྱའི་
དོན། རྒྱུའི་རྒྱུད། མི་གསལ་བའོ། །དབང་བཅུ་གཅིག་ནི་དེ་ཁོ་ན་ཉིད་མདོར་བསྟན་པའོ། །བསྐྱེད་པའི་རིམ་པ་ནི་ས་བོན་ལྔའོ། །དེ་ཁོ་ན་ཉིད་ཀྱི་དོན་རྟོགས་པའི་ལྟ་བ་ནི་དམ་པའི་དངོས་པོ་སྦས་པའོ། །དཀྱིལ་འཁོར་འཁོར་ལོའི་ཐབས་དབང་གསུམ་པ་དང་འགྲེལ་པའི་
ལམ་ནི། གསང་བའི་པད་མའོ། །བདག་བྱིན་གྱིས་བརླབ་པའི་རིམ་པ་ནི་ལྟེ་བའི་དགའ་བའོ། །དམ་ཚིག་དང་སྡོམ་པ་ལ་སོགས་པའི་ལམ་གྱི་ཡན་ལག་ཐམས་ཅད་ནི་ཐམས་ཅད་དུ་འགྲོ་བའི་བསྡུས་པའོ། །བདེ་བ་མཐའ་ཡས་པ་ནི་གསང་བ་མི་གསལ་བརྟོག་པ་ཡིན་
པས་སྔ་མ་ལས་ཐ་དད་དུ་མི་འབྲང་ངོ། །ཞེས་བླ་མ་རྣམས་གསུང་ངོ། །དེ་ལྟར་རྒྱུད་གཞན་ནས་བཤད་པའི་བཤད་ཐབས་ཀྱི་ཡན་ལག་ཐམས་ཅད་འདིར་འདུས་ཤིང། སྟོང་ཆེན་ཡིག་ལྔ་ཡིག་དྲུག། དེ་ཉིད་བཅུ་དྲུག་དང། བདེན་པ་བཅུ་གཉིས་དང། སྟོང་པ་
དང་སྙིང་རྗེ་བཅུ་དྲུག་དང། མངོན་པར་བྱང་ཆུབ་པ་བཞི་ལ་སོགས་པ་ཕྱི་ནང་གཞན་གསུམ་དབྱེར་མེད་དུ་བསྟན་པས་གཞན་ཐམས་ཅད་ལས་ཁྱད་པར་དུ་འཕགས་པ་ཡིན་ནོ། །སློབ་དཔོན་ཁ་ཅིག་གིས། རྒྱུད་དོན་ཡན་ལག་ལྔའི་བཤད་པ་སྔོན་དུ་འགྲོ་བ་དབང་
གི་ཡན་ལག་ལམ་མངོན་པར་རྟོགས་པའི་ཡན་ལག་རིམ་པ་གཉིས། གྲོགས་དམ་ཚིག་དང་སྡོམ་པ། བརྟན་བྱེད་ཀྱི་ཡན་ལག་སྤྱོད་པ། འབྲས་བུའི་ཡན་ལག་དངོས་གྲུབ་རབ་འབྲིང་ཐ་གསུམ་དུ་བསྡུས་ཏེ་འཆད་པའང་འདིར་འདུས་པས། བཤད་ཐབས་ཀྱི་
[041A]༄༅། །ཡན་ལག་དེ་རྣམས་ཀྱི་སྒོ་ནས་ལེགས་པར་བཤད་པར་བྱའོ། །གཉིས་པ་ནི། འགྲེལ་ཆེན་དུ། རྒྱལ་བས་གསུངས་པའི་ཆོ་གས་དབང་མཆོག་བླངས་ནས་རྒྱུད་འྡིའམ་ནི་བསྡུས་པ་ཡི། །རྒྱུད་རྒྱལ་མ་ལུས་ཐོས་ནས་ཡང་དག་ཡེ་ཤེས་ལམ་
ལ་གནས་པའི་རྣལ་འབྱོར་པས། །ཁེངས་དང་ལོངས་སྤྱོད་འབྱོར་པ་དུ་མ་བཏང་ནས་སེམས་ནི་བླ་མར་གཏད་བྱས་ཏེ། །སངས་རྒྱས་ཉིད་ཀྱི་སླད་དུ་གཙོ་བོའི་འགྲེལ་བཤད་གཞན་ཕན་སྤྱོད་པ་མཉན་པར་བྱ། །དེས་གསུངས་པས། མཚན་ཉིད་དང་ལྡན་པའི་སློབ་མ་
དབང་གིས་སྨིན་པར་བྱས་པ་ཞིག་དགོས་ཏེ། ཡེ་ཤེས་ཐིག་ལེ་ལས། དབང་མེད་ན་ནི་དངོས་གྲུབ་མེད། །བྱེ་མ་བཙིར་ཡང་མར་མེད་བཞིན། །གང་ཞིག་རྒྱུད་ལུང་ང་རྒྱལ་གྱིས། །དབང་བསྐུར་མེད་པར་འཆད་བྱེད་པ། །སློབ་དཔོན་སློབ་མ་ཤི་མ་ཐག་དངོས་
གྲུབ་ཐོབ་ཀྱང་དམྱལ་བར་སྐྱེ། །ཞེས་གསུངས་པས་སོ། །རྒྱུད་གཞན་དང་གཞན་ཐོས་དགོས་པར་ཡང། རྡོ་རྗེ་སྙིང་འགྲེལ་ལས། ཀྱེ་རྡོ་རྗེས་ནི་འཁོར་ལོ་སྡོམ་པ་དང། གདན་བཞི་འདི་ཡང་ཤེས་པར་བྱེད་པ་ཡིན། །ཞེས་པ་ལ་སོགས་པ་ནས། དེ་བཞིན་རྒྱུད་གཞན་
གྱིས་ནི་རྒྱུད་གཞན་ཏེ། །དོན་དེ་ཤེས་བྱ་ལ་མ་འདོད་རྣམས་ཀྱིས་ནི། །རྣམ་བཤད་འབད་དེ་མདོ་དང་རྒྱས་པར་བཤད། །ཅེས་གསུངས་པས་སོ། །སྤང་བྱ་ང་རྒྱལ་དང་ལོངས་སྤྱོད་འཇིག་པའི་ཆོས་ཅན་གྱི་རྣམ་གཡེང་དུ་མ་སྤངས་ནས་གུས་པའི་སྤྱོད་ལམ་མཉམ་
པར་བཞག་པ་དང་ལྡན་པས། གཞན་དོན་དུ་སངས་རྒྱས་ཐོབ་པར་བྱ་བའི་ཕྱིར་དུ་མཉན་པར་བྱའོ། །གསུམ་པ་ནི། རྒྱུད་ལས། ནག་པའི་མཐར་ནི་དཀར་པོའི་ཚིག་ལ་གཞན་ལ་ཕན་པའི་བླ་མས་དཀྱིལ་འཁོར་དག་ནི་བཞེངས་བྱས་ནས། །སྡིག་པའི་དྲི་མ་འཕྲོག་
པའི་དབང་བདུན་རྣམས་ནི་བསོད་ནམས་དོན་དུ་བུ་རྣམས་དག་ལ་སྦྱིན་པར་བྱ། །ཡང་ན་མཐའ་དག་ཡོན་ཏན་གཏེར་ནི་བསྟན་པའི་སླད་དུ་རྣལ་འབྱོར་མ་རྣམས་དག་ལ་མཆོད་པར་བྱ། །མཆོད་པར་མེད་ན་ལོ་གཅིག་ཏུ་ནི་རྒྱུད་ཀྱི་རྒྱལ་པོ་དག་ལས་བླ་

[041B] །ཞེས་གསུངས་པས། དཔྱིད་ཟླ་འབྲིང་པོའི་ཉ་ལ་དཀྱིལ་འཁོར་བཞེངས་ནས། རྣལ་འབྱོར་མ་རྣམས་མཆོད་དེ་རྒྱུད་བསྟན་པར་བྱ་ཞིང། མ་གྲུབ་ན་ཉ་སོ་སོའམ་བརྒྱད་དང་བཅུ་བཞི་ལ་རྣལ་འབྱོར་མ་མཆོད་ཅིང། ཆོས་ཐུན་རེ་རེའི་
མགོར་ཡང་མཆོད་པ་དབུལ་བ་དང། མཎྜལ་དབུལ་བ་དང། གཏོར་མ་བྱིན་པ་སྔོན་དུ་འགྲོ་སྟེ། འགྲེལ་ཆེན་ལས། ཉིན་ཞག་སོ་སོར་གཏོར་མ་སྦྱིན་པར་བྱ་བ་དང། སངས་རྒྱས་མཆོད་པ་དང། དཀྱིལ་འཁོར་ལ་སོགས་པ་བྱ་ཞིང། ཞེས་གསུངས་པས་སོ། །
མཇུག་ཏུ་བསྔོ་བ་དང་ཡི་གེ་བརྒྱ་པ་བཟླས་ལ་བཟོད་པར་གསོལ་བ་ལ་སོགས་པ་བྱའོ། །དེའང་འཆད་པ་དང་ཉན་པ་ཐམས་ཅད་ཐ་མལ་གྱི་འདུ་ཤེས་སྤངས་ནས། བློ་རབ་འབྲིང་གི་བྱེ་བྲག་གིས་བསྐྱེད་པ་དང་རྫོགས་པའི་རིམ་པའི་ངང་ནས་བཤད་ཉན་བྱའོ། །བྱ་བ་
ཐུན་མོང་བ་རྣམས་ཆོས་གཞན་དང་འདྲ་བས་མ་བྲིས་སོ། །བཞི་པ་ལ། ཐུན་མོང་བའི་འབྲས་བུ་ཆོས་སྤྱི་དང་མཐུན་པས་མ་བྲིས། ཐུན་མོང་མ་ཡིན་པའི་འབྲས་བུ་ཆགས་བྲལ་མེད་པའི་འདོད་ཆགས་མཐའ་ཡས་ཆུ་ལ་ཞེས་སོགས་ཀྱིས་འགྲེལ་བཤད་ཉོན་མོངས་
པའི་སྒྲིབ་པའི་གཉེན་པོ་དང། མ་འོངས་དུས་ན་ཞེས་སོགས་ཀྱི་ཤེས་བྱའི་སྒྲིབ་པའི་གཉེན་པོར་བསྟན་པས་སྒྲིབ་གཉིས་ཀྱི་གཉེན་པོར་གྱུར་པའི་འགྲེལ་བཤད་ཐོས་པས། ལམ་ཕྱིན་ཅི་ལོག་བསལ་ཏེ། རྡོ་རྗེ་སེམས་དཔའི་ལམ་མཆོག་ནི། །གང་གིས་རྣལ་
འབྱོར་པས་རིག་བྱེད། །ཅེས་བཤད་པས་ལམ་མཆོག་ཕྱིན་ཅི་མ་ལོག་པར་རིག་ནས་བསོད་ནམས་དང་ཡེ་ཤེས་ཀྱི་ཚོགས་བསགས་ནས་སྐྱེ་བ་འདི་ལ་སངས་རྒྱས་ཉིད་ཀྱི་འབྲས་བུ་འགྲུབ་པ་ནི་འབྲས་བུ་སྟེ། འགྲེལ་ཆེན་ལས། མི་ལ་སོགས་པའི་སེམས་ཅན་
མཐའ་དག་གིས་ཡང་དག་པར་རྫོགས་པའི་སངས་རྒྱས་ཉིད་ཐོབ་པར་བྱ་བའི་ཕྱིར་ཡང་དག་པར་བསྟན་ཏོ། །ཞེས་གསུངས་པས། རྒྱུད་བཤད་པའི་དགོས་པར་གསུངས་པའི་ཕྱིར་མཉན་པའི་དགོས་པར་ཤུགས་ཀྱིས་འགྲུབ་བོ། །གཉིས་པ་ལ། གཉིས་

[042A]༄༅། །ཏེ། རྒྱུད་འགྲེལ་གྱི་མཚན་གྱི་དོན་དང། མཚན་ཅན་གཞུང་གི་དོན་ཏོ། །དང་པོ་ལ། གཉིས་ཏེ། མཚན་དོན་དངོས་ཀྱི་དོན་དང། ཡི་གེ་པའི་མཆོད་བརྗོད་བཤད་པའོ། །དང་པོ་ལ། བཞི་སྟེ། མཚན་བསྒྱུར་བ་དང། བཤད་པ་དང། འདོགས་པའི་
རྒྱུ་མཚན་དང། བཏགས་པའི་དགོས་པའོ། །དང་པོ་ནི། རྒྱ་གར་སྐད་དུ་ཞེས་པ་ནི། ཡུལ་རྒྱ་གར་བའི་མི་རྣམས་ལ་སྐད་རིགས་བཞི་ཡོད་པའི་ནང་ནས་སཾ་སྐྲྀ་ཏ་ལྷའི་སྐད་ལ་ཞེས་པའོ། །བོད་སྐད་དུ་ཞེས་པ་ནི། བོད་ཡུལ་གྱི་མི་རྣམས་ཀྱི་སྐད་ལ་ཞེས་པའོ། །པ་ར་མ་ནི་
མཆོག་གི་ཨཱ་དི་ནི་དང་པོ། བུདྡྷ་ནི་སངས་རྒྱས། ཨུད་དཧྲིད་ནི་ཕྱུང་བ། ཤྲཱི་ཀཱ་ལ་ཙ་ཀྲ་ནི་དཔལ་དུས་ཀྱི་འཁོར་ལོ། ནཱ་མ་ནི་ཞེས་བྱ་བ། ཏྣྟྲ་ནི་རྒྱུད། རཱ་ཛ་ནི་རྒྱལ་པོའོ། །འགྲེལ་པར་ཡང། བི་མ་ལ་ནི་དྲི་མ་མེད་པ། པྲ་བྷ་ནི་འོད། ནཱ་མ་ནི་ཞེས་བྱ་བ། མའུ་ལ་ནི་རྩ་བ་
ཏནྟྲ་ནི་རྒྱུད། ཨ་ནུ་བཱ་རེ་ཎཱི་ནི་རྗེས་སུ་འཇུག་དྭ་ད་ཤ་ས་ཧ་སྲི་ཀཱ་ནི་སྟོང་ཕྲག་བཅུ་གཉིས་པ། ལ་གྷུ་ནི་བསྡུས་པ། ཀཱ་ལ་ཙ་ཀྲ་ཏནྟྲ་རཱ་ཛ་ནི་སྔར་བཞིན། ཊཱིཀ་ནི་འགྲེལ་བཤད་དོ། །གཉིས་པ་ལ། རྒྱུད་དང། འགྲེལ་པའི་མཚན་བཤད་པ་གཉིས་ལས། དང་པོ་ནི། སྐད་
ཅིག་གཅིག་དང། རྣམ་པ་ལྔ་དང། རྣམ་པ་ཉི་ཤུ་དང། སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའི་མཚན་ཉིད་འགྱུར་བ་མེད་པའི་བདེ་བ་ནི་མཆོག་ཡིན་ལ། དེས་དང་པོར་སངས་རྒྱས་པ་ནི་མཆོག་གི་དང་པོའི་སངས་རྒྱས་ཏེ། དང་པོའི་སྒྲས་ནི་
ཐོག་མ་དང་ཐ་མ་མེད་པར་བརྗོད་པར་བྱེད་པ་ཡིན་ལ། དེས་དབུས་མེད་པའང་དོན་གྱིས་བཤད་དེ། ཐོག་མཐའ་བར་གསུམ་དང་བྲལ་བའི་ཕྱིར་དང་པོའང་ཡིན་ལ་སངས་རྒྱས་ཀྱང་ཡིན་པས་དང་པོའི་སངས་རྒྱས་སོ། །བརྗོད་པར་བྱ་བ་མཆོག་གི་དང་པོའི་སངས་
རྒྱས་རྗོད་པར་བྱེད་པའི་ཕྱིར། བརྗོད་བྱའི་མིང་རྗོད་བྱེད་ལ་བཏགས་ནས། མཆོག་གི་དང་པོའི་སངས་རྒྱས་ཏེ་རྩ་བའི་རྒྱུད་དོ། །དེ་ལས་ཕྱུང་བ་ནི་དོན་ཡང་དག་པར་བསྡུས་པ་ཡིན་གྱི་ལེའུ་གཅིག་ལོགས་སུ་ཕྱུང་བ་ལྟ་བུ་ནི་མ་ཡིན་ནོ། །དཔལ་ནི་གཟུང་འཛིན་

[042B] དེ་ནི་ཐམས་ཅད་ཀྱིས་འདོད་ཅིང་བསྟེན་པར་བྱ་བ་ཡིན་པའི་ཕྱིར་ཏེ། ཇི་སྐད་དུ། ཤྲཱི་ནི་གཉིས་མེད་ཡེ་ཤེས་ཏེ། ཞེས་པ། དུས་ཀྱི་འཁོར་ལོ་ནི། ཕྱི་ནང་གཞན་གསུམ་ལ་སྦྱོར་བའི་དང་པོ་ཕྱི་ལ་སྦྱར་ན། ཉི་མ་དང་ཟླ་བ་དང་ཉིན་མོ་
དང་མཚན་མོའི་དབྱེ་བས་ཉིན་མཚན་ནི་དུས་ཡིན་ལ། དེའི་འཁོར་ལོ་ནི་དབུགས་ཉི་ཁྲི་ཆིག་སྟོང་དྲུག་བརྒྱ་དང། རྟེན་འབྲེལ་ཡན་ལག་བཅུ་གཉིས་ཀྱི་མཚན་ཉིད་ཀྱི་ཁྱིམ་གྱི་འཁོར་ལོ་སྟེ། འཇིག་རྟེན་ཀུན་རྫོབ་ཀྱིས་སེམས་ཅན་ཐམས་ཅད་ཀྱི་སྐྱེ་བ་དང་འཇིག་པའི་
རྒྱུར་གྱུར་པའོ། །དེ་སྐད་དུའང། དུས་ཀྱི་འབྱུང་པོ་རྣམས་སྤྲོ་ཞིང། །དུས་ཀྱིས་རྟག་ཏུ་སྡུད་པར་བྱེད། །དུས་ནི་བཅོམ་ལྡན་རྡོ་རྗེ་ཅན། །ཉིན་མཚན་རང་བཞིན་ཅན་ཡིན་ནོ། །ཞེས་སོ། །ནང་ལ་སྦྱར་བའང་དེས་འགྲུབ་སྟེ། ཉིན་མཚན་ནི་དུས་ཡིན་ལ། འཁོར་ལོ་ནི་དབུགས་
དང་དུས་སྦྱོར་བཅུ་གཉིས་ཡིན་པས་སོ། །གཞན་ཡང། དུས་ཞབས་པས་མཛད་ཟེར་བའི་དབང་མདོར་བསྟན་གྱི་འགྲེལ་པར་རྩ་རྒྱུད་ཀྱི་ལུང་དྲངས་པར། ཕྱི་དང་ནང་གི་དབྱེ་བ་ཡིས། །དུས་ནི་རྣམ་པ་གཉིས་སུ་འདོད། །དེ་བཞིན་འཁོར་ལོ་རྣམ་པ་གཉིས། །དུས་ཀྱི་འཁོར་
ལོར་རབ་ཏུ་བརྗོད། །ཕྱི་ཡི་དུས་ནི་རྣམ་པ་ལྔ། །ནང་གི་སྟེང་འོག་རབ་དབྱེ་བས། །རྣམ་པ་གཉིས་སུ་ཤེས་བྱ་ཞིང། །མཁས་པ་རྣམས་ཀྱིས་རྟོགས་པར་བྱ། །དྲུག་ཅུ་དང་ནི་བཅུ་གཉིས་ཁྱིམ། །དེ་བཞིན་ཉིན་དང་མཚན་མོ་དང། །བགྲོད་པ་གཉིས་དང་དུས་ཚོད་དེ། །
རྣམ་པ་ལྔར་ནི་ཡང་དག་བརྗོད། །སྟེང་ཡང་གཡས་དང་གཡོན་པ་དང། །འབྱུང་འཇུག་གནས་པའི་རབ་དབྱེ་དང། །དཀྱིལ་འཁོར་ལྔ་ལྔའི་དབྱེ་བས་ཡིས། །རྣམ་པ་གསུམ་དུ་རབ་ཏུ་བཤད། །འོག་གི་འབྱུང་འཇུག་བྱེ་བྲག་གིས། །རྣམ་པ་གཉིས་སུ་བརྟག་པར་བྱ། །
འདི་དག་ཕྱིར་ནི་རྟོགས་པར་བྱ། །བཟང་ངན་བསམ་མི་ཁྱབ་པར་གསུངས། །བཟུང་དུས་གང་ཡིན་དེ་བླང་ཞིང། །ངན་པའི་དུས་ནི་སྤང་བར་བྱ། །བསམ་མི་ཁྱབ་པ་ཀུན་ཏུ་བླང། །རྒྱུད་རྣམས་ཀུན་གྱི་དོན་འདི་ཡིན། །འཁོར་བས་འཁོར་ལོར་རབ་ཏུ་བརྗོད། །ཅེས་

[043A]༄༅། །གསུངས་པ་བཞིན་སྦྱར་ལ་བཤད་དོ། །གཞན་ལ་སྦྱར་བ་ལ། དུས་ནི་མཆོག་ཏུ་མི་འགྱུར་བའི་བདེ་བ་ཆེན་པོའི་མཚན་ཉིད་དེ། དེ་ཡིས་གང་གི་ལུས་ཕུང་པོ་དང་ཁམས་ལ་སོགས་པ་སྒྲིབ་པ་མེད་པའི་འཁོར་ལོར་བསྐྱེད་པ་དེ་ནི་དུས་ཀྱི་འཁོར་
ལོ། །འདིས་རྒྱུ་དང་འབྲས་བུ་དབྱེར་མེད་པ་ཉིད་དུ་བསྟན་ནོ། །འགྱུར་མེད་བདེ་བའི་ཡེ་ཤེས་སྒྲིབ་པ་ཐམས་ཅད་ཟད་པའི་རྒྱུར་གྱུར་པ་ནི། དུས་ཤེས་བརྗོད་དེ། ཐབས་དང་སྙིང་རྗེའི་བདག་ཉིད་མངོན་པར་ཤེས་པ་དྲུག་གི་བདག་ཉིད་དོ། །ཤེས་བྱ་ཁམས་གསུམ་པ་མཐའ་
ཡས་པའི་དངོས་པོའི་མཚན་ཉིད་ཅན་ནི། འཁོར་ལོ་སྟེ། དེ་ཉིད་ཤེས་རབ་སྟོང་པ་ཉིད་རྣམ་པ་ཐམས་ཅད་པའི་བདག་ཉིད་དོ། །འདི་དག་གཅིག་པ་ཉིད་ནི་དུས་ཀྱི་འཁོར་ལོ་སྟེ། རྒྱུད་ལས་ཀྱང། མཐའ་ཡས་སངས་རྒྱས་ཞིང་རྣམས་ཞེས་སོགས་གསུངས་ཤིང་
དྲི་མེད་འོད་དུ་ཡང། དུས་ནི་འགྱུར་མེད་བདེ་ཡེ་ཤེས། །ཐབས་དང་སྙིང་རྗེའི་བདག་ཉིད་དེ། །འཁོར་ལོ་ཤེས་བྱའི་རྣམ་འགྲོ་དཔལ། །ཤེས་རབ་སྟོང་ཉིད་བདག་ཉིད་དེ། །ཞེས་གསུངས་སོ། །འདིས་ཤེས་པ་དང་ཤེས་བྱ་དབྱེར་མེད་པར་བསྟན་ཏོ། །དམིགས་པ་
མེད་པའི་སྙིང་རྗེ་ཀུན་རྫོབ་གཟུགས་ཅན་ནི་དུས། དམིགས་པ་དང་བཅས་པའི་སྟོང་པ་ཉིད་རྡུལ་ཕྲ་རབ་མེད་པའི་ངོ་བོ་ནི་འཁོར་ལོ། དུས་ཀྱང་འདི་ཡིན་འཁོར་ལོའང་འདི་ཡིན་པས་དུས་ཀྱི་འཁོར་ལོ་སྟེ། འདི་སྟོང་པ་དང་སྙིང་རྗེ་དབྱེར་མེད་པར་བསྟན་ནོ། །
འགྲེལ་ཆེན་ལས། སྙིང་རྗེ་དང་ནི་སྟོང་ཉིད་སྐུ། དུས་ནི་ཀུན་རྫོབ་གཟུགས་ཅན་མ། །སྟོང་ཉིད་འཁོར་ལོ་ཞེས་བརྗོད་དེ། །དུས་ཀྱི་འཁོར་ལོ་གཉིས་མེད་འདོད། །ཅེས་གསུངས་སོ། །གཞན་ཡང། དུས་ཀྱི་འཁོར་ལོའི་མཚན་ཡི་གེ་རེ་རེའི་བཤད་པ་ནི། ཀ་
ཡིག་གིས་ནི་རྒྱུ་ཞི་བ། །ལ་ཡིག་འདི་ལ་ཐིམ་པ་ཉིད། །ཙ་ཡིག་གིས་ནི་གཡོ་བའི་སེམས། །ཀྲ་ཡིག་རིམ་པ་བཅིངས་ལས་སོ། །ཞེས་པས། རྒྱུ་བྱང་ཆུབ་ཀྱི་སེམས་སད་པའི་གནས་སྐབས་སྐྱེད་པར་བྱེད་པ་ལུས་ཀྱི་ཐིག་ལེ། ཞི་བ་ནི་སྒྲིབ་བྲལ་དུ་ཟད་པས་རྣམ་

[043B] དཔྲལ་བར་ལུས་ཀྱི་ཐིག་ལེ་འགག་པ་སྤྲུལ་པའི་སྐུའོ། །རྨི་ལམ་གྱི་གནས་སྐབས་སྐྱེད་པར་བྱེད་པ་སྒྲིབ་བྲལ་དུ་ཟད་པ་ནི་ཐིམ་པ་སྟེ། མགྲིན་པར་ངག་གི་ཐིག་ལེ་འགག་པ་ལོངས་སྤྱོད་རྫོགས་པའི་སྐུ། གཉིད་མཐུག་པོའི་གནས་སྐབས་
སྐྱེད་བྱེད་གཡོ་ཞིང་འཕོ་བའི་ཆོས་ཅན་མུན་པས་ཤིན་ཏུ་ཟིལ་གྱིས་མནན་པའི་ཁམས་བཅོ་བརྒྱད་ཀྱི་རྣམ་འགྱུར་དང་ལྡན་པ་དེ་བཅིངས་པ་ནི་མུན་པོ་དང་བྲལ་བའི་སྙིང་གར་སེམས་ཀྱི་ཐིག་ལེ་འགག་པ་ཆོས་ཀྱི་སྐུའོ། །རིམ་པ་ནི་ལུས་ལ་སོགས་པའི་ཐིག་
ལེ་འཕོ་བ་ཡིན་ལ། དེ་ལྷན་ཅིག་སྐྱེས་པའི་བདེ་བས་བཅིངས་པ་ནི། ལྟེ་བར་ཡེ་ཤེས་ཀྱི་ཐིག་ལེ་འགག་པ་ལྷན་ཅིག་སྐྱེས་པའི་སྐུའོ། །དེ་སྐད་དུའང། ཀཱ་ལ་ཙ་ཀྲའི་མངོན་བརྗོད་ཀྱིས། །གང་ལ་རྒྱུད་དང་མཚན་ཉིད་མེད། །ཅེས་སོགས་དང། ཀ་སོགས་ཡི་གེ་
དེ་བཞིན་གཤེགས་པ་རྣམས་ཀྱིས་ནི། ཞེས་སོགས་གསུངས་སོ། །བརྗོད་པར་བྱ་བ་དཔལ་དུས་ཀྱི་འཁོར་ལོ་རྗོད་པར་བྱེད་པའི་ཕྱིར་བརྗོད་བྱའི་མིང་གིས་ཉེ་བར་བཏགས་ནས་བསྡུས་པའི་རྒྱུད་ལ་ཡང་དཔལ་དུས་ཀྱི་འཁོར་ལོ་ཞེས་བྱའོ། །ཞེས་བྱ་བ་ཞེས་པ་
ནི། ནཱ་མ་ཞེས་པ་འཆི་བ་དང་མི་བཟོད་པ་ལ་སོགས་པའི་དོན་བཅུ་ལ་འཇུག་པར་གསུངས་ཀྱང། འདིར་མིང་ལ་འཇུག་པ་སྟེ། མིང་དེ་སྐད་ཅེས་བྱའོ། །ཞེས་པའི་ཐ་ཚིག་གོ་རྒྱུད་ནི། བརྗོད་བྱ་དོན་གྱི་རྒྱུད་དང། རྗོད་བྱེད་ཚིག་གི་རྒྱུད་གཉིས་ལས། དང་པོ་ནི་
གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཞེས་བྱ་བར་བརྗོད། །རྒྱུན་དེ་རྣམ་པ་གསུམ་དུ་འགྱུར། །གཞི་དང་རང་བཞིན་ཉིད་དང་ནི། །མི་འཕྲོག་པ་ཡི་རབ་དབྱེ་ལས། །རང་བཞིན་རྣམ་པ་རྒྱུ་ཡིན་ཏེ། །དེ་བཞིན་མི་འཕྲོག་འབྲས་བུའོ། །གཞི་ནི་ཐབས་
ཞེས་བྱ་བ་སྟེ། །གསུམ་གྱིས་རྒྱུད་ཀྱི་དོན་བསྡུས་པའོ། །ཞེས། རྒྱུ་རྒྱུད། ཐབས་རྒྱུད། འབྲས་བུའི་རྒྱུད་གསུམ་དུ་གསུངས་ལ། དེའི་དོན། མན་སྙེར། དངོས་པོ་རྣམས་ཀྱི་སྟོང་པ་ཉིད་ཀྱི་ངོ་བོ་ནི་རང་བཞིན་དང་རྣམ་པ་ཞེས་པ་དོན་གཞན་མ་ཡིན་ཏེ། རང་གི་ངོ་བོ་

[044A]༄༅། །ཞེས་པའི་དོན་ཏོ། །དེ་རྒྱུད་དེ་ཉེ་བར་ལེན་པའི་བྱེད་པ་པོ་རྒྱུའི་རྡོ་རྗེ་འཛིན་པ་སྟེ། གང་འདི་རྣམས་ཀྱི་ཐོག་མ་མེད་པའི་བག་ཆགས་ཀྱི་དྲི་མས་མ་གོས་པ་ངོ་བོ་ཉིད་ཀྱིས་གྲུབ་པའི་སངས་རྒྱས་ཉིད་དེ། དེ་ཁོ་ན་ནི་དྲི་མ་མེད་པ་ཉིད་ཐོབ་པའི་མཚན་ཉིད་
ཅན་སངས་རྒྱས་ཉིད་ཀྱི་རྒྱུའོ་ཞེས་པའི་དོན་ཏོ། །ཞེས་གསུངས་པས། དངོས་པོ་རྣམས་རང་གི་ངོ་བོའང་གསལ་བར་ཐོག་མ་མེད་པ་ནས་རྒྱུན་ཆགས་པ་ནི་རྒྱུའི་རྒྱུད་དེ། རྡོ་རྗེ་རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། །འཁོར་བ་རྒྱུད་དུ་བརྗོད་པར་བྱ། །ཞེས་པ་དང། སྒྱུ་
འཕྲུལ་དྲ་བ་ལས་ཀྱང། རྒྱུད་ནི་རྒྱུན་ཞེས་བྱ་བ་སྟེ། །ཞེས་གསུངས་སོ། །འབྲས་རྒྱུད་ནི། མན་སྙེར། རྒྱུད་ལས་གློ་བུར་དྲི་མ་དང་བྲལ་བ་ལས་གང་དྲི་མ་དང་བྲལ་བ་ཉིད་ཐོབ་པའི་མཚན་ཉིད་ཅན་གྱི་འབྲས་བུ་འབྲས་བུའི་རྡོ་རྗེ་འཛིན་པ་དེ་ནི་མི་འཕྲོག་པར་བརྗོད་པར་བྱ་སྟེ་
བག་ཆགས་ཀྱི་དྲི་མ་རྣམས་ཀྱིས་མི་འཕྲོག་པ་ཉིད་ཀྱི་ཕྱིར་ཏེ། འཕྲོག་པ་ནི་ཡང་དག་པར་འཕྲོག་པ་སྟེ་འགྲིབ་པའམ་སྡུད་པ་པོ་ཞེས་པས། འབྲས་བུ་སངས་རྒྱས་ཀྱི་སྐུ་བཞི་འཕྲིན་ལས་དང་བཅས་པ་རྒྱུན་ཆགས་པ་ནི་རྒྱུད་དེ་འབྲས་རྒྱུད་དོ། །ཡང་ཐབས་རྒྱུད་ནི། མན་སྙེར་
དྲི་མ་མེད་པ་ཉིད་ཐོབ་པའི་ཐབས་ཏེ་ལྷན་ཅིག་བྱེད་པའི་རྐྱེན་བསྐྱེད་པ་དང་རྫོགས་པའི་རིམ་པའི་ངོ་བོ་ནི་གཞི་ཞེས་བརྗོད་པར་བྱ་སྟེ། དེ་ལ་བརྟེན་ནས་སྐྱེ་བ་དང་གནས་པའི་ཕྱིར་ན་མྱུ་གུའི་ས་གཞི་བཞིན་ནོ། །ཞེས་སོ། འབྲས་བུའི་རྒྱུད་ཐོབ་པའི་དངོས་ཀྱི་ཐབས་རྫོགས་
པའི་རིམ་པ་དང། དེའི་སྔོན་འགྲོ་བསྐྱེད་པའི་རིམ་པ་དང། དེ་དག་གི་ཡན་ལག་དབང་དང་དམ་ཚིག་དང་སྡོམ་པ་དང། ལས་རབ་འབྱམས་ལ་སོགས་པ་རྣམས། རྒྱུན་ཆགས་པས་ན་རྒྱུད་ཅེས་བྱ་སྟེ། དབང་ལ་སོགས་པ་གདམས་ངག་གི་བརྒྱུད་པ་བར་མ་ཆད་
པའི་ཕྱིར་དང། ལམ་བསྐྱེད་རྫོགས་ཀྱི་ཉམས་ལེན་རྒྱུན་ཆགས་པས་ན་རྒྱུད་ཅེས་བྱའོ། །གཉིས་པ་ནི། བཤད་སྦྱར་སྙིང་པོ་སྣང་བར། རྒྱུད་ཅེས་པ་ཀུན་རྫོབ་དང་དོན་དམ་པའི་བདེན་པ་ལ་བརྟེན་པའི་བཅོམ་ལྡན་འདས་དུས་ཀྱི་འཁོར་ལོ་འདིས་རྒྱུད་དུ་བྱ་ཞིང། བྱེ་

[044B] །ཞེས་གསུངས་པ་བཞིན་བརྗོད་པར་བྱ་བ་རྒྱུད་གང་ཡིན་པ་དེ་གཞུང་གི་ཚོགས་སུ་བསྒྲིགས་ནས་རྒྱུན་ཆགས་པར་རྗོད་པར་བྱེད་པས་ན་རྒྱུད་དོ། །རྒྱལ་པོ་ཞེས་པ་ནི། གཞན་པས་མཆོག་ཏུ་
གྱུར་པ་དང། གསལ་བ་དང། གཞན་གྱིས་མི་བརྫི་བ་དང། མི་མཐུན་ཕྱོགས་འཇོམས་པའི་སྟོབས་དང་ལྡན་པ་དང། རྒྱལ་སྲིད་ལ་དབང་སྒྱུར་བར་བྱེད་པ་དང། འཁོར་མང་པོའི་ཕྱིར་རྒྱལ་པོ་ཞེས་བརྗོད་དེ། རྒྱུའི་རྒྱུད་ནི་རང་བཞིན་གྱི་འོད་གསལ་བས་མཆོག་
ཐབས་རྒྱུད་ནི་ཐབས་མང་པོ་དང་དཀའ་བ་མེད་པ་ལ་སོགས་པས་མཆོག་འབྲས་བུའི་རྒྱུད་ནི་སྟོབས་བཅུ་མི་འཇིགས་པ་བཞི་ལ་སོགས་པའི་ཡོན་ཏན་གྱིས་ཆེ་བས་ན་མཆོག་ཡང་རྒྱུད་གསུམ་པོ་དེ། ངོ་བོ་ཉིད་དང། ཐབས་དང། མི་འཕྲོག་པའི་ཡོན་ཏན་གྱིས་
མཛེས་ཤིང་གསལ་བས་ན་རྒྱལ་པོ། རྒྱུ་རྒྱུད་རང་བཞིན་གྱིས་དག་པ་གློ་བུར་གྱི་དྲི་མས་མི་བརྫི་བ་དང། ཐབས་རྒྱུད་གློ་བུར་གྱི་རྣམ་རྟོག་སྤོང་བས་རྒྱལ་པོ། འབྲས་རྒྱུད་རྣམ་རྟོག་ཐམས་ཅད་སྤངས་པས་དེས་མི་འཕྲོག་པའི་ཕྱིར་རྒྱལ་པོ། ཡང་རྒྱུད་གསུམ་པོ་དེ། མི་
མཐུན་ཕྱོགས་འཇོམས་བྱེད་ཀྱི་ས་བོན་དང། ཐབས་དང། མི་མཐུན་པའི་ཕྱོགས་མ་ལུས་པར་ལེགས་པར་བཅོམ་པའི་ཕྱིར་རྒྱལ་པོའོ། །ཡང་རྒྱུད་གསུམ་པོ་དེ་རྒྱུད་ཀྱི་བརྗོད་བྱ་ཡན་ལག་དང་བཅས་པ་ཐམས་ཅད་ལ་དབང་བྱེད་པའི་ཕྱིར་དང། རེ་རེ་ལའང་བརྗོད་བྱའི་
ཡན་ལག་དུ་མའི་འཁོར་དང་བཅས་པའི་ཕྱིར་རོ། །རྗོད་བྱེད་སྒྲའི་རྒྱུད་ནི་རྒྱུད་གཞན་རྣམས་སུ་རྡོ་རྗེ་ཚིག་མི་གསལ་བ་སྦས་ཏེ་གསུངས་པ་ཐམས་ཅད་འདིས་ཤིན་ཏུ་གསལ་བར་སྟོན་པར་བྱེད་ཅིང། རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་གྱུར་པའི་མཚན་ཡང་
དག་པར་བརྗོད་པས་འཁྱུད་པ་སངས་རྒྱས་རིན་ཆེན་ཟ་མ་ཏོག་ཁ་འབྱེད་པའི་རྒྱུད་ཡིན་པའི་ཕྱིར་རྒྱུད་གཞན་ཐམས་ཅད་པས་མཆོག་ཏུ་གྱུར་པས་རྒྱལ་པོ། །ཐུན་མོང་བ་ཉི་ཟླ་གཟའ་འཛིན་དང་སྐར་རྩིས་ལ་སོགས་པ་མཐུན་སྣང་དུ་གྲུབ་པ་དང། དབང་བཅུ་གཅིག་
[045A]༄༅། །དང་བསྐྱེད་རིམ་ལྷ་རྣམ་དག་རིགས་པ་དང་མཐུན་པར་སྟོན་ཅིང། རྫོགས་རིམ་ཡིད་ཆེས་པའི་མཚན་མ་གསུམ་དང་ལྡན་པར་སྟོན་པ། གཞན་ཐམས་ཅད་པས་མཛེས་ཤིང་གྲགས་པ་ཆེ་བས་ན་རྒྱལ་པོ། བདེན་པ་གཉིས་དང་ཡིད་ཆེས་གསུམ་
ལ་བརྟེན་ནས་ཚད་མས་གྲུབ་པའི་ལམ་སྟོན་པས་ལྟ་བ་ངན་པ་དག་གིས་བརྫི་བར་མི་ནུས་པའི་ཕྱིར་དང། ཐབས་ཤེས་རབ་ཟུང་འབྲེལ་གྱི་ལམ་སྟོན་པར་བྱེད་པས་ཆད་སྟོང་དང། རྟོག་སྒོམ་དང་འཛག་བདེ་ལམ་དུ་འདོད་པའི་མི་མཐུན་ཕྱོགས་འཇོམས་པར་བྱེད་
པའི་ཕྱིར་དང། འདིར་རྒྱུད་ཐམས་ཅད་ཀྱི་རྡོ་རྗེ་ཚིག་གསལ་བར་སྟོན་པས། འདི་ཤེས་ན་རྒྱུད་ཐམས་ཅད་ཀྱང་བདེ་བླག་ཏུ་ཤེས་པས་རྒྱུད་གཞན་ཐམས་ཅད་ལ་དབང་སྒྱུར་བར་བྱེད་པའི་ཕྱིར་དང། ཐུན་མོང་བརྩིས། དབྱངས་འཆར་འཕྲུལ་འཁོར། སྦྲུམ་མ་བདེ་
བར་བཙའ་བ། སྤོས་སྦྱོར་བཅུད་ལེན་གསེར་འགྱུར་ལ་སོགས་པ་དང། ཐུན་མོང་མ་ཡིན་པ་མངོན་ཤེས་སྒྲུབ། གཏེར་བརྟག་འཆི་མེད་སྒྲུབ། ནད་སེལ་འཆི་བ་བླུ་བ་ལ་སོགས་པ་དང། ཟབ་ལམ་རྡོ་རྗེའི་རྣལ་འབྱོར་གྱིས་ཐབས་ཡན་ལག་གི་འཁོར་མང་པོ་
སྟོན་པར་བྱེད་པའི་ཕྱིར་རྒྱལ་པོའོ། །གཉིས་པ་འགྲེལ་པའི་མཚན་གྱི་བཤད་པ་ནི། མདོར་བསྡུས་ཀྱི་མཚན་བསྟན་པའི་སྐབས་སུ་བཤད་ཟིན་པས་མི་བྲིའོ། །གསུམ་པ་ལ། གནས་ལ་མཚན་དུ་བཏགས་པ་པོ་ཊ་ལ་ཀའི་གཟུངས་ཞེས་པ་དང། དཔེ་ལ་མིང་དུ་
བཏགས་པའི་རྡོ་རྗེ་ཕྲེང་བའི་རྒྱུད་ལྟ་བུ། ཞུ་བ་པོ་ལ་མིང་དུ་བཏགས་པ་ལྷ་མོ་བཞིས་ཞུས་པའི་རྒྱུད་ལྟ་བུ། བརྗོད་བྱ་ལ་མིང་དུ་བཏགས་པ་ལ། འབྲས་རྒྱུད་ཀྱིས་མིང་དུ་བཏགས་པ་གསང་བ་འདུས་པ། བདེ་མཆོག་འཁོར་ལོ་ལྟ་བུ། ཐབས་རྒྱུད་ཀྱི་མིང་གིས་
བཏགས་པ་དེ་ཉིད་འདུས་པའམ། ངན་སོང་སྦྱོང་བ་ལྟ་བུའོ། །གཞུང་ཚད་ལ་མིང་དུ་བཏགས་པ། དགྱེས་རྡོར་འབུམ་ཕྲག་ལྔ་པ་ཞེས་པ་ལྟ་བུ་ལས། འདིར་མཆོག་གི་དང་པོའི་སངས་རྒྱས་ཞེས་པ་བརྗོད་བྱ་འབྲས་རྒྱུད་ཀྱི་མིང་གིས་རྗོད་བྱེད་ལ་བཏགས། ཕྱུང་

[045B] དཔལ་དུས་ཀྱི་འཁོར་ལོ་ཞེས་པ་ཕྱི་ནང་ལ་སྦྱར་བའི་ཆ་ནས་བརྗོད་བྱ་རྒྱུ་རྒྱུད་ཀྱི་མིང་གིས་རྗོད་བྱེད་ལ་བཏགས། འབྲས་བུ་ལ་སྦྱར་བའི་ཆ་ནས་བརྗོད་བྱ་འབྲས་རྒྱུད་ཀྱི་མིང་གིས་རྗོད་བྱེད་ལ་བཏགས་རྒྱུད་ཀྱི་རྒྱལ་པོ་ཞེས་པའང་
བརྗོད་བྱའི་མིང་གིས་རྗོད་བྱེད་ལ་བཏགས་ཏེ། དེའང་གསུམ་དུ་ཤེས་པར་བྱའོ། །འགྲེལ་པའི་མཚན་གྱི་འདོགས་པའི་རྒྱུ་ནི། བསྡུས་པ་ཞེས་པ་རང་མིང་ངམ་དཔེ་ལས་བཏགས། རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ཞེས་པ་སྔར་བཞིན། འགྲེལ་བཤད་རྩ་བའི་རྒྱུད་ཀྱི་
རྗེས་སུ་འཇུག་པ་ཞེས་པ་དོན་ལས་མིང་དུ་བཏགས། སྟོང་ཕྲག་བཅུ་གཉིས་པ་ཞེས་པ་གཞུང་ཚད་ཀྱི་མིང་གིས་བཏགས། དྲི་མ་མེད་པའི་འོད་ཅེས་པ་ནི། ཟླ་བ་ཆ་བཅུ་དྲུག་སྒྲིབ་བྲལ་སྟོན་པའི་ཆ་ནས་དོན་གྱི་མིང། ལོག་ཤེས་མུན་པའི་ཚོགས་འཇོམས་པར་བྱེད་པའི་
ཆ་ནས་དཔེའི་མིང་ངོ། །བཞི་པ་ནི། རྒྱ་གར་གྱི་སྐད་ཀྱིས་བཏགས་པའི་དགོས་པ་སྐད་དེའི་བག་ཆགས་འཇོག་ཅིང། དེའི་མིང་དོན་བརྡ་འཕྲོད་པར་འགྱུར་བ་དང། བོད་སྐད་དུ་བཏགས་པས། དབང་པོ་རྣོན་པོས་རྒྱུད་འགྲེལ་གྱི་དོན་ཡོངས་སུ་རྫོགས་པར་ཤེས་ཤིང། འབྲིང་
པོས་རྣམ་པ་གོ་རྟུལ་པོས་ཀྱང་མིང་དོན་བརྡ་འབྲེལ་ཤེས་པར་འགྱུར་བའོ། །གཉིས་ཀའི་སྐད་ཐོག་མར་སྨོས་པས་སྤྱིར་ཆོས་བཙལ་སླ། སྐད་གཉིས་མིང་རྣམ་གྲངས་པར་ཤེས་པ་ལ་སོགས་པའི་དགོས་པ་ཡོད་དོ། །གཉིས་པ་ལ། ཕྱག་འཚལ་ཁྱད་པར་གྱི་
གཞིར་བཞག་ནས། གང་ཟག་གང་གིས་ན་སྒྱུར་བྱེད་ལོ་ཙྪ་བས་སོ། །དུས་ནམ་གྱི་ཚེ་ན། རྒྱུད་འགྲེལ་བསྒྱུར་བའི་ཐོག་མར་རོ། །དགོས་པ་ཅིའི་དོན་དུ་ན། དམ་པ་རྣམས་ཀྱི་སྤྱོད་པ་དང་མཐུན་པར་བསྟན་པས་རང་དམ་པར་ཤེས་པ་དང། གནས་སྐབས་བསྒྱུར་བའི་
བར་ཆད་ཞི་བ་དང། མཐར་ཐུག་སངས་རྒྱས་ཀྱི་གོ་འཕང་ཐོབ་པའི་དོན་དང། གང་ཟག་གཞན་ཡང་ཚུལ་དེ་ལྟ་བུ་ལ་གཞུག་པའི་དོན་དུའོ། །ཡུལ་གང་ལ་ན། དཔལ་དུས་ཀྱི་འཁོར་ལོ་ལའོ། །ཚུལ་ཇི་ལྟར་ན། སྒོ་གསུམ་གུས་པའི་སྒོ་ནས་ཕྱག་འཚལ་བ་སྟེ། འདི་ལའང་

[046A]༄༅། །ངེས་དོན། དྲང་དོན་གཉིས་སུ་ཤེས་པར་བྱའོ། །དཔལ་ལྡན་དུས་འཁོར་རྒྱུད་འགྲེལ་སོགས། །ཟབ་དོན་ནོར་བུ་རིན་ཆེན་གྱིས། །གང་བའི་རྒྱུད་སྡེའི་ཁང་བཟང་སྒོ། །མཐའ་དྲུག་ལྕགས་ཀྱིས་རབ་བསྡམས་པ། །བདེ་བླག་ཉིད་དུ་འབྱེད་པ་
ཡི། །རིན་ཆེན་གཅེས་པའི་ལྡེ་མིག་འདི། །བཤེས་གཉེན་དམ་པས་བསྐུལ་བའི་ངོར། །དགེ་སློང་རིན་ཆེན་གྲུབ་ཀྱིས་སྦྱར། །དགེ་བས་མཐའ་ཡས་སྐྱེ་རྒུ་རྣམས། །རྒྱུད་སྡེ་རིན་ཆེན་སྒོ་ཕྱེ་ནས། །རིམ་གཉིས་ནོར་བུ་རིན་ཆེན་བླངས། །འདོད་དོན་ཡིད་བཞིན་འགྲུབ་
པར་ཤོག་འདི་ལ་ནོངས་པའི་ཚོགས་མཆིས་ན། །བླ་མ་ལྷར་བཅས་མཁས་རྣམས་ཀྱིས། །ནོངས་པའི་རྒྱུ་ཡི་འཁྲི་ཤིང་དེ། །རྩ་བ་ནས་ནི་དབྱུང་བར་མཛོད། །བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་
བཅུ་གཉིས་པ་དྲི་མ་མེད་པའི་འོད་ཅེས་བྱ་བའི་བཤད་ཐབས་ཀྱི་ཡན་ལག་རྣམ་པར་གཞག་པ། རྒྱུད་སྡེ་རིན་པོ་ཆེ་ཐམས་ཅད་ཀྱི་སྒོ་འབྱེད་པར་བྱེད་པ་རིན་པོ་ཆེ་གཅེས་པའི་ལྡེ་མིག་ཅེས་བྱ་བ་འདི་ནི། མདོ་རྒྱུད་ཐམས་ཅད་ལ་ཐུགས་ལེགས་པར་སྦྱངས་ཤིང། རྒྱུད་
སྡེ་རིན་པོ་ཆེ་ཐམས་ཅད་ལ་དབང་འབྱོར་པ། ཁྱད་པར་དུས་ཀྱི་འཁོར་ལོའི་ཕྱི་ནང་གཞན་གསུམ་ལ་མི་འཇིགས་པའི་སྤོབས་པ་རྙེད་པ་དགེ་བའི་བཤེས་གཉེན་སྨོན་ལམ་ཤེས་རབ་ཀྱིས་མེ་ཏོག་དང་བཅས་ཏེ་ནན་ཏན་དུ་གསོལ་བ་བཏབ་པའི་ངོར། མི་འཕྲོག་པའི་
མཁྱེན་རབ་དང་ཐུགས་རྗེ་ཕུན་སུམ་ཚོགས་པ་དང་ལྡན་པའི་དུས་ཀྱི་འཁོར་ལོའི་ཞབས་པ་ཆེན་པོ་བླ་མ་དམ་པ་རྡོ་རྗེ་རྒྱལ་མཚན་དཔལ་བཟང་པོའི་ཞབས་ཀྱི་རྡུལ་སྤྱི་བོས་བླངས་ཤིང། གསུང་གི་བདུད་རྩིའི་རོ་མྱངས་པ། སྙོམས་ལས་པ་རིན་ཆེན་གྲུབ་ཀྱིས། དཀར་
པོའི་ལོ་ས་ག་ཅན་གྱི་ཟླ་བའི་དཀར་པོའི་ཚེས་གཅིག་ལ་ཡོངས་སུ་རྫོགས་པར་སྦྱར་བའི་ཡི་གེ་པ་ནི་བསྟན་པ་རིན་ཆེན་ནོ། །རིན་ཆེན་གཅེས་པའི་ལྡེ་མིག་འདི། །ངེས་དོན་ལོངས་སྤྱོད་དོན་གཉེར་བའི། །མཁས་པའི་སྐྱེ་བོ་དོན་གཉེར་ཅན། །ཀུན་གྱི་ལག་ཏུ་འགྲིམ་པར་

[046B]སླན་ཆད་འདི་ཡི་སྟེང་ནས་འཆད་པ་རྣམས་ཀྱིས། གཞན་རྒྱས་བསྡུས་ཇི་ལྟར་མཛད་ཀྱང། བླ་མ་བརྒྱུད་པའི་ལོ་རྒྱུས་ནི། འདི་ཡི་སྟེང་དུ་ཡང་སྒྲོ་སྐུར་དང་བྲལ་བའི་རྣམ་ཐར་བསྣན་ཅིང་བཤད་པར་བྱ་ཡི། ཅུང་ཟད་ཀྱང་མ་འབྲིད་ཅིག་འདིས་འཁོར་བ་སྡུག་བསྔལ་
གྱི་རྒྱ་མཚོ་ཆེན་པོ་མྱུར་དུ་སྐེམ་པར་གྱུར་ཅིག། །།



