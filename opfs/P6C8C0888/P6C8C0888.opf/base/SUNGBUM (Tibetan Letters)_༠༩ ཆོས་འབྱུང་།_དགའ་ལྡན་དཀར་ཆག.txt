
[001A]༄༅། །ཆོས་སྡེ་ཆེན་པོ་དགེ་འཕེལ་དགའ་ལྡན་ཆོས་མཛོད་གླིང། དགའ་ལྡན་ཐེག་ཆེན་བསོད་ནམས་ཀུན་སྡུད་གླིང། དགའ་ལྡན་ཐེག་ཆེན་བཤད་སྒྲུབ་གླིང་རྣམས་ཀྱི་སྐོར་ཚད་བཞུགས་སོ། །

[001B] །གང་གི་ཞབས་རྡུལ་ལྷ་བཅས་འཇིག་རྟེན་གྱི། །དོ་ཀེར་རྩེ་ན་རིན་ཆེན་དབང་རྒྱལ་བཞིན། །མངོན་མཛེས་ཐུབ་དབང་མ་ཕམ་འཇམ་པའི་དབྱངས། །
བརྒྱུད་པར་བཅས་ལ་མི་ཕྱེད་དང་བས་འདུད། །བློ་བཟང་རྒྱལ་བས་གཏན་འབེབས་འཁྲུལ་བྲལ་གྱི། །མདོ་སྔགས་དཀའ་གནད་ལེགས་སྟོན་སྲིད་ཞི་ཡི། །གདུང་སེལ་བསླུ་
མེད་སྐྱབས་མཆོག་རྣམ་གསུམ་གྱི། །བདག་ཉིད་བླ་མ་རྣམས་ལ་ཕྱག་བཙལ་ནས། །རྨད་བྱུང་ལེགས་བྱས་གཡས་ཕྱོགས་བསྐོར་འགྲོས་ཀྱིས། །རླབས་ཆེན་བསོད་
ནམས་ལམ་བཟང་མྱུར་བགྲོད་དེ། །བྱང་ཆེན་གཞལ་མེད་ཁང་དུ་བདེ་བླག་ཏུ། །འཇུག་པའི་ཐབས་ཚུལ་གསལ་བྱེད་གཏམ་འདི་སྤེལ། །དེའང་སྔོན་བསགས་ལེགས་བྱས་

[002A] །དུ་མས་འཕངས་པའི་དལ་འབྱོར་གྱི་རྟེན་བཟང་པོ་ཐོབ་པའི་སྐབས་འདིར་གཏན་བདེ་བླ་ན་མེད་པ་ཐར་པའི་ལམ་དུ་འགྱུར་ངེས་པའི་ལས་ལ་མ་འབད་ན་ལྷ་མི་སོག་
སྲིད་པའི་ཕུན་ཚོགས་ཇི་ལྟ་ཞིག་ཐོབ་ཀྱང་དེའི་མོད་ལ་འཇིག་པར་འགྱུར་པས་སྙིང་པོ་གང་ཡང་མེད་པས་ན་ཉིན་རེ་བཞིན་བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་པས་
རང་རྒྱུད་སྨིན་པ་དང། བསྡུ་བའི་དངོས་པོ་བཞིའི་ཉམས་ལེན་གྱིས་གཞན་རྒྱུད་སྨིན་པར་བྱེད་པ་ཞིག་དགོས་ལ། དེའང་མཉམ་མེད་དཔལ་ལྡན་ཨ་ཏི་ཤ་རྒྱུན་དུ་བསྐོར་བ་མཛད་པ་
ལ༑ འབྲོམ་རིན་པོ་ཆེས། དགེ་སྦྱོར་བཞུགས་ནས་མི་མཛད་པར་སྐོར་བ་ཉེ་ཚེ་མཛད་པ་ཇི་ལྟར་ལགས་ཞུས་པས། ཁྱེད་ཀྱིས་མ་གོ་བ་ཡིན། འདི་ལ་ལུས་ངག་ཡིད་གསུཾ་

[002B] སྒོམ་པ་ལ་གཅིག་ལས་མེད། འདི་ལས་ལས་འཁོས་ཆེ་བ་མེད་པ་ཡིན་གསུངས། དེར་ཕྱིས་རྭ་སྒྲེང་པའི་སྲོལ་ན་འདི་ལ་གཙིགས་ཆེ། འབྲོམ་སྟོན་པ་ཉིད་ཀྱང་འདི་ཁོ་ན་མཛད། ཕྱིས་
ཞབས་ཀྱིས་མི་ཕྱོང་པ་ན་ཡང་ཁྱོག་བྱས་ནས་གསུམ་གསུམ་མ་ཆག་པར་མཛད་ཅེས་བཀའ་གདམས་གོང་མའི་གསུང་སྒྲོས་ལས་བྱུང་བ་བཞིན་བསྐོར་བ་ཇི་ལྟར་བྱ་ཚུལ་སྐུ་རྟེན་སྣང་བརྙན་གྱི་མཛོད་སྤུ་དང། གསུང་
རྟེན་གླེགས་བམ་གྱི་ཡིག་འབྲུ་དང། ཐུགས་རྟེན་གྱི་བུམ་པ་སོགས་ལས་འོད་ཟེར་འཕྲོས། བླ་མ་མཆོག་གསུམ་དང། སྐུ་གསུང་ཐུགས་རྟེན་སོགས་སྐོར་བའི་ཡུལ་ཕྱོགས་བཅུ་ན་གང་དག་ཡོད་པ་ཐམས་ཅད་ལུས་
པ་མེད་པར་སྤྱན་དྲངས་ཏེ་རྟེན་དེ་དག་དང་དབྱེར་མེད་དུ་བཞུགས་པར་བསམས་ན་གནས་ཆེན་ཐམས་ཅད་ལ་སྐོར་བ་བྱས་པར་འགྲོའོ། །དེ་ནས་རང་གི་ལུས་བརྒྱ་སྟོང་ཁྲི་འབུམ་སོགས་སུ་སྤྲུལ་བས་སྐོར་བར་མོས་ལ་
མ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཅི་ནས་ཀྱང་བསྒྲུབ་པར་བྱ། དེ་ཕྱིར་དུ་སྐོར་བ་སོགས་ལ་འབད་དོ་སྙམ་པའི་སེམས་བསྐྱེད་ཀྱིས་ཟིན་པའི་སྒོ་ནས་ལུས་ཀྱིས་གཡས་ཕྱོགས་སུ་བསྐོར་ཞིང་
ངག་ནས་དེ་བཞིན་གཤེགས་པ་རིན་ཆེན་རྒྱལ་མཚན་གྱི་མཚན་དང། ན་མོ་བྷ་ག་ཝ་ཏི། རཏྣེ་ཀེ་ཏུ་རཱ་ཛ་ཡ། ཏ་ཐཱ་ག་ཏཱ་ཡ། ཨརྷ་ཏེ་སཾ་མྱཀ་སཾ་བུདྡྷ་ཡ། ཏདྱཱ་ཐཱ། ཨོཾ་རཏྣེ་རཏྣེ་མཧཱ་རཏྣེ་རཏྣ་བི་ཛ་ཡེ་སཱཧཱ། ཞེས་པའི་

[003A]༄༅། །གཟུངས་འདིས་སྐོར་བ་སྟོང་འགྱུར་དུ་འགྲོ་བར་གསུངས་པས་འདི་འདོན་པ་འམ་བློར་མ་ཆུབ་ན་མི་འཁྲུགས་པའི་གཟུངས་དང་མ་ཎི་སོགས་གཟུངས་ཟབ་མོ་གང་ཡང་རུང་བའི་བཟླས་བརྗོད་དང་
ཡིད་ཐ་མལ་བའི་རྣམ་རྟོག་རང་ག་བས་མ་སླད་པར་སྐོར་བ་བྱེད་པ་པོ་དང། སྐོར་ཡུལ་དང། བསྐོར་བའི་དགེ་རྩ་ཐམས་ཅད་རང་བཞིན་མེད་པར་ཐག་བཅད་ནས་སྒྱུ་མ་ལྟ་བུའི་རྣལ་འབྱོར་གྱི་ངང་ནས་སྐོར་བ་ལན་ཅིག་ཙམ་
བྱས་ཀྱང་ཕན་ཡོན་མཐའ་གླས་པ་འཐོབ་པ་གདོན་མི་ཟ་བས་དེ་ལྟ་བུའི་ཐབས་མཁས་ཀྱི་ཉམས་ལེན་གནད་དུ་འཁེལ་བས་སྒོ་གསུམ་འཕྱར་གཡེང་གི་སྐྱོན་བསྡམས་ནས་བསྐོར་བ་བྱས་ཏེ་སྐོར་ཐེབས་རེའི་མཇུག་ཏུ་དགེ་བ་
རྣམས་རྫོགས་བྱང་དུ་བསྔོ་བར་བྱའོ།། དེ་ལྟར་བསྐོར་བའི་ཕན་ཡོན་ནི། གཙུག་ལག་ཁང་རྟེན་དང་བརྟེན་པར་བཅས་པ་བསྐོར་བའི་དོན་དུ་གོམས་པ་ལན་ཅིག་བོར་བའི་བསོད་ནམས་གསེར་སྲང་སྟོང་ཕྲག་སྦྱིན་པར་བཏང་པ་
ལས་ཕན་ཡོན་ཆེ་བ་དང། གནས་སྐབས་སུ་ཕས་རྒོལ་གྱིས་མི་ཚུགས་ཤིང་དེ་དག་ཚུར་འདུད་པ་དང། ཡོན་ཏན་སྐྱེ་བའི་སྣོད་དུ་འགྱུར་པ་དང། སྐྱེ་བ་ཀུན་ཏུ་ལོངས་སྤྱོད་རྒྱས་པར་འགྱུར་པ་དང། རྒྱལ་རིགས་དང་ཁྱིམ་བདག་
རིགས་ཆེ་ཞིང་མཐོ་བ་དང། ཆོས་ལྡན་གྱི་རྒྱལ་པོ་དང། འཁོར་ལོས་བསྒྱུར་བའི་རྒྱལ་པོ་དང། ལྷ་རྣམས་ཀྱི་བདག་པོར་འགྱུར་པ་དང། མིར་སྐྱེས་ན་ཡང་མངལ་དུ་བདེ་བར་གནས་ཤིང་བདེ་བར་བཙས་པ་དང། ཉེ་དུ་རྣམས་

[003B] བྱད་གཟུགས་བཟང་ཞིང་ལུས་སྐྱོན་ཅན་དུ་མི་འགྱུར་པ་དང། མིག་དཀྱུས་རིང་ཞིང་མིག་མཐོན་མཐིང་དུ་འགྱུར་པ་དང། ཡན་ལག་ཐམས་ཅད་ཚང་ཞིང་སྟོབས་དང་ལྡན་པ་དང། སྐད་སྙན་
པ་དང། མི་དང་མི་མ་ཡིན་གྱི་གནོད་པ་མེད་ཅིང་ནད་མེད་པར་འགྱུར་པ་དང། དྲན་པ་ཉེ་བར་བཞག་པ་བཞི་དང། རྫུ་འཕྲུལ་གྱི་རྐང་པ་བཞི་ལ་སོགས་པའི་ཡོན་ཏན་རྣམས་མངོན་དུ་བྱས་ཏེ་མཐར་དགྲ་བཅོམ་པར་འགྱུར་པ་དང་
ཚོགས་གཉིས་རྫོགས་ཏེ་མྱུར་དུ་མངོན་པར་རྫོགས་པར་འཚང་རྒྱ་བ་སོགས་ཕན་ཡོན་རྒྱ་ཆེར་འདུལ་བ་ལུང་གཞི་དང། གསལ་རྒྱལ་གྱིས་ཞུས་པའི་མདོ་དང། མཆོད་རྟེན་བསྐོར་བའི་ཚིགས་སུ་བཅད་པ་རྣམས་ལས་གསུངས་
བའི་དོན་རྡོ་རྗེ་འཆང་དཱ་ནའི་ཞབས་ཀྱིས་བསྡུས་ཏེ་བཀོད་པ་འདི་བཞིན་ཡིན་ལ། མདོར་ན་བསྐོར་བའི་བསྔགས་པ་འམ་ཕན་ཡོན་བསྐལ་པའི་བར་དུ་བརྗོད་ཀྱང་མི་འཛད་པར་འཕགས་པ་སྤྱན་རས་གཟིགས་ཀྱི་མདོ་ལས་གསུངས་ཤིང་
སྔོན་སངས་རྒྱས་འོད་སྲུང་གི་མཆོད་རྟེན་ཞིག་གི་མཐའ་སྐོར་དུ་རྟའི་སྤངས་ཡོད་པ་ལ་སྦྲང་བུ་སྤངས་ཀྱི་དྲི་ལ་རིམ་བཞིན་འཁོར་བས་མཆོད་རྟེན་ལ་ཆེད་དུ་མ་བསམས་ཀྱང་བསྐོར་བ་གཅིག་འཁོར་བའི་མཐུ་ལས་བདག་ཅག་གི་སྟོན་
པའི་དུས་སུ་ཁྱིམ་བདག་དཔལ་སྐྱེས་སུ་གྱུར་ནས་དགྲ་བཅོམ་པའི་འབྲས་བུ་ཐོབ་པར་གསུངས་ན་བསམ་པ་རྣམ་པར་དག་པས་བསམས་བཞིན་དྲ་དཀོན་མཆོག་གི་སྲི་ཞུར་བརྩོན་པ་ལྟ་ཅི་སྨོས། དེས་ན་བྱ་སླ་ལ་ཕན་ཡོན་ཆེ་

[004A]༄༅། །བའི་སྐོར་བའི་ལས་ལ་བརྩོན་པར་རིགས་སོ། །ཁ་ཅིག་ཕྱག་མཆོད་བསྐོར་བ་ལ་སོགས་འདི་དག་ཆོས་ཟབ་མོའི་ཉམས་ལེན་མི་ཤེས་པའི་ཕལ་བ་རྣམས་ལ་བསྔགས་པ་ཡིན་གྱི། བློའི་ནུས་པ་
ཤིན་ཏུ་ཆེ་བ་རྣམས་ལ་འདི་མི་དགོས་སྙམ་པ་གཏན་མི་རུང་སྟེ། མདོ་སྡེ་ས་བཅུ་པ་ལས་ས་གོང་མ་གོང་མའི་སྐབས་སུ་ལུས་ངག་གི་དགེ་སྦྱོར་ཡང་ཆེས་གོང་འཕེལ་དུ་འགྲོ་བར་གསུངས་ཤིང། བྱང་ས་ལས་ཀྱང་ཕྱག་མཆོད་
སྐོར་བ་སོགས་རྒྱལ་སྲས་ཀྱི་ཉམས་ལེན་རྨད་དུ་བྱུང་བར་གསུངས་སོ། །ལ་ལས་གསང་སྔགས་པར་འདི་འདྲ་མི་དགོས་པར་སྨྲ་བ་ཡང་ལོག་པར་རྟོག་པས་ནོངས་ཏེ། པཎ་ཆེན་ནཱ་རོ་པ། མར་མི་སོགས་གྲུབ་ཆེན་དུ་མས་
ཕྱག་སྐོར་ཐུགས་དམ་གྱི་མཐིལ་དུ་མཛད་པའི་ལོ་རྒྱུས་མང་དུ་མཆིས། མཧཱ་ར་ཏ་ཞེས་སོགས་ཀྱི་སྔགས་དོན་ལྟར་སྔགས་རང་ལམ་ལ་སྐོར་བ་བྱེད་ཚུལ་ཐུན་མོང་བ་ལས་ཀྱང་ཆེས་ཟབ་ཏུ་བཏང་ནས་བྱེད་དགོས་པ་ཡིན། འོན་
ཀྱང་ཉམས་ལེན་གང་ཐང་ལའང་མ་མཐའ་གསུང་རབ་ཀྱི་དོན་ལ་ཚིག་སྤྱི་ཙམ་གྱི་གོ་བ་ཆགས་པ་ཞིག་བྱས་ནས་ཐོས་དོན་བསྒྲུབ་པ་ལ་གཞོལ་དགོས་ཀྱི་གདམས་པའི་གནད་ངོས་མ་ཟིན་པར་ནད་གདོན་ཞི་བ་དང་རྙེད་བཀུར་གྱི་དོན་
དུ་སྔགས་གྲངས་གསོག་པ་ཙམ་དང། ཡུལ་ཕྱོགས་མང་པོ་བསྐོར་བ་ལ་ཉམས་ལེན་དཔེ་མེད་དུ་བརྩི་བ་ནི་ཆོས་པའི་གཟུགས་ཀྱིས་ཆོས་མིན་ཁོ་ནར་མི་ཚེ་བསྐྱེལ་བར་སྣང། དེས་ན་ཅི་ཡང་མི་ཤེས་པས་གནས་

[004B] ཨོ་རྒྱན་དང་ཙ་རི་ཏྲ་སོགས་ན་ཀླ་ཀློ་བླུན་པོ་མུ་སྟེགས་བྱེད་དང་འབྲོག་པ་རྣམས་ཀྱིས་གང་ཡོད་ཀྱང་དེ་དག་གྲུབ་པ་ཐོབ་བམ། སྒོམ་ཆེན་རྟོགས་ལྡན་ཡུལ་དེར་ཕྱིན་པས་
མཁའ་འགྲོ་རྣམས་ཀྱིས་བྱིན་གྱིས་རླབས་པའི་དགོས་པ་ཡོད་ཀྱང་གསང་སྔགས་མི་སྒོམ་པའི་བླུན་པོ་རང་ག་བས་ཡུལ་ཆེན་བགྲོད་པ་དོན་མེད་ཡིན། རྗེ་བཙུན་མི་ལར་རས་ཆུང་བས་རྒྱལ་ཁམས་ཕྱོགས་མེད་འགྲིམ་པ་དང་
ལྷ་ས་བསམ་ཡས་སོགས་སྐོར་བར་དབུས་སུ་འགྲོ་ཞེས་ཞུས་པས། རྗེ་བཙུན་གྱིས་བླ་མ་སངས་རྒྱས་སྒོམ་དུས་རྒྱལ་ཁམས་འགྲིམ་པས་ཅི་ལ་ཕན་ཞེས་མ་གནང། དེ་བཞིན་དུ་དམ་པ་ཐམས་ཅད་དགོངས་བཞེད་མཐུན་
པར་འདུག་པས་བསླབ་ཁྲིམས་རྣམ་པར་དག་པ་ལ་གནས་ནས་རང་རང་གི་བསྟི་གནས་སུ་ལམ་ཁྲིད་སོགས་ཀྱི་ཤར་སྒོམ་དང་ཁ་འདོན་དགེ་སྦྱོར་གང་ཡིན་ལ་གཙོ་བོར་འབད་པའི་ཐུན་གསེང་རྣམས་སུ་བཀའ་གདམས་གོང་
མའི་ཕྱག་སྲོལ་ལྟར་རྟེན་དངོས་སུ་བཤམས་ཡོད་ན་དེ་ལ་སྐོར་བ་བྱ། རྟེན་མེད་ན། བཧྲུཾ་སེར་པོ་ལས་བྱུང་བའི་དཔག་བསམ་གྱི་ཤིང་རྒྱ་ཆེ་བའི་སྟེང་དུ་སྐྱབས་ཡུལ་ཐམས་ཅད་བཞུགས་པར་མོས་ལ་བཟླས་པ་སོགས་སྔ་མ་
བཞིན་དུ་བྱས་པས་འཐུས་ཤིང། ལྷ་ཁང་སོགས་ཀྱི་སྐོར་བ་སྐྱེ་བོའི་རྒྱུ་འགྲུལ་ཉུང་ཞིང། སེམས་གཡེང་རིགས་ཆུང་བའི་སྐབས་མ་གཏོགས་ཕལ་ཆེ་བར་ཁ་ཡན་མིག་ཡན་བྱས་སྒོ་གསུམ་འཕྱར་གཡེང་གི་རྒྱུར་

[005A]༄༅། །འགྲོ་བས། མི་རྟག་པ་མ་གོ་བའི་སྐོར་བ་རྐང་པ་ན་ཟེར་བ་ལྟར་དོན་མེད་རང་ཡིན། དེའི་རྒྱུ་མཚན་སྔོན་དགེ་བཤེས་བཟང་བ་ཞིག་གིས་བླ་མའི་དུས་མཆོད་བཅད་པས་དཔོན་པོ་དགའ་བདེ་ཟེར་བས་ཁོང་
གི་སློབ་མ་ཞིག་ལ། ད་ལྟ་དབུས་ཀྱི་དགེ་བཤེས་ཙམ་ལ་ཁོང་བཟང་བར་འདུག་ཀྱང་བླ་མའི་དུས་མཆོད་བཅད་པ་རང་མི་འཐད་དམ་ཞེས་ཁྲེལ་ཚུལ་བླ་མ་ལ་ཞུས་པས། ང་བླ་མ་ལ་མོས་གུས་མེད་པ་འམ་ཆ་རྐྱེན་ཕངས་པ་མིན་
དེ་ལ་དམིགས་ནས་ཚོང་པ་མང་པོ་ཡོང་བ་དང། དགེ་འདུན་རྣམས་གཡེངས་ནས་དགེ་སྦྱོར་ཆག་པ་དང། བཙུན་པ་གཉེན་པོ་ཆུང་ཆུང་རྣམས་ཆུད་ཟ་བར་འདུག་པས་བཅག་པ་ཡིན། སྡོམ་གསུམ་ལ་ཉེས་ལྟུང་གིས་མ་
གོས་པ་ཞིག་བྱེད་ཀྱིན་ཡོད་འདིས་ཐུགས་དགོངས་རྫོགས་མཆི་གསུང་བ་ལ། རྒྱལ་སྲས་རིན་པོ་ཆེས་དུས་མཆོད་རང་དེ་ངོས་བཟང་བར་འདུག་ཤིན་ཏུ་ངོ་མཚར་ཆེ་གསུངས་པ་དང་ཚུལ་མཚུངས་པས་འདི་རྣམས་ཀྱི་གནད་
བཀག་ལེགས་པར་ཕྱེད་དགོས། གང་ལ་བསྐོར་བའི་ཡུལ་ནི། ་རྒྱལ་བའི་བསྟན་པ་རིན་པོ་ཆེ་བྱང་ནས་བྱང་ཕྱོགས་སུ་རྒྱས་པར་འགྱུར་པ་ལུང་གིས་ཟིན་པ་བཞིན་ཆེན་པོ་ཧོར་གྱི་རྒྱལ་ཁམས་ཀྱི་སའི་ཆ་འབྱོར་བ་རྒྱས་ཤིང་
དགེ་མཚན་དར་བའི་ཡུལ་འདིར་ངེད་ཀྱི་གོང་མ་པཎྜི་ཏ་རིན་པོ་ཆེ་དེ་ཉིད་དང། པེའི་ལེ་དཔལ་འབྱོར་རྡོ་རྗེ་ཡོན་མཆོད་ནས་གསར་དུ་བསྐྲུན་པའི་དགེ་འཕེལ་དགའ་ལྡན་ཆོས་མཛོད་གླིང་གི་རྟེན་གཙོ་སྟོན་པ་ཐུབ་པའི་དབང་པོའི་

[005B] རྒྱལ་བ་མ་ཕམ་པའི་སྣང་བརྙན་གསེར་ཟངས་ལས་བཞེངས་པ་བྱིན་རླབས་ཀྱི་གཟི་འོད་འབར་བ་འདི་གཉིས་ཀྱིས་དབུས་སྐུ་རྟེན་ཁྲིར་ཉེ་བ་དང། རྒྱལ་བའི་བཀའ་འགྱུར་རོ་ཅོག་ཚར་གཉིས་སོགས་གསུང་རྟེན་
བཀའ་བསྟན་གྱི་གླེགས་བམ་བདུན་བརྒྱ་ཙམ། བདེ་བར་གཤེགས་པའི་མཆོད་རྟེན་བརྒྱད་སོགས་ཐུགས་རྟེན་གྲངས་མང་བར་བཞུགས་པ་དང། ཕྱིས་སུ་ཁོ་བོས་ལྷག་བསམ་བཟང་པོས་གསར་དུ་བསྐྲུན་པའི་དགོན་སྡེ་བསོད་
ནམས་ཀུན་སྡུད་གླིང་དུ་གྲགས་པའི་གཙུག་ལག་ཁང་གི་རྟེན་གཙོ་ཇོ་ཤཱཀ་རྣམ་གཉིས་དངུལ་བསླད་མེད་ལས་བསྒྲུབས་པ། བསྐལ་བཟང་སངས་རྒྱས་སྟོང་གི་གསེར་སྐུ་སོགས་ལྡེར་སྐུ་སྟོང་དང་ལྔ་བརྒྱ་སྐོར། ཐང་ག་ཆེ་ཆུང་བདུན་
བརྒྱར་ཉེ་བ། བཀའ་བསྟན་ཡོངས་རྫོགས་སོགས་གསུང་རབ་ཀྱི་པུ་སྟ་ཀ་སྟོང་དང་ཉིས་བརྒྱ་སྐོར། བཀའ་གདམས་གདུང་རྟེན་སོགས་མཆོད་རྟེན་མང་བ། མཁས་གྲུབ་མང་པོའི་ན་བཟའ་དང་སྐུའི་ཉེར་སྤྱད་རིགས་
ཀྱི་ནང་རྟེན། དགའ་ལྡན་ཐེག་ཆེན་བཤད་སྒྲུབ་གླིང་དུ་རྟེན་གཙོ་རྟ་མགྲིན་སྡེ་བརྒྱད་ཟིལ་གནོན་གྱི་སྨན་སྐུ་བྱིན་རླབས་ཤིན་ཏུ་ཆེ་བ། གཞན་ཡང་བྲིས་འབུར་གྱི་སྐུ་གསུང་ཐུགས་རྟེན་རབ་ཏུ་མང་བར་བཞུགས་པ་དང་དགེ་འདུན་
འདུས་པའི་ཚོགས་དྲི་གཙང་ཁང་དང་བཅས་པ་ཡིན་ཅིང། སྐོར་བའི་གྲངས་ཀྱི་ཚད་མཐའ་གཅིག་ཏུ་ངེས་བཟུང་མ་མཆིས་རུང། དེང་སང་གྲགས་ཚོད་ལྟར་ན་དགོན་སྡེ་གསུམ་གྱི་ཕྱིའི་སྐོར་ལམ་ལ་གཞུ་འདོམ་བཞི་
[006A]༄༅། །བརྒྱ་ཡོད་པར་དགའ་ལྡན་ཆོས་མཛོད་གླིང་གི་རྟེན་གཙོ་ཇོ་བོའི་ཞབས་པད་ཀྱི་འཁོར་གཅིག་ལ་འདོམ་གང་ཁྲུ་དོ་ཡོད་པ་ལ་གཞལ་བའི་འབུམ་འགྲོ་བར་སྐོར་བ་སུམ་བརྒྱ་དང་ལྔ་བཅུ། དགའ་ལྡན་ཐེག་
ཆེན་བསོད་ནམས་ཀུན་སྡུང་གླིང་གི་རྟེན་གཙོ་ཇོ་བོ་ཤཱཀྱ་མུ་ནའི་པདྨའི་འཁོར་ཚད་ལ་འདོམ་ངོ་ཁྲུ་དོ་མཚོན་གསུམ་ཡོང་པར་སྐོར་བ་དྲུག་བརྒྱ་དང་བཅོ་ལྔ། དགའ་ལྡན་ཐེག་ཆེན་བཤད་སྒྲུབ་གླིང་གི་རྟེན་གཙོ་རྟ་མགྲིན་སྡེ་བརྒྱད་ཚལ་
གནོན་གྱི་ཞབས་པད་ལ་འདོམ་དོ་ཁྲུ་གང་ཡོད་པར་སྐོར་བ་ལྔ་བརྒྱ་དང་ལྔ་བཅུ། དགའ་ལྡན་ཆོས་མཛོད་གླིང་གི་བར་སྐོར་ལྕགས་རིའི་རྒྱ་ཚད་གཞུ་འདོམ་ཉིས་བརྒྱ་དང་བཅུ་བཞི་ཡོད་པར་ཇོ་བོའི་སྣང་བརྙན་ལ་གཞལ་བའི་འབུ་
འགྲོ་བར་སྐོར་བ་དྲུག་བརྒྱ་དང་ང་ལྔ། དགའ་ལྡན་ཐེག་ཆེན་བསོད་ནམས་ཀུན་སྡུད་གླིང་གི་བར་སྐོར་ལྕགས་རིའི་རྒྱ་ཚང་གཞུ་འདོམ་ཉིས་བརྒྱ་དང་ཉི་ཤུ་ཡོད་པར་ཇོ་བོ་ཤཱཀྱ་མུ་ནེའི་སྣང་བརྙན་ལ་གཞལ་བར་སྐོར་བ་སྟོང་ཕྲག་
གཅིག་དང་ཆིག་བརྒྱ་བཅོ་བརྒྱད། དགའ་ལྡན་ཐེག་ཆེན་བཤད་སྒྲུབ་གླིང་གི་བར་སྐོར་ལྕགས་རིའི་རྒྱ་ཚད་གཞུ་འདོམ་ཉིས་བརྒྱ་དང་ཉི་ཤུ་ཡོད་པར་སྐོར་བ་སྟོང་ཕྲག་གཅིག་དང་ཆིག་བརྒྱ། དགའ་ལྡན་ཆོས་མཛོད་གླིང་གི་ནང་
སྐོར་ལ་གཞུ་འདོམ་བཞི་བཅུ་ཞེ་དྲུག་ཡོད་པར་ཇོ་བོའི་སྐུ་བརྙན་ལ་གཞལ་བའི་འབུམ་འགྲོ་བར་སྐོར་བ་སྟོང་ཕྲག་གསུམ་དང་བཞི་བཅུ་ཞེ་གསུམ། དགའ་ལྡན་ཐེག་ཆེན་བསོད་ནམས་ཀུན་སྡུད་གླིང་གི་ནང་སྐོར་ལ་གཞུ་འདོམ་བཞི་

[006B] དགའ་ལྡན་ཐེག་ཆེན་བཤད་སྒྲུབ་གླིང་གི་ནང་སྐོར་ལ་གཞུ་འདོམ་བཞི་བཅུ་ཞེ་གཉིས་ཡོད་པར་རྟ་མགྲིན་སྡེ་བརྒྱད་ཟིལ་གནོན་ལ་
གཞལ་བར་སྟོང་ཕྲག་ལྔ་དང་ཉིས་བརྒྱ་བཞི་བཅུ་སྐོར་ན་ཁ་སྐོངས་དང་བཅས་འགྲོ་བ་ཡིན་པས། དེ་ལྟར་ཚུལ་བཞིན་བསྐོར་བས་སྔར་བཤད་པའི་ཕན་ཡོན་མཐའ་ཡས་འབྱུང་བ་ལ་དབང་རྣོན་རྣམས་ཆོས་ཉིད་ཀྱི་རིགས་པའི་སྒོ་
ནས་ངེས་པ་དྲངས་ཏེ་ཆོས་ཀྱི་རྗེས་སུ་འབྲང་བའི་དད་པ་ཕྱིར་མི་ལྡོག་པ་བསྐྱེད་ན་བྱིན་རླབས་དང་དངོས་གྲུབ་ཤིན་ཏུ་མྱུར་རོ། །དབང་པོ་རྣོ་བར་རློམ་ཡང་དོན་གྱི་གཏིང་མི་དཔོག་པར་རྟོག་གེའི་རིགས་པ་ལྟར་སྣང་གིས་
གཡེང་སྟེ་ཟབ་མོའི་གནས་ལ་ཡིད་མི་ཆེས་པ་ནི་ཤེས་རབ་འཆལ་བྱེད་དང་དངོས་གྲུབ་ཀྱི་གེགས་ཡིན་པས། དེ་ལས་དབང་རྟུལ་ལུགས་ཀྱི་ཡིད་ཆེས་པའི་ལུང་གི་རྗེས་སུ་འབྲང་སྟེ་དད་པ་བསྐྱེད་ན་བྱིན་
རླབས་མྱུར་བ་ཡིན། དེས་ན་རྒྱལ་བའི་བཀའ་དྲི་མ་མེད་པ་རྣམས་ནས་ལན་ཅིག་མ་ཡིན་པར་གསུངས་པ་ལ་ངེས་པ་བརྟན་པོ་བསྐྱེད་ནས་དལ་འབྱོར་གྱི་རྟེན་བཟང་ཐོབ་པ་དོན་ལྡན་དུ་བྱ་བའི་ཕྱིར་ཕྱག་མཆོད་སྐོར་
བ་སོགས་ཉམས་ལེན་རྣམ་པར་དག་པ་ལ་འབད་ན་འདི་ཕྱིའི་ལེགས་ཚོགས་ཐམས་ཅད་འགྲུབ་པར་འགྱུར་རོ། །དེ་ལྟར་སྡིག་སྒྲིབ་ཉེས་པའི་ཚོགས་སྦྱངས་ཤིང། །རླབས་ཆེན་བསོད་ནམས་བདེ་བླག་

[007A]༄༅། །རྫོགས་བྱེད་ཀྱི། །སྐོར་ཚད་རང་གཞན་དགེ་ལ་འདུན་པའི་ཆེད། །ལེགས་པར་སྤེལ་བའི་རྣམ་སྨིན་ཆེས་དཀར་བ། །ཇི་སྙེད་བསགས་དེས་ཀུན་མཁྱེན་རྒྱལ་བའི་བསྟན། །ཕྱོགས་རྣམ་
ཀུན་ཏུ་དར་ཞིང་རྒྱས་པ་དང། །བགྲང་ཡས་བརྒྱུད་མར་དྲིན་གྱིས་ལེགས་བསྐྱངས་པའི། །འགྲོ་ཀུན་བདེ་སྐྱིད་དཔལ་གྱིས་འཚེངས་པར་ཤོག་ །ཅེས་ཆོས་སྡེ་ཆེན་པོ་དགེ་འཕེལ་དགའ་ལྡན་ཆོས་མཛོད་གླིང་དང། དགའ་
ལྡན་ཐེག་ཆེན་བསོད་ནམས་ཀུན་སྡུད་གླིང། དགའ་ལྡན་ཐེག་ཆེན་བཤད་སྒྲུབ་གླིང་རྣམས་ཀྱི་ནང་སྐོར། བར་སྐོར། ཕྱི་སྐོར་རྣམས་ལ་སྐོར་ཚད་ངེས་གཟུང་བྱས་ཆོག་པའི་གཏན་འཁྱོལ་ཞིག་དགོས་ཞེས་རྣམ་དཔྱོད་ལྷག་བསམ་མི་དམན་པ་ཨོ་ཐོ་ཆི་
གུ་ཤྲཱི་ཐོན་ངག་དབང་ཆོས་འཕེལ་དང། དེ་ཚ་ཐུབ་བསྟན་གསལ་བྱེད་གཉིས་ཀྱིས་བསྐུལ་བ་ལྟར། ་བཙུན་པ་ངག་དབང་བློ་བཟང་བསྟན་པའི་རྒྱལ་མཚན་གྱིས་ཤིང་ཁྱི་ས་ག་ཟླ་བའི་ཡར་ཚེས་་དགེ་བར་སྦྱར་བའི་ཡི་གེ་པ་ནི་དྲུང་ཡིག་མི་ཕམ་
བཤེས་གཉེན་ནོ།། སྐོར་ཚད་སྔར་བསྒྲིགས་ལ་དགོན་གསར་བཤད་སྒྲུབ་གླིང་གི་སྐོར་ཚད་སོགས་འཕྲི་བསྣན་འོས་པ་འགའ་ཞིག་ཅུང་ཟད་བགྱིས་པའོ།། །།།

[007B][BLANK PAGE]



﻿
[001A]༄༅། །ཆོས་སྡེ་ཆེན་པོ་དགའ་ལྡན་ཐེག་ཆེན་བཤད་སྒྲུབ་གླིང་གི་དཀར་ཆག་དྲི་མེད་ཤེལ་དཀར་མེ་ལོང་ཞེས་བྱ་བ་བཞུགས་སོ། །

[001B] །ལྷ་མིའི་རྣམ་འདྲེན་བགྲང་མཐའ་ཡས་པ་ཡི། །རིགས་བདག་ཡེ་ཤེས་བསྟན་པའི་སྒྲོན་མེ་སོགས། །བསླུ་མེད་ལམ་སྟོན་ཡོངས་འཛིན་
ཚོགས་རྣམས་ཀྱི། །བཀའ་དྲིན་རྗེས་སུ་དྲན་པས་གུས་ཕྱག་འཚལ། །བསིལ་ལྗོངས་མཁས་བཙུན་གྲུབ་པ་བྱེ་བའི་དབུས། །རྨད་བྱུང་ལུང་རྟོགས་བཤད་སྒྲུབ་
མཛད་འཕྲིན་གྱིས། །ཀུན་ནས་མངོན་མཐོ་ཐུབ་བསྟན་རིན་ཆེན་གྱི། །མངའ་བདག་བློ་བཟང་རྒྱལ་བའི་དབང་པོར་འདུད། །རབ་འབྱམས་སྟོབས་བཅུ་མངའ་བའི་ཐུགས་
ཀྱི་བཅུད། །མདོ་སྔགས་ཟབ་གནང་རྒྱལ་བའི་དགོངས་པ་བཞིན། །ལེགས་པར་འདོམས་མཛད་རྩ་བའི་ཡོངས་འཛིན་མཆོག་རྗེ་བཙུན་དཱ་ནའི་ཞབས་ལ་གུས་འདུད་
[002A] །ནས༑ ༑བཤེས་གཉེན་དམ་པ་རྣམས་ཀྱི་ཞབས་བརྟན་ཅིང། །རྒྱལ་བསྟན་རིན་ཆེན་ཕྱོགས་མཐར་རྒྱས་པ་དང། །འགྲོ་བའི་སྡུག་བསྔལ་མ་ལུས་
གཅིག་ཆར་དུ། །གཞིལ་ནས་བདེ་བའི་དཔལ་ལ་སྤྱོད་པའི་ཕྱིར། །དགའ་བ་བརྒྱ་ལྡན་ཐེག་ཆེན་བཤད་སྒྲུབ་གླིང། །གསར་བསྐྲུན་ཆེ་བརྗོད་བསྟོད་བསྔགས་ལྟར་
སྣང་གིས། །བསླད་མིན་གནས་ཚུལ་དྲང་པོར་བརྗོད་པའི་གཏམ། །མཆོག་དམན་ཀུན་གྱིས་རྣ་བ་གཏོད་དེ་ཉོན། ཞེས་མཆོད་པར་བརྗོད་པ་དང་མཉན་པར་
བསྐུལ་བའི་ཚིག་གིས་སྡུན་བསུས་ནས་གླེང་བར་བྱ་བ་ནི། ཇི་སྐད་དུ། རྒྱལ་སྲས་ཞི་བ་ལྷས། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་

[002B] །བསྟན་པ་རྙེད་དང་བཀུར་བསྟི་དང། །བཅས་ཏེ་ཡུན་རིང་གནས་གྱུར་ཅིག་ཅེས་གསུངས་པ་ལྟར། ལུས་ཅན་ཀུན་གྱི་ཕན་བདེ་མ་ལུས་པ་འབྱུང་བའི་སྒོ་ནི། རྒྱལ་བའི་བསྟན་པ་ཉག་གཅིག་ཁོ་ནར་དེས་
ཤིང་དེ་ཉིད་འཛིན་སྐྱོང་སྤེལ་བར་བྱེད་པ་ཡང་བསྟན་འཛིན་དམ་པའི་སྐྱེས་མཆོག་རྣམས་ལ་རགས་ལས་པས་ན་དེ་དག་གི་སྐུ་ཚེ་བརྟན་ཅིང་མཛད་འཕྲིན་རྒྱས་པ་དང། འཇིག་རྟེན་ཀུན་ཏུ་ནད་མུག་འཁྲུགས་རྩོད་ཞི་ཞིང་
ཆོས་འབྱོར་བདེ་སྐྱིད་དབྱར་མཚོ་ལྟར་འཕེལ་བའི་ཆེད་དང། ལྷག་ཏུ་ཇིང་གིར་རྒྱལ་པོའི་རིགས་ལས་སོན་པའི་བནྡེ་རང་བཞིན་འདུ་ཤེས་གསུམ་པ། ཡོངས་གྲགས་ཀྱི་མིང་ངག་དབང་བློ་བཟང་བསྟན་པའི་རྒྱལ་མཚན་
དཔལ་བཟང་པོ། མིང་གཞན་པདྨ་དྲག་པོ་རྩལ་ལམ་ཨ་མོ་ཀ་བཛྲ་སོགས་གཞི་གཅིག་ལ་བརྡ་སྣ་ཚོགས་སུ་བཏགས་པའི་ཟོག་པོ་དགེ་སྦྱོང་ལྟར་ཚུལ་འཆོས་པ་བདག་ནི། སྔོན་བསགས་རྣམ་དཀར་མི་དམན་པའི་
མཐུ་ལས་ཚེ་འདིར་རྗེ་བདག་ཉིད་ཆེན་པོ་ཡབ་སྲས་རྣམས་དང་ཞལ་མི་གཉིས་པའི་མཁས་གྲུབ་ཀྱི་འཁོར་སྒྱུར་དུ་མའི་ཞབས་ཟིན་ནས་དམ་པའི་ཆོས་ཀྱི་སྒྲ་སྙན་པོ་ལན་ཅིག་མིན་པར་ཐོས་པའི་སྐལ་བ་སྦོམ་པོར་གྱུར་
ནའང། ན་ཚོད་ཕྲ་མོའི་དུས་ནས་བླ་མའི་གཟུགས་སུ་བྱས་ཤིང། སྐུ་སྐྱེར་སྒྲོ་བཏགས་པའི་རི་བོང་ཅལ་སྒྲོག་གི་སྙན་གྲགས་ཀྱིས་བསླུས་པའི་གྲ་རིགས་སྦྱིན་བདག་དད་ཞེན་ཅན་མི་ཉུང་ཙམ་དང། མི་ཕན་

[003A]༄༅། །ཕན་དུ་རེ་བའི་རྟོག་པ་འོག་འགྱུའི་བློ་ཅན་སོགས་ཀྱིས་བསྙེན་བཀུར་བྱས་པར་བརྟེན། སྒོ་གསུམ་དཀོར་གྱིས་འབགས་ཏེ་ངང་བརྩོན་ཤེས་རབ་ནི་འགྲིབ། ཆགས་སྡང་གཏི་མུག་སོག་
དབྱར་མཚོ་ལྟར་འཕེལ་བཞིན་པ་འདི་གའི་མུར་དབུགས་ཀྱི་རྒྱུ་བ་ཆད་སོང་ན་དམྱལ་བ་བྱ་བ་སོགས་མི་ཁོམས་པར་གྱུར་ནས་གསོར་མི་རུང་པ་ཞིག་ཡོང་བགྲང་སྙམ་སེམས་བློང་བློང་པོར་གྱུར་ནས་བསམ་མ་ནོ་
བཏང་ཚེ་སྤྱིར་ཚོགས་གསོག་སྒྲིབ་སྦྱོང་གི་ཐབས་སྟོན་པ་ཐུགས་རྗེ་ཅན་གྱིས་གསུངས་པ་ཇི་སྙེད་ཅིག་མཆིས་པ་ལས་འདིར་སྐབས་སུ་བབས་པ་བཅོམ་ལྡན་འདས་ཀྱིས། འཕགས་པ་བསྐུལ་བྱེད་ལ་རྫས་ལས་
བྱུང་བའི་བསོད་ནམས་བདུན་བཀའ་སྩལ་ཏེ། ཕྱོགས་བཞིའི་དགེ་འདུན་ལ་ཀུན་དགའ་ར་བ་ཕུལ་བ་དང། དེར་གཙུག་ལག་ཁང་བརྩིགས་ཏུ་འཇུག་པ་དང། གནས་མལ་འབུལ་བ་དང། རྗེས་སུ་མཐུན་པའི་ཡོ་བྱད་
འབུལ་བ་དང། གློ་བུར་དུ་འོང་བ་དང་འགྲོ་བར་ཆས་པ་ལ་སྦྱིན་པ་དང། ནད་པ་དང་ནང་གཡོག་ལ་སྦྱིན་པ་དང། ཡུལ་ངན་དང་ཆར་མི་འབབ་པའི་ཚེ་སྦྱིན་པའོ་ཞེས་རྫས་ལས་བྱུང་བའི་དགེ་བའི་ནང་ནས་ཀྱང་གཙུག་
ལག་ཁང་བརྩིགས་པ་ནི། མདོ་སྡེ་རིན་པོ་ཆེ་ལས། བཅོམ་ལྡན་འདས་ལ་ཁྱིམ་བདག་མགོན་མེད་ཟས་སྦྱིན་གྱིས་མཉན་ཡོད་དུ་གཤེགས་པར་གསོལ་བ་བཏབ་པ་ན། དེ་ན་གཙུག་ལག་ཁང་ཡོད་

[003B] འགྲོ་བ་དང། གནས་པར་སེམས་སོ་ཞེས་བཀའ་སྩལ་
པས་ཁྱིམ་བདག་གིས་ཀྱང་གཙུག་ལག་ཁང་རྩིག་གོ་ཞེས་ཞུས་ནས་ཤཱ་རིའི་བུ་གྲོགས་སུ་ཞུས་ཏེ། རྒྱལ་པོ་རྒྱལ་བྱེད་ཀྱི་ཚལ་ལ་གསེར་གྱི་བྱེ་མས་གཡོགས་ནས་ཉོས་ཏེ་གཙུག་ལག་ཁང་རྩིགས་པར་བརྩམས་པ་
ན་ཤཱ་རིའི་བུ་དང་ཁྱིམ་བདག་གིས་ཐིག་སྐུད་བཟུང་ནས་ཐིག་དང་པོ་བཏབ་པ་ན་ཤཱ་རིའི་བུ་འཛུམ་པར་མཛད་པས་ཁྱིམ་བདག་གིས་རྒྱུ་ཞུས་པར་དགའ་ལྡན་གྱི་གནས་སུའང་གསེར་གྱི་ཁང་པ་དཔག་ཚད་བཞི་བཅུ་པ་གྲུབ་པོ་
ཞེས་བསྔགས་པ་རྒྱ་ཆེར་མཛད་པ་བཞིན་དཀོན་མཆོག་གསུམ་གྱི་ཕོ་བྲང་དང་དགེ་འདུན་གྱི་ཆོས་གཞི་བཞེངས་པའི་ཕན་ཡོན་རྒྱ་ཆེན་པོ་དེ་ལྟ་བུ་དང་གཞན་ཡང་དགོས་པ་ཁྱད་པར་ཅན་མང་པོ་མཐོང་ནས་ཇི་སྐད་དུ་
འཇམ་དཔལ་རྩ་རྒྱུད་ལས། ཡི་གེ་ཧ་བྱ་དགེ་དང་ལྡན། ཞེས་དཔལ་མཉམ་མེད་རི་བོ་དགེ་ལྡན་པའི་རིང་ལུགས་དྲི་མ་མེད་པ་བྱང་ནས་བྱང་གི་ཕྱོགས་མཐར་དར་བར་ལུང་བསྟན་པ་བཞིན་གྱི་དུས་ལ་བབས་པ་ན་
དཔལ་ཕྲེང་སེང་གེ་ང་རོའི་མདོ་ལས་རྒྱལ་སྲས་ཀྱི་སྨོན་ལམ་མཐའ་ཀླས་པ་སྨོན་ལམ་ཆེན་པོ་གཅིག་གི་ནང་དུ་འདུས་ཤིང་ཆུབ་པ་ནི་དམ་པའི་ཆོས་འཛིན་པའི་སྨོན་ལམ་དུ་གསུངས་པ་དང། ལུང་གཞན་ལས་ཀྱང་

[004A]༄༅། །དེ་ཚེ་གྲགས་ཆེན་རྒྱལ་སྲས་རྣམས་ཕྱོགས་དེར་བསྟན་པ་འཛིན་པར་སྨོན། ཞེས་གསུངས་པ་ལྟར། རྒྱལ་སྲས་བདག་ཉིད་ཆེན་པོ་རྣམས་ནི་ཡུལ་དང་དུས་གང་ན་སངས་རྒྱས་ཀྱི་བསྟན་པ་
དར་བ་དེར་བསམ་བཞིན་སྐྱེ་བ་བཞེས་ནས་གདུལ་བྱའི་སྐལ་བ་དང་འཚམ་པར་ཐེག་པ་གསུམ་གྱི་བྱང་ཆུབ་ཏུ་བཀྲི་བར་མཛད་པ་ནི་རྒྱ་མཚོའི་རླབས་བཞིན་དུས་ལས་ཡོལ་བ་ནམ་ཡང་མི་སྲིད་པས། བདག་ཉིད་ཆེན་པོ་
ལུང་དང་མངོན་པར་རྟོགས་པའི་ཡོན་ཏན་རིན་པོ་ཆེས་ཐུགས་ཀྱི་བུམ་བཟང་ལེགས་པར་གཏམས་ཤིང། ཟབ་རྒྱས་ཆོས་ཀྱི་ཆར་ཟིམ་བུས་བྱང་ཕྱོགས་ཀྱི་སྐྱེ་འགྲོ་རྣམས་སྨིན་གྲོལ་གྱི་ལམ་བཟང་པོ་ལ་འཁྲིད་པའི་འདྲེན་མཆོག་
དགོན་སྡེ་འདི་ཉིད་དང་རང་ཅག་རྣམས་ལ་བཀའ་དྲིན་འཁོར་མཐའ་མ་མཆིས་པ་འཇམ་མགོན་བསྟན་པའི་ཉིན་བྱེད་རིག་གནས་ཆེན་པོ་ལྔ་ལ་མཁས་པའི་ཕ་རོལ་ཏུ་ཕྱིན་པ་རྗེ་བཙུན་བླ་མ་མཧཱ་པཎྜི་ཏ་བློ་བཟང་དཔལ་འབྱོར་ལྷུན་
གྲུབ་རབ་རྒྱས་དཔལ་བཟང་པོའི་ཞལ་སྔ་ནས་དང། བདེ་བར་གཤེགས་པའི་མདོ་སྔགས་ཀྱི་གཞུང་ལུགས་རབ་འབྱམས་ཀྱིས་མགྲིན་པར་བརྒྱན་པས་འཇིག་རྟེན་ཀུན་གྱི་མིག་ཏུ་གྱུར་པ་རྗེ་ངག་དབང་བསྟན་འཕེལ་བའི་ཞལ་
སྔ་ནས་དང། རྒྱལ་བའི་གསུང་རབ་རབ་འབྱམས་ལ་མཁས་ཤིང་སྡོམ་གསུམ་གྱི་བཅས་མཚམས་ལས་ནམ་ཡང་མི་འདའ་བའི་བརྟུལ་ཞུགས་ཅན་རྗེ་ངག་དབང་བསྟན་པ་དཔལ་བཟང་པོ་དང། མདོ་སྔགས་ཀྱི་བསྟན་

[004B] སྡེ་སྣོད་རྒྱ་མཚོ་ལྟ་བུའི་ཕ་རོལ་ཏུ་སོན་ཅིང་སྒྲུབ་པའི་རྒྱལ་མཚན་བཙུགས་པར་
མཛད་ནས་གྲུབ་པའི་གོ་འཕང་མཐོན་པོར་གཤེགས་པ་རྡོ་རྗེ་འཆང་ལྷ་བཙུན་རིན་པོ་ཆེ་ངག་དབང་སྦྱིན་པ་དཔལ་བཟང་པོ་སོགས་དམ་པ་གོང་མ་ཟམ་མ་ཆད་པར་བྱོན་པ་སློབ་བརྒྱུད་དང་བཅས་རྨད་བྱུང་ཐུགས་བསྐྱེད་རྟ་ལྗང་
ཤིང་རྟ་བདུན་གྱིས་དྲངས་ཏེ། སྐལ་བཟང་གདུལ་བྱའི་བསོད་ནམས་ཡངས་པའི་ལྷ་ལམ་ངོས་ལ་ཡང་ཡང་མངོན་པར་ཤར་ནས། སྐྱེ་དགུའི་ལེགས་བྱས་ཀྱི་པད་ཚལ་ཅིར་ཡང་བཞད་པར་མཛད་ཅིང། ཀློག་
པ་ཐོས་བསམ། སྤོང་བ་བསམ་གཏན། བྱ་བ་ལས་ཀྱི་འཁོར་ལོ་གསུམ་གྱིས་སྡེ་འདི་འཛིན་སྐྱོང་སྤེལ་བའི་འཕྲིན་ལས་ཀྱིས་རླབས་ཆེར་བསྐྱང་བ་དང། དེ་ནས་དུས་ཀྱི་དབང་གིས་གདན་སའི་ཁུར་བཟུང་བའི་
རིས་མོས་སུ་སོན་པ་མཐོ་ཡོར་མི་གྲལ་དུ་ཆུད་པ་ལྟ་བུ་བདག་ནི་་འཁོན་སྟོན་ཆོས་ཀྱི་རྒྱལ་པོའི་རང་བསྟོད་མཆོག་ཐུན་མར། དེ་དག་ཀུན་དང་ལས་སྨོན་འབྲེལ་ཆེས་པས། །ཐར་པ་སྒྲུབ་པའི་རྟེན་བཟང་འདི་ཐོབ་པར།།
སྐྱེ་བ་རིམ་པར་བརྒྱུད་པ་ཁྱོད་ཡིན་ཞེས། །འགའ་ཡིས་རབ་བཏགས་མཛད་ལ་གསོལ་བ་འདེབས། ཞེས་གསུངས་པ་ལྟར་རང་ཉིད་དམ་པ་དེ་དང་དེ་དག་གི་སྐྱེ་ཟླ་མིན་པ་རང་བློ་རང་ལ་ལྐོག་ཏུ་མ་གྱུར་པས་ཐག་ཆོད་ཀྱང་

[008A]༄༅། །ཁང་སྟེང་ཆོས་ཀྱི་འཁོར་ལོ་རི་དྭགས་ཕོ་མོ་དང་བཅས་པ་སོགས་གང་ཅི་ནས་ཕུན་སུམ་ཚོགས་ཤིང། ཁྱད་དུ་འཕགས་པ་ཡོད་པའི་རྒྱུ་སོང་རིན་གོང་དངུལ་ཐོག་ཏུ་ཕབས་པར་རིན་ཆེན་གཉིས་པ་
སྲང་ཆིག་ཁྲི་དྲུག་སྟོང་ལྔ་བརྒྱ་ཞོ་གང་བྱུང་ངོ།། སྨྲས་པ། སྟོན་པས་རྫས་ལས་བྱུང་བའི་བསོད་ནམས་བདུན། །ཞེས་བསྔགས་ནང་ནས་མཆོག་གསུམ་བསྟི་བའི་གནས། །གཙུག་ལག་ཁང་ཆེན་གྲ་བཤག་གྲངས་
མང་བཅས། །རྒྱལ་བྱེད་ཚལ་གྱི་དཔེ་ཟླར་འོས་པ་འདི། །ཉེར་བསྐྲུན་དགེ་བས་ཐུབ་བསྟན་ཡང་སྙིང་པོ། །གསེར་ཞུན་ཅོད་པན་འཛིན་པའི་རྨད་བྱུང་བསྟན། །ཕྱོགས་དུས་ཀུན་ཏུ་དར་ཞིང་དེ་འཛིན་པའི། །
སྐྱེས་མཆོག་རྣམས་ཀྱི་མཛད་འཕྲིན་རྒྱས་གྱུར་ཅིག་མཁའ་མཉམ་ལུས་ཅན་མཐའ་དག་རྫོགས་ལྡན་གྱི། །དཔལ་ལ་དགྱེས་དགུར་སྤྱོད་ཅིང་འདི་བྱེད་པོའི། །སྲོག་གི་ཀ་བ་བརྟན་ཅིང་སྐྱེ་ཕྲེང་དུ། །འགྲོ་ཀུན་
འདི་ཕྱིའི་བདེ་བ་སྒྲུབ་ནུས་ཤོག་ཆེ་བརྗོད་འདི་ཡང་དངོས་པོའི་འདུ་ཤེས་ཀྱིས། །བདག་བཟུང་དཔེ་ཁྲིའི་རྒྱན་དུ་མི་འཛིན་པར། །བརྗོད་དོན་ཉམས་སུ་བླང་ནས་གནྡྷོ་ལའི། །སྲི་ཞུ་བསྙེན་བཀུར་དག་ལ་
བརྩོན་གྱུར་ཅིག་འདིར་གནས་མཆོག་དམན་གང་ཡང་དཀོན་མཆོག་གི་རྫས་ལ་སྦགས་པ་དཀོར་ཟན་ཚོགས་འདུས་པའི། །མི་སྙན་གཏམ་གྱིས་གཞར་ཡང་མི་གནོད་པ། །བླང་དོར་ཚུལ་

[008B] །ཅེས་ཆོས་སྡེ་ཆེན་པོ་དགའ་ལྡན་ཐེག་ཆེན་བཤད་སྒྲུབ་གླིང་གི་དཀར་ཆག་དྲི་མེད་ཤེལ་དཀར་མེ་ལོང་ཞེས་བྱ་བ་འདི་འང་གནས་མཆོག་བཀྲ་ཤིས་བསམ་གཏན་ཕོ་བྲང་གི་གཟིམས་ཆུང་རབ་ཞི་བདེ་ལྡན་དགའ་
ཚལ་དུ་ཟླ་་ཚེས་་བཟང་པོར་སྤེལ་བའོ།། །།



