
[001A]༄༅། །པཎ་ཆེན་ཆོས་ཀྱི་རྒྱལ་པོ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོས་ཆོས་གྲྭ་ཆེན་པོ་
བཀྲ་ཤིས་ལྷུན་པོར་བྱང་ཆུབ་ལམ་གྱི་རིམ་པའི་བཀའ་ཁྲིད་སྩལ་སྐབས་ཀྱི་ཟིན་བྲིས་ཅུང་ཟད་བཞུགས་སོ། །

[001B] །དཔལ་ལྡན་བླ་མ་དམ་པ་བློ་བཟང་ཐུབ་དབང་རྡོ་རྗེ་འཆང་ཆེན་པོ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོའི་ཞབས་ལ་
སྐྱེ་བ་ཀུན་ཏུ་གུས་པ་ཆེན་པོས་ཕྱག་འཚལ་ལོ། །བརྩེ་བ་ཆེན་པོས་དུས་དང་གནས་སྐབས་ཐམས་ཅད་དུ་རྗེས་སུ་བཟུང་དུ་གསོལ། །དུས་གསུམ་སྐྱབས་གནས་མ་
ལུས་གཅིག་བསྡུས་པ། །མཆོག་མཐུན་དངོས་གྲུབ་ཀུན་གྱི་རྩ་བ་མཆོག། དྲིན་ཅན་རྩ་བའི་བླ་མ་རིན་པོ་ཆེར། །སྙིང་ནས་འདུད་དོ་ཐུགས་རྗེའི་ལྕགས་ཀྱུས་བཟུངས། །དེ་ལ་
འདིར་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོ་དེ་ཉིད་ནས། བྱང་ཆུབ་ལམ་གྱི་རིམ་པའི་མན་ངག་རིམ་པར་སྩལ་

[002A]༄༅། །པ་རྣམས་རང་བློར་གང་ངེས་ཀྱི་ཟིན་བྲིས་ཅུང་ཟད་འགོད་པ་ནི། དེ་ཡང་གནས་ཁང་བྱི་དོར་བྱས་ལ་སྐུ་གསུང་ཐུགས་ཀྱི་རྟེན་བཀྲམ་པ་ཞེས་པའི་སྐབས་
ཀྱི་དང་པོ་བྱི་དོར་བྱ་བའི་ཀུན་སློང་གི་བསམ་པ་ནི། འདི་ཉིད་དུ་ཚོགས་ཞིང་སྤྱན་འདྲེན་པའི་ཕྱིར་དུ་བྱའོ་སྙམ་པ་དང། རྟེན་དགྲམ་ཚུལ་ཡང་རང་གི་མདུན་གྱི་སྟེགས་བུ་མཐོ་
བ་ཞིག་གི་སྟེང་དུ་ངེས་བར་ཐུབ་པའི་དབང་པོའི་སྐུ་ཞིག་བཞུགས་སུ་གསོལ་བ་དང། དེ་ཉིད་ཀྱི་མདུན་དུ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་སྐུ་ཞིག་བཞུགས་སུ་གསོལ་
དེ་ལྟར་རྟེན་དེ་གཉིས་དགོས་པའི་རྒྱུ་མཚན་ནི། དྲན་པ་ཐམས་ཅད་ཀྱི་ནང་ནས་དེ་བཞིན་གཤེགས་པ་རྗེས་སུ་དྲན་པ་མཆོག་ཡིན་པས། ཡོན་ཏན་ཁྱད་པར་ཅན་དང་ལྡན་
པའི་དེ་བཞིན་གཤེགས་པ་དེ་ནི་འདི་ལྟ་བུ་ཞིག་ཡོད་དོ་སྙམ་དུ་དྲན་པའི་ཕྱིར་དུ་ཐུབ་པའི་དབང་པོའི་སྐུ་དང། དེ་བཞིན་གཤེགས་པ་དེས་གསུངས་པའི་ཆོས་སྟོན་པ་པོའི་བླ་མ་

[002B] ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་སྐུ་ཡང་རྟེན་དུ་དགོས་པར་གསུངས་སོ། །མཆོད་པ་གཡོ་མེད་ཅིང་བཀོད་བས་མཛེས་པར་བཤམས་པ་ནས་
སྐྱབས་འགྲོ་སེམས་བསྐྱེད་སོགས་མཛད་པའི་བར་རྣམས་ཕལ་ཆེར་སྤྱིར་བཏང་ལ། ཚོགས་ཞིང་གསལ་འདེབས་ཚུལ་ལ་དམིགས་བསལ་གྱི་མན་ངག་ནི། ཐུབ་པའི་དབང་པོ་དེ་
ངོ་བོ་ཐ་ན་རང་ལ་ཀློག་སློབ་མཁན་ཚུན་ཆད་ཀྱི་བླ་མ་ཐམས་ཅད་འདུས་པའི་བདག་ཉིད་ཡིན་པ་ལ། རྣམ་པ་རྒྱལ་བ་ཤཱཀྱ་ཐུབ་པ་དེ་ཡང་སྤྱིར་ཐུབ་དབང་ཆོས་འཁོར་གྱི་ཕྱག་རྒྱ་སོཌ་
དུ་མ་ཡོད་ཀྱང། ཕྱག་གཡས་པ་ས་གནོན་གྱི་ཕྱག་རྒྱ་ནི་བདུད་འདུལ་གྱི་ཕྱག་རྒྱ་ཡིན་པས་འདིར་དེ་ལྟར་སྒོམ་པ་ལ་བདུད་ཀྱིས་གླགས་མི་རྙེད་པ་སོགས་ཀྱི་རྟེན་འབྲེལ་ཁྱད་པར་
ཅན་དང། དེར་མ་ཟད་སེངྒེ་ཆེན་པོ་བརྒྱད་ཀྱིས་བཏེག་པའི་ཁྲིའི་འོག་ཏུ་བདུད་བཞིའི་ངོ་བོ་མི་དམར་པོ། སེར་པོ། ནག་པོ། དཀར་པོ་བཞི་སྒོམ་ན་ཡང། བདུད་བཞིས་བརྫི་བར་མི་
ནུས་པའི་རྟེན་འབྲེལ་ཡོད་གསུངས། འདི་མྱུར་ལམ་གྱི་བཤད་ལུང་གནང་སྐབས་ཀྱི་མན་ངག་གོ། དེ་ནས་སྐྱབས་འགྲོའི་སྐབས་སངས་རྒྱས་སྐྱབས་སྟོན་པ་ལ་མི་བསླུ་བ་ཡིན་

[003A]༄༅། །པའི་ཚུལ་ལ། རང་གི་ངོས་ནས་བསམ་ཚུལ་དང། སངས་རྒྱས་ཀྱི་ངོས་ནས་བསམ་ཚུལ་གཉིས་ལས། དང་པོར་རང་གི་ངོས་ནས་བསམ་བ་འདི་རང་གནད་
ཆེ༑ དེ་ལ་རང་གི་བཟོ་ལྟ་དེ་ལ་ཡགས་པོ་ཞིག་བལྟ་དགོས། རང་ད་ལྟ་མི་ཞིག་རྩ་ན་ཡོད་ཀྱང། དེའི་སེམས་ལ་གང་འཆར་མི་ཤེས། རང་གིས་འཁོར་བ་ཐོག་མ་མེད་བ་ནས་ད་
ལྟའི་བར་དུ་གང་བྱས་ཀྱང་མི་ཤེས། མདོར་ན་དེ་རིང་ལྟ་བུ་གང་བྱས་ཀྱང་མི་ཤེས་པ་ཐོག་མ་ནས་བསྡད་པ་འདི་ཁ་ཡིན། སངས་རྒྱས་ནི་སྔོན་ཐ་མལ་པ་བྱེད་མྱོང་བ་དེ་ཡང་ཐ་ན་
སྲོག་ཆགས་གྲོག་སྦུར་ཚུན་ཆད་ཀྱི་སྐྱེ་བ་བཞེས་མྱོང་བ། དེའི་གནས་སྐབས་སུ་སྡུག་བསྔལ་གྱི་ཁྱད་པར་ཇི་ལྟར་མྱོང་དང། སྡུག་བསྔལ་དེ་ཡང་མདོར་ན་ཉི་མའི་སྔ་དྲོ་དགོང་མོ་
ཚུན་ཆད་སོགས་དུས་གང་དུ་མྱོང་བའི་ཚུལ་ལ་སོགས་པ་ཐམས་ཅད་རྒྱུས་ཡོད་ཡིན་པ་ས་གཞི་དུས་ལ་མི་བསླུ་བ་དང། ཡང་སྔོན་སློབ་པ་བྱེད་མྱོང་ཞིང་དེའི་གནས་སྐབས་སུ་
ཚོགས་གཉིས་གསོག་པར་མཛད་པས་ལམ་དུས་ལ་མི་བསླུ་བ་དང། མི་སློབ་པ་བྱེད་མྱོང་ཞིང་སྐུ་གསུམ་མངོན་དུ་མཛད་པས་འབྲས་དུས་ལ་མི་བསླུ་བ་སྟེ། དེ་དག་གི་ཕྱིར་ན་

[003B] དགེ་འདུན་ནི་དེ་སྒྲུབ་པའི་ཟླ་གྲོགས་ཡིན་སྙམ་དུ་ཡིད་ཆེས་ཀྱི་ངེས་པ་དྲངས་ཏེ། བླ་མ་ལ་སྐྱབས་སུ་མཆིའོ། །ཞེས་སོགས་བརྒྱ་སྟོང་ཁྲི་འབུམ་
སོགས་བྱ་བར་གསུངས་སོ། །དེ་ནས་སྐྱབས་འགྲོའི་ཚོགས་ཞིང་བསྡུ་སྐབས། ཚོགས་ཞིང་རྣམས་རིམ་གྱིས་ཐུབ་པའི་དབང་པོར་བསྡུ། ཐུབ་པའི་དབང་པོ་ཡང་རང་ལ་ཐིམ་སྟེ། དེ་ཉིད་ཀྱི་སྐུ་གསུང་
ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར། རང་ཐུབ་པའི་དབང་པོར་གྱུར་པའི་ཐུགས་ཀར་ཟླ་བའི་དཀྱིལ་འཁོར་ཆོས་ཐམས་ཅད་སྐྱེ་བ་མེད་པའི་མཚོན་བྱེད། ཨ་ཡིག་དཀར་པོས་
མཚན་པའི་མཐའ་སྐོར་དུ། ཏདྱ་ཐཱ། ཨོཾ་མུ་ནི་ཞེས་སོགས་ཀྱིས་བསྐོར་བ་ལས་འོད་ཟེར་འཕྲོས། མཐའ་སྐོར་ན་ཡོད་པའི་སེམས་ཅན་ཐམས་ཅད་ལ་ཕོག་པས། དེ་རྣམས་ཐུབ་པའི་དབང་པོར་གྱུར་
པ་དང་སྙམ་དུ་བདག་གིས་སེམས་ཅན་ཐམས་ཅད་ཐུབ་པའི་དབང་པོའི་གོ་འཕང་ལ་འགོད་ཐུབ་བྱུང་སྙམ་དུ་དགའ་བ་སྒོམ་པ་ལ་རྟེན་འབྲེལ་གྱི་གནད་ཁྱད་པར་ཅན་ཡོད་གསུངས་སོ།། ཡན་
ལག་བདུན་པའི་ཆོགས་ཞིང་སྐབས། སྤྱིར་ཚོགས་ཞིང་གི་དོན། ཚོགས་ཡང་ཡིན་ཞིང་ཡང་ཡིན་པ་ལ་ཚོགས་ཞིང་གི་དོན་བྱེད་པ་ཅིག་དང། བསོད་ནམས་དང་ཡེ་ཤེས་ཀྱི་ཚོགས་གཉིས་འབྱུང་

[004A]༄༅། །བའི་ཞིང་ས་ལྟ་བུ་ཡིན་པས་ན་ཚོགས་ཞིང་ཞེས་བརྗོད་པའི་ལུགས་གཉིས་གསུངས། ཚོགས་ཞིང་གསལ་བཏབ་པའི་གནད་ཀྱི་དགོས་པའི་གཙོ་བོ་ནི་དེ་རྣམས་དཀོན་མཆོག་
དངོས་སུ་བལྟས་ནས་ཡིད་ཆེས་ཀྱི་ངེས་པ་དྲངས་ཏེ་རྒྱུད་ལ་བྱིན་རླབས་འཇུག་པའི་ཆེད་དུ་ཡིན་ལ། གསལ་འདེབས་ཚུལ་དངོས་ནི་བདེ་ལམ་གཞུང་ལྟར་ལ། དེར་མི་གསལ་བའི་མན་ངག་ནི་
རིན་པོ་ཆེའི་ཁྲི་འདེགས་པའི་སེངྒེ་དེ་ཡང་ཤིང་ལ་བཅོས་པ་ལྟ་བུའི་ཕལ་པ་མིན་པར། སངས་རྒྱས་བཅོམ་ལྡན་འདས་ཀྱི་ཡེ་ཤེས་རང་སྣང་ལས་གྲུབ་པ། རྫུ་འཕྲུལ་གྱི་རྐང་པ་བཞིའི་བདག་
ཉིད་ཅན་ཡིན་པ། ཁྲི་དེར་སེངྒེ་ཡོད་བའི་རྒྱུ་མཚན་ནི། སེངྒེ་དེས་རི་དྭགས་ཕལ་པ་རྣམས་སྐྲག་པར་བྱེད་པ་དེ་བཞིན་དུ། །སངས་རྒྱས་བཅོམ་ལྡན་འདས་དེས་ཀྱང་སྨྲ་བ་ངན་པ་རྣམས་ཚར་གཅོད་པའི་
མཚོན་བྱེད་དང། དེའི་སྟེང་གི་ཉི་མའི་དཀྱིལ་འཁོར་ནི་དོན་དམ་སེམས་བསྐྱེད་མཐར་ཕྱིན་པ་དང། ཟླ་བའི་དཀྱིལ་འཁོར་ནི་ཀུན་རྫོབ་སེམས་བསྐྱེད་མཐར་ཕྱིན་པའི་མཚོན་བྱེད་དུ་གསུངས། གཡས་
ཕྱོགས་ཀྱི་རྗེ་བཙུན་བྱམས་མགོན་ཡང་ངོ་བོ་སངས་རྒྱས་དངོས་ཡིན་པ་ལ། རྣམ་པ་ས་བཅུའི་བྱང་ཆུབ་སེམས་དཔར་གྱུར་པའི་དགའ་ལྡན་གྱི་རྟེན་ཅན་གྱི་རྗེ་བཙུན་གྱི་རྣམ་པ། གཡོ་ན་གྱི་རྗེ་

[004B] དེ་དག་གི་འོག་ཏུ་ཡན་ལག་བདུན་པ་མཎྜལ་དང་བཅས་འབུལ་བ་ནི།    ༈   
ཡང་འཇམ་དཔལ་ནི་བྱང་ཆུབ་སེམས་དཔའ་གཞན་རྣམས་ལས། བློ་གྲོས་དང་མཁྱེན་རབ་ཕུལ་དུ་ཕྱིན་པས་ན། འཇམ་དཔལ་གྱི་མཆོད་པའི་སྤྲིན་སྤྲོ་བ་ལ་སོགས་པའི་སྤྱོད་པའི་ཚོང་ཙམ་བྱང་ཆུབ་སེམས་
དཔའ་གཞན་ལ་མེད་པས། དེ་བས་ན་འཇམ་དཔལ་གྱི་སྤྱོད་པ་ཇི་ལྟ་བ་བཞིན་དུ་བདག་གིས་ཀྱང་སྤྱོད་སྙམ་པའི་སྒོ་ནས་འཕགས་པ་འཇམ་དཔལ་ཞེས་སོགས་དང། ཇི་སྙེད་སུ་དག་ཕྱོགས་བཅུའི་འཇིག་
རྟེན་ན། ཅེས་སོགས་ཚིག་བཅད་གཉིས་ཀྱི་སྐབས་སུ། སྒོ་གསུམ་སྡོམ་པའི་ཕྱག་དང། སྒོ་གསུམ་སོ་སའི་ཕྱག་རྣམས་བཟང་པོ་སྤྱོད་པ་ནས་འབྱུང་བ་ལྟར་བྱས་རྗེས་མཆོད་པའི་ཡན་ལག་གི་སྐབས་
མེ་ཏོག་དམ་པ་ཅེས་སོགས་ཀྱི་དམ་པ་ནི། མཆོད་ཡུལ། མཆོད་རྫས། མཆོད་པ་པོ་སྟེ། མཆོད་པའི་འཁོར་གསུམ་སྣང་ལ་རང་བཞིན་མེད་པར་བལྟ་དགོས་པའི་དོན་དང། དེ་ལྟར་མིན་པར་རང་བཞིན་གྱིས་
གྲུབ་པར་བཟུང་ན་ནི། མཆོད་པ་ལ་སོགས་པ་བྱེད་པ་ཡང་འཁོར་བར་འཆིང་བྱེད་ཀྱི་རྒྱུར་འགྲོ་བ་ཡིན་གསུངས། འདོད་ཆགས་ཞེ་སྡང་ཞེས་སོགས་བཤགས་པའི་ཡན་ལག་གི་སྐབས་སུ་ཚོགས་ཞིང་

[005A]༄༅། །རྣམས་ལས་བདུད་རྩི་འབེབས་སྦྱང་བྱས་རྗེས་ཤེས་རྒྱུད་ཉོན་མོངས་པ་དང་བྲལ་ནས་ཚོགས་ཞིང་རྣམས་ཀྱི་སྐྱབས་འོག་ཏུ་ཆུང་པའི་མོས་པ་བྱ། ཕྱིར་བསྔོ་ཞེས་སོགས་བསྔོ་བའི་
ཡན་ལག་སྐབས། ཐབས་འདི་ལྟ་བུ་ལ་བརྟེན་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་ཤོག་སྙམ་པ་དང། ཐོབ་པར་གྱུར་ཅིག་སྙམ་བ་བྱ་ཞིང། ཚོགས་
ཞིང་རྣམས་ཀྱིས་ཀྱང་དེ་བཞིན་དུ་གྱུར་ཅིག་ཅེས་བརྗོད་ནས་བྱིན་གྱིས་བརླབས་པའི་མོས་བ་བྱ་ཞིང། མཎྜལ་གྱི་སྐབས་སུའང། ཚོམ་བུ་འགོད་ལུགས་ཤེས་པ་སོགས་ཕྱིའི་བྱེད་ལུགས་ཙམ་མིན་
པར་སེམས་རང་གཙོ་ཆེ་བས་ཕུལ་བའི་ཚེ་དགྱེས་བཞིན་དུ་བཞེས་ནས་བྱིན་གྱིས་བརླབ་བྱུང་སྙམ་པའི་མོས་པ་བརྟན་པོ་བྱ་དགོས་པར་གསུངས་སོ། །དེ་ནས་བདག་གི་བློ་ཆོས་སུ་འགྲོ་བར་
བྱིན་གྱིས་རློབས་ཞེས་སོགས་དང། ལམ་རིམ་གསོལ་འདེབས་ཀྱི་སྒོ་ནས་གསོལ་བ་འདེབས་པའི་མན་ངག་གཞན་རྣམས་ལམ་མཆོག་སྒོ་འབྱེད་དུ་ཇི་ལྟར་གསུངས་པ་ལྟར་ལ། དེ་ལྟར་ལམ་བཟང་
སྟོན་པའི་བཤེས་གཉེན་དང་ཞེས་སོགས་སྐབས་དབེན་ས་སྙན་བརྒྱུད་ནས་འབྱུང་བའི་མན་ངག་ནི། བྱིན་གྱིས་རློབས་དང་པོའི་སྐབས་བདུད་རྩི་ཕབས་ནས་བྱིན་གྱིས་བརླབས་པའི་མོས་པ་དང། གཉིས་

[005B]
ལམ་གྱི་རིམ་པ་སྒོམ་པ་ལ་བར་དུ་གཅོད་པ་སོགས་བསྲུང་མའི་ཚུལ་དུ་བཞུགས་པའི་མོས་པ་བྱ་བར་གསུངས་སོ། །དེ་ནས་ཚོགས་ཞིང་བསྡུ་བ་དང། དེ་ཡང་མཐར་སྤྱི་བོའི་བླ་མ་ལ་བསྟིམ་པའི་
པར་རྣམས་མྱུར་ལམ་ལྟར་རིམ་གྱིས་བྱས་ནས། སྤྱི་བོའི་བླ་མ་ཐུབ་དབང་དེ་ལ་ཡན་ལག་བདུན་པ་མཎྜལ་དང་བཅས་མངོར་བསྡུས་ཕུལ་ནས། སྐུ་བཞིའི་བདག་ཉིད་ཅེས་སོགས་ཀྱིས་གསོལ་
བ་བཏབ་ནས། རིམ་ལྔ་ལས། འདི་ནི་རང་བྱུང་བཅོམ་ལྡན་འདས་ཞེས་སོགས་དང། སྡོམ་བྱུང་ལས། བླ་མ་སངས་རྒྱས་བླ་མ་ཆོས་ཞེས་སོགས་གསུངས་པ་ལྟར། སྤྱི་བོའི་བླ་མ་ཐུབ་དབང་དེ་བླ་མ་སངས་
རྒྱས་ཆོས་དགེ་འདུན་ཏེ་མདོར་ན་སྐྱབྶ་གནས་ཀུན་འདུས་པའི་བདག་ཉིད་དུ་མོས་ནས་དེ་ལྟར་གསོལ་བ་བཏབ་ཅིང། བདག་དང་སེམས་ཅན་ཐམས་ཅད་འཁོར་བར་སྐྱེས་ནས་ཡུན་རིང་ལ་ཤུགས་
དྲག་པའི་སྡུག་བསྔལ་སྣ་ཚོགས་མྱོང་བ་འདི་དགེ་བའི་བཤེས་གཉེན་བསམ་སྦྱོར་གཉིས་ཀྱིས་ཚུལ་བཞིན་དུ་མ་བསྟེན་པས་ལན་པར་འདུག་པས་ཞེས་པའི་ཚིག་འདི་བཏོན་ཀྱང་ཆོག་མ་བཏོན་ཀྱང་

[006A]༄༅། །ཆོག་འདི་ཙོ་སེམས་རང་གཙོ་ཆེ་བ་ཡིན་པས་སྡུག་བསྔལ་ལ་སྣ་ཚོགས་མྱོང་བ་འདི་བླ་མ་སངས་རྒྱས་དངོས་སུ་མ་མཐོང་བ་དང། བཀའ་བཞིན་མ་བསྒྲུབ་པས་ལན་པར་འདུག་སྙམ་
དུ་བློས་ཐག་ཆོད་པ་ཞིག་དགོས། དེ་ཡང་སྤྱིར་འདི་དག་གི་སྐབས་སུ་བླ་མའི་རྣལ་འབྱོར་ཞེས་པ་ཡང། བླ་མ་སྤྱི་གཙུག་ཏུ་སྒོམ་པ་ཙམ་གྱིས་མི་ཆོག་མདུན་ནམ་སྤྱི་གཙུག་གང་དུ་བསྒོམ་
ཀྱང༑ བླ་མའི་ཡོན་ཏན་ལ་སེམས་རྣལ་དུ་ཕབ་ཅིང། དེ་ལ་བརྟེན་ནས་བདེ་བ་དང་ཡོན་ཏན་གྱི་ཚོཌ་རྒྱུད་ལ་འབྱོར་བའམ་གོང་ནས་གོང་དུ་འཕེལ་བ་ཞིག་བྱུང་ན་བླ་མའི་རྣལ་འབྱོར་གྱི་དོན་ཚང་བ་
ཡིན༑ འཕགས་པ་ཡིན་ན་རྣལ་འབྱོར་པ་ཡིན་པས་ཁྱབ་ཅེས་པ་ཡང་དེ་འདྲ་ལ་དགོངས་པ་ཡིན། ལམ་གྱི་སྲོག་ཏུ་བྱས་པའི་དོན་ནི། དཔེར་ན། གྲུ་ལ་བརྟན་བྱེད་དུ་གཞུང་ཤིང་ཅེས་གྲགས་པའི་
དབྱུག་པ་རིང་པོ་ཞིག་གཞུང་དུ་བཏང་དགོས། དེ་བཞིན་དུ་བླ་མའི་རྣལ་འབྱོར་དེ་ཡང་ལམ་གྱི་གཞུང་ཤིང་ལྟ་བུར་བྱས་ནས་ཐོས་བསམ་སྒོམ་སོགས་གང་བྱེད་ཀྱང་བླ་མ་མཁྱེན་སྙམ་དུ་སྙིང་
ཐག་པ་ནས་གསོལ་བ་བཏབ་པ་ཞིག་དགོས། སྤྱིར་བླ་མ་སྤྱི་གཙུག་ཏུ་སྒོམ་པ་ལ་སྐུ་གསུང་ཐུགས་ཀྱི་བྱིན་རླབས་རྒྱུད་ལ་འཇུག་པའི་རྟེན་འབྲེལ་གྱི་གནང་ཡོད་གསུངས། འདི་ཡང་མྱུར་

[006B]    ༈    སྤྱི་བོའི་བླ་མ་ཐུབ་པའི་དབང་བོའི་ཐུགས་ཀ་ནས་རང་ལ་དངོས་
སུ་ཆོས་འབྲེལ་ཡོད་པའི་བླ་མ་སྤྲོས་ཏེ་བགྲེས་གཞོན་དང་སྐུའི་རྣམ་འགྱུར་སོགས་ཇི་ལྟར་ཡོད་པ་རང་གི་མདུན་དུ་རང་ལ་ཞལ་ཕྱོགས་ཏེ་བཞུགས་པར་གསལ་བཏབ་སྟེ། བདག་གི་དགེ་བའི་བཤེས་
གཉེན་འདི་རྣམས་སངས་རྒྱས་དངོས་རང་ཡིན་སྙམ་དུ་བསམ། དེ་ལྟར་བསམ་ཚེ་དགེ་བའི་བཤེས་གཉེན་འདི་རྣམས་ལ་སྐྱོན་འདི་དང་འདི་ལྟ་བུ་འདུག་པས་སངས་རྒྱས་དངོས་རང་མ་ཡིན་ནོ་སྙམ་པ་
ཞིག་བྱུང་ན། དེ་ནི་རང་ལ་རང་མཐོང་ཡོད་པའི་སྐྱོན་ཡིན་པས་ཐོག་མར་སྐྱོན་འདི་ལྟ་བུ་དང་བཅས་སོ་སྙམ་པའི་བློ་དེ་འབྱུང་བའི་གཞི་རྩ་དེ་གང་ཡིན་སྙམ་དུ་རྩད་གཅོད་བྱེད། དེ་ལྟར་བྱས་པ་ན་དེ་ནི་བླ་མ་དེས་
རང་ལ་མ་ངན་པ་ཞིག་བྱས་པའམ། རང་ཕྱོགས་ཞིག་ལ་མ་དན་པ་བྱས་པ་ལ་བརྟེན་ནས་བྱུང་པ་ཡིན་ཏེ། དཔེར་ན་བླ་མ་ཆང་འཐུང་མཁན་ཞིག་ལ་དེ་དང་ལྟ་སྤྱོད་མཐུན་པའི་སློབ་མ་ཅིག་ཡོད་ན། བླ་མ་
དེ་ཡག་པོ་ཡིན་བསམ་པ་ཅིག་ཡོང། བླ་མ་ནུབ་སང་སྟེ་འདོན་པ་བྱེད་མཁན་ཅིག་ལ། དེ་དང་ལྟ་སྤྱོད་མི་མཐུན་པའི་སློབ་མ་ཞིག་ཡོད་ན། ཨ་ག་ང་བླ་མ་འདི་ཅང་ཉལ་རྒྱུ་མེད་པ་སྙམ་པའི་བློ་བྱུང་བ་

[007A]༄༅། །ལྟ་བུ་ཡིན། དེ་ལྟར་སེམས་ལ་མ་ངན་པ་བྱུང་བ་དེ་ཡང་ནི་རང་རྒྱུད་ཀྱི་ཆགས་སྡང་གི་དབང་གིས་བྱུང་བ་ཡིན། ཆགས་སྡང་དེ་ཡང་ནི་ང་མཆོག་ཡིན་ནོ་སྙམ་པའི་རང་
མཐོང་ངམ། དར་འཛིན་འདི་ལ་ཐུག་པ་ཡིན་པས། དེས་ན་དགེ་བའི་བཤེས་གཉེན་ལ་ཡོད་པ་ལྟར་སྣང་བའི་སྐྱོན་དེ་རང་གི་སེམས་ཀྱི་སྐྱོན་ཡིན་པར་ཐག་བཅད་ནས་རང་ཉིད་སུན་ཕྱུང་
དེ་ལྟ་བུའི་ཚུལ་དེ་ནི་ཉོན་མོངས་བྱང་ཆུབ་ཀྱི་ཡན་ལག་ཏུ་བསྒྱུར་བའི་དོན་དུ་འང་གསུངས་སོ། །དེར་མ་ཟད་ཡང་ཁྱོད་ཀྱི་བླ་མ་དེ་སྐྱོན་ཅན་ཡིན་ན་ཁྱོད་མངོན་པར་རྫོགས་པར་སངས་རྒྱས་པར་
འདོད་དམ་མི་འདོད་འདོད་ན། ཁྱོད་ཀྱི་བླ་མ་དེ་སྐྱོན་ཅན་ཡིན་ན། ཁྱོད་སངས་རྒྱས་བར་ཇི་ལྟར་འགྱུར་སྙམ་དུ་བསམ། ཡང་ཁྱོད་འཁོར་བ་དང་ངན་སོང་དུ་ལྟུང་བར་འདོད་དམ་མི་འདོད་བྱས་ན། ང་དེ་
དག་ཏུ་ལྟུང་བར་རྣམ་རྟོག་ཟ་སྙམ་བ་ཅིག་འོང། འོ་ན་ཁྱོད་དེ་དག་ཏུ་མི་ལྟུང་བ་དེ་གང་ལ་བརྟེན་ནས་ཡོད་རྒྱུ་ཡིན། དེ་སྡིག་སྤོང་དགེ་བ་ཚུལ་བཞིན་དུ་བསྒྲུབ་པ་ལ་བརྟེན་ནས་ཡོངས་རྒྱུ་ཡིན་
ཏེ་དེ་ལྟར་ཡིན་ན། སྡིག་སྡོང་དགེ་བ་སྒྲུབ་པ་ཡང་སྒྲུབ་ཚུལ་ཤེས་དགོས་པས། ཤེས་པ་དེ་གང་ལ་བརྟེན་ནས་བྱུང་བྱས་ན། དེ་འོ་ན་བླ་མས་ཆོས་བཤད་བ་ལ་བརྟེན་ནས་བྱུང། དེ་ལྟར་བྱུང་

[007B] དེར་མ་ཟད་བླ་མ་ལ་སྐྱོན་དུ་བལྟ་བ་དེ་ནི་འཁོར་བ་དང་ངན་སོང་མུ་མཐའ་མེད་
པར་འཁྲིད་པར་བྱེད་པ་ཡིན་པས་ཁྱོད་དེ་དག་ཏུ་འགྲོ་བར་འདོད་ན་རྒྱུག་ཅིག་སྙམ་དུ་བསམ། འདི་དག་གི་སྐབས་སུ་བློ་སྦྱོང་ཚུལ་ནི། དཔེར་ན། རང་ལ་ལྕམ་རྩེ་སེར་བོ་ལྟ་བུ་ཞིག་ཡོད་ན་དེ་ནམ་དྲན་
རེས་ཀྱིས་དེ་ནི་སེར་པོའོ་སྙམ་པ་ཡོང་བ་ལྟར། བླ་མ་དེ་ནི་ནམ་དྲན་རེས་ཀྱིས་བདག་གི་བླ་མ་དེ་ནི་སངས་རྒྱས་དངོས་རང་ཡིན་ནོ་སྙམ་བའི་བློ་མ་སྐྱེས་ཀྱི་བར་དུ་སྦྱོང་དགོས་པར་གསུངས་སོ། །
   ༈    དགེ་བའི་བཤེས་གཉེན་བསམ་བས་བསྟེན་པ་དང་སྦྱོར་བས་བསྟེན་པ་ཞེས་བའི་བསམ་བས་
བསྟེན་པ་ནི་སེམས་ཀྱིས་བསྟེན་པ་ཞེས་པའི་དོན་ཡིན་པས་འདི་རང་གནང་ཆེ། འདི་བྱུང་ན་སྦྱོར་བས་བསྟེན་པ་ཤུགས་ལ་ཡོང་སྟེ། དབེར་ན་རང་ཚོ་མི་ཞིག་ལ་དགའ་ཚོར་ཆེན་པོ་ཞིག་ཡོད་ན། དེ་
ལ་ཕན་ཐོགས་བྱེད་པ་ཤུགས་ཀྱིས་འོང་བ་དང་འདྲ། དེས་ན་ཚད་མ་རྣམ་འགྲེལ་ལ་སོགས་པའི་གཞུང་ལུགས་ཆེན་པོ་རྣམས་ལ་ཐོས་བསམ་བྱེད་པ་ལ་ཡང་གཞུང་ལུགས་དེ་དག་ལ་དང་པ་ཞིག་

[008A]༄༅། །དགོས་ཏེ། དད་བ་མེད་ན་དེའི་དོན་ཤེས་པ་དང་བྱིན་རླབས་རྒྱུད་ལ་འཇུག་པ་མི་ཡོང་གསུངས། དེས་ན་བླ་མ་སོགས་ལ་དད་པ་བྱེད་པ་ལ། དང་པོར་དད་པ་དེ་ངོ་ཤེས་དགོས་པས། དེ་
ཇི་འདྲ་ཞིག་ཡིན་སྙམ་ན། བླ་མ་ངེས་བྱ་བ་གང་མཛད་ཀྱང་དགའ་ལྷང་ངེ་བ། རང་ཉིད་ཀྱང་བྱ་བ་དེ་ལ་འཇུག་པར་འདོད་པ་ཞིག་དང། བླ་མ་སངས་རྒྱས་དངོས་རང་དུ་བལྟས་པ་ཞིག་དགོས། དེ་ཡང་བླ་མ་
སངས་རྒྱས་དངོས་སུ་བལྟ་དགོས་ཀྱི་ཡོད་བསམ་པ་ཙམ་མ་ཡིན་པར་སངས་རྒྱས་དངོས་རང་ཡིན་སྙམ་དུ་བློས་ཐག་ཁྲིག་སྟེ་བཅད་ལ་དེ་ཡང་བླ་མ་དེ་གཞན་སེར་པོ་གྱོན་པ་ཞིག་ཡོད་དམ་
མགོ་བོ་དཀར་པོ་ལྟ་བུ་ཞིག་ཡོད་དམ། དེའི་རྣམ་པ་ཡིད་ལ་ནམ་དྲན་པའི་ཚེ། དེ་ནི་སངས་རྒྱས་དངོས་རང་ཡིན་སྙམ་དུ་ཡང་ཡང་བསམ་ནས་བསྒོམ་དགོས་པ་ཡིན་གསུངས།    ༈   
དྲིན་རྗེས་སུ་དྲན་ནས་གུས་པར་བྱ་ཚུལ་ནི། བདག་གི་དགེ་བའི་བཤེས་གཉེན་འདི་རྣམས་བདག་ལ་བཀའ་དྲིན་ཤིན་ཏུ་ཆེ་སྟེ་བདག་དང་པོ་མའི་མངལ་ནས་བཙས་ཙམ་དང། དེ་ནས་ཚུར་ཙམ་
སླེབ་པའི་སྐབས་དེ་དག་ཏུ། ཆོས་ཀྱི་གནས་ཚུལ་གང་ཡང་མི་ཤེས་པ་ཞིག་ཡིན་པ་ལ། དགེ་བའི་བཤེས་གཉེན་ལ་བརྟེན་ནས་དང་བོར་ཀ་ཁ་ཅེས་པ་ནས་དབྱངས་དང་གསལ་བྱེད་ཀྱི་ཡི་

[008B] ཆོས་ཚིགས་སུ་
བཅད་པ་རེ་ཙམ་བཤད་པའི་བླ་མ་ལ་ཡང་སྔོན་ཐུབ་པའི་དབང་པོས་ཚིག་བཅད་རེ་རེ་ཙམ་ཀྱི་ཕྱིར་དུ་སྐུ་ལ་མར་མེ་སྟོང་བཙུགས་པ་དང། ལྕགས་གཟེར་སྟོང་གིས་བཏབ་པ་ལ་སོགས་པའི་དཀའ་
སྤྱད་མཛད་ཚུལ་ལ་དཔགས་ནས་བཀའ་དྲིན་དྲན་པར་བྱའོ། །འདི་ལྟར་བཀའ་དྲིན་རྗེས་སུ་དྲན་ཚུལ་ལ་མྱུར་ལམ་གྱི་བཤད་ལུང་གནང་སྐབས་ཀྱི་མན་ངག་ནི། བླ་མེད་སེམས་ཅན་ཐམས་ཅད་
ལ་བཀའ་དྲིན་ཆེ་བ་རྒྱུ་མཚན་དུ་བྱས་ནས་བཀའ་དྲིན་དྲན་ཚུལ་དང། རང་ལ་བཀའ་དྲིན་ཆེ་བ་རྒྱུ་མཚན་དུ་བྱས་ནས་བཀའ་དྲིན་དྲན་ཚུལ་གཉིས་ལས། དང་པོ་མཆོག་ཡིན་ཅིང། རང་ལ་ཡང་
ཟས་གོས་སོགས་གནང་བ་རྒྱུ་མཚན་དུ་བྱས་ནས་བཀའ་དྲིན་དྲན་ཚུལ་དང། དམ་པའི་ཆོས་ཀྱི་བཀའ་དྲིན་ནོས་པ་རྒྱུ་མཚན་དུ་བྱས་ནས་བཀའ་དྲིན་དྲན་ཚུལ་གཉིས་ལས། ཕྱི་མ་འདི་ཕུལ་དུ་
བྱུང་བར་གསུངས།    ༈    དེ་ལྟར་བཀའ་དྲིན་དྲན་ནས་དེ་གསབ་འདོད་ཀྱི་བློ་སྐྱེད་པ་ཡིན་ཅིང་སྦྱོར་བས་བསྟེན་ཚུལ་ཡང། ལུས་ཀྱི་སྒོ་ནས་བླ་མའི་སྙུང་གཡོས་

[009A]༄༅། །སོགས་སྐབས་སུ་བབས་པའི་ཞབས་ཕྱི་གང་དང་གང་ཞུ་བ་དང། ངག་གི་སྒོ་ནས་བསྟོད་དབྱངས་བརྗོད་པ་དང། ཡིད་ཀྱི་སྒོ་ནས་བཀའ་བཞིན་བསྒྲུབ་པའི་མཆོད་
པས་མཉེས་པར་བྱེད་པ་རྣམས་ཡིན་ཅིང། དེ་དག་གི་ནང་ནས་ཕྱི་མ་འདི་མཆོག་ཏུ་གསུངས། དེ་ཡང་བསྒོམ་པའི་ཚེ་བླ་མ་དེས་ཁྱོད་མེ་ལ་མཆོད་ཟེར་བ་ཞིག་བྱུང་ཀྱང། ཚམ་ཚོམ་
མེད་པར་མཆོད་ནུས་པའི་ཚོད་ཙམ་དང། ངག་གི་སྒོ་ནས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དུ་བླ་མའི་བསྟོད་དབྱངས་སྒྲོག་ཏུ་འགྲོ་དགོས་པ་ཞིག་བྱུང་ཀྱང་ངལ་བ་མི་སྐྱེ་
བའི་ཚོད་ཙམ་ཀྱི་བློ་མ་བྱུང་གི་བར་དུ་སྒོམས། དེ་ཡང་སྤྱིར་བླ་མ་དེ་ལ་འདུལ་བ་ནས་བཤད་པའི་བླ་མ་དང། བྱང་སེམས་ཀྱི་སྡེ་སྣོད་ནས་བཤད་པའི་བླ་མ་དང། སྔགས་
ནས་བཤད་པའི་བླ་མ་དང་གསུམ་ཡོད་པས། དང་པོའི་དབང་དུ་བྱས་ན། བླ་མ་དེ་བསླབ་པ་ལ་སྐྱོན་ཚང་བ་ལྟ་བུའི་ཚུལ་ཁྲིམས་ཉམས་པ་ཞིག་ཡིན་ཀྱང། དེ་ལྟ་བུའི་ཚུལ་ལ་མ་དད་
པ་མི་བྱེད་པར་བླ་མའི་མཛད་པ་འདི་ལ་དགོས་པ་ཞིག་ཡོད་པ་ཐག་ཆོད་སྙམ་དུ་བསམ་པ་དང།    ༈    །གཉིས་པའི་དབང་དུ་བྱས་ན་བླ་མ་དེས་མི་རིགས་པའི་མཛད་པ་ཞིག་མཛད་ཀྱིན་འདུག་ཀྱང་

[009B] བདག་ཀྱང་མ་འོངས་པ་ན་བླ་མ་སངས་རྒྱས་འདིའི་ངོ་བོར་སངས་རྒྱས་ནས། འདི་ལྟ་བུའི་མཛད་པ་ལ་སློབ་ནུས་པར་ཤོག་སྙམ་དུ་སྨོན་པའི་
ཡུལ་དུ་བྱ་དགོས་པའི་ཚུལ་ལ་སོགས་པ་གསུངས་སོ།    ༈    །གསུམ་པ་སྔགས་ཀྱི་སྐབས་བླ་མའི་མཛད་པ་གང་མཛད་པ་བཀའ་གང་སྩལ་བར་ཚམ་ཚོམ་མེད་པར་འཇུག་པ་ཞིག་དགོས་
གསུངས། མཇུག་ཏུ་ཇི་ལྟར་བྱ་བ་ནི་སྤྱི་བོའི་བླ་མ་ཐུབ་དབང་དེ་རང་ལ་སྟིམ་པའམ། དེ་ལས་རང་འདྲ་གཉིས་པ་ཆད་ནས་རང་ལ་བསྟིམ་པ་ཅི་རིགས་ཤིག་བྱས་ནས་གསོལ་བ་འདེབས་པ་སྔགས་
བཟླ་བ་དགེ་རྩ་རྫོགས་བྱང་དུ་བསྔོ་བ་སོགས་བྱའོ། །དེ་རྗེས་ཐུན་མཚམས་ཀྱི་བྱ་བ་ནི། ཆགས་སྡང་རྨོངས་གསུམ་སྐྱེ་བའི་ཡུལ་རྣམས་ལ་དབང་པོ་འཕྲོར་མི་སྟེར་བར་དྲན་ཤེས་ཀྱིས་དབང་པོའི་
སྒོ་སྡོམ་པ། མི་ཉལ་བར་རྣལ་འབྱོར་ལ་བརྩོན་པ། ཟས་ཀྱི་ཚོད་རིག་པ་སོགས་ནི་བདེ་ལམ་རང་ཉིད་དུ་གསལ་བ་ལྟར་རོ།    ༈    །དེ་ནས་དལ་འབྱོར་ལ་སྙིང་པོ་བླངས་བའི་ཕྱིར་བསྐུལ་བ་
ལ༑ དལ་འབྱོར་དོན་ཆེ་བ་དང། རྙེད་དཀའ་བར་བསམ་པ་གཉིས་ལས། དང་པོ་ནི་རང་ཅག་རྣམས་ཀྱི་ཐོབ་པའི་ལུས་རྟེན་འདི་ལ་མི་ལུས་རིན་པོ་ཆེ་ཟེར་བ་ཡིན་ཅིང། དེ་ཡང་མི་ལུས་རིན་པོ་ཆེ་ཟེར་

[010A]༄༅། །བ་ཙམ་ཞིག་གནག་རྫི་རྒན་པོ་ཚུན་ཆད་ཀྱིས་ཤེས་མོད། དེ་རྣམས་ཀྱིས་འདི་རིན་པོ་ཆེ་ཡིན་པའི་ཡིན་ལུགས་དེ་མི་ཤེས། དེས་ན་དལ་འབྱོར་དོན་ཆེ་བར་བསམ་པ་ལ། དེ་
ལྟར་ཤེས་དགོས་པས། དེའི་ཚུལ་ནི་དཔེར་ན་ཁྱི་ལ་སོགས་པའི་དུད་འགྲོ་རྣམས་ལུས་རྟེན་དེ་དང་དེ་ལྟ་བུ་བླངས་པའི་ཁྱད་པར་ལས་ཤིན་ཏུ་རྨོངས་པ་ནི་རང་གི་ལུས་ལ་རྨ་ལྟ་བུ་བྱུང་ཡང། དེ་
གསལ་པའི་ཐབས་ནི་མི་ཤེས་པར། རྨ་དེ་ཁས་ཧྲལ་བ་ལ་སོགས་པའི་སྡུག་བསྔལ་དང། སེམས་ཅན་དྲེད་ཅེས་པ་དེས་ཀྱང་ཕྱི་རོལ་པ་ལ་ཡོད་པའི་ཚེར་མ་ས་འོག་ཏུ་མནན་པ་ན་མི་ཟུགས་
པར་མཐོང་ནས། རང་གི་ལག་པར་ཚེར་མ་ཟུག་པ་ན། དེ་ཡང་དེ་དང་འདྲ་བར་གཏིང་དུ་མནན་པས་རང་ལ་སྡུག་བསྔལ་ཆེར་སྐྱེད་པར་བྱེད་ཅིང། དེར་མ་ཟད་དེ་རྣམས་ཀྱི་རྟེན་ལ་མངོན་ཤེས་དང་
ཏིང་འཛིན་དང་སྡོམ་པ་ལ་སོགས་པ་ཡང་མི་སྐྱེ་ཤིང། རང་ཅག་རྣམས་ཀྱི་རྟེན་འདི་ལ་སྡོམ་པ་ལ་སོགས་པ་དེ་དག་སྐྱེ་བར་མ་ཟད་བསྐལ་པ་གྲངས་མེད་གསུམ་དུ་ཚོགས་གསོག་པ་ལ་
སོགས་པའི་དཀའ་བ་བརྒྱ་ཕྲག་དུ་མའི་སྒོ་ནས་སྒྲུབ་དགོས་པའི་རྫོགས་པའི་སངས་རྒྱས་ཀྱི་གོ་འཕང་ཀྱང་སྙིགས་དུས་ཀྱི་ཚེ་ཐུང་འདི་ཉིད་ལ་བསྒྲུབ་ནུས་པ་ནི། ལུས་རྟེན་འདི་རིན་པོ་ཆེ་

[010B] དེས་ན་ལུས་རྟེན་འདི་དོན་ཤིན་ཏུ་ཆེ་སྙམ་དུ་བསམ།    ༈    དོན་ཆེ་བར་བསམ་པ་ལས་ཅུང་ཟད་སྐྱེ་དཀའ་བས། འདི་བསམ་པའི་ཚུལ་
ལ་ཡང། ལས་འབྲས་ལ་ཡིད་ཆེས་པའི་སྒོ་ནས་བསམ་པ་དང། རང་གི་ངོས་ནས་བསམ་ཚུལ་གཉིས་ལས། དང་པོའི་དབང་དུ་བྱས་ན། ཐོག་མ་མེད་པ་ནས་རང་རྒྱུད་ཉོན་མོངས་པའི་དབང་དུ་སོང་བས་
ལས་སྣ་ཚོགས་ཤིག་བསགས་ཚུལ་དང། དེ་ཡང་ལས་འཕེལ་ཆེ་བ། བྱས་པ་ཆུད་མི་ཟ་བ། ལས་མ་བྱས་པ་དང་མི་ཕྲད་པར་འགྱུར་བའི་ཚུལ་ལ་དཔགས་ནས་བསམ།    ༈   
དུ་བྱས་ན། བདག་འཆི་བའི་ཚེ་ཚུལ་ཇི་ལྟར་དུ་འགྱུར། ཐབས་ཇི་ལྟ་བུ་དང་ལྡན་པར་འགྱུར། ཤི་བའི་འོག་ཏུ་ཡུལ་ཕྱོགས་དང་ས་ཕྱོགས་གང་དུ་སྐྱེ་བར་འགྱུར་སྙམ་དུ་གདེངས་ཚད་ཡོད་མེད་བསམ་
དེའི་ཚེ་འདི་ལྟ་བུ་ཞིག་བྱེད་སྙམ་པའི་གདེངས་ཚད་མེད་དེ། འཁོར་བ་དང་ངན་སོང་གི་གནས་རྣམས་སུ་མི་སྐྱེ་བའི་གདེངས་ཚད་ཀྱང་མི་འོང། དེ་མེད་ཚེ་མི་ལུས་ཐོབ་པའི་གདེངས་ཚད་ཀྱང་མི་འོང་བས་
ཚུལ་དེ་དག་ལ་དཔགས་ནས་ཀྱང་རྙེད་དཀའ་བར་བསམ་མོ།    ༈    །དེ་ལྟར་སྙིང་པོ་ལེན་པར་བསྐུལ་ནས་སྙིང་པོ་ཇི་ལྟར་ལེན་པའི་ཚུལ་ལ་ཡང། སྐྱེས་བུ་ཆུང་ངུ་དང་ཐུན་མོང་བའི་ལམ་གྱི་རིམ་པ་

[011A]༄༅། །ལ་བློ་སྦྱོང་བ་སོགས་གསུམ་ཡོད་པས། དང་པོ་འཆི་བ་མི་རྟག་པ་བསམ་པ་ནི། རྩ་བ་གསུམ་དང་རྒྱུ་མཚན་དགུ་ཡོད་པའི་ནང་ནས། ངེས་པར་འཆི་བའི་རྒྱུ་མཚན་ནི། རྣམ་
ཤེས་ཀྱི་རྒྱུན་སྐད་ཅིག་སྐད་ཅིག་གིས་འགག་འགྲོ་བ་འདི་རང་ཡིན། དེ་ཡང་ད་རང་སྔ་དྲོའི་རྣམ་ཤེས། ད་ལྟའི་དུས་སུ་མི་གནས་ད་ལྟའི་རྣམ་ཤེས་ཀྱང་སང་གི་དུས་སུ་མི་གནས་པ་ལྟ་བུ་དང་དེར་མ་
ཟད༑ རང་ཅག་རྣམས་ཐོག་མ་མེད་པ་ནས་མི་དང་དུད་འགྲོ་ལྟ་བུར་ཁ་ཚོན་མ་ཆོད་ཀྱང་གང་ཟག་ཏུ་ཁ་ཚོན་ཆོད་པ་ཡིན། དེ་ལྟར་ཆོད་པའི་རྒྱུ་མཚན་གྱིས་གང་ཟག་དེ་ལ་གཉུག་མའི་གང་
ཟག་ཅེས་བྱ་ཞིང་དེ་ལྟ་བུ་དེ་རྐྱེན་དང་ཕྲད་པ་ལ་བརྟེན་ནས་མི་དང་དུད་འགྲོ་ལ་སོགས་པ་དེ་དང་དེར་སྐྱེ་བ་ཡང། ངེས་པར་འཆི་བའི་རྒྱུ་མཚན་དང། ད་རང་སྔ་དྲོའི་རྣམ་ཤེས་ད་ལྟར་གྱི་དུས་སུ་
འགག་འགྲོ་བ་ལ་སྣོན་པ་བསྣན་ནས་རིང་དུ་གཏོང་རྒྱུ་མེད་པ་ནི། ཚེ་ལ་སྣོན་པ་མེད་ཅིང་འགྲིབ་བྱེད་པར་མ་ཆད་དང་བཅས་པ་དང། རྣམ་ཤེས་ཀྱི་རྒྱུན་སྐད་ཅིག་གིས་འགག་པ་ལ་མི་འགག་པའི་
ཐབས་གང་ཡང་བྱ་རྒྱུ་མེད་པས་དེ་ཡང་ཕྱི་ནང་གི་རྐྱེན་གང་གིས་ཀྱང་བཟློག་རྒྱུ་མེད་པ་སོགས་ངེས་པར་འཆི་བའི་རྒྱུ་མཚན་དུ་གསུངས། འཆི་བ་མི་རྟག་པ་བསམ་ཚུལ་འདི་ལྟར་བྱེད་པ་ནི། གཞུང་

[011B] འཆི་བ་མི་རྟག་པ་བསམ་པའི་དགོས་པ་ནི་མྱུར་ལམ་གྱི་བཤད་ལུང་གནང་བའི་སྐབས་སུ་འདི་ལྟར་འཆི་བ་མི་རྟག་པ་
བསམ་པ་ནི་བརྩོན་འགྲུས་ཀྱི་ལྕགས་འཇུག་པར་བྱ་བའི་ཕྱིར་དུ་ཡིན་ཏེ། དེ་ཡང་སྐྱེས་བུ་འབྲིང་གི་སྐབས་ལྷ་མི་རྣམས་ཀྱང་སྡུག་བསྔལ་གྱི་རང་བཞིན་དུ་མཐོང་ནས་འཇིགས་ཟིང་ཟིང་བ་སྐྱོ་ཆད་
ཆད་པ་ཞིག་འོང། དེ་ལ་ངན་སོང་གསུམ་གྱི་སྡུག་བསྔལ་དྲན་པ་ཞིག་ངེས་པར་དགོས། དེ་ཡང་ང་ཤི་ཡོང་བསམ་པའི་བློ་འདི་མེད་ན་མི་འོང་བས་འཆི་བ་མི་རྟག་པ་བསམ་དགོས་པ་ཡིན། དེ་ལ་རྩ་བ་
གསུམ་རྒྱུ་མཚན་དགུ་ཡོད་པའི་ཚུལ་ལ་བསམ་བློ་ཡག་པོ་ཞིག་བཏང་ནས་ད་ངེས་པར་འཆི་སྙམ་དུ་བསམ་དགོས། དེ་ལྟར་བསམ་པ་ན་གདེངས་ཚད་ཞིག་ཡོད་ན་མ་གཏོགས་འཇིགས་ཟིང་ངེ་བ་
ཞིག་ངེས་པར་ཡོད། གལ་ཏེ་གདེངས་ཚད་གཏན་ནས་མེད་བཞིན་དུ་ད་དུང་མི་འཇིགས་ན་གཏིང་ནས་རུལ་བའི་རྟགས་ཡིན་པས། དཀོན་མཆོག་ལ་གསོལ་བ་འདེབས་དགོས། གཞན་ཡང་ཐོས་
བསམ་ལ་སོགས་པ་མང་པོ་ཞིག་བྱས་ཀྱང། ང་ཤི་ཡོང་སྙམ་པ་དང། ནམ་འཆི་ལ་ངེས་པ་མི་འདུག་སྙམ་པའི་བློ་གཏིང་ནས་མི་སྐྱེ་བ་ནི་ཆོས་བྱས་པ་གནད་དུ་མ་སོང་བའི་རྟགས་ཡིན་པས་ཐོས་

[012A]༄༅། །བསམ་སྐབས་དང་སྒོམ་རན་པའི་སྐབས་གཉིས་ཡ་བྲལ་དུ་མ་སོང་བ་ཞིག་དགོས་པས།    ༈   
བྱ་བའི་གནད་མི་ཤེས་པ་ཡིན་གསུངས།    ༈    ངེས་པར་འཆི་བ་སོགས་བསམ་པའི་ཐད་ག་སུ་
འགྲོ་ངེས་ཤེས་པ་ཞིག་མ་བྱུང་ན་ཆོས་བྱེད་པའི་གནད་མི་ཤེས་པ་ཡིན་ཞེས་བྱི་བས་བྱི་བའི་རོ་དྲུང་པའི་དཔེ་དང་སྦྱར་ནས་གསུངས། འཆི་བར་མ་ཟད་ནམ་འཆི་ངེས་པ་མེད་པའི་རྒྱུ་མཚན། འཆི་རྐྱེན་ཤིན་
ཏུ་མང་ཞིང་གསོན་རྐྱེན་ཉུང་བ་ནི། ལུས་དང་སེམས་གཉིས་པོ་འདི་ཡང་འཆི་རྐྱེན་ཡིན་ན། གཞན་རྣམས་འཆི་རྐྱེན་ཡིན་པ་ལྟ་སྨོས་ཀྱང་ཅི་དགོས། དེ་ཡང་ལུས་འདི་འཆི་རྐྱེན་ཡིན་ཏེ། ལུས་འདི་ཡོད་
པའི་དབང་གིས་གོན་པ་རྐང་ལ་ཐོགས་ཏེ་གཡང་ལ་ལྷུང་ནས་འཆི་བ་སྲིད། ལུས་མེད་ན་གཡང་ལ་ལྷུང་ནས་འཆི་དོན་མེད། སེམས་དེ་འཆི་རྐྱེན་ཡིན་ཏེ། སེམས་འདི་ཡོད་པའི་དབང་གིས་འཆི་བ་
འབྱུང་གི་སེམས་མེད་ལ་འཆི་བ་མི་འབྱུང་སྟེ། དཔེར་ན་ཤིང་དང་རྡོ་ལ་སོགས་པ་བཞིན་ནོ། །ཡང་མྱུར་ལམ་གྱི་བཤད་ལུང་གནང་སྐབས་སུ་ནམ་འཆི་ཆ་མེད་པ་དང། ཆོས་མ་གཏོགས་གཞན་གང་

[012B] འདི་ལྟར་ནམ་འཆི་ངེས་པ་མེད་པའི་རྒྱུ་མཚན་འཆི་རྐྱེན་ཤིན་ཏུ་མང་བ་ནི། གཞན་རྣམས་ལྟ་ཞོག་གཟུགས་པོ་འདི་རང་ཡང་འཆི་རྐྱེན་ཡིན་ཏེ། གཡང་
ལ་ལྷུང་ནས་མགོ་ཆག་ནས་འཆི་བ་སྲིད་ཅིང་མགོ་བོ་མེད་ན་དེ་ཆག་ནས་འཆི་དོན་མེད། ཡང་ནམ་མཁའ་ནས་གཟའི་དུག་བྱུང་སྟེ་ཀླད་ཁྲག་འདྲེས་ནས་འཆི་བ་ཡང་སྲིད། ཀླད་པ་དང་ཁྲག་སོཌ་གཟའི་དུག་དེ་
ལེན་བྱེད་མེད་ན། ནམ་མཁའ་སྟོང་པ་ལ་གཟའི་དུག་རང་ཡལ་དུ་འགྲོ་བ་ཞིག་ཡིན་པས། དེས་ན་གཟུགས་པོ་འདི་འཆི་རྐྱེན་ཡིན་པ་དེས་འགྲུབ་གསུངས། འཆི་བའི་ཚེ་ཆོས་མིན་བ་གཞན་གང་གིས་ཀྱང་མི་
ཕན་པའི་རྒྱུ་མཚན་ནི་འདི་ལྟར་ལོངས་སྤྱོད་ཕུན་སུམ་ཚོགས་པ་དང། གཏམ་ཁ་དྲག་ལ་སོགས་པ་འདི་རྣམས་ལུས་སེམས་གཉིས་ཐུན་མོང་པའི་སྟེང་དུ་ཡོང་བ་ཡིན། ཆོས་ནི་ཁ་དོག་དཀར་དམར་གྱི་ཁྱབ་
རྐང་ཅིག་ཡིན་ཀྱང། ཕྱི་མར་སེམས་ཀྱི་སྟེང་དུ་ཁུར་ནས་འགྲོ་རྒྱུ་ཡོང། ནོར་ལོངས་སྤྱོད་སོགས་དེ་ལྟར་མིན་པར་གསུངས་སོ། །དེ་ནས་ངན་སོང་གསུམ་གྱི་ནང་ནས། དམྱལ་བའི་སྡུག་བསྔལ་བསམ་
ཚུལ་ནི། དམྱལ་བ་པ་རྣམས་ཀྱི་ནང་ནས་ཡང་སོས་པ་ནི། སྡུག་བསྔལ་ཆུང་ཤོས་ཡིན་མོད་ཀྱང། དེའི་སྡུག་བསྔལ་གྱི་ཁྱད་པར་ནི། ས་གཞི་ཐམས་ཅད་མེ་རབ་ཏུ་འབར་བ། མེ་དེ་ཚ་བའི་ཁྱད་པར་ནི། མི་རྣམས་

[013A]༄༅། །ཀྱི་མེའི་ནང་ནས་ཙན་དན་གྱི་མེ་དང་ལྕགས་གོང་དམར་འབར་བའི་མེ་རྣམས་ཡིན་ཀྱང། ཡང་སོས་ཀྱི་མེ་ལ་བལྟོས་ན་དེ་དག་ཀྱང་རེག་བྱ་བསིལ་ཞིང། བདེ་བའི་རང་བཞིན་ཅན་དུ་
འགྱུར་ཞིང། དེ་ལྟ་བུའི་ས་གཞི་མེ་རབ་ཏུ་འབར་བ་དེར། ཡང་སོས་པའི་སེམས་ཅན་རྣམས་ལག་ཏུ་གང་ཐོགས་ཚད་མཚོན་ཆར་འགྱུར་ནས་ཕན་ཚུན་འདེབས་པར་བྱེད། མཚོན་ཆ་དེ་དག་གི་ཡུ་བ་
ལས་ཀྱང་མེ་འབར་ཏེ་སྲེགས་པར་བྱེད་པ་ལ་སོགས་པའི་སྡུག་བསྔལ་དང། ཐིག་ནག་པ་རྣམས་ནི། ལྕགས་ཀྱི་ས་གཞི་ལ་གན་རྐྱལ་དུ་བསྒྱེལ་ནས་ལུས་ལ་ཐིག་ནག་པོ་ཞིག་བཏབ་ནས་དང་
པོར་དུམ་བུ་གཉིས་སུ་གཤགས་པ་ན། གཤགས་པའི་དུམ་བུ་གཉིས་ཀ་ལ་སྡུག་བསྔལ་གྱི་ཚོར་བ་བསམ་གྱིས་མི་ཁྱབ་པ་དང། དེ་ནས་ཐིག་བཞི་དང་བརྒྱད་ལ་སོགས་པ་བཏབ་ནས། དུམ་བུ་བཞི་
དང་བརྒྱད་ལ་སོགས་པར་ཇི་ཙམ་བཏུབ་པའི་དུམ་བུ་རེ་རེ་ལ་སྡུག་བསྔལ་གྱི་ཚོར་བ་བསམ་གྱིས་མི་ཁྱབ་པ་འབྱུང་བ་ལ་སོགས་པ་དམྱལ་བའི་སྡུག་བསྔལ་དང། ངན་སོང་གཞན་གཉིས་ཀྱི་སྡུག་
བསྔལ་ཀྱང་མཐའ་ཡས་པར་གསུངས་ཀྱང་བདག་གིས་དེ་ཙམ་ལས་མ་ངེས་པས་བྲི་བར་མ་ནུས་སོ། །འོན་ཀྱང་དེ་དག་སྒོམ་པ་པོའི་གང་ཟག་གིས་ཇི་ལྟར་བསྒོམ་པའི་ཚུལ་སྙིང་པོར་དྲིལ་ཏེ་

[013B] ཡང་སོས་ལ་སོགས་པའི་སྡུག་བསྔལ་དེ་དག་བསམ་པའི་ཚེ། བདག་ལ་དེ་དག་ཏུ་མི་སྐྱེ་བའི་གདེངས་ཚད་ནི་མི་འདུག། ངན་སོང་དེ་དང་དེ་ལྟ་བུར་སྐྱེས་ན་ཅི་ལྟ་བུར་འགྱུར་
སྙམ་དུ་ཀླང་པ་ཚ་སྐམ་སྐམ་པ་མ་བྱུང་གི་བར་དུ་སྒོམས། དེ་ལྟར་བསྒོམ་པའི་ཚེ་དེར་སྐྱེས་རང་མི་ཡོང་སྙམ་པའི་བློ་འདི་བར་ཆད་ཆེ་ཤོས་ཅིག་ཡིན་པས་དེ་བྱུང་ན། འོ་ན་ཁྱོད་ལ་དེར་མི་སྐྱེ་བའི་
གདེངས་གང་ཡོད་སྙམ་དུ་བསམ། དེའི་ཚེ་ང་སངས་རྒྱས་ཀྱི་བསྟན་པ་ལ་རབ་ཏུ་བྱུང། ཆོས་ཉན་པ་ལ་སོགས་པ་འདི་ལྟར་ཡིན་པས་བསམ་པ་ཞིག་བྱུང་ན། སངས་རྒྱས་ཀྱི་བསྟན་པ་ལ་རབ་ཏུ་
བྱུང་ནས་དེའི་གནས་སྐབས་སུ་ཁས་བླངས་པའི་བསླབ་པའི་བསྲུང་སྡོམ་སོགས་ཚུལ་བཞིན་དུ་བྱས་ན་དེ་ལྟར་ཡིན་མོད་ཀྱང། དེ་དག་དང་འགལ་ན་ངན་སོང་གསུམ་དུ་རིམ་གྱིས་འཕེན་པར་འགྱུར་
བས་དེའི་ཚུལ་རྣམས་བསམ། ངན་སོང་གི་སྡུག་བསྔལ་འདི་དག་སྒོམ་པའི་སྐབས་སུ། གོང་དུ་བཤད་པ་ལྟར། ཀླང་པ་ཚ་སྐམ་སྐམ་པ་མ་བྱུང་གི་བར་དུ་སྒོམ་པ་དང། ད་ལྟ་རང་ཉིད་ལ་དེ་དག་ཏུ་
མི་སྐྱེ་བའི་གདེངས་ཚད་མེད་ཚུལ་དང། ཐོག་མ་མེད་པ་ནས་རང་རྒྱུད་ཉོན་མོངས་པའི་དབང་དུ་སོང་བས། ངན་སོང་དེ་དག་ཏུ་སྐྱེ་བའི་ལས་བསགས་ལ་མ་སྦྱངས་པ་བསམ་གྱིས་མི་ཁྱབ་པ་ཡོད་

[014A]༄༅། །པའི་ཚུལ་བསམ་པ་ནི་གནད་དམ་པར་གསུངས་སོ། །ངན་སོང་གསུམ་གྱི་སྡུག་བསྔལ་སྒོམ་པའི་དགོས་པ་ནི། སྡུག་བསྔལ་དེ་དག་རང་ཉིད་ལ་བྱུང་གིས་དོགས་ནས་མི་འབྱུང་
བའི་ཐབས་ལ་འབད་པའི་ཆེད་དུ་ཡིན་ཏེ་དེ་ཡང་དཔེར་ན་རང་གི་ཉེ་འཁོར་ཞིག་ན་འགོ་བའི་ནད་ཞིག་ཡོད་པ་ན། དེ་རང་ཉིད་ལ་བྱུང་གིས་དོགས་ནས་རིགས་སྔགས་བཟླ་བ་དང་བླ་མ་ལ་གསོལ་
བ་འདེབས་པ་ལ་སོགས་པ་ལྟ་བུ་ཡིན་གསུངས། སྡུག་བསྔལ་དེ་དག་རང་ལ་མི་འབྱུང་བའི་ཐབས་དེ་ལ་ཡང་དཀོན་མཆོག་ལ་སྐྱབས་སུ་འགྲོ་བ་དང་དགེ་སྡིག་ལ་སྤང་བླང་བྱ་བ་གཉིས་ལས་
དང་པོ་དཀོན་མཆོག་གསུམ་ལ་སྐྱབས་སུ་འགྲོ་བ་ལ། གསུམ་པོ་དེ་རྣམས་ལ་སྡུག་བསྔལ་དེ་དག་ལས་སྐྱོབ་པའི་ནུས་པ་ཡོད་པར་ཤེས་དགོས་ཏེ། དཔེར་ན། ནམ་མཁའ་ནས་ཆར་གྱི་རླན་
བབས་པ་ན་རླན་དེ་རང་ལ་མི་འབྱུང་བར་བྱ་བའི་ཕྱིར་དུ། བླ་འོག་ཞིག་ཏུ་འགྲོ་བའི་ཚེ། བླ་འོག་དེ་ལ་རླན་དེ་ལས་སྐྱོབ་པའི་ནུས་པ་ཡོད་པར་ཤེས་ནས་དེར་འགྲོ་བ་དང་འདྲ་གསུངས། དཀོན་མཆོག་
གསུམ་ལ་སྡུག་བསྔལ་དེ་དག་ལས་སྐྱོབ་པའི་ནུས་པ་ཡོད་པར་ཤེས་པ་ལ་ཡང་གསུམ་པོ་དེའི་ཡོན་ཏན་ཤེས་དགོས་པས། དེ་ལ་སངས་རྒྱས་དཀོན་མཆོག་གི་སྐུའི་ཡོན་ཏན་ནི། དེ་ཉིད་ཀྱི་

[014B] ངན་སོང་གི་སྒོ་བརྒྱ་ཕྲག་དུ་མ་ཁེགས་པར་འགྱུར་བ་དང་ཏིང་ངེ་འཛིན་གྱི་སྒོ་བརྒྱ་ཕྲག་དུ་མ་སྐྱེ་བར་འགྱུར་ཞིང། དེ་ཉིད་ཀྱི་སྐུའི་མཛོད་སྤུ་ནས་ཀྱང་འོད་
དཀར་པོ་དང་སེར་པོ་དང་རྩོང་ཁ་ལ་སོགས་པ་སྤྲོས་ཏེ། ཚ་དམྱལ་བ་རྣམས་ཀྱི་གནས་སུ་སོང་ནས་བསིལ་བར་བྱེད། གྲང་དམྱལ་བ་རྣམས་ཀྱི་གནས་སུ་སོང་སྟེ། དེ་རྣམས་དྲོ་བར་བྱས་པས། དམྱལ་
བའི་སེམས་ཅན་དེ་དག་བདག་ཅག་ཚེ་འཕོས་པར་མ་གྱུར་རམ་སྙམ་དུ་བསམ། དེའི་ཚེ་འོད་ཟེར་རེ་རེའི་སྣེ་མོར་སངས་རྒྱས་ཀྱི་སྐུ་ཁྲུ་གང་པ་རེ་རེ་སྤྲུལ་ནས། དེ་དག་གིས་སེམས་ཅན་དེ་རྣམས་ལ་བརྩམ་
པར་བྱ་ཞིང་དབྱུང་བར་བྱ་ཞེས་པ་ལ་སོགས་པའི་ཆོས་བསྟན་ནས། བདེ་འགྲོ་ལ་འགོད་པ་ལ་སོགས་པ་དང། གསུང་གི་ཡོན་ཏན་ནི་དཔེར་ན་ཡི་གེ་ཨ་ཞེས་པ་ཅིག་གསུངས་ཀྱང་དེ་ཡང་འགྲོ་བ་རང་རང་
གི་སྐད་དུ་གོ་བ་དང། ཐེག་ཆེན་པ་རྣམས་ལ་ནི་ཐེག་ཆེན་གྱི་ཆོས་སུ་གོ། ཐེག་དམན་པ་རྣམས་ལ་ནི་ཐེག་དམན་ཀྱི་ཆོས་སུ་གོ་བ་ལ་སོགས་པ་དང། ཐུགས་ཀྱི་ཡོན་ཏན་ནི། ཤེས་བྱ་ཛི་སྙེད་པ་མཁྱེན་
ཚུལ་ནི། དཔེར་ན་འཇིག་རྟེན་ཁམས་ཀྱི་རྩ་དང་ཤིང་དང་མེ་ཏོག་དང་འབྲས་བུ་དང་ལོ་མ་ལ་སོགས་པ་ཐམས་ཅད་དང་པོར་མེས་བསྲེགས་དེ་ལྟར་བསྲེག་པའི་ཐལ་བ་རྣམས་རྒྱ་མཚོ་ཆེན་པོར་སྐྱུར་

[015A]༄༅། །ནས་ཡུན་རིང་དུ་སླེབ། དེ་ནས་རྒྱ་མཚོར་སྐྱུར་བས་ཐལ་བ་དེ་རྣམས་ཀྱི་འབྱིམ་པ་དེའི་ཆ་ཤས་རྣམས་སངས་རྒྱས་བཅོམ་ལྡན་འདས་ཀྱི་སོ་སོར་ཕྱེ་ན་ཡང། འདི་ནི་ཤིང་ལྟ་
བུ་ཞིག་གི་རྩ་བ་ལས་བྱུང་བའི་ཆ་ཤས་སོ། །འདི་ནི་དེའི་རྩེ་མོ་ལས་བྱུང་བའི་ཆ་ཤས་སོ། །འདི་ནི་མེ་ཏོག་གི་ཆ་ཤས་སོ། །འདི་ནི་ལོ་མའི་ཆ་ཤས་སོ་ཞེས་བྱ་བ་ལ་སོགས་པ་སོ་སོར་འབྱེད་ནུས་པའི་
ཚོད་ཙམ་གྱིས་ཤེས་བྱ་ཇི་སྙེད་པ་མཁྱེན་པའི་མཁྱེན་པ་དང། ཆོས་ཉིད་མངོན་དུ་གྱུར་པས་ན་ཇི་ལྟ་བ་མཁྱེན་པ་ལ་སོགས་པའི་མཁྱེན་པའི་ཡོན་ཏན་རྣམས་ཐུགས་ཀྱི་ཡོན་ཏན་དང། འཕྲིན་
ལས་ཀྱི་ཡོན་ཏན་ནི། ཐ་ན་དཔེ་ཆ་ལ་སོགས་པ་བྲི་བར་བྱེད་པའི་སྙུག་གུ་ལྟ་བུ་ཡང་སངས་རྒྱས་ཀྱི་འཕྲིན་ལས་ཡིན། རང་ཅག་རྣམས་ཀྱི་གོན་པ་ལ་ཚོས་ལེན་པ་ཡང་སངས་རྒྱས་ཀྱི་འཕྲིན་
ལས་ཡིན་ཏེ། མ་འོངས་པར་སངས་རྒྱས་ཀྱི་བསྟན་པ་བསྡུ་བའི་སྐབས་གོན་པ་ལ་ཚོས་མི་ལེན། དེའི་རྒྱུ་ལ་བརྟེན་ནས་རྒྱལ་པོ་ལྕགས་ཀྱི་རྨེ་བ་ཅན་ཞེས་བྱ་བ་ངེས་རབ་བྱུང་བ་མ་མཐོང་བས་མྱ་ངན་གྱིས་
ཡིད་གདུང་བའི་ཚུལ་དང་བཅས་ཏེ་གསུངས་སོ། །གཞན་ཡང་ཡོན་ཏན་གྱི་ཡོན་ཏན་དང། འཕྲིན་ལས་ཀྱི་ཡོན་ཏན་ལ་སོགས་པ་མཐའ་ཡས་པར་གསུང་མོད་ཀྱི་ཞིབ་པར་བདག་གི་བློར་མ་ཆུད་པས་བྲི་བར་

[015B] །མདོར་ན་བཤད་མ་ཐག་པ་དེ་དག་ལ་སོགས་པའི་སངས་རྒྱས་དང་ཆོས་དང་དགེ་འདུན་གྱི་ཡོན་ཏན་དྲན་པའི་སྒོ་ནས་བདག་དུས་འདི་ནས་བཟུང་སྟེ་སངས་རྒྱས་མ་ཐོབ་ཀྱི་བར་དུ་ཤི་རུང་གསོན་
རུང་སྐྱིད་རུང་སྡུག་རུང་ལེགས་ཉེས་ཅི་བྱུང་ཀྱང། དཀོན་མཆོག་ཁྱེད་ཤེས་སོ་སྙམ་པའི་བློ་ལིངས་ཀྱིས་བསྐལ་ནས་སྐྱབྶ་འགྲོ་བརྒྱ་སྟོང་ཁྲི་འབུམ་སོགས་བྱ་བར་གསུངས་སོ།    ༈    །གཉིས་པ་དགེ་སྡིག་
ལ་སྤང་བླང་བྱ་བའི་ཚུལ་ནི་ལས་དགེ་མི་དགེ་ཆུང་ངུ་རེ་ལས་མ་བྱས་ཀྱང་འབྲས་བུ་བདེ་སྡུག་ཆེས་ཤིན་ཏུ་ཆེ་བ་འབྱུང་བས་འཕེལ་ཆེ་བ་ལ་སོགས་པའི་ཚུལ་ལ་ངེས་པ་དྲངས་ནས། ཕྲ་མོ་ནས་སྤང་བླང་
བྱ་དགོས་སོ། །དེ་ཡང་སྔོན་གྱི་དུས་སུ་ཤེད་བུ་སེར་སྐྱ་ཞེས་བྱ་བ་དེས་སངས་རྒྱས་འོད་སྲུང་གི་དགེ་སློང་རྣམས་ལ་བོང་བུའི་མགོ་ཅན་ཁྱོད་ཀྱི་ཅི་ཤེས་ཞེས་བྱ་བ་ལ་སོགས་པ་མགོ་བརྙན་མི་འདྲ་བ་བཅོ་བརྒྱད་
སྨོས་ཏེ་སྨད་པ་དེའི་རྣམ་སྨིན་གྱི་འབྲས་བུ་ལ་ཆུ་སྲིན་སེར་སྐྱ་ཞེས་བྱ་བ་ལུས་ལ་མགོ་བརྙན་མི་འདྲ་བ་བཅོ་བརྒྱད་ཡོད་པ་ཞིག་ཏུ་སྐྱེས། རྒྱུ་མཐུན་ཀྱི་འབྲས་བུ་ལ་ཆུ་སྲིན་དེ་མི་རྣམས་ཀྱིས་མཐོང་བ་ན་ཐམས་
ཅད་ཀྱིས་སྨད་པར་བྱེད་པ་དང་སྐྱི་གཡའ་བར་བྱེད་པ་ཞིག་བྱུང། བདག་པོ་འམ་དབང་གི་འབྲས་བུ་ནི་ཆུ་སྲིན་དེ་གནས་པའི་རྒྱ་མཚོ་དེ་བ་ཚྭ་ཅན་གྱི་མཚོ་ཡིན་པ་དེའང། དུག་ཅན་གྱི་ཆུས་གང་བ་ཞིག་བྱུང་

[016A]༄༅། །ཆོས་རྒྱལ་མྱ་ངན་མེད་ཅེས་བྱ་བ་དེས་སྐྱེ་བ་སྔ་མར་བྱིས་པ་ཞིག་ཏུ་གྱུར་པའི་ཚེ། སངས་རྒྱས་ལ་བྱེ་མ་སྤར་གང་ཕུལ་བས་ཤར་ཕྱོགས་ཀྱི་རྒྱ་མཚོ་ནས་ནུབ་ཕྱོགས་ཀྱི་རྒྱ་
མཚོ་ལ་ཐུག་གི་བར་གྱི་གྲོང་ཁྱེར་རྣམས་ལ་དབང་བསྒྱུར་བའི་རྒྱལ་པོར་སྐྱེས་པའི་ལོ་རྒྱུས་དང། གཞན་ཡང་བུམ་པ་ཅན་དང། ནག་པོ་པ་ལ་སོགས་པའི་ལོ་རྒྱུས་ཡང་མང་དུ་གསུངས་སོ། །
མདོར་བསྡུ་ན་སྔོན་གྱི་དེ་རྣམས་ཀྱིས་ལས་དེ་དང་དེ་སྤྱད་པ་ལ་བརྟེན་ནས་འབྲས་བུ་དེ་དང་དེ་ལྟ་བུ་འབྱུང་བ་བཞིན་དུ་བདག་གིས་ཀྱང་དེ་ལྟར་དུ་སྤྱད་ན་འབྲས་བུ་དེ་ལྟར་མྱོང་བ་གདོན་མི་ཟའོ་སྙམ་དུ་
ལས་འབྲས་ལ་ཡིད་ཆེས་བའི་སྒོ་ནས་དགེ་སྡིག་ཕྲ་མོ་ནས་སྤང་བླང་བྱ་དགོས་པར་གསུངས། ལས་འབྲས་སྐོར་ལ་མྱུར་ལམ་གྱི་བཤད་ལུང་གནང་སྐབས་གསུངས་པ་ནི། དགེ་བའི་ལས་ཀྱི་
འབྲས་བུ་འཕེལ་ཆེ་བའི་ཤེས་བྱེད་དུ་ཆོས་རྒྱལ་མྱ་ངན་མེད་ཀྱི་ལོ་རྒྱུས་དང་སྙན་པ་བཟང་ལྡན་ཀྱི་སྐད་སྙན་པའི་རྒྱུ་མཚན་རྣམས་གསུངས། མི་དགེ་བའི་ལས་འཕེལ་ཆེ་བའི་ཤེས་བྱེད་དུ་ཆུ་
སྲིན་སེར་སྐྱ་དང། སྲིན་བུ་ཀེ་ཏའི་ལས་ཀྱི་རྒྱུ་མཚན་དང། སྟོན་པའི་ཞབས་ལ་སེང་ལྡེང་གི་ཚལ་བ་ཟུག་པའི་རྒྱུ་མཚན་རྣམས་གསུངས། ངེས་ན་རང་ཅག་རྣམས་སེམས་ཀྱི་ངོས་ནས་ལས་

[016B] དེ་ཡང་སེམས་ཅན་གཅིག་གི་བྱེད་སྤྱོད་ངན་བ་ཞིག་ལ་བརྟེན་ནས་གྲྭ་ས་རང་དུ་སོང་དྲགས་པ་མིན་པ་འདི་བསད་ན་སྙམ་པའི་བློ་ལྟ་བུ་ཞིག་སྐྱེས་ན་ཡང་སྲོག་གཅོད་
ཀྱི་ཆ་མཐུན་དུ་འགྱུར་བ་ཡིན། དེས་ན་ཆ་ཕྲ་མོ་ནས་བརྟགས་ཏེ་དགེ་སྡིག་ལ་སྤང་བླང་བྱ་དགོས་པར་གསུངས་སོ།    ༈    །གཉིས་པ་སྐྱེས་བུ་འབྲིང་ངང་མཐུན་མོང་བའི་ལམ་ལ་བློ་སྦྱོང་བའི་ཚུལ་ལ་
ཐར་པ་དོན་གཉེར་གྱི་བློ་བསྐྱེད་པ་སོགས་གཉིས་ཡོད་པས་དང་པོ་ནི། དེ་ཡང་གོང་དུ་བཤད་པ་ལྟར་གྱི་ངན་སོང་གསུམ་ལས་འདས་པའི་བདེ་འགྲོའི་གོ་འཕང་ཞིག་ཐོབ་ཀྱང་སྡུག་བསྔལ་ལས་མ་འདས་
པས་དེའི་ཚུལ་བསམ་པ་ལ། དང་པོར་མི་རུ་སྐྱེས་ན་སྐྱིད་སྡུག་ཇི་ལྟར་ཡོང་མི་དེ་ཡང་རྟག་ཏུ་ཡོད་དམ་མི་ཡོང་སྙམ་དུ་བསམ་བློ་ཡག་པོ་ཞིག་གཏོང། དེ་ནས་དེའི་སྟེང་དུ་སྡུག་བསྔལ་བརྒྱད་དང་དྲུག་ལ་
སོགས་པ་བསམ་པའི་ཚུལ་ནི། དང་པོར་སྐྱེ་བའི་སྡུག་བསྔལ་ཀྱི་དབང་དུ་བྱས་ན། སྐྱེ་བ་གནས་ངན་ལེན་དང་ལྡན་པའི་སྡུག་བསྔལ། སྐྱེ་བ་མི་འདོད་བཞིན་དུ་ངེས་པར་འདོར་དགོས་པའི་ཆོས་ཅན་ལས་མ་འདས་
པ་ལ་སོགས་པ་དུ་མ་ཡོད་པའི་ནང་ནས། སྐྱེ་བ་གནས་ངན་ལེན་གྱི་དོན་ནི། དང་པོ་སྐྱེས་པའི་ཚེ། ཤ་དང་རུས་པ་ཁྲག་དང་ཚིལ་བུ་དང་བཅས་པར་སྐྱེ་ཞིང་ཤ་ལ་སོགས་པ་དེ་རྣམས་ལ་བརྟེན་ནས་སྡུག་

[017A]༄༅། །བསྔལ་འབྱུང་བས་དེ་རྣམས་སྡུག་བསྔལ་ལ་སོགས་པའི་གནས་ངན་པ་ལེན་པར་བྱེད་པའི་གཞི་ཡིན་ཅིང། སྐྱེས་པའི་ཚེ་ངན་པ་དེ་ལེན་པར་བྱེད་པའི་གཞི་ཤ་རུས་དེ་རྣམས་དང་
བཅས་པར་སྐྱེས་བས་ན་སྐྱེ་བ་གནས་ངན་ལེན་ཞེས་བྱ། དེ་ཡང་སྒོམ་པའི་ཐོག་མར་སྐྱེ་བའི་སྡུག་བསྔལ་རྣམས་དྲན་པར་བྱས་ཏེ། བདག་ཀྱང་དེ་ལྟ་བུའི་ཆོས་ཅན་ལས་མ་འདས་པས་དེས་ན་བདག་
གིས་སྡུག་བསྔལ་དེ་ཉིད་སྤངས་པའི་ཞི་བ་མྱང་འདས་ཀྱི་གོ་འཕང་ཞིག་ཐོབ་པར་བྱའོ། །དེ་ལྟར་བྱེད་ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ་སྙམ་པ་དང། རྒ་བའི་སྡུག་བསྔལ་ནི། མགོ་བོ་
སྦྲལ་བའི་མེ་ཏོག་ལྟར་དཀར་བ། དཔྲལ་བ་བྲས་གདན་ལྟར་སོང་བ། རྐེད་པ་གཞུ་ལྟར་སྒུར་བ་བཟའ་བཏུང་སོགས་སྔར་ཟ་བའི་ཚོད་ཙམ་དུ་ཟ་བར་མི་ནུས་པ་དང་ཅུང་ཟད་ཟ་ཐུབ་ཀྱང་ཁོག་བར་
འཇུ་མི་ཐུབ་པའི་སྡུག་བསྔལ། རྐང་པས་ཀྱང་ལུས་པོ་མི་ཐེག་པར་གྱར་གྱོར་དུ་འགྲོ་བ་ལ་སོགས་པའི་སྡུག་བསྔལ་དེ་རྣམས་དྲན་པར་བྱས་ཏེ། བདག་ཀྱང་དེ་ལྟ་བུའི་ཆོས་ཅན་ལས་མ་འདས་པས་དེས་
ན་བདག་གིས་སྡུག་བསྔལ་དེ་ཉིད་སྤངས་པའི་ཞི་བ་མྱང་འདས་ཀྱི་ཞེས་སོགས། དེ་བཞིན་དུ་ན་བའི་སྡུག་བསྔལ་ཡང་བསམ། འཆི་བའི་སྡུག་བསྔལ་ནི། ས་ཆུ་ལ་ཐིམ་པ་དང་ཆུ་མེ་ལ་ཐིམ་པ་དང། མེ་

[017B] ཐ་ན་སྲོག་ཆགས་སྦྲང་བུ་ལྟ་བུ་ཤི་བའི་རོ་གཅིག་མཐོང་ཀྱང་བདག་ཀྱང་འདི་ལྟ་བུའི་ཆོས་ཅན་ལས་མ་འདས་པས་དེས་
ན་བདག་གིས་སྡུག་བསྔལ་དེ་ཉིད་རྒྱུན་བཅད་པའི་ཞི་བ་མྱང་འདས་ཞེས་སོགས་དང། གཞན་ཡང་འདོད་པའི་དངོས་བོ་བཙལ་ཀྱང་མི་རྙེད་ཅིང་མི་འདོད་པའི་དངོས་པོ་ཐོག་དུ་བབས་པ་སོགས་འཁོར་བའི་
སྡུག་བསྔལ་ཇི་ལྟར་འབྱུང་བའི་ཚུལ་མཐའ་ཡས་པ་གསུང་མོད་ཀྱང་ཞིབ་པར་བློར་མ་ངེས་པས་བྲི་བར་མ་ནུས་སོ། །དེས་ན་ལྷ་མ་ཡིན་གྱི་སྡུག་བསྔལ་བསམ་ཚུལ་ནི། སྤྱིར་ལྷ་མ་ཡིན་རྣམས་ལྷའི་
དཔལ་འབྱོར་ལ་མི་བཟོད་པའི་ཕྲག་དོག་གི་དབང་གིས་སྡུག་བསྔལ་བ་ཡིན་ཅིང། དེ་ཡང་གཙོ་ཆེ་བར་ཤིང་ཡོངས་འདུས་ས་རྟོལ་ཞེས་པ་དེའི་རྩ་བ་ལྷ་མ་ཡིན་གྱི་གནས་ན་ཡོད། རྩེ་མོ་སུམ་ཅུ་རྩ་གསུམ་
གྱི་གནས་ན་ཡོད་པས། ལྷ་མ་ཡིན་རྣམས་ཤིང་དེའི་འབྲས་བུ་ལ་ངེད་རྣམས་དབང་བ་ཡིན་སྙམ་པ་དང། ལྷ་རྣམས་ནི་ངེད་རྣམས་དབང་བ་ཡིན་སྙམ་དུ་བསམ་ནས་དེ་རྣམས་འཐབ་རྩོད་བྱེད་ཅིང། དེ་ལ་བརྟེན་
པའི་སྡུག་བསྔལ་ནི། དང་པོ་གཡུལ་དུ་འགྲོ་བར་རྩོམ་པ་ན་ལྷ་རྣམས་ལས་ཕམ་པར་གྱུར་ཀྱིས་དོགས་པའི་སྡུག་བསྔལ་དང། ཕྱིན་པའི་ཚེ་ན་ཡང་གཤགས་པ་དང་གཏུབ་པ་དང་བཅད་པ་ལ་སོགས་པའི་སྡུག་

[018A]༄༅། །བསྔལ་བསམ་གྱིས་མི་ཁྱབ་པ་འབྱུང་བས་དེའི་ཚུལ་རྣམས་བསམ། དེ་ནས་ལྷའི་སྡུག་བསྔལ་བསམ་པ་ནི། བདག་སུམ་ཅུ་རྩ་གསུམ་གྱི་བདག་པོ་བརྒྱ་བྱིན་ལྟ་བུ་ཞིག་ཏུ་སྐྱེས་ན་
ག་འདྲ་ཡོངས། དེ་ལ་ལོངས་སྤྱོད་ཇི་ལྟར་ཡོད་དེ་མཐར་འཆི་དགོས་མི་དགོས་སྙམ་དུ་བསམ་བློ་ཡག་པོ་ཞིག་བཏང་ནས་དེ་ལ་ཇི་ལྟར་འབྱུང་ཚུལ་ནི་གོང་དུ་བཤད་པ་ལྟར་ལྷ་མིན་དང་འཐབ་རྩོད་བྱེད་པ་ན་དང་
པོར་དེ་རྣམས་ཀྱིས་ཞག་བདུན་ཙས་པའི་སྒྲ་ཐོས་བ་ཙམ་གྱིས་ལྷའི་དཔལ་འབྱོར་ཤོར་གྱིས་དོཌ་པ་དང། རང་ལ་ཉེ་བར་འཁོར་བའི་ཁོར་རྣམས་ཀྱང་འཐབ་འོག་ཏུ་ཤོར་གྱིས་དོགས་པའི་སྡུག་བསྔལ་བསམ་གྱིས་
མི་ཁྱབ་པ་དང། འཐབ་པའི་ཚེ་ན་ཡང་དེ་དག་ལ་བརྟེན་པའི་སྡུག་བསྔལ་དཔག་ཏུ་མེད་པ་འབྱུང་བས་དེའི་ཚུལ་རྣམས་བསམ། འཆི་བའི་ཚེ་ན་ཡང་དེའི་སྔར་རོལ་ཀྱི་ལྷའི་ཉིན་ཞག་བདུན་ནས་ལུས་ཀྱི་
ཁ་དོག་མི་སྡུག་པར་འགྱུར་བ་དང། སྔར་འདུག་པའི་སྟན་ལ་མི་དགའ་བ་དང། ལུས་ཀྱི་རྒྱན་མེ་ཏོག་གི་ཕྲེང་བ་རྙིང་པ་དང། གོས་ལ་དྲི་མ་ཆགས་པ་དང། ལུས་ལ་སྔོན་ཆད་མེད་པའི་རྡུལ་འབྱུང་བ་སོཌ་
འཆི་ལྟས་ལྔ་ཕོག་པས་དེའི་སྡུག་བསྔལ་དང། ལྷའི་བུ་དང་བུ་མོ་ལ་སོགས་པ་རྣམས་ཀྱིས་ཀྱང་དྲུང་དུ་མི་འཁོར་བར་རྒྱང་མ་ནས་བརྒྱ་བྱིན་ཁྱོད་སྡུག་བསྔལ་བར་མ་གྱུར་ཅིག་ཅེས་བྱ་བ་ལ་སོགས་པའི་

[018B] དེ་ལ་བརྟེན་པའི་སྡུག་བསྔལ་དང། འདོད་ལྷ་གོང་མ་རྣམས་ལ་སྡུག་བསྔལ་ཇི་ལྟར་ཡོད་ཚུལ་ནི། དེ་རྣམས་འོག་མ་འོག་མ་ལས་གོང་མ་གོང་མ་ལོངས་
སྤྱོད་འདབ་འགྱུར་འདབ་འགྱུར་གྱིས་ཆེ་བས་མཐར་འཆི་བའི་ཚེ་ལོངས་སྤྱོད་དེ་དག་དང་འབྲལ་དགོས་པར་ཤེས་ནས་སྡུག་བསྔལ་ཡང་འོག་མ་རྣམས་ལས་ཆེ་བར་འབྱུང་བར་གསུངས་སོ། །ཁམས་
གོང་མ་གཉིས་ལ་ཡང་གནས་པ་ལ་རང་དབང་མ་ཐོབ་པའི་ཏིང་ངེ་འཛིན་གྱི་འཕེན་པ་ཟད་ནས་ངན་སོང་ལ་སོགས་པའི་གནས་འོག་མ་རྣམས་སུ་ལྟུང་བའི་སྡུག་བསྔལ་བསམ་གྱིས་མི་ཁྱབ་པ་འབྱུང་
ཞིང༑ མདོར་ན་མཐོ་སྲིད་པའི་རྩེ་མོ་ནས་བཟུང་སྟེ་མནར་མེད་པའི་བར་གྱི་འཁོར་བའི་གནས་ཐམས་ཅད་སྡུག་བསྔལ་ཀྱི་རང་བཞིན་ལས་མ་འདས་པ་མེ་འབར་བའི་ཀླུབ་ལྟར་བསམ་དགོས་པར་
གསུངས་སོ།    ༈    །གཉིས་པ་ཐར་པར་བགྲོད་པའི་ལམ་གྱི་རང་བཞིན་གཏན་ལ་འབེབ་ཚུལ་ནི་གོང་དུ་བཤད་པ་དེ་ལྟར་སྲིད་རྩེ་ནས་མནར་མེད་པའི་བར་གྱི་འཁོར་བའི་གནས་ཐམས་ཅད་མེ་འབར་བའི་
ཀླུབ་ལྟ་བུར་མཐོང་ཞིང་ཞི་བ་མྱང་འདས་ཀྱི་གོ་འཕང་ཐོབ་པར་བྱེད་པ་ལ་འཁོར་བར་འཁོར་བྱེད་ཀྱི་རྩ་བ་མ་རིག་པ་གཅོད་དགོས། དེ་ལ་དེ་རིག་དགོས་རིག་པར་བྱེད་པ་ལ་ཕུང་པོ་ལྔ་པོ་འདིའི་སྟེང་དུ་

[019A]༄༅། །ངོས་འཛིན་དགོས། དེ་ལ་ཡང་དང་པོར་ཕུང་པོ་ལྔ་པོ་འདིའི་གནས་ཚུལ་ཤེས་དགོས་པས་གསུང་རབ་རྣམས་སུ་ཟག་བཅས་ཉེར་ལེན་གྱི་ཕུང་པོ་ལྔ་ཞེས་གསུངས་པ་ལྟར་གྱི་ཟག་
བཅས་གཟུགས་ཀྱི་ཕུང་པོ་དེ་གང། དེ་ཟག་བཅས་ཡིན་པའི་ཡིན་ལུགས་དེ་ག་འདྲ་ཡིན་ཞེ་ན། དངོས་སུ་ཟག་པ་དང་བཅས་ཚུལ་ཅིག་དང། དེ་ལས་ཕྲ་བའི་ཟག་པ་དང་བཅས་ཚུལ་གཉིས་ཡོད་
ཅིང༑ དངོས་སུ་བཅས་ཚུལ་ནི་ཤ་དང་ཁྲག་དང་ཁུ་བ་ལ་སོགས་པ་མི་གཙང་བའི་རིགས་ཅན་གྱི་རྫས་སུམ་ཅུ་རྩ་དྲུག་གི་རང་བཞིན་ཅན་ཡིན་པ་དང། འདི་མི་རྟག་པ་ཡིན་པ་ལ་རྟག་པར་འཛིན་
པ་དང། མི་གཙང་བ་ཡིན་པ་ལ་གཙང་བར་འཛིན་པ་སོགས་བཞི་པོ་འདི་ཕུང་པོ་འདི་ལ་བརྟེན་ནས་འབྱུང་བས་ན། ལུས་ཕྲ་བའི་ཟག་པ་དང་བཅས་པ་ཡིན་གསུངས། ཕུང་པོ་ཞེས་པའི་ཕུང་ལུགས་
ནི་ཤ་དང་རུས་པ་དང་ལྤགས་པ་དང་ནང་ཁྲོལ་རྩ་དང་རྒྱུས་པ་སོགས་གཟུགས་ཀྱི་ཆ་མང་པོ་ཞིག་འདུས་བས་ན་གཟུགས་ཀྱི་ཕུང་པོ་ཞེས་བྱ་ཞིང། དེ་ཡང་དཔེར་ན་ནས་མང་པོ་འདུས་པ་ལ་ནས་
ཀྱི་ཕུང་པོ་ཞེས་བརྗོད་པ་ལྟ་བུ་ཡིན་གསུངས། ཚོར་བའི་ཕུང་པོ་ཞེས་པ་ནི། ལུས་ཀྱི་ཤ་དང་ལྤགས་པ་རུས་པ་རྐང་གི་ཆ་ཐམས་ཅད་ལ་ལུས་ཀྱི་དབང་པོས་ཁྱབ་ནས་ཡོད་པའི་དབང་གིས་ལྤགས་

[019B] རྒྱུས་པར་ཞོགས་པ་ལྟ་བུ་གང་བྱས་ཀྱང། དེ་ལྟར་བྱས་པར་ཤེས་པ་དེ་ཚོར་བ་ཡིན་ཅིང། དེ་ཡང་ལུས་ཀྱི་ཆ་གང་དང་གང་ལ་རིག་པའི་ཚོར་བའི་ཆ་མི་འདྲ་
བ་མང་པོ་ཞིག་འདུས་ནས་ཡོད་པས་ན་ཚོར་བའི་ཕུང་པོ་ཞེས་བྱ། འདུ་ཤེས་ནི་ང་འཁྱགས་བྱུང་བས་མེ་བཏང་བར་བྱའོ་སྙམ་པ་ལྟ་བུ་དང། གོས་གྱོན་པར་བྱའོ་སྙམ་པ་ལྟ་བུ་ཡིན་ཅིང། དེ་ལྟ་
བུའི་འདུ་ཤེས་ཀྱི་ཆ་མང་པོ་ཞིག་ཡོང་པས་ན་འདུ་ཤེས་ཀྱི་ཕུང་པོ་ཞེས་བྱ། འདུ་བྱེད་ནི། དེའི་རྫས་སུ་མེ་གཏོང་བར་བྱེད་པ་དང། གོས་གྱོན་པར་བྱེད་པ་ལྟ་བུ་ཡིན་ཅིང། དེ་འདྲའི་འདུ་བྱེད་ཀྱི་ཆ་
མང་པོ་ཞིག་ཡོད་པ་ལ་འདུ་བྱེད་ཀྱི་ཕུང་པོ་ཞེས་བྱ། རྣམ་ཤེས་ཤེས་བྱ་བ་ནི། ཡུལ་ཤེས་པའམ་རབ་ཏུ་ཤེས་པས་ན་རྣམ་ཤེས་ཞེས་གསུངས། དེ་ཡང་ཤེས་པ་ཁོ་རང་གི་ངོས་ནས་ལུང་མ་བསྟན་
ཡིན་པ་ལ་ཞེས་གསུངས་པ་ལྟར། དགེ་མི་དགེ་གང་དུ་ཡང་ལུང་དུ་མ་བསྟན་པ་ཡིན་ལགས། ཡུལ་གང་ལ་འཇུག་པ་ན། ཡུལ་དེར་འཆར་དུ་ཡོད་པ་དེ་འདྲ་ཞིག་ཡིན་ཅིང། དེ་ལ་ཡང་མིག་གི་
རྣམ་ཤེས་དང། རྣ་བའི་རྣམ་ཤེས་ལ་སོགས་པ་དུ་མ་ཡོད་པས་རྣམ་ཤེས་ཀྱི་ཕུང་པོ་ཞེས་གསུངས། དེ་ཡང་སྒོམ་པའི་ཚེ་སྤྱི་བོར་ལྷ་སྒོམ་བཞིན་པའི་ངང་ནས། འདི་ལྟར་བསམ་སྟེ་གོང་དུ་བཤད་པའི་

[020A]༄༅། །ཕུང་པོ་ལྔ་པོ་དེ་ངོས་འཛིན་པར་བྱས་ནས། ད་འདིའི་སྟེང་ན་འཁོར་བར་འཁོར་བྱེད་ཀྱི་རྩ་བ་མ་རིག་པ་ཟེར་བ་ཞིག་ཡོང་རྒྱུ་ཡིན་འདུག་པས། དེ་ག་འདྲ་ཞིག་ཡིན་བསམ། དེ་ལྟར་
བསམ་པ་ན། མ་རིག་པ་གང་ཡིན་ངོ་མི་ཤེས་པ་ཁོ་རང་ཡང་མ་རིག་པ་ཡིན། དེ་ལ་ཡང་མ་རིག་པ་རགས་པ་ངོས་འཛིན་ཚུལ་ཅིག་དང། དེ་ལས་ཅུང་ཟད་ཕྲ་བའི་མ་རིག་པ་ངོས་འཛིན་ཚུལ། དེ་ལས་ཀྱང་
ཆེས་པྲ་བའི་མ་རིག་པ་ངོས་འཛིན་དང་གསུམ་དུ་བྱས་ན། ད་ལྟར་དགོངས་མོའི་དུས་ཙམ་དུ་བདག་ལ་བསམ་པ་ཇི་ལྟ་བུ་ཞིག་འཆར། སྐད་ཆ་ཟེར་ཁན་ཡང་ག་འདྲ་ཡོང། སང་གི་དུས་སུ་བདག་
ལ་བསམ་པ་ཇི་འདྲ་ཞིག་འཆར། སྐད་ཆ་ཟེར་ཁན་ཡང་ག་འདྲ་ཡོང་སྙམ་དུ་བསམ་པ་ན། བསམ་པ་གང་འཆར་དང། ཟེར་ཁན་གང་ཡོང་མི་ཤེས་པ་དེ་མ་རིག་པ་རགས་པ་ཡིན། བདག་འདི་
ནས་ཚེ་འཕོས་ཏེ་དམྱལ་བར་སྐྱེ་འམ། མིར་སྐྱེ་འམ་སྙམ་དུ་བསམ་པ་ན་སྐྱེ་ནི་སྐྱེ་གང་དུ་སྐྱེ་མི་ཤེས་པ་དེ། དེ་ལས་ཅུང་ཟད་ཕྲ་བའི་མ་རིག་པ་ཡིན། བླང་དོར་གྱི་གནས་ལ་རྨོངས་པའི་མ་རིག་པ་ནི་
དེ་གཉིས་ལས་ཆེས་ཕྲ་བའི་མ་རིག་པ་ཕྲ་མོ་ཡིན་ཅིང། དེས་ན་བླང་དོར་ལ་རྨོངས་པའི་མ་རིག་པ་འདི་ལ་བརྟེན་ནས་སྤྱོད་པ་མ་དག་པ་དང། ཏིང་ངེ་འཛིན་མ་དག་པ་དང། ལྟ་བ་མ་དག་པ་དང། འདོད་

[020B] དེ་དག་གི་དབང་གིས་འཁོར་བར་འཁྱམས་ནས་སྡུག་བསྔལ་སྣ་ཚོགས་མྱོང་བ་འདི་བྱུང་འདུག་པས། དེས་ན་སྡུག་བསྔལ་གྱི་རྩ་བ་མ་རིག་པ་དེ་སུན་དབྱུང་
དགོས། དེ་ལ་ཡང་དེའི་ཞེན་ཡུལ་སུན་ཕྱུང་དགོས་པས། དེའི་ཕྱིར་དུ་ཤེས་རབ་ཀྱི་བསླབ་པ་ཉམས་སུ་ལེན་དགོས། ཤེས་རབ་དེ་ནི་ཏིང་ངེ་འཛིན་གྱི་བསླབ་པ་ལ་བརྟེན་ནས་འབྱུང་བས་ན། དེའི་གཞི་
རྟེན་དུ་ཏིང་ངེ་འཛིན་དང། ཚུལ་ཁྲིམས་ནི་སྤྱིར་ཡོན་ཏན་ཐམས་ཅད་ཀྱི་རྩ་བ་ཡིན་པ་དང་ཁྱད་པར་ཏིང་ངེ་འཛིན་གྱི་བསླབ་པའི་གཞི་རྟེན་དུ་འགྱུར་བ་ནི། དེ་བསྲུང་བའི་ཚེ་སེམས་རྒྱ་ཡན་དུ་མི་གཏོང་
བར་དྲན་པ་བརྟན་པ་དང། ཞི་གནས་ཀྱི་ཏིང་ངེ་འཛིན་ཁྱད་པར་ཅན་སྒྲུབ་པའི་སྐབས་སུ་ཡང་དྲན་པ་བརྟན་ལུགས་དེ་དང་ཆ་འདྲ་བས་ན་ཏིང་ངེ་འཛིན་གྱི་བསླབ་པའི་གཞི་རྟེན་དུ་ངེས་པར་ཚུལ་
ཁྲིམས་ཀྱི་བསླབ་པ་ལ་སློབ་པ་གནད་ཆེ་བར་གསུངས། ཚུལ་ཁྲིམས་ཞེས་པའི་དོན་ཡང་ཚུལ་དང་མཐུན་པའི་བྱ་བ་ཡིན་པས་ན་ཚུལ། དཔེར་ན་ཉི་མ་དེ་སྔ་དྲོ་ཤར་ནས་དགོངས་མོའི་དུས་སུ་ཤར་དེར་
སྒྲིཌ་ལྟ་བུ་བྱས་ནས་ནུབ་ཏུ་སྒྲིལ་ཏེ་འགྲོ་བ་བཞིན་དུ། སངས་རྒྱས་ཀྱི་བཅས་པའི་བྱ་བ་དེ་ལ་ཁྲིག་སྟེ་འཇུག་པར་བྱེད་པས་ན། ཁྲིམས་ཞེས་གསུངས།    ༈    སྐྱེས་བུ་ཆེན་པོའི་ལམ་གྱི་རིམ་པ་

[021A]༄༅། །ལ་བློ་སྦྱོང་བ་ལ། བྱང་ཆུབ་ཏུ་སེམས་བསྐྱེད་པ་དང། རྒྱལ་སྲས་ཀྱི་སྤྱོད་པ་ལ་སློབ་ཚུལ་གཉིས་ལས། དང་པོ་ནི། དེ་ཡང་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་
པར་འདོད་པ་རྣམས་ཀྱིས་བྱང་ཆུབ་ཀྱི་སེམས་ལ་སློབ་དགོས་ཏེ། ཇོ་བོ་རྗེ་དཔལ་ལྷ་ཅིག་དའི་པཾ་ཀ་ར་ལ་ཡང། བླ་མ་ཨ་བ་དྷཱུ་ཏི་པའི་ཞལ་ནས་མྱུར་དུ་མངོན་པར་རྫོགས་པར་སངས་རྒྱ་པར་
འདོད་ན་བྱང་ཆུབ་ཀྱི་སེམས་ལ་སློབས་ཤིག་ཅེས་གསུངས། རྗེ་བཙུན་མས་ཀྱང་དེ་ལྟར་དུ་གསུངས་པ་ལ་སོགས་པ་ཇོ་བོ་རྗེའི་ལོ་རྒྱུས་རྣམས་མངོན་པར་རྫོགས་པར་སངས་རྒྱ་པར་
འདོད་ན་བྱང་ཆུབ་ཀྱི་སེམས་ལ་སློབ་དགོས་པའི་ཤེས་བྱེད་དུ་གསུངས་ནས་དངོས་གཞི་བྱང་ཆུབ་ཀྱི་སེམས་ལ་བློ་སྦྱོང་བ་ལ། དེ་ཡང་སྔོན་དུ་སེམས་ཅན་ཐམས་ཅད་ལ་སེམས་སྙོམས་པ་
ཞིག་མ་སྒྲུབ་ན་བྱང་ཆུབ་ཀྱི་སེམས་དེ་ཡང་ཕྱོགས་གཞན་དུ་འགྲོ་བ་ཞིག་ལས་མི་འོང་བས། དེས་ན་སྔོན་དུ་སེམས་ཅན་ཐམས་ཅད་ལ་སེམས་སྙོམས་པ་ཞིག་སྒྲུབ་པ་ཡིན་གསུངས། དེ་སྒྲུབ་
པའི་ཚུལ་ནི། དང་པོར་རང་ལ་ཕན་གནོད་གང་ཡང་མི་བྱེད་པའི་བཏང་སྙོམས་པའི་སེམས་ཅན་རང་གི་ངོ་ཤེས་ཙམ་པ་མིང་ཡང་འདི་སྐད་ཅེས་གསུང་བ་ཡིན་སྙམ་པ་ཞིག་གསལ་བཏབ་

[021B] དེས་རང་ལ་ཕན་ཞིག་བཏགས་ན་ག་འདྲ་ཡོང་གནོད་ཅིག་སྐྱལ་ན་ག་འདྲ་ཞིག་འོང་སྙམ་དུ་བསམ་ནས། ཕན་པར་བསམ་ཚེ། ཆགས་པ་དང། གནོད་པར་བསམ་ཚེ་སྡང་བ་སྐྱེ་བའི་ཆགས་སྡང་
བཀག་ནས། དེ་ལ་སེམས་སྙོམས་པ་སྒྲུབ་པ་ནས་མཐར་སེམས་ཅན་ཐམས་ཅད་ལ་སེམས་སྙོམས་པ་སྒྲུབ་པའི་བར་རྣམས་སྐྱབྶ་མགོན་མཆོག་རང་ཉིད་ནས་མཛད་པའི་གཞན་ཕན་བདུད་
རྩིའི་བུམ་པ་ནང་ལྟར་གསུངས་པས་བདག་གི་འདིར་མ་བྲིས་སོ།    ༈    །མར་ཤེས་ནས་བྱང་ཆུབ་ཀྱི་སེམས་ཀྱི་བར་ལ་བདེ་ལམ་ནང་བཞིན་གྱི་ཚིག་རྣམས་གསུང་བར་མཛད་ནས། འདི་ཁ་བྱིན་
རླབས་ཆེ་བ་ཡིན་གསུངས་ཏེ་དམིགས་བསལ་འགའ་རེ་མ་གཏོགས་དེ་ལས་གཞན་པའི་མན་ངག་རྒྱས་པར་མ་གསུངས། དམིགས་བསལ་ནི། མར་ཤེས་སྐབས་སེམས་ཅན་ཐམས་ཅད་
བདག་གི་སྐྱེ་བ་སྔ་མའི་མ་ཡིན་ཀྱང། སྤྱིར་བདག་གི་ནི་མ་མ་ཡིན་ནོ་སྙམ་ན། འོ་ན་སྐྱེ་བ་སྔ་མའི་མ་དེ་རྣམས་ད་ལྟར་གྱི་དུས་སུ་འདས་ཟིན་པ་རྒྱུ་མཚན་དུ་བྱས་ནས། དེ་དག་ཁྱོད་ཀྱི་མ་མིན་ན་ཁྱོད་ལ་སྔོན་
ཀློག་སློབ་པའི་སློབ་དཔོན་དེ་ཁྱོད་ཀྱི་སློབ་དཔོན་མ་ཡིན་པར་ཐལ། དེ་ད་ལྟ་འདས་ཟིན་པའི་ཕྱིར། འདོད་ན་ཁྱོད་ཀྱི་ཀློག་ཤེས་པ་དེ་གང་ལ་བརྟེན་ནས་བྱུང་སྙམ་དུ་བསམ། དེ་ཁྱོད་ཀྱི་སློབ་དཔོན་ཡིན་

[022A]༄༅། །ན་ནི༑ དེ་དང་ཁྱོད་ཀྱི་སྐྱེ་བ་སྔ་མའི་མ་མ་ཡིན་པ་ལ་ཡང་ཁྱད་པར་ཅི་འདུག་སྙམ་དུ་བསམ། གང་ལ་བརྟེན་ནས་བྱུང་སྙམ་དུ་བསམ། བྱང་ཆུབ་སེམས་ཀྱི་སྐབས། རང་གི་བློའི་
ཕུགས་ནས་རང་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱེད་སྙམ་པ་བློས་ཐག་རྦད་ཀྱིས་ཆོད་པ་ཞིག་དགོས། དེ་བྱུང་ན་རྒྱལ་བའི་སྲས་ཀྱི་སྤྱོད་པ་ལ་སློབ་
པའང་ཤུགས་ཀྱིས་འོང་བ་ཡིན་ཏེ། དཔེར་ན། རྒྱ་ནག་ནས་འོང་བའི་མི་སླར་རྒྱ་ནག་ལ་ལོག་འགྲོ་བར་ངེས་པ་དེ། དེར་འགྲོ་བའི་ཤིང་རྟ་དང་གོན་པ་སྤོས་པ་སོཌ་དེར་འགྲོ་བའི་བྱ་བ་ལ་འཇུག་པ་ཤུགས་
ཀྱིས་འོང་བ་དང་འདྲ། དེ་ཡང་རང་ཉིད་སྐྱིད་པོ་ཞིག་ཡོང་བ་སེམས་ཅན་ཐམས་ཅད་ཀྱི་དོན་དུ་བྱེད་དགོས་ཀྱི་ཡོང་རྒྱུ་ཡིན་སྙམ་ནས་སེམས་ཅན་ཐམས་ཅད་ཀྱི་དོན་དུ་ཟེར་བ་སྐད་བྱས་ཀྱང། རང་ཉིད་བདེ་འདོད་
ཁོང་ན་གནས་པ་ཡིན་པས། དེ་ནི་བྱང་ཆུབ་ཀྱི་སེམས་ཀྱི་གོལ་ས་ཡིན་ཅིང། དེས་ན་སེམས་ཅན་ཐམས་ཅད་སྡུག་བསྔལ་དང་བྲལ་བ་ཞིག་བྱུང་ན་རང་ཉིད་ཇི་ལྟར་བྱས་ཀྱང་བླ་སྙམ་པའི་བློ་ཤུཌ་
ཆེན་པོ་དགོས་གསུངས། བདག་གཞན་མཉམ་བརྗེའི་སྐབས་རང་གཞན་གཉིས་གང་གཅེས་པར་འཛིན་གྱི་འདུག་སྙམ་དུ་བསམ་ནས། རང་གཅེས་པར་བཟུང་གི་འདུག་ན། འོ་ན་ཁྱོད་ཀྱི་ཐོག་

[022B] རང་ཉིད་གཅེས་པར་བཟུང་བས་ད་ཁྱོད་ལ་སྐྱིད་པོ་གང་བྱུང་འདུག། སངས་རྒྱས་བཅོམ་ལྡན་འདས་ཀྱི་རང་ཉིད་ཡལ་བར་དོར་ནས་གཞན་གཅེས་པར་
བཟུང་བ་ལ་བརྟེན་ནས་ད་ཇི་འདྲ་བྱུང་འདུག་སྙམ་དུ་བསམ། དེ་ཡང་རང་སྐྱིད་པོ་ཞིག་ཡོང་བ་ལ་གཞན་གཅེས་པར་བཟུང་དགོས་ཀྱི་ཡོང་རྒྱུ་ཡིན་འདུག་སྙམ་ནས་གཞན་གཅེས་པར་འཛིན་པའི་བློ་
སྒོམ་པ་སྐད་བྱས་ཀྱང། དེ་ནི་རང་གཅེས་འཛིན་ཁོང་ན་གནས་པ་ཡིན་པས། བདག་གཞན་མཉམ་བརྗེ་སྒོམ་པའི་གནད་མ་ཤེས་པ་ཡིན། དེ་ནི་དཔེར་ན་སྐྱར་མོའི་ཚང་ལ་སྦྲུལ་ཤོར་བ་ན་སྦྲུལ་
བསལ་བའི་གནད་མ་ཤེས་པར། ནེའུ་ལེ་བཏང་པ་ན་སྦྲུལ་བསལ་ནས་སྐྱར་མོའི་ཕྲུག་གུ་སྐྱོན་མེད་པར་གནས་དགོས་རྒྱུ་ཡིན་པ་ལ། དེ་གཉིས་ཀེ་ནེའུ་ལེས་ཟོས་པ་དང་འདྲ་བར་གསུངས་
ཤིང༑ འདིའི་ཚེ་རང་གཅེས་འཛིན་ལ་དགྲར་བལྟས་ཏེ་འབུར་འཇོམ་བྱེད་པ་འདི་ལ་ཉོན་མོངས་བྱང་ཆུབ་ཀྱི་ཡན་ལག་ཏུ་བསྒྱུར་བའི་དོན་ཡང་ཚང་བར་གསུངས་སོ། །དེ་ནས་སེམས་བསྐྱེད་ཆོགས་
བཟུང་རྗེས།    ༈    དང་བོ་ཕར་ཕྱིན་དྲུག་གི་ནང་

[023A]༄༅། །ནས་སྦྱིན་པའི་ཕར་ཕྱིན་ནི། སྤྱིར་སྦྱིན་པ་ལ་ཆོས་ཀྱི་སྦྱིན་པ་ཟང་ཟིང་གི་སྦྱིན་པ་སོགས་དུ་མ་ཡོད་པའི་ནང་ནས། རབ་ཏུ་བྱུང་བ་རྣམས་ཀྱིས་ནི་ཆོས་ཀྱི་སྦྱིན་པ་མཆོག་
ཡིན༑ དེ་ལྟར་ཡིན་ཀྱང་ཟང་ཟིང་ཡང་ཡོད་བཞིན་དུ་མི་གཏོང་བ་ནི་མི་རིགས་པར་གསུང་ཞིང། ཟང་ཟིང་གི་ནང་ནས་ཀྱང་རལ་གྲི་ལ་སོགས་པ་སེམས་ཅན་གྱི་སྲོག་ལ་གནོད་པ་སྐྱེལ་བའི་ཆས་
ཀྱི་རིགས་རྣམས་སྦྱིན་མི་རུང་ཞིང། མདོར་བསྡུ་ན་རང་ཉིད་ཀྱིས་གཏོང་བར་དཀའ་བའི་དངོས་པོ་དེ་དང་དེ་ལ་དམིགས་ནས་གཏོང་སེམས་སྒོམ་པ་སྦྱིན་པའི་ཉམས་ལེན་དང། རང་གི་ཇི་ལྟར་
ཁས་བླངས་པའི་ཚུལ་ཁྲིམས་སྲོག་དང་བསྔོས་ཏེ་བསྲུང་བ་སྡོམ་པའི་ཚུལ་ཁྲིམས་དང། སེམས་ཅན་གཞན་བསླབ་པའི་གཞི་ལ་འགོད་པ་སོགས་སེམས་ཅན་དོན་བྱེད་ཀྱི་ཚུལ་ཁྲིམས་ལ་
སོགས་པ་ཚུལ་ཁྲིམས་རྣམ་པ་གསུམ་གྱི་ཉམས་ལེན་དང། བཟོད་པ་སོགས་ཕར་ཕྱིན་ལྷག་མ་རྣམས་ཀྱི་མན་ངག་གཞན་རྣམས་རྒྱ་ཆེར་བཀའ་སྩལ་པ་ཇི་བཞིན་མ་ངེས་པས་བྲི་
བར་མ་ནུས་སོ། །འོན་ཀྱང་སྡུག་བསྔལ་དང་ལེན་ཀྱི་བཟོད་པའི་སྐབས་ཅུང་ཟད་ངེས་པ་ནི། དཔེར་ན་རང་ཉིད་ལ་ནད་ལྟ་བུ་ཞིག་ཐེབས་པ་ན། བདག་ལ་འདི་ལྟ་བུའི་ནད་འབྱུང་བ་ནི་སྔོན་

[023B] འདི་ལྟ་བུ་བྱུང་བ་ལ་མི་འདོད་རྒྱུ་མི་འདུག་ཅིང་
དེས་ན་ད་དུང་མ་འོངས་པ་ན་འབྱུང་འགྱུར་གྱི་སྡུག་བསྔལ་དང་འགྲོ་བ་གཞན་གྱི་སྡུག་བསྔལ་དག་ཀྱང་བདག་གི་འདིའི་སྟེང་དུ་སྨིན་ནས་འདི་ཅིག་པུས་གོ་ཆོད་པར་ཤོག་ཅིག་སྙམ་དུ་དྭངས་ལེན་
གྱི་སྤྲོ་བ་བསྐྱེད་ཅིང། དེ་ལྟར་ཡིན་ཀྱང་ནད་སོགས་ཀྱི་ཐེབས་པ་ན་སྨན་དཔྱད་རིམ་གྲོ་སོགས་མི་བྱེད་པར་འཇོག་ནི་མི་ཉན་གསུངས།    ༈   
བཞིའི་ཉམས་ལེན་ནི་དེ་ཡང་མཁོ་བ་སྦྱིན་པ་ནི་དང་པོར་ཕ་རོལ་པོ་ལ་ཇི་ལྟར་མཁོ་བའི་ཡོ་བྱད་སོགས་ཕང་པ་མེད་པར་བཏང་ནས་འཁོར་དུ་བསྡུ་བ་དང། སྙན་པར་སྨྲ་བ་ནི་དེ་ལྟར་འཁོར་དུ་
བསྡུས་ནས་ད་ཁྱོད་འདི་གྱིས་དང་འདི་བྱས་ན་ཡག་པོ་ཡོང་ཞེས་སྨྲས་ནས། དཔེར་ན་སྐྱབས་འགྲོའི་ཁྲིད་ལྟ་བུ་ཞིག་བཏང། དེ་ཁོས་དང་དུ་བླང་བྱུང་ན། འོ་ཁྱོད་ཡག་པོ་བྱུང་ད་དུང་འདི་ཡང་གྱིས་དང་
ཞེས་རིམ་གྱིས་གཞན་ལའང་སློབ་ཏུ་འཇུག་པ་ལྟ་བུ་ཡིན། གོང་ས་མཆོག་དེ་ཉིད་ཀྱང། རྒྱ་དཔོན་ལ་སོགས་པ་རྣམས་དང་པོར་གནད་སྦྱིན་གྱི་ཚིམ་པར་མཛད། དེ་ནས་རིམ་གྱིས་ཆོས་ལ་དད་བར་

[024A]༄༅། །མཛད་པ་སོགས་ཀྱང་མཁོ་བ་སྦྱིན་དང་སྙན་པར་སྨྲ་བའི་དགོངས་པ་ཡིན་གསུངས། དོན་མཐུན་པ་ནི། གཞན་ལ་འདི་ལྟར་གྱིས་ཟེར་བ་ལ། རང་ཡང་དེ་བྱེད་པ་ཞིག་དགོས་ཏེ་
དཔེར་ན་མི་ཆུ་ལ་སྐྱུར་བ་ལ་རང་ཆུའི་ཕྱེད་ཙམ་བརྒལ་དགོས་ཟེར་བའི་དཔེ་ལྟ་བུ་དང། དོན་སྤྱོད་པ་ནི། ཕ་རོལ་བསྟན་པའི་དོན་ཉམས་སུ་ལེན་དུ་འཇུག་པ་ལ་གསུངས།    ༈   
སློབ་ཚུལ་ལ་གཉིས་ལས། དང་པོ་ཞི་གནས་ཀྱི་སྐབས་སུ་གསུངས་པའི་མན་ངག་ནི། ཞི་གནས་དང་རྗེས་སུ་མཐུན་པའི་ཏིང་ངེ་འཛིན་སྒྲུབ་པའི་ཚུལ་ལ་ཡང་ཞི་གནས་ཀྱི་ཚོགས་བརྟེན་པ་དང། ཞི་
གནས་དངོས་གཞི་སྒྲུབ་ཚུལ་གཉིས་ལས། དང་པོ་ནི། ས་བཟང་ཞིང་གྲོགས་བཟང་བའི་ཡིད་མཐུན་གྱི་དབེན་པའི་གནས་སུ་ཞེས་སོགས་བདེ་ལམ་ལྟར་ལ། མན་ངག་གི་ཁྱད་པར་ནི། སྤྱིར་ཞི་གནས་
ཞེས་པ་གཞི་དམིགས་རྟེན་ལས་སེམས་གཞན་དུ་མི་གཡོ་བར་རྩེ་གཅིག་ཏུ་གནས་པར་བྱེད་པས་ན་ཞི་གནས་དང། ཏིང་ངེ་འཛིན་ཞེས་པ་ཡང་སྤྱིར་སེམས་དེ་ལ་རགས་པ་དང་དེ་ལས་ཕྲ་བ་དང། དེ་ལས་
ཆེས་ཤིན་ཏུ་ཕྲ་བ་གསུཾ་དུ་ཡོད་པས་སེམས་དེ་གཏིང་རིང་བའི་དོན་དུ་བྱས་ནས་དེ་ལ་གཏིང་ཞེས་པ་དང། དམིཌ་རྟེན་ངེས་པར་བྱེད་པས་ན་དེ་དང། དམིགས་རྟེན་དམ་སྒྲིང་ངེ་འཛིན་པས་འཛིན་ཞེས་བརྗོད་པ་ཡིན་

[024B] ས་བཟང་བ་ནི། སྤྱིར་ནད་སྐྱེད་པར་བྱེད་པའི་ས་དུག་ཅན་མིན་པ་དང། དུག་སྦྲུལ་དང་སྟག་གཟིག་སོགས་ཀྱི་འཇིགས་པ་མི་འབྱུང་ཞིང། ཏིང་ངེ་འཛིན་སྐྱེ་བ་དང་རྗེས་སུ་མཐུན་པའི་ས་དཔྱད་
ཕུན་སུམ་ཚོགས་པ་ཞིག་དགོས་ཤིང། དེ་ལ་བཀྲ་ཤིས་ལྷུན་པོ་དཔལ་གྱི་སྡེ་ཆེན་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་འདི་ལྟ་བུ་ནི། ས་བཟང་བ་ཁོ་ན་ཡིན་ཏེ། གནས་འདི་ཉིད་ས་པདྨ་
འདབ་བརྒྱད་ཀྱི་སྟེང། གནམ་འཁོར་ལོ་རྩི་བས་བརྒྱད་ཀྱི་འོག་ན་ཡོད་ཅིང། ས་པདྨ་འདབ་བརྒྱད་ཀྱི་དབྱིབས་ཅན་དུ་ཡོད་པ་ལ་ནི། ཏིང་ངེ་འཛིན་སྐྱེ་བ་དང་རྗེས་སུ་མཐུན་པའི་རྟེན་འབྲེལ་གྱི་གནད་ཡོད་གསུངས་
ལུས་རྣམ་སྣང་གི་ཆོས་བདུན་ལྡན་ཞེས་པའི་སྐབས། ལུས་ཡོམ་ཡོམ་དང་ལག་གི་མཐེ་བོང་ཅིག་ལ་ཅིག་བསྐོར་ལ་སོགས་བྱེད་མཁན་ཡོང་མོད་ཀྱང། དེ་དག་ནི་བྱ་བར་མི་རིགས་ཏེ། དེ་ལྟར་བྱས་ན་ལུས་
འཁྲུག་ལུས་འཁྲུག་པ་ལ་བརྟེན་ནས་ནང་གི་རྩ་འཁྲུག་དེ་ལ་བརྟེན་ནས་ནང་གི་རླུང་འཁྲུག་དེ་ལ་བརྟེན་ནས་སེམས་འཁྲུག་སྟེ། ཏིང་ངེ་འཛིན་བརྟན་པོ་མི་འབྱུང་བས་དེས་ན་ལུས་ཆོས་བདུན་ལྡན་དུ་ཁྲིག་
གེ་འདུག་དགོས་པར་གསུངས་སོ།    ༈    །གཉིས་པ་ཞི་གནས་དངོས་གཞིའི་སྐབས། སྤྱི་བོའི་བླ་མ་ལྷས་ཞེས་སོགས་བདེ་ལམ་ལྟར་ལ། སྣ་ཚོགས་པདྨ་ཟླ་བའི་གདན། དེ་ཉིད་རྒྱ་སྲན་གྱི་ཕྱེད་

[025A]༄༅། །གཤགས་ཙམ་དང། དེའི་སྟེང་དུ་ཐུབ་པའི་དབང་པོའི་སྐུ་དེ་ཡང་སྲན་མའི་འབྲུ་ཚད་ཙམ་འོད་ཟེར་གྱི་དྲ་བས་མཛེས་པ་ཞིག་གསལ་བཏབ་ནས་དེ་ལ་རྩེ་གཅིག་ཏུ་སེམས་
འཛིན། དེའི་ཚེ་སེར་བོ་སྒོམ་འདོད་པ་ལ་དམར་པོ་འཆར། བཞུགས་པའི་རྣམ་པ་སྒོམ་འདོད་པ་ལ་བཞེངས་པའི་རྣམ་པ་འཆར་བ་སོགས་བྱུང་ན་དེའི་རྗེས་སུ་མི་འབྲེང་བར་རྩ་བའི་དམིགས་རྟེན་
ལ་རྩེ་གཅིག་ཏུ་གཏད་ནས་སྒོམ། དེ་ཡང་སེར་པོ་སྒོམ་ཚེ་དམར་པོ་སོགས་ཀྱི་རྣམ་པ་ཤར་བ་དེ་དག་གི་ཚེ། མ་བྱུང་མ་བྱུང་བའི་བློ་རྩ་བ་རྩུབ་བྱེད་མི་རིགས་ཏེ། དེ་ལྟར་བྱས་ན་སེམས་བློ་
རྩབ་རྩུབ་དེའི་རྗེས་སུ་ཤོར་ནས་ཞི་གནས་ཀྱི་གོལ་སར་འགྱུར་བས། དེས་ན་དེ་ལྟར་མི་བྱ་བར་དམིགས་རྟེན་ལ་སེམས་བཟུང་དགོས་ཤིང་རྩེ་གཅིག་ཏུ་གཏད་ནས་སྒོམ། ཡང་སེམས་
དམིགས་རྟེན་ལ་རྩེ་གཅིག་ཏུ་གནས་པ་ལ་བྱིང་རྒོད་གཉིས་སྐྱོན་ཡིན་པས། སྐྱོན་དེ་གཉིས་ཤེས་དགོས་པས་ལས་དང་པོ་བས་སེམས་དམིགས་རྟེན་ལ་གནས་བཞིན་དུ་དམིགས་རྟེན་གྱི་
མཐའ་ནས་མཐོ་གང་ཙམ་དང་མཐོ་དོ་ཙམ་གྱི་ཚོད་ལ་ན་ག་ཡཾ་མེ་བའི་སྣང་བ་འཆར་བ་ནི་བྱིང་བ་ཕྲ་མོ་དང། དེ་ནས་མིག་དང་མགོ་ཡང་ལྕི་སྟིག་གི་བ་ལ་ནག་མུན་ནེ་བའི་སྣང་བ་འཆར་བ་ནི་

[025B] ཡང་དམིགས་རྟེན་ལ་གསལ་བྱ་ཡོད་པ་ལ་བློའི་ཟུར་དེ་ལ་འདི་ཡང་བྱས་ན་ཡོང་ངམ་སྙམ་པའི་བློ་སྤྲོ་སིང་ངེ་བ་ཞིག་བྱུང་ན་རྒོད་པ་ཕྲ་མོ་དང། དེ་ནས་རིམ་གྱིས་མནོ་
བསམ་མང་པོར་སེམས་ཡེངས་འགྲོ་བ་ནི་རྒོད་པ་རགས་པ་ཡིན་ལ། བྱིང་རྒོད་གཉིས་པོ་འདི་ཡང་ཚོར་བའི་ཆ་ཡིན་ཞིང། དེ་ཡང་བྱིང་བ་དང་པོ་འབྱུང་བའི་ཚེ་སེམས་དམིགས་རྟེན་ལ་གནས་
པ་ཡིན་པ་ལ་བདེ་ལྷོད་ངེ་བ་ལུས་ཅུང་ཟད་ངལ་བའི་ཉམས་འབྱུང་བས་སོ། །དེ་ལྟར་བྱུང་བའི་ཚེ་འདུ་བྱེད་ལ་བརྟེན་ན། འདུ་མ་བྱས་པའི་སྐྱོན་དུ་འགྱུར་བ་ཡིན་གསུངས། དེ་བཞིན་དུ་རྒོད་པ་ཚོར་
བ་ཡིན་པའང། དང་པོ་སྤྲོ་སིང་ངེ་བ་བདེ་བའི་རྣམ་པ་འདྲ་བ་ཞིག་ཡོད་པ་དེ་ལ་དགོངས་ནས་གསུངས་སོ། །དེ་ཡང་འདི་དག་གི་སྐབས་སྣང་ངོ་དང་ངེས་ངོ་ཤེས་པ་འདི་རང་གནད་ཆེ་སྟེ། དེའི་ཚུལ་ནི་
དཔེར་ན། མིག་རྩུམ་ནས། རྟགས་ཡང་དག་གི་དོན་ལྟ་བུ་ཞིག་བསམ་པའི་ཚེ། ནག་མུན་ནེ་བའི་སྣང་བ་དེ་སྣང་ངོ་དང། རྟགས་ཡང་དག་གི་དོན་ངེས་པ་དེ་ངེས་ངོ་ཡིན་ཅིང། དེ་བཞིན་དུ་དམིགས་རྟེན་གྱི་
རྣམ་པར་སྣང་བ་དེ་སྣང་ངོ། དེ་ཉིད་སེམས་ཀྱི་ངོས་སྦྲིང་ངེ་འཛིན་པ་དེ་ངེས་ངོ་མིན་ཅིང་རྒོད་པ་ལ་ཡང་སྣང་ངོ་དང་ངེས་ངོས་འཛིན་ཚུལ་དེ་དང་འདྲ་བར་གསུངས་སོ།    ༈    །དེ་ལྟར་བྱིང་རྒོད་ཀྱི་

[026A]༄༅། །དབང་དུ་མི་གཏོང་བར་རྒྱུན་ཙམ་རྒྱུན་ཙམ་འཐུད་པ་ལས་སེམས་སྒྲིམ་ན་དམིགས་རྟེན་ལ་འཁྲིག་གེ་སྡོད་ཐུབ་པ་ལ་མ་སྒྲིམས་པའི་ཚེ་གནས་མི་ཐུབ་པ་ཞིག་འོང། དེ་ནས་ཀྱང་
རིམ་གྱི་ས་རྒྱུན་བསྐྱངས་པ་ན། སྤྱན་གྱི་དཀར་ནག་གི་ཆ་ཕྲ་མོ་ཚུན་ཆད་ཀྱང་མ་འདྲེས་པར་གསལ་པོར་འཆར་ཐུབ་པ་ཞིག་འོང། དེ་ནས་ཀྱང་རིམ་གྱིས་བསྐྱངས་པའི་མཐར་གཞུང་ཤིན་ཏུ་བྱང་བ་
འདོན་པའི་ཆེ་ཚིག་དང་པོ་བཏོན་པ་ཙམ་གྱིས་འོག་མ་རྣམས་ཐལ་གྱིས་ཐོན་ཡོད་བ་བཞིན་དུ་དང་པོ་སེམས་དམིགས་རྟེན་ལ་གཏད་པ་ན་ཕྱིས་རྩོལ་བ་ལ་མི་ལྟོས་པར་སེམས་ཏིང་ངེ་འཛིན་དེའི་
ངོ་བོར་གྱུར་ཏེ་འགྲོ་བ་ཞིག་འོང། དེ་ལ་འགའ་ཞིག་གིས་འདིའི་ཚེ་ཞིག་ནས་མཚན་ཉིད་པ་འགྲུབ་པར་འཇོག་པའི་འཁྲུལ་གཞི་ཆེན་པོ་ཡོད་ཅིང། རང་ལུགས་དེ་ལྟར་མི་འཇོག་པའི་ཞི་གནས་
མཚན་ཉིད་པ་འགྲུབ་པ་དེའི་ཚེ་ནི་ཕྱི་རོལ་གྱི་སྣང་བ་ཐམས་ཅད་ནུབ་ནས་མཐར་རང་གི་ལུས་ཀྱང་མི་སྣང་བ་ཞིག་འོང། དེའི་ཚེ་ནི་རང་གི་སྣའི་རྩེ་མོ་ལ་སོགས་པ་ཡང་སྐྱ་དོག་གི་སྣང་ཞིང། དམིཌ་
རྟེན་དང་སེམས་གཉིས་ཀྱང་སོ་སོར་ཡོད་པའི་སྣང་བ་འཆར་ལ། དེའི་འོག་ཏུ་ཡང་རིམ་གྱིས་བསྐྱངས་པས་སྤྱི་གཙུག་ནས་བཟུང་སྟེ་ལས་སུ་མི་རུང་བའི་རླུང་གཡོས་པ་ན་ཀླད་པ་ལྕི་བེམ་མེ་བས་

[026B] དེ་ནས་ཀྱང་ཤ་ལྤགས་མཚམས་ཀྱི་རླུང་རྣམས་གཡོས་པས། དགའ་བདེ་བསམ་གྱིས་མི་ཁྱབ་པ་དམིགས་རྟེན་ཀྱང་འཆོར་ལ་ཁད་པ་འཆོར་ལ་ཁང་པ་ཞིག་འོང། དེའི་ཚེ་དགའ་བདེ་
ལ་གཙོ་བོར་མི་བྱེད་པར། དམིགས་རྟེན་ལ་གཙོ་བོར་སྒྲིམས་དགོས་ཤིང། དེའི་རྗེས་སུ་ཕྱི་རོལ་གྱི་སྣང་བ་ཐམས་ཅད་འོད་དཀར་པོའི་རྣམ་པར་འདུས་ནས་ལྷ་སྐུ་ལ་ཐིམ་ཞིང། ཕྱི་རོལ་གྱི་སྣང་བ་ཅི་ཡང་
མི་འཆར་བར་སེམས་དམིགས་རྟེན་དང་དབྱེར་མེད་དུ་འདྲེས་པར་སེམས་ཤིན་ཏུ་སྦྱངས་བ་དང། སེམས་ལྷ་སྐུ་དང་དབྱེར་མེད་དུ་འདྲེས་པས་ལུས་ཤིན་ཏུ་སྦྱངས་པ་དེ། ལུས་སེམས་ཤིན་སྦྱངས་ཀྱི་
བདེ་བས་ཟིན་པའི་ཞི་གནས་མཚན་ཉིད་པ་འགྲུབ་པར་གསུངས་སོ། །སེམས་ལ་དམིགས་པའི་ཞི་གནས་སྒྲུབ་ཚུལ་ནི། དང་པོར་སེམས་ཡུལ་ལ་ཕྲོ་བ་བཀག་ནས་ཅི་ཡང་ཡིད་ལ་མི་བྱེད་པར་
འཇོག་ཅིང། འདི་སེམས་ལ་དམིགས་པའི་ཞི་གནས་སྒྲུབ་པ་ལ་འཇུག་པའི་ཐབས་ཡིན་པས། ཅི་ཡང་ཡིད་ལ་མི་བྱེད་པའི་ཧ་ཞང་གི་ལྟ་བ་བསྒོམས་པའི་ཉེས་པར་མི་འགྱུར་ཞིང། ཅི་ཡང་ཡིད་
ལ་མི་བྱེད་པར་འཇོག་པའི་ངང་ནས་བློའི་ཟུར་ཞིག་གིས་ཀ་བལྟ་བུའི་ཡུལ་གྱི་རྣམ་པ་ཞིག་བསམ་ནས། དེའི་ཡུལ་དེའི་འཛིན་སྟངས་ཇི་འདྲ་བྱེད་ཀྱི་འདུག་སྙམ་དུ་རྩད་བཅད་ནས་དེའི་ཚེ་སེམས་ཀྱི་

[027A]༄༅། །ངོ་བོ་རྙེད་པ་ཡིན་པས། དེ་ལ་རྩེ་གཅིག་ཏུ་དམིགས་ནས་བསྒོམ། དེ་ལྟར་སྒོམ་པའི་རྒྱུན་བསྐྱངས་པ་ན། ཕྱི་རོལ་གྱི་སྣང་བ་ཐམས་ཅད་འོད་དཀར་པོའི་རྣམ་པར་འདུས་
ནས་སྙིང་གར་ཐིམ་ཞིང། སེམས་སྟོང་སང་འབའ་ཞིག་གི་སྣང་བ་འཆར་བ་ཞིག་འོང། དེའི་ཚེ་སེམས་ལ་དམིགས་པའི་ཞི་གནས་འགྲུབ་པར་གསུངས་སོ། །འདི་དག་གི་སྐབས་སུ། སེམས་
གནས་དགུ་དང། སྟོབས་དྲུག་ཡིད་བྱེད་བཞི་ལ་སོགས་པའི་རྣམ་གཞག་གཏན་ལ་འབེབས་པར་མཛད་པ་རྣམས་དཔེ་ཆའི་མཐོང་ཐོས་ཡོད་པ་རྣམས་འདིར་བྲིས།    ༈   
ལྷག་མཐོང་གི་སྐབས་ཀྱི་མན་ངག་ནི་ཐོག་མར་བློ་ཁ་ནང་དུ་ཕྱོགས་ནས་འདི་ལྟར་བསམ་སྟེ། ང་ལ་ང་དང་བདག་ཅེས་ཟེར་བའི་གཞི་གཅིག་ཡོད་པའི་རྩིས་བྱས་ནས། ང་ཞེས་པ་དང། བདག་ཟེར་
ཀྱིན་ཡོད་པ་ལ། ད་དེ་ལྟར་ཟེར་བའི་ང་དེ་གང་ན་ཡོད་སྙམ་དུ། དང་པོར་དེའི་འཆར་ཚུལ་ངོས་ཟིན་པར་བྱས་ནས་དེ་རྗེས་དེ་ཕུང་པོ་ལྔ་དང་གཅིག་དང་ཐ་དང་སོགས་ཀྱི་གནད་བཞིའི་དཔྱད་པ་བྱེད་
ཚུལ་མཐའ་ཡས་པ་ཞིག་ལུང་རིགས་དྲི་མ་མེད་པའི་རྒྱབ་བརྟེན་དང་བཅས་གསུངས་ཀྱང། ཉམས་ཆུང་བདག་བློ་གྲོས་ཤིན་ཏུ་དམན་པས་གཏན་ནས་མ་ངེས་ལ། འོན་ཀྱང་དེ་དག་གི་ཚུལ་མདོར་

[027B] ང་ཟེར་བ་ཞིག་ཡོད་པ་ལ། ད་ལུས་འདི་དེ་འདྲའི་ང་དེ་ཨེ་ཡིན་སྙམ་དུ་བསམ། ཡིན་སྙམ་
པ་ཞིག་བྱུང་ན། འདི་ངའི་ལུས་ཡིན་པས་ང་ཡིན་པ་མི་འཐད་སྙམ་དུ་བསམ། འོ་ན་སེམས་དེ་ང་དེ་ཨེ་ཡིན་སྙམ་དུ་བསམ། ཡིན་པ་འདྲ་བ་ཞིག་འདུག་ན། འདི་ཡང་ངའི་སེམས་ཡིན་པས་མི་འཐད་སྙམ་དུ་བྶཾ་
ང་དེ་དེ་ལྟར་ལུས་སེམས་གཉིས་ཀྱི་སྟེང་དུ་བཙལ་བས་མ་རྙེད་པ་ན། ང་འོ་ན་ང་དེ་ལུས་ཀྱི་ཕྱི་ནང་གང་ན་འདུག་སྙམ་དུ་བསམ། དེ་ལྟར་བཙལ་བས་ང་དེ་གང་དུའང་རྙེད་པར་གཏན་ནས་མེད་སོང་ན། རེ་ཞིག་ང་
གཏན་ནས་མེད་པ་དེ་ཉིད་ལ་རྩེ་གཅིག་ཏུ་གཞག་ནས་བསྒོམ། དེ་ལྟར་བསྒོམས་པས་ཧ་ཞང་གི་ལྟ་བ་སྒོམས་པར་མི་འགྱུར་རམ་སྙམ་ན་མི་འགྱུར་ཏེ་ཧ་ཞང་གི་ལྟ་བ་ནི་ཅི་ཡང་ཡིད་ལ་མི་བྱེད་པས་སྟོང་
ཧར་རེ་བ་ཞིག་བསྒོམས་པ་ཡིན་གྱིས། འདིར་ནི་དང་པོར་དཔྱད་པ་བྱས་པ་དང། དེར་མ་ཟད་ང་མེད་པར་ངེས་པའི་ངེས་ཤེས་ཀྱང་ཡིད་ལ་བྱས་པས་ན་ཅི་ཡང་ཡིད་ལ་མི་བྱེད་པའི་སྐྱོན་དུ་མི་འགྱུར་ཞིང། དེས་
ན་ཧ་ཞང་གི་ལྟ་བ་དང་ཁྱད་པར་ཤིན་ཏུ་ཆེ། དེས་ན་རེ་ཞིག་ང་མེད་པར་ངེས་པའི་ངེས་ཤེས་ཀྱི་རྒྱུན་སྐྱོངས་མ་ཐུབ་ཀྱང་གོང་གི་དེ་ལ་རྩེ་གཅིག་ཏུ་བཞག་དེ་ནས་སེམས་གནས་དགུའི་སྒོ་ནས་བཤད་

[028A]༄༅། །མ་ཐག་པའི་ངེས་ཤེས་དེ་ཉིད་ཀྱི་རྒྱུན་བསྐྱངས་པ་ལས། དེའི་འོག་ཏུ་སྣང་ངོར་ང་མེད་པར་ངེས་པའི་ངེས་ཤེས་དང། ངེས་ངོར་ང་བཀག་པའི་མེད་དགག་སྟོང་
སེང་ངེ་བའི་སྣང་སྟོང་གཉིས་ཚོགས་སུ་སྐྱོང་བ་ནི། མཉམ་གཞག་ནམ་མཁའ་ལྟ་བུའི་སྐྱོང་ཚུལ་ཡིན་ཅིང། མཉམ་གཞག་དེ་ཉིད་ཀྱི་རྒྱུན་བསྐྱངས་པའི་མཐར། ཕྱི་རོལ་གྱི་སྣང་བ་
ཐམས་ཅད་རིམ་བཞིན་ནུབ་ནས་མཐར་རང་གི་ལུས་ཀྱང་སྔོ་ཡམ་མེ་བའི་སྣང་བ་ཙམ་ལས་མི་འཆར་བ་ཞིག་འོང། དེ་ནས་ང་མེད་པར་ངེས་པའི་ངེས་ཤེས་ཀྱི་སྣང་བ་ཙམ་མ་གཏོགས་རང་གི་
ལུས་སྔོ་ཡམ་མེ་བར་སྣང་བའི་སྣང་བ་དེ་ཉིད་ཀྱང་ནུབ་པར་འགྱུར་ཞིང། དེ་ནས་ངེས་ཤེས་དེ་ཉིད་ཀྱང་མི་སྣང་ཞིང། ཀུན་རྫོབ་ཀྱི་སྣང་བ་ཐམས་ཅད་ནུབ་ནས། སྟོང་ཉིད་འབའ་ཞིག་
གི་སྣང་བ་འཆར་བ་ཞིག་འོང། སེམས་དང་སྟོང་ཉིད་རོ་གཅིག་ཏུ་སོང་བའི་ཚེ་མཐོང་ལམ་ཐོབ་པ་ཡིན་ཞེས་གསུངས་པ་ལ་སོགས་པ་རྒྱ་ཆེར་གསུངས་སོ།    ༈    །ཕུལ་བྱུང་ཞིང་གི་དམ་
པ་སྐྱབས་ཀྱི་ཕུལ། །གང་དེའི་ཞལ་ལས་འོངས་པའི་གདམས་པའི་ཆ། །འདི་ལྟར་བྲིས་ལ་རྣམ་དཀར་ཅི་མཆིས་པ། །ལམ་བཟང་འདི་ཉིད་རིང་དུ་གནས་ཕྱིར་བསྔོ། །ཉམས་ཆུང་བདག་གི་བློ་

[028B] །དེའི་ཕྱིར་འདི་ལྟའི་ཚུལ་ལ་ལྷག་ཆད་སོགས། །སྐྱོན་རྣམས་མཆིས་ཚེ་མཁས་པས་བཟོད་མཛད་ནས། །མི་མཐུན་ཕྱོགས་རྣམས་བརྩེ་བས་འཆོས་བར་མཛོད། །སངས་
རྒྱས་དངོས་ཀྱི་བླ་མ་དམ་པ་ཡིས། །ཟབ་རྒྱས་གདམས་པའི་ཆར་ཆེན་ཕབས་པ་ལས། །ཁབ་མིག་ཆུ་ཐིག་ཙམ་ཞིག་བློར་ངེས་པ། །རབ་དཀར་ཤོག་བུའི་ངོས་སུ་བྲིས་པ་དགེ། །།
འདི་ནི་ཆོས་གྲྭ་ཆེན་པོ་བཀྲ་ཤིས་ལྷུན་པོ་དཔལ་གྱི་སྡེ་ཆེན་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་དུ་་པཎ་ཆེན་ཆོས་ཀྱི་རྒྱལ་པོ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོས་སྡེ་སྣོད་
འཛིན་པ་རྣམས་ལ་བྱང་ཆུབ་ལམ་གྱི་རིམ་པའི་བཀའ་ཁྲིད་གནང་སྐབས་རྗེ་བླ་མ་ཉིད་ཀྱི་གསུང་ལས་ཇི་ལྟར་བྱུང་བ་རྣམས་ལས། རང་གི་བློ་ལ་རགས་རིམ་ངེས་པ་ཕལ་མོ་ཆེ་ཕྲལ་དུ་རང་གི་བརྗེད་ཐོ་དང། གསུང་རྒྱུན་
ཡུན་རིང་དུ་གནས་པའི་ཆེད་དུ་འདི་ལྟར་ཟིན་བྲིས་བྱེད་པ་པོ་ནི་རྗེ་བླ་མ་ཉིད་ཀྱི་བཀའ་འབངས་ཀྱི་ཐ་ཤལ་བ་མེ་ཏྲིའི་མིང་ཅན་ནོ། །འདིས་ཀྱང་བདག་དང་འདྲ་བ་འགའ་ལ་ཕན་ཐོགས་པར་གྱུར་ཅིག། སསྟི་ཕན་བདེའི་འབྱུང་
གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །མངྒ་ལཾ།།



