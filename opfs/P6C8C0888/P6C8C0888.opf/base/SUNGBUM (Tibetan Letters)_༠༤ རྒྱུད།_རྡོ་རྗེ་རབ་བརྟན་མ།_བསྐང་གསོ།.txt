༄༅། །ན་མོ་གུ་རུ་དེ་ཝ་ཌཱ་ཀི་ནཱི་བྷྱ་བླ་མ་ཡི་དམ་མཁའ་འགྲོ་བསྲུང་མའི་ཚོགས། །དབྱེར་མེད་ཞབས་ཀྱི་པདྨོར་ཕྱག་བྱས་ཏེ། །དཔལ་ལྡན་
ལྷ་མོ་རྡོ་རྗེ་རབ་བརྟན་མ། །དགྱེས་བྱེད་ཐུགས་དམ་བསྐང་བའི་རིམ་པ་བྲི། འདིར་མ་གཅིག་རྡོ་རྗེ་རབ་བརྟན་མའི་བསྐང་གསོ་བྱེད་པར་འདོད་པས། མཆོད་གཏོར། སྤྱན་གཟིགས་རྣམས་ཚོགས་པར་བྱས། བདག་ཉིད་
ཡི་དམ་གང་རུང་ངམ། ཡང་ན་རྡོ་རྗེ་འཇིགས་བྱེད་ཀྱི་ང་རྒྱལ་དང་ལྡན་པས། ནང་མཆོད་དང། མཆོད་གཏོར་བསྐང་རྫས་རྣམས་བསངས། སྦྱངས། བསྐྱེད་ཅིང་བྱིན་གྱིས་བརླབས། ཧྲཱི་ཥྚྲཱི་ས་བསངས། སྭ་བྷཱ་ཝས་སྦྱངས་
སྟོང་པའི་ངང་ལས། རང་གི་མདུན་དུ་རླུང་ནག་འཚུབ་མར་འཚུབས་པའི་ཕོ་བྲང་ནང་དུ་རྦ་ཀློང་འཁྲུག་པའི་ཁྲག་གི་རྒྱ་མཚོའི་དབུས་སུ། མི་རོ་གསར་རྙིང་བརྩེགས་པའི་གདན་ཁྲིར། དྲེའུ་སྟེང་དུ་བྷྱོ་ལས་མ་གཅིག་རྡོ་རྗེ་

[115A]༄༅། །རབ་བརྟན་མ། སྐུ་མདོག་སྨུག་ནག་ཞལ་གཅིག་ཕྱག་གཉིས་པ། རྔམས་པའི་ཞལ་གདངས་ཤིང་འབར་བའི་མཆེ་བ་གཙིགས་པ། དམར་ཞིང་འཁྲུག་པའི་སྤྱན་གསུམ་སྡང་མིག་ཏུ་གཟིར་
ནས་ཁྲོ་གཉེར་རབ་ཏུ་བསྡུས་པ། ཕྱག་གཡས་སྲིན་པོའི་རལ་གྲི་འབར་བ་འཕྱར་ཞིང། གཡོན་ཐོད་ཁྲག་ཐུགས་ཀར་འཛིན་པའི་མཆན་ཁུང་ན་ནེའུ་ལེའི་རྐྱལ་པ་བཟུང་ནས་བསྐྲུ་བ་པོ་ལ་དགོས་འདོད་ཀྱི་ཆར་འབེབས་
པ། གཙུག་རུམ་དུ་ཟླ་ཉིའི་དཀྱིལ་འཁོར་རྒྱས་ཤིང་རྣ་བ་གཡས་གཡོན་ན་སེང་གེ་དང་སྦྲུལ་འཕྱོ་བ། དབུ་སྐྲ་དང་སྨ་ར་དང་སྨིན་མ་དམར་སེར་དུས་མཐའི་མེ་ལྟར་རབ་ཏུ་འབར་ཞིང་ཐོད་བསྐམ་ལྔའི་དབུ་རྒྱན་དང་རྨ་
བྱའི་གདུགས་ཀྱི་གྲིབ་གསིལ་དང། ཁྲག་འཛག་པའི་མི་མགོ་ལྔ་བཅུའི་དོ་ཤལ་བྱས་པ། མི་ལྤགས་གསར་པའི་སྟོད་གཡོགས་དང། སྟག་ལྤགས་རློན་པའི་ཤམ་ཐབས་ཅན། ནད་ཀྱི་རྐྱལ་པ་མཚོན་གྱི་དྲུ་གུ་
བདུད་ཀྱི་ཁྲམ་ཤིང་ཤོ་རྡེ་དཀར་ནག་བྱད་ཁྲེས་སོགས་བསྟན་དགྲ་འཇོམས་པའི་ཆ་རྐྱེན་དང་ལྡན་པ། དེའི་འཁོར་དུ་བཀའ་སྡོང་གདོང་བརྙན་རྣམ་གཉིས། གནས་གསུམ་མཁའ་འགྲོ། ཚེ་རིང་མཆེད་ལྔ་བསྟན་མ་
བཅུ་གཉིས་དམ་ཅན་རྒྱ་མཚོ་དྲེགས་པ་སྡེ་བརྒྱད་ཀྱི་ཚོགས་དཔག་ཏུ་མེད་པས་བསྐོར་བའི་གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། བདག་ཉིད་ཀྱི་ཐུགས་ཀའི་

[115B] བྷྱོ་སྔོན་ཚེ་རྡོ་རྗེ་འཆང་དབང་གིས། །བཀའ་
བསྒོས་གཉེར་དུ་གཏད་པ་ལྟར། །རྒྱལ་བའི་བསྟན་པ་བསྲུང་བ་དང། །རྣལ་འབྱོར་འཕྲིན་ལས་བསྒྲུབ་པའི་ཕྱིར། །མ་གཅིག་འཁོར་བཅས་སྤྱན་འདྲེན་ན། །སྔོན་གྱི་ཐུགས་དམ་རྗེས་དགོངས་ལ། །ཐོགས་མེད་རྫུ་འཕྲུལ་
སྟོབས་མངའ་བས། །ད་ལྟ་ཉིད་དུ་གནས་འདིར་གཤེགས། ཀཱ་ལི་དེ་ཝི་ས་པ་རི་ཝཱ་ར་ཨེ་ཧྱེ་ཧི་ས་མ་ཡ་ཛཿ་ཛཿ་ཛཿ་ཧཱུཾ་བཾ་ཧོཿ་པདྨ་ཀ་མ་ལ་ཡེ་སྟྭཾ། རྒྱལ་བའི་བསྟན་བསྲུང་ཀུན་གྱི་གཙོ། །རྣལ་འབྱོར་དམ་ཚིག་ལྡན་
པའི་སྲིང། །མ་གཅིག་རྡོ་རྗེ་རབ་བརྟན་མ། །འཁོར་དང་བཅས་ལ་གུས་ཕྱག་འཚལ། དེ་ནས་དབང་བསྐུར་རྒྱས་གདབ། ཕྱི་ནང་གི་མཆོད་པ་ཡིག་བརྒྱ་བཤགས་པ་བསྐང་རྫས་བྱིན་རླབས་རྣམས་དཔལ་ལྡན་དམག་
ཟོར་མའི་གཏོར་ཚོགས་བཞིན་ལེགས་པར་རུང་བ་ལྟར་བྱས་ལ་ཐུགས་དམ་བསྐང་བ་ནི། བྷྱོ་ལྷན་སྐྱེས་བདེ་སྟོང་ཡངས་པའི་ནམ་མཁའ་ལས། །བྱུང་བའི་ཕྱི་ནང་དམ་རྫས་མཆོད་པའི་སྤྲིན། །རྡོ་རྗེ་རབ་བརྟན་
འཁོར་བཅས་སྤྱན་ལམ་དུ། །འབྱུང་ཞིང་རྒྱས་ལ་ཐུགས་དམ་སྐོངས་གྱུར་ཅིག་དགྲ་བགེགས་སྙིང་ཁྲག་མཆོད་ཡོན་རྒྱ་མཚོར་འཁྱིལ། །དམ་ཉམས་དབང་པོའི་མེ་ཏོག་གཅལ་དུ་བཀྲམ། །དྲི་ཞིམ་སྤོས་ཀྱི་དུད་
[116A]༄༅། །སྤྲིན་ལྷ་ལམ་ཁྱབ། །ཉི་ཟླ་ནོར་བུ་སྒྲོན་མེའི་འོད་འབར་བས། །མ་གཅིག་དཔལ་ལྡན་ལྷ་མོའི་ཐུགས་དམ་བསྐང། །དམ་ཅན་འཁོར་ཚོགས་རྒྱ་མཚོའི་ཐུགས་དམ་བསྐང། །ཐུགས་དམ་
བསྐངས་ཤིང་ཉམས་ཆགས་དག་གྱུར་ནས། །བར་གཅོད་སེལ་ཞིང་དངོས་གྲུབ་སྩལ་དུ་གསོལ། །སྤོས་ཆུའི་རྒྱ་མཚོ་བཟང་པོའི་དྲི་ངད་ལྡང། །ལྷ་དང་མི་ཡི་ཞལ་ཟས་རི་ལྟར་སྤུངས། །ཇ་ཆང་གསེར་སྐྱེམས་
བཏུང་བས་ཞིང་ཀུན་གང། །སྙན་བརྗིད་སྣ་ཚོགས་རོལ་མོའི་སྒྲ་སྒྲོག་པས། །མ་གཅིག་དཔལ་ལྡན་ལྷ་མོའི་ཐུགས་དམ་བསྐང། །དམ་ཅན་འཁོར་ཚོགས་རྒྱ་མཚོའི་ཐུགས་དམ་བསྐང། །ཐུགས་དམ་བསྐངས་
ཤིང་ཉམས་ཆགས་དག་གྱུར་ནས། །བར་གཅོད་སེལ་ཞིང་དངོས་གྲུབ་སྩལ་དུ་གསོལ། །རླུང་ལྟར་མྱུར་མགྱོགས་དྲེའུ་རྐྱང་སེར་དང། །རྟ་ནག་ཚོགས་འཕྱོ་ཞོལ་གཡག་ངར་སྒྲ་འབྱིན། །ལུག་ནག་རབ་བརྗིད་བྱ་
ནག་ཁྱུང་ལྟར་ལྡིང། །དོམ་ལྟར་མཆོང་བའི་ཁྱི་ནག་ཚོགས་རྣམས་ཀྱིས། །མ་གཅིག་དཔལ་ལྡན། །དམ་ཅན། །ཐུགས་དམ་བསྐངས། །བར་གཅོད་སེལ། །སྲིན་པོའི་རལ་གྲི་ནེའུ་ལེའི་རྐྱལ་པ་དང། །རྣོ་ངར་མཚོན་ཆ་སྲ་
བཙན་གོ་ཆའི་ཚོགས། །ཕྱི་ནང་འདོད་ཡོན་རྣམ་ལྔ་རིན་ཆེན་བདུན། །རི་རབ་གླིང་བཞི་ཉི་ཟླས་བརྒྱན་པ་འདིས། །མ་གཅིག་དཔལ། །དམ་ཅན་འཁོར། །ཐུགས་དམ་བསྐངས། །བར་གཅོད་སེལ། །ཟག་མེད་ཡེ་ཤེས་བདུད་

[116B] །དམར་ཆེན་གཏོར་མ་དར་གྱིས་བརྒྱན་པ་དང། །ཕྱི་ནང་གསང་བ་བླ་ན་མེད་པའི་རྟེན། །དགྱེས་པ་བསྐྱེད་པའི་མཆོད་སྤྲིན་རྒྱ་མཚོ་འདིས། །མ་གཅིག་དཔལ། །དམ་ཅན་འཁོར། ཐུགས་དམ་
བསྐངས། །བར་གཅོད་སེལ་ཞིང་དངོས་གྲུབ་སྩལ་དུ་གསོལ། དེ་ནས་རང་ཡི་དམ་དུ་གསལ་བའི་ཐུགས་ཀའི་ཧཱུཾ་ལས་འོད་འཕྲོས། ལྷ་མོའི་ཐུགས་རྒྱུད་བསྐུལ། ཞི་རྒྱས་དབང་དྲག་གི་ལས་ཐོགས་པ་མེད་པར་
བསྒྲུབ་པར་བསམས་ཏེ་སྔགས་བཟླ། བྱིན་གྱིས་བརླབས་པའི་གཏོར་མ་ཀཱ་ལི་དེ་ཝིས་ཕུལ་ཏེ་འཕྲིན་ལས་བཅོལ། བསྟོད་པ་རྒྱས་བསྡུས་ཅི་རིགས་བཟློག་པ་དང་བཅས་པ་བྱ་བ་སོགས་མཇུག་ཆོག་སྤྱི་དང་མཐུན་ནོ།།
སྨྲས་པ། དབྱིངས་ཕྱུག་དཔའ་མོ་ཁྲོས་པའི་གར་མཛད་པ། །མ་གཅིག་ལྷ་མོ་རྡོ་རྗེ་རབ་བརྟན་མའི། །མངོན་རྟོགས་སྤྱན་འདྲེན་བསྐང་བ་མདོར་བསྡུས་པའི། །བྱེད་པོ་མང་ཐོས་དགེ་སློང་སྤོང་བ་པ། །བློ་བཟང་ཆོས་ཀྱི་རྒྱལ་
མཚན་ཞེས་བྱ་ཉིད། །དགེ་བས་བདག་གཞན་འགྲོ་བ་མ་ལུས་པ། །ཕྱི་ནང་བདུད་སྡེའི་གཡུལ་ལས་རྣམ་རྒྱལ་ཏེ། །མཁའ་སྤྱོད་གཙོ་མོས་དགྱེས་བཞིན་འཛིན་གྱུར་ཅིག་ཅེས་པ་འདི་ཡང་དགེ་བའི་བསམ་སྦྱོར་དང་ལྡན་པ་
དགེ་སློང་སངས་རྣམ་པས་བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བཀོད་པའོ།། །།



