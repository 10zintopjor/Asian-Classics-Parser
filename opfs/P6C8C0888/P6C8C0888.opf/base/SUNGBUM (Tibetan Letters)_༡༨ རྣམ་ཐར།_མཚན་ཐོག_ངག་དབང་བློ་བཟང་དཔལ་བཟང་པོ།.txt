
[001A]༄༅། །དཔལ་ལྡན་བླ་མ་དམ་པ་ཀུན་སྤངས་ཆེན་པོ་ངག་དབང་བློ་བཟང་དཔལ་བཟང་པོའི་རྣམ་པར་ཐར་པ་དད་པའི་མྱུ་གུ་ཞེས་བྱ་བ་བཞུགས་སོ། །

[001B] །ན་མོ་གུ་རུ་མཉྫུ་གྷོ་ཥཱ་ཡ། སྟོབས་བཅུའི་དཔལ་མངའ་རྣམ་འདྲེན་ཤཱཀྱའི་ཏོག་རྨོངས་བའི་མུན་སེལ་རྗེ་བཙུན་མཁྱེན་པའི་གཏེར། །བཀའ་དྲིན་མཉམ་མེད་རྩ་བའི་
བླ་མ་ལ། །བྱང་ཆུབ་བར་དུ་སྙིང་ནས་གུས་པས་འདུད། །ངག་གི་དབང་ཕྱུག་ཐུགས་རྗེའི་ཟེར་འཕྲེང་གིས། །རྨད་བྱུང་བློ་གྲོས་སྡོང་པོ་རྒྱས་པའི་རྩེར། །ཀུན་བཟང་སྤྱོད་པའི་ཟེའུ་འབྲུ་རབ་གསལ་བ། །
གྲུབ་མཆོག་དཔལ་ལྡན་བླ་མར་སྙིང་ནས་འདུད། །གང་གི་གསང་གསུམ་མཛད་པའི་རྒྱ་མཚོ་ལས། །ཆུ་ཐིགས་ཙམ་ཞིག་རྣམ་དཔྱོད་རྔ་ཡབ་རྩེས། །བླངས་ཏེ་དོན་གཉེར་སྐྱེ་བོའི་ཚོགས་རྣམས་ཀྱི། །
གདུང་བ་སེལ་ཕྱིར་ཅུང་ཟད་བརྗོད་པར་བྱ། །དེ་ལ་འདིར་སྲིད་པའི་ཕུན་ཚོགས་མཐའ་དག་ཆུ་ཤིང་ལྟར་གཟིགས་ཏེ་དབེན་པའི་གནས་སུ་སྒྲུབ་པ་སྙིང་པོར་མཛད་པའི་དཔལ་ལྡན་བླ་མ་དམ་བ་གྲུབ་པའི་དབང་

[002A]༄༅། །ཕྱུག་ངག་དབང་བློ་བཟང་ཞེས་མཚན་ཡོངས་སུ་གྲགས་པའི་གསང་བ་གསུམ་གྱི་མཛད་པ་རྒྱ་མཚོ་ལྟ་བུ་ལས་སྐལ་བ་དང་ལྡན་པ་རྣམས་ཀྱི་དོན་དུ་མདོར་བསྡུས་པ་ཙམ་ཞིག་བརྗོད་
པར་བྱའོ། །དེ་ལ་གང་དུ་སྐུ་འཁྲུངས་པའི་གནས་ནི། མདོ་ཁམས་སྟོད་ཆབ་མདོའི་སའི་ཆ་དབེན་ཕུ་མདོ་ཐི་ཞེས་པར་བྲག་རྩ་དཔོན་གྱི་རིགས་ལས་ཡབ་ནི་ཡི་དམ་དུ་མའི་རྣལ་འབྱོར་ལ་བརྩོན་པ་སྔགས་འཆད་
དབང་འབུམ་དང། ཡུམ་ནི་དཀོན་མཆོག་ལ་དད་པ་དང་ལྡན་ཞིང་རང་བཞིན་དྲང་བ་འཇང་ཟ་འབུམ་སྐྱིད་ཅེས་བྱ་བའོ། །ཡབ་ཡུམ་དེ་གཉིས་ཀྱི་སྲས་སུ་རབ་བྱུང་བཅུ་གཉིས་པའི་སྒྱུར་བྱེད་ཅེས་པ་ས་མོ་ཕག་གི་
ལོར་ཧོར་ཟླ་བཅུ་གཅིག་པའི་ཚེས་བཅོ་ལྔ་ལ་ངོ་མཚར་བའི་ལྟས་དང་བཅས་ཏེ་སྐུ་བལྟམས། ཡབ་ཡུམ་དེ་གཉིས་ལ་སྲས་མིང་སྲིད་བརྒྱད་ཡོད་པ་ལས་གྲུབ་དབང་འདི་ལྔ་པ་ཡིན་ནོ། །ཆུང་ངུའི་དུས་ནས་བྱིས་

[002B] དམ་པའི་ངང་ཚུལ་ལ་གཅིག་ཏུ་གཞོལ་བ་ཞིག་གོ། དགུང་ལོ་བདུན་བཞེས་པ་ན་འབྲས་བློ་གླིང་ལྷོ་པ་ཏ་ལ་མགོ་རི་ཁྲོད་པ་དགེ་སློང་དགེ་འདུན་བྱ་བ་ལ་གཙུག་ཕུད་ཕུལ་ཏེ་རབ་ཏུ་བྱུང། ཡབ་ཡུམ་
གཉིས་ཀློག་ལ་མཁས་པས་ཆེད་དུ་མ་བསླབ་པར་ཀློག་ཀྱང་རང་ཤུགས་ཀྱིས་མཁྱེན་པ་ཞིག་བྱུང། དགུང་ལོ་བཅུ་གཉིས་བཞེས་པ་ན་རྒྱལ་བ་འཕགས་པ་ལྷས་ཡུལ་དབུས་ཕུར་བུ་ལྕོག་ནས་ཡོངས་རྫོགས་བསྟན་པའི་མངའ་བདག་རྗེ་ངག་དབང་བྱམས་
པ་གདན་དྲངས་ཏེ་ཆབ་མདོར་བྱོན་པའི་ཚེ། དེ་ཉིད་ལས་རབ་བྱུང་དང་ཚིགས་སྔ་མ་དགེ་ཚུལ་གྱི་སྡོམ་པ་མནོས་ཏེ་མཚན་ངག་དབང་བློ་བཟང་དུ་གསོལ། དེ་ནས་བཟུང་སྟེ་དགུང་ལོ་བཅུ་བདུན་གྱི་བར་དུ་གསང་འདུས། འཇིགས་བྱེད། བསྐང་གསོ་
ཆོས་སྤྱོད་སོགས་ཐུགས་འཇིན་མཛད་ནས་སྐྱོར་སྦྱངས་ནན་ཏན་དུ་གནང། དགུང་ལོ་བཅོ་བརྒྱད་བཞེས་སྐབས་ཡུལ་ཕྱོགས་དེར་ཐན་པ་ཆེན་པོ་བྱུང་སྟེ་ལོ་གཉིས་ཙམ་མུ་གེས་མནར་བ་ལ་བརྟེན་དེར་བཞུགས་མ་ཐུབ་པར་ཡབ་ཡུམ་སྐུ་མཆེད་དང་བཅས་
ཚ་བ་རོང་དུ་བྱོན། དེར་ཚད་པའི་ནད་ཞིག་བྱུང་ནས་ཡབ་དང་སྐུ་མཆེད་ལྔ་གྲོངས། དགུང་ལོ་ཉི་ཤུ་པས་ཕོ་རྟའི་ལོར་ཡུམ་དང་སྐུ་མཆེད་མིང་སྲིང་གཉིས་བཅས་སླར་ཡང་ཆབ་མདོར་ཕེབས། ཆབ་མདོ་ན་གྲྭ་ཚང་ལྔ་ལ་གསང་འདུས། འཇིགས་
བྱེད༑ འཁོར་ཆེན། དུས་འཁོར། བདེ་མཆོག། ཀྱཻ་རྡོར། ཀུན་རིག། ཚེ་དཔག་མེད་བཅས་ཆོག་གྲྭ་བརྒྱད་ཡོད་པའི་གསང་འདུས་ཀྱི་ཆོག་གྲྭ་པ་གླིང་སྟོད་གྲྭ་ཚང་དུ་ཞུགས་ནས་ལོ་གཉིས་ཀྱི་རིང་ཆོ་ག་ཕྱག་ལེན་ལ་སྦྱངས་ཤིང་སྒྲུབ་མཆོད་

[003A]༄༅། །ཀྱང་ཐུགས་ཉམས་སུ་བསྟར། དེ་སྐབས་བྲག་གཡབ་ནས་ཆུ་བར་བླ་མ་དགེ་འདུན་བཀྲ་ཤིས་ཀྱིས་ལ་མོ་ཆོས་སྐྱོང་དང། གསང་ཕུ་བསེ་ཁྲབ་པ་གཉིས་ཀྱི་ལུང་ཕེབས་ལྟར། ལི་ཐང་མཁན་པོ་ཉག་རི་ཆོས་གྲགས་
ཀྱི་སྐུ་སྐྱེར་ངོས་བཟུང་སྟེ་ཆུ་བར་དུ་གདན་དྲངས་ནས་བདག་འཛིན་དང་དོ་དམ་མཛད། རྡོ་རྗེ་གཡུ་སྒྲོན་མའི་གནས་རི་རི་ཁྲོད་ཡང་དགོན་དུ་ལོ་གཉིས་བཞུགས་པས། གནས་དེར་ཐུགས་སྤྲོ་ཞིང་བག་ཕེབས་པ་བྱུང་འདུག་སྟེ་སྐུ་ཆེ་དུ་མར་དབེན་པ་
ལ་གོམས་པའི་རྟགས་སུ་མངོན། ལམ་རིམ་ཆུང་དུ་ལྷག་མཐོང་མན་ཐུགས་འཛིན་མཛད་ནས་བླ་མའི་དྲུང་དུ་རྒྱུགས་ཕུལ། དེ་ནས་རྗེ་རང་ཉིད་ལ་ཐུགས་བཞེད་མེད་ཀྱང་ཆུ་བར་བླ་མ་དགེ་འདུན་བཀྲ་ཤིས་ཀྱིས་འབུལ་སྡུད་ལ་འགྲོ་དགོས་ཞེས་
གསུང་བས་བཀའ་གཅོག་མ་ནུས་པར་ལི་ཐང་ཕྱོགས་སུ་བྱོན། དད་ལྡན་གྱི་སྐྱེ་བོ་རྣམས་ལ་དགེ་བསྐུལ་དང་འབུལ་སྡུད་མཛད་པའི་ཚུལ་ནི། གསུང་རྩོམ་རྣམ་ཐར་ཚིགས་བཅད་མ་ལས། གྲོགས་ངན་པའི་རྐྱེན་གྱིས་རབ་བསྐུལ་ཏེ། །
རྗེ་དགེ་འདུན་བཀྲ་ཤིས་ཐུགས་ཀྱོག་ནས། །ནོར་ཅུང་ཟད་ཙམ་ཕྱིར་འབུལ་སྡུད་བརྫང། །ཚེ་འདི་བའི་མི་དང་འགྲོགས་འགྲོགས་ནས། །ཚུལ་ཡ་རབས་སྤྱོད་བ་ཀུན་དང་བྲལ། །རྒྱུད་དུག་གསུམ་ཆེར་འཁྲུགས་འཁོར་གྱིས་བསྐོར། །
གནས་གྲོང་མཐའ་ཁྱི་རྐུན་བཞིན་དུ་ཉུལ། །ཁ་བཟའ་བཏུང་བག་མེད་དུད་འགྲོ་འདྲ། །ངག་འཆལ་གཏམ་མི་སྙན་སྣ་ཚོགས་སྒྲོགས། །མ་སེམས་ཅན་བརྡུང་བརྡེག་བཀོལ་སྤྱད་བྱས། །འཇུ་དཀའ་བའི་དད་ཟས་གཤིན་ཟས་སོགས། །

[003B] །ལུས་རབ་བྱུང་གཟུགས་འཆང་ཁྱིམ་པའི་སེམས། །ལྟོ་གོས་ཕྱིར་སྲོག་འཚོང་སྡིག་དང་སྡུག་ཐབས་དེ་འདྲ་སྦྱོར་བའི་གྲོགས་དང་བཤེས། །དུས་ནམ་ཡང་འཕྲད་པར་མ་གྱུར་ཅིག་ཅེས་གསུངས་
པ་ལྟར་རོ། །སྐབས་དེར་ལི་ཐང་ཆོས་གྲྭར་ཞུགས་ནས་མཁན་པོ་ཆོས་འཕགས་ཀྱི་དྲུང་དུ་བསྡུས་གྲྭའི་རྩི་བཞག་གསན་ཞིང་ལོ་གསུམ་གྱི་རིང་ཐུགས་གཉེར་མཛད། མཁན་པོ་ནས་ཞུས་ངོར་ལྷོ་བྲག་བཀའ་འབུམ་གྱི་ལུང་དང། སྙན་བརྒྱུད་
ཀྱི་རྗེས་གནང་སྩལ། ཆབ་མདོ་འཕགས་པ་ལྷ་སོགས་ཞལ་སྔ་བཀའ་བརྒྱུད་ཀྱི་རྣམ་ཐར་པོཏ་གཅིག་གི་དཔེ་ཡང་མཁན་པོ་དེ་ཉིད་ལ་ཕུལ། དགུང་ལོ་ཉེར་གསུམ་པ་ལ་འབུལ་སྡུད་གྲུབ་ནས་སླར་ཡང་ཆུ་བར་དུ་ཕེབས། རྩ་བའི་བླ་མ་
དགེ་འདུན་བཀྲ་ཤིས་དང་མཇལ། འབུལ་སྡུད་ཀྱི་དངོས་པོ་གསེར་སྲང་བདུན། དངུལ་སྲང་བརྒྱ་དང་དྲུག་ཅུ། ཇ་འཁེར་དྲུག་བདུན་ཅུ་རྩ་ལྔ། རྟ་བཅུ། དྲེའུ་བརྒྱད། གཞན་ཡང་གོས་རས་སོགས་དངོས་པོ་ཕོན་ཆེ་བ་ཕུལ་བས་
བླ་མ་ཡང་ཐུགས་ཤིན་ཏུ་དགྱེས། དེ་ནས་ལོ་དེའི་དཔྱིང་ཀ་བླ་མ་དགེ་འདུན་བཀྲ་ཤིས་སྐུ་གཤེགས་པར་དགོངས་རྫོགས་ཀྱང་བསྒྲུབས། དགུང་ལོ་ཉེར་བཞི་པ་ཆུ་ཕོ་ཁྱིའི་ལེ་ཟླ་བ་དགུ་པའི་ནང་དུ་ཡུལ་དབུས་སུ་བྱོན། སེར་འབྲས་དགེ་གསུམ་
རྒྱུད་སྟོད་སྨད་སོགས་མཇལ། དེ་ནས་གདན་ས་ཆེན་པོ་སེར་ཐེག་ཆེན་གླིང་དུ་མཁས་གྲུབ་མཐའ་ཡས་པའི་འབྱུང་གནས་བྱེས་མཁས་སྙན་གྲྭ་ཚང་གི་ཆོས་གྲྭར་ཞི་བ་བཟང་པོ་དང་ལྕགས་ར་སྤྲུལ་སྐུ་གཉིས་དང་མཉམ་དུ་ཞུགས། མཁས་པ་

[004A]༄༅། །ཆེན་པོ་སྒོམ་སྡེ་བརྩོན་འགྲུས་ཀྱི་དྲུང་དུ་བསྡུས་གྲྭའི་རྩི་བཞག་གསན་ནས་རིགས་ལམ་ལ་སྦྱངས། བྱེས་དཔོན་སློབ་བ་རི་ངག་དབང་དོན་གྲུབ་ཀྱི་ཞབས་བསྟེན་ནས་ལོ་བཅོ་ལྔའི་བར་དུ་ཕར་ཕྱིན། དབུ་མ་
འདུལ་བ་སོགས་སྡེ་སྣོད་གསུམ་གྱི་གཞུང་ལ་སྦྱངས་པ་མཐར་ཕྱིན་པ་མཛད་དོ། །ཁྱོད་བློ་པདྨ་དཀར་པོའི་མཆུ་སྒྲོས་ནི། །གཞུང་ལུགས་རྟ་བདུན་འོད་སྟོང་བཅུད་འཐུངས་པས། །ཡོན་ཏན་འདབ་བརྒྱའི་ལང་ཆོ་འབར་བ་ཡིས། །
དཔྱོད་ལྡན་རྐང་དྲུག་ན་ཆུང་བརྟན་པ་འཕྲོག་དགུང་ལོ་སུམ་ཅུ་བཞེས་པའི་ཚེ་ཕུར་བུ་ལྕོག་ཏུ་བྱོན་ནས་བསྟན་པའི་སྲོག་ཤིང་ཆེན་པོ་རྗེ་ངག་དབང་བྱམས་པས་མཁན་པོ་མཛད་དེ་བསྙེན་བར་རྫོགས་ནས་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་
ཆེ་མིག་གི་འབྲས་བུ་ལྟར་བསྲུང་བར་མཛད། ཆོས་གྲྭར་ཐུགས་གཉེར་མཛད་སྐབས་རྗེ་ངག་དབང་བྱམས་པ་རིན་པོ་ཆེའི་དྲུང་དུ་ལམ་རིམ་འཇམ་དཔལ་ཞལ་ལུང་གི་དམར་ཁྲིད་ཚར་བརྒྱད། བྱང་ཆུབ་བདེ་ལམ་ཚར་བདུན། བདེ་གསང་
འཇིགས་གསུམ་གྱི་བསྐྱེད་རྫོགས་ཀྱི་ཁྲིད་ཚར་གསུམ་གསུམ། ཀུན་རིག། མི་འཁྲུགས་པ་ལྷ་བཅུ་གསུམ་མ། བཅུ་གཅིག་ཞལ་དཔལ་མོའི་ལུགས། གདུགས་དཀར་ལྷ་བཅུ་བདུན་མ་རྣམས་ཀྱི་དབང། གཅོད་དབང་ནམ་
མཁའ་སྒོ་འབྱེད། ཚེ་རྟ་ཟུང་འབྲེལ་དང་འཇམ་དཀར་གྱི་རྗེས་གནང། གཅོད་སྟན་ཐོག་གཅིག་མ་དང་བློ་སྦྱོང་དོན་བདུན་མ། བླ་མ་མཆོད་པ་རྣམས་ཀྱི་ཁྲིད། རྗེ་བླ་མ་རང་གི་གསུང་འབུམ་གྱི་ལུང་སོགས་ཆོས་བཀའ་མཐའ་ཡས་པའི་

[004B] དགུང་ལོ་སོ་གཅིག་བས་མོ་སྦྲུལ་གྱི་ལོར་བླ་མ་ཞིབ་བཟང་པོ་དང་མཉམ་དུ་ཟླ་བ་དགུ་པའི་ནང་དུ་གཙང་དུ་བྱོན། པཎ་ཆན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས་དང་མཇལ་
དགེ་སློང་ཡེ་ཤེས་མཐའ་ཡས་ལ་སྒྲུབ་ཐབས་རིན་འབྱུང་གི་ལུང་གནང། དགེ་སློང་གི་དྲུང་ནས་བུདྡྷ་པཱ་ལི་ཏ་དང། དགེ་འདུན་གྲུབ་ཀྱི་གསུང་ཐོར་བུའི་ལུང་གསན། ཞྭ་ལུར་ཕེབས་ནས་འཇམ་དཔལ་ཆོས་མཆོག་གི་དྲུང་དུ་བུ་སྟོན་ཆོས་
འབྱུང། དུས་འཁོར། གསང་འདུས། བདེ་མཆོག་རྣམས་ཀྱི་ཆོས་འབྱུང། ཆོས་སྤྱོད་བདེ་ལམ་རྣམས་ཀྱི་ལུང་གསན། བཀྲ་ཤིས་ལྷུན་པོར་བླ་མ་ཞི་བ་བཟང་པོས་ཞྭ་ལུ་བ་འཇམ་དཔལ་ཆོས་མཆོག་གདན་དྲངས་ནས་འགྲེལ་
ཆེན་དྲི་མེད་འོད་ཀྱི་ལུང་གསན་སྐབས་མཉམ་དུ་གསན། དེ་ནས་སྣར་ཐང། གངས་ཅན། ཁྲོ་ཕུ། དར་ལུང་གཉན་གྱི་ཕོ་བྲང། ལྷུན་པོ་རྩེ། ས་སྐྱ། ཁའུ་བྲག་རྫོང། བྱ་འགྱུར། བསམ་གླིང་ལྷ་མོ། བ་རི་ལོ་ཙཱ་བའི་གདན་
ས་གཡུའི་མཁར་མོ་ཆེ། འདར་གྲང་མོ་ཆེ། འབྲོག་མིའི་གདན་ས་མྱུ་གུ་ལུང། གྲོམ་པ་རྒྱང་འབུམ་མོ་ཆེ། ག་ཡ་དྷ་རའི་བྲག་ཕུག། ལྷ་རྩེ་ཆོས་སྡེ། འཕྱོས་མ་ཤིང་གི་ལྷ་ཁང། ཕུན་ཚོགས་གླིང། ཇོ་མོ་ནང། བྲག་རམ་
གྱི་བེག་ཙེ་རང་བྱོན། དེ་ནས་གཙང་པོ་བརྒལ་ཏེ་རྒྱལ་སྲས་ཐོགས་མེད་ཀྱི་གདན་ས་དངུལ་ཆུ་ཆོས་རྫོང། རྟ་ནག་ཐུབ་བསྟན་རྣམ་རྒྱལ་རྣམས་མཇལ་ཏེ་བཀྲ་ཤིས་ལྷུན་བོར་བྱོན། དེ་ནས་མར་ལམ་ཉང་གཞུང་བརྒྱུད་མཚན་སྒྲོགས་སོགས་

[005A]༄༅། །མཇལ་ཏེ་དབུས་སུ་བྱོན། བར་སྐབས་ཤིག་བླ་མ་ཞི་བ་བཟང་པོ་ལ་རྟ་མགྲིན་ཡང་གསང་གི་དབང། སྒྲུབ་ཐབས་རིན་འབྱུང། མགོན་ཆེན་བཅུ་གསུམ། རྣམ་སྲས་བཀའ་བཅོ་ལྔ། བེག་ཙེའི་རྗེས་
གནང་རྣམས་དང། མགོན་པོའི་བེ་བུམ་དང། བེག་ཙེའི་བེ་བུམ་གྱི་ལུང། རྒྱལ་བ་དགེ་འདུན་རྒྱ་མཚོའི་ཡི་དམ་སྒྲུབ་སྐོར་ལྟར་གྱི་རྗེས་གནང་སོགས་གསན་ཅིང་ཕར་ཡང་འགྲེལ་པ་བུདྡྷ་པཱ་ལི་ཏ་དང་རྗེ་དགེ་འདུན་གྲུབ་ཀྱི་གསུང་འབུམ་གྱི་ལུང་
གནང། རྒྱལ་བ་ཐམས་ཅད་མཁྱེན་ཅིང་གཟིགས་པ་ཆེན་པོ་བློ་བཟང་བསྐལ་བཟང་རྒྱ་མཚོའི་ཞབས་དྲུང་དུ་སྔ་ཕྱིར་བྱང་ཆུབ་ལམ་རིམ་ཆེན་མོའི་བཤད་ལུང། གསང་འདུས་མི་བསྐྱོད་རྡོ་རྗེ་དང། བདེ་མཆོག་ལཱུ་ཨི་བ་གཉིས་ཀྱི་དབང་
རྡོ་རྗེ་ཕྲེང་པ་དང་ཀྲྀ་ཡ་སྦྲགས་མའི་དཀྱིལ་འཁོར་ཞེ་ལྔའི་དབང། མི་ཏྲ་བརྒྱ་རྩའི་ནང་གི་འཇམ་དབྱངས་ཨ་ར་པ་ཙ་ན་ལྷ་ལྔའི་དབང། འགྲེལ་བ་བཞི་སྦྲགས་ཀྱི་བཤད་ལུང། འཇིགས་བྱེད་ཀྱི་བསྐྱེད་རྫོགས། སྨན་བླ་བདེ་གཤེགས་
བརྒྱད་ཀྱི་རྗེས་གནང། མདོ་སྡེ་འཛངས་བླུན། ཇོ་བོའི་ཆོས་ཆུང་བརྒྱ་རྩ། རྒྱན་འཇུག་གཉིས། དབུ་མ་རིགས་ཚོགས་དྲུག། གསང་འདུས་ཀྱི་སྒྲུབ་ཐབས་མདོ་བསྲེ་དང། མདོར་བྱས། རྣམ་བཞག་རིམ་པ། བྱངས། མངོན་
པ་ཀུན་བཏུས། དེའི་དར་ཊིཀ། རྗེའི་གསུང་འབུམ་ཁ་ཤས། སྟོང་ཐུན་སྐལ་བཟང་མིག་འབྱེད། རྒྱལ་བ་དགེ་འདུན་རྒྱ་མཚོའི་གསུང་འབུམ། རྒྱལ་བ་རང་ཉིད་ཀྱི་བཀའ་འབུམ་ཕལ་ཆེར་གྱི་ལུང། དཀའ་ལྡན་ལྷ་བརྒྱ་མའི་ཁྲིད་

[005B] བར་སྐབས་ཤིག་གསང་ཕུར་བྱོན་ཏེ་དཀའ་བཅུའི་མཚན་བཏགས་ཀྱང་གནང། དགུང་ལོ་སོ་བཞི་བ་ཆུ་ཕོ་སྤྲེལ་ལོར་པཎ་ཆེན་རིན་པོ་ཆེ་སེ་རར་ཕེབས་སྐབས་དགེ་
སློང་ཡེ་ཤེས་མཐའ་ཡས་ལ། རྒྱལ་ཚབ། མཁས་གྲུབ། དགེ་འདུན་གྲུབ་རྣམས་ཀྱི་གསུང་འབུམ་ལུང་རྒྱུན་གང་ཡོད་གསན། ཕར་ཡང་ལྷོ་བྲག་སྙན་བརྒྱུད་ཀྱི་ལུང་རྗེས་གནང་རྣམས་དང། བདེ་མཆོག་ལཱུ་ཨི་པའི་བསྐྱེད་རྫོགས་ཀྱི་ཁྲིད་ལུང་
གནང། དགུང་ལོ་སོ་བརྒྱད་པ་མེ་བྱིའི་ལོར་ཏྲེ་བོ་དགེ་བཤེས་བསྟན་འཕེལ་དང་མཉམ་དུ་ཤར་འབུམ་པ་ལ་སོགས་བའི་འཕན་ཡུལ་སྟོད་སྨད། བྱང་རྭ་སྒྲེང། ཀླུང་ཤོད་སྟབས་ཀའི་འབུམ་པ་སོགས་མཇལ་ནས་དབུས་སྟོད་ནས་མལ་གྲོ་རིན་
ཆེན་སྒང་བརྒྱུད། རྫིང་ཕྱི། གར་ཕུག། བསམ་གཏན་གླིང། རྒྱ་སོག་ཕུ། ལྷ་སྡིངས། འོ་དེ་གུང་རྒྱལ་ལ་གངས་བསྐོར་བྱས་ནས་གླང་ལ་བརྒྱབ། རྒྱལ་མེ་ཏོག་ཐང་དུ་ཕེབས་ཏེ་མཚོ་མཇལ་དང། གྲུབ་ཐོབ་ཐར་པའི་རྒྱལ་མཚན་
གྱི་གཞུགས་གནས་རྒྱལ་ལྷ་ཐོག་རི་ཁྲོད་མཇལ། དྭགས་པོ་ཕྱི་སྙིང་དྭགས་ལ་སྒམ་པོ་མཇལ། ཀླུང་དཀར་གྱི་གྲུལ་བརྒྱུད་དགའ་ལྡན་རབ་བརྟན་དུ་ཕེབས། གོང་མོ་ལ་བརྒྱུད་ནས་ཙ་རིའི་ཆོས་ཟམ་བརྒྱུད་ཞག་བདུན་ཙ་རིའི་རྩེ་བསྐོར་མཛད་
ཨེ་སྟོད་གསེར་ཁ་བརྒྱུད་ཡར་ལྷ་ཤམ་པོ་ལ་གངས་བསྐོར་བྱས། གཡའ་བཟང་དང་ཁྲ་འབྲུག་སོགས་ཡར་ལུང་གནས་གསུམ་རྟེན་གསུམ་མཇལ། རྩེ་ཐང། མངའ་རིས་གྲྭ་ཚང། གདན་ས་ཐེལ། མ་ཅིག་ལབ་སྒྲོན་གྱི་གདན་ས་ཟངས་
[006A]༄༅། །རི་ཁང་དམར་བཅས་མཇལ། བསམ་ཡས། མཆིམ་ཕུ། གཡའ་མ་ལུང་སོགས་མཇལ་ནས་རྒོད་དཀར་ལ་བརྒྱུད་སླར་ཡང་སེ་རར་ཕེབས། གྲྭ་ཚང་བླ་མ་གསར་བ་བྱམས་པ་སྨོན་ལམ་གྱིས་གླིང་
བསྲེ་དཀའ་བཅུའི་མཚན་བཏགས་གཏད་ཀྱང་མ་བཞེས། མཚན་ཉིད་ཀྱི་གསན་སྦྱོང་གྲུབ་ནས་དགུང་ལོ་སོ་དགུ་པ་མེ་མོ་གླང་གི་ལོར་རྒྱུད་སྟོད་གྲྭ་ཚང་དུ་ཆུ་བཟང་བ་ངག་དབང་ཆོས་གྲགས་ཀྱིས་བླ་མ་མཛད་སྐབས་ཕེབས་ནས་རྒྱུད་འགྲེལ་སོགས་
སྔགས་ཕྱོགས་ལ་གསན་སྦྱོངས་དཔྱིས་ཕྱིན་པ་མཛད་དོ། །རིག་འཛིན་འདུས་པའི་བཻ་ཌཱུརྱ་གླིང་ནས། །བརྩོན་འགྲུས་གླང་ཆེན་དང་འགྲོགས་ཤིང་རྟ་ཡིས། །ཐེག་མཆོག་གསང་ཆེན་རིན་ཆེན་ཕུང་པོའི་མཛོད། །དྲངས་ཚེ་སྨིན་གྲོལ་
དགའ་སྟོན་འགྱེད་ལ་དབང། །ལོ་དེར་རྒྱ་ནག་ནས་རྒྱལ་དབང་རིན་པོ་ཆེའི་ཡང་སྲིད་ཀྱི་དོན་དུ། ཡོངས་རྫོགས་བསྟན་པའི་མངའ་བདག་ལྕང་སྐྱ་རོལ་པའི་རྡོ་རྗེ་གངས་ལྗོངས་སུ་ཕེབས་སྐབས་ཞབས་ལ་གཏུགས་ཏེ། བདེ་མཆོག་དྲིལ་
བུ་ལུས་དཀྱིལ་གྱི་དབང་དང་དེའི་བསྐྱེད་རྫོགས་ཀྱི་ཁྲིད། འཇིགས་བྱེད་དཔའ་བོ་གཅིག་པའི་དབང། དེའི་བསྐྱེད་རིམ་གྱི་ཁྲིད། ཁྲིད་ཆེན་བརྒྱད། ཞི་ཁྲོ་སྦྲགས་སྒྲུབ་ཀྱི་ཁྲིད། རྣམ་སྣང་མདོན་བྱང་གི་དབང། སྤྱན་རས་གཟིགས་ཚེམ་
བུ་དམར་ཁྲིད། གྲུབ་རྒྱལ་ལུགས་ཀྱི་ཚེ་སྒྲུབ་སོགས་རྗེ་དེ་ཉིད་བོད་དུ་བཞུགས་རིང་ཟབ་ཆོས་གང་གནང་རྣམས་འབད་རྩོལ་ཆེན་པོས་གསན་བར་མཛད། དགུང་ལོ་ཞེ་གཅིག་པ་ས་མོ་ཡོས་ཀྱི་ལོར་སངས་རྒྱས་སྣང་བ་མཐའ་ཡས་ངུར་སྨྲིག་གར་

[006B] པོ་ཏ་ལའི་ཚོམས་ཆེན་རྙིང་བར་དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པའི་དབང་ཆེན་གསན། ལོ་དེའི་ནང་དུ་
མདོ་ཁམས་བསྟན་པའི་གསལ་བྱེད་བྲག་གཡབ་ཆུང་ཚང་སྤྲུལ་སྐུ་སྐལ་བཟང་ཐུབ་བསྟན་ལ་རྒྱལ་བ་དགེ་འདུན་གྲུབ། རྒྱལ་བ་དགེ་འདུན་རྒྱ་མཚོ། པཎ་ཆེན་བློ་བཟང་ཆོས་རྒྱན་རྣམས་ཀྱི་གསུང་འབུམ་དང། འགྲེལ་པ་བུདྡྷ་པཱ་ལི་ཏ་
བྱམས་ཆོས་སྡེ་ལྔ། རིགས་ཚོགས་དྲུག། ཀླུ་སྒྲུབ་ཀྱི་བསྟོད་ཚོགས་རྣམས་ཀྱི་ལུང་གནང། ལྷ་ལྡན་སྟག་ལུང་ཤག་ཏུ་བསྟན་པའི་གསལ་བྱེད་སྟག་ཕུ་སྤྲུལ་པའི་སྐུ་བློ་བཟང་བསྟན་པའི་རྒྱལ་མཚན་ལ། འཇིགས་བྱེད་ཞེ་དགུ་མ་
རོ་ལངས་བརྒྱད་སྐོར། ནཱ་རོ་མཁའ་སྦྱོང་མ་རྣམས་ཀྱི་བྱིན་རླབས་དང། རང་ཉིད་ཀྱིས་ཞུ་བ་པོ་མཛད་ནས་ཉི་མ་སྡིངས་དཔོན་སློབ་གྲུབ་མཆོག་བློ་བཟང་འཇམ་དཔལ་རྒྱ་མཚོའི་གསུང་འབུམ་གྱི་ལུང་སོགས་གསན། ཕར་ཡང་སྤྲུལ་པའི་
སྐུ་ལ་བརྟག་གཉིས་ཊིཀ་ཆེན་གྱི་ལུང་ཕུལ། བདག་གིས་ཀྱང་ནང་པ་རྒྱལ་སྲས་པའི་ཤག་ཏུ་ལྷོ་བྲག་སྙན་བརྒྱུད་ཀྱི་དབང་དང་རྗེས་གནང་རྣམས་ཞུས་པས་དགྱེས་བཞིན་སྩལ། རྒྱུད་དུ་ལོ་གསུམ་ཙམ་བཞུགས་ནས་དགུང་ལོ་ཞེ་གཉིས་པ་
ལྕགས་འབྲུག་ལོར་རྙེད་པ་དང་བཀུར་སྟི་དང་གོ་ས་སོགས་ཚེ་འདིའི་འཁྲི་བ་མཐའ་དག་མཆིལ་མའི་ཐལ་བ་བཞིན་བོར་ཏེ་དབེན་པའི་གནས་སུ་སྒྲུབ་པ་འབའ་ཞིག་མཛད་པར་དགོངས་ནས་སྙེ་ཐང་རྨོག་ལྕོག་ཏུ་བྱོན། དེ་ནས་དགོན་པ་གསུམ་ཡོད་

[007A]༄༅། །པའི་བཙུན་པའི་དགོན་དུ་ཁང་པ་ཞིག་གཡར་ནས་ལོ་གསུམ་ཙམ་བཞུགས་ཏེ་ཐུན་མོང་དང་ཐུན་མོང་མ་ཡིན་པའི་ལམ་གྱི་རིམ་པའི་ཉམས་ལེན་ལ་བརྩོན་པར་མཇེད། དེ་ནས་སྡེ་སྲིད་སྟག་རྩེ་བའི་མི་བརྒྱུད་རྣམ་
རྒྱལ་གྲྭ་ཚང་གི་སྡེ་པ་དགེ་འདུན་རྒྱལ་མཚན་གྱིས་བསྐུལ་མ་ཞུས་ནས། འགྲོ་མགོན་གཙང་པ་རྒྱ་རས་ཀྱི་གདན་ས་ཀློང་རྡོལ་རི་ཁྲོད་དུ་ཕེབས་ནས་ལོ་དགུ་བཞུགས། གསང་འདུས་ཀྱི་ལྗགས་བསྙེན་སོགས་སྤྲོས་བཅས་ཀྱི་དགེ་སྦྱོར་ལ་ཆུ་བོའི་
རྒྱུན་ལྟར་བརྩོན་པར་མཛད། དེར་བཞུགས་རིང་སྙེ་ཐང་བདེ་སྐྱིད་གླིང་པ་དང། སྡེ་པ་དགེ་འདུན་རྒྱལ་མཚན། ཨེམ་ཆི་བློ་བཟང་དབང་ཕྱུག་གསུམ་གྱིས་སྦྱིན་བདག་གི་ཁྱུར་བླངས་ཏེ་བསྙེན་བཀུར་ཡང་དག་ཞུས་ཤིང། ཁྱད་བར་དུ་
བདེ་སྐྱིད་གླིང་བས་དེ་ནས་བཟུང་ད་ལྟའི་བར་སྦྱིན་བདག་བྱས་པས་ལོ་ཉེར་བདུན་ཙམ་སོང་འདུག། དགུང་ལོ་ཞེ་བཞི་པ་ཆུ་རྟའི་ལོར་རྒྱལ་བ་རིན་པོ་ཆེའི་མཆོག་སྤྲུལ་ཁྲི་འདོན་གྱི་ཆེད་དུ་པཎ་ཆེན་ཐམས་ཅད་མཁྱེན་པ་ཡུལ་དབུས་སུ་བྱོན་སྐབས་
སྐྱབས་མགོན་དེ་ཉིད་ཀྱི་དྲུང་དུ། རྗེ་བློ་གྲོས་ཆོས་སྐྱོང་གིས་མཛད་པའི་དུས་འཁོར་སྨོན་ལམ་གྱི་བཤད་ལུང། ཤམྦྷ་ལའི་ཞིང་བཀོད་པཎ་ཆེན་རང་ཉིད་ཀྱིས་མཛད་པའི་བཤད་ལུང། བདེ་མཆོག་དྲིལ་བུ་པའི་རིམ་གཉིས་ཀྱི་ཁྲིད་
ཟབ་མོ་ལྟ་བའི་ཁྲིད་བཅས་ཟབ་ཆོས་དྲུ་མ་གསན། རྗེ་འདི་ཉིད་ཀྱིས་ཚེ་བློས་བཏང་གི་བྱ་བྲལ་ཁོ་ན་མཛད་པར་སྐྱབས་མགོན་པཎ་ཆེན་རིན་པོ་ཆེ་ནས་ཀྱང་ཐུགས་ཤིན་ཏུ་དགྱེས་པའི་གསུང་གིས་དབུགས་འབྱིན་པར་མཛད་ཅིང་ཞབས་དབང་ཡང་

[007B] གྲུབ་དབང་རང་ཉིད་ནས་ཀྱང་གསེར་སྲད་གང། དངུལ་རྟ་རྨིག་མ་གཅིག། སྔ་ཕྱིར་གཡང་ཊམ་བརྒྱ་ཕྲག་དྲུག། གཡུ་དཀར་ཡོལ་གང་བཅས་ཕུལ་ཏེ་སྐྱབས་མགོན་པཎ་ཆེན་ཆོས་ཀྱི་རྒྱལ་པོ་མ་འོངས་པ་ན་རིགས་
ལྡན་དྲག་པོ་འཁོར་ལོའི་སྐུའི་རྣམ་པར་རོལ་པའི་ཚེ་འཁོར་གྱི་ཐོག་མར་གྱུར་ཏེ་གསུང་གི་བདུད་རྩིལ་ངོམས་མེད་དུ་ལོངས་སྤྱད་དེ། སྐུ་ཚེ་དེ་ཉིད་ལ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པའི་གསོལ་འདེབས་དང། སྐྱབས་འཇུག་ལན་ཅིག་ཙམ་
མ་ཡིན་པར་ཡང་ཡང་ཞུས་པས་བཀའ་བཞེས་ཀྱང་བཟང་པོ་སྩལ། དགའ་ལྡན་མདའ་ཡབ་ཀྱི་ཞལ་འདེབས་ལ་ཡང་གསེར་སྲང་དྲུག་ཕུལ། དགུང་ལོ་ཞེ་ལྔ་པ་ཆུ་མོ་ལུག་གི་ལོར་སྒོ་མང་དཔོན་སློབ་ངག་དབང་དགེ་ལེགས་ཀྱིས་གདན་དྲངས་
ནས་སྒོ་མང་བླ་བྲང་དུ་ཟླ་བ་གཅིག་དང་ཞག་མ་བཅུ་གསུམ་གྱི་རིང་ཁོང་རང་ལ་བྱང་ཆུབ་ལམ་རིམ་ཆེན་མོའི་བཤད་ལུང་མཐར་རྒྱས་སུ་སྩལ། དེ་ནས་བྲག་རྒྱབ་ཏུ་བྱོན་ནས་བྲག་རྒྱབ་སྔགས་རམ་པ་བློ་བཟང་ཆོས་འཕེལ་ལ། རིམ་ལྔ་གསལ་
སྒྲོན༑ སྤས་དོན་ཀུན་གསལ། གསང་འདུས་བསྐྱེད་རིམ་དངོས་གྲུབ་རྒྱ་མཚོ། འཇིགས་བྱེད་བསྐྱེད་རིམ་ཆེན་མོ་སོགས་ཀྱི་བཤད་ལུང་ཞུས་ཤིང། ཕར་ཡང་པོ་ཏོ་བའི་དབེ་ཆོས། བེ་བུམ་སྔོན་པོའི་འགྲེལ་པ། བཀའ་གདམས་ཕ་
ཆོས་བུ་ཆོས་སོགས་ཆོས་བཀའ་མང་པོ་གནང། དགུང་ལོ་ཞེ་དྲུག་བར་མང་དུ་ཐོས་པའི་བང་མཛོད་འཛིན་པ་དཀའ་ཆེན་ཐབས་མཁས་ཀྱི་དྲུང་དུ་བཀའ་འགྱུར་གྱི་ལུང་ཡོངས་སུ་རྫོགས་པ་གསན། དགུང་ལོ་ཞེ་བརྒྱད་པ་མེ་ཁྱིའི་ལོར་རབ་འབྱམས་

[008A]༄༅། །པ་བློ་བཟང་དར་རྒྱས་ཀྱིས་ཕུར་བུ་ལྕོག་ཏུ་གདན་དྲངས་ནས་རྗེ་ངག་དབང་བྱམས་པའི་སྤྲུལ་སྐུ་བློ་བཟང་བྱམས་པ་ལ་རྗེ་བཙུན་ཙོང་ཁ་པ་ཆེན་པོའི་གསུང་འབུམ། རྒྱལ་བ་དགེ་འདུན་རྒྱ་མཚོའི་གསུང་འབུམ། པཎ་
ཆེན་བློ་བཟང་ཆོས་རྒྱན་གྱི་གསུང་འབུམ། རྒྱ་གཞུང་སོགས་ཀྱི་ལུང་གནང། མོ་ཕག་ལོར་ཨཀ་རུ་དང་ཙན་དན་གྱི་ཕྱེ་མས་བཞེངས་པའི་མར་བ། མི་ལ། ཡུམ་བདག་མེད་མའི་སྐུ་ཚར་གསུམ། ཁ་བཏགས་སྟོང་ལ་གྲུབ་
ཐོབ་བརྒྱད་ཅུ་དང། བོད་ཀྱི་གྲུབ་ཐོབ་བརྒྱ་ལྷག་གི་སྐུ་བརྙན་བྲིས་ནས་ལྷོ་བྲག་སྲས་མཁར་དགུ་ཐོག་གི་གཡས་གཡོན་དུ་ཕུལ། དགུང་ལོ་ལྔ་བཅུ་པས་ཕོ་བྱི་བའི་ལོར་མདོ་ཁམས་བསྟན་པའི་གསལ་བྱེད་བྲག་གཡབ་ཆེ་ཚང་སྤྲུལ་
སྐུ་དཔལ་ལྡན་བསྟན་པ་རྒྱལ་མཚན། སྒོ་མང་དགེ་བཤེས་རྩེ་ཐང་མཁན་པོ་བློ་བཟང་བསོད་ནམས། དགེ་བཤེས་བསྐལ་བཟང་དངོས་གྲུབ། དགེ་བཤེས་བློ་གྲོས་བསོད་ནམས་སོགས་དོན་གཉེར་བ་བདུན་ཅུ་སྐོར་ལ་ལམ་
རིམ་ཆེན་མོའི་བཤད་ལུང་ཞག་མ་ཉི་ཤུའི་རིང་ཉིན་རེར་ཆོས་ཐུན་གཉིས་རེ་བྱས་ཏི་གནང། དེ་ནས་བཟུང་སྟེ་ལོ་རེ་བཞིན་ལམ་རིམ་ཆེན་མོ་སོགས་ཆོས་བཀའ་མང་དུ་སྩལ། ཡང་ལོ་དེང་བྲག་གཡབ་ཆེ་ཚང་སྤྲུལ་པའི་སྐུ་ནས་ཞུས་
ངོར་དོན་གཉེར་བ་སུམ་ཅུ་སྐོར་ལ་ལམ་རིམ་ཆེན་མོའི་ས་བཅད་སྐྱོར་དུ་བཅུག་ནས་བཤད་ལུང་ཡང་ལེགས་བར་སྩལ། དེ་ནས་རྭ་བ་སྟོད་དུ་བྱོན་ནས་བྲག་གཡབ་ཆེ་ཚང་ལ་རྗེ་ཙོང་ཁ་བ། རྒྱལ་ཚབ་རྗེ། མཁས་གྲུབ་རྗེ། འདུལ་

[008B] རྒྱལ་བ་དགེ་འདུན་གྲུབ། རྗེ་དགེ་འདུན་རྒྱ་མཚོ་སོགས་རྒྱལ་བ་ཡབ་སྲས་རྣམས་ཀྱི་གསུང་འབུམ་པོཏ་དྲུག་ཅུ་སྐེར་གྱི་ལྗགས་ལུང་གནང། རྒྱ་ནག་ཏུ་ལྕང་སྐྱ་རིན་པོ་ཆེར་སྐྱབས་འཇུག་ཞུ་རྟེན་གསེར་སྲད་
གསུམ་འབུལ་བ་མཛད། གནས་དེས་ཧ་ཅང་མཐོ་བས་སྐུ་གཟུགས་ཀྱི་འཕྲོད་བརྟེན་གྱི་ཆེད་ས་དམའ་ས་ཞིག་ཏུ་ཕེབས་པར་བཞེད་པ་ལ་བྲག་གཡབ་ཆེ་ཚང་གི་ཡབ་གུ་རུ་ཆོས་གྲགས་ཀྱིས་བཀའ་གདམས་པའི་དགོན་རྙིང་རིན་ཆེན་གླིང་དུ་ཁང་
པ་ཞིག་གསར་དུ་བརྒྱབ་སྟེ་ཕུལ་བར་བརྟེན་དགུང་ལོ་ང་གཉིས་པ་ལྕགས་སྟག་གི་ལོ་དེར་ཕེབས་ནས་བཞུགས་ཏེ་སྒྲུབ་པ་སྙིང་པོར་མཛད་དོ། །སྐྱེ་བོ་འདི་དག་ཤིན་ཏུ་འགྲོལ་དཀའ་བའི། །རྙེད་དང་བཀུར་སྟི་འདུ་འཇིའི་འཆིང་བ་ཀུན། །
བཅད་དེ་ཡིད་འོང་དབེན་བའི་སྨན་ལྗོངས་སུ། །གཤེགས་ཁྱོད་རྩོད་ལྡན་དྲང་སྲོང་ཆེན་པོར་འཁུམས། །དགུང་ལོ་ང་བཞི་པ་ཆུ་འབྲུག་ལོར་ཟླ་བ་བརྒྱད་བའི་ནང་དུ་དཀའ་ལྡན་དུ་བྱོན་ཏེ་ཚོགས་ཆེན་དུ་མང་ཇ་གཅིག། འགྱེད་བ་ལ་ཊམ་རེ་
ཉག་རོང་གྲྭ་ཚང་ལ་འགྱེད་ཞོ་རེ། སྐུ་གདུང་ལ་བརྒྱ་མཆོད། སྐུ་གདུང་གི་བསྐོར་ལམ་དུ་ཁ་བཏགས་སྲིད་ཞིའི་བདེ་སྐྱིད་མར་སངས་རྒྱས་སྟོང་གི་སྐུ་བར་བཏབ་པ་དང། གུར་གྱི་མཐའ་བསྐོར་དུ་རྣམ་བཅུ་དབང་ལྡན་བརྒྱ་དང་བཞི་བཅུ་
ཆོས་འདོན་ཁ་བཏགས་བརྒྱ་ལ་མཆོད་པའི་ལྷ་མོ་བྲིས་ནས་ཕུལ། ཡངས་བ་ཅན་གྱི་སྒྲུབ་མཆོད་སྐབས། བདེ་གསང་འཇིགས་གསུམ། དུས་འཁོར། རྡོར་དབྱིངས། ཀུན་རིག། རྣམ་སྣང་མངོན་བྱང། ཚེ་དཔག་མེད་ལྷ་

[009A]༄༅། །དགུ༑ མི་འཁྲུགས་པ་ལྷ་དགུ་སྟེ་དཀྱིལ་འཁོར་དགུའི་རས་བྲིས་དང་དེ་རྣམས་ལ་ཡོལ་བ་བླ་བྲེ་རེ་དང། དཀྱིལ་འཁོར་གྱི་འདོན་ཆ་མེད་པ་ཟུར་དུ་ཚོགས་པ་རྣམས་ལ་བླ་མ་མཆོད་པའི་ཚོགས་ཞིང་གི་སྐུ་
ཐང་བཅས་ཕུལ། ཁྲི་པ་བློ་བཟང་བསྟན་པ་ལ་སྐྱེས་རབས་སོ་བཞི་པའི་ལུང་གནང། རྭབ་སྟོད་གྲྭ་ཚང་དུ་མང་ཇ་གཅིག་དང་འགྱེད་བལ་ཊམ་རེ་བཏང། འཇམ་དཔལ་རྡོ་རྗེ་ནོ་མོན་ཧན་གྱིས་ཞུས་པ་ལྟར་གཞུང་ནས་རྗེ་བཙུན་
དམ་པའི་དབུ་བླར་ཕེབས་དགོས་ཞེས་གསུང་ཡང། བཀའ་བློན་ཐོན་པ་དང་ཞི་བ་བཟང་པོ་བརྒྱུད་ནན་ཞུས་བྱས་པས་དགོངས་པ་ཁྲོལ། དགུང་ལོ་ང་དྲུག་པ་ཤིང་རྟའི་ལོར་ལྷོ་བྲག་ཏུ་ཕེབས། དེར་ལོ་གཉིས་བཞུགས། གྲོ་བོ་ལུང་
གི་མར་པའི་སྐུ་ལ་གསེར་ཟངས་ཀྱི་དབུ་རྒྱན། ན་བཟའ། བླ་བྲེ་སོགས་མཆོད་སྤྲིན་མཐའ་ཡས་པ་དང། སྲས་མཁར་དགུ་ཐོག་ཏུ། རྗེ་བཙུན་མི་ལའི་རྣམ་ཐར་གྱི་སྐུ་ཐང་སྤུས་ཤིན་ཏུ་ལེགས་པ་ཉི་ཤུ་རྩ་ལྔ་དང། སྲས་མཁར་
གྱི་ཟུར་བཞི་ལ་ཆོས་འདོན་ཁ་བཏགས་རེ་ལ་རྒྱ་བོད་ཀྱི་གྲུབ་ཆེན་སུམ་བརྒྱ་སྐོར་གྱི་སྐུ་རེ་བྲིས་པ་ལ། གོང་བ། འཇའ་དམར་སེར་ཡོད་པའི་བཀྲ་ཤིས་ཁྲ་རིང་བཞི་ཕུལ་ཏེ་བདག་གཞན་མཉམ་བརྗེ་བྱང་ཆུབ་ཀྱི་སེམས་བསྒོམས་པས་
བཅོས་མིན་གྱི་མྱོང་བ་ཁྱད་པར་ཅན་ཐོན་ནས་ཐུགས་རྒྱུད་ལ་དགའ་བདེ་ཁྱད་པར་ཅན་འཁྲུངས་ཤིང་དེའི་འབྲས་རྟགས་སུ་ས་གཡོ་བའི་ལྷས་ཁྱད་པར་ཅན་བྱུང་བའི་ཚུལ་ནི། གསུང་རྩོམ་ཚིགས་བཅད་མ་ལས། ཕ་མར་པ་ཡུམ་བཅས་

[009B] །ལྷོ་གྲོ་བོ་ལུང་གི་དགོན་པ་རུ། །རྡོ་ཨ་མོ་ལི་ཀའི་ཁྲི་སྟེང་ན། །རྗེ་མར་པ་ལོ་ཙྪའི་སྐུ་བརྙན་ལ། །བློས་གང་ལྕོགས་མཆོད་སྤྲིན་རྒྱ་མཚོ་ཕུལ། །སེམས་རྩེ་གཅིག་གསོལ་བ་བཏབ་པའི་མཐུས། །སྡུག་ཏིལ་འབྲུ་
ཙམ་ཡང་མི་འདོད་ཅིང། །བདེ་རི་བོ་ཙམ་ལའང་ཆོག་ཤེས་མེད། །བདག་གཞན་གཉིས་ཁྱད་པར་མེད་མཐོང་ནས། །བློ་ཤུགས་དྲག་བརྟན་པོ་སྐྱེས་པའི་ཚེ། །ས་ལྡེམ་ལྡེམ་འུར་ཞིང་དགའ་བདེ་སྐྱེས། །ལྟས་ངོ་མཚར་ཆེན་པོ་ཡིན་
ནམ་སྙམ། །ཞེས་གསུངས་པ་ལྟར་རོ། །ཤིང་ལུག་ལོར་ལྷོ་བྲག་དརྒུ་ཐོག་གི་གྲྭ་ཚང་དུ་དགེ་འདུན་དྲུག་ཅུ་རེར་ཁ་བཏགས་ཀྱི་འགྱེད་ཚར་ལྔ། དངུལ་བལ་ཊམ་ཏེ་དང་ཞོ་རེའི་འགྱེད། འབྲུ་དང་གི་འགྱེད་བཅས་ཕུལ། དགུང་ལོ་ང་
བརྒྱད་པ་མེ་སྤྲེལ་ལོར་ལྷོ་བྲག་ནས་རིན་ཆེན་གླིང་དུ་ཕེབས། དེ་ནས་ཕུར་བུ་ལྕོག་ཏུ་བྱོན་པཎ་ཆེན་ཐམས་ཅད་མཁྱེན་པ་དེར་ཕེབས་འདུག་པའི་ཞབས་དྲུང་དུ་ལམ་རིམ་བདེ་ལམ་གྱི་ཁྲིད་མདོར་བསྡུས་ཞིག་དང་སེམས་བསྐྱེད་ཆོ་གས་
འཛིན་པ་མཛད། རྒྱུད་སྟོད་པས་ཞུས་ངོར་པཎ་ཆེན་རིན་པོ་ཆེ་ནས་ཡེར་པར་དབྱར་གནས་ཀྱི་སྐབས་གསང་འདུས་ཀྱི་དབང་ཆེན་གནང་བའི་ཚེ་བླ་མ་ཉིད་ཀྱང་དེར་བྱོན་ནས་དབང་ཆེན་རྫོགས་པར་ཞུས། སླར་ཡང་རིན་ཆེན་གླིང་དུ་ཕེབས་
ནས་ཐུགས་དམ་ལ་བརྩོན་པར་མཛད། བར་སྐབས་ཤིག་འབྲས་སྤུངས་སུ་ཕེབས་ནས་རྒྱལ་དབང་ཐམས་ཅད་མཁྱེན་གཟིགས་ཆེན་པོ་བློ་བཟང་འཇམ་དཔལ་རྒྱ་མཚོའི་ཞབས་དྲུང་དུ་མཇལ་ཏེ་སྐྱབས་འཇུག་ཞུ་རྟེན་གསེར་སྲང་གང། དངུལ་

[010A]༄༅། །རྟ་རྨིག་མ་གཅིག་ཕུལ། དགུང་ལོ་དྲུག་ཅུ་བ་ས་ཁྱིའི་ལོར་རྒྱུད་སྨད་བླ་མ་དབུ་མཛད་བློ་བཟང་བཀྲ་ཤིས་ཀྱིས་གསོལ་བ་བཏབ་སྟེ་རྨེ་རུ་འདུ་ཁང་དུ་འབྲས་སྤུངས་རྒྱལ་བ་བླ་མ་ཅོ་ནེ་པ། ཁྲི་པ་དོན་གྲུབ་རྒྱ་
མཚོའི་སྐུ་སྐྱེ༑ དཀོན་མཆོག་རྡོ་རྗེའི་སྐུ་སྐྱེ། ཐོའུ་བཀྭན་ཞབས་དྲུང། ཧར་ཆིན་ཝང་གི་ཐོ་ཡོན་མཐུ་སྟོབས་ཉི་མ། དྭགས་པོ་དགེ་བཤེས་ཀྱི་སྐུ་སྐྱེ་སོགས་དོན་གཉེར་བ་བརྒྱ་སྐོར་ལ། རྗེ་ཙོང་ཁ་པ། འདུལ་འཛིན་
རྒྱལ་ཚབ། མཁས་གྲུབ། དགེ་འདུན་གྲུབ་རྣམས་ཀྱི་གསུང་འབུམ་གྱི་ལུང་རྒྱུན་གང་ཡོད་རྣམས་སྩལ། དགུང་ལོ་དྲུག་ཅུ་རེ་གཅིག་པས་ཕག་ལོར་མུ་ལི་སྤྲུལ་སྐུ་སོགས་དོན་གཉེར་བ་རྣམས་ལ་ཉི་མ་བཅུའི་རིང་འཇིགས་བྱེད་
བསྐྱེད་རྫོགས་ཀྱི་ཁྲིད་དང་ལམ་རིམ་ཆེན་མོའི་བཤད་ལུང་ཉི་མ་ཉི་ཤུ་རྩ་བདུན་གྱི་རིང་གནང། དགུང་ལོ་རེ་གཉིས་པ་ལྕགས་བྱིའི་ལོར་ཟླ་བ་བཅུ་གཅིག་པའི་ནང་དུ་སེ་རར་ཕེབས་ནས་ཚོགས་ཆེན་དུ་མང་ཇ་གཅིག། འགྱེད་བལ་ཊམ་
རེ༑ བྱེས་དང་སྔགས་པ་གཉིས་ལ་འགྱེད་ཕྱེད་བརྒྱད་རེ། སྨད་ལ་ཁ་བཏགས་བསོད་བཏགས་རེ་བཏང། ལོ་དེའི་རྗེས་མར་བླ་མ་རང་ཉིད་ཕེབས་མ་ཐུབ་ཀྱང་མི་བཏང་ནས་སེར་བྱེས་གྲྭ་ཚང་ལ་གྲྭ་ཇ་གཅིག་དང་འགྱེད་དངུལ་ཞོ་རེ་ཕུལ་
ལོ་དེར་བློ་གསལ་གླིང་དཔོན་སློབ་སྤོམ་བོར་བ་བློ་བཟང་སྦྱིན་པའི་རིགས་གྲྭའི་སྐབས་སུ་འབྲས་སྤུངས་ཚོགས་ཆེན་ལ་མང་ཇ་གཅིག་དང། རྡོ་ཚད་བཅོ་བརྒྱད་ཀྱིས་འགྱེད་བལ་ཊམ་རེ་བཏང། དགུང་ལོ་དྲུག་ཅུ་རེ་བཞི་པ་ཆུ་སྟག་ལོར་

[010B] རྒྱུད་སྨད་པའི་གྲྭ་པ་བཞི་བཅུ་སོགས་དོན་གཉེར་བ་ལྔ་བཅུ་སྐོར་ལ་རྭ་པོཏ་དཔལ་པོཏ་གཉིས་ཀྱི་ལུང། ནཱ་རོ་ཆོས་དྲུག་གི་ཁྲིད་སོགས་དང། རྒྱལ་བ་
དགེ་འདུན་རྒྱ་མཚོ། རྒྱལ་བ་བསྐལ་བཟང་རྒྱ་མཚོ། བླ་མ་བྱམས་པའི་གསུང་འབུམ་རྣམས་ཀྱི་ལུང་གནང། དེ་ནས་ཟླ་བ་བཞི་པའི་ནང་དུ་རྭ་བ་སྟོད་དུ་བྱོན་ནས་དུང་དཀར་སྤྲུལ་སྐུ། འདུལ་བ་དཔོན་སློབ་ཆོས་དང། རྭ་བ་སྟོད་
དཔོན་སློབ། རྒྱུད་པ་ཞབས་དྲུང། ཧར་ཆིན་ཝང་གི་ཐོ་ཡོན། དགེ་བཤེས་བློ་བཟང་བསྟན་པ། གཟིམས་ཁང་ཆོས་མཛད། འོད་ཟེར་རྒྱ་མཚོ་སོགས་སེར་འབྲས་ཀྱི་དགེ་བཤེས་མང་པོ་དང་གཞན་ཡང་དོན་གཉེར་བ་སྟོང་ཕྲག་
ལྷག་ལ་ཧར་ཆིན་ཐོ་ཡོན་ནས་ཞུས་ངོར་ལམ་རིམ་ཆེན་མོ་མཆན་གསུམ་སྦྲགས་པའི་བཤད་ལུང་རྒྱས་པ་དང། བརྒྱད་སྟོང་པ། བཀའ་གདམས་གཞུང་དྲུག། འགྲེལ་ཆེན་དྲི་མེད་འོད། བྱམས་ཆོས་སྡེ་ལྔ། ཚད་མ་སྡེ་བདུན་
མངོན་པ་གོང་འོག། འདུལ་བ་མདོ་རྩ་བ། མེ་ཏོག་ཕྲེང་བརྒྱུད། མདོ་ཀུན་ལས་བཏུས། བཞི་བརྒྱ་པ། ནག་པོའི་གཞུང་དྲུག། ཕྲེང་བསྐོར་གསུམ། དྲིལ་བུའི་གཞུང་ཆུང་གསུམ། ལཱུ་ཨི་པའི་རྒྱ་གཞུང། མདོ་བསྲེ་
མདོར་བྱས། དཀྱིལ་ཆོག་ཉི་ཤུ་པ། རྣམ་བཞག་རིམ་པ། གསང་འདུས་རིམ་ལྔ། སྒྲུབ་ཐབས་རྒྱ་མཚོ་དང། བ་རི་བརྒྱ་རྩའི་རྒྱ་གཞུང། སྣར་ཐང་བརྒྱ་རྩའི་རང་གཞུང། བཀའ་གདམས་ཕ་ཆོས་བུ་ཆོས། མ་ཎི་བཀའ་
[011A]༄༅། །འབུམ། ཐར་རྩེ་བའི་སྒྲུབ་ཐབས་རྒྱ་མཚོ་དང་ཆོས་སྤྱོད་རབ་གསལ་གསར་རྙིང་གཉིས་སོགས་ཀྱི་ལུང་གནང། དེ་མཚུངས་རྭ་བསྟོད་ཀྱི་རྒྱལ་བ་རིན་པོ་ཆེའི་གཟིམས་ཆུང་དུ་འགྲེལ་པ་བཞི་སྦྲགས་ཀྱི་
བཤད་ལུང་ཞག་མ་ཉི་ཤུ་སྐོར་ལ་སྩལ། གཞན་ཡང་སྦས་དོན་ཀུན་གསལ། རིམ་ལྔ་གསལ་སྒྲོན། བསྐྱེད་རིམ་དངོས་གྲུབ་རྒྱ་མཚོ། འཇིགས་བྱེད་བསྐྱེད་རིམ་ཆེན་མོ། འཁྲུལ་འཁོར་ཁམས་གསུམ་རྣམ་རྒྱལ་
ཡིག་ཆུང་ཡང་ཆུང་སོགས་ཀྱི་ལུང། མགོན་པོའི་བེ་བུམ། རྣམ་སྲས་བེ་བུམ། བེག་ཙེའི་བེ་བུམ། ལྷ་མོའི་ལས་གསུམ་རྣམ་བཞག་རྣམས་ཀྱི་ལུང་སོགས་ཟབ་པ་དང་རྒྱ་ཆེ་བའི་ཆོས་ཀྱི་རྣམ་གྲངས་མཐའ་ཡས་པ་སྩོལ་བར་
མཛད་དོ། །བློ་གྲོས་སྤྲིན་ཆེན་ལྟོར་བཟུང་ཆོས་ཀྱི་ཆར། །གདུལ་བྱའི་ཡིད་མཚོར་ཕབ་པའི་མོད་ཉིད་ལ། །ཕན་དང་བདེ་བའི་རླབས་འཕྲེང་གཡོ་བའི་རྩེར། །བྱང་གྲོལ་ངང་མོ་འབུམ་གྱིས་རྩེ་དགའ་འཛིན། །ལོ་དེར་རྒྱུད་སྟོད་དུ་
དུས་འཁོར་གྱི་དཀྱིལ་ཐང་གཅིག། འགྲེལ་བ་བཞི་སྦྲགས། ཇ་ཐུག་གསུམ། འགྱེང་བལ་ཊམ་རེ་ཕུལ། དགུང་ལོ་རེ་ལྔ་པ་ཆུ་མོ་ཡོས་ཀྱི་ལོར་རྭ་སྒྲེང་གི་བཙུན་མའི་དགོན་པ་བསམ་གཏན་གླིང་གི་བཙུན་མ་བརྒྱད་ཅུར་མང་ཇ་
གཅིག། འགྱེད་བལ་ཊམ་རེ། མཆོད་ཀོང་སུམ་ཅུ། རྭ་སྒྲེང་ཡང་དགོན་དང་རྩེ་ཉག་གཉིས་ལ་མང་ཇ་རེ་དང་འགྱེད་བལ་ཊམ་རེ་ཕུལ། དེ་ནས་བསྟན་པའི་སྣང་བྱེད་ཆེན་པོ་རྒྱལ་སྲས་སྤྲུལ་བའི་སྐུ་བསྐལ་བཟང་ཐུབ་བསྟན་ནས་

[011B] སྤྲུལ་བའི་སྐུར་བཀའ་གདམས་གཞུང་དྲུག་སོགས་རྒྱ་གཞུང་ལུང་རྒྱུན་གང་ཡོད་རྣམས་དང། འགྲེལ་བ་བཞི་སྦྲགས་ཀྱི་བཤད་ལུང་སོགས་ཆོས་བཀའ་མང་པོ་ཕུལ། དེ་ནས་
འོན་བཀྲ་ཤིས་རྡོ་ཁ། འོལ་ཁ་ཆོས་ལུང། གར་ཕུག། བསམ་གཏན་གླིང། རྒྱ་སོག་ཕུ། ལྷ་སྡིངས། རྒྱལ་ལྷ་ཐོག་རྣམས་སུ་གནས་མཇལ་མཛད། དེ་རྣམས་སུ་མང་ཇ་རེ་དང་འགྱེད་བལ་ཊམ་རེ། རྗེའི་སྐུ་
བརྙན་རེ། མཆོད་ཀོང་མཚན་ཐུབ་རེ་འཇོག་བ་མཛད། དེ་ནས་ཙ་རིར་ཉེ་གནས་ངག་དབང་སངས་རྒྱས་བཏང་ནས་ཅི་གཅར་ལ་མཆོད་ཀོང་མཚན་ཐུབ་དང། ཡུལ་སྨད་ཟེར་བའི་བདེ་མཆོག་གནས་རི་ལ་ཏིང་ཆེ་བ་བདུན་ཚར་གཅིག་
ཕུལ༑ སླར་ཡང་འོན་ཆོས་སྡིངས་སུ་བྱོན། ཤིང་འབྲུག་ཟླ་བ་བཞི་བའི་ནང་དུ་རིན་ཆེན་གླིང་དུ་ཕེབས། པཎ་ཆེན་ཐམས་ཅད་མཁྱེན་པའི་མཆོག་སྤྲུལ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་ཁྲིར་གསར་དུ་ཕེབས་
ཉིན་བཀྲ་ཤིས་ལྷུན་པོའི་ཚོགས་ཆེན་དུ་མང་ཇ་གཅིག་གི་ཐེབས་དངུལ་སྲང་བཅོ་བརྒྱད། རྡོ་ཚད་བཅུ་བཞིས་དགེ་འདུན་རེར་འགྱེད་བལ་ཊམ་རེ་ཕུལ། ལོ་དེར་བདག་ཀྱང་མདོ་སྨད་བཀྲ་ཤིས་འཁྱིལ་ནས་རྣམ་དཀར་སྒྲུབ་པའི་ཆེད་དུ་འོངས་པ་
ཟླ་བ་དགུ་པའི་ནང་དུ་ལྷ་ལྡན་དུ་འབྱོར་ཏེ། ཟླ་བ་བཅུ་བའི་ཉི་ཤུ་སྐོར་ལ་རིན་ཆེན་གླིང་ནས་དཔལ་འབྱོར་རབ་བརྟན་དུ་སྤྱན་དྲངས་ཏེ་རྗེའི་གསུང་འབུམ་པོ་ཏི་བཅུ་ལྷག། རྒྱལ་བ་དགེ་འདུན་རྒྱ་མཚོའི་གསུང་འབུམ། བཀའ་གདམས་ཕ་

[012A]༄༅། །ཆོས་བུ་ཆོས། མ་ཎི་བཀའ་འབུམ། རྒྱལ་བ་བསྐལ་བཟང་རྒྱ་མཚོའི་གསུང་འབུམ་པོ་ཏི་བཞི་ལྷག་ཙམ། མན་ངག་རིན་ཆེན་སྤུངས་པ་སོགས་ཆོས་བཀའ་མང་དུ་ཞུས་ཤིང། ཟླ་བ་བཅུ་གཉིས་པའི་
ཉི་ཤུ་སྐོར་ལ་ཆོས་མཚམས་མཛད་དེ། བ་རི་རྙིང་བར་ཕེབས་ནས་ཐུགས་དམ་གོང་འཕེལ་དུ་བཞུགས། ལོ་དེའི་རྗེས་མར་ཟླ་བ་གཉིས་པའི་ནང་དུ་དཔལ་འབྱོར་རབ་བརྟན་དུ་གདན་དྲངས་ནས་ཟླ་བ་གཅིག་ཙམ་བཞུགས་ཤིང། མདོ་ཀུན་
བཏུས། བུ་སྟོན་ཆོས་འབྱུང། རྣམ་བཤད་སྙིང་པོ་རྒྱན། རྣམ་བཤད་ཐར་ལམ་གསལ་བྱེད། སྟོང་ཐུན་སྐལ་བཟང་མིག་འབྱེད་སོགས་འདོད་ཆོས་མང་དུ་ཞུས། ལོ་དེའི་ཟླ་བ་བཅུ་གཅིག་པའི་ནང་དུ་བྲག་གཡབ་སྤྲུལ་པའི་སྐུ་
ཆེ་ཚང་ནས་ཞུས་ངོར་བསྟན་རྒྱས་གླིང་དུ། བྲག་གཡབ་སྤྲུལ་པའི་སྐུ་རིན་པོ་ཆེ་དང་དུང་དཀར་སྤྲུལ་སྐུ། དབོན་པོ་དཀོན་མཆོག་རྡོ་རྗེའི་སྐུ་སྐྱེ། རྨོག་ལྕོག་སྤྲུལ་སྐུ། ས་སྐྱ་བཀྲ་ཤིས་ཆོས་སྡེའི་སྤྲུལ་སྐུ་སོགས་དང། སེར་འབྲས་
ཀྱི་དགེ་བཤེས་ཁ་ཤས་དང་བཅས་དོན་གཉེར་བ་བརྒྱ་དང་དྲུག་ཅུ་སྐོར་ལ་ཟླ་བ་དེའི་ཉི་ཤུ་བརྒྱད་ནས་མགོ་བརྩམས་ཏེ་བཀའ་འགྱུར་གྱི་ལུང་གནང་བར་མེ་རྟ་ཟླ་བ་གཉིས་པ་ཉིས་བརྩེགས་ཀྱི་ཟླ་བ་ཕྱི་མའི་ནང་དུ་རྫོགས་པར་གྲུབ་སྟེ་རྒྱལ་བའི་གསུང་རབ་
རིན་པོ་ཆེ་མི་ནུབ་པའི་རྒྱལ་མཚན་དུ་གྱུར། ས་ག་ཟླ་བའི་ནང་དུ་སེར་ར་ཕེབས་ནས་བྱེས་གྲྭ་ཚང་གི་འདུ་ཁང་ཕུག་ཏུ་བླ་མ་བྱམས་པས་བཞེངས་པའི་སྟོན་པ། རྗེ་ཙོང་ཁ་པ། འོད་དཔག་མེད་རྣམས་ཀྱི་སྐུ་བརྙན་དང། ཉེ་སྲས་བརྒྱད་

[012B] ཕྱག་རྡོར་རྣམས་ཀྱི་གཙོ་བོ་གསུམ་གྱི་ཞལ་གསེར་ལ་གསེར་སྲང་གསུམ་གསུམ་དང། འཁོར་རྣམས་ཀྱི་ཞལ་གསེར་ལ་གསེར་སྲང་གང་བཅས་གསེར་སྲང་ཉི་ཤུ་རྩ་གཅིག་གིས་ཞལ་གསེར་གསོལ། སེ་ར་ཆོས་སྡིངས་ཀྱི་
རྒྱུད་ཁང་ནང་དུ་རས་བསེ་ལས་རྗེ་རིན་པོ་ཆེའི་སྣང་བརྙན་མི་ཚད་ཙམ་བཞེངས། དབུ་ཞྭ་གོས་བེར་དང་བཅས་པ་ཕུལ། གཡས་སུ་གསེར་དངུལ་འདྲེས་མ་ལས་བཞེངས་པའི་ཕལ་པོ་ཆེ་པོ་ཏི་དྲུག། གཡོན་དུ་བརྒྱད་སྟོང་པ་དང་ཡུམ་གྱི་
དབུ་དུམ་བཅས་འཇོག་པར་མཛད། ཟླ་བ་ལྔ་བའི་ནང་དུ་བདག་གིས་བྲག་གཡབ་སྤྲུལ་པའི་སྐུ་སོགས་ལ་ཆོས་བཀའ་ཅི་རིགས་ཕུལ་སྐབས་ལྷ་ལྡན་དུ་བྱོན་ནས་སྒྲུབ་ཐབས་བརྒྱ་རྩའི་རྗེས་གནང། ཀྲྀ་ཡ་ས་མུཙྪ། དཔག་བསམ་འཁྲི་
ཤིང་གི་ལུང་སོགས་གསན། བདག་གིས་ཀྱང་བརྒྱད་སྟོང་པ། འདུལ་ཊཱིཀ་རིན་ཆེན་ཕྲེང་བ། སྐྱིད་ཤོད་ཞབས་དྲུང་གི་གསུང་འབུམ་རྣམས་ཀྱི་ལུང་ཞུས། བདག་ལའང་གསེར་སྐུ་ཆེ་ཆུང་སུམ་ཅུ་སོ་གཉིས། བཀའ་གདམས་མཆོད་
རྟེན་ལྔ། བྱམས་ཆེན་གསར་བཞེངས་ཀྱི་ཞལ་འདེབས་སུ་གསེར་སྲང་བཅུ། གཡུ་དང་གཡུའི་ཕྲ་རྒྱན་བཅས་མང་ཙམ་གནང། ལོ་དེར་ལྷོ་བྲག་གྲོ་བོ་ལུང་གི་མར་པའི་དགུ་ཐོག་ཁང་ལ་གསེར་ཟངས་ཀྱི་དབུ་རྒྱན། བླ་བྲེ། ན་བཟའ་
འདུ་ཁང་གི་ནང་གི་སྟེང་ཐམས་ཅད་ཁེབས་པའི་རས་ཁྲའི་བླ་བྲེ། མར་པའི་མདུན་དུ་རྒྱ་ཏིང་ཆེ་བ་བདུན་ཚར་གཅིག་གིས་མཚོན་བདུན་ཚར་ལྔ་བཅས་ཕུལ། དྭགས་པོ་གྲྭ་ཚང་དུ་མཁན་ཆེན་ངག་དབང་གྲགས་པའི་གསུང་འབུམ་པོ་ཏ་

[013A]༄༅། །གསུམ་དྲིས་ནས་འཇོག་པ་གནང། དགེ་འདུན་སུམ་བརྒྱ་དང་སུམ་ཅུ་སྐོར་ལ་མང་ཇ་ཉི་མ་གཉིས་དང་འགྱེད་བལ་ཊམ་རེ། ཉི་མཐར་གྲྭ་ཚང་དུ་འཇམ་དབྱངས་ཤེས་རབ་སྦྱིན་པའི་མཚན་ཉིད་ཀྱི་པོ་ཏི་གསུམ་
བྲིས་ནས་བཞག་སྟེ་དགེ་འདུན་བརྒྱ་དང་བརྒྱད་ཅུར་མང་ཇ་གསུམ་དང་འགྱེད་བལ་ཊམ་རེ་བཏང། རྒྱལ་རོང་ནམ་མཁའ་ལྷུན་གྲུབ་ཀྱི་གསུང་འབུམ་པོཏ་གཅིག་བྲིས་པ་སེར་སྨད་རྒྱལ་རོང་ཁམ་ཚན་དུ་བཞག་ནས་འགྱེད་བལ་ཊམ་རེ་ཕུལ་
ཕུར་བུ་ལྕོག་སྤྲུལ་སྐུའི་སྨོན་ལམ་མཚན་བཏགས་ཀྱི་ཞལ་འདེབས་སུ་རྒྱ་དངུལ་རྟ་རྨིག་མ་གཅིག། ཇ་འཁོར་དྲུག་བཞི། འབྲས་ལྟང་གཅིག་བཅས་འབུལ་བ་མཛད། ཟླ་བ་བདུན་པའི་ནང་དུ་རྒྱུད་སྨད་ལ་ཇ་ཐུག་ཉིན་
འཁྱོངས། འགྱེད་བལ་ཊམ་རེ། སྒོ་མང་དཔོན་སློབ་བསྐལ་བཟང་དངོས་གྲུབ་ཀྱི་རིགས་གྲྭའི་སྐབས་སུ་མང་ཇ་གཉིས། རྡོ་ཚང་དགུས་འགྱེད་ཕྱེད་བརྒྱད་རེ་ཕུལ། གོང་དུ་མ་སྨོས་ཤིང་ལོ་ཚིགས་སྔ་ཕྱི་མི་གསལ་བའི་རྟེན་
བཞེངས་དང་གཏོང་སྒོ་སོགས་ཇི་ལྟར་མཛད་པའི་ཚུལ་ནི། འབྲས་སྤུངས་ཚོགས་ཆེན་ལ་མང་ཇ་སྔ་ཕྱིར་བདུན། ཕུར་བུ་ལྕོག་ཏུ་སྔ་ཕྱིར་བལ་ཊམ་རེའི་འགྱེད་ཚར་གཉིས། རི་བོ་དགེ་འཕེལ་དུ་བལ་ཊམ་རེ། སེར་འབྲས་དགེ་
གསུམ་གྱི་ལྷོ་བ་ཁམ་ཚན་དང་ཉག་རེ་ཁམ་ཚན་རྣམས་ལ་བལ་ཊམ་རེའི་འགྱེད་ལན་བཞི། ཆབ་མདོ་ལ་སྔ་ཕྱིར་སྒྲུབ་མཆོད་པ་རྒྱང་ལ་ཀ་རྒྱན་ཆ་རེ། བདེ་མཆོག། གསང་འདུས། དུས་འཁོར། འཁོར་ཆེན་བཞི་ལ་དངུལ་

[013B] ཆབ་མདོའི་དགོན་པ་དགེ་ལུགས་པ་བཞི། ས་སྐྱ་བ་གཅིག་དང་བཅས་པ་ལ། རིགས་གསུམ་མགོན་པོ། དོན་ཡོད་ཞགས་པ་རྣམས་ཀྱི་སྐུ་ཁ་བཏགས་ལ་བར་བཏབ་པ་འདོམ་བཅུ་
གཉིས་རེ་ཡོད་པ། ཆབ་མདོའི་ལྷ་ཆེན་བདུན་ལ་འདོམ་དགུ་རེ་ཡོང་པའི་སྙན་ཤལ་རེ། རྩ་བ་ཤེས་རབ། མངོན་རྟོགས་རྒྱན། རྒྱུད་བླ་མ་གསུམ་གྱི་གཞུང་འདོན་པ་ལ་འགྱེད་ཐེབས་སུ་དངུལ་རྟ་རྨིག་མ་གཅིག། བྲག་གཡབ་
བྱམས་མདུན་དང། དབྱེན་བཟླུམས་དགོན་གཉིས་ལ་རྒྱལ་མཚན་ཆེ་བ་རེ། དགོན་པ་སྔ་མ་ལ་གྲྭ་བ་དགུ་བརྒྱ་དང། ཕྱི་མ་ལ་སྟོང་ལྷག་ཡོད་པར་མང་ཇ་རེ་དང་ཁ་བཏགས་རེའི་འགྱེད། བྱམས་མདུན་གྱི་ལྷ་ཆེན་དང། དབྱེན་
བཟླུམས་ཀྱི་སྐུ་གདུང་མཆོད་རྟེན་གཉིས་ལ་སྙན་ཤལ་དར་མཚོན་སྣ་ལྔ་རེ་ཕུལ། གསེར་བཏུལ་མ་སྲང་ལྔ་བཅུ་ཐམ་པ་དང། བྲག་གཡབ་སྤྲུལ་སྐུ་ཆེ་ཚད་ནས་དངུལ་བཏུལ་མ་སྲང་བརྒྱ་ཐམ་པས། རྗེ་རིན་པོ་ཆེ། རྒྱལ་ཚབ། མཁས་
གྲུབ༑ འདུལ་འཛིན། དགེ་འདུན་གྲུབ་རྣམས་ཀྱི་གསུང་འབུམ་བཞེངས་ནས་གྲུབ་འཕྲལ་བྲག་གཡབ་དབྱེན་བཟླུམས་དགོན་དུ་འཇོག་རྒྱུའི་ཞལ་བཀོད་མཛད། འབྲས་ཀླུ་འབུམ། ཆས་པ། བློ་གླིང་པོ་ཁང། སེ་ར་རྒྱལ་རོང་
བཀྲས་ལྷུན་པ་སོ་ཁམ་ཚན། རྒྱལ་མཚན་མཐོན་པོ་རྙིང་བ། དགའ་ལྡན་བྲ་ཉེ། དགའ་ལྡན་སོག་པ། ཁྲི་གླིང་ཡག་པའི་སྒྲུབ་ཕུག་རྣམས་ལ་རྗེའི་སྐུན་བཟའ་དང་བཅས་པ་རེ་རེ་ཕུལ། ཁྱུང་བོ་དཀར་ནག་སེར་གསུམ། ནགས་

[014A]༄༅། །ཤོད༑ དཀར་ཤོང། མངའ་རིས་དཔེ་ཐུབ། ཁྲིག་སེ་དགོན། ཤེལ་དཀར། མཚོ་འགྲམ་གླིང། རྒྱལ་ཤོད་བཅས་ཀྱི་དགེ་ལུགས་པའི་དགོན་པ་རྣམས་སུ་ཁ་བཏགས་ཉིས་སྟོང་ལྔ་བརྒྱ་
ལྷག་ཙམ་ལ་རིགས་གསུམ་མགོན་པོའི་སྐུ་པར་བཏབ་ནས་ཕུལ། གཞན་ཡང་གནས་བརྟན་བཅུ་དྲུག། གྲུབ་ཐོབ་བརྒྱད་ཅུ། རྒྱན་དྲུག་མཆོག་གཉིས། བདེ་བ་ཅན་གྱི་ཞིང་བཀོད་ཀྱི་པར་བཏབ་པ་བཅས་གོང་གསལ་དང་ཁྱོན་
བསྡོམས་ཁ་བཏགས་ཁྲི་ཕྲག་གཅིག་ལྷག་ཙམ་སོང་བས་མཚོན་བློར་མི་ཤོང་བའི་རྣམ་དཀར་རླབས་པོ་ཆེ་སྒྲུབ་པར་མཛད་དོ། །ཕལ་པའི་འགྲོ་རྣམས་སྡུག་བསྔལ་རང་བཞིན་དུ། །སྦྱོར་བའི་ཟང་ཟིང་བདོག་པའི་དངོས་པོ་གང། །
ཁྱོད་ལ་དོན་གཉིས་ལྷུན་གྲུབ་བདེ་བ་མཆོག་སྒྲུབ་པའི་ཐབས་སུ་གྱུར་འདི་ཨེམ་མཚར། །མནལ་ལྟས་བྱུང་བའི་ཚུལ་ནི། ཀློང་རྡོལ་དུ་བཞུགས་སྐབས་མནལ་ལམ་དུ། བླ་མ་བྱམས་པ་རིན་པོ་ཆེ་སྤང་རི་མེ་ཏོག་ཅན་ཞིག་
གི་སྟེང་དུ་བཞུགས་འདུག་པའི་ཞལ་ནས། ཁྱེད་རང་ཡར་ཤོག་དང་ཁྱེད་ཀྱི་སྐྱེ་བ་སྔ་མ་ངས་བཤད་པར་བྱ་གསུང་བ་ལྟར་མདུན་དུ་ཕྱིན་པས་རྒྱ་གར་གྱི་གྲོང་ཁྱེར་ལྷས་བརྟན་དང། ཤཱཀྱ་ལེགས་པར་རབ་སད་ཁྱེད་ཀྱིས་ཨེ་ཤེས་ཞེས་
གསུང་བར་ཤེས་ཞུས་པས། ཁྱེད་རང་དེའི་བུ་མོ་བུམ་ཆུང་བྱ་བའི་བུ་ཡིན། བུ་མོ་དེ་ད་ལྟ་ངའི་མ་བཀྲ་ཤིས་མཚོའི་སྐྱེ་བ་སྔོན་མ་ཡིན། དེའི་སྐབས་སུ་འབྲེལ་བའི་དབང་གིས་ད་ལྟ་ཁྱེད་ཀྱིས་ང་ལ་ཆོས་ཉན་རྒྱུ་བྱུང་བ་ཡིན་གསུང་

[014B] ཡང་གནས་དེར་མཚན་མོ་ཞིག་ཟེའུ་ལྷ་ཁང་ཆེན་པོ་ཞིག་གི་ནང་སྟེང་དུ་པཎ་ཆེན་བློ་བཟང་དཔལ་ལྡན་ཡེ་ཤེས་དང། དེའི་འོག་གི་བང་རིམ་ཞིག་ཏུ་བླ་མ་རང་ཉིད་ཀྱང་བཞུགས་འདུག་པར། པཎ་ཆེན་རིན་པོ་ཆེ་ནས་
དགྱེས་པའི་ཉམས་མཛད་པ་རྨིས། དེ་ནས་བཟུང་སྟེ་དགེ་སྦྱོར་ལ་ཐུགས་སྤྲོ་བ་ཆེན་པོ་བྱུང། རིན་ཆེན་གླིང་དུ་བཞུགས་སྐབས་མནལ་ལམ་དུ། དཀྱིལ་འཁོར་ཆེན་པོ་གཅིག་གིས་ནམ་མཁའི་ཁམས་ཐམས་ཅད་ཁྱབ་འདུག་
པར་ཕྱོགས་གཞན་རྣམས་གསལ་ཡང། བྱང་ངོས་མི་གསལ་བར་ཡོད་པ་ལ། དཀྱིལ་འཁོར་དེའི་དབུས་སུ་པདྨ་སཾ་བྷ་ཝ། གཡས་སུ་རྒྱལ་ཚབ་རྗེ། གཡོན་དུ་མཁས་གྲུབ་རྗེ་བཞུགས་འདུག། རྒྱལ་ཚབ་རྗེའི་དབུ་ཞྭ་
ཐད་དྲང་དུ་མནབས་ཤིང། མཁས་གྲུབ་རྗེའི་དབུ་ཞྭ་ལེབ་འཇོག་མཛད་ནས་མནབས་ཡོད་པ་ཞིག་རྨིས། ཡང་ལྷོ་བྲག་སྲས་མཁར་དགུ་ཐོག་གི་ནང་དུ་ཞག་གསུམ་བཞུགས་པའི་ནུབ་ཅིག་མནལ་ལམ་དུ་སྤང་རི་ཞིག་གི་སྟེང་ན་རྒྱལ་བ་
བསྐལ་བཟང་རྒྱ་མཚོ་བཞུགས་འདུག་བའི་ཞལ་ནས། ཁྱེད་རང་གིས་ལོ་གསུམ་ཕྱོགས་གསུམ་ཐོངས་ལ་ཕྱག་ཆེན་སྒོམས་ཤིག་ཅེས་བཀའ་ཕེབས་པ་ཞིག་རྨིས། དེའི་དོན་བཞིན་དུ་རིན་ཆེན་གླིང་དུ་ལོ་གསུམ་ཕྱོགས་གསུམ་གནང་
ངེས་མཚོན་གསང་བའི་རྣམ་པར་ཐར་པ་ངོ་མཚར་བ་ཆེས་མང་བར་ཡོད་པའི་ཚོད་དུ་སྣང་ཡང། གྲུབ་དབང་རང་ཉིད་ཡོན་ཏན་མཐའ་དག་བུམ་ནང་གི་མར་མེ་ལྟར་སྦེད་པར་མཛད་པས་མ་འཚལ་ཞིང་འདིར་མདོར་བསྡུས་ཙམ་སྨོས་པ་ཡིན་

[015A]༄༅། །ནོ༑ ༑རྗེ་འདི་ཉིད་ལ་ཆོས་ཀྱི་བཀའ་དྲིན་ཞུས་པའི་སློབ་མའང། བ་སོ་རྗེ་དྲུང་སྤྲུལ་པའི་སྐུ་ཡེ་ཤེས་བསྟན་པའི་མགོན་པོ། བྲག་གཡབ་ཆེ་ཚང་སྤྲུལ་སྐུ་དཔལ་ལྡན་བསྟན་པ་རྒྱལ་མཚན་
ཆུང་ཚང་སྤྲུལ་སྐུ་བསྐལ་བཟང་ཐུབ་བསྟན། རྒྱལ་སྲས་སྤྲུལ་སྐུ་བསྐལ་བཟང་ཐུབ་བསྟན་འཇིགས་མེད་རྒྱ་མཚོ། ཕུར་བུ་ལྕོག་གི་སྤྲུལ་སྐུ་བློ་བཟང་བྱམས་པ། སྟོང་འཁོར་སྤྲུལ་སྐུ། ཁྲི་ཆེན་དགེ་འདུན་ཕུན་ཚོགས་
ཀྱི་སྤྲུལ་སྐུ་དཀོན་མཆོག་བསྟན་པའི་སྒྲོན་མ། ཁྲི་ཆེན་དཔལ་ལྡན་གྲགས་པའི་སྤྲུལ་སྐུ། སྟག་ཕུ་སྤྲུལ་སྐུ། མུ་ལི་སྤྲུལ་སྐུ། སྟག་ལུང་སྤྲུལ་སྐུ། སྨར་ཁམས་འོད་ཟེར་སྤྲུལ་སྐུ། དུས་འཁོར་པཎྜི་ཏའི་སྤྲུལ་སྐུ་
ཀླུ་སྒྲུབ་སྤྲུལ་སྐུ། འབའ་ལ་ཁ་སྤྲུལ་སྐུ། ཧར་ཆིན་ཐོ་ཡོན། ཀོན་ཏུང་ཞབས་དྲུང། ཐོའུ་བཀྭན་ཞབས་དྲུང། ཧར་ཆིན་ཞབས་དྲུང་སོགས་འགྲོ་འདྲེན་དུ་གྱུར་པའི་སྤྲུལ་སྐུ་སྐུ་སྐྱེ་སོགས་དང། རྒྱུད་སྨད་མཁན་
པོ་བློ་བཟང་བཀྲ་ཤིས། སྒོ་མང་དཔོན་སློབ་ངག་དབང་དགེ་ལེགས་དང་བསྐལ་བཟང་དངོས་གྲུབ་གཉིས། བློ་གླིང་དཔོན་སློབ་ལྷོ་པ་མཐའ་ཡས། སེ་ར་བྱེས་དཔོན་སློབ་སྒོམ་སྡེ་ལྷ་དབང་རྒྱ་མཚོ་དང་བློ་བཟང་འཇམ་དབྱངས་
གཉིས། སེ་ར་སྨད་དཔོན་སློབ་རྒྱལ་ཐང་བློ་བཟང་ཐུགས་རྗེ། ཤག་སྐོར་དཔོན་སློབ་ལྷུན་གྲུབ་རྒྱ་མཚོ། རྒྱལ་བ་དཔོན་སློབ་ཅོ་ནེ་པ་བསྟན་འཛིན་ཆོས་བཟང་དང་བསྟན་སྐྱོང་གཉིས། འདུལ་བ་དཔོན་སློབ་ཆོས་དང། སྔགས་

[015B] རྨེ་རུ་དཔོན་སློབ་སོགས་གྲྭ་ཚང་ཁག་གི་དཔོན་སློབ་རྣམས་དང། རྩེ་ཐང་མཁན་པོ་བློ་བཟང་བསོད་ནམས། རྒྱལ་མཁན་པོ་རྒྱལ་མཚན་སེང་གེ། སྙེ་མོ་རྒྱལ་བྱེད་ཚལ་མཁན་པོ་སོགས་
མཁན་པོ་རྣམས་དང། རྭ་བ་སྟོད་དགེ་བཤེས་ཡར་འཕེལ། མངའ་རིས་དགེ་བཤེས་ཐོགས་མེད། དགེ་བཤེས་འོད་ཟེར་རྒྱ་མཚོ། དགེ་བཤེས་གཟིམས་ཁང་ཆོས་མཛད་སོགས་དགེ་བཤེས་མང་བ་དང། གཞན་ཡང་སེར་
འབྲས་དགེ་གསུམ། རྒྱུད་སྟོད་སྨད། རྭ་བ་སྟོད། རྨེ་རུ་བཞི་སྡེ་སོགས་ཀྱི་བླ་མ་སྐུ་སྐྱེ། དབོན་ཆོས་མཛད་སོགས་ཐར་པ་དོན་གཉེར་བའི་ཚོགས་བགྲང་དུ་ཡས་པ་མཆིས་སོ། །རྗེ་འདི་ཉིད་དམན་ཆ་བཟུང་ཞིང་འཇིག་རྟེན་གྱི་ངོ་
འཛིན་སོགས་མི་མཛད་པ་དང། རྙེད་བཀུར་སོགས་ལ་གཏན་ནས་མི་དགྱེས་པའི་དབང་གིས་དྲག་ཞན་ཐམས་ཅད་ཀྱིས་གུས་འདུད་ལྷུར་བླངས་པའི་ཚུལ་ནི། གོང་མ་བདག་པོ་ཆེན་པོའི་སྐུ་ཚབ་ཨ་ལི་ཧ་ལིའུ་ཨམ་བན་གྱིས་དད་པ་
དང་གུས་པས་ཞབས་ཏོག་བསྙེན་བཀུར་མཛད་ཅིང། བོད་ཀྱི་མི་ཆེན་ཡང་བཀའ་བཞི་གུང་པཎྜི་ཏ་ཡབ་སྲས། བཀའ་བློན་ཐོན་པ་ཡང་སྲས། བཀའ་བློན་ཇ་སག་བླ་མ་སྐལ་བཟང་རྣམ་རྒྱལ། སྐུ་མདུན་དར་ཧན་མཁན་པོ་
སྐལ་བཟང་ཡོན་ཏན། རྒྱལ་མཆོག་གོང་མའི་སྐུ་ཚ་རྗེ་དྲུང་སྐལ་བཟང་བསྟན་འཛིན་རྣམ་རྒྱལ། རྒྱལ་མཆོག་དམ་པའི་ཨ་ཁུ་ཨ་ཆི་ཐུ་མཁན་པོ་བློ་བཟང་ཕུན་ཚོགས། སྐུ་མཆེད་རྗེ་དྲུང་རྣམ་གཉིས། སྐུ་མདུན་དར་ཧན་
[016A]༄༅། །མཁན་པོ་བློ་བཟང་དགེ་ལེགས། མཆོད་དཔོན་སྡེ་དྲུག་མཁན་པོ་བློ་བཟང་རྣམ་རྒྱལ། རྒྱལ་ཡུམ་བློ་བཟང་སྒྲོལ་མ། ཤངས་བཀྲ་ཤིས་རྩེའི་སྡེ་པ་ཚེ་དབང། ཁམས་བྲག་གཡབ་ཕྱག་
མཛོད་བསོད་ནམས་དོན་གྲུབ། སྙེ་ཐང་བདེ་སྐྱིད་གླིང་པ་དངོས་གྲུབ་རབ་བརྟན་སོགས་མི་དྲག་གི་རིགས་དང། གཞན་ཡང་པོ་ཏ་ལའི་རྩེ་དྲུང་ཤོད་དྲུང། ལྷ་ལྡན་གྱི་སྐྱེ་བོ་ཕོ་མོ་མཐའ་ཡས་པས་གུས་འདུད་ལྷུར་བླངས་ཏེ་ཞབས་ཏོག་
དང་བསྙེན་བཀུར་ཚུལ་བཞིན་དུ་སྒྲུབ་པར་མཛད་དོ། །དེ་དག་ནི་ཆེ་ལོང་ཙམ་བརྗོད་པ་སྟེ། ངོ་མཚར་བའི་རྣམ་པར་ཐར་པ་མཐའ་ཡས་པ་ནི་བརྗོད་པར་མི་ནུས་པས་འདིར་མ་བྲིས་སོ། །དེ་ལྟར་གྲུབ་པའི་དབང་ཕྱུག་འདི་ཉིད་
ད་ལྟ་ཡང་བཀའ་གདམས་པའི་དགེ་བའི་བཤེས་གཉེན་རྣམས་ཀྱི་རྣམ་པར་ཐར་པ་ལྷུར་ལེན་པའི་སྒོ་ནས་བཤད་སྒྲུབ་ཟུང་འབྲེལ་གྱི་མཛད་པ་རྨད་དུ་བྱུང་བས་རྒྱལ་བའི་བསྟན་པ་རིན་པོ་ཆེ་གསལ་བར་མཛད་བཞིན་དབེན་གནས་རིན་ཆེན་
གླིང་དུ་ཞབས་པད་བརྟན་པར་འཚོ་ཞིང་གཞེས་པ་འདི་ལགས་སོ། །སྨྲས་པ། སྤངས་དང་རྟོགས་པའི་དབང་ཕྱུག་ཉིད་གྱུར་པའི། །སར་གནས་སྙིང་སྟོབས་ལྡན་པའི་རྒྱལ་སྲས་ཞིག་དུས་མཐར་བསྟན་ལ་དགེ་ལེགས་སྦྱིན་
པའི་ཕྱིར། །བཤེས་གཉེན་ཚུལ་གྱིས་རོལ་གང་ཨེ་མ་བསྔགས། །ངེས་འབྱུང་བསམ་པའི་རལ་གྲི་གདེངས་པ་ཡིས། །མི་བཟད་འདོད་ཡོན་འཆིང་བ་ཀུན་བཅད་དེ། །གཏན་བདེའི་གོ་འཕང་སྒྲུབ་ལ་རབ་དགྱེས་པ། །ཁྱོད་

[016B] །མགྲིན་པའི་པད་མཚོ་དབྱངས་ཅན་ངང་མོ་དང། །རྟག་ཏུ་འགྲོགས་པའི་རྩེ་དགའ་ལྷུར་ལེན་རྣམས། །ཇི་བཞིན་བརྗོད་པར་ནུས་མིན་འོན་ཀྱང་ནི། །དད་ལྡན་རྗེས་སུ་བཟུང་
ཕྱིར་ངས་འདི་བརྩམས། །བླ་མ་མཆོག་གི་བཀའ་དྲིན་ཕུང་པོའི་ཁུར། །མོས་གུས་ཕྲག་པར་ལྕི་བའི་དོན་གཉེར་རྣམས། །པད་དཀར་ཚལ་དུ་རྐང་དྲུག་གཞོན་ནུ་བཞིན། །སྤྲོ་བ་ཆེན་པོས་ཚུལ་འདིར་འཇུག་པར་གྱིས། །དགེ་
བས་ལུས་ཅན་ཡིད་ཀྱི་རྫིང་བུ་གང། །སྐྱོན་རྟོག་རྡུལ་གྱི་རྙོག་པ་མི་འཛིན་ཅིང། །ཡོན་ཏན་གཟའ་སྐར་གཟུགས་བརྙན་གསལ་བ་ཡིས། །བྱང་ཆེན་དགའ་སྟོན་མཆོག་ལ་རོལ་གྱུར་ཅིག། །།ཅེས་ལུང་དང་རྟོགས་པའི་ཡོན་ཏན་
མཐའ་ཡས་པ་ལ་མངའ་བརྙེས་ཤིང་དབེན་པའི་གནས་སུ་སྒྲུབ་པ་སྙིང་པོར་མཛད་པའི་དཔལ་ལྡན་བླ་མ་དམ་པ་ཀུན་སྤངས་ཆེན་པོ་ངག་དབང་བློ་བཟང་དཔལ་བཟང་པོའི་རྣམ་པར་ཐར་པ་དད་པའི་མྱུ་གུ་ཞེས་བྱ་བ་འདི་ནི། རྣམ་དཀར་གྱི་ལམ་ལ་སྙིང་སྟོབས་ཀྱི་འཇུག་པ་ཡངས་པའི་སྙེ་བད་བདེ་སྐྱིད་གླིང་པ་གོང་དཀར་རྫོང་
དཔོན་དངོས་གྲུབ་རབ་བརྟན་གྱིས་བསྐུལ་ངོར། ་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོས་ལྷ་ལྡན་ནོར་འཛིན་དགའ་ཚལ་དུ་གུས་པ་ཆེན་པོས་སྦྱར་བའི་ཡི་གེ་པ་ནི་རབ་འབྱམས་པ་འཇིགས་མེད་དཔལ་འབྱོར་རོ།། །།



