༄༅། །མདོ་སྔགས་ཀྱི་ལམ་གྱི་གནད་ཚང་ཞིང་བླ་མས་རྗེས་འཛིན་གྱི་སྨོན་ཚིག་སོགས་ཉམས་མགུར་གྱི་སྐོར་བཞུགས་སོ། །

[001] །ན་མོ་གུ་རུ་ཨ་མི་དེ་ཝཱ་ཡ། དུས་གསུམ་རྒྱལ་བ་ཡིས་བསྔགས་པའི་བདེ་ལྡན་གྱི་ཞིང་མགོན། །བློ་བཟང་གྲགས་བསྟན་གྱི་དཔལ་དུ་དུར་སྨྲིག་གིས་ཟློས་གར། །
བསྒྱུར་མཛད་ཚད་ལྡན་གྱི་བླ་མ་བསྟན་པ་ཡི་ཉི་མ། །ཕྱོགས་ལས་རྣམ་རྒྱལ་གྱི་མགོན་པོས་འབྲལ་མེད་དུ་སྐྱོངས་ཤིག་ཉམ་ཐག་འགྲོ་ཀུན་དང་ལྷན་ཅིག་བསྟོད་དབྱངས་ཀྱི་ང་རོས།།
ཕྱག་འཚལ་ཕྱི་ནང་གི་མཆོད་པ་མཁའ་ཁྱབ་ཏུ་སྤྲོ་ཞིང། །ལྷ་མིའི་ལོངས་སྤྱོད་ཀུན་ཚང་བའི་ཞིང་རབ་ཀྱི་བཀོད་པས། །རྗེ་བཙུན་བླ་མ་མཆོག་མཉེས་ཕྱིར་དུས་ཀུན་ཏུ་མཆོད་དོ། །
སེམས་ཉིད་སྤྲོས་བྲལ་གྱི་གཤིས་ལུགས་ཉེས་སྤྱོད་ཀྱིས་བསྒྲིབ་པའི། །སྡིག་ལྟུང་འགྱོད་སེམས་ཀྱིས་བཤགས་ཤིང་རང་གཞན་གྱི་དགེ་ལ། །ཡི་རང་མདོ་སྔགས་ཀྱི་ཆོས་འཁོར་

[002A]༄༅། །ཆད་མེད་དུ་བསྐོར་ཕྱིར། །ད་ལྟའི་གཟུགས་སྐུ་ཡི་སྣང་བ་དུས་ཀུན་ཏུ་བཞུགས་ཤིག་བདག་ཅག་དུས་གསུམ་དང་འབྲེལ་བའི་རྣམ་དཀར་གྱི་ཆབ་ཀླུང། །གནས་
སྐབས་མངོན་མཐོ་ཡི་འཛུམ་དཀར་ཆད་མེད་དུ་ངོམས་ཤིང། །མཐར་ཐུག་སྐུ་གསུམ་གྱི་གོ་འཕང་ཐོབ་པ་ཡི་གེགས་བྱེད། །སྒྲིབ་གཉིས་བག་ཆགས་དང་བཅས་པ་སྦྱངས་ཕྱིར་དུ་བསྔོའོ། །
   ༈    །བསམ་སྦྱོར་གུས་པ་ཡིས་བསྟེན་པ་ཁོ་ན་ལ་ཐུག་པས། །བཟང་ངན་འབྲིང་པོ་ཡི་མཛད་སྤྱོད་ཅི་འདྲ་ཞིག་མཐོང་ཀྱང། །སངས་
རྒྱས་དངོས་ཀྱི་འདུ་ཤེས་དེ་འབྲལ་མེད་དུ་ཤོག་ཅིག་ལེགས་བྱས་བརྒྱ་ཕྲག་ལས་གྲུབ་པའི་རྟེན་བཟང་འདི་ཐོབ་ཅིང། །འཇམ་དཔལ་སྙིང་པོ་ཡི་རིང་ལུགས་འཁྲུལ་མེད་དུ་གོ་དུས། །
སྨྱོན་སྤྱོད་འདི་ནང་གི་རེ་དོགས་པར་རྒྱབ་ཏུ་བསྐྱུར་ནས། །ཉིན་མཚན་ལྷ་ཆོས་ཀྱིས་འདའ་བའི་བཀའ་དྲིན་ཞིག་སྩོལ་ཞིག་ལང་ཚོའི་དཔལ་ཀུན་དང་ལྡན་པའི་གཞོན་ནུ་ཡིས་ལུས་པོ། །ད་

[002B] །ད་ནི་རིང་པོར་མི་ཐོགས་སྐྱེས་ཆེན་དེ་འདེགས་དུས། །མགོན་སྐྱབས་གཞན་དུ་མ་མཆིས་ཐུགས་རྗེ་ཡིས་སྐྱོང་ཤིག་བསྲེག་གཅོད་གླེན་ལྐུགས་དང་བཀྲེས་
སྐོམ་ངན་འགྲོ་ཡིས་སྡུག་བསྔལ། །ཉམ་ཆུང་ཟག་ཕུང་གི་ཐོག་ཏུ་བཟོད་གླགས་དང་བྲལ་བས། །བསླུ་མེད་མཆོག་གསུམ་ལ་སྙིང་ནས་རེ་བལྟོས་ཤིག་འཆའོ། །ངན་འགྲོའི་འཇིགས་པ་ལས་སྐྱོབས་ཤིག་དྲིན་
ཅན་གྱིས་བླ་མ། །དཀར་ནག་ལས་གཉིས་ཀྱི་མེ་ལོང་ཟོལ་ཟོག་གིས་མི་བསྒྲིབ། །དེའི་ཕྱིར་སྒོ་གསུམ་གྱི་སྤྱོད་ལ་གཡེངས་མེད་དུ་བལྟས་ནས། །དྲན་ཤེས་བག་ཡོད་དང་ལྡན་པའི་དགེ་སྡིག་གི་ལས་ལ། །བླང་དོར་
ཚུལ་བཞིན་དུ་ནུས་པའི་གསོལ་བ་སྙིང་ནས་རང་འདེབས་སོ།    ༈    །དགྲ་གཉེན་སྐད་ཅིག་གིས་འགྱུར་ཞིང་ཉེ་འཁོར་དང་ལོངས་སྤྱོད། །རྨི་ལམ་ཡུལ་གྱི་དགའ་སྟོན་ལྟར་ཡིད་བརྟན་དུ་མི་འདུག་ཁམས་
གསུམ་འཁོར་བ་འདི་ཉེས་བརྒྱའི་འབྱུང་གནས་སུ་མཐོང་ནས། །བསླབ་གསུམ་ནོར་མཆོག་དང་ལྡན་པའི་ཐར་ལམ་ལ་དྲོངས་མཛོད།    ༈    །འགྲོ་དྲུག་དྲིན་ཅན་གྱི་ཕ་མ་སྲིད་མཚོ་ལས་སྒྲོལ་ཕྱིར། །སར་
གནས་དཔའ་བོ་ཡི་རྣམ་ཐར་ལག་ལེན་དུ་བསྟར་ནས། །ཡིད་བཞིན་ནོར་བུ་དང་འདྲ་བའི་དཔག་བསམ་གྱི་ཤིང་ལྟར། །འགྲོ་ལ་གང་བསམ་ཀུན་སྩོལ་བའི་མཐུ་ལྡན་དུ་མཛོད་ཅིག་ལམ་ལམ་ཚུགས་ཐུབ་ཏུ་

[003A]༄༅། །འཆར་བའི་འཁྲུལ་པ་ཡི་སྣང་བ། །རིག་ཤེས་རྗེས་དཔག་གི་ངེས་ངོར་རྡུལ་ཕྲན་ཙམ་མེད་ཀྱང། །ལྟོས་གྲུབ་རྟེན་འབྲེལ་ལ་ངེས་པ་བསྙོན་མེད་དུ་འདྲེན་པའི། །མཐའ་བྲལ་ལྟ་བ་ཡི་ནོར་
མཆོག་ལག་མཐིལ་དུ་སྩོལ་ཞིག་    ༈    །རྣམ་དག་དབང་བཞི་ཡིས་བསྐྲུན་པའི་སྐུ་བཞི་ཡི་ས་བོན། །དམ་ཚིག་གཙང་མ་ཡི་བརླན་
དང་རིམ་གཉིས་ཀྱི་དྲོད་ཀྱིས། །སྨིན་པའི་ཟུང་འཇུག་གི་འབྲས་བུ་མཐོང་ཆོས་ལ་སྩོལ་ཞིག་སྣོད་བཅུད་དག་པ་ཡེ་ཤེས་ཀྱི་རྣམ་རོལ་དུ་ཤར་ནས། །མཚར་སྡུག་ཕྱག་རྒྱ་ཡི་ལང་ཚོའི་དཔལ་ཡོན་ལ་འཁྱུད་པའི། །སེམས་
ཉིད་གཞོན་ནུ་དེ་བདེ་སྟོང་ཏིང་འཛིན་གྱི་དཔལ་ལ། །གུ་ཡངས་སེངྒེ་ལྟར་སྤྱོད་པའི་དགའ་སྟོན་ཞིག་སྩོལ་ཞིག་ལུས་ལ་གནད་དུ་བསྣུན་པ་ཡི་ཐབས་མཁས་ལ་བརྟེན་ནས། །ཆོས་འཁོར་པདྨ་ཡི་སྦུགས་སུ་རང་
བྱུང་དུ་འཁྲུངས་པའི། །ཡན་ལག་བདུན་ལྡན་གྱི་ཞལ་བཟང་མངོན་སུམ་དུ་མཐོང་བའི། །དོན་གཉིས་ལྷུན་གྲུབ་ཀྱི་བཀའ་དྲིན་རིང་མིན་དུ་སྩོལ་ཞིག།    ༈   
གྱི་དབང་པོར། །བཞེངས་ནས་སྡེ་བཞི་ཡི་ལོངས་སྤྱོད་རྫོགས་ལྡན་ལྟར་མཛད་ཚེ། །བདག་སོགས་དང་པོའི་འདུས་པ་ཡིས་འཁོར་མཆོག་ཏུ་གྱུར་ཏེ། །དམ་ཆོས་བདུད་རྩི་གཏན་བདེ་ཡི་སྲོག་རྩ་རུ་སྩོལ་

[003B] འདི་སྣང་འགགས་པ་ལ་ཕྱོགས་ཚེ་བདེ་ལྡན་གྱི་མགོན་པོ། །བློ་ཆེན་རྒྱལ་སྲས་ཀྱིས་བསྐོར་བའི་ཡིང་འོང་གི་བསུ་མས། །བདེ་ཅན་མཁའ་སྤྱོད་སོགས་དག་པའི་ཞིང་མཆོག་ཏུ་ཁྲིད་དེ། །ཐེག་མཆོག་གདམས་ངག་གི་ཉིད་ཁུ་
ཆད་མེད་དུ་སྩོལ་ཞིག་མདོར་ན་དུས་གསུམ་དུ་བསགས་པའི་རྣམ་དཀར་གྱི་ཕུང་པོ། །རྗེ་བཙུན་བླ་མ་མཆོག་མཉེས་པའི་ཆ་རྐྱེན་དུ་འགྱུར་ཞིང། །འཁྲུལ་བྲལ་དགེ་ལྡན་གྱི་རིང་ལུགས་ཕྱོགས་ཀུན་ཏུ་དར་ནས། །འགྲོ་རྣམས་སྐུ་
གསུམ་གྱི་གོ་འཕང་ཐོབ་ཕྱིར་དུ་བསྔོའོ། །ཅེས་པ་འདི་ནི་སེ་ར་བྱེས་པ་རབ་འབྱམས་སྨྲ་བ་བློ་བཟང་མཁས་བཙུན་གྱིས་མདོ་སྔགས་ཀྱི་ལམ་གྱི་གནད་ཚང་ཞིང། བླ་མས་རྗེས་འཛིན་གྱི་སྨོན་ཚིག་ཉམས་མགུར་གྱི་ཚུལ་དུ་བསྡེབས་པ་འདི་ལྟ་བུ་ཞིག་དགོས་ཞེས་བསྐུལ་མ་
མཛད་པ་བཞིན། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ན་མོ་གུ་རུ་ཨ་མི་དེ་ཝཱ་ཡ། རྗེ་བློ་བཟང་རྒྱལ་ཀུན་གྱི་ངོ་བོ། །དཔལ་དད་
ལྡན་མགོན་པོ་བསྟན་པའི་བདག་སྐྱབས་ཉི་མའི་གཉེན་གྱི་གདུང་འཚོ་བ་མཆོག་མགོན་ཕྱོགས་ལས་རྣམ་རྒྱལ་ཞབས་ལ་འདུད། །གནས་སྤྱི་གཙུག་སེང་ཁྲི་པད་ཟླའི་སྟེང། །རྗེ་བླ་མ་ཡི་དམ་དཀོན་མཆོག་གསུམ། །དོན་
གཅིག་བསྡུས་ནོར་བུ་དབང་གི་རྒྱལ། །ཐུགས་བརྩེ་བས་དགྱེས་ཤིང་བརྟན་པར་བཞུགས། །ཞིང་ཀུན་གྱི་རྡུལ་རྙེད་ལུས་སྤྲུལ་ནས། །མ་མཁའ་མཉམ་འགྲོ་དང་ལྷན་ཅིག་ཏུ། །སྒོ་གསུམ་གྱི་ཕྱག་འཚལ་མཆོད་པའི་སྤྲིན།།

[004A]༄༅། །ཡིད་ཏིང་འཛིན་རོལ་པས་འབུལ་བར་བགྱི། །དབྱིངས་རང་བཞིན་སྤྲོས་བྲལ་གཤིས་ལུགས་ལ། །སེམས་མ་རིག་བསྒྲིབ་པས་ནོངས་གྱུར་ཏེ། །སྡིག་ལྟུང་བའི་ཚོགས་རྣམས་འགྱོད་སེམས་ཀྱིས་
དེང་བཤགས་ཤིང་སླན་ཆད་མི་བགྱིད་བསྡོམས། །རང་གཞན་གྱིས་བསགས་པའི་དགེ་ཚོགས་ལ། །ཕན་བདེ་འབྲས་མཐོང་བས་ཡི་རང་ཞིང། །འགྲོ་རང་རང་སྐལ་བར་མཚམས་པ་ཡིས། །ཆོས་ཟབ་རྒྱས་འཁོར་ལོ་བསྐོར་
དུ་གསོལ། །ངོ་བོ་སྐྱེ་འགག་བྲལ་བ་རྡོ་རྗེའི་སྐུ། །མི་ཐ་མལ་ཚུལ་གྱི་ཟ་མ་ཏོག་དུས་བསྐལ་པ་གངྒཱའི་བྱེ་སྙེད་དུ། །སྐུ་མི་གཡོ་བརྟན་པར་བཞུགས་སུ་གསོལ། །བདག་དུས་གསུམ་དགེ་ཚོགས་རྣམ་དཀར་ཆབ། །རྟེན་ལྷ་མིའི་
འཛུམ་དཀར་ངོམས་བཞིན་དུ། །བར་ཟད་མེད་གོང་དུ་འཕེལ་གྱུར་ནས། །མཐར་སྐུ་གསུམ་རྒྱ་མཚོར་འཇུག་ཕྱིར་བསྔོ། །སྐྱབས་དུས་གསུམ་སངས་རྒྱས་ཐམས་ཅད་ལས། །ཆེ་ས་ལྷག་པའི་རྗེ་བཙུན་ཐུགས་རྗེ་ཅན། །ཁྱེད་མ་
གཏོགས་རེ་གནས་གཞན་མེད་པས། །བདག་འདི་ཕྱི་ཀུན་ཏུ་རྗེས་འཛིན་མཛོད། །ཆོས་ཀུན་གྱི་རྩ་བ་སེམས་ཀྱི་ཞིང། །ཐབས་བྱང་སེམས་ཆུ་ཡིས་རབ་བརླན་ཏེ། །དབྱིངས་དོན་རྟོགས་ཤེལ་གྱི་འཐུལ་གྱུར་ནས། །སྐུ་གསུམ་
གྱི་འབྲས་བུ་སྨིན་པར་མཛོད། །མགོན་རྗེ་བཙུན་ཁྱོད་ཉིད་བསྒྲུབ་པའི་མཐུས། །ཡིད་དྲན་རྟོག་སྣང་བ་གང་ཤར་ཡང། །རྗེ་བླ་མའི་གསང་གསུམ་དཀྱིལ་འཁོར་དུ། །ཞལ་མཇལ་བའི་རྣལ་འབྱོར་མཐར་ཕྱིན་ཤོག་བདག་

[004B] །རྗེ་བླ་མ་ཁྱབ་བདག་འཁོར་ལོའི་མགོན། །དཔའ་བོ་མཁའ་འགྲོས་བསྐོར་བའི་བསུ་བ་ཡིས། །ཞིང་བདེ་བ་ཅན་དུ་ཁྲིད་དུ་གསོལ། ཅེས་པ་འདི་ནི་མཛོ་ཟུར་དགེ་སློང་བློ་བཟང་བསྟན་འཛིན་ནས་འཆི་ཁར་འདོན་བདེ་བའི་སྨོན་ཚིག་འདི་ལྟ་
བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ་བྷྱ་རྗེ་བློ་བཟང་ཟུང་འཇུག་དཔལ་ལྡན་ཞིང། །དེང་བསྟན་པའི་དཔལ་དུ་ཉི་མའི་གཉེན། །སླར་བྱོན་པ་ཇི་བཞིན་ཕྱོགས་
ཀུན་ལས། །ཡོངས་རྣམ་པར་རྒྱལ་ལ་གསོལ་བ་འདེབས། །མགོན་ཁྱོད་ཉིད་སྐྱབས་གསུམ་ངོར་མོས་ཏེ། །ཡིད་མོས་གུས་དྲག་པོས་གསོལ་འདེབས་ན། །དུས་དེང་ནས་བྱང་ཆུབ་མ་ཐོབ་བར། །དུས་ཀུན་ཏུ་འབྲལ་མེད་རྗེ་སུ་བཟུངས། །སླད་ཤམྦྷ་ལ་ཡི་ཡུལ་
མཆོག་ཏུ། །རྗེ་འཁོར་བསྒྱུར་དྲག་པོའི་སྐུར་བཞེངས་ཚེ། །བདག་འཁོར་གྱི་ཐོག་མར་རྗེས་བཟུངས་ཏེ། །དཔལ་སྟོང་གཟུགས་ཕྱག་ཆེན་མྱུར་ཐོབ་ཤོག་ཅེས་པ་འདི་ནི་མ་མ་བློ་བཟང་སྒྲོལ་མས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་
རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ། རྗེ་བློ་བཟང་རྒྱལ་བའི་ཐུགས་རྗེ་ཡིས། །དཔལ་ཀུན་ལྡན་བསྟན་པའི་ཉི་མ་མཆོག་ཕྱོགས་ཀུན་ལས་རྣམ་པར་རྒྱལ་བའི་མགོན། །དེང་ཐུགས་རྗེའི་དབང་གིས་གནས་འདིར་གཤེགས། །བདག་སྤྱི་གཙུག་
སེང་ཁྲི་བད་ཟླའི་སྟེང། །ཞིང་བདེ་ལྡན་མགོན་པོ་སྣང་མཐའ་ཡས། །དེང་ངུར་སྨྲིག་གར་རོལ་དྲིན་ཅན་རྗེ། །ཐུགས་དགྱེས་པའི་ཚུལ་གྱིས་བརྟན་པར་བཞུགས། །མགོན་ཁྱོད་ཀྱི་གསང་གསུམ་སྒྱུ་འཕྲུལ་གྱི་ས། །གནས་སྲིད་གསུམ་མ་ལུས་ཁྱབ་གྱུར་ཀྱང། །ངོ་བོ་གཅིག་

[005A]༄༅། །ཏུ་བསྡུས་ཏེ་གསོལ་འདེབས་ན། །བློ་ཆོས་སུ་འགྲོ་བར་བྱིན་གྱིས་རློབས། །རྟེན་དལ་འབྱོར་ཚང་བའི་མི་ལུས་འདི། །ནོར་རིན་ཆེན་ལས་ཀྱང་རྙེད་དཀའ་ཡང། །དུས་སྔོན་ཆད་ཚེ་འདིའི་སྣང་ཞེན་གྱིས། །
ཁོང་གཞན་ངོ་འཛིན་པའི་ངང་ལ་ཟད། །དུས་ད་དུང་ཚེ་མཇུག་བཀྲེས་དོགས་ཀྱིས། །ནོར་ལོངས་སྤྱོད་འཚོལ་བའི་འདུན་མ་ལས། །འཆི་སྙམ་པའི་བསམ་བློ་བདག་ལ་མེད། །འདི་བརྟགས་ན་གདོན་བསྐྱོད་སྨྱོན་པ་དངོས། །
ཚེ་མི་རྟག་ཆུ་ཡིས་ཆུ་ཝུར་འདྲ། །དགོས་སྙིགས་དུས་ཚེ་ལ་རྐྱེན་ངན་མང། །དོན་དེའི་ཕྱིར་རིང་པོར་མི་ཐོགས་པར། །བདག་མལ་གྱི་མཐའ་མར་ཉལ་བའི་ཚེ། །ལུས་འབྱུང་བ་འཁྲུགས་པའི་མཚོན་གྱིས་བཏབ། །སེམས་བཟོད་
གླགས་མེད་པའི་ཚོར་བས་བརྡུང། །རྟེན་མི་གཙང་བཤང་གཅིས་གོས་པའི་སྟེང། །ལུས་འགྲེ་ལྡོག་བྱེད་ཅིང་ཁུན་བུ་འབྱིན། །ཉིན་ཁ་ཟས་གཅོད་པའི་དཀའ་ཐུབ་བླངས། །མཚན་གཉིད་ཀྱི་བདེ་བ་བཀག་བྱས་ནས། །ངག་སྨྲ་ངག་
བཟླས་པ་ལ་འབད་ཀྱང། །དགྲ་འཆི་བདག་བ་སྤུ་ག་ལ་གཡོ། །ཐབས་ལྟོ་བཅོས་རིམ་གྲོས་མ་ཕན་ཞིང། །ཁོང་སྨན་པ་མོ་མ་ཀུན་གྱིས་བོར། །ཉིན་སྔ་དགོང་ཙམ་ལ་ཇེ་ཐུར་འགྲོ། །ཤི་དགེ་དང་དུར་འདེབས་གྲབ་གཤོམ་
བྱེད༑ ༑གཉེན་མཛའ་གྲོགས་ངུ་བའི་མཐའ་ནས་བསྐོར། །ནོར་ལོངས་སྤྱོད་ཡིད་ལ་འཁྲེན་བཞིན་དུ། །ལུས་ཟག་ཕུང་ས་རྡོ་བཞིན་དུ་བསྐྱུར། །སེམས་རྟེན་མེད་ལས་ཀྱི་རླུང་གིས་དེད། །ཉམ་ང་བའི་གནས་སུ་འཁྱམས་པའི་

[005B] ༑ལས་དཀར་ནག་ནུས་པ་མ་གཏོགས་པ། །སྔོན་ཡུན་རིང་འགྲོགས་བའི་གཉེན་དང་གྲོགས། །ཐབས་དུ་མས་བསགས་བའི་ནོར་རྫས་སོགས། །ཏིལ་ཆ་ཤས་ཙམ་ཡང་རྗེས་མི་འབྲེངས། །ཤུལ་ཐག་རིང་ལམ་དེར་འགྲོ་
བའི་ཚེ། །སྐྱབས་བསླུ་མེད་མཆོག་གསུམ་མ་ལུས་པ། །ངོ་བོ་གཅིག་ཏུ་བསྡུས་པའི་རྗེ་བླ་མ། །ཁྱེད་མ་གཏོགས་རེ་གནས་གཞན་མེད་པས། །ཐུགས་བརྩེ་བས་སྐྱོངས་ཤིག་ཐུགས་རྗེ་ཅན། །དེང་ཕྱིན་ཆད་ཉོན་མོངས་སྤེལ་
བྱེད་པའི། །གཉེན་འཁོར་གཡོག་ཚོགས་དང་དགྲ་བོ་ལ། །གནོད་ཚབས་ལ་ཁྱད་མེད་མཐོང་གྱུར་ནས། །གཞན་ངོ་བསྲུང་སྤོད་བར་བྱིན་གྱིས་རློབས། །ལར་འཁོར་བའི་ཕུན་ཚོགས་གང་ཐོབ་ཀྱང། །མཐའ་རྒུད་པས་སྡུང་ལས་
མ་འདས་པས། །དཔལ་ལྷ་མིའི་འདོད་པའི་ཡོན་ཏན་ལ། །མེ་འབར་བའི་ཀླུབས་བཞིན་བལྟ་བར་ཤོག་ཕན་ལྟར་དུ་བཅོས་ནས་ཡང་དག་ལམ། །འཕྲོག་བྱེད་པ་གཤེད་མ་བུར་བརྫུས་བཞིན། །རང་གཅིག་པུ་ཞི་བདེ་དོན་
གཉེར་བློ། །དུག་ཇི་བཞིན་འབད་པས་སྤོང་བར་ཤོག་བདག་ལུས་ངག་ཡིད་ཀྱི་བྱ་བ་ཀུན། །ཐབས་བྱང་ཆུབ་སེམས་ཀྱིས་རྩིས་ཟིན་ནས། །མཆོག་ཐེག་ཆེན་ལམ་དུ་ཁ་བསྒྱུར་བས། །དོན་གཉིས་ཀྱི་རྩ་བ་ཚུགས་པར་
ཤོག། གནས་གསུམ་གྱི་གཞལ་བྱའི་གནས་ལུགས་ལ། །བློ་ཕྲ་ཞིབ་འཛངས་པའི་རྣམ་དཔྱོད་ཀྱིས། །གཏིང་ཕྱིན་པའི་ངེས་པ་རྙེད་གྱུར་ནས། །ཡུལ་གང་སྣང་སྒྱུ་མར་འཆར་བར་ཤོག་ལུས་དག་པ་ལྷ་ཡི་རྣལ་འབྱོར་དང། །

[006A]༄༅། །དག་རྡོ་རྗེའི་བཟླས་པ་རྒྱུན་མི་ཆད། །སེམས་བདེ་སྟོང་རྫོགས་རིམ་ཟབ་མོ་ལ། །བསྒོམ་ཡུན་དུ་བསྲིང་བར་བྱིན་གྱིས་རློབས། །བདག་ཚེ་འདིའི་སྣང་བ་ནུབ་པའི་ཚེ། །རྗེ་བླ་མ་སྣང་བ་མཐའ་ཡས་དང། །འཁོར་
རྒྱལ་སྲས་བརྒྱད་ཀྱིས་བསུ་བ་ཡིས། །ཞིང་བདེ་ཆེན་གནས་སུ་འཁྲིད་པར་ཤོག་རྗེ་བླ་མའི་ཐུགས་རྗེ་བྱིན་མཐུ་དང། །བདག་ལྷག་བསམ་རྣམ་པར་དག་པའི་མཐུས། །ཡིད་སྨོན་པའི་དོན་རྣམས་མ་ལུས་པ། །འབད་སྩོལ་
མེད་ལྷུན་གྱིས་འགྲུབ་གྱུར་ཅིག་ཅེས་པ་འདི་ནི་ཡི་ལི་ཀུན་བདེ་གླིང་གི་ཐེར་གུན་རྟག་མཁན་པོ་ཏྲེ་བོ་རབ་འབྱམས་པ་བློ་བཟང་ཆོས་འཕེལ་དང། མཛོད་པ་བསོད་ནམས་ཕུན་ཚོགས་གཉིས་ཀྱིས་བློ་ཆོས་སུ་འགྲོ་བའི་བསྐུལ་མ་དང་རྗེས་འཛིན་སྨོན་འདེབས་སོགས་ཡོད་
པའི་མགུར་མ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་བགྱིས་པའི་ཡི་གེ་པ་ནི་གམ་བཅར་བ་རྩྭ་གཉེར་རྗེ་དྲུང་བློ་བཟང་དཔལ་འབྱོར་རོ།།    ༈    །།ཨོཾ་སྭ་སྟི། ཕ་བློ་བཟང་
གྲགས་དང་དབྱེར་མེད་པའི། །རྗེ་དཔལ་ལྡན་བསྟན་པའི་ཉི་མ་མཆོག་ཕྱོགས་ཀུན་ལས་རྣམ་པར་རྒྱལ་བའི་མགོན། །གནས་སྤྱི་བོར་པད་ཟླའི་གདན་ལ་བཞུགས། །སྔོན་ཐོགས་མེད་ནས་བསགས་ཉེས་ལྟུང་ཚོགས། །དགོས་དགེ་
འདུན་དཀོར་ལ་འབགས་པའི་སྡིག་ཡིད་འགྱོད་པས་སྙིང་ནས་བཤགས་བགྱིད་ན། །མགོན་ཐུགས་རྗེའི་ཤུགས་ཀྱིས་སྦྱངས་སུ་གསོལ། །དུས་དེང་ནས་ཚེ་རབས་ཐམས་ཅད་དུ། །རྗེ་བླ་མས་འབྲལ་མེད་རྗེས་བཟུངས་ཏེ། །གསུང་

[006B] །དཔལ་ཟུང་འཇུག་གོ་འཕང་མྱུར་ཐོབ་ཤོག་མངྒ་ལཾ། །ཅེས་པ་འདི་ཡང་དགའ་ལྡན་ཤར་རྩེའི་དགེ་བཤེས་བློ་བཟང་ཆོས་འཕེལ་གྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་
པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།། །།ཨོཾ་སྭ་སྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར།།
ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ།། །།



﻿༄༅། །རྟེན་གསར་བཞེངས་ཀྱི་དཀར་ཆག་རྒྱབ་ཡིག་ཞལ་བྱང་སྨོན་ཚིག་འདོད་གསོལ་གྱི་སྐོར་བཞུགས་སོ། །

[001] །ཨོཾ་སྭ་སྟི། རྗེ་བཙུན་བླ་མ་ཞབས་པད་བརྟན་པ་དང། །ལྟོས་བཅས་འཕྲལ་ཡུན་ཕན་བདེ་རྒྱས་པའི་ཕྱིར། །འཕགས་ཚོགས་འདུས་སྔེར་རིན་ཆེན་ཡོལ་གོ་
འདི༑ ༑དགའ་རབ་གཉེར་པ་ཡེ་ཤེས་རྒྱ་མཚོས་ཕུལ། །ཞེས་པ་འདི་ནི་དགའ་རབ་གཉེར་པ་ཡེ་ཤེས་རྒྱ་མཚོ་ལྟོས་བཅས་ནས་འདུས་བ་རྒྱ་མཚོར་དངུལ་ལྟིར་རེར་འདེགས་སྲང་བདུན་ཅུ་དོན་གཅིག་དང་ཞོ་བཞི་སྐར་བྱེད་
གསུམ་སུམ་ཆ་གཅིག་ཡོད་པ་ངོ་བཅུ་བཞི་ཕུལ་བའི་ཞལ་བྱང་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།
སྣང་མཐའི་མགོན་པོ་བློ་བཟང་ཡེ་ཤེས་ཚེམས། །མགོན་དེའི་སྒྱུ་འཕྲུལ་རྡོ་རྗེ་འཆང་ཆེན་པོར། །ཕུལ་བའི་དགེ་བས་ཚེ་རབས་ཐམས་ཅད་དུ། །རྗེ་བཙུན་བླ་མས་འབྲལ་མེད་རྗེས་འཛིན་ཤོག་

[002A]༄༅། །ཅེས་པ་འདི་ནི་རྒྱ་ཁམ་ཚོན་གྱི་གྲ་རིགས་སྔགས་རམ་པ་ཡེ་ཤེས་བསྟན་འཕེལ་ནས། ་རྗེ་ཐམས་ཅད་མཁྱེན་པ་བློ་བཟང་ཡེ་ཤེས་ཀྱི་ཚེམས་ངོ་མ་བསྟར་བའི་སྐྱེས་སུ་འདི་ལྟ་བུ་ཞིག་དགོས་ཞེས་བསྐུལ་བའི་དོར་
་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སུག་བྲིས་སུ་བགྱིས་པའོ།།    ༈    །།ཨོཾ་སྭ་སྟི། དགའ་ལྡན་ལུང་རིག་ཡར་དུ་འཕེལ་བའི་ཟླ། །བཀྲ་ཤིས་སྣང་
བ་དར་ཞིང་རྒྱས་པའི་གླིང། །བརྟན་གཡོའི་མུན་པ་སེལ་ཕྱིར་བསྟན་པའི་དགེ། །འགྲོ་ཀུན་བླ་མེད་བྱང་ཆུབ་ཐོབ་ཕྱིར་བསྔོ། །ཞེས་པ་འདི་ནི་བཀྲ་ཤིས་དགེ་བ་གླིང་གི་དགོན་གནས་ལ་མིང་དང་དེ་དང་འབྲེལ་བའི་དགེ་
བ་རྫོགས་བྱང་དུ་བསྔོ་བའི་སྨོན་ཚིག་ཚིགས་སུ་བཅད་པ་འདི་ལྟ་བུ་ཞིག་དགོས་ཞེས་བླ་མ་ཁྲི་གདན་ཟུར་གྱིས་གཙོས་པའི་ལས་སྣེ་ཐུན་མོང་དང་ཧང་ཀིན་ཏཱ་པའི་སེའི་ཤོག་གི་མི་རིང་ཕུན་ཚོགས་དང། མི་རིང་ཨུ་པ་ཤི་གཉིས་སོགས་སྦྱིན་བདག་
ཐུན་མོང་ནས་ཡི་གེའི་ལམ་ནས་བསྐུལ་བ་ལྟར། ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་དགེ་ཞིང་བཀྲ་ཤིས་པར་གྱུར་ཅིག།    ༈   

[002B] །བཻ་ཌཱུ་རྱ་ཡི་མདངས་ལྡན་སྙན་ཤལ་འདི། །ཕུལ་བས་ནང་གདོན་བར་གཅོད་མ་ལུས་པ། །ཞི་ནས་བསམ་དོན་འགྲུབ་པའི་འཕྲིན་ལས་མཛོད། །ཅེས་པ་འདི་ནི་དོན་གྲུབ་ཞེས་པས་མོ་ལུག་
ལོའི་ཧོར་ཟླ་བཅུ་གཅིག་བའི་ཚེས་དྲུག་ཉིན་བ་སོ་མི་ཚན་གྱི་་དཔལ་ལྡན་ལྷ་མོར་སྙན་ཤལ་ཕུལ་བའི་འཕྲིན་འཆོལ་དུ། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་བྲིས་པའོ།།    ༈    །།ཨོཾ་སྭ་སྟི་
བ་སོ་མི་ཚན་འདུས་པའི་སྡེ་ཆེན་པོར། །འཆི་མེད་བདུད་རྩིས་གཏམས་པའི་ཡོལ་གོ་འདི། །བློ་བཟང་བསྟན་འཛིན་ཆོས་འཛོམ་གྱིས་ཕུལ་བའི། །དགེ་བས་དོན་གཉིས་ལྷུན་གྱིས་འགྲུབ་གྱུར་ཅིག་ཅེས་པ་འདི་ནི་
སྐྱེད་མ་བློ་བཟང་བསྟན་འཛིན་ཆོས་འཛོམ་གྱི་བ་སོ་མི་ཚན་འདུས་སྔེར་བཞེས་ཚའི་སྣོད་ཟངས་སྐྱེ་ན་ལྔ་ཕུལ་བའི་ཞལ་བྱང་སྨོན་ཚིག་ཏུ་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་
བའོ༑༑    ༈    ༑༑རང་བཞིན་རྣམ་དག་ཁོར་ཡུག་གཏིང་ཟབ་ཅིང། །རྟེན་འབྲེལ་རྒྱུ་སྐར་གཟུགས་བརྙན་ཅི་ཡང་བཀྲ། །འཕྲིན་ལས་དུས་རླབས་སྣ་ཚོགས་གཡོ་བ་ནི། །ཤེར་ཕྱིན་རྒྱ་མཚོ་ཆེན་པོར་འཇུག་པའི་ཐབས།།
དོན་མཐུན་འགྲོ་བའི་དེད་དཔོན་ཀླུ་སྒྲུབ་ཀྱིས། །བསམ་འཕེལ་དངོས་གྲུབ་ནོར་ལ་དབང་བསྒྱུར་བའི། །འཁྲུལ་བྲལ་ལམ་བཟང་ཇི་བཞིན་རྙེད་པའི་ཐབས། །བློ་བཟང་རྒྱལ་བ་གཉིས་པས་གསལ་མཛད་པ། །གང་

[003A]༄༅། །དེའི་བཞེད་གཞུང་ཡེ་ཤེས་ཚ་ཟེར་གྱིས། །སླར་ཡང་བྱེ་བས་སྦྲང་རྩིའི་བཅུད་ལྡན་ཞིང། །གེ་སར་གཡོ་བའི་ཟེའུ་འབྲུའི་ཕྲེང་བ་ཅན། །འཆད་རྩོད་རྩོམ་པའི་རྒྱལ་མཚན་རྩེར་བཀོད་པ་
དགེ་ལེགས་རྒྱལ་མཚན་སྦྱོར་བ་གཉིས་ལྡན་གྱིས། །པར་དུ་བརྐོས་པའི་རྣམ་དཀར་ཕུང་པོའི་མཐུས། །མགོན་དེའི་ལྷག་བསམ་མཁྱེན་དགོངས་ཡོངས་རྫོགས་ཤིང། །ཡང་སྲིད་འཁྲུལ་བྲལ་གསལ་དྭངས་
མྱུར་འབྱོན་ཤོག་གཞན་ཡང་དགེ་འདིས་གངས་ལྗོངས་འགྲོ་བའི་སྐྱབས། །རྣམ་འདྲེན་རྒྱལ་དབང་ཡབ་སྲས་ཞབས་བརྟན་ཅིང། །འགྲོ་ཀུན་ཞི་སྒོ་གཉིས་པ་དང་བྲལ་བའི། །ལམ་འདིས་ཐར་པའི་གླིང་དུ་
བགྲོད་གྱུར་ཅིག། ཅེས་པ་འདི་ནི་རྗེ་བླ་མ་ཡོངས་འཛིན་པཎྜི་ཏ་ཆེན་པོ་ཡེ་ཤེས་རྒྱལ་མཚན་དེ་ཉིད་ནས་ཤེར་ཕྱིན་སྟོང་ཕྲག་བརྒྱ་པའི་ཡིག་རྙིང་ལ་ཞུས་དག་མཛད་པ་གང་གི་སྐུའི་རིམ་གྲོ་པ་དགེ་སློང་ཆོས་མཛད་དགེ་ལེགས་རྒྱལ་མཚན་གྱིས་པར་གསར་
བསྐྲུན་བགྱིས་པར་དགེ་བ་རྫོགས་བྱང་དུ་བསྔོ་ཐབས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་བགྱིས་
པའོ།    ༈    །།ན་མོ་བུདྡྷཱ་དྷརྨཱ་སཾ་གྷ་ཡ་བྷྱ་སིདྡྷཾ། ལུང་རིག་ཆུ་འཛིན་དཀྱིལ་བའི་ཁང་བཟང་ནས། །ལེགས་བཤད་དབྱར་རྔ་སྒྲོག་བའི་གད་བརྒྱངས་ཅན། །ཐུབ་བསྟན་གླིང་བཞིའི་མཁའ་ལས་ཕན་

[003B] །འབེབས་མཛད་ཀླུ་དབང་ཚོགས་རྣམས་རྒྱལ་གྱུར་ཅིག་གང་གི་རྣམ་དཀར་འཕྲིན་ལས་ལས་གྲུབ་པའི། །ས་ཟླ་བཞུན་མ་ལ་སོགས་རིན་ཆེན་བདུན། །བཞུ་བླུགས་ལེགས་གྲུབ་ནོར་འཛིན་ཁྱོན་ལྟ་བུར། །བསྲ་
བརྟན་ཡངས་པའི་བཀོད་མཛེས་ཡོལ་གོ་འདི། །བསྐྲུན་ལ་ལྷག་བསམ་དག་པའི་ཁུར་ལེན་དང། །ཕུན་ཚོགས་མཐུན་རྐྱེན་བསྒྲུབ་པའི་ལུས་ཅན་ཀུན། །ལེགས་བྱས་མཐུ་ལས་སྨིན་གྲོལ་ལམ་བཟང་གི་བགྲོད་པ་མཐར་
ཕྱིན་བྱང་ཆུ་བ་མྱུར་ཐོབ་ཤོག་དཀྱིལ་ཁང་ལེགས་བཤད་སྒྲོག་པའི་གྲྭ་ཚང་འདིར། །འདོད་དགུའི་འབྱོར་པ་ངང་གི་འདུ་བ་དང། །བསྟན་པའི་རྩ་ལག་དགེ་འདུན་ཐུགས་མཐུན་ཞིང། །ཁྲིམས་གཙང་བཤད་སྒྲུབ་དབྱར་མཚོ་
ལྟར་འཕེལ་ཤོག་སྒྲུབ་དང་སུན་འབྱིན་རིག་ཚུལ་བརྒྱ་ཕྲག་གིས། །གཞུང་བརྒྱའི་དཀའ་གནད་རྣམ་པར་དཔྱོད་པ་དང། །བརྒལ་བརྟག་གོ་བསྡུར་དྲི་རྩོད་ལ་སོགས་པ། །ཉིན་མཚན་ཆོས་ཀྱི་བྱ་བས་འདའ་བར་ཤོག་ཤིང་རྟ་
ཆེན་པོའི་ལུགས་སྲོལ་མ་འདྲེས་པར། །ལེགས་པར་རྟོགས་ནས་རབ་འབྱམས་གསུང་རབ་དོན། །གདམས་པར་ཤར་བའི་ཐོས་བསམ་སྒོམ་གསུམ་གྱི། །དགའ་བདེའི་དཔལ་ལ་རྟག་ཏུ་སྤྱོད་གྱུར་ཅིག་འཇམ་མགོན་རིང་ལུགས་
འཛིན་པའི་མཁས་གྲུབ་རྣམས། །ཆོས་སྤྱོད་བཅུ་ཡི་ཐེག་མཆོག་ཉམས་ལེན་ལ། །སྤྱོད་ཚེ་ལྷ་མཆོག་ལྕམ་སྲིང་འཁོར་བཅས་ཀྱི། །ལས་བཞིའི་འཕྲིན་ལས་གཡེལ་མེད་སྒྲུབ་གྱུར་ཅིག་མངྒ་ལཾ། །ཅེས་པ་འདི་ནི་དོན་

[004A]༄༅། །གྲུབ་ཅེས་པ་ལྕགས་སྤྲེ་ལོ་དཀྱིལ་ཁང་གྲྭ་ཚང་གི་ཚོགས་ཁྲོ་གསར་བླུག་བགྱིས་པའི་ཞལ་བྱང་དུ། འཇམ་དབྱངས་ཤཱནྟི་པའི་ཆོས་ཀྱི་གདན་ཁྲི་འཛིན་པ་ཞལ་སྔ་ནས་བློ་བཟང་རྣམ་རྒྱལ་གྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་
པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སྭ་སྟི། རྒྱན་དྲུག་མཆོག་གཉིས་གཞུང་ལུགས་ལྷ་ལམ་ལས། །འོངས་པའི་བཀྲ་ཤིས་རིགས་ལམ་འོད་སྟོང་ཅན། །ཐུབ་བསྟན་ལྷུན་པོའི་སྤོ་ལ་མངོན་
འཕགས་ཏེ། །གླིང་བཞིའི་འགྲོ་བློའི་མུན་སེལ་འདུས་པའི་སྡེར། །ལེགས་བཤད་དགའ་སྟོན་སྤེལ་བའི་མཆོད་ཡོན་གྱི། །ཡོལ་གོ་རིན་ཆེན་རྡུལ་བརྩེགས་ལས་གྲུབ་ཅིང། །བཀོད་མཛེས་འཆི་མེད་སྣོད་ལ་རབ་འགྲན་པ། །ཕུལ་
པའི་རྣམ་དཀར་དལ་འགྲོའི་རྒྱུན་བཟང་པོ། །ཕྱོགས་བརྒྱར་འབབ་འདིས་སྐྱེ་འགྲོ་མ་ལུས་པའི། །གཏན་བདེའི་ནོར་བུས་ཡོངས་སུ་གང་བ་ཡི། །ཐུབ་བསྟན་རྒྱ་མཚོ་མཁའ་ལ་རབ་འཕྱུར་ཞིང། །ཕན་བདེའི་སྣང་བ་ཕྱོགས་བཅུར་འབར་
གྱུར་ཅིག། མངྒ་ལཾ།།    ༈    །།ཨོཾ་སྭ་སྟི། ཞི་དུལ་བློ་གྲོས་ཁང་བཟང་རྩེར། །ཚངས་སྤྱོད་བསྟན་པའི་རྒྱལ་མཚན་འཛིན། །ཆོས་འབྱོར་འཛོམ་པའི་གོ་འཕང་མཆོག་སྒྲུབ་ལ་གཞོལ་བའི་དམ་པ་དེའི། །ཟག་
མེད་ཐུགས་དགོངས་ཡོངས་རྫོགས་ཤིང། །སྐུ་འཕྲེང་ཀུན་ཏུ་རྒྱལ་བ་ཡིས། །གསང་མཛོད་འཛིན་པའི་མཆོག་གྱུར་ནས། །ཟུང་འཇུག་བདེ་ཆེན་ཐོབ་ཕྱིར་དུ། །རྨད་བྱུང་ལམ་སྟོན་དགེ་འདུན་སྡེར། །རྨད་བྱུང་གོས་གྲུབ་

[004B] །རྨད་བྱུང་བསམ་པས་ཕུལ་བའི་དགེས། །རྨད་བྱུང་ཡིད་སྨོན་འགྲུབ་གྱུར་ཅིག་མངྒ་ལཾ།། ཅེས་པ་འདི་ནི་སྐྱེད་མ་དམ་པ་བློ་བཟང་བསྟན་འཛིན་ཆོས་འཛོམ་དེ་ཉིད་ཀྱི་དགོངས་རྫོགས་སུ་ཚོགས་ཆེན་འདུ་ཁང་ཆེན་མོར་ཀ་འཕན་
གསར་སྦྱོར་བགྱིས་བའི་སྦྱར་བྱང་འདི་ལྟ་བུ་ཞིག་དགོས་ཞེས་ཨ་ཞང་རྗེ་དྲུང་རབ་བརྟན་དོན་གྲུབ་རྒྱ་མཚོས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སྭ་སྟི། དགའ་ལྡན་
ལེགས་བཤད་ཆོས་ཀྱི་སྒྲ་ཟབ་མོ། །སྒྲོག་པའི་གླིང་གི་འཕགས་ཚོགས་མཆོད་སྤྲིན་དུ། །ལྷ་རྫས་བཟང་པོའི་ཅོད་པན་ཕུལ་བའི་མཐུས། །གནས་སྐབས་མཐར་ཐུག་བསམ་དོན་ཀུན་འགྲུབ་ཤོག་ཅེས་དང་འཆམ་གོས་ལ། ཨོཾ་
སྭ་སྟི། མངོ་རྒྱུད་རྒྱ་མཚོར་རྣམ་རོལ་འདུས་པའི་སྡེར། །གར་དགུའི་འཆམས་ཀྱི་ཉེར་སྤྱད་དུ་ཀཱུ་ལའི། །གོས་བཟང་དབང་པོའི་གཞུ་ལྟར་བཀྲ་བ་འདི། །ཕུལ་པའི་དགེ་པས་དོན་གཉིས་ལྷུན་གྲུབ་ཤོག། སརྦ་ཛ་ག་ཏཾ། །ཞེས་
པ་འདི་ནི་སྐྱེད་མ་བློ་བཟང་བསྟན་འཛིན་ཆོས་འཇོམས་ནས་དགའ་ལྡན་ལེགས་བཤད་ཆོས་གླིང་དུ་བཟང་གོས་ལས་གྲུབ་པའི་འཕན་དང། འཆམ་གོས་ཆ་རེ་སྦྱོར་འཇགས་གནང་རྒྱུའི་རྒྱབ་ཡིག་ཏུ་བྲིས་ཆོག་པའི་སྨོན་ཚིག་འདི་ལྟ་བུ་ཞིག་དགོས་ཚུལ་གསུང་བ་བཞིན། ་ཤཱཀྱའི་
བཙུན་བ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་ཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། མཁས་གྲུབ་ཉིན་བྱེད་དུ་མའི་སྣང་བ་ཡིས། །ཕྱེ་པར་མ་ནུས་ཟབ་གནད་བཀུལ། །ལྷ་དང་མཁའ་འགྲོའི་

[005A]༄༅། །ཞལ་ལུང་བདུད་རྩི་ཡིས། །འདབ་བརྒྱ་ཅིག་ཅར་འགྲོལ་མཛད་ཙོང་ཁ་པ། །གང་གི་གསང་གསུམ་རྣམ་ཐར་བཅུ་ཕྲག་བརྒྱད། །རྣམ་བཀྲ་ཟ་འོག་བརྩེགས་པའི་རྒྱལ་མཚན་རྩེར། །དོན་གཉིས་ལྷུན་གྲུབ་
ཏོག་གི་མཛེས་པའི་གཟུགས། །བསམ་སྦྱོར་ཀུནྡའི་རྗེས་འགྲོས་བསྒྲུབས་པའི་དགེས། །ཞྭ་སེར་བསྟན་པ་ཕྱོགས་བཅུར་རྒྱས་པ་དང། །དེ་འཛིན་སྐྱེས་བུ་སྤྱི་དང་ཁྱད་པར་དུ། །རྣམ་འདྲེན་་རྒྱལ་དབང་ཡབ་སྲས་ཞབས་
བརྟན་ཅིང། །འགྲོ་ཀུན་བདེ་སྐྱིད་དཔལ་ལ་རྟག་སྤྱོད་ཤོག་ཅེས་པ་འདི་ནི་སྣར་ཐང་པར་དཔོན་དགེ་སློང་བློ་བཟང་ཚེ་བརྟན་གྱིས་སྣར་ཐང་ཁྲོན་སྦུག་གླ་ཚང་དུ་ཙོང་ཁ་བརྒྱད་ཅུའི་བྲིས་ཐང་སྦྱར་བའི་ཞལ་བྱང་རྒྱབ་ཡིག་སྨོན་ཚིག་གསོལ་འདེབས་འདི་ལྟ་བུ་ཞིག་དགོས་
ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སྭ་སྟི། སྣང་བ་མཐའ་ཡས་སྙིགས་དུས་འགྲོ་བ་ལ། །རྗེས་སུ་བརྩེབ་གསུམ་ལྡན་དུར་སྨྲིག་
གཟུགས། །བློ་བཟང་དཔལ་ལྡན་བསྟན་པའི་ཉི་མ་ཆེ། །ཕྱོགས་ལས་རྣམ་རྒྱལ་སྲིད་མཐར་ཞབས་བརྟན་ཤོག་མགོན་ཁྱོད་བྲིས་སྐུ་བསོད་ནམས་ཞིང་གི་མཆོག་གཙོར་གྱུར་བླ་མ་དཔལ་སྟུག་ཚེ་མཐའ་ཡས། །རྒྱལ་ཆེན་
བཞི་བཅས་བྲིས་ཐང་བྱིན་རླབས་ཀྱི། །གཟི་འོད་ཕོགས་བརྒྱར་སྤྲོ་བ་འདི་ལྟར་བསྐྲུན། །རྣམ་དཀར་འདི་ཡིས་བདག་ཅག་སྐྱེ་འཕྲེང་ཀུན། །རྗེ་བཙུན་བླ་མ་མཆོག་གིས་དགྱེས་བཞིན་དུ། །རྗེས་སུ་བཟུང་ནས་མདོ་སྔགས་ལམ་

[005B] །མ་ལུས་མཐར་ཕྱིན་རྒྱལ་བའི་སྐུ་ཐོབ་ཤོག་ཅེས་པ་འདི་ནི་ཧར་གདོང་མི་ཚན་གྱི་གྲྭ་རིགས་དཔྱོད་ལྡན་ཆོས་རྗེ་སྔགས་རམ་པ་ངག་དབང་བརྩོན་འགྲུས་ཀྱིས་གསང་སྔགས་རྒྱུད་པ་གྲྭ་ཚང་དུ་ངོས་ཀྱི་བྲིས་ཐང་གཙོ་བོར་གྱུར་པའི་ཚེ་དཔག་མེད་ཀྱི་ཐང་སྐོར་སྦྱོར་
འཇགས་ཐོག་རྒྱབ་ཡིག་འདོད་གསོལ་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་ཛ་ཡནྟུ།།    ༈    །།ཨོཾ་སྭ་སྟི། བྱམས་མགོན་ཞིང་མཆོག་
བཀོད་པའི་དཔུང་ཚོགས་བཞི། །བཟོ་མཁས་འཁོར་ལོས་ཀུན་གཞིའི་མཁར་དྲངས་པའི། །འཁྲུལ་པའི་གཡུལ་ངོ་ལས་རྒྱལ་མ་འོངས་དུས། །མི་ཕམ་མགོན་གྱི་དབུགས་དབྱུང་ཐོབ་པར་ཤོག་མངྒ་ལཾ།།    ༈    །།ཨོཾ་སྭ་སྟི་
སྙིགས་དུས་བྱིན་རླབས་ནུས་པའི་ཆུ་གཏེར་ཆེ། །དབྱར་མཚོ་ལྟར་འཕེལ་མགོན་པོ་བདེ་གཤེགས་བརྒྱད། །གང་གི་སྣང་བརྙན་འདི་བྲིས་དགེ་བའི་མཐུས། །འགྲོ་ཀུན་བླ་མེད་བྱང་ཆུབ་མྱུར་ཐོབ་ཤོག། མངྒ་ལཾ། །
   ༈    བདེ་ལྡན་ཞིང་བཀོད་འདི་བཞེངས་རྣམ་དཀར་མཐུས། །འདི་སྣང་འགགས་ཚེ་སྣང་བ་མཐའ་ཡས་ཀྱི། །ཞལ་བཟང་མངོན་གྱུར་རིན་ཆེན་པདྨོའི་ནང། །སྐྱེས་ནས་ཐེག་མཆོག་ཆོས་ལ་སྤྱོད་པར་ཤོག་
མངྒ་ལཾ།། །   ༈    ཕྱག་ན་པདྨོའི་རྟེན་དང་བརྟེན་པ་ཡི། །ཕུན་ཚོགས་ཞིང་བཀོད་འདི་བྲིས་རྣམ་དཀར་རྒྱུན། །ཆད་མེད་བྱང་ཆུབ་རྒྱ་མཚོར་ལེགས་ཕབ་ནས། །ཕན་བདེའི་ཆུ་གཏེར་བླ་ནས་སླར་འཕེལ་

[006A]༄༅། །ཤོག༑ མངྒ་ལཾ། །ཞེས་པ་འདི་ནི་མཚན་གཉེར་རྙིང་བློ་བཟང་དཀོན་མཆོག་ནས་གོང་གསལ་བྲིས་ཐང་གསར་བསྐྲུན་བགྱིས་པའི་རྒྱབ་ཡིག་ཏུ་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་
ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སསྟི། བཀྲ་ཤིས་རྡུལ་བརྩེགས་ལྷུན་པོའི་སྟེང་འགྱིང་ཞིང། །རིག་དང་གྲོལ་བའི་སྤྱན་སྟོང་གཡོ་བའི་སྡེར། །བདུད་རྩིའི་དཔལ་འཛིན་བཏུང་བའི་ཡོལ་
གོ་འདི། །ཕུལ་བའི་དགེ་བས་ཐུབ་བསྟན་དར་དྲག་ཅིང། །མཆོག་གསུམ་འཕྲིན་ལས་ཆད་མེད་གངྒཱའི་རྒྱུན། །བདག་བློའི་ཡིད་མཚོར་རྟག་ཏུ་འབབ་གྱུར་ཅིག་མངྒ་ལཾ།། ཅེས་པ་འདི་ནི་ཇ་རྒྱབ་པ་གྲང་མོ་ཆེ་བ་དགེ་སློང་ཡེ་ཤེས་
བསྟན་འཛིན་གྱིས་འདུས་པ་རྒྱ་མཚོར་བསྟེན་བཀུར་བའི་ཡོ་བྱད་ཟངས་ལྟིར་བརྒྱད་ཅུ་གསར་བསྐྲུན་གྱི་སྦྱོར་འཇགས་བགྱིས་པའི་སྐབས་ཞལ་བྱང་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་
ལས་རྣམ་རྒྱལ་དབལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།། དགེ་ལེགས་འཕེལ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། མི་ཡི་མཁའ་སྦྱོད་བྱང་ཕྱོགས་ཀ་ལཱ་པའི། །ཆོས་འབྱོར་སྣང་བརྙན་མཁའ་
དབྱིངས་འོད་ལྡན་ཚོགས། །ཡིད་མཚོར་གང་ཤར་རྣམ་དཔྱོད་པིར་གྱི་རྩེས། །དཔེ་བྲལ་རས་བྲིས་ངོས་སུ་འདྲི་བྱེད་མཁན། །དེང་དུས་པར་ཐོགས་ཀུན་གྱི་མགོ་བོ་ལ། །རྣམ་འགྱུར་གཙུག་ལག་གོམས་པ་འགོད་མཁས་

[006B] ༑འཇམ་དབྱངས་ཚེ་དཔལ་ཞེས་གྲགས་མིང་དོན་གཉིས། །མཚུངས་པའི་པིར་ཐོགས་དབང་པོས་བསྐྲུན་པའི་དགེས། །ལུས་ཅན་བསོད་ནམས་སྐྱ་རེངས་ཁ་ལོ་པས། །དྲག་པོ་འཁོར་ལོའི་ཉིན་བྱེད་གླིང་བཞིའི་མཁར། །དྲངས་
ཏེ་ཐུབ་བསྟན་འདབ་བརྒྱ་བཞང་པའི་ཚེ། །སྨིན་གྲོལ་སྦྲང་རྩིས་ཐོག་མར་བདག་ཚིམས་ཤོག། ཤཱཀྱའི་དབང་པོའི་བྲིས་སྐུ་ཨུ་ཏྲ་ཡའི། །མ་རིག་སྒོ་ངའི་སྦུབས་བརྒྱ་བྱེ་བ་ལྟར། །འདི་མཐོང་དྲན་རེག་སྐྱེ་འགྲོ་མ་ལུས་པ། །བདག་
འཛིན་དྲ་བའི་འཆིངས་ལས་གྲོལ་གྱུར་ཅིག་གངས་ལྗོངས་འགྲོ་བའི་མགོན་པོ་སྣང་མཐའ་ཡས། །ཕྱོགས་ལས་རྣམ་རྒྱལ་བསྐལ་བརྒྱར་ཞབས་བརྟན་ཅིང། །བདག་སོགས་བྱང་ཆུབ་བར་དུ་སྐྱབས་ཀྱི་ཕུལ། །གང་གི་ཞབས་
པད་གཙུག་ཏུ་བསྟེན་གྱུར་ཅིག་ཅེས་པ་འདི་ནི་བྲིས་པ་དབུ་མཛད་འཇམ་དབྱངས་ཚེ་དཔལ་ནས་ཤམྦྷ་ལའི་ཞིང་བཀོད་གསར་བཞེངས་བགྱིས་པའི་རྒྱབ་ཡིག་ཏུ་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་
གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ན་མོ་མ་ཏི་བྷ་དྲི་ཀཱརྟི་ཡེ། ཕྱིན་དྲུག་སྤྱོད་པའི་ཆུ་གཏེར་ལས་འཁྲུངས་ཤིང། །གཞན་ཕན་བསྡུ་བཞིའི་བང་རིམ་མངོན་པར་མཐོ། །སྐུ་གསུམ་འཆི་མེད་
གནས་ཀྱི་ཐོར་གཙུག་ཅན། །འཇམ་མགོན་ས་འཛིན་དབང་པོས་ཤིས་པས་སྐྱོངས། །མགོན་དེའི་རྟོགས་བརྗོད་བཅུ་ཕྲག་བརྒྱད་ཀྱི་གཟུགས། །གཟུགས་བརྙན་ཇི་བཞིན་དད་པའི་ཡིད་ཀྱི་མཚོར། །མཚོ་བྱུང་ལང་ཚོས་ཆགས་

[007A]༄༅། །ལྡན་གཡོ་བ་ལྟའི། །བལྟ་བྱེད་མིག་གི་བདུད་རྩི་འདི་བསྒྲུབ་དགེས། །བློ་གྲོས་ནོར་གྱིས་ཕྱུག་པའི་ཁང་བཟང་རྩེར། །དཔལ་ལྡན་བཤད་སྒྲུབ་བསྟན་པའི་དབང་གི་རྒྱལ། །ཉི་མའི་གཉེན་གྱི་ཆོས་ཚུལ་རྒྱལ་མཚན་
རྩེར༑ ༑འགོད་མཁས་ཕྱོགས་ལས་རྣམ་རྒྱལ་ཞབས་བརྟན་ཤོག་ཚུལ་འདིར་འབྲེལ་ཐོགས་རྣམ་དཀར་རྒྱ་མཚོའི་མཐུས། །བླ་མ་མཆོག་གི་ཐུགས་རྗེའི་སྤྲིན་ཕུང་ལས། །བྱིན་རླབས་བདུད་རྩིའི་ཆར་རྒྱུན་ཆེར་འབབ་པའི། །བདག་བློའི་
ཚ་གདུང་མ་ལུས་ཞི་གྱུར་ཅིག། ལྗོངས་འདིར་མི་མཐུན་རྒུད་པའི་རྒྱུན་ཆད་ཅིང། །འགྲོ་ཀུན་བདེ་སྐྱིད་དཔལ་ལ་སྦྱོད་པ་དང། །བཀྲ་ཤིས་ལྷུན་གྲུབ་ཆོས་འབྱོར་ལེགས་ཚོགས་ཀུན། །ཡར་དོའི་ཟླ་བ་ཇི་བཞིན་རྒྱས་གྱུར་ཅིག་
ཅེས་པ་འདི་ཡང་གསོལ་དབོན་བློ་བཟང་རྒྱལ་མཚན་ནས་ངོས་ཀྱི་ལོ་སྐེག་བཟློག་ཕྱིར་དུ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་བ་ཆེན་པོའི་རྟོགས་བརྗོད་བརྒྱད་ཅུའི་་སྣང་བརྙན་བྲིས་ཐང་གསར་བཞེངས་བགྱིས་པའི་རྒྱབ་ཡིག་ཏུ་བསྐུལ་བ་ལྟར། ་ཤཱཀྱའི་དགེ་སློང་
བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།བློ་བཟང་འཇམ་དཔལ་རྒྱ་མཚོའི་རིགས་བདག་ཅན། །དཔལ་ལྡན་རྡོ་རྗེ་འཇིགས་བྱེད་མངོན་སུམ་
གཟིགས། །ལྷ་བེཀ་ཚངས་པ་ཕྱིང་དཀར་བྲན་དུ་འཁོལ། །བསྟན་པའི་ཉི་མ་ཕྱོགས་ལས་རྣམ་རྒྱལ་ཞབས། །མངྒ་ལཾ།། ཅེས་བ་འདི་ནི་མེ་སྟག་ལོ་མཛོད་པ་བློ་བཟང་དར་རྒྱས་ཀྱིས་འཁྲུངས་རབས་བཅུ་བཞིའི་གྲས་ཐང་གི་གཙོ་བོར་ངོས་ཀྱི་

[007B] ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ་བྷྱ་བློ་གྲོས་བཟང་པོའི་ཚུལ་ཁྲིམས་ཞིངས་ལ། །ཏིང་
འཛིན་དྲོད་ཀྱི་སྨིན་པའི་ལྷག་མཐོང་འབྲས། །གཡུར་དུ་ཟ་བའི་ཡོངས་འཛིན་དམ་པ་ཡི། །སྐུ་གདུང་རིང་བསྲེལ་གྱིས་བཀང་མཆོད་རྟེན་མཆོག་ལྷག་བསམ་ངག་པས་བསྐྲུན་པའི་རྣམ་དཀར་གྱིས། །མགོན་དེའི་དགོངས་ཟབ་ཡོངས་
སུ་རྫོགས་པ་དང། །ཞིང་འདིར་སྤྲུལ་སྐུའི་ཟློས་གར་གསར་པ་ནི། །ཐུབ་བསྟན་ཀུན་མུད་བཞད་པའི་དཔལ་གྱུར་ཅིག་མངྒ་ལཾ།། ཞེས་པ་འདི་ནི་ཡོངས་འཛིན་ཞལ་སྔ་ནས་བློ་བཟང་ཚུལ་ཁྲིམས་དེ་ཉིད་ཀྱི་དབོན་པོ་དཔལ་ལྡན་རིན་ཆེན་ནས་
འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ཨོཾ་སསྟི། བྱམས་སྙིང་རྗེ་བློ་ཡི་རིང་
ཞིག་ནས། །ཐབས་བཟང་དགུས་བསྐྱངས་ཤིང་དུས་འདིར་ཡང། །བསྟན་འཛིན་སྐྱོང་སྤེལ་པའི་ཆོས་ལྡན་རྟེན། །ཡོངས་མཐུན་རྐྱེན་འཛོམ་འདི་ཁྱེད་ཀྱིས་བསྐྲུན། །དོན་དེའི་ཕྱིར་བཀའ་དྲིན་འཇལ་བའི་མཐའ། །མངོན་དཀའ་
བའི་ཐུགས་དགོངས་ཡོངས་རྫོགས་ཕྱིར། །ནང་བྱིན་རྟེན་དུ་མས་བལྟམས་པ་ཡི། །དཔལ་ལྷ་མིའི་མཆོད་པའི་རྟེན་འདི་བསྒྲུབས། །ཞིང་ཕྱོགས་བཅུའི་རྒྱལ་བ་སྲས་བཅས་དང། །དཔལ་མཁའ་འགྲོ་ཆོས་སྲུང་འཁོར་

[008A]༄༅། །དང་བཅས། །རྟེན་འདི་ལ་བརྟན་པར་བཞུགས་ནས་ཀྱང། །དུས་ཀུན་ཏུ་ཕན་བདེའི་ཆར་ཆེན་ཕོབ། །ཚུལ་འདི་ལ་འབྲེལ་ཐོགས་ཀྱིས་མཚོན་པའི། །མ་མཁའ་མཉམ་ཡིད་ཅན་མ་ལུས་
བ༑ ༑ལམ་རིམ་ལྔའི་བགྲོད་པ་མཐར་ཕྱིན་ནས། །དཔལ་ཟུང་འཇུག་གོ་འཕང་མྱུར་ཐོབ་ཤོག་ཅེས་པ་འདི་ནི་སྐྱེད་མ་བློ་བཟང་བསྟན་འཛིན་ཆོས་འཛོམ་དེ་ཉིད་ཀྱི་དགོངས་པ་ཡོངས་སུ་རྫོགས་ཕྱིར་རྣམ་རྒྱལ་མཆོད་རྟེན་བཞེངས་པའི་དགེ་
བ་རྫོགས་བྱང་དུ་བསྔོ་བའི་འདོད་གསོལ་གྱི་སྨོན་ཚིག་འདི། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་བགྱིས་པའོ།། ཛ་ཡནྟུ།།    ༈    །།ཨོཾ་བདེ་ལེགས་སུ་གྱུར་ཅིག་སྐུ་གསུམ་ཡེ་ཤེས་ལྔ་
ཡི་དཔག་བསམ་ཤིང། །དངོས་གྲུབ་བྱེ་བའི་འབྱུང་གནས་ཡིད་བཞིན་ནོར། །ཚེ་སྣང་དཔག་མེད་རྣམ་པར་རྒྱལ་མ་དང། །ཡིད་བཞིན་འཁོར་ལོས་དེང་འདིར་ཤིས་པས་སྐྱོངས། །གངས་ཅན་འགྲོ་བ་ཡོངས་ཀྱི་ཕན་བདེའི་གཞི།།
སྲིང་ཞིའི་དབུལ་ཕོངས་སེལ་བའི་ཞིང་གི་མཆོག་ལུང་རྟོགས་དམ་ཆོས་དབྱར་མཚོ་ཇི་བཞིན་དུ། །མི་ཉམས་གོང་དུ་འཕེལ་བའི་ཆོས་སྔེ་ཆེར། །ཐུབ་བསྟན་ས་ཟླ་བཞུན་མ་བརྩེགས་པའི་ནང། །ཆོས་སྐུའི་རིང་བསྲེལ་རྩི་
བཅུད་བྱིན་གྱིས་གཏམས། །ལྷག་བསམ་སྡོང་བུ་ལས་བྱུང་ཕྱོགས་ཀུན་ལས། །རྣམ་རྒྱལ་སྒྲོན་མེའི་མཚན་མ་ཟུང་འདི་བསྐྲུན། །དགེ་འདིས་འགྲོ་བའི་སྙིང་མུན་མ་ལུས་པ། །ཅིག་ཅར་བསལ་ནས་མངོན་མཐོ་ངེས་ལེགས་

[008B] ༑ལམ་བཟང་མ་ནོར་བལྟ་བའི་མིག་ཐོབ་ནས། །སྐུ་གསུམ་གཞལ་མེད་ཁང་དུ་མྱུར་བགྲོད་ཤོག་བློ་ཆེན་བསྐལ་བཟང་རྒྱལ་བའི་ལུང་རྟོགས་ཀྱི། །བསྟན་པའི་དབང་ཕྱུག་གྲུ་འཛིན་ཞིང་གི་བདག་ཐུགས་མཆོག་འཇམ་དཔལ་
རྒྱ་མཚོ་ལས་ཐོན་པའི། །ཡིད་བཞིན་དབང་གི་རྒྱལ་པོ་ཞབས་བརྟན་ཤོག་བློ་བཟང་རྒྱལ་བའི་གསང་གསུམ་རིན་ཆེན་འབུམ། །དཔལ་ལྡན་ཐུགས་བསྐྱེད་བཟོ་བོའི་བཞུ་བླུགས་ལས། །བསྟན་པའི་ཉི་མ་རྡོ་རྗེ་འཛིན་པའི་སྐུར། །རབ་
བཞེངས་ཕྱོགས་ལས་རྣམ་རྒྱལ་ཞབས་བརྟན་ཤོག། ས་སྟེང་མི་བདག་གསེར་རིའི་ཕྲེང་བའི་དབུས། །བསོད་ནམས་གཟི་བརྗིད་ལྷུན་པོ་ལྟར་འཕགས་ཤིང། །ཟུར་ཕུད་ལྔ་ལྡན་ནོར་འཛིན་བདག་པོའི་གར། །བསྒྱུར་མཛད་ཞབས་
བརྟན་ཆབ་སྲིད་རབ་རྒྱས་ཤོག་གང་གི་ཐུགས་རྗེའི་བཀའ་དྲིན་བསིལ་བའི་ཆབ། །སྙིང་ལ་རེག་པས་དགའ་བདེས་འཚོ་བ་བདག། ལྟོས་བཅས་དེང་ནས་རྣམ་འདྲེན་མཆོད་ཡོན་གྱིས། །བྱང་ཆུབ་བར་དུ་འབྲལ་མེད་རྗེས་འཛིན་
ཤོག་གནས་སྐབས་ཚེ་རིང་དཔལ་འབྱོར་རབ་རྒྱས་སོགས། །བསམ་དོན་མ་ལུས་ལྷུན་གྱིས་འགྲུབ་པ་དང། །རིང་མིན་སྐུ་བཞིའི་དབང་ཕྱུག་མངོན་གྱུར་ནས། །འགྲོ་བའི་དེད་དཔོན་མཆོག་ཏུ་འགྱུར་བར་ཤོག་གཞན་ཡང་དགེ་
འདིས་འཇམ་དཔལ་སྙིང་པོ་ཡི། །རིང་ལུགས་དྲི་མེད་ཕྱོགས་བཅུར་རྒྱས་པ་དང། །ལྗོངས་འདིར་མི་མཐུན་རྒུད་པ་ཀུན་ཞི་ནས། །འགྲོ་ཀུན་ཆོས་འབྱོར་བདེ་དགས་འཚོ་བར་ཤོག་གངས་ཅན་དམ་ཆོས་བཤང་སྒྲུབ་འཕེལ་བ་

[009A]༄༅། །ཡི༑ ༑དགེ་འདུན་སྔེ་རྣམས་ཐུགས་མཐུན་ཁྲིམས་གཙང་ཞིང། །ཐོས་བསམ་སྒོམ་པའི་བྱ་བ་དབྱར་མཚོ་ལྟར། །གོང་ནས་གོང་དུ་འཕེལ་བའི་བཀྲ་ཤིས་ཤོག་ཅེས༑ མཛོད་པ་མེར་ཁན་མཁན་པོ་ཇ་སག་བླ་མ་བློ་
བཟང་མཁས་མཆོག་ནས་ཆོས་སྔེ་ཆེན་པོ་གངས་ཅན་ཆོས་འཕེལ་དུ་གསེར་ཟངས་ལས་གྲུབ་པའི་རྒྱལ་མཚན་ཟུང་གསར་སྦྱོར་མཛད་པའི་དགེ་བ་རྫོགས་བྱང་དུ་བསྔོ་བའི་འདོད་གསོལ་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བ་ལ་བརྟེན་ནས། ་ཤཱཀྱའི་དགེ་
སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་དབྱར་ཁྲལ་ཙམ་དུ་བགྱིས་པའོ།།    ༈    །།ཕྱི་ནང་འཇིགས་པ་བརྒྱད་ལས་སྐྱོབ་མཛད་པའི། །རྗེ་བཙུན་སྒྲོལ་མའི་སྣང་བརྙན་འདི་བསྐྲུན་པའི། །དགེ་བས་
བདག་སོགས་མ་གྱུར་སེམས་ཅན་ཀུན། །གཡུ་ལོ་བཀོད་པའི་ཞིང་དུ་སྐྱེ་བར་ཤོག་ཛ་ཡནྟུ། །ཅེས་པ་འདི་ནི་སྐྱེད་མ་བློ་བཟང་བསྟན་འཛིན་ཆོས་འཛོམ་དེ་ཉིད་ཀྱི་དགོངས་རྫོགས་སུ་དམིགས་རིན་ཆེན་གཉིས་པ་ལས་གྲུབ་པའི་རྗེ་
བཙུན་མ་སེང་ལྡེང་ནགས་སྒྲོལ་མ་གཙོ་གྱུར་གྱི་གསེར་ཟངས་ལས་གྲུབ་པའི་ལྡེམ་གཉིས་དང་ཇོ་ལུགས་ཀྱི་སྒྲོལ་མ་ཉེར་གཅིག་བཅས་གསར་བཞེངས་སྐབས་འདོད་གསོལ་སྨོན་ཚིག་འདི་ལྟ་བུ་ཞིག་དགོས་ཞེས་ཨ་ཞང་རྗེ་དྲུང་རབ་བརྟན་དོན་གྲུབ་རྒྱ་མཆོས་
ནན་གྱིས་བསྐུལ་བ་ལ་བརྟེན་ནས། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་བགྱིས་པའོ།།    ༈    །།ཨོཾ་སསྟི། རབ་འབྱམས་རྒྱལ་བའི་མཁྱེན་བརྩེ་མ་ལུས་པ། །གཅིག་བསྡུས་རྗེ་བཙུན་སེང་

[009B] །གཙོ་འཁོར་ཆ་ཆང་ངོ་མཚར་དུ་མ་ལས། །འོངས་པའི་མཛེས་སྐུ་གསར་བསྐྲུན་དགེ་བ་ཡིས། །དམ་པ་ཉིད་ཀྱི་དགོངས་པ་ཡོངས་རྫོགས་ཤིང། །མ་གྱུར་འགྲོ་རྣམས་འཁོར་བའི་རྒྱ་མཚོ་ལས། །མྱུར་གྲོལ་
སྐུ་བཞི་ཡེ་ཤེས་ལྔ་ལྡན་གྱི། །གོ་འཕང་མཆོག་ཉིད་ཐོབ་པའི་རྒྱུ་རུ་བསྔོ། །ཁྱད་པར་བདག་སོགས་བསོད་ནམས་ཞིང་ས་འདིར། །གང་གི་ཡང་སྲིད་སྤྲུལ་པའི་ཟློས་གར་ཆེ། །འཁྲུལ་པའི་མ་རིག་མུན་པ་དང་བྲལ་ནས། །མྱུར་དུ་
བསྦྱར་བའི་སྐལ་བཟང་བླ་མེད་སྩོལ། །ཅེས་པ་འདི་ནི་སྐྱེད་མ་དེ་ཉིད་ཀྱི་དགོངས་རྫོགས་སུ་དམིགས་་རྗེ་བཙུན་མ་སེང་ལྡེང་ནགས་ཀྱི་སྒྲོལ་མ་གཙོ་འཁོར་ཆ་ཚང་བཞེངས་པའི་དགེ་བ་རྫོགས་བྱང་དུ་བསྔོ་བའི་སྨོན་ཚིག་འདི་ལྟ་བུ་ཞིག་དགོས་ཚུལ་ཨ་ཞང་རྗེ་དྲུང་རབ་
བརྟེན་དོན་གྲུབ་རྒྱ་མཚོས་བསྐུལ་མ་མཛད་པ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་དྭང་བ་ཆེན་པོས་གཟིམས་ཁང་ཀུན་གཟིགས་རྣམ་པར་རྒྱལ་བའི་ཕོ་བྲང་དུ་སྦྱར་བ་དགེ་ལེགས་འཕེལ།། །།
ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །
སརྦ་ཛ་ག་ཏཾ།། །།



﻿༄༅། །བླ་མ་སྣ་ཚོགས་ཀྱི་བརྟན་བཞུགས་དང་འཁྲུངས་རབས་གསོལ་འདེབས་མྱུར་འབྱོན་རྗེས་འཛིན་སྨོན་ཚིག་སོགས་ཀྱི་རིམ་པ་རྣམས་ཕྱོགས་གཅིག་ཏུ་བསྡེབས་པ་བཞུགས་སོ། །

[001] །ན་མོ་གུ་རུ་རཏྣ་ཏྲ་ཡཱ། ཕ་གངས་རིའི་མགོན་པོ་ཐུགས་རྗེ་ཅན། །རྗེ་བློ་བཟང་བསྟན་པའི་དབང་ཕྱུག་ཆེ། །མགོན་འཇམ་དཔལ་རྒྱ་མཚོར་མཚན་གྲགས་པ། །བུ་བདག་ལ་
ཐུགས་རྗེས་ཡུང་ཙམ་དགོངས། །སྤྱིར་གངས་ལྗོངས་འགྲོ་འདིའི་ལེགས་བྱས་ཟད། །སྒོས་བདག་འདྲའི་འགྲོ་རྣམས་སྐལ་དམན་པས། །དེང་བསྟན་འགྲོའི་མུན་སེལ་ནམ་མཁའི་ནོར། །དུས་གློ་བུར་
ཆུ་ལྷའི་ཕང་དུ་མནལ། །ཕ་མི་མདོན་ཆོས་ཀྱི་དབྱིངས་སུ་གཤེགས། །བུ་སྐལ་མེད་འཁོར་བའི་འདམ་འདིར་ལུས། །ད་འཇིག་སར་སྐྱེལ་མས་བོར་བ་བཞིན། །ཉམ་ཐག་པའི་གདུང་དབྱངས་འདི་ལ་
གསོན། །བཞིན་དཀྱིལ་འཁོར་མཆི་མའི་ཆུས་བཀྲུས་ཀྱང། །སེམས་མྱ་ངན་ཡཱ་ལ་དག་དུས་མེད། །ལག་དབྱུག་གུས་བྲང་བའི་རྔ་བརྡུངས་ཀྱང། །ཡིད་མུག་པའི་གཉིད་ལ་བསངས་རྒྱུ་མེད་

[002A]༄༅། །དེང་ཐུབ་པའི་བསྟན་པ་འཇིག་ལ་ཉེ། །ཆོས་ཟོལ་ཟོག་མཁན་རྣམས་མཐོ་ལ་བྲིམས། །འགྲོ་ཕལ་ཆེར་མི་དགེའི་ལས་ལ་དགའ། །དུས་སྙིགས་མའི་ངང་ཚུལ་བདོ་སྐབས་འདིར། །
མགོན་ཁྱོད་ཀྱིས་བཏང་སྙོམས་མཛད་ལགས་ན། །སྔོན་ཐུགས་བསྐྱེད་དམ་བཅས་ཅི་ཞིག་འཚལ། །འབངས་མགོན་མེད་སྐྱབས་བྲལ་ཉམ་ཐག་རྣམས། །ད་ཁྱེད་མིན་སུ་ཞིག་སྐྱབས་སུ་བསྟེན། །དོན་
དེའི་ཕྱིར་སྐྱེ་འགྲོ་ཡོངས་ཀྱིས་མགོན། །སྒོས་ཉམ་ཐག་བདག་གིས་ཕ་ལགས་ན། །སླར་སྤྲུལ་སྐུའི་མཚན་དཔེའི་དཀྱིལ་འཁོར་མཆོག་ནུས་རིང་མིན་མངོན་སུམ་བསྟན་དུ་གསོལ། །ཚེ་འདི་ཕྱི་བར་དོ་གང་དུ་
ཡང༑ ༑མགོན་ཕྱག་ན་པདྨོ་ཁྱེད་ཉིད་ལས། །སྐྱབས་རེ་ས་གཞན་མེད་དུས་ཀུན་ཏུ། །ཐུགས་བདེ་ཆེན་ངང་ནས་གཟིགས་སུ་གསོལ། །སྔོན་ཕྱོགས་བཅུའི་རྒྱལ་བའི་སྤྱན་སྔ་རུ། །མ་འགྲོ་ཀུན་སྒྲོལ་
བར་དམ་བཅས་བཞིན། །དེང་འཁྲུལ་བྲལ་སྤྲུལ་པའི་ཟློས་གར་གྱིས། །བདག་ཡིད་ཀྱི་རེ་བ་འབྲས་ལྡན་མཛོད། །རྗེ་བླ་མས་བསྟེན་པའི་དམ་ཅན་ཚོགས། །དེང་མཐུ་དང་རྫུ་འཕྲུལ་དཔུང་བསྐྱེད་ལ། །དོན་

[002B] །ཡིད་སྨོན་པ་འགྲུབ་པའི་འཕྲིན་ལས་མཛོད། །ཅེས་གངས་ཅན་འགྲོ་བའི་སྐྱབས་གཅིག་ཕྱག་ན་པད་དཀར་འཆང་བ། འཕགས་མཆོག་ཐུགས་རྗེའི་རང་གཟུགས་ངུར་སྨྲིག་གར་གྱིས་རྣམ་པར་རོལ་པ་མཁན་
ཆེན་བསྟན་པའི་བདག་པོ་མཚན་བརྗོད་པར་དཀའ་བ་་རྗེ་བཙུན་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོ་གང་གི་གསང་གསུམ་མི་ཟད་པ་རྒྱན་གྱི་འཁོར་ལོའི་འཕྲིན་ལས་ཀྱི་སྣང་བ། ཕྱོགས་འདིའི་སྐྱེ་འགྲོའི་ལེགས་བྱས་ཀྱི་རྭ་བར་མི་ཆུད་
པའི་དུས་ལ་བབས་བ་ན། གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་སྐབས་སླར་ཡང་བསྟན་འགྲོའི་དཔལ་དུ་མཆོག་གི་སྤྲུལ་པའི་སྐུ་རིན་པོ་ཆེ་འཁྲུལ་བྲལ་གསལ་དྭངས་མྱུར་དུ་འབྱོན་པའི་སྨོན་ཚིག་འདི་ལྟ་བུ་ཞིག་དགོས་ཞེས་ཞྭ་སེར་བསྟན་པའི་
གསལ་བྱེད་རྟ་ཆག་ནོ་མིན་ཧ་ནས་མ་ཏི་པཀྵི། ཨ་ཞང་རྗེ་དྲུང་རབ་བརྟན་དོན་གྲུབ་རྒྱ་མཚོ། བཀའི་བློན་ཆེན་རྣམ་པ་བཞི། སྐུ་མདུན་མཁན་པོ་སོགས་གཞུང་སའི་ལས་སྣེ་ཆེ་ཕྲ་རྣམས་དང། གམ་བཅར་གསོལ་དཔོན་བློ་བཟང་རྒྱལ་མཚན་བཅས་ནས་བསྐུལ་བའི་ངོར། ་ཤཱཀྱའི་དགེ་
སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོ་ནས་གཟིམས་ཆུང་ཡིད་དགའ་ཆོས་འཛིན་དུ་སུག་བྲིས་སུ་བགྱིས་པའོ།།    ༈    །།ན་མོ་གུ་རུ་ཨཱརྱ་ལོ་ཀེ་ཤྭ་ར་ཡ། ཞིང་གྲུ་འཛིན་བདག་པོ་སྤྱན་རས་གཟིགས། །
བོད་བསིལ་ལྡན་ལྗོངས་ཀྱི་ཡི་དམ་ལྷ། །རྗེ་འཇམ་དཔལ་རྒྱ་མཚོའི་ཟློས་གར་མཁན། །བདག་དང་ལྡན་གདུང་དབྱངས་འདིར་དགོངས་ཤིག་སྐུ་མཚན་དཔེ་མཐོང་བའི་ཡུལ་ལས་འདས། །གསུང་ཚངས་དབྱངས་ཐོས་པའི་

[003A]༄༅། །སྐལ་བ་མེད། །ཐུགས་མཁྱེན་བརྩེའི་འཇུག་པ་མི་མངོན་ན། །ངའི་རྗེ་བཙུན་བླ་མ་གང་དུ་གཤེགས། །ཆོས་ཀུན་གཟིགས་སྤྱན་སྟོང་གཡོ་བ་ཡི། །སྐྱབས་མཆོད་སྦྱིན་བརྒྱ་པ་ཞིང་གཞན་གཤེགས།།
ད་མགོན་མེད་ལྷ་ཕྲན་བདག་ཅག་གིས། །ཁོང་ནག་ཕྱོགས་ལྷ་དམག་ཇི་ལྟར་བཟློག་ཐུགས་ཡོན་ཏན་གཏིང་མཐའ་མི་མངོན་ཞིང། །མཁྱེན་བརྩེ་བའི་རླབས་འཕྲེང་ཕྱོགས་བཅུར་གཡོ། །སྐྱབས་གཟུགས་སྐུའི་
རོལ་མཚོ་སྐམ་ལགས་ན། །བདག་གདེངས་ཅན་ཚོགས་རྣམས་ག་ལ་བསྟེན། །ལུང་རྟོགས་པའི་ལུས་རྩལ་རབ་རྫོགས་པའི། །རྗེ་གདོང་ལྔའི་དབང་པོ་ནོངས་གྱུར་ན། །བོད་དད་ལྡན་རི་དྭགས་ཚོགས་རྣམས་ཀུན།།
ལར་ཝ་སྐྱེས་བཤེས་སུ་བརྟེན་ནམ་ཅི། །ཆོས་ཀུན་གཟིགས་ཡེ་ཤེས་འོད་སྟོང་ཅན། །མགོན་ཕྱག་ན་པདྨོའི་ཉིན་མོར་བྱེད། །ནུབ་ལགས་ན་མཁས་རློམ་ཟླ་འོད་ཀྱིས། །དེང་ཐུབ་བསྟན་པང་ཚལ་བཞད་ནུས་སམ།།
ལུས་ཟག་བཅས་ཕུང་པོ་མ་དོར་ཀྱང། །སྲོག་བྲལ་བའི་སྡུག་བསྔལ་མེ་ལྕེ་ཡིས། །སྙིང་བསྲེགས་པའི་ངང་ཚུལ་འདི་དགོངས་ལ། །ལར་ཡང་སྲིད་ཞལ་བཟང་བསྟན་དུ་གསོལ། །སྦྱིར་རིགས་དྲུག་རྒྱུད་ལྔའི་འགྲོ་ཀུན་
དང༑ ༑སྒོས་གངས་ལྗོངས་འགྲོ་འདི་བསྒྲལ་ལོ་ཞེས། །སྔོན་སྣང་བ་མཐའ་ཡས་སྤྱན་སྔ་རུ། །དམ་བཅས་པའི་དོན་དེ་དགོངས་པར་རིགས། །སྐྱེ་རྒ་དང་འཆི་བའི་འཇིགས་བྲལ་བའི། །སྐུ་ཟུང་འཇུག་དབང་བོ་

[003B] །བདག་རྟག་འཛིན་ཅན་རྣམས་བསྐུལ་བའི་ཕྱིར། །དེང་མི་རྟག་ངང་ཚུལ་བསྟན་པར་ངེས། །དེའི་ཕྱིར་ན་མགོན་ཁྱོད་གསང་གསུམ་ལ། །དུས་རིང་ནས་དད་པའི་འགྲོ་བ་ཀུན། །སླར་འཁྲུལ་བྲལ་སྤྲུལ་སྐུའི་ཞལ་མཐོང་
ཞིང༑ ༑གསུང་བདུད་རྩིའི་དཔལ་ལ་སྤྱོད་པར་ཤོག་རྗེ་བླ་མའི་ཐུགས་ཀྱི་བྱིན་མཐུ་དང། །སྐྱབས་བསླུ་མེད་མཆོག་གསུམ་བདེན་པའི་སྟོབས། །ཚོགས་དགེ་འདུན་འདུས་པའི་གསོལ་བཏབ་མཐུས། །ཡོངས་སྨོན་པའི་གནས་ཀུན་ལྷུན་
འགྲུབ་ཤོག་ཅེས་གངས་ལྗོངས་འགྲོ་བའི་མགོན་པོ་མཁན་ཆེན་བསྟན་པའི་བདག་པོ། རིགས་ཀུན་ཁྱབ་བདག་་ཀུན་མཁྱེན་རྒྱལ་བའི་དབང་པོ་དེ་ཉིད་རེ་ཞིག་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར། གཟུགས་སྐུའི་བཀོད་པ་ཆོས་ཀྱི་དབྱིངས་སུ་ཐིམ་ཚུལ་བསྟན་
ཀྱང༑ སླར་ཡང་བསྟན་འགྲོའི་དཔལ་དུ་སྤྲུལ་པའི་ཟློས་གར་གསལ་དྭངས་མྱུར་དུ་འབྱོན་པའི་གདུང་དབྱངས་གསོལ་འདེབས་གདན་ས་གསུམ་སོགས་ཀྱི་ཚོགས་འདོན་དུ་བཙུགས་ཆོག་པ་འདི་ལྟ་བུ་ཞིག་དགོས་ཞེས་་རྗེ་རྒྱལ་བ་གཉིས་པའི་བཤད་སྒྲུབ་ཀྱི་བསྟན་པའི་འབྱུང་གནས་
ཆེན་པོ་སེར་ཐེག་ཆེན་གླིང་གི་སླེབ་དཔོན་ལས་སྣེ་འདུས་སྤྱི་བཅས་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།།    ༈    །།ཨོཾ་སྭ་སྟི། ཕུན་ཚོགས་ཡོན་ཏན་ནོར་བུས་ཡོངས་གང་ཞིང། །རླབས་
ཆེན་འཕྲིན་ལས་གཟེགས་མ་མཁའ་ལ་འཕྱོ། །རྒྱལ་སྲས་ཀླུ་དབང་ཚོགས་ཀྱིས་ཡོངས་བསྐོར་བའི། །ཐུབ་དབང་གངས་ཅན་མཚོ་ཡི་ཤིས་པས་སྐྱོངས། །སྔོན་ཚེ་སྣང་བ་མཐའ་ཡས་ལ་སོགས་པའི། །ཕྱོགས་བཅུའི་རྒྱལ་བ་སྲས་བཅས་

[004A]༄༅། །དཔང་བཞག་སྟེ། །ཉམ་ཐག་འགྲོ་ཀུན་སྒྲོལ་པར་དམ་བཅས་པའི། །འཕགས་མཆོག་ཕྱག་ན་པདྨོར་གསོལ་བ་འདེབས། །བློ་གྲོས་བཟང་པོའི་བསིལ་བྱེད་འོད་དཀར་གྱིས། །བསྟན་པའི་ཀུ་མུ་ད་ཚལ་རྒྱས་མཛད་
པའི༑ ༑དབང་ཕྱུག་བརྒྱད་ལྔན་འཇམ་དཔལ་རྒྱ་མཚོའི་ཞབས། །བཀའ་དྲིན་གསུམ་ལྡན་བླ་མར་གསོལ་བ་འདེབས། །མགོན་ཁྱོད་གཟུགས་སྐུའི་ཉིན་བྱེད་ནུབ་གྱུར་ཚེ། །གངས་ལྗོངས་འགྲོ་ཀུན་མུན་གླིང་འཁྱམས་པའི་ཚུལ། །མ་
བཟོད་སྤྲུལ་སྐུའི་ཟླ་གཞོན་ལྷར་བཅས་འགྲོའོ། །གཙུག་གི་རྒྱན་དུ་བྱོན་འདི་སྐལ་བཟང། །སྐལ་བཟང་འགྲོ་བའི་ལེགས་བྱས་ཁྱུང་སྔོན་སྐྱེས། །མི་ཕྱེད་དད་པའི་ཤུགས་ཀྱི་ཉེར་དྲངས་པའི། །ཡང་སྲིད་ཉིན་བྱེད་ཐུབ་བསྟན་མཁར་
འཕགས་ཏེ། །གངས་ལྗོངས་འགྲོ་བའི་བློ་མུན་སེལ་བར་ཤོག་རྣམ་དག་ཚུལ་ཁྲིམས་གཙང་མའི་ཞིང་ས་ཆེར། །མཁས་བཙུན་བཟང་པོའི་མྱུ་གུ་རབ་རྒྱས་ཤིང། །ལུང་དང་རིགས་པའི་འབྲས་བུའི་དགའ་སྟོན་གྱིས། །སྲིད་ཞིའི་དབུལ་
ཕོངས་མ་ལུས་སེལ་བར་ཤོག་ལུང་རྟོགས་དཔལ་འབྱོར་རྒྱས་པའི་ཆོས་སྲིད་ལ། །ཐབས་ཤེས་རིན་ཆེན་བདུན་གྱིས་དབང་བསྒྱུར་ཞིང། །ལྗོངས་འདིའི་དྲེགས་ལྡན་ཀུན་གྱི་ཟུར་ཕུད་རྩེར། །ཞབས་སེན་ཟླ་བ་གསར་པ་མྱུར་འགོད་
ཤོག༑ ཕུན་ཚོགས་མཚན་དཔའི་ཆ་ཤས་ཡོངས་རྫོགས་ཤིང། །དྲི་མེད་ཆོས་དབྱིངས་མཁའ་ལ་རྟག་འཆར་བའི། །འཕྲིན་ལས་འོད་སྟོང་འགྱེད་མཁས་སྲིད་པའི་མིག་མཆོག་གི་སྤྲུལ་སྐུ་བསྐལ་བརྒྱར་ཞབས་བརྟན་ཤོག་

[004B] །གནོད་བྱེད་ནག་པོའི་རྩ་ལག་སྡེ་དང་བཅས། །ཏིང་འཛིན་ཡེ་ཤེས་མེ་ཡིས་རབ་སྦྱངས་ཏེ། །བསྟན་འགྲོར་སྨན་པའི་བཞེད་དོན་ཀུན་འགྲུབ་ཤོག་མར་མེ་མཛད་དང་རྒྱལ་བའི་འབྱུང་
གནས་ཀྱི། །སྦྱན་སྔར་དམ་བཅས་ཆོས་སྲུང་རྒྱ་མཚོ་ཡིས། །རྗེ་བཙུན་བླ་མའི་ཐུགས་བཞེད་མ་ལུས་པ། །ལྷུན་གྱིས་འགྲུབ་པའི་འཕྲིན་ལས་མ་གཡེལ་ཞིག་དུས་གསུམ་བདེ་གཤེགས་ཀུན་གྱི་བྱིན་མཐུ་དང། །ནམ་ཡང་འགྱུར་མེད་
ཆོས་དབྱིངས་བདེན་པའི་སྟོབས། །རིགས་དང་ཞབས་ལྡན་རྩེ་གཅིག་མོས་པའི་མཐུས། །ཇི་ལྟར་སྨོན་པའི་དོན་ཀུན་ལྷུན་འགྲུབ་ཤོག་མནྔ་ལཾ།། ཅེས་ལྷར་བཅས་འགྲོ་བའི་འདྲེན་མཆོག་མཁན་ཆེན་བཀའ་དྲིན་གསུམ་ལྡན་་ཀུན་མཁྱེན་རྒྱལ་བའི་
དབང་པོ་དེ་ཉིད་ཇི་སྲིད་འཁོར་བ་མ་སྟོངས་ཀྱི་བར་དུ་གང་འདུལ་གསང་གསུམ་རོལ་པས་འགྲོ་བའི་དོན་ལ་སྐད་ཅིག་ཀྱང་གཡེལ་བ་མི་སྲིད་པས་ན། ལྗོངས་འདིའི་བསྟན་འགྲོའི་མགོན་དུ་ཡང་སྲིད་གང་དུ་བཟུང་བ་དེ་ཉིད་་ཞབས་པད་སྲིང་མཐར་བརྟན་ཅིང། གསང་གསུམ་འཕྲིན་ལས་དང་བཅས་པར་བ་རུང་
གཅོད་པའི་ནག་པོའི་ཕྱོགས་ཀྱིས་ནམ་ཡང་བརླག་བལྟ་བར་མི་ནུས་ཤིང། ཐུགས་ཀྱི་བཞེད་པ་མཐའ་དག་ལྷུན་གྱིས་འགྲུབ་པའི་སྨོན་ཚིག་དང་འབྲེལ་བའི་བརྟན་བཞུགས་གསོལ་འདེབས་འདི་ལྟ་བུ་ཞིག་དགོས་ཞེས་་རྒྱལ་ཚབ་ནོ་མིན་ཧན་ཆེན་པོས་ཡི་གེའི་ལམ་ནས་བསྐུལ་
མ་མཛད་པ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་སྭ་སྟི། ཁམས་གསུམ་དབང་ཕྱུག་མཚན་དཔེའི་ཟླ་ཤེལ་གྱིས། །ཉི་བུའི་དཔུང་ཚོགས་རྒུད་

[005A]༄༅། །མུན་མཐར་མཛད་ཅིང། །འཆི་མེད་བདུད་རྩིའི་འོད་སྟོང་ཕྱོགས་བཅུ་རུ། །འགྱེད་མཁས་ཚེ་དཔག་མེད་ཀྱིས་དགེ་ལེགས་སྩོལ། །རང་བཞིན་ལྷུན་གྲུབ་མི་འགྱུར་འདི་བ་ཆེ། །ཆོས་དབྱིངས་ཟབ་མོའི་ལང་ཚོར་རྣམ་
རོལ་བས། །ཞི་ཁྲོ་མ་ལུས་སྤྲོ་མཛད་སྙིང་རྗེའི་ལྷ། །རབ་འབྱམས་འཁོར་ལོའི་མགོན་པོར་གསོལ་བ་འདེབས། །མགོན་ཁྱོད་ཕྱོགས་བཅུའི་ཞིང་ཁམས་བརྒྱ་ཕྲག་ཏུ། །གང་འདུལ་གསང་གསུམ་ཟློས་གར་མཐའ་ཡས་པས། །འགྲོ་
ཀུན་རྒྱལ་བས་བསྔགས་བའི་ལམ་བཟང་ལ། །འགོད་མཛད་ཐུགས་རྗེ་ཅན་ལ་གསོལ་བ་འདེབས། །ཁྱད་པར་བློ་བཟང་འཇམ་དཔལ་རྒྱ་མཚོའི་ཞབས། །བསྟན་འགྲོར་རྗེས་ཆགས་ཕན་བདེའི་སྲོག་དམ་པར། །སླར་བྱོན་ཡང་སྲིད་
ཡིད་བཞིན་དབང་གི་རྒྱལ། །ཅི་བསམ་འདོད་དགུ་སྩོལ་ལ་གསོལ་བ་འདེབས། །བློ་བཟང་བསྟན་པའི་འབྱུང་གནས་འདོད་དགུའི་གཏེར། །ངག་དབང་ཆོས་འབྱོར་ནོར་བུས་ཡོངས་གང་ཞིང། །སྲིད་ཞིའི་དབུལ་ཕོངས་མ་ལུས་སེལ་
མཛད་པའི། །ལུང་རྟོགས་རྒྱ་མཚོ་ཆེ་ལ་གསོལ་བ་འདེབས། །བགྲང་ཡས་འགྲོ་བའི་སྐྱབས་གཅིག་པད་དཀར་འཆང། །རྒྱལ་དང་རྒྱལ་སྲས་འཁོར་བསྒྱུར་ཆོས་སྲུང་སོགས། །དུ་མའི་ཟློས་གར་བསྒྱུར་མཛད་ཕན་བདེའི་དཔྱིད། །
གངས་ལྗོངས་ས་ཡི་ཐིག་ལེར་གསོལ་བ་འདེབས། །བློ་བཟང་བསྟན་པའི་འབྱུང་གནས་ཆོས་སྐུའི་དཔྱིད། །ངག་དབང་ལུང་རྟོགས་རྒྱ་མཚོའི་ཟློས་གར་མཁན། །བསྐལ་པ་རྒྱ་མཚོར་མི་གཡོ་ཞབས་བརྟན་ཅིང། །ཆོས་སྲིད་འཕྲིན་

[005B]འཕྲིན་ལས་འདབ་བརྒྱ་ཡངས་པའི་ལྟེ་བ་ལ། །ཆོས་སྲིད་མངའ་ཐང་རྒྱས་པའི་ཟེའུ་འབྲུ་རྒོད། །ཕན་དང་བདེ་བའི་སྦྲང་རྩིའི་ཟིལ་མངར་ལ། །གངས་ཅན་རྐང་དྲུག་འགྲོ་རྣམས་རྟག་སྤྱོད་ཤོག་
རྒྱལ་བསྟན་ལྗོན་པ་ཕྱོགས་བཅུར་རབ་རྒྱས་ཤིང། །ཕན་དང་བདེ་བའི་མྱུ་གུ་ཚར་དུ་དངར། །འགྲོ་ཀུན་རྫོགས་ལྡན་དཔྱིད་ཀྱི་དགའ་སྟོན་ལ། །སྤྱོད་ཕྱིར་མགོན་ཁྱོད་བསྐལ་བརྒྱར་ཞབས་བརྟན་ཤོག་སྟོབས་བཅུའི་སྔེར་ཕྲེང་རྣོན་པོས་
ཉི་བུའི་དཔུང། །འཇོམས་མཛད་ཚེ་ལ་དབང་བསྒྱུར་གདོང་ལྔ་པ། །ཚེ་སྦྱིན་ཡིད་བཞིན་འཁོར་ལོ་རྣམ་རྒྱལ་མས། །འགྲོ་འདྲེན་རྡོ་རྗེའི་ཁམས་སུ་བྱིན་གྱིས་རློབས། །བློ་གྲོས་ཁང་བཟང་བསྟན་པའི་འབྱུང་གནས་མཆོག་དབང་ཕྱུག་ཡིད་
བཞིན་ནོར་བུས་ཡོངས་གང་བ། །དག་དབང་ལེགས་པར་བཤད་པའི་ལུང་རྟོགས་ཀྱི། །དགའ་སྟོན་སྤེལ་ཕྱིར་བསྐལ་པ་རྒྱ་མཚོར་བཞུགས། །བློ་བཟང་བསྟན་པའི་འབྱུང་གནས་ཆོས་སྲིད་ལ། །འཕགས་ནོར་བདུན་གྱིས་དབང་བསྒྱུར་
ངག་གི་དབང། །ལུང་རྟོགས་ཡོན་ཏན་རྒྱ་མཚོ་མཐར་སོན་པའི། །ཆོས་ཀྱི་འཁོར་ལོས་བསྒྱུར་ལ་གསོལ་བ་འདེབས། །ཡོན་ཏན་ཀུན་གྱི་གཞི་རྟེན་ཚུལ་ཁྲིམས་ཀྱི། །རྩ་བ་རབ་བརྟན་ལུང་རིག་ཡལ་འདབ་རྒྱས། །མཁས་བཙུན་
བཟང་པོའི་འབྲས་བུར་རིས་མེད་འགྲོ། སྤྱོད་ཕྱིར་དཔག་བསམ་དབང་པོ་རྟག་བརྟན་ཤོག་འཕྲིན་ལས་དར་ལ་དྲག་པའི་དྲི་བཞོན་གྱིས། །གངས་ལྗོངས་རྒུད་པའི་ཆུ་འཛིན་མཐར་བསྐྲད་ནས། །བསྟན་དང་འགྲོ་བའི་ཉེར་འཚོར་རྟ་ལྗང་ཅན།།

[006A]༄༅། །པན་བདེའི་སྣང་བས་སྲིད་གསུམ་ཁྱབ་གྱུར་ཅིག་བློ་བཟང་གྲགས་པའི་ལུང་རྟོགས་ཏམྤུ་ར། །འཆད་མཁས་སར་མས་བསྐུལ་བའི་རྣ་བའི་དཔྱིད། །མདོ་སྔགས་ལེགས་པར་བཤད་པའི་བདུང་རྩི་ཡིས། །སྐལ་ལྡན་
ཡིད་ཀྱི་ཡོལ་གོ་གང་བར་ཤོག་བསིལ་ལྡན་རྭ་བས་བསྐོར་བའི་མ་ལ་ཡར། །འཇམ་མགོན་ལེགས་བཤད་ཙནྡན་ལྗོན་པ་ལ། །འཁྲུལ་པའི་ལྕེ་གཉིས་སྐྱོང་བའི་ལྟོ་འགྲོའི་ཚོགས། །སྒྲུབ་བསུན་རིག་པའི་དྲི་ཡིས་མཐར་སྐྲོད་ཤོག་
ཕུལ་བྱུང་བློ་གྲོས་དབང་གི་རྒྱལ་པོ་ཡིས། །ལུང་དང་རྟོགས་པའི་སྙན་གྲགས་ཨུཏྤལ་ཆུན། །སྐལ་བཟང་ཕྱོགས་ཀྱི་རྣ་བར་འགོད་མཁས་པའི། །ཆོས་སྲིད་ཕྱོགས་དུས་ཀུན་ཏུ་རྒྱས་གྱུར་ཅིག་ལྗོངས་འདིར་ནང་མུག་འཁྲུག་
རྩོད་རྒུད་པའི་མུན། །གསང་གསུམ་འཕྲིན་ལས་འོད་ཀྱིས་མཐར་བསྐྲད་དེ། །ཕན་བདེའི་སྣང་བ་རབ་ཏུ་རྒྱས་པ་ཡིས། །རྫོགས་ལྡན་དཔལ་ལ་འགྲོ་ཀུན་རྟག་སྤྱོད་ཤོག་ཆོས་ཀུན་གནས་ལུགས་སྦྲོས་དང་བྲལ་བའི་དང། །རྟེན་
འབྲེལ་རྒྱུ་འབྲས་བསླུ་མེད་བདེན་པའི་སྟོབས། །དམ་ཅན་ཆོས་སྲུང་འཕྲིན་ལས་ནུས་མཐུ་ཡིས། །ཇི་ལྟར་སྨོན་པའི་དོན་ཀུན་ལྷུན་འགྲུབ་ཤོག་ཅེས་རིགས་དང་དཀྱིལ་འཁོར་ཀུན་གྱི་བདག་པོ་དུས་གསུམ་རྒྱལ་བ་ཐམས་ཅད་ཀྱི་ཐུགས་རྗེ་
གཅིག་ཏུ་བསྡུས་པའི་ངོ་བོ་སྙིང་རྗེའི་ལྷ་མཆོག་བད་དཀར་འཆང་བ་དུར་སྨྲིག་གར་གྱིས་རྣམ་པར་རོལ་པ་གངས་ཅན་འགྲོ་བའི་མགོན་པོ་་རྒྱལ་དབང་མཆོག་གི་སྤྲུལ་བའི་སྐུ་་བློ་བཟང་བསྟན་པའི་འབྱུང་གནས་ངག་དབང་ལུང་རྟོགས་རྒྱ་མཚོ་དཔལ་བཟང་པོ་ཉིད་

[006B] འཕྲིན་ལས་ཀྱི་གདུགས་དཀར་སྲིད་གསུམ་ཁྱོན་ལ་འཁོར་བྱེད་བརྟན་བཞུགས་སྨོན་ཚིག་འདི་ལྟ་བུ་ཞིག་དགོས་ཞེས་གང་གི་འཕྲིན་ལས་ཀྱི་ཁ་ལོ་པ་ཆེན་པོ་ཞྭ་སེར་བསྟན་པའི་གསལ་བྱེད་་རྒྱལ་ཆེ་བ་ནོ་མིན་ཧན་སུ་མ་ཏི་བཀཤི། ཚེ་
གླིང་སྤྲུལ་པའི་སྐུ་འཇམ་དཔལ་ཡེ་ཤེས་བསྟན་འཛིན་སོགས་བསྟན་པའི་རྩ་ལག་སྤུལ་སྐུ་རྣམ་པ། བཀའི་བློན་ཆེན་རྣམ་པ་བཞི། སྐུའི་གམ་བཅར་བ་མཁན་བོ་དཔལ་ལྡན་བཀྲ་ཤིས་སོགས་ནང་མ་ལས་ཚན་པ། རྩེ་ཤོད་ཀྱི་དྲུང་འཁོར་སེར་སྐྱ། སེར་འབྲས་དགའ་གསུམ་
དང་རྒྱུད་སྟོད་སྨད། རྣམ་རྒྱལ་གྲྭ་ཚང་སོགས་ཀྱི་བླ་མ་ལས་སྣེ་བཅས་ནས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའི་ཡི་གེ་པ་ནི་ཉེ་འཁོར་བ་རྩྭ་གཉེར་རྗེ་དྲུང་བློ་བཟང་དཔལ་འབྱོར་རོ། །
དགེ་ལེགས་འཕེལ།།    ༈    །།ཨོཾ་སསྟི། ཕུལ་བྱུང་བློ་གྲོས་བཟང་པོའི་དཔལ་ལྡན་ཞིང། །བསྟན་པའི་འབྱུང་གནས་འགྲོ་བའི་འདྲེན་པ་མཆོག་ངག་དབང་བསྟན་པའི་དཔྱིད་དུ་ལེགས་ཤར་བ། །ལུང་རྟོགས་རྒྱ་མཚོའི་
བདག་ལ་གསོལ་བ་འདེབས། །ཅེས་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་དང་བ་ཆེན་པོའི་སྒོ་ནས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སསྟི། འཇམ་མགོན་སྒྱུ་
འཕྲུལ་བློ་བཟང་གྲགས་པ་ཡི། །མདོ་སྔགས་བསྟན་པའི་རྒྱལ་མཚན་འཛིན་པ་ལ། །མཁས་མང་དབུས་ན་འགྲན་པའི་ཟླ་བྲལ་བ། །དཔལ་ལྡན་བླ་མ་དམ་པར་གསོལ་བ་འདེབས། །ཞེས་པ་འདི་ནི་གུ་གེ་མི་ཚན་དང་དཔེ་ཐུབ་མི་ཚན། ཁལ་

[007A]༄༅། །ཁ་མི་ཚན་བཅས་ནས་སྔགས་ཆེན་ཞལ་སྔ་ནས་བློ་བཟང་བསྟན་འཛིན་གྱི་མཚན་བསྟོང་གསོལ་འདེབས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་
བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སསྟི། བློ་གྲོས་དཀྱིལ་འཁོར་ཆ་ཤས་ཡོངས་རྫོགས་ཤིང། །རྨད་བྱུང་མཛད་བཟང་འོད་སྟོང་སྤྲོས་པའི་ཚེ། །བློ་ལྡན་འགྱུར་མེད་རབ་བརྟན་སྐལ་བཟང་གིས། །བློ་གྲོས་
ཀུ་མུད་རྒྱས་མཛད་གསོལ་བ་འདེབས། །བློ་གྲོས་བཟང་པོའི་དགའ་ཚལ་གསར་པ་ལས། །ངེས་འབྱུང་ཚུལ་ཁྲིམས་དཔག་བསམ་ཡོངས་འདུའི་ལྗོན། །རིམ་གཉིས་ལོ་འབྲས་དུད་བའི་རྐང་ཐུང་དབང། །ཟླ་མེད་ཡོངས་འཛིན་དམ་
པར་གསོལ་བ་འདེབས། །ཞེས་པ་འདི་ནི་སྔགས་ཆེན་ཞལ་སྔ་ནས་བློ་བཟང་ཚེ་བརྟན་དང། གསང་སྔགས་རྒྱལ་བ་གྲྭ་ཚང་གི་ཁྲི་ཐོག་པ་སྔགས་ཆེན་ཞལ་སྔ་ནས་རྡོ་རྗེ་འཛིན་པ་བློ་བཟང་ཚུལ་ཁྲིམས་གཉིས་ཀྱི་མཚན་བསྟོད་བརྒྱུད་འདེབས་སུ་འཇུག་རྒྱུ་འདི་ལྟ་བུ་
ཞིག་དགོས་ཞེས་རྟ་ནག་པ་དཀའ་ཆེན་བློ་བཟང་ཡར་འཕེལ་གྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་དགེ་ལེགས་འཕེལ།།    ༈    །།ཨོཾ་སསྟི། བློ་གྲོས་བཟང་
བོས་རྒྱལ་བ་གཉིས་པ་ཡི། །མདོ་སྔགས་ཆོས་ཚུལ་རྒྱ་མཚོ་ལེགས་རྟོགས་ནས། །སྐལ་བཟང་ཁྲིམས་ལྡན་གདུལ་བྱར་འདོམས་མཛད་པའི། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཞེས་པ་འདི་ནི་དཔེ་ཐུབ་མི་ཚན་གྱི་གྲྭ་

[007B] ་ཤཱཀྱའི་བཙུན་བ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་
བའོ༑༑ དགེ་ཞིང་བཀྲ་ཤིས་པར་གྱུར་ཅིག།    ༈    །།ཨོཾ་སསྟི། །བློ་གྲོས་བཟང་པོའི་ལུས་སྟོབས་རབ་རྒྱས་ཤིང། །འཆད་རྩོད་རྩོམ་པའི་མཆེ་བ་དྲུག་དང་ལྡན། །ལུང་རྟོགས་བསྟན་པའི་ཁུར་ཆེན་འདེགས་བཟོད་པ། །བཤེས་
གཉེན་ས་སྲུང་དབང་པོར་གསོལ་བ་འདེབས། །མཐུ་སྟོབས་རྫུ་འཕྲུལ་བྱེ་བས་འདོད་པའི་ཁམས། །ཡོངས་ལ་དབང་བསྒྱུར་དམག་ཟོར་རྒྱལ་མོ་ཡིས། །དཔལ་ལྡན་བླ་མའི་ཐུགས་ཀྱི་བཞེད་དོན་ཀུན། །གེགས་མེད་ལྷུན་གྱིས་འགྲུབ་
པའི་འཕྲིན་ལས་མཛོད། །ཅེས་བ་འདི་ནི་ཐོས་བསམ་གླིང་ཞལ་སྔ་ནས་བློ་བཟང་བཟོད་པའི་མཚན་བསྟོད་གསོལ་འདེབས་དཔལ་ལྡན་ལྷ་མོར་ཐུགས་ཀྱི་བཞེད་དོན་འགྲུབ་པའི་འཕྲིན་འཆོལ་དང་བཅས་པ་འདི་ལྟ་བུ་ཞིག་དགོས་ཞེས་དྲུང་ཆེན་དྲུང་རམ་པ་བློ་བཟང་ཤེས་
རབ་དང། སྦྱིས་གནས་པ་དགེ་སློང་བློ་བཟང་རྒྱལ་མཚན། ཚུལ་ཁྲིམས་ཁང་པ་དྲུང་རམ་པ་ཡོན་ཏན་སྐལ་བཟང་བཅས་ནས་བསྐུལ་པའི་ངོར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་བོས་སྦྱར་བའོ།།    ༈    །།
ཨོཾ་སསྟི། བློ་བཟང་དཔལ་ལྡན་རྒྱལ་བ་གཉིས་པ་ཡི། །བསྟན་པའི་ཉི་མ་ལྷར་བཅས་སྐྱེ་རྒུའི་མགོན། །ཕྱོགས་ལས་རྣམ་རྒྱལ་རྗེ་བཙུན་བླ་མའི་ཞབས། །རྡོ་རྗེའི་ཁྲི་ལ་གཡོ་མེད་རྟག་བརྟན་ཤོག་ཐུབ་དབང་བསྟན་པའི་སྙིང་པོ་ས་

[008A]༄༅། །མོས་ཚལ། །ཡེ་ཤེས་འོད་དཀར་དྲ་བས་རྒྱས་མཛད་པ། །བཀྲ་ཤིས་དཀྱིལ་འཁོར་ཡོངས་རྫོགས་སྨྲ་བའི་ཟླ། །རྗེ་བཙུན་བླ་མའི་ཞབས་ལ་གསོལ་བ་འདེབས། །ཞེས་ངོས་ཀྱི་བརྩན་བཞུགས་དང་་ཀུན་མཁྱེན་ལེགས་པ་
དོན་གྲུབ་ཀྱི་ཆོས་ཀྱི་གདན་ཁྲི་འཛིན་པ་ཤར་རྩེ་རྗེ་ཞལ་སྔ་ནས་ཡེ་ཤེས་བཀྲ་ཤིས་ཀྱི་མཚན་བསྟོད་ཤར་རྩེ་གྲྭ་ཚང་གི་བླ་བརྒྱུད་གྲས་སུ་བཅུག་ཆོག་བ་འདི་ལྟ་བུ་ཞིག་དགོས་ཞེས་མི་སྣ་མཁན་པོ་རྒྱལ་ཆེན་རྩེ་པ་དཀའ་ཆེན་བློ་བཟང་རྒྱལ་མཚན་གྱིས་བསྐུལ་བ་ལྟར། ་ཤཱཀྱའི་
བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བ་དགེ་ལེགས་འཕེལ།།    ༈    །།ཨོཾ་སསྟི། བློ་བཟང་རྒྱལ་ཀུན་
མཁྱེན་བརྩེའི་དཔལ་ལྡན་པ། །བསྟན་པའི་ཉི་མ་ཕྱོགས་ལས་རྣམ་རྒྱལ་མཆོག་སྙིགས་དུས་འགྲོ་བའི་མགོན་སྐྱབས་ཟླ་མེད་པར། །བསྐལ་པ་རྒྱ་མཚོའི་བར་དུ་ཞབས་བརྟན་ཤོག་བློ་གྲོས་ཡལ་འདབ་རྒྱས་པའི་དཔག་བསམ་
དབང། །མཁས་བཙུན་བཟང་པོའི་མེ་ཏོག་རྣམ་པར་བཀྲ། །ཀུན་ནས་ཤིས་པའི་ལེགས་བཤད་འབྲས་ཁུར་ཅན། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཞེས་ངོས་ཀྱི་བརྟན་བཞུགས་ཐོས་བསམ་གླིང་ཞལ་སྔ་ནས་བློ་བཟང་བཀྲ་
ཤིས་ཀྱི་མཚན་བསྟོད་དང་བཅས་པ་འདི་ནི་དྲུང་ཆེན་བློ་བཟང་དཔལ་འབྱོར་དང་པདྨ་གཉིས་ནས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སསྟི། དལ་

[008B] །ཐོས་བསམ་རི་མོ་བཀྲ་བའི་ཚུལ་ཁྲིམས་གོས། །བརྩོན་འགྲུས་ནོར་བུའི་ཏོབ་གིས་རབ་མཛེས་པའི། །ལུང་རིགས་རྒྱལ་མཚན་འཛིན་ལ་གསོལ་བ་འདེབས། །ཅེས་་འཇམ་དབྱངས་མིའི་སྒྱུ་འཕྲུལ་
པཎ་ཆེན་ཤཱནྟི་པ་ཆན་པོའི་ཆོས་ཀྱི་གདན་ཁྲི་འཛིན་པའི་དཀྱིལ་ཆེན་ཞལ་སྔ་ནས་བརྩོན་འགྲུས་རྒྱལ་མཚན་གྱི་མཚན་བསྟོད། གྲྭ་ཚང་བླ་བརྒྱུད་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་ཡོངས་ཀྱི་དགེ་བའི་བཤེས་གཉེན་མཚན་ཞབས་པ་དཀའ་ཆེན་ཡེ་ཤེས་བསམ་
གཏན་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྤྱར་བའོ།།    ༈    །།ཨོཾ་སསྟི། བློ་བཟང་གྲགས་པའི་མཁྱེན་རབ་ཚ་ཟེར་གྱིས། །ཐུབ་བསྟན་གངས་རི་ཞུ་བའི་
ཆབ་རྒྱུན་འབུམ། །འཇིགས་མེད་སྤོབས་པའི་རྒྱ་མཚོ་ཆེར་འཁྱིལ་བ། །རྗེ་བཙུན་མཆོག་གི་སྤྲུལ་སྐུར་གསོལ་བ་འདེབས། །མགོན་ཁྱོད་སྐུ་གསུང་ཐུགས་ཀྱིས་འཛིན་དབང། །བར་གཅོད་བསིར་བུས་ནམ་ཡང་མི་གཡོ་ཞིང། །བསྟན་
འཛིན་གསེར་རིའི་དབུས་ན་ལུང་རྟོགས་ཀྱིས། །མངོན་པར་མཐོ་བཞིན་བསྐལ་བརྒྱར་ཞབས་བརྟན་ཤོག་མདོ་རྒྱུད་ཐ་སྙད་གཙུག་ལག་མ་ཎི་ཀ། མཐའ་དག་མཁྱེན་པའི་གྲུ་རྫིངས་ཀྱིས་དྲངས་ནས། །མཁས་བཙུན་བཟང་པོའི་རྒྱལ་
མཚན་རྩེར་བཀོད་དེ། །ལེགས་བཤད་འདོད་དགུས་འགྲོ་ཀུན་ཚིམ་གྱུར་ཅིག་ཆོས་དང་སྲིད་ཀྱི་འཕྲིན་ལས་ཡར་ངོའི་ཟླ། །བླ་ནས་བླ་མཐོར་སྤེལ་པའི་འོད་དཀར་གྱིས། །ཆོས་གྲྭ་འདིས་མཚོན་བསྟན་འགྲོ་མ་ལུས་པའི། །ལེགས་

[009A]༄༅། །ཚོགས་ས་མོས་རྟག་ཏུ་བཞད་པར་ཤོག་བསླུ་མེད་སྐྱབས་གསུམ་ཐུགས་རྗེའི་བྱིན་རླབས་དང། །དམ་ཅན་ཆོས་སྲུངས་རྒྱ་མཚོའི་འཕྲིན་ལས་ཀྱིས། །མི་མཐུན་བར་གཅོད་ཉེར་འཚེ་ཀུན་ཞི་ནས། །ཇི་ལྟར་བསམ་
པའི་དོན་རྣམས་ལྷུན་འགྲུབ་ཤོག་ཅེས་་འཇམ་དབྱངས་བཞད་པའི་རྡོ་རྗེ་དཀོན་མཆོག་འཇིགས་མེད་དབང་པོ་དེ་ཉིད་ཀྱི་ཡང་སྲིད་བློ་བཟང་ཐུབ་བསྟན་འཇིགས་མེད་རྒྱ་མཚོའི་བརྟན་བཞུགས་སྨོན་ཚིག་འདི་ལྟ་བུ་ཞིག་དགོས་ཞེས་ཆོས་གྲྭ་ཆེན་པོ་བཀྲ་ཤིས་
འཁྱིལ་གྱི་རྒྱུད་གྲྭའི་སློབ་དཔོན་ཟུར་པ་དཀོན་མཆོག་རྒྱལ་མཚན་དང། སྐུ་གོང་མའི་དབོན་པོ་ཨེར་ཏེ་མ་ཐུ་མེར་ཁན་མཁན་པོ། །མཛོད་པ་ཤེ་ས་རབ་རྒྱ་མཚོ། མགྲོན་གཉེར་ཤེས་རབ་ཆོས་འབྱོར་བཅས་ཀྱི་མགྲིན་གཅིག་གིས་བསྐུལ་བའི་ངོར། ་ཤཱཀྱའི་བཙུན་བ་བློ་
བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་དགེ་ལེགས་འཕེལ།།    ༈     །ན་མོ་
གུ་རུ་ཨཱརྱ་མཻ་ཏྲི་ཡ། ཐུབ་པས་འཁོར་ཚོགས་ཡོངས་ཀྱི་སྐྱེད་ཚལ་དུ། །དཔག་བསམ་དབང་པོ་ལྟ་བུར་རབ་གཟིགས་ནས། །ཡོངས་རྫོགས་ཆོས་ཀྱི་སྲིད་ལ་དབང་བསྐུར་བ། །བྱམས་མགོན་ཆོས་རྗེའི་ཞབས་ལ་གསོལ་བ་འདེབས། །
གསང་བ་གསུམ་གྱི་འཁོར་ལོའི་གྲུ་ཆར་གྱིས། །སྐལ་ལྡན་བདེ་གཤེགས་སྙིང་པོའི་མྱུ་གུའི་རྩེར། །སྐུ་བཞིའི་འབྲས་བཟང་སྨིན་མཛད་མི་ཕམ་མགོན། །བྱམས་མགོན་ཆོས་རྗེའི་ཞབས་ལ་གསོལ་བ་འདེབས། །ལྷུན་གྲུབ་ཆོས་སྐུའི་

[009B] །བུ་ལྟར་དགོངས་པའི་བྱམས་བརྩེའི་སྤྲིན་དཀྲིགས་ནས། །ལུང་རྟོགས་ཆོས་ཀྱི་ཆར་ཆེན་འབེབས་མཛད་པའི། །བྱམས་མགོན་ཆོས་རྗེའི་ཞབས་ལ་གསོལ་བ་འདེབས། །མགོན་ཁྱོད་རིན་ཆེན་སྙིང་པོའི་སྤྱན་སྔ་རུ་
ཐུགས་བསྐྱེད་རླབས་ཆེན་སྤྱོད་པ་མཐར་ཕྱིན་ནས། །གང་འདུལ་སྤྲུལ་བས་ཞིང་ཀུན་འགེངས་མཛད་པའི། །བྱམས་མགོན་ཆོས་རྗེའི་ཞབས་ལ་གསོལ་བ་འདེབས། །ཁྱད་པར་ཡིད་བྱེད་བཀག་རྣམས་ཟབ་ལམ་དུ། །འདོམས་པའི་ལོག་
རྟོག་མ་ལུས་དྲུང་ཕྱུང་སྟེ། །ཐུབ་བསྟན་གསལ་མཛད་ཀ་མ་ལ་ཤཱི་ལ། །གངས་ལྗོངས་བསྟན་འགྲོའི་མགོན་ལ་གསོལ་བ་འདེབས། །དམ་ཆོས་འཛིན་པའི་ཐུགས་བསྐྱེད་གྲུ་ཆར་གྱིས། །ཐུབ་གཞུང་ལེགས་སྦྱར་སྐད་ཀྱི་བ་ཀུ་ལ། །འདབ་
བརྒྱ་འགྲོལ་མཁས་ཞུས་ཆེན་ལོ་ཙཱ་ཆེ། །རིན་ཆེན་མཆོག་གི་ཞབས་ལ་གསོལ་བ་འདེབས། །ཐུགས་གསང་མན་ངག་བདུད་རྩིས་ཡོངས་སུ་གཏམས། །རྟེན་འབྲེལ་མཛད་བཟང་འགྲོ་བའི་དཔལ་དུ་ཤར། །འཛམ་གླིང་རྒྱན་གཅིག་མི་
ཕམ་ཆོས་ཀྱི་རྗེ། །དམ་པ་སངས་རྒྱས་ཞབས་ལ་གསོལ་བ་འདེབས། །ཚད་འཛིན་དམིགས་གཏད་བཤིག་པའི་ཡང་དག་བལྟ། །བྱམས་པའི་ཐབས་ཀྱིས་ཟིན་པའི་རྣལ་འབྱོར་ལ། །བརྟེན་ནས་སྐུ་གསུམ་གོ་འཕང་མངོན་གྱུར་པའི། །དཔལ་
ལྡན་བླ་མའི་ཞབས་ལ་གསོལ་བ་འདེབས། །ཕྱི་ནང་བདུད་བཞི་བཅོམ་པའི་དཔལ་ལྡན་ཞིང། །གནས་གསུམ་མཁྱེན་པས་རིག་པའི་རལ་གྲི་ཡི། །རྨོངས་པའི་དྲ་བ་མ་ལུས་གཅོད་མཛད་པའི། །རིས་མེད་འགྲོ་བའི་མགོན་ལ་གསོལ་བ་

[010A]༄༅། །འདེབས། །བསླབ་གསུམ་རྣམ་དགས་སྲུངས་སྟེང་གནས་ཤིང། །དུས་གསུམ་མཁྱེན་པའི་སྤྱན་སྟོང་གཡོ་བ་ཅན། །གསང་གསུམ་མི་ཟད་རྡོ་རྗེའི་རྩེ་བརྒྱ་ཡིས། །སྲིད་གསུམ་བགྲོད་པ་འཇོམས་ལ་གསོལ་བ་
འདེབས། །སྲིད་ཞིའི་རྒྱ་མཚོར་བྱིང་བའི་འགྲོ་བ་ཀུན། །བདེན་བཞིའི་བླང་དོར་སྟོན་པའི་ལེགས་བཤད་ཀྱི། །སྐུ་བཞིའི་གོ་འཕང་མཆོག་ལ་འགོད་མཛད་པའི། །གྲགས་པ་དཔལ་ལྡན་ཞབས་ལ་གསོལ་བ་འདེབས། །རིག་པའི་གནས་ལྔ་
མཁྱེན་པའི་མཚོན་རྣོན་གྱིས། །ཉོན་མོངས་དུག་ལྔའི་འཆིང་བ་ཀུ་ན་བཅད་ནས། །ཐེག་མཆོག་ལམ་ལྔ་སྟོན་པའི་བཤེས་གཉེན་མཆོག་རོང་སྟོན་ཆོས་རྗེའི་ཞབས་ལ་གསོལ་བ་འདེབས། །ཕྱིན་དྲུག་བསྡུ་བཞིའི་ཐབས་མཁས་སྤྱོད་པ་
ཡིས༑ ༑འགྲོ་དྲུག་སྲིད་པའི་བཙོན་ར་ལས་སྒྲོལ་ཕྱིར། །དུས་དྲུག་བསྟན་པ་དར་བའི་འཕྲིན་ལས་ལ། །སྤྱོད་མཛད་མཁས་གྲུབ་ཆེན་པོར་གསོལ་བ་འདེབས། །འགྲོ་ཀུན་ཡོན་ཏན་བདུད་ལྡན་མཐོ་རིས་དང། །བྱང་ཆུབ་ཡན་ལག་བདུན་ལ་
འགོད་མཛད་ཅིང། །ངག་གི་དབང་ཕྱུག་འཕགས་ནོར་བདུན་ལྡན་བའི། །བྱམས་པའི་སྒྱུ་འཕྲུལ་མཆོག་ལ་གསོལ་བ་འདེབས། །དབང་ཕྱུག་བརྒྱད་ལྡན་བློ་བཟང་གྲགས་པ་ཡི། །ཆོས་སྲིད་རྣམ་ཐར་བརྒྱད་ལ་དབང་བསྒྱུར་ཞིང། །ལུས་ཅན་
སྡུག་བསྔལ་བརྒྱད་ལས་སྒྲོལ་མཛད་པའི། །བསྟན་པའི་རྒྱལ་མཚན་ཞབས་ལ་གསོལ་བ་འདེབས། །མགོན་ཁྱོད་གླིང་བཞིའི་པདྨའི་ལྟེ་བ་རུ། །ལྷུན་པོ་གནས་པ་དེ་སྲིད་ཞབས་བརྟན་ཅིང། །ལེགས་པར་བཤད་པའི་ཆོས་ཀྱི་དགའ་

[010B] །སྐལ་མཉམ་འགྲོ་ཀུན་རྟག་ཏུ་སྤྱོད་པར་ཤོག་བདག་སོགས་དེང་ནས་བྱང་ཆུབ་སྙིང་པོའི་བར། །བྱམས་མགོན་དགེ་བའི་བཤེས་དང་མི་འབྲལ་ཞིང། །རིན་ཆེན་བྱང་ཆུབ་སེམས་ཀྱིས་རྩིས་ཟིན་པའི། །ཕྱིན་དྲུག་བསྡུ་བཞིའི་
ཉམས་ལེན་མཐར་ཕྱིན་ཤོག་འདི་སྣང་འགགས་ཚེ་བྱམས་མགོན་ཆོས་ཀྱི་རྗེ། །ནམ་མཁའ་དྲི་མེད་འཇམ་དཔལ་སྙིང་པོ་སོགས། །རྒྱལ་སྲས་འཁོར་གྱིས་བསྐོར་བའི་བསུ་བ་ཡིས། །ཞིང་མཆོག་དགའ་ལྡན་གནས་དེར་དྲང་སུ་གསོལ།།
ནམ་ཞིག་བྱམས་མགོན་ཉིན་བྱེད་འཛམ་གླིང་འདིར། །ཤར་ཚེ་བདག་བློའི་པདྨོ་ཁ་བྱེ་ནས། །དམ་ཆོས་རོ་བརྒྱ་ལྡན་པའི་སྦྲང་རྩི་ཡིས། །སྐལ་མཉམ་བུང་བའི་ཚོགས་རྣམས་ཚིམས་བྱེད་ཤོག་དེའི་ཚེ་མི་ཕམ་མགོན་པོས་དགྱེས་བཞིན་
དུ༑ ༑ཁྱོད་ནི་དེང་ནས་རླབས་ཆེན་སྤྱོད་པའི་མཐར། །ཕྱིན་ཏེ་དེ་བཞིན་གཤེགས་པ་འདིར་འགྱུར་ཞེས། །གསུང་གི་དབུགས་དབྱུང་ལུང་བསྟན་ཐོབ་པར་ཤོག་ཐུབ་གཞུང་རྒྱལ་ཚབ་དམ་པས་ལེགས་ཕྱེ་བའི། །སྙིང་པོ་དགའ་ལྡན་རིང་ལུགས་
ཕྱོགས་བཅུར་རྒྱས་ལྗོངས་འདིའི་འགྲོ་ཀུན་ཆོས་འབྱོར་བདེ་སྐྱིད་ཀྱིས། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག་ཅེས་་དཔལ་ལྡན་བླ་མ་དམ་པ་བྱམས་པའི་མཚན་ཅན་གྱི་སྐྱེས་པའི་རབས་ལ་བསྟོད་པ་བྱིན་རླབས་རྒྱ་མཚོའི་ཆུ་རྒྱུན་ཞེས་བྱ་བ་
འདི་ཡང་ཕུར་ལྕོག་རི་ཁྲོད་བ་དགེ་བློང་དག་དབང་འཕྲིན་ལས་ཀྱིས་བསྐུལ་ཞིང། ་རྗེ་ངག་དབང་བྱམས་པ་རིན་པོ་ཆེས་རང་ཉིད་ཀུན་མཁྱེན་རོང་སྟོན་པའི་སྐུའི་སྐྱེ་བར་ཞལ་གྱིས་བཞེས་པའི་གཏམ་རྒྱུན་ངེས་ཤེས་འབྲོངས་པ་ཐོས་པར་བརྟེན་རོང་སྟོན་པའི་རྣམ་པར་ཐར་པ་སོགས་ལ་

[011A]༄༅། །ཞིབ་ཏུ་བརྟགས་ནས། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ན་མོ་གུ་རུ་བྷྱ་རྗེ་བཙུན་བླ་མ་དམ་པ་ཡོངས་རྫོགས་བསྟན་པའི་
གསལ་བྱེད་ཀུན་ཏིང་ཕུའུ་ཤན་ཀྭང་ཚི་ཏཱ་ཀཽ་ཤྲཱི་ལྕང་སྐྱ་མཆོག་གི་་སྤྲུལ་པའི་སྐུ་གང་འདི་ཉིད་ཀྱི་སྐུ་སྐྱེས་པའི་རབས་ལས་གཙོ་བོར་བརྩམས་ཏེ་གསོལ་བ་འདེབས་ཤིང་བརྟན་བཞུགས་ཀྱི་བདེན་ཚིག་བརྗོད་པར་བྱེད་པ་དད་པའི་ཡལ་འདབ་རྒྱས་པའི་ལྗོན་ཤིང་ཞེས་བྱ་བ། །
ཐུགས་རྗེ་ཀསྤུ་ར་ཡི་གཟེགས་མ་ཡིས། །དུས་ཀྱི་ཕོ་ཉའི་ཚ་རེག་ཡོངས་བཅིལ་ཏེ། །བསྐལ་བརྒྱར་ཡུན་འཚོའི་བསིལ་བ་སྦྱིན་མཛད་པའི། །ཚེ་མཐའ་ཡས་པས་དགེ་ལེགས་བྱེ་བ་སྩོལ། །རླབས་ཆེན་ཚོགས་གཉིས་རྒྱ་མཚོ་ལས་འཁྲུངས་
པའི༑ ༑སྒྲིབ་བྲལ་ཡེ་ཤེས་དབང་གི་རྒྱལ་པོ་ནི། །ཡོངས་རྫོགས་བསྟན་པའི་རྒྱལ་མཚན་རྩེར་བཀོད་ནས། །ལུང་རིགས་འདོད་དགུ་སྩོལ་ལ་གསོལ་བ་འདེབས། །མགོན་ཁྱོད་གསང་གསུམ་རི་བོང་ཅན་གྱི་གཟུགས། །རྙོག་བྲལ་
སྐལ་ལྡན་ཡིད་ཀྱི་མཚོ་ནང་དུ། །འགག་མེད་འཆར་བའི་ཕན་བདེའི་བསིལ་སྦྱིན་མཁན། །རིས་བྲལ་བསྟན་འགྲོའི་མགོན་ལ་གསོལ་བ་འདེབས། །ཁྱད་པར་རྣམ་གཟིགས་སྒྱུ་འཕྲུལ་ལུས་ཕྲ་མ། །དོན་ཀུན་གྲུབ་པའི་གཞོན་ནུའི་ལང་
ཚོ་དང། །འགྲོགས་པས་རྒྱལ་སྲས་མངའ་འཛིན་ཤཱཀྱའི་སྲས། །གྲགས་འཛིན་མ་ཞེས་གྲགས་ལ་གསོལ་བ་འདེབས། །མ་དག་ཁམས་གསུམ་འཁོར་བའི་རྒྱ་མཚོ་ལས། །སྙིང་ནས་འཇིགས་བསྐྱེད་ཤུགས་དྲག་བརྩོན་འགྲུས་ཀྱིས་

[011B] །དགྲ་བཅོམ་ཙུནྡའི་ཞབས་ལ་གསོལ་བ་འདེབས། །འཕགས་ཡུལ་མཁས་པའི་གཞུང་ལུགས་དབྱིག་གི་ཚོགས། །རྣམ་དཔྱོད་ལྷག་བསམ་ཁྱོགས་ལ་རབ་བླངས་ཏེ། །དམ་ཆོས་ནོར་
གྱིས་ཕོངས་པའི་ཙི་ནའི་འགྲོར། །སྦྱིན་མཛད་ཐང་སང་བླ་མར་གསོལ་བ་འདེབས། །མ་དག་ཕུང་ཁམས་སྐྱེ་མཆེད་ལྕགས་ཀྱི་ཁམས། །རིམ་གཉིས་དངུལ་ཆུས་ཉེར་བཟས་དབྱིངས་རིག་གཉིས། །དབྱེར་མེད་བདེ་ཆེན་སྐུ་བརྙེས་ཀླུ་སྒྲུབ་
སྲས༑ །ཤཱཀྱ་བཤེས་གཉེན་ཞབས་ལ་གསོལ་བ་འདེབས། །འཕགས་ཡུལ་ལུང་དང་རིག་པའི་པུཎྜ་རི། །བཤད་དང་སྒྲུབ་པའི་སྲད་བུ་ལ་བརྒྱུས་ཏེ། །ལྗོངས་འདིའི་སྐལ་ལྡན་རྒྱན་དུ་སྤྱིན་མཛད་པ། །ཀ་བ་དཔལ་བརྩེགས་ཞབས་
ལ་གསོལ་བ་འདེབས། །རྣམ་དག་སྒྱུ་མའི་སྐུ་བརྙེས་ནཱ་རོ་པ། །གང་དང་གཉིས་མེད་མཉམ་སྦྱོར་དགའ་བ་བཞིའི། །བདེ་བ་མཆོག་ལ་རྟག་རོལ་ལ་ཌཱ་ཀི་མ། །ནི་གུ་རྣལ་འབྱོར་མ་ལ་གསོལ་བ་འདེབས། །རྒྱུད་རྒྱལ་འདུས་པའི་རིམ་ལྔའི་
མན་དག་མཆོག་གངས་ཅན་ལྗོངས་འདིར་སྤེལ་ཞིང་རྒྱས་མཛད་པ། །སྒྲུབ་རྒྱུད་བསྟན་པ་འཛིན་པའི་ཤིང་རྟའི་མཆེད། །ལྷོ་བྲག་མར་པའི་ཞབས་ལ་གསོལ་བ་འདེབས། །རྣམ་དག་གྲོང་འཇུག་དཔུང་ཚོགས་ཡན་ལག་བཞིས། །
འཆི་བདག་གཡུལ་ངོ་མ་ལུས་ཕམ་བྱས་ཏེ། །ལུས་མེད་མཁའ་འགྲོའི་ཚེས་ལ་དབང་བསྒྱུར་བ། །ཏི་ཕུ་གསང་སྔགས་སྡོང་པོར་གསོལ་བ་འདེབས། །རང་བཞིན་བརྒྱད་བཅུའི་ཀུན་རྟོག་བཞོན་པའི་རླུང། །གཞོམ་མེད་ཐིག་ལེར་ཐིམ་

[012A]༄༅། །པའི་འོད་གསལ་ལ། །རབ་བཞེངས་འཇའ་ལུས་རྡོ་རྗེའི་སྐུ་བརྙེས་པ། །དརྤན་ཨ་ཙཱརྱ་ལ་གསོལ་བ་འདེབས། །གསང་སྔགས་རྙིང་མའི་མེ་ཏོག་བཅུད་ཀྱི་རོ། །བློ་གསལ་རྐང་པ་དྲུག་པས་རབ་མྱངས་པས། །གནུབ་
ལུགས་མན་ངག་ལང་ཚོ་དར་དྲག་པ། །སངས་རྒྱས་ཡེ་ཤེས་ཞབས་ལ་གསོལ་བ་འདེབས། །སྐྱོན་བྲལ་གཏེར་ཆོས་མུ་ཏིག་འཕྲེང་བའི་ཚོགས། །ཤེས་ལྡན་མགུལ་པར་བྱིན་ནས་དལ་འབྱོར་རྟེན། །དོན་ལྡན་མིག་ཟུར་མཆིས་པས་
གཏན་བདེའི་དཔལ། །འགུགས་མཛད་ཀུན་དགའ་འབུམ་ལ་གསོལ་བ་འདེབས། །ཚོགས་གཉིས་ས་བོན་ཡོངས་སུ་སྨིན་པ་ཡི། །བླ་མེད་ཆོས་གཟུགས་གོ་འཕང་མངོན་གྱུར་ནས། །གཏེར་ཆོས་ནོར་གྱིས་གདུལ་བྱའི་ཚོགས་རྣམས་
ཀུན༑ ༑སྡུད་མཁས་རྒྱ་ཞང་ཁྲོམ་ལ་གསོལ་བ་འདེབས། །ལོག་སྨོན་མཚོ་ནང་ཐུབ་བསྟན་ཀུན་བཟོད་འདི། །བྱིངས་ཚེ་ཐུགས་བསྐྱེད་གསེར་གྱི་རུས་སྤལ་གྱིས། །འདེགས་མཁས་བླ་ཆེན་དགོངས་པ་རབ་གསལ་ཞེས། །བསྟན་པའི་
མེ་རོ་གསོ་ལ་གསོལ་བ་འདེབས། །ཏིང་འཛིན་རིག་སྔགས་ཆུ་འཛིན་ཀློང་ཡངས་ལས། །མི་བཟད་རྡོ་རྗེའི་ཐོག་སེར་འབུམ་ཕྲག་གིས། །ལོག་ཞུགས་བྲག་རི་འཇོམས་ལ་མངའ་བརྙེས་པ། །ལྷ་ཆེན་གནུབ་ཆུང་ཞབས་ལ་གསོལ་བ་
འདེབས། །འགག་མེད་ཡེ་ཤེས་མེ་ལོང་གསར་པའི་ངོས། །རིམ་གཉིས་ལམ་གྱི་རི་མོ་རབ་བཀྲ་བས། །སྣང་སྟོང་ཟུང་འཇུག་ལམ་ལ་དབང་འབྱོར་པ། །གསང་བདག་སྒྲོ་ཕུག་ཞབས་ལ་གསོལ་བ་འདེབས། །བློ་གྲོས་ལྷ་ཡི་རྫིང་

[012B] །འཕགས་མཆོག་སྙིང་རྗེའི་ལྷ་ཅིག་གཟའ་སྐར་ཚོགས། །རྣམ་བཀྲ་སི་སི་རི་པའི་མཚན་འཆང་བ། །སྦས་པའི་བརྟུལ་ཞུགས་འཛིན་ལ་གསོལ་བ་འདེབས། །བདག་པས་གཞན་གཅེས་བསྒོམ་པའི་ལྡེ་མིག་
གིས༑ ༑རང་གཞན་དོན་གཉིས་ལྷུན་གྱིས་གྲུབ་པ་ཡི། །ཕན་བདེའི་སྒོ་བརྒྱ་འབྱེད་མཁས་གླང་ཐང་པ། །རྡོ་རྗེ་སེངྒེའི་ཞབས་ལ་གསོལ་བ་འདེབས། །མཁས་གྲུབ་ཁྱུང་པོའི་མན་ངག་བདུད་རྩིའི་རོ། །ཐུགས་ཀྱི་རྒྱ་མཚོར་འབབ་པའི་ཞལ་
ལུང་གིས། །བཀའ་རྒྱུད་བསྟན་པ་སྤེལ་ལ་ཟླ་བྲལ་བ། །རིན་ཆེན་བརྩོན་འགྲུས་ཞབས་ལ་གསོལ་བ་འདེབས། །ཐུབ་གསུང་མེས་པོའི་ལེགས་བཤད་ཁྱད་ནོར་ཚོགས། །སྣོད་མིན་རྐུན་པོར་མི་ཤོར་མ་འོངས་འགྲོར། །ཕན་ཕྱིར་གཏེར་
དུ་སྦས་པ་དུས་བབས་ཚེ། །ཕྱུང་མཛད་རཏྣ་གླིང་བར་གསོལ་བ་འདེབས། །བདེ་མཆོག་སྦས་ཆུའི་རྒྱ་མཚོ་ལས་བརྒལ་ཏེ། །སྐུ་གསུམ་རིན་ཆེན་དབང་གི་རྒྱལ་པོ་ཡིས། །སྐལ་ལྡན་འགྲོ་བའི་རེ་བ་སྐོང་མཛད་པ། །ལེགས་པའི་བློ་
གྲོས་ཞབས་ལ་གསོལ་བ་འདེབས། །རྒྱུད་དང་གླེང་གཞི་ངེས་ཚིག་ཟབ་ལམ་ལ། །བོགས་འབྱིན་ཉེ་རྒྱུའི་སྤྱོད་མཆོག་རྣམ་གསུམ་སོགས། །ཐབས་མཁས་བདེ་ཆེན་ལམ་ལ་མངའ་བརྙེས་པ། །གཙང་བ་རྒྱལ་སྲས་ཞབས་ལ་
གསོལ་བ་འདེབས། །སྒྲུབ་རྒྱུད་གདམས་ངག་འཆང་ལ་མགྲིན་མཐོན་པོ། །རྨད་བྱུང་གཡས་སུ་འཁྱིལ་བ་ཆོས་ཀྱི་དུང། །སྐལ་ལྡན་རྣ་བར་སྒོག་མཁས་འབྲི་གུང་བ། །འཇིག་རྟེན་མགོན་པོའི་ཞབས་ལ་གསོལ་བ་འདེབས། །མཁྱེན་

[013A]༄༅། །དཔྱོད་གསེར་གྱི་འཁོར་ལོ་དབང་ཕྱོགས་ཀྱི། །མཁའ་ལ་རབ་འཕགས་བསིལ་ལྡན་ས་ལའི་ལྗོངས། །ཐུབ་བསྟན་གླིང་བཞིའི་ཁྱོན་ལ་དབང་བསྒྱུར་བའི། །ཆོས་རྒྱལ་འཕགས་པའི་ཞབས་ལ་གསོལ་བ་འདེབས། །
བློ་གྲོས་བཻ་ཌཱུར་རིན་ཆེན་ཁང་བཟང་རྩེར། །བསླབ་གསུམ་བསྟན་པའི་རྒྱལ་མཚན་འཛིན་པའི་རྗེ། །རིགས་གསུམ་གར་མཁན་འཁོན་རིགས་ལས་འཁྲུངས་པ། །བསྟན་པའི་སྒྲོན་མེ་མཆོག་ལ་གསོལ་བ་འདེབས། །བྱམས་ཆེན་ཚད་མེད་
རྡོ་རྗེའི་རྩེ་བརྒྱ་ཡིས། །སྲིད་ཞིའི་ས་འཛིན་བགྲོད་པ་ཀུན་བཅོམས་ཏེ། །ཐུབ་བསྟན་ས་སྲུངས་སྟེང་འགྱིང་ཆོས་ཀྱི་རྗེ། །སྔོན་མེད་མཆོད་སྦྱིན་བརྒྱ་པར་གསོལ་བ་འདེབས། །ཡོན་ཏན་རྒྱ་མཚོའི་དབུས་ན་མངོན་མཐོ་ཞིང། །སྐལ་ལྡན་འཆི་
མེད་ཡོངས་ཀྱི་ཉེར་འཚོའི་གཞི། །མཐོང་ཐོས་དྲན་པས་ངལ་བསོའི་ཡུལ་གྱུར་པ། །རྗེ་བཙུན་ས་སྲུངས་དབང་པོར་གསོལ་བ་འདེབས། །རྒྱལ་བ་གཉིས་པའི་རིང་ལུགས་ཡིད་བཞིན་ནོར། །འཆད་རྩོད་རྩོམ་པའི་ཟ་འོག་རབ་བརྩེགས་
པའི༑ ༑ཆོས་ཀྱི་རྒྱལ་མཚན་རྩེ་མོར་མངོན་བཀོད་ནས། །ཕན་བདེའི་གྲུ་ཆར་འབེབས་ལ་གསོལ་བ་འདེབས། །རྨད་བྱུང་མཁྱེན་བརྩེའི་བློ་གྲོས་ཀློང་ཆེན་ལས། །གཞན་ཕན་འཕྲིན་ལས་ཆུ་གཏེར་རྣམ་པ་བཞི། །དབང་ཕྱུག་བརྒྱད་
ལྡན་རྒྱ་མཚོར་རབ་འབབ་པའི། །ས་གསུམ་སྐྱེ་རྒུའི་གཉེན་ལ་གསོལ་བ་འདེབས། །ལེགས་པར་སྤྱད་པའི་ཡོངས་འདུ་ས་བརྟོལ་ནི། །དོང་ཉིས་ལྷུན་གྲུབ་འབྲས་བུའི་ཁུར་གྱིས་བརྗིད། །སྐལ་ལྡན་འགྲོ་ལ་ཕན་བདེའི་རོ་མངར་

[013B] ༑དགའ་སྟོན་འགྱེད་མཁས་ཞབས་ལ་གསོལ་བ་འདེབས། །ཐབས་ཤེས་ཉི་ཟླ་འབྲེལ་བའི་གཤོག་ཟུང་གིས། །སྲིད་ཞིའི་ནམ་འཕངས་ཡོངས་སུ་བཅད་པའི་མཐར། །སྐུ་གསུམ་འཆི་མེད་མདུན་ས་སངས་རྒྱས། །བགྲོང་མཛད་
མཁའ་ལྡིང་དབང་པོར་གསོལ་བ་འདེབས། །འཁོན་རིགས་ལས་འཁྲུངས་ཚོགས་གཉིས་དཔལ་ལྡན་པའི། །ལུང་དང་རྟོགས་པའི་ཆོས་ཚུལ་འབྱོར་པ་ལ། །དབང་བསྒྱུར་ལྷུན་གྲུབ་སྐུ་བཞིའི་འབྱུང་གནས་མཆོག་རྗེ་བཙུན་བླ་མའི་ཞབས་
ལ་གསོལ་བ་འདེབས། །སྒྲིབ་བྲལ་མཁྱེན་པའི་དཀྱིལ་འཁོར་རབ་རྒྱས་ཤིང། །ཕྱོགས་ལྷུང་རི་དྭགས་ར་རི་དང་བྲལ་བའི། །སྔོན་མེད་ཟླ་གྲགས་གསར་བའི་འོད་ཟེར་ཅན། །ཐུབ་བསྟན་ཀུནྡའི་གཉེན་ལ་གསོལ་བ་འདེབས། །ངག་ལ་ངག་
གི་དངོས་གྲུབ་སྩོལ་བ་ལ། །དབང་ཕྱུག་དབང་གི་རྒྱལ་པ་བློ་བཟང་གྲགས། །ཆོས་ལ་ཆོས་ཀྱི་མིག་ལྡན་འགྲོ་བའི་མགོན། །བསྟན་ལ་བསྟན་པའི་བདག་མཚུངས་ཁྱོད་ལ་འདུད། །ལྔ་ལྡན་ཡེ་ཤེས་ཤེས་བྱའི་ཁྱོན་དང་མཉམ། །ཐུབ་
པའི་གསུང་རབ་རབ་འབྱམས་སྦ་ལྟ་བའི་མིག་མ་ནོར་ལམ་བསྟན་བསྟན་པའི་སྒྲོན་མེ་ཞེས། །ས་གསུམ་སྙན་གྲགས་གྲགས་པས་ཁྱབ་ལ་འདུད། །ཡེ་ཤེས་སྒྲིབ་བྲལ་བསྟན་པའི་སྒྲོན་མེ་སླར། །སླར་ཡང་སྤྲུལ་སྐུའི་ཟློས་གར་རབ་
བསྒྱུར་ཞིང། །ཞིང་འདིར་ཐུབ་བསྟན་རྒྱལ་མཚན་འཛིན་པའི་ཚུལ། །ཚུལ་ལྡན་ཡོངས་སུ་གྲགས་ལ་གསོལ་བ་འདེབས། །སྙིགས་མ་ལྔ་བདོའི་མ་རུངས་འགྲོ་བ་ལ། །ཐུགས་རྗེའི་སྤྱན་གྱིས་གཟིགས་པ་མ་བོར་བར། །ཡང་སྲིད་ཟླ་བྲལ་

[014A]༄༅། །ཤར་རིའི་རྩེར་འཕགས་ཏེ། །ཐུབ་བསྟན་ཀུ་མུད་རྒྱས་མཛད་བསྔགས་བྱའི་གནས། །རིང་ནས་གོམས་པའི་ཐུགས་རྗེའི་སྨོན་ཤུགས་ཀྱིས། །སྙིགས་མའི་བྱིན་ཟ་འབར་བའི་ནང་འདིར་ཡང། །བསྟན་འཛིན་པདྨའི་མྱུ་
གུ་རབ་འཁྲུངས་པ། །ཡ་མཚན་སྤྲུལ་པའི་སྐུ་ཁྱོད་ཞབས་བརྟན་ཤོག་འཇམ་དཔལ་རྡོ་རྗེའི་ལྷ་མཆོག་དུར་སྨྲིག་གི། ཚུལ་བཟུང་འཇམ་མགོན་སྙན་རྒྱུད་པདྨོའི་ཚལ། །མཐའ་དབུས་ཀུན་ཏུ་མི་ཉམས་སྤེལ་བའི་ཕྱིར། །བསྟན་པའི་
ཉིན་བྱད་མགོན་ཁྱོད་ཞབས་བརྟན་ཤོག་མགོན་ཁྱོད་གདོང་ལྔས་བཏེག་པའི་རིན་ཆེན་ཁྲིར། །གཞོམ་མེད་ཨེ་ཝཾ་སྐྱིལ་ཀྲུང་ལེགས་བཅིངས་ཏེ། །ལེགས་བཤད་དམ་ཆོས་བདུད་རྩིའི་དགའ་སྟོན་གྱིས། །རྒྱ་བོད་འགྲོ་ཀུན་ཚིམས་
པའི་དགེ་ལེགས་སྩོལ། །ལྷ་མཆོག་ཟུར་ཕུང་ལྔ་ལྡན་སའི་ཚངས་པའི། །སྐུར་བཞེངས་འཛམ་གླིང་ཁྱོན་ལ་དབང་བསྒྱུར་བའི། །འཕྲིན་ལས་གདུགས་དཀར་ཀུན་བསལ་མཐའ་ཡི་བར། །བསྒྲེང་བའི་ཐུགས་བཞེད་མ་ལུས་ལྷུན་
གྲུབ་ཤོག་ཕྱག་དྲུག་མགོན་དང་ལས་གཤིན་འདོད་ཁམས་བདག་ཞལ་བཞི་རྣམ་མང་ཐོས་སྲས་བེཀྩེ་ཆེ། །མཐུ་ལྡན་རྒྱ་མཚོས་འཕྲིན་ལས་རྣམ་བཞི་ཡིས། །མགོན་ཁྱོད་བཞེད་དོན་མ་ལུས་འགྲུབ་གྱུར་ཅིག་མགོན་ཁྱོད་
གཞན་ཕན་འཕྲིན་ལས་གངྒཱའི་རྒྱུན། །ཡན་ལག་བརྒྱད་ལྡན་ཆུ་བོའི་རྗེས་འགྲོ་ཞིང། །བདག་སོགས་འགྲོ་ཀུན་སྐྱེ་འཕྲེང་ཐམས་ཅད་དུ། །ནམ་ཡང་འབྲལ་མེད་རྗེས་སུ་འཛིན་གྱུར་ཅིག། མངྒ་ལཾ།། ཅེས། རྗེ་བཙུན་བླ་མ་

[014B]
ལྗོན་ཤིང་ཞེས་བྱ་བ་འདི་ཡང་་སྤྲུལ་པའི་སྐུ་གང་གི་ཞབས་གྲས་ཐུན་མོང་དང་འབྲས་སྤུངས་འདུལ་བ་བླ་མ་རབ་འབྱམས་བ་ཆོས་རྒྱ་མཚོ་བཅས་ནས་བསྐུལ་བ་ལྟར། བརྡ་རྙིང་སོགས་ཀྱི་མ་བཅིངས་པར་གོ་བདེ་བར་་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་
ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་དྭད་བ་ཆེན་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སསྟི། ལྔ་ལྡན་ཡེ་ཤེས་ཆོས་སྐུའི་རང་མདངས་ལས། །བསྟན་པའི་རྒྱལ་མཚན་ཕྱོགས་བཅུར་བསྒྲེང་བའི་
ཕྱིར༑ ༑གསུམ་ལྡན་དུར་སྨྲིག་འཛིན་པའི་གཟུགས་ཤར་བ། །མཚུངས་མེད་བླ་མའི་ཞབས་ལ་གསོལ་བ་འདེབས། །ཅེས་དབང་ཕྱོགས་ཐུབ་བསྟན་ཡོངས་ཀྱི་རྩ་ལག་དམ་པ་གནམ་བསྐོས་སའི་ཚངས་པ་ཆེན་པོའི་ཚོགས་གཉིས་ཀྱི་ཞིང་གིས་མཆོག་
མཁས་བཙུན་བཟང་པོའི་ནོར་གྱིས་ཐུགས་ཀྱི་བང་མཛོད་ཡོངས་སུ་ཕྱུག་པ་ལྕང་སྐྱ་ཡེ་ཤེས་བསྟན་པའི་རྒྱལ་མཚན་གྱི་གསོལ་འདེབས་བླ་བརྒྱུད་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་ཇ་སག་ཞབས་དྲུང་གིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་
བའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། ས་བཅུའི་དབང་ཕྱུག་གསང་བ་གསུམ་གྱི་གར། །དུས་འདིར་བཤེས་གཉེན་དམ་པའི་རྣམ་རོལ་ཅན། །

[015A]༄༅། །འཇམ་པའི་དབྱངས་ཞེས་གྲགས་པ་བྱང་ཕྱོགས་འགྲོར། །ཕན་བདེའི་མཆོག་སྦྱིན་མཛད་ལ་གསོལ་བ་འདེབས། །བྱམས་པའི་དཔུང་ཚོགས་ཡན་ལག་བཞི་ལྡན་ཡང། །ཡོན་ཏན་འབྱུང་གནས་ཐུགས་རྗེའི་
དབང་གྱུར་པས། །ཤཱཀྱའི་རྒྱལ་པོའི་ཉན་ཐོས་ཚུལ་འཛིན་པ། །གནས་བརྟན་ཆེན་པོའི་ཞབས་ལ་གསོལ་བ་འདེབས། །གདུག་པའི་སྤྲུལ་བཞིན་ལོག་པར་ལྟ་བ་ཡིས། །བྱིས་པ་བསླུ་བྱེད་ཆོས་མིན་ཚར་བཅད་དེ། །སྙན་གྲགས་
འཇིག་རྟེན་གསུམ་ན་ལྷང་ངེ་བ། །རིག་པའི་དབང་ཕྱུག་ཞབས་ལ་གསོལ་བ་འདེབས། །བསྡེབས་ལེགས་ཚིག་གི་གསུང་རབ་དགོངས་དོན་ལ། །འཇུག་བྱེད་ཡི་གེའི་ལམ་སྲོལ་འབྱེད་མཛད་པ། །བོད་ཡུལ་མུན་པའི་གླིང་གི་སྒྲོན་
མེ་མཆོག། ཐོན་མི་སམྦྷོ་ཊ་ལ་གསོལ་བ་འདེབས། །ཚུལ་ཁྲིམས་གཙང་ཞིང་དབང་པོ་རབ་ཏུ་དུལ། །ཆོག་ཤེས་ལྡན་ཞིང་ཐུགས་རྗེའི་ཡོན་ཏན་གྱིས། །མ་འདྲིས་སྐྱེ་བོ་ཀུན་ཀྱང་རབ་དང་པ། །རིན་ཆེན་ལེགས་གྲུབ་ཞབས་ལ་
གསོལ་བ་འདེབས། །མང་དུ་ཐོས་པའི་ཆ་ཤས་ཡོངས་རྫོགས་ཤིང། །ཕྱིན་དྲུག་སྤྱོད་པའི་རི་བོང་མཚན་མས་མཛེས། །སྙན་གྲགས་བསིལ་ཟེར་འཕྲོ་བའི་འོད་དཀར་ཅན། །གཡུ་སྒྲ་སྙིང་པོའི་ཞབས་ལ་གསོལ་བ་འདེབས། །
རྒྱལ་བའི་འབྱུང་གནས་གདམས་པའི་བདུད་རྩི་ཡི། །ཐུགས་ཀྱི་བུམ་བཟང་ཡོངས་སུ་གཏམས་གྱུར་ཅིང། །བཀའ་གདམས་བཤད་སྲོལ་འཛིན་མཛད་པོ་ཏོ་བ། །རིན་ཆེན་གསལ་གྱི་ཞབས་ལ་གསོལ་བ་འདེབས། །དགག་སྒྲུབ་

[015B] །ངེས་འབྱུང་ཚུལ་ཁྲིམས་ཡུ་བ་ལ་བརྟེན་ཅིང། །བརྟན་མཁས་ཡོན་ཏན་ནོར་བུའི་ཏོག་གིས་མཛེས། །གྲགས་པ་རྒྱལ་མཚན་ཞབས་ལ་གསོལ་བ་འདེབས། །ཟླ་བ་ལྟ་བུར་དཀར་བའི་ལྷག་
བསམ་གོས། །ཟབ་ལམ་རིམ་གཉིས་ཡུ་བས་བཏེག་པའི་རྩེར། །ཟུང་འཇུག་ནོར་བུའི་ཏོག་གིས་རབ་མཛེས་པའི། །བསྟན་པའི་རྒྱལ་མཚན་འཛིན་ལ་གསོལ་བ་འདེབས། །དབང་ཕྱུག་ཡོན་ཏན་བརྒྱད་ཀྱི་འབྱུང་གནས་མཆོག་དག་
པའི་སྣང་པ་རྒྱ་མཚོའི་དབུས་གནས་ཤིང། །ལྷན་སྐྱེས་དགའ་བའི་ནོར་བུས་གཙུག་ན་མཛེས། །མཁས་མཆོག་གདེངས་ཅན་དབང་པོར་གསོལ་བ་འདེབས། །འཇམ་དབྱངས་བསྟན་པའི་འཁོར་ལོས་མགྲིན་འཁྱུད་པའི། །གསུང་རབ་
རྒྱ་མཚོའི་དགོངས་དོན་འབྱེད་ལ་མཁས། །ཐོས་དོན་སྦྲང་རྩིས་སྐལ་ལྡན་བུང་བའི་ཚོགས། །ཚིམ་མཛད་རྗེ་བཙུན་བླ་མར་གསོལ་བ་འདེབས། །བློ་བཟང་བསྟན་པའི་རྒྱ་མཚོར་མང་ཐོས་ཀྱི། །འདབ་སྟོང་རབ་རྒྱས་བསླབ་གསུམ་དྲི་
བསུང་ཅན། །ཚུལ་ཁྲིམས་གཙང་མའི་གེ་སར་རྒད་པ་ཡི། །འདུལ་འཛིན་མཚོ་སྐྱེས་དབང་པོར་གསོལ་བ་འདེབས། །ངག་ལ་དབང་འབྱོར་མི་འཇིགས་སྤོབས་པ་ཡི། །བློ་བཟང་གྲགས་བསྟན་ཕྱོགས་བཅུར་རྒྱས་མཛད་ཅིང། །
བཤད་སྒྲུབ་བཀྲ་ཤིས་བདུད་རྩིས་སྐལ་ལྡན་གྱི། །ཡད་ཀྱི་རྒྱ་མཚོ་འགེངས་ལ་གསོལ་བ་འདེབས། །སྐལ་བཟང་ཐུབ་བསྟན་གྲུ་ཆེན་ནང་ཞུགས་ནས། །གཞན་ཕན་འཕྲིན་ལས་རབ་རྒྱས་དར་ཆེན་འཕྱར། །རྣམ་དཔྱོད་བརྩོན་པས་

[016A]༄༅། །འཁོར་བའི་རྒྱ་མཚོ་ལས། །འགྲོ་ཀུན་སྒྲོལ་མཛད་ཞབས་ལ་གསོལ་བ་འདེབས། །སྲིད་གསུམ་འགྲོ་བའི་གདུང་བ་སེལ་སླད་དུ། །ཞིང་རྣམས་ཀུན་ཏུ་གསང་གསུམ་སྒྱུ་འཕྲུལ་གྱིས། །མཁས་བཙུན་བཟང་
པོས་ཐུབ་བསྟན་སྤེལ་མཛད་པའི། །རྗེ་བཙུན་བླ་མ་བསྐལ་བརྒྱར་ཞབས་བརྟན་ཤོག་མགོན་ཁྱོད་སྐུ་གསུང་ཐུགས་ཀྱི་རྣམ་ཐར་ལ། །མི་མཐུན་ཉེར་འཚེས་ནམ་ཡང་མི་གོས་ཤིང། །སྙན་འཇོ་བ་གསུང་གི་ཟབ་དང་རྒྱ་ཆེ་བའི། །ཆོས་
ཀྱི་འཁོར་ལོ་ཆད་མེད་བསྐོར་དུ་གསོལ། །འགྲོ་ཀུན་ཕུན་ཚོགས་དལ་འབྱོར་སྐྱེད་ཚལ་དུ། །ཁྱོད་གསུང་ཐེག་མཆོག་ཉམས་ལེན་དཔག་བསམ་ཤིང། །ངེས་ལེགས་འབྲས་བུའི་ཁུར་གྱིས་རབ་དུད་པའི། །ཕན་དང་བདེ་བའི་རོ་
ལ་རྟག་དཔྱོད་ཤོག་ཁྱེད་སྐུ་མཐོང་ཐོས་དྲན་པས་འགྲོ་བ་ཀུན། །ཚེ་རབས་ཀུན་ཏུ་དམ་པའི་མགོན་ཁྱོད་ཀྱིས། །དགྱེས་བཞིན་རྗེས་སུ་བཟུང་སྟེ་བཀའ་བཞིན་དུ། །བསྒྲུབ་པའི་མཆོད་པས་རྟག་ཏུ་མཉེས་བྱེད་ཤོག་ལྗོངས་འདིར་ནད་མུག་
འཁྲུག་རྩོད་མུ་གེ་དང། །དགྲ་ཇག་ཆོམ་རྐུན་ལ་སོགས་ཉེར་འཚེ་ཡི། །མིང་ཡང་མི་གྲགས་ཆོས་འབྱོར་བདེ་སྐྱིད་ཀུན། །ཡར་ངོའི་ཟླ་བ་ཇི་བཞིན་འཕེལ་གྱུར་ཅིག། མངྒ་ལཾ། ཅེས་བྱང་ཕྱོགས་བསྟན་པའི་སྒྲོན་མེ་ཨེར་ཏེ་ནི་མཉྫུ་ཤྲཱི་
ནོ་མིན་ཧན་གྱི་འཁྲུངས་རབས་གསོལ་འདེབས་བརྟན་བཞུགས་དང་བཅས་པ་འདི་ལྟ་བུ་ཞིག་དགོས་ཞེས་གང་གི་གཅུང་པོ་རིགས་རུས་ཕུན་ཚོགས་པས་དཔའ་ཞིང། སྡེ་གསུམ་ཡོན་ཏན་གྱིས་ཕྱུག་པའི་མཚོ་སྔོན་ཆིང་དབང་བསོད་ནམས་རྡོ་རྗེས་བསྐུལ་བའི་ངོར། ་ཤཱཀྱའི་དགེ་

[016B]    ༈    །།ན་མོ་གུ་རུ་ན་ར་ཨཱ་ཡུརྫྙ་ན་ཡ། རིན་ཆེན་སེམས་མཆོག་གསེར་སྦྱངས་འཛིན་མའི་སྟེང། །རྒྱལ་སྲས་སྤྱོད་པའི་རྒྱ་མཚོ་ལས་
འཁྲུངས་ཤིང། །སྐལ་ལྡན་འཆི་མེད་ཡོངས་ཀྱི་ཉར་འཚོའི་གཞི། །ཚེ་མགོན་ལྷྲན་པོས་དེང་འདིར་ཤིས་པས་སྐྱོངས། །སྐྱེས་བུ་གསུམ་གྱི་ལམ་མཆོག་ནམ་མཁའི་ནོར། །གངས་ཅན་མཁའ་ལ་འདྲེན་མཛད་ཨ་ཏི་ཤ་ཡོངས་
རྫོགས་ཐུབ་བསྟན་མངའ་བདག་ཙོང་ཁ་པ། །ཡབ་སྲས་བརྒྱུད་པར་བཅས་པས་དགེ་ལེགས་སྩོལ། །གངས་ལྗོངས་འགྲོ་བའི་མགོན་པོ་པད་དཀར་འཆང། །གང་གི་རིགས་ཀྱི་བདག་པོ་སྣང་མཐའ་ཡས། །གང་ལ་གང་འདུལ་གསང་
གསུམ་སྒྱུ་འཕྲུལ་གྱིས། །གང་འཚམས་ཐུགས་རྗེས་འགྲོ་ཀུན་སྐྱོང་གྱུར་ཅིག་ཚོགས་གཉིས་ཤར་རིའི་རྩེ་ནས་མངོན་ཤར་བའི། །མཚན་དཔེའི་འོད་ཀྱིས་རྨོངས་མུན་གོ་སྐབས་འཕྲོག་ཐུགས་རྗེའི་བསིལ་ཟེར་ཀུན་ལ་སྙོམས་པ་
ཡི༑ ༑བདུད་རྩིའི་འོད་གཏེར་ཏཱ་རེའི་ཞབས་ལ་འདུད། །སྐལ་བཟང་འདྲེན་པ་དང་པོའི་ཉན་ཐོས་མཆོག་དྲང་སྲོང་རབ་ཏུ་བཟང་པོ་ཞི་བའི་དཔལ། །ཐབས་ལ་མཁས་པའི་བྱ་ཚོགས་སྨིན་མཛད་པའི། །གཡུ་ཡི་ནེ་ཙོར་སྤྲུལ་ལ་
གསོལ་བ་འདེབས། །ཆོས་ལྡན་རྒྱལ་པོ་ཕ་ལ་རཏྣ་དང། །རིན་ཆེན་དངོས་གྲུབ་མི་གཡོའི་སར་གཤེགས་པས། །རྒྱལ་ལས་དངོས་སུ་ལུང་བསྟན་ཐོབ་པ་ཡི། །སྲིང་མོ་གངྒཱའི་ལྷ་མོར་གསོལ་བ་འདེབས། །བྱང་སེམས་དགའ་

[017A]༄༅། །ལྡན་ནས་གཤེགས་གླང་པོའི་གཟུགས། །བསྙེན་བཀུར་བགྱིད་པའི་འབྲས་བཟང་ལ་སྤྱོད་པའི། །གསེར་བེའུ་ལྷ་གཅིག་ཀོང་ཇོ་བྲམ་ཟེ་མོ། །གསལ་བའི་ངང་ཚུལ་ཞབས་ལ་གསོལ་བ་འདེབས། །ཆོས་ཚུལ་
རབ་འབྱམས་སྟོན་ལ་སྨྲ་མཁས་པས། །ངག་ལ་དབང་འབྱོར་གྲགས་པའི་མཚན་ཅན་དང། །དང་པོའི་སངས་རྒྱས་ཆོས་ཚུལ་འཕགས་ཡུལ་དུ། །རྒྱས་མཛད་རྩི་ལུ་པ་ལ་གསོལ་བ་འདེབས། །བསྟན་དང་འགྲོ་བའི་དོན་
ཕྱིར་ལུས་སྲོག་ཀྱང། །འདོར་ནུས་སྙིང་སྟོབས་ལྡན་པ་ཡེ་ཤེས་འོད། །སྦྱོད་ཡུལ་སྲོལ་འབྱེད་སྣང་མཛད་ཌཱ་ཀི་མ། །མ་གཅིག་ལབ་ཀྱི་སྒྲོན་མར་གསོལ་བ་འདེབས། །ཁུ་སྟོན་འབྲོམ་ལ་ཞུ་བལྟར་སྟོན་ཚེ། །ཐབས་ཀྱི་དད་
པའི་ཐབས་ཚུལ་བསྒྲུབ་མཛད་དང། །ནི་གུ་མཁའ་འགྲོའི་ནི་གུའི་ཆོས་ཀྱི་བདག་ཁྱུང་རིགས་ལས་འཁྲུངས་ཁྱུང་པོར་གསོལ་བ་འདེབས། །ཚུལ་ཁྲིམས་རྒྱ་མཚོ་མང་ཐོས་ནོར་གྱིས་གཏམས། །འདུལ་འཛིན་ཆེན་པོ་ཤཱཀྱ་ཤྲཱི་དང།།
བཀའ་གདམས་མཁས་བཙུན་བཟང་པོའི་བརྟུལ་ཞུགས་མཆོག་འཛིན་མཛད་སྒྲོད་བང་ཆེན་པོར་གསོལ་བ་འདེབས། །སྒྱུ་འཕྲུལ་གཉིས་པ་ཤིང་ཟ་ཨ་ཆོས་དང། །གྲུབ་པ་མཆོག་བརྙེས་ཐར་པའི་རྒྱལ་མཚན་ཞབས། །མཁའ་
སྦྱོད་དཔལ་མོས་དག་ཞིང་དུ་ཁྲིད་པའི། །མཚར་ཆེན་བློ་གསལ་རྒྱ་མཚོར་གསོལ་བ་འདེབས། །ཕུན་ཚོགས་བློ་གྲོས་ཁང་བཟང་རང་གཞན་གྱི། །དོན་གཉིས་ལྷུན་གྲུབ་ནོར་བུའི་ཚོགས་ཀྱིས་གང། །འཆད་རྩོད་རྩོམ་པའི་སྒལ་

[017B] །རབ་ཏུ་རྒྱས་མཛད་ཞབས་ལ་གསོལ་བ་འདེབས། །རྨད་བྱུང་བློ་གྲོས་བཟང་པོའི་གྲུ་གཟིངས་ལ། །བརྟེན་ནས་བསྟན་པའི་རྒྱ་མཚོ་ཆེར་བཞུགས་ཏེ། །སྐུ་གསུམ་རིན་ཆེན་གླིང་དུ་འཇུག་མཛད་པའི། །དེད་དཔོན་
བཤེས་གཉེན་དམ་པར་གསོལ་བ་འདེབས། །བློ་གྲོས་བཟང་པོའི་དཀྱིལ་འཁོར་ཡངས་པ་ལས། །འཇམ་དཔལ་སྙིང་པོའི་ཆོས་ཚུལ་འོད་དཀར་གྱིས། །འགྲོ་བློའི་ཀུ་མུད་རབ་ཏུ་རྒྱས་མཛད་པའི། །རྗེ་བཙུན་བླ་མའི་ཞབས་ལ་གསོལ་བ་
འདེབས། །མགོན་ཁྱོད་རླབས་ཆེན་སྦྱོད་པའི་སྐྱེད་ཚལ་ལས། །འོངས་པའི་ས་བཅུ་ལམ་གྱི་ཡལ་འདབ་རྒྱས། །བདེ་གཤེགས་སྐུ་གསུམ་གསེར་གྱི་མེ་ཏོག་ཅན། །དཔག་བསམ་དབང་པོར་གྱུར་ལ་གསོལ་བ་འདེབས། །ཡེ་ཤེས་
འོད་ཀྱི་ཐུགས་བསྐྱེད་རྩ་བ་བརྟན། །ཡང་སྲིད་རིམ་བྱོན་དགེ་ཚོགས་བཀོད་པས་མཛེས། །སྡོམ་གསུམ་རྣམ་དག་རིན་ཆེན་བ་གམ་ཅན། །སྤྲུལ་སྐུའི་མཚན་དཀྱིལ་ཡུན་རིང་གནས་གྱུར་ཅིག་དལ་འབྱོར་ཁང་བཟང་བསླབ་གསུམ་
ནོར་གྱིས་གང། །འཆད་རྩོད་རྩོམ་པའི་གཏོང་ཕོང་དང་ལྡན་ཞིང། །ལེགས་བཤད་ལུང་དང་རིག་པའི་དགའ་སྟོན་གྱིས། །བདག་སོགས་དད་ལྡན་འགྲོ་ཀུན་ཚིམ་བྱེད་ཤོག་དངོས་གྲུབ་ཀུན་གྱི་འབྱུང་གནས་དགེ་བའི་བཤེས། །མཉེས་པ་
གསུམ་གྱིས་རྟག་ཏུ་བསྟེན་བྱེད་ཅིང། །དལ་འབྱོར་རྙེད་དཀའ་འཇིག་སླའི་ཚུལ་བསམ་སྟེ། །ཚེ་འདི་བློ་ཡིས་ཐོངས་པར་བྱིན་གྱིས་རློབས། །སྲིད་པའི་ཕུན་ཚོགས་དབང་པོའི་གཞུ་བཞིན་དུ། །གཡོ་ཞིང་ཡིད་བརྟན་མེད་པའི་ཚུལ་རྟོགས་

[018A]༄༅། །ནས༑ ༑བསླབ་གསུམ་རིན་ཆེན་ཐེམ་སྐས་ལ་འཛེགས་ཏེ། །ཞི་བདེའི་ཁང་བཟང་མཆོག་ཏུ་བགྲོད་པར་ཤོག་རང་ཉིད་གཅེས་འཛིན་རྒུད་པའི་གཞིར་མཐོད་ནས། །གཞན་ཕན་ཁུར་དུ་ཁྱེར་བའི་ལྡེ་མིག་གིས།།
རང་གཞན་དོན་གཉིས་ལྷུན་གྲུབ་ཕན་བདེའི་སྒོ། །འབྱེད་པའི་རྨད་བྱུང་སྐལ་བཟང་ཐོབ་པར་ཤོག་འཁོར་འདས་ཆོས་རྣམས་རང་བློས་བཏགས་ཙམ་ལས། །གུད་དུ་མེད་པའི་ཟབ་མོའི་གནས་རྟོགས་ནས། །ཡིད་ཀྱི་མཁའ་ལ་མཐའ་
དབུས་སྤྲོས་བྲལ་ཏེ། །ཀུན་རྟོག་གཡོ་བའི་ཆུ་འཛིན་ཞི་བར་ཤོག་ཐབས་ཤེས་ཟུང་འཇུག་འདབ་མའི་ཐུགས་བསྐྱེད་དེ། །སྲིད་དང་ཞི་བའི་ནམ་འཕང་སྤྱད་པའི་མཐར། །སྐུ་གསུམ་རིན་ཆེན་ཁང་བཟང་ནང་ཞུགས་ཏེ། །འགྲོ་ཀུན་
ཐར་པའི་གྲོང་དུ་འཁྲིད་པར་ཤོག་མགོན་ཁྱོད་རྫོགས་སྨིན་སྦྱངས་གསུམ་མཐར་ཕྱིན་ཏེ། །གསེར་གྱི་མེ་ཏོག་ངོ་བོར་སངས་རྒྱས་ཚེ། །བདག་སོགས་འཁོར་གྱི་ཐོག་མ་ཉིད་གྱུར་ནས། །དམ་ཆོས་བདུད་རྩིའི་དཔལ་ལ་སྤྱོད་པར་
ཤོག༑ སྤྲུལ་སྐུའི་གསང་གསུམ་མཛད་པ་མ་ལུས་པ། །བློ་བཟང་རྒྱལ་བསྟན་གསོས་སུ་འགྱུར་བ་དང། །ཁྲིམས་གཙང་བཤད་སྒྲུབ་བྱ་བས་དུས་འདའ་ཞིང། །ཞབས་པད་སྲིད་མཐའི་བར་དུ་བརྟན་གྱུར་ཅིག་བདག་ཅག་དཔོན་
སློབ་གྱིས་མཚོན་འགྲོ་བ་ཀུན། །གངས་ཅན་མགོན་པོ་རྒྱལ་བ་ཡབ་སྲས་ཀྱིས། །ཚེ་རབས་ཀུན་ཏུ་འབྲལ་མེད་རྗེས་བཟུང་ཏེ། །རིང་མིན་ཀུན་མཁྱེན་གོ་འཕང་ཐོབ་པར་ཤོག་ཅེས་བསྟན་པའི་གསལ་བྱེད་ལྷ་བཙུན་སྤྲུལ་སྐུ་བློ་བཟང་འཇམ་

[018B] སེར་སྟོང་མཁན་པོ་ཡེ་ཤེས་རབ་བརྟན་དང། སེར་སྨད་མཁན་ཟུར་གྲགས་པ་མཁས་གྲུབ། ཆོས་མཛད་བློ་བཟང་འཇམ་དབྱངས་རབ་འབྱམས་
པ་སྐལ་བཟང་ཡོན་ཏན། དགེ་སློང་ཡོན་ཏན་ལྷུན་གྲུབ། དགེ་ཚུལ་གྲགས་པ་དར་རྒྱས་བཅས་ནས་བསྐུལ་བའི་ངོར། ཡིད་བཞིན་གྱི་འཁོར་ལོའི་རྣལ་འབྱོར་པ་་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་
གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་མཉྫུ་གྷོཥཱ་ཡ། རྒྱལ་བས་རྒྱལ་སྲས་འཁོར་ཚོགས་རྒྱ་མཚོའི་ནང། །ཡོངས་འདུའི་ཚལ་ན་དཔག་བསམ་དབང་པོ་ལྟར། །གཟིགས་ནས་རྒྱལ་ཚབ་དམ་པར་དབང་བསྐུར་བ། །
མི་ཕམ་ཆོས་རྗེའི་ཞབས་ལ་གསོལ་བ་འདེབས། །ཀུན་མཁྱེན་གཉིས་པ་དབྱིག་གཉེན་ཞབས་བསྟེན་ཅིང། །མཐའ་བྲལ་གནས་ལུགས་ལྟ་བ་ཐུགས་ལ་འཁྲུངས། །ཟབ་མོའི་ལམ་མཆོག་ཕྱོགས་བཅུར་རྒྱས་མཛད་པའི། །འཕགས་པ་
གྲོལ་སྡེའི་ཞབས་ལ་གསོལ་བ་འདེབས། །ཐུབ་པའི་རྒྱལ་ཚབ་མི་ཕམ་མགོན་པོ་དང། །མཁྱེན་བརྩེ་ནུས་པ་མཐའ་དག་ཀུན་ནས་མཚུངས། །བདག་གཞན་བརྗེ་བའི་རིན་ཆེན་སེམས་མཆོག་ལ། །དབང་བསྒྱུར་གུ་ན་མི་ཏྲར་གསོལ་
བ་འདེབས། །མ་རིག་མུན་པའི་སྨག་རུམ་འཐུག་པོའི་ནང། །སྡུག་བསྔལ་ཟུག་རྡུས་མནར་བའི་འགྲོ་བ་ལ། །ཐེག་མཆོག་ལམ་བཟང་ཚུལ་བཞིན་སྟོན་མཛད་པའི། ཀུ་སུ་ལུ་པའི་ཞབས་ལ་གསོལ་བ་འདེབས། །རྒྱལ་བ་སྲས་བཅས་

[019A]༄༅། །གཞན་གྱིས་ཡལ་བོར་བའི། །སྙིགས་དུས་འགྲོ་ལ་རྒྱལ་བའི་མཛད་པ་ཀུན། །བསྒྲུབ་མཛད་བདག་གཞན་བརྗེ་བའི་བྱང་ཆུབ་སེམས། །སྤེལ་མཛད་འཆད་ཁ་བ་ལ་གསོལ་བ་འདེབས། །ཐུབ་བསྟན་པད་ཚལ་
བཞད་པའི་གཉེན་གཅིག་པུ། །འགྲོ་ལ་མན་དག་སྦྲང་རྩིའི་དགའ་སྟོན་འགྱེད། །བསླབ་གསུམ་རྣམ་པར་དག་པའི་བཤེས་གཉེན་མཆོག་ལྷ་སྡིངས་དབོན་པོའི་ཞབས་ལ་གསོལ་བ་འདེབས། །ཆེ་རྒུས་གཙུག་གི་རྒྱན་དུ་མཆོད་
གྱུར་ཀྱང། །ཉམ་ཐག་འགྲོ་ལ་ལྷག་པར་ཐུགས་བརྩེ་ཞིང། །གཟུང་སྤོབས་ཏིང་འཛིན་མངོན་ཤེས་མངའ་བ་ཅན། །སྤྱན་སྔ་རིན་ཆེན་ལྡན་ལ་གསོལ་བ་འདེབས། །སྡེ་སྣོད་གསུམ་དང་རྒྱུད་སྡེ་བཞི་ཡི་དོན། །ཇི་བཞིན་གཟིགས་
ཤིང་སྐལ་ལྡན་གདུལ་བྱ་ལ། །སྨིན་གྲོལ་ལམ་བཟང་ཇི་བཞིན་སྟོན་མཛད་པའི། །སྐྱབས་མཆོག་དཔལ་བཟང་ཞབས་ལ་གསོལ་བ་འདེབས། །བསྟན་པའི་འཇུག་ངོགས་སྐྱབས་འགྲོ་ནས་བཟུངས་ཏེ། །རྒྱུད་ཀྱི་མཐར་ཐུག་གསང་བ་
འདུས་པའི་བར། །འདོམས་ལ་རྒྱལ་བ་གཉིས་པ་དང་མཚུངས་པ། །བྱམས་པ་རྒྱ་མཚོའི་ཞབས་ལ་གསོལ་བ་འདེབས། །དགེ་བཅུའི་ཁྲིམས་ལ་འདུན་པའི་བྱང་ཕྱོགས་འདིར། །དཔལ་ལྡན་བཤད་སྒྲུབ་ཐུབ་བསྟན་སྤེལ་བ་
ལ༑ ༑མཁས་བཙུན་བཟང་པོའི་མཛད་པ་རྒྱ་མཚོའི་རླབས། །ནམ་ཡང་ཡལ་བ་མེད་ལ་གསོལ་བ་འདེབས། །བློ་བཟང་ཀུན་བཟང་རྒྱལ་བམ་ལུས་པའི། །བཤད་སྒྲུབ་བསྟན་པ་ཕྱོགས་བཅུར་སྤེལ་མཛད་ཅིང། །ཕྱོགས་འདིའི་

[019B] །འགོད་མཛད་རྗེ་བཙུན་བླ་མར་གསོལ་བ་འདེབས། །རྒྱལ་བའི་ཉིན་བྱེད་འོད་ཀྱིས་མ་ཁྱབ་པའི། །བྱང་ཕྱོགས་མུན་གླིང་འཁྱམས་པའི་འགྲོ་བ་རྣམས། །མདོ་སྔགས་བདུད་རྩིའི་བཅུད་ཀྱིས་ཚིམ་
མཛད་པའི། །བློ་བཟང་བསྟན་འཛིན་རྒྱ་མཚོར་གསོལ་བ་འདེབས། །བློ་བཟང་བསྟན་པའི་ཆུ་མཚོ་ལས་འཁྲུངས་ཤིང། །ས་ལམ་རྟོགས་པའི་དཀྱིལ་འཁོར་རབ་ཏུ་རྒྱས། །གཞན་ཕན་འཕྲིན་ལས་ཆེ་ཟེར་འབུམ་ཕྲག་ཅན། །བསྟན་པའི་
ཉི་མའི་ཞབས་ལ་གསོལ་བ་འདེབས། །ངག་གི་དབང་ཕྱུག་རྗེ་བཙུན་འཇམ་པའི་དབྱངས། །དུར་སྨྲིག་གར་རོལ་འཇམ་མགོན་བླ་མའི་བསྟན། །ཡེ་ཤེས་འོད་ཀྱིས་ཕྱོགས་བཅུར་སྤེལ་མཛད་པ། །ཆོས་འཕེལ་མཚན་ཅན་ཞབས་ལ་
གསོལ་བ་འདེབས། །ཡེ་ཤེས་ལྔ་ལྡན་རྣམ་འདྲེན་བཞི་པ་ཡི། །ལུང་རྟོགས་བསྟན་པའི་སྲོག་ཤིང་འཛིན་མཛད་ཅིང། །བཟང་པོའི་མཛད་པས་སྐལ་ལྡན་འགྲོ་བ་རྣམས། །སྨིན་གྲོལ་ལམ་ལ་འགོད་ལ་གསོལ་བ་འདེབས། །ཡེ་ཤེས་
ལྔ་ལྡན་འཁོར་ལོའི་མགོན་པོ་མཆོག་འཇམ་མགོན་རྒྱལ་བ་གཉིས་པའི་མདོ་སྔགས་བསྟན། །མཁས་བཙུན་བཟང་པོས་འཛིན་སྐྱོང་སྤེལ་མཛད་པའི། །རྗེ་བཙུན་བླ་མ་བསྐལ་བརྒྱར་ཞབས་བརྟན་ཤོག་དེང་ནས་བཟུངས་ཏེ་ཚེ་
རབས་ཐམས་ཅད་དུ། །བཀའ་དྲིན་གསུམ་ལྡན་རྗེ་བཙུན་བླ་མ་ཡིས། །འབྲལ་བ་མེད་པར་རྗེས་སུ་འཛིན་པ་དང། །ཅི་གསུངས་བཀའ་བཞིན་བསྒྲུབ་པར་བྱིན་གྱིས་རླབས། །རྩྭ་རྩེའི་ཟིལ་པ་ལྟ་བུར་མི་བརྟན་པའི། །མནོག་ཆུང་ཉེན་ཆེ་

[020A]༄༅། །འདི་སྣང་ཕུན་ཚོགས་ལ། །ཞེན་པ་གཏིང་ནས་ལོག་པའི་སྐྱོ་ཤས་ཀྱིས། །རྩེ་གཅིག་དམ་ཆོས་བསྒྲུབ་པར་བྱིན་གྱིས་རློབས། །སྲིད་ལ་ངེས་འབྱུང་འགྲོ་ལ་སྙིང་རྗེ་དང། །བདག་གཞན་བརྗེ་བའི་བྱང་ཆུབ་སེམས་
བསྐྱེད་ནས། །མཐའ་བྲལ་དབུ་མའི་དོན་རྟོགས་ལྟ་བ་རྣམས། །མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། །འགྲོ་ཀུན་སྒྲོལ་ལ་རིངས་པའི་སྙིང་སྟོབས་ཀྱིས། །བླ་མེད་རྡོ་རྗེ་ཐེག་པའི་སྒོར་ཞུགས་ནས། །ཟབ་ལམ་རིམ་གཉིས་རྣལ་
འབྱོར་ཐུན་བཞི་ཡིས། །རྩེ་གཅིག་ཉམས་སུ་ལེན་པར་བྱིན་གྱིས་རློབས། །གལ་ཏེ་ལས་ངན་ཉོན་མོངས་དབང་གྱུར་ཏེ། །ཚེ་འདིར་བཙན་ས་ཟིན་པར་མ་གྱུར་ན། །ཕྱི་མར་བདེ་བ་ཅན་གྱི་ཞིང་མཆོག་ཏུ། །སྐྱེས་ནས་འོད་དཔག་
མེད་ཀྱི་ཞལ་མཐོང་ཤོག་དེའི་ཚེ་སྣང་བ་མཐའ་ཡས་འཁོར་བཅས་ལ། །མཆོད་སྤྲིན་རྒྱ་མཚོས་མཆོད་ཅིང་ཐེག་མཆོག་ལམ། །ཇི་ལྟར་གདམས་པ་བཞིན་དུ་ཉམས་བླངས་པས། །བླ་མེད་བྱང་ཆུབ་གོ་འཕང་མྱུར་ཐོབ་ཤོག་
འོད་དཔག་མེད་ཀྱིས་མགུར་ལས་གསུངས་པའི་ཆོས། །ཐོས་མ་ཐག་ཏུ་གཟུངས་སྤོབ་ཏིང་འཛིན་སོགས། །ཡོན་ཏན་བརྒྱ་ཕྲག་དུ་མ་མངོན་གྱུར་ཏེ། །ཉམ་ཐག་འགྲོ་བ་ཡོངས་ལ་འདོམས་པར་ཤོག་ཚུལ་འདི་བསྒྲུབ་ལ་
ཐོགས་མེད་མཐུ་ལྡན་པའི། །བློ་བཟང་རྒྱལ་བའི་བསྟན་སྲུང་ཀུན་གྱི་གཙོ། །ལྷ་མགོན་དྲེགས་པ་ལྕམ་དྲལ་འཁོར་བཅས་ཀྱིས། །ལས་བཞིའི་འཕྲིན་ལས་ཐོགས་མེད་སྒྲུབ་གྱུར་ཅིག་ཅེས་ཐང་འཁོད་པའི་ལེའི་ཤོག་མེ་ཧྲི་ཧོ་ཐོག་

[020B] ད་ལྟའི་སྐུ་སྐྱེ་ཡེ་ཤེས་བསྟན་འཛིན་བཟང་པོའི་བརྟན་བཞུགས་སྨོན་ཚིག་དང་བཅས་པ་འདི་ལྟ་བུ་ཞིག་དགོས་ཞེས་གྲྭ་ཚང་ཚེ་བརྒྱུད་གླིང་གི་བླ་མ་དཀའ་བཅུད་དཔལ་ལྡན་གྲགས་པ་དང། ཏཱ་བླ་མ་རིན་ཆེན་དོན་གྲུབ། དགེ་སྐོས་ཕྱག་མཛོད། སྡེ་པ་དབུ་
མཛད་དམ་ཆ་སོགས་ལས་སྣེ་ཐུན་མོང་ནས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་ཛྙཱ་
མ་དཧྭ་ཛ་ཡ། རབ་འབྱམས་རྒྱལ་བའི་ཡེ་ཤེས་གཅིག་བསྡུས་ནས། །དུར་སྨྲིག་རྒྱལ་མཚན་འཛིན་པའི་སྐུར་བསྟན་པ། །ཐུབ་དབང་རྡོ་རྗེ་འཆང་དང་དབྱེར་མེད་པའི། །བཀའ་དྲིན་གསུམ་ལྡན་བླ་མར་གསོལ་བ་འདེབས། །རྒྱལ་
བསྟན་སྙིང་པོ་གསལ་མཛད་མགོན་ཁྱོད་ཀྱི། །གཟུགས་སྐུའི་ཉིན་བྱེད་ཆོས་དབྱིངས་ཆུ་ལྷའི་ངོགས། །མནལ་ལས་དུཿ་ཁའི་མུན་པར་འཁྱམས་པ་རྣམས། །གདུང་ཤུགས་དྲག་པོས་གསོལ་བ་འདེབས་ལགས་ན། །སྙིགས་
དུས་བསྟན་པ་འཛིན་སྐྱོང་སྤེལ་བ་དང། །འགྲོ་ཀུན་སྲིད་མཚོ་ཆེ་ལས་སྒྲོལ་བའི་ཕྱིར། །རིང་ནས་ཐུགས་བསྐྱེད་དམ་བཅའ་མ་མཉེལ་བར། །སྤྲུལ་སྐུའི་ཞལ་བཟང་འཁྲུལ་བྲལ་བསྟན་དུ་གསོལ། །ཇི་ལྟ་ཇི་ལྟར་མཁས་པའི་བྱ་བ་
ཡིས༑ ༑དེ་ལྟ་དེ་ལྟར་རྒྱལ་བའི་བསྟན་པ་ལ། །སྲི་ཞུ་སྲིད་ན་ཟླ་བྲལ་ཕྱག་བཞེས་འདི། །བླ་ནས་བླར་སྤེལ་ཡང་སྲིད་མྱུར་བར་སྦྱོན། །མགོན་ཁྱོད་སྦྲུལ་སྐུ་བདེ་འབྱུང་གཙུག་གི་རྒྱན། །གདུལ་བྱ་གླིང་བཞིའི་མཁའ་ལ་མྱུར་ཤར་

[021A]༄༅། །ནས༑ ༑མཁས་བཙུན་བཟང་པོའི་འཕྲིན་ལས་འོད་དཀར་ཆེ། །ཐུབ་བསྟན་ཀུ་མུད་བཞད་པའི་མཆོག་འགྱུར་ཤོག་བསླུ་མེད་མཆོག་གསུམ་དམ་པའི་བྱིན་རླབས་དང། །ཆོས་སྲུང་དམ་ཅན་རྒྱ་མཚོའི་འཕྲིན་ལས་
སྟོབས། །བདག་ཅག་ལྷག་བསམ་དག་པའི་གསོལ་བཏབ་མཐུས། །འདོད་པའི་དོན་ཀུན་གེགས་མེད་འགྲུབ་པར་ཤོག་ཅེས་ཁྱབ་བདག་རྡོ་རྗེ་སེམས་དཔའི་ངོ་བོ་བཀའ་དྲིན་གསུམ་ལྡན་གྱི་རྩ་བའི་བླ་མ་མཧཱ་པཎྜི་ཏ་ཡེ་ཤེས་རྒྱལ་མཚན་དཔལ་བཟང་པོ་དེ་
ཉིད་ཀྱི་ཡང་སྲིད་འཁྲུལ་བྲལ་གསལ་དྭངས་ངེས་རྙེད་ཡོང་བའི་གསོལ་འདེབས་འདི་ལྟ་བུ་ཞིག་དགོས་ཞེས་སྐྱེད་མ་བློ་བཟང་བསྟན་འཛིན་ཆོས་འཛོམ་དང། རྗེ་བཙུན་བླ་མ་དེ་ཉིད་ཀྱི་ཕྱག་མཛོད་དགེ་སློང་ཆོས་མཛད་དགེ་ལེགས་རྒྱལ་མཚན། གཉེར་པ་དགེ་སློང་ཡེ་ཤེས་དཔལ་ལྡན་
བཅས་ནས་བསྐུལ་མ་བྱུང་བའི་ཐོག། རང་ཉིད་ཀྱང་དད་པའི་གདུང་ཤུགས་དྲག་པོས་མཚམས་སྦྱར་ཏེ། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་
ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་སཾ་གྷཱ་བྷ་དྲ་ཡ། རིགས་ཀུན་གྱི་ཁྱབ་བདག་ཆོས་ཀྱི་རྗེ། །སྐྱབས་སངས་རྒྱས་དམ་ཆོས་འཕགས་པའི་ཚོགས། །ཀུན་འཕྲིན་ལས་མཐུ་དཔུང་ཆེར་བསྐྱེད་ནས། །རྗེ་བླ་མའི་ཐུགས་རྗེ་
དེང་འདིར་བསྐུལ། །མ་འགྲོ་ཀུན་དགེ་བཅུའི་ལས་ལམ་ལ། །འབད་འདུན་གྱི་བཟང་པོའི་ཐུགས་བསྐྱེད་ཅན། །དྲིན་མཚུངས་མེད་རྗེ་བཙུན་ཆོས་ཀྱི་རྗེ། །ཉམ་ཐག་པའི་གདུང་དབྱངས་འདི་དགོངས་ཤིག་སྔོན་ཐོགས་མེད་དུས་

[021B] །འགྲོ་འདི་ཀུན་བདག་གིས་བསྒྲལ་ལོ་ཞེས། །ཡོངས་དམ་བཅའི་ཁུར་ཆེན་དགོངས་མཛད་ནས། །སླར་སྤྲུལ་སྐུའི་ཞལ་བཟང་མྱུར་དུ་སྟོན། །དུས་ཐ་མའི་མི་བསྲུན་སྐྱེ་བོ་ཡིས། །ཉེས་སྤྱོད་ཀྱི་ངང་ཚུལ་མ་བཟོད་ནས། །
དེང་ཆུ་ལྤུར་མིག་ལ་མི་མངོན་པའི། །དབྱིངས་མ་མནལ་ཡང་སྲིང་མྱུར་འབྱོན་ཤོག་བདག་དང་ལྡན་འགྲོ་བ་མ་ལུས་པ། །མགོན་ཐུགས་རྗེའི་སྤྱན་གྱིས་མ་བོར་བར། །ཡུན་མི་རིང་སྤྲུལ་སྐུའི་ཞལ་མཐོང་ནས། །ཆོས་འབྱོར་པའི་དཔལ་ལ་
སྤྱོད་པར་ཤོག་རྗེ་བློ་བཟང་གྲགས་བསྟན་ཀུནྡའི་ཚལ། །ཕྱོགས་ཀུན་ཏུ་རྒྱས་མཛད་བསིལ་ཟེར་ཅན། །ཕ་བླ་མའི་ཡང་སྲིད་མྱུར་ཤར་ནས། །ཐབས་དུ་མས་འགྲོ་ཀུན་སྒྲོལ་བར་ཤོག་སྤྱིར་ཐུབ་བསྟན་སྐྱོང་མཛད་བསྲུང་མའི་ཚོགས། །
སྒོས་མགོན་དེས་གཉེར་གཏད་བཀའ་བསྒོས་པའི། །ལྷ་དཀར་ཕྱོགས་སྐྱོང་བ་ཐམས་ཅད་ཀྱིས། །དོན་ཡིད་བཞིན་འགྲུབ་པའི་འཕྲིན་ལས་མཛོད། །ཅེས་པ་འདི་ནི་འཇམ་མགོན་བསྟན་པའི་གསལ་བྱེད་དགེ་འདུན་བཟང་པོ་དེ་ཉིད། ཐུན་མོང་གདུལ་བྱའི་སྣང་
དོར་རེ་ཞིག་ཞིང་ཁམས་གཞན་དུ་གཤེགས་པ་སླར་ཡང་སྤྲུལ་སྐུ་མྱུར་འབྱོན་གྱི་གསོལ་འདེབས་འདི་ལྟ་བུ་ཞིག་དགོས་ཞེས་སྐྱེད་མ་བློ་བཟང་བསྟན་འཛིན་ཆོས་འཛོམ་དང། དགེ་སློང་སྐལ་བཟང་འཕྲིན་ལས། དགེ་ཚུལ་བཅས་ཀྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་
དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་ཨཱ་ཡུརྫྙཱ་ན་ཡ། བདེ་ཆེན་ཆོས་ཀྱི་སྐུ་ལས་གཡོ་མེད་པར། །བདེ་ལྡན་ཞིང་གི་མགོན་པོའི་སྐུར་བཞེངས་ཏེ། །བདེ་བའི་ལམ་སྟོན་ཚེ་དཔག་

[022A]༄༅། །མེད་མགོན་གྱིས། །བདེ་ལེགས་འདོད་དགུའི་ཆར་ཆེན་དབབ་ཏུ་གསོལ། །བསྟན་པའི་བདག་པོར་རིང་ནས་གྱུར་ཟིན་ཀྱང། །བསྟན་པའི་བདག་པོའི་སྲས་ཀྱི་ཚུལ་བཟུངས་ཏེ། །བསྟན་པའི་སྒྲོན་མེ་
ཕྱོགས་བཅུར་གསལ་མཛད་པའི། །བསྟན་པའི་འཁོར་ལོས་བྱང་ཆུབ་བར་དུ་སྐྱོངས། །བློ་ཆེན་ཐུབ་པའི་གསུང་རབ་སྙིང་པོའི་དོན། །བློ་འདས་ཟབ་མོའི་ལྟ་དང་རྡོ་རྗེའི་ཐེག་བློ་ངོར་ཟུང་འབྲེལ་ལམ་བཟང་གསལ་མཛད་པའི། །
བློ་བཟང་གྲགས་པའི་ཞབས་ལ་གསོལ་བ་འདེབས། །ངག་ལ་དབང་བསྒྱུར་འཇམ་མགོན་བླ་མའི་བསྟན། །ངག་གི་ལམ་ནས་ཇི་བཞིན་སྟོན་པའི་ཕྱིར། །ངག་དབང་ངུར་སྨྲིག་ཟློས་གར་རབ་བསྒྱུར་བ། །ངག་དབང་བསྟན་པའི་ཞབས་
ལ་གསོལ་བ་འདེབས། །ཐེག་ཆེན་ཆོས་སྒྲ་སྒྲོག་པའི་གླིང་མཆོག་ཏུ། །ཐེག་གསུམ་ལམ་ལ་སྒྲོ་འདོགས་རབ་བཅད་དེ། །ཐེག་ཆེན་ལམ་བཟང་ཇི་བཞིན་སྟོན་མཛད་པའི། །ཐེག་མཆོག་དགེ་བའི་བཤེས་ལ་གསོལ་བ་འདེབས། །
པཎ་ཆེན་དཔལ་ལྡན་ཡེ་ཤེས་བཀའ་ཡི་ཐོད། །པཎ་ཞྭ་བཞིན་དུ་སྤྱི་བོར་རབ་བཅིངས་ཏེ། །པཎ་ཆེན་དུ་མས་བསྟེན་པའི་ཆོས་ཀྱི་ཁྲིར། །པཎ་གྲུབ་བྱ་བས་འདའ་ལ་གསོལ་བ་འདེབས། །དཔལ་ལྡན་ངག་གི་དབང་ཕྱུག་
འཇམ་མགོན་ལྷའི། །དཔལ་ལྡན་བཤད་སྒྲུབ་བསྟན་པའི་ཉི་མ་ཆེ། །དཔལ་ལྡན་འདབ་བརྒྱའི་གསོས་སུ་རབ་རྒྱས་ཕྱིར། །དཔལ་ལྡན་བླ་མ་ཡུན་རིང་ཞབས་བརྟན་ཤོག་ཚུལ་ཁྲིམས་གཙང་མའི་ལྡུམ་རྭ་ལས་འོངས་

[022B] ༑ཚུལ་གནས་མང་ཐོས་གྲགས་དཀར་ཨུཏྤལ་ཆུན། །ཚུལ་ལྡན་ཕྱོགས་ཀྱི་མཛེས་མའི་རྣ་ལུང་དུ། །ཚུལ་བཞིན་འགོད་པའི་མཐུ་དང་ལྡན་པར་ཤོག། གང་གི་གསང་གསུམ་སྤྱོད་ལ་དད་ལྡན་རྣམས། །གང་དངོས་སྐྱེ་འཕྲེང་ཀུན་ཏུ་
མི་འབྲལ་ཞིང། །གང་དག་ཆོས་དང་མཐུན་པའི་བསམ་དོན་ཀུན། །གང་བསམ་ཇི་བཞིན་ལྷུན་གྱིས་འགྲུབ་གྱུར་ཅིག་ཅེས་སྐུ་འབུམ་མཁན་པོ་ངག་དབང་བསྟན་པའི་སྐྱེ་སྲིད་ངག་དབང་བཤད་སྒྲུབ་བསྟན་པའི་ཉི་མར་གསོལ་འདེབས་འདི་ལྟ་བུ་ཞིག་དགོས་
ཞེས་སེ་ར་གཞུང་པ་ལྷ་བཙུན་སྤྲུལ་སྐུ་བློ་བཟང་འཇམ་དཔལ་རབ་རྒྱས་དང། སེར་སྨད་མཁན་པོ་གྲགས་པ་མཁས་གྲུབ། མཛོད་པ་ནང་སོ་ངག་དབང་མཁས་གྲུབ་སོགས་ཀྱིས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་
བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ཨོཾ་སསྟི། རྣམ་དཔྱོད་ཚོགས་གཉིས་དཔལ་ལྡན་རྩེ་བརྒྱ་ཡི། །ལོག་སྨྲ་ས་འཛིན་བཅོམས་དང་ལྷན་ཅིག་ཏུ། །རྒོལ་ངན་སྦྱིན་སྐྱེས་མངལ་ཁུར་ལྷུངས་མཛད་པའི། །
ཐུབ་དབང་སྤྱན་སྟོང་མངའ་བས་དགེ་ལེགས་སྩོལ། །སྐལ་བཟང་རྣམ་འདྲེན་དུ་མའི་མདུན་ས་ཆེར། །འཇམ་པའི་དབྱངས་བཞིན་རྒྱལ་སྲས་གཞོན་ནུའི་ཚུལ། །བཟུངས་ཏེ་ཆོས་ཚུལ་རྒྱ་མཚོའི་དགའ་སྟོན་གྱིས། །སྐལ་ལྡན་ཚིམ་མཛད་
ཞབས་ལ་གསོལ་བ་འདེབས། །མགོན་ཁྱོད་ཞི་བའི་དབང་ཕྱུག་གྱུར་པའི་ཚེ། །སྒྲ་དབྱངས་རྒྱལ་པོའི་སྤྱན་སྔར་ཐུགས་བསྐྱེད་དེ། །ཉི་མའི་གཉེན་གྱི་མདུན་སར་ཟབ་མོའི་གཏམ། །སྒྲོག་མཛད་ཞི་བའི་སྒྲ་དབྱངས་ཞབས་ལ་འདུད། །མཁྱེན་

[023A]༄༅། །བརྩེའི་སྤྲིན་གྱི་ཕྲེང་བ་རབ་དཀྲིགས་ནས། །ཡན་ལག་བརྒྱད་ལྡན་ཆོས་ཆར་འབེབས་མཛད་དང། །ཡོན་ཏན་ཀུན་གྱི་ཕྱི་མོ་ཨཀྵ་ར། །སྤེལ་མཛད་ཐོན་མི་སམྦྷོ་ཊ་ལ་འདུད། །ཏིང་འཛིན་ཟབ་མོའི་ཡེ་ཤེས་མེ་ནད་
དུ༑ ༑ནག་ཕྱོགས་བུད་ཤིང་བསྲེག་མཛད་སྙིང་པོའི་མཚན། །གསང་ཆེན་དཀྱིལ་འཁོར་རྒྱ་མཚོར་སྐལ་ལྡན་འགྲོ། །སྨིན་མཛད་མི་ཏྲ་ཛྭ་ཀིར་གསོལ་བ་འདེབས། །བཀའ་གདམས་གཞུང་བཤད་འཛིན་ཕྱིར་ཡན་ལག་འབྱུང། །ངུར་
སྨྲིག་གར་རོ་ལ་རིན་ཆེན་གསལ་བ་དང། །བརྟན་མཁས་ཡོན་ཏན་གཉིས་ལྡན་འདུལ་བ་འཛིན། །གྲགས་པ་རྒྱལ་མཚན་ཞབས་ལ་གསོལ་བ་འདེབས། །གནས་ལྔ་རིག་ཅིང་འཆད་རྩོད་རྩོམ་གསུམ་གྱིས། །རྒྱལ་བསྟན་འཛིན་
མཛད་གྲགས་པ་འཇིགས་མེད་དང། །བློ་བཟང་གྲགས་བསྟན་ཕྱོགས་བཅུར་སྤེལ་མཛད་པའི། །ཟླ་བ་རྒྱལ་མཚན་ཞབས་ལ་གསོལ་བ་བདེབས། །ཕྱི་ནང་གཞན་གསུམ་དུས་ཀྱི་འཁོར་ལོ་ཡིས། །མན་ངག་འཛིན་མཛད་ཡོན་ཏན་
རྒྱ་མཚོ་དང། །ཕྱོགས་འཛིན་འཁྲུལ་པའི་གཞི་རྩ་ཀུན་ཆོད་པའི། །རྒྱལ་བ་རྒྱ་མཚོའི་ཞབས་ལ་གསོལ་བ་འདེབས། མདོ་དང་རྒྱུད་སྡེ་རྒྱ་མཚོའི་སྙིང་པོའི་དོན། །མན་ངག་ཡིད་བཞིན་ནོར་ལ་དབང་བསྒྱུར་དང། །འཁོར་འདས་
ཆོས་ཀུན་ལྷན་སྐྱེས་བདེ་བའི་ངོར། །སྡོམ་མཛད་བསོད་ནམས་རྒྱ་མཚོར་གསོལ་བ་འདེབས། །སྐལ་ལྡན་འགྲོ་ལ་ལམ་བཟང་འདོམས་པ་ལ། །འཇམ་དབྱངས་མགྲིན་པར་ཞུགས་པས་དབང་བསྒྱུར་ཞིང། །བསྟན་པ་རིན་ཆེན་

[023B] །འདུན་ལྡན་རྒྱ་མཚོའི་མགོན་ལ་གསོལ་བ་འདེབས། །སྐལ་བཟང་ཀླུ་དབང་ཚོགས་ཀྱིས་བསྟེན་པའི་གནས། །འཇམ་དཔལ་དབྱངས་ཀྱི་རིང་ལུགས་ནོར་གྱིས་བལྟམས། །འཕྲིན་ལས་རླབས་ཕྲེང་དུས་ལས་མི་
ཡོལ་བའི། །མང་ཐོས་རྒྱ་མཚོ་ཆེ་ལ་གསོལ་བ་འདེབས། །སྐལ་བཟང་ཐར་འདོད་ཡོངས་ཀྱི་འཇུག་ངོགས་མཆོག་འཇམ་དཔལ་དབྱངས་ཀྱི་མདོ་སྔགས་ཆོས་ཚུལ་ཀུན། །འཆད་རྩོད་རྩོམ་པས་ཕྱོགས་བཅུར་སྤེལ་བའི་ཕྱིར། །
མགོན་ཁྱོད་བསྐལ་པ་རྒྱ་མཚོར་ཞབས་བརྟན་ཤོག་རྣམ་དག་ཚུལ་ཁྲིམས་རྩ་བ་རབ་བརྟན་ཅིང། །གཞུང་ལུགས་མང་དུ་ཐོས་པའི་ཡལ་འདབ་རྒྱས། །ཉམས་རྟོགས་ཡོན་ཏན་འབྲས་བུའི་དགའ་སྟོན་ལ། །བདག་སོགས་དང་
ལྡན་འགྲོ་རྣམས་རྟག་སྤྱོད་ཤོག་མགོན་ཁྱོད་བཀའ་བཞིན་བསྒྲུབ་པས་མཉེས་བྱས་ཏེ། །སྐྱེས་བུ་གསུམ་དང་རིམ་གཉིས་ཐེམ་སྐས་ལ། །ངལ་མེད་བརྩོན་པ་དྲག་པོས་རབ་འཛེགས་ཏེ། །སྐུ་གསུམ་འཆི་མེད་མདུན་སར་མྱུར་
འགྲོད་ཤོག། འཁོར་འདས་ཆོས་ཀུན་རང་བཞིན་དང་བྲལ་ཡང། །རྟེན་འབྲེལ་རྒྱུ་འབྲས་བསླུ་མེད་བདེན་པ་དང། །རིག་དང་ཞབས་ལྡན་འདུས་པའི་བདེན་ཚིག་གིས། །ཇི་ལྟར་སྨོན་པའི་གནས་ཀུན་ལྷུན་གྲུབ་ཤོག། ཅེས་ཕྱག་མཛོད་
རབ་འབྱམས་པ་ཚུལ་ཁྲིམས་ཆོས་འཕེལ་སོགས་གྲྭ་མངས་འདུས་སྤྱི་ནས་འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་ལྷ་ལྡན་སྤྲུལ་པའི་གཙུག་ལག་ཁང་དུ་བགྱིས་པའོ།།    ༈    །།

[024A]༄༅། །ཨོཾ་སྭ་སྟི། མ་བཅོས་ལྷུན་གྱིས་གྲུབ་པའི་ཆོས་སྐུའི་གར། །མིག་འཕྲུལ་ཇི་བཞིན་ཞིང་ཀུན་བསྒྱུར་བ་ལས། །དེང་འདིར་ངུར་སྨྲིག་འཛིན་པའི་རྣམ་རོལ་ཅན། །འཇམ་མགོན་ཙོང་ཁ་པ་ཡིས་ཤིས་པས་སྐྱོངས། །ཡེ་ནས་
དག་པའི་རང་སེམས་ཤེས་བཞིན་གྱིས། །ལེགས་པར་བརྡུལ་པའི་སྙན་གྲགས་ཨུཏྤལ་ཆུན། །ཕྱོགས་ཀྱི་མཛེས་མའི་རྣ་ལུང་ཡངས་པའི་ངོས། །འགོད་མཁས་བཤེས་གཉེན་དམ་པར་གསོལ་བ་འདེབས། །རིག་འཛིན་བྱེ་བའི་
བསྟི་གནས་ཨུ་རྒྱན་དུ། །ཕྱི་ནང་རྡོ་རྗེ་གཙོ་མོའི་རོལ་རྩེད་ཀྱིས། །ཧཾ་ཡིག་གཞོན་ནུ་མཉེས་པའི་བདེ་ཆེན་ལ། །འདོད་དགུར་སྤྱོད་མཛད་ཞབས་ལ་གསོལ་བ་འདེབས། །ཡེ་ཤེས་མཚན་ཅན་མགོན་གྱིས་འདུལ་བ་འཛིན། །དམར་
སྟོན་སྐྱེ་བར་ལུང་བསྟན་དབྱར་གྱི་རྔས། །རྗེས་ཞུགས་སྐལ་བང་གཙུག་ཧུད་ཅན་རྣམས་ཀྱི། །རྣ་བའི་དགའ་སྟོན་འགྱེད་ལ་གསོལ་བ་འདེབས། །ཕྱག་ན་པདྨོ་དགེ་འདུན་གྲུབ་པ་ཡི། །ལེགས་བཤད་རྒྱ་མཚོའི་ཀློངས་ལས་ལེགས་
ཐོན་པའི། །རིན་ཆེན་བྱང་ཆུབ་སེམས་ཀྱི་བདུད་རྩི་ཡིས། །སྐལ་ལྡན་སྨིན་མཛད་ཞབས་ལ་གསོལ་བ་འདེབས། །ངག་དབང་ལྷ་མོ་མགྲིན་པར་ཞུགས་པ་ལས། །ལེགས་བཤད་བཀྲ་ཤིས་རྫ་རྔ་རབ་བརྡུངས་པས། །མངོན་མཐོ་ངེས་
ལེགས་དཔལ་ལ་འགྲོ་བ་ཀུན། །འགོད་མཛད་མཁས་གྲུབ་ཆེན་པོར་གསོལ་བ་འདེབས། །ཞིང་འདིར་ཨུ་དུ་མ་ཝཱར་ཇི་བཞིན་དུ། །འབྱུང་བར་དཀོན་པ་བསླུ་མེད་སྐྱབས་ཀྱི་མཆོག་ཐུབ་པའི་བསྟན་པ་ཐོས་བསམ་སྒོམ་གསུམ་གྱིས་

[024B] །མཚན་འཛིན་རྣམ་རྟོག་གྲྭ་ཟུར་མ་ལུས་པ། །ཆོས་དབྱིངས་ངང་དུ་བརྡལ་བའི་སྡིང་ཡངས་པོར། །འགྲོ་རྣམས་ཕན་བདེའི་དགའ་སྟོན་ཆེན་པོ་ཡིས། །མགྲོན་དུ་འགུག་མཛད་
ཞབས་ལ་གསོལ་བ་འདེབས། །ཐུབ་པའི་རིང་ལུགས་འཛིན་པ་ཀུན་གྱི་ཁྲོད། །རྒྱལ་མཚན་ཏོག་ལྟར་མཐོ་བ་ཙོང་ཁ་པའི། །ལེགས་བཤད་མཐོང་ཚེ་རང་གཞུང་དབང་ཕྱུག་གི། །ལུགས་བཞིན་འཁྲུལ་པར་གཟིགས་ལ་གསོལ་བ་
འདེབས། །དེ་ཉིད་སླར་ཡང་འཆི་མེད་གཱ་དྷ་རའི། །རྣམ་ཐར་ཇི་བཞིན་རྒྱལ་བའི་བསྟན་པའི་སྒོར། །གཞུག་ཕྱིར་ལུས་སྲོག་ཡལ་བར་འདོར་ནུས་པའི། །སྙིང་སྟོབས་ཕུལ་བྱུང་ཞབས་ལ་གསོལ་བ་འདེབས། །ཡེ་ཤེས་གཟིགས་
པ་དྲི་མེད་ཐུབ་པའི་གསུངས། །དྲང་ངེས་ཇི་བཞིན་ལེགས་བཤད་དབྱངས་སྙན་པོས། །འབྱེད་མཁས་བློ་བཟང་གྲགས་པའི་མདོ་སྔགས་བསྟན། །འཛིན་སྐྱོང་སྤེལ་མཛད་ཞབས་ལ་གསོལ་བ་འདེབས། །སྲིད་ལ་སྐྱོ་ཤས་ཆུ་ཀླུང་
འབུམ་གྱིས་གང། །དགག་སྒྲུབ་གནང་བའི་གློག་འཕྲེང་མཁའ་ལ་འཕྱུར། །བརྟན་མཁས་ཡོན་ཏན་ནོར་བུས་ཡོངས་གང་བའི། །འདུལ་འཛིན་རིན་ཆེན་འབྱུང་གནས་ཞབས་བརྟན་ཤོག་རྣམ་དག་ཁྲིམས་ཀྱི་ས་གཞི་གཙང་
མ་ལ༑ ༑ལུས་སེམས་ལས་རུང་ཏིང་འཛིན་དྲོད་གཤེར་གྱི། །ཟབ་མོའི་དོན་རྟོགས་ཤེས་རབ་འབྲས་སྨིན་པས། །མི་ཟད་སྲིད་པའི་དབུལ་ཕོངས་སེལ་བར་ཤོག་བདག་གཞན་མཉམ་བརྗེའི་སེམས་ཀྱི་ལྡེ་མིག་གིས། །རླབས་

[025A]༄༅། །ཆེན་སྤྱོད་པའི་ཁང་བཟང་སྒོ་ཕྱེ་ནས། །དོན་གཉིས་ལྷུན་གྲུབ་ཕན་བདེའི་འཕྲིན་ལས་ཀྱིས། །མཁའ་ཁྱབ་ཡིད་ཅན་མ་ལུས་ཚིམས་བྱེད་ཤོག་བདག་སོགས་དེང་ནས་སྐྱེ་འཕྲེང་ཐམས་ཅད་དུ། །འགྲོ་འདྲེན་
དམ་པ་ཁྱེད་དང་མི་འབྲལ་ཞིང། །བཀའ་བཞིན་བསྒྲུབ་པའི་མཆོད་པས་མཉེས་བྱས་ཏེ། །ས་བཅུ་ལམ་གྱི་བགྲོད་པ་མཐར་ཕྱིན་ཤོག་དགེ་བཅུའི་ལམ་བཟང་དབྱར་མཚོ་ལྟར་འཕེལ་ཞིང། །ཐེག་མཆོག་ཆོས་ཀྱི་སྒྲ་དབྱངས་སྒྲོག་པའི་
གླིང༑ ༑མང་ཐོས་བསྒྲུབ་ལ་བརྩོན་པས་ཡོངས་གང་ཞིང། །བཤད་སྒྲུབ་ཐུབ་བསྟན་རྒྱས་པའི་བཀྲ་ཤིས་ཤོག། ཅེས་པ་འདི་ཡང་དགེ་འཕེལ་ཐེག་མཆོག་གླིང་གི་འདུས་སྤྱི་དང། མ་མ་བློ་བཟང་སྒྲོལ་མ་བཅས་ཀྱིས་དགེ་འཕེལ་བླ་མ་བློ་བཟང་སྙན་གྲགས་ཀྱི་སྐྱེ་
ཕྲེང་སྔོན་བྱུང་དོགས་གནས་ཡོད་རིགས་རྣམས་གུང་བསྒྲིགས་པའི་ས་བོན་དང་བཅས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ན་མོ་
གུ་རུ་བཛྲ་བཧཻ་ར་ཝཱ་ཡ། འདིར་རྩ་བའི་བླ་མ་དང་འཇམ་དཔལ་གཤིན་རྗེ་གཤེད་ངོ་བོ་དབྱེར་མེད་དུ་མོས་ནས་གསོལ་བ་འདེབས་པའི་བླ་མའི་རྣལ་འབྱོར་ཉམས་སུ་ལེན་པར་འདོད་པས་ཡིད་མཐུན་གྱི་གནས་སུ་ཕྱག་བདར་དང། ཆག་ཆག་ལེགས་པར་བྱས། ལྷོ་ཕྱོགས་སུ་
རྡོ་རྗེ་འཇིགས་བྱེད་ཀྱི་རྟན་རབ་གནས་ཅན་བཀྲམ། དེའི་མདུན་དུ་ཅི་འབྱོར་པའི་མཆོད་པ་བཤམས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་སྟེ་དམིགས་པ་བརྟན་པོས།    ༈    །དབྱེར་མེད་ཁྲོ་

[025B] །ཞལ་དགུ་སོ་བཞིའི་ཕྱག་དང་བཅུ་དྲུག་ཞབས། །བརྐྱངས་བསྐུམས་ཚུལ་གྱི་དགྱེས་ཤིང་བཞུགས་པར་གྱུར། །གནས་གསུམ་ཡི་གེ་གསུམ་མཚན་ཧཱུཾ་ཡིག་གི། འོད་ཀྱིས་བླ་མ་རྒྱལ་བ་སྲས་དང་
བཅས། །རང་བཞིན་ཆོས་སྐུའི་དད་ནས་སྤྱན་དྲངས་ཏེ། །དམ་ཚིག་པ་དང་དབྱེར་མེད་རོ་གཅིག་གྱུར། །རབ་ཡངས་འོད་གསལ་ཆོས་སྐུའི་ངང་ཉིད་ལས། །རབ་འཇིགས་རྒྱུ་མའི་སྲིན་པོའི་སྐུར་བཞེངས་ནས། །རབ་འབྱམས་འཕྲིན་
ལས་དྲག་པོས་བདུད་ཀྱི་སྡེ། །རབ་ཏུ་འཛོམས་མཛད་ཞབས་ལ་ཕྱག་འཚལ་ལོ། །ཡིད་འོང་མཆོད་པའི་བྱེ་བྲག་མཐའ་ཡས་པ། །ཡིད་ཀྱིས་སྤྲུལ་དང་དངོས་སུ་བཤམས་པ་འདི། །ཡིད་རབ་དང་པའི་སྟོབས་ཀྱིས་འབུལ་ལགས་ན། །
ཡིད་ཀྱི་རེ་བ་འགྲུབ་ཕྱིར་བཞེས་སུ་གསོལ། །གང་ཞིག་ཐོགས་མེད་དུས་ནས་བསགས་པ་ཡི། །གང་གི་ཐུགས་དང་འགལ་སོགས་སྡིག་པའི་ལས། །གང་གི་མི་ཤེས་དབང་གིས་བསགས་པ་ཀུན། །གང་གི་སྤྱན་སྔར་འགྱོད་པས་སོ་
སོར་བཤགས། །མང་དུ་ཐོས་ཀྱང་ཁེངས་པ་མེད་པ་དང། །མང་དུ་འབྱོར་ཀྱང་སེར་སྣའི་དྲི་མས་དབེན། །མང་པོའི་འདུ་འཛི་སྤངས་པའི་སྒྲུབ་ལ་བརྩོན། །མང་ཐོས་ཉམས་བཞེས་མཛད་ལ་རྗེས་ཡི་རང། །ཆོས་ཀྱི་འཁོར་བསྒྱུར་རྗེ་བཙུན་
བླ་མ་ཡིས། །ཆོས་སྐུའི་མཁའ་ལས་མཁྱེན་བརྩེའི་སྤྲིན་འཁྲིགས་ཏེ། །ཆོས་བཞིན་བསྒྲུབ་པའི་སྐལ་ལྡན་ཞིང་ས་ལ། །ཆོས་ཀྱི་ཆར་ཆེན་དམ་པ་དབབ་ཏུ་གསོལ། །འགྲོ་བ་བླང་དོར་བལྟ་བའི་མིག་བྲལ་ཞིང། །འགྲོ་བའི་ལམ་བཟང་

[026A]༄༅། །བོར་བའི་ཉམ་ཐག་རྣམས། །འགྲོ་དྲུག་སྐྱེ་འཆིའི་མཚོ་ལས་མ་བསྒྲལ་བར། །འགྲོ་བའི་མགོན་པོ་བསྐལ་བརྒྱར་བཞུགས་སུ་གསོལ། །ཡན་ལག་ལྔ་ཡི་ཕྱག་འཚལ་མཆོད་འབུལ་སོགས། །ཡན་ལག་དྲུག་གི་
བསགས་པའི་དགེ་བའི་ཚོགས། །ཡན་ལག་བརྒྱད་ལྡན་རྣམ་དཀར་གངྒཱའི་རྒྱུན། །ཡན་ལག་བདུན་ལྡན་རྒྱ་མཚོར་འབབ་པར་ཤོག་ཕྱོགས་བཅུའི་རྒྱལ་བ་མ་ལུས་འདུས་པའི་ངོ། །མཆོག་གསུམ་གཅིག་བསྡུས་ལེགས་
ཚོགས་ཀུན་གྱི་གཞི། །ཕན་བདེ་ཀུན་གྱི་འབྱུང་གནས་ཞིང་གི་མཆོག་བཀའ་དྲིན་གསུམ་ལྡན་བླ་མར་གསོལ་བ་འདེབས། །དེ་ལྟར་གསོལ་བ་བཏབ་པས་བླ་མ་ཡི། །གསང་གསུམ་ཡི་གེ་གསུམ་ལས་བདུད་རྩིའི་རྒྱུན། །
རིམ་དང་གཅིག་ཅར་བྱུང་ནས་སྒྲིབ་བཞི་སྦྱངས། །དབང་བཞི་ཐོབ་ཅིང་བྱིན་གྱིས་བརླབས་པར་གྱུར། །དགེ་བ་འདི་ཡིས་ཚེ་རབས་ཐམས་ཅད་དུ། །རྗེ་བཙུན་བླ་མས་འབྲལ་མེད་རྗེས་བཟུང་སྟེ། །གསང་མཛོད་འཛིན་པའི་སྲས་
ཀྱི་མཆོག་གྱུར་ནས། །མགོན་ཁྱོད་གོ་འཕང་མྱུར་དུ་ཐོབ་པར་ཤོག་ཅེས་ཨེར་ཏེ་ནི་མཉྫུ་ཤྲཱི་ནོ་མིན་ཧན་ད་ལས་ཧོ་ཐོག་ཐུ་སྐལ་བཟང་ཐུབ་བསྟན་དར་རྒྱས་རྒྱ་མཚོ་དང། དཔལ་རྡོ་རྗེ་འཇིགས་བྱེད་ངོ་བོ་དབྱེར་མེད་དུ་བསྒོམ་པའི་བླ་མའི་རྣལ་འབྱོར་འདི་ལྟ་
བུ་ཞིག་དགོས་ཞེས་མཚོ་སྔོན་དགེ་སློང་ཡེ་ཤེས་རྒྱ་མཚོས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སྭ་སྟི། ཐུབ་པའི་བསྟན་པ་འཆི་མེད་ལམ་ཡངས་པོར། །

[026B] །ཡར་ལྡན་ཆ་ཤས་མཁྱེན་རབ་ལྷན་ཅིག་ཏུ། །འཕེལ་འགྱུར་ཀུནྡའི་གཉེན་ལ་གསོལ་བ་འདེབས། །བསྟན་པའི་ཉིན་བྱེད་སྙིགས་མའི་ངང་ཚུལ་གྱིས། །ཆུ་ལྷའི་ས་འཛིན་རྩེ་
མོར་མངོན་ཕྱོགས་ཚེ། །ཡར་ཟླ་ཇི་བཞིན་འཕེལ་བའི་ཐུགས་བསྐྱེད་ཅན། །མཆོག་སྤྲུལ་མཚན་མོའི་མགོན་པོ་ཞབས་བརྟན་ཤོག་ལུང་རྟོགས་བསྟན་པ་རུ་བཞིའི་དཔུང་ཚོགས་ཀྱི། །མི་མཐུན་གཡུལ་ངོ་ལས་རྒྱལ་མཛད་
འཕྲིན་ཀུན། །ཡར་ཟླ་དབྱར་གྱི་ཆུ་བོ་ལྟར་འཕེལ་ནས། །སྐལ་ལྡན་ཕན་བདེའི་དཔལ་ལ་འགོད་པར་ཤོག་རྒྱལ་བསྟན་སྙིང་པོ་འཇམ་མགོན་བླ་མ་ཡི། །མདོ་སྔགས་ཆོས་ཚུལ་འཛིན་པ་འདུས་པའི་སྡེའི། །ཀློག་དང་སྤོང་
བ་ལས་ཀྱི་འཁོར་ལོའི་རྒྱུན། །སྲིད་མཐའི་བར་དུ་ཉམས་མེད་འཕེལ་བར་ཤོག་མྱུར་མཛད་མགོན་དང་མ་ཧེའི་ཞལ་ཅན་སོགས། །བདུད་སྡེ་འཇོམས་ལ་མཐུ་ལྡན་བསྲུང་མ་ཡིས། །ཇི་ལྟར་སྨོན་པའི་དོན་རྣམས་མ་ལུས་པ།།
རེ་བ་ཇི་བཞིན་འགྲུབ་པའི་འཕྲིན་ལས་མཛོད།། མངྒ་ལཾ།། ཞེས་པ་འདི་ནི་བླ་མ་གོང་མའི་ཚ་བོ་རབ་འབྱམས་པ་མཆོག་གྲུབ་དང། སྐལ་བཟང། དགེ་སློང་སྐལ་བཟང། དགེ་འཕེལ། དགེ་སློང་སྐལ་བཟང་བཤད་སྒྲུབ་སོགས་ཀྱིས་བསྐུལ་བ་ལྟར། །
་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། བློ་བཟང་རིང་ལུགས་འཛིན་པའི་དཔལ་མངའ་བའི། །མཁས་གྲུབ་བཟང་པོའི་ཡོན་ཏན་གཞིར་བཟུང་

[027A]༄༅། །སྟེ། །བཤད་སྒྲུབ་བསྟན་པའི་བྱ་བ་མི་ཉམས་ཤིང། །སྤེལ་མཛད་བཤེས་གཉེན་མཆོག་ལ་གསོལ་བ་འདེབས། །ཅེས་་ཀུན་མཁྱེན་མཁས་པའི་དབང་པོ་ལེགས་པ་དོན་གྲུབ་ཀྱི་ཆོས་ཀྱི་གདན་ཁྲི་འཛིན་པ་ཤར་རྩེ་ཞལ་སྔ་ནས་བློ་བཟང་
ཡོན་ཏན་གྱི་མཚན་བསྟོད་གསོལ་འདེབས་ཤར་རྩེ་གྲྭ་ཚང་གི་བླ་བརྒྱུད་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་དྲུང་ཆེན་དཀའ་ཆེན་དགེ་ལེགས་བརྩོན་འགྲུས་དང། རྒྱལ་ཆེན་རྩེ་བའི་གྲྭ་གྲས་ཆོས་རྗེ་དྲུང་རམ་པ་ཡེ་ཤེས་རྒྱལ་མཚན། བྱང་ཆེན་རི་ཁྲོད་པ་དགེ་སློང་
ཡེ་ཤེས་སྙན་གྲགས་བཅས་ནས་བསྐུལ་བལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། འཇམ་མགོན་བློ་བཟང་གྲགས་པའི་རིང་ལུགས་
མཆོག་རྣམ་དག་རིགས་པས་རྒྱལ་བའི་དགོངས་པ་བཞིན། །སྐལ་བཟང་གདུལ་བྱའི་ཚོགས་ལ་འདོམས་མཛད་པའི། །དཔལ་ལྡན་བླ་མ་དམ་བར་གསོལ་བ་འདེབས། །སྐྱབས་ཀྱི་དམ་པ་མཆོག་གསུམ་ཐུགས་རྗེ་དང། །འདོད་
ཁམས་དབང་ཕྱུག་དྲེགས་པ་ལྕམ་སྲིང་སོགས། །དམ་ཅན་ཆོས་སྲུང་རྒྱ་མཚོའི་མཐུ་སྟོབས་ཀྱིས། །འདྲེན་མཆོག་དམ་པ་བསྐལ་བརྒྱར་ཞབས་བརྟན་ཤོག་དཀྱིལ་ཁང་ལེགས་བཤད་སྒྲོག་པའི་འདུས་པའི་སྡེ། །ཐུགས་མཐུན་
བཤད་སྒྲུབ་དབྱར་མཚོ་ལྟར་འཕེལ་ཞིང། །བློ་བཟང་རྒྱལ་བ་གཉིས་པའི་མདོ་སྔགས་བསྟན། །ཕྱོགས་དུས་ཀུན་ཏུ་དར་ཞིང་རྒྱས་པར་ཤོག་ཅེས་དཀྱིལ་ཁང་ཞལ་སྔ་ནས་བློ་བཟང་རྣམ་རྒྱལ་གྱི་མཚན་བསྟོད་འདོད་གསོལ་

[027B] མདངས་ཆེན་པ་དགེ་སློང་ཆོས་རྗེ་བློ་བཟང་ལྷུན་གྲུབ་གཉིས་ཀྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་
དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། བློ་བཟང་དབང་ཕྱུག་བརྒྱད་ལྡན་ཀུན་གསལ་ངོས། །བདེ་ཆེན་མཚན་དཔེའི་གཟི་བྱིན་དཔལ་འབར་བས། །ཕན་བདེའི་པད་ཚལ་རྒྱས་མཛད་མཁས་
གྲུབ་ཀྱི། །སྐུ་འཕྲེང་རིམ་པར་བྱོན་ལ་གསོལ་བ་འདེབས། །ཁྱད་པར་དམ་ཆོས་ཀུན་བཟོད་དམན་པའི་མཚོར། །ལྷུང་ཚེ་ཐུགས་བརྩེའི་དབང་གྱུར་རུས་སྤལ་གྱིས། །འདེགས་ཕྱིར་སླར་ཡང་སྤྲུལ་པའི་ཟློས་གར་མཆོག་སྟོན་མཛད་སྐྱབས་
གསུམ་ངོ་བོར་གསོལ་བ་འདེབས། །བདེ་ལྡན་ཞིང་གི་མགོན་པོ་སྣང་མཐའ་ཡས། །ཡིད་བཞིན་འཁོར་ལོ་རྣམ་པར་རྒྱལ་མ་སོགས། །འཆི་མེད་ཚེ་ལ་དབང་བསྒྱུར་ལྷག་པའི་ལྷས། །སྐྱབས་གནས་མཆོག་འདིའི་སྐུ་ཚེ་བསྐལ་བརྒྱར་
སྤེལ༑ ༑ཁྱོད་ཞལ་འཕེལ་འགྲིབ་སྤངས་པའི་ཟླ་གཞོན་ནི། །གཟི་བྱིན་འཆར་ནུབ་གཏན་བྲལ་མཚན་དཔེ་ཡིས། །ཆ་ཤས་ཡོངས་རྫོགས་སྤྲུལ་སྐུ་དམ་པ་འདི། །བསྟན་འགྲོའི་དཔལ་དུ་ཡུན་རིང་ཞབས་བརྟན་ཤོག་རྒྱལ་བ་
གཉིས་པའི་རིང་ལུགས་ཀཻ་ལ་ཤ། སྤྲུལ་སྐུའི་རྣམ་དཔྱོད་ཉི་འོད་དང་འགྲོགས་བས། །ལེགས་བཤད་དལ་འགྲོའི་རྒྱུན་གྱིས་ཐར་འདོད་ཡིད། །གདུང་སེལ་དགའ་སྟོན་མྱུར་དུ་སྩོལ་བར་ཤོག། མངྒ་ལཾ།། སྐུ་འཕྲེང་གསོལ་འདེབས་མཚམས་

[028A]༄༅། །སུ་འཇུག་རྒྱུ། ཚེ་བསོད་དཔལ་འབྱོར་རྒྱས་པའི་བང་མཛོད་ལས། །བྱུང་བའི་ཡང་སྲིད་དབང་གི་རྒྱལ་པོ་མཆོག་སྐྱབས་གཅིག་ཐུབ་བསྟན་རྒྱལ་མཚན་རྩེར་བཀོད་ནས། །ཕན་བདེའི་འདོད་དགུ་སྩོལ་ལ་
གསོལ་བ་འདེབས། །ཞེས་ཁལ་ཁ་ཨེར་ཏེ་ནི་པཎྜི་ཏ་ཁོ་ཐོག་ཐུ་མཁན་པོ་ནོ་མོ་ཁང་ཚེ་དབང་སྐྱབས་ཀྱི་བརྟན་བཞུགས་གསོལ་འདེབས་དང་འཁྲུངས་རབས་གསོལ་འདེབས་མཚམས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས། ཁལ་ཁ་ནོ་མོན་ཧན་གྱི་གྲྭ་ཚང་ཁག་ལྔའི་
དབུ་ཆོས་རྣམས་དང། ཕྱག་མཛོད་ཤེས་རབ། གུང་སངས་རྒྱས། ཐོ་ཡོན་ཚེ་དཔལ། ཡབ་ཨེ་ཐེ་གོལ། ཡུམ་དབང་རྒྱལ་བཅས་ནས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སུག་བྲིས་སུ་བགྱིས་
པའོ༑༑    ༈    ༑༑ཐུབ་པའི་ལེགས་བཤད་ཀུན་གྱི་སྙིང་པོ་མཆོག་བློ་བཟང་གྲགས་པའི་མདོ་སྔགས་ཆོས་ཀྱི་ཚུལ། །ཁྲིམས་ལྡན་རིག་སྔགས་འཆང་བའི་འདུས་པའི་སྡེར། །སྟོན་མཛད་དཔལ་ལྡན་བླ་མར་གསོལ་བ་
འདེབས། །ཞེས་སྔགས་ཆེན་ཞལ་སྔ་ནས་དཔེ་ཐུབ་པ་བློ་བཟང་ཚུལ་ཁྲིམས་ཀྱི་མཚན་བསྟོད་གསོལ་འདེབས་གསང་སྔགས་རྒྱུད་པ་གྲྭ་ཚང་གི་བླ་བརྒྱུད་གསོལ་འདེབས་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་ཨེ་མཆི་ཚོགས་གསོག་པ་བློ་བཟང་དར་རྒྱས་དང་
མ་ཆེན་བློ་བཟང་སྦྱིན་པ་གཉིས་ཀྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ན་མོ་གུ་རུ་མཉྫུ་གྷོཥཱ་ཡ་

[028B] །ལྷུན་གྲུབ་འཕྲིན་ལས་རླབས་ཕྲེང་གཡོ་བ་ཅན། །དངོས་གྲུབ་འདོད་དགུའི་འབྱུང་གནས་ཚེ་དཔག་མེད། །སྲས་དང་བཅས་པའི་དེང་འདིར་ཤིས་པས་སྐྱོངས། །ཕུན་
ཚོགས་དོན་གཉིས་ལྷུན་གྲུབ་གཞིར་གྱུར་པའི། །རླབས་ཆེན་བརྩོན་པའི་དཔུང་ཚོགས་ཡན་ལག་བཞིས། །ཕ་རོལ་ལེ་ལོའི་གཡུལ་ལས་རྣམ་རྒྱལ་ནས། །མཉམ་མེད་གོ་འཕང་བརྙེས་ལ་གསོལ་བ་འདེབས། །ཕུན་སུམ་
ཚོགས་པའི་དྲན་ཤེས་ཆུ་རློན་གྱིས། །འཆལ་ཚུལ་ཉེས་ལྟུང་ཀླུང་ལས་རྣམ་རྒྱལ་ཞིང། །དྲང་སྲོང་དམ་པའི་བརྟུལ་ཞུགས་རབ་རྫོགས་པའི། །མགོན་ཁྱོད་བསྐལ་པ་རྒྱ་མཚོར་ཞབས་བརྟན་ཤོག་ཕུན་ཚོགས་ཉིན་མོར་
འབྱེད་པའི་མགོན་ཁྱོད་ཀྱི། །དྲིན་ལས་སྐལ་ལྡན་བུང་བའི་ཚོགས་རྣམས་ཀུན། །རྒྱལ་བསྟན་པདྨོའི་ཚལ་དུ་ལེགས་བཤད་ཀྱི། །དགའ་སྟོན་སྦྲང་རྩིའི་དཔལ་ལ་སྤྱོད་པར་ཤོག་ཐུབ་བསྟན་སྙིང་པོ་འཇམ་མགོན་བླ་མ་ཡིས།།
རིང་ལུགས་སྤྱི་དང་དགེ་ཚོགས་གླིང་འདི་ཡི། །བཤད་སྒྲུབ་བསྟན་པའི་བྱ་བ་མ་ལུས་པ། །མི་ཉམས་གོང་དུ་འཕེལ་བའི་བཀྲ་ཤིས་ཤོག་ཅེས་པ་འདི་ནི་ཨུ་རུད་གུང་རྡོ་རྗེ་ཕ་ལམ་གྱི་ཤོག་དགོན་དགེ་ཚོགས་གླིང་གི་བླ་མ་ཞབས་དྲུང་ཕུན་ཚོགས་རྣམ་
རྒྱལ་གྱི་བརྟན་བཞུགས་གསོལ་འདེབས་འདི་ལྟ་བུ་ཞིག་དགོས་ཞེས་ཐུ་ས་ལག་ཆི་ཀུན་དགའ་རིན་ཆེན་དང། ལས་སྣེ་གྲྭ་བྱིངས་བཅས་ནས་བསྐུལ་བལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་

[029A]༄༅། །སྭ་སྟི༑ བློ་བཟང་རྒྱལ་བའི་ལེགས་བཤད་འོད་སྟོང་གིས། །རྒྱལ་བསྟན་འདབ་བརྒྱ་བཞད་པའི་སྐྱེད་ཚལ་ལ། །དགེ་ལེགས་ཟིལ་མངར་སྤྲོ་བའི་བསྟན་འཛིན་མཚོག་ཡོངས་འཛིན་ཉིན་བྱེད་དབང་པོར་གསོལ་བ་འདེབས་
ཐུབ་བསྟན་བཤད་སྒྲུབ་སྦྲང་རྩིའི་རོ་བཅུད་གསུང། །ངོམས་མེད་འཐུང་བའི་ཐར་འདོད་བཧྲ་མ་རར། །མདོ་སྔགས་ལམ་གྱི་དཀའ་གནད་མ་ལུས་པ། །སྩོལ་ཕྱིར་མགོན་ཁྱོད་ཡུན་རིང་ཞབས་བརྟན་ཤོག་ཆོས་སྲུང་སྤྱི་དང་བེཀྩེ་ལྕམ་
དྲལ་གྱིས། །མགོན་ཁྱོད་བཞེད་པའི་དོན་རྣམས་བསྒྲུབ་པ་ལ། །ནམ་ཡང་གཡེལ་བ་མེད་པའི་གྲོགས་མཛད་ནས། །ཕན་བདེའི་དགའ་སྟོན་རྒྱས་པའི་དགེ་ལེགས་སྩོལ། །ཞེས་པ་འདི་ནི་མཁས་གྲུབ་ཡོངས་ཀྱི་གཙུག་རྒྱན་་འཇམ་དབྱངས་
ཤཱནྟི་པའི་ཆོས་ཀྱི་གདན་ཁྲི་འཛིན་པ་བསླབ་པ་གསུམ་དང་རིམ་གཉིས་ཀྱི་མངོན་པར་རྟོགས་པས་རྒྱུད་ཕྱུག་ཅིང་མདོ་སྔགས་རབ་འབྱམས་སྨྲ་བ་ལ་སྤོབས་པ་དགེ་བ་ཅན་དཀྱིལ་ཁང་ཞལ་སྔ་ནས་བློ་བཟང་བསྟན་འཛིན་གྱི་མཚན་བསྟོད་བརྟན་བཞུགས་སྨོན་ཚིག་དང་བཅས་པ་འདི་ལྟ་བུ་ཞིག་
དགོས་ཞེས། དཀྱིལ་ཁང་ལེགས་བཤད་སྒྲོག་པའི་གླིང་གི་གྲྭ་ཚང་རྒན་པོ་དྲུང་རམ་པ་དཔལ་ལྡན་ཕུན་ཚོགས་དང་དཀའ་ཆེན་བློ་བཟང་དགེ་ལེགས་གཉིས་ཀྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།
དགེ་ལེགས་འཕེལ།།    ༈    །།ཨོཾ་སྭ་སྟི། གང་བློ་མཐའ་བྲལ་ལྷ་ལམ་ཡངས་པ་ལས། །མཁྱེན་བརྩེའི་ཆུ་འཛིན་བཟང་པོའི་ཚོགས་འཁྲིགས་ནས། །ལུང་རིགས་ཆོས་ཆར་བཀྲ་ཤིས་དབྱངས་སྙན་མཆོག་སྒྲོག་

[029B] །ཞེས་པ་འདི་ནི་དཀྱིལ་ཁང་ཞལ་སྔ་ནས་བློ་བཟང་བཀྲ་ཤིས་ཀྱི་མཚན་བསྟོད་བླ་བརྒྱུད་གསོལ་འདེབས་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་དྲུང་ཆེན་བློ་བཟང་ངར་རྒྱས་ཀྱིས་བསྐུལ་བ་ལྟར་
་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་དགེ་ལེགས་འཕེལ།།    ༈    །།ན་མོ་གུ་རུ་མཉྫུ་གྷོཥཱ་ཡ། འཆི་མེད་བདུད་རྩིའི་བཅུད་ཀྱི་ཀ་ལ་ཤ། རབ་ཏུ་གང་བའི་བྱིན་རླབས་ཆར་ཆེན་པོ།།
འབེབས་ལ་མཚུངས་པའི་ཟླ་བྲལ་བདེ་ཅན་མགོན། །ཚེ་མཐའ་ཡས་པས་དགེ་ལེགས་བྱེ་བ་སྩོལ། །བློ་གྲོས་ཤེས་བྱའི་ཡིད་འོད་གཞལ་མེད་ཁང། །འཆད་རྩོད་རྩོམ་པའི་འབྱོར་པ་བཟང་པོས་མཛེས། །བསྟན་པའི་རྒྱལ་མཚན་
འཛིན་མ་རྒྱ་མཚོའི་གཞིར། །བསྒྲེངས་མཁས་རྗེ་བཙུན་བླ་མར་གསོལ་བ་འདེབས། །བློ་བཟང་བསྟན་པ་དྲི་མེད་རིགས་པ་ཡིས། །འཛིན་ཅིང་གཞུང་དོན་གདམས་པར་ཤར་བ་ལས། །མདོ་སྔགས་ལུང་རྟོགས་རྒྱ་མཚོའི་མཐར་
སོན་པ། །བསྟན་པའི་དཔལ་ཁྱོད་ཡུན་རིང་ཞབས་བརྟན་ཤོག་རྒྱལ་བའི་བསྟན་པ་འདབ་བརྒྱ་པ་ཡི་གཉེན། །འགྲོ་བའི་ཚ་གདུང་འཕྲོག་བྱེད་བསིལ་སྦྱིན་མཁན། །ཚོགས་ཟུང་རིན་ཆེན་སྤོ་མཐོ་ས་འཛིན་དབང། །བླ་མེད་
ཡོངས་འཛིན་དམ་པ་ཞབས་བརྟན་ཤོག་རྣམ་འདྲེན་བཞི་པའི་བསྟན་སྙིང་རྣམ་འདྲེན་མཆོག་སྐལ་བཟང་དཔལ་སྟུག་བློ་བཟང་གྲགས་པ་ཡིས། །བསྟན་པ་འཛིན་མཁས་བསྟན་པའི་གསལ་བྱེད་ཁྱོད། །ཞབས་པད་བསྐལ་པའི་བར་དུ་

[030A]༄༅། །ཞབས་བརྟན་ཤོག་སྒྲུབ་སྡེ་རབ་རྒྱས་ཁྲིམས་གཙང་དཔལ་གྱིས་མཛེས། །མདོ་སྔགས་བཤད་སྒྲུབ་མཁས་པའི་བྱ་བ་ཡིས། །དུས་ཀུན་འདའ་བའི་བཞེད་དོན་གེགས་མེད་འགྲུབ། །བདེ་སྐྱིད་རྒྱ་མཚོའི་དཔལ་ལ་སྤྱོད་
པར་ཤོག། ཅེས་པ་འདི་ནི་ལུང་དང་རྟོགས་པའི་ཡོན་ཏན་དུ་མས་མངོན་པར་མཐོ་བ་མཁར་རྡོ་སྤྲུལ་སྐུ་བློ་བཟང་བསྟན་འཛིན་རྒྱ་མཚོའི་མཚན་བསྟོད་ཞབས་བརྟན་སྨོན་ཚིག་དང་བཅས་པ་འདི་ལྟ་བུ་ཞིག་དགོས་ཞེས་མཁས་ཤིང་གྲུབ་པའི་སྐྱེས་མཆོག་ཕུར་བུ་ལྕོག་སྤྲུལ་པའི་སྐུ་
རྗེ་བཙུན་བློ་བཟང་བྱམས་པའི་གསུང་གིས་བསྐུལ་མ་མཛད་པ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བ་དགེ་ལེགས་འཕེལ།།    ༈    །།ཨོཾ་སྭ་སྟི། བློ་ཆེན་རྒྱལ་ཀུན་ངོ་བོ་ཙོང་ཁ་
པའི༑ ༑བཟང་པོའི་ལེགས་བཤད་ནོར་བུའི་བ་གམ་རྩེར། །བཤད་སྒྲུབ་རྒྱལ་མཚན་འཛིན་མཁས་བཤེས་གཉེན་མཆོག་འགྱུར་མེད་གཡུང་དྲུང་ལྟ་བུར་ཞབས་བརྟན་ཤོག་གང་ཐུགས་རྙོག་བྲལ་དལ་འགྲོའི་ཕུང་པོ་ཆེར། །མཁས་
བཙུན་བཟང་བོའི་འདབ་བརྒྱ་རབ་བཞད་དེ། །ཞྭ་སེར་རིང་ལུགས་སྦྲང་རྩིའི་དགའ་སྟོན་གྱིས། །སྐལ་ལྡན་བུང་བའི་ཚོགས་ཀུན་ཚིམ་གྱུར་ཅིག་མགོན་འདིས་རིང་ནས་བསྟེན་ཅིང་བསྒྲུབ་པ་ཡི། །ཆོས་སྲུང་དམ་ཅན་རྒྱ་མཚོའི་ཚོགས་
རྣམས་ཀྱིས། །ཐུགས་ཀྱི་བཞེད་དོན་གེགས་མེད་ལྷུན་གྲུབ་ནས། །ཕན་བདེའི་འཕྲིན་ལས་ཕྱོགས་བཅུར་རྒྱས་གྱུར་ཅིག་ཅེས་པ་འདི་ནི་བྱང་ཕྱོགས་བསྟན་པའི་སྦྱིན་བདག་དང་སྟོབས་དང་ལྡན་པ་ཨེར་ཏེ་ནི་སྤི་ཤི་རལ་ཐུ་ཇ་སག་

[030B] དབུ་ཆོས་གྲྭ་རིགས་སྦྱིན་བདག་སྐྱ་སེར་རྣམས་ཀྱིས་ཏཱ་ཆེན་ཨེར་ཏེ་ནི་དར་ཁན་ཤཱི་རལ་ཐུ་ནོ་མོ་ཁང་བློ་བཟང་རྒྱལ་མཚན་གྱི་ཞབས་བརྟན་གསོལ་འདེབས་སྨོན་ཚིག་དང་བཅས་པ་རྒྱུན་དུ་ཁ་འདོན་བྱས་ཆོག་པ་འདི་ལྟ་བུ་ཞིག་དགོས་ཞེས་བསྐུལ་མ་མཛད་
པ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། བསླབ་གསུམ་ནོར་གྱི་བཅུ་དྲུག་ཆ་ཤས་ཀུན། །ཡོངས་རྫོགས་བློ་གྲོས་
བཟང་པོའི་དཀྱིལ་འཁོར་རྒྱས། །ཤེས་མུན་དགྲ་སྡེའི་དཔུང་ལས་རྣམ་རྒྱལ་བའི། །བཤེས་གཉེན་མཚན་མོའི་མགོན་པོར་གསོལ་བ་འདེབས། །བསླུ་མེད་མཆོག་གསུམ་བྱིན་རླབས་ལ་བརྟེན་ནས། །བློ་བཟང་དགེ་ལ་རབ་ཏུ་གོམས་
པའི་མཐུས། །རྣམ་དཔྱོད་བློ་ཡི་ལུས་སྟོབས་རབ་རྒྱས་པའི། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཞེས་པ་འདི་ནི་ཁལ་ཁ་ཆེ་ཐ་མ་ཎི་ཆེ་ཆེན་ནོ་ཡོན་ཆོས་རྗེ་ཡེ་ཤེས་ཚེ་དབང་བསྟན་འཛིན་དང། ཤེ་དར་དགེ་སློང་བློ་བཟང་ཤེས་རབ། ཁེ་ཆི་
ཡང་ཁུའི་གཉེར་པ་ཡེ་ཤེས་བཀྲ་ཤིས། བློ་བཟང་མཁས་གྲུབ། བློ་བཟང་བརྩོན་འགྲུས་སོགས་ཀྱིས་བསྐུལ་བ་ལྟར། ་ཤཱཀྱའི་བཙུན་བ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་བོས་སྦྱར་བའོ།།    ༈    །ཨོཾ་སྭ་སྟི། ཕྱོགས་
བཅུའི་རྒྱལ་བའི་གསང་གསུམ་རིན་ཆེན་འབུམ། །རྨད་བྱུང་ཐུགས་བསྐྱེད་བཟོ་བོའི་བཞུ་བླུགས་ཀྱི། །སྐལ་ལྡན་མིག་ལ་མདོན་པའི་གཟུགས་སྐུའི་གར། །བསྒྱུར་མཛད་སྐུ་འཕྲེང་རིམ་བྱོན་རྣམས་ལ་འདུད། །ཉི་མའི་གཉེན་གྱི་

[031A]༄༅། །མཛད་འཕྲིན་གསེར་འགྱུར་རྩིས། །འགྲོ་བློའི་ལྕགས་ཁམས་སྐུ་གསུམ་རིན་ཆེན་དུ། །བསྒྱུར་ཚེ་འདུལ་འཛིན་ཀུན་གྱི་མཆོག་གྱུར་པ། །ཉེ་བར་འཁོར་གྱི་ཞབས་ལ་གསོལ་བ་འདེབས། །ཆོས་ཕུང་ངར་ཟབ་
བརྩེགས་པའི་རྒྱལ་མཚན་རྩེར། །འདོད་འཇོའི་དབང་གི་རྒྱལ་བོ་བླ་མེད་རྒྱུད། །གང་དེའི་སྙིང་པོ་དོ་ལྷའི་ལམ་གྱི་སྲོལ། །གསལ་མཛད་མདའ་བསྣུན་ཞབས་ལ་གསོལ་བ་འདེབས། །བསིལ་ལྡན་རྭ་བས་བསྐོར་བའི་སྨན་ལྗོངས་
འདིར། །ལུང་རྟོགས་ཆོས་ཀྱི་ཉི་མའི་སྣང་བ་ཡིས། །ལོག་རྟོག་མུན་པའི་ཚོགས་ཀུན་སེལ་མཛད་པའི། །རིན་ཆེན་མཆོག་གི་ཞབས་ལ་གསོལ་བ་འདེབས། །ཐུགས་བསྐྱེད་དཀྱིལ་འཁོར་ཆ་ཤས་རྫོགས་པའི་མཐུས། །སྒྲུབ་
རྒྱུད་བསྟན་འཛིན་རྒྱུ་སྐར་ཚོགས་ཀྱི་ནང། །མཚན་མོའི་མགོན་ལྟར་བསྔགས་པའི་དེལ་སྟོན་ཆེ། །དབང་གི་རྡོ་རྗེའི་ཞབས་ལ་གསོལ་བ་འདེབས། །ཕན་བདེའི་ཉི་འོད་བསྒྲིབ་ལ་མངོན་ཕྱོགས་པའི། །མི་བསྲུན་སྐྱེ་བོའི་ཚང་ཚིད་མ་
ལུས་པ། །མཐར་ཐུག་འཁྲུལ་འཁོར་མེ་ལྕེས་བསྲེག་མཛད་པའི། །རྭ་ལོ་རྡོ་རྗེའི་ཞབས་ལ་གསོལ་བ་འདེབས། །རྒྱལ་བ་སྲས་བཅས་མ་དྲོས་མཚོ་ཆེན་ལས། །ཉེར་འོངས་བྱང་ཆུབ་སེམས་ཀྱི་ཆབ་ཀླུང་རྒྱུན། །ཐུགས་ཀྱི་རྒྱ་
མཚོར་འབབ་པའི་གསེར་གླིང་པ། །ཆོས་ཀྱི་གྲགས་པའི་ཞབས་ལ་གསོལ་བ་འདེབས། །དུག་ལྔའི་གདུང་བ་ཞི་བྱེད་ཆོས་ཀྱི་སྨན། །ལེགས་སྦྱར་སྐད་ཀྱི་རྒྱ་རུ་ཚུད་པའི་མདུད། །རང་སྐད་སོར་མོའི་འཁྲུལ་གྱིས་ཁྲོལ་མཛད་བའི་

[031B] །དཔལ་ལྡན་བརྩོན་བའི་དཔུང་ཚོགས་ཡན་ལག་བཞིས། །ཕ་རོལ་ལེ་ལོའི་དགྲ་སྡེ་དྲུང་ཕྱུང་ནས། །ཉམས་མེད་གོ་འཕང་ཟུང་འཇུག་རྡོ་རྗེ་འཆང། །རབ་མཉེས་རྗེ་བཙུན་བླ་མར་
གསོལ་བ་འདེབས། །ཁྲིམས་ཀྱི་སར་གནས་བྱང་ཆུབ་ས་བོན་མཆོག་ཏིང་འཛིན་ཤེས་རབ་དྲོད་ཀྱི་ལེགས་སྨིན་པའི། །སྐུ་བཞིའི་འབྲས་བུ་གཡུར་དུ་ཟ་བ་ཡིས། །འདུལ་འཛིན་མཁས་པའི་མཆོག་ལ་གསོལ་བ་འདེབས། །བློ་བཟང་
རིན་ཆེན་ཡུ་བ་ལ་བརྟེན་ཅིང། །ལམ་གཙོ་གསུམ་གྱི་ཟ་འོག་བརྩེགས་བའི་རྩེར། །སྐུ་བཞི་ནོར་བུའི་ཏོག་གིས་རབ་མཛེས་པའི། །བསྟན་པའི་རྒྱལ་མཚན་འཛིན་ལ་གསོལ་བ་འདེབས། །དག་གི་དབང་ཕྱུག་འཇམ་མགོན་བླ་མའི་
བསྟན། །ཕུན་ཚོགས་ཡོན་ཏན་ཀུན་གྱི་འབྱུང་གནས་སུ། །མཐོང་ནས་ལུས་དང་སྲོག་ལ་མི་བལྟ་བར། །འཛིན་སྐྱོད་སྤེལ་མཛད་ཞབས་ལ་གསོལ་བ་འདེབས། །སྐལ་བཟང་རྣམ་འདྲེན་པདྨོའི་ཚལ་གྱི་ནང། །མཐུ་སྟོབས་སྨན་
ལམ་པད་དཀར་ལྟར་བསྔགས་པ། །ཤཱཀྱའི་རྒྱལ་པོའི་ལུང་རྟོགས་བསྟན་པའི་དཔལ། །ཕྱོགས་བཅུར་འབར་མཛད་ཞབས་ལ་གསོལ་བ་འདེབས། །བློ་གྲོས་བཟང་པོའི་ཐུབ་བསྟན་ཁང་བཟང་རྩེར། །བཤད་དང་སྒྲུབ་པའི་རྒྱལ་
མཚན་འཛིན་པ་ལ། །མཐུ་སྟོབས་ནུས་པ་འགྲན་པའི་ཟླ་བྲལ་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །བློ་བཟང་གྲགས་བསྟན་འཛིན་སྐྱོང་སྤེལ་བ་ལ། །མཐུ་ལྡན་སྟོབས་ཀྱིས་དཔའ་བའི་མགོན་པོ་ཁྱོད། །བསྐལ་

[032A]༄༅། །བརྒྱར་རྡོ་རྗེའི་ཁྲི་ལ་རྟག་བཞུགས་ལ། །ཟབ་རྒྱས་ཆོས་ཀྱི་འཁོར་ལོ་བསྐོར་དུ་གསོལ། །བདག་སོགས་དེང་ནས་བྱང་ཆུབ་ཤིང་དྲུང་དུ། །མི་བཟད་བདུད་སྔེའི་གཡུལ་ངོ་མ་བཅོམ་པར། །དེ་སྲིད་མགོན་པོ་ཁྱོད་
དང་མི་འབྲལ་ཞིང། །གསུང་གི་བདུད་རྩིས་རྟག་ཏུ་འཚོ་བར་ཤོག་ཆོས་ཀུན་སྤྲོས་བྲལ་ནམ་མཁའི་བྱ་ལམ་བཞིན། །རྒྱུ་འབྲས་མི་འཆོལ་རྨི་ལམ་ལྟར་མྱོང་བ། །བདེན་པ་གང་དེས་ཇི་ལྟར་སྨོན་པའི་དོན། །འབད་མེད་ལྷུན་གྱིས་
འགྲུབ་པའི་བཀྲ་ཤིས་ཤོག་ཅེས་སྤྲུལ་སྐུ་བློ་བཟང་བསྟན་འཛིན་མཐུ་སྟོབས་ཀྱི་སྐྱེས་རབས་གསོལ་འདེབས་དང་རིང་འཚོའི་སྨོན་ཚིག་གསོལ་འདེབས་འདི་ལྟ་བུ་ཞིག་དགོས་ཞེས་མཛོད་བ་སྐལ་བཟང་ལེགས་གྲུབ་དང་འདུས་སྤྱིའི་ངོ་ཚབ་བློ་བཟང་ཆོས་འཕེལ་
བློ་བཟང་འཕྲིན་ལས་སོགས་ཀྱིས་བསྐུལ་བ་ལྟར། ་ཤཱཀྱའི་བཙུན་བ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སསྟི། བདེ་ཆེན་འཁོར་ལོར་པང་ཟླའི་
གདན་ལ། །རིགས་ཀུན་ཁྱབ་བདག་རྡོ་རྗེ་འཆང་དང། །དབྱེར་མེད་རྗེ་བཙུན་བློ་བཟང་རྡོ་རྗེ། །དགྱེས་བཞིན་བཞུགས་ལ་བྱིན་གྱིས་རློབས་ཤིག་མགོན་ཁྱོད་གསང་གསུམ་བཀོད་བ་མ་ལུས། །གཅིག་ཏུ་མོས་ནས་གསོལ་བ་
འདེབས་ཀྱིས། །བདག་རྒྱུད་ཉོན་མོངས་གདུང་བ་ཞི་ནས། །རང་སེམས་ཆོས་དང་འདྲེས་པར་མཛོད་ཅིག་ལེགས་བྱས་བརྒྱ་ཡིས་བསྐྲུན་པའི་མི་ལུས། །རྙེད་དཀའ་དོན་ཆེའི་ངང་ཚུལ་བསམ་ནས། །འདི་སྣང་བྱ་བས་གཡེངས་མེད་

[032B] །རྟག་ཏུ་སྦྱོད་པར་བྱིན་གྱིས་རློབས་ཤིག་ལུས་ངག་ཡིད་ཀྱིས་བསྒྲུབ་བའི་རྣམ་དཀར། །ཀུན་ཀྱང་ཉོན་མོངས་གཉེན་པོར་གྱུར་ནས། །ཉམས་ལེན་གནང་དུ་ཁེལ་བའི་ཆོས་ཀྱིས། །ཉིན་མཚན་འདའ་བར་བྱིན་གྱིས་རློབས་
ཤིག༑ མར་གྱུར་འགྲོ་རྣམས་སྲིད་མཚོར་ལྷུང་བས། །ཉམ་ཐག་སྡུག་བསྔལ་བཟོད་གླགས་མེད་པར། །བཅོས་མིན་སྙིང་རྗེའི་དབང་གིས་ཅི་བྱེད། །སེམས་ཅན་དོན་དུ་འགྱུར་བར་མཛོད་ཅིག་ཁྱད་པར་འདི་སྣང་འགགས་ལ་ཕྱོགས་
ཚེ༑ ༑རྗེ་བཙུན་བླ་མ་བློ་བཟང་རྡོ་རྗེ། །མཁའ་འགྲོའི་འཁོར་གྱིས་བསྐོར་བའི་བསུ་མས། །མཁའ་སྤྱོད་ཞིང་དུ་འཁྲིད་པར་མཛོད་ཅིག་གནས་སྐབས་དུག་ཅན་རྩྭ་ཡིས་ཕྱུགས་ལ། །མནར་སོགས་འཚོ་ཆས་ཤི་རྐྱེན་གྱུར་པའི། །
ཉེར་འཚེ་འྡིའང་ཞི་བའི་རེ་གནས། །བླ་མ་མཆོག་ལས་གཞན་དུ་མེད་པས། །བསྐལ་པར་བསགས་པའི་ལས་སྒྲིབ་ཕུང་པོ། །བླ་མའི་ལམ་གྱི་སྐད་ཅིག་གཅིག་ལ། །ཞི་འགྱུར་རྡོ་རྗེའི་ཚིག་གི་བདེན་པ། །དེང་འདིར་མངོན་སུམ་
སྟོན་པར་མཛོད་ཅིག་གཞན་ཡང་གདུག་པའི་ས་བདག་ཀླུ་གཉན། །ཀུན་ཀྱང་གནོད་འཚེའི་བསམ་སྦྱོར་སྤངས་ནས། །བསྟན་ལ་གུས་ཤིང་རྗེ་བཙུན་བླ་མའི། །བཀའ་ཉན་བྱམས་པའི་སེམས་ལྡན་གྱུར་ཅིག་ཅེས་པ་འདི་ནི་འོར་ཏུ་
སུ་ཨུ་ཤིན་སྦུ་ཡན་ཐུ་བའི་སེའི་ཤོག་མེ་རིན་རྣམ་དག་ནས་ཨེར་ཏི་ནི་མར་ཁན་མཁན་པོ་བློ་བཟང་རྡོ་རྗེར་བཀའ་དྲིན་དྲན་པའི་གསོལ་འདེབས་དང་རྩྭ་དུག་གི་གནོད་པ་ཞི་ཐབས་བཅས་སུ་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བ་ལ་བརྟེན་ནས། ་ཤཱཀྱའི་བཙུན་བ་བློ་བཟང་

[033A]༄༅། །དཔལ་ལྡན་བསྟན་བའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།ན་མོ་མཉྫུ་གྷོ་ཥཱ་ཡ། ཆོས་བརྒྱད་སྒྱུ་མ་ཇི་བཞིན་གཟིགས་པའི་བློས། །ཐེག་ཆེན་ལམ་བཟང་སྒྲུབ་
པའི་ཐབས་ཀྱི་མཆོག་རྩེ་གཅིག་བསམ་གཏན་མཆོག་ལ་རབ་གཞོལ་བའི། །དཔལ་ལྡན་བླ་མ་དམ་པར་གསོལ་བ་འདེབས། །བློ་བཟང་ལེགས་བཤད་ཆུ་མཚོ་ལས་འཁྲུངས་པའི། །རྣམ་གསུམ་ཚུལ་ཁྲིམས་ཡོངས་འདུས་
རྟོའི་ཚལ། །བསོད་ནམས་འབྲས་བུའི་ཁུར་གྱིས་རབ་དུད་པའི། །ཕན་བདེའི་མཆོག་སྦྱིན་མཛད་ལ་གསོལ་བ་འདེབས། །ཞེས་ཀུན་མཁྱེན་ལེགས་པ་དོན་གྲུབ་ཀྱི་ཆོས་ཀྱི་གདན་ཁྲི་འཛིན་པ་ཞལ་སྔ་ནས་བློ་བཟང་བསམ་གཏན་དང། ཞལ་སྡ་ནས་བློ་
བཟང་བསོད་ནམས་གཉིས་ཀྱི་མཚན་བསྟོད་ཤར་རྩེ་གྲྭ་ཚང་གི་བླ་བརྒྱུད་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་གྲྭ་ཚང་དྲུང་ཆེན་དཀའ་ཆེན་དཔལ་ལྡན་བཟོད་པ་དང། སྤྱི་ས་བློ་བཟང་ཚེ་བརྟན་དང། དྲུང་རམ་པ་དཔལ་ལྡན་དོན་གྲུབ་བཅས་ནས་བསྐུལ་བའི་དོར་
་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་རཏྣ་ཏྲ་ཡཱ་ཡ། ཐུབ་བསྟན་ཁ་བའི་རྡུལ་བརྩེགས་ལ་གནས་ནས། །དྲི་མེད་
རིག་པས་གཉིས་འཐུང་ཀླད་འགེམས་ཤིང། །ལོག་སྨྲ་ཝ་སྐྱེས་སྐྲག་མཛད་བློ་བཟང་གྲགས། །སྨྲ་བའི་སེང་གེས་དེང་འདིར་ཤིས་པས་སྐྱོངས། །བློ་གྲོས་བཟང་པོའི་འདྲེན་བྱད་སྟོད་ལྡན་ཞིང། །རབ་བརྟན་རྡོ་རྗེའི་རྩེ་བརྒྱ་གདེངས་

[033B] །ཉེས་བཤད་ས་འཛིན་བགྲོང་བ་འཇོམས་མཛད་པའི། །རྗེ་བཙུན་བླ་མའི་ཞབས་ལ་གསོལ་བ་འདེབས། །བློ་བཟང་མཁས་ཀུན་ཡིད་འཕྲོག་ཐབས་མཁས་དང། །ཤེས་རབ་སྣང་བས་ཐུབ་བསྟན་པདྨོའི་ཚལ། །རྒྱས་མཛད་
ཆོས་ཀྱི་ཉི་མའི་ཡང་སྲིང་མཆོག་བློ་བཟང་རབ་བརྟན་བསྐལ་བརྒྱར་ཞབས་བརྟན་ཤོག་བློ་ཆེན་རྒྱལ་ཀུན་བགྲོད་གཅིག་ལམ་བཟང་ལ། །རབ་འབྱམས་སྐལ་མཉམ་འགྲོ་རྣམས་འགོད་སླད་དུ། །མགོན་ཁྱོད་བགྲང་ཡས་བསྐལ་
པར་ཞབས་བརྟན་ཅིང། །མཁས་བཙུན་བཟང་པོའི་མཛད་པ་མཐར་ཕྱིན་ཤག་ལྗོངས་འདིར་ནད་མུག་འཁྲུག་རྩོད་ཀུན་ཞི་ནས། །ཆོས་འབྱོར་བདེ་དགས་རྟག་ཏུ་འཚོ་བ་དང། །བདག་སོགས་དེང་ནས་བྱང་ཆུབ་སྙིང་པོའི་བར། །
བཤེས་གཉེན་དམ་པས་འབྲལ་མེད་རྗེས་འཛིན་ཤོག་ཅེས་རབ་འབྱམས་པ་བློ་བཟང་ཤེས་རབ་ནས་བླ་མ་བློ་བཟང་ཤེས་རབ་ཉི་མའི་སྐྱེ་བ་བློ་བཟང་རབ་བརྟན་གྱི་གསལ་འདེབས་དང་རིང་འཚོའི་སྨོན་ཚིག་འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་
བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་བའོ།།    ༈    །།བླ་མ་རིན་ཆེན་དབང་རྒྱལ་ལ་གསོལ་འདེབས་མཚན་སྔགས་དང་བཅས་པ་བཞུགས་སོ།།    ༈    །།ན་མོ་རཏྣ་ཏྲ་ཡཱ་ཡ་
ལྔ་ལྡན་ཡེ་ཤེས་ཆེན་པོའི་རྣམ་རོལ་ལས། །ཡོན་ཏན་ལྷུན་རྫོགས་རིན་ཆེན་དབང་གི་རྒྱལ། །ཡིད་ལ་གང་བསམ་འདོད་དགུ་སྩལ་མཛད་པའི། །དྲིན་ཅན་བླ་མའི་ཞབས་ལ་གསོལ་བ་འདེབས། །མཉེས་བ་གསུམ་གྱིས་རྟག་ཏུ་མཉེས་བྱས་

[034A]༄༅། །ན༑ ༑མཆོག་མཐུན་དངོས་གྲུབ་ངེས་པར་སྩོལ་མཛད་ཅིང། །སྐུ་གསུམ་རིན་ཆེན་གོ་འཕང་མཆོག་བརྙེས་པའི། །བསམ་འཕེལ་དབང་གི་རྒྱལ་པོར་གསོལ་བ་འདེབས། །ལྷུན་སྡུག་རིན་ཆེན་ལས་གྲུབ་ཕོ་
བྲང་ཆེར། །ལྷན་སྐྱེས་ཀུན་གསལ་མཛེས་མའི་ལང་ཚོ་ལ། །ཡོངས་སུ་འཁྱུད་པའི་འཇའ་ཚོན་སྒྱུ་མའི་གར། །བསྒྱུར་མཛད་དབང་གི་རྒྱལ་པོ་ཞབས་བརྟན་ཤོག་མཚན་སྔགས་ནི། ཨོཾ་ཨཱ་གུ་རུ་རཏྣ་ཨིནྡྲ་རཱ་ཛ་ཡ་སིདྡྷི་ཧཱུཾ་ཧཱུཾ་
ཅེས་ཞབས་དྲུང་བློ་བཟང་སྦྱིན་པ་ནས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གྲུ་འཛིན་གཉིས་པའི་གཞལ་མེད་ཁང་དུ་སྦྱར་བའོ།།    ༈    །།ན་མོ་གུ་རུ་མཉྫུ་གྷོ་ཥཱུ་
ཡ༑ གངས་རིའི་མདངས་འཛིན་བཅོམ་ལྡན་ཧེ་རུ་ཀ་ལ་སོགས་མཚན་ཙམ་བཟུང་བས་ཉི་མའི་བུ། །སྡེ་བཅས་རི་མོའི་ལམ་ལ་འགོད་མཛད་པའི། །ཚེ་སྦྱིན་ལྷ་ཚོགས་ཀུན་གྱི་ཤིས་པས་སྐྱོངས། །འཕགས་ཡུལ་གྲུབ་པའི་འཁོར་
བསྒྱུར་སྤྱོད་འཆང་ཆེ། །བྱང་ཕྱོགས་བསྟན་འགྲོའི་མགོན་དུ་ལེགས་འབྱོན་ཚེ། །ཐུགས་བསྐྱེད་དབང་གིས་རྡོ་རྗེའི་འཕྲིན་ལས་ཀྱི། །གདུགས་དཀར་སྲིད་རྩེར་བསྒྲེངས་ལ་གསོལ་བ་འདེབས། །བློ་བཟང་བསྟན་བའི་རྒྱལ་མཚན་ཆེར་
བསྒྲེངས་ཚེ། །མགོན་དེའི་རྨད་བྱུང་འཕྲིན་ལས་མཁའ་ཁྱབ་ཏུ། །སྤེལ་ཕྱིར་ངུར་སྨྲིག་ཟློས་གར་རབ་བསྒྱུར་བ། །འདྲེན་མཆོག་ཆོས་ཀྱི་རྒྱལ་པོར་གསོལ་བ་འདེབས། །མདོ་སྔགས་ཆོས་ཀྱི་དཔལ་འབྱོར་རབ་བརྟན་རྗེ། །སྒྲོལ་

[034B] །རྡོ་རྗེའི་མཚན་ཅན་ཟབ་ལམ་རིམ་གཉིས་ཀྱི། །རྣལ་འབྱོར་མཆོག་ཏུ་གཞོལ་ལ་གསོལ་བ་འདེབས། །གཞན་ཡང་སྐུ་འཕྲེང་རིམ་བྱོན་མཐའ་དག་དང། །ཚེ་མགོན་ལ་སོགས་དམ་ཅན་
ཆོས་སྲུང་ལ། །བཀའ་ཡི་དབང་བསྒྱུར་རྗེ་བཙུན་དམ་པ་ཡིས། །ཐུགས་སྲས་རྡོ་རྗེའི་མཚན་འཆང་ཁྱོད་ལ་འདུད། །ལུང་རྟོགས་བསམ་འཕེལ་དབང་གི་རྒྱལ་པོ་ནི། །མཁས་ཤིང་གྲུབ་པའི་རྒྱལ་མཚན་རྩེར་བཀོད་ནས། །རྡོ་རྗེའི་རྣལ་
འབྱོར་ཡན་ལག་དྲུག་ལ་སོགས། །ཟབ་རྒྱས་ཆོས་ཆར་འབེབས་ལ་གསོལ་བ་འདེབས། །འཕགས་ཡུལ་མི་ཕམ་མགོན་པོ་འབྱོན་མིན་བར། །ཁྱོད་ཀྱི་ཞབས་པད་རྡོ་རྗེ་ལྟར་བརྟན་ཅིང། །བསྟན་འགྲོར་སྨན་པའི་ཐུགས་བསྐྱེད་འཕྲིན་
ལས་ཚོགས། །མ་ལུས་གེགས་མེད་ལྷུན་གྱིས་འགྲུབ་གྱུར་ཅིག་གཞན་ཡང་དམ་ཆོས་འཛིན་པའི་སྨོན་ལམ་གྱི། །མཐུ་ལྡན་སྐྱེས་བུ་མཐའ་དག་ཞབས་བརྟན་ཅིང། །རྒྱལ་བསྟན་སྙིང་པོ་འཇམ་མགོན་སྙན་བརྒྱུད་ཀྱི། །གདམས་
པ་རིན་ཆེན་ཕྱོགས་བཅུར་འབར་གྱུར་ཅིག་རྒྱལ་ཁམས་སྤྱི་དང་བྱང་སྨད་ཡུལ་ལྗོངས་འདིར། །ནད་མུག་འཁྲུག་རྩོད་རྒུད་ཚོགས་རྒྱུན་ཆད་ཅིང། །ཆོས་འབྱོར་བདེ་སྐྱིད་ཡར་ཟླའི་རང་བཞིན་ལ། །འགྲོ་རྣམས་ཉིན་མཚན་ཀུན་ཏུ་
སྤྱོད་གྱུར་ཅིག་ལྷུན་གྲུབ་སྤྲོས་བྲལ་ཆོས་དབྱིངས་བདེན་པ་དང། །ཀུན་རྫོབ་རྒྱུ་འབྲས་རྟེན་འབྲེལ་མི་བསླུའི་མཐུས། །ཇི་ལྟར་སྨོན་པའི་དོན་རྣམས་མ་ལུས་པ། །ཡིད་ལ་རེ་བ་ཇི་བཞིན་འགྲུབ་གྱུར་ཅིག་ཅེས་སྤྲུལ་སྐུ་བསམ་གྲུབ་རྡོ་རྗེའི་སྐྱེས་

[035A]༄༅། །རབས་དང་འབྲེལ་བའི་གསོལ་འདེབས་བརྟན་བཞུགས་འདི་ལྟ་བུ་ཞིག་དགོས་ཞེས་ཐུ་ཡོན་ཕྱག་མཛོད་ཏཱ་བླ་མ། ཆེ་ཧོ་ལ་སྐལ་བཟང་སོགས་གྲྭ་རིགས་རྣམས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་
ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་སསྟི། མཁྱེན་བརྩེ་ནུས་པ་ཀུན་ལྡན་རྫོགས་སངས་རྒྱས། །བསམ་མི་ཁྱབ་སོགས་ཡོན་ཏན་བརྒྱད་ལྡན་ཆོས། །རིག་གྲོལ་ཡོན་ཏན་
གཉིས་ལྡན་འཕགས་པའི་ཚོགས། །མཆོག་གསུམ་དམ་པས་དེང་འདིར་དགེ་ལེགས་སྩོལ། །གྲུབ་པའི་འཁོར་བསྒྱུར་སྤྱོད་འཆང་ནག་པོ་པ། །རིག་པ་བརྟུལ་ཞུགས་སྤྱད་པ་སྤྱོད་པའི་ཚེ། །གསང་མཛད་འཛིན་པའི་སྲས་ཀྱི་ཐུ་བོ་
མཆོག་དྷརྨཱ་པཱ་ལའི་ཞབས་ལ་གསོལ་བ་འདེབས། །དཀོན་མཆོག་རྣམ་གསུམ་སྤྱི་བོའི་རྒྱན་དུ་བསྟེན། །དཔའ་བརྟན་དཔུང་ཚོགས་ཡན་ལག་རྣམ་པ་བཞིས། །རྒྱལ་བསྟན་བསྲུང་པའི་ལས་ལ་རྟག་བརྩོན་པ། །ས་སྐྱོང་བྷརྟ་ཏི་ལ་
གསོལ་བ་འདེབས། །རྒྱལ་བསྟན་སྙིང་པོ་དམ་ཆོས་བདུད་རྩི་ཡིས། །ཐུགས་གསང་རིན་ཆེན་བུམ་པར་ལེགས་བལྟམས་ཏེ། །འགྲོ་ལ་གང་ལ་གང་འདུལ་ཐབས་མཁས་ཀྱི། །ལམ་མཆོག་དགའ་སྟོན་འགྱེད་ལ་གསོལ་བ་
འདེབས། །སྙིང་བོ་ཡེ་ཤེས་རྡོ་རྗེའི་སྐུ་བརྙེས་ཀྱང། །བྱང་ཕྱོགས་འགྲོ་རྣམས་སྨིན་གྲོལ་ལམ་འགོད་ཕྱིར། །མི་ཡི་སྲིད་བཟུང་རྗེ་བཙུན་དམ་པ་ཡིས། །སྲས་ཀྱི་ཐུ་བོར་གྱུར་ལ་གསོལ་བ་འདེབས། །འཇམ་དཔལ་རྡོ་རྗེའི་སྒྱུ་འཕྲུལ་

[035B] །རིང་ལུགས་འཁྲུལ་མེད་དྲི་བྲལ་བྱང་ཕྱོགས་སུ། །སྤེལ་ཕྱིར་ས་ཡི་ཚངས་པས་བསྔགས་པ་ཡིས། ། མཚན་འཆང་མཁས་གྲུབ་ཆེན་པོར་གསོལ་བ་འདེབས། །སླར་ཡང་ལྷག་བསམ་རིན་ཆེན་དབང་གི་རྒྱལ། །
ཐེག་གསུམ་རྡོ་རྗེ་ཐེག་པའི་ཟ་འོག་གོས། །བརྩེགས་པའི་རྒྱལ་མཚན་རྩེར་བཀོད་ལུང་རིགས་ཀྱི། །འདོད་དགུ་སྩོལ་མཛད་སྤྲུལ་སྐུར་གསོལ་བ་འདེབས། །མགོན་ཁྱོད་ཚུལ་ཁྲིམས་གཙང་མའི་ཞིང་ས་ལ། །ཐོས་བསམ་སྒོམ་
ལ་བརྩོན་པའི་བརླན་གཤེར་གྱི། །བསླབ་གསུམ་མྱུ་གུའི་རྩེར་སྨིན་འབྲས་བཟང་གིས། །སྲིད་ཞིའི་དབུལ་ཕོངས་མ་ལུས་སེལ་བར་ཤོག་བདག་སོགས་དད་ལྡན་འགྲོ་བ་མ་ལུས་བ། །འོག་མིན་ཞིང་དུ་ཁ་སྦྱོར་བདུན་ལྡན་གྱི། །ལོངས་
སྤྱོད་རྫོགས་སྐུ་མངོན་དུ་མ་བྱས་བར། །དེ་སྲིད་མགོན་ཁྱོད་ཞབས་པད་བརྟན་པར་ཤོག་ལས་ཀྱི་ས་པའི་བྱང་ཕྱོགས་ཡུལ་ལྗོངས་འདིར། །ཞྭ་སེར་མདོ་སྔགས་བསྟན་པ་དར་དྲག་ཅིང། །མགོན་ཁྱོད་རྣམ་དཀར་འཕྲིན་ལས་བསིལ་
ཟེར་གྱིས། །མི་མཐུན་རྒུད་པའི་ཚ་གདུང་སེལ་བར་ཤོག་ཕྱག་དྲུག་འདོད་ཁམས་བདག་མོ་ལ་སོགས་པ། །མགོན་ཁྱོད་བཞེད་དོན་སྒྲུབ་ལ་བར་གཅོད་པ། །འཇོམས་ལ་རྡོ་རྗེའི་ཐོག་ལྟར་བསྔགས་ཀུན་གྱི། །འཕྲིན་ལས་རྣམ་
བཞིས་གཡེལ་མེད་སྐྱོང་གྱུར་ཅིག་གནས་སྐབས་སུ་ཡང་ཚེ་རིང་ལོངས་སྤྱོད་འཕེལ། །མཐུན་རྐྱེན་ལེགས་ཚོགས་མཐའ་དག་ལྷུན་གྱིས་གྲུབ། །བགེགས་དང་བར་གཅོད་གཡུལ་ལས་རབ་རྒྱལ་ཏེ། །ཕུན་ཚོགས་དཔལ་ལ་རོལ་

[036A]༄༅། །པའི་བཀྲ་ཤིས་ཤོག་ཅེས་འཇམ་དཔལ་རྡོ་རྗེ་ནོ་མིན་ཧན་གྱི་སྤྲུལ་སྐུ་ནོ་མིན་ཧན་རིན་ཆེན་རྡོ་རྗེའི་སྐྱེས་རབས་དང་འབྲེལ་བའི་བརྟན་བཞུགས་གསོལ་འདེབས་འདི་ལྟ་བུ་ཞིག་དགོས་ཞེས་རིན་ཆེན་མོའི་ཡང་སངས་གྲྭ་ཚང་གི་བླ་མ་དགེ་སློང་ངག་དབང་ཆོས་
འཕེལ་གྱིས་བསྐུལ་བ་ལ་བརྟེན་ནས། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ། །དགེ་ལེགས་འཕེལ།།    ༈    །།ན་མོ་གུ་རུ་བྷྱ་མཚན་
ཙམ་བཟུང་བས་ཉི་བུའི་བེ་ཅོན་ཡང། །རི་མོའི་ལམ་དུ་འགོད་མཛད་ཚེ་མཐའ་ཡས། །བདེ་ལྡན་ཞིང་གི་མགོན་པོ་འཁོར་བཅས་ཀྱིས། །དགེ་ལེགས་བྱེ་བའི་ཆར་ཆེན་དབབ་ཏུ་གསོལ། །བགྲང་ཡས་བསྐལ་མང་འདས་པའི་སྔོན་རོལ་དུ།།
རིན་ཆེན་སྙིང་པོའི་སྤྱན་སྔར་ཐུགས་བསྐྱེད་དེ། །རླབས་ཆེན་བརྩོན་པས་རྒྱལ་བ་རྒྱ་མཚོའི་ཚོགས། །མ་ལུས་རྫོགས་པར་མཛད་ལ་གསོལ་བ་འདེབས། །སྤངས་རྟོགས་ཡོན་ཏན་ཕུལ་བྱུང་མཉམ་ནའང། །རྣམ་འདྲེན་གཞན་ལས་
ཐུགས་རྗེའི་མཆོག་གྱུར་པ། །ཤཱཀྱའི་རྒྱལ་པོ་འཇིག་རྟེན་འདིར་བྱོན་ཚེ། །བྱང་སེམས་རྡོ་རྗེར་གྱུར་ལ་གསོལ་བ་འདེབས། །ལྷག་པའི་ལྷ་ཡི་ལུང་བསྟན་ཇི་བཞིན་དུ། །ངག་གི་དངོས་གྲུབ་སྦྱོར་བ་ལ་བརྟེན་ནས། །དཔེ་མཐོང་ཙམ་གྱིས་
ཚིག་དོན་ཐུགས་ཆུད་པའི། །ངག་གི་དབང་ཕྱུག་གྲགས་པར་གསོལ་བ་འདེབས། །དྲང་ངེས་འབྱེད་མཁས་སྐྱེ་བ་ལྔ་པ་ཡི། །རྩོམ་འཆད་རྩོད་པའི་མགྲིན་མཐོ་གཡས་སུ་འཁྱིལ། །ལོག་སྨྲ་ཚར་གཅོད་སྐལ་ལྡན་རྗེས་འཛིན་མཁན་

[036B] །རྗེ་བཙུན་གོང་མའི་ཐུགས་བཅུད་བདུད་རྩིའི་ཆབ། །ཐུགས་གསང་དཔལ་གྱི་བེའུ་ཡོངས་འཁྱིལ་བ། །ཀུན་ལ་ལེགས་བཤད་དགའ་སྟོན་སྦྱིན་མཛད་པའི། །རྡོ་རྗེ་སློབ་
དཔོན་ཆེན་པོར་གསོལ་བ་འདེབས། །རབ་འབྱམས་གསུང་རབ་རལ་པའི་ཁུར་འཆང་ཞིང། །ལུང་རིགས་གད་རྒྱངས་སྲིད་གསུམ་ཁོངས་ལས་བརྒལ། །སྨྲ་བའི་སེང་གེ་སྣང་སྲིད་བྲན་འཁོལ་བའི། །སངས་རྒྱས་དཔལ་བཟང་
ཞབས་ལ་གསོལ་བ་འདེབས། །ངག་དབང་མགྲིན་པར་བཞུགས་པའི་སྨྲ་མཁས་ཀྱི། །ལྗོངས་འདིར་ཞྭ་སེར་བསྟན་པ་སྤེལ་བའི་ཕྱིར། །རིགས་བཙུན་ཝང་གི་སྲས་སུ་སྐུ་འཁྲུངས་པ། །དཀོན་མཆོག་གསུམ་དངོས་ཞབས་ལ་
གསོལ་བ་འདེབས། །འཇམ་དབྱངས་བསྟན་པའི་འཆི་མེད་དགའ་ཚལ་དུ། །ཚངས་སྤྱོད་སྦྲང་རྩིའི་རྒྱལ་མཚན་འཛིན་པའི་དཔལ། །ལེགས་བཤད་བདུད་རྩིས་འགྲོ་ཀུན་ཚིམ་མཛད་པའི། །རྗེ་བཙུན་བླ་མའི་ཞབས་ལ་གསོལ་བ་
འདེབས། །རབ་འབྱམས་རྒྱལ་བའི་ཡབ་གཅིག་འཇམ་པའི་དབྱངས། །མི་ཡི་སྲིད་པའི་གར་མཁན་ཙོང་ཁ་པའི། །མདོ་སྔགས་བསྟན་པའི་རྒྱལ་མཚན་བྱང་ཕྱོགས་འདིར། །འཛིན་མཛད་བཤེས་གཉེན་དམ་པར་གསོལ་བ་འདེབས།།
འཇམ་པའི་ཐུགས་ཀྱིས་འགྲོ་ཀུན་བུ་ལྟར་གཟིགས། །ཚངས་པའི་དབྱངས་ཀྱིས་སྐལ་ལྡན་འདོད་པ་འཇོ། །དངོས་གྲུབ་རྒྱ་མཚོའི་འབྱུང་གནས་མཚན་དཔེའི་སྐུ། །མཐོང་བས་དོན་ལྡན་མཛད་ལ་གསོལ་བ་འདེབས། །མགོན་ཁྱོད་

[037A]༄༅། །གཞོམ་གཞིག་བྲལ་བའི་རིན་ཆེན་ཁྲིར། །ཚེ་དཔག་མེད་པའི་བདེན་པའི་བྱིན་ཆེན་གྱིས། །བགྲེས་རྒུད་སྙུན་སོགས་ཉེར་འཚེའི་མིང་ཙམ་ཡང། །མི་གྲགས་བསྐལ་པ་རྒྱ་མཚོར་ཞབས་བརྟན་ཤོག་འཇམ་
དབྱངས་མི་ཡི་རྣམ་རོལ་ཙོང་ཁ་པའི། །ལེགས་བཤད་དངོས་གྲུབ་འབྱུང་གནས་དབང་གི་རྒྱལ། །འཆད་རྩོད་རྩོམ་པའི་རྒྱལ་མཚན་རྩེར་བཀོད་ནས། །ལུང་རིགས་རྒྱ་མཚོས་འགྲོ་ཀུན་ཚིམ་བྱེད་ཤོག་ཁྱོད་ཀྱི་རྣམ་དཀར་
འཕྲིན་ལས་གདུགས་དཀར་པོ། །ཁོར་ཡུག་སྲིད་རྩེའི་བར་དུ་ཁྱབ་པའི་མཐུས། །གདུལ་བྱའི་སྒྲིབ་གཉིས་ཚ་གདུང་ལས་བསྐྱབས་ཏེ། །ཕན་བདེའི་བསིལ་སྦྱིན་སྐལ་བཟང་ཅི་ཡང་སྩོལ། །ལྗོངས་འདིའི་འགྲོ་ཀུན་ངེས་འབྱུང་བྱང་
སེམས་དང། །ཡང་དག་ལྟ་བའི་ནོར་གྱིས་རྒྱུད་ཕྱུག་ཅིང། །ཆོས་མིན་སྲིད་ཞིའི་མཐའ་ལ་ཞེན་སྤངས་ཏེ། །དོན་གཉིས་མཐར་ཕྱིན་སངས་རྒྱས་མྱུར་ཐོབ་ཤོག་སྤངས་རྟོགས་མཐར་ཕྱིན་སངས་རྒྱས་མྱུར་ཐོབ་ཤོག་སྤངས་རྟོགས་མཐར་ཕྱིན་སངས་རྒྱས་ཐུགས་རྗེ་དང། །བསམ་
གྱིས་མི་ཁྱབ་ཆོས་དབྱིངས་བདེན་པའི་མཐུ། །ཁྲིམས་ལྡན་འདུས་པས་རྩེ་གཅིག་གསོལ་བཏབ་མཐུས། །སྨོན་པའི་གནས་ཀུན་ལྷུན་གྱིས་འགྲུབ་གྱུར་ཅིག། ཅེས་ཁལ་ཁ་ནོ་ཡོན་ཁོ་ཐོག་ཐུའི་སྤྲུལ་སྐུ་རིམ་འབྱོན་གྱི་གསོལ་བ་འདེབས་དང། ད་
ལྟའི་སྤྲུལ་སྐུ་འཇམ་དབྱངས་དངོས་གྲུབ་རྒྱ་མཚོའི་བརྟན་བཞུགས་དང་བཅས་པ་འདི་ལྟ་བུ་ཞིག་དགོས་ཞེས་གང་གི་བུ་སློབ་ཨེར་ཁེ་སྦི་ལིག་ཐུ་ཆོས་རྗེ་དགེ་སློང་སྐལ་བཟང་ཚེ་རིང། ནང་སོ་དམ་ཆི་དགེ་སྐོས་དགེ་སློང་ཐུབ་བསྟན་ཆོས་འཕེལ་བཅས་ཆོས་སྡེ་དགའ་ལྡན་རབ་རྒྱས་

[037B] ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་སྭ་སྟི། རྟ་བདུན་བདག་པོའི་བུ་ཡི་
གཡུལ་ངོའི་མཚོན། །དྲན་པས་རི་མོའི་གནས་སུ་འགོད་མཛད་པའི། །འཆི་མེད་དཔལ་སྟེར་རྣམ་པར་རྒྱལ་མ་ཡིས། །ཤིས་པའི་དབྱངས་ཀྱིས་ས་གསུམ་ཁྱབ་གྱུར་ཅིག་བློ་བཟང་རྒྱལ་བའི་ཆོས་ཚུལ་རིན་ཆེན་གྱི། །འཇིགས་མེད་
ཐུགས་ཀྱི་བང་མཛོད་ཡོངས་གཏམས་ཤིང། །ལེགས་བཤད་མི་འགྱུར་རྡོ་རྗེའི་ལོངས་སྤྱོད་ཀྱིས། །སྲིད་ཞིའི་དབུལ་ཕོངས་སེལ་ལ་གསོལ་བ་འདེབས། །མགོན་ཁྱོད་ཐུགས་བསྐྱེད་རྟ་ལྗང་གིས་དྲངས་པའི། །ཡང་སྲིད་ཉིན་བྱེད་
ཤར་རིའི་རྩེར་འཕགས་ཏེ། །འཕྲིན་ལས་སྣང་བས་ལྷོ་ཕྱོགས་འཛམ་གླིང་འདིར། །ཐུབ་བསྟན་པད་ཚལ་རྒྱས་པའི་དགའ་སྟོན་སྩོལ། །བློ་བཟང་བཅུ་དྲུག་ཆ་ཤས་ཡོངས་རྫོགས་པའི། །འཇིགས་མེད་སྤོབས་པའི་ལེགས་
བཤད་འོད་སྟོང་གིས། །མཁས་མང་རྒྱུ་སྐར་དབུས་ན་ལྷམ་མེ་བ། །ཕྱོགས་ལས་རྣམ་པར་རྒྱལ་ལ་གསོལ་བ་འདེབས། །བློ་ཆེན་སྐལ་བཟང་རྣམ་འདྲེན་བཞི་པ་ཡི། །འཇིགས་མེད་གསུང་གི་དབུགས་དབྱུང་མྱ་ངན་མེད་
ཕྱོགས་ལས་རྣམ་པར་རྒྱལ་བའི་ཐུགས་བསྐྱེད་ཀྱིས། །བྱང་ཕྱོགས་ཐུབ་བསྟན་སྤེལ་ལ་གསོལ་བ་འདེབས། །སྲིད་ཞིའི་ཕུན་ཚོགས་མ་ལུས་འབྱུང་བའི་གཞི། །བློ་བཟང་རྒྱལ་བ་གཉིས་པའི་མདོ་སྔགས་བསྟན། །སྤེལ་

[038A]༄༅། །ཕྱིར་ཡང་སྲིད་འཇིགས་མེད་རྣམ་རྒྱལ་མཆོག་ཞབས་པད་བསྐལ་བ་རྒྱ་མཚོར་བརྟན་གྱུར་ཅིག་མགོན་ཁྱོད་རང་བཞིན་གྲུབ་མཐའ་རྒྱ་མཚོ་ཡི། །ལུང་དང་རིག་པའི་ཕ་མཐར་སོན་པ་དང། །རྣམ་
དཀར་འཕྲིན་ལས་ཆད་པ་མེད་པའི་རྒྱུན། །ཡན་ལག་བརྒྱད་ལྡན་ཆུ་བོའི་རྗེས་འཇུག་ཤོག་བདག་སོགས་དེང་ནས་བླ་མེད་བྱང་ཆུབ་བར། །ཁྱོད་ཞལ་མིག་གི་བདུད་རྩིར་མི་འབྲལ་ཞིང། །ཟབ་རྒྱས་གསུང་ལ་རྟག་ཏུ་ལེགས་
སྤྱད་ནས། །ས་ལམ་བགྲོད་པ་མ་ལུས་མཐར་ཕྱིན་ཤོག་ཆོས་རྒྱལ་འདོད་ཁམས་བདག་མོ་ལྕམ་དྲལ་སོགས། །མཐུ་ལྡན་ཆོས་སྐྱོང་བསྲུང་མའི་ཚོགས་ཀུན་གྱིས། །ཇི་ལྟར་སྨོན་པའི་འཕྲིན་ལས་རྣམ་པ་བཞི། །གཡེལ་མེད་
སྒྲུབ་པའི་དགེ་མཚན་འབར་གྱུར་ཅིག་ཅེས་བྱང་ཕྱོགས་བསྟན་པའི་གསལ་བྱེད་ཛ་ཡ་པཎྜི་ཏ་བློ་བཟང་འཇིགས་མེད་རྡོ་རྗེའི་སྤྲུལ་པའི་སྐུའི་མཚན་གསོལ་དང་བརྟན་བཞུགས་ཆབ་གཅིག་ཏུ་བསྡེབས་ཕ་འདི་ལྟ་བུ་ཞིག་དགོས་ཞེས་མཚན་ཉིད་བླ་མ་ནོ་མ་ཆི་མེད་
ཁན་མཁན་པོ་བློ་བཟང་དམ་ཆོས་དང་དཧེའུ་གྷིར་ཆི་ཐུ་ས་ལག་ཆི་བསམ་གྲུབ་རྡོ་རྗེ། ཨེར་ཏེ་ནི་སྡེམ་ཆི་དགེ་སློང་བྱམས་པ་དམ་ཆོས་བཅས་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་
གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། རྣམ་དག་བློ་གྲོས་བཟང་པོའི་རྩ་བ་བརྟན། །ཐོས་བསམ་བསྒོམ་པས་རིམ་གསུམ་བཀོད་པས་མཛེས། །ཕྱོགས་ལས་རྣམ་རྒྱལ་བ་

[038B] །བཤད་སྒྲུབ་རྒྱལ་མཚན་འཛིན་ལ་གསོལ་བ་འདེབས། །བློ་གྲོས་ཁང་བཟང་མང་ཐོས་ནོར་གྱིས་ཕྱུག་ཕྱོགས་ལས་རྣམ་པར་རྒྱལ་བའི་གཏོང་ཕོང་ཅན། །ལེགས་བཤད་དགའ་སྟོན་འགྱེད་མཁས་ཆོས་ཀྱི་རྒྱལ།།
རྗེ་བཙུན་བླ་མ་བསྐལ་བརྒྱར་ཞབས་བརྟན་ཤོག་མགོན་ཁྱོད་གསང་གསུམ་གངས་རི་ལས་འོངས་པའི། །རྣམ་དཀར་འཕྲིན་ལས་ཆད་མེད་དལ་འགྲོའི་རྒྱུན། །བཀྲ་ཤིས་དགེ་མཚན་འཕེལ་བའི་འདུས་སྡེའི་སྤོར། །སྐལ་ལྡན་ཡིད་
ཀྱི་རྒྱ་མཚོར་རྟག་འབབ་ཤོག་ཅེས་བླ་མ་བློ་བཟང་འོད་ཟེར་གྱི་སྐྱེ་བ་ཞབས་དྲུང་བློ་བཟང་རྣམ་རྒྱལ་གྱི་སྐུ་ཚེ་བརྟན་ཅིང་མཛད་འཕྲིན་རྒྱས་པ་སོགས་ཀྱི་སྨོན་ཚིག་འདི་ལྟ་བུ་ཞིག་དགོས་ཞེས་ཁལ་ཁ་ཁེ་སྦས་ཨམ་བན་ཝང་བསོད་ནམས་རྡོ་རྗེའི་ཤོག་ཨུ་ས་ཅིང་གུང་ཐའི་ཇི་རྟ་
མགྲིན་སྐྱབས། །དགེ་སློང་ལེགས་བཤད་རིན་ཆེན། དགེ་སློང་སངས་རྒྱས་བཀྲ་ཤིས་སོགས་སེར་སྐྱ་རྣམས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།
   ༈    བློ་བཟང་དབང་ཕྱུག་དཔལ་གྱི་ཟུར་བརྒྱད་ལྡན། །མི་ཤེས་མུན་སེལ་བསྟན་པའི་ཉི་མ་མཆོག་ཅི་འདོད་རེ་སྐོང་ཕྱོགས་ལས་རྣམ་རྒྱལ་བའི། །བསམ་འཕེལ་དཔང་གི་རྒྱལ་པོར་གསོལ་བ་
འདེབས། །སྐྱེས་སྦྱངས་བློ་གྲོས་བཟང་པོའི་ས་གཞི་ལས། །ཐུབ་བསྟན་ལུང་རིག་སྨྲ་བའི་མྱུ་གུའི་རྩེར། །འཇིགས་མེད་སྤོབས་པ་རྒྱ་མཚོའི་འབྲས་སྨིན་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །དཀོན་མཆོག་གསུམ་

[039A]༄༅། །གྱི་གསང་གསུམ་འཕྲིན་ལས་ལ། །དད་པའི་སྡོང་བུ་མང་ཐོས་སྣུམ་གྱི་བསོས། །སྨྲ་མཁས་སྣང་བས་འགྲོ་བློའི་མུན་སེལ་བའི། །བསྟན་པའི་སྒྲོན་མེ་མཆོག་ལ་གསོལ་བ་འདེབས། །འཇིགས་མེད་སྤོབས་
པའི་དཀྱིལ་འཁོར་རབ་ཏུ་རྒྱས། །ཐོས་བསམ་སྒོམ་པའི་རི་བོང་མཚན་མས་མཛེས། །ཐུབ་བསྟན་ནམ་མཁའི་ལམ་ལ་རབ་རྒྱུ་བའི། །རྗེ་བཙུན་ཀུནྡའི་གཉེན་ལ་གསོལ་བ་འདེབས། །ལོག་སྨྲ་ཚར་གཅོད་སྒྲ་དང་གཏན་ཚིག་རིག་སྐལ་
ལྡན་རྗེས་འཛིན་བཟོ་གསོ་ནང་རིག་པ། །ཁྱད་པར་དང་པོའི་སངས་རྒྱས་ཆོས་ཀྱི་ཚུལ། །འཛིན་མཛད་སློབ་དཔོན་རྣམས་ལ་གསོལ་བ་འདེབས། །འཇམ་མགོན་བླ་མའི་མདོ་སྔགས་ལེགས་བཤད་ཀྱི། །བཀྲ་ཤིས་ཉིང་ཁུ་བཅུད་
དུ་འཁྱིལ་བའི་སྡེ། །ཐུགས་མཐུན་ཁྲིམས་གཙང་སྦྱིན་བདག་བཅས་པ་ཀུན། །ཆོས་འབྱོར་ལེགས་ཚོགས་དབྱར་མཚོ་ལྟར་འཕེལ་ཤོག་བདག་སོགས་དེང་ནས་བྱང་ཆུབ་སྙིང་པོའི་བར། །སྣང་བ་མཐའ་ཡས་སྐུ་ཕྲེང་རིམ་བྱོན་
གྱིས༑ ༑འབྲལ་མེད་རྗེས་བཟུང་གསུང་གི་བདུད་རྩི་ལ། །སྤྱད་པས་ཟུང་འཇུག་གོ་འཕང་མྱུར་ཐོབ་ཤོག་ཅེས་པ་འདི་ཡང་བཀྲ་ཤིས་འཁྱིལ་གྱི་སྨན་པ་མཁན་ཟུར་ཞབས་དྲུང་དཀོན་མཆོག་ཆོས་འཕེལ་གྱིས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་
དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།།    ༈    །།ན་མོ་མཉྫུ་ཤྲཱི་ཡེ། སྐལ་བཟང་ཀླུ་དབང་ཚོགས་ཀྱི་ཕན་བདེའི་གཞི། །མཐུ་སྟོབས་དབང་ཕྱུག་ནོར་བུས་ལེགས་གཏམས་ཤིང། །ཐོས་བསམ་སྒོམ་

[039B] །མཁས་བཙུན་རྒྱ་མཚོའི་ཞབས་ལ་གསོལ་བ་འདེབས། །ཕན་བདེའི་རྩ་བ་ཚུལ་ཁྲིམས་ཞིང་ས་ལ། །སྐྱེས་སྦྱངས་མཐུ་སྟོབས་ས་བོན་དབང་ལས་གྲུབ། །རྣམ་སྨིན་ཡོན་ཏན་གྱིས་ཕྱུག་མྱུ་གུའི་རྩེར།།
མཁས་བཙུན་བཟང་པོའི་འབྲས་སྨིན་ཞབས་བརྟན་ཤོག་སྐྱེ་རྒུའི་ཕན་བདེའི་རྩ་བ་རྒྱལ་བའི་བསྟན། །མཐུ་དང་སྟོབས་ཀྱི་འཛིན་ལ་ཟླ་བྲལ་བ། །དམ་ལྡན་ཆོས་སྐྱོང་བསྲུང་མའི་ཚོགས་རྣམས་ཀྱིས། །མཁས་བཙུན་རྒྱ་མཚོའི་སྐུ་ཚེ་
བསྐལ་བརྒྱར་སྤེལ། །མངྒ་ལཾ།། ཞེས་ཚ་ཁང་ནོ་མིན་ཧན་གྱི་སྤྲུལ་སྐུ་ཕན་བདེའི་མཐུ་སྟོབས་དབང་ཕྱུག་རྒྱ་མཚོའི་གསོལ་འདེབས་འདི་ལྟ་བུ་ཞིག་དགོས་ཞེས་མི་སྣ་དར་ཧན་རབ་འབྱམས་པ་བློ་བཟང་དམ་ཆོས་དང་མེར་ཁན་རབ་འབྱམས་པ་དཀོན་མཆོག་ལྷུན་གྲུབ་
པི་ལིག་ཐུ་ཨེམ་ཆི་འཇམ་དབྱངས་བཀྲ་ཤིས་སོགས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།།    ༈    །།ཡེ་ཤེས་ལྡ་ལྡན་ཇམ་མགོན་བླ་མ་ཡི། །སྙན་རྒྱུད་གདམས་
པའི་གསང་མཛོད་ཀུན་འཛིན་ཅིང། །མཁས་བཙུན་བཟང་པོའི་གྲགས་པ་རབ་འབར་བ། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཞེས་བྲག་རི་བླ་མ་ཡེ་ཤེས་སྙན་གྲགས་ཀྱི་མཚན་བསྟོད་བླ་བརྒྱུད་གྲས་སུ་བཅུག་ཆོག་པ་
འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། རབ་བརྟན་བྱང་ཆུབ་སེམས་ཀྱི་སྡོང་པོ་ལ། །

[040A]༄༅། །རླབས་ཆེན་སྦྱོད་པའི་ཡལ་འདབ་རབ་རྒྱས་ཤིང། །དོན་གཉིས་འབྲས་བུས་འགྲོ་ཀུན་ཚིམ་མཛད་པའི། །ཚེ་དཔག་མེད་ཀྱིས་དེད་འདིར་ཤིས་པས་སྐྱོངས། །སངས་རྒྱས་བསྟན་པའི་ཆུ་མཚོ་ལས་འོངས་
པའི༑ ༑བཀྲ་ཤིས་འདབ་སྟོང་ཚུལ་ཁྲིམས་དྲི་བསུང་ཅན། །ལེགས་བཤད་སྦྲང་རྩིས་སྐལ་ལྡན་བུང་བའི་ཚོགས། །ཚིམ་མཛད་མགོན་ཁྱོད་བསྐལ་བརྒྱར་ཞབས་བརྟན་ཤོག་ཞི་དང་སྙིང་པོ་མེ་ཏོག་གིས་བརྒྱན་པའི། །འོག་
མིན་ཞིང་དུ་ལོངས་སྤྱོད་རྫོགས་པའི་སྐུར། །སྡོན་དུ་མ་བྱས་དེ་སྲིད་ཚེ་རབས་ཀུན། །མགོན་པོ་ཁྱོད་ཀྱིས་འབྲལ་མེད་རྗེས་འཛིན་ཤོག་ཅེས་སྤྲུལ་སྐུ་སངས་རྒྱས་བཀྲ་ཤིས་ཀྱི་བརྟན་བཞུགས་གསོལ་འདེབས་རྗེས་འཛིན་སྨོན་ཚིག་དང་བཅས་པ་
འདི་ལྟ་བུ་ཞིག་དགོས་ཞེས་སུ་ཉིད་དུ་རང་ཝང་གི་ཤོག་རབ་འབྱམས་པ་སྐལ་བཟང་ཤེས་རབ་དང་དགེ་སློང་བསམ་གཏན་གཉིས་ཀྱིས་བསྐུལ་བའི་དོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།
ཨོཾ་སྭ་སྟི། ཐབས་ཤེས་ཟུང་འཇུག་ཚོགས་གཉིས་སྐྱེད་ཚལ་ལས། །ལེགས་འཁྲུངས་མཚན་དཔེའི་ཡལ་འདབ་རབ་རྒྱས་ཤིང། །སྐུ་གསུམ་འབྲས་བུ་གཡུར་དུ་ཟ་བ་ཡི། །ཚེ་མགོན་དཔག་བསམ་དབང་པོས་དགེ་ལེགས་སྩོལ།།
རིན་ཆེན་ཚུལ་ཁྲིམས་དགོས་འདོད་ཀུན་འབྱུང་ཞིང། །ཏིང་འཛིན་ཤེས་རབ་དག་པའི་འོད་སྟོང་ཅན། །མི་ཤེས་མུན་སེལ་བསྟན་པའི་ཉི་མ་ཆེ། །བསྐལ་བརྒྱར་ཞབས་བརྟན་འཕྲིན་ལས་རབ་རྒྱས་ཤོག་བདག་སོགས་དེང་ནས་

[040B] །དལ་འབྱོར་རྟེན་ལ་བསླབ་གསུམ་རྒྱན་ལྡན་ཞིང། །མགོན་ཁྱོད་གསུང་གི་བདུད་རྩིའི་བཅུད་མྱངས་བས། །ཟུང་འཇུག་འཆི་མེད་གོ་འཕང་མྱུར་ཐོབ་ཤོག་ཅེས་པ་འདི་ཡང་སུ་ཉིད་གཡས་རུ་ཝང་གི་ཤོག་རབ་འབྱམས་
པ་སྐལ་བཟང་ཤས་རབ་དང། དགེ་སློང་བསོད་ནམས་བསྟན་པ་གཉིས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་བདེ་ལེགས་སུ་གྱུར་ཅིག་རྒྱ་ཆེན་
ཚོགས་གཉིས་རྒྱ་མཚོའི་དབུས་གནས་ཤིང། །བསྡུ་བཞིའི་བང་རིམ་མཐོན་པོས་མངོན་པར་མཛེས། །འཕྲིན་ལས་སྲིད་པའི་མིག་གི་འོད་སྟོང་ཅན། །ཚེ་སྦྱིན་རྣམ་པར་རྒྱལ་མའི་ཤིས་པས་སྐྱོངས། །བསོད་ནམས་ཡེ་ཤེས་དཀྱིལ་
འཁོར་རབ་རྒྱས་ཤིང། །བཤད་དང་སྒྲུབ་པའི་ཚ་ཟེར་འབུམ་ཕྲག་གིས། །ཐུབ་བསྟན་འདབ་བརྒྱ་བཞད་པའི་དཔལ་ཡོན་ཅན། །བསྟན་པའི་ཉི་མ་བསྐལ་བརྒྱར་ཞབས་བརྟན་ཤོག་བདག་ཅག་སྐྱེ་བའི་ཕྲེང་བར་མགོན་ཁྱོད་ཀྱིས། །
བརྩེ་ཆེན་འོད་ཞགས་དམ་པོས་ཉེར་འཁྱུད་པའི། །རྣམ་རོལ་བརྩེ་དགའ་རྒྱ་མཚོའི་རླབས་བཞིན་དུ། །ནམ་ཡང་དུས་ལས་ཡོལ་མེད་འཇུག་གྱུར་ཅིག་ཅེས་པ་འདི་ཡང་སུ་ཉིད་གཡས་རུ་ཝང་གི་ཤོག་རབ་འབྱམས་པ་དགེ་སློང་སྐལ་བཟང་ཤེས་
རབ་དང་དགེ་སློང་བསོད་ནམས་བསྟན་པ་གཉིས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྤྱར་བའོ།། དགེ་ལེགས་འཕེལ།།    ༈    །།ཨོཾ་སྭ་སྟི། བློ་གྲོས་བཟང་བོའི་ཐུབ་བསྟན་

[041A]༄༅། །ཁང་བཟང་རྩེར། །དགེ་ལེགས་ནོར་བུའི་ཡུ་བ་ལ་བརྟེན་ནས། །བསླབ་གསུམ་རྒྱལ་མཚན་འཛིན་པའི་དཔལ་ཡོན་ཅན། །རྗེ་བཙུན་བླ་མ་མཆོག་ལ་གསོལ་བ་འདེབས། །མགོན་ཁྱོད་གཟུགས་སྐུའི་ཉི་མ་
ཆོས་དབྱིངས་ཀྱི། །ཆུ་སྐྱེས་དབང་པོའི་ཕང་པར་མནལ་བ་ལས། བདག་ཅག་དམིགས་བུས་དོར་བའི་ལོང་བ་བཞིན། །ཉམ་ཐག་གདུང་དབྱངས་སྒྲོག་པ་འདི་དགོངས་ནས། །དད་ཅིང་མོས་པའི་དབང་ཕྱོགས་ས་འཛིན་རྩེར། །ཐུགས་
རྗེའི་ཁྱུང་སྔོན་སྐྱེས་ཀྱིས་ཉེར་དྲངས་པའི། །འཁྲུལ་བྲལ་ཡང་སྲིད་བཅུ་གཉིས་བདག་པོ་ཡི། །འཛུམ་པའི་ཞལ་བཟང་མྱུར་བར་བསྟན་དུ་གསོལ། །སྐལ་བཟང་རེ་བ་དགེ་བའི་རྫིང་བུའི་ནང། །ཡང་སྲིད་སྦྲང་རྩིའི་རྒྱལ་མཚན་རྟག་
བརྟན་ཅིང། །ཟབ་དང་རྒྱ་ཆེའི་ལེགས་བཤད་ཟིལ་མངར་གྱིས། །བདག་སོགས་བུང་བའི་ཚོགས་ཀུན་ཚིམ་པར་ཤོག་ལྷ་ཆེན་དྲག་པོ་གདོང་བཞི་ཚངས་པ་སོགས། །བསྟེན་ཅིང་བསྒྲུབ་པའི་བསྲུང་མ་ཐམས་ཅད་ཀྱིས། །
མགོན་དེའི་ཡང་སྲིད་མྱུར་གསལ་ཞབས་བརྟན་ཅིང། །སྨོན་པའི་གནས་རྣམས་ཡིད་བཞིན་འགྲུབ་པར་མཛོད། །ཅེས་པ་འདི་ནི་བསྟན་པའི་གསལ་བྱེད་ཨ་ཆི་ཐུ་ཨེ་ཆི་ཁེ་བཎྜི་ཏ་ཆ་ཀན་ནོ་མིན་ཧན་བློ་བཟང་ཐུབ་བསྟན་དགེ་ལེགས་རྒྱལ་མཚན་
གྱི་ཡང་སྲིད་མྱུར་འབྱོན་གྱི་གསོལ་འདེབས་སྨོན་ཚིག་འདི་ལྟ་བུ་ཞིག་དགོས་ཞེས་མཛོད་པ་ཨེར་ཏེ་ནི་དཔོན་ཆུང་བློ་བཟང་དོན་གྲུབ་དང་ཨེ་ཆི་ཐུ་ཨེར་ཁེ་གསོལ་དཔོན་ངག་དབང་ཟླ་བ། དགེ་འདུན་རྣམ་རྒྱལ་བཅས་མི་སྣ་ཐུན་མོང་གིས་བསྐུལ་བ་ལྟར། ་ཤཱཀྱའི་བཙུན་

[041B]།    ༈    །།ན་མོ་གུ་རུ། སྐལ་བཟང་རྣམ་འདྲེན་བཞི་པའི་མདོ་སྔགས་ཀྱི། །བསྟན་པ་འཛིན་ལ་རྨད་བྱུང་ཐུགས་བསྐྱེད་དང། །མཐུ་
སྟོབས་བསམ་མི་ཁྱབ་བའི་དཔལ་འབར་བ། །ཟླ་མེད་བླ་མ་མཆོག་ལ་གསོལ་བ་འདེབས། །མགོན་ཁྱོད་རིང་ནས་བསྟེན་པ་བདག་ཅག་རྣམས། །སྐྱབས་བྲལ་དུཿ་ཁས་མནར་བ་འདི་དགོངས་ལ། །བྱམས་དང་བརྩེ་བའི་མཐུ་
དཔུང་ཚར་བསྐྱེད་དེ། །ཡང་སྲིད་འཛུམ་ཞལ་མྱུར་བར་བསྟན་དུ་གསོལ། །དུས་གསུམ་རྒྱལ་བ་ཀུན་དང་དམ་པའི་ཆོས། །འཕགས་ཚོགས་བསྲུང་མར་བཅས་པའི་བྱིན་རླབས་དང། །བདག་སོགས་གདུང་ཤུགས་དྲག་པོས་
གསོལ་བཏབ་མཐུས། །རེ་བའི་འབྲས་བུ་མྱུར་དུ་སྨིན་པར་ཤོག་ཅེས་པ་འདི་ནི་ཏྲེ་བོ་ཧོར་ཚང་ཆོས་རྗེ་མེར་ཁན་ནོ་མིན་ཧན་སྐལ་བཟང་མཐུ་སྟོབས་དཔལ་འབར་གྱི་ཡང་སྲིད་མྱུར་འབྱོན་གསོལ་འདེབས་འདི་ལྟ་བུ་ཞིག་དགོས་ཞེས་བཀྲ་ཤིས་དོན་གྲུབ་དང་བུ་
དགའ། ཚེ་དབང་མགོན་པོ་གསུམ་གྱིས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་བདེ་ལེགས་སུ་གྱུར་ཅིག་ཟབ་ཡངས་བློ་ཡི་གཏིང་མཐའ་མི་
མངོན་ཞིང། །མཁས་བཙུན་བཟང་པོའི་ཡོན་ཏན་ནོར་གྱིས་གང། །གྲགས་དཀར་གཟེགས་མས་ཕྱོགས་ཀུན་འགེངས་མཛད་པའི། །འཇམ་མགོན་ཙོང་ཁ་པ་ཡི་ཤིས་པས་སྐྱོངས། །སངས་རྒྱས་ཀུན་གྱི་མཁྱེན་བརྩེའི་དཔལ་ལྡན་

[042A]༄༅། །པའི༑ ༑འཇམ་མགོན་བློ་བཟང་གྲགས་པའི་མདོ་སྔགས་བསྟན། །ཕྱོགས་འདིར་འཛིན་སྐྱོང་སྤེལ་བའི་ལྷག་བསམ་ཅན། །རྗེ་བཙུན་བླ་མའི་ཞབས་ལ་གསོལ་བ་འདེབས། །འཇམ་དཔལ་དབྱངས་དངོས་བློ་
བཟང་གྲགས་པའི་བསྟན། །དངོས་གྲུབ་རླབས་ཕྲེང་གཡོ་བའི་རྒྱ་མཚོ་ཆེར། །ཞུགས་ནས་སྐུ་གསུམ་རིན་ཆེན་གླིང་མཆོག་ཏུ། །འགྲོ་ཀུན་འདྲེན་མཛད་ཞབས་ལ་གསོལ་བ་འདེབས། །ཐུགས་བསྐྱེད་མ་ལ་ཡ་ཡི་སྐྱེད་ཚལ་
ལས༑ ༑འོངས་པའི་ཡང་སྲིད་སྤྲུལ་སྐུའི་དྲི་བཞོན་གྱིས། །བདག་ཅག་ཉོན་མོངས་ཚ་གདུང་ཀུན་བསལ་ཏེ། །ཕན་བདེའི་དཔལ་ལ་སྤྱོད་པའི་དགའ་སྟོན་སྩོལ། །སྤྲིན་བྲལ་ལྷ་ཡི་ལམ་ལ་འཇའ་ཚོན་བཞིན། །གསལ་དྭངས་ངེས་
པ་རྙེད་པའི་སྤྲུལ་པའི་སྐུ། །ཕྱོགས་འདིའི་བསྟན་འགྲོའི་མགོན་དུ་མྱུར་འབྱོན་པའི། །ལེགས་ཚོགས་རྟེན་འབྲེལ་མ་ལུས་ལྷུན་འགྲུབ་ཤོག་སངས་རྒྱས་ཐུགས་རྗེའི་དཔལ་ལྡན་བཟང་པོའི་མཚན། །གང་གི་ཡང་སྲིད་མཆོག་
དེ་རྒྱལ་བསྟན་ལ། །ཞུགས་ལ་ཡོངས་སུ་རྫོགས་པའི་དཔལ་ཐོབ་སྟེ། །མཁས་བཙུན་བཟང་པོའི་མཛད་པ་མཐར་ཕྱིན་ཤོག་བླ་མ་ལྷར་བཅས་རྒྱལ་བའི་བྱིན་རླབས་དང། །བསྟན་སྲུང་དམ་ཅན་རྒྱ་མཚོའི་འཕྲིན་ལས་སྟོབས། །
བདག་སོགས་དང་ལྡན་གདུལ་བྱའི་གསོལ་བཏབ་མཐུས། །སྨོན་པའི་གནས་རྣམས་ཡིད་བཞིན་འགྲུབ་གྱུར་ཅིག་ཅེས་ནོ་ཡོན་ཁོ་ཐོག་ཐུ་འཇམ་དབྱངས་དངོས་གྲུབ་རྒྱ་མཚོའི་ཡང་སྲིད་མྱུར་འབྱོན་གྱི་གསོལ་འདེབས་འདི་ལྟ་བུ་ཞིག་དགོས་ཞེས་ཧུར་

[042B] ཆུ་ཧ་ལ་ཨ་ཆི་ཐུ་བློ་བཟང་དགེ་འདུན་གཉིས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སསྟི། ཆོས་དབྱིངས་
ལུས་ཕྲ་མ་ཡི་ལང་ཚོ་ལ། །འཁྱུད་པའི་ལྷན་ཅིག་བདེ་ཆེན་གཞོན་ནུའི་སྐུ། །རབ་འབྱམས་དཀྱིལ་འཁོར་སྤྲོ་མཛད་འཇམ་དཔལ་དབྱངས། །ཀུན་མཁྱེན་ཙོང་ཁ་པ་ཡིས་དགེ་ལེགས་སྩོལ། །འཇམ་མགོན་བློ་བཟང་གྲགས་པའི་ལུང་
རྟོགས་བསྟན། །བཤད་དང་སྒྲུབ་པའི་སྒོ་ནས་འཛིན་མཛད་ཅིང། །ཟབ་རྒྱས་ཆོས་ཀྱི་བདུད་རྩིས་འགྲོ་བ་ཀུན། །ཚིམ་མཛད་རྗེ་བཙུན་བླ་མར་གསོལ་བ་འདེབས། །རྨད་བྱུང་བློ་གྲོས་བཟང་པོའི་ཐུགས་བསྐྱེད་ཅན། །སྙིགས་དུས་རྒྱལ་བསྟན་
འཛིན་པའི་སྙིང་སྟོབས་ཀྱིས། །གསུམ་ལྡན་དུར་སྨྲིག་གར་གྱིས་རྣམ་རོལ་བ། །བཤེས་གཉེན་དམ་པའི་ཞབས་ལ་གསོལ་བ་འདེབས། །མཁྱེན་བརྩེ་ནུས་པའི་མཐུ་སྟོབས་ཀུན་བསྐྱེད་ཀྱང། །འདུལ་བར་མ་ནུས་བདག་འདྲའི་འགྲོ་བ་
རྣམས། །བསྐུལ་ཕྱིར་གཟུགས་སྐུའི་བཀོད་པ་བསམ་བཞིན་དུ། །བསྡུས་མཛད་ཐུགས་རྗེའི་གཏེར་ལ་གསོལ་བ་འདེབས། །མགོན་ཁྱོད་མཁས་བཙུན་བཟང་པོའི་རྣམ་པར་ཐར། །དྲན་པའི་གདུང་བ་བཟོད་གླགས་མི་གདའ་
བས༑ ༑འཁྲུལ་བྲལ་ཡང་སྲིད་ཟླ་བ་གསར་པ་ཡིས། །གདུང་སེལ་སྣང་བས་དབུགས་དབྱུང་སྩལ་དུ་གསོལ། །འདྲེན་མཆོག་གོང་མ་ཇི་བཞིན་རྒྱལ་བསྟན་ལ། །ཞུགས་ལ་ཡོངས་སུ་རྫོགས་པའི་དཔལ་བརྙེས་ཏེ། །འཆད་རྩོད་

[043A]༄༅། །རྩོམ་པའི་རྣམ་པར་ཐར་པ་ཡིས། །བསྟན་དང་འགྲོ་བའི་ཕན་བདེ་སྤེལ་བར་ཤོག་མཆོག་གསུམ་བསླུ་བ་མེད་པའི་བྱིན་མཐུ་དང། །དཀར་ཕྱོགས་སྐྱོང་བའི་བསྲུང་མའི་མཐུ་སྟོབས་ཀྱིས། །ཡིད་ལ་
སྨོན་པའི་རེ་བ་མ་ལུས་པ། །འབད་མེད་ལྷུན་གྱིས་འགྲུབ་པའི་བཀྲ་ཤིས་ཤོག་ཅེས་བཀྲ་ཤིས་ཐེག་ཆེན་གླིང་གི་བླ་མ་བློ་བཟང་བསྟན་འཛིན་གྱི་ཡང་སྲིད་མྱུར་འབྱོན་གྱི་གསོལ་འདེབས་འདི་ལྟ་བུ་ཞིག་དགོས་ཞེས་གཉེར་པ་དང་གྲྭ་སྦྱི་ཐུན་མོང་ནས་བསྐུལ་
བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་སསྟི། བློ་བཟང་གྲགས་བསྟན་ཡོངས་འདུའི་སྐྱེད་ཚལ་ལས། །འོངས་
པའི་ལུང་རིག་མེ་ཏོག་གསར་པའི་འཕྲེང། །སྐལ་བཟང་བློ་གསལ་ཚོགས་ཀྱི་མགུལ་རྒྱན་དུ། །འགོད་མཁས་བཤེས་གཉེན་དམ་པར་གསོལ་བ་འདེབས། །ཞེས་ཐོས་བསམ་གླིང་གི་ཞལ་སྔ་ནས་བློ་བཟང་སྐལ་བཟང་གི་མཚན་
བསྟོད་འདི་ལྟ་བུ་ཞིག་དགོས་ཞེས་བཞད་པ་དྲུང་རམ་པ་བློ་བཟང་དགའ་ལྡན་དང་སྤྱི་ས་ནོར་བུ་དགའ་ལྡན་པ་དགེ་སློང་བློ་བཟང་བཀྲ་ཤིས། གཅེན་ལུང་པ་དྲུང་རམ་པ་བློ་བཟང་དཔལ་འབྱོར་བཅས་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་
ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ་བྷྱ་ཕྱོགས་བཅུའི་རྒྱལ་བའི་མཁྱེན་བརྩེ་འཕྲིན་ལས་ལ། །སྣང་བ་མཐའ་ཡས་ཞེས་བྱར་མཚན་གསོལ་བ། །མཐོང་ཐོས་དྲན་པས་སྲིད་ཞིའི་གདུང་བ་

[043B] ༑སེལ་མཛད་བདེ་ཆེན་རྒྱལ་པོས་དགེ་ལེགས་སྩོལ། །བསླུ་མེད་དཀོན་མཆོག་རྣམ་གསུམ་ཐུགས་རྗེ་ཀུན། །གཅིག་བསྡུས་རྣམ་དཀར་བསྡུ་བཞིའི་མཛད་པ་ཡིས། །གཞན་ཕན་འཕྲིན་ལས་མ་ལུས་ལྷུན་གྱིས་གྲུབ། །ངོར་
ཆེན་ཆོས་རྗེའི་ཞབས་ལ་གསོལ་བ་འདེབས། །གང་དུ་ཞབས་སྐྱེས་བཀོད་པས་འགྲོ་བ་ཀུན། །ཕུན་ཚོགས་དགའ་བདེའི་དཔལ་ལ་འགོད་མཛད་ཅིང། །ཐབས་དང་ཤེས་རབ་ཟུང་འཇུག་འཕྲིན་ལས་ཀྱི། །བཀྲ་ཤིས་སྣང་བས་ཁྱབ་ལ་
གསོལ་བ་འདེབས། །གངས་ལྗོངས་ཐུབ་པའི་རིང་ལུགས་འཛིན་པའི་ནང། །བློ་བཟང་གྲགས་པའི་དཔལ་གྱི་གྲུབ་པའི་མཐའ། །གསེར་རིའི་དབུས་ན་ལྷུན་པོ་ལྟར་མཐོ་བར། །གཟིགས་ནས་འཛིན་སྐྱོང་སྤེལ་ལ་གསོལ་བ་འདེབས། །
ཤེས་བྱའི་གནས་ལ་བློ་གྲོས་སྣང་བ་རྒྱས། །བཟང་པོའི་གསུང་གི་ཐེ་ཚོམ་དྲ་བ་བཅད། །གང་སྐུ་མཐོང་ཐོས་བྱང་ཆུབ་ལམ་བཟང་ལ། །འགོད་མཛད་རྡོ་རྗེ་འཛིན་ལ་གསོལ་བ་འདེབས། །བློ་གྲོས་བཟང་པོའི་ཉིན་བྱེད་འོད་ཟེར་གྱི། །བྱང་
ཆུབ་ལམ་བཟང་བསྒྲུབ་ལ་བར་གཅོད་པའི། །སྒྲིབ་གཉིས་རྨོངས་པའི་མུན་པ་སེལ་སླད་དུ། །རྡོ་རྗེ་འཛིན་མཆོག་བསྐལ་བརྒྱར་ཞབས་བརྟན་ཤོག་མགོན་ཁྱོད་སྐུ་གསུང་ཐུགས་ཀྱིས་རྣམ་ཐར་ལ། །དད་ཅིང་མོས་པས་བདག་སོགས་
གདུལ་བྱའི་ཚོགས། །དེང་ནས་ཇི་སྲིད་བྱང་ཆུབ་སྙིང་པོའི་བར། །འབྲལ་མེད་གསུང་གི་བདུད་རྩིས་འཚེ་བར་ཤོག་ལྗོངས་འདིར་མི་མཐུན་རྒུད་ཚོགས་ཀུན་ཞི་ཞིང། །བློ་བཟང་གྲགས་བསྟན་ཡུན་རིང་གནས་བ་དང། །འགྲོ་ཀུན་

[044A]༄༅། །ཕན་བདེའི་དཔལ་ལ་སྤྱོད་བཞིན་དུ། །འཁོར་བའི་རྒྱ་མཚོའི་ཕ་མཐར་ཕྱིན་གྱུར་ཅིག་སརྦ་མངྒ་ལཾ།། །།ཅེས་ཁུ་རལ་བླ་མ་བྱང་ཆུབ་རྡོ་རྗེའི་འཁྲུངས་རབས་གསོལ་འདེབས་འདི་ལྟ་བུ་ཞིག་དགོས་ཞེས་རྫས་སེ་བླ་མ་
བློ་བཟང་ཕན་བདེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སསྟི། རླབས་ཆེན་ཚོགས་གཉིས་ཟུང་འཇུག་གོམ་སྟབས་ཀྱིས། །སྦྱོར་བཞིའི་རིན་
ཆེན་ཐེམ་སྐས་རིམ་བགྲོད་དེ། །སྐུ་གསུང་གཞལ་མེད་ཁང་དུ་མངོན་གཤེགས་པའི། །འདྲེན་མཆོག་ཤཱཀྱའི་ཏོག་གིས་དགེ་ལེགས་སྩོལ། །བློ་བཟང་རྣམ་འདྲེན་མཁྱེན་བརྩེ་གཅིག་བསྡུས་པ། །རྒྱལ་བ་གཉིས་པའི་རིང་
ལུགས་མདོ་སྔགས་བསྟན། །ཐོས་བསམ་སྒོམ་པས་འཛིན་ཅིང་ཕྱོགས་ཀུན་ཏུ། །རབ་ཏུ་རྒྱས་མཛད་ཞབས་ལ་གསོལ་བ་འདེབས། །རྨད་བྱུང་བློ་གྲོས་བཟང་པོའི་ཐུགས་བསྐྱེད་མཐུས། །དེང་དུས་ཐུབ་བསྟན་རྒྱལ་མཚན་
འཛིན་མཛད་ཅིང། །གཞན་ཕན་འཕྲིན་ལས་རབ་རྒྱས་མགོན་པོ་ཁྱོད། །བསྟན་འགྲོའི་དཔལ་དུ་ཡུན་རིང་ཞབས་བརྟན་ཤོག་ཡོན་ཏན་གཞིར་གྱུར་ཚུལ་ཁྲིམས་ཞིང་ས་ལ། །ཏིང་འཛིན་བརླན་གཤེར་དྲོད་ཀྱིས་ཉེར་སྨིན་
པའི༑ ༑ལྔ་ལྡན་ཡེ་ཤེས་མྱུ་གུའི་འབྲས་བཟང་ལ། །སྐལ་བཟང་གདུལ་བྱས་རྟག་ཏུ་ལོངས་སྤྱོད་ཤོག་བློ་བཟང་རྒྱལ་བའི་བསྟན་པའི་མཛོད་འཛིན་ཅིང། །མཐོང་ཐོས་དྲན་པའི་འགྲོ་བ་མཐའ་དག་གི་ཟག་མེད་རིགས་ནུས་

[044B] །མགོན་ཁྱོད་ཆོས་ཀྱི་ཁྲི་ལ་རྟག་བརྟན་ཤོག་བསྟན་དང་འགྲོ་ལ་ཕན་བདེ་བསྒྲུབ་པ་ཡིས། །ཐུགས་ཀྱི་བཞེད་པ་མ་ལུས་ལྷུན་གྲུབ་ཅིང། །རྣམ་དཀར་འཕྲིན་ལས་ཆད་པ་མེད་པའི་རྒྱུན། །ཡན་ལག་
བརྒྱད་ལྡན་ཆུ་བོའི་རྗེས་འཇུག་ཤོག་དེང་ནས་ཚེ་རབས་ཀུན་ཏུ་མགོན་ཁྱོད་དང། །མི་འབྲལ་རྒྱུན་མར་དལ་འབྱོར་རྟེན་ཐོབ་ཅིང། །ཐོས་བསམ་སྒོམ་པས་བདག་རྒྱུད་ལེགས་སྦྱངས་ཏེ། །རིང་མིན་སྐུ་གསུམ་གོ་འཕང་ཐོབ་པར་
ཤོག་གཞན་ཡང་ལྗོངས་འདིར་མི་མཐུན་ཀུན་ཞི་ཞིང། །ཆོས་འབྱོར་དབྱར་གྱི་མཚོ་ལྟར་འཕེལ་བ་དང། །ཆོས་དང་མཐུན་པའི་བསམ་དོན་མ་ལུས་པ། །འབད་མེད་ལྷུན་གྱིས་འགྲུབ་པའི་བཀྲ་ཤིས་ཤོག་ཅེས་སངས་རྒྱས་དཔལ་བཟང་
གི་སྤྲུལ་སྐུ་ནོ་ཡོན་ཧོ་ཐོག་ཐུ་བློ་བཟང་བསྟན་འཛིན་རབ་རྒྱས་ཀྱི་བརྟན་བཞུགས་འདི་ལྟ་བུ་ཞིག་དགོས་ཞེས་གང་གི་ཕྱག་མཛོད་བློ་བཟང་དགེ་འདུན་གྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་
བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་ཨཱརྱ་ཏཱ་རེ་ཡ། བློ་བཟང་གྲགས་བསྟན་འཛིན་པའི་གཙུག་གི་རྒྱན། །རྡོ་རྗེ་ཆོས་ཀྱི་ངོ་བོ་སྣང་མཐའ་ཡས། །དགྱེས་བྱེད་ཐབས་ཤེས་རྟེན་འབྲེལ་ཀུན་འཛོམ་བའི། །མཚུངས་མེད་
རྒྱལ་བའི་ཡུམ་མཆོག་དེང་འདིར་དགོངས། །ཐུགས་རྗེའི་གཏེར་ཁྱོད་དག་ཞིང་གར་བཞུགས་ཀྱང། །ཐེག་མཆོག་ཆོས་ཀྱི་བདུད་རྩི་ལ་སྦྱད་ནས། །ཞིང་འདིར་བསྟན་འགྲོའི་ཕན་བདེ་སྤེལ་བའི་ཕྱིར། །འཁྲུལ་བྲལ་གཟུགས་སྐུའི་སྒྱུ་

[045A]༄༅། །འཕྲུལ་བསྟན་དུ་གསོལ། །ཁྱོད་སྐུའི་ཉིན་བྱེད་དུས་ཀྱི་ནུབ་པའི་ཚེ། །བལྟོས་བཅས་འཇིག་སར་སྐྱེལ་མས་བོར་བ་བཞིན། །ཉམ་ཐག་གྱུར་པའི་ངང་ཚུལ་འདི་དགོངས་ལ། །གསལ་དྭངས་ཡང་སྲིད་ཞལ་བཟང་
མྱུར་མཇལ་ཤོག་སྐུ་ཡི་འཕྲེང་བར་ཕུན་ཚོགས་རྟེན་གྱི་གྲུར། །ཞུགས་ནས་སྨིན་གྲོལ་ལམ་གྱི་དར་ཚོན་འཕྱར། །འབད་བརྩོན་མཐུན་པའི་རླུང་གིས་རབ་བསྐྱོད་ནས། །འགྲོ་ཀུན་སྲིད་པའི་མཚོ་ལས་སྒྲོལ་བར་ཤོག་ལྷ་ཆེན་
ཚངས་པ་ཞི་དྲག་ལ་སོགས་པ། །དཀར་ཕྱོགས་སྐྱོང་བའི་བསྲུང་མ་ཐམས་ཅད་ཀྱང། །དོན་འདིར་འཕྲིན་ལས་གཡེལ་མེད་སྒྲུབ་པ་སོགས། །ཡིད་སྨོན་ཇི་བཞིན་འགྲུབ་པའི་བཀྲ་ཤིས་ཤོག་ཅེས་པ་འདི་འང་ཨ་ཞང་རྗེ་དྲུང་རབ་
བརྟན་དོན་གྲུབ་རྒྱ་མཚོ་དང་རྫོང་ཁ་མི་ཚན་གྱི་གྲྭ་གྲས་བློ་བཟང་དགེ་ལེགས་གཉིས་ནས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སསྟི་
བྱམས་ལྡན་ཐུབ་པ་མཆོག་གིས་བསྔགས་པ་ཡི། །ཕུན་ཚོགས་དགེ་ལེགས་ཀུན་གྱི་གཞིར་གྱུར་པའི། །སྦྱངས་པའི་ཡོན་ཏན་ལ་སྦྱོད་སྙིགས་དུས་ཀྱི། །ཆོས་བྱེད་ཀུན་གྱི་མཆོག་གྱུར་དེང་འདིར་དགོངས། །བླ་མ་རྒྱལ་བ་སྲས་
བཅས་དབང་བཞག་ནས། །སྲིད་ལམ་འཁྱམས་པའི་འགྲོ་ཀུན་བསྒྲལ་ལོ་ཞེས། །ཡང་ཡང་དམ་བཅའི་ཁུར་བཞེས་རྗེས་དགོངས་ལ། །ཡང་སྲིད་ཞལ་བཟང་མྱུར་གསལ་བསྟན་དུ་གསོལ། །དཀར་ཕྱོགས་སྐྱོང་བ་སྤྱི་དང་ཁྱད་

[045B] །ཕྱག་དྲུག་བེཀྩེ་ཕྱིང་དཀར་བཅས་པ་ཡིས། །དོན་འདི་བསྒྲུབ་པའི་བར་གཅོད་སེལ་བ་དང། །མཐུན་རྐྱེན་ཡིད་བཞིན་འགྲུབ་པའི་གྲོགས་མཛོད་ཅིག་ཅེས་འདོད་པའི་ལོངས་སྤྱོད་ཀུན་ལ་སྙིང་པོ་མེད་པར་རྟོགས་ནས། དབེན་པའི་
གནས་སུ་འཕགས་པའི་རིགས་བཞི་ལ་གནས་ཏེ། ཐོས་དོན་བསྒྲུབ་ལ་བརྩོན་པ་དང་དུས་ཀྱི་ཆོས་བྱེད་ཀུན་གྱི་ཡང་རྩེར་གྱུར་པ། བྱ་བཏང་བྱམས་པ་ཕུན་ཚོགས་ཀྱི་སྐྱེ་སྲིད་མྱུར་གསལ་ཡོང་བའི་སྨོན་ཚིག་འདི་ལྟ་བུ་ཞིག་དགོས་ཞེས་དགེ་སློང་བློ་བཟང་དཔལ་ལྡན་
དང་དགེ་སློང་བློ་བཟང་རྒྱ་མཚོ། དགེ་སློང་ཆོས་གྲགས་དར་རྒྱས་བཅས་ནས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།
ན་མོ་གུ་རུ་བཛྲ་དྷཱ་ར་ཡ། དབལ་རིགས་ཀུན་ཁྱབ་བདག་རྡོ་རྗེ་འཆང། །སྐུ་གཅིག་ལ་སྐལ་བཟང་རྒྱལ་བ་ཡི། །ཞིང་འཁོར་བཅས་བཀོད་པ་ཡོངས་རྫོགས་པའི། །མགོན་ཆོས་ཀྱི་རྒྱལ་པོ་དེང་འདིར་དགོངས། །རྗེ་གསང་གསུམ་
བཀོད་པ་མཐའ་ཡས་ཀྱང། །དེང་བློ་དམན་བསམ་ངོ་དང་མཐུན་པའི། །སྐྱབས་བཤེས་གཉེན་དམ་པའི་སྐུར་བསྟན་ནས། །བསྟན་འགྲོ་བའི་ཕན་བདེ་དཔག་མེད་བསྒྲུབ། །དགོས་སྐལ་མཉམ་འགྲོ་བ་བདག་ཅག་ལ། །རྗེ་རྒྱལ་
བའི་ཐུགས་བཅུད་ཟབ་མོའི་ལམ། །ཡོངས་མ་སྦས་ལྷུག་པར་འདོམས་པས་ན། །འདི་བསམ་བཞིན་བཀའ་དྲིན་རྗེས་སུ་དྲན། །ལར་ལས་ངན་དབང་གིས་སྐྱེས་པའི་མཐའ། །ཚུལ་འདི་ལས་གཞན་དུ་མི་འགྱུར་ཞེས། །བློ་རྟག་

[046A]༄༅། །འཛིན་ཅན་རྣམས་བསྐུལ་པའི་ཕྱིར། །སྐུའི་བཀོད་པ་བློ་བུར་ཉིད་དུ་བསྡུས། །སྔོན་ཕྱོགས་བཅུའི་རྒྱལ་བ་དབང་བཞག་ནས། །དུས་འཁོར་བ་ཇི་སྲིད་གནས་ཀྱི་བར། །མ་འགྲོ་ཀུན་སྒྲོལ་བར་དམ་བཅས་
བཞིན། །སླར་སྤྲུལ་སྐུའི་ཞལ་བཟང་མྱུར་དུ་སྟོན། །ཁམས་གསུམ་གྱི་འགྲོ་བའི་ཕན་བདེའི་གཞི། །རྗེ་རྒྱལ་བའི་བསྟན་པ་སྤེལ་སླད་དུ། །སྐྱོན་འཁྲུལ་བྲལ་ཡང་སྲིད་མྱུར་བྱོན་ནས། །མགོན་མཁས་པའི་མཛད་པ་མཐར་
ཕྱིན་ཤོག་འབངས་རྗེས་འཇུག་གདུལ་བྱ་མ་ལུས་པ། །རྗེ་བླ་མས་ཐེག་མཆོག་མགོན་མཛད་ནས། །ཆོས་ཟབ་རྒྱས་བདུད་རྩིའི་ཆར་ཕབ་སྟེ། །སྨིན་གྲོལ་གྱི་ལམ་ལ་འགོད་པར་ཤོག་ཅེས་གནས་བརྟན་སྤྲུལ་སྐུ་བླ་མ་སྐལ་བཟང་ཆོས་
རྒྱལ་བའི་སྤྲུལ་སྐུ་མྱུར་འབྱོན་གྱི་སྨོན་འདེབས་འདི་ལྟ་བུ་ཞིག་དགོས་ཞེས་བཞད་སྟེང་ཁ་བ་དང་འབྲོང་ཕུ་བའི་འདུས་སྤྱི། དེ་ཉིད་ཀྱི་རྗེས་འཇུག་སློབ་བུ་འགའ་ཞིག་བཅས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་
དཔལ་བཟང་པོས་གཟིམས་ཆུང་ཡིད་དགའ་ཆོས་འཛིན་དུ་སྦྱར་བའོ།། དགེ་ལེགས་འཕེལ།།    ༈    །།ན་མོ་གུ་རུ་བྷྱ་དཔལ་སྐུ་བཞིའི་དབང་ཕྱུག་རྫོགས་སངས་རྒྱས། །ཆས་ལུང་རྟོགས་འཕགས་ཚོགས་འདུས་པའི་
སྡེ༑ ༑སྐྱབས་ནམ་ཡང་བསླུ་མེད་མཆོག་གསུམ་གྱིས། །དེང་བདེན་ཚིག་འགྲུབ་པར་བྱིན་གྱིས་རློབས། །བདག་རྗེས་འཇུག་དང་ལྡན་གདུལ་བྱའི་ངོར། །མགོན་བདེ་གཤེགས་ཀུན་ལས་ཆེས་ལྷག་པའི། །རྗེ་དགའ་ལྡན་བསྟན་

[046B] །དེང་གདུང་བའི་དབྱངས་འདི་གསན་དུ་གསོལ། །ཕ་མི་མངོན་བདེ་ཆེན་དབྱིངས་སུ་གཤེགས། །འབངས་ཉམ་ཐག་མགོན་མེད་སྐྱབས་བྲལ་རྣམས། །ལས་ཅི་བྱ་གཏོལ་མེད་གྱུར་བཞིན་དུ། །མགོན་ཐུགས་
རྗེས་ཡོངས་སུ་འདོར་ཕོད་དམ། །སྔོན་སྲས་བཅས་རྒྱལ་བའི་སྤྱན་སྔ་རུ། །མ་འགྲོ་ཀུན་སྒྲོལ་བར་དམ་བཅས་བཞིན། །དུས་རིང་མིན་འཁྲུལ་བྲལ་ངེས་རྙེད་པའི། །སླར་སྤྲུལ་སྐུའི་ཞལ་བཟང་བསྟན་དུ་གསོལ། །རྗེའི་ཡང་སྲིད་མཚན་
དཔེ་མྱུར་མཇལ་ནས། །གསུང་གདམས་ངག་བདུད་རྩིས་འཚོ་བ་དང། །ཐུགས་དམིགས་མེད་བདེ་བ་ཆེན་པོ་དང། །ཡིད་གཅིག་ཏུ་འདྲེས་པར་བྱིན་གྱིས་རློབས། །ལྷ་བཀའ་སྡོད་ཆོས་སྲུང་ཐམས་ཅད་ཀྱིས། །རྐྱེན་མཐུན་པའི་
ལས་ཀུན་བསྒྲུབ་པ་དང། །བགེགས་ཕྱི་ནང་ཉེར་འཚེ་ཀུན་ཞི་བའི། །ལས་རབ་འབྱམས་བསྒྲུབ་ལ་མ་གཡེལ་ཞིག་ཅེས་བཀའ་འགྱུར་བླ་མ་དགའ་ལྡན་བསྟན་འཛིན་པའི་སྤྲུལ་སྐུ་མྱུར་འབྱོན་གྱི་གསོལ་འདེབས་འདི་ཡང་དགེ་སློང་དགའ་ལྡན་སོགས་སློབ་
བུ་རྣམས་ནས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།། དགེ་ལེགས་འཕེལ།།    ༈    །།ཨོཾ་སསྟི། བློ་བཟང་དཔལ་ལྡན་ཡེ་ཤེས་བསྟན་པའི་བདག་སླར་ཡང་ཉི་
མའི་མཚན་འཆང་ངུར་སྨྲིག་གི་ཟློས་གར་བསྒྱུར་མཛད་ཁྱབ་བདག་འཁོར་ལོའི་མགོན། །ཕྱོགས་ལས་རྣམ་རྒྱལ་ཞབས་ལ་གསོལ་བ་འདེབས། །སྐལ་བཟང་རྣམ་འདྲེན་ཐུབ་བསྟན་རྒྱ་མཚོ་ཆེར། །འཇིགས་མེད་བརྩོན་

[047A]༄༅། །པའི་གྲུ་ཡིས་ལེགས་ཞུགས་ནས། །ལམ་བཟང་རིན་ཆེན་བསྟན་པའི་རྒྱལ་མཚན་རྩེར། །འགོད་མཛད་རྗེ་བཙུན་བླ་མར་གསོལ་བ་འདེབས། །བློ་གྲོས་བཟང་པོའི་ཆ་ཤས་ཡོངས་རྫོགས་ཤིང། །
ལྔ་ལྡན་ཡེ་ཤེས་ཚ་ཟེར་འབུམ་ཕྲག་གིས། །བསྟན་པའི་པད་ཚལ་རབ་ཏུ་རྒྱས་མཛད་པའི། །མཚུངས་མེད་བླ་མའི་ཞབས་ལ་གསོལ་བ་འདེབས། །ཆོས་དབྱིངས་ཡེ་ཤེས་རང་སྣང་ལུང་གི་གོས། །སྙིང་སྟོབས་གསེར་སྦྱངས་
ཡུ་བ་ལ་བརྟེན་ཅིང། །བསླབ་གསུམ་ནོར་བུའི་ཏོག་གིས་རབ་མཛེས་པའི། །བསྟན་པའི་རྒྱལ་མཚན་ཞབས་ལ་གསོལ་བ་འདེབས། །ཞེས་པ་འྡིའང་དགེ་སློང་ཚུལ་ཁྲིམས་བསྟན་འཛིན་དང་བྱམས་པ་ངག་དབང་གཉིས་ཀྱིས་འདི་ལྟ་བུ་ཞིག་དགོས་
ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། སྐུ་གསུམ་རིན་ཆེན་འཁོར་ལོ་རྩིབས་
སྟོང་ལྡན། །རིས་བྲལ་གདུལ་བྱའི་མཁའ་ལ་རབ་འཕགས་ཏེ། །ལོག་སྨྲ་ཚར་གཅོད་སྐལ་ལྡན་རྗེས་འཛིན་པའི། །ཐུབ་དབང་ཆོས་ཀྱི་རྒྱལ་པོས་དགེ་ལེགས་སྩོལ། །ལུང་རྟོགས་ཆོས་ཀྱི་འབྱོར་པས་ཡོངས་གང་པའི། །རྣམ་
དཔྱོད་ཡངས་པའི་བློ་གྲོས་ཁང་བཟང་རྩེར། །བཤད་སྒྲུབ་བསྟན་པའི་རྒྱལ་མཚན་འཛིན་མཛད་པའི། །རྗེ་བཙུན་བླ་མའི་ཞབས་ལ་གསོལ་བ་འདེབས། །བློ་གྲོས་ཤེས་བྱའི་གནས་ལ་ཐོགས་མེད་ཐུགས། །གཞུང་ལུགས་

[047B] །མཐོང་ཐོས་དྲན་རྣམས་དོན་ལྡན་མཛད་པའི་སྐུ། །བསྟན་པའི་རྒྱལ་མཚན་འཛིན་ལ་གསོལ་བ་འདེབས། །བློ་གྲོས་ལྷག་བསམ་གསེར་གྱི་ཤིང་རྟ་ཡིས། །དྲངས་པའི་མཁས་བཙུན་
བཟང་པོའི་དབང་གིས་རྒྱལ། །བཤད་སྒྲུབ་བསྟན་པའི་རྒྱལ་མཚན་རྩེར་བཀོད་ནས། །འགྲོ་ལ་འདོད་དགུའི་མཆོག་སྩོལ་ཞབས་བརྟན་ཤོག་ནོར་འཛིན་ལྟེ་བར་ཆབ་ཀླུང་བཞིའི་སྐ་རགས། །གྲོལ་མིན་དེ་སྲིད་མགོན་ཁྱོད་ཞབས་
བརྟན་ཅིང། །གཞན་ཡང་འཕྲིན་ལས་མཁའ་དང་མཉམ་འཇུག་པས། །བསྟན་དང་འགྲོ་བའི་ཕན་བདེ་སྤེལ་བར་ཤོག་ཁྱོད་ཐུགས་མ་དྲོས་མཚོ་ཆེན་ལས་འོངས་པའི། །ལེགས་པར་བཤད་པའི་ཆབ་ཀླུང་རྣམ་པ་བཞི། །དད་ལྡན་
ཡིད་ཀྱི་ཞིང་སར་རྟག་ཕབ་སྟེ། །མངོན་མཐོ་ངེས་ལེགས་འབྲས་བུ་གཡུར་ཟ་ཤོག་མཆོག་གསུམ་བསླུ་བ་མེད་པའི་ཐུགས་རྗེ་དང། །མགོན་ཁྱོད་བསྟེན་པའི་བསྲུང་མའི་འཕྲིན་ལས་སྟོབས། །བདག་ཅག་ལྷག་བསམ་
རྣམ་པར་དག་པའི་མཐུས། །ཡིད་སྨོན་ཇི་བཞིན་འགྲུབ་པའི་བཀྲ་ཤིས་ཤོག་ཅེས་ཨུ་ཅུ་མུ་ཅིན་པའི་ལེའི་ཤོག་ནང་སོ་ཚུལ་ཁྲིམས་ཅན་གྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་
བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ཨོཾ་སསྟི། རླབས་ཆེན་ཚོགས་གཉིས་རྒྱ་མཚོ་ལས་འཁྲུངས་ཤིང། །མ་རྨད་གཡས་སུ་འཁྱིལ་བའི་མཚན་དཔེའི་དཔྱིད། །ལེགས་བཤད་ཚངས་

[048A]༄༅། །དབྱངས་རྒྱུན་མི་ཆད་སྒྲོག་བའི། །ཐུབ་དབང་སྐྱེ་བ་ལྔ་པས་དགེ་ལེགས་སྩོལ། །བློ་གྲོས་བཟང་པོའི་ཐུགས་བསྐྱེད་ཤིང་རྟ་ཡིས། །ཉེར་དྲངས་ཐུབ་བསྟན་ཡིད་བཞིན་དབང་གི་རྒྱལ། །བཤད་དང་སྒྲུབ་པའི་
རྒྱལ་མཚན་རྩེར་བཀོད་ནས། །ལུང་རིག་འདོད་དགུ་སྩོལ་ལ་གསོལ་བ་འདེབས། །མགོན་ཁྱོད་རྟག་འཛིན་གཞན་དབང་གྱུར་བ་ཡི། །འགྲོ་རྣམས་བསྐུལ་ཕྱིར་རེ་ཞིག་གཟུགས་ཀྱི་སྐུ། །ཆོས་དབྱིངས་བསྡུས་ཀྱང་སྔོན་གྱི་
ཐུགས་བསྐྱེད་མཐུས། །སླར་ཡང་སྤྲུལ་སྐུའི་ཞལ་བཟང་མྱུར་དུ་སྟོན། །ཕྱོགས་བཅུའི་རྒྱལ་བ་སྲས་བཅས་དབང་བཞག་སྟེ། །གང་འདུལ་སྤྲུལ་བས་འགྲོ་ཀུན་སྲིད་མཚོ་ལས། །སྒྲོལ་བའི་ཐུགས་དམ་ཇི་ལྟར་བཅས་པ་བཞིན། །
དེང་འདིར་སྤྲུལ་སྐུའི་ཟླ་གསར་མྱུར་འཆར་ཤོག་བླ་མ་ལྷར་བཅས་ཐུགས་རྗེའི་བྱིན་མཐུ་དང། །གང་གི་བཀའ་བསྒོས་གཉེར་གཏང་ཆོས་སྲུང་སྟོབས། །དང་ལྡན་གདུལ་བྱས་རྩེ་གཅིག་གསོལ་བཏབ་མཐུས། །ཡིད་སྨོན་མ་
ལུས་ལྷུན་གྱིས་འགྲུབ་གྱུར་ཅིག་ཅེས་པ་འདི་ཡང་རབ་འབྱམས་བ་རིན་ཆེན་འཕེལ་རྒྱས་ཀྱིས་འདི་ལྟ་བུ་ཞིག་དགོས་ཞེས་བསྐུལ་བའི་དོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་ལྷ་ལྡན་སྤྲུལ་བའི་གཙུག་ལག་ཁང་
དུ་སྦྱར་བའོ།།    ༈    །།ཨོཾ་སསྟི། བློ་གྲོས་བཟང་པོས་རྒྱལ་བསྟན་ཀུནྡའི་ཚལ། །རྒྱས་མཛད་དོན་ནུས་ལྷུན་གྲུབ་འོང་དཀར་ཅན། །བསྟན་དང་འགྲོ་བའི་ཕན་བདེ་སྤེལ་སླད་དུ། །བསྐལ་བརྒྱར་ཞབས་བརྟན་འཕྲིན་ལས་

[048B]ཅེས་རབ་འབྱམས་པ་བློ་བཟང་ཚེ་བརྟན་གྱིས་འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།
ཨོཾ་སསྟི། སྐལ་བཟང་རྣམ་འདྲེན་ཡོངས་འདུའི་སྐྱེད་ཚལ་དུ། །ཐུགས་བསྐྱེད་དཔག་བསམ་དབང་པོ་ལྟར་བསྔགས་པའི། །རྩོད་ལྡན་འགྲོ་བ་ཡོངས་ཀྱི་སྐྱབས་གཅིག་ཏུ། །འདྲེན་མཆོག་ཤཱཀྱའི་ཏོག་གིས་དགེ་ལེགས་སྩོལ། །བློ་
གྲོས་གཞུང་བཟང་རྒྱ་མཚོར་འཇུག་ལ་མཁས། །ཉེས་པའི་སྐྱོན་བྲལ་ཚུལ་ཁྲིམས་དག་པས་བཙུན། །སྤངས་རྟོགས་གྲུབ་པའི་ཡོན་ཏན་དུ་མ་ལ། །དབང་བསྒྱུར་བཤེས་གཉེན་དམ་པར་གསོལ་བ་འདེབས། །མགོན་ཁྱོད་རྟག་འཛིན་
ཅན་གྱི་སྐྱེ་བོ་རྣམས། །བསྐུལ་ཕྱིར་རེ་ཞིག་ཆོས་དབྱིངས་དང་བཞུགས་ཀྱང། །རྗེས་འཇུག་དད་ལྡན་གདུལ་བྱའི་གཙུག་རྒྱན་དུ། །སྤྲུལ་སྐུའི་ཟླ་བ་གསར་པ་མྱུར་འཆར་ཤོག་བག་ཆགས་བཟང་པོའི་ངོ་མཚར་སྤྱོད་བ་ཅན། །གསལ་
དྭངས་སྤྲུལ་སྐུའི་ཞལ་བཟང་མཐོང་བའི་མོད། །མཛའ་བཤེས་རིང་ནས་འོངས་དང་འཕྲད་པ་བཞིན། །དད་འདུན་སྤྲོ་གསུམ་ཕན་ཚུན་འགྲན་པར་ཤོག་སྤྲུལ་སྐུའི་རླབས་ཆེན་འཕྲིན་ལས་གངྒཱའི་རྒྱུན། །བཤད་སྒྲུབ་འཕེལ་རྒྱས་གླིང་གི་
འདུས་སྡེ་ཡིའི། །ཡིད་ཀྱི་རྒྱ་མཚོར་ཆད་མེད་རྟག་དབབ་ནས། །ཆོས་འབྱོར་དགའ་བདེའི་དཔལ་ལ་སྤྱོད་གྱུར་ཅིག་ཅེས་བ་འདི་ཡང་རི་ཁྲོད་འཕེལ་རྒྱས་གླིང་གི་འདུས་སྦྱི་ནས་འདི་ལྟ་བུ་ཞིག་དགོས་ཞེས་བསྐུལ་བའི་དོར། ་ཤཱཀྱའི་དགེ་སློང་བློ་བཟང་དཔལ་

[049A]༄༅། །ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔའ་བཟང་པོས་སྦྱར་བའོ།།    ༈    །།ཨོཾ་སསྟི། སྐུ་གཉིས་ཟུང་འཇུག་གངས་རི་ལ་གནས་ཤིང། །གསལ་རྫོགས་མཚན་དཔེའི་རལ་པའི་ཁུར་གྱིས་བརྗིད། །མདོ་སྔགས་
ཆོས་ཚུལ་སྟོང་གི་གང་བརྒྱངས་ཅན། །ཐུབ་དབང་སྨྲ་བའི་སེང་གེས་དགེ་ལེགས་སྩོལ། །ངག་གི་དབང་ཕྱུག་བྱམས་བརྩེའི་གཞན་དབང་གིས། །སྙིགས་དུས་བཤེས་གཉེན་གར་མཛད་ཙོང་ཁ་པའི། །ཕུན་ཚོགས་ལེགས་
བཤད་སྐལ་མཉམ་འགྲོ་ཀུན་ལ། །འདོམས་མཛད་བཤེས་གཉེན་དམ་པར་གསོལ་བ་འདེབས། །ནོར་འཛིན་ལྟེ་བར་ཆབ་ཀླུང་བཞིའི་སྐ་རགས། །མ་གྲོལ་དེ་སྲིད་མགོན་ཁྱོད་ཞབས་བརྟན་ཅིང། །བསྟན་དང་འགྲོ་ལ་ཕན་པའི་རྣམ་
དཀར་གྱི། །འཕྲིན་ལས་དབྱར་མཚོ་ལྟ་བུར་གོང་འཕེལ་ཤོག་འགྲོ་བ་ཀུན་ལ་བདེ་སྐྱིད་འབྱུང་བའི་གླིང། །ཆོས་གྲྭ་འདི་ཡིས་དགེ་འདུན་ཐུགས་མཐུན་ཞིང། །བསླབ་ཁྲིམས་རྣམ་དག་བཤད་དང་བསྒྲུབ་པ་ཡི། །ཐུབ་བསྟན་ཕྱོགས་
བཅུར་སྤེལ་བའི་མཐུ་འགྲུབ་ཤོག་ལྗོངས་འདིར་མི་མཐུན་རྒུད་པ་ཀུན་ཞི་ནས། །འགྲོ་ཀུན་དགེ་བཅུའི་རྒྱུ་འབྲས་ལ་སྤྱོད་ཅིང། །ཆོས་འབྱོར་ལེགས་ཚོགས་མ་ལུས་དབྱར་མཚོ་ལྟར། །གོང་ནས་གོང་དུ་འཕེལ་བའི་བཀྲ་ཤིས་ཤོག་
ཅེས་པ་འདི་ཡང་ཀུན་བདེ་གླིང་གི་གྲྭ་རིགས་དགེ་སློང་ཀརྨ་དགེ་ལེགས་རྒྱལ་མཚན་གྱིས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །།

[049B] །ཚོགས་གཉིས་ཁ་བའི་རྡུལ་བརྩེགས་གངས་ཀྱི་རི། །རྣམ་བཀྲ་མཚན་དཔེའི་འཇའ་ཚོན་གྱིས་སྤྲས་པའི། །རབ་མཛེས་ལང་ཚོས་དཔའ་བོའི་བརྟན་པ་ཀུན། །འཕྲོག་མཛད་ཡིད་བཞིན་འཁོར་
ལོས་ཤིས་པས་སྐྱོངས། །བློ་བཟང་བསྟན་པའི་འཛིན་མར་སྐྱེས་སྦྱང་གི་ཤེས་རབ་འཆད་རྩོད་རྩོམ་པའི་ཡལ་འདབ་རྒྱས། །བསླབ་གསུམ་སྦྲང་རྩིའི་དཔལ་གྱི་སྐལ་ལྡན་ཚོགས། །ཚིམ་མཛད་སྤྲུལ་པའི་སྐུ་ཁྱོད་ཞབས་བརྟན་ཤོག་
འཆང་རྩོད་རྩོམ་ལ་སྐུ་ཕྲེང་སྔོན་མ་བཞིན། །རྣམ་གསུམ་མཁས་པའི་བྱ་བས་དུས་འདའ་ཞིང། །བདག་སོགས་འགྲོ་ཀུན་ཁྱོད་གསུང་བདུད་རྩིའི་རོས། །སྨིན་གྲོལ་ལམ་ལ་འགོད་པའི་བཀྲ་ཤིས་ཤོག་ཅེས་སུ་ཉིད་བཀྲ་ཤིས་རབ་རྒྱས་དགོན་གྱི་
མཁན་བོ་ཀཽ་ཤྲཱི་ང་ཡན་ཆི་མེར་ཁན་ཆོས་རྗེ་སྐལ་བཟང་བསྟན་པའི་སྒྲོན་མེའི་ཡང་སྲིད་བློ་བཟང་བསྟན་འཛིན་དཔལ་ལྡན་གྱི་བརྟན་བཞུགས་གསོལ་འདེབས་འདི་ལྟ་བུ་ཞིག་དགོས་ཞེས་རབ་འབྱམས་པ་སྐལ་བཟང་ཤེས་རབ་དང་དགེ་སློང་བསོད་ནམས་བསྟན་པ་གཉིས་ནས་བསྐུལ་བ་ལྟར་
་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།། དགེ་ལེགས་འཕེལ།།    ༈    །ཨོཾ་བདེ་ལེགས་སུ་གྱུར་ཅིག་བློ་གྲོས་བག་ཆགས་བཟང་པོའི་དྲི་བསུང་གིས། །དཔལ་འབྱོར་
སྦྲང་རྩིའི་བཅུད་ཀྱི་དགའ་སྟོན་ལ། །དང་ལྡན་རྐང་དྲུག་ཚོགས་རྣམས་འགུགས་མཁས་པ། །བསྟན་འཛིན་མཚོ་སྐྱེས་དབང་པོར་གསོལ་བ་འདེབས། །མགོན་པོའི་བསྟོང་པ་ནི། རབ་འབྱམས་རྒྱལ་བའི་མཐུ་སྟོབས་གཅིག་བསྡུས་པ། །

[050A]༄༅། །སྤྱན་རས་གཟིགས་དབང་ཐུགས་ཀྱི་སྒྱུ་འཕྲུལ་ཆེ། །དཔལ་ལྡན་ཡེ་ཤེས་མགོན་པོ་ཕྱག་དྲུག་པ། །འཁོར་དང་བཅས་ལ་དྭང་བས་བསྟོང་པར་བགྱི། །ཅེས་བདེ་འབྱོར་བླ་མ་བློ་བཟང་དཔལ་འབྱོར་བསྟན་འཛིན་གྱི་
མཚན་བསྟོད་དང། མགོན་པོ་ཕྱག་དྲུག་པའི་བསྟོད་པ་གཏོར་འབུལ་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་རྣམ་རྒྱལ་འབྱུང་གནས་དང་བློ་བཟང་བསྟན་འཛིན་གཉིས་ཀྱིས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་
དཔལ་བཟང་པོས་གཟིམས་ཆུང་ཡིད་དགའ་ཆོས་འཛིན་དུ་སྦྱར་བའོ།།    ༈    །།ཨོཾ་སསྟི། ལྷ་ཡེ་ཤེས་སྤྱན་ལྡན་བྱིན་མཐུ་དང། །ཆོས་ཟང་ཟིང་མི་འཇིགས་སྦྱིན་པའི་སྟོབས། །ཡོངས་རྗེས་འཇུག་གདུང་དབྱངས་གསོལ་
བཏབ་མཐུས། །དེང་སྨོན་པའི་བདེན་ཚིག་འགྲུབ་གྱུར་ཅིག་བདག་བུ་སློབ་གདུལ་བྱའི་ཚོགས་རྣམས་ལ། །ཆོས་ཟང་ཟིང་སྒོ་ནས་དྲིན་ཆེ་བའི། །མགོན་བཤེས་གཉེན་དགོངས་པ་ཡོངས་རྫོགས་ཤིང། །སླར་སྐྱེ་སྲིད་ཟླ་གཞོན་
མྱུར་འཆར་ཤོག་ཡེ་སྤྲོས་བྲལ་ཤེས་པའི་ཞིང་ས་ལ། །མཆོད་སྦྱིན་པའི་བརླན་གཤེར་གྱིས་སྨིན་པའི། །རྟེན་དལ་འབྱོར་ཚང་བའི་མྱུ་གུའི་རྩེར། །ཆོས་རྣམ་སྨིན་འབྲས་བུས་མཛེས་པར་ཤོག་རྗེ་སངས་རྒྱས་བསྟན་པའི་
སྒོར་ཞུགས་ནས། །གྲོགས་མཁས་མང་འདུས་པའི་ཆོས་ཀྱི་གྲྭར། །ལུང་རིག་པའི་བརྡར་ཤ་ལེགས་དཔྱད་དེ། །ལམ་ཡོངས་རྫོགས་གནས་ལ་མཁས་པར་ཤོག་མགོན་བཤེས་གཉེན་མན་ངག་གྲུར་ཞུགས་ནས། །འབད་

[050B] །ཆོས་མདོ་སྔགས་རྒྱ་མཚོའི་འཇིང་བརྒལ་ཏེ། །ལམ་བསླབ་གསུམ་ནོར་ལ་དབང་བར་ཤོག་ཚུལ་འཆོས་དང་ཁ་གསག་གཞོགས་སློང་སོགས། །ཐབས་མི་རུངས་དུ་མས་བསྒྲུབ་བསྒྲུབ་ཀྱང།།
གྲུབ་ཟིན་པའི་མོད་ལ་འདོར་དགོས་པའི། །རྙེད་བཀུར་སྟིར་ཞེན་པ་སྤོང་བར་ཤོག་ཁོང་ཡོན་བདག་སེར་སྐྱའི་ངོ་འཛིན་སོགས། །དོན་རྔོ་ཆུང་གཡེང་བ་ཀུན་སྤངས་ཏེ། །གནས་གཡེངས་མེད་མཐུན་རྐྱེན་ཚང་བའི་སར། །ཚེ་ཇི་སྲིད་
བསྒྲུབ་ལ་བརྩོན་པར་ཤོག་ཆོས་ཉན་བཤད་བགྱིས་པའི་རྣམ་དཀར་ཀུན། །རང་བལྟོས་བཅས་འཚོ་ཕྱིར་ཙམ་མིན་པར། །དཔལ་ཐུབ་བསྟན་རྒྱས་པའི་ཆ་རྐྱེན་དུ། །དུས་ཀུན་ཏུ་འགྱུར་བའི་བཀྲ་ཤིས་ཤོག། མངྒ་ལཾ། །
ཞེས་བླ་མ་ཡེ་ཤེས་སྦྱིན་པའི་སྐྱེ་སྲིད་མྱུར་གསལ་ཡོང་བའི་སྨོན་ཚིག་འདི་ལྟ་བུ་ཞིག་དགོས་ཞེས་བུ་སློབ་དགེ་སློང་བློ་བཟང་བཀྲ་ཤིས་དང། དགེ་སློང་ཆོས་འཕེལ་རྒྱལ་མཚན་སོགས་རི་ཁྲོད་པ་རྣམས་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་
ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ་ལོ་ཀེ་ཤྭ་རཱ་ཡ། ཚོགས་གཉིས་རྡུལ་བརྩེགས་མཚན་དཔེ་སྟོབས་བཅུའི་རྩལ། །ཡོངས་རྫོགས་ཁམས་གསུམ་དབུགས་འབྱིན་ཚངས་པའི་དབྱངས། །
སྲིད་ཞིའི་གདུང་སེལ་མཚུངས་མེད་བསིལ་སྦྱིན་མཁན། །ཕྱག་ན་པདྨོས་དེང་འདིར་ཤིས་པས་སྐྱོངས། །བློ་བཟང་བསྟན་པའི་སྲིད་ལ་དབང་བསྒྱུར་ཞིང། །ཐབས་ཤེས་རིན་ཆེན་བདུན་གྱི་ནོར་གྱིས་ཕྱུག་འཇམ་དཔལ་སྙིང་པོའི་རིང་

[051A]༄༅། །ལུགས་རྒྱ་མཚོའི་མཐར། །སྤེལ་མཛད་གྲུ་འཛིན་བདག་བོར་གསོལ་བ་འདེབས། །རྫོགས་སངས་རྒྱས་དང་གདུང་འཚོབ་དགེ་བའི་བཤེས། །སྲིད་འདིར་འབྱུང་བར་དཀོན་ཞེས་སྟོན་པའི་ཕྱིར། །རེ་ཞིག་གཟུག་
སྐུ་ཆོས་དབྱིངས་དང་སྡུད་པའི། །ཐབས་མཁས་མཛད་པ་སྟོན་ལ་གསོལ་བ་འདེབས། །སླར་ཡང་བདེ་ཆེན་ཆོས་དབྱིངས་ལྷ་ལམ་ལ། །གཟུགས་སྐུ་ནམ་མཁའི་གླང་པོ་འབུམ་འཁྲིགས་ཏེ། །བྱང་གྲོལ་ལམ་བཟང་མྱུ་གུ་སྤེལ་
བའི་ཕྱིར། །ཕན་བདེའི་གྲུ་ཆར་འབེབས་ལ་གསོལ་བ་འདེབས། །གསང་གསུམ་བཀོད་པ་འཆི་མེད་སྐྱེད་ཚལ་ནད། །མཁས་བཙུན་བཟང་པོའི་མཛད་པ་ཡོངས་འདུ་ལྟར། །མངོན་པར་མཐོ་བ་གད་དེའི་ཞབས་པད་ཟུང། །གྲུ་འཛིན་
གཉིས་པའི་ཁྲི་ལ་མྱུར་འཁོད་ཤོག་རྣམ་དག་ཚུལ་ཁྲིམས་གསེར་གྱི་འཛིན་མ་ལ། །ཤེས་ཉོན་སྒྲིབ་བྲལ་འབྲས་བུ་གཡུར་ཟ་བས། །ཕན་བདེའི་རོ་བརྒྱ་ཅི་ཡང་སྦྱིན་མཛད་པ། །མཆོག་སྤྲུལ་ཡོངས་འདུའི་དབང་པོར་གསོལ་བ་
འདེབས། །མགོན་ཁྱོད་ལྔ་རིག་གསེར་གྱི་འཁོར་ལོ་ཡིས། །གཞུང་ལུགས་ནམ་མཁའི་ཕ་མཐའ་ཡོངས་གཞལ་ནས། །ཐུབ་བསྟན་གླིང་བཞིའི་ཁྱོན་ལ་དབང་བསྒྱུར་བའི། །ཆོས་ཀྱི་འཁོར་བསྒྱུར་མཛད་ཕ་མཐར་ཕྱིན་ཤོག་
ཐུབ་གཞུང་མདོ་སྔགས་ཆུ་གཏེར་བསྲུབས་པ་ལས། །ངོ་མཚར་སྙིང་པོ་ཞྭ་སེར་རིང་ལུགས་མཆོག་ཆོས་བྱེད་ལང་ཚོ་དར་བའི་རྒྱན་གཅིག་འདི། །འཛིན་སྐྱོང་སྤེལ་ཕྱིར་མགོན་ཁྱོད་བསྐལ་བརྒྱར་བཞུགས། །རྒྱལ་བསྟན་

[051B] །ཐུགས་བསྐྱེད་ལྷུན་པོ་ལྟ་བུར་མངོན་མཐོ་བ། །ཀུན་མཁྱེན་རྒྱལ་བའི་ཡང་སྲིད་ཡིད་བཞིན་ནོར། །ཐུབ་བསྟན་རྒྱལ་མཚན་རྩེ་མོར་མྱུར་འཁོད་ཤོག་འགྲོ་ལ་མཁྱེན་བརྩེའི་སྣང་བ་སྙོམས་
ན་ཡང། །གངས་ལྗོངས་བསྟན་འགྲོའི་ཕན་བདེ་འདབ་བརྒྱ་པ། །སྒེར་དུ་བཞད་བྱེད་འཕྲིན་ལས་ལྷུན་གྲུབ་པའི། །ཡང་སྲིད་ཉིན་བྱེད་དབང་པོ་ཞབས་བརྟན་ཤོག་བདག་ཀྱང་སྐྱེ་འཕྲེང་ཀུན་ཏུ་མགོན་ཁྱོད་ཀྱི། །སྲས་ཀྱི་ཐུ་བོ་ཉིད་དུ་རྗེས་
བཟུངས་ཏེ། །ཟབ་རྒྱས་གསུང་གི་བདུད་རྩི་ལེགས་མྱངས་པས། །ས་བཅུ་ལམ་ལྔའི་བགྲོད་པ་མཐར་ཕྱིན་ཤོག་རྗེ་བཙུན་བླ་མས་བཀའ་བསྒོས་གཉེར་གཏད་པའི། །མཐུ་ལྡན་བསྲུང་མས་ཡིད་སྨོན་བསྒྲུབ་པ་ལ། །གཟུགས་ཅན་
གཟུགས་མེད་བར་གཅོད་དྲུངས་ཕྱུང་ནས། །མཐུན་རྐྱེན་འཕྲིན་ལས་གཡེལ་མེད་སྒྲུབས་གྱུར་ཅིག་ཅེས་རྒྱལ་བསྟན་ཡོངས་རྫོགས་ཀྱི་བདག་པོ། རང་ཅག་ཁ་བ་རི་པ་རྣམས་ཀྱི་མགོན་སྐྱབས་དང་དཔུང་གཉེན་གཅིག་པུར་གྱུར་པ། མཁན་ཆེན་་རྒྱལ་བའི་
དབང་པོ་་རྗེ་བཙུན་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོ་དེ་ཉིད་ངེས་པ་དོན་དུ་མྱ་ངན་ལས་འདའ་བའི་དུས་ནམ་ཡང་མི་སྲིད་མོད་ཀྱང། རེ་ཞིག་འགྲོ་བ་རྟག་འཛིན་ཅན་རྣམས་ཡང་དག་པའི་ལམ་ལ་བཀྲི་བའི་ཆེད་གཟུགས་སྐུ་ཆོས་དབྱིངས་སུ་བསྡུ་
བའི་ཚུལ་བསྟན་ཡང། ཐུགས་རྗེ་དང་འཕྲིན་ལས་ཀྱི་འཇུག་པ་ནམ་མཁའ་མི་ཟད་བར་དུ་རྒྱུན་མི་ཆད་པས་ན། སླར་ཡང་ཡང་སྲིད་སྦྲུལ་པའི་སྐུ་འཁྲུལ་བྲལ་ངེས་ཤེས་རྙེད་བ་ཞིག་བྱོན་ནས། མཁས་བཙུན་བཟང་པའི་མཛད་པ་རྨད་དུ་བྱུང་བས། གངས་ལྗོངས་འདིའི་བསྟན་

[052A]༄༅། །འགྲོའི་ཕན་བདེ་སྤེལ་བའི་སྨོན་ཚིག་འདི་ལྟ་བུ་ཞིག་དགོས་ཞེས་ཞྭ་སེར་བསྟན་པའི་གསལ་བྱེད་ཕུར་བུ་ལྕོག་སྤྲུལ་པའི་སྐུ་ནས་བསྐུལ་མ་མཛད་པ་ལྟར་རང་ཉིད་ཀྱང་མོས་པ་ཆེན་པོའི་སྒོ་ནས། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་བའི་ཉི་མ་
ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ཨོཾ་སྭ་སྟི། ལྷུན་གྲུབ་ཡོན་ཏན་བརྒྱད་ལྡན་རྐང་གཉིས་གཙོ། །དེ་གསུང་བསམ་གྱིས་མི་ཁྱབ་དམ་པའི་ཆོས། །རིག་དང་ཞབས་ལྡན་ཐུགས་རྗེའི་སྤྲིན་དཀྲིགས་
ཏེ༑ ༑དེང་འདིར་ཤིས་པའི་ཆར་ཆེན་དབབ་ཏུ་གསོལ། །བྱམས་མགོན་གསང་གསུམ་སྒྱུ་འཕྲུལ་ཀུནྡའི་གཉེན། །ཁམས་གསུམ་འགྲོ་བའི་ཡིད་ཀྱི་མཚོ་ནང་དུ། །གང་འདུལ་རྩོལ་མེད་འཆར་བའི་ཐབས་མཁས་ཀྱི། །འཕྲིན་ལས་
རྒྱུན་མི་ཆད་ལ་གསོལ་བ་འདེབས། །ཁྱད་པར་འགྲོ་བའི་འདྲེན་མཆོག་ཟས་གཙང་སྲས། །ཞིང་འདིར་བཅུ་གཉིས་མཛད་པས་རྣམ་རོལ་ཆོ། །ལུང་བསྟན་དབུགས་དབྱུང་ཐོབ་པའི་རྒྱལ་བའི་སྲས། །སྣང་བ་བསམ་མི་ཁྱབ་ལ་
གསོལ་བ་འདེབས། །འཇམ་དཔལ་ཞལ་གཟིགས་ཀླུ་སྒྲུབ་དགོངས་པའི་དོན། །ཇི་བཞིན་རྟོགས་ནས་སེམས་དམིགས་རིམ་པའི་འཕྲ། །རྩོམ་པའི་གསུང་གི་སྣང་བ་མཆོག་ཐོབ་བ། །ཤཱཀྱ་མི་ཏྲའི་ཞབས་ལ་གསོལ་བ་འདེབས། །
རྨད་བྱུང་མཁས་བཙུན་བཟང་པོའི་མཛད་པ་ཡིས། །འགྲོ་ཀུན་སྨིན་གྲོལ་ལམ་ལ་འགོད་པའི་ཕྱིར། །སྡེ་སྣོད་གསུམ་གྱི་བཤད་སྒྲུབ་རྒྱས་མཛད་པའི། །བྱམས་མགོན་མངོན་སུམ་གཟིགས་ལ་གསོལ་བ་འདེབས། །རྒྱ་ཆེན་

[052B] །རིག་པའི་གནམ་ལྕགས་གློག་འཕྲེང་འབུམ་ཕྲག་གིས། །ཕས་རྒོལ་ཚར་གཅོད་སྐལ་ལྡན་རྗེས་འཛིན་པའི། །འཕགས་ཆེན་པཎྜི་ཏ་ལ་གསོལ་བ་འདེབས། །བོད་ཡུལ་འདྲེ་སྲིན་
གདུག་པའི་བུད་ཤིང་ཀུན། །རྡོ་རྗེའི་ཏིང་འཛིན་གཅིག་གི་མེ་ནང་དུ། །བསྲེག་མཛད་པདྨ་འབྱུང་གནས་ཐུགས་ཀྱི་སྲས། །ནམ་མཁའ་རྒྱལ་མཚན་ཞབས་ལ་གསོལ་བ་འདེབས། །ཐ་མལ་ལུས་ཀྱི་ལྕགས་ཁམས་རིམ་གཉིས་
ཀྱི༑ ༑གསེར་འགྱུར་རྩི་ཡིས་ལེགས་སྦྱངས་ཚེ་གཅིག་ལ། །མཁའ་སྤྱོད་སྒྲུབ་པ་རིན་ཆེན་བཟང་པོའི་སྲས། །ལེགས་པའི་ཤེས་རབ་ཞབས་ལ་གསོལ་བ་འདེབས། །རྐྱེན་ངན་བྱང་ཆུབ་ལམ་དུ་བསྒྱུར་བའི་ཐབས། །ཐེག་ཆེན་ཆོས་
ཀྱི་ཡང་སྙིང་བློ་སྦྱོང་གིས། །རང་གཞན་སྨིན་ཅིང་གྲོལ་བའི་སྤྱིལ་ཕུ་བ། །ཆོས་ཀྱི་རྒྱལ་མཚན་ཞབས་ལ་གསོལ་བ་འདེབས། །འཁོར་ལོ་གསུམ་དང་འབྲེལ་བའི་འཕྲིན་ལས་ཀྱིས། །དཔལ་ལྡན་ས་སྐྱའི་ཆོས་ཀྱི་སྡེ་ཆེན་པོར་
ཡེ་ཤེས་སྣང་བས་ལམ་བཟད་གསལ་མཛད་པའི། །བསྟན་པའི་རྒྱལ་མཚན་ཞབས་ལ་གསོལ་བ་འདེབས། །རྒྱལ་བ་གཉིས་པའི་ལེགས་བཤད་འོད་སྟོང་གིས། །ཐུབ་བསྟན་པད་ཚལ་བཞད་ཚེ་བཤད་སྒྲུབ་ཀྱི། །ཉིང་ཁུས་
སྐལ་ལྡན་བུང་བ་ཚིམ་མཛད་པའི། །ཧོར་སྟོན་ནམ་མཁའ་དཔལ་ལ་གསོལ་བ་འདེབས། །འཇམ་དཔལ་སྙིང་བོའི་རིང་ལུགས་ཆོས་ཀྱི་སྲིད། །སྐྱོང་ཕྱིར་བདུན་ལྡན་རྒྱ་མཚོའི་དབུས་གནས་ཤིང། །འཕྲིན་ལས་བང་རིམ་

[053A]༄༅། །མངོན་པར་མཐོ་བ་ཡི། །རྒྱལ་ཚབས་འཛིན་དབང་པོར་གསོལ་བ་འདེབས། །བློ་བཟང་རྒྱལ་བའི་ལུང་རིག་འོད་སྟོང་གིས། །བྱང་ཕྱོགས་སྐྱེ་འགྲོའི་མུན་པ་ཀུན་བསལ་ནས། །མཐོ་རིས་བྱང་གྲོལ་ལམ་ལ་འགོད་
མཛད་པའི། །བསྟན་པའི་ཉི་མར་གྲགས་ལ་གསོལ་བ་འདེབས། །སྣ་ཚོགས་གྲུབ་མཐའི་དབྱེ་བ་ཀུན་གཟིགས་ཀྱང། །བློ་བཟང་རྒྱལ་བ་གཉིས་པའི་མདོ་སྔགས་ཀྱི། །བསྟན་པའི་རྒྱལ་མཚན་འབའ་ཞིག་སྲིད་རྩེའི་བར། །བསྒྲེང་
མཛད་རྗེ་བཙུན་བླ་མར་གསོལ་བ་འདེབས། །ཐུགས་བསྐྱེད་དབང་གི་བློ་བཟང་གྲགས་པ་ཡི། །བསྟན་པ་སྤེལ་བའི་འཕྲིན་ལས་དར་དྲག་ཅིང། །བྱང་ཕྱོགས་འགྲོ་བའི་ཕན་བདེ་རྒྱས་མཛད་པའི། །བཀའ་དྲིན་གསུམ་ལྡན་
ཞབས་ལ་གསོལ་བ་འདེབས། །བློ་བཟང་བསྟན་པའི་གངས་རི་ལས་འགྱིངས་ཤིང། །བསླབ་གསུམ་ལང་ཚེ་དར་བའི་ལུས་སྟོབས་རྒྱས། །ལུང་རིག་ང་རོས་ཐུབ་བསྟན་རྒྱས་མཛད་པའི། །སྨྲ་བའི་སེངྒེ་བསྐལ་བརྒྱར་གནས་
གྱུར་ཅིག་བློ་ལྡན་སྐལ་བཟང་འཇུག་དོགས་ལུང་རྟོགས་ཀྱི། །བསྟན་པ་དར་ཞིང་རྒྱས་པའི་ལྷག་བསམ་ཅན། །འཆད་རྩོད་རྩོམ་པས་བདག་སོགས་དད་ལྡན་འགྲོར། །ཕན་བདེ་ཡུན་རིང་སྟེར་བའི་མཐུ་འགྲུབ་ཤོག་
ཁྱོད་སྐུ་མིག་གི་བདུད་རྩིར་མི་འབྲལ་ཞིང། །ཟབ་རྒྱས་གསུང་གི་གདམས་པ་ཉམས་བླངས་པས། །ཁྱོད་ཐུགས་དམིགས་མེད་བདེ་བ་ཆེན་པོ་དང། །བདག་ཡིད་གཅིག་ཏུ་འདྲེས་པར་བྱིན་གྱིས་རློབས། །ཚེ་འདི་མི་

[053B] །ནོར་དང་ལོངས་སྤྱོད་རྩྭ་རྩེའི་ཟིལ་པ་བཞིན། །མཐོང་ནས་འདི་སྣང་བློ་འབྲིད་ཕར་རྒྱབ་ཏུ། །བསྐྱུར་ཏེ་ཉིན་མཚན་ཆོས་ཀྱི་འདའ་བར་ཤོག་མཐོན་བོའི་མཐའ་ལྷུང་སྐྱེས་མཐའ་འཆི་བ་སོགས། །ཡིད་བརྟན་མི་རུང་འཁོར་བའི་
ངང་ཚུལ་ལ། །གཏིང་ནས་ཞེན་ལོག་གནས་སྐབས་ཐམས་ཅད་དུ། །ཐར་པ་དོན་གཉེར་བློ་དང་འབྲལ་མེད་ཤོག་ཐོགས་མེད་དུས་ནས་དྲིན་གྱིས་བསྐྱངས་པ་ཡི། །ཉམ་ཐག་མར་གྱུར་འགྲོ་བ་ལ་དམིགས་པས། །བྱམས་དང་སྙིང་རྗེ་བྱང་ཆུབ་སེམས་
མཆོག་གིས། །བདག་རྒྱུད་ལྷག་པར་ཕྱུག་པར་བྱིན་གྱིས་རློབས། །ཆོས་ཀུན་གདོད་ནས་མ་གྲུབ་སྟོང་པའི་གཤིས། །གང་སྣང་ཀུན་རྫོབ་སྒྱུ་མ་ལྟར་མཐོང་བའི། །སྣང་སྟོང་ཟུང་འཇུག་བསླུ་མེད་རྟེན་འབྲེལ་ལ། །སོམ་ཉི་དང་བྲལ་སྙིང་ནས་ངེས་རྙེད་ཤོག་
ཐབས་ཤེས་གཤོག་ཡངས་རྒྱས་པའི་རྒྱུ་རྩལ་གྱིས། །སྲིད་དང་ཞི་པའི་ནམ་འཕང་བཅད་པའི་མཐར། །སྐུ་གསུམ་འཆི་མེད་མདུན་སར་མྱུར་བགྲོད་དེ། །འགྲོ་ཀུན་སྨིན་གྲོལ་ལམ་ལ་འགོད་པར་ཤོག་མྱུར་མཛད་མགོན་སོགས་ཆོས་སྲུང་ཐམས་
ཅད་ཀྱིས། །དཔལ་ལྡན་བླ་མའི་རྣམ་དཀར་མཛད་པ་ལ། །བར་གཅོད་ཉེར་འཚེ་མ་ལུས་དྲུངས་ཕྱུང་སྟེ། །ཐུགས་བཞེད་ལྷུན་གྱིས་འགྲུབ་པའི་འཕྲིན་ལས་མཛོད། །བདག་སོགས་དེང་ནས་བྱང་ཆུབ་སྙིང་པོའི་བར། །འདྲེན་མཆོག་དགེ་བའི་བཤེས་ཀྱིས་རྗེས་བཟུངས་ཏེ་
གནས་སྐབས་མཐར་ཐུག་བསམ་དོན་མ་ལུས་པ། །འབད་མེད་ལྷུན་གྱིས་འགྲུབ་པའི་བཀྲ་ཤིས་ཤོག་མངྒ་ལཾ།། སྐྱེས་རབས་འདི་རྣམས་ཀྱི་ཐང་སྐུ་འདྲི་ཚེ་བྱང་སེམས་སྣང་བསམ་གྱིས་མི་ཁྱབ་པ་ཁྱིམ་བདག་གི་ཆ་ལུགས་ཕྱག་ཏུ་ནོར་བུ་བསྣམས་པ། གོང་དུ་ཐུབ་པ་གཙོ་འཁོར་དང། འོག་ཏུ་རྒྱལ་ཆེན་

[054A]༄༅། །པའི། ཤཱཀྱའི་མི་ཏའི་གོང་དུ་ཀླུ་གྲུབ་དང། འོག་ཏུ་དཔལ་མགོན་ཞལ་བཞི། བཙུན་བ་རྣམ་གྲོལ་སྡེའི་གོང་དུ་བྱམས་མགོན་དང། འོག་ཏུ་མགོན་པོ་ཕྱག་དྲུག་བ། འཕགས་ཆེན་པཎྜི་ཏ་རིགས་ལུང་མཛད་པའི་ཚུལ། གོང་དུ་འཕགས་པ་
ཐོགས་མེད་དང། འོག་ཏུ་དམ་ཅན་ཆོས་རྒྱལ། ནམ་མཁའ་རྒྱལ་མཚན་སྔགས་འཆང་གི་ཆ་ལུགས་ཕུར་པ་དང་བནྡྷ་བསྣམས་པ། གོང་དུ་སློབ་དཔོན་རིན་པོ་ཆེ་པདྨ་སམྦྷ་བ་དང། འོག་ཏུ་ལྕམ་སྲིང། ལེགས་པའི་ཤེས་རབ་ཀྱི་གོང་དུ། ལོ་ཆེན་རིན་བཟང་དང། འོག་
ཏུ་ལྷ་མོ་དུས་མཚན་མ། སེ་སྦྱིལ་ཕུ་བའི་གོང་དུ། ཞང་འཆང་ཁ་བ་དང། འོག་ཏུ་མི་གཡོ་བ། ས་སྐྱ་པ་ཡེ་ཤེས་བསྟན་རྒྱན་པའི་གོང་དུ། རྗེ་བཙུན་འཇམ་དབྱངས་དང། འོག་ཏུ་གུར་མགོན། ཧོར་སྟོན་ནམ་མཁའ་དཔལ་གྱི་གོང་དུ། རྗེ་ཡབ་སྲས་དང། འོག་ཏུ་དམག་
ཟོར་མ། ཁྲི་བློ་གྲོས་ཆོས་སྐྱོང་གི་གོང་དུ་རྗེ་ཡབ་སྲས་དང། འོག་ཏུ་དམ་ཅན་ཆོས་རྒྱལ། བློ་བཟང་བསྟན་པའི་ཉི་མའི་གོང་དུ། རྒྱལ་བ་ཡབ་སྲས། འོག་ཏུ་ཕྱག་དྲུག་པ། འདི་མན་ལའང་དེ་མཚུངས་འདྲི་ཞིང། གོང་དུ་མངོན་རྟོགས་ལ་སྨོས་པ་གང་ཡིན་དགེ་སློང་གི་ཆ་
ལུགས། ཕྱག་གཉིས་གླེགས་བམ་ཆོས་འཆད་ཅན་དུ་བྱ། ཅེས་པ་འདི་ཡང་ཁལ་ཁ་གུད་ཚེ་བརྟན་རྡོ་རྗེ་དང། ཆོས་མཛད་བློ་བཟང་བསྟན་འཛིན་གཉིས་ནས་ཡི་ལ་ཀོག་སན་མེར་ཁན་པཎྜི་ཏ་ཧོ་ཐོག་ཐུ་བློ་བཟང་བསྟན་པ་དར་རྒྱས་ཀྱི་འཁྲུངས་རབས་གསོལ་འདེབས་
འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་ལོ་ཙཱ་བ་ལེགས་པའི་ཤེས་རབ་ཀྱི་སྐྱེ་འཕྲེང་སྔོན་གྱི་ཆོས་འབྱུང་དེབ་ཐེར་སོགས་ལས་བཤད་པ་རྣམས་ལ་ལེགས་བར་བརྟོགས་ཏེ་སྦྱར་

[054B]༑    ༈    ༑༑ གང་སྐུ་དྲན་བས་འཆི་བདག་བེ་ཅོན་ཡང། །རི་མོའི་གནས་ལ་འགོད་མཛད་ཚེ་དཔག་མེད། །རྣམ་རྒྱལ་ཡིད་བཞིན་འཁོར་ལོ་ལ་སོགས་པས། །འཆི་མེད་བདུད་རྩིའི་ཆར་ཆེན་དེང་འདིར་ཕོབ། །ངག་ལ་དབང་
འབྱོར་ཀུན་མཁྱེན་ཙོད་ཁ་པའི། །འཁྲུལ་བྲལ་ལེགས་བཤད་བདུད་རྩིའི་དགའ་སྟོན་ལ། །སྐལ་བཟང་འགྲོ་ཀུན་མགྲོན་དུ་འགུག་མཁས་པ། །བཤེས་གཉེན་དམ་པའི་ཞབས་ལ་གསོལ་བ་འདེབས། །ངག་དབང་མཚོ་བྱུང་ལྷ་མོ་མགྲིན་
ཞུགས་པ། །རྒྱན་དྲུག་མཆོག་གཉིས་གཞུང་ལུགས་རབ་འབྱམས་དོན། །སྐལ་བཟང་འགྲོ་ལ་འཆད་ཅིང་སྦེལ་བའི་ཕྱིར། །མགོན་ཁྱོད་ཞབས་ཟུང་རི་དབང་ལྟར་བརྟན་ཤོག་བསྟོན་ཅིང་བསྒྲུབ་པའི་བསྲུང་མའི་ཚོགས་རྣམས་ཀྱིས།།
མགོན་འདིའི་སྐུ་ཚེ་བསྐལ་བརྒྱར་སྦེལ་བ་དང། །ཆོས་དང་སྲིད་ཀྱི་མཛད་པ་དང་འབྲལ་བའི། །འཕྲིན་ལས་དབྱར་གྱི་མཚོ་ལྟར་གོང་དུ་སྤེལ། །དེང་ནས་དེད་དཔོན་བཤེས་གཉེན་དམ་པ་དང། །འབྲལ་མེད་དལ་འབྱོར་གྲུ་གཟིངས་
ལ་བརྟེན་ནས། །མདོ་རྒྱུད་གཞུང་ལུགས་རྒྱ་མཚོ་ཆེར་ཞུགས་ཏེ། །སྐུ་གསུམ་རིན་ཆེན་ནོར་ལ་དབང་འབྱོར་ཤོག་ཞྭ་སེར་བསྟན་པ་ཕྱོགས་བཅུར་རྒྱས་པ་དང། །ཁྲིམས་ལྡན་དགེ་འདུན་སྡེ་རྣམས་ཐུགས་མཐུན་ཞིང། །རྒྱལ་པོ་
འབངས་བཅས་དགེ་བཅུའི་ཁྲིམས་ཀྱིས་འཚོ། །འགྲོ་ཀུན་བདེ་སྐྱིད་དཔལ་ལ་རྟག་སྤྱོད་ཤོག་ཚད་འཛིན་དམིགས་གཏད་བཤིག་པའི་ཆོས་དབྱིངས་དང། །རྟེན་འབྲེལ་བསླུ་མེད་ཟུང་འཇུག་བདེན་པའི་མཐུས། །ཇི་ལྟར་སྨོན་པའི་

[055A]༄༅། །དོན་ཀུན་ལྷུན་གྲུབ་ཅིང། །ཕུན་ཚོགས་དཔལ་འབྱོར་རྒྱས་པའི་བཀྲ་ཤིས་ཤོག་མངྒ་ལཾ། །ཅེས་བཀྲ་ཤིས་ཕན་བདེ་གླིང་གི་བླ་ཟུར་དར་ཧན་མཁན་པོ་ལྷ་རམ་པ་ངག་དབང་སྐལ་བཟང་གི་རིང་འཚོའི་སྨོན་འདེབས་འདི་ལྟ་བུ་
ཞིག་དགོས་ཞེས་དགེ་སློང་བློ་བཟང་ཆོས་གྲགས་དང། དགེ་སློང་བརྟན་པ། དབུ་མཛད་ལྷུན་གྲུབ་བརྟན་པ། དབུ་མཛད་བསྟན་འཛིན་ཉི་མ་སོགས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་
ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་སྭ་སྟི། ལེགས་ཚོགས་བྱེ་བའི་འབྱུང་གནས་བསམ་འཕེལ་དབང། །སྐལ་ལྡན་ཐར་ལམ་འཚོལ་བའི་མིག་གཅིག་བུ། །ཉི་བུའི་གཡུལ་
ལས་རྒྱལ་བའི་དཔལ་མངའ་བ། །ཚེ་དཔག་མེད་ཀྱིས་རྟག་ཏུ་དགེ་ལེགས་སྩོལ། །ངག་དབང་འཇམ་མགོན་བསྟན་པའི་རྒྱ་མཚོ་ལས། །འཛིན་སྤེལ་འཕྲིན་ལས་ཆབ་ཀླུང་ཚད་མེད་དུ། །འབབ་ལས་ཁྱོད་ཐུགས་ཆུ་གཏེར་
རྣམ་པར་འཕེལ། །མགོན་ཁྱོད་དད་ལྡན་གཙུག་ན་རྒྱལ་གྱུར་ཅིག་ལྷག་བསམ་རྣམ་དག་གསེར་སྦྱངས་འཛིན་མ་ལ། །གཞན་ཕན་ཐོག་མའི་སེམས་བསྐྱེད་མྱུ་གུ་གསར། །རྣམ་འདྲེན་སྡེ་འགྲོས་ཐུགས་རྗེའི་བརླན་
གཤེར་གྱིས། །ལེགས་སྨིན་རྩ་ཚོགས་རབ་དགར་གསོལ་བ་འདེབས། །སྐལ་ལྡན་འགྲོ་བའི་རེ་སྐོང་ཡིད་བཞིན་ནོར། །རླབས་ཆེན་སྤྱོད་པའི་ཤིང་རྟས་ཉེར་དྲངས་ཏེ། །དབུས་གྱུར་བཤད་སྒྲུབ་རྒྱལ་མཚན་རྩེར་བཀོད་

[055B] ༑འདོད་དགུའི་ཆར་འབེབས་གྱུར་ལ་གསོལ་བ་འདེབས། །རྒྱལ་བའི་མདུན་སར་ལེགས་པ་རབ་བསང་དང། །རྒྱལ་ལ་དད་པའི་སྟོབས་རྒྱས་ལྟ་བུ་བརྟན། །རྒྱལ་བསྟན་བོད་ཡུལ་དར་ཚེ་སྣར་གཏོགས་པའི། །རྒྱལ་བློན་
ཆེན་པོར་གྱུར་ལ་གསོལ་བ་འདེབས། །སློབ་དཔོན་པདྨའི་ཐུགས་སྲས་གཉག་ཛྙཱ་ན། །གཞོན་ནུར་གྱུར་དང་བཀའ་གདམས་དགེ་བའི་བཤེས། །ཀོང་པོ་བ་དང་མཁས་གྲུབ་ཁྱུང་པོ་ཡི། །ཐུགས་སྲས་རིན་ཆེན་རྡོ་རྗེར་གསོལ་བ་
འདེབས། །རིན་ཆེན་སེམས་ལ་དབང་འབྱོར་གཞོན་ནུ་འོད། །ཕྱིར་མི་ལྡོག་པའི་དབང་ཐོབ་སངས་རྒྱས་དབོན། །སངས་རྒྱས་འབུམ་དང་ཆོས་དཔལ་བཟང་པོ་སྟེ། །འགྲོ་བའི་འདྲེན་པར་གྱུར་ལ་གསོལ་བ་འདེབས། །རྒྱལ་བ་གཉིས་པའི་
ཉིན་བྱེད་བཀའ་དྲིན་ལས། །ཐུབ་བསྟན་པདྨོའི་ཚལ་དུ་གསུང་རབ་ཀྱི། །སྦྲང་རྩི་ལ་སྤྱོད་ཡོན་ཏན་གསལ་བ་དང། །ཟུར་ཆེན་ཤྲཱི་བཧུ་ཏིར་གསོལ་བ་འདེབས། །བདེ་ལྡན་ཞིང་གི་མགོན་པོ་སྣང་མཐའ་ཡས། །དུར་སྨྲིག་གར་རོལ་བློ་བཟང་
ཆོས་རྒྱན་གྱི། །གདམས་པའི་ནང་མཛོད་འཛིན་མཁས་ངག་གི་དབང། །བསྟན་འཛིན་འཕྲིན་ལས་ཞབས་ལ་གསོལ་བ་འདེབས། །རབ་མང་ཐོས་པས་ངག་ལ་དབང་འབྱོར་ཞིང། །རབ་འབྱམས་ཐུབ་བསྟན་འཛིན་པའི་འཕྲིན་ལས་
ཅན༑ ༑རབ་མཆོག་རྣམ་འདྲེན་རྒྱལ་བའི་གདུང་འཚོབ་ཆེར། །རབ་གུས་གདུང་བའི་ཡིད་ཀྱིས་གསོལ་བ་འདེབས། །རྣམ་དཔྱོད་ཆ་ཤས་རབ་རྫོགས་ཀུནྡའི་གཉེན། །རྣམ་མང་ཤེས་བྱའི་མཁའ་ལ་རབ་འཕགས་ཤིང། །རྣམ་ཐར་

[056A]༄༅། །གཙང་མའི་འོད་དཀར་འབུམ་འཕྲོ་བའི། །རྣམ་དག་དགེ་བའི་བཤེས་ལ་གསོལ་བ་འདེབས། །ཁྱོད་ཐུགས་མ་དྲོས་མཚོ་ཆེན་ལས་འོངས་པའི། །འཁོར་ལོ་གསུམ་གྱི་ཆབ་ཀླུང་རྣམ་པ་བཞིས། །མོས་
ལྡན་ཉོན་མོངས་དྲི་མ་དག་བྱེད་པའི། །འཕྲིན་ལས་ནམ་ཡང་ཆད་པ་མེད་གྱུར་ཅིག་བསླབ་གསུམ་རྣམ་དག་ནོར་འཛིན་ཡངས་པའི་སྟེང། །དད་ལྡན་གསེར་རིའི་དབུས་ན་ལྷམ་མེ་བ། །སྙན་རྒྱུད་སྣང་བྱེད་འོད་ཟེར་རབ་འབར་བ།།
མི་འགྱུར་ལྷུན་པོ་ཇི་བཞིན་ཞབས་བརྟན་ཤོག་མགོན་ཁྱོད་ཞབས་སེན་རིན་ཆེན་དབང་གི་རྒྱལ། །བདག་ཅག་དད་ལྡན་གཙུག་ཏུ་མི་འབྲལ་ཞིང། །འདོད་དགུ་མ་ལུས་ཆར་དུ་བ་སྙིལ་བ་དང། །ལེགས་ཚོགས་རྟེན་འབྲེལ་
མ་ལུས་ལྷུན་གྲུབ་ཤོག་རྙེད་དཀའ་འཇིག་སླའི་དལ་འབྱོར་རྟེན་བཟང་འདི། །འདི་སྣང་ཆོས་བརྒྱད་ཟློས་གར་རྒྱང་བསྲིངས་ཏེ། །རྟག་ཏུ་བག་ཡོད་ལྡན་པའི་བརྩོན་འགྲུས་ཀྱིས། །སྡིག་སྤོང་དགེ་པ་བསྒྲུབ་ལ་བརྩོན་པར་ཤོག་འདོད་
སྲེད་ཞགས་པའི་འཆིང་བས་དམ་དུ་བཅིངས། །སྡུག་བསྔལ་མེ་ཆེན་འབར་བས་རྒྱུན་དུ་བསྲེགས། །ཉེས་བརྒྱའི་འབྱུང་གནས་འཁོར་བའི་རྒྱ་མཚོ་ལས། །ཐར་འདོད་ཤུགས་དྲག་སྐྱེ་བར་བྱིན་གྱིས་རློབས། །རང་ཉམས་ལ་དཔགས་
དྲིན་ཅན་མ་རྣམས་ལ། །དམིགས་པའི་བྱམས་དང་སྙིང་རྗེའི་སེམས་བསྐྱེད་དེ། །རླབས་ཆེན་ཕྱིན་དྲུག་བསྡུ་བཞིའི་ཉམས་ལེན་ལ། །ཞུམ་མེད་བསམ་པ་ཐག་པས་སློབ་པར་ཤོག་རྣམ་དག་དབང་གིས་བདག་རྒྱུད་ལེགས་

[056B] །དམ་ཚིག་སྔོམ་པའི་འགྲམ་རྟེན་ལ་བརྟེན་ནས། །རིམ་གཉིས་ཟབ་མོའི་ཐེམ་སྐས་ལ་འཛེགས་ཏེ། །སྐུ་གསུམ་ཐར་པའི་གྲོ་དཾ་དུ་མྱུར་བགྲོད་ཤོག་གནས་སྐབས་སུ་ཡང་མཁའ་ཁྱབ་འགྲོ་བ་ཀུན། །ཚེ་རིང་ནད་མེད་བདེ་
སྐྱིད་ཕུན་ཚོགས་ཤིང། །ཕན་ཚུན་བྱམས་པའི་སེམས་དང་ལྡན་པ་ཡི། །ཕུན་ཚོགས་དཔལ་འབྱོར་རོལ་པའི་བཀྲ་ཤིས་ཤོག། མངྒ་ལཾ། །ཅེས་སེར་སྟོང་མཁན་པོ་ཡེ་ཤེས་རབ་བརྟན། སེར་སྨད་མཁན་པོ་གྲགས་པ་མཁས་གྲུབ། ཕན་ཡུལ་
སྤོས་དཀར་སྤྲུལ་སྐུ་བློ་བཟང་དགེ་ལེགས་འཕྲིན་ལས་རབ་རྒྱས། སེར་སྨད་གཞུང་པ་ལྷ་བཙུན་སྤྲུལ་སྐུ་བློ་བཟང་འཇམ་དཔལ་རབ་རྒྱས། མདོ་སྨད་སྐུ་འབུམ་ཆེས་ཤོས་སྤྲུལ་སྐུ་ངག་དབང་བཤད་སྒྲུབ་བསྟན་པའི་ཉི་མ། འབྲུག་རྒྱལ་དབང་སྤྲུལ་སྐུ་འཕྲིན་ལས་རྣམ་རྒྱལ། སེ་ར་གཟིམས་
ཁང་པ་རབ་འབྱམས་པ་སྐལ་བཟང་རིག་གྲོལ། གཟིམས་ཟུར་ངག་དབང་མཁས་བཙུན་སོགས་སློབ་བུ་དུ་མས། འཇོག་པོ་བླ་མ་དག་དབང་བསྟན་འཛིན་འཕྲིན་ལས་རྣམ་རྒྱལ་གྱི་སྐྱེས་རབས་ཉེར་ལྔ་གོ་རིམ་བསྒྲིགས་པའི་ས་བོན་དང་བཅས་ཡི་གེའི་ལམ་ནས་བསྐུལ་བལྟར་ཞུ་བ་པོ་
རྣམས་ཀྱི་བསམ་བ་དང་བསྟུན། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་བོས་སྦྱར་བའོ།།    ༈    །།ཨོཾ་སྭ་སྟི། བློ་བཟང་རྒྱལ་བའི་མཁྱེན་བརྩེ་ཡེ་ཤེས་ཀུན། །དཔལ་ལྡན་བསྟན་པའི་ཉི་མའི་དཔྱིད་དུ་སྨིན། །ཕྱོགས་
ལས་རྣམ་རྒྱལ་འཕྲིན་ལས་གདུགས་དཀར་པོ། །སྲིད་རྩེར་འདེགས་མཁས་ཞབས་ལ་གསོལ་བ་འདེབས། །ཅེས་མདངས་ཆེན་བླ་མ་ཡེ་ཤེས་འཕྲིན་ལས་ཀྱི་མཚན་བསྟོད་མདངས་ཆེན་བླ་བརྒྱུད་གྲས་སུ་བཅུག་ཆོག་པ་འདི་ལྟ་བུ་ཞིག་དགོས་ཞེས་

[057A]༄༅། །མདངས་ཆེན་པ་དཀའ་ཆེན་རྡོ་རྗེ་དགྲ་འདུལ་གྱིས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།།    ༈    །།ཨོཾ་སྭ་སྟི། ཐབས་ཤེས་ཟུང་འཇུག་གསེར་
སྦྱངས་གཞི་ལ་བརྟེན། །བསྡུ་བཞིའི་བང་རིམ་རྣམས་ཀྱིས་མངོན་པར་མཛེས། །མི་མཇེད་འགྲོ་བ་འཆི་མེད་ཉེར་འཚོའི་གཞི། །ཐུབ་དབང་ས་འཛིན་ལྷུན་པོས་དགེ་ལེགས་སྩོལ། །བདེ་གཤེགས་ཀུན་གྱི་བསྔགས་པའི་བདེ་
བ་ཅན། །ཞིང་གི་དགའ་བདེའི་དཔལ་ལམ་ཆགས་པར། །ཐུགས་བསྐྱེད་སྨོན་ལམ་དབང་གིས་མ་དག་ཞིང། །དུ་མར་འགྲོ་དོན་མཛད་ལ་གསོལ་བ་འདེབས། །མི་མཇེད་ཞིང་གི་སྟོན་པ་ཤཱཀྱའི་ཏོག་གང་གི་ཐུགས་སྲས་
རྡོ་རྗེའི་སྙིང་པོ་མཆོག་སིདྡྷི་བཛྲ་དཱ་རི་ཀ་པ་སོགས། །གྲུབ་པའི་འཁོར་བསྒྱུར་རྣམས་ལ་གསོལ་བ་འདེབས། །རུས་སྦལ་ཞབས་དང་ཌོམྦྷི་ཧེ་རུ་ཀ་དཔལ་འབྲས་རྡོ་རྗེ་བཀའ་གདམས་དགོན་པ་པ། །ཀེའུ་མཚན་
དང་ཟླ་བ་རྒྱལ་མཚན་ཞབས། །མཁས་གྲུབ་ཆེན་པོ་རྣམས་ལ་གསོལ་བ་འདེབས། །སྐུ་གསུམ་མངོན་གྱུར་གཞོན་ནུ་དོན་གྲུབ་དང། །རྒྱལ་བ་གཉིས་པའི་གསང་མཛོད་ཀུན་འཛིན་པའི། །རྣལ་འབྱོར་དབང་ཕྱུག་ངག་
དབང་གྲགས་པ་དང། །ལེགས་པ་དོན་གྲུབ་ཞབས་ལ་གསོལ་བ་འདེབས། །དེ་ནས་བྱང་ཕྱོགས་དཔལ་ལྡན་ཤམྦྷ་ལའི། །རྡོ་རྗེའི་ཁྲི་ལ་ཞབས་སོར་མངོན་བཀོད་དེ། །དང་པོའི་སངས་རྒྱས་ཆོས་ཚུལ་རྒྱས་མཛད་པའི།།

[057B] །དེ་ཡི་རྣམ་སྤྲུལ་འཛམ་གླིང་དབང་ཕྱོགས་སུ། །མཁས་བཙུན་བཟང་པོའི་ཟློས་གར་རབ་བསྒྱུར་ཏེ། །བློ་བཟང་གྲགས་བསྟན་ཕྱོགས་བཅུར་རྒྱས་མཛད་པའི། །རྗེ་བཙུན་
བླ་མའི་ཞབས་ལ་གསོལ་བ་འདེབས། །ཁྱོད་སྐུའི་ཟླ་གཞོན་ཡུམ་གྱི་ཆུ་འཛིན་ལས། །གྲོལ་ཚེ་ཆོས་དབྱིངས་མཚོན་བྱེད་ཡི་གེ་ཨའི། །རང་སྒྲ་སྒྲོག་ཅིང་ཡིག་གསུམ་ལན་གསུམ་དུ། །བརྗོད་ཞེས་ཡོངས་སུ་གྲགས་ལ་
གསོལ་བ་འདེབས། །སྣང་བ་མཐའ་ཡས་བློ་བཟང་ཡེ་ཤེས་དང། །དུས་གསུམ་མཁྱེན་པ་ཉད་ཚང་རིན་ཆེན་སོགས། །བསྟན་པའི་རྩ་ལག་སྐྱེས་ཆེན་དམ་པ་རྣམས། །འཁྲུངས་པའི་ངང་ཚུལ་སྐྱོངས་ལ་གསོལ་བ་འདེབས། །
གཞོན་ནུའི་དུས་ནས་ཐ་མལ་བྱིས་པ་ཡི། །ངན་སྤྱོད་སྤངས་ཏེ་མཛད་པ་སྦྱོད་ལམ་ཀུན། །ཆོས་ལ་བརྩེ་ཞིང་དམ་པའི་བརྟུལ་ཞུགས་ཀྱིས། །མཁས་པའི་བྱ་བར་ཞུགས་ལ་གསོལ་བ་འདེབས། །རྣམ་དག་ངེས་འབྱུང་བསམ་
པས་རྒྱུད་བསྐུལ་ཏེ། །རྒྱལ་བསྟན་སྒོར་ཞུགས་ཐོས་བསམ་སྒོམ་གསུམ་གྱིས། །ཉིན་མཚན་འདའ་ཞིང་མདོ་སྔགས་ཆོས་ཚུལ་ལ། །རྣམ་དཔྱོད་མཁྱེན་པ་རྒྱས་ལ་གསོལ་བ་འདེབས། །མགོན་ཁྱོད་དད་ལྡན་གདུལ་བྱ་
མ་ལུས་པ། །བྱང་གྲོལ་ལམ་ལ་འགོད་ཕྱིར་ཆོས་ཀྱི་ཁྲིར། །ཞབས་ཟུང་རྡོ་རྗེ་ལྟ་བུར་བརྟན་པ་དང། །ཟབ་རྒྱས་ཆོས་འཁོར་རྒྱ་ཆེར་བསྐོར་དུ་གསོལ། །ཁྱོད་ཀྱི་སྐུ་གསུང་ཐུགས་ཀྱི་རྣམ་ཐར་ལ། །སྙིང་ནས་དད་པའི་རྗེས་འཇུག་

[058A]༄༅། །མ་ལུས་པ། །སྐྱེ་འཕྲེང་ཀུན་ཏུ་ཁྱོད་དང་མི་འབྲལ་ཞིང། །ཟབ་རྒྱས་ཆོས་ཀྱི་དཔལ་ལ་སྤྱོད་པར་ཤོག་དེ་ལྟར་གསོལ་བཏབ་བགྱིས་བའི་རྣམ་དཀར་མཐུས། །ཡུལ་འདིར་ཉེར་འཚེའི་རྒུད་པ་ཀུན་བྲལ་ཞིང།།
ཕུན་ཚོགས་དཔལ་འབྱོར་རྒྱས་པའི་དགའ་སྟོན་ལ། །རྟག་ཏུ་སྤྱོད་པའི་དགེ་མཚན་འབར་གྱུར་ཅིག་ཅེས་པ་འདི་ཡང་ཁལ་ཁ་ནས་རྗེ་ཡན་ཆི་གདུགས་དཀར་དང། ཁའི་ཡ་ལུང་འཕེལ། དགེ་སློང་སྤི་ལིག་ཐུ་བརྟན་པ། དགེ་སློང་བསྟན་འཛིན་བཅས་ནས་ཁོ་རང་
རྣམས་ཀྱི་རྩ་བའི་བླ་མའི་འཁྲུངས་རབས་བཅུ་གསུམ་ཙམ་གྱིས་བོན་དང་བཅས་པའི་ཚེ་རྟགས་ཇི་ལྟར་བྱུང་ཚུལ་གྱི་རྣམ་ཐར་མདོར་བསྡུས་དང་བཅས་པར་གཞི་བྱས་ཏེ་རྣམ་ཐར་གསོལ་འདེབས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། གཤིན་རྗེ་གཤེད་ཀྱི་རྣལ་འབྱོར་པ་
་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བའི་ཡི་གེ་པ་ནི་ཉེ་འཁོར་བ་རྩྭ་གཉེར་རྗེ་དྲུང་བློ་བཟང་དཔལ་འབྱོར་རོ།། དགེ་ལེགས་
འཕེལ།།    ༈    །།ཨོཾ་སྭ་སྟི། རབ་འབྱམས་རྒྱལ་བའི་ཡབ་གཅིག་འཇམ་པའི་དབྱངས། །དུར་སྨྲིག་གར་རོལ་བློ་བཟང་གྲགས་པ་ཡི། །མདོ་སྔགས་བསྟན་པའི་རྒྱལ་མཚན་འཛིན་མཛད་པའི། །བཤེས་གཉེན་དམ་པའི་
ཞབས་ལ་གསོལ་བ་འདེབས། །བླ་མ་མཆོག་ཁྱེད་སྐུ་འཕྲེང་གོང་མ་བཞིན། །རྣམ་གསུམ་མཁས་པའི་བྱ་བས་དུས་འདའ་ཞིང། །བདག་ཅག་རྗེས་འཇུག་གདུལ་བྱའི་དབུང་གཉེན་དུ། །ཆོས་ཀྱི་ཁྲི་ལ་ཡུན་རིང་ཞབས་བརྟན་ཤོག་

[058B] །ཚེ་རབས་ཀུན་ཏུ་ཁྱེད་དང་མི་འབྲལ་ཞིང། །ཟབ་རྒྱས་ལེགས་བཤད་བདུད་རྩི་དོམས་མེད་དུ། །འཐུང་པས་སྨིན་གྲོལ་ལམ་བཟང་མཐར་ཕྱིན་ཤོག་ཅེས་མདོ་སྨད་སྤྲུལ་སྐུ་བློ་བཟང་
བསྟན་འཛིན་རྒྱལ་མཚན་གྱི་གསོལ་འདེབས་འདི་ལྟ་བུ་ཞིག་དགོས་ཞེས། མདོ་སྨད་དཔེ་ཧར་སྐུ་བརྟེན་པས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་
བྲང་དུ་སྦྱར་བའོ།། དགེ་ལེགས་འཕེལ།། །།ཨོཾ་སྭ་སྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་
གྲུབ་ཆོས་གྲྭ་ཆེར། །ཆོས་སྤྱིན་འཛད་མེད་དལ་འགྲོའི་རྒྱུན་འདི་སྤེལ། །སརྦ་ཛ་ག་ཏཾ། །



