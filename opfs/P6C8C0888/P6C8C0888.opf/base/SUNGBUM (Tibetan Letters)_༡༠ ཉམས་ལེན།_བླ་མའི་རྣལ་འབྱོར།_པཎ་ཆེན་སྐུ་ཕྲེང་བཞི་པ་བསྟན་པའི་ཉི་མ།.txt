༄༅། །རྗེ་བཙུན་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོའི་བླ་མའི་རྣལ་འབྱོར་རྣམས་ཆབས་ཅིག་ཏུ་བསྡེབས་པ་བཞུགས་སོ། །

[001] །ན་མོ་གུ་རུ་བྷྱ་སྐུ་གསུམ་གོ་འཕང་མངོན་གྱུར་སྐྱབས་ཀྱི་ཕུལ། །ལེགས་ཚོགས་ཀུན་གྱི་འབྱུང་གནས་ཡིད་བཞིན་ནོར། །བཀའ་དྲིན་གསུམ་ལྡན་བླ་མའི་
ཞབས་པད་ལ། །འདུད་དོ་བྱང་ཆུབ་བར་དུ་ཐུགས་རྗེས་སྐྱོངས། །འདིར་པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོས་མཛད་པའི་འཁྲུངས་རབས་བཅུ་གསུམ་དང་
འབྲེལ་བའི་བླ་མའི་རྣལ་འབྱོར་ཐུན་མོང་མ་ཡིན་པ་ཉམས་སུ་ལེན་པ་ལ་མ་ཚང་པ་ཁ་སྐོང་བ་ནི། རིགས་ཅན་གསུམ་གྱི་གདུལ་བྱས་རང་རང་གི་ཐེག་པའི་ལུགས་ཀྱི་བླ་མ་ཇི་ལྟར་བསྟེན་པའི་ཚུལ་ལམ་རིམ་ཆེ་ཆུང་སོགས་ནས་
བཤད་པ་ལྟར་དང། མདོར་བསྡུས་པཎ་ཆེན་ཐམས་ཅད་མཁྱེན་གཟིགས་ཆེན་པོ་དེ་ཉིད་ཀྱིས་བླ་མའི་རྣལ་འབྱོར་འདིའི་དབུར་ཇི་སྐད་གསུངས་པ་བཞིན། བཤེས་གཉེན་བསྟེན་པའི་ཕན་ཡོན། མ་བསྟེན་པའི་ཉེས་དམིགས། བསམ་སྦྱོར་

[002A]༄༅། །གུས་པས་ཇི་ལྟར་བསྟེན་པའི་ཚུལ་རྣམས་ཤེས་པར་བྱས་ཏེ་བླ་མ་ལ་མོས་གུས་ཀྱི་དད་པ་ལྷང་ལྷང་བ་དང་བཅས་ཏེ།    ༈    །བློ་བཟང་དཔལ་
ལྡན་བསྟན་པའི་ཉི་མ་ཆེ། །ཕྱོགས་ལས་རྣམ་རྒྱལ་ཆོས་འཆད་མཉམ་གཞག་སྟེང། །གླེགས་བམ་འཛིན་ཅིང་དགྱེས་པའི་ཚུལ་གྱིས་བཞུགས། །དེ་ཡི་སྦྱི་བོར་རྗེ་བཙུན་བླ་མ་ཆེ། །བློ་བཟང་
དཔལ་ལྡན་ཡེ་ཤེས་དཔལ་བཟང་པོ། །དགེ་སློང་ཆ་བྱད་ཆོས་འཆད་མཉམ་གཞག་སྟེང། །གླེགས་བམ་བསྣམས་ཤིང་རྡོ་རྗེ་སྐྱིལ་ཀྲུང་བཞུགས། །དེ་ཡི་སྦྱི་བོར་བློ་བཟང་ཡེ་ཤེས་ཆེ། །
སྐུ་མདོག་དཀར་གསལ་ཕྱག་གཉིས་ཆོས་འཁོར་གྱི། །ཕྱག་རྒྱ་རབ་བཅིངས་པཎ་ཞྭ་སྣེ་རིང་གསོལ། །སེམས་དཔའི་སྐྱིལ་ཀྲུང་ཚུལ་གྱིས་རབ་ཏུ་དགྱེས། །དེ་ཡི་སྟེང་དུ་ཆོས་ཀྱི་རྒྱལ་མཚན་
ཆེ༑ ༑སྒོམ་ཞྭ་གསོལ་ཞིང་གླེགས་བམ་ཆོས་འཆད་ཕྱག་ཅུང་ཟད་བགྲེས་ཉམས་དགེ་སློང་རྡོ་རྗེ་འཛིན། །རྡོ་རྗེ་སྐྱིལ་ཀྲུང་ཚུལ་གྱིས་རབ་ཏུ་བཞུགས། །དེ་ཡི་སྟེང་དུ་གྲུབ་པའི་དབང་ཕྱུག་ཆེ། །

[002B] །པཎ་ཞྭ་བཅས་གསོལ་ཆོས་འཆད་ལྷུང་བཟེད་ལྡན། །རྡོ་རྗེ་སྐྱིལ་ཀྲུང་སྐུ་མདོག་རབ་ཏུ་དཀར། །དེ་སྟེང་བསོད་ནམས་ཕྱོགས་གླང་རྩོད་ཚུལ་གྱི། །ཆོས་
སྟོན་པཎ་ཐུང་ཆོས་གོས་སྒོམ་ཐག་གསོལ། །བཟང་པོའི་བཞུགས་སྟངས་རབ་ཏུ་དགྱེས་པའི་ཚུལ། །ཅུང་ཟད་གཞོན་ཤ་ཆགས་པའི་རང་བཞིན་ཅན། །དེ་ཡི་སྟེང་དུ་མཁས་གྲུབ་ཆོས་ཀྱི་རྗེ། །ཕྱག་
གཡས་ཆོས་འཆད་གཡོན་པ་སྡིགས་མཛུབ་མཛད། །སྤྱན་གཉིས་ཧུར་བག་གཟིགས་སྟངས་པཎ་རིང་གསོལ། །ཞབས་གཉིས་བརྐྱང་བསྐུམ་རྩོད་པའི་སྟང་སྟབས་ཅན། །དེ་ཡི་སྟེང་དུ་གཡུང་སྟོན་རྡོ་རྗེ་
དཔལ། །ཁྲོ་ཉམས་ཕུར་བུ་བནྡྷས་ཕྱག་གཉིས་བརྗིད། །གཤིན་རྗེ་རྩེ་གསུམ་ཐོད་པ་ཐོགས་པ་མནན། །གསང་སྔགས་རྙིང་མའི་དགེ་སློང་ཆས་བཟང་འཛིན། །དེ་སྟེང་མཁས་དབང་ས་སྐྱ་པཎྜི་ཏ། །རྩོད་
པའི་རྣམ་འགྱུར་པཎ་ཞྭ་དམར་པོ་གསོལ། །ཞབས་གཉིས་བརྐྱང་བསྐུམ་སྟང་སྟབས་རབ་ཏུ་བརྗིད། །སྐུ་མདོག་དཀར་གསལ་ཅུང་ཟད་ཁྲོས་པའི་ཚུལ། །དེ་ཡི་སྟེང་དུ་སྐད་གཉིས་སྨྲ་བའི་རྗེ། །འགོས་ལོ་
ཆེན་པོ་གོང་མའི་དགེ་བསྙེན་ཚུལ། །པཎ་ཞྭ་དམར་ཐུང་ལྡིང་ཞྭའི་ཚུལ་དུ་གསོལ། །ས་གཞོང་ལྕགས་སྙུག་སྒྲ་ཡི་གནས་ཚུལ་སྟོན། །དེ་ཡི་སྟེང་དུ་ཨ་བྷྱཱ་ཀ་ར་ཆེ། །འཕགས་ཡུལ་པཎྜི་ཏ་ཡི་ཆ་ལུགས་

[003A]༄༅། །བརྗིད། །སྦྲུལ་གྱི་བསིལ་གྲིབ་ཕྱག་གཡས་ཆོས་འཆད་མཚན། །སྐུ་མདོག་སྔོ་བསངས་ཅུང་ཟད་འཛུམ་པའི་ཚུལ། །དེ་ཡི་སྟེང་དུ་ལེགས་ལྡན་འབྱེད་པའི་དཔལ། །པཎྜི་ཏ་ཡི་ཆ་བྱད་
རྩོད་མཛད་ཚུལ། །དར་ལ་བབས་ཉམས་ཆོས་གོས་རྣམ་གསུམ་གསོལ། །མུ་སྟེགས་ངན་པའི་ཀླད་པ་འགེམས་པར་བྱེད། །དེ་ཡི་སྟེང་དུ་རིགས་ལྡན་འཇམ་དཔལ་གྲགས། །འཁོར་བསྒྱུར་ཆ་བྱད་ཆོས་
འཆད་གླེགས་རལ་འཛིན། །འགྱིང་སྟབས་རབ་བརྗིད་གཟི་འོད་ཀུན་ནས་འབར། །སྐུ་ལུས་རགས་ཤིང་ཤིན་ཏུ་སྟོབས་ལྡན་ཚུལ། །དེ་སྟེད་གནས་བརྟན་ཆེན་པོ་རབ་འབྱོར་ཆེ། །གནས་བརྟན་ཆ་བྱད་མཁའ་
ལྡིང་ཀླུ་ཚོགས་གནོན། །ཏིང་འཛིན་མཉམ་གཞག་ནང་དུ་ཡང་དག་འཇོག་རྩེ་གཅིག་མཉམ་པར་བཞག་པའི་ཚུལ་གྱིས་བཞུགས། །དེ་ཡི་སྟེང་དུ་སྣང་བ་མཐའ་ཡས་ཆེ། །ཞལ་གཅིག་ཕྱག་གཉིས་མཉམ་
གཞག་ཕྱག་རྒྱའི་སྟེང། །འཆི་མེད་བདུད་རྩིས་གང་བའི་ལྷུང་བཟེད་ལས། །ཡེ་ཤེས་བདུད་རྩིའི་རྒྱུན་མང་ལྷུག་པར་འབབ། །ཅེས་རེ་རེ་ནས་གསལ་བཏབ་ཅིང། དལ་གྱིས་བསྒོམ་པ་ལ་མན་ངག་གི་གནད་འདི་དག་ཤེས་དགོས་ཏེ། རྗེ་
བཙུན་བློ་བཟང་ཆོས་ཀྱི་རྒྱལ་མཚན་དཔལ་བཟང་པོའི་ཐུགས་ཀར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཟླ་བའི་ཏོག་སྐུ་མདོག་གསེར་བཙོམ་ལྟ་བུ་ཕྱག་གཡས་ཆོས་འཆད་དང་གཡོན་མཉམ་གཞག་གི་ཕྱག་རྒྱ་ཅན་

[003B] ཆོས་གོས་གསུམ་མཛེས་པར་གསོལ་ཞིང། སྐུ་ལས་འོད་ཟེར་དང་སྤྲུལ་པ་དཔག་ཏུ་མེད་པར་སྤྲོ་བ། གྲུབ་པའི་དབང་ཕྱུག་དབེན་ས་པ་བློ་བཟང་དོན་ཡོད་གྲུབ་པའི་ཐུགས་ཀར་དཔལ་འཁོར་ལོ་སྡོམ་པ་
ཞལ་བཞི་ཕྱག་བཅུ་གཉིས་པ། འཁོར་ཡུལ་ཉེར་བཞིའི་དཔའ་བོ་མཁའ་འགྲོས་བསྐོར་བ། བསོད་ནམས་ཕྱོགས་ཀྱི་གླང་པོའི་ཐུགས་ཀར་དཔལ་གསང་བ་འདུས་པ་འཇམ་པའི་རྡོ་རྗེ། མཁས་གྲུབ་ཆོས་ཀྱི་རྒྱལ་པོ་དགེ་ལེགས་དཔལ་བཟང་པོའི་ཐུགས་ཀར་དཔལ་རྡོ་རྗེ་འཇིགས་
བྱེད་ཆེན་པོ། གཡུང་སྟོན་རྡོ་རྗེ་དཔལ་བའི་ཐུགས་ཀར་གཤིན་རྗེ་གཤེད་དམར་པོ། ས་སྐྱ་པཎྜི་ཏའི་ཐུགས་ཀར་ཀྱཻ་རྡོ་རྗེ། འགོས་ལོ་ཙཱ་བའི་ཐུགས་ཀར་གསང་བ་འདུས་པ་མི་བསྐྱོད་རྡོ་རྗེ། སློབ་དཔོན་ཆེན་པོ་ཨ་བྷྱཱ་ཀ་རའི་ཐུགས་ཀར་རྡོ་རྗེ་སེམས་དཔའ། ལེགས་ལྡན་འབྱེད་
ཀྱི་ཐུགས་ཀར་དཔལ་འཁོར་ལོ་སྡོམ་པ་ལྷན་སྐྱེས། རིགས་ལྡན་གྱི་རྒྱལ་པ་འཇམ་དཔལ་གྲགས་པའི་ཐུགས་ཀར་རྣམ་བཅུ་དབང་ལྡན་འོད་ཟེར་འཕྲོ་བ། རབ་འབྱོར་གྱི་ཐུགས་ཀར་འོད་ཟེར་དཀར་པོ་དྲི་མ་མེད་པ། རྗེ་བློ་བཟང་ཡེ་ཤེས་དཔལ་བཟང་པོའི་ཐུགས་ཀར་རྡོ་རྗེ་
འཇིགས་བྱེད། རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོའི་ཐུགས་ཀར་རིགས་ལྡན་དྲག་པོ་འཁོར་ལོ་ཅན་ཀླ་ཀློ་འདུལ་བའི་བཀོད་པ་སྣ་ཚོགས་འཕྲོ་བ། དེད་ཀྱི་སྙིང་གར་རྡོ་རྗེ་འཇིགས་བྱེད། དེའི་ཐུགས་ཀར་རྗེ་བཙུན་ཙོང་ཁ་པ་ཆེན་པོ་ཐུགས་ཀར་དྷཱི་ཡིག་གིས་
མཚན་པ་དང་བཅས་པ་གསལ་བཏབ་སྟེ། འདི་རྣམས་ངག་ཏུ་མི་བརྗོད་ཅིང་སེམས་ཀྱི་རིམ་བཞིན་གསལ་འདེབས་པ་ཡིན་ཏེ། དེ་ལྟར་བསྒོམ་པའི་དགོས་པ་ཐུན་མོང་བ་ནི། ཡི་དམ་དེ་དང་དེའི་བསྙེན་སྒྲུབ་ལ་བརྟེན་ནས་མཆོག་དང་ཐུན་མོང་གི་དངོས་གྲུབ་བརྙེས་པ་ཡིན་ནོ་སྙམ་དུ་

[004A]༄༅། །བསྒོམ་དགོས་བ་མཚོན་ཞིང། དགོས་པ་ཐུན་མོང་མ་ཡིན་པ་ནི་བླ་མའི་ཞལ་ལས་ཤེས་པར་བྱའོ། །དེ་ནས་གོང་གི་ཚིག་གི་འཕྲོས་ནས། དེ་རྣམས་སྦྱི་བོར་ཨོཾ་ཡིག་དཀར་པོ་དང། །མགྲིན་པར་ཨཱ་ཡིག་དམར་པོ་ཤིན་ཏུ་
འཚེར། །ཐུགས་ཀར་ཧཱུཾ་ཡིག་སྔན་པོ་འོད་འབར་བའི། །འོད་ཀྱི་རང་བཞིན་གནས་ནས་ཡེ་ཤེས་པ། །སངས་རྒྱས་བྱང་སེམས་མ་ལུས་སྦྱན་དྲངས་ཏེ། །དབྱེར་མེད་རོ་གཅིག་གྱུར་པའི་མཐའ་བསྐོར་དུ། །བྱང་སེམས་ཉན་
ཐོས་རང་རྒྱལ་ལ་སོགས་པ། །དཔའ་བོ་མཁའ་འགྲོ་དང་བཅས་བརྟན་པར་བཞུགས། །ཞེས་ལེགས་པར་བསྒོམ། དེ་ནས་རང་གི་ལུས་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མར་བསྒྱུར་ཏེ། ཕྱག་འཚལ་བར་མོས་ནས། བདག་ལུས་ཞིང་རྡུལ་མཉམ་
པ་སྤྲུལ་བྱས་ཏེ། །སྐྱབས་གནས་ཀུན་འདུས་བླ་མ་སངས་རྒྱས་ལ། །ཤུགས་དྲག་དྭང་བའི་ཡིད་ཀྱིས་ཕྱག་འཚལ་ཏེ། །བསམ་དོན་གེགས་མེད་འགྲུབ་པར་བྱིན་གྱིས་རློབས། །ཅེས་ཕྱག་དང། ནམ་མཁའི་ཁམས་དང་མཉམ་པའི་ལུས་སྤྲུལ་
ཏེ་མཆོད་པའི་བྱེ་བྲག་གིས་མཆོད་པར་མོས་ལ། བདག་པོས་ཟིན་དང་མ་ཟིན་ཀུན་བཟང་གི་རྣམ་པར་འཕྲུལ་ལས་བྱུང་བའི་མཆོད་པའི་རྫས། །བྱེ་བ་ཕྲག་བརྒྱས་ཞིང་རབ་བཀངས་བྱས་ཏེ། །བླ་མ་ལྷ་མཆོག་རྣམས་ལ་དབུལ་བར་བགྱི། །
ཞེས་མཆོད་འབུལ་དང། ཐོག་མ་མེད་ནས་ནངས་པའི་སྡིག་ལྟུང་ཚོགས། །སྤྱི་དང་ཁྱད་པར་བླ་མ་ལྷ་རྣམས་གྱི། །སྐུ་གསུང་ཐུགས་དང་འགལ་བའི་ཉེས་པ་ཀུན། །མ་ལུས་ཆོས་ཀྱི་དབྱིངས་སུ་བཤགས་པར་བགྱི། །ཞེས་བཤགས་

[004B] དགེ་བ་སྤྱི་དང་སྐྱབས་གནས་ཁྱེད་རྣམས་ཀྱི། །མཛད་པ་རྣམ་ཐར་ངོ་མཚར་ཇི་སྙེད་པ། །དེ་དག་ཀུན་ལ་རྗེས་སུ་ཡི་རང་ཞིང། །བདག་ཀྱང་དྭང་བ་ཆེན་པོས་སློབ་པར་བགྱི། །ཞེས་རྗེས་སུ་ཡི་རང་དང། རང་ཉིད་ཚངས་པ་གཙུག་ཕུད་
ཅན་ལ་སོགས་པ་དབང་འབྱོར་བའི་བྱང་ཆུབ་སེམས་དཔའ་རྣམས་སུ་སྤྲུལ་ཏེ། གསེར་གྱི་འཁོར་ལོ་རྩིབས་སྟོང་དང་ལྡན་པ་དང། དུང་དཀར་བོ་གཡས་སུ་འཁྱིལ་བ་ལ་སོགས་པ་ཕུལ་ནས། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་ལྟར་ཞལ་གྱིས་བཞེས་པར་བསམས་
ལ༑ གདུལ་བྱ་རྣམས་ཀྱི་ཁམས་དང་བསམ་པ་དང། །བག་ཉལ་དབང་པོའི་རིམ་པ་ཇི་ལྟ་བར། །ཟབ་དང་རྒྱ་ཆེའི་ཆོས་ཀྱི་བདུད་རྩིའི་ཆར། །གདུལ་བྱའི་ཞིང་ས་བརྟན་པོར་ཕབ་ཏུ་གསོལ། །ཞེས་ཆོས་འཁོར་བསྐོར་བར་གསོལ་བ་
འདེབས་པ་དང། ཡང་ལུས་གྲངས་མེད་པར་སྤྲུལ་པ་རྣམས་ཀྱིས་གླིང་བཞི་རི་རབ་དང་བཅས་པའི་མཎྜལ་བཟང་པོ་ཐོགས་ཏེ་ཕུལ་བར་མོས་ཤིག། གདུང་ཤུགས་དྲག་པོས། །ཇི་སྲིད་ནམ་མཁའི་མཐས་གཏུགས་འགྲོ་བ་ཀུན། །མི་གནས་མྱང་འདས་ས་ལ་མ་
བཞག་བར། །དེ་སྲིད་རྡོ་རྗེ་ལྟ་བུར་བརྟན་བཞུགས་ནས། །འཕྲིན་ལས་མཁའ་ལྟར་མཉམ་པའི་བཀའ་དྲིན་སྩོལ། །ཞེས་བརྟན་བཞུགས་དང། ལུས་བརྒྱ་སྟོང་ཕྲག་དུ་མར་བསྒྱུར་བ་ཐམས་ཅད་པུས་མོ་གཡས་པའི་ལྷ་ང་ས་ལ་བཙུགས་ཤིང། ཐལ་
མོ་སྦྱར་ཏེ། བྱང་ཆུབ་མཆོག་ཏུ་དགེ་བའི་རྩ་བ་བསྡོ་བར་མོས་ལ། བདག་གིས་འདི་ལྟར་བགྱིས་པའི་དགེ་བ་ཀུན། །འགྲོ་བ་ཀུན་གྱི་ཕན་བདེའི་ལམ་བསྒྲུབ་ཕྱིར། །རྫོགས་སངས་རྒྱས་ཀྱི་གོ་འཕང་བླ་ན་མེད། །བྱང་ཆུབ་དམ་པར་ཡོངས་སུ་

[005A]༄༅། །བསྔོ་བར་བགྱི། །ཞེས་བསྔོ་བ་སྟེ། ཡན་ལག་བདུན་པ་ནན་ཏན་དུ་བྱ། དེ་ནས་མཎྜལ་ཕུལ་ཏེ། དུས་གསུམ་སངས་རྒྱས་ཀུན་གྱི་ངོ་བོ། ཁམས་གསུམ་འགྲོ་བ་ཀུན་གྱི་བླ་མ། རིགས་དང་དཀྱིལ་འཁོར་རྒྱ་མཚོའི་མངའ་
བདག་བཀའ་དྲིན་མཚུངས་པ་མེད་པ་བདག་གི་སྐྱབས་གནས་མགོན་པོ་ཁྱོད་ཉིད་ལས་བདག་དང་སེམས་ཅན་ཐམས་ཅད་ལ་རེ་གནས་གཞན་ན་མེད་པས་བདག་ཅག་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ཏེ་རྣམ་
པ་ཐམས་ཅད་མཁྱེན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་དམ་པ་དུས་མྱུར་བ་མྱུར་བར་ཐོབ་པར་བྱིན་གྱིས་བརླབ་ཏུ་གསོལ། ཁྱད་པར་དུ་ཡང་ངེས་འབྱུང་བྱང་ཆུབ་ཀྱི་སེམས་ཡང་དག་པའི་ལྟ་བ་རིམ་
གཉིས་ཀྱི་རྟོགས་པ་ཁྱད་པར་ཅན་སྐྱེ་བར་བྱིན་གྱིས་བརླབ་ཏུ་གསོལ། བདག་གི་བློ་ཆོས་སུ་འགྲོ་བ་དང། ཆོས་ལམ་དུ་འགྲོ་བ་དང། ལམ་ལ་བར་ཆད་མི་འབྱུང་བ་དང། རྟོགས་པའི་ཡོན་ཏན་ཁྱད་པར་ཅན་སྐྱེ་བར་བྱིན་གྱིས་བརླབ་
ཏུ་གསོལ། ཞེས་གསོལ་བ་བཏབ་ཅིང། ཁྱད་བར་དུ། དུས་གསུམ་སངས་རྒྱས་ཀུན་གྱི་ངོ་བོ་ཆེ། །ཁྱེད་རྣམས་གཅིག་ཏུ་བསྡུས་ཤིང་བྱིན་བརླབས་ཏེ། །གྲུབ་པའི་གོ་འཕང་ཇི་འདྲར་གཤེགས་པ་ཡི། །དངོས་གྲུབ་རླབས་ཕྲེང་འཁྲིགས་
པའི་དགའ་སྟོན་སྩོལ། །ཞེས་གདུང་ཤུགས་དྲག་པོས་གསོལ་བ་བཏབ་པས། འཕགས་པ་རབ་འབྱོར་རིགས་ལྡན་འཇམ་དཔལ་གྲགས་ལ་ཐིམ། འཇམ་དཔལ་གྲགས་ལེགས་ལྡན་འབྱེད་ལ། ལེགས་ལྡན་འབྱེད་ཨ་བྷྱཱ་ཀ་ར་ལ། ཨ་བྷྱཱ་ཀ་ར་འགོས་ལོ་ཙཱ་བ་ལ་

[005B] ས་པཎྜི་ཏ་རྒྱལ་བ་གཡུང་ལ། རྒྱལ་བ་གཡུང་མཁས་གྲུབ་ཆོས་ཀྱི་རྒྱལ་པོ་ལ། མཁས་གྲུབ་ཆོས་རྗེ་བསོད་ནམས་ཕྱོགས་ཀྱི་གླང་པོ་ལ། བསོད་ནམས་ཕྱོགས་ཀྱི་གླང་པོ་རྒྱལ་བ་བློ་བཟང་དོན་གྲུབ་ལ། རྒྱལ་བ་བློ་བཟང་དོན་གྲུབ་པཎ་ཆེན་ཆོས་
ཀྱི་རྒྱལ་མཚན་ལ། པཎ་ཆེན་བློ་བཟང་ཆོས་ཀྱི་རྒྱལ་མཚན་རྗེ་བཙུན་བློ་བཟང་ཡེ་ཤེས་ལ། རྗེ་བཙུན་བློ་བཟང་ཡེ་ཤེས་པཎ་ཆེན་ཐམས་ཅད་མཁྱེན་པ་བློ་བཟང་དཔལ་ལྡན་ཡེ་ཤེས་ལ། དེ་ཁོ་བོ་ཅག་ལ་ཐིམ་ཞིང་སངས་རྒྱས་སྣང་བ་མཐའ་ཡས་མགོན་པོ་ཚེ་དང་ཡེ་ཤེས་དཔག་
ཏུ་མེད་པར་གྱུར་ཏེ། ཁོ་བོ་ཅག་གི་བཎ་ཞྭའི་ནང་དུ་བཞུགས་པར་མོས་པ་དང། ཁོ་བོ་ཅག་སྐྱབས་གནས་དེ་དག་འདུས་པའི་བདག་ཉིད་དུ་མོས་ལ། །ཨོཾ་ཨཱ་གུ་རུ་སུ་མ་ཏི་ཤྲཱི་མན་ཤ་ས་ན་སཱུརྱ་དི་ཀ་བི་ཛ་ཡ་སིདྡྷི་ཧཱུཾ་ཧཱུཾ། ཞེས་བརྒྱ་སྟོང་ཁྲི་འབུམ་
སོགས་ཅི་མང་བཟླ། ཡང་ཚེ་དཔག་མེད་ཀྱི་སྐུ་ལས་བདུད་རྩིའི་རྒྱུན་བབས་པ་ལས་དཔལ་ལྡན་བླ་མའི་སྐུ་ཚེ་བསྐལ་པ་ཇི་སྲིད་ཀྱི་བར་དུ་བཞུགས་པར་བྱིན་གྱིས་བརླབས་པར་བསམས་ལ། ཨོཾ་ཨ་མ་ར་ཎྀ་ཛཱི་ཝནྟཱི་ཡེ་སཱཧཱ། ཞེས་ཀྱང་ཅི་མང་བཟླ། དེ་ནས་
སྲས་བཅས་རྒྱལ་བ་ཀུན་གྱི་བྱིན་རླབས་དང། །བདག་གི་རྩེ་གཅིག་མོས་ཤིང་གསོལ་བཏབ་མཐུས། །རྗེ་བཙུན་བླ་མ་མི་འཇིགས་རྡོ་རྗེའི་ཁྲིར། །ཚེ་མཐའ་ཡས་པའི་མགོན་བཞིན་རྟག་བཞུགས་གསོལ། །ཞེས་གསོལ་བ་བཏབ་པས་
ཚེ་དཔག་མེད་བླ་མ་ལ་ཐིམ་པས་དཔལ་ལྡན་བླ་མའི་སྐུ་གསུང་ཐུགས་དང། མགོན་པོ་ཚེ་དང་ཡེ་ཤེས་དཔག་ཏུ་མེད་པའི་སྐུ་གསུང་ཐུགས་དབྱེར་མི་ཕྱེད་པར་གྱུར་ཅིང། དེ་ཉིད་ཀྱི་སྐུ་ལས་བདུད་རྩིའི་རྒྱུན་བབས། རང་གི་ལུས་ལ་ཞུགས་པས་ཐོག་མ་མེད་པ་ནས་བསགས་

[006A]༄༅། །པའི་སྡིག་སྒྲིབ་ཐམས་ཅད་བྱང་ཞིང་དག་ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་འཕེལ། ཁྱད་པར་དུ་དབང་བཞི་དང་འཆི་བ་མེད་པ་ཚེའི་རིགས་འཛིན་ཐོབ་པར་བསམས་ལ། ཨོཾ་ན་མོ་བྷ་ག་ཝ་ཏེ། ཨ་པ་རི་མི་ཏ་ཨཱ་
ཡུརྫྙཱ་ན་སུ་བི་ནི་ཤྩི་ཏ་ཏེ་ཛོ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀསཾ་བུདྡྷཱ་ཡ། ཏདྱ་ཐཱ། ཨོཾ་པུཎྱེ་པུཎྱེ། མྷཱ་པུཎྱེ། ཨ་པ་རི་མི་ཏ་པུཎྱེ་ཨ་པ་རི་མི་ཏ་པུཎྱེ་ཛྙཱ་ན་སམྦྷཱ་རོ་པ་ཙི་ཏེ། ཨོཾ་སརྦ་སཾ་སྐཱ་ར་པ་རི་ཤུདྡྷ་དྷརྨ་ཏེ་ག་ག་ན་ས་མུངྒ་ཏེ་
སྭ་བྷཱ་ཝ་བི་ཤུདྡྷེ་མཧཱ་ན་ཡ་པ་རི་ཝཱ་རེ་སཱ་ཧཱ། ཞེས་ཇི་ལྟར་རིགས་པ་བཟླ། དེ་ནས་འདི་ལྟར་གསོལ་བ་བཏབ་སྟེ། ཨོཾ༑ དུས་གསུམ་བདེ་གཤེགས་ཀུན་གྱི་སྐུ་ཡི་དངོས། །སྐུ་ཡི་རྡོ་རྗེ་ལྷ་ཡི་བླ་མ་ཆེ། །དབང་ཕྱུག་བརྒྱད་ཀྱི་བདག་
ཉིད་མགོན་ཁྱོད་ཀྱི། །སྐུ་ཡི་རྡོ་རྗེའི་བྱིན་རླབས་དེང་འདིར་ཕོབ། །ཨཱ་རྒྱལ་ཀུན་གསུང་གི་ངོ་བོ་ཁྱོད་ཀྱིས་ནི། །གསུང་གི་རྡོ་རྗེའི་བྱིན་རླབས་རབ་སྩལ་ཏེ། །རྣལ་འབྱོར་མཆོག་གི་དམ་ཆོས་རབ་སྟེར་བའི། །བྱིན་རླབས་ཆར་
ཆེན་དེང་འདིར་ཕབ་ཏུ་གསོལ། ཧཱུཾ༑ བདེ་གཤེགས་ཀུན་གྱི་ཐུགས་མཆོག་བླ་མེད་པ། །གཅིག་བསྡུས་ཐུགས་ཀྱི་རྡོ་རྗེ་ཆེ་ཁྱེད་ཀྱི། །ཐུགས་ཀྱི་བྱིན་རླབས་མ་ལུས་རབ་སྩོལ་བ། །ཐུགས་ཀྱི་རྡོ་རྗེ་མཆོག་ཏུ་བདག་སྒྲུབ་
མཛོད། །ཅེས་སྐུ་གསུང་ཐུགས་ཀྱི་བྱིན་རླབས་ཞུ་ཞིང། ངེས་པར་འབྱུང་དང་བྱང་སེམས་ཡང་དག་ལྟ། །རིམ་གཉིས་ལམ་གྱི་རྟོགས་པ་མཐར་ཕྱིན་ཅིང། །དེ་ལས་སྐུ་གསུམ་གོ་འཕང་མྱུར་ཐོབ་སྟེ། །རྫོགས་པའི་སངས་རྒྱས་གོ་འཕང་

[006B]དེང་ནས་བཟུང་སྟེ་བྱང་ཆུབ་སྙིང་པོའི་བར། །མགོན་ཁྱོད་ཞིང་གི་མཆོག་ཏུ་ལེགས་བསྟེན་ནས། །བསམ་སྦྱོར་གུས་བས་གསོལ་བ་བཏབ་པའི་མཐུས། །ཕུན་ཚོགས་བདེ་བའི་ལོ་ཏོག་ཆེར་རྒྱས་ཤོག་ཁྱད་
པར་དུས་བཞི་ཕྱི་མའི་རྫོགས་ལྡན་དུས། །དུམ་བུ་བཅུ་གཉིས་ས་སྦྱོང་འཁོར་ལོ་ཆེ། །ནག་ཕྱོགས་ཀླ་ཀློའི་ཚོགས་རྣམས་རྒྱུན་གཅད་ཚེ། །བདག་སོགས་འཁོར་གྱི་ཐོག་མར་རྗེས་འཛིན་མཛོད། །སྐུ་གསུང་ཐུགས་ཀྱི་བཀོད་
བ་ཡོངས་རྫོགས་པའི། །རིན་ཆེན་གཞལ་མེད་ཁང་ངེར་དབང་བདུན་དང། །གོང་མ་གོང་ཆེན་དབང་གི་ཆུ་རྒྱུན་གྱིས། །བདག་རྒྱུད་རིམ་གཉིས་བསྒོམ་ལ་དབང་བར་ཤོག་དམ་སྡོམ་གཙང་མའི་གྲུ་གཟིངས་ནང་བཞུགས་ནས། །
ཕྱི་ནང་གཞན་གསུམ་རྣལ་འབྱོར་བ་དན་འཕྱར། །ལྷོད་མེད་བརྩོན་པའི་རླུང་ཤུགས་ཀྱིས་བསྐྱོད་དེ། །མ་དག་སྐྱེ་འཆིའི་མཚོ་ལས་མྱུར་སྒྲོལ་ཤོག་རྡོ་རྗེའི་རྣལ་འབྱོར་ཡན་ལག་དྲུག་གི་མཐུས། །ཉི་ཁྲི་ཆིག་སྟོང་མི་འགྱུར་བདེ་
བ་ཆེ༑ ༑སྣང་མེད་ཕྱག་རྒྱའི་ལང་ཚོ་ལ་རོལ་བའི། །སྟོང་གཟུགས་ཕྱག་རྒྱ་ཆེན་པོ་མྱུར་ཐོབ་ཤོག་ཅེས་གསོལ་བ་བཏབ་ལ་ཅུང་ཟད་ཅིག་མཉམ་པར་བཞག་སྟེ། བཛྲ་ས་མ་ཡ་ཛཿ་ཞེས་བརྗོད་ཅིང་རྡོ་རེ་བསྡུ་བའི་ཕྱག་རྒྱ་བྱས་པས་རང་གི་སྤྱི་བོའི་བླ་མ་ལྷ་
རང་ལ་ཐིམ་པས་རང་ཉིད་བླ་མ་ལྷར་གྱུར་པའི་སྙིང་གར་རྡོ་རྗེ་འཇིགས་བྱེད་དང། དེའི་ཐུགས་ཀར་རྒྱལ་བ་ཙོང་ཁ་པ་ཆེན་པོ་བཅས་བཞུགས་པར་མོས་ལ་མཚན་སྔགས་དང་དམིགས་བརྩེ་མ། ཡ་མ་རཱ་ཛཱ་བཅས་བཟླ་ཞིང་སྤྱོད་ལམ་ཐམས་ཅད་དུ་བླ་མ་ལྷའི་རྣལ་འབྱོར་

[007A]༄༅། །ལ་གནས་པར་བྱ་ཞིང། ཁ་ཟས་ཀྱི་ཚེ་ཟས་ཐམས་ཅད་བདུད་རྩིར་མོས་ནས་བླ་མ་ལྷ་ལ་མཆོད་བར་འབུལ། གཉིད་ཀྱི་ཚེ་རྗེ་བླ་མའི་ཐུགས་ཀའི་དཧིཿ་ཡིག་ལ་དམིགས་ནས་འོད་གསལ་འཛིན་པ་ལ་བསླབ་ཅིང། འཆི་བའི་ཚེ་སྙིང་གའི་དྷཱི་
ཡིག་སྤྱི་བོར་ཕྱུང་སྟེ་འཕོ་བའི་འཕོ་བ་བྱ་ཞིང། ཡང་ན་དེ་ལ་དམིགས་ནས་འཆི་བའི་འོད་གསལ་ལ་སློབ། གལ་ཏེ་འཆི་བ་གློ་བུར་དུ་བྱུང་བས་མན་ངག་གིས་མ་ཟིན་པ་བྱུང་ཚེ། བར་དོར་བླ་མ་ལྷའི་ང་རྒྱལ་ལ་གནས་པར་བྱའོ།། ཅེས་པཎ་ཆེན་ཐམས་ཅད་མཁྱེན་པ་
རྗེ་བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོས་མཛད་པའི་འཁྲུངས་རབས་བཅུ་གསུམ་དང་འབྲེལ་བའི་བླ་མའི་རྣལ་འབྱོར་གྱི་ཁ་སྐོང་དགོས་རིགས་དང། ཤམྦྷ་ལར་སྐྱེ་བའི་སྨོན་ཚིག་དང་བཅས་པ་འདི་ལྟ་བུ་ཞིག་དགོས་ཞེས་འབྲས་སྤུངས་སྒོ་མང་བ་གནམ་
སྔོན་ཞབས་དྲུང་བློ་བཟང་སྙན་གྲགས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རམ་རྒྱལ་དབལ་བཟང་པོས་སྦྱར་བའོ།།    ༈    །།ན་མོ་གུ་རུ་ཨ་མི་དེ་ཝ་ཡ། བསླུ་མེད་མཆོག་
གསུམ་ཡི་དམ་ལྷ་ཚོགས་དང། །དཔའ་བོ་མཁའ་འགྲོ་དམ་ཅན་ཆོས་སྲུང་ཚོགས། །བདེན་པའི་བྱིན་རླབས་འཕྲིན་ལས་ནུས་མཐུ་ཡིས། །ཡིད་ལ་སྨོན་པའི་དོན་ཀུན་འགྲུབ་གྱུར་ཅིག་འཁོར་ལོས་སྒྱུར་རྒྱལ་རྩིབས་ཀྱི་མུ་
ཁྱུད་ཀྱིས། །བདེ་གཤེགས་རིན་ཆེན་སྙིང་པོའི་སྤྱན་སྔ་རུ། །བདེ་ཅན་ཞིང་གི་བཀོད་པ་ཡོངས་བཟུང་སྟེ། །རླབས་ཆེན་རྒྱལ་སྲས་སྤྱོད་ལ་རབ་ཏུ་སྦྱངས། །ཁྱད་པར་མི་ཡོའི་ས་ཐོབ་གྱུར་པའི་ཚེ། །འཇིག་རྟེན་དབང་ཕྱུག་རྒྱལ་

[007B] །ཆོས་ཀྱི་འབྱུང་གནས་ཞེས་བྱའི་དགེ་སློང་གྱུར། །རྨོངས་པའི་རབ་རིབ་བཅོམ་བའི་དགེ་སློང་དེས། །རབ་འབྱམས་དག་པའི་ཞིང་གི་རྒྱན་བཀོད་པ། །བདག་ཉིད་གང་དུ་མངོན་པར་སངས་རྒྱས་པས། །ཞིང་མཆོག་
གཅིག་ཏུ་ཡོངས་སུ་འདུས་བ་ཡི། །རྨད་བྱུང་མཐའ་ཡས་སྨོན་ལམ་རྒྱ་མཚོ་བཏབ། །བསྐལ་མང་སྔོན་ནས་གོམས་པའི་བཞེད་པའི་དོན། །མ་ལུས་དུས་སུ་སྨིན་པའི་དག་པའི་ཞིང། །བདེ་བ་ཅན་ཞེས་བྱ་བའི་ཞིང་གི་གཙོ། །མགོན་
པོ་འོད་དཔག་མེད་ལ་སྐྱབས་སུ་མཆི། །བླ་མ་མཆོག་དང་མགོན་པོ་འོད་དཔག་མེད། །དབྱེར་མེད་གཅིག་ཏུ་མོས་ནས་གསོལ་བཏབ་དང། །བདག་གིས་དུས་གསུམ་བསགས་པའི་དགེ་བའི་མཐུས། །ཞིང་མཆོག་བདེ་བ་ཅེན་དུ་སྐྱེ་བར་
ཤོག༑ ཚེ་འདིའི་སྣང་བ་འགགས་ལ་སྔོན་ཕྱོགས་ཚེ། །མགོན་ཁྱོད་རྒྱལ་སྲས་བརྒྱད་ཀྱིས་བསྐོར་བ་ཡི། །ཡིད་འོང་མཆོད་སྤྲིན་དང་བཅས་ཞིང་མཆོག་དེར། །བགྲོད་པའི་ལམ་བཟང་གསལ་བར་སྟོན་པར་ཤོག་བུ་བུ་དག་པའི་ཞིང་
དེར་འགྲོའི་ཞེས། །འདྲེན་པའི་གསུང་གི་སྣང་བར་ཐོབ་ནས། །རིན་ཆེན་པདྨའི་ལྟེ་བར་རྫུ་ས་སྐྱེས་ཏེ། །བཟུངས་སྤོབས་ཏིང་འཛིན་མངོན་ཤེས་ཚོགས་ཐོབ་ཤོག། ཨ་ཤྭད་ཐ་ཞེས་བྱ་བའི་ཤིང་དྲུང་དུ། །མགོན་ཁྱོད་ཞབས་སོར་རིན་
ཆེན་ཁྲིར་བཀོད་དེ། །དགྲ་བཅོམ་བྱང་སེམས་དག་པའི་འཁོར་རྣམས་ལ། །འདོམས་པའི་ཐེག་མཆོག་ཆོས་ལ་རྟག་སྦྱོད་ཤོག་ཉོན་མོངས་རྣམ་རྟོག་གྲ་ཟུར་དང་བྲལ་བའི། །ཟླུམ་བོའི་དབྱིབས་ཅན་འདོད་ཆགས་ཉེས་སྐྱོན་གྱིས། །

[008A]༄༅། །མ་གོས་ཁ་དོག་དམར་བའི་ཞིང་ཁམས་དེར། །ཟག་མེད་བདེ་བའི་དཔལ་ལ་སྤྱོད་པར་ཤོག་ཡན་ལག་བརྒྱད་ལྡན་ཆུ་ཡི་གང་བའི་མཚོ། །ཡིད་འོང་པདྨའི་རྒྱན་དང་རིན་ཆེན་ཤིང། །རྩ་བ་སྡོང་བུ་ཡལ་ག་
ལོ་འདབ་སོགས། །རིན་ཆེན་བདུན་ལས་གྲུབ་པ་སྤེལ་མར་གནས། །དེ་དག་བར་དུ་རིན་ཆེན་སྲང་བུ་ཡིས། །ཡོངས་སུ་སྦྲེལ་བ་ལས་འཕྱང་དྲིལ་ཆུང་དང། །གཡེར་ཁ་སོགས་ལས་ཐེག་མཆོག་ཆོས་སྟོན་པའི། །སྒྲ་ཡིས་རྒྱལ་
སྲས་སྤྱོད་ལ་བསྐུལ་བར་ཤོག་ལག་མཐིལ་ལྟར་མཉམ་བཻཌཱུར་ས་གཞི་ལ། །ས་ཟླ་བཞུན་མས་མིག་མང་རིས་སུ་བྲེས། །མནན་ན་ནེམ་དང་བཏེག་ན་འཕར་བྱེད་པའི། །ས་སྟེང་རླབས་ཆེན་སྤྱོད་ལ་འཇུག་པར་ཤོག་འོད་དཔག་
མེད་དང་སྤྱན་རས་གཟིགས་དབང་གི་ཐེག་མཆོག་གསུང་གི་བདུད་རྩིར་ལོངས་སྤྱད་དེ། །ས་ལམ་བགྲོད་པ་མ་ལུས་མཐར་ཕྱིན་ནས། །བླ་མེད་བྱང་ཆུབ་གོ་འཕང་མྱུར་ཐོབ་ཤོག་ཉམ་ཐག་ཁམས་གསུམ་འཁོར་པར་འཁྱམས་
པ་ཡི༑ ༑མར་གྱུར་འགྲོ་བའི་སྣང་ཚུལ་མ་བཟོད་པར། །དཔག་མེད་ལུས་ཀྱི་བཀོད་པས་ཞིང་ཁམས་ཀུན། །བཀང་སྟེ་འགྲོ་བའི་དོན་ལ་སྤྱོད་པར་ཤོག་འདི་ནས་འཇིག་རྟེན་ཕ་རོལ་གཤེགས་པ་ཡི། །སྐུ་རྟེན་བསོད་ནམས་
ལྷུན་གྲུབ་ཀྱིས་མཚོན་པའི། །བདག་སོགས་འགྲོ་ཀུན་སྐྱེ་ཕྲེང་ཐམས་ཅད་དུ། །མགོན་པོ་འོད་དཔག་མེད་ཀྱིས་རྗེས་འཛིན་ཤོག་འགྲོ་ཆག་ཉལ་འདུག་སྤྱོད་ལམ་ཐམས་ཅད་དུ། །བདེ་ལྡན་ཞིང་གི་དག་པའི་སྣོད་བཅུད་ཀྱི། །སྣང་

[008B] །ཡིད་ལ་སྨོན་པའི་དོན་ཀུན་ལྷུན་གྲུབ་ཤོག། མངྒ་ལཾ།། ཅེས་པ་འདི་ཡང་འབྲས་སྤུངས་སྒོ་མང་གྲྭ་རིགས་ཡེ་ཤེས་སྦྱིན་པས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་
བའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ལྷ་ལྡན་སྤྲུལ་པའི་གཙུག་ལག་ཁང་དུ་སྦྱར་བའོ།།    ༈    །།ཨོཾ་སསྟི། འདིར་རང་གི་རྩ་བའི་བླ་མ་དང་འཕགས་མཆོག་སྤྱན་རས་གཟིགས་དབྱེར་མེད་དུ་མོས་ཏེ་གསོལ་བ་འདེབས་ཤིང་བྱིན་རླབས་ཞུ་བའི་
བླ་མའི་རྣལ་འབྱོར་བསྒོམ་པར་འདོད་པས་གཙང་ཞིང་ཡིད་དུ་འོང་བའི་ས་ཕྱོགས་སུ་གནས་ཁང་བྱི་དོར་ལེགས་པར་བྱས། ཅི་འབྱོར་པའི་མཆོད་གཏོར་བཤམས་ལ་དགེ་སེམས་ཁྱད་པར་ཅན་གྱི་ངང་ནས། དམིགས་པ་བརྟན་པོས་ངག་ཏུ་འདི་ལྟར་བརྗོད་པར་བྱའོ།།    ༈    །།
ལྷུན་གྲུབ་རང་བཞིན་དག་པའི་ཆོས་སྐུའི་ངང། །འདབ་སྟོང་འབར་བའི་པད་དཀར་ཟླ་བའི་སྟེང། །ཧྲཱི་ཡིག་འོད་ཟེར་འཕྲོ་འདུ་ལས་བྱུང་བའི། །རྩ་བའི་བླ་མ་འཕགས་མཆོག་སྤྱན་རས་གཟིགས། །སྒྲིབ་གཉིས་སྐྱོན་དང་བྲལ་ཕྱིར་
སྐུ་མདོག་དཀར། །ཞལ་གཅིག་ཕྱག་བཞི་དང་པོའི་ཕྱག་གཉིས་ཀྱི། །ཕྱོགས་བཅུའི་རྒྱལ་བམ་ལུས་འགྲོ་དོན་ལ། །བསྐུལ་ཞིང་གསོལ་བའི་ཐུགས་ཀར་ཐལ་མོ་སྦྱར། །རིགས་དྲུག་འགྲོ་ཀུན་སྲིད་མཚོ་ལས་དྲངས་ཏེ། །སྐྱོན་
བྲལ་སངས་རྒྱས་ས་ལ་འགོད་པའི་བརྡར། །ལྷག་མའི་ཕྱག་གཉིས་རིན་ཆེན་ཤེལ་ཕྲེང་དང། །འདབ་སྟོང་རྒྱས་པའི་གསེར་གྱི་པདྨས་མཛེས། །གསལ་རྫོགས་མཚན་དཔེས་སྤྲས་ཤིང་ལོངས་སྐུའི་ཆས། །རིན་ཆེན་རྒྱན་དང་ལྷ་

[009A]༄༅། །རྫས་ན་བཟས་ཀླུབས། །རབ་འབྱམས་ཞིང་ཀུན་སྐུ་ཡི་བཀོད་པས་འགེངས། །རྡོ་རྗེའི་སྐྱིལ་ཀྲུང་ཚུལ་གྱིས་བཞུགས་པར་གྱུར། །ཐུགས་ཀར་ཟླ་སྟེང་ཧྲཱི་དང་ཐིག་ལེའི་གཟུགས། །སྣ་ཚོགས་བཀོད་པའི་
གཞིར་གྱུར་འོད་ཟེར་གྱིས། །ཡེ་ཤེས་པ་དང་རིགས་ལྔ་སྤྱན་དྲངས་ཏེ། །དབྱེར་མེད་གཅིག་གྱུར་རིགས་ལྔས་དབང་བསྐུར་བས། །རིགས་བདག་འོད་དཔག་མེད་ཀྱིས་དབུ་ལ་བརྒྱན། །བློ་ཆེན་ཀུན་བཟང་ཐུགས་རྗེའི་དཔལ་ལྡན་
ཞིང༑ ༑བསྟན་པའི་ཉི་མ་ཕྱག་ན་པདྨོ་དང། །དབྱེར་མེད་ཕྱོགས་ལས་རྣམ་པར་རྒྱལ་བ་ཡི། །མཚུངས་མེད་བླ་མ་མཆོག་ལ་ཕྱག་འཚལ་ལོ། །འགྱུར་མེད་དད་པའི་རོལ་མཚོ་ལས་བྱུང་བའི། །ཀུན་བཟང་མཆོད་སྤྲིན་རྒྱ་
མཚོས་མཆོད་བྱེད་ཅིང། །མགོན་ཁྱོད་སྐུ་གསུང་ཐུགས་དང་འགལ་ལ་སོགས། །ཐོགས་མེད་ནས་བསགས་སྡིག་ལྟུང་མ་ལུས་བཤགས། །གངས་རིའི་མགོན་པོ་ཁྱོད་ཀྱི་མཛད་པ་ལ། །སྙིང་ནས་བསམ་པ་ཐག་པས་ཡི་རང་
ཞིང༑ ༑འགྲོ་བའི་ཉོན་མོངས་གདུང་བ་སེལ་སླད་དུ། །ཟབ་རྒྱས་ཆོས་ཀྱི་ཆར་ཆེན་དབབ་ཏུ་གསོལ། །འགྲོ་ཀུན་བླ་མེད་བྱང་ཆུབ་མ་ཐོབ་བར། །མགོན་ཁྱོད་ཞབས་ཟུང་གཡོ་མེད་བརྟན་པ་དང། །འདིས་མཚོན་རྣམ་དཀར་ཕུང་
བོ་ཅི་མཆིས་པ། །ཟུང་འཇུག་རྡོ་རྗེ་འཆང་དབང་ཐོབ་ཕྱིར་བསྔོ། །དེ་ནས་སྤྱན་རས་གཟིགས་ཀྱི་ཐུགས་ཀའི་ཧྲཱི་ཡིག་གི་འོད་ཟེར་གྱིས་དྲངས་ཏེ། ཕྱིའི་བཀོད་པ་བསམ་གྱིས་མི་ཁྱབ་པའི་དཀྱིལ་འཁོར་ནས། བཅུ་དྲུག་པ་ཟུང་འཇུག་གི་ཐིག་ལེའི་བར་གྱི་དབང་

[009B] དེ་ནས་འདོད་དོན་ལ་སྨོན་བ་ནི།    ༈    །སྒོམ་བཟླས་མཆོད་བསྟོད་བགྱིས་དང་ཨོཾ་ཡིག་གིས། །བདུད་རྩིའི་ཆུ་ཡི་བདག་
ལུས་སྒྲིབ་སྦྱངས་ཏེ། །ཁྱེད་སྐུ་མཚན་དཔེའི་རྒྱན་ལྡན་འགྲུབ་པར་ཤོག་མ་ཡིག་འོད་ཀྱི་རྨོངས་པའི་མུན་བསལ་ནས། །ཡན་ལག་དྲུག་ཅུའི་གསུང་དབྱངས་འགྲུབ་པ་དང། །ཎི་ཡིག་འོད་ཀྱི་ཡིད་ཀྱི་སྒྲིབ་སྦྱངས་ཏེ། །སྟོང་ཉིད་སྙིང་རྗེ་
ཟུང་འཇུག་ཐུགས་འགྲུབ་ཤོག་པད་ཡིག་འོད་ཀྱི་རླབས་ཆེན་ཚོགས་རྫོགས་ཏེ། །འཕགས་མཆོག་ཡོན་ཏན་མ་ལུས་འགྲུབ་པ་དང། །མེ་ཡིག་གློག་འགྱུ་ལྟ་བུའི་འོད་ཟེར་གྱི། །རབ་འབྱམས་རྒྱལ་བའི་འཕྲིན་ལས་འགྲུབ་པར་ཤོག་
སྐུ་གསུང་ཐུགས་དང་ཡོན་ཏན་འཕྲིན་ལས་ཀྱི། །རྩ་བའི་ཧཱུཾ་ཡིག་འོད་ཟེར་ལྔ་ལྡན་གྱི། །རྡོ་རྗེ་ལྟ་བུའི་ཏིང་འཛིན་མཆོག་ཐོབ་ཏེ། །མགོན་ཁྱོད་གོ་འཕང་ཚེ་འདིར་འགྲུབ་པར་ཤོག་ཅེས་གསོལ་བ་བཏབ་པས། བླ་མ་སྤྱན་རས་གཟིགས་ཀྱི་
སྐུ་ལས་བདུད་རྩིའི་རྒྱུན་བབས་རང་གི་སྤྱི་བོ་ནས་ཞུགས་སྡིག་སྒྲིབ་ཐམས་ཅད་སྦྱངས་པར་བསམས་ལ། མཐར་སྤྱན་རས་གཟིགས་རང་ལ་ཐིམ་པས་རང་ཉིད་སྔར་བཤད་པའི་སྤྱན་རས་གཟིགས་སུ་གྱུར་པར་མོས་ལ་ཡི་གེ་དྲུག་པ་བཟླ་ཞིང། དགེ་བ་འདི་ཡིས་ཞེས་སོགས་བརྗོད་
ཐུན་མཚམས་སུ་ཡང་ཁྱེར་སོ་གསུམ་གྱི་རྣལ་འབྱོར་ལ་བསླབ་པར་བྱའོ། །ཅེས་གཅིག་ཏུ་་རྒྱལ་བའི་བསྟན་པ་ལ་གུས་ཤིང། དགེ་ཞིང་ངང་པའི་རང་བཞིན་ཅན་མཚོ་སྔོན་པའི་ལེ་འཕྲིན་ལས་དཔལ་འབྱོར་གྱི་ལྕམ་ལྷ་མོ་དཔལ་བཟང་ནས་ཁོ་བོ་ཅག་དང། འཕགས་བ་སྤྱན་

[010A]༄༅། །རས་གཟིགས་དབྱེར་མེད་དུ་གསོལ་བ་འདེབས་ཤིང་སྒོམ་བཟླས་བྱ་རྒྱུའི་བླ་མའི་རྣལ་འབྱོར་འདི་ལྟ་བུ་ཞིག་དགོས་ཞེས་བསྐུལ་བ་ལྟར། ་འཕགས་མཆོག་སྙིང་རྗེའི་ལྷ་ཡི་རྣལ་འབྱོར་པ་་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་
ཕྱོགས་ལས་རྣམ་རྒྱལ་གྱིས་སྦྱར་བའི་ཡི་གེ་པ་ནི་ཉེ་འཁོར་བ་རྩྭ་གཉེར་རྗེ་དྲུང་བློ་བཟང་དཔལ་འབྱོར་རོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། འདིར་བླ་མ་དང་རྗེ་བཙུན་འཇམ་པའི་དབྱངས་དབྱེར་མ་མཆིས་པའི་རྣལ་འབྱོར་བསྒོམ་པར་འདོད་པས། སྐྱབས་འགྲོ་
སེམས་བསྐྱེད་ཚད་མེད་བཞི་དང་བཅས་པ་སྔོན་དུ་བཏང་ནས།    ༈    །པད་ཟླ་ཉི་མའི་དཀྱིལ་འཁོར་རྒྱས་བའི་སྟེང། །བླ་མ་མཆོག་དང་དབྱེར་མེད་འཇམ་དཔལ་དབྱངས། །གུར་ཀུམ་མདོག་ཅན་ཞལ་གཅིག་
ཕྱག་གཉིས་པ། །ཕྱག་གཡས་རལ་གྲི་གཡོན་བས་གླེགས་བམ་འཛིན། །ཕུལ་བྱུང་རྒྱན་དང་དར་གྱིན་བཟས་ཀླུབས། །དམར་སེར་འོད་ཀྱི་ཕུང་པོའི་དབུས་ཉིང་ན། །རྡོ་རྗེ་སྐྱིལ་ཀྲུང་གིས་བཞུགས་གནས་གསུམ་དུ། །རྡོ་རྗེ་གསུམ་
མཚན་ཧཱུཾ་ཡིག་འོད་ཟེར་གྱིས། །རང་བཞིན་གནས་ནས་རྩ་བའི་བླ་མ་དང། །དབྱེར་མེད་རྒྱལ་བའི་ཡབ་གཅིག་འཇམ་དཔལ་དབྱངས། །སྤྱན་དྲངས་ཛཿ་ཧཱུཾ་བཾ་ཧོཿ་རོ་གཅིག་གྱུར། །ཕྱག་འཚལ་དངོས་བཤམས་ཡིད་སྤྲུལ་མཆོད་པ་
འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །ཆོས་འཁོར་བསྐོར་བར་བསྐུལ་ཞིང་གསོལ་བ་འདེབས། །བདག་གཞན་དགེ་ཚོགས་བྱང་ཆུབ་ཆེན་པོར་བསྔོ། །དེ་ནས་སྤྱི་བོའི་བླ་མ་ལྷའི་ཐུགས་ཀ་ནས་བདུད་རྩི་དཀར་སེར་གྱི་རྒྱུན་

[010B]ཟབ་གསལ་ཆེ་མྱུར་གྱི་ཤེས་རབ་ལ་སོགས་པ་མཆོག་དང་ཐུན་མོང་གི་དངོས་གྲུབ་ཐམས་ཅད་ཐོབ་པར་བསམས་ལ། ཨོཾ་ཨཱ་གུ་རུ་སུ་མ་ཏི་ཤྲཱི་མན་ཤ་ས་ན་སཱུརྱ་དིཀ་བི་ཛ་
ཡ་ཤྲཱི་བྷ་དྲ་ཨ་ར་པ་ཙ་ན་དྷཱི་པྲཛྙཱ་སིདྡྷི་ཧཱུཾ་ཧཱུཾ། ཞེས་པ་ཅི་མང་བཟླ། མཇུག་ཏུ། འདིས་མཚོན་རྣམ་དཀར་དགེ་བས་མྱུར་དུ་བདག་རྩ་བའི་བླ་མ་རྗེ་བཙུན་མཁྱེན་པའི་གཏེར། །འགྲུབ་ནས་མར་གྱུར་འགྲོ་བའི་ཚོགས་རྣམས་ཀུན། །དེ་ཡི་ས་ལ་
ཡོངས་སུ་འགོད་པར་ཤོག་དེང་ནས་བཟུངས་ཏེ་ཚེ་རབས་ཐམས་ཅད་དུ། །མགོན་པོ་ཁྱོད་ཀྱིས་འབྲལ་མེད་རྗེས་བཟུང་སྟེ། །མདོ་སྔགས་ལམ་གྱི་བགྲོད་པ་མཐར་སོན་ནས། །སྐུ་བཞིའི་གོ་འཕང་བདེ་བླག་ཐོབ་པར་ཤོག་གནས་སྐབས་
མི་འདོད་རྒུད་པ་ཀུན་ཞི་ཞིང། །ཆོས་འབྱོར་བདེ་དགས་རྟག་ཏུ་འཚོ་བ་དང། །ཚེ་དང་བསོད་ནམས་ལུང་རྟོགས་ཡོན་ཏན་རྣམས། །ཡར་ངོའི་ཟླ་ལྟར་རྒྱས་པར་བྱིན་གྱིས་རློབས། །ཞེས་གསོལ་བ་བཏབ་པས་བླ་མ་ལྷ་དགྱེས་བཞིན་དུ་བདག་ཉིད་ཀྱི་
སྤྱི་བོར་བཞུགས་པར་བསྒོམ་མོ། །ཞེས་པ་འདི་ནི་སྟག་མོ་བ་མཛོ་དགེ་བླ་མ་དཀའ་ཆེན་བློ་བཟང་རྒྱལ་མཚན་དང། དཔོན་བསོད་ནམས་རབ་བརྟན་གཉིས་ཀྱིས་བསྐུལ་བའི་ངོར། ་ཤཱཀྱའི་བཙུན་པ་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་
གཟིམས་ཆུང་བཀའ་གདམས་ཕོ་བྲང་དུ་སྦྱར་བ་ཛ་ཡནྟུ།།    ༈    །།ན་མོ་གུ་རུ་ཨཱརྱ་ཏཱ་རེ་ཡ། མདུན་གྱི་ནམ་མཁར་ཆུ་སྐྱེས་ཟླ་བའི་སྟེང། །བློ་བཟང་རྒྱལ་ཀུན་ཐུགས་རྗེའི་དཔལ་ལྡན་པའི། །བསྟན་པའི་ཉི་མ་ཕྱོགས་ལས་རྣམ་རྒྱལ་

[011A]༄༅། །དང༑ ༑དབྱེར་མེད་རྒྱལ་ཀུན་ཡུམ་གྱུར་སྒྲོལ་མ་ནི། །གདུལ་བྱ་བུང་བ་ཡེ་ཤེས་སྦྲང་རྩིའི་རོས། །ཚིམ་མཛད་ཨུཏྤལ་སྔོན་པོས་མཛེས་པའི་ཕྱག། མཆོག་སྦྱིན་འཇགས་པ་ཀུན་སྐྱོབ་ཕྱག་རྒྱ་ཅན། །ཐབས་ཤེས་
ཟུང་འབྲེལ་བརྐྱངས་བསྐུམས་ཚུལ་དུ་བཞུགས། །རྨད་བྱུང་ཐབས་མཁས་ཐུགས་རྗེའི་གྲུ་གཟིངས་ཀྱིས། །མུ་མེད་སྲིད་མཚོར་བྱིང་བའི་འགྲོ་བ་ཀུན། །མཆོག་ཏུ་ཞི་བའི་གླིང་དུ་སྒྲོལ་མཛད་པའི། །སྐྱབས་གསུམ་ཀུན་འདུས་མ་ལ་
ཕྱག་འཚལ་ལོ། །ཟག་མེད་བདེ་སྟེར་དངོས་བཤམས་ཡིད་སྤྲུལ་གྱི། །ཀུན་བཟང་མཆོད་སྤྲིན་རྒྱ་མཚོས་རྟག་མཆོད་ཅིང། །མགོན་ཁྱོད་གསང་གསུམ་དང་འགལ་ཉེས་ལྟུད་ཚོགས། །བརྗོད་བྲལ་དག་པའི་དབྱིངས་སུ་བཤགས་
པར་བགྱི། །བདེན་སྟོང་སྤྲོས་པའི་གཡའ་བྲལ་མེ་ལོང་ངོས། །ཀུན་རྫོབ་དགུང་ཟླའི་འོད་བཞིན་རབ་དཀར་བའི། །ལེགས་བྱས་གཟུགས་བརྙན་བཀྲ་བའི་རྟེན་འབྲེལ་ལ། །བདག་ཅག་ལྷག་བསམ་དག་པས་རྗེས་ཡི་རང། །ཆོས་ཕུང་
བརྒྱད་ཁྲི་བཞི་སྟོང་ཡོངས་ཁྱབ་པའི། །ཆོས་ཀྱི་རྒྱལ་པོའི་རྒྱས་འདེབས་ཕྱག་རྒྱ་ཆེ། །ཆོས་ཚུལ་ཀུན་འདུས་ཨེ་ཝཾ་ཟུང་འཇུག་པའི། །ཆོས་ཀྱི་འཁོར་ལོ་རྒྱ་ཆེར་བསྐོར་དུ་གསོལ། །སྙིགས་མའི་ངང་ཚུལ་དུག་རིགས་རྒྱས་བཏབ་
ཀྱང༑ ༑ཐུགས་བསྐྱེད་གཙུག་ཕུད་ཅན་ལུས་ཚོན་བརྒྱ་ཡི། །དགེ་མཚན་གཟི་བརྗིད་ལྷག་པར་བྐ་བཞིན་དུ། །ཐུབ་བསྟན་དགའ་ཚལ་རྒྱས་ཕྱིར་བསྐལ་བརྒྱར་བཞུགས། །འདིས་མཚོན་རྣམ་དཀར་ཕུང་པོ་ཅི་མཆིས་པ།།

[011B] །སྐྱེ་ཕྲེང་ཀུན་ཏུ་འབྲལ་མེད་རྗེས་བཟུངས་ནས། །སྐུ་གསུམ་གོ་འཕང་ཐོབ་པའི་རྒྱུ་རུ་བསྔོ། །རྙེད་དཀའ་དོན་ཆེའི་རྟེན་འདི་འཇིག་སླ་ཞིང། །ཕྱི་མར་ངན་འགྲོའི་གཡང་ས་མཐོང་གྱུར་ནས། །སྐྱབས་
སུ་འགྲོ་དང་སྡིག་སྤོང་དགེ་བསྒྲུབ་སོགས། །ཉིན་མཚན་ཆོས་ཀྱིས་འདའ་བར་བྱིན་གྱིས་རློབས། །འཁོར་བའི་ངང་ཚུལ་མེ་འོབས་ལྟར་མཐོང་ནས། །བསླབ་གསུམ་རིན་ཆེན་ཐེམ་སྐས་ལ་འཛེགས་ཏེ། །འཕགས་ནོར་ཡན་ལག་བདུན་ལ་དབང་
བསྒྱུར་བའི། །ཞི་བདེའི་ཁང་བཟང་མཆོག་ཏུ་བགྲོད་པར་ཤོག་མ་གྱུར་འགྲོ་རྣམས་སྲིད་མཚོ་ལས་སྒྲོལ་ཕྱིར། །རིན་ཆེན་བྱང་ཆུབ་སེམས་དང་རྒྱལ་སྲས་ཀྱི། །རླབས་ཆེན་སྤྱོད་པའི་གྲུ་གཟིངས་ལ་བརྟེན་ནས། །སྐུ་གསུམ་རིན་ཆེན་
གླིང་དུ་མྱུར་བགྲོད་ཤོག་མི་བསྲུན་སྙིགས་མའི་ཉེས་སྤྱོད་ལ་བརྟེན་པའི། །མི་འདོད་སྡུག་བསྔལ་ཁུར་གྱིས་ནོན་གྱུར་ཀྱང། །སྔོན་བསགས་ལས་ངན་ཟད་པའི་རྒྱུར་མཐོང་ནས། །རྟག་ཏུ་ཡིད་བདེ་བསྒོམ་པར་བྱིན་གྱིས་རློབས། །ཕན་
བཏགས་རེ་ལྟོས་ཅན་གྱི་ཡུལ་རྣམས་ཀྱིས། །ཤིན་ཏུ་མི་རིགས་གནོད་པ་བྱེད་མཐོང་ཡང། །འཁོར་བའི་རང་མཚང་སྟོན་པའི་བཤེས་གཉེན་དུ། །མཐོང་ནས་དག་སྣང་བསྒོམ་པར་བྱིན་གྱིས་རློབས། །མདོར་ན་སྐྱིད་སྡུག་བཟང་ངན་
སྣང་བ་ཀུན། །བློ་སྦྱོང་སྙིང་པོ་སྟོབས་ལྔའི་ཉམས་ལེན་གྱིས། །རིན་ཆེན་སེམས་མཆོག་འཕེལ་བའི་རྒྱུར་གྱུར་ནས། །རྐྱེན་ངན་ལམ་དུ་ལོངས་པར་བྱིན་གྱིས་རློབས། །བདག་ཅག་སྒོ་གསུམ་བགྱི་བ་ཕྲ་མོ་ཡང། །རྗེ་བཙུན་བླ་མ་མཉེས་

[012A]༄༅། །པའི་རྒྱུར་གྱུར་ནས། །མ་འོངས་ཀ་ལཱ་པ་ཡི་གྲོང་མཆོག་ཏུ། །གསང་མཛོད་འཛིན་པའི་སྲས་སུ་འགྱུར་བར་ཤོག། མངྒ་ལཾ།། ཞེས་པ་འདི་ཡང་བྱང་ཆེན་རི་ཁྲོད་པ་དགེ་སློང་བློ་བཟང་བཀྲ་ཤིས་ཀྱིས་འདི་ལྟ་བུ་
ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་བྷྱ་རིགས་ཀུན་ཁྱབ་བདག་རྡོ་རྗེ་འཆང་དབང། །
བློ་བཟང་རྒྱལ་བའི་བསྟན་པའི་དཔལ་དུ། །གསུམ་ལྡན་དུར་སྨྲིག་ཟློས་གར་བསྒྱུར་མཛད། །བསྟན་པའི་ཉི་མ་ཕྱོགས་ལས་རྣམ་རྒྱལ། །འགྱུར་མེད་དད་པས་གསོལ་བ་བཏབ་པས། །དེང་འདིར་མདུན་གྱི་ནམ་མཁའི་གནས་སུ་
སེང་ཁྲི་པདྨ་ཟླ་བའི་གདན་ལ། །དགྱེས་བཞིན་བཞུགས་ལ་བྱིན་གྱིས་རློབས་ཤིག་ཞིང་རྡུལ་མཉམ་པའི་ལས་རབ་སྤྲུལ་ནས། །མར་གྱུར་འགྲོ་བ་ཀུན་དང་ལྷན་ཅིག་བསྟོད་དབྱངས་ཡན་ལག་རྒྱ་མཚོར་བཅས་ཏེ། །ཕྱག་འཚལ་
ཕྱི་ནང་མཆོད་ཚོགས་ཀུན་འབུལ། །ཆོས་དབྱིངས་སྤྲོས་བྲལ་སྟོང་པའི་གཤིས་ལ། །མ་རིག་བསྒྲིབས་པས་ནོངས་པའི་དབང་གིས། །སྡིག་ལྟུང་གང་བགྱིས་འགྱོད་སེམས་དྲག་པོས། །རྗེ་བཙུན་བླ་མའི་སྤྱན་སྔར་བཤད་སོ། །
རང་གཞན་ཀུན་གྱི་དགེ་བའི་ཚོགས་ལ། །ཕན་བདེའི་འབྲས་བུ་མཐོང་བས་ཡི་རང། །འགྲོ་ལ་རང་རང་སྐལ་བར་འཚམས་པའི། །ཆོས་ཀྱི་འཁོར་ལོ་བསྐོར་བར་མཛོད་ཅིག་ཚེ་མཐའ་ཡས་པའི་རྗེ་བཙུན་བླ་མ། །ཐ་མལ་ཚུལ་

[012B] །རྡོ་རྗེ་གདན་དུ་བྱམས་མགོན་ཉིན་བྱེད། །མ་ཤར་དེ་སྲིད་རྟག་པར་བཞུགས་ཤིག་བདག་སོགས་རྣམ་དཀར་དགེ་བའི་ཆབ་ཀླུང། །གནས་སྐབས་མངོན་མཐོའི་འཛུམ་དཀར་ངོམས་བཞིན། །མཐར་ཐུག་སྐུ་
གསུམ་གོ་འཕང་བསྒྲུབ་པའི། །གེགས་བྱེད་སྒྲིབ་པ་སྦྱངས་ཕྱིར་བསྔོའོ། །བྱེ་བ་ཕྲག་བརྒྱར་ཚང་བའི་ཞིང་ཁམས། །ལྷ་མིའི་ཕུན་ཚོགས་འདོད་དགུའི་རྫས་ཀྱིས། །བཀང་སྟེ་རྗེ་བཙུན་བླ་མ་དགྱེས་ཕྱིར། །འབུལ་གྱི་བཞེས་ལ་བྱིན་
གྱིས་རློབས་ཤིག། ཨོཾ་ཨཱ་གུ་རུ་སུ་མ་ཏི་ཤྲཱི་མན་ཤ་ས་ན་སཱུརྱ་དིཀ་བི་ཛ་ཡ་སིདྡྷི་ཧཱུཾ་ཧཱུཾ། ཞེས་མཚན་སྔགས་ཇི་ལྟར་རིགས་པ་བཟླས་པའི་རྗེས་སུ། ཡིད་བཞིན་ནོར་འདྲའི་རྗེ་བཙུན་བླ་མ། །དངོས་གྲུབ་ཀུན་གྱི་རྩ་བར་མཐོང་ནས། །ལྟར་སྣང་
མཛད་པས་འགྱུར་བ་མེད་པའི། །སྙིང་ནས་གུས་པས་གསོལ་བ་འདེབས་སོ། །མགོན་ཁྱོད་ཅི་མཛད་ལེགས་པར་མཐོང་ནས། །ཅི་གསུང་བཀའ་བཞིན་བསྒྲུབ་པས་མཆོད་ཅིང། །ཅི་བྱས་ཆོས་སུ་འགྲོ་བའི་གདམས་པས། །ཅི་
བསམ་འགྲུབ་པར་བྱིན་གྱིས་རློབས་ཤིག་སྐྱབས་གསུམ་ཀུན་འདུས་རྗེ་བཙུན་བླ་མ། །ཕལ་པར་མཐོང་བའི་མཉམ་འགྲོགས་སྤངས་ཏེ། །སྙིང་ནས་གུས་པའི་ཡིད་ཀྱི་དད་པས། །དངོས་གྲུབ་རྩ་བ་ཚུགས་པར་མཛོད་ཅིག་རྙེད་
དཀའ་དལ་འབྱོར་རྟེན་གྱི་གྲུ་གཟིངས། །རླབས་ཆེན་བརྩོན་པའི་རླུང་གིས་བསྐྱོད་ནས། །ངེས་ལེགས་ཡིད་བཞིན་ནོར་བུའི་གླིང་དུ། །མྱུར་དུ་བགྲོད་པའི་དེད་དཔོན་མཛོད་ཅིག་ལང་ཚོའི་དཔལ་འདི་ན་རྒ་རྒུད་པས། །ངལ་བསོ་མེད་

[013A]༄༅། །པའི་འཆི་བདག་དྲུང་དུ། །སྐྱེལ་བར་མཐོང་ནས་དམ་པའི་ཆོས་ལ། །གཡེངས་མེད་བརྩོན་པར་བྱིན་གྱིས་རློབས་ཤིག་བྱ་ལམ་རྗེས་མེད་ཆུ་རིས་འདྲ་བའི། །བློ་ཁྲིད་ནོར་གྱི་གསོག་རུམ་སྤངས་ནས། །ནམ་
ཡང་འབྲལ་མེད་དཀར་པོའི་ཆོས་དང། །འགྲོགས་ནས་གཏན་འདུན་འགྲུབ་པར་མཛོད་ཅིག་ནམ་འཆི་ངེས་མེད་འཆི་བའི་དུས་སུ། །ཐམས་ཅད་བོར་ཏེ་འགྲོ་བར་མཐོང་ཡང། །ཅེ་རེ་ལོང་པའི་རྟག་འཛིན་ཅན་བདག་བློ་བུར་འཆི་
དུས་ཐུགས་རྗེས་བཟུངས་ཤིག་ལས་ངན་འབྲས་བུས་ངན་འགྲོའི་གཡང་ལ། །སྙིང་ནས་འཇིགས་པའི་སྟོབས་བཞིའི་བཤགས་པས། །གནས་ངན་ལེན་གྱི་རྒྱུ་ཚོགས་མ་ལུས། །དྲུང་ནས་འབྱིན་པར་བྱིན་གྱིས་རློབས་ཤིག་
སྣོད་དང་བཅུད་ཀྱི་བཟང་ངན་དབྱེ་བ། །དཀར་ནག་ལས་ཀྱི་འབྲས་བུར་མཐོང་ནས། །ཕྲ་ཞིབ་དགེ་དང་མི་དགེའི་ལས་ལ། །བླང་དོར་ནུས་པར་བྱིན་གྱིས་རློབས་ཤིག་ལྷ་མིའི་དབང་ཕྱུག་བྲན་དུ་འགྱུར་ཞིང། །ཉི་ཟླ་མུན་པའི་
རུམ་དུ་སྐྱེ་སོགས། །གཏད་མེད་འཁོར་བའི་ཁྲི་མུན་འདི་ལ། །ཕྱི་ཕྱག་འཚོལ་བར་བྱིན་གྱིས་རློབས་ཤིག་སེམས་རྟ་ཁ་ལོ་གྱེན་དུ་བསྒྱུར་ནས། །བསླབ་གསུམ་སྲབ་དང་བརྩོན་པའི་ལྕག་གིས། །བྲབས་ཏེ་བདེ་ཆེན་ཐར་
པའི་ལམ་ལ། །དཀྱུས་ཐོག་གཅོད་པར་བྱིན་གྱིས་རློབས་ཤིག་རྨད་བྱུང་སྙིང་རྗེའི་མ་དྲོས་མཚོ་ལས། །རླབས་ཆེན་སྤྱོད་པའི་ཆུ་གཏེར་རྣམ་བཞི། །ཀུན་མཁྱེན་རྒྱ་མཚོར་འཇུག་པའི་ལམ་བཟང། །སྟོན་མཛད་སྐྱབས་

[013B] །བཀའ་དྲིན་དྲན་པས་གསོལ་བ་འདེབས་སོ། །ཕུང་སྣ་ཀུན་གཞི་རང་ཉིད་གཅེས་འཛིན། །སྤངས་ནས་བྱང་ཆུབ་སེམས་ཀྱི་ཕན་བདེའི། །སྒོ་བརྒྱ་གཅིག་ཅར་ཕྱེ་བར་མཛོད་ཅིག་ཐེག་མཆོག་
ལམ་སྟོན་རྗེ་བཙུན་བླ་མའི། །གདམས་ངག་བདུད་རྩི་བཞིན་དུ་འཐུངས་པས། །ཐུན་མོང་ལམ་གྱི་བདག་རྒྱུད་སྦྱངས་ནས། །གསང་ཆེན་ཐེག་ལ་འཇུག་པར་མཛོད་ཅིག་ལུས་ངག་ཡིད་ལ་ཐ་མལ་སྣང་ཞེན། །སྤངས་ནས་ལྷ་སྐུ་རྡོ་
རྗེའི་བཟླས་པ། །བདེ་ཆེན་ཐབས་མཁས་ལ་མ་ལ་གོམས་པ། །ཡུན་དུ་བསྲིང་བར་བྱིན་གྱིས་རློབས་ཤིག་གང་སྣང་ལྷ་དང་ལྷ་མོར་ཤར་ནས། །སེམས་རྒྱུད་བདེ་སྟོང་རོལ་པས་ཚིམས་ཤིང། །བསྐྱེད་རྫོགས་རྡོ་རྗེའི་རྣལ་འབྱོར་
ཟུང་གིས། །ཚེ་གཅིག་ཉིད་ལ་གྲོལ་བར་མཛོད་ཅིག་ཅེས་བླ་མའི་རྣལ་འབྱོར་བཀའ་དྲིན་གསོལ་འདེབས་དང་འབྲེལ་བ་འདི་ལྟ་བུ་ཞིག་དགོས་ཞེས་ཕྱི་དུས་ཀྱི་འཁོར་ལོའི་མན་ངག་གིས་བདུད་རྩི་ལ་སྦྱོང་བ་གཡང་བ་མི་ཚན་གྱི་གྲྭ་རིགས་དྲུང་རམ་པ་བློ་བཟང་འབྱུང་གནས་ཀྱིས་
བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ན་མོ་གུ་རུ་མཉྫུ་གྷོཥཱ་ཡ། གནས་མདུན་གྱི་ནམ་མཁར་སེང་ཁྲིའི་སྟེང། །རྗེ་བློ་
བཟང་རྒྱལ་ཀུན་དཔལ་མངའ་ཞིང། །དྲིན་གསུམ་ལྡན་བསྟན་པའི་ཉི་མ་མཆོག། མགོན་ཕྱོགས་ལས་རྣམ་རྒྱལ་དགྱེས་བཞིན་བཞུགས། །ཞིང་བདེ་ལྡན་མགོན་པོ་ཆེ་དཔག་མེད། །འཁོར་ཞི་ཁྲོ་རབ་འབྱམས་དང་བཅས་པ། །རྗེ་བླ་

[014A]༄༅། །མའི་སྐུ་ལ་ཐིམ་པ་ཡི། །སྐྱབས་མཆོག་གསུམ་ཀུན་འདུས་ངོ་བོར་གྱུར། །ཞིང་ཀུན་གྱི་རྡུལ་རྙེད་ལུས་སྤྲུལ་ནས། །ངག་བསྟོད་དབྱངས་ཡན་ལག་རྒྱ་མཚོར་བཅས། །མ་འགྲོ་བ་ཀུན་དང་ལྷན་ཅིག་ཏུ། །ཡིད་
མོས་གུས་དྲག་པོས་ཕྱག་འཚལ་ལོ། །སེམས་ལྷན་སྐྱེས་བདེ་བའི་རྣམ་རོལ་ལས། །ལྷ་འཆི་མེད་བུ་མོའི་ཚོགས་སྤྲོས་ཏེ། །ཡུལ་བསོད་ནམས་ཞིང་མཆོག་མཆོད་པའི་མཐུས། །ཐུགས་བདེ་བ་ཆེན་པོས་དགྱེས་གྱུར་ཅིག། ཡིད་སྤྲོས་
བྲལ་དག་པའི་གནས་ལུགས་ལ། །རྐྱེན་མ་རིག་བསྒྲིབས་པས་ནོངས་གྱུར་ཏེ། །ལས་སྡིག་ལྟུང་གང་བགྱིས་འགྱོད་སེམས་ཀྱིས། །དེང་བཤགས་ཤིང་སླན་ཆད་མི་བགྱིད་སྡོམ། །དོན་དམ་པར་སྐྱེ་འགག་ཀུན་བྲལ་ཡང། །ཐ་སྙད་དུ་རྟེན་
འབྲེལ་མི་བསླུ་ཕྱིར། །རང་གཞན་གྱི་རྣམ་དཀར་རྒྱུ་འབྲས་ལ། །སེམས་ལྷག་བསམ་དག་པས་རྗེས་ཡི་རང། །དད་དམ་ཚིག་ལྡན་པའི་སྐལ་ལྡན་ལ། །ཆོས་མདོ་སྔགས་འཁོར་ལོ་བསྐོར་བའི་ཕྱིར། །གནས་འཁོར་བ་མ་སྟོངས་དེ་
སྲིད་དུ། །སྐུ་མི་གཡོ་བརྟན་པར་བཞུགས་སུ་གསོལ། །དགེ་འདིས་མཚོན་རྣམ་དཀར་ཕུང་པོའི་ཚོགས། །སྐྱབས་ཀུན་འདུས་རྗེ་བཙུན་བླ་མ་ཡིས། །དུས་ཀུན་ཏུ་འབྲལ་མེད་རྗེས་བཟུངས་ནས། །དཔལ་ཟུང་འཇུག་མཆོག་གི་རྒྱུ་རུ་
བསྔོ༑ ༑ཞིང་བྱེ་བ་ཕྲག་བརྒྱ་ཚང་བའི་སྣོད། །དཔལ་ལྷ་མིའི་འབྱོར་པས་རབ་བཀང་སྟེ། །བདག་སྒོ་གསུམ་དགེ་བའི་ཚོགས་དང་བཅས། །རྗེ་བླ་མ་མཉེས་ཕྱིར་འབུལ་བར་བགྱི། །དེ་ལྟར་ཡན་ལག་བདུན་པ་མཎྜལ་དང་བཅས་པ་ཕུལ་ནས། ཨོཾ་ཨཱ་

[014B] ཞེས་ཞལ་ཤེས་ཀྱི་དམིགས་བ་དང་བཅས་ཇི་ལྟར་རིགས་པ་བཟླས་ནས། སྐུ་གསལ་རྫོགས་མཚན་དཔེའི་རྒྱན་གྱིས་སྦྲས། །གསུང་ཟབ་མོས་སྐལ་ལྡན་འདོད་པ་རྫོགས། །ཐུགས་ཆོས་
ཀུན་གཟིགས་པའི་དཔལ་མངའ་བའི། །རྗེ་ཚད་ལྡན་བླ་མར་གསོལ་བ་འདེབས། །ཕྱི་ཞི་དུལ་སྤྱོད་པའི་འདུལ་བ་འཛིན། །ནང་ཐེག་མཆོག་ལམ་བཟང་འདོམས་ལ་མཁས། །གཞན་དེ་ཉིད་བཅུ་ཟུང་མཁྱེན་པའི་བདག་ཡོངས་བསྟན་པའི་
བདག་པོར་གསོལ་བ་འདེབས། །རྗེ་བླ་མ་ཡི་དམ་མཁའ་འགྲོ་དང། །དཔའ་བོ་དཔའ་མོ་ཆོས་སྐྱོང་བསྲུང་མའི་ཚོགས། །སྐྱབས་ཀུན་འདུས་ངོ་བོར་གསོལ་བ་འདེབས། །རྒྱུད་སྨིན་ཅིང་གྲོལ་བར་བྱིན་གྱིས་རློབས། །ཞེས་ལན་གསུམ་བརྗོད་ནས་
ཏིང་ངེ་འཛིན་གྱི་དབང་བཞི་ལེན། དེ་ནས་འདོད་དོན་ལ་སྨོན་འདེབས་ནི། མཆོག་ཐུན་མོང་དངོས་གྲུབ་མ་ལུས་པ། །ཡིད་གང་བསམ་སྩོལ་བའི་རིན་ཆེན་དེ། །རྗེ་བླ་མ་ཉིད་དུ་ངེས་རྙེད་ནས། །བཀའ་ཇི་བཞིན་བསྒྲུབ་པར་བྱིན་གྱིས་རློབས། །སྔོན་བསགས་
པའི་ལེགས་བྱས་རྒྱ་མཚོའི་མཐུས། །རྟེན་དལ་འབྱོར་མི་ལུས་ལེགས་ཐོབ་ཅིང། །རྗེ་རྒྱལ་བའི་བསྟན་དང་མཇལ་དུས་འདིར། །ཚེ་ཆོས་ཀྱི་འདའ་བར་བྱིན་གྱིས་རློབས། །གཉེན་འཁོར་གཡོག་ལོངས་སྤྱོད་འདི་དག་གིས། །འཕྲལ་
རང་སེམས་སྐྱིད་པའི་གོ་སྐབས་བཅོམས། །སྲེད་ཞེན་གྱིས་འཁོར་བར་འཆིང་བས་ན། །དུས་ད་ལྟ་འདོར་བར་བྱིན་གྱིས་རློབས། །སྲོག་མི་རྟག་ནུབ་ཁའི་ཉི་མ་འདྲ། །ནོར་ལོངས་སྤྱོད་རྩྭ་རྩེའི་ཟིལ་དང་མཚུངས། །གཏམ་

[015A]༄༅། །སྙན་གྲགས་བྲག་ཆ་བཞིན་རྟོགས་ནས། །ཡིད་ཞེན་ལོག་སྐྱེ་བར་བྱིན་གྱིས་རློབས། །ལར་འཁོར་བ་སྦྱི་དང་བྱེ་བྲག་གི་ཚང་ངན་པའི་ངང་ཚུལ་རྟོགས་གྱུར་ནས། །བློ་གཏིང་ནས་ཆོས་ལ་ཕྱོགས་པ་
དང༑ ༑ཆོས་ལམ་དུ་ལོངས་པར་བྱིན་གྱིས་རློབས། །ལན་གྲངས་མེད་དྲིན་གྱིས་བསྐྱང་བསྐྱངས་པའི། །མ་རིགས་དྲུག་འགྲོ་བ་ལ་དམིགས་པའི། །བྱམས་སྙིང་རྗེ་བྱང་ཆུབ་སེམས་ཀྱི་བློས། །རྒྱུད་ལྷག་པར་ཕྱུག་པར་བྱིན་གྱིས་
རློབས། །ཕྱི་ཡུལ་སྣང་ངོས་ལ་བལྟས་པའི་ཚེ། །ནང་རྟོག་པས་བཏགས་པ་ཙམ་ཞིག་ལས། །གཤིས་སྤྲོས་བྲལ་གནས་ལུགས་ཟབ་མོ་དེ། །དུས་མྱུར་དུ་རྟོགས་པར་བྱིན་གྱིས་རློབས། །ཡུལ་གང་སྣང་ལྷ་དང་ལྷ་མོར་ཤར། །སེམས་
ལྷན་སྐྱེས་བདེ་སྟོང་དགའ་བས་ཚིམ། །ལམ་བསྐྱེད་རྫོགས་རྡོ་རྗེའི་རྣལ་འབྱོར་གྱིས། །དུས་རིང་མིན་གྲོལ་བར་བྱིན་གྱིས་རློབས། །རྒྱུད་དུག་གསུམ་འཕེལ་བའི་བསམ་གཏན་སྒྲས། །རྒྱང་རིང་དུ་དབེན་པའི་གནས་མཆོག་ཏུ། །ལམ་
རིམ་གཉིས་རྣལ་འབྱོར་ལ་བརྩོན་པས། །ཚེ་དོན་ལྡན་བྱེད་པར་བྱིན་གྱིས་རློབས། །དཔལ་ལྷ་མོ་དམག་ཟོར་རྒྱལ་མོ་ཡིས། །དགོན་བསམ་གཏན་ཆོས་འཁོར་འདུས་སྦྱི་ཡི། །རྐྱེན་མཐུན་པའི་ལས་ཀུན་བསྒྲུབ་པ་སོགས། །ཡིད་སྨོན་
པའི་རེ་བ་ལྷུན་གྲུབ་ཤོག། ཅེས་པ་འདི་ཡང་དགེ་སློང་ཡེ་ཤེས་དར་རྒྱས་དང་དགེ་སློང་ཚུལ་ཁྲིམས་རྒྱ་མཚོ་གཉིས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་སྦྱར་བའོ།། །།

[015B]   ༈    འདིར་རྩ་བའི་བླ་མ་དང་རྗེ་བཙུན་འཇམ་དབྱངས་དབྱེར་མི་ཕྱེད་པའི་བླ་མའི་རྣལ་འབྱོར་བསྒོམ་པར་འདོད་པས་སྐྱབས་སེམས་ཚད་མེད་བཞི་བསྒོམ་པ་སྔོན་དུ་བཏང་ལ།    ༈   
པད་ཟླའི་སྟེང། །བླ་མ་མཆོག་དང་དབྱེར་མེད་འཇམ་དཔལ་དབྱངས། །དམར་སེར་ཕྱག་གཉིས་གླེགས་རལ་རིན་ཆེན་རྒྱན། །ལྷ་རྫས་ན་བཟས་ཀླུབས་ཤིང་སྐྱིལ་ཀྲུང་བཞུགས། །གནས་གསུམ་ཡི་གེ་གསུམ་མཚན་ཧཱུཾ་ཡིག་
གི༑ འོད་ཀྱིས་ཡེ་ཤེས་སྤྱན་དྲངས་དབྱེར་མེད་གྱུར། །རྒྱལ་ཀུན་མཁྱེན་རབ་གཅིག་བསྡུས་འཇམ་དབྱངས་དང། །དབྱེར་མེད་རྗེ་བཙུན་བླ་མར་མགོས་ཕྱག་འཚལ། །ཀུན་བཟང་མཆོད་སྤྲིན་རྒྱ་མཚོ་མ་ལུས་འབུལ། །སྡིག་
ལྟུང་བཤགས་ཤིང་དགེ་ལ་རྗེས་ཡི་རང། །འགྲོ་ལ་ཆོས་འཁོར་བསྐོར་ཕྱིར་བསྐལ་བརྒྱར་བཞུགས། །འདིས་མཚོན་དགེ་ཚོགས་བྱང་ཆུབ་ཆེན་པོར་བསྔོ། །བློ་གྲོས་བཟང་པོའི་དཔལ་ལྡན་གསང་གསུམ་གར། །དེང་འདིར་
བསྟན་པའི་ཉི་མའི་སྐུར་བཞེངས་པ། །ཕྱོགས་ལས་རྣམ་རྒྱལ་མགོན་དང་འཇམ་པའི་དབྱངས། །དབྱེར་མེད་ཞབས་ལ་གུས་པས་གསོལ་བ་འདེབས། །འདིར་མཚན་སྔགས་དམིགས་པ་དང་བཅས་ཏེ་བགྲངས། བླ་མ་ལྷག་པའི་ལྷ་ལ་
མཆོད་བསྟོད་དང། །རྩེ་གཅིག་གུས་པས་གསོལ་བ་བཏབ་པའི་མཐུས། །ངེས་འབྱུང་བྱང་སེམས་ཡང་དག་ལྟ་བ་དང། །རིམ་གཉིས་ལམ་གྱི་བགྲོད་པ་མཐར་ཕྱིན་ཤོག་འདི་སྣང་འགགས་ཚེ་ཞིང་མཆོག་བདེ་ཅན་དུ། །རིན་

[016A]༄༅། །ཆེན་པདྨའི་ལྟེ་བར་བརྫུས་སྐྱེས་ཏེ། །ས་ལམ་བགྲོད་པ་མ་ལུས་མཐར་ཕྱིན་ནས། །མཁའ་ཁྱབ་འགྲོ་བའི་མགོན་དུ་བདག་གྱུར་ཅིག་དེ་ལྟར་བླ་མ་དང་ལྷག་པའི་ལྷ་དབྱེར་མི་ཕྱེད་པ་ལ་གསོལ་བ་རྒྱུན་རིང་
བཏབ་པའི་མཐར་བླ་མ་འཇམ་པའི་དབྱངས་རང་གི་སྤྱི་བོར་བཞུགས། སྙིང་པདྨ་འདབ་བརྒྱད་ཀྱི་ལྟེ་བར་ཟླ་གདན་ལ་བཞུགས་པ་སྙིང་པད་ཁ་ཟུམ་པ་བུམ་སྐུ་ལྟར་གྱུར་པའི་ཕྱིར་མཚན་སྔགས་ཀྱི་འཕྲེང་བས་བཅིངས་ལ་རྒྱུན་དུ་
བཟའ་བཏུང་གི་ཕུད་ཀྱིས་མཆོད་པ་སོགས་ཁ་ཟས་ཀྱི་རྣལ་འབྱོར་ལ་བརྩོན་པར་བྱ་ཞིང། མཐར་འཆི་བའི་ཚེ་འཕོ་མཚམས་ཤེས་པར་བྱས་ལ། ཡོ་བྱད་ཇི་ཡོད་དགེ་ཕྱོགས་སུ་བཏང་ཏེ་གང་ལ་ཡང་ཆགས་ཞེན་མི་བྱེད་པ་དཀར་པོས་
བོན་གྱི་སྟོབས། རང་གཅེས་འཛིན་དང་བདག་འཛིན་ལ་དགྲར་བལྟས་ཏེ་མགོ་གནོན་ཅི་ཐུབ་བྱེད་པ་རྣམ་པར་སུན་འབྱིན་པའི་སྟོབས། བྱང་ཆུབ་ཀྱི་སེམས། ཡང་དག་པའི་ལྟ་བ། ལྷའི་རྣལ་འབྱོར་དང། རྩ་རླུང་ཐིག་ལེའི་རྣལ་འབྱོར་
སོགས་ཚེ་འདིར་གོམས་པ་གང་ཆེ་བ་དེ་ཉིད་འཆི་ཁར་གཡེངས་མེད་དུ་སྦྱོང་བ་གོམས་པའི་སྟོབས། དགེ་སྦྱོར་དེ་ཉིད་བར་དོ་དང་སྐྱེ་བ་ཕྱི་མ་རྣམས་སུ་ཡང་བསྐྱང་བར་བྱའོ་སྙམ་དུ་འཕེན་པ་གཏོང་བ་འཕེན་པའི་སྟོབས། དུས་གསུམ་གྱི་རྣམ་
དཀར་གྱི་ཕུང་པོའི་མཐུ་ལ་བརྟེན་ནས་དེ་ལྟར་སྐྱོང་ནུས་པར་ཤོག་ཅེས་སྨོན་ལམ་ཤུགས་དྲག་ཏུ་འདེབས་པ་སྨོན་ལམ་གྱིས་སྟོབས་ཏེ་སྟོབས་ལྔ་དང་སྦྱར་ཏེ་འཕོ་བ་བྱ་ཚུལ་ནི། བདེ་བ་ཅན་ནས་རྩ་བའི་བླ་མ་དང་དབྱེར་མི་ཕྱེད་པའི་མགོན་

[016B] རང་གི་སྤྱི་བོར་པད་ཟླའི་གདན་ལ་བཞུགས་པར་མོས། རང་གི་ལུས་ཀྱི་དབུས་དྲང་པོར་རྩ་དབུ་མ་མདའ་སྨྱག་ཙམ་ཡར་སྣེ་ཚངས་བུག་དང། ཁ་ད་ཆད་དུ་ཁ་དང་ངེར་ཡོད་པར་མོས། སྙིང་ཁའི་ཐད་ཀྱི་དབུ་མའི་
ནང་དུ་རང་སེམས་བླ་མ་འཇམ་དབྱངས་གསུམ་ངོ་བོ་དབྱེར་མེད་དེ་ཉིད་ཀྱི་སྤྱི་པོའི་བླ་མ་འོད་དཔག་མེད་ལ་གསོལ་བ་བཏབ་པར་མོས་ཏེ། མགོན་པོ་འོད་དཔག་ཏུ་མེད་པ་ལ་ཕྱག་འཚལ་ཞིང་མཆོད་དོ་སྐྱབས་སུ་མཆིའོ། །བདག་འཇིག་རྟེན་གྱི་
ཁམས་བདེ་བ་ཅན་གྱི་ཞིང་དུ་ད་ལྟ་ཉིད་དུ་དྲངས་སུ་གསོལ། ཞེས་ལན་བདུན་གསོལ་བ་བཏབ་པས་སྤྱི་བོར་བཞུགས་བའི་མགོན་པོ་འོད་དཔག་མེད་ཀྱི་ཐུགས་ཀ་ནས་འོད་ཟེར་སྔོམ་གྱི་བ་ཐག་ལྟ་བུ་སྣེ་མོར་ལྕགས་ཀྱུ་ལྟ་བུས་མཚན་པ་དབུ་
མའི་ནང་བརྒྱུད་མར་སྤྲོས་ཏེ་རང་སེམས་འཇམ་དབྱངས་སུ་གསལ་བའི་རལ་པའི་ཅོད་པན་ལ་བཏབ་སྟེ་གྱེན་དུ་དྲངས་འོག་རླུང་དྲག་ཏུ་འཐེན་ཏེ་ཧི་ཀ་ཞེས་བརྗོད་པ་དང་སྤྱི་བོའི་འོད་དཔག་མེད་ཀྱི་ཐུགས་ཀར་ཐིམ། སྤྱི་བོའི་འོད་དཔག་མེད་སྐར་
མདའ་འཕངས་བ་བཞིན་བདེ་བ་ཅན་དུ་གཤེགས། རང་སེམས་འཇམ་དབྱངས་སུ་གསལ་བའི་ཐུགས་ཀ་ནས་ཕྱིར་ཐོན་ཏེ་རིན་པོ་ཆེའི་པདྨ་ལ་བརྫུན་ཏེ་སྐྱེ་བར་བསམ། དེ་ལྟ་བུའི་ཚུལ་གྱི་དྲན་པ་མ་ཉམས་བར་དུ་དམིགས་པ་དེ་དག་ཡང་དང་ཡང་
དུ་སྦྱོང་ཞིང། ད་ལྟ་སྦྱོད་དུས་རྗེ་བཙུན་འཇམ་དབྱངས་ཀྱི་རལ་པའི་ཅོད་པན་སྦྱི་བོའི་འོད་དཔག་མེད་ཀྱིས་བད་གདན་ལ་རེག་ཙམ་བྱུང་བར་བསམས་ལ་སླར་སྙིང་ཁར་འབེབས། དེ་ལྟ་བུའི་ཚུལ་གྱིས་སྤྱི་བོ་ཟ་བ་དང། ཁྲིག་པ་སོགས་དང། ཁྱད་པར་འཆི་

[017A]༄༅། །པ་ལ་མི་འཚེར་བའི་གདེངས་མ་རྙེད་ཀྱི་བར་དུ་སྦྱང་བར་བྱའོ། །ཅེས་རྩ་བའི་བླ་མ་དང་་འཇམ་དབྱངས་དབྱེར་མེད་དུ་བསྒོམ་ཚུལ་དང་སྟོབས་ལྔའི་སྦྱོར་བས་དག་པའི་ཞིང་དུ་འཕོ་བའི་དམིགས་སྐོར་འདི་ལྟ་བུ་ཞིག་དགོས་ཞེས། དགེ་སློང་
བློ་བཟང་དཔལ་འབྱོར་གྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ཨོཾ་ན་མོ་གུ་རུ་དའི་པཾ་ཨཱ་ནནྟ་ཡ། དགོས་
འདོད་ཀུན་འབྱུང་དཔག་བསམ་དབང་པོའི་རྩེར། །རིན་ཆེན་སེང་ཁྲི་ཆུ་སྐྱེས་ཉི་ཟླའི་སྟེང། །བློ་བཟང་དཔལ་ལྡན་བསྟན་པའི་ཉི་མ་ཆེ། །ཕྱོགས་ལས་རྣམ་རྒྱལ་སྐྱབས་གསུམ་ཀུན་འདུས་མཆོག་སྐུ་མདོག་དཀར་གསལ་
གསུམ་ལྡན་དུར་སྨྲིག་འཛིན། །གསེར་མདོག་པཎ་ཞྭ་ཆོས་འཆད་མཉམ་གཞག་ཅན། །ཐུགས་ཀར་ཡེ་ཤེས་སེམས་དཔའ་གཤིན་རྗེ་གཤེད། །ཡབ་ཡུམ་ལྷན་སྐྱེས་བདེ་ལ་རོལ་བཞིན་བཞུགས། །མཐའ་སྐོར་རིམ་
བཞིན་འཕགས་ཆེན་རབ་འབྱོར་ནས། །བཀའ་དྲིན་གསུམ་ལྡན་དཔལ་ལྡན་ཡེ་ཤེས་བར། །གསང་གསུམ་སྒྱུ་འཕྲུལ་བཀོད་པ་བགྲངས་ཡས་པ། །ཞི་ཁྲོ་རབ་འབྱམས་འཁོར་དང་བཅས་ཏེ་བཞུགས། །སངས་རྒྱས་ཐམས་
ཅད་འདུས་སྐུ་སྣང་མཐའ་ཡས། །དངོས་གྲུབ་ལེགས་ཚོགས་ཕན་བདེ་ཀུན་གྱི་གཞི། །བསླུ་མེད་སྐྱབས་ཀྱི་དམ་པ་འཁོར་བཅས་ལ། །ཞིང་རབ་རྡུལ་སྙེད་ལུས་ཀྱི་ཕྱག་འཚལ་ལོ། །ཕྱི་ནང་གསང་བ་བླ་ན་མེད་པ་ཡི། །ཀུན་

[017B] །སེམས་ཉིད་སྤྲོས་བྲལ་མཁའ་ལ་ཉེས་ལྟུང་གི་ཆུ་འཛིན་ནོངས་པའི་བསྒྲིབ་རྣམས་སྙིང་ནས་བཤགས། །མགོན་ཁྱོད་གསང་གསུམ་སྒྱུ་འཕྲུལ་རིམ་བྱོན་གྱིས། །བསྟན་འགྲོའི་
ཕན་བདེ་བསྒྲུབ་པའི་མཛད་པ་སོགས། །སྲིད་ཞིའི་རྣམ་དཀར་ཕུང་པོ་མ་ལུས་ལ། །བདག་ཅག་བསམ་པ་ཐག་པས་རྗེས་ཡི་རང། །སྐལ་ལྡན་འགྲོ་ལ་དབང་པོའི་རིམ་པ་དང། །མཚུངས་པའི་ཟབ་རྒྱས་ཆོས་ཀྱི་ཆར་ཕབ་སྟེ། །སྲིད་
ཞིའི་རྒུད་པ་ཀུན་ལས་སྒྲོལ་བའི་ཕྱིར། །མགོན་ཁྱོད་བསྐལ་པ་རྒྱ་མཚོར་ཞབས་བརྟན་ཤོག་འདིས་མཚོན་དུས་གསུམ་བསགས་པའི་དགེ་ཚོགས་ཀུན། །སྐྱེ་འཕྲེང་ཀུན་ཏུ་རྗེ་བཙུན་བླ་མ་ཡིས། །འབྲལ་མེད་རྗེས་བཟུང་
གསུང་གི་བདུད་རྩི་ལ། །སྤྱད་དེ་བླ་མེད་བྱང་ཆུབ་ཐོབ་ཕྱིར་བསྔོ། །རྣམ་དག་བློ་གྲོས་བཟང་པོའི་དཀྱིལ་འཁོར་རྒྱས། །དཔལ་ལྡན་ལུང་རིག་ཚ་ཟེར་འབུམ་ཕྲག་ཅན། །བསྟན་པའི་ཉི་མ་ཐུབ་གཞུང་པདྨོའི་གཉེན། །ཕྱོགས་ལས་
རྣམ་རྒྱལ་ཞབས་ལ་གསོལ་བ་འདེབས། །དཀྱིལ་འཁོར་ཀུན་གྱི་བདག་པོ་རྡོ་རྗེ་འཆང། །སྙིགས་དུས་བཤེས་གཉེན་ཚུལ་བཟུངས་དྲིན་ཅན་རྗེ། །ལེགས་ཚོགས་དངོས་གྲུབ་ཀུན་གྱི་འབྱུང་གནས་སུ། །མཐོང་ནས་ཚུལ་བཞིན་
བསྟེན་པར་བྱིན་གྱིས་རློབས། །བསོད་ནམས་དུ་མས་བསྐྲུན་པའི་དལ་འབྱོར་རྟེན། །དོན་མེད་འདི་སྣང་བྱ་བསམ་གཡེངས་པར། །གཏན་གྱི་འདུན་མ་བསྒྲུབ་ཕྱིར་དམ་ཆོས་ལ། །ཉིན་མཚན་ཀུན་ཏུ་སྦྱོར་བར་བྱིན་གྱིས་རློབས། །

[018A]༄༅། །ཐོགས་མེད་དུས་ནས་འཁོར་བའི་རྒྱ་མཚོ་འདིར། །སྡུག་བསྔལ་རྦ་ཀློང་དྲག་པོས་རྒྱུན་དུ་མནར། །ཕྱིན་ཆད་སྐྱེ་འཆིའི་རླབས་ཀྱི་མི་གཡེངས་པར། །མགོན་ཁྱོད་ཐུགས་རྗེའི་གྲུ་ཡིས་བསྒྲལ་དུ་གསོལ། །
འགྲོ་ཀུན་ཕ་མར་ཤེས་ཤིང་དྲིན་དྲན་པས། །གཞན་ཕན་བསམ་པས་ལུས་དག་ཡིད་ཀྱིས་ལས། །ཅི་བྱེད་སེམས་ཅན་དོན་དུ་བསྒྲུབ་པ་ཡིས། །ཕྱིན་དྲུག་ཉམས་ལེན་རྫོགས་པར་བྱིན་གྱིས་རློབས། །མདོར་ན་འདི་ཕྱི་བར་དོའི་གནས་
སྐབས་ཀུན། །མཐོ་དམན་སྐྱིད་སྡུག་འབྱོར་གུད་ཅིར་གྱུར་ཡང། །ཞེ་ཕུགས་བློ་རྩེའི་གཏོད་ས་བླ་མ་ལས། །གཞན་དུ་མེད་དོ་ཐུགས་རྗེས་བསྐྱད་དུ་གསོལ། །འཁོར་འདས་ཆོས་རྣམས་གདོད་ནས་སྟོང་བཞིན་དུ། །མི་བདེན་
བདེན་པར་བཟུང་བས་སྡུག་ཐག་བཅད། །ཕྱིན་ཆད་འཁྲུལ་པའི་གཞི་རྩ་ཀུན་བཅད་ནས། །གནས་ལྕགས་རང་ཞལ་མཇལ་བར་བྱིན་གྱིས་རློབས། །ཕྱི་རོལ་ཡུལ་གྱི་སྣང་བ་གང་ཤར་ཀུན། །མགོན་ཁྱོད་གསང་བ་གསུམ་གྱི་རྣམ་
རོལ་དུ། །མཐོང་བའི་གང་སྣང་དག་པའི་སྣང་བ་ཡིས། །ཐ་མལ་སྣང་ཞེན་སྤོང་བར་བྱིན་གྱིས་རློབས། །སྙིང་དབུས་མི་གཤིག་ཐིག་ལེ་བླ་མའི་ངོར། །སྒོམ་པའི་ལས་རླུང་ཐིམ་པའི་འོད་གསལ་དང། །སྒྱུ་ལུས་ཟུང་དུ་འཇུག་པའི་རྡོ་རྗེའི་
སྐུ༑ ༑མི་རིང་མྱུར་དུ་ཐོབ་པར་བྱིན་གྱིས་རློབས། །འདི་སྣང་འགགས་ཚེ་མགོན་པོ་འོད་དཔག་མེད། །འཁོར་བཅས་བསུ་བས་བདེ་ལྡན་ཞིང་མཆོག་ཏུ། །ཁྲིད་ནས་ཐེག་མཆོག་ཉམས་ལེན་མཐར་ཕྱིན་ཏེ། །འགྲོ་ཀུན་སྨིན་གྲོལ་ལམ་

[018B] མངྒ་ལཾ། །ཅེས་་རྗེ་བཙུན་བློ་བཟང་དཔལ་ལྡན་ཡེ་ཤེས་ཀྱིས་མཛད་པའི་སྐྱེས་རབས་དང་འབྲེལ་བའི་བླ་མའི་རྣལ་འབྱོར་འདི་ལྟ་བུ་ཞིག་དགོས་ཞེས་འོར་ཏུ་སུ་ཧང་ཉིན་ཅང་ཅུན་ཏཱ་པའི་སེ་བཀྲ་ཤིས་རྒྱ་མཚོའི་ཤོག་དགེ་སྐོས་ངག་དབང་དར་
རྒྱས་ཀྱིས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཆུང་བཀའ་གདམས་ཕོ་བྲང་དུ་སྦྱར་བའོ།།    ༈    །།ན་མོ་གུ་རུ་བཛྲ་བཧཻ་ར་ཝཱ་ཡ་
རིགས་ཀུན་ཁྱབ་བདག་རྡོ་རྗེ་འཇིགས་བྱེད་ནི། །སྐུ་གཅིག་ལ་ཡང་དུས་གསུམ་སངས་རྒྱས་ཀྱི། །རྟེན་དང་བརྟེན་ཡིད་བཀོད་པ་ཡོངས་རྫོགས་པའི། །དྲིན་ཅན་བླ་མའི་ཞབས་ལ་གུས་པས་འདུད། །འདིར་རང་གི་རྩ་བའི་བླ་མ་དང་བཅོམ་
ལྡན་འདས་རྡོ་རྗེ་འཇིགས་བྱེད་དབྱེར་མེད་དུ་མོས་ཏེ་གསོལ་བ་འདེབས་པའི་བླ་མའི་རྣལ་འབྱོར་ཉམས་སུ་ལེན་པར་འདོད་པས། ཐོག་མར་རང་རྒྱུད་ཀྱི་ཀུན་སློང་ལ་ལེགས་པར་བརྟགས་ཚེ། ཚེ་འདི་དང་ཕྱི་མའི་ཕུན་ཚོགས་ཙམ་དང། རང་ཉིད་གཅིག་པུ་ཞི་བདེ་དོན་གཉེར་གྱི་མདོན་པར་རྟོག་པ་
མངོན་གྱུར་དུ་འདུག་ན་དེ་དག་གི་ཉེས་དམིགས་བསམ་པའི་སྒོ་ནས་བཀག་ཏེ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་ལམ་ཟབ་མོ་བླ་མའི་རྣལ་འབྱོར་ཉམས་སུ་བླང་བར་བགྱིའོ་སྙམ་དུ་བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་
ཁུལ་ངེས་བསྐྱེད་ལ། རིན་པོ་ཆེའི་སེམས་ཀྱི་རྩིས་ཟིན་པའི་ངང་ནས། ཐོག་མར་ལྷའི་རྣལ་འབྱོར་བསྒོམ་ལ་ཚིག་དང་དམིགས་པ་བསྟུན་ནས།    ༈    །འཇིགས་མཛད་དཔའ་བོར་གསལ་བའི་ཐུགས་

[019A]༄༅། །ཀ་ནས། །སྦྲོས་པའི་འོད་ཀྱིས་སྣོད་བཅུད་ཀུན་སྦྱངས་ཏེ། །དག་པའི་རྟེན་དང་བརྟེན་པའི་རོལ་བར་གྱུར། །ཞེས་བརྗོད་དེ་སྣོད་ཐམས་ཅད་གཞལ་ཡས་ཁང་དང། བཅུད་ཐམས་ཅད་ལྷ་དང་ལྷ་མོའི་རྣམ་རོལ་དུ་མོས། ཁྱད་པར་དུ་
རང་རྡོ་རྗེ་འཇིགས་བྱེད་ཀྱི་ང་རྒྱལ་ལ་གནས་པས། མཆོད་རྫས་རྣམས་ལ་དམིགས་ཏེ། ཨོཾ་ཨཱ་ཧཱུཾ། ལན་གསུམ་བརྗོད་པས་མཆོད་རྫས་རྣམས་ཀྱི་མ་དག་པའི་སྐྱོན་སྦྱངས་ཏེ། ཟག་མེད་ཀྱི་བདུད་རྩིར་གྱུར་ཅིང། མགྲོན་རྣམས་ཀྱི་ཇི་ཙམ་སྤྱད་ཀྱང་ཟད་མི་ཤེས་པར་
གྱུར་པར་བསམས་ལ། མདུན་བསྐྱེད་གསལ་འདེབས་པ་ནི་དམིགས་པ་བརྟན་བོས།    ༈    །འཇོམས་བྱེད་བསྲུང་བའི་འཁོར་ལོའི་གུར་ཁང་ནང། །ལྷུན་སྡུག་རིན་ཆེན་
ལས་གྲུབ་ཡེ་ཤེས་ལྔའི། །རང་བཞིན་འོད་ཕུང་འཁྲུག་པའི་ཕོ་བྲང་དབུས། །སེང་ཁྲི་པད་ཟླ་ཉི་མའི་དཀྱིལ་འཁོར་སྟེང། །བློ་བཟང་དཔལ་གྱི་ཆ་ཤས་ཀུན་ལྡན་པའི། །བསྟན་པའི་ཉི་མ་ཕྱོགས་ལས་རྣམ་རྒྱལ་དང། །དབྱེར་མེད་
དུས་དགྲའི་དབང་པོ་དཔའ་གཅིག་པ། །ཁམས་གསུམ་གདུག་པའི་སྙིང་ཁྲག་ཡ་མུ་ན། །ཧུབས་ཀྱིས་གསོལ་བའི་རབ་འཇིགས་ཞལ་དགུ་འབར། །སོ་བཞིའི་ཕྱག་གིས་འདས་དང་མ་འདས་ལྷར། །སྡིགས་ཤིང་བརྡེག་འཇོམས་
རོལ་པའི་མཚོན་ཆ་འཛིན། །སྒྲུབ་ལ་ས་ལམ་འབྲས་བུའི་གནས་ཚུལ་ཀུན། །སྟོན་ཕྱིར་དུར་ཁྲོད་ཆས་བརྒྱན་བཅུ་དྲུག་ཞབས། །བརྐྱངས་བསྐུམས་སྟབས་ཀྱིས་མེ་དཔུང་འབར་བའི་དབུས། །བཞུགས་པའི་གནས་གསུམ་རྡོ་རྗེ་གསུམ་

[019B] །ཐུགས་ཀའི་ཧཱུཾ་ཡིག་འོད་ཟེར་ལྕགས་ཀྱུ་ཡིས། །རང་བཞིན་གནས་ནས་བླ་མ་ལྷ་མཆོག་ལ། །སྐྱབས་གསུམ་བཀའ་སྡོད་རྒྱ་མཚོས་བསྐོར་བ་ཡི། །ཡེ་ཤེས་སྤྱན་དྲངས་དམ་ཚིག་པ་ལ་ཐིམ། །སྐྱབས་གསུམ་
འདུས་སྐུར་གྱུར་པའི་བ་སྤུ་རེར། །རབ་འབྱམས་སངས་རྒྱས་ཞིང་གི་བཀོད་པས་གཏམས། །སྐུ་ཡིས་ཞིང་ཁམས་ཐམས་ཅད་ཁྱབ་པར་གྱུར། །ཞེས་བརྗོད། དེ་ནས། འཇམ་དཔལ་ཞལ་གྱི་ལུང་ལས། འདི་ཡི་དོན་ལྡན་འགའ་
ཞིག་ལ། །ད་ནི་དེ་ཡི་ལུས་ཞུགས་ནས། །སྒྲུབ་པོ་གཞན་ལས་མཆོད་པ་ལེན། །ཞེས་གསུངས་པ་ལྟར། སློབ་མས་རང་གི་རྡོ་རྗེ་སློབ་དཔོན་མཆོད་པ་དེའི་ཚེ། རྒྱལ་བ་རྡོ་རྗེ་འཆང་སློབ་དཔོན་གྱི་ལུས་ལ་ཞུགས་ནས་མཆོད་པ་བདག་གིར་མཛད་པར་གསུངས་
བ་སོགས་བླ་མ་མཆོད་པའི་ཕན་ཡོན་རྣམས་དྲན་པར་བྱས་ཏེ། རྒྱས་པར་བྱེད་ན། རྒྱལ་བ་རྣམས་ནི་ཡོན་ཏན་མཆོག་གི་སྐུ། །ཞེས་སོགས་དང། འཛམ་བུའི་གླིང་དང་གླིང་གཞན་དག་ཞེས་སོགས་ཀྱིས་འབུལ་ཞིང། མདོར་བསྡུ་ན། ཆུ་གཉིས་ཉེར་སྤྱོད་
རོལ་མོ་འདོད་ཡོན་ལྔ། །རྒྱལ་སྲིད་སྣ་བདུན་བཀྲ་ཤིས་རྟགས་དང་རྫས། །དངོས་བཤམས་ཡིད་སྤྲུལ་མཆོད་སྤྲིན་རྒྱ་མཚོ་འདི། །བླ་མ་རྡོ་རྗེ་འཇིགས་བྱེད་མཉེས་ཕྱིར་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །
འགྲོ་ལ་ཐེག་ཆེན་ཆོས་འཁོར་བསྐོར་བའི་ཕྱིར། །བསྐལ་བརྒྱར་མྱ་ངན་མི་འདའ་བཞུགས་སུ་གསོལ། །འདིས་མཚོན་དགེ་རྣམས་བྱང་ཆུབ་ཆེན་པོར་བསྔོ། །ཅེས་ཡན་ལག་བདུན་པ་ཕུལ་ཏེ། མཎྜལ་རྒྱས་བསྡུས་ཅི་རིགས་ཤིག་ཕུལ་ནས། མདུན་

[020A]༄༅། །གྱི་བླ་མ་རྡོ་རྗེ་འཇིགས་བྱེད་ཀྱི་ཐུགས་ཀར་ཉི་གདན་ལ་གནས་པའི་ཧཱུཾ་ཡིག་གི་མཐར། ཨོཾ་ཨཱ་གུ་རུ་སུ་མ་ཏི་ཤྲཱི་མན་ཤ་ས་ན་སཱུ་རྱ་དི་ཀ་བི་དཱ་ཡ་སིདྡྷི་ཧཱུཾ་ཧཱུཾ། ཞེས་པ་མདུན་ནས་བརྩམས་ཏེ་གཡས་བསྐོར་དང་
དེའི་ནང་ལ་ཡ་མ་རཱ་ཛཱ། དེའི་ནང་དུ་ཧྲཱི་ཥྚཱི་དེའི་ཡང་ནང་ཡ་མཱནྟ་ཀའི་སྔགས་འཕྲེང་གིས་བསྐོར་བ་ལ་དམིགས་ནས་སྔགས་རྣམས་ཕྱི་ནས་རིམ་བཞིན་བཟླ། བཟླས་ཟིན་པ་ན་ཕྱི་ལ་རིམ་བཞིན་ནང་མ་ལ་བསྡུས་ཏེ་མཐར་དབུས་ཀྱི་ཧཱུཾ་ལ་བསྡུ་ཞིང་དེའི་ཚེ་དམིགས་པ་
ནི་སྔགས་འཕྲེང་ལས་བདུད་རྩི་འོད་ཟེར་དང་བཅས་པའི་རྒྱུན་བབས། རང་ཉིད་ཀྱི་སྤྱི་བོ་ནས་ཞུགས་པས་ལུས་ཀྱི་ནང་གང། སྡིག་སྒྲིབ་དང་ནད་གདོན་ཐམས་ཅད་སྦྱངས། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་མཐའ་དག་རྒྱས་པར་བསམས། མཇུག་ཏུ་ཡིག་བརྒྱས་ལྷག་ཆད་ཁ་
བསྐང། དགེ་བ་བསྔོ། དེ་ནས་དབང་བཞིའི་དོན་དུ་གསོལ་བ་འདེབས་སྙམ་པ་བྱས་ལ།    ༈    །མཆོག་མཐུན་དངོས་གྲུབ་སྩོལ་བའི་ཡི་དམ་ལྷ། །གྲོགས་དང་བསྲུང་མ་ཀུན་འདུས་བླ་མ་ལྟས།།
སྐུ་བཞི་འགྲུབ་བྱེད་དབང་བཞི་བསྐུར་དུ་གསོལ། །དེ་ལྟར་གསོལ་བ་བཏབ་པས་བླ་མ་ལྷའི། །སྐུ་གསུང་ཐུགས་ཀྱི་གནས་གསུམ་ཡི་གེ་ལས། །བདུད་རྩིའི་རྒྱུན་གསུམ་རིམ་དང་ཅིག་ཅར་དུ། །བྱུང་བ་བདག་ཉིད་སྒོ་གསུམ་ལ་
ཐིམ་པས། །སྐུ་བཞིའི་ས་བོན་བརྟན་པོར་ཐེབས་གྱུར་ཏེ། །བླ་མ་ལྷ་ལས་གཉིས་ཆད་རང་ལ་ཐིམ། །རྗེ་བཙུན་བླ་མ་མཆོད་ཅིང་གསོལ་བཏབ་མཐུས། །སྐྱེ་འཕྲེང་ཀུན་ཏུ་མཚན་ཉིད་ལྡན་པའི་མགོན། །གུས་པས་བསྟེན་ཅིང་

[020B] །དལ་འབྱོར་དོན་ལྡན་བྱེད་པར་བྱིན་གྱིས་རློབས། །ཟག་ཕུང་མི་རྟག་ཆུ་ལྦུར་ལྟ་བུ་དང། །ཤི་ནས་ངན་འགྲོའི་འཇིགས་ལས་སྐྱོབ་པའི་མགོན། །བསླུ་མེད་དཀོན་མཆོག་གསུམ་ལ་་སྐྱབས་འགྲོ་ཞིང་
སྡིག་སྤོང་དགེ་བ་བསྒྲུབ་པར་བྱིན་གྱིས་རློབས། །འཁོར་བའི་ངང་ཚུལ་མེ་འབོས་ལྟར་མཐོང་ནས། །རང་གི་ཉམས་ལ་དཔགས་ཏེ་མཁའ་ཁྱབ་གྱི། །འགྲོ་ལ་དམིགས་པའི་བྱང་ཆུབ་སེམས་བསྐྱེད་དེ། །རླབས་ཆེན་རྒྱལ་སྲས་སྤྱོད་ལ་
འཇུག་པར་ཤོག་དེ་ལྟར་ཐུན་མོང་ལམ་གྱིས་རྒྱུད་སྦྱངས་ནས། །རྣམ་དག་དབང་ཐོབ་དམ་ཚིག་སྡོམ་པ་རྣམས། །འཚོ་བའི་སྲོག་ལས་གཅེས་པར་བསྲུངས་པ་ལས། །དངོས་གྲུབ་རྣམ་གཉིས་རྩ་བ་ཚུགས་པར་ཤོག་མ་དག་སྐྱེ་འཆི་
བར་དོའི་ལྕགས་ཀྱི་ཁམས། །ཟབ་ལམ་རིམ་པ་དང་པོའི་གསེར་འགྱུར་རྩིས། །སྐུ་གསུམ་རིན་ཆེན་དང་པོར་དངོས་བསྒྱུར་བའི། །རྫོགས་རིམ་ཡོངས་རྫོགས་སྐྱེ་བའི་རྒྱུད་སྨིན་ཤོག་རིམ་ལྔའི་གནད་བསྡུས་རྣལ་འབྱོར་རྣམ་
པ་བཞིས། །མ་དག་སྐྱེ་འཆིའི་འཁྲུལ་འཁོར་རྒྱུན་བཅད་དེ། །སློབ་དང་མི་སློབ་ཟུང་འཇུག་རྡོ་རྗེའི་སྐུ། །མྱུར་ཐོབ་འགྲོ་ཀུན་ཟུང་འཇུག་ལ་འགོད་ཤོག་དེ་ནས་དཔལ་ལྡན་རྩ་བའི་བླ་མ་རིན་པོ་ཆེ། །ཅེས་སོགས་བརྗོད་དེ། མདུན་གྱི་
བླ་མ་རྡོ་རྗེ་འཇིགས་བྱེད་རང་གི་སྙིང་ཁའི་མི་གཞིག་པའི་ཐིག་ལ་ལ་ཐིམ་པས། རང་སེམས་ཤིན་ཏུ་ཕྲ་བ་དང་བླ་མའི་སྐུ་གསུང་ཐུགས་དབྱེར་མེད་དུ་གྱུར་པར་བསམས་ལ་ཅུང་ཟད་མཉམ་བར་བཞག་སླར་ཡང་བླ་མ་འཇིགས་བྱེད་ཀྱི་སྐུར་ལངས་ལ་སྙིང་ཁའི་བླ་མ་ལྷའི་སྣང་

[021A]༄༅། །བ་དང་ནམ་ཡང་མ་བྲལ་བ་བྱ་ཞིང། བཟའ་བཏུང་སོགས་བྱིན་གྱིས་བརླབས་ཏེ་དེ་ལ་མཆོད་པའི་བསམ་བས་ལོངས་སྤྱད་ན་ཚོགས་བདེ་བླག་ཏུ་རྫོགས་པའི་རྒྱུར་འགྱུར་རོ། །ཅེས་བཅོམ་ལྡན་འདས་རྡོ་རྗེ་འཇིགས་བྱེད་ལ་བརྟེན་པའི་བླ་མའི་རྣལ་འབྱོར་
འདི་ལྟ་བུ་ཞིག་དགོས་ཞེས་ཚ་འདམ་ཇ་སག་དགའ་ལྡན་བསྟན་སྐྱོང་ནས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་སྦྱར་བའོ།།    ༈    །།ན་མོ་གུ་རུ་ཧ་ཡ་གྲཱྀ་ཝཱ་ཡ། འདིར་ཁྲོ་བོའི་རྒྱལ་པོ་
རྟ་མགྲིན་ཡང་གསང་དང་རྩ་བའི་བླ་མ་དབྱེར་མེད་དུ་བསྒོམ་ནས་གསོལ་བ་འདེབས་ཤིང་འཕྲིན་བཅོལ་བདུད་བཟློག་བཅས་བྱ་བར་འདོད་པས། མཆོད་གཏར་དམ་རྫས་སྤྱན་གཟིགས་བསངས་སྣ་རྣམས་ཅི་འབྱོར་པ་བཤམས། སྐྱབས་འགྲོ་སེམས་བསྐྱེད་ཚད་མེད་བཞི་
བསྒོམ། རང་ཉིད་རྟ་མགྲིན་གསང་སྒྲུབ་བམ། ཡི་དམ་གང་ཡང་རུང་བའི་རྣལ་འབྱོར་སྔོན་དུ་བྱས་ཏེ།    ༈    །ཆོས་འབྱུང་ནང་དུ་ཆུ་སྐྱེས་ཉི་མའི་སྟེང། །བློ་བཟང་དཔལ་ལྡན་བསྟན་
བའི་ཉི་མ་ཆེ། །ཕྱོགས་ལས་རྣམ་རྒྱལ་མགོན་དད་དབྱེར་མེད་པའི། །རྒྱལ་ཀུན་གསུང་གི་ངོ་བོ་དྲག་པོ་སྩལ། །ཡང་གསང་ཞལ་གསུམ་ཕྱག་དྲུག་ཞབས་བརྒྱད་པ། །རྩ་བའི་ཞལ་དམར་གཡས་ལྗང་གཡོན་དཀར་བ།།
དབུ་གསུམ་མརྒད་མདོག་ཅན་རྟ་མགོས་མཛེས། །སྤྱན་གསུམ་དམར་འཁྲུག་ཞལ་གདངས་མཆེ་བ་གཙིགས། །གཡས་ཀྱི་རྡོ་རྗེ་རྩེ་གསུམ་རལ་གྲི་དང། །ཕྱག་གཡོན་སྡིགས་མཛུབ་མདུང་ཐུང་རྒྱུ་ཞགས་བསྣམས། །

[021B] །གླང་ཆེན་ཀོ་རློན་སྟག་ལྤགས་ཤམ་ཐབས་དང། །རུས་པའི་རྒྱན་དྲུག་ཁྲག་ཞག་ཐིག་ལེ་སོགས། །དུར་ཁྲོད་ཆས་ཀྱིས་རབ་རྒྱན་འཇིགས་དུས་ཀྱི། །མེ་དཔུང་འབར་
བའི་དབུས་ན་བཞུགས་པར་གྱུར། །གནས་གསུམ་ཡི་གེ་གསུམ་མཚན་ཧཱུཾ་ཡིག་གི་འོད་ཀྱིས་ཡེ་ཤེས་པ་དང་དབང་གི་ལྷ། །སྤྱན་དྲངས་དམ་ཡེ་དབྱེར་མེད་དབང་གི་ལྷས། །དབང་བསྐུར་འོད་དཔག་མེད་ཀྱིས་དབུ་ལ་བརྒྱན། །སྣང་མཐའི་མགོན་
པོ་འོད་མི་འགྱུར་བའི་སྐུ། །བདུད་འདུལ་དྲག་པོའི་སྐུར་བསྟན་དབང་གི་ལྷ། །རྩ་བའི་བླ་མ་མཆོག་དང་དབྱེར་མེད་པའི། །ཡང་གསང་རྟ་མཆོག་དཔལ་ལ་ཕྱག་འཚལ་ལོ། །རྩ་བརྒྱད་སྟོང་སྦྱར་སྨན་ཕུད་རཀྟ་དང། །སྦྱར་བའི་མཆོད་
ཡོན་ཞབས་བསིལ་མེ་ཏོག་སྤོས། །སྣང་གསལ་དྲི་ཆབ་ཞེལ་ཟས་རོལ་མོ་དང། །འདོད་ཡོན་ལྔ་སོགས་མཆོད་སྤྲིན་རྒྱ་མཚོས་མཆོད། །གསེར་སྦྱངས་བཞུན་མ་བརྩེགས་འདྲའི་ཞུགས་ཀྱི་ནང། །དྲི་འཛིན་ཚིམ་བྱེད་བསངས་
རྫས་ཇི་སྙེད་པ། །བསྲེགས་པའི་དུད་སྤྲིན་ལྷ་ལམ་འགེངས་པ་འདིས། །བླ་མ་རྟ་མཆོག་རོལ་པའི་ལྷ་ཚོགས་བསངས། །ཐོག་མེད་ནས་བསགས་ནོངས་པའི་ཚོགས་རྣམས་བཤགས། །དགེ་ལ་ཡི་རང་ཆོས་འཁོར་བསྐོར་བར་
བསྐུལ་མགོན་ཁྱོད་སྲིད་མཐའི་བར་དུ་ཞབས་བརྟན་ཅིང། །འདིས་མཚོན་དགེ་རྣམས་བྱང་ཆེན་རྒྱུ་རུ་བསྔོ། །དེ་ནས་མདུན་གྱི་བླ་མ་ལྷའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧྲཱི་ཡིག་གི་མཐར། ཨོཾ་ཨཱ་གུ་རུ་སུ་མ་ཏི་ཤྲཱི་མན་

[022A]༄༅། །ཤ་ས་ན་སཱུརྱ་དི་ཀ་བི་ཛཱ་ཡ་པདྨ་ཏ་ཀྲིཏ་བཛྲ་ཀྲོ་ཏ་ཧ་ཡ་གྲཱྀ་བཧུ་ལུ་ཧུ་ལུ་སིདྡྷི་ཧཱུཾ་ཧཱུཾ། ཞེས་འོད་ཟེར་སྤྲོ་བསྡུའི་དམིགས་པ་དང་བཅས་ཏེ་ཅི་མང་བཟླས། དགེ་བ་འདི་ཡི་མྱུར་དུ་བདག་བླ་མ་རྟ་མགྲིན་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་དེ་ནས་བར་གཅོད་ཀྱི་མཚན་མ་ཆེ་ཚེ། བདེན་བདར་གྱི་བཟློག་པ་བྱ་བ་ནི།    ༈    དཀོན་མཆོག་གསུམ་གྱི་བདེན་པ་དང། དུས་གསུམ་སངས་རྒྱས་ཐམས་
ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ་སྣང་བ་མཐའ་ཡས། ཁམས་གསུམ་གྱི་གདུག་པ་ཅན་མཐའ་དག་སྒྲོལ་བའི་ཕྱིར་དུ་དབང་དྲག་ཁྲོས་པའི་སྐུར་བཞེངས་པ་རྩ་བའི་བླ་མ་རྟ་མཆོག་དྲག་པོ་སྩལ་གྱི་གསང་
བ་གསུམ་གྱི་བདེན་པའི་བྱིན་མཐུ་ལ་བརྟེན་ནས། །བདག་ཅག་མི་ནོར་འཁོར་དང་བཅས་བ་ལ་བསམ་སྦྱོར་ལོག་པའི་སྒོ་ནས་གནོད་ཅིང་འཚེ་བར་བྱེད་པའི་བགེགས་དང་ལོག་འདྲེན་མི་དང་མི་མིན་གྱི་གནོད་པའི་ཚོགས་ཐམས་ཅད་
མཱ་ར་ཡ་ཕཊ། ཅེས་ལན་གསུམ་བརྗོད་དེ་ཐལ་མོ་བརྡེབས། རྒྱུན་དུ་འཕྲིན་ལས་འཆོལ་བ་ནི།    ༈    །སྒོམ་བཟླས་བགྱིས་པའི་མཐུ་ལས་བདག་ཅག་གི་ཡིད་ཀྱི་རེ་བ་མི་མངོན་དབྱིངས་
ནས་གྲུབ། །འཕྲིན་ལས་རྣམ་བཞིས་གཡེལ་མེད་བསྐྱངས་སུ་གསོལ། །ཉིན་གསུམ་བྱ་ར་མཚན་གསུམ་མེལ་ཚེ་ཡིས། །མི་མཐུན་ཉེར་འཚེ་ཀུན་ལས་སྐྱོབ་པ་དང། །ཚེ་རིང་ནད་མེད་དཔལ་འབྱོར་རྒྱས་པ་སོགས། །བསམ་

[022B] །ཁྱེད་ཀྱི་བཀའ་སྡོད་བཤན་པ་དམར་པོ་དང། །སྲོག་བདག་དུང་ཐོང་ཅན་སོགས་གྱིང་ཆེན་ལྔ། །གཟའ་བདུད་གདོང་ཅན་དམར་ནག་ལ་སོགས་པ། །ཀུན་གྱི་བདག་གི་སྟོང་གྲོགས་གཉན་པོ་
མཛོད། །རབ་འབྱམས་ཞིང་ན་ཕུན་ཚོགས་དཔལ་གྱི་གཞི། །ཇི་སྙེད་མཆིས་དེས་བདེ་ལེགས་ཆུ་རྒྱུན་བཞིན། །སྐྱེ་འགྲོ་ཡོངས་ལ་ཆད་མེད་རྟག་འབབ་པའི། །བཀྲ་ཤིས་སྣང་བས་ཕྱོགས་ཀུན་ཁྱབ་གྱུར་ཅིག་ཅེས་པ་འདི་ཡང་དུར་
བོད་ཏཱ་ཝང་གི་ཤོག་དགེ་སློང་བློ་བཟང་ཆོས་གྲགས་ཀྱིས་འདི་ལྟ་བུ་ཞིག་དགོས་ཞེས་བསྐུལ་བའི་ངོར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་བགྱིས་པའོ།།    ༈    །།ཨོཾ་སསྟི། འདིར་
བླ་མའི་རྣལ་འབྱོར་བསྒོམ་པར་འདོད་པས་སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་སྟེ། དགེ་སེམས་ཁྱད་པར་ཅན་གྱི་དང་ནས་འདི་ལྟར་བརྗོད་པར་བྱ་སྟེ།    ༈    །ཀུན་བཟང་མཆོད་
སྤྲིན་འཁྲིགས་པའི་མདུན་གྱི་གཞིར། །སང་ཁྲི་སྣ་ཚོགས་པདྨ་ཉི་མའི་སྟེང། །རྩ་བའི་བླ་མ་སྐྱབས་གསུམ་ཀུན་འདུས་མཆོག་བློ་བཟང་དཔལ་ལྡན་བསྟན་པའི་ཉི་མ་ཆེ། །འདྲེན་མཆོག་ཕྱོགས་ལས་རྣམ་རྒྱལ་སྐུ་མདོག་
དཀར། །ཆོས་འཆད་མཉམ་གཞག་གསེར་མདོག་པཎ་ཞྭ་དང། །རྣམ་གསུམ་ཆོས་གོས་གསོལ་ཞིང་སྐྱིལ་ཀྲུང་བཞུགས། །ཕུང་ཁམས་སྐྱེ་མཆེད་རིགས་ལྔ་ཡབ་ཡུམ་དང། །སེམས་དཔའ་སེམས་མ་ཡན་ལག་ཚོགས་

[023A]༄༅། །རྣམས་ཀུན། །ཁྲོ་བོའི་དབང་པོའི་རང་བཞིན་སྐྱབས་གནས་ཀུན། །འདུས་པའི་ངོ་བོ་བདག་ལ་དགྱེས་ཤིང་བཞུགས། །དེ་ཡི་གནས་གསུམ་རྡོ་རྗེ་གསུམ་ཡིག་གི་མཚན་པ་ཐུགས་ཀའི་ཧཱུཾ་ལས་འོད་
ཟེར་འཕྲོས། །རང་བཞིན་གནས་ནས་མཆོག་གསུམ་བཀའ་སྡོད་བཅས། །སྤྱན་དྲངས་དམ་ཚིག་པ་དང་དབྱེར་མེད་གྱུར། །བློ་བཟང་མཁྱེན་བརྩེའི་དཔལ་ལྡན་ཆུ་གཏེར་ཆེ། །ཐུགས་བསྐྱེད་ས་འཛིན་དབང་པོས་བསྲུབ་པ་
ལས༑ ༑སྙིགས་དུས་བསྟན་པའི་ཉི་མར་མངོན་གྲུབ་པ། །ཕྱོགས་ལས་རྣམ་རྒྱལ་མགོན་པོར་ཕྱག་འཚལ་ལོ། །དངོས་བཤམས་ཡིད་སྤྲུལ་མཆོད་སྤྲིན་རྒྱ་མཚོའི་ཚོགས། །མི་ཕྱེད་དད་པའི་ཡིད་ཀྱིས་ལེགས་འབུལ་ཞིང། །
ཐོག་མེད་ནས་བསགས་སྡིག་ལྟུང་མ་ལུས་པ། །ནོངས་ཤིང་འགྱོད་པའི་སེམས་ཀྱིས་སྤྱན་སྔར་བཤགས། །རང་གཞན་དུས་གསུམ་བསགས་པའི་རྣམ་དཀར་ལ། །དབུལ་པོས་གཏེར་རྙེད་བཞིན་དུ་རྗེས་ཡི་རང། །སྐལ་ལྡན་
ཡིད་ཀྱི་རྫིང་བུ་ཡོངས་འགེངས་ཕྱིར། །ཟབ་རྒྱས་ཆོས་ཀྱི་ཆར་པ་དབབ་ཏུ་གསོལ། །ཕན་དང་བདེ་བའི་འབྱུང་གནས་རྒྱལ་བའི་བསྟན། །འཇིག་རྟེན་ཁམས་འདིར་ཡུན་རིང་གནས་པ་དང། །འགྲོ་ཀུན་བྱང་གྲོལ་ལམ་ལ་འགོད་
པའི་ཕྱིར། །བསྐལ་བརྒྱར་མི་གཡོ་ཞབས་པད་རབ་བརྟན་ཤོག་བདག་གཞན་རྣམ་དཀར་ཕུང་པོ་ཅི་མཆིས་པ། །ཞིང་འདིར་རྗེ་བཙུན་བླ་མའི་གཟུགས་ཀྱི་སྐུ། །འཕེལ་འགྲིབ་འཆར་ནུབ་མེད་པར་བརྟན་པ་དང། །བླ་མེད་

[023B] །ཕྲ་རབ་རྡུལ་གྱི་གྲངས་དང་མཉམ་པ་ཡི། །ཕུན་ཚོགས་སྣོད་བཅུད་ལྷ་མིའི་དཔལ་འབྱོར་རྣམས། །མ་ཚང་མེད་པར་རིན་ཆེན་མཎྜལ་སྟེང། །སྤུངས་ཏེ་རྗེ་བཙུན་བླ་མ་མཉེས་ཕྱིར་འབུལ། །
ཞེས་ཡན་ལག་བདུན་པ་དང། མཎྜལ་གོང་གི་ཚིགས་བཅད་དམ། ས་གཞི་སྤོས་ཀྱི་བྱུགས་ཤིང་མེ་ཏོག་བཀྲམ། །ཞེས་སོགས་གང་རིགས་ཀྱི་སྒོ་ནས་ཐུན་རེ་ལ་བརྒྱ་སྟོང་ཁྲི་འབུམ་ལ་སོགས་པ་ཇི་ལྟར་རིགས་པ་ཕུལ་ཏེ་རྨི་ལམ་དུ་འབྲུའི་ཆར་བབས་པ་
དང༑ ཆུ་མིག་གསར་དུ་བརྡོལ་བ་ལ་སོགས་བསོད་ནམས་ཀྱི་ཚོགས་རྒྱ་ཆེན་པོ་བསགས་པའི་སྣང་བ་ཁྱད་པར་ཅན་ཡང་ཡང་མ་བྱུང་གི་བར་དུ་མཎྜལ་ལ་འབད། དེ་ནས་བླ་མའི་ཐུགས་ཀར་ཟླ་གདན་ལ་གནས་པའི་ཧཱུཾ་ཡིག་དཀར་སེར་གྱི་མཐར། ཨོཾ་ཨཱ་གུ་རུ་
སུ་མ་ཏི་ཤྲཱི་མན་ཤཱ་ས་ན་སཱུརྱ་དིཀ་བི་ཛ་ཡ་སིདྡྷི་ཧཱུཾ་ཧཱུཾ། ཞེས་བཟླ་སྐབས་བླ་མའི་ཐུགས་ཀའི་སྔགས་འཕྲེང་ལས་བདུད་རྩིའི་རྒྱུན་བབས། རང་གི་སྤྱི་བོ་ནས་ཞུགས་ལུས་ཀྱི་ནང་གང། སྡིག་སྒྲིབ་དང་ནད་གདོན་པར་ཆད་ཐམས་ཅད་སྦྱངས། ལུས་ཤེལ་
གོང་རྡུལ་ཕྱིས་པ་བཞིན་དུ་གྱུར་པར་བསམ། མཇུག་ཏུ་ཡིག་བརྒྱས་ལྷག་ཆང་ཁ་བསྐང། དགེ་བ་འདི་ཡིས་མྱུར་དུ་བདག་བླ་མ་རྡོ་རྗེ་འཆང་འགྲུབ་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག་ཅས་བརྗོད་དེ་
ཏིང་ངེ་འཛིན་གྱི་དབང་བཞི་ལེན་པ་ནི།    ༈    །ཡོན་ཏན་བཅུ་ལྡན་ཐེག་མཆོག་དགེ་བའི་བཤེས། །དེ་ཉིད་བཅུ་ཟུང་དཀྱིལ་འཁོར་འདྲི་སྒྲུབ་ལ། །མཁས་མཆོག་རྡོ་རྗེ་འཛིན་ལ་

[024A]༄༅། །གསོལ་བ་འདེབས། །སྔོན་བྱོན་སངས་རྒྱས་བགྲང་ལས་འདས་པ་ཡི། །ཐུགས་རྗེས་འདུལ་བར་མ་ནུས་སྙིགས་དུས་ཀྱིས། །འགྲོ་རྣམས་སྣ་ཚོགས་ཐབས་ཀྱིས་འདུལ་མཛད་པའི། །སྐྱབས་
མགོན་ཐུགས་རྗ་ཅན་ལ་གསོལ་བ་འདེབས། །བསླུ་མེད་མཆོག་གསུམ་མ་ལུས་འདུས་པའི་སྐུ། །ཕན་དང་བདེ་བའི་གཞིར་གྱུར་ཞིང་གི་མཆོག་ཕུན་ཚོགས་ཡོན་ཏན་ཀུན་གྱི་གཞིར་གྱུར་པའི། །དྲིན་ཅན་བླ་མའི་ཞབས་
ལ་གསོལ་བ་འདེབས། །ཞེས་བརྗོད་ཅིང་གསོལ་བ་བཏབ་པས་བླ་མའི་སྤྱི་བོའི་ཨོཾ་ལས་བདུད་རྩི་དཀར་པོའི་རྒྱུན་བབས། རང་གི་སྤྱི་བོ་ནས་ཞུགས། ལུས་ཀྱི་ནང་གང། ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། བུམ་པའི་དབང་ཐོབ་པར་བསམས་
སླར་ཡང་གོང་གི་ཚིགས་སུ་བཅད་པ་གསུམ་གྱི་སྒོ་ནས་གསོལ་བ་བཏབ་པས་བླ་མའི་མགྲིན་པའི་ཨཱ་ལས་བདུད་རྩི་དམར་པོའི་རྒྱུན་བྱུང། རང་གི་མགྲིན་པ་ནས་ཞུགས། ལུས་ཀྱི་ནང་གང། དག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། གསང་པའི་
དབང་ཐོབ་པར་བསམས། ཡང་གོང་ལྟར་གསོལ་བ་བཏབ་པས་བླ་མའི་ཐུགས་ཀའི་ཧཱུཾ་ལས་བདུད་རྩི་སྔོན་པོའི་རྒྱུན་བབས། རང་གི་སྙིང་གནས་ཞུགས། ལུས་ཀྱི་ནང་གང། ཡིད་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། ཤེས་རབ་ཡེ་ཤེས་ཀྱི་དབང་
ཐོབ་པར་བསམས།    ༈    །ཁྱོད་ལ་འགྱུར་མེད་དད་པས་གསོལ་བཏབ་མཐུས། །འདི་ཕྱི་བར་དོའི་འཇིགས་པ་ལས་བསྒྲལ་ཏེ། །མཆོག་མཐུན་དངོས་གྲུབ་མ་ལུས་

[024B] །ཞེས་གསོལ་བ་བཏབ་པས། བླ་མའི་སྐུ་གསུང་ཐུགས་ཀྱི་གནས་གསུམ་ལས་བདུད་རྩི་དཀར་དམར་མཐིང་གསུམ་གྱི་རྒྱུ་ན་ཅིག་ཅར་དུ་བྱུང། རང་གི་གནས་གསུམ་དུ་ཐིམ་པས་ལུས་ཀྱི་ནང་ཐམས་ཅད་གང། ལུས་ངག་ཡིད་གསུམ་གྱི་
སྡིག་སྒྲིབ་བག་ཆགས་དང་བཅས་པ་ཐམས་ཅད་སྦྱངས། དབང་བཞི་པ་ཚིག་དབང་ཐོབ་པར་བསམས། དེ་ལྟར་དབང་བཞི་བླངས་ནས་གསོལ་བ་འདི་ལྟར་གདབ་པར་བྱ་སྟེ།    ༈    །མཆོད་ཅིང་གུས་པས་
གསོལ་བ་བཏབ་པའི་མཐུས། །རྙེད་དཀའ་འཇིག་སླའི་དལ་འབྱོར་རྟེན་བཟང་འདི། །དུས་ཀུན་ཆོས་ལ་བཀོལ་བར་བྱིན་གྱིས་རློབས། །འདི་སྣང་ཕུན་ཚོགས་རྩྭ་རྩེའི་ཟིལ་པ་དང། །སྲིད་པའི་བདེ་བ་མེ་འོབས་ལྟར་མཐོང་ནས། །
བསླབ་གསུམ་འཕགས་ནོར་གྱིས་གང་ཁང་བཟང་རྩེར། །ཐར་པའི་རྒྱལ་མཚན་རྟག་ཏུ་བསྒྲེང་བར་ཤོག་མཁའ་ཁྱབ་འགྲོ་རྣམས་ལན་གཅིག་མ་ཡིན་པར། །དྲིན་གྱིས་བསྐྱངས་པའི་ཕ་མར་ངོ་ཤེས་ནས། །ཉམ་ཐག་འདི་
རྣམས་སྲིད་མཚོ་ལས་སྒྲོལ་ཕྱིར། །རླབས་ཆེན་རྒྱལ་སྲས་སྤྱོད་ལ་འཇུག་པར་ཤོག་སྐྱེས་བུ་གསུམ་གྱི་ལམ་གྱིས་རྒྱུད་སྤྱངས་ཏེ། །རྣམ་དག་དབང་ཐོབ་རིག་འཛིན་བཅས་མཚམས་རྣམས། །འཚོ་བའི་སྲོག་ལྟར་གཅེས་
པར་བསྲུངས་པ་ལས། །དངོས་གྲུབ་ཀུན་གྱི་གཞི་རྩ་ཚུགས་པར་ཤོག་ཟབ་ལམ་རིམ་གཉིས་གྲུ་ཆེན་ནང་ཞུགས་ཏེ། །སྐྱེ་འཆི་བར་ངོའི་སྲིད་མཚོ་ལས་བརྒལ་ནས། །སྐུ་གསུམ་རིན་ཆེན་ནོར་ལ་དབང་བསྒྱུར་བའི། །ཀུན་མཁྱེན་

[025A]༄༅། །གོ་འཕང་མྱུར་དུ་ཐོབ་པར་ཤོག་དེ་ལྟར་མ་གྱུར་ཚེ་རབས་ཐམས་ཅད་དུ། །རྗེ་བཙུན་བླ་མས་འབྲལ་མེད་རྗེས་བཟུང་ནས། །བསམ་སྦྱོར་གུས་བའི་སོག་ནས་མཉེས་བྱས་ཏེ། །ཐེག་མཆོག་ཆོས་ཀྱི་དཔལ་
ལ་རྟག་སྤྱོད་ཤོག་ཁྱད་པར་དེང་ནས་ཡོ་ནི་དྲུག་བརྒྱ་ཙམ། །སོང་ཚེ་བླ་མ་མ་ཆོག་ཁྱོད་ཤམྦྷ་ལའི། །ས་སྐྱོང་རིགས་ལྡན་དྲག་པོར་གྱུར་པའི་ཚེ། །འཁོར་གྱི་ཐོག་མ་ཉིད་དུ་རྗེས་འཛིན་ཤོག་ཁྱོན་ཡངས་ནོར་འཛིན་དུམ་བུ་བཅུ་
གཉིས་ལ། །འཁོར་ལོས་བསྒྱུར་ཚེ་རྫོགས་ལྡན་དགའ་སྟོན་ཀུན། །ཉམས་སུ་མྱོང་སྟེ་སྟོང་གཟུགས་ཕྱག་རྒྱ་ཆེ། །རིང་མིན་མྱུར་དུ་འགྲུབ་པར་བྱིན་གྱིས་རློབས། །དེ་ལྟར་གསོལ་བ་བཏབ་པས་བླ་མ་རང་གི་སྤྱི་བོ་ནས་ཞུགས། སྙིང་
ཁའི་མི་གཤིག་པའི་ཐིག་ལེ་ལ་ཐིམ། །ཐིག་ལེ་དཀར་དམར་གཉིས་ཟླ་ཉིའི་གདན་དང། རང་གི་ཤིན་ཏུ་ཕྲ་བའི་རླུང་སེམས་བླ་མའི་སྐུར་བཞེངས་ལ་རྒྱུན་བར་བླ་མ་མཆོད་པའི་བསམ་པས་ཅི་ཟ་ཅི་འཐུང་གི་ཕུད་འབུལ་ཞིང། ཐུན་མཚམས་སུའང་དབང་པོའི་ཡུལ་དུ་གང་
སྣང་ཐམས་ཅད་བླ་མའི་སྐུ་དང། སྒྲ་གང་གྲགས་ཐམས་ཅད་བླ་མའི་གསུང་དང། སེམས་དྲན་རྟོག་ཐམས་ཅད་བླ་མའི་ཐུགས་སུ་མོས་ཏེ་སྤྱོད་ལམ་ཐམས་ཅད་དུ་བླ་མའི་སྣང་བ་དང་མ་བྲལ་བ་ལ་བསླབས་ན་ལམ་བསྒྲུབ་པའི་གེགས་སེལ་བ་དང། བོགས་འདོན་པའི་
ཐབས་མཚོག་ཏུ་འགྱུར་རོ།། མངྒ་ལཾ། །ཅེས་པ་འདི་འང་གུང་བདེ་ལེགས་ཀྱི་ཤོག་དགེ་ཚུལ་མ་ཡེ་ཤེས་ཆོས་འཛིན་གྱིས་བསྐུལ་བ་ལྟར། ་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་དཔལ་བཟང་པོས་ཆོས་གྲྭ་

[025B] །དགེ་ལེགས་འཕེལ།།    ༈    །།ཨོཾ་བདེ་ལེགས་སུ་གྱུར་ཅིག་འདིར་གསང་བདེ་འཇིགས་གསུམ་
དང་རྩ་བའི་བླ་མ་དབྱེར་མེད་ཀྱི་རྣལ་འབྱོར་བསྒོམ་པར་འདོད་པས། ཡིད་ཀྱི་རོལ་པ་དྲི་མེད་ཟླ་འདྲས་སྒྲུབས། ཅེས་སོགས་ཀྱིས་་སྐྱབས་འགྲོ་སེམས་བསྐྱེད་སྔོན་དུ་བཏང་ནས། རང་ཡི་དམ་གང་བྱེད་དེའི་སྒྲུབ་ཐབས་ནས་བཤད་པ་ལྟར། ནང་མཆོད་ཉེར་སྤྱོད་སོགས་བྱིན་
གྱིས་བརླབས་ལ། འཇུག་པ་བདེ་བའི་ཕྱིར་འདི་ལྟར།    ༈    །དཔག་བསམ་ལྗོན་པས་བཏེག་པའི་སེང་ཁྲིའི་སྟེང། །བློ་བཟང་དཔལ་ལྡན་བསྟན་པའི་ཉི་མ་མཆོག་
ཕྱོགས་ལས་རྣམ་རྒྱལ་དགྱེས་པའི་འཛུམ་ཞལ་ཅན། །སྐུ་མདོག་དཀར་གསལ་ཞལ་གཅིག་ཕྱག་གཉིས་པ། །ཆོས་འཆད་མཉམ་གཞག་སྟེང་ན་གླེགས་བམ་འཛིན། །གུར་ཀུམ་མདོག་ཅན་རྣམ་གསུམ་ཆོས་གོས་
དང༑ ༑གསེར་མདོག་པཎ་ཞྭ་གསོལ་ཞིང་སྐྱིལ་ཀྲུང་བཞུགས། །ཐུགས་ཀར་བཅོམ་ལྡན་འཇམ་དཔལ་གཤིན་རྗེའི་གཤེད། །ཞལ་དགུ་སོ་བཞིའི་ཕྱག་དང་བཅུ་དྲུག་ཞབས། །དེ་ཡིས་ཐུགས་ཀར་བཅོམ་ལྡན་
ཧེ་རུ་ཀ། །བཅུ་དྲུག་ཕྱེད་ཕྱེད་ཞལ་དང་ཉི་མའི་ཕྱག་སྲིད་གསུམ་གཡོ་བའི་གར་མཛད་དེའི་ཐུགས་ཀར། །མི་བསྐྱོད་རྡོ་རྗེ་ཞལ་གསུམ་ཕྱག་དྲུག་པ། །གསང་བདེ་འཇིགས་གསུམ་རང་རང་ཡུམ་གྱིས་འཁྱུད། །སྤྱི་བོར་

[026A]༄༅། །ཨོཾ་དཀར་མགྲིན་པར་ཨཱ་དམར་པོ། །མི་བསྐྱོད་རྡོ་རྗེའི་ཐུགས་ཀའི་ཧཱུཾ་སྔོན་པོའི། །འོད་ཀྱི་རང་བཞིན་གནས་ནས་བླ་མ་དང། །ཡི་དམ་ལྷ་ཚོགས་སྤྱན་དྲངས་རང་རང་གི་དམ་ཚིག་པ་དང་དབྱེར་
མེད་རོ་གཅིག་གྱུར། །བློ་ཆེན་སྐལ་བཟང་འདྲེན་པ་སྟོང་གི་ངོར། །དཔལ་ལྡན་གསང་པ་དེ་འཇིགས་གསུམ་ཡི་དམ་ལྷ། །ཀུན་འདུས་བསྟན་པའི་ཉི་མའི་གཟུགས་ཤར་པ། །་སྐྱབས་མགོན་ཕྱོགས་ལས་རྣམ་རྒྱལ་ལ་
ཕྱག་འཚལ། །ཞེས༑ ཕྱག་འཚལ་དང། དེ་ནས་ཡན་ལག་ལྷག་མ་རྣམས་བྱ་བ་ལ། རང་གི་སྙིང་གའི་ཧཱུཾ་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་བསམས་ལ། དག་ཅིང་དྲི་མེད་ཡིད་འོང་བའི། །ཞེས་སོགས་ཀྱི་མཐར། ཨོཾ་
ཨཱ་ཧྲཱི་པྲ་བ་ར་སཧྐཱ་རི། ཨརྒྷཾ་སོགས་ཀྱིས་ཆུ་བཞི་ཕུལ། ལྷན་སྐྱེས་བདེ་བ་ཆེན་པོའི་རང་བཞིན་ཉིད། །སྨིན་ལེགས་སྟོང་གི་མཛེས་པ་འཕྲོག་བྱེད་པའི། །སྤེལ་ལེགས་མེ་ཏོག་འཕྲེང་བ་འཛིན་པ་ཡིས། །ཡིད་འཕྲོག་ལྷ་
མོའི་བདེ་བས་མཆོད་པར་བྱ། །ཚིག་རྐང་དང་པོ་གཉིས་དང་མཐའ་མ་འདྲ་བ་ལ། སྤེལ་ལེགས་མེ་ཏོག་འཕྲེང་བ་འཛིན་པ་ཡིས། །ཞེས་པའི་ཚབ་ཏུ། བརྒྱ་ཕྲག་བསངས་སྣའི་སྤོས་སྣོད་འཛིན་མཛད་མ། །མུན་སེལ་སྒྲོན་མེའི་འཕྲེང་
བ་འཛིན་མཛད་མ། །ག་བུར་ངད་ལྡང་དུང་ཆོས་འཛིན་མཛད་མ། །རོ་བརྒྱའི་བཅུད་ལྡན་ཞལ་ཟས་འཛིན་མཛད་མ། །རྣ་དབང་ཚིམས་བྱེད་རོལ་མོ་འཛིན་མཛད་མ། །སྲིད་གསུམ་གསལ་བའི་མེ་ལོང་འཛིན་མཛད་མ། །

[026B] །ཞིང་ཀུན་འགེངས་པའི་དྲི་ཆབ་འཛིན་མཛད་མ། །འཆི་མེད་སྦྲང་ཆར་ཡོལ་གོ་འཛིན་མཛད་མ། །པཉྩ་ལི་ཀའི་གོས་མཆོག་འཛིན་མཛད་མ། །ཞེས་པ་རྣམས་བཅུག་ལ། ཉེར་སྤྱོད་འདོད་ཡོན་
ལྔ༑ གཞན་ཡང། རྒྱལ་སྲིད་སྣ་བདུན་བཀྲ་ཤིས་རྟགས་བརྒྱད་སོགས་ཕྱིའི་མཆོད་པ་དང། ཚིགས་བཅད་ཀྱི་མཇུག་ཏུ། ཨོཾ་གུ་རུ་བུདྡྷ་བོ་དཧི་སཏ་ས་པ་རི་ཝཱ་ར་པུཥྤེ། སྔ་མ་གོང་རྣམས་འདྲ་བ་ལ་ས་པ་རི་ཝཱ་རའི་མཇུག་ཏུ། ཨཱ་ལོ་ཀེ། གརྡྷེ། ནཻ་ཝི་དྱ་
ཤཔྟ། རཱུ་པ། ཤཔྟ། གནྡྷེ། ར་ས༑ སྤརཤ། རྣམས་བརྗོད། གོང་སྔགས་ཀྱི་མཇུག་ཏུ་འབྲུ་གསུམ་བཏགས་པའི་ནང་མཆོད་དང། ཡི་དམ་ཡབ་ཡུམ་རྣམས་སྙོམས་པར་ཞུགས་པས་ཐུགས་རྒྱུད་བདེ་བས་ཚིམས་ཤིང། བདེ་བ་ཆེན་པོ་དང་དེ་ཁོ་
ན་ཉིད་དབྱེར་མི་ཕྱེད་པའི་ཏིང་ངེ་འཛིན་ལ་སྙོམས་པར་ཞུགས། གསང་བ་དང་དེ་ཁོ་ན་ཉིད་ཀྱིས་མཆོད་པས་མཉེས་པར་གྱུར། སྡིག་ལྟུང་ཀུན་བཤགས་དགེ་ལ་རྗེས་ཡི་རང། །འགྲོ་ལ་ཟབ་རྒྱས་ཆོས་འཁོར་བསྐོར་བའི་ཕྱིར། །མྱ་
ངན་མི་འདའ་བསྐལ་བརྒྱར་བཞུགས་སུ་གསོལ། །འདིས་མཚོན་དགེ་བ་བྱང་ཆུབ་ཆེན་པོར་བསྔོ། །ཞེས་ཡན་ལག་བདུན་པ་དང། མཎྜལ་རྒྱས་བསྡུས་ཅི་རིགས་པ་ཕུལ་ནས། བདུད་རྩི་འབེབས་སྦྱངས་ཀྱི་དམིགས་པ་དང་བཅས་ཏེ།    ༈   
བཟང་རྒྱལ་བསྟན་འཛིན་པ་ཡོངས་ཀྱི་རྗེ། །དཔལ་ལྡན་བསྟན་པའི་ཉི་མ་འཁོར་ལོའི་མགོན། །ཕྱོགས་ལས་རྣམ་རྒྱལ་གསང་བདེ་འཇིགས་གསུམ་དང། །དབྱེར་མེད་རྗེ་བཙུན་བླ་མར་གསོལ་བ་འདེབས། །ཅེས་བརྒྱ་སྟོང་སོགས་གང་མང་

[027A]༄༅། །བགྲངས་ལ། དགེ་བ་འདི་ཡིས་མྱུར་དུ་བདག་བླ་མ་ཡི་དམ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་བར་ཤོག་ཅེས་དང། དེ་ནས། དཔལ་ལྡན་རྩ་བའི་བླ་མ་རིན་པོ་
ཆེ༑ ༑ཞེས་སོགས་ཀྱིས་མདུན་གྱི་བླ་མ་ཡི་དམ་རང་གི་སྤྱི་བོར་སྤྱན་དྲངས་ལ། གདུང་ཤུགས་དྲག་པོས། ངག་ཏུ་དྲིན་ཅན་རྩ་བའི་བླ་མ་ཡི་དམ་གསང་བདེ་འཇིགས་གསུམ་དང་དབྱེར་མེད་པའི་ཞབས་ལ་ཕྱག་འཚལ་ལོ། །མཆོད་
དོ་སྐྱབས་སུ་མཆིའོ། །ཞེས་ལན་གསུམ་གསོལ་བ་བཏབ་པས། སྤྱི་བོའི་བླ་མ་ལྷའི་སྐུ་ལས་བདུད་རྩི་དཀར་དམར་མཐིང་གསུམ་གྱི་རྒྱུན་རིམ་དང་ཅིག་ཅར་བྱུང། རང་ཡི་དམ་དུ་གསལ་བའི་གནས་གསུམ་དུ་རིམ་དང་ཅིག་ཅར་དུ་ཐིམ་པས། སྒྲིབ་བཞི་
དག་ཅིང་དབང་བཞི་ཐབ། སྐུ་བཞིའི་ས་བོན་བརྟན་པོ་ཐོབ་པར་བསམས་ལ། དེ་ནས། འདི་ལྟར་གསོལ་བ་བཏབ་པར་བྱ་སྟེ།    ༈   དཔལ་ལྡན་གསང་བདེ་འཇིགས་གསུམ་ཡི་
དམ་ལྷ། །མ་ལུས་གཅིག་བསྡུས་དྲིན་ཅན་བླ་མ་ལ། །ཡིད་ཆེས་མོས་གུས་དྲག་པོས་གསོལ་བ་འདེབས། །དེང་ནས་བཟུངས་ཏེ་བྱང་ཆུབ་སྙིང་པོའི་བར། །བླ་མ་ལྷག་པའི་ལྷ་ཡིས་རྗེས་བཟུངས་ཏེ། །གསང་མཛོད་འཛིན་
པའི་ཐུགས་ཀྱི་སྲས་གྱུར་ནས། །མཆོག་མཐུན་དངོས་གྲུབ་མ་ལུས་སྩལ་དུ་གསོལ། །ཞལ་གྱི་བུམ་བཟང་ལས་འོངས་ལེགས་བཤད་ཀྱི། །བདུད་རྩི་དད་པའི་སྙིམ་པས་ངོམས་མེད་དུ། །འཐུང་བས་ཤེས་ཉོན་

[027B] །སྦྱངས་ཏེ་ཟུང་འཇུག་གོ་འཕང་མྱུར་ཐོབ་ཤོག་སྙིང་དབུས་རང་སེམས་བླ་མ་ཡི་དམ་གསུམ། །དབྱེར་མེད་གཞོམ་མེད་ཐིག་ལེ་ལ་དམིགས་ནས། །རྩེ་གཅིག་བསྒོམ་པས་ལམ་གྱི་ཨེ་ཝཾ་གྱིས། །
ལས་རླུང་རྒྱུ་བ་མ་ལུས་གཅོད་པར་ཤོག་དཔེ་དང་དོན་གྱི་འོད་གསལ་མཁའ་དབྱིངས་ལས། །དག་དང་མ་དག་སྒྱུ་མའི་སྐུར་བཞེངས་ཏེ། །སློབ་དང་མི་སློབ་ཟུང་འཇུག་རྡོ་རྗེའི་སྐུ། །རིང་མིན་མངོན་དུ་འགྱུར་བར་བྱིན་གྱིས་
རློབས། །བླ་མ་མཆོག་ཁྱོད་མ་འོངས་ཤམྦྷ་ལར། །རིགས་ལྡན་དྲག་པོར་གྱུར་ཏེ་ཆོས་འབྱོར་ཀུན། །རྫོགས་ལྡན་ཇི་བཞིན་མཛད་ཚེ་སྐལ་བཟང་གི། དགའ་སྟོན་མཆོག་ལ་ཐོག་མར་བདག་སྤྱོད་ཤོག་ཅེས་གསོལ་བ་
བཏབ་པས་བླ་མ་ཡི་དམ་དགྱེས་བཞིན་དུ་སྤྱི་བོ་ནས་དྷཱུ་ཏཱིའི་ལམ་བརྒྱུད་དེ་སྙིང་ཁའི་མི་གཞིག་བའི་ཐིག་ལེ་དང་ངོ་བོ་དབྱེར་མེད་དུ་གྱུར་བར་བསམས་ལ། སླར་ཡང་གནས་དེ་ཉིད་དུ་བླ་མ་ལྷའི་སྐུར་བཞེངས་ལ། ཁ་ཟས་ཀྱི་ཚེ་བདུད་རྩིར་བྱིན་གྱིས་བརླབས་
ལ༑ དེ་ཉིད་ལ་འབུལ་བ་སོགས་སྤྱོད་ལམ་ཀུན་ཏུ་བླ་མ་ལྷའི་སྣང་བ་དང་མ་བྲལ་བར་བྱའོ།། ཅེས་པ་འདི་ཡང་ཁལ་ཁ་རྗེ་བཙུན་དམ་པའི་ཞབས་གྲས་དགེ་སློང་བཀྲ་ཤིས་དོན་གྲུབ་ཀྱིས་བསྐུལ་བའི་ངོར། གསང་བདེ་འཇིགས་གསུམ་གྱི་རྣལ་འབྱོར་པ་
་ཤཱཀྱའི་དགེ་སློང་བློ་བཟང་དཔལ་ལྡན་བསྟན་པའི་ཉི་མ་ཕྱོགས་ལས་རྣམ་རྒྱལ་གྱིས་གཟིམས་ཆུང་བཀའ་གདམས་ཕོ་བྲང་དུ་སྦྱར་བའི་ཡི་གེ་པ་ནི་ཉེ་འཁོར་བ་རྩྭ་གཉེར་རྗེ་དྲུང་བློ་བཟང་དཔལ་འབྱོར་རོ། །དགེ་ལེགས་འཕེལ།། །།ཨོཾ་སྭ་སྟི། ཕན་

[028A]༄༅། །བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་
འདི་སྤེལ། །སརྦ་ཛ་ག་ཏཾ། །

[028B][BLANK PAGE]



