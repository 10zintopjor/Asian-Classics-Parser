
[001A]༄༅། །དྲང་པ་དང་ངེས་པའི་དོན་རྣམ་པར་འབྱེད་པའི་བསྟན་བཅོས་ལེགས་པར་བཤད་པའི་སྙིང་པོའི་ཟིན་བྲིས་དཀའ་གནས་གསལ་བར་བྱེད་པའི་སྒྲོན་མེ་ཞེས་བྱ་བ་བཞུགས་སོ།།

[001B]༄༅། །ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཐོབ་བྱ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱ་
དེའི་ཕྱིར་དུ་ཐེག་པ་ཆེན་པོའི་དམ་པའི་ཆོས་ཟབ་མོ་འདི་ལྟ་བུ་མཉན་ལ་ཉམས་སུ་བླངས་ཏེ། སེམས་ཅན་ཐམས་ཅད་ཀྱི་དོན་རྒྱ་ཆེན་པོ་བསྒྲུབ་པར་བྱ་སྙམ་པའི་ཀུན་སློང་ཀུན་སྤྱོད་སྣོད་ཀྱི་སྐྱོན་
གསུམ་སྤོང་བ་དང། འདུ་ཤེས་དྲུག་བསྟེན་པ་ལ་སོགས་པ་མདོ་སྡེ་ནས་ཇི་སྐད་གསུངས་པ་བཞིན། ཐུགས་ཉམས་སུ་བསྟར་བའི་སྒོ་ནས་གསན་པར་འཚལ། དེ་ལ་གསན་པར་
བྱ་བའི་ཆོས་ནི། དེ་ཡང་ཇི་སྐད་དུ་ཡང། ཁམས་གསུམ་འགྲོ་བའི་བླ་མ་ཆོས་ཀྱི་རྒྱལ་པོ་ཙོང་ཁ་ཆེན་པོའི་གསུང་ལས། གང་ཞིག་གཟིགས་ཤིང་གསུངས་པ་ཡི། །མཁྱེན་

[002A]༄༅། །དང་སྟོན་པ་བླ་ན་མེད། །རྒྱལ་བ་རྟེན་ཅིང་འབྲེལ་བར་འབྱུང། །གཟིགས་ཤིང་འདོམས་པ་དེ་ལ་འདུད། །ཅེས་ཇི་སྐད་གསུངས་པ་ལྟར། འོ་སྐོལ་གྱི་སྟོན་
པ་ཐུགས་རྗེ་ཅན་མཉམ་མེད་ཤཱཀྱའི་རྒྱལ་པོ་དེ་ཉིད་ནི། བདག་ཅག་རྣམས་ཀྱི་སྟོན་པ་བླ་ན་མེད་པ་དང། དེ་ཉིད་ཀྱི་བསྟན་པ་ནི། ཐར་བ་དོན་གཉེར་གྱི་འཇུག་ངོགས་བླ་ན་མེད་པ་ཡིན་
ལ༑ དེའང་རང་རེའི་བསྐལ་པ་འདི་ཐོག་མར་ཆགས་པའི་ཚེ་ཆུའི་དཀྱིལ་འཁོར་གྱི་སྟེང་དུ་པདྨ་སྟོང་བྱུང། གནས་གཙང་མའི་ལྷ་རྣམས་ཀྱིས་བསྐལ་པ་འདི་ལ་སངས་རྒྱས་སྟོང་འབྱོན་པའི་ལྟས་སུ་
ཤེས་ནས་བསྐལ་པ་འདི་ནི་བཟང་པོའོ་ཞེས་བརྗོད་པས་བསྐལ་པ་བཟང་པོར་གྲགས་ལ། དེ་ལྟ་བུའི་བསྐལ་པ་འདི་ལ་ཆགས་བསྐལ། གནས་བསྐལ། འཇིག་བསྐལ། སྟོང་
བསྐལ་བཞིར་ཕྱེ་བའི། རེ་རེའང་བར་བསྐལ་ཉི་ཤུའི་ཡུན་ཚད་ཅན་ཡིན་པས་བར་བསྐལ་བརྒྱད་ཅུའི་ཡུན་ཡོད་ལ། དེའི་ནང་ནས་གནས་བསྐལ་ལ། ཡ་ཐོག་རིང་མོ། མ་ཐོག་རིང་མོ་

[002B] དེ་ལ་བསྐལ་པ་དང་པོའི་དུས་སུ་མི་རྣམས་ཀྱི་ཚེ་ལོ་དཔག་མེད་ཐུབ། ལུས་ལོངས་སྤྱོད་ལྷ་ཇི་ལྟ་བ་བཞིན་ཡོད་པ་ལས་ཚེ་ལོ་མར་འགྲིབ་ཀྱི་རིམ་པས། བཞི་ཁྲི་ལ་ཐུག་
པ་ན་སངས་རྒྱས་འཁོར་བ་འཇིག་འཛམ་བུའི་གླིང་དུ་བྱོན། དེ་ནས་སུམ་ཁྲི་ལ་གསེར་ཐུབ། དེ་ནས་ཉི་ཁྲི་ལ་འོད་སྲུང། སྐྱེ་དགུའི་ཚེ་ལོ་བརྒྱ་བའི་དུས་སུ་བདག་ཅག་གི་སྟོན་པ་ཐུགས་རྗེ་ཅན་དེ་ཉིད་འཛམ་བུའི་གླིང་དུ་བྱོན་པ་ཡིན་ལ། འོ་ན་དེ་ཉིད་
ལ་ཡོན་ཏན་ཇི་ལྟ་བུ་དང་ལྡན་པ་ཡིན་སྙམ་ན་གོང་དུ་དྲངས་པ་ལྟར། མཁྱེན་པ་བླ་ན་མེད་པ་དང་སྟོན་པ་བླ་ན་མེད་པའི་ཡོན་ཏན་གཉིས་དང་ལྡན་པ་ཡིན། དེ་ཡང་རྟེན་ཅིང་འབྲེལ་བར་འབྱུང་གང་ཞིག་གཟིགས་པ་ཡིས་མཁྱེན་པ་བླ་ན་མེད་ཅེས་སྦྲེལ་པས་
རང་དོན་རྟོགས་པ་ཕུན་ཚོགས་དངོས་སུ་བསྟན་པའི་ཤུགས་ལ་སྤངས་པ་ཕུན་ཚོགས་བསྟན་ཞིང། གསུངས་པ་དང་འདོམས་པ་ཞེས་པས་གཞན་དོན་འཕྲིན་ལས་ཕུན་ཚོགས་ཀྱང་དངོས་སུ་བསྟན། དེ་ཡང་ཟབ་མོ་རྟེན་ཅིང་འབྲེལ་བར་འབྱུང་བ་མཁྱེན་པ་དེ་
ཀ་རང་གིས་མཁྱེན་པ་བླ་ན་མེད་པ་ཞེས་གསུངས་ཏེ། དེ་མཁྱེན་པས་མཁྱེན་པ་བླ་ན་མེད་པར་འགྲོ་ཚུལ་ཡུལ་གྱི་ངོས་ནས་བཤད་ན། ཤེས་བྱའི་རྣམ་གྲངས་མཐའ་ཡས་པ་ཞིག་ཡོད་ཀྱང། དེ་ཐམས་ཅད་ཀྱི་ནང་ནས་ཤིན་ཏུ་རྟོགས་དཀའ་བ་དང་
རྟོགས་ན་དོན་ཆེ་བ་དེ་ཟབ་མོ་རྟེན་འབྱུང་གི་དེ་ཁོ་ན་ཉིད་ཡིན་པས། དེ་མཁྱེན་པས་མཁྱེན་པ་བླ་ན་མེད་པ་ཡིན། རྟོགས་དཀའ་སྟེ་སངས་རྒྱས་འཇིག་རྟེན་དུ་མ་བྱོན་གོང་དུ་ལྷ་དང་མིའི་དྲང་སྲོང་གྲུབ་པ་བསམ་གྱིས་མི་ཁྱབ་པ་ཇི་ཙམ་ཞིག་འཇིག་རྟེན་
དུ་བྱོན་ནས་རིག་བྱེད་བཞི་ལ་སོགས་པའི་ཆོས་མཐའ་ཡས་པ་གསུངས་ཀྱང། སྟོང་བ་རྟེན་འབྲེལ་ཞེས་པའི་དོན་ཕར་ཞོག་མིང་ཙམ་ཡང་སུའི་ཁ་ནས་མ་ཐོན། གང་གི་ཡང་རྣ་བར་མ་གྲགས་པའི་ཆོས་ཟབ་མོ་དེ་འདྲ་རེད། དེ་རྟོགས་ན་

[003A]༄༅། །དོན་ཆེ་སྟེ། འཇིག་རྟེན་རྒུད་པ་ཞེས་སོགས་གསུངས་པ་ལྟར། སྲིད་པ་དང་ཞི་བའི་ཉེས་སྐྱོན་ཐམས་ཅད་ཀྱི་རྩ་བ་གཏི་མུག་བདེན་འཛིན་གྱི་གཉེན་པོ་ཆོས་འདི་རྟོགས་པ་གཅིག་པུ་ཡིན་པའི་ཕྱིར་དང། གཞན་ཆོས་
གྱི་རྣམ་གྲངས་ཇི་སྙེད་ཅིག་གསུངས་པ་ཐམས་ཅད་ཀྱང་དེ་ཁོ་ན་ཉིད་ལ་གཞོལ་བ་དང་འབབ་པར་གསུངས་ལ་འདི་སྟོན་པའི་གསུང་རབ་རྣམས་དེ་ཁོ་ན་ཉིད་ལ་བབས་པར་གསུངས་པའི་ཕྱིར། དེ་གསུམ་ཡང་རིམ་པ་ལྟར་འདུལ་བ་མདོ་སྡེ་མངོན་པ་
གསུམ་དང་སྦྱོར་གསུངས། ཡུལ་ཅན་གྱི་ངོས་ནས་ཀྱང་མཁྱེན་པ་བླ་ན་མེད་པ་ཡིན་ཏེ། སྤྱིར་སྟོང་པ་རྟེན་འབྲེལ་ཀྱི་དོན་རྟོགས་པ་ཙམ་ལམ་མ་ཞུགས་དང་ཐེག་པ་གསུམ་ཀ་ལ་ཡོད་ཀྱང། སངས་རྒྱས་ཀྱི་མཁྱེན་པ་ནི་མཁྱེན་ཚུལ་ཡོངས་
སུ་རྫོགས་པ་མཐར་ཐུག་པ་ཡིན་པའི་ཕྱིར། ཡང་སྤངས་པ་ཕུན་ཚོགས་ཀྱང་དེའི་ཤུགས་ཀྱིས་འགྲུབ་སྟེ། སྟོང་པ་རྟེན་འབྲེལ་གཟིགས་པའི་ཡེ་ཤེས་ཚད་མས་གྲུབ་ན་དེ་དང་འཛིན་སྟངས་དངོས་འགལ་དུ་ཞུགས་པའི་སྒྲོ་འདོགས་ལོག་ཤེས་སུ་
ཚད་མས་གྲུབ་ཡོང། དེ་གྲུབ་ན་སྒྲོ་འདོགས་དེ་འཇོམས་ནུས་སུ་ཚད་མས་གྲུབ་ཡོང། དེ་གྲུབ་ན་དེ་སྤངས་པའི་སྤངས་པ་ཐོབ་རུང་དང་རྫོགས་རུང་ཤིན་ཏུ་འགྲུབ་པའི་ཕྱིར། ཡང་རྒྱལ་བ་ཞེས་པས་སྤངས་པ་ཕུན་ཚོགས་དངོས་སུ་
བསྟན་བྱས་ཀྱང་ཆོག་གསུངས། གཞན་དོན་འཕྲིན་ལས་ཕུན་ཚོགས་ཀྱང་དངོས་སུ་བསྟན་ཏེ། དེ་ཁོ་ན་ཉིད་ཕྱིན་ཅི་མ་ལོག་པར་འདོམས་པ་འམ་གསུངས་པའི་སྒོ་ནས་གདུལ་བྱ་མཐའ་དག་གི་དོན་མཛད་པའི་ཕྱིར། དེས་ན་
དེ་ལྟར་གསུངས་པའི་སྟོན་པའང་སྟོན་པ་བླ་ན་མེད་པ་ཡིན་ཏེ། བརྗོད་བྱའི་དངོས་ནས་ཡིན་པ་སྔར་དང་འདྲ་ལ། རྗོད་བྱེད་ཀྱི་ངོས་ནས་ཀྱང་ཡིན་ཏེ་སྔོན་ཆད་སུས་ཀྱང་མ་ཐོན་པ་ཞིག་དཔེ་དང་རིག་པ་མཐའ་ཡས་པའི་སྒོ་

[003B] དེའང་དཔེར་ན་བྱིས་པ་གཟུགས་བརྙན་དང་གཟུགས་ཀྱི་རྣམ་དབྱེ་མི་ཤེས་པའམ། སྒྱུ་མ་ལ་སྒྱུ་མར་ངོས་མ་ཟིན་པ་ཞིག་ལ་
དང་པོར་གཟུགས་བརྙན་དང་སྒྱུ་མ་དེ་ཆོས་དེ་དག་དངོས་ཡིན་པ་ལྟར་བྱས་ནས་འདི་བཟང་འདི་ངན་འདི་སྤངས་འདི་བླངས་ཞེས་བཤད་ནས་རེ་ཞིག་ཅིག་ན་ཅུང་ཟད་གོ་བའི་ཚོད་ལ་འདི་ཐམས་ཅད་མི་བདེན་འདི་གཟུགས་བརྙན་ཡིན་སྒྱུ་མ་
ཡིན་ཞེས་ངོ་སྤྲོད་པ་དེ་བཞིན་དུ། སྟོན་པ་ཐུགས་རྗེ་ཅན་གྱིས་ཀྱང་གདུལ་བྱའི་ཁམས་དང་བསམ་པ་སོ་སོར་ཇི་ལྟ་བ་བཞིན་དུ་གཟིགས་ནས། རེ་ཞིག་ཟབ་མོ་སྟོན་པའི་སྣོད་དུ་མི་རུང་བ་རྣམས་ལ་ཆོས་ཐམས་ཅད། བདེན་
པར་ཡོད་པ་ལྟར་བྱས་ནས་དེའི་སྟེང་ནས་བླངས་དོར་བྱེད་ཚུལ་སྟོན། ནམ་ཞིག་རྒྱུད་སྣོད་རུང་དུ་སོང་བ་ན་ཟབ་མོ་དེ་ཁོ་ན་ཉིད་ཀྱང་སྟོན། ཐ་ན་གྲངས་ཅན་གྱི་ལྟ་བ་ལ་གོམས་པ་འགའ་ཞིག་ལ་གང་ཟག་གི་བདག་རང་སྐྱ་བའང་
མེད་པར་སྟོན་མི་རུང་བར་མཁྱེན་ནས་བདག་ཡོད་དགེ་སྡིག་གི་བླང་དོར་འདི་འདྲ་བྱེད་དགོས་ཞེས་བསྟན། རྒྱུད་ཇེ་སྨིན་ཇེ་སྨིན་དུ་སོང་བའི་མཚམས་ཞིག་ལ་བདག་མེད་ཕྲ་མོ་སྟོན་པའི་སྣོད་རུང་དུ་སོང་བ་དེའི་དུས་ན་སྟོང་ཉིད་ཕྲ་མོ་
ཡང་སྟོན་པར་མཛད་པ་ཡིན། དེ་འདྲ་བྱས་ནས་བསམ་བློ་བཏང་ན་སྦྱིན་པ་གཏོང་བ་དང་ཚུལ་ཁྲིམས་བསྲུང་བ་སོགས་ཀྱང་མཐར་གཏུགས་ན། དེ་ཁོ་ན་ཉིད་མ་རྟོགས་པ་རྟོགས་པ་དང་རྟོགས་པ་གོང་འཕེལ་དུ་འགྲོ་བའི་
ཐབས་འབའ་ཞིག་ཏུ་གསུངས་བ་ཡིན། སངས་རྒྱས་ཀྱི་གསུང་རབ་ཐམས་ཅད་ཆོས་ཉིད་རྟོགས་པའི་ཐབས་འབའ་ཞིག་ཏུ་གསུངས་པ་ཤ་སྟག་ཏུ་གོ་ཡོང། དེས་ན་གསུང་རབ་འགའ་ཞིག་གིས་དེ་ཁོ་ན་ཉིད་ཀྱི་དོན་

[004A]༄༅། །དངོས་སུ་སྟོན། འགའ་ཞིག་གིས་དེའི་ཡན་ལག་འགའ་ཞིག་གིས་དེ་རྟོགས་པའི་ཐབས་སོགས་སྟོན་པས་དངོས་སམ་བརྒྱུད་ནས་དེ་ཁོ་ན་ཉིད་རྟོགས་ཐབས་དང་དེའི་ཆེད་དུ་མི་འགྲོ་བ་གཅིག་
ཀྱང་མེད། དེའི་ཕྱིར་དེ་ཁོ་ན་ཉིད་ལ་གཞོལ་བ་དང་འབབ་པ་དང་བབས་པ་ཞེས་གསུངས་པ་རེད། དེས་ན་བཅོམ་ལྡན་འདས་ཀྱིས་སེམས་ཅན་ཀྱི་དོན་མཛད་ཚུལ་གྱི་གཙོ་བོ་ཆོས་གསུངས་པ་རང་ཡིན་ཞིང་
དེའི་ནང་ནས་ཀྱང་མཆོག་ཏུ་གྱུར་པ་ནི་དེ་ཁོ་ན་ཉིད་གསུངས་པ་འདི་ཉིད་ཡིན་ཚུལ། མཛད་པ་ཀུན་ལས་གསུང་གི་ནི། །ཞེས་སོགས་ལྟར་ཡིན། དེ་ལྟར་འཕྲིན་ལས་ཕུན་ཚོགས་བསྟན་པའི་སྐབས་སུ་སྦྱོར་བ་ཕུན་ཚོགས་ཀྱང་
དངོས་སུ་བསྟན་ནས་བསམ་པ་ཕུན་ཚོགས་ཤུགས་ལ་བསྟན་པ་ཡིན། དེས་བྱང་ཆུབ་ཀྱི་སེམས་སྤྱོད་པ་ཆ་ཚང་དང་བཅས་པ་ཡང་དོན་གྱིས་འཕངས་ནས་བསྟན་ཡོད། དེ་འདྲ་བྱས་ནས་དཔྱད་ན། གང་ཞིག་གཟིགས་ཤིང་གསུང་པ་
ཡིས། །ཞེས་སོགས་ཤླཽ་ཀ་གཅིག་པོ་འདིས་ཀྱང། ཐེག་པ་ཆེན་པོའི་ཟབ་རྒྱས་སམ་ཐབས་ཤེས་ཀྱི་ལམ་རིམ་ཆ་ཚང་ཞིག་བསྟན་ཡོད། དེ་བཞིན་དུ་གཞུང་ཆེན་མོ་གང་དང་གང་ལ་ཡང་ཐོས་བསམ་བྱེད་ཚེ་ཉམས་ལེན་གྱི་
རིམ་པ་ཇི་ལྟར་བསྟན་འདུག་དཔྱོད་དགོས་པ་བླ་མའི་མན་ངག་ཡིན་གསུངས། དེ་ལྟ་བུའི་སྟོན་པ་ཐུགས་རྗེ་ཅན་དེའི་བསྟན་པ་རིན་པོ་ཆེ་དང་མཇལ་བའི་སྐབས་འདིར་སྙིང་པོ་ཞིག་ལེན་དགོས། སྙིང་པོ་ལེན་པའི་ཐབས་
མཆོག་ཏུ་གྱུར་པ་ཡང། རྗེ་བཙུན་ཙོང་ཁ་པ་ཆེན་པོའི་ལེགས་བཤད་རིན་པོ་ཆེ་རྣམས་ལ་ཐོས་སོགས་ཀྱིས་འཇུག་པ་འདི་ཉིད་ཡིན། དེས་ན་རྗེའི་གསུང་རབ་ཐམས་ཅད་ཀྱི་སྙིང་པོ་དང་རྩེ་མོ་མཐར་ཐུག་པ་ལེགས་པར་བཤད་

[004B] མཁས་པའི་བཤད་སྲོལ་མཐའ་ཡས་པ་ཡོད་ཀྱང་ཁྱད་པར་དུ་འཕགས་པ་ནི་གཉན་སྟོན་དཔལ་འབྱོར་ལྷུན་གྲུབ་པའི་དཀའ་འགྲེལ་འདི་ཉིད་ཡིན། དེའི་རྒྱུ་མཚན་གཉན་སྟོན་
པས་སེ་ར་ཀུན་མཁྱེན་པ་ལ་གསན། ཀུན་མཁྱེན་པས་འཇམ་དབྱངས་ཆོས་རྗེ་ལ་གསན། དེས་རྗེ་རིན་པོ་ཆེ་ལ་དངོས་སུ་གསན། དེའི་ཕྱིར་གཉན་སྟོན་པའི་བཤད་པ་འདི་འཇམ་དབྱངས་ཆོས་རྗེ་ནས་བརྒྱུད་པ་ཡིན་
དེ་ཡང་ཀུན་མཁྱེན་པས་འཇམ་དབྱངས་ཆོས་རྗེ་ལ་གསན་པའི་ས་བཅད་ཞིག་ཡོད་པ་དེ་ལ་གཞི་བྱས་ནས་དཀའ་འགྲེལ་བརྩམས་པ་ཡིན། དེའི་གནད་ཀྱིས་ལྕང་སྐྱ་རིན་པོ་ཆེས་འདིའི་ས་བཅད་ཟུར་དུ་བཀོལ་ནས་དཔར་ཕུད་
འདུག་ཟེར། ཀུན་མཁྱེན་པ་བློ་གྲོས་རིན་ཆེན་སེང་གེ་དེ་ནི་འབྲས་སྤུངས་སུ་བཞུགས་སྟབས་མ་བདེ་བ་ཞིག་གིས་བྲོས་ནས་ཕེབས་པ་ལྟ་བུ་ཞིག་རེད། ཁོང་གི་རྗེས་ལ་གྲྭ་བ་བརྒྱ་ཙམ་འབྲངས་ནས་ཕེབས་ཏེ་དེང་སང་གི་
སྔགས་ཁང་དེ་ན་སེ་ར་ཚོགས་ཆེན་འཚོགས་པའི་སྐབས་རེད། དེར་གཡས་གྲལ་ཕུ་ནས་བཞུགས་རྩིས་བྱས་པར་ཕུ་ན་གནས་བརྟན་བྲག་རི་མ་བཞུགས་པའི་ནང་ནས་ཡན་ལག་འབྱུང་གིས་ཕྱག་གཡས་པ་
བརྐྱངས་ཏེ། བྱེས་པ་བྱེས་ནས་བྱོན་པ་ལེགས། །ཀུན་མཁྱེན་ཆེན་པོ་བྱོན་པ་ལེགས། །བསྟན་པའི་རྒྱལ་མཚན་འཛུགས་ལགས་སམ། །ཞེས་གསུངས་པས་བྱེས་པ་གྲྭ་ཚང་དུ་གྲགས་པ་རེད། ཀུན་
མཁྱེན་པ་འདི་རྒྱལ་བ་ཤཱཀྱ་ཐུབ་པའི་སྤྲུལ་སྐུ་ཡིན་པ་སྐུ་འཕྲེང་གི་བསྟོད་པ་ཞིག་ན་ཡོད་གསུངས། ཀུན་མཁྱེན་པས་ལམ་ནས་རང་གི་བླ་མ་འཇམ་དབྱངས་ཆོས་རྗེ་དྲན་ནས་ཡོན་ཏན་དཀྱིལ་འཁོར་མ་ངུ་དབྱངས་

[005A]༄༅། །དང་བཅས་རྩོམ་པར་མཛད་པའི་བསྟོད་པ་དེ་ཀུན་མཁྱེན་པས་བརྩམས་པ་ཡིན་ལ། དབྱངས་དེ་ཀུན་མཁྱེན་པས་མཛད་པ་ཡིན་ཟེར་པའི་གདངས་དེ་རེད། བསྟོད་པ་དེའི་མཇུག་ན་འཇམ་
དབྱངས་ཆོས་རྗེ་ལ་ཐོག་མར་མིག་གི་ཡུལ་དུ་འབྲལ་བ་མེད་གྱུར་ཅིག་ཅེས། དེ་ནས་རྣ་བའི་ལམ་དུ། དེ་ནས་ཡིད་ཀྱི་ཡུལ་དུ་ཞེས་ཇེ་རིང་ཇེ་རིང་དུ་སོང་བ་ལྟ་བུའི་སྨོན་ཚིག་ཡོད་པ་དེ། འཇམ་དབྱངས་ཆོས་རྗེའི་
སྤྲུལ་སྐུ་འབྲས་སྤུངས་ལས་ཐག་ཇེ་རིང་ཇེ་རིང་དུ་སོང་ནས་དེང་སང་ཁལ་ཁ་རྗེ་བཙུན་དམ་པ་བྱང་ཕྱོགས་ན་བཞུགས་པའི་རྟེན་འབྲེལ་དེ་ལ་དགོངས་པ་ཡིན་ཟེར་གསུངས།    ༈   
ན་ས་བཅད་རྩི་བཞག་ལ་བཏང་དེའི་སྟེང་ནས་འཆད་དགོས། དེ་རྭ་སྟོད་རྡོ་རྗེ་འཆང་གི་ཕྱག་བཞེས་ཀྱང་ཡིན། རྭ་སྟོད་རིན་པོ་ཆེས་ནི་རྒྱལ་བ་སྐལ་བཟང་རྒྱ་མཚོ་ལས་གཟབ་བཤད་རྒྱས་པ་ཅིག་གསན་
ཡང་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོ་ལས་ཀྱང་ཚར་གཅིག་གསན་འདུག་ཁོང་གིས་ཀྱང་ང་ལ་དགྱེས་བཞིན་དུ་གནང་བ་ཡིན། ཡང་སེ་ར་སྟོང་སྐོར་ཞབས་དྲུང་གིས་དགེ་བཤེས་ཐོགས་
མེད་རིན་པོ་ཆེ་ལ་ཞུས་སྐབས་སུའང་བདག་གིས་ལེགས་པར་མཉན་པ་ཡིན། དེས་ན་བླ་མ་བཀའ་དྲིན་ཅན་དེ་རྣམས་ཀྱི་གསུང་རྒྱུན་བྱིན་རླབས་ཅན་འདི་རང་གིས་གང་ཤེས་ཞིག་ཁྱེད་རྣམས་ལ་འབུལ་བ་ལགས་པས་
འདི་འཆད་པ་ལ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་ཚུལ་དང་གསུམ། དང་པོ་ལ་ཡང་མཆོད་པར་བརྗོད་པ། བཤད་པར་དམ་བཅའ་བ། སྣོད་

[005B] དང་པོ་ལ། ན་མོ་གུ་རུ་མཉྫུ་གྷོ་ཥཱ་ཡ། ཞེས་པའང་ཆོས་རྗེ་མཉན་སྟོན་པས་དངོས་གཞིའི་ས་བཅད་ཀྱི་གོང་དུ་དྲངས་རྗེ་བཙུན་པ་རིན་པོ་ཆེས་དངོས་གཞིའི་ས་བཅད་
ཀྱི་ནང་དུ་བསྡུས། གང་ལྟར་ནའང་འདི་གཞན་གྱི་འགྱུར་ཕྱག་ལ་དཔེ་བླངས་པ་ལྟ་བུ་གསུངས་མཁན་འདུག་ཀྱང་དེ་འདྲ་མིན། རྗེ་རིན་པོ་ཆེས་དབུ་སེམས་ཀྱི་ལྟ་བའི་གནད་ཕྲ་མོ་རྣམས་མིའི་བླ་མ་གང་ལས་ཀྱང་ཐག་མ་ཆོད་
པར། འཇམ་པའི་དབྱངས་ལ་དངོས་སུ་གསན་པའི་ཚུལ་མཛད་པས། བླ་མ་དང་ལྷག་པའི་ལྷ་ཐམས་ཅད་ལས་ཀྱང་འཇམ་དབྱངས་གཙོ་བོར་གྱུར་བས་ཐོག་མར་ཕྱག་འཚལ་བ་རེད། དེའི་ཕྱིར་རྗེ་རིན་པོ་ཆེས་བསྟན་
བཅོས་ཆེན་པོ་རྩོམ་པའི་སྐབས་ཕལ་ཆེར་དུ་དེ་འདྲ་གནང་འདུག་དེས་ན། ན་མཕྱག་འཚལ་བའམ་འདུད་པ་ལ་འཇུག་ཨ་ཨུ་ལ་ཨོའོ་ཞེས་པས་མའི་དབྱངས་ཨོ་རུ་སོང། གུ་རུ་ནི་ལྕི་བ་ལ་ཟེར་ཞིང་
སེམས་ཉེས་སྤྱོད་ཀྱི་ཕྱོགས་སུ་མི་གཡོ་བ་ལྕི་བའི་དོན་ཡིན་ལ། མཉྫུ་ནི་འཇམ་པ་སྟེ་ཡིད་དུ་འོང་བའམ་འཐད་པ་ལ་ཟེར། དེ་ཡང་དབྱངས་སྙན་པ་ཙམ་གྱི་མ་ཡིན་པར་ཕྱིར་མི་ལྡོག་པའི་རྟགས་ཀྱི་སྐབས་སུ་ཤེས་རབ་ཁྱད་
པར་ཅན་དང་ལྡན་པ་ཆོས་སྟོན་པའི་ངག་གི་རིག་བྱེད་དང། ཐབས་ཁྱད་པར་ཅན་དང་ལྡན་པ་སེམས་ཅན་སྡུག་བསྔལ་ཅན་མཐོང་ན་མི་བཟོད་པའི་ལུས་ཀྱི་རིག་བྱེད་ཀྱིས་དཔོག་པར་གསུངས་པ་བཞིན་
འཇམ་དབྱངས་ནི་སངས་རྒྱས་ཐམས་ཅད་ཀྱི་མཁྱེན་རབ་ཐུགས་རྒྱུད་ལ་མངའ་བས་ཆོས་བསྟན་པ་གཞན་གང་ལས་ཀྱང་ཁྱད་པར་དུ་འཕགས་པ་ཞིག་ཡོད་པའི་རྒྱུ་མཚན་གྱིས་གསུང་དེ་ཐམས་ཅད་ཀྱི་ཡིད་ལ་འབབ་པའམ་

[006A]༄༅། །འཐད་པས་ན་འཇམ་པ་ཟེར། གྷོ་ཥཱ་དབྱངས། ཡ་ནི་རྣམ་དབྱེ་བཞི་བའི་དེ་ལ་ཨ་ཀ་ཨཱ་ག་མ་བྱིན་པའི་ལག་རྗེས་ཡིན་པ་འདྲ་གསུངས་པ་ཡོད། རྣམ་དབྱེ་བཞི་བ་ལ་རྒྱ་སྐད་ཀྱི་དབང་དུ་བྱས་ན་
དགོས་ཆེད་ཀྱིས་མ་ཁྱབ་པ་འདྲ། འྡིའང་ལས་སུ་བྱ་བ་ཡིན་པ་འདྲ་གསུངས།    ༈    སྲས་གྱི་ཐུ་བོ་གཉིས་ལ་མཆོད་པར་བརྗོད་པ། ཤིང་རྟ་ཆེན་པོ་གཉིས་ལ་
མཆོད་པར་བརྗོད་པ། ཤིང་རྟའི་སྲོལ་འཛིན་རྣམས་ལ་མཆོད་པར་བརྗོད་པ་རྣམས་ལས། དང་པོ་ནི། བདེ་འབྱུང་ཞེས་སོགས་ཏེ། འདིའི་སྐབས་སུ་ཐུབ་པའི་དབང་པོ་ལ་འབྲས་བུའི་ཡོན་ཏན་དོན་གཉིས་ཕུན་
སུམ་ཚོགས་པའི་སྒོ་ནས་བསྟོད་པ་ཡིན། དེའང་གང་གིས་བསྟན་ན་ཐུབ་པའི་དབང་པོ་ཞེས་པས། རང་དོན་སྤངས་པ་ཕུན་ཚོགས་དངོས་སུ་བསྟན་ནས་རྟོགས་པ་ཕུན་ཚོགས་ཤུགས་ལ་བསྟན་པ་ཡིན། བསྟན་ཚུལ་
ནི། ཐུབ་པ་ཉན་རང་དགྲ་བཅོམ་ལྟ་བུས་ཉོན་མོངས་པའི་དགྲ་ཐུབ་ཀྱང་ཤེས་བྱའི་སྒྲིབ་པ་མ་ཐུབ། སྟོན་པས་སྒྲིབ་གཉིས་ཀྱི་དགྲ་ཐམས་ཅད་ཐུབ་པས་ཐུབ་པའི་དབང་པོར་བཤད་ཀྱང་ཆོག་ལ། དེར་མ་ཟད་སྟོན་པས་
སྒྲིབ་གཉིས་བག་ཆགས་དང་བཅས་པའི་དགྲ་ཐམས་ཅད་ཐུབ་པས་སྤངས་རྟོགས་ཀྱི་རྩལ་ཤིན་ཏུ་ཆེ་བ་ཡིན་པས། ཐུབ་པ་དགྲ་བཅོམ་པ་ཐམས་ཅད་ལ་དབང་བསྒྱུར་བའང་ཡིན། དེ་ལྟ་བུའི་དགྲ་མ་ལུས་པར་ཐུབ་པའམ་བཅོམ་
པ་ནི་རྟོགས་པ་ཁྱད་པར་ཅན་ལ་ལྟོས་པས་རྟོགས་པ་ཕུན་ཚོགས་ཀྱང་དོན་གྱིས་འཕངས་བ་ཡིན། ལྷ་ཡི་ལྷ་ཞེས་པས་གཞན་དོན་ཕུན་ཚོགས་བསྟན་ཏེ། ལྷ་ཆེན་པོ་རྣམས་ཀྱིས་ཀྱང་ཕྱག་འཚལ་ནས་སྐྱབས་སུ་

[006B] དེ་ཡང་དེ་རྣམས་ཀྱིས་རང་ལས་ལྷག་པའི་ཡོན་ཏན་ཡོད་པ་ཙམ་གྱིས་ལྷར་མི་བསྟེན། ཁོ་རང་ཚོ་ལ་ཕན་ཆེན་པོ་ཞིག་ཐོགས་པའི་དོན་གྱིས་ལྷར་བསྟེན་པ་ཡིན་དེ་ལྟ་བུའི་ལྷ་ཆེན་པོ་རྣམས་
ལའང་ཕན་འདོགས་ན་དེ་མན་ཆད་ཀྱི་འཇིག་རྟེན་པ་ཐམས་ཅད་ལ་ཕན་འདོགས་དགོས་ལ་ཕན་ཐོགས་ཤིང་འདོགས་པར་མཛད་པའང་གོ་ཡོང་བས། དེས་གཞན་དོན་ཕུན་ཚོགས་བསྟན་པ་ཡིན། འོ་ན་ལྷ་ཡི་ལྷར་གྱུར་ཚུལ་ཇི་
ལྟར་ཡིན་ཞེ་ན། བདེ་འབྱུང་ཞེས་སོགས་ཀྱིས་གསུངས་པ་ལྟར་ཡིན། དབང་ཕྱུག་ཨུ་མ་ལ་ལོ་སྟོང་ཕྲག་མང་པོའི་བར་དུ་སྙོམས་པར་ཞུགས་ཀྱང་ངོམས་པ་མེད་པའི་བདེ་བ་འབྱུང་བར་གསུངས་པ་ནི། ཕལ་བའི་འདོད་ཡོན་གྱི་
བདེ་བ་མིན་སྔགས་ཀྱི་དེ་འདྲའི་སྐབས་ཞིག་ཡིན་ཞེས། ང་ཚོའི་སྐུ་ཕྱོགས་དགེ་བཤེས་རིན་པོ་ཆེས་གསུང་གསུངས། ཚངས་པ་དབང་པོ་སོགས་ཀྱིས་གུས་པ་ཆེན་པོས་ཞབས་པད་བསྟེན་པར་གསུངས་པས་ཡོན་ཏན་
ཁྱད་པར་ཅན་ཞིག་མངའ་བར་སྟོན་བཞེད་པ་ཡིན། དཔེར་ན་དེང་སང་བླ་མ་འདི་གོང་མ་རྒྱལ་པོའི་དབུ་བླ་ཡིན། བླ་ཆེན་དཔོན་ཆེན་མང་པོ་འདི་འདྲའི་བླ་མ་ཡིན་བྱས་ན་ཡོན་ཏན་ཆེན་པོ་ཅན་ཞིག་ཏུ་གོ་ཡོང་བ་དང་འྡྲའམ་
སྙམ་གསུངས།    ༈    དཀའ་འགྲེལ་དུ་རྒྱལ་ཚབ་ལ་མཆོད་པར་བརྗོད་པ་བྱས་འདུག་ཀྱང། འཇམ་དབྱངས་དང་རྒྱལ་ཚབ་ལ་ཞེས་གསུངས་པ་འཇམ་དབྱངས་དང་ཞེས་པ་ཆད་པ་ཡིན་ནམ་
གཞན་འཇམ་དབྱངས་ལ་རྒྱལ་ཚབ་ཞེས་པའི་བཤད་པ་མ་མཐོང་བས། རྗེ་བཙུན་པ་རིན་པོ་ཆེས་སྲས་ཀྱི་ཐུ་བོ་གཉིས་ལ་མཆོད་པར་བརྗོད་པ་གསུངས་པ་ལྟར་ཡིན། མཁྱེན་བརྩེའི་གཏིང་མཐའ་ཞེས་སོགས་ཀྱིས་རྒྱུའི་ལམ་

[007A]༄༅། །ཆ་ཚང་ཞིག་བསྟན་ཡོད། དེ་དང་གོང་མ་གཉིས་བསྡོམས་པས་ཐེག་པ་ཆེན་པོའི་ལམ་འབྲས་ཆ་ཚང་ཞིག་བསྟན་པར་དཀའ་ཆེན་རིན་པོ་ཆེས་གསུངས། འཇམ་དབྱངས་ལ་མཁྱེན་པ་དང་
ཟབ་མོའི་ལམ་གྱི་རིམ་པ་གཙོ་བོར་གྱུར་པའི་སྤྱོད་པ་དང། ཟབ་མོའི་གཏམ་གྱི་ལེགས་པར་བཤད་པའི་གཏེར་དང། བྱམས་པ་ལ་བརྩེ་བ་སོགས་དེ་བཞིན་དུ་སོ་སོར་སྦྱོར་བ་དང། གཉིས་ཀ་ལ་གཉིས་
ཀ་ནས་སྦྱོར་པ་གང་བྱས་ཀྱང་འདྲ། བརྩེ་བའི་གཏིང་དཔག་པར་དཀའ་བ་ནི། བརྩེ་བ་འཛད་པ་མེད་པ་དང། མཐའ་དཔག་པར་དཀའ་བ་ནི། བརྩེ་བའི་ཡུལ་སེམས་ཅན་མཐའ་མེད་པའི་སྒོ་ནས་གོ་
དགོས། མཁྱེན་པའང་ཇི་ཙམ་དཔྱད་ཀྱང་གཏུགས་པ་མེད་པ་སོགས་ཀྱི་གཏིང་མཐའ་སོ་སོར་ཡོད། སྤྱོད་པ་བྱ་དཀའ་བ་དབུ་སྦྱིན་པར་གཏོང་པ་སོགས་ལ་ཚམ་ཚོམ་མེད་པར་ཡང་དང་ཡང་དུ་འཇུག་པ་
ཆལ་ཆིལ་དུ་གཡོ་བའི་དོན་ཡིན་གསུངས། གཞན་ཡང་བླ་མ་དཀའ་ཆེན་རིན་པོ་ཆེས། ཉན་ཐོས་ཆེན་པོ་ཞིག་གིས་དགེ་སློང་མང་པོ་ལ་ཆོས་བསྟན་ནས་ཕྱིར་མི་འོང་བའི་འབྲས་བུ་ལ་འགོད་ཁ་མའི་
ཚེ། ་འཇམ་དཔལ་གྱིས་ལྟ་བ་ལོག་པ་ཞིག་བསྟན་ཏེ་དམྱལ་བར་ལྟུང་བར་བྱས་པའི་རྒྱུ་མཚན་སྟོན་པ་ལ་ཞུས་པ་ན། སྟོན་པས་དེ་ནི་འཇམ་དཔལ་གདུལ་བྱ་འདུལ་བ་ལ་ཤིན་ཏུ་མཁས་པའི་རྟགས་ཡིན་
དགྲ་བཅོམ་ཐོབ་ན་འཚང་རྒྱ་བ་ལ་ཤིན་ཏུ་བུལ་ཞིང། དམྱལ་བར་སྐྱེས་པ་ལས་ཐར་ཏེ་ཐེག་ཆེན་དུ་ཞུགས་པས་འཚང་རྒྱ་བ་ལ་ཤིན་ཏུ་མྱུར་བའི་གནད་ཞིག་མཁྱེན་པ་ཡིན་གསུངས། དེ་བཞིན་དུ་འཛམ་གླིང་གི་མཁས་

[007B] ཡུམ་གྱི་མདོ་ནས་མངོན་པར་རྟོགས་པའི་ལམ་གྱི་ངོ་བོ་གོ་རིམ་སོགས་བསྟན་ཚུལ་ཇི་ལྟ་བ་བཞིན་ཤེས་དཀའ། རྗེ་བཙུན་གྱིས་སེམས་བསྐྱེད་གདམས་ངག་རིགས་སད་ཚུལ་
སོགས་སྦས་དོན་མཐའ་དག་གསལ་བར་གཟིགས་ནས་གཏེར་གྱི་ཁ་བྱང་ལྟ་བུར་མངོན་པར་རྟོགས་པའི་རྒྱན་མཛད་པས། ཡུམ་མདོའི་སྦས་དོན་འགྲེལ་པའི་ཤིང་རྟའི་སྲོལ་འབྱེད་ཡིན་བྱས་ཀྱང་ཆོག་སྤྱིར་གྱི་
ཤིང་རྟའི་སྲོལ་འབྱེད་ནི་ཟབ་དོན་འགྲེལ་ཚུལ་གྱིས་བཞག་པས་ཀླུ་སྒྲུབ་དང་ཐོགས་མེད་གཉིས་སུ་གྲངས་ངེས་གསུངས།    ༈    བདེར་གཤེགས་གསུང་རབ་ཚུལ་གཉིས་ཞེས་སོགས་གསུངས་ལ་
དེའང་གསུང་རབ་གྱི་དགོངས་དོན་གཞན་དབང་ཡོངས་གྲུབ་བདེན་གྲུབ་དང། ཀུན་བཏགས་ཀྱི་ཆོས་རྣམས་བདེན་མེད་དུ་བཀྲལ་བའི་སེམས་ཙམ་གྱི་ཚུལ་གཅིག་དང། ཆོས་ཐམས་ཅད་བདེན་མེད་དུ་བཀྲལ་བའི་དབུ་
མའི་ཚུལ་གཅིག་སྟེ་གཉིས་སུ་གནས་པ་ལས། ཤིང་རྟའི་སྲོལ་འབྱེད་རྣམ་པ་གཉིས་ཀྱིས་དེ་ལྟར་དུ་འགྲེལ་པས་དེའི་ཆ་ནས་ཡོན་ཏན་བརྗོད་པ་ཡིན་ལ། ཐལ་འགྱུར་བའི་ལུགས་ལའང་ཐོགས་མེད་ཀྱིས་སེམས་ཙམ་གྱི་
སྲོལ་ཕྱེ་བས། རྒྱལ་བའི་བསྟན་པ་ཇེ་གསལ་དུ་བཏང་བར་སོང་བ་ལྟ་བུ་ཞིག་གསུངས་ཡོད་པ་འདི། དེ་འདྲའི་གདུལ་བྱ་ལ་ལྟོས་ཏེ་རྒྱལ་བའི་དགོངས་པར་སོང་ཡོད་པའི་གནད་ཅིག་ལ་དགོངས་པ་ཡིན་པ་འདྲ་སྙམ་
ཀླུ་སྒྲུབ་ཡབ་སྲས་ལྔ་ལ་སངས་རྒྱས་བསྐྱངས་འདྲེན་མི་འདྲེན་མདོ་སྔགས་ཀྱི་དབྱེ་བས་རྩི་ལུགས་གཉིས་ཡོད་གསུངས།    ༈    ཤིང་རྟ་ཆེན་པོའི་སྲོལ་གཉིས་ལེགས་བཟུང་ཏེ་ཞེས་སོགས་

[008A]༄༅། །དབུ་མའི་སྲོལ་འཛིན་ལྔ་སེམས་ཙམ་གྱི་སྲོལ་འཛིན་བཞི་སྟེ་གོ་སླ། འདི་དག་ལ་འཛམ་གླིང་གི་རྒྱན་ཡིན་གསུངས་པ་འདི་འདྲ་ལ་གོ་རྒྱུ་ཆེན་པོ་ཞིག་ཡོད། མཁས་པས་དཔྱད་ན་གསེར་གྱི་འཁོར་
ལོས་བསྒྱུར་བ་སོགས་ཀྱང་འཛམ་གླིང་གི་རྒྱན་མིན། དེ་བཞིན་དུ་གོ་ས་མཐོ་བ་ནོར་ལོངས་སྤྱོད་ཆེ་བ་ཐམས་ཅད་ལའང་འཛམ་གླིང་གི་རྒྱན་མི་ཟེར། འོ་ན་གང་ལ་ཟེར་ན་ཕྱོགས་གླང་ཆོས་གྲགས་སོགས་ལ་ཟེར་
ཁོང་རྣམ་པ་ཚོ་ཡོན་ཏན་ཆེ་བ་མ་གཏོགས་ཐུན་མོང་སྣང་ཚོད་ལ། དགེ་སློང་རྒན་པོ་ཆོས་གོས་ཧྲུལ་པོ་གྱོན་པ་རི་སུལ་དང་ཤིང་དྲུང་རེ་ན་སྔོ་ཧྲེང་ངེ་ཡོད་པ་དེ་འདྲ་ཞིག་ཡིན་མོད། དེ་ཚོལ་འཛམ་གླིང་གི་རྒྱན་ཡིན་གསུང་
བ་འདིས། དགོན་པ་དང་གྲྭ་ས་གྲྭ་ཚང་གི་རྒྱན། བསྟན་པའི་རྒྱན་ཟེར་བ་ཡང་གོ་དགོས་གསུངས། མཆོད་བརྗོད་ཀྱི་གོ་རིམ་ལ། སྟོན་པ་འཇིག་རྟེན་དུ་མ་བྱོན་ན་ཆོས་ཟབ་མོ་འདི་འདྲ་གང་ནས་གོ་སྟོན་པ་མ་
བྱོན་གོང་དུ་ཆོས་ཟབ་མོ་འདི་འདྲའི་སྒྲ་ཙམ་ཡང་སུས་ཀྱང་ཐོས་པ་མེད། སྟོན་པས་གསུངས་ཀྱང་བྱམས་འཇམ་དབྱངས་ལྟ་བུའི་ཐུགས་ལ་བཟུང་ནས་གདུལ་བྱ་ལ་མ་བསྟན་ན་རྒྱུན་ནུབ་འགྲོ་ཞིང། མ་ནུབ་ཀྱང་ཀླུ་
སྒྲུབ་ཐོགས་མེད་གཉིས་ཀྱི་རིགས་ལམ་བསམ་གྱིས་མི་ཁྱབ་པས་དབུ་སེམས་ཀྱི་ཤིང་རྟའི་སྲོལ་མ་ཕྱེ་ན། འདིའི་དོན་སུས་ཇི་ལྟར་གོ་མིང་ཙམ་ཡང་བདག་ཅག་གིས་ཇི་ལྟར་ཤེས། དེ་གཉིས་ཀྱིས་
སྲོལ་ཕྱེ་ཡང་འཕགས་པ་ལྷ་དང་དབྱིག་གཉེན་སོགས་མཁས་པ་དེ་རྣམས་ཀྱིས་སྲོལ་དེ་བཟུང་ནས་འཆད་ཉན་གྱིས་རྒྱུན་མ་བསྐྱངས་ན་བདག་ཅག་གིས་ཇི་ལྟར་གོ་དེའི་ཕྱིར་འདི་ཐམས་ཅད་བདག་ཅག་ལ་ཤིན་ཏུ་

[008B] ཡང་ཆ་གཅིག་ལ་རྗེ་རིན་པོ་ཆེས་ཁོང་གི་ཆོས་འདི་ཁྱད་པར་དུ་འཕགས། ཁུངས་བཙུན་ཐུབ་པའི་དབང་པོ་ནས་འདི་འདྲ་ཅེས་མཁས་གྲུབ་རྩོད་མེད་རྣམས་ལ་བརྒྱུད་དེ་བྱུང་བ་ཡིན་
གསུངས་པ་རེད་བྱས་ཀྱང་ཆོག་གསུངས།    ༈    གཞུང་ལུགས་མང་ཐོས་སོགས་ཀྱི་སྐབས་སུ། བུ་སྟོན་སོགས་ལ་མིང་འདོགས་བྱེད་པ་ཡོད་ཀྱང་དེའང་མིན། རྗེ་རིན་པོ་ཆེས་
དེ་འདྲའི་ཕོག་ཐུག་ལྟ་བུ་མི་གསུངས། འོན་ཀྱང་སྔོན་གྱི་སྐྱེ་བུ་དམ་པ་མང་པོས་འབད་ཀྱང་ཇི་ལྟ་བ་བཞིན་མ་རྟོགས་པ་ཞིག་ཉིད་ཀྱིས་མཐོང་ཞེས་ཞལ་བཞེས་ཆེན་པོ་གནང་བ་ལྟ་བུ་འདུག་ཀྱང། རྗེ་རང་ཉིད་ལ་ཞུས་ན་རེ་འདྲ་ཡང་
མི་གསུངས། རིགས་ཚོགས་ལ་སོགས་པས་ཡུམ་མདོའི་དགོངས་པ་འགྲེལ་ཚུལ་གྱི་རིགས་ལམ་ལ་གོ་བ་ཁྱད་པར་ཅན་ཞིག་བྱུང་བ་ཙམ་ཡིན་གསུངས་ཡོད། གཞུང་ལུགས་མང་ཐོས་སོགས་ཀྱི་ཤུགས་ལ་ཟབ་མོའི་དོན་འདི་
རྟོགས་ན་འདི་འདྲ་བ་ཚོས་རྟོགས་དགོས་རྒྱུ་ལ་མ་རྟོགས་པ་མང་གསུངས་པས་རྟོགས་དཀའ་བ་དང་རྟོགས་ན་དོན་ཆེ་བ་གཉིས་ཀ་བསྟན་ཞིང། གཞུང་ལུགས་མང་དུ་ཐོས་པ་དང། ཐོས་པའི་དོན་ལ་རིགས་པའི་ལམ་ནས་དཔྱད་
ཅིང་བསམ་པ་དང། དེའི་དོན་བསྒོམ་པས་ཉམས་སུ་ལེན་པ་རྣམས་དེ་ཁོ་ན་ཉིད་རྟོགས་པའི་རྒྱུ་ཚོགས་སུ་བསྟན་པ་ཡིན། རིགས་པའི་ལམ་དུ་ངལ་བ་མེད་པར་བསྟེན་བྱས་ཆོག་ཙམ་ཡིན་ཀྱང། རིགས་པའི་ལམ་དུའང་ངལ་
བ་མང་དུ་བསྟེན་ཟེར་དགོས་རྒྱུ་རེད་གསུངས།    ༈    བསྟན་པའི་དེ་ཉིད་ཞེས་སོགས་ཏེ། འདི་གཉིས་ཀྱིས་བསྟན་བཅོས་རྩོམ་པའི་རྒྱུ་བརྗོད་དོན་ལེགས་པར་

[009A]༄༅། །རྟོགས་པ་དང་བརྩེ་བ་སྙིང་རྗེ་ཆེན་པོ་དང་ཡི་དམ་ལྷ་སུས་རྗེས་སུ་བཟུང་བ་གསུམ་པོ་བསྟན་ཡོད། དེའི་ནང་ནས་ཀྱང་རྗེ་རང་གིས་བཞེད་པ་ལ་བསྟན་བཅོས་རྩོམ་པའི་རྒྱུར་བརྗོད་དོན་ལེགས་པར་རྟོགས་
པ་དང། གཞན་ལ་ཕན་འདོད་ཀྱི་བསམ་པ་གཉིས་གལ་ཆེ་དགོས་པ་གོ་ཡོང། དེ་གཉིས་ཡོད་ན་བསྟན་བཅོས་བརྩམས་ཆོག་ལ་མེད་ན་མི་ཆོག་པ་རེད། བསྟན་པའི་དེ་ཉིད་སོགས་ཀྱིས་དེ་ཁོ་ན་ཉིད་རྟོགས་
པའི་རྣམ་དཔྱོད་ཤིན་ཏུ་ཡངས་པོས་སྨྲ་བ་ལ་འགྲན་ཟླ་མེད་པའི་གོ་འཕང་ཐོབ་པར་འདོད་པ་རྣམས་ཀྱིས་ཉོན་ཞེས་པའི་སྨྲ་བ་ཟླ་མེད་སངས་རྒྱས་ལ་བྱས་ཀྱང་ཆོག་སྟེ། འདིའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་
ཅན་ཡིན་པའི་ཕྱིར་གསུངས།    ༈    སྟོང་པ་ཞི་བ་སོགས་ཀྱི་སྐབས་སུ། ཡུལ་གྱི་རྣམ་ཐར་སྒོ་གསུམ་བྱ་བྱེད་ལས་གསུམ་ལ་སྦྱོར་ཀྱང་ཆོག་ཡུལ་ཅན་
ལ་སྟོང་པ་ཉིད་ཀྱི་ཏིང་ངེ་འཛིན་སོགས་སོ་སྐྱེ་དང། རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་སོགས་འཕགས་པའི་སྐབས་ལ་སྦྱོར་བ་སོགས་ཐུན་མོང་དང་ཐུན་མོང་མ་ཡིན་པའི་འཇོག་ཚུལ་དུ་མ་ཡོད་པ་
ཀུན་བཏུས་དང་ཉི་སྣང་འགྲེལ་བ་དོན་གསལ་བསྡུ་བ་མདོ་སྡེ་རྒྱན་མངོན་པ་མཛོད་སོགས་དང། གསེར་འཕྲེང་རྣམ་བཤད་སོགས་ལས་ཤེས་པར་བྱེད་དགོས་གསུངས། མི་ཤེས་པས་ནི་ཞེས་པ་ཡང་
རང་ཀ་མི་ཤེས་པ་ཙམ་མིན་མི་ཤེས་ཚུལ་ཁྱད་པར་བ་ཞིག་དགོས་དེ་ཡང་ཕྱིན་ཅི་ལོག་ཏུ་སྒྲོ་འདོགས་པ་ཉིད་ཡིན་པས། དེའི་བཟློག་ཕྱོགས་ཤེས་ཚུལ་དང་མཁྱེན་ཚུལ་ཡང་མིག་གིས་གཟུགས་ལ་བལྟས་

[009B] དཔེར་ན་མགར་བའི་ལས་ཀ་གཞན་གྱི་མིག་གིས་མཐོང་ནས་ཤེས་པ་ཙམ་དང། མགར་བ་མཁས་པ་རང་གིས་ཤེས་པ་གཉིས་ལྟ་བུའི་ཁྱད་
པར་ཡོད། དེས་ན་རྣམ་མཁྱེན་གྱི་མཚན་ཉིད་སེམས་བསྐྱེད་ལ་སོགས་ཞེས་པའང་མིག་གིས་ཕར་གཟུགས་ལ་བལྟས་པ་ལྟ་བུ་མ་ཡིན་པར། རང་གིས་ཉམས་སུ་མྱོང་བ་མཐར་ཕྱིན་པ་དེ་ལ་ཟེར་བ་ཡིན། ཐབས་
ཚུལ་དང་ཞེས་པ་སྟོང་ཉིད་རྟོགས་པའི་ཐབས་སུ་སྦྱིན་སོགས་དང། ཐ་ན་གང་ཟག་གི་བདག་ཡོད་པར་བསྟན་ན་ཕན་ཐོགས་པ་ལ་ཡང་དེ་ལྟར་གསུངས་པ་ལྟ་བུ་ལ་ཟེར་གསུངས། གསུང་རབ་ཀྱི་དྲང་ངེས་འབྱེད་
པ་ལ་ཡང་སྟོང་ཉིད་རྟོགས་དགོས་ཏེ། སྟོང་ཉིད་སྟོན་པའི་མདོ་ངེས་དོན་གྱི་མདོར་ངེས་པ་ལ་སྟོང་ཉིད་ངེས་དགོས་པའི་ཕྱིར། གཞུང་ཉིད་དུའང་དེ་ལྟར་གསལ། འདིར་གསུངས་པ་ནི། དེང་སང་གི་
གདུལ་བྱས་སྟོང་ཉིད་རྟོགས་པ་སྔར་དྲང་ངེས་ཕྱེ་ཡོད་པ་ལ་བསྟེན་དགོས་པའི་དོན་ཡིན་གསུངས། རིགས་པ་དང་འགལ་བའི་གྲུབ་མཐའ་ཁས་ལེན་ན་ཞེས་སོགས་སྐབས། དཔེར་ན་འགྲོ་བ་དང་འོང་བ་མདུན་
རྒྱབ་ལ་ལྟོས་ནས་འཇོག་པ་མ་གཏོགས་འགྲོ་བ་དང་འོང་བ་མེད་པ་ལྟར། ཕྱོགས་གླང་ཆོས་གྲགས་སོགས་རང་རང་གི་གྲུབ་མཐའ་ལ་ལྟོས་ནས་བཞག་ན་བདེ་གསུངས། བསྲེག་བཅད་བརྡར་བའི་ཞེས་སོགས་
སྐབས། ཚད་མ་གསུམ་གྱིས་དཔྱོད་ཚེ་ནམ་མཁའི་མེ་ཏོག་ཡོད་མོ་གཤམ་གྱི་བུ་ཡོད་གསུངས་ན། མངོན་གྱུར་བསྟན་པའི་ཆ་ལ་གནོད་པ་འབབ། ལ་ཕར་རྒྱབ་ཀྱི་དུ་བ་སྔོ་ཕྱུར་རེ་ཡོང་པས་ན་མེ་མེད་གསུངས་ན་

[010A]༄༅། །ཅུང་ཟད་ལྐོག་གྱུར་བསྟན་པའི་ཆ་ལ་དངོས་སྟོབས་རྗེས་དཔག་གི་གནོད་པ་འབབ། སྦྱིན་པ་ལས་ལོངས་སྤྱོད་དང་ཚུལ་ཁྲིམས་ལས་མངོན་མཐོ་སོགས་ལས་འབྲས་ཕྲ་མོ་མང་པོ་བསྟན་པ་
ལ། ཁས་བླངས་སྔ་ཕྱི་འགལ་བ་དང་རང་ཚིག་དངོས་ཤུགས་འགལ་བ་སོགས་ཡོད་ན་ཡིད་ཆེས་ཀྱི་གནོད་པ་འབབ། དེས་ན་ཡུམ་མདོ་ལྟ་བུའི་གཞུང་ཡིད་ཆེས་ཀྱིས་བསྒྲུབ་དགོས་དུས་པོ་ཏི་བཅུ་གཉིས་པོ་
ལ་དཔྱད་དགོས་གསུངས། ཕུང་པོ་རྣམས་ཀྱི་རང་གི་མཚན་ཉིད་ཀྱང་ཞེས་སོགས་སྐབས། ཕུང་པོ་ལྔའི་གོ་རིམ་ནི། དང་པོར་གཟུགས་ཡིད་དུ་འོང་མི་འོང་བར་མ་སོགས་ལ་ཆགས་སྡང་སོགས་སྐྱེ་བ་དང་
དེའི་རྗེས་སུ་དེ་ལ་བསྟེན་ནས་ཚོར་བ་བདེ་སྡུག་བཏང་སྙོམས་ཡིད་མི་བདེ་སོགས་སྐྱེ་བ་དང། དེ་ནས་འདི་ནི་བཟང་པོ་འདི་ནི་ངན་ནོ་སྙམ་པའི་འདུ་ཤེས་ཕྱིན་ཅི་ལོག་སྐྱེ་བ་དང། དེ་ནས་དེས་སྲེད་པ་དྲངས་ནས་སྐད་ཅིག་
གིས་ལས་སྣ་ཚོགས་བ་སོག་དེ་ཡང་སྲེད་པས་དྲངས་པ། དཔེར་ན་བྱིས་པ་དངུལ་སྲང་མང་པོ་བཟུང་བ་ཞིག་གིས་བུ་རམ་གྱི་རོ་མྱང་པའི་སྲེད་པས་བུ་རམ་ཉོས་ཏེ་དངུལ་ཟད་པ་ལྟར། དགེ་རྩ་མང་པོ་ཡང་
ཅུང་ཟད་ཅུང་ཟད་ལ་སྲེད་པ་ཙམ་གྱིས་ཀྱང་ཆུད་གཟན་ཡང་མི་ལ་སྡང་མིག་གིས་བལྟས་པ་ཙམ་དང་ཚིག་ངན་བརྗོད་པ་ཙམ་གྱིས་མི་དགེ་བའི་ལས་འབའ་ཞིག་བསགས་ནས། འགའ་ཞིག་སྡུག་བསྔལ་གྱི་ཕུང་
པོ་སྣ་ཚོགས་འཕེན་བྱེད་དང། འགའ་ཞིག་རྫོགས་བྱེད་དུ་བསྒྱུར་ཏེ་ཐམས་ཅད་འདུ་ཤེས་ཕྱིན་ཅི་ལོག་གིས་བྱེད། དེ་ལྟར་གང་བསགས་རྣམ་ཤེས་ཀྱི་སྟེང་དུ་སྨིན་རྒྱུ་ཡིན་པས་གོ་རིམ་དེ་ལྟར་བཤད་པ་ཡིན་གསུངས་

[010B] སེམས་ཅན་ཐམས་ཅད་ཟས་བཞི་བོ་གང་རུང་གིས་འཚོ་དགོས། ང་ཚོས་བཞི་ག་ལ་ལོངས་སྤྱོད་པ་ཡོད། ཟག་བཅས་ཀྱི་སེམས་པ་དང་རྣམ་ཤེས་ལ་ཟས་
ཀྱིས་ཁྱབ། སེམས་པའི་ཟས་ནི། རྒྱ་མཚོར་གྲུ་ཞིག་པའི་ཚོང་བ་འགའ་ཞིག་དབུ་བ་ཆེན་པོ་ཡོད་པའི་ཕྱོགས་སུ་རླུང་གིས་བསྐྱོད་དེ་སོང་བས། ཐང་དུ་འཁྲུལ་བས་རེ་ཞིག་མི་འཆི་བ་སེམས་པའི་ཟས་ཀྱིས་འཚོ་
བ་རེད། ཐག་ཉེར་བ་སླེབ་ནས་དབུ་བ་ཡིན་པར་ཤེས་པ་ན་འཆི་བར་གྲགས་ཞེས་གསུངས་འདུག་རྣམ་ཤེས་ཀྱི་ཟས་ནི། བྱ་ཞིག་གིས་སྒོང་ང་བྱེ་མའི་ནང་དུ་སྦས་པ་རྣམ་ཤེས་ཀྱི་ཟས་ཀྱིས་འཚོ་ཟེར། དེ་ལ་
འགྲོ་བའི་རྣམ་གྲངས་ལས་མའི་སེམས་པར་བཤད། སློབ་དཔོན་དབྱིག་གཉེན་གྱིས་གཞན་གྱི་སེམས་པ་གཞན་གྱི་ཟས་སུ་མི་འཐད་པས་བུའི་སེམས་པ་ཡིན་ཞེས་མི་མཐུན་པར་སྨྲ། དྲན་པ་ཉེར་བཞག་
ལས་ཕ་མའི་རྣམ་ཤེས་ཀྱིས་འཚོ་བ་ཡོད་པར་གསུངས་པས། དེ་ལྟར་ན་རྒྱུད་ཐ་དད་པའི་རྣམ་ཤེས་ཀྱིས་རྒྱུད་ཐ་དད་པ་ལ་ཕན་པའི་རྟེན་འབྲེལ་བསམ་གྱིས་མི་ཁྱབ་པ་རེད་གསུངས། བདེན་པ་རྣམས་ཀྱི་ཞེས་
སོགས་སྐབས། སྡུག་བསྔལ་དང་ཀུན་འབྱུང་སྤང་བྱར་ཤེས་ན་གཟེར་རྒྱུག་པ་འདྲ་བ་ཞིག་ཏུ་མི་འདོད་པ་འོང། ང་ཚོས་སྡུག་བསྔལ་ལ་སྡུག་བསྔལ་དུ་མ་ཤེས་ཁང་བ་བཟང་པོར་གོན་པ་ཡག་པོ་དང་ལྟོ་
བཅས་བཟང་པོ་བྱས་བསྡད་ན་སྐྱིད་སྣང་འོང། སྐྱིད་ཟེར་བ་མ་གཏོགས་སྡུག་བསྔལ་རེད་མི་ཟེར། དེ་དཔེར་ན་མེའི་ནང་དུ་ལྷུང་ཡོད་པ་ལ་དེ་ལྟར་དུ་མི་ཤེས་པ་དང་འདྲ་གསུངས། ཁམས་རྣམས་

[011A]༄༅། །ཞེས་སོགས་སྐབས། ཁམས་བཅོ་བརྒྱད་ནི། ཡུལ་དབང་རྣམ་ཤེས་གསུམ་ཕན་ཚུན་ལྟོས་ནས་གྲུབ་ཚུལ་རྒྱས་པ་དང། སྐྱེ་མཆེད་བཅུ་གཉིས་ནི་བསྡུས་པའི་ཚུལ་དང། འདུས་བྱས་
ལ་ཕུང་ཁམས་སྐྱེ་མཆེད་གསུམ་དང། དེ་རེ་རེ་ལ་གྲངས་དེ་ལྟར་སྟོན་པ་སོགས་ཀྱི་དགོས་པ་ཐུན་མོང་བ་ལྟར། གང་ཟག་གི་བདག་མེད་ཀྱི་དབང་དུ་བྱས་ན། རྨོངས་དབང་འདོད་རྣམ་གསུམ་གྱི་ཕྱིར། ཞེས་
པ་ལྟར་ཡིན་ལ། ཐུན་མོང་མ་ཡིན་པ་ལྟར་ནའང་མདོ་ལས་ཕུང་ཁམས་སྐྱེ་མཆེད་དང་དེ་དག་གི་ངོ་བོ་དང་ཁྱད་པར་མང་པོ་སོ་སོར་བཀར་ནས་བདེན་པར་མེད་གསུངས་པ་ནི། དཔེར་ན་སྒྱུ་མ་མཁན་ཞིག་
གིས་གླང་པོ་ཆེ་ཞིག་སྤྲུལ་ཏེ། ཙོག་གིས་བསྡད། ལང་གིས་སོང་ན། དང་བོར་སྒྱུ་མ་ཡིན་སྙམ་ཡང་བར་སྐབས་ཞིག་ན་དེ་ལ་ཕྲུ་གུ་སྐྱེས་ཉམ་ཐག་པའི་རྣམ་འགྱུར་དང་འཆི་ལུགས་ལ་སོགས་པ་སྣ་ཚོགས་
བྱས་བྱུང་ན་སྒྱུ་མ་ཡིན་སྙམ་པའང་བརྗེད་འགྲོ་བ་སྲིད། དེ་བཞིན་དུ་དང་པོར་གཟུགས་བདེན་པར་མེད་པ་ཤེས་ཀྱང་གཟུགས་ལ་སྐྱེ་འཇིག་སོགས་རྣམ་འགྱུར་དང་ཁྱད་པར་སྣ་ཚོགས་མཐོང་བ་ན་བདེན་སྣང་
དང་བདེན་ཞེན་སྐྱེས་ཡོང་བས་དེ་འདྲ་དགག་པའི་ཆེད་ཡིན་ཞེས་བླ་མ་རྣམས་ཀྱིས་གསུང་གསུངས། འདི་དག་གི་སྐབས་སུ་རྩོད་པའི་ཚེ། ཁྱད་ཆོས་ལྔ་ལྔ་ཁྱད་མེད་དུ་སྦྱོར་བའི་སྡེ་ཚན་བཞི་
གཉིས་གཉིས་ཁྱད་མེད་དུ་སྦྱོར་བའི་སྡེ་ཚན་གཅིག་གསུམ་གསུམ་ཁྱད་མེད་དུ་སྦྱོར་བའི་སྡེ་ཚན་གསུམ། བརྒྱད་བརྒྱད་ཁྱད་མེད་དུ་སྦྱོར་བའི་སྡེ་ཚན་བདུན་ཟེར་དུས་ཟག་བཅས་ཟག་མེད་དང་

[011B] དོན་དེ་ཉིད་བཅོམ་ལྡན་འདས་ལ་བདག་ཡོངས་སུ་ཞུ་ལེགས་སོ་ཞེས་སོགས་སྐབས། བཅོམ་ལྡན་འདས་ཀྱིས་སངས་རྒྱས་ནས་ཐུན་མོང་བའི་སྣང་
ཚོད་ལ་ལོ་བཅུ་བཞི་བཅོ་ལྔ་ཙམ་ཞིག་གི་རིང་ལ་ཆོས་ཐམས་ཅད་བདེན་པར་ཡོད། དོན་དམ་པར་ཡོད། རང་གི་མཚན་ཉིད་ཀྱིས་ཡོད། རང་བཞིན་གྱིས་ཡོད་སོགས་གསུངས་ནས། བར་སྐབས་ཞིག་ནས་ཆོས་ཐམས་
ཅད་བདེན་པར་མེད་ཞེས་སོགས་དེ་ལས་བཟློག་ནས་སྔར་དང་མི་མཐུན་པ་འདྲ་བ་ཞིག་གསུངས་བྱུང་བ་ན་དོགས་པ་སྐྱེས་ནས་འགལ་སྤོང་ཞུས་པ་རེད། དེ་ཡང་ང་ལྟ་བུ་ཞིག་གིས་དགོན་པ་འདི་ནས་ལོ་འགའ་ལ་ཆོས་ཐམས་ཅད་
བདེན་པར་ཡོད་སོགས་ཟེར། བར་སྐབས་ཞིག་ནས་ཆོས་ཐམས་ཅད་བདེན་པར་མེད་སོགས་ཟེར་ན་ཐམས་ཅད་དོགས་པ་ལོས་སྐྱེ་དེ་དང་འདྲ་གསུངས། ལན་གྱི་སྐབས་སུ་ངས་ཆོས་རྣམས་ཀྱི་ངོ་བོ་ཉིད་མེད་པ་རྣམ་པ་
གསུམ་པོ་ཞེས་སོགས་དང། རྒྱས་བཤད་སྐབས་དེ་ལ་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་དང། ཆོས་རྣམས་ཀྱི་སྐྱེ་བ་ངོ་བོ་ཉིད་མེད་པ་ཉིད་དང། ཆོས་རྣམས་ཀྱི་དོན་དམ་པ་ངོ་བོ་ཉིད་མེད་པ་ཉིད་
ཞེས་སོགས་དང། བསྡུ་བ་དང་སུམ་ཅུ་བའི་ལུང་འདི་གཉིས་དང། འདི་ཉིད་ཀྱི་འདི་ལྟར་ཅི་ལ་དགོངས་ནས་ཞེས་པ་ནས་དོན་དམ་པ་དང་ཀུན་རྫོབ་པའི་ཆོས་ཐམས་ཅད་དེ་གསུམ་གྱིས་བསྡུས་སོ་ཞེས་སོགས་དང་
འོག་ནས་ངོ་བོ་ངོས་གཟུང་བའི་སྐབས་དེ་ལྟར་གཟུགས་ཕུང་ལ་ཇི་ལྟར་སྦྱར་བ་བཞིན་དུ། ཕུང་པོ་ལྷག་མ་བཞི་དང། སྐྱེ་མཆེད་བཅུ་གཉིས་དང། རྟེན་འབྲེལ་བཅུ་གཉིས་དང། ཟས་བཞི་དང་

[012A]༄༅། །ཁམས་དྲུག་དང། ཁམས་བཅོ་བརྒྱད་པོ་རེ་རེ་ལ་ཡང་མཚན་ཉིད་གསུམ་གསུམ་སྦྱར་བར་གསུངས་སོ། །ཞེས་སོགས་ཐམས་ཅད་ཀྱིས་མཚན་ཉིད་གསུམ་ཆོས་ཐམས་ཅད་ཀྱི་སྟེང་དུ་
འཇོག་པར་ཤིན་ཏུ་གསལ་གསུངས། ཀུན་བཏགས་ཞེས་སོགས་ལ། འདོགས་བྱེད་སྒྲ་རྟོག་གཉིས་ཡོད། བཏགས་པ་ལ་ཡང་སྒྲའི་དངོས་ཡུལ་དང། རྟོག་པའི་ཡུལ་གཉིས་ཡོད། ཕྱི་མ་ལ་ཡང་རྟོག་
པའི་སྣང་ཆའི་སྒོ་ནས་དང། འཛིན་སྟངས་ཀྱི་སྒོ་ནས་བཏགས་པ་གཉིས་ཡོད། དང་པོ་ནི། སྔར་མཐོང་ཐོས་ཡོད་པ་དེང་སང་བསམ་པ་ན་ཡིད་ངོར་འཆར་བ་དེ་རྟོག་པ་ལ་ཤར་བ་ཡིན། དེ་ལ་དོན་སྤྱི་ཟེར་
འདྲ་རྣམ་ཞེས་ཀྱང་གསུངས་པ་ཡོད། བུམ་པ་ལྟ་བུ་ལ་མཚོན་ན་བུམ་འཛིན་རྟོག་པ་ལ་སྣང་རྒྱུ་དོན་སྤྱི་དེ་སྣང་བ་ཡིན་ཡང་ཞེན་རྒྱུ་བུམ་པ་དངོས་ལ་ཞེན་པ་ཡིན། དཔེར་ན་ཤེལ་སྒོ་བཟུང་ནས་བྱད་བཞིན་ལ་བལྟས་
ཚེ་སྣང་རྒྱུ་བྱད་དང་ཁ་སྤུའི་གཟུགས་བརྙན་ཤེལ་སྒོ་ལ་ཤར་བ་དེ་སྣང་ཡང། རེག་པ་དང་བཏོག་པ་སོགས་ཞེན་པས་བཅད་རྒྱུ་ཚུར་རང་གི་བྱད་ལ་རེག་ཡོང་པ་མ་གཏོགས་གཟུགས་བརྙན་དེ་ལ་མི་ཞེན་པ་ལྟར་
རྟོག་པ་བལྟ་མཁན་དང། ཤེལ་སྒོའི་གཟུགས་བརྙན་དོན་སྤྱི་དང། དོན་དངོས་ནི་རང་གི་བྱད་དང་འདྲ། འཛིན་སྟངས་ཀྱི་སྒོ་ནས་བཏགས་པ་ལ། རྟོག་ལ་དོན་མཐུན་དང། དོན་མི་མཐུན་གྱིས་བཏགས་ཚུལ་
གཉིས་ཡོད། དང་པོ་ནི་ཡོད་རྒྱུ་ཀུན་བཏགས་དང། ཕྱི་མ་ནི་མེད་རྒྱུ་ཀུན་བཏགས་ཡིན། དེ་ལ་དང་པོ་ནི། གཟུགས་སོ་སྙམ་པ་དང་གཟུགས་ཀྱི་སྐྱེ་བའོ་སྙམ་པ་སོགས་ཞེན་པའམ་རྟོང་པའམ་

[012B] རྟོག་པ་ལའང་མངོན་པར་བརྗོད་པ་ཞེས་གསུངས་ཡོད། དེ་ལྟར་ངོ་བོ་དང་ཁྱད་པར་གང་རུང་དུ་རྟོག་པས་བཏགས་པའམ་བརྗོད་པའམ་ཞེན་པའི་གཞིར་ངོ་བོ་དང་ཁྱད་པར་དེ་དག་སོང་ཡོད་པར་
མདོ་སེམས་ཐམས་ཅད་བཞེད། དེ་ལྟར་སོང་བ་དེ་ཡུལ་དེའི་རང་གི་ངོ་བོས་སོང་བ་ཡིན་ནམ། ཡང་ན་རང་གི་ངོ་བོས་མ་སོང་བར་མིང་བརྡས་ཕར་བསྐྱལ་བ་དང་བཞག་པ་དང་བཀོད་པ་ཙམ་གང་ཡིན་རྩོད་པའི་
གནས་སུ་གྱུར་པ་ཡིན། དེའི་ཚེ་མདོ་སྡེ་བས། གཟུགས་གཟུགས་འཛིན་རྟོག་པས་གཟུགས་སོ་སྙམ་རྒྱུའམ་ཞེན་རྒྱུའི་གཞིར་གཟུགས་རང་གི་ངོས་ནས་གྲུབ་པའམ་སོང་བ་ཡིན་ཏེ། དེ་ལྟར་མིན་
པར་མིང་དང་རྟོག་པས་བཞག་པ་ཙམ་གྱིས་ཆོག་ན། རི་བོང་རྭ་ཡང་རི་བོང་རྭ་འཛིན་རྟོག་པའི་ཞེན་གཞིར་རྟོག་པ་དེ་ཁོ་རང་གིས་བཞག་ཡོད་བཀོད་ཡོད་པས་དེ་དང་ཁྱད་མེད་དུ་འགྱུར་ཟེར། གནད་
བསྡུ་ན། གཟུགས་གཟུགས་ཀྱི་ངོ་བོར་སྒྲ་རྟོག་གིས་ཕར་བཏགས་པ་ཙམ་མ་གཏོགས་གཟུགས་ཀྱི་ངོས་ནས་མ་སོང་ན། སྒྲ་རྟོག་གིས་སྒྲོ་བཏགས་པ་རི་བོང་རྭ་དང་ཁྱད་མེད་དུ་འགྱུར་ཟེར། དེ་ལ་
སེམས་ཙམ་པས་དེ་ལྟར་མི་འགྱུར་ཏེ། འགྱུར་ན་བུམ་འཛིན་རྟོག་པ་ནི་བུམ་པ་ཆག་པའི་རྗེས་སུའང་ཡོད་པས། དེའི་ཚེ་རི་བོང་རྭ་འཛིན་རྟོག་པ་དང་ཁྱད་མེད་དུ་ཁྱོད་གྱིས་ཀྱང་ཁས་ལེན་དགོས་པར་
འགྱུར་རོ་ཟེར། དེའི་ཕྱིར་སྐབས་འདིར་སྒྲ་རྟོག་གིས་བརྗོད་པ་དང་བཏགས་པའི་ཆ་ཐམས་ཅད་སྒྲོ་བཏགས་དང་ཀུན་བཏགས་ཡིན་པས། བཟང་པོ་ཡིན་མཁས་པ་ཡིན་ངན་པ་ཡིན་བླུན་པོ་ཡིན་

[013A]༄༅། །ཞེས་སོགས་བསྟོད་སྨད་ཇི་ཙམ་བརྗོད་ཀྱང་སྒྲ་རྟོག་དེ་དག་གི་གཞིར་རང་ངོས་ནས་སོང་བ་མིན། སྒྲ་རྟོག་གིས་ཕར་བཞག་པ་ཙམ་དང་སྒྲོ་བཏགས་པ་ཙམ་ཡིན། རང་ངོས་ནས་སོང་ན་མི་གཅིག་ལ་འགའ་
ཞིག་གིས་མཁས་ཞེས་བསྟོད། འགའ་ཞིག་གིས་བླུན་ཞེས་སྨད་པའི་ཚེ་མི་དེ་མཁས་བླུན་གཉིས་ཀར་ཁས་ལེན་དགོས། དེ་ལྟར་ཁ་ནང་དུ་བསྐོར་ནས་བསམ་ན་བསྟོད་སྨད་སོགས་ཆོས་བརྒྱད་མགོ་སྙོམས་པ་
ལ་ཤིན་ཏུ་ཕན་ཡོང། དེ་འདྲ་ཞིག་གིས་སེམས་ལ་ཕན་ཐོགས་དགོས། སྔོན་ཐོག་མ་མེད་པ་ནས་རྟོག་པ་ལ་གང་དང་གང་ཤར་བ་ལ་འདི་དང་འདིའོ་ཞེས་མིང་འདོགས་ཀྱིན་བསྡད་པའི་བག་ཆགས་ཀྱིས། བྱིས་པ་
བཙས་མ་ཐག་ནས་ཅི་རིག་ཚད་ལ་མིང་འདོགས་པའི་སྟབས་ཀ་བྱེད། ཐ་ན་ཁྲ་སྐྱག་ཚུན་ཆད་ཀྱིས་ཀྱང་གཟུགས་དང་གང་ཟག་ལ་སོགས་པ་གང་རིག་རིག་ལ་བལྟས་ནས་ཀག་གོས་ཟེར་བ་མིང་འདོགས་པའི་བག་ཆགས་ཀྱི་
རྣམ་འགྱུར་ཡིན། སྒྲ་རྟོག་ཡུལ་ལ་འཇུག་ཚུལ་འདྲ་བས། རྟོག་པ་ཡུལ་ལ་ཞུགས་པའི་དེ་མ་ཐག་ཏུ་སྒྲ་ཡང་རྗེས་སུ་འབྲང་བ་ཡིན་གསུངས། འདིར་རང་གི་མཚན་ཉིད་ཀྱིས་ཡོད་མེད་བསྟན་ཚོད་སོགས་ལ་སྐབས་
འདིར་བློ་གསར་བ་ཚོར་འདི་འདྲ་ཞིག་ཟེར་དགོས། མིང་བརྡའ་ལ་ལྟོས་ནས་བཞག་པ་ཙམ་མ་ཡིན་པར་རང་གི་ངོས་ནས་གྲུབ་མ་གྲུབ་ནི། སེམས་ཙམ་པའི་ལུགས་ཀྱི་རང་གི་མཚན་ཉིད་ཀྱིས་གྲུབ་མ་གྲུབ་ཀྱི་
དོན་དང། མིང་གི་ཐ་སྙད་ཀྱི་དབང་གིས་བཞག་པ་ཙམ་མ་ཡིན་པར། ཐ་སྙད་བཏགས་པའི་བཏགས་དོན་བཙལ་བའི་ཚེ་ན་ཡོད་མེད་ནི། ཐལ་འགྱུར་བའི་ལུགས་ཀྱི་རང་གི་མཚན་ཉིད་ཀྱིས་གྲུབ་མ་གྲུབ་

[013B] འདི་ལ་མིང་བརྡའ་ལ་ལྟོས་ནས་ཞེས་པ་དང་མིང་གི་ཐ་སྙད་ཀྱི་དབང་གིས་ཞེས་པ་གཉིས་ལ་ནུས་པ་འདོན་ལུགས་ཀྱི་ཁྱད་པར་ཨེ་ཡོད་ཞུས་པ་ན། དེ་གཉིས་
ལ་ཁྱད་ཡོད་འགྲོ། སེམས་ཙམ་པའི་ལུགས་ཀྱི་རང་གི་མཚན་ཉིད་ཀྱིས་གྲུབ་པའི་གྲུབ་ཚད་ནི། རྟོག་པས་བཏགས་ཙམ་མ་ཡིན་པར་རང་ངོས་ནས་གྲུབ་པ་དང། ཐལ་འགྱུར་བའི་ལུགས་ཀྱི་རང་གི་མཚན་
ཉིད་ཀྱིས་གྲུབ་པའི་གྲུབ་ཚད་ནི། ཐ་སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པ་ཞེས་འཇོག་གསུང་གསུངས། འདིའི་རང་གི་མཚན་ཉིད་ཀྱིས་ཡོད་པར་འཛིན་པ་བློ་ལ་སྦྱར་ན་མི་འགྲིག་གང་ཟག་
ལ་སྦྱར་ན་འགྲིག་མཚན་ཉིད་གསུམ་སྐབས་འདི་དག་ལ་མིང་འདོགས་ལུགས་ཤིན་ཏུ་གནད་ཆེ། ཀུན་བཏགས་ཟེར་བའི་མིང་ཐོས་པ་ཙམ་གྱིས་དཔྱོད་མཁས་པ་ཞིག་གིས་དཔྱད་ན། ཀུན་བཏགས་
ཟེར་ཚུལ་ལ་ཆ་ཀུན་རྟོག་པས་ཕར་སྒྲོ་བཏགས་པ་མ་གཏོགས་ཚུར་རང་ངོས་ནས་གྲུབ་པ་ཞིག་མིན་པར་འདུག་སྙམ་ཡོང། དེ་བཞིན་དུ་གཞན་དབང་ཟེར་ཚུལ་ལ། ཁོ་རྒྱུ་རྐྱེན་གཞན་གྱི་དབང་གིས་བྱུང་བའི་
རང་ངོས་ནས་ཡོད་པ་ཀུན་བཏགས་ལས་ཅུང་དྲག་པ་ཞིག་ཡིན་རུང། ཁོའི་སྐྱེ་གནས་འཇིག་གསུམ་སོགས་གཞན་ལ་རག་ལས་པ་དང། གཞན་གྱི་དབང་དུ་གྱུར་པ་ཞིག་མ་གཏོགས་ཁོ་ལ་རང་དབང་
ཅི་ཡང་མེད་པ་ཞིག་ཡིན་འགྲོ་སྙམ་ཡོང། ཡོངས་གྲུབ་ཟེར་ལུགས་ཀྱིས་ཡིན་ལུགས་སམ་ཡོད་ལུགས་ངེས་ངེས་པོ་དེ་འདྲ་ཞིག་ཏུ་ཡོངས་སུ་གྲུབ་པ་ཞིག་ཡིན་རྒྱུ་རེད་བསམ་ཡོང། གཞན་ཡང་ཉན་ཐོས་

[014A]༄༅། །ཞེས་པའམ་སྐྱོན་གཏམ་གཏོང་བ་ལྟ་བུ་ཞིག་རེད། སངས་རྒྱས་ལས་ཐེག་པ་ཆེན་པོའི་ཆོས་ཟབ་མོ་ཚོ་ཉན་ནས་གཞན་ལ་བཤད་པའི་སྒོ་ནས་ཐོས་པར་བྱེད་པ་ཙམ་མ་གཏོགས། རང་
གིས་ཉམས་སུ་མི་ལེན་པ་ཞིག་ཡིན་འདུག་སྙམ་དུ་ཤར་ཡོང། དེ་བཞིན་དུ་རང་རྒྱལ་ཞེས་པའང། རང་བདེ་ཐབས་དང་སྐྱིད་ཐབས་རྒྱལ་ཐབས་ཙམ་མ་གཏོགས་གཞན་ལ་ཕན་ཆེན་པོ་མི་འདོགས་པ་ཞིག་
ཏུ་གོ་ཡོང། དེ་ལྟར་བྱས་ན་ཐེག་པ་སོ་སོའི་མིང་འདོགས་ལུགས་ཙམ་གྱིས་ཀྱང་མཐར་ཐུག་ཐེག་པ་གཅིག་གྲུབ་བསྟན་པ་དེ་འདྲ་ཡང་ཤེས་ཡོང། གཞན་དབང་རྣམ་དག་ལམ་གྱི་དམིགས་པའི་
ངོ་བོ་ཉིད་དུ་མེད་པ་གཞན་དབང་དོན་དམ་པ་ངོ་བོ་ཉིད་མེད་པའི་དོན་ཡིན། འདིར་རྣམ་དག་ལམ་གྱི་དམིགས་པ་ཞེས་པའང་དམིགས་རྣམ་གཉིས་སུ་ཕྱེ་བའི་དམིགས་པ་ཙམ་མིན། འཛིན་སྟངས་ཀྱི་
ཡུལ་ལ་འང་དམིགས་པ་ཟེར་བས་སྐབས་འདིར་དེ་ལ་གོ་དགོས། དཔེར་ན་ཚད་མས་དམིགས་པ་ཞེས་པ་ཚད་མས་རྟོགས་པ་ལ་བྱེད་དགོས་པ་དེ་འདྲ་ཞིག་ཡིན་གསུངས། གཞན་དབང་ཀུན་བཏགས་
ཀྱིས་སྟོང་པ་ལ་དམིགས་ནས་ཞེས་སོགས་སྐབས། སྟོང་ཉིད་ཀྱི་སྟོང་གཞི་ཆོས་ཅན་ལ་གཞན་དབང་གིས་ཁྱབ། བདེན་པའི་རྟེན་རྫུན་པས་བྱེད་པ་འགལ་ཞེས་པ། བདེན་པར་གྲུབ་པའི་རྟེན་
བདེན་པར་མ་གྲུབ་པས་བྱེད་པ་འགལ་ཞེས་པ་ཡིན། སྐབས་འདིར་གཞན་དབང་རྫུན་པ་ཡིན་མིན་དཔྱད་དགོས་གསུངས། འཇོག་ཚུལ་གཉིས་པའི་དོན་དམ་པ་ངོ་བོ་ཉིད་མེད་པ་དང་སྔ་མའི་ཁྱད་

[014B] དགོངས་འགྲེལ་ལས་དོན་དམ་པ་ངོ་བོ་ཉིད་མེད་པའི་འཇོག་ཚུལ་གཉིས་པའི་སྐབས་སུ་དོན་དམ་པ་ནི་ཆོས་ཐམས་ཅད་
ཀྱི་ངོ་བོ་ཉིད་མེད་པ་ཉིད་ཀྱིས་རབ་ཏུ་བྱེ་བ་ཡིན་པས་ཞེས་པ་དང། ལེའུ་གཞན་ཞིག་གི་སྐབས་སུ་བདེན་གཉིས་ངོ་བོ་ཐ་དད་ན་དེས་ན་འདུ་བྱེད་རྣམས་ཀྱི་བདག་མེད་པ་ཙམ་དང་ངོ་བོ་ཉིད་མེད་པ་ཙམ་ཉིད་དོན་
དམ་པའི་མཚན་ཉིད་ཡིན་པར་ཡང་མི་འགྱུར་ཞེས་པ་དང། དཔེའི་སྐབས་སུ་ནམ་མཁའ་གཟུགས་མེད་པ་ཙམ་ལ་འཇོག་པ་བཞིན་དུ་བདག་མེད་འཇོག་པར་གསུངས་པ་རྣམས་ནི་སྟོང་ཉིད་མེད་དགག་
ཏུ་བསྒྲུབ་པའི་སྒྲུབ་བྱེད་ཀྱི་ཁུངས་ཤིན་ཏུ་གསལ་བ་ཡིན་གསུངས། འཇམ་དབྱངས་བཞད་པ་རིན་པོ་ཆེས་བླ་མ་ཡོངས་འཛིན་རིན་པོ་ཆེ་ལ། རང་རེའི་རི་བོ་དགེ་ལུགས་པས་སྟོང་ཉིད་མེད་དགག་ཏུ་
བཞེད་པའི་ཁུངས་གང་ལགས་ཞེས་ཞུས་པའི། རྗེ་དེ་ཉིད་ཀྱིས་མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །ཞེས་པ་འདི་ཡིན་
གསུངས་པ་རེད། ཁོང་གི་ཐུགས་ལ་དེ་ཡང་ཡིན་མོད་ཀྱང་དགོངས་འགྲེལ་གྱི་ལུང་འདི་དྲངས་ཡོང་ཐང་སྙམ་དུ་དགོངས་བ་རེད་གསུངས། ཀུན་བཏགས་ཀྱི་དཔེ་ནམ་མཁའི་མེ་ཏོག་ཞེས་སོགས་
སྐབས། ནམ་མཁའི་མེ་ཏོག་ཡང་སྣང་རྒྱུ་ཡོད་པ་རེད། སྔར་དགེ་བཤེས་ཐོགས་མེད་རིན་པོ་ཆེས་ཡོངས་འཛིན་རྗེའི་གསུང་གི་ཕྱག་ཆེན་གྱི་ཁྲིད་གནང་སྐབས། ཕྱི་ཉིན་སྤྱན་ལམ་དུ་

[015A]༄༅། །ནག་གོར་གོར་ཡོང་བའི་མི་གསལ་བ་ཞིག་བྱུང་བ་ལ། ཡོངས་འཛིན་རིན་པོ་ཆེར་ཞུས་པས་ཆོས་གྲལ་དུ་དབང་མ་ཐོབ་པ་འདྲ་ཡོད་པའི་ཉམས་གྲིབ་ལྟ་བུ་ཞིག་ཡིན་པ་འདྲ། ཆོས་རྒྱལ་
མི་མ་ཉེས་པར་འདུག་བཤགས་པ་ལ་འབོད་གསུངས། ཉིད་ནས་ཇི་ལྟར་ཡང་ཆོས་ལུང་མཐར་འདོན་དགོས་གསུངས་ནས་ཚར་བ་དང་མཉམ་དུ་སྤྱན་རིམ་གྱིས་རིམ་གྱིས་མི་གསལ་བར་སོང། ཁོང་གིས་
ཡོངས་འཛིན་རིན་པོ་ཆེའི་གསུང་བཞིན་ཉམས་གྲིབ་ཀྱང་ལོས་ཡིན་ཏེ། ངེད་ནས་བླ་མ་སྙན་གྲགས་རིན་པོ་ཆེ་ལ་དད་པ་མ་ལོག་ཀྱང་མཁའ་དབྱེན་ཅིག་གིས་སེལ་ཞིག་ཞུགས་སོང་བས། བླ་མ་བཀའ་ཡུལ་
གཉན་པའི་སྟབས་ཀྱིས་དེ་འདྲའི་ལས་ངན་སྨིན་ཚོད་རང་གསུངས་ནས་ཐུགས་དམ་ཤ་སྟག་གནང་ནས་བཞུགས་པས། བར་སྐབས་ཞིག་ལ་སྤྱན་ལམ་དུ་མེ་ཏོག་སྣ་ཚོགས་དང་ཤིང་སྣ་ཚོགས་ལོ་མ་དཀར་
དམར་སྔོ་སེར་སྣ་ཚོགས་འཆར། མིག་གིས་མཐོང་བ་འམ་སྙམ་ནས་མིག་གི་ཁར་མཛུབ་མོ་ཁྱེར་ན་མི་སྣང་གསུངས། ཐུགས་དམ་གྱི་སྟོབས་ཀྱིས་ཡིད་ཤེས་ལ་དག་སྣང་མང་བོ་ཤར་བ་ཡིན་པ་འདྲ་
ལར་དེང་སང་ངེད་ཚོ་ཡང་དགེ་སྦྱོར་ལ་འབད་ནུས་ན་ཉམས་སྣང་ཡ་མཚན་པོ་ཚོ་ཡོང་ཚོད་རེད། ངེད་ཚོའི་དགེ་རྒན་རིན་པོ་ཆེའི་དགེ་ཕྲུག་ཁམས་པའི་དགེ་བཤེས་མདོ་རྒྱུད་ཟེར་བ་ཞིག་ཕ་ཡུལ་དུ་ཕེབས་ནས་
ཐུགས་དམ་ལ་དགའ་ལྡན་ལྷ་བརྒྱ་མ་བཏོན་ནས་དམིགས་བརྩེ་མ་བཟླས། རྗེ་བླ་མ་སྙིང་ཀར་བསྒོམས་ནས་ཡང་ཡང་གསོལ་བ་བཏབ་པས་སྐབས་ཞིག་ལ་ཁོང་གི་སྙིང་ཀར་རྗེ་བླ་མ་བཞུགས་པ་དངོས་

[015B] དེས་གསུང་བྱོན་ནས་ཆོས་མང་པོ་བཤད་པས། ཁོང་ཡིད་མ་ཆེས་ནས་ཁྱོད་རྒྱལ་གདོན་ཡིན་ང་བསླུ་རྒྱུ་ཡིན་འགྲོ། ངའི་རྒྱུད་ལ་ངེས་འབྱུང་བྱམས་སྙིང་རྗེ་སོགས་
གང་ཡང་མ་སྐྱེས་པ་རང་བློ་རང་ལ་ལྐོག་ཏུ་མ་གྱུར་པས། རྗེ་རིན་པོ་ཆེ་ངེས་པར་མིན་བྱས་པ་ལ་ཁོང་རྗེ་རིན་པོ་ཆེ་ཡིན་དོགས་པ་ཟ་མི་དགོས་ཟེར་ནས། ཆོས་མང་པོ་བཤད་པ་རྗེའི་གསུང་རབ་དང་ཤིན་
ཏུ་མཐུན་ཚོད་འདུག་རྩ་དང་ཐིག་ལེ་སྒོམ་ཚུལ་ཞིག་བསླབ་པ་དེ་བཞིན་བྱས་པས། རྩ་འཁོར་ཐམས་ཅད་དུ་ཡར་འགྲོ་མར་འགྲོ་བྱེད་རྩ་འདབ་ཐམས་ཅད་མྱུལ་བའི་སྣང་བ་འཆར་བ་ཁང་བའི་ནང་དུ་སོང་བ་དང་
འདྲ། ཞག་ཉི་ཤུའི་རིང་ལ་ཤིན་ཏུ་གསལ་བོར་འདུག་ལུས་སེམས་ཧ་ཅང་བདེ་བ་བཀྲེས་སྐོམ་མི་འོང་བ་ཟས་ཟོས་ཀྱང་ཆོད་ལ་མ་ཟོས་ཀྱང་ཆོག་པ། བཤང་གཅི་མེད་པ་དེ་འདྲ་ཞིག་བྱུང་བ་ཅིའི་ལྟས་ཡིན་ཞེས་
ཡི་གེ་བསྐུར་ནས། བླ་མ་དགེ་བཤེས་ཚོ་ལ་ཞུས་པ་ན། རྭ་སྟོང་རྡོ་རྗེ་འཆང་གིས་ཁྱེད་སྙིང་ནས་ཆོས་ཞིག་བྱེད་ན་ཚེ་བློས་ཐོངས་དབེན་པ་བསྟེན་དེ་འདྲ་མོ་ཞིག་ལས་མ་གསུངས། གཟིམས་ཁང་ཆོས་མཛད་ཚང་
དང་ངེད་གཉིས་ཀ་ལ་འང་བསྐུར་བྱུང་བ་ལ། ངེད་ཀྱིས་སྔ་མོ་པཎ་ཆེན་རིན་པོ་ཆེས་ལམ་རིམ་ཆེན་མོའི་བཤད་ལུང་གནང་སྐབས། ཞི་གནས་ཀྱི་ཐད་དུ་ཞི་གནས་བསྒྲུབ་པའི་ཚེ་སེམས་གནས་བརྒྱད་པ་
ཙམ་ལ་སླེབས་པའི་ཚེ། ལྷ་མང་པོས་ཆོས་བཤད་བྱེད་པ་ཐོས་ཡོང། དེ་སྔོན་ལྷའི་རྣ་བའི་མངོན་ཤེས་ཐོབ་པའི་བག་ཆགས་སད་ནས་རྣ་བའི་མངོན་ཤེས་འབྱུང་བའི་སྔ་ལྟས་ཡིན་འདུག་དེ་ལ་མ་

[016A]༄༅། །གཡེང་མ་ཉན་པར་སྒོམ་པ་ལ་འབད་པས་རང་ཞིར་སོང་ནས་ཞི་གནས་ཐོབ་ཡོང། དེ་བཞིན་དུ་རི་ར་བ་ཁང་ཁྱིམ་སོགས་ཀྱི་རྡུལ་ཕྲ་རབ་རྩི་ཐུབ་པའི་ཉམས་འཆར། དེ་ཡང་ལྷའི་
མིག་གི་མངོན་ཤེས་ཀྱི་རྟགས་ཡིན། དེ་ལ་དགོས་པ་ཆེར་མེད་སེམས་མ་གཡེང་མ་བལྟས་པར་སྒོམ་ལ་འབད་དགོས་གསུངས་པ་དེ་བྲིས་ནས་བསྐུར་པ་ཡིན། རྗེས་ནས་ཁོང་གི་ཡི་གེ་བྱུང་བར་ཞག་ཉི་
ཤུ་པོ་དེ་ལས་ཕྱིས་སུ་མ་བྱུང་ཟེར་འདུག་གསུངས། དེས་ན་ཀུན་བཏགས་ནམ་མཁའི་མེ་ཏོག་དང་གཞན་དབང་སྒྱུ་མ་དང་འདྲ་ཚུལ་གོང་གི་དེ་དག་གིས་ཤེས་གསུངས། གཞན་དབང་རང་གི་མཚན་ཉིད་ཀྱིས་
མེད་ན་སྐྱེ་བ་དང་འགག་པ་མི་རུང་བས་དེ་ལ་སྐུར་བ་འདེབས་པ་ཞེས་སོགས་སྐབས། ཐལ་རང་སོགས་ཀྱིས་གཞན་དབང་དང་ཡོངས་གྲུབ་ལ་སྐུར་བ་མ་བཏབ། དེ་དག་རང་གི་མཚན་ཉིད་ཀྱིས་གྲུབ་པ་
ལ་སྐུར་བ་བཏབ་ཟེར་བ་དང། དེ་ལ་སྐུར་བ་མ་བཏབ་བཏབ་པར་སོང་ཟེར་བ་གང་བདེ་བྱ། ཐ་སྙད་དང་ཚིག་འཁྲི་ངན་པ་འཕེན་དུས་ཀ་བུམ་སོགས་ལ་སྦྱོར་བ་ལས། སངས་རྒྱས་བྱང་སེམས་ལ་སྦྱོར་
མི་རུང་ཁ་བཏང་དུ་འགྲོ་བ་དང་ལས་ངན་གསོག་པའི་བག་ཆགས་ངན་པ་དེ་འདྲ་རྩ་བ་ནས་མི་རུང་གསུངས། མྱ་ངན་ལས་བཟླ་བར་བྱ་བ་ཅུང་ཟད་ཀྱང་མེད་ཞེས་པའི་སྐབས། བཟླ་ཞེས་པ་བྱེད་པ་
པོ་ཅིག་གིས་བཟླས་པའི་ཚིག་དང་འབྲེལ་བ་སྟེ། དཔེར་ན་བཅད་ཞེས་པ་རང་དགར་ཆད་པ་ལྟ་བུ་མ་ཡིན་པར་གཞན་ཞིག་གིས་བཅད་པ་ལ་གོ་ནུས་པ་དང། ཕོ་ནི་འདས་དང་གཞན་བསྒྲུབ་ཕྱིར་

[016B] ཤིང་བཅད་ཅེས་པའང་དུས་ཀྱི་འདས་པ་དང། བདག་གཞན་གཉིས་ཀྱི་ནང་ནས་གཞན་ལ་འཇུག་བསྒྲུབ་པ་ལ་ཡང་འཇུག་པ་བཞིན་གསུངས།    ༈    ཀུན་བཏགས་
མཚན་ཉིད་ངོ་བོ་ཉིད་མེད་པ་ཡིན་ན་ཀུན་བཏགས་ཉིད་གང་ཡིན་སྙམ་ན་ཞེས་སོགས་སྐབས། ངོ་བོ་ཉིད་གསུམ་དང་ངོ་བོ་ཉིད་མེད་པ་གསུམ་མིང་གི་རྣམ་གྲངས་ལྟ་བུ་ཡིན། མཚན་ཉིད་ངོ་བོ་ཉིད་མེད་པ་
ཡིན་པར་ཐལ། ཀུན་བཏགས་ཡིན་པའི་ཕྱིར། འདོད་ན། མཚན་ཉིད་ངོ་བོ་ཉིད་ཡོད་པར་ཐལ། གཞན་དབང་དེ་ཡང་དེ་ཡིན། ཡོངས་གྲུབ་དེ་ཡང་དེ་ཡིན་པའི་ཕྱིར། ཟེར་མཁན་འདུག་ཏེ་སྙིང་པོ་
མི་འདུག་གསུངས། སྟོང་ལུགས་ཀྱང་ས་ཕྱོགས་བུམ་པས་སྟོང་པ་ལྟར་དོན་གཞན་དུ་ཡོད་པའི་སྟོང་པ་མིན་གྱི་གང་ཟག་རྫས་སུ་མེད་པ་ལྟར་གཞན་དབང་ཀུན་བཏགས་ཀྱི་ངོ་བོར་གྲུབ་པའི་སྟོང་པ་ཡིན་ནོ་ཞེས་
སོགས་སྐབས། སྟོང་གཞི་ཆོས་ཅན་དེ་དང་དེའི་སྟོང་ཉིད་ངོ་བོ་གཅིག་དགོས། དེ་བཞིན་དུ་མེད་རྒྱུའི་དགག་བྱ་ཡང་དོན་གཞན་ཞིག་འགོག་རྒྱུ་མིན་པར་བརྟག་པ་མཐའ་བཟུང་གིས་ཡོད་ན་དགག་
གཞི་དེ་དང་ངོ་བོ་གཅིག་ཏུ་ཡོད་དགོས། དེས་ན་ཆོས་ཅན་ཆོས་ཉིད་དགག་བྱ་དང་དགག་གཞི་མགོ་ལ་ཞྭ་བསྐོན་པ་ལྟར་དུ་བསམ་པར་མི་བྱ་གསུངས། གྲུབ་དོན་སྐབས། ཝ་ར་ནཱ་སི་ཞེས་པ་
བོད་སྐད་དུ། ཕུབ་རལ་ཅན་དང། འཁོར་མོ་འཇིག་དང། ཆུ་བོ་ཝ་ར་ཎ་དང་ཨ་སི་གཉིས་ཀྱི་བར་གྱི་གནས་ཡིན་པས། ཞེས་སོགས་བཤད་ཚུལ་མི་འདྲ་བ་ཡོད་གསུངས། ཡོད་པ་མཁྱུད་པ་

[017A]༄༅། །ཞེས་པ། འཁོར་ལོ་དང་པོར་ཆོས་ཀྱི་བདག་མེད་ཕྲ་མོ་ཞིབ་རྒྱས་སུ་བསྟན་མེད། བར་བར་ཡོད་ཀྱང་སྦས་ནས་ཡོད་ཅེས་པའི་དོན་ཡིན་གསུངས། སེམས་ཙམ་པའི་ལུགས་
ལ། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ལ་ཉན་ཐོས་ཀྱི་རིགས་ཅན་དང། ཉན་ཐོས་ཀྱི་གྲུབ་མཐའ་སྨྲ་བ་གཉིས་གང་རུང་གིས་ཁྱབ་ཟེར་དགོས་སམ་སྙམ། རང་རྒྱལ་གྱི་རིགས་ཅན་རྣམས་
ཀྱིས་གང་ལའང་ཐོས་བསམ་བྱ་བའི་གཞི་ཐེག་དམན་གྱི་སྡེ་སྣོད་ཡིན་དགོས་ཀྱང། མདོའི་ཆེད་དུ་བྱ་བའི་གདུལ་བྱར་རང་རྒྱལ་བཤད་པ་གསལ་པོ་མ་མཐོང། འཁོར་ལོ་བར་ཐ་གང་རུང་གི་ཆེད་དུ་
བྱ་བའི་གདུལ་བྱ་ལ་སེམས་ཙམ་པའི་རིགས་ཅན་གྱིས་ཁྱབ། བར་བའི་ཆེད་དུ་བྱ་བའི་གདུལ་བྱ་ཐ་མའི་ཆེད་དུ་བྱ་བའི་གདུལ་བྱ་ལས་དབང་པོ་རྣོན་པོ་ཡིན་དགོས་ཏེ། དེས་ཐ་མ་ལ་མ་ལྟོས་པར་དེའི་
དགོངས་པ་རྫོགས་པར་རྟོགས་ནུས། གཅིག་ཤོས་གྱིས་དེ་ལྟར་རྟོགས་མི་ནུས་པའི་ཕྱིར། འོ་ན་དང་པོའི་ཆེད་དུ་བྱ་བའི་གདུལ་བྱ་དེ་ཡང། ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་
རིགས་ཅན་ལས་དབང་པོ་རྣོ་དགོས་ཏེ་རྒྱུ་མཚན་མཚུངས་པའི་ཕྱིར་སྙམ་ན་མི་འཐད་དེ། གཅིག་ཤོས་ཐེག་ཆེན་གྱི་གྲུབ་མཐའ་སྨྲ་བ་ཡིན་པས། ཐེག་དམན་གྱི་མདོ་དེ་ཀ་ཙམ་ལ་བློ་མི་གཏོད་པ་ཡིན་གྱི་
དེའི་དོན་མ་རྟོགས་པ་ནི་མིན་ནོ་གསུངས། རང་རྒྱུད་པའི་ལུགས་ལ། འཁོར་ལོ་དང་པོ་སེམས་ཙམ་དང་འདྲ། བར་བའི་སྒྲས་ཟིན་གྱི་ཆེད་དུ་བྱ་བའི་གདུལ་བྱ་ཐལ་འགྱུར་བ་ཡོད། ཤེར་

[017B]གདུལ་བྱའི་གཙོ་བོ་རང་རྒྱུད་པ་ཡིན། ཐ་མའི་ཆེད་དུ་བྱ་བའི་གདུལ་བྱ་སེམས་ཙམ་པའི་རིགས་ཅན་ཡིན། འདུལ་བ་རུང་མཐུན་ཞེས་པ་ལ། བཅོམ་ལྡན་འདས་ཀྱིས་འདའ་
ཁར་ཁོང་གིས་སྔར་གནང་བཀག་མི་གསལ་བ་ལ་དགག་དགོས་དཔྱད་ནས། རུང་བ་དང་མཐུན་ན་རུང་བའི་ཕྱོགས་སུ་བསྡུས། མི་རུང་བ་དང་མཐུན་ན་མི་རུང་པའི་ཕྱོགས་སུ་བསྡུས་གསུངས་པ་རེད་
སྤྱན་སྔ་པ་བློ་གྲོས་རྒྱལ་མཚན་གྱིས་ཇ་དང་ཆང་རུང་མཐུན་སྦྱར་ཏེ། ཆང་གི་ཉེས་པས་གཙོ་བོ་སྲེད་པ་འཕེལ་བའི་ཉེས་དམིགས་དེ་ཇ་ལའང་ཡོད་པས་མི་རུང་གསུངས་འདུག་ཁོང་གིས་ཇ་བཞེས་པ་
ཡིན་ཟེར། ཇ་བཞེས་ཚེ་རྩམ་པ་ཁག་པོ་གང་རེ་ཁར་བཏབ་ནས་ཇ་དྲི་མི་བྲོ་བར་བྱས་ནས་བཞེས་པ་ཡིན་ཟེར། ཁོང་གིས་པགས་པ་ཞིག་བཏིངས་ཡོད་པའི་འདུལ་བ་བཀློག་པའི་ཚེ། ཀོ་པགས་བཅིང་
བར་མི་བྱའོ་ཞེས་པ་གཟིགས་པའི་མོད་ལ་པགས་པ་ཕྱུང་ནས་མར་འཕང་བཏང་བ་རེད། དེ་ནས་ཡང་བཞུགས་ཏེ་འདུལ་བ་བཀློགས་པས་རླུང་ནད་ཅན་གྱིས་ཀོ་པགས་བསྟེན་པར་བྱ་གསུངས་པ་གཟིགས་པས་
པགས་པ་ཕྱིར་བླངས་ནས་བཏིངས་པ་རེད། འདུལ་བ་བརྩི་ན་ཁོང་གིས་གནང་ལུགས་དེ་འདྲ་བྱེད་དགོས་གསུངས། ཇོ་ནང་པས་ཀུན་རྫོབ་ཐམས་ཅད་རང་སྟོང་ཡིན་གསུངས་པ། བུམ་པ་བུམ་པས་སྟོང་
ཀ་བ་ཀ་བས་སྟོང་གསུངས་རྒྱུ་མ་རེད། ཀ་བུམ་སོགས་སྣང་བ་འདི་དག་ཇི་ལྟར་སྣང་བ་ལྟར་གྱི་དགག་བྱས་སྟོང་ཟེར་རྒྱུ་རེད། འོན་ཀྱང་གཞན་སྟོང་མཆོག་ཏུ་བཞེད། རང་རེའི་བསྟན་པ་འདི་ལ་ཐལ་འགྱུར་

[018A]༄༅། །པའི་ལུགས་ཀྱི་བདག་མེད་ཕྲ་མོ་འདི་རང་སྟོང་ཡིན་གསུངས་མཁན་ཡང་འདུག་རང་སྟོང་གཞན་སྟོང་གང་གི་ཡང་ཐ་སྙད་མི་འདོགས་གསུངས་མཁན་ཡང་འདུག་སྔོན་རྗེའི་དངོས་སློབ་
རྣམས་ཀྱི་ཁྲོད་དུའང་འཇམ་དབྱངས་ཆོས་རྗེ་དང་གུང་རུ་རྒྱན་བཟང་བ་གཉིས་རྗེ་རིན་པོ་ཆེ་དང་ལྟ་བའི་བཞེད་ཚུལ་ཅུང་མི་འདྲ་བས། མཁས་གྲུབ་རིན་པོ་ཆེས་ཁྱེད་རྣམ་པ་གཉིས་གྱིས་བསྟན་བཅོས་མ་རྩོམ་བརྩམས་ན་རྗེའི་
བསྟན་པ་དཀྲུགས་པར་འགྱུར་གསུངས་པས་འཇམ་དབྱངས་ཆོས་རྗེ་ནི། པོ་ཏི་ཉིས་བརྒྱ་རེ་ལ་དུས་གཅིག་ཏུ་བཤད་པ་གནང་ཐུབ་པའི་མཁས་པ་བསམ་གྱིས་མི་ཁྱབ་པ་ཡིན་ཀྱང། རྗེའི་གསང་བའི་རྣམ་ཐར་
མ་གཏོགས་བསྟན་བཅོས་མ་བརྩམས་པ་རེད། གུང་རུ་རྒྱན་བཟང་པས་མང་པོ་བརྩམ་པ་མཁས་གྲུབ་རིན་པོ་ཆེས་བཀག་ནས། ཆོས་རྒྱལ་ལ་གཏད་གཉེར་བྱས་པས་སྤེལ་མ་ཐུབ་པ་རེད། དེའི་རྗེས་
སུའང་པཎ་ཆེན་བསོད་ནམས་གྲགས་པས་ཡང། དབུ་ཕར་ཐམས་ཅད་དུ་རྗེའི་རང་ལུགས་ཀྱི་ལྟ་བའི་ཕྱག་སྲོལ་བསྐྱངས། བར་སྐབས་ཞིག་ཏུ་ཕྱག་ཆེན་མཛེས་པའི་རྒྱན་དྲུག་ཟེར་བ་ཞིག་བརྩམས་
ནས་གཞན་སྟོང་མཆོག་ཏུ་བྱས་ཡོད་ཟེར་བ་འདུག་གསུངས། སློབ་དཔོན་ཐོགས་མེད་ཀྱིས་གཙོ་བོར་དགོངས་འགྲེལ་ལ་བསྟེན་ཚུལ་སྐབས། བསྡུ་བ་ལས། དོན་དམ་པ་མཚན་ཉིད་ལྔ་ལྡན་
གསུངས་པ་དགོངས་འགྲེལ་གྱི་ལེའུ་དེར་གསལ་ལ། མདོ་སྡེ་རྒྱན་ནས་རྩི་ཚུལ་དང་མི་འདྲ་གསུངས། དེ་ལ་བསྟེན་ནས་དེ་ཁོ་ན་ཉིད་ཞེས་སོགས་སྐབས། དེ་ཁོ་ན་ཉིད་ཞེས་པ་སྟོང་ཉིད་གཅིག་པུ་

[018B] ཀུན་རྫོབ་དང་དོན་དམ་པའི་དེ་ཁོ་ན་ཉིད་གཉིས་ཀ་ལ་བྱེད་དགོས། དེ་ལ་ཡང་གཞི་ལམ་འབྲས་གསུམ་གྱི་དེ་ཁོ་ན་ཉིད་གསུམ་དུ་ཡོད། དེ་ཡང་གྲོལ་བ་དོན་གཉེར་གྱི་གདུལ་བྱ་ནི། བསྡུ་ན་རིགས་
ཅན་གཉིས་སུ་འདུ་བས། ཐེག་དམན་གྱི་རིགས་ཅན་དང་ཐེག་དམན་གྱི་གྲུབ་མཐའ་སྨྲ་བ་རྣམས་ཀྱིས། གང་ཟག་གི་བདག་མེད་ཀྱི་དབང་དུ་བྱས་པའི་བདེན་གཉིས་དང་གཞི་ལམ་འབྲས་གསུམ་གྱི་དེ་ཁོ་ན་ཉིད་ཤེས་
དགོས་པས། འཁོར་ལོ་དང་པོ་དང་ཐ་མར་གང་ཟག་གི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་བཞག་དང། ཐེག་ཆེན་གྱི་རིགས་ཅན་དང་ཐེག་ཆེན་གྱི་གྲུབ་མཐའ་སྨྲ་བ་རྣམས་ཀྱིས། ཆོས་ཀྱི་
བདག་མེད་ཀྱི་དབང་དུ་བྱས་པའི་བདེན་གཉིས་དང་གཞི་ལམ་འབྲས་གསུམ་གྱི་དེ་ཁོ་ན་ཉིད་ཤེས་དགོས་པས། འཁོར་ལོ་བར་ཐ་གཉིས་ཀྱིས་ཆོས་ཀྱི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་
བཞག་གཏན་ལ་འབེབས་པའི་རྒྱུ་མཚན་ཡང་དེ་ལྟར་ཡིན། དེའི་ཕྱིར་ཐེག་ཆེན་གྱི་རིགས་ཅན་རྣམས་ཀྱིས་འབྲས་བུ་སྐུ་གཉིས་ཟུང་འབྲེལ་ཐོབ་པ་ལ། ལམ་ཚོགས་གཉིས་ཟུང་འབྲེལ་ལམ་ཐབས་ཤེས་
ཟུང་འབྲེལ་ལ་བསླབ་དགོས། དེ་ལ་གཞི་བདེན་གཉིས་ཀྱི་རྣམ་དབྱེ་ལེགས་པར་ཤེས་དགོས། དེ་ལ་ཡང་དེ་དག་གི་གོལ་ས་སྒྲོ་སྐུར་ཀྱི་མཐའ་གཉིས་དང། དེ་གཉིས་སྤོང་ཚུལ་ཇི་ལྟར་ཡིན་ཤེས་
དགོས་པས། འདིར་དབུ་སེམས་སོ་སོའི་བཞེད་ཚུལ་མཐར་ཐུག་པའི་བདེན་གཉིས་ཀྱི་རྣམ་དབྱེ་གཏན་ལ་འབེབས་པའི་བསྟན་བཅོས་ཆེན་པོ་འདི་ལྟ་བུ་གསན་པའི་སྒོ་ནས་ཤེས་པར་བྱ་འཚལ། བྱངས་

[019A]༄༅། །ལས། ཇི་ལྟར་ཡོད་ཅེ་ན་ཞེས་པ་ནས་སྒྲོ་སྐུར་སྤངས་པའི་ཚུལ་གྱིས་ཡོད་དོ་ཞེས་སོགས་སྐབས། མཐའ་གཉིས་དང་བྲལ་ན་མཐའ་གཉིས་དང་བྲལ་བའི་དབུས་ཡིན་ཨེ་དགོས། སྒྲོ་འདོགས་
དང་བྲལ་བ་དང་སྒྲོ་འདོགས་ཀྱི་མཐའ་དང་བྲལ་བ་སོགས་ཀྱི་ཁྱད་པར་ལ་དོགས་གཅོད་བྱེད་པ་ཡོད་གསུངས། གཟུགས་ལ་སོགས་པའི་ཆོས་རྣམས་དང་གཟུགས་ལ་སོགས་པའི་དངོས་པོ་ལ་ཞེས་སོགས་སྐབས། ཆོས་
དང་དངོས་པོ་ཞེས་པ་མིང་དང་དོན་ལ་གོ་ནའང་ཆོག་དཔེར་ན་ཆོས་སོ་སོ་ཡང་དག་པར་རིག་པ་དོན་སོ་སོ་ཡང་དག་པར་རིག་པ་ཞེས་སོགས་ཀྱི་སྐབས་ལྟ་བུ་ཡིན་གསུངས། འདོགས་པའི་ཚིག་གི་ངོ་བོ་ཉིད་ཅེས་པས་གི་ནི་
གཞི་མཐུན་གྱི་དྲུག་སྒྲ་མིན། བྱེད་ལས་བྱེད་པ་པོ་དང་འབྲེལ་བའི་དྲུག་སྒྲ་ཡིན། དཔེར་ན་མི་དེའི་ལས་ཀ་དང་མི་དེའི་རྩོམ་པ་ཞེས་པ་ལྟ་བུ་ཡིན་གསུངས། བརྗོད་དུ་མེད་པའི་བདག་ཉིད་ཀྱིས་ཞེས་སོགས་སྐབས་
གཟུགས་སྒྲ་སོགས་རང་རང་གི་ངོ་སྐལ་གྱི་ཡུལ་ཅན་མིག་ཤེས་དང་རྣ་ཤེས་སོགས་མངོན་སུམ་གྱི་ཤེས་པ་དེས། རང་རང་གི་རྣམ་འགྱུར་དང་ཚུགས་ཀ་ལྟ་བུ་དེ་ཇི་ལྟ་བ་བཞིན་འཇལ་ནུས་པ་མ་གཏོགས། སྒྲ་རྟོག་གཉིས་ཀྱིས་
ཇི་ལྟ་བ་བཞིན་དུ་བརྗོད་པ་དང་རྟོགས་པར་མི་ནུས་པས་རང་མཚན་བརྗོད་མེད་ཟེར་བ་ཡིན་གསུངས། འདི་གཉིས་ནི། ཆོས་འདུལ་བ་འདི་ལས་ཞེས་སོགས་སྐབས། སྤྱིར་སྡེ་སྣོད་གསུམ་ཀ་སེམས་འདུལ་
བའི་གདམས་ངག་ཡིན་པས་འདུལ་བ་ཡིན། དེའང་འདུལ་བ་དང་མདོ་སྡེའི་སྡེ་སྣོད་ཀྱི་བརྗོད་བྱ་ཚུལ་ཁྲིམས་དང་ཏིང་ངེ་འཛིན་གྱི་བསླབ་པ་གཉིས་ཀྱིས་ཉོན་མོངས་མངོན་གྱུར་པ་དང་གནས་ངན་ལེན་པ་རགས་པ་

[019B] མངོན་པའི་སྡེ་སྣོད་ཀྱི་བརྗོད་བྱ་ཤེས་རབ་ཀྱི་བསླབ་པས། སུས་ཀྱང་མ་ཐུལ་བས་ཤེས་སྒྲིབ་ཚུན་ཆད་ཀྱི་སྒྲིབ་གཉིས་བག་ཆགས་དང་བཅས་པ་འདུལ་བ་ཡིན་གསུངས། ཀུན་བཏགས་ཀྱི་གདགས་
གཞིའོ་ཞེས་སོགས་སྐབས། ཆོས་ཉིད་ལ་གདགས་གཞི་མི་འཇོག་གདགས་གཞི་བཏགས་ཡོད་ལ་འཇོག་པ་ཡིན། བཏགས་ཡོད་གྱི་ཆོས་ཐམས་ཅད་ལ་གདགས་གཞི་རང་སྐྱ་ཐུབ་པའི་རྫས་ཡོད་རེ་འཇོག་
འདུས་མ་བྱས་གྱི་ནམ་མཁའི་གདགས་གཞི་ལ་བར་གྱི་སྣང་བ་སྐྱ་སང་པ་འཇོག་དགོས་པ་འདི་འདྲ་དངོས་པོར་སྨྲ་བ་རྣམས་ཀྱི་རང་ལུགས་ཡིན་གསུངས། ཀུན་རྫོབ་དང་དོན་དམ་པར་ཡོད་པ་ལ་འཇོག་ཚུལ་གཉིས་ཡོད་དེ་
ཞེས་སོགས་སྐབས། དབུ་མ་བ་ལ་ཞེན་ཆེ་བ་རྣམས་ཀྱིས། སེམས་ཙམ་སྐབས་སུ་གཞན་དབང་ཐ་སྙད་དུ་ཡོད་ཀུན་རྫོབ་ཏུ་ཡོད་གསུངས་པ་ཡོད་ཀྱང། འདིར་ངོ་བོ་ཉིད་ཐ་མ་འདི་གཉིས་དོན་དམ་པར་ཡོད་ལ་ཐ་སྙད་དུ་མེད་པས་
ཞེས་སོགས་གོང་འོག་བསྒྲིགས་ན། སེམས་ཙམ་རང་ལུགས་ལ་གཞན་དབང་དང་ཡོངས་གྲུབ་གཉིས་ཀུན་རྫོབ་ཏུའམ་ཐ་སྙད་དུ་མེད་ཟེར་དགོས། རྫས་བཏགས་ཀྱི་སྐབས་སུ། བསྡུ་བ་ལས། མངོན་པར་བརྗོད་པ་ལ་ཡོངས་
སུ་གོམས་པའི་མིང་ལ་གནས་པའི་རྣམ་པར་ཤེས་པ་ཞེས་པ། རྟོག་པའི་མིང་ཡིན། གཟུགས་ལ་སོགས་པའི་མིང་ཅན་གྱི་དངོས་པོ་གཟུགས་ལ་སོགས་པའི་བདག་ཉིད་གང་གིས་ཡོད་པ་དེ་ནི་ཞེས་པ། རྟོག་པའི་སྣང་ངོའི་
དོན་སྤྱི་ལ་ཟེར། མངོན་པར་བརྗོད་པ་ལ་ཡོངས་སུ་གོམས་པ་རྣམ་པར་བསལ་བའི་མིང་ཅན་གྱི་རྣམ་པར་ཤེས་པ་ཞེས་པ། སྔོན་འཛིན་མངོན་སུམ་ལྟ་བུ་ལ་བྱེད། དེའི་དམིགས་པ་གཟུགས་ལ་སོགས་པའི་

[020A]༄༅། །མིང་ཅན་གྱི་དངོས་པོ་བརྗོད་དུ་མེད་པའི་བདག་ཉིད་གང་གིས་ཡོད་པ་དེ་ནི་ཞེས་པ། དབང་མངོན་ལ་རང་ཚུགས་མངོན་སུམ་དུ་སྣང་ཞིང། སྣང་བ་དེ་ལྟར་སྒྲ་རྟོག་གིས་བརྗོད་མི་ནུས་པའི་
དངོས་པོ་ཞིག་ལ་ཟེར། དེ་ལ་གང་འཇོག་ན་སྔོན་པོ་ཁོ་རང་ལྟ་བུ་འཇོག་མདོར་ན་རྫས་ཡོད་ནི། སྔོན་པོ་ལྟ་བུ་སྔོ་འཛིན་མིག་ཤེས་ལ་རང་གི་ཚུགས་ཀ་རྣམ་འགྱུར་དེ་ཀ་རང་ཇི་ལྟ་བ་བཞིན་འཆར་ཐུབ་
ཅིང། དེའང་མིང་དང་དོན་སྤྱི་ལ་མ་ལྟོས་པར་རང་ངོས་ནས་སམ་རང་དབང་གིས་འཆར་བ་དེ་ལྟ་བུ་ལ་རྫས་ཡོད་ཟེར། དབང་པོའི་གཟུང་བྱར་གྱུར་པའི་གཟུགས་དང་ཤེས་པ་ལ་རྫས་ཡོད་ཀྱིས་ཁྱབ་ཟེར་ཕལ་
ཆེར་དགོས། ཤེས་པའི་བག་ཆགས་ནི་བཏགས་ཡོད་དུ་གསུངས་ཞིང། ཀུན་གཞི་འདོད་པའི་ལུགས་ལ་ཀུན་གཞི་ལ་འཆར་གསུངས། བཏགས་ཡོད་ནི་བུམ་པའི་དོན་སྤྱི་ལྟ་བུ་ཡིན་ལ། དེ་རྟོག་ངོར་
འཆར་བ་ཕལ་ཆེར་དབང་ཤེས་ཀྱིས་བུམ་པ་མཐོང་བ་དང་ཐོས་པ་སོགས་ལ་རག་ལས། དེ་བཞིན་དུ་ཤེས་བྱ་དང་སྤྱི་མཚན་ལྟ་བུ་རྫས་སྤྱི་དེ་ལ་དཔྱད་ཀྱང་གོ་རྒྱུ་མི་ཡོང། དེ་ལྟ་བུའི་རྫས་སྤྱིའི་རིགས་ལ་མཚན་
གཞི་འམ་ཁྱད་གཞི་གང་ཡང་རུང་བ་རེའི་སྟེང་དུ་སྦྱར་དེ་དཔྱད་དགོས། དཔེར་ན་བུམ་པ་ཤེས་བྱ་ཡིན་པ་འམ་བུམ་པའི་སྟེང་གི་ཤེས་བྱ་བྱས་ནའང་ཆོག་དེ་རྟོག་པས་བཏགས་ཙམ་རེད། དེ་རྟོག་པས་འདོགས་
པ་ཡང་བུམ་པ་མཐོང་བ་དང་ཐོས་པ་སོགས་ལ་རག་ལས། བུམ་པ་ལྟ་བུ་ལ་མཚོན་ན། རང་ག་བུམ་པ་ཞེས་པ་སྤྱི་བམ་དེ་ལ་དཔྱད་ན་གོ་རྒྱུ་མི་ཡོང། བུམ་པའི་ཆ་ཤས་སུ་གྱུར་པའི་དབྱིབས་དང་ཁ་དོག་

[020B] དེའི་རེག་བྱ་འཇམ་རྩུབ་དང་ལྕི་ཡང་ལྟ་བུ་ལུས་ཤེས་ཀྱི་ངོ་སྐལ་ཡིན། དེ་ལྟར་དངོས་པོ་ཐམས་ཅད་ལ་རང་རང་གི་སྐབས་ཐོབ་ཀྱི་ཡུས་ཅན་ཤེས་པ་རེ་དང་སྦྱར་ནས་དཔྱད་
དགོས། དེ་ལྟར་དཔྱད་པའི་ཚེ་གཟུགས་སྒྲ་སོགས་རང་རང་གི་དབང་ཤེས་ཀྱི་ངོ་སྐལ་ལ་འབྱོར་ཡོང། དེ་ལྟར་བསམ་ན་ཉམས་ལེན་ལ་ཕན་ནམ་སྙམ་གསུངས། སེམས་ཙམ་པས་རང་མཚན་གཞན་དབང་
གི་དངོས་པོ་ཐམས་ཅད་བདེན་པར་གྲུབ། རང་བཞིན་གྱིས་གྲུབ། རྟོག་པས་བཏགས་པ་ཙམ་མིན། སྒྲ་རྟོག་གིས་ཁོའི་ཚུགས་ཀ་ངོ་མ་དེ་ཇི་བཞིན་འཇལ་མི་ནུས། རྟོག་པ་ལ་ཁོ་ངོ་མ་མི་འཆར་ཞིང། སྒྲ་རྟོག་
ཙམ་གྱིས་མི་འགྲུབ་པའི་རྒྱུ་མཚན་གྱིས་དེ་ཐམས་ཅད་མངོན་གསུམ་དེ་དང་སྦྱོར་དགོས་བྱུང། འོ་ན་ཤེས་པ་དེ་གང་ལ་འཆར་ན། དཔེར་ན་སོར་མོའི་རྩེ་མོ་དེ་ཉིད་ཀྱིས་དེ་ཉིད་ལ་རེག་པ་དང། རལ་གྲིའི་སོ་དེ་ཉིད་ཀྱིས་དེ་ཉིད་གཅོད་པ་
དང། སྐྱེས་བུ་ཡང་ཟོར་ཅན་ཡང་རང་གི་ཕྲག་པ་ལ་ཞོན་ལུགས་མེད་པ་ལྟར། ཤེས་པ་ཡང་རང་ལ་རང་འཆར་རང་གིས་རང་རིག་ཟེར་ལུགས་མེད། འོ་ན་ཇི་ལྟར་ཡིན་ན། དཔེར་ན་རས་སྔོན་པོའི་སྟེང་དུ་ཤལ་དྭངས་པ་བཞག་
པ་ན༑ སྔོན་པོ་ཤར་བའི་ཆ་གཅིག་དང། ཤེལ་རང་གི་དྭངས་ཆ་གཅིག་དང་གཉིས་ཡོད་པ། དེ་བཞིན་ཏུ་སྔོན་འཛིན་མིག་ཤེས་ཀྱི་ངོས་ནས་ཡུལ་སྔོན་པོ་སྣང་བའི་ཆ་གཅིག་དང། ཡུལ་ཅན་རང་ཉིད་རིག་པའི་ཆ་གཅིག་
དང་གཉིས་ཡོད། ཕྱི་མ་དེ་ལ་རང་རིག་ཟེར་དེ་བཞིན་དུ་ཤེས་པ་ཐམས་ཅད་ལ་འཇོག་འོན་ཀྱང་རང་རིག་ཉམས་སུ་མྱོང་བའི་རང་རིག་མི་འཇོག་བཞག་ན་ཐུག་མེད་དུ་འགྲོ་ཟེར། དེས་ན་གོང་གི་ཐུགས་རྩེ་དེ་ག་རང་གིས་

[021A]༄༅། །ཤེས་པ་ལ་རང་རིག་ཟེར་པ་ཞིག་ཀྱང་དཀའ་ལས་ཆེན་པོས་བཙལ་ནས་བཞག་པ་ཡིན། འདི་འདྲ་དཔྱད་ན་མི་བདེ་ང་ཚོའི་བློ་སྐྱོན་རྐྱང་བ་མིན་གྲུབ་མཐའི་སྐྱོན་ཡང་ཡིན། དེའི་རྒྱུ་
མཚན་གྱིས་ཐལ་འགྱུར་བའི་རིགས་པ་ཐུར་ལ་འཕངས་པ་ན། གནམ་ལྕགས་ཀྱི་ཐོག་བཞིན་དུ་འགྲོ་བ་དེ་ཡིན་མོད། འདི་ཚོ་ཤེས་ན་ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐའི་མཚམས་ངོས་ཟིན་ཡོང་
བས། ཐལ་འགྱུར་བའི་ལྟ་བ་ཤེས་པ་ལ་ཕན་ཐོགས་ཆེ་གསུངས། བླ་མ་རྭ་སྟོད་རིན་པོ་ཆེས་འདི་འདྲ་གསུངས། འོ་ངས་འདི་ནས་རས་སྔོན་བོ་ཁ་གང་བཟུང་ནས་བསྟན་ན། ཁྱེད་ཆོས་ཕ་གི་ན་སྔོན་པོ་ཞིག་
འདུག་སྙམ་པ་དེ། དེང་སང་ཕྱི་རོལ་དོན་དུ་སྣང་ཚུལ་དང་འཆར་ཚུལ་རེད། སེམས་ཙམ་པའི་ལུགས་ལ་ཤེས་པའི་བདག་ཉིད་དུ་གྲུབ་ལུགས་དང། ཕྱི་རོལ་དོན་གྱིས་སྟོང་ལུགས་དེ་ཤེས་ན། སྔོན་
པོ་དེ་ཚུར་མིག་གི་ལྡེབས་ལ་འབྱར་ཡོད་པ་རེད་གསུངས། དེ་གསུངས་མད། དངོས་པོ་འདི་དག་ཐམས་ཅད་རང་རང་སྣང་མཁན་གྱི་ནང་སེམས་སྟེང་གི་བག་ཆགས་སྨིན་ལུགས་ཀྱི་འཆར་སྒོ་ཤ་སྟག་
རེད། དཔེར་ན་འདི་ནས་ཕ་གིའི་རི་ངོས་ཀྱི་མི་ཞིག་ལ་ཕར་བལྟས་པའི་ཚེ། རང་གིས་ཕར་བལྟས་པའི་རྣམ་འགྱུར་དང་སྣང་བ་དེ་ཡང། ནང་རང་གི་སེམས་སྟེང་གི་བག་ཆགས་ཞིག་སྨིན་ལུགས་དང་སད་ལུགས་ཀྱི་
ལག་རྗེས་ཀྱིས་སྣང་བ་རེད། ཕ་གིའི་རི་ངོས་ནས་མི་ཞིག་གིས་ཚུར་བལྟས་པའི་སྣང་བ་ཤར་པ་ན། ཕ་གིས་ཚུར་བལྟས་པའི་སྣང་བ་དང་རྣམ་འགྱུར་དེའང། ནང་རང་གི་སེམས་སྟེང་གི་དེ་འཕྲལ་བག་ཆགས་

[021B] དཔེར་ན་རྨི་ལམ་ན་མི་ཞིག་དང་ཕྲད། དེ་དང་གཏམ་ལབ་བྱས་པ་སོགས་རྨིས་པའི་ཆེ། སྔ་ཉིན་གྱི་བྱ་བའི་བག་ཆགས་དེ་ཀ་རང་ཤར་བ་མང་པོ་འདུག་དེ་དང་འདྲ་
དེ་བཞིན་དུ་འདི་ནས་ས་ཕྱོགས་འགའ་ཞིག་ལ་ང་ཚོས་ཉིན་ལམ་གཉིས་ཀྱིས་འགྲོ་དགོས་པ། རྫུ་འཕྲུལ་ཅན་དང་བྱ་རྒོད་ལྟ་བུས་སྐད་ཅིག་གིས་སླེབ་འགྲོ་བའང། རང་རང་གི་བག་ཆགས་སད་ཚུལ་གྱི་སྣང་བ་
རེད། དེ་མིན་པར་ཕྱི་རོལ་དོན་དུ་གྲུབ་ན་འདི་ནས་ས་ཕྱོགས་གཅིག་པོ་དེ་ལ་སླེབ་ཡུན་མི་འདྲ་བ་མང་བོ་ཞིག་གི་གཞི་མཐུན་འཇོག་དགོས། དེས་ན་གྲུབ་མཐའ་གོང་འོག་གི་དགག་བྱ་ཕྲ་རགས་ཀྱི་མཚམས་ངོས་མ་ཟིན་
པས། ཇི་ཙམ་ཞིག་བདེན་པར་མེད། དོན་དམ་པར་མེད། ཕྱི་རོལ་དོན་དུ་མེད་བྱས་རུང་ཕན་ཐོགས་མེད། བྱེ་བྲག་སྨྲ་བ་ཚོ་ལ་གཟུགས་ནས་སངས་རྒྱས་ཀྱི་བར་རང་བཞིན་གྱིས་མེད་བྱས་ན་རྣ་བ་འགེབས་པ་རེད་
དེ་ཚོ་དབང་བོ་རྣོ་བས་མེད་ལུགས་ཤིག་ཤར་བྱུང་བ་རེད། ང་ཚོས་གྲུབ་མཐའ་གོང་འོག་གི་སྐབས་ཐམས་ཅད་དུ་གང་ཟག་གི་བདག་མེད་རང་ཇི་ཙམ་བྱས་ཀྱང་མེད་ལུགས་མགོ་བས་སྣང་རྟགས་ཅི་ཡང་མ་བྱུང་
དེ་བཞིན་དུ་སེམས་ཙམ་སྐབས་ཕྱི་དོན་མེད། རང་འཛིན་རྟོག་པའི་ཞེན་གཞིར་རང་མཚན་གྱིས་གྲུབ་པ་མེད་སོགས་ཇི་ཙམ་བྱས་རུང་སྣང་རྟགས་མེད་པར་འཇམ་རིལ་དུ་འདུག་དེ་ལས་ཀྱང་ཕྲ་བ་དབུ་མའི་སྐབས་སུ་
མིང་རྐྱང་བཏགས་ཡོད་ཙམ་ཡིན་བདེན་པར་མེད། དོན་དམ་པར་མེད། རང་བཞིན་གྱིས་མེད་སོགས་ཇི་ཙམ་བྱས་རུང་སྣང་རྟགས་ཅི་ཡང་མེད་པར་འཇམ་རིལ་ཞིག་ཏུ་འདུག་པ་འདི་ཡག་པོ་མ་རེད། མ་མཐའ་

[022A]༄༅། །ཡང་ཐལ་འགྱུར་བས་ཆོས་ཐམས་ཅད་ཀྱི་བྱ་བྱེད་ཐམས་ཅད་མིང་རྐྱང་བཏགས་ཡོད་ཙམ་ཡིན། རང་བཞིན་གྱིས་མེད་ཟེར་བ་ཚོ་ཐོས་ན། མོ་གཤམ་གྱི་བུས་རི་བོང་རྭའི་མདུང་བཟུང་ནས་བརྒྱུགས་
ཟེར་བ་ལྟ་བུ་ཞིག་ཏུ་བྱ་བྱེད་ཐམས་ཅད་སྟོང་ཆམ་ཆེམ་གོ་བ་ཞིག་བྱུང་ནའང་བལྟ་རྒྱུ་ཞིག་ཡོད་གསུངས། བླ་མ་རིན་པོ་ཆེ་རྣམ་པ་ཚོས་དེ་འདྲའི་སྐབས་མང་པོར་ཐ་སྙད་བརྒལ་ནས་གསུངས་བ་ཤིན་ཏུ་མད། དེ་ཧ་
ཅང་གནད་ཆེ་བ་ཡིན། རྗེ་ཡབ་སྲས་ཀྱི་གསུང་རབ་རྣམས་སུ་བསྟན་པ་རིན་པོ་ཆེའི་དག་ཐེར་དུ་ཐ་སྙད་ལ་ཞིབ་ཆ་ཕྱེ་ཡོད་པ་དེ་འདྲ་མ་གོ་བར་ཆོས་སྐད་ལོག་པས། འགའ་ཞིག་ལ་གོ་ལོག་སྐྱེས་ཡོང་བའི་གོལ་ས་
དེ་གཅོད་པས་ཆེད་ཡིན། དཔེར་ན་རོང་ཊིཀ་པས། སངས་རྒྱས་རང་སྣང་ལ་ཞིང་དག་པ་རབ་འབྱམས་འབའ་ཞིག་ཏུ་སྣང་གསུངས་པ་བཀག་པ་དེ་ཚེ་དོན་བཀག་པ་མིན་ཐ་སྙད་བཀག་པ་ཡིན་གསུངས། གཞན་
དབང་འཇོག་ཚུལ་དང་པོའི་དབང་དུ་བྱས་པའི་དོན་དམ་པ་ངོ་བོ་ཉིད་མེད་པ་དང། འཇོག་ཚུལ་དང་པོའི་དབང་དུ་བྱས་པའི་དོན་དམ་དུ་ཡོད་པ་གཉིས་ཀ་ཡིན་ཟེར་དགོས། འདི་ལ་འོ་ན་གཞན་དབང་ཆོས་ཅན། འཇོག་
ཚུལ་དང་པོའི་དབང་དུ་བྱས་པའི་དོན་དམ་དུ་ཡོད་མེད་གཉིས་ཀ་ཡིན་པར་ཐལ། དེའི་དབང་དུ་བྱས་པའི་དེར་ཡོད་པ་ཡིན་པ་གང་ཞིག་དེའི་དབང་དུ་བྱས་པའི་དེར་མེད་པ་ཡང་ཡིན་པའི་ཕྱིར། ཞེས་བརྩད་ཆོག་གསུངས་
འཇོག་ཚུལ་གཉིས་པ་ལྟར་ན་ཞེས་སོགས་སྐབས། གཞན་དབང་འཇོག་ཚུལ་གཉིས་པའི་དབང་དུ་བྱས་པའི་དོན་དམ་པ་ངོ་བོ་ཉིད་མེད་པ་མིན། འཇོག་ཚུལ་གཉིས་པའི་དབང་དུ་བྱས་པའི་དོན་དམ་དུ་མེད་པ་ཡིན་ཟེར་

[022B] རྣམ་དག་སྤྱོད་ཡུལ་ཞེས་སོགས་སྐབས། གང་ཟག་གི་བདག་མེད་ནི། གཙོ་བོར་ཉོན་སྒྲིབ་རྣམ་པར་དག་བྱེད་ཀྱི་དམིགས་པ་དང། ཆོས་ཀྱི་བདག་མེད་ནི། གཙོ་བོར་ཤེས་སྒྲིབ་རྣམ་པར་དག་བྱེད་
ཀྱི་དམིགས་པ་ཡིན་གསུངས། ལུགས་འདིས་ཡེ་ཤེས་དེ་རང་རིག་ཏུ་བཞེད་པས་ཞེས་སོགས་སྐབས་འདི་དག་ལ། དཀའ་གནས་མང་བས་དགེ་བཤེས་སྔ་མ་ཚོས་ནག་ཐོམ་དང་པོ་གཉིས་པ་ཟེར། སྐབས་
འདིའི་དོགས་པ་བྱུང་ལུགས་ནི། གོང་དུ་འཇོག་ཚུལ་གཉིས་པའི་དོན་དམ་དུ་ཡོད་ལུགས་དམ་པའི་དོན་དུ་ཡོད་པ་དང། དམ་པ་ནི་ཟག་མེད་ཀྱི་མཉམ་བཞག་ཡེ་ཤེས་ལ་བྱས་ནས་དེའི་དོན་ནི་དེའི་ཡུལ་ལ་བཤད་དེ་
བདག་མེད་གཉིས་ཡེ་ཤེས་དེའི་ཡུལ་དུ་ཡོད་པས། འཇོག་ཚུལ་གཉིས་པའི་དོན་དམ་དུ་ཡོད་ལུགས་གསུངས་པ་ན་དོགས་པ་བྱུང། ཡེ་ཤེས་དེ་རང་རིག་ཏུ་བཞེད་པས་ཞེས་པ་ལ་བཤད་ཚུལ་མི་འདྲ་བ་དུ་མ་
ཡོད། རྗེ་བཙུན་པ་རིན་པོ་ཆེས་མཉམ་བཞག་ཡེ་ཤེས་རང་གིས་རང་ཉིད་རྟོགས་པ་ཡེ་ཤེས་རང་རིག་གི་དོན་དུ་བྱས་ནས་དེ་ལྟར་གཟིགས་ཀྱང། ཡེ་ཤེས་རང་ཉིད་དམ་པའི་དོན་དུ་མི་འགྱུར་པའི་སྒྲུབ་བྱེད་དུ་ཡུལ་
གང་ལ་ལྟོས་ནས་ཞེས་སོགས་གོ་བདེ་པོ་ཞིག་གསུངས་ཡོད། མཁས་གྲུབ་ཆེན་པོ་འཇམ་དབྱངས་བཞད་པའི་རྡོ་རྗེས། ཡེ་ཤེས་དེ་སོ་སོ་རང་རིག་པའི་ཡེ་ཤེས་ཡིན་པ་ཡེ་ཤེས་རང་རིག་གི་དོན་དུ་བྱས་
ནས། དེ་ལྟར་ན་ཡེ་ཤེས་དེ་རང་ཉིད་ཀྱིས་ཡུལ་དུ་མི་འགྱུར་བས། དེ་དམ་པའི་དོན་དུ་འགྱུར་པར་ཐལ་བའི་སྐྱོན་མེད་པའི་སྒྲུབ་བྱེད་དུ་ཡུལ་གང་ལ་ལྟོས་ནས་སོགས་གསུངས་པ་ཡིན་གསུངས་

[023A]༄༅། །མདོར་ན་དོགས་པ་དེའི་ལན་ནི་སྐབས་འདིའི་དོན་དམ་དུ་ཡོད་པའང་དམ་པའི་དོན་ཟེར་བ་དང། དོན་དོན་དམ་པ་དང། རྣམ་དག་ལམ་གྱི་དམིགས་པ་མཐར་ཐུག་ཟེར་བ་རྣམས་དོན་
གཅིག་མིང་གི་རྣམ་གྲངས་ཡིན་ཞིང། དམ་པའི་དོན་ཞེས་པའི་སྒྲ་བཤད་པའི་ཚེ། དམ་པ་ནི་ཟག་མེད་མཉམ་བཞག་ཡེ་ཤེས་ཀྱི་དོན་ནམ་ཡུལ་ཡིན་པས། དམ་པའི་དོན་ཞེས་བཤད་ཀྱང་སྒྲ་
བཤད་ཡིན་པས་ཁྱབ་པ་མི་འཆའ་སྟེ། ཡེ་ཤེས་དེའི་ཡུལ་ཡིན་པས་དམ་པའི་དོན་ཟེར་ཞེས་སྒྲ་བཤད་པ་ཙམ་ཡིན་གྱི། ཡེ་ཤེས་དེའི་ཡུལ་ཡིན་ན་དམ་པའི་དོན་ཡིན་པའི་ཁྱབ་ཅེས་མ་བཤད་
པའི་ཕྱིར། དེས་ན་དབུས་མཐའ་ལས། རྣམ་དག་སྤྱོད་ཡུལ་ཞེས་དང། དེའི་འགྲེལ་བར་ཡེ་ཤེས་དམ་པའི་དོན་ཞེས་དང། རྣམ་པར་དག་པའི་ཡེ་ཤེས་གཉིས་ཀྱི་ཡུལ་ཞེས་གསུངས་པ་རྣམས་
ཡེ་ཤེས་དེའི་ཡུལ་ཡིན་པ་ཙམ་ལ་མི་ཟེར་གྱི། ཡེ་ཤེས་དེ་ཡུལ་གང་ལ་ལྟོས་ནས་དེ་ཁོ་ན་ཉིད་ཀྱི་དོན་རྟོགས་པར་སོང་པའི་ཡུལ་ཁྱད་པར་བ་ཞིག་ལ་དགོངས་པས། ཡེ་ཤེས་རང་ཉིད་དམ་པའི་དོན་དུ་འགྱུར་
པའི་སྐྱོན་མེད་ཅེས་པའི་དོན་ཡིན་གསུངས། གཟུང་དང་འཛིན་པ་ལས་གྲོལ་བའི། །ཞེས་སོགས་ལ། གཟུང་འཛིན་གཉིས་སྟོང་གི་རྣམ་ཤེས་བདེན་པར་ཡོད་ཅེས་པ་སྟེ། མདོར་ན་འཇོག་ཚུལ་དང་པོའི་དབང་དུ་བྱས་
པའི་དོན་དམ་དུ་ཡོད་ཅེས་པ་ཡིན་གསུངས། ངོ་བོ་ཉིད་དང་པོ་གཉིས་ཀུན་རྫོབ་ཏུ་ཡོད་ཚུལ་ནི། བསྡུ་བ་ལས། རྒྱུ་མཚན་དང་རྣམ་རྟོག་ཞེས་སོགས་སྐབས། རྒྱུ་མཚན་ནི་ཀུན་བཏགས་ཀྱི་གདགས་གཞི་དང་རྣམ་རྟོག་

[023B] ས་སྡེ་ན་རྒྱུ་མཚན་ཞེས་པ་འདུས་བྱས་དང་འདུས་མ་བྱས་ཀྱི་ཆ་གཉིས་ཀ་ལ་བཤད་ཡོད་གསུངས། ཀུན་ནས་ཉོན་མོངས་ཞེས་སོགས་སྐབས། ཀུན་ནས་ཉོན་
མོངས་སློང་ལུགས་མི་གཅིག་གཞན་དབང་གིས་དམིགས་ཡུལ་ཙམ་བྱས་ཏེ་སློང། ཀུན་བཏགས་ཀྱིས་འཛིན་སྟངས་ཀྱི་ཡུལ་བྱས་པའི་སྒོ་ནས་སློང། དེ་བཞིན་དུ་གཞན་དབང་ཐ་སྙད་འདོགས་པའི་མཚན་མའི་
གཞི་དང། ཀུན་བཏགས་ཐ་སྙད་ཀྱིས་བཏགས་པའི་ངོ་བོ་ཉིད་དུ་གྱུར་པའི་སྒོ་ནས་གདགས་པའི་གཞིར་སོང་བ་རེད། རྣམ་བཤད་རིགས་པས་འཇིག་རྟེན་པའི་ཤེས་པ་ནི། སྟོང་ཉིད་མ་རྟོགས་པའི་བློ་ཞིག་ལ་བྱེད་
བརྗོད་པ་ནི་ཀུན་རྫོབ་ཡིན་པའི་ཞེས་པས་བརྗོད་པ་དེ་སྒྲ་རྟོག་གཉིས་ཀ་ལ་བྱེད། དེས་ན་བརྗོད་པ་ཀུན་རྫོབ་པ་སྒྲ་རྟོག་ཙམ་གྱིས་ཁོང་དུ་ཆུད་ནུས་པ་ལ་ཀུན་རྫོབ་བདེན་པ་དང། དེ་ཙམ་གྱིས་ཇི་ལྟ་བ་བཞིན་རྟོགས་
མི་ནུས་ཞིང། འཇིག་རྟེན་ལས་འདས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ་ལ་དོན་དམ་བདེན་པ་ཟེར། དཔེར་ན་ཆུ་ཆུང་ཆུང་རྐང་བས་བརྒལ་ནུས་པ་ལ་རྐང་བའི་འབབ་སྟེགས་དང། དེ་ལྟར་མི་ནུས་པར་ཀོ་
གྲུས་བརྒལ་དགོས་པའི་ཆུ་ཆེན་པོ་ལ་ཀོ་གྲུའི་འབབ་སྟེགས་ཟེར་བ་དང་འདྲ། བསྡུ་བ་ལས། དེ་བཞིན་ཉིད་རྟོགས་པའི་མཉམ་བཞག་གི་འཕགས་པའི་ཡེ་ཤེས་ནི་དོན་དམ་པར་ཡོད་པར་གསུངས་པ། ཀུན་
རྫོབ་ཏུ་ཡོད་པར་འཇོག་པའི་རྒྱུ་མཚན་སྔ་མ་གཉིས་མེད་པ་ལ་དགོངས་ཞེས་པའི། རྒྱུ་མཚན་སྔ་མ་གཉིས་ནི། ཀུན་ནས་ཉོན་མོངས་ཀུན་ནས་སློང་བ་དང་ཐ་སྙད་གདགས་པའི་གཞིར་གྱུར་པ་གཉིས་ལ་བྱེད་

[024A]༄༅། །དེ་ཡང་མཉམ་བཞག་ཡེ་ཤེས་དེ་རྗོད་བྱེད་ཀྱི་སྒྲ་དང་དེ་ལ་དམིགས་པའི་ཉོན་མོངས་དང་རྟོག་པ་སོགས་ཡོད་ཀྱང། དེ་དག་གིས་དེ་ཇི་ལྟ་བ་བཞིན་དངོས་ཡུལ་དུ་བྱེད་མི་ནུས་པའི་རྒྱུ་མཚན་
གྱིས། ཀུན་ནས་ཉོན་མོངས་ཀུན་ནས་སློང་བའི་དམིགས་པ་དང་ཐ་སྙད་གདགས་པའི་གཞིར་མ་གྱུར་གསུངས་པ་རེད། དཔེར་ན་འཇིག་རྟེན་པའི་ཤེས་པའི་ཡུལ་དང། འཇིག་རྟེན་ལས་འདས་པའི་ཤེས་
པའི་ཡུལ་ལ་བདེན་གཉིས་བཞ་པ་དང་འདྲ་གསུངས། རྣམ་བཤད་རིགས་པར་ཉན་ཐོས་སྡེ་བས། དོན་དམ་པ་སྟོང་པ་ཉིད་ཅེས་པའི་ཐེག་པ་ཆེན་པོའི་མདོ་སྡེ་ལས། ལས་དང་རྣམ་སྨིན་ཡོད་ལ་བྱེད་པ་པོ་ནི་མི་
དམིགས་ཞེས་སོགས་སྐབས། ཉན་ཐོས་སྡེ་བ་དང་སེམས་ཙམ་པའི་རྩོད་པ་དང་དྲིས་ལན་འདི་དག་ཤིན་ཏུ་གཏིང་དཔོག་དཀའ་བ་དང། འདི་དག་ཞིབ་པར་ཤེས་པ་ལ་གྲུབ་མཐའ་གོང་འོག་གིས་བདེན་
གཉིས་དང། རྫས་བཏགས་ཀྱི་འཇོག་ཚུལ་ཞིབ་ལ་རྒྱས་པར་ཤེས་དགོས་པས། དེ་ལྟར་གྲུབ་མཐའ་གོང་འོག་གི་ཞེས་པ་ནས་ཁྱད་པར་འབྱེད་པ་ལ་དགའ་བ་ཙམ་དུ་ཟད་དོ་གསུངས་པ་རེད། དེས་ན་འདིར་
ཉན་ཐོས་སྡེ་བས། དོན་དམ་པ་སྟོང་པ་ཉིད་ཅེས་པ་ཤེར་ཕྱིན་གྱི་མདོ་སྡེ་རྒྱས་འབྲིང་བསྡུས་གསུམ་ལྟ་བུ་ལ་བྱེད་པ་ཡིན་འདྲ། དེ་ལས་ལས་དང་རྣམ་སྨིན་ཡོད་ལ་བྱེད་པ་པོ་ནི་མི་དམིགས་ཞེས་པ་ལ། བྱ་བ་
འབྲས་བུ་གཉིས་ཡོད་བྱེད་པ་པོ་མེད་ཅེས་པ་ལྟ་བུ་ཞིག་ཏུ་སོང་འདུག་སྙམ་དུ་དོགས་པ་སྐྱེས་པ་ཡིན་འདྲ། དེ་ཡང་མདོར་ན་ཆོས་ཐམས་ཅད་དོན་དམ་པར་མེད་ཐ་སྙད་དུ་ཡོད་ཅེས་པ་ལ་བསྙེགས་པ་ཡིན་པ་འདྲ་

[024B] ཀུན་རྫོབ་གཅིག་པུའི་དབང་དུ་བྱས་པ་ཡིན་ནམ། དོན་དམ་གཅིག་པུའི་དབང་དུ་བྱས་པ་ཡིན་ཞེས་འདྲི་བར་སྣང་གི་ཡོད་ཅེས་པ་
དོན་དམ་དང། མེད་ཅེས་པ་ཀུན་རྫོབ་ཏུའམ་དེ་ལས་བ་ཟློག་སྟེ་སོ་སོར་ཡོད་མེད་གང་དུ་བསྟན་ཞེས་འདྲི་བར་མི་སྣང། དེ་ལ་སེམས་ཙམ་པས་འདྲི་བའི་ཚེ་ན། ཁྱོད་ཀྱིས་དོན་དམ་དུ་ཡིན་ནམ་ཀུན་རྫོབ་ཏུ་ཡིན་ཞེས་འདྲི་
བ་དེ་ཁྱོད་རང་གི་ལུགས་ཀྱི་ཀུན་རྫོབ་དང་དོན་དམ་དུ་ཞེས་པའམ། ཁོ་བོ་ཅག་གི་ལུགས་ཀྱི་ཀུན་རྫོབ་དང་དོན་དམ་དུ་ཡིན་ནམ་ཞེས་དྲིས་པ་གང་ཡིན་ཞེས་འདྲི་དགོས། དེ་ལྟར་དྲིས་པ་ན་ཉན་ཐོས་སྡེ་བས། ངེད་
རང་གི་ལུགས་ཀྱི་ཀུན་རྫོབ་དང་དོན་དམ་གང་དུ་ཡིན་ཞེས་དྲི་བ་ཡིན་ཟེར་ན། འོ་ན་ཁྱོད་རང་གི་ལུགས་ཀྱི་ཀུན་རྫོབ་དང་དོན་དམ་གང་ཡིན་ཞེས་འདྲི་དགོས། དེའི་ཚེ་མིང་དང་བརྗོད་པ་དང་ཞེས་པ་ནས་དོན་དམ་པ་ཡིན་
ནོ་ཞེ་ན་ཞེས་པའི་བར་ཟེར་ན། འོ་ན་དེ་ལྟར་ན་ལས་དང་རྣམ་སྨིན་དང་བྱེད་པ་པོ་གསུམ་ཀ་ཀུན་རྫོབ་ཏུ་ཡང་ཡོད་དོན་དམ་དུ་ཡང་ཡོད་ཅེས་ལན་འདེབས་པ་ནི། འོ་ན་དེ་ལྟར་ན་ཞེས་པ་ནས་རྟོག་ལ་རག་གོ་ཞེས་པའི་
བར་གྱི་དོན་ཡིན། ཡང་དོན་དམ་དུ་ཡོད་ཚུལ་ནི་སྔ་མ་དང་ཞེས་པ། འཇོག་ཚུལ་དང་པོའི་དབང་དུ་བྱས་པའི་དོན་དོན་དམ་དུ་ཡོད་པ་དང། ཀུན་རྫོབ་ཏུ་ཡོད་ཚུལ་ནི། འཇོག་ཚུལ་གཉིས་པའི་དབང་དུ་བྱས་པའི་
ཀུན་རྫོབ་ཏུ་ཡོད་ཚུལ་ཡིན་འདུག་པས། ཉན་ཐོས་སྡེ་བའི་དོན་དམ་དུ་ཡོད་ཚུལ་དང། སེམས་ཙམ་པའི་འཇོག་ཚུལ་དང་པོའི་དབང་དུ་བྱས་པའི་དོན་དམ་དུ་ཡོད་ཚུལ་དོན་གཅིག་པ་དང། ཉན་ཐོས་སྡེ་བའི་

[025A]༄༅། །ཀུན་རྫོབ་དང། དེར་ཡོད་ཚུལ་དང། སེམས་ཙམ་པའི་འཇོག་ཚུལ་གཉིས་པའི་ཀུན་རྫོབ་དང། དེར་ཡོད་ཚུལ་སོགས་དོན་གཅིག་ཡིན་མིན་དང། ཡང་ཉན་ཐོས་སྡེ་བ་ཁོ་རང་གི་ལུགས་ཀྱི་
ཀུན་རྫོབ་བདེན་པ་དང། འདིར་ཀུན་རྫོབ་ཏུ་ཡོད་པར་བཤད་པ་གཉིས་ཁོ་རང་གི་ལུགས་ལ་དོན་གཅིག་ཡིན་མིན་དང། སེམས་ཙམ་པ་སོགས་ཀྱི་ལུགས་ལ་དོན་གཅིག་ཡིན་མིན་དང། དེ་བཞིན་དུ་
ཉན་ཐོས་སྡེ་བའི་དོན་དམ་བདེན་པ་དང། འདིར་དོན་དམ་པར་ཡོད་པར་བཤད་པ་གཉིས། ཁོ་རང་དང་སེམས་ཙམ་སོགས་ཀྱི་ལུགས་ལ་དོན་གཅིག་མི་གཅིག་ཞིབ་ཏུ་དཔྱད་དགོས། དེར་མ་ཟད་
ཉན་ཐོས་སྡེ་བས། དོན་དམ་པ་སྟོང་པ་ཉིད་ལས། ལས་དང་རྣམ་སྨིན་བསྟན་ཚུལ་དེ་དོན་དམ་དང་ཀུན་རྫོབ་གང་ཡིན་དྲིས་ནས་གང་ཡིན་ཀྱང་མི་འཐད་ཅེས་པ་དེ། མདོ་དེ་སངས་རྒྱས་ཀྱིས་གསུངས་
པའི་ལུང་ཚད་མར་ཁས་བླངས་པས་སྟེང་ནས་འགལ་བ་བརྗོད་པ་ཡིན་ནམ། ཁས་མ་བླངས་པར་སེམས་ཙམ་པ་ལ་ཁྱེད་ཅག་གིས་མདོ་འདི་ལུང་ཚད་མར་ཁས་བླངས་པ་དང་གྲུབ་མཐའ་བཞག་པ་གཉིས་ནང་
འགལ་ཞེས་འགལ་བ་བརྗོད་པ་གང་ཡིན་དང། མིང་དང་བརྗོད་པ་འཇུག་པའི་གཞི་ལ་ཀུན་རྫོབ་བདེན་པས་ཁྱབ་མ་ཁྱབ་སོགས་ཞིབ་ཏུ་ཤེས་དགོས་པ་མང་པོ་ཡོད་པ་རྣམས་ནི། འཇོག་ཚུལ་གཉིས་
པའི་ཀུན་རྫོབ་ཏུ་ཡོད་ཚུལ་རྣམས་དང། ཁྱད་པར་དུ་རྒྱུ་མཚན་དང་རྣམ་རྟོག་ཀུན་རྫོབ་ཏུ་ཡོད་ཚུལ་བཤད་པའི་སྐབས་ཀྱི་ཞིབ་ཆ་རྣམས་ལ་བརྟེན་ནས་ཤེས་དགོས་ཤིང། གྲུབ་མཐའ་བཞི་ཀའི་ཀུན་རྫོབ་

[025B] རགས་རིམ་དཀའ་འགྲེལ་དང་ཞིབ་པར་རང་རང་གི་གཞུང་ལས་ཤེས་དགོས་གསུངས། གོང་དུ་དྲིས་པའི་ཕྱོགས་གཉིས་པ་སེམས་ཙམ་པ་ཁྱོད་རང་གི་ལུགས་
ཀྱི་བདེན་གཉིས་གང་དུ་ཞེས་འདྲི་བ་ཡིན་ཟེར་ན། འོ་ན་དེ་གསུམ་འཇོག་ཚུལ་དང་པོའི་དབང་དུ་བྱས་པའི་དོན་དམ་དུ་ཡོད། གཉིས་པའི་དབང་དུ་བྱས་པའི་ཀུན་རྫོབ་ཏུ་ཡོད། སྤྱིར་ཀུན་རྫོབ་ཏུ་མེད་ཟེར་བ་ནི་
དོན་དམ་དུ་ཡོད་ཚུལ་ནི་སྔ་མ་དང། ཀུན་རྫོབ་ཏུ་ཡོད་ཚུལ་ནི་ཕྱི་མ་ལྟར་ཏེ་ཞེས་པའི་དོན་ཡིན། འོ་ན་དེ་གསུམ་སྤྱིར་ཀུན་རྫོབ་ཏུ་མེད་ན་གང་ཟག་ཀུན་རྫོབ་ཏུ་ཡོད་ཀྱང་རྫས་སུ་མེད། ལས་དང་རྣམ་སྨིན་ཀུན་རྫོབ་
ཏུ་ཡོད་ཅིང་རྫས་སུ་ཡང་ཡོད་ལ་ཞེས་པ་ཇི་ལྟར་ཡིན་ཞེ་ན། དེ་གསུམ་འཇོག་ཚུལ་གཉིས་པའི་ཀུན་རྫོབ་ཏུ་ཡོད་ཅེས་པའི་དོན་ཡིན་གསུངས། བདག་མེད་གཉིས་ལ་བརྗོད་དུ་མེད་པ་ཞེས་པ་སྒྲ་རྟོག་གིས་ཇི་ལྟ་བ་
བཞིན་བརྗོད་དུ་མེད་པ་དང། སྤྱིའི་མཚན་ཉིད་ཅེས་པ་ཆོས་ཐམས་ཅད་དེ་གཉིས་ཀྱི་རང་བཞིན་ཡིན་པའམ། ཆོས་ཐམས་ཅད་ལ་དེ་གཉིས་ཀྱིས་ཁྱབ་པའི་དོན་ཡིན་གསུངས། ཐེག་ཆེན་པ་ཁ་ཅིག་ཞེས་པ་
ནས་སྔར་གྱི་ཀླན་ཀ་དེ་འཇུག་ཅེས་པ། སེམས་ཙམ་པའི་ལུགས་ལ་ངོ་བོ་ཉིད་མེད་པར་སྨྲ་བས་ཉན་ཐོས་སྡེ་བའི་རྩོད་པ་དེ་ལན་དོན་མཐུན་མི་ཐེབས་ཏེ་ཤེར་མདོ་སྒྲ་ཇི་བཞིན་པར་བཟུང་བའི་ཕྱིར་ཞེས་
པ་རེད་གསུངས། གྲུབ་མཐའ་འགལ་ཅན་དང་གལ་ཆེན་ཞེས་པ་གཉིས་ཡོད་ཀྱང། གཞུང་གི་དངོས་ཟིན་དང་བསྟུན་ན་སྔ་མ་ལྟར་ཡིན་པ་འདྲ་གསུངས། གོང་དུ་བཤད་པ་དེ་དག་ཤེས་ན་རང་གི་གྲུབ་མཐའ་

[026A]༄༅། །ལ་འགལ་བ་སྤོང་ནུས་ཀྱིས། དེ་ལྟར་མིན་ན་མི་ནུས་གསུངས། དེ་དག་ལས་གཞན་པའི་གཞུང་ནས་བཤད་ཚུལ་ལ། མདོ་སྡེ་རྒྱན་དང་དབུས་མཐའ་ལས་བཤད་ཚུལ་གཉིས་ཡོད་པས་
རྒྱན་ལས། རང་གི་ངོ་བོ་ལ་མི་གནས་ཕྱིར་ཞེས་པའི་སྐབས། མྱུ་གུད་ལྟ་བ་རང་གྲུབ་པའི་དུས་གཉིས་པར་མི་སྡོད་གསུངས་པ་ལ། དགེ་རྒན་རིན་པོ་ཆེས། དཔེར་ན་རིའི་རྒྱལ་པོ་རི་རབ་དེ་བར་བསྐལ་ཉི་ཤུའི་
ཡུན་ལ་སྡོད། དེ་རང་དུས་སུ་གནས་པ་ཡིན། བར་བསྐལ་ཉི་ཤུའི་རྗེས་ནས་མེད་འགྲོ། དེ་མི་རྟག་པ་རགས་པ་རགས་པ་ཅིག་ཡིན། དེ་ནས་རིམ་པར་ཕྲ་རུ་བསམ་བློ་བཏང་ན། ད་ལོའི་རི་རབ་དེ་ད་ལོའི་
ཟླ་བ་དང་པོའི་ཚེས་གཅིག་ནས་བཅུ་གཉིས་པའི་གནམ་གང་བར་དུ་སྡོད། ཕྱི་ལོའི་ཚེས་གཅིག་གི་ནམ་ལངས་པ་ན་མེད། དེ་བཞིན་དུ་ཟླ་བ་ཞག་མིག་འབྱེད་བཙུམ་གཉིས་ཀྱི་སྔ་མའི་དུས་ཀྱི་རི་རབ་སོགས་
ཕྱི་མའི་དུས་ན་མེད། དེ་ལྟར་ཕྲ་རུ་བཏང་ན་གོ་རྒྱུ་ཞིག་ཡོད། འོན་ཀྱང་དེ་ཐམས་ཅད་མི་རྟག་པ་རགས་པ་ཡིན། དུས་མཐའི་སྐད་ཅིག་མ་སྔ་མའི་དུས་ཀྱི་རི་རབ་དེ་ཕྱི་མའི་དུས་ན་མེད་པ་དེ་ཀ་རང་མི་རྟག་
པ་ཕྲ་མོ་ཡིན། མི་རྟག་པ་ཕྲ་རགས་ཀྱི་ཁྱད་པར་བདག་མེད་ཕྲ་རགས་བཞིན་དུ་དགག་བྱའི་སྒོ་ནས་འཇོག་རྒྱུ་མེད། གཞི་རགས་པ་དང་ཚོགས་ན་རགས་པའི་མི་རྟག་པ་དང། གཞི་ཕྲ་བ་དང་ཚོགས་
ན་ཕྲ་པའི་མི་རྟག་པ་ཡིན་གསུང་གསུངས། འདུས་མ་བྱས་རྣམས་ནི་འཇིག་པའི་རྒྱུ་མེད་པའི་མི་འཇིག་པར་བཞག་གསུངས། བྱིས་པས་གཙང་བདེ་རྟག་བདག་གམ་ཞེས་པའི་སྐབས། བྱིས་པས་

[026B] ང་ཚོས་རང་རང་གཙང་བར་བཟུང། གཞན་མི་གཙང་སྙམ་ནས་རྣམ་རྟོག་བྱེད། རང་ཡ་ཀི་སངས་རྒྱས་ཀྱི་གཙུག་ཏོར་སྟེང་དུ་ཕུད་ཀྱང་ཨ་ལ་ང་མི་
གཙང་སྙམ་པ་ཕལ་ཆེར་མེད། ད་ལྟ་རང་གི་ལུས་ལ་གཙང་བར་ཞེ་ན། མི་རོ་འདྲ་རིག་ན་སྐྱུག་ལོག་འོང་པ་དེ་ཤིན་ཏུ་འཁྲུལ། དེ་གཉིས་ལ་ཁྱད་ཅི་ཡོད། མི་གཙང་བའི་རྫས་ཐམས་ཅད་ཡོད་པ་ཁྱད་མེད་
ད་དུང་དེང་སང་ལུས་ལ་ཉོན་མོངས་པ་བརྒྱད་ཁྲི་བཞི་སྟོང་ཚང་བར་ཡོད་པ་འདི་ལྷག་པར་མི་གཙང་མོད། དེ་བས་ཉོན་མོངས་པ་ཐམས་ཅད་སེམས་ཀྱི་རྗེས་སུ་ལངས་སོང་བའི་རོ་དེ་གཙང་བའི་ཚོད་རེད། བདེ་
བར་ཡང་ཞེན་འདུག་སྟེ། དཔེར་ན་ཕག་པ་མི་གཙང་བའི་རྫབ་དོང་དུ་འགྲོ་ལྡོག་བྱེད་ཅིང། མ་བུའི་འགྲམ་པ་གཏང་ནས་ཉལ་བ་དེ། ཁོ་ལ་བདེ་སྣང་ལྷ་རང་གི་གཞལ་ཡས་ཁང་དུ་ཡོད་པ་ཚོའི་སྣང་བ་འདྲ་མོ་ཤར་འདུག་
ང་ཚོས་བལྟས་ན་མི་བཟོད་པས་སྐྱུག་བྲོ་བ་དེ་འདྲ་རེད་མོད། དེ་བཞིན་དུ་ང་ཚོ་ཡང་དེང་སང་གི་ལུས་ལོངས་སྤྱོད་འདི་ཐམས་ཅད་ལ་བདེ་བར་ཞེན་ཡོད་པ་དེ་དང་འདྲ། ལྷ་ཚོས་བལྟས་ན་ང་ཚོས་ཕག་ལ་བལྟས་པ་
བཞིན་དུ། མི་མཛེས་པ་སྐྱུག་བྲོ་བ་སྨེ་བ་དྲི་བསྣམས་པས་ཀྱང་ཁོང་ཚོ་བརྒྱལ་འགྲོ་བ་ལྟ་བུའི་ཚོད་ཡིན་པ་རེད། དེ་བཞིན་དུ་ལྷ་འོག་མ་འོག་མ་ལ་གོང་མ་གོང་མ་ཚོས་བལྟས་ཙ་ན་དེ་འདྲ་ཤ་སྟག་ཡིན་
བཟུགས་གཟུགས་མེད་པ་ཚོ་བསྐལ་བ་དུང་ཕྱུར་རེ་ལ་ཏིང་ངེ་འཛིན་གྱི་ངང་དུ་བསྡད་པས་གོ་ཆོད་པ་འདྲ་མོ་དེ་ཡང། ཉན་རང་བྱང་སེམས་ཀྱིས་གཟིགས་ཚེ་དགོས་པ་ཅི་ཡང་མེད། ཁོ་སྔར་ཏིང་ངེ་འཛིན་ལ་

[027A]༄༅། །འཇུག་དུས་ཀྱི་ཡོན་ཏན་དེ་ཇེ་དགའ་རུ་ཅི་ཡང་མ་སོང་བར། ཏིང་ངེ་འཛིན་ལས་ལངས་པའི་སྐབས་སུ་ཕྱིར་ཇེ་ཐུ་རུ་འགྲོ་བ་ལས་ཅི་ཡང་མེད་པས། དེ་ལ་སྙིང་པོ་གང་ཡང་མེད་བསྐལ་བ་དེ་
ཙམ་ཞིག་ཏུ་གཉིད་བསྡད་པ་དང་ཁྱད་མེད། དཔེར་ན་ཕྱི་བ་དགུན་གྱི་རིང་ལ་གཉིད་བསྡད་པ་ལ། ང་ཚོས་བལྟས་ནའང་དགོས་པ་ཅི་ཡང་མེད་པས་ཡིད་སྨོན་མི་ཡོང་བ་དེ་འདྲ་ཞིག་ཏུ་གཟིགས་ཡོང། དེ་བཞིན་དུ་
རྟག་པར་ཡང་ཞེན་འདུག་སྟེ། ཁ་སང་གང་ཡོད་དེ་རིང་ཡང་ཡོད་པའི་སྣང་བ་འཆར་བ་འདི་རེད། བདག་ཏུ་ཞེན་ཡོད་པ་སྨོས་ཅི་དགོས། དེ་གཟུགས་ཕུང་ལ་ཡང་བདག་ཏུ་ཞེན་འདུག་ཕུང་པོའི་ཟར་ཟུར་
འདྲ་ཀ་བ་རྩིགས་པ་སོགས་ལ་ཐུག་བྱུང་ན། ད་ཐུག་བྱུང་སྙམ་པ་དེ་ཕུང་པོ་ལ་བདག་ཏུ་བཟུང་ཡོད་པའི་དབང་གིས་རེད། མགོ་ལག་འདྲ་ཐུག་ཚེ་ང་ཐུག་བྱུང་མི་སྙམ་པ་དེ། དེ་ལ་བདག་གོ་སྙམ་དུ་མི་འཛིན་པའི་དབང་
གིས་རེད། དེ་ལྟར་གཟུགས་ཕུང་ལ་དུས་རྒྱུན་བདག་ཏུ་འཛིན་གྱིན་ཡོད་པ་དེ་བཞིན་དུ། ཕུང་པོ་ལྷག་མ་བཞི་ལ་ཡང་བདག་ཏུ་འཛིན་གྱིན་ཡོད། ཚོར་བ་བདེ་སྡུག་དང་འདུ་ཤེས་བཟང་ངན་སྐྱེས་པ་དང་སྒོ་
གསུམ་གྱི་འདུ་བྱེད་སྣ་ཚོགས་བྱེད་པའི་ཚེ། ངས་མྱོང་ངས་ཤེས་ངས་བྱས་སྙམ་པ་དང། འཆི་བའི་ཚེ་རྣམ་ཤེས་གཅིག་པུ་མར་ནང་ནས་སྤུ་བཏོན་པ་བཞིན་སྐྱེ་གནས་སྣ་ཚོགས་སུ་འགྲོ་ཚུལ་བསམ་པ་ན་
འདི་འདྲ་འདི་འདྲ་རུ་སྐྱེ་རྒྱུ་རེད་སྙམ་པའི་སྐབས་ལ་དཔགས་ན་ཤེས་ལ། བློ་དེ་དག་བདག་འཛིན་དངོས་མིན་ཀྱང་དེ་དག་སྐྱེས་པའི་ཚེ། ཕུང་པོ་དེ་ངག་ལ་བདག་ཏུ་འཛིན་གྱིན་ཡོད་པ་ནི། བདག་མེད་ཕྲ་

[027B] སྣང་བ་ལྟར་དུ་ཞེན་པའམ་ཡིན་པས་
ཡུལ་ཡུལ་ཅན་དེ་གཉིས་ཀྱི་སྟེང་ན་དགག་རྒྱུ་ཡིན་མིན་གྱི་ཆ་གཉིས་གཉིས་འབྱེད་མི་ཐུབ་པ་དེ་ཀ་རང་གིས་ཤེས་གསུངས། སེམས་ཙམ་པའི་ལུགས་ལ་མདོ་སྡེ་རྒྱན་ལས། འདུས་བྱས་ཀྱི་མཚན་ཉིད་གསུམ་
དང་བྱིས་པས་ཞེན་པ་ལྟར་གྱི་ངོ་བོ་ཉིད་མེད་པ་བཞི་དང་བདུན་པོ་དེའི་སྟེང་དུ། ཀུན་བཏུས་ལས། ངོ་བོ་ཉིད་མེད་པ་གསུམ་བསྣན་པས་བཅུ་དང། དེའི་སྟེང་དུ་དབྱིག་གཉེན་གྱིས་གཟུང་འཛིན་རྫས་
གཞན་མེད་པ་བསྣན་པས་བཅུ་གཅིག་པོ་དེ། ཤེར་ཕྱིན་གྱི་མདོ་ལས། ཆོས་ཐམས་ཅད་ངོ་བོ་ཉིད་མེད་པར་གསུངས་བའི་དགོངས་གཞི་ཡིན། དེ་བཞིན་དུ་མ་སྐྱེས་པ་མ་འགག་པ་གཟོད་མ་ནས་ཞི་བ་རང་
བཞིན་གྱིས་ཡོངས་སུ་མྱ་ངན་ལས་འདས་པ་སོགས་སུ་གསུངས་པའི་དགོངས་གྮིའང་ཡིན། དེ་ལྟར་ཤེས་ན་འདུས་བྱས་ཀྱི་ཆོས་རྣམས་མ་སྐྱེས་པ་སོགས་སུ་གསུངས་པ་དང། ཀུན་ཉོན་གྱི་ཕྱོགས་
རྣམས་གཟོད་མ་ནས་ཞི་བ་དང། རང་བཞིན་གྱིས་མྱ་ངན་ལས་འདས་པར་གསུངས་པ་ལ་བློ་ངོར་མི་བདེ་བ་མེད་པ་རེད། དེ་ལྟར་མིན་པར་རང་བཞིན་གྱིས་སམ། རང་ངོས་ནས་སམ། རང་གི་
མཚན་ཉིད་ཀྱིས་དང། དོན་དམ་པར་གྲུབ་པའི་ངོ་བོ་ཉིད་མེད་པར་བཟུང་ན། ངོ་བོ་ཉིད་དང་པོ་གཉིས་ལ་དངོས་སུ་སྐུར་བ་བཏབ་ལ། ཀུན་བཏགས་ལ་ཡང་དོན་གྱིས་སྐུར་བ་བཏབ་པས། མཚན་ཉིད་

[028A]༄༅། །གསུམ་ཀ་ལ་སྐུར་འདེབས་སུ་འགྱུར་ཟེར། ཆོས་ཐམས་ཅད་བཅུ་གཅིག་པོ་དེ་དག་གི་སྒོ་ནས་ངོ་བོ་ཉིད་མེད་པ་སོགས་ལྔ་བོ་ཡིན་ཚུལ་དེ་དག་གི་བཟློག་ཕྱོགས་ཀྱི་དགག་བྱེད་
དག་གི་ངོ་བོ་ཉིད་དུ་མེད་པའི་དེ་དག་གིས་ངོ་བོ་ཉིད་མེད་པ་ཡིན་ལ། དེ་དག་གི་ངོ་བོར་མ་སྐྱེས་པའི་མ་སྐྱེས་པ་ཡིན་ལ། དེ་དག་གི་ངོ་བོར་མ་སྐྱེས་པས་དེ་དག་གི་ངོ་བོར་སྐྱེས་པའི་འགག་པ་མེད་པ་ཡིན་པས་
མ་འགག་པ་ཡིན། དེ་ཡང་དང་པོ་ནས་དགག་བྱ་དེ་དག་གི་ངོ་བོར་མ་སྐྱེས་པ་དང་མ་འགག་པ་ཡིན་པས། གཟོད་མ་ནས་སམ་དང་པོ་ནས་དགག་བྱའི་མྱ་ངན་དེ་དག་ཞི་བའམ་དེ་དག་གིས་ཞི་བ་ཡིན་
དེས་ན་གཟུགས་ནས་རྣམ་མཁྱེན་གྱི་བར་གྱི་ཆོས་འདི་དག་ཐམས་ཅད་ནི། དང་པོ་ནས་སམ་གཟོད་མ་ནས་དགག་བྱའི་མྱ་ངན་དེ་དག་གིས་ཞི་བ་ཡིན་པ་དེ་ནི། རང་བཞིན་གྱིས་ཡོངས་སུ་མྱ་ངན་ལས་
འདས་པའང་ཡིན་ཏེ། སྐབས་ཐོབ་ལ་བྱེད་པ་པོ་གཞན་ཞིག་གིས་དགག་བྱའི་མྱ་ངན་དེ་དག་དང་བྲལ་བར་བྱས་པ་ལྟ་བུ་མ་ཡིན་པར། ཆོས་འདི་དག་ཐམས་ཅད་རང་བཞིན་གྱིས་སམ་རང་རང་གྲུབ་
ཙམ་ནས་དགག་བྱའི་མྱ་ངན་དེ་དག་ལས་ཆ་ཐམས་ཅད་ནས་ཡོངས་སུ་འདས་པ་ཡིན་པའི་ཕྱིར། དེའི་ཕྱིར་ཡོངས་སུ་མྱ་ངན་ལས་འདས་པ་གང་ཡིན་པ་དེ་ལ་ནི། ཡོངས་སུ་མྱ་ངན་ལས་བཟླ་བར་བྱ་བ་ཅུང་ཟད་
ཀྱང་མེད་གསུངས་པ་རེད། དཔེར་ན་དང་པོ་ནས་སངས་རྒྱས་ཡིན་ན་རྗེས་སུ་སངས་རྒྱས་སུ་བྱེད་རྒྱུ་མེད་པ་བཞིན་ནོ། །དེ་དག་སྔ་མ་སྔ་མ་རྟགས་སུ་བཀོད་ནས་ཕྱི་མ་ཕྱི་མ་བསྒྲུབས་པ་ནི་གཞི་བཅུ་

[028B]ཡང་བཅུ་གཅིག་པོ་དེ་འདུས་བྱས་ཐམས་ཅད་ལ་སྦྱོར་བ་སླ་ལ། འདུས་མ་བྱས་ལ་དང་པོ་བདུན་དང་ཕྱི་མ་སྟེ་བརྒྱད་པོ་སྦྱོར་བ་ལ་དཔྱད་རྒྱུ་ཅུང་ཟད་ཡོད་གསུངས། ཡང་མདོ་
ལས། མི་སྐྱེ་བའི་ཆོས་ལ་བཟོད་པ་ཐོབ་ཅེས་པ། ངོ་བོ་ཉིད་མེད་པར་སྨྲ་བ་ལྟར་ན། ཆོས་ཐམས་ཅད་རང་བཞིན་གྱིས་སྐྱེ་བ་མེད་པ་དང་བདེན་པས་སྐྱེ་བ་མེད་པ་སོགས་ལ་མི་སྐྲག་པའི་བཟོད་པ་
ཆེ་འབྲིང་ཆུང་གསུམ་གང་རུང་ཐོབ་པ་ལ་བྱེད། སེམས་ཙམ་པ་ལྟར་ན་དེ་ལྟར་ཁས་བླངས་ན་སྐུར་འདེབས་ཡིན་པས། དེའི་དགོངས་གཞི་མི་སྐྱེ་བའི་ཆོས་བརྒྱད་པོ་གང་རུང་ལ་མི་སྐྲག་པའི་
བཟོད་པ་གསུམ་པོ་གང་རུང་ཐོབ་པ་ལ་བྱེད། བཟོད་པ་དེ་གསུམ་ཐོབ་མཚམས་སྦྱོར་ལམ་བཟོད་པ། མཐོང་ལམ་སྡུག་བསྔལ་ཆོས་བཟོད། ས་བརྒྱད་པ་གསུམ་ལ་བྱེད་པ་དབུ་སེམས་
གཉིས་འདྲ། འཁོར་བ་ལ་ཐོག་མའི་སྐྱེ་བ་མེད་པ་དང། འཁོར་བ་ན་སྔོན་མེད་པའི་སེམས་ཅན་མི་སྐྱེ་བ་གཉིས་ཟློས་པ་ལྟ་བུའི་དོགས་པ་འབྱུང་གསུངས། སྔོན་མེད་པའི་རྣམ་པར་མི་སྐྱེས་པ་ནི་
རྩའམ་ཤིང་ལྟ་བུ་གསར་དུ་སྐྱེ་བ་དེ་དང་རིགས་མཐུན་སྔོན་མེད་པ་མི་སྲིད། འདི་ལ་དགེ་རྒམ་རིན་པོ་ཆེས། གསོལ་ཇ་བཞེས་སྐབས། ད་རེས་ཀྱི་ཇ་འདི་སྔོན་ནས་ད་བར་ངས་འཐུང་མ་མྱོང་
ད་ཡང་འདིའི་སྐད་ཅིག་གཉིས་པ་ནས་འཐུང་མི་སྲིད། དེ་བཞིན་དུ་འདུས་བྱས་ཀྱི་བྱ་བཞག་ཐམས་ཅད་དེ་འདྲ་ཞིག་རང་ཡིན་གསུངས་ཏེ་གོ་རྒྱུ་ཆེན་པོ་ཡོང་གསུངས། ཡོངས་གྲུབ་ལ་གཞན་འགྱུར་

[029A]༄༅། །གྱི་སྐྱེ་བ་མེད་ཅེས་པ། མདོ་ལས། དུས་གསུམ་གྱི་སངས་རྒྱས་རྣམས་བྱོན་ཀྱང་རུང། མ་བྱོན་ཀྱང་རུང། ཆོས་རྣམས་ཀྱི་ཆོས་ཉིད་འདི་ནི་གནས་པ་སྟེ་ཞེས་པ་ལྟར། ཆོས་ཉིད་ཡོངས་གྲུབ་ནི་
རྐྱེན་གྱིས་གསར་དུ་མ་བཅོས་པའི་ངོ་བོའི་རང་བཞིན་དེ་ཀ་རང་ཞིག་ཏུ་ནམ་ཡང་འགྱུར་བ་མེད་པ་ལ་ཟེར། ཉོན་མོངས་མི་སྐྱེ་བ་ཟད་པ་ཤེས་པ་ཐོབ་པ་ཞེས་པས། ལུགས་འདིར་དགྲ་བཅོམ་པ་སྤངས་པ་ལས་མི་ཉམས་
པར་བསྟན་གསུངས། ཁྱད་པར་གྱི་སྐྱེ་བ་མེད་པ་སངས་རྒྱས་ཀྱི་ཆོས་སྐུ་ལའོ་ཞེས་པའི་སྐབས། ཆོས་སྐུ་འདུས་མ་བྱས་ཡིན་པ་ཙམ་ལ་ཟེར་བ་མ་རེད། སངས་རྒྱས་ཀྱི་འདུས་བྱས་ཀྱི་ཡོན་ཏན་ཙམ་
ལའང་ཁྱད་པར་དུ་སྐྱེ་བའམ་ཇེ་ཆེ་ཇེ་བཟང་དུ་སོང་བའི་ཚུལ་གྱིས་སྐྱེ་བ་མེད་ཟེར་དགོས། འདི་ལ་ཚིག་གིས་རྩོད་རྒྱུ་ཡོད་གསུངས། དེ་ལ་དུས་གསུམ་གྱི་ཆོས་ལ་ཞེས་སོགས་སྐབས། བྱེ་སྨྲས་བུམ་
པ་ལྟ་བུ་ལ་ཉེར་ལེན་དང་ལྷན་ཅིག་བྱེད་རྐྱེན་གྱིས་སྐྱེ་བའི་བྱ་བ་བཅོས། འཇིག་པའི་བྱ་བ་མ་བཅོས། འཇིག་རྒྱུ་རྡོ་དང་དབྱུག་པ་ལྟ་བུ་གཞན་ཞིག་འཇོག་པ་ཡིན་ཟེར། གནས་པའི་རྒྱུ་གང་ཡིན་ན་
བཅོམ་བཅག་སོགས་སུ་མི་འགྲོ་བའི་ཐབས་དོ་དམ་ལྟ་བུ་ལ་བྱེད་ཟེར། གྲུབ་མཐའ་གོང་མས། འདུས་བྱས་ཐམས་ཅད་རང་རྒྱུས་འཇིག་པར་བཅོས་པས། དེ་ལ་རྒྱུས་བསྐྱེད་པའི་ཆ་ནས་
ཕན་བཏགས་པ། འཇིག་པར་བཅོས་པའི་ཆ་ནས་གནོད་བསྐྱལ་པ་ལྟ་བུ་ཞིག་ཡིན། དེ་བཞིན་དུ་ཕ་མས་བུ་འཆི་རྒྱུ་ཞིག་བཅོས་པ་ཡིན། དེ་བཞིན་དུ་འདུས་བྱས་ཐམས་ཅད་ལ་འདྲ་བ་

[029B] གཉེན་བཤེས་ལོངས་སྤྱོད་རྙེད་བཀུར་སྙན་གྲགས་སོགས་འབྱོར་བ་དང། དར་བ་ནའང་མི་རྟག་པའི་རང་བཞིན་ཅན་ཡིན་པ་དྲན་ནས། དེ་ལ་ཆགས་ཞེན་མི་སྐྱེ་བ་དང། དེ་དག་
དང་བྲལ་ཞིང་རྒུད་པ་སོགས་བྱུང་ནའང་མྱ་ངན་སོགས་མི་འབྱུང་བས། སྐྱིད་སྡུག་དང་ཆོས་བརྒྱད་སོགས་མགོ་སྙོམས་པ་འབྱུང་བས། གཞུང་ཆེན་མོ་རྣམས་གདམས་ངག་ཏུ་གོ་བ་ཞིག་ཡོང་གསུངས་
འདུས་བྱས་ཀྱི་སྐྱེ་གནས་འཇིག་གསུམ་དུས་གཅིག་ལ་གྲུབ་པ་ཡིན། འདུས་བྱས་གང་ཡིན་སྐྱེས་མ་ཐག་དེའི་འཇིག་པ་ཡང་གྲུབ་ཟེར་དགོས་པས། སྐྱེས་མ་ཐག་ནས་འཇིག་པའི་ངོ་བོར་སྐྱེས་པས་གནས་
པའི་སྐབས་མེད་ཟེར་དགོས་པ་ལྟ་དུ་ཞིག་ཡིན་ཀྱང། མི་འཇིག་པར་གནས་པའི་སྐབས་མེད་ཀྱང། གནས་པའི་སྐབས་ཡོད་ཟེར་དགོས་ཏེ། འཁོར་འདས་བྱ་བྱེད་ཀྱི་རྣམ་བཞག་ཐམས་ཅད་
སྐྱེ་གནས་འཇིག་གསུམ་དང་ལྡན་པའི་འདུས་བྱས་ཀྱི་རྟེན་འབྲེལ་འདི་ཀ་རང་གི་སྟེང་ནས་འཇོག་དགོས་པས། ཐ་སྙད་ཀྱིས་དཔྱད་མཚམས་འཇིག་མཚམས་འདི་ཤིན་ཏུ་ནས་གལ་ཆེ་གསུངས། རྒྱན་ལས་
ནང་གི་སྐྱེ་མཆེད་དྲུག་བདག་དང། །ཞེས་སོགས་སྐབས། མིག་སོགས་ནང་གི་སྐྱེ་མཆེད་དྲུག་རང་སྐྱ་ཐུབ་པའི་རྫས་ཡོད་དུ་གྱུར་བའི་ལོངས་སྤྱོད་པ་པོའི་བདག་ཏུ་མ་གྲུབ་པ་དང། གཟུགས་སོགས་ཕྱིའི་
སྐྱེ་མཆེད་དྲུག་ལོངས་སྤྱོད་པའི་རང་སྐྱ་ཐུབ་པའི་རྫས་ཡོད་ཀྱི་བདག་གིས་སྟོང་པ་གང་ཟག་གི་བདག་མེད་ཕྲ་མོར་འཇོག་གསུངས། ཐེག་བསྡུས་ནི། དགའ་ལྡན་ན་བཞུགས་པའི་ཐེག་པ་ཆེན་པོ་སྟོང་

[030A]༄༅། །ཕྲག་བརྒྱ་བཞེས་པ་མི་ཡུལ་དུ་མ་བྱོན་པ་ཞིག་ལས་བསྡུས་གསུངས། རང་བཞིན་གྱིས་ཞེས་བྱ་བ་ཚིག་གི་ལྷག་མའོ་ཞེས་པའི་སྐབས་སུ། རྗེ་ཡབ་སྲས་ཀྱིས་དེ་འདྲ་ཞེས་ཚིག་ཟུར་རེ་
ལའང་དཔྱད་པ་མཐའ་ཡས་པ་སྤྲོས་པ་ནི་གལ་ཆེ་བའི་གནས་ལ་དཔྱོད་པའི་སྒོ་ཙམ་བསྟན་པ་རེད། རང་ཁ་ཚིག་རྐང་རེའི་ཟུར་ལ་སྣོན་བྲི་མང་པོའི་བཤད་པ་བྱེད་དགོས་པའི་ངེས་པ་ཅི་ཡོད། དེ་དགོས་པ་ཆེ་བ་རེད་
བླ་མ་ཡོངས་འཛིན་རིན་པོ་ཆེས། མཐའ་ན་དམིགས་བརྩེ་མ་ལ་འགྲེལ་བ་གནང་ནའང་ལམ་ཉམས་ལེན་གྱི་རིམ་པ་དང་སྦྱོར། དེ་ཡང། དམིགས་མེད་བརྩེ་བའི་གཏེར་ཆེན་སྤྱན་རས་གཟིགས། །ཞེས་པས་
ཐེག་ཆེན་གྱི་ཐབས་ཁྱད་པར་ཅན་སྙིང་རྗེ་ཆེན་པོ་དེ་གལ་ཆེ་བས་དངོས་སུ་བསྟན་ནས་དེས་ཐབས་ཀྱི་ཆ་ཐམས་ཅད་བསྡུས་པ་ཡིན། དཔེར་ན་དོན་གལ་ཆེན་གྱི་འཚོགས་འདུ་ལ། གྲྭ་ས་སོ་སོའི་ལས་སྣེའམ་
རྒན་པ་གཙོ་བོ་རེ་རེ་ཡོང་ན་དེར་འཐུས་པ་དང་འདྲ། སྙིང་རྗེ་ཆེན་པོ་གལ་ཆེ་བ་ནི། མདོ་ལས། ཆོས་གཅིག་ལག་མཐིལ་དུ་མཆིས་ན། ཆོས་ཐམས་ཅད་ལག་མཐིལ་དུ་མཆིས་པར་འགྱུར་རོ། །གཅིག་པོ་
གང་ཞེ་ན་སྙིང་རྗེའོ། །ཞེས་སོགས་དང། དཔལ་ལྡན་ཟླ་བས། སྙིང་རྗེ་ཆེན་པོ་ཐོག་མཐའ་བར་གསུམ་དུ་གལ་ཆེ་ཚུལ་གསུངས་པ་སོགས་ཡིན། ཐབས་རྐྱང་བ་དང་ལྡན་པས་མི་ཆོག་པས། དྲི་མེད་
མཁྱེན་བའི་དབང་པོ་འཇམ་པའི་དབྱངས། །ཞེས་པས། ཤེས་རབ་ཁྱད་པར་ཅན་དང་ལྡན་པ་དེ་བསྟན། ཐབས་ཤེས་ཁྱད་པར་ཅན་དེ་གཉིས་དང་ལྡན་པའི་སྒོ་ནས་དེ་གཉིས་ལ་མཁས་ན། ངེས་པར་མཁས་

[030B] གངས་ཅན་མཁས་པའི་གཙུག་རྒྱན་ཙོང་ཁ་པ། །ཞེས་གསུངས། དེས་ནུས་པའི་ཡོན་ཏན་ཧ་ཅང་གསལ་པོ་ཞིག་མ་ཐོན་པས། བདུད་དཔུང་མ་ལུས་འཇོམས་མཛད་
གསང་བའི་བདག་ཞེས་པས། ཕྱི་ནང་གི་བདུད་དཔུང་མ་ལུས་པ་བཅོམ་པས་ནུས་པའི་ཡོན་ཏན་དེ་བསྟན་པས། ཚིགས་བཅད་གཅིག་པོ་དེས་ཐེག་ཆེན་གྱི་ལམ་འབྲས་བུ་དང་བཅས་པ་ཚང་བར་བསྟན་ཡོད་
ཚིག་འདིའི་དོན་འདིའོ་ཞེས་ཚིག་འགྲེལ་ཅིག་བཤད་པ་མི་དཀའ་ཞིབ་ཏུ་དཔྱད་ནས། ལམ་ཉམས་ལེན་གྱི་རིམ་པ་ཇི་ལྟར་བསྟན་ཚུལ་ལ་གོ་བ་བཙལ་དགོས་ཞེས་དགེ་རྒན་རིན་པོ་ཆེས་ཀྱང་གསུང་གསུངས་
དེ་ལྟར་དཔྱོད་ཤེས་ན་དབང་པོ་རྣོན་པོ་ཞིག་གིས་ཐེག་པ་ཆེ་ཆུང་གི་སྡེ་སྣོད་ཀྱི་ཚིགས་བཅད་རེ་རེས་ཀྱང། ཐེག་པ་དེ་དང་དེའི་ལམ་འབྲས་ཀྱི་རྣམ་བཞག་ཆ་ཚང་རེ་བསྟན་ཡོད་པ་དང། རང་གི་རྒྱུད་ཀྱི་སྒྲིབ་གཉིས་
བག་ཆགས་དང་བཅས་པའི་དངོས་གཉེན་གྱི་ལམ་ཉམས་ལེན་གྱི་རིམ་པ་ཆ་ཚང་རེ་བསྟན་ཡོད་པ་གོ་ཡོང་བས། གསུང་རབ་ཐམས་ཅད་གདམས་ངག་ཏུ་གོ་བ་ཞིག་ཡོང། དེ་ཙ་ན་ཐར་བ་དང་ཐམས་ཅད་
མཁྱེན་པ་གང་བསྒྲུབ་ཀྱང་གདམས་ངག་མང་པོ་མི་དགོས་པར་ཚིགས་བཅད་རེ་ཙམ་གྱིས་ཆོག་པ། དཔེར་ན་རྟ་ཐུལ་གྱིས་ཤཱ་རིའི་བུ་དང། དེས་མོའུ་འགལ་གྱི་བུ་ལ་གདམས་ངག་བསྟན་པ་ལྟ་བུ་ཡིན་ཆོག་
གསུངས། རྣམ་འགྲེལ་ལས། ཕུང་པོ་ལ་སོགས་བྱེ་བྲག་གི་ཞེས་སོགས་སྐབས། ཆོས་ཐམས་ཅད་ཀྱི་བྱ་བྱེད་དེ་ཁོ་ན་ཉིད་དུ་མ་གྲུབ་པ་ལ་དགོངས་ནས། ཡུམ་གྱི་མདོ་ལས། ཆོས་ཐམས་

[031A]༄༅། །ཅད་རང་གི་མཚན་ཉིད་ཀྱིས་མེད་སོགས་སུ་གསུངས་ཞེས་སེམས་ཙམ་པས་ཁས་ལེན་ལ། འདི་ནི་ཉན་ཐོས་སྡེ་བ་དང་ཡང་ཐུན་མོང་པའོ་ཞེས་གསུངས་པས། དེ་ལྟར་ཁས་ལེན་པའི་
མདོ་སྡེ་བ་ཡང་ཡོད་ལ། དེའང་བྱ་བྱེད་ཐམས་ཅད་བཏགས་ཡོད་ཡིན་ཚུལ་མདོ་སེམས་གཉིས་ཀས་དངོས་པོ་བདེན་པར་གྲུབ། དོན་བྱེད་ནུས་པ་བདེན་པར་གྲུབ། དེ་གཉིས་ཀ་མཚན་མཚོན་ཡིན་པ་བདེན་
པར་མ་གྲུབ། རྟོག་པས་བཏགས་པ་ཙམ་ཡིན། དཔེར་ན་རྩམ་རིལ་གཉིས་རེ་རེ་ནས་བདེན་པར་གྲུབ། དེ་གཉིས་ཐ་དད་ཡིན་པ་བདེན་པར་མ་གྲུབ། གྲུབ་ན་གཅིག་ཏུ་བསྲེས་པའི་ཚེ་ཡོད་དགོས་པ་
ལས་མི་སྣང་པའི་ཕྱིར། རྩམ་རིལ་གཅིག་ལའང་དེ་དང་འདྲ། དེ་བཞིན་དུ་ཀ་བུམ་གཉིས་ཐ་དད་ཡིན་པ་བདེན་པར་མ་གྲུབ། ཐ་དད་དུ་བདེན་པར་གྲུབ་ཟེར། མདོ་སྡེ་བས། ཐ་དད་ཅེས་པའི་ཐ་སྙད་
བཏགས་པ་བདེན་པར་མ་གྲུབ་ཀྱང། ཐ་སྙད་དེ་བཏགས་པའི་གཞིར་བདེན་པར་གྲུབ་ཟེར། སེམས་ཙམ་པས། ཐ་སྙད་དེའི་གཞིར་ཡང་རང་ངོས་ནས་མ་སོང་བས། དེའི་གཞིར་ཡང་བདེན་པར་མ་གྲུབ་
རྟོག་པས་ཕར་བསྐྱལ་བ་ཅོམ་ཡིན་ཟེར་བའི་མཚམས་འདི་ཐིག་དགོས། དཔེར་ན་ངས་བྱིས་པ་ཞིག་ལ་བཀྲ་ཤིས་ཞེས་པའི་མིང་བཏགས་པའི་ཚེ་ན། འདོགས་ས་དང་འདོགས་པ་པོ་བདེན་པར་གྲུབ་
ཀྱང། དེ་ལ་མིང་དེ་བཏགས་པའི་ཆ་ནི་བདེན་པར་མ་གྲུབ། གྲུབ་ན་མིང་དེ་མ་བཏགས་གོང་དེ་བཀྲ་ཤིས་ཡིན་དགོས། མིང་དེ་མགོ་བས་ཀྱང་དེ་ལ་བཀྲ་ཤིས་ཟེར་དགོས་པ་ལས་མི་ཟེར། དེ་བཞིན་དུ་

[031B] བྱ་རོག་གིས་ཁང་བཟང་མཚོན་གསུངས་པ། དཔེར་ན་བཀྲ་ཤིས་ཀྱི་ཁང་ཐོག་ན་བྱ་རོག་ཅིག་ཡོད་པའི་
ཚེ། གཞན་ཞིག་གིས་བཀྲ་ཤིས་ཀྱི་ཁང་བ་གང་ཡིན་དྲིས་པ་ན། བྱ་རོག་ཡོད་པ་དེ་ཡིན་བྱས་ཆོག་དེའི་ཚེ་བྱ་རོག་དང་ཁང་བ་གཉིས་སོ་སོར་བདེན་པར་གྲུབ་ཀྱང། བྱ་རོག་དེས་ཁང་པ་དེ་མཚོན་པའི་
ཆ་དེ་བདེན་པར་མ་གྲུབ། གྲུབ་ན་བྱ་རོག་དེ་བབས་པ་ཐམས་ཅད་བཀྲ་ཤིས་ཀྱི་ཁང་པ་ཡིན་པའམ། བཀྲ་ཤིས་ཀྱི་ཁང་ཐོག་ན་བྱ་རོག་དེ་རྒྱུན་དུ་ཡོད་དགོས་པ་སོགས་སུ་འགྱུར་གསུངས། རྗེ་ཡབ་སྲས་
ཀྱི་གསུང་ན། ཉན་ཐོས་སྡེ་བས། ཤེར་ཕྱིན་གྱི་མདོ་སངས་རྒྱས་ཀྱི་བཀར་ཁས་ལེན་པ་དང་མི་ལེན་པའི་ཚུལ་གཉིས་གསུངས་ཡོད་པ་དེ། ཀྲུ་སྒྲུབ་ཡབ་སྲས་དང་ཐོགས་མེད་སྐུ་མཆེད་སོགས་ཀྱིས་
ཐེག་ཆེན་བཀར་མ་བསྒྲུབ་གོང་གི་ཉན་ཐོས་སྡེ་བས་ཁས་མི་ལེན་པ་དང། དེ་ལྟར་བསྒྲུབས་རྗེས་ཀྱི་ཉན་ཐོས་སྡེ་བས་ཁས་ལེན་པ་ཡོད་པ་ལ་དགོངས་པས་འགལ་བ་མེད་གསུངས། དགག་བྱ་སྒྲོ་འདོགས་
ངོས་བཟུང་བ་ཞེས་པའི་སྐབས། བསྟན་བཅོས་ཆེན་པོ་འདི་ལྟ་བུས་ལྟ་བ་གཏན་ལ་འབེབས་པའི་སྐབས་སུ། གཙོ་བོར་སྒྲོ་འདོགས་ལྷན་སྐྱེས་ཀྱིས་འཛིན་ཚུལ་རྩད་བཅད་ནས་ངོས་འཛིན་དགོས་པ་
ཡིན་མོད་ཀྱང། ཐོག་མར་རགས་རིམ་ནས་ཤེས་དགོས་པས། གྲུབ་མཐས་བཏགས་པའི་ཀུན་བཏགས་ཀྱི་འཆར་ཚུལ། རྒྱང་འཕེན་ནས་བྱེ་མདོའི་བར་གྱི་གང་ཟག་དང་ཆོས་ཀྱི་བདག་ཡོད་པ་འཐད་

[032A]༄༅། །ཕྱོགས་སུ་བསྒྲུབས་པའི་དགག་སྒྲུབ་ཅི་ཙམ་བྱས་པ་ཐམས་ཅད་ཀྱིས་ཁས་ལེན་བརྗོད་ནས་དེ་ཐམས་ཅད་བདག་འཛིན་ལྷན་སྐྱེས་ཀྱིས་འཛིན་སྟངས་བསྒྲུབ་པའི་རྒྱབ་སྐྱོར་ཤ་སྟག་ཡིན་ཚུལ་
དང། དེ་འགོག་པའི་རིགས་ལམ་བསྟན་པ་རྣམས་སློབ་པའི་ཚེ་ན། རང་གི་ཁ་ནས་མ་བཤད་པ་མ་གཏོགས་ཞེ་ཕུག་ན་ཁས་ལེན་དེ་བཆིང་ཡོད་པ་དང། དོན་གྱིས་འཆང་གིན་ཡོད་པ་ངོས་ཨེ་ཟིན་
དེ་ལ་གནོད་བྱེད་ཨེ་ཐེབས་བལྟ་དགོས་ཀྱིས། ཕར་གཞན་ལ་གནོད་བྱེད་ཨེ་ཐེབས་བལྟ་བ་ལྟ་བུའི་ཁ་ཕྱིར་བལྟས་ཀྱི་དགག་སྒྲུབ་དེ་ལྟ་བུས་ཅི་ཡང་མི་ཕན། འདྲེ་ཤར་སྒོར་གནོད་པ་ལ་གླུད་ནུབ་སྒོར་གཏོང་
ཟེར་པ་ལྟར་འགྲོ་ཉེན་ཡོད་གསུངས། སྒྲ་མི་རྟག་པར་བསྒྲུབ་པའི་ཚེ་སྒྲའི་སྟེང་དུ་རྟག་པ་རིགས་པའི་དགག་བྱ་ཡིན་མེ་ཟེར་མི་ཉན། ཀུན་བཏགས་ཀྱི་སྟེང་དུ་བདེན་གྲུབ་ཟེར་ནའང་དེ་དང་འྡྲའམ་
སྙམ། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་འཛིན་པ་ཞེས་སོགས་སྐབས། མདོ་སེམས་གཉིས་ཀྱི་རྩོད་པ་ཕྲ་མོ་དེ་འདི་ན་བཤད་ཡོད། གང་ལ་རྩོད་ན་གཟུགས་ལྟ་བུ་སྒྲ་རྟོག་
གི་འཇུག་གཞིར་རམ། ཐ་སྙད་བཏགས་པའི་གཞིར་རམ། མིང་དང་བརྡར་བཏགས་པའི་ངོ་བོ་ཉིད་དུ་ཞེས། ལ་དོན་གྱི་ཡི་གེ་གང་རུང་ཞུགས་པ་དེར་རང་གི་མཚན་ཉིད་ཀྱིས་ཡོད་མེད་རྩོད་ཀྱིས་
ཡོད་མེད་ཙམ་ལ་རྩོད་པ་མིན་ནོ། །དེ་ཡང་གཟུགས་གཟུགས་ཞེས་པའི་ཐ་སྙད་འཇུག་པའི་འཇུག་གཞིར། རྟོག་པས་བཏགས་པ་ཙམ་དང། རྟོག་པས་བཞག་པ་ཙམ་དང། རྟོག་པས་ཕར་

[032B] ར་སྒྲ་དེ་ལས་སུ་བྱ་བ་དང་དེ་ཉིད་ཀྱི་གཞི་མཐུན་ཡིན། གཟུགས་གཟུགས་ཞེས་པའི་ཐ་སྙད་འཇུག་པའི་འཇུག་གཞིར་ཡོད་མེད་དང། དེར་རང་གི་མཚན་ཉིད་ཀྱིས་གྲུབ་མ་གྲུབ་
བྱས་ཚེ། ཐ་སྙད་པའི་བདུན་པ་དང་དེ་ཉིད་ཀྱི་གཞི་མཐུན་ཡིན། གལ་ཏེ་གཟུགས་སོགས་མིང་དང་བརྡའི་ཡུལ་ཡིན་པ་ཞེས་སོགས་སྐབས། རྟོག་པ་ལ་དངོས་སུ་སྣང་བའི་དངོས་ཡུལ་དང། དངོས་སུ་
མ་སྣང་ཡང་གཙོ་བོར་ཞེན་སའི་ཞེན་ཡུལ་གཉིས་སུ་ཕྱེ་ནས། དང་པོའི་རང་ལྡོག་དང་གཞི་ལྡོག་གང་ཡང་རང་གི་མཚན་ཉིད་ཀྱིས་གྲུབ་པ་སྐབས་འདིར་འགོག་རྒྱུའི་གཙོ་བོ་ཡིན་ན། དོན་སྨྲ་གཉིས་ཀྱིས་
དངོས་མེད་དུ་གྲུབ་ཟིན་པའི་སྐྱོན་དང། དེ་བཀག་པའི་སྟོང་པ་བསྒོམ་པས་སྒྲིབ་པ་མི་འདག་པའི་སྐྱོན་གཉིས་འཇུག་འདིར་དངོས་ཀྱི་བརྗོད་བྱ་དང་རྗོད་བྱེད་དོན་སྤྱི་དང་སྒྲ་སྤྱི་ཞེས་པའི་སྐབས་
ལ་དཔགས་ན། དངོས་ཀྱི་བརྗོད་བྱ་དོན་སྤྱི་དང། རྗོད་བྱེད་སྒྲ་སྤྱི་ཞེས་གསུངས་བཞེད་པ་ཨེ་ཡིན་སྙམ་ནའང་སྔོན་མེད་པའི་གཏམ་དུ་རྩི་ཉེན་འདུག་ཀྱང། འོག་ཏུ་གནོད་འཇོམས་ཀྱི་བཤད་པ་རྟོག་
པ་ལ་རྗོད་བྱེད་སྒྲ་སྤྱི་དང། བརྗོད་བྱ་དོན་སྤྱི་སྣང་བ་ནི་ཞེས་པའི་སྐབས། རྗེ་རང་ཉིད་ཀྱང་དེ་ལྟར་སྦྱར་བའི་གསལ་ཁ་བྱུང་གསུངས། གཟུགས་སོགས་རྗོད་བྱེད་ཀྱི་ཞེན་ཡུལ་ཡིན་པ་འགོག་
པ་ལ་ཞེས་སོགས་སྐབས། གཟུགས་སོགས་རྟོག་པའི་ཞེན་གཞིར་འགྲོ་ཚུལ་གྱི་སྟེང་འདི་ནས་མདོ་སེམས་ཀྱི་ཁྱད་པར་དང། རང་ལུགས་ཀྱི་དགག་བྱའི་ཚད་དང་ལྟ་བའི་གོ་རྒྱུ་དང་བཅས་པའི་

[033A]༄༅། །ཞིབ་ཆ་བཙལ་དགོས་ནའང། ཞེན་ཡུལ་གྱི་གཞི་ལྡོག་དང་རང་ལྡོག་ཙམ་རང་མཚན་གྱིས་གྲུབ་པ་འགོག་ན། གྲུབ་མཐའ་དང་འགལ་བ་དང་གྲུབ་ཟིན་བསྒྲུབས་པའི་སྐྱོན་གཉིས་རིམ་པར་འབྱུང་ཚུལ་ཤེས་
དགོས་གསུངས། འདི་ལྟར་འདི་འགོག་པ་ན་ཞེས་སོགས་སྐབས། སྐབས་འདིའི་སྒྲོ་འདོགས་འགོག་ཡུལ་ལ་རང་སྡེ་ཡོད་དེ། རང་གི་སྟོན་པའི་ལུང་གིས་བཀག་པའི་ཕྱིར། གཞན་སྡེ་ཡོད་དེ་རང་སྡེ་ཡང་ཞེས་པའི་ཡང་སྒྲའི་
དོན་ཡོད་པའི་ཕྱིར་གསུངས། ངོ་བོ་ཉིད་མེད་པར་སྨྲ་བ་ཞེས་པ་འདི་འདྲའི་སྐབས་མང་པོར་གཙོ་བོར་ཐལ་འགྱུར་བ་ལ་གོ་དགོས་པ་ཡོད་ལ། རང་རྒྱུད་པས་ཀྱང། གཟུགས་སོགས་རང་འཛིན་རྟོག་པའི་ཞེན་གཞིར་
རང་གི་མཚན་ཉིད་ཀྱིས་གྲུབ་པར་ཁས་ལེན་པས་སྐབས་འདིའི་ཕྱོགས་སྔར་བཞག་ཆོག་གམ་སྙམ། རང་རྒྱུད་པ་དག་ནི་ཐལ་འགྱུར་བ་ལས་གྱེས་པ་དང། དེའི་ཕྱོགས་སུ་བསྡུ་བ་འདྲ་མོ་ཞིག་ཡིན། དཔེར་
ན་སེ་ར་བྱས་པ་ལྟ་བུ་ཡིག་ཆ་གཅིག་པ་ལ་ནང་གསེས་ཀྱི་དགེ་བཤེས་འགའ་ཞིག་ལ་ཁས་ལེན་མི་མཐུན་པ་གཅིག་གཉིས་བྱུང་བ་ལྟ་བུ་རེད། ཐེག་བསྡུས་ལས་གསུང་པའི་རིགས་པ་གསུམ་ནི། མིང་
གི་སྔ་རོལ་བློ་མེད་ཕྱིར་དང་གཅིག་མང་བའི་ཕྱིར་དང་གཉིས། མ་ངེས་ཕྱིར་དང་གསུམ་པོ་འདིས་བསྟན། ཕྱི་མ་འདི་ལ་མ་འདྲེས་ཕྱིར་ཟེར་དགོས་སམ་སྙམ་གསུངས། འདིའི་སྐབས་སུ་སྒྲུབ་བྱེད་
འཕེན་པའི་ཐལ་འགྱུར་གྱི་ཐལ་ཆོས་གསུམ་སོགས་བསྟན་ཚུལ་ཡང་ཞིབ་རྒྱས་གསུངས། གཟུགས་སོགས་རྟོག་པའི་ཞེན་གཞི་ཡིན་པ་དེ་དོན་དམ་པའམ་ཞེས་སོགས་སྐབས། གོང་དུ་རིགས་པ་གསུམ་

[033B] གཙོ་བོར་སྒྲ་ལ་སྦྱར་ནས་སྒྲའི་འཇུག་གཞིར་རང་གི་མཚན་ཉིད་ཀྱིས་གྲུབ་མ་གྲུབ་དངོས་སུ་བཤད། དེ་ཁོ་ན་བཞིན་དུ་རྟོག་པའི་ཞེན་གཞིར་ཡང་སྦྱར་རུང་སྟེ། རིགས་པ་དང་བོ་ལྟ་བུ་ལ་མཚོན་
ན། ལྟོ་ལྡིར་བ་ཆོས་ཅན། ཁྱོད་བུམ་པའོ་སྙམ་པའི་རྟོག་པའི་ཞེན་གཞིར་རང་མཚན་ཀྱིས་མ་གྲུབ་སྟེ། གྲུབ་ན་ཁྱོད་ལ་བམ་པ་ཞེས་པའི་ཐ་སྙད་སྦྱར་བ་མི་ཤེས་པ་དང། ཐ་སྙད་དེ་མ་བཏགས་པའི་སྔ་
རོལ་ནས་ཀྱང་ཁྱོད་མཐོང་ཙམ་ཉིད་ནས་འདི་བུམ་པའོ་སྙམ་པའི་བློ་དོན་མཐུན་སྐྱེས་དགོས་པ་ལས་མི་སྐྱེས་པའི་ཕྱིར་ཞེས་སྦྱོར། མང་པའི་ཕྱིར་དང་མ་ངེས་ཕྱིར་གཉིས་ཀྱང་རྟོག་པ་ལ་སྦྱོར་ཚུལ་དེ་དང་འདྲ། དེ་ལྟར་
ཆོས་ཐམས་ཅད་མིང་བརྡའི་ཐ་སྙད་ཀྱི་གཞིར་རྟོག་པས་བཞག་པ་ཙམ་མ་གཏོགས་རང་ངོས་ནས་མ་གྲུབ་པར་ཤེས་ན་བསྟོད་སྨད་སོགས་ལ་ཆགས་སྡང་སོགས་མི་འབྱུང། དཔེར་ན་མི་ཞིག་ལ་རྐུན་མ་ཞེས་
བཏགས་ན་དེ་འདྲའི་རྐུ་མིང་བཏགས་པའི་གཞིར། རྟོག་བས་བཞག་པ་ཙམ་མ་གཏོགས་རང་ངོས་ནས་མ་སོང་བར་ཤེས་ན་སེམས་འཁྲུག་པ་དང་ཡིད་མི་བདེ་བ་མི་འོང་བ། རྡོ་འམ་ཤིང་ལྟ་བུ་ལ་རྐུ་མིང་བཏགས་
པས་ཕན་གནོད་ཅི་ཡང་མི་ཡོང་བ་དང་འདྲ། འདིའི་མིང་འདིའོ་ཞེས་བརྡའ་མི་ཤེས་པ་ལ་ཡང་དགག་བྱ་སྒྲོ་འདོགས་ཡོད་ལ་ཞེས་པའི་སྐབས། འདི་ཤིན་ཏུ་གལ་ཆེ་བ་ཞིག་ཡིན། མིང་བརྡའ་གཏན་ནས་མི་ཤེས་
པའི་བྱིས་པ་ཚོ་ལའང། དབྱིབས་ཁ་དོག་མཛེས་པའི་གོང་བུ་ཁྲ་རིག་རིག་འདྲ་མི་འདྲ་མང་པོ་བསྟན་པའི་དུས་སུ། དེའི་ཁ་དོག་སོགས་མིག་གིས་མཐོང་བའི་མོད་ལ་ཡིད་ཤེས་རྟོག་པ་ཅིག་སྐྱེས། ཡིད་

[034A]༄༅། །ཤེས་རྟོག་པ་དེ་སྐྱེས་པ་དང་མཉམ་དུ་རྟོག་པ་དེས་ཐ་སྙད་བརྗོད་རྒྱུ་ཞིག་དྲན་ནས། ཁ་གདངས་ཡ་ཁ་མ་ཁ་འདར་འགུལ་ཨ་འོང་ཞེས་སྒྲ་འདོན་ཅིང་བཤད་རྒྱུའི་རྣམ་འགྱུར་སྟོན་པ་དེ། ཐ་སྙད་འདོགས་
ཀྱིན་ཡོད་བཏགས་པ་ཉགས་པའི་རྟགས་ཡིན། དེར་མ་ཟད་བྱ་དང་བྱེའུ་ཚུན་ཆད་དུད་འགྲོ་འདི་ཚོས་ཀྱང། གཟུགས་ཀྱི་ཁྱད་པར་གསར་བ་རེ་མཐོང་བ་ན། བརྡའ་དང་ཐ་སྙད་འདོགས་རྒྱུའི་རྣམ་འགྱུར་ལྷང་ལྷང་
བྱེད་པ་འདི། ཐོག་མ་མེད་པ་ནས་གང་སྣང་ཐམས་ཅད་ལ་བརྡའ་དང་ཐ་སྙད་སྣ་ཚོགས་འདོགས་ཀྱིན་བསྡད་པའི་བག་ཆགས་ཀྱི་དབང་གིས་ཡིན། བུམ་པ་མཐོང་ནས་ཐ་སྙད་འདོགས་པའམ་བརྗོད་པ་ལ་ངེས་པར་
བུམ་པ་ཟེར་དགོས་པ་མ་རེད། བུམ་པ་ལ་ཨ་དང་འོང་ཞེས་ཀྱང་ཟེར་ཆོག་པ་རྟོག་ཡུལ་ན་ཡོད་པའི་རྟགས་ཀྱིས་ཟླ་སྒྲས་བརྗོད་རུང་དུ་སྒྲུབ་པའི་རིགས་པས་ཀྱང་འགྲུབ། དེ་ལྟར་མིང་གི་འདོགས་ལུགས་མཐའ་ཡས་
པ་ཡོད་པ་ནི། འཛམ་བུའི་གླིང་འདི་གཅིག་པོ་ནའང་སྐད་རིགས་མི་འདྲ་བ་བརྒྱ་ཕྲག་མང་བོ་ཡོད་པ་དེ་ཐམས་ཅད་ཀྱིས་རང་རང་གི་སྐད་ཀྱིས་འདོགས། དཔེར་ན་ལྟོ་ལྡིར་བ་ལ་བུམ་པ་ཟེར་བ་ང་ཚོ་བོད་ཀྱིས་ལབ་ཚེ་
གཅིག་པོ་འདི་ཡིན། གཞན་ན་གྷ་ཊ་སོགས་མཐའ་ཡས་པ་ཟེར་ཡོད། དེ་ཡང་སྐབས་དོན་མིང་བརྡའ་མི་ཤེས་པ་ལ་མཚོན་ན། བྱིས་པའི་རྒྱུད་ཀྱི་སྔོན་འཛིན་རྟོག་པ་ལ། སྔོན་པོ་དེ་ཐ་སྙད་ཅིག་གི་
གཞིར་སྣང་བ་གོང་དུ་བཤད་པ་བཞིན་མངོན་སུམ་གྱིས་གྲུབ། དེའང་ཐོག་མ་མེད་པ་ནས་གཟུགས་སྒྲ་སོགས་གང་དང་གང་སྣང་བ་ལ་གཟུགས་སོ་སྒྲའོ་ཞེས་སོགས་ངོ་བོ་དང། མཛེས་སོ་སྙན་ནོ་ཞེས་སོགས་

[034B] དེ་ཡིན་ཡང་ལོས་ཡིན། སྐྱེ་བ་རེ་རེ་ཙམ་གྱིས་གོམས་ཤུགས་ཀྱང་སྐྱེ་བ་ཕྱི་མ་དེ་ལ་འབད་མེད་ལྷུན་
གྲུབ་ཏུ་འཆར་ན། སྐྱེ་བ་ཐོག་མ་མེད་པ་དང་གྲངས་མེད་པ་ནས་རྒྱུན་དུ་གོམས་པའི་གོམས་ཤུགས་རང་ག་རྩོལ་མེད་དུ་ཤར་ཡོང་བ་ཤིན་ཏུ་ནས་ཀྱང་རིགས་པས་འགྲུབ་སླ། དེའི་ཕྱིར་ཤེས་པ་དེ་ལ་སྔོན་པོ་ཐ་སྙད་
ཀྱི་གཞིར་རང་གི་མཚན་ཉིད་ཀྱིས་སམ་རང་བཞིན་གྱིས་གྲུབ་པར་སྣང་བའི་སྣང་ཚུལ་དེར་འཆར་ཚུལ་ངེས་པར་ཡོད་པས། དེའི་རྒྱུད་ལ་དེ་འདྲའི་སྒྲོ་འདོགས་བཞག་ཆོག་པ་ཡིན། གང་ལ་བརྡའ་འདོགས་པའི་དངོས་ཀྱི་
ཡུལ་ཞེས་པ་ནས་སྨྲ་མོད་ཀྱང་འདྲའོ་ཞེས་པའི་བར་གྱིས། མདོ་སྡེ་བས། གཟུགས་གཟུགས་འཛིན་རྟོག་པའི་ཞེན་གཞི་ཡིན་པ་རང་གི་མཚན་ཉིད་ཀྱིས་གྲུབ་པར་འདོད་པ་བསྟན་ཞིང། འདུས་བྱས་ཀྱི་སྟེང་གི་བྱ་བྱེད་
ལས་གསུམ་ཐམས་ཅད་བཏགས་ཡོད་དུ་འཇོག་པ་མདོ་སྡེ་བའི་གྲུབ་མཐར་འདུག་པས། སེམས་ཙམ་བའི་སྐབས་སུ་མདོ་སྡེ་བས། ཀུན་བཏགས་ལ་རང་གི་མཚན་ཉིད་ཀྱིས་གྲུབ་པའི་ཁྱབ་པ་ཁས་ལེན་པར་
རྗེ་བཙུན་ཆོས་ཀྱི་རྒྱལ་མཚན་དཔལ་བཟང་བོས་བཞེད་པ་ནི། ཤིན་ཏུ་རྨད་དུ་བྱུང་བའི་ལེགས་བཤད་ཆེན་པོར་སྣང་ངོ། ཚད་མ་བ་ལ་གྲགས་པའི་རང་མཚན་ནི། ཚད་མ་སྡེ་བདུན་ནས་དོན་བྱེད་ནུས་པ་
ལ་རང་མཚན་དུ་བཤད་པས་རང་མཚན་དེར་མི་འདོད་ཅེས་པའོ། །འདི་དང་སྔ་མ་གང་རུང་བསྒྲིགས་ན་རྗེ་བཙུན་པའི་གསུང་དེ་ལྷག་པར་འགྲིག་གོ་གཞུང་ལུགས་ཆེན་མོའི་དཀའ་གནས་དང་གྲུབ་མཐའ་གོང་

[035A]༄༅། །འོག་གི་བཞེད་ཚུལ་ཕྲ་ཞིང་ཕྲ་བ་སོ་སོར་འབྱེད་ཚུལ་གྱི་སྟེང་ནས་མཁས་མི་མཁས་ཀྱི་ཁྱད་པར་འཇོག་དགོས་ཀྱིས། རང་ག་རྣམ་གྲངས་མང་པོ་ཤེས་མི་ཤེས་ཀྱི་སྒོ་ནས་འཇོག་པ་མིན། སྔ་མོ་ས་སྐྱ་
པཎ་ཆེན་མཁས་གྲགས་ཆེ་བས། ཁམས་པ་གླེན་པ་གསུམ་གྱིས་རི་མོ་འཁྱག་འཁྱོག་ཅི་ཡིན་གང་ཡིན་མི་ཤེས་པ་འགའ་བྲིས་ནས། འདི་ལ་ངེད་རང་ཚོས་ཀ་ཟེར་ཁ་ཟེར། དེ་ས་སྐྱ་པཎ་ཆེན་གྱིས་ཨེ་མཁྱེན་
བལྟ་ཞེས་གྲོས་བྱས་ནས། དེ་ལྟར་གཟིགས་ཕུལ་ཏེ་ཞུས་པས་ཅང་མི་ཤེས་པ་ཨ། ཡི་གེ་འདྲ་མ་རེད་གསུངས་པས། དེ་རྣམས་ཀྱིས་ས་སྐྱ་པཎ་ཆེན་ཐམས་ཅད་མཁྱེན་པ་མ་རེད་ཅེས་ཁ་བཏང་བ་གསན་
པས། གླེན་པ་འགའ་ཡིས་གྲོས་བྱས་ནས། །ཀྱག་ཀྱོག་ཅིག་ལ་ཀ་ཞེས་བཏགས། །ས་སྐྱ་པཎ་ཆེན་བླུན་པོར་བསྒྲགས། །ཞེས་གསུངས་ཟེར། ཡང་ཁམས་པ་འགའ་ཞིག་གིས། ས་སྐྱ་པཎ་ཆེན་
ལ་ཁྱེད་ཐམས་ཅད་མཁྱེན་པ་ཡིན་ན། ཨི་འགི་མི་འགི་ར་འགི་གསུམ་གང་ཡིན་ཞེས་ཞུས་པས་མ་མཁྱེན་ཟེར། དེ་ཚོ་ཧ་ཅང་བླུན་པོར་སོང་བས་མཁས་ཟེར་བ་དེ་མ་ཤེས་པའི་བློ་སྐྱོན་རེད། ཐམས་ཅད་མཁྱེན་
པ་ཞེས་པའང་ཕྱི་ནང་གི་འཇོག་ལུགས་མི་གཅིག་ཕྱི་རོལ་པ་ཚོས་མཐའ་ན་སྲན་མ་ཟླུམ་པོ་ཚེར་མ་རྣོ་བ་ལ་སོགས་པ། མདོར་ན་སྣོད་བཅུད་ཀྱི་འཇིག་རྟེན་དང་བདེ་སྡུག་ཐམས་ཅད་ཚངས་པས་བཅོས་
དེའི་ཕྱིར་ཚངས་པ་ཐམས་ཅད་མཁྱེན་པ་ཡིན་ཟེར། དེས་བཅོས་པ་ཡིན་པ་འདྲ་མོ་ཞིག་བྱུང་བ་རེད། ཅེས་དགེ་རྒན་རིན་པོ་ཆེས་གསུངས། དེ་ལ་རང་སྡེ་ཐར་བ་དོན་གཉེར་བ་ཚོས་བསམ་ཚེ། སྐྱེ་རྒ་ན་འཆི་

[035B] དེ་ལ་སྐྱབས་སུ་སོང་བས་ཅི་བྱེད། སྐྱབས་ཟེར་བ་སྡུག་བསྔལ་ཐམས་ཅད་ལས་སྐྱོབ་པ་ཞིག་ལ་ཟེར་བ་ཡིན་མོད་སྙམ་ཡོང། དེར་མ་ཟད་དེ་
དག་གི་ཐམས་ཅད་མཁྱེན་པ་ཞེས་པ་དེ་ལྟ་བུ་ཐར་བ་དོན་གཉེར་ལ་ཉེ་བར་མི་མཁོ་བ་ཞིག་ཡིན་པས། འདི་ཡིས་སྲིན་བུའི་གྲངས་མཁྱེན་པ། །ངེད་ལ་ཉེར་མཁོ་འགའ་ཡང་མེད། །གསུངས་པ་རེད། རང་སྡེ་ནང་བ་
སངས་རྒྱས་པས་ཐམས་ཅད་མཁྱེན་པ་ཟེར་བ། གྲོལ་བ་དོན་གཉེར་ལ་ཉེ་བར་མཁོ་བའི་བླང་དོར་ཕྱིན་ཅི་མ་ལོག་པར་སྟོན་པ་ཞིག་ལ་ཟེར། དེ་ཡང་སྡུག་བསྔལ་གྱི་ཉེས་དམིགས་ངོ་སྤྲོད་དེའི་རྒྱུ་ངོས་བཟུང་དེའི་གཉེན་
པོ་ཚང་ལ་མ་ནོར་བར་བསྟན་ནས། དེ་སྤངས་པའི་འབྲས་བུ་ཐོབ་པར་བྱེད་པ་སྟེ། མདོར་ན་བདེན་བཞིའི་བླང་དོར་ཕྱིན་ཅི་མ་ལོག་པར་སྟོན་ཤེས་པ་ཞིག་ལ་བཞེད་པས། དེ་ལྟར་མི་ཤེས་ན་གཟུགས་བཟང་བ་
དང་རིགས་རུས་གོ་ས་མཐོ་བ་ནོར་ལོངས་སྤྱོད་ཆེ་བ་ཙམ་ལ་མཁས་པ་ཡང་མི་ཟེར་ན་ཐམས་ཅད་མཁྱེན་པ་ག་ལ་ཟེར། དེས་ན་བློ་གཟུ་བོས་རང་གཞན་གྱི་གཞུང་ལ་ལེགས་པར་བརྟགས་ཤིང་དཔྱད་དེ། རང་གི་སྟོན་
པ་དང་བསྟན་པ་ལ་མི་བསླུ་བའི་སྐྱབས་སུ་ཚད་མས་དྲངས་པའི་ཡིད་ཆེས་ཀྱི་དད་པ་བརྟན་པོའི་སྒོ་ནས་སྐྱབས་སུ་འགྲོ་བ་དང། ཐོས་བསམ་སྒོམ་གསུམ་སོགས་ལ་འཇུག་དགོས་གསུངས། དེ་དག་གི་མང་པོ་ཞིག་
ཞེས་སོགས་སྐབས། ནམ་མཁའ་ལྟ་བུ་མིང་བརྡས་འཇོག་མི་ནུས་ཏེ། འདོད་པའི་དབང་གིས་བཞག་པ་ཙམ་མ་ཡིན་པའི་ཕྱིར། དེ་ཐོགས་རེག་བཅད་ཙམ་གྱི་མེད་དགག་བློ་ཡུལ་དུ་འཆར་དགོས་པའི་ཕྱིར། སྒྲ་

[036A]༄༅། །རྟག་སྟོང་ཡང་དེ་དང་འདྲ། རྗེ་བཙུན་པའི་དྲང་ངེས་རྣམ་འབྱེད་དུ་བྱས་པ་སྒྲ་རྟག་སྟོང་དུ་བསྒྲུབ་པའི་གྲགས་རྟགས་ཡང་དག་ཟེར་རྒྱུའི་གྲགས་ཞེས་པ་ཆད་འདུག་དེ་ཡི་གེ་མ་དག་པའི་སྐྱོན་ཆེ་ཤོས་
ཤིག་རེད་བཅོས་དགོས་གསུངས། ཕྱི་རོལ་ལ་ལྟོས་པའི་གཟུང་འཛིན་འགོག་པ་ནི་ཞེས་སོགས་སྐབས། ཕྱི་དོན་འགོག་པའི་རིགས་པའི་གནད་ནི། རྡུལ་ཆ་མེད་དང་གཟུང་འཛིན་གྱི་མཚན་ཉིད་སྐྱེས་འདྲ་བ་དང་
རྡུལ་འདུས་པ་དང་ཕྲ་རབ་གཟུང་དོན་ཡིན་པ་འགོག་པའི་རིགས་པ་རྣམས་ཡིན། གཟུང་འཛིན་གྱི་མཚན་ཉིད་སྐྱེས་འདྲ་བ་འགོག་པའི་རིགས་པ་ནི། མདོ་སྡེ་བས། སྔོན་པོ་ཆོས་ཅན། ཁྱོད་རང་འཛིན་མིག་
ཤེས་ལ་རང་གི་རྣམ་པ་གཏོད་བྱེད་ཡིན་ཏེ། ཁྱོད་འཛིན་མིག་ཤེས་དེ་ཁྱོད་ལས་སྐྱེས་ཤིང་ཁྱོད་དང་འདྲ་བའི་ཕྱིར་ཟེར། དེ་ལ་སེམས་ཙམ་པས། འོ་ན་སྔོན་འཛིན་མིག་ཤེས་སྐད་ཅིག་དང་པོ་ཆོས་ཅན། ཁྱོད་
རང་གི་སྐད་ཅིག་གཉིས་པ་ལ་རང་འདྲའི་རྣམ་པ་གཏོད་བྱེད་ཡིན་པར་ཐལ། ཁྱོད་སྐད་གཉིས་པ་དེ་ཁྱོད་ལས་སྐྱེས་ཤིང་ཁྱོད་དང་འདྲ་པའི་ཕྱིར། འདོད་ན། རང་ཡུལ་སྔོན་པོ་ལ་མི་འཕོ་བར་ཐལ་ལོ། །ཞེས་
དང། ཡང་སྔོན་འཛིན་མངོན་སུམ་ཆོས་ཅན། ཁྱོད་རང་གིས་དྲངས་ནས་སྐྱེས་པའི་སྔོན་པོ་ངེས་པའི་ངེས་ཤེས་ལ་རང་འདྲའི་རྣམ་པ་གཏོད་བྱེད་ཡིན་པར་ཐལ། ཞེས་སོགས་སྔར་ལྟར་སྦྱར་ནས་འགོག་
འདི་ཡུལ་ལ་སྦྱར་ནས་འགོག་ཚུལ་ཡིན། ཡུལ་ཅན་ལ་སྦྱར་ན། ཕྱོགས་སྔ་མ་སྔོན་འཛིན་མངོན་སུམ་ཆོས་ཅན། སྔོན་པོ་གཟུང་དོན་དུ་བྱས་ནས་མྱོང་བའི་མཚན་ཉིད་ཅན་ཡིན་ཏེ། དེ་ལས་སྐྱེས་ཤིང་

[036B] སྔོན་འཛིན་མངོན་སུམ་གྱིས་དྲངས་ནས་སྐྱེས་པའི་སྔོན་པོ་ངེས་པའི་ངེས་ཤེས་ཆོས་ཅན། ཁྱོད་རང་འདྲེན་བྱེད་ཀྱི་སྔོན་འཛིན་མངོན་སུམ་གཟུང་དོན་དུ་བྱས་ནས་མྱོང་བར་ཐལ་
ཁྱོད་དེ་ལས་སྐྱེས་ཤིང་དེ་དང་འདྲ་བའི་ཕྱིར། ཞེས་དང། ཡང་སྔོན་འཛིན་ཕྱི་མ་ཆོས་ཅན། ཞེས་སོགས་སྔར་ལྟར་སྦྱར་ནས་དེ་དག་ལ། འདོད་ན། ཡུལ་ལ་མི་འཕོ་བར་ཐལ། ཞེས་འགོག་འདི་དག་དང་
གོང་དུ་འོ་ན་རྣམ་ཤེས་རྟོག་པའི་ཞེན་གཞི་ཡིན་པ་དེ་ཞེས་སོགས་ཀྱིས་རྩོད་ལན་འདི་དག་ལ་བརྟེན་ནས་ཤེས་པ་དང། ཤེས་པའི་སྤྱི་ཕྱི་དོན་དུ་སྣང་བའི་མངོན་སུམ་དང། དེ་དག་དེ་ལྟར་དུ་སྣང་ཞིང་ཞེན་པའི་རྟོག་པ་
སོགས་ཡོད་མེད་ཀྱི་ཕྲ་བའི་དཀའ་གནས་དཔྱོད་དགོས་པ་མང་པོ་ཡོད་གསུངས། རང་གི་ས་བོན་གང་ལས་སུ། །ཞེས་སོགས་སྐབས། མདོ་སེམས་ཐམས་ཅད་ཀྱིས་སྐྱེས་པ་ལ་རང་གི་མཚན་ཉིད་ཀྱིས་གྲུབ་
པའི་སྐྱེས་པ་ཤ་སྟག་གིས་ཁྱབ་པ་ཐུགས་ལ་བཅིངས་ནས། བྱེ་མདོ་གཉིས་ཀས་ནང་གི་ཤེས་པ་ལ་མ་ལྟོས་པར་ཕྱི་རོལ་དོན་གཞན་དུ་སྐྱེས་ཟེར། སེམས་ཙམ་པས། ནང་སེམས་སྟེང་གི་བག་ཆགས་
སོ་སོའི་ཁྱད་པར་སྨིན་པ་ལས་སྐྱེས་ཟེར། ཐལ་འགྱུར་བས། དེ་ཐམས་ཅད་མིན་རྒྱུ་རྐྱེན་གང་དགོས་ཚོགས་བ་ཙམ་ལས་སྐྱེ་བས་རྐྱེན་ཉིད་འདི་པ་ཙམ་ཡིན། རྒྱུ་རྐྱེན་ཚོགས་ཚུལ་བཟང་ངན་འབྲིང་
གསུམ་ལས་འབྲས་བུ་བཟང་ངན་འཕྲིང་གསུམ་འབྱུང་པ་ཡིན་ཟེར། རྐྱེན་ཉིད་འདི་བ་ཙམ་ཞེས་པའང། འཇིག་རྟེན་པ་ལ་ཡོངས་སུ་གྲགས་པའི་རྒྱུ་དང་རྐྱེན་འདི་པ་ཙམ་མམ་འདི་ཀ་ཙམ་ཡིན་གྱིས། ལྐོག་

[037A]༄༅། །ཅིག་ན་བག་ཆགས་ཟེར་བ་དང་རང་བཞིན་ཟེར་བ་ལྟ་བུའི་མི་དགོས་བའི་རྒྱུ་རྐྱེན་སྒྲོ་བཏགས་མང་བོ་མི་འཇོག་པའི་དོན་ཡིན་གསུངས། སེམས་ཙམ་པའི་ལུགས་ལ། སེམས་སྟེང་གི་བག་
ཆགས་སད་པའི་ཚེ་གཟུང་པའི་རྣམ་པར་འཆར་རྒྱུ་དང། འཛིན་པའི་རྣམ་པར་འཆར་རྒྱུའི་བག་ཆགས་རྫས་སོ་སོ་བ་གཉིས་མི་འཇོག་བག་ཆགས་གཅིག་གི་ལག་རྗེས་གཟུང་འཛིན་གྱི་སྐྱེ་མཆེད་གཉིས་སུ་
སྣང་བ། རྣམ་པ་གཉིས་སུ་ཞེས་པའི་དོན་ཡིན་གསུངས། འཁོར་ལོ་བར་བའི་དགོངས་གཞི་ནི་འཁོར་ལོ་དང་པོའི་བསྟན་དོན་ནམ་སྒྲས་ཟིན་ལ་དངོས་ལ་གནོད་བྱེད་ཡིན། འཁོར་ལོ་དང་པོའི་དངོས་ལ་
གནོད་བྱེད་དེ་འཁོར་ལོ་བར་བའི་བསྟན་དོན་ཡིན་སྒྲས་ཟིན་མིན། ཤེར་ཕྱིན་མན་ངག་ལས། འཁོར་ལོ་གསུམ་གྱི་དྲང་ངེས་ཀྱི་ཁྱད་པར་ཕྱེ་བ་སེམས་ཙམ་སྤྱི་དང་མཐུན་ཡང། ངེས་དོན་གྱི་མདོ་ལ་མདོ་
རང་ཉིད་དང་གཞན་དང་རང་གཞན་གཉིས་ཀས། ངེས་དོན་དུ་འགྲུབ་པ་གསུམ་བཞེད་པ་འདྲ་མོ་ཞིག་ཀྱང་གསུངས་པ་ཡོད། འཁོར་ལོ་བར་བ་ལ་དྲང་དོན་གྱི་མདོར་མདོ་གཞན་གྱིས་བསྒྲུབ་པ་དང། རང་
གཞན་གཉིས་ཀས་བསྒྲུབ་པ་དང་གཉིས་བཞེད་པ་འདྲ་དཔྱད་དགོས་བ་འགའ་ཞིག་འདུག་དེ་ཡན་ཆད་ཀྱིས་མདོ་སྡེ་དགོངས་འགྲེལ་ལ་བརྟེན་པ་སེམས་ཙམ་པའི་སྐབས་ཅུང་ཟད་ཞུས་པ་ཡིན་གསུངས་
།    ༈    །གཉིས་པ་བློ་གྲོས་མི་ཟད་པས་བསྟན་པ་ལ་བརྟེན་ནས་དྲང་ངེས་འབྱེད་པའི་ཕྱོགས་ལ་གཉིས་ཞེས་སོགས་སྐབས། དཔལ་མགོན་འཕགས་པ་ཀླུ་སྒྲུབ་ཀྱིས། དགེ་པ་འདི་ཡིས་

[037B] །བསོད་ནམས་ཡེ་ཤེས་ཚོགས་བསགས་ཅིང། །བསོད་ནམས་ཡེ་ཤེས་ལས་བྱུང་བའི། །དམ་པ་སྐུ་གཉིས་ཞེས་གསུངས་པ་ལྟར། ཐེག་པ་ཆེན་པོའི་འཐོབ་བྱ་མཐར་ཐུག་འབྲས་བུ་སྐུ་གཉིས་ཟུང་
འབྲེལ་ཐོབ་པ་ལ། ལམ་ཚོགས་གཉིས་ཟུང་འབྲེལ་ལམ་ཐབས་ཤེས་ཟུང་འབྲེལ་ལ་བསླབ་དགོས། དེ་ཡང་གཞི་བདེན་གཉིས་ཀྱི་རྣམ་དབྱེ་ལེགས་པར་གཏན་ལ་འབེབས་པ་ལ་རག་ལས་པ་ཡིན་ཏེ། ཡེ་
ཤེས་ཀྱི་ཚོགས་བསོག་པ་ལ་དོན་དམ་དང། བསོད་ནམས་ཀྱི་ཚོགས་བསོག་པ་ལ་ཀུན་རྫོབ་ཀྱི་རྣམ་བཞག་ལེགས་པར་ཤེས་དགོས། འོ་ན་ཡེ་ཤེས་ཀྱི་ཚོགས་བསོག་པ་ལ་དོན་དམ་ཤེས་
དགོས་ཀྱང། བསོད་ནམས་ཀྱི་ཚོགས་བསོག་པ་ལ་ཀུན་རྫོབ་ཀྱི་རྣམ་བཞག་ཐམས་ཅད་ཤེས་ཅི་ལ་དགོས་སྙམ་ན་དེ་གལ་ཆེ། རྒྱུ་རྐྱེན་སྣ་ཚོགས་འདུས་པ་ལས་སྐྱེས་ལ་མྱུ་གུ་ལྟ་བུ་ལ། ས་བོན་
ཆུ་ལུད་དྲོད་གཤེར་སོགས་གཙོ་ཆེ་ཆུང་མེད། རྒྱུ་རྐྱེན་ཐམས་ཅད་འཛོམས་ན་ཁོ་སྐྱེ་ཡོང་བ་ཆོས་ཉིད་ཡིན། སེམས་ཅན་ཐམས་ཅད་ཀྱིས་བཀག་རུང་མི་ཁོག་སངས་རྒྱས་ཐམས་ཅད་ཀྱིས་བཟློག་རུང་མི་
ཟློག་རྒྱུ་ཚོགས་གྲངས་མ་ཚང་ན་ཐམས་ཅད་ཀྱིས་འཐེན་རུང་མི་སྐྱེ། དེ་བཞིན་དུ་བླ་མ་དགེ་བའི་བཤེས་གཉེན་གྱི་གདམས་ངག་དང་བསགས་སྦྱང་སོགས་གནད་དུ་སོང་ན། སློབ་མའི་རྒྱུད་ལ་
ཉམས་རྟོགས་ཀྱང་ཚེགས་མེད་དུ་སྐྱེས་ཡོང། མ་ཚང་བ་མེད་པའི་རྒྱུ་ལས་འབྲས་བུ་སྐྱེ་བ་རྟེན་འབྲེལ་གྱི་ཆོས་ཉིད་ཡིན། རྟེན་འབྲེལ་ཀྱི་རྣམ་དབྱེ་མི་ཤེས་པར་རང་ག་སྟོང་རྐྱང་ཙམ་གྱིས་ཅི་ཡང་མི་

[038A]༄༅། །ཡོང། དེས་དགེ་སྡིག་གི་བླང་དོར་ཡལ་བར་དོར་ནས་རྒྱུད་ཆུད་ཟོས་སུ་འགྲོ་བའི་ཉེན་ཆེན་པོ་ཡོད། རྟེན་ཅིང་འབྲེལ་བར་འབྱུང་བའི་རྣམ་བཞག་དེ་ཞིབ་པར་ཤེས་ན། རྒྱུ་འབྲས་ལ་རྩིས་ཆེ་རུ་ལྷག་པར་
འགྲོ། དེ་ནས་བྱམས་སྙིང་རྗེ་བྱང་ཆུབ་ཀྱི་སེམས་དང་སྦྱིན་སོགས་ལ་ཅི་ནས་ཀྱང་བརྩོན་པ་ཞིག་ཡོང། དེ་ནས་རྒྱུད་ཇེ་སྨིན་དུ་སོང་ནས་མངོན་མཐོ་ངེས་ལེགས་ཀྱི་གཞི་ལེགས་པར་ཚུགས་ཡོང། རྟེན་ཅིང་འབྲེལ་
བར་འབྱུང་བའི་རྣམ་བཞག་འདི་བསམ་གྱིས་མི་ཁྱབ། སྔོན་ཐམས་ཅད་མཁྱེན་པ་སྐལ་བཟང་རྒྱ་མཚོ་བ་དེ་ཉིད། དགེ་བཤེས་ཆེན་པོ་བསམ་བློ་མིའུ་ཐུང་བ་ལ་ཐུགས་ཤིན་ཏུ་དགྱེས་པ་རེད་
ཁོང་ལན་ཅིག་རྒྱལ་བའི་སྐུ་མདུན་དུ་སོང་ནས་བདག་སྐྱེ་བ་ཕྱི་མར་གར་སྐྱེ་ལུང་བསྟན་དུ་གསོལ་ཞུས་པས། འོ་ཁྱོད་འདི་ནས་ཤི་མ་ཐག་གླང་གོག་རྭ་སྔོ་སེང་ངེ་བ་ཞིག་ཏུ་སྐྱེ་རྒྱུ་རེད་གསུངས་པ་ལ། དགེ་
བཤེས་མིའུ་ཐུང་བ་གད་མོ་ཤ་སྟག་བྱས་པས། རྒྱལ་བ་ཐམས་ཅད་མཁྱེན་པས་ཁྱོད་ཀྱིས་ཅི་བསམས་ནས་བགད་གསུངས་པས། འོ་ལེགས་སོ་ངེད་མཚན་ཉིད་པའི་རིགས་ལམ་ལ་ཕྱི་མ་བ་ལང་དུ་སྐྱེ་ནའང་
སྔོན་ལ་བར་སྲིད་གྲུབ། དེ་ནས་གླང་ཕོ་མོ་འཕྲད་བའི་མངལ་དུ་ཞུགས། རིམ་པས་ཤ་རྒྱས་སྤུ་ཐོགས་རྭ་སྐྱེ་དགོས་པ་ལས། ང་འདི་ནས་འཕོས་མ་ཐག་དེ་དག་གང་ཡང་བྱེད་ལོང་མེད་པར་གླང་གོག་རྭ་སྔོ་
སེང་ངེ་བ་ཞིག་ཏུ་ཡུད་ཀྱིས་འགྲོ་གསུངས་པ་འདི་ལ་གད་མོ་ཤོར་བ་ལགས་ཞུས་པས། རྒྱལ་བ་ཐམས་ཅད་མཁྱེན་པ་ཡང་བཞད་བཞད་ནས། འོ་ད་ཁྱོད་སྐྱེ་བ་ཕྱི་མ་དགེ་སློང་ཅིག་ཏུ་སྐྱེས་ནས་ངའི་འཁོར་དུ་

[038B] དེ་འདྲ་ལྷག་པར་ཡང་ངེད་རྟོག་གེ་བའི་རིགས་ལམ་ལ་མི་ཤོང་བ་ཞིག་རེད་ལགས། ད་ལྟ་གླང་དུ་སྐྱེ་གསུངས་ནས་ད་ཡང་དགེ་སློང་དུ་སྐྱེ་གསུངས་པས། ངས་བར་
སྐབས་དེར་བཤགས་པ་མ་བྱས་དགེ་བ་མ་བསགས་པར་ཅི་ལ་འགྱུར་འགྲོ་ཞུས་པས། འོ་དེ་ངེད་རང་གཉིས་ཀྱི་ནང་ནས་ང་ཡུལ་ཁྱད་པར་ཅན་དུ་སོང་ཡོད། འཕགས་པ་སྤྱན་རས་གཟིགས་ཀྱིས་བྱིན་
ཀྱིས་བརླབས་ཡོད་པ་ལྟ་བུ་ཞིག་ཡིན་པས། ཁྱེད་ཀྱིས་རྩེད་མོ་ཡག་པོ་བྱས་ཏེ་ང་དགའ་བ་དང་མགུ་བར་བྱས་པས། གླང་དུ་སྐྱེ་འགྱུར་གྱི་སྡིག་པ་དེ་དག་ནས་དགེ་སློང་དུ་སྐྱེ་བའི་རྟེན་འབྲེལ་
འགྲིགས་པ་རེད་གསུངས། ཡང་ཨ་ཀ་བསོད་ནམས་བཟང་པོ་བྱ་བ་ཚད་ལྡན་གྱི་སྐྱེས་བུ་དམ་པ་ཞིག་ཡོད་པ་དེ་ལ། རྗེས་མ་སྐུ་སྐྱེས་དེ་ཙམ་ཞིག་མ་བྱུང་བས། སློབ་མ་དགེ་བའི་བཤེས་གཉེན་འགའ་
ཞིག་གིས། པཎ་ཆེན་ཐམས་ཅད་མཁྱེན་པ་དཔལ་ལྡན་ཡེ་ཤེས་ལ། སྐུ་སྐྱེས་འདི་ངོས་མ་ཟིན་པ་འདྲ། བླ་མ་གྲུབ་པའི་དབང་ཕྱུག་དེ་ལ་འདི་འདྲའི་སྐུ་སྐྱེས་མི་འོང་ཐང་བ་ལ་ཞུས་པས། ཡིན་པ་སྲིད་དེ་ཨ་
མདོ་པ་ཁ་ཚ་དྲག་པས། ཡུལ་གཉན་པོ་རེ་ལ་ཁ་བཏང་འདྲ་ཤོར་བ་ཡིན་ཤས་ཆེ་གསུངས། ཁོང་གིས་ཐམས་ཅད་མཁྱེན་པ་སྐལ་བཟང་རྒྱ་མཚོ་ལ་ཁ་བཏང་ཞིག་སོང་ཡོད་ཚོད་འདུག་ཅེས་གླེང། དེས་ན་ལྟོས་
གྲུབ་ཐ་སྙད་པའི་འཇོག་ཚུལ་ཤེས་པ་འདི། བསོད་ནམས་ཀྱི་ཚོགས་བསོག་པ་སོགས་བླང་དོར་བྱེད་པ་ལ་ཤིན་ཏུ་མཁོ་བ་ཞིག་ཡིན། དེའི་ཕྱིར་སློབ་པའི་དུས་ན་ཤིན་ཏུ་དགའ་ཞིང་དོན་ཆེ་བ་བདེན་གཉིས་

[039A]༄༅། །ཟུང་འབྲེལ་ཞིག་ཨེ་ལོབ་བལྟ་དགོས། ཉམས་སུ་ལེན་པའི་ཚེ་ན་ཐབས་ཤེས་གཉིས་གཅིག་གྲོགས་སུ་གཅིག་འགྲོ་བའི་ཟུང་འབྲེལ་ཅིག་ཨེ་ཡོང་བལྟ་དགོས། གལ་ཏེ་མི་ཡོང་ན་དོན་དམ་གྱི་
དཔྱད་པ་འདི་རང་གལ་ཆེ། ཀུན་རྫོབ་འཇོག་ལུགས་གང་འདོད་ཀྱིས་མི་ཟེར་བར། རེ་ཞིག་དོན་དམ་བློས་གང་དཔག་གིས་ཐ་སྙད་ཀྱི་འཇོག་ཚུལ་འདི་གལ་ཆེ། རྟེན་ཅིང་འབྲེལ་བར་འབྱུང་བའི་རྒྱུ་འབྲས་ཀྱི་རྣམ་
བཞག་འདི་མི་བཤིག་ཟེར་དགོས། དེའི་ཕྱིར་ཟབ་མོ་བལྟ་དཀའ་བ་རྟོགས་པར་དཀའ་བ་ཞེས་པའང་སྟོང་རྐྱང་གཅིག་པུ་ལ་མི་བྱ། སྟོང་པ་རྟེན་འབྱུང་དང་རྟེན་འབྱུང་སྟོང་པའི་དོན་དུ་སོང་བའི་སྣང་སྟོང་ཟུང་འབྲེལ་དུ་ཚད་མས་ངེས་
པ་རྙེད་པ་ལ་གོ་དགོས་གསུངས། མདོ་སྡེ་གང་དག་བདག་དང་སེམས་ཅན་དང་ཞེས་སོགས་སྐབས། མདོ་ལས། གང་ཟག་གི་མིང་གི་རྣམ་གྲངས་མང་པོ་གསུངས་པ་འདི། སྔོན་བསྐལ་བ་དང་པོའི་དུས་ནས་
རིམ་གྱིས་དེ་སྐད་བཏགས་པ་རེད། དེ་ཡང་གང་ཟག་གི་སྒྲ་བཤད་སྡུད་འགྲེལ་རྟོགས་སླར་སེམས་རྒྱུད་ཉོན་མོངས་པས་གང་ཞིང་ཕྱིར་ལུད་པའམ་ཟག་པ་ལ་བཤད། ཟག་ཚུལ་ནི། སེམས་ཅན་རྣམས་
རང་རང་གི་ཉོན་མོངས་པ་རྒྱས་པའི་རྣམ་འགྱུར་གྱིས་ལས་བཟང་ངན་སྣ་ཚོགས་བསགས་པའི་རྣམ་སྨིན་དང། བདག་འབྲས་རིགས་དྲུག་སོ་སོའི་སྣོད་བཅུད་བཟང་ངན་སྣ་ཚོགས་སུ་ཤར་ཞིང་ཁྱབ་པ་དང་
རྒྱས་པ་ལ་བཤད་ཆོག་ཤེད་ནི་ཤེ་མོང་དང་ནུས་པ་ལ་བྱ་ཞིང། དེ་ཡང་དངོས་པོ་གཞན་སྐྱེས་པས་ནུས་པ་དང་གང་ཟག་སྐྱེས་པས་ནུས་པའམ། དོན་བྱེད་ལུགས་མི་འདྲ་བ་ཞིག་ལ་

[039B] ཤེད་བུ་ནི་ཤེད་ལས་སྐྱེས་པའི་བུ་ཞེས་པའོ། །དེ་བཞིན་དུ་མིང་གི་རྣམ་གྲངས་སོ་སོ་ལ་སྒྲ་བཤད་ཚུལ་སོ་སོར་ཡོད། དེ་ཡང་འཇིག་རྟེན་ན་དམྱལ་བ་ནས་སངས་རྒྱས་ཀྱི་བར་གྱི་གང་ཟག་ཅིག་ཡོད་ཚད་
ཐམས་ཅད་ཀྱིས་རང་རང་གི་ཚོད་ཀྱིས་ཆོས་དང་འཇིག་རྟེན་གྱི་བྱ་བྱེད་སྣ་ཚོགས་ཤིག་བྱེད་ཀྱིན་ཡོད་པ་འདི་ཐམས་ཅད་གཅིག་གི་དོན་དུ་ཡིན། གང་གི་དོན་དུ་ཡིན་ན་བདག་དང་ངའི་དོན་དུ་ཡིན། དེ་ཡང་བདག་
དང་ང་ཟེར་བ་ཞིག་མེད་ན་བླང་དོར་དང་བཅིང་གྲོལ་སོགས་འཁོར་འདས་ཀྱི་བྱ་བྱེད་ཐམས་ཅད་ཀྱི་གཞི་མེད་པར་འགྱུར་བས། ངེས་པར་ཡོད་ནི་དགོས་ལ་ཡོད་ན་ཇི་ལྟ་བུ་ཞིག་ཏུ་ཡོད་སྙམ་ན། དེ་ཡང་གྲུབ་
མཐའ་ལ་མ་ཞུགས་པ་རྣམས་ཀྱིས་རང་གཡོད་སྙམ་པ་ཙམ་ལས་ཡོད་ཚུལ་རིགས་པས་དཔྱད་ནས་འཇོག་པ་མིན་ལ། རྒྱང་འཕེན་ནས་ཐལ་འགྱུར་བའི་བར་གྱི་གྲུབ་མཐའ་སྨྲ་བ་རྣམས་ཀྱིས་བདག་ལ་སོགས་
བ་འདི་དག་བཅིང་གྲོལ་དང། འཁོར་འདས་ལ་སོགས་པ་བྱ་བྱེད་ཐམས་ཅད་འཇོག་པའི་གཞི་མཐར་ཐུག་གལ་ཆེ་ཤོས་ཞིག་ཡིན་པའི་ཡོད་པ་ལ་སྒྲུབ་བྱེད་དང། མེད་པ་ལ་གནོད་བྱེད་སྣ་ཚོགས་བསྟན་
བའི་སྒོ་ནས་རང་རང་གི་བློ་ངོར་མི་བདེ་བ་མེད་པ་རེ་འཇོག་དེ་ཡང་རྟག་ཆད་ཀྱི་མཐའ་གཉིས་དང་བྲལ་བའི་དབུ་མའི་རྣམ་བཞག་མཐར་ཐུག་པར་འདོད་ཅིང། དེ་བཞིན་དུ་བྱ་བྱེད་ཐམས་ཅད་ལ་འདོད་དེ་དབུ་
མ་ཐལ་འགྱུར་བས་རིགས་པས་ཕུལ་ནས་དཔྱད་པའི་ཚེ་ན། རང་རྒྱུད་པ་མན་ཆད་ཀྱིས་བདག་ལ་སོགས་པའི་ཆོས་ཐམས་ཅད་ཀྱི་སྟེང་དུ། གྲུབ་མཐའ་བཞག་པ་ཐམས་ཅད་རྟག་ཆད་ཀྱི་མཐའ་གཉིས་

[040A]༄༅། །པོ་གང་རུང་ལས་མ་འདས་པས་དབུ་མའི་ལམ་མཐར་ཐུག་པར་སོང་བ་མེད་ལ། དབུ་མའི་ལམ་མཐར་ཐུག་མ་རྟོགས་པར་ཐར་བ་དང་ཐམས་ཅད་མཁྱེན་པ་གང་ཡང་བསྒྲུབ་མི་ནུས་པས་
དེའི་ཕྱིར་དབུ་མའི་ལམ་མཐར་ཐུག་པ་གཏན་ལ་འབེབས་པའི་ཕྱིར་དུ། གསུང་རབ་ཀྱི་དྲང་ངེས་ཕྱེ་བ་ཡིན་པའི་ཚུལ་ཤེས་དགོས་གསུངས། ཏིང་ངེ་འཛིན་རྒྱལ་བོ་ལས། སྟོང་པ་བདེ་བར་གཤེགས་པས་
བཤད་པ་ལྟར། །ཞེས་སོགས་དྲང་དོན་དུ་འགྲེལ་ལུགས་ལ། སེམས་ཙམ་པས། རྗོད་བྱེད་ཀྱི་ཚིག་དེའི་སྒྲས་ཟིན་ནམ་དངོས་ཟིན་ཇི་ལྟ་བ་བཞིན་དུ་ཁས་བླང་དུ་རུང་གི་རུང་མི་སྒོ་ནས་འཇོག་ཐལ་འགྱུར་
བས། དེ་ཙམ་མིན་པར་བརྗོད་བྱའི་དོན་དེ་གནས་ལུགས་སམ་ཡིན་ལུགས་མཐར་ཐུག་ཡིན་མིན་དང། དེ་ལས་ལྷག་པར་དྲང་དུ་ཡོད་མེད་ཀྱི་སྒོ་ནས་འཇོག་དེའི་ཕྱིར་འདིས་ནི་འདུས་བྱས་མི་རྟག་པ་
དང་རྒྱུ་ལས་འབྲས་བུ་འབྱུང་བར་གསུངས་པ་སོགས་ཀྱང་དྲང་དོན་དུ་འགྲེལ་ལོ། །རང་རྒྱུད་པ་རྣམས་ནི། གནས་ལུགས་བསྟན་པ་དེ་ཙམ་གྱིས་མི་ཆོག་པ་རེད། དེའི་སྟེང་དུ་སྒྲ་ཇི་བཞིན་དུ་ཁས་
བླང་དུ་རུང་བ་སྣོན་ནོ། །དེ་ཡང་ཐལ་རང་གི་དགག་བྱ་ཕྲ་རགས་ཀྱི་ཁྱད་པར་གྱི་དབང་གིས་ཡིན། ཐལ་འགྱུར་བའི་ལུགས་ལ། ངེས་དོན་གྱི་མདོ་ལ་ཁྱད་པར་དེ་ལྟར་མི་སྦྱོར་བས། ངེས་དོན་གྱི་མདོ་
ལ་སྒྲ་ཇི་བཞིན་པས་ཁྱབ་བམ། དགག་བྱའི་ཁྱད་པར་མ་སྦྱར་བར་སྟོང་ཉིད་སྟོན་པའི་མདོ་ཡོད་མེད་དཔྱད་རྒྱུ་ཅུང་ཟད་ཡོད་གསུངས། འདིའི་དོན་གཞན་དུ་དྲང་དགོས་མི་དགོས་ཀྱི་དབང་དུ་བྱས་ནས་

[040B] གཞན་དུ་དྲང་དགོས་མི་དགོས་ཀྱི་དོན་ལ་ཞེས་སོགས་སྐབས། འདི་གཉིས་རྗོད་བྱེད་དང་བརྗོད་བྱའི་ངོས་ནས་དྲང་ངེས་བཞག་པ་ཡིན་པས། དེ་གཉིས་ལ་རྟོགས་དཀའ་སླ་དང་རྟོགས་པ་ལ་
སྔ་ཕྱིའི་གོ་རིམ་མི་འདྲ་བའི་ཁྱད་པར་གོ་རྒྱུ་ཡོད་དམ་སྙམ་གསུངས། དེས་ན་རྒྱུ་རྐྱེན་ལ་རག་ལས་པ་ཉིད་ཀྱིས་རང་གི་མཚན་ཉིད་ཀྱིས་མེད་ལ་ཡིན་པ་ལ་ཞེས་སོགས་སྐབས། འདིའི་སྐབས་སུ་དངོས་པོར་སྨྲ་
བས། རྟེན་འབྲེལ་ཡིན་པའི་རྒྱུ་མཚན་གྱིས་རང་གི་མཚན་ཉིད་ཀྱིས་གྲུབ་པར་འདོད་པ་ལ། མགོན་པོ་ཀླུ་སྒྲུབ་ཀྱིས། རྒྱུ་མཚན་དེ་ཉིད་ཀྱིས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་བསྒྲུབས་
ནས་མདོའི་དྲང་ངེས་ཕྱེ་སྟེ། རྟེན་འབྲེལ་གྱི་རིགས་པའི་སྒོ་ནས་ཤིང་རྟའི་སྲོལ་ཕྱེ་བ་ཡིན་ཚུལ་གསུངས་པ་འདིས། དབུ་མའི་ལྟ་བ་མཐར་ཐུག་ངེས་པ་ལ་རྟེན་འབྲེལ་གྱི་རྣམ་བཞག་ལེགས་པར་འཇོག་ཤེས་པ་དང་
དེ་ཉིད་ཀྱིས་རང་བཞིན་ཀྱིས་སྟོང་པ་ལ་ངེས་ཤེས་འདྲེན་ནུས་ཀྱིས། བདེན་གཉིས་གཅིག་གྲོགས་སུ་གཅིག་སོང་བ་གཅིག་དགོས་པར་བསྟན་པ་ཡིན། དེ་ལྟར་འགྲོ་ཚུལ་པཎ་ཆེན་དཔལ་ལྡན་ཡེ་ཤེས་པས་
རང་རེས་མིག་ཕྱེ་བ་ན་སྔོན་པོ་མཐོང། མིག་བཙུམས་པ་ན་མི་མཐོང་བ་དེ་སྔོན་པོ་མཐོང་བ་རང་གི་མཚན་ཉིད་ཀྱིས་མ་གྲུབ་ཅིང། རྒྱུ་རྐྱེན་ལ་རག་ལས་པའི་ལྟོས་གྲུབ་བམ་རྟེན་འབྲེལ་ཡིན་པའི་རྟགས་རེད་
གསུངས། རྭ་སྟོད་རྡོ་རྗེ་འཆང་གིས། པོ་ཏ་ལའི་གཟུགས་བརྙན་རྒྱབ་ཀྱི་མཚོ་ལ་ཁྲ་ལམ་མེ་ཤར་བ། རང་གི་མིག་གིས་མཐོང་བ་དེ་རང་ཚུར་འོང་བའི་སྐབས་སུ། རང་གི་མིག་ཤེས་ཀྱི་རྗེས་ལ་ཚུར་

[041A]༄༅། །བུད་ཡོང་བ་རེད་གསུངས། ཐལ་འགྱུར་པའི་སྐབས་སུ་རྟོག་པ་ལ་སྦྱར་ན་འགྲིག་གམ་སྙམ་གསུངས། བླ་མ་སྐུ་ཕྱོགས་རིན་པོ་ཆེས། སྣང་པ་འདི་ཐམས་ཅད་རྟོག་པས་ཕར་བཏགས་
ཙམ་གྱིས་གྲུབ་པ་ཤ་སྟག་ཡིན། སྣོད་བཅུད་གང་ལའང་སྲེད་པ་དྲག་པོ་སྐྱེས་པ་ན། ལས་ཀྱི་ནུས་པ་སད་ཚེ་སྐད་ཅིག་གིས་སེམས་ཅན་དེ་དང་དེའི་རྣམ་པ་ཅན་དུ་འགྱུར་འགྲོ་རྒྱུད་གཅིག་ཀྱང་རྒྱུད་ཐ་དད་པ་
མང་པོར་འགྲོ། དཔེར་ན་ལུག་སྟོང་ལ་ཡིད་སྨོན་ཤུགས་དྲག་བཏང་པའི་ནུས་པས། སྐད་ཅིག་གིས་ལུག་སྟོང་པོ་དེ་འདྲའི་སྐྱེ་བ་དུས་གཅིག་ལ་གྲུབ་ཡོང། དེའི་ཚེ་དེ་དག་ནང་ཕན་ཚུན་རྒྱུད་མི་གཅིག་རང་
གི་རྩ་བའི་སེམས་ཅན་དེ་དང་རྒྱུད་གཅིག་ཡིན། དེ་ལྟར་བྱས་ན་སེམས་ཅན་རེ་རེ་ཡང་རང་དང་རྒྱུད་གཅིག་པ་འགའ་ཞིག་སངས་རྒྱས་ཀྱང་ཚར། འགའ་ཞིག་རྒྱང་འཕེན་སོགས་ཀྱི་སྐྱེ་བ་སྔ་ཕྱི་མེད་ཚུལ་གྱི་ལྟ་
བ་ལ་ཡིད་ཆེས་པའི་རྟོག་པའི་དབང་གིས་རྒྱུན་ཆད་འགྲོ། དེའི་ཕྱིར། མ་རིག་འཁྲུལ་འཁོར་འདི་ལ་ཟད་མེད་འཕེལ་བ་མེད་ཅེས་བའང་སེམས་ཅན་རེ་རེའི་དབང་དུ་བྱས་ན་ཡང། འཁོར་བའི་སྔ་ཕྱིའི་མཐའ་
དཔག་ཏུ་མེད་པ་དེ་ལྟ་བུ་ཞིག་ལ་གོ་དགོས། དེ་བཞིན་དུ་འཁོར་ལོ་སྒྱུར་བའི་རྒྱལ་པོ་སྟོང་དུ་སྐྱེ་བ་ཡང་དུས་གཅིག་ལ་འབྱུང། དཔེར་ན་སྔགས་པ་ནུས་ལྡན་ཞིག་གིས་རྫས་སྔགས་མང་པོ་བསགས་ནས་ཕ་
རོལ་པོ་ལ་ཐན་ལྟས་གཏོང་བའི་མནན་པ་གང་ཡིན་གྱི་ས་འོག་ཅིག་ཏུ་བཅུག་ན། ལོ་གཅིག་གཉིས་ནས་མནན་པ་སྨིན་ཏེ་དམིགས་ས་དེའི་ཁྱིམ་ནས་བྱ་དང་གཅན་གཟན་མང་པོ་ཐོན་ནས་ཁྱིམ་དེ་བཤིག་པར་

[041B] དེའི་ཚེ་སྲོག་ཆགས་དེ་རྣམས་གང་ཟག་ཡིན། སྔགས་པྡེ་དང་རྒྱུད་གཅིག་ཡིན། དེ་བཞིན་དུ་དེང་སང་ང་རང་ཚོ་དང་རྒྱུད་གཅིག་པ་མང་པོ་ཡོད། རང་རང་གིས་ངོས་མི་ཟིན་སྐྱེ་འཆི་བྱེད་པའི་
སྐབས་སུ་ཡང་འདི་ནས་ཕྱི་མར་བུད་འགྲོ་བ་ཞིག་མེད། དེ་ལ་བརྟེན་ནས་དེ་བྱུང་ཙམ་ཡིན། དེ་ཐམས་ཅད་རྒྱུད་གཅིག་དང་ཐ་དད་སྐྱེ་བ་སྔ་ཕྱི་སོགས་རང་ངོས་ནས་མ་གྲུབ་པ་དང། རྟོག་པས་བཏགས་པ་ཙམ་གྱིས་
ཆོག་པའི་རྟགས་ཡིན་གསུངས། དེས་ན་རང་བཞིན་གྱིས་སྟོང་པ་ལ་བྱ་བྱེད་ཐམས་ཅད་འཐད་ཚུལ་གྱི་དབུ་མའི་ལྟ་བ་མཐར་ཐུག་ངེས་པ་ལ། བླ་མ་དང་ལྷག་པའི་ལྷ་ངོ་བོ་དབྱེར་མེད་དུ་བྱས་ནས་གསོལ་
བ་འདེབས་པ་ཚོགས་བསགས་སྒྲིབ་སྦྱང་ལ་འབད་པ། གཞུང་ཆེན་མོ་རྣམས་ལ་བལྟ་རྟོག་བྱེད་པ་གསུམ་གསུམ་དྲིལ་དུ་བྱེད་པ་དགོས་ཞེས་འཇམ་པའི་དབྱངས་ཀྱིས་རྗེ་རིན་པོ་ཆེ་ལ་གསུངས་པ་དང། རྗེ་རིན་
བོ་ཆེས་ཀྱང། འཇིག་རྟེན་འཇིག་རྟེན་འདས་པའི་དགེ་ལེགས་ཀྱི། །ཡོན་ཏན་ཀུན་གྱི་རྩ་བ་དྲིན་ཅན་རྗེ། །ཞེས་གསུངས་པ་ལྟར། བླ་མ་དང་ལྷག་པའི་ལྷ་ངོ་བོ་དབྱེར་མེད་དུ་བྱས་ནས་གསོལ་བ་འདེབས་
དགོས། དེ་ཡང་བླ་མ་ལ་སངས་རྒྱས་དངོས་སུ་བལྟ་དགོས། ང་ཚོས་དེང་སང་བླ་མ་ལ་སྣང་རྟགས་ཅི་ཡང་མེད་པར། སྟོན་པ་ཤཱཀྱ་ཐུབ་པའི་ཞལ་གཟིགས་བྱུང་ན་ལོངས་སྐུའི་ཞལ་གཟིགས་བྱུང་
ན་སྙམ་སྟེ། རང་གི་བློ་གྲོས་དང་ཁ་ཚོད་ལ་དཔག་དགོས། དེང་སང་དེ་ཚོའི་ཞལ་གཟིགས་མ་བྱུང་བ་དགའ་བའི་ཚོད་ཡིན། བྱུང་ན་དེ་ཚོས་གསུངས་པ་ང་རང་ཚོས་མི་གོ་ང་ཚོས་ཞུས་པ་དེ་ཚོའི་ཐུགས་

[042A]༄༅། །ལ་མི་འབབ་རྩ་བ་ནས་འགྲིག་མི་ཡོང། དེས་ན་དེང་སང་རང་གི་བླ་མ་རྣམས་ལ་སངས་རྒྱས་དངོས་ཀྱི་འདུ་ཤེས་བཞག་ནས། ལྷག་པའི་ལྷ་དང་ངོ་བོ་དབྱེར་མེད་དུ་མོས་ནས་གསོལ་
བ་བཏབ་ན། དབུ་མའི་ལྟ་བ་མྱུར་དུ་རྟོགས་པར་མ་ཟད་སངས་རྒྱས་ཀྱི་གོ་འཕང་ཡང་མྱུར་དུ་ཐོབ་ཡོང། པཎ་ཆེན་རིན་པོ་ཆེས། སངས་རྒྱ་བ་ལ་སྤྱིར་ཐེག་པ་ཆེན་པོ་མྱུར། དེའི་ནང་ནས་གསང་སྔགས་མྱུར་
དེའི་ནང་ནས་ཀྱང་བླ་མའི་རྣལ་འབྱོར་ལམ་གྱི་སྲོག་ཏུ་བྱས་པ་འདི་མྱུར། ང་ཚོས་བླ་མའི་རྣལ་འབྱོར་ལམ་གྱི་སྲོག་ཏུ་བྱས་ནས་ཉམས་སུ་བླངས་ན། གཞན་གྱི་གསང་སྔགས་པ་ཚེ་གཅིག་ལ་འཚང་རྒྱ་ན་ང་ཚོ་
ཕྱེད་ཁ་ལ་འཚང་རྒྱ། གཞན་ཚེའི་ཕྱེད་ལ་འཚང་རྒྱ་ན། ང་ཚོ་ཉི་མ་གཅིག་ལ་འཚང་རྒྱ་བའི་ཚོད་ཡིན་གསུང་གསུངས། བླ་མ་སྐུ་ཕྱོགས་རིན་པོ་ཆེས། ང་ཚོའི་ཕ་མ་འདི་རང་བླ་མ་ཡིན། ང་ཚོ་ཆུང་ངུའི་
དུས་སུ་འབུ་མ་གསོད་ཅེས་བཤད་འདུག་དེ་སྲོག་གཅོད་མ་བྱེད་ཅེས་པ་ཡིན་པས་ཆོས་བསྟན་པ་རེད། དེ་མིན་ན་མི་དགེ་བ་བཅུ་རེ་རེ་ནས་མ་བྱེད་ཅེས་པ་དང། དགེ་བ་བཅུ་རེ་རེ་ནས་སྒྲུབས་ཞེས་དགེ་མི་
དགེའི་བླང་དོར་ཚང་བར་བསྟན་ཀྱང་ཆོས་བསྟན་པ་མིན་དགོས། དེ་བཞིན་དུ་དཔེ་ཆ་སློབ་སོགས་ཆོས་ཀྱི་བཀའ་དྲིན་ཤིན་ཏུ་ཆེ་བར་འདུག་ཁོང་གི་ཀུན་སློང་ཇི་འདྲ་ཡིན་ང་ཚོས་རྒྱུད་ཚོད་མི་དཔོག་
དཔོག་ཀྱང་རང་ལ་ཕན་ཐོགས་པ་དེ་ཀ་རང་ཆོས་ཀྱི་བཀའ་དྲིན་ཡིན། ངས་ཆོས་འབྲེལ་གྱི་བསམ་པ་མེད་ཟེར་རྩ་བ་ནས་མི་ཉན། དེས་བསྐལ་བ་མང་པོར་བླ་མ་དང་ཆོས་ལ་མི་འཕྲད་པའི་ཚོགས་

[042B] འདུལ་བ་ནས་གསུངས་པ་དེ་ཆོས་མཉན་པ་ལ་ཕན་ཚུན་ཆོས་འབྲེལ་གྱི་བསམ་པ་དང། ཀུན་སློང་གལ་ཆེ་བར་སྟོན་བཞེད་པ་ཡིན་གྱིས། ཕན་ཚུན་ཆོས་འབྲེལ་གྱི་བསམ་པ་མེད་ན་ཆོས་
ཇི་ཙམ་ཉན་ཀྱང་བླ་མ་མིན་པས་རྩིས་མི་དགོས་གསུངས་པ་མ་རེད་གསུང་གསུངས། བླ་མས་ཇི་ལྟར་མཛད་རུང་རང་གི་ངོས་ནས་བླ་མ་ལ་ཡིད་ཆེས་དང། བཀའ་བཞིན་བསྒྲུབ་པ་ཞིག་བྱུང་ན་མཐར་ལེགས་པོ་ཡོང་བ་
སོར་ཕྲེང་ཅན་གྱི་གཏམ་རྒྱུད་དེས་ཤེས། ཁོས་བླ་མའི་བཀའ་བདེན་པར་བཟུང་ནས་མི་དགུ་བརྒྱ་དང་དགུ་བཅུ་གོ་དགུ་བསད་ཀྱང། སྟོན་པ་དང་འཕྲད་ནས་འབྲས་བུ་ཐོབ་པ་དེ་སྔར་བླ་མ་ལ་ཡིད་ཆེས་ཀྱི་ནུས་
པས་རྐྱེན་བྱས་པ་རེད། སྔར་གྱི་བླ་མ་དེ་ཡང་ཅི་ཡིན་མི་ཤེས། དེ་བཞིན་དུ་དེང་སང་བླ་མ་མཁས་ཚུལ་གནང་མི་གནང་དེ་ཡང་རང་གི་ལས་དང་ཁ་རྗེ་དབང་ཐང་གི་ཚོད་ཁ་རང་ཡིན། བླ་མའི་མཛད་སྤྱོད་ལ་
ངེས་པ་མེད། དགེ་རྒན་རིན་པོ་ཆེས། ང་ཚོས་དོན་གང་ཡང་ཚད་མས་མ་རྟོགས་པ་འདྲ་རྟོགས་ན་དྲན་དགོས་གསུངས་པ་ལ། ངས་ལགས་ཉིད་ནས་སྔ་མོའི་ཕོར་བ་ཞིག་དེང་སང་གཞན་གྱིས་བཟུང་ཡོད་ན་མི་མཁྱེན་པ་ཨེ་སྲིད་ཞུས་པས། སྲིད་
གསུངས། དེ་སྔར་རྟོགས་མོད་ཞུས་པས་དེ་ཤིན་ཏུ་བདེན་གྱི་རེད་ན་ཨ་གསུངས་པ་ལ། རྗེ་ཡབ་སྲས་ཀྱིས་གསུངས་པ་དེ་ཚད་མས་རྟོགས་ཟིན་བྱེད་པ་མ་ཉམས་ཀྱི་རང་ལ་ཡིན་ཞུས་པས་ཐུགས་ཤིན་ཏུ་དགྱེས་ཚུལ་གནང། ཡང་ཁྲི་ཆེན་
དག་དབང་མཆོག་ལྡན་མཐོ་ལྡིང་མཁན་པོར་ཕེབས་ཚེ་རྐུན་མ་ཚོ་ལ་འཇིགས་པ་བསྐྱེད་ལུགས། རྒྱུད་པ་ཡིན་སྐབས་མགོ་རྡུང་ལ་ཐུག་ཆེས་གཅན་གཟན་སྟག་ཅེས་པ་དེ་ལ་ཡང། མི་གསོད་བྱེད་ཀྱི་མཆེ་བ་སོར་བཞི་ལས་ཡོད་ལེ་མ་

[043A]༄༅། །རེད། མི་གསོད་ཐུབ་ན་འདིས་ཀྱང་སོད་མི་སོད་མེད་ཅེས་རྒྱུད་གྲི་བསྣམས་ནས་ཁོང་ཚོའི་སྟེང་དུ་ཤོར་བས་བྲོས་སོང་བ་དང་
ཁྲི་བ་གནང་སྐབས་གྲྭ་ཚང་ལ་ཕྱོགས་རིས་ཆེ་ཚུལ་བསྟན་པ་སོགས་མང། རྭ་སྟོད་རྡོ་རྗེ་འཆང་གིས་ཧ་ཅང་བཙུན་ཚུགས་མི་གནང་ཆོས་བརྒྱད་དུ་འགྲོ་དགོངས་པ་རེད། དེས་ན་ང་ཚོའི་སྣང་བ་ལ་ཚད་མར་འཛིན་རྒྱུ་ཅི་
ཡོད། ང་ཚོས་མི་གཙང་བ་ལ་གཙང་བར་ཞེན། སྡུག་བསྔལ་ལ་བདེ་བར་ཞེན། མི་རྟག་པ་ལ་རྟག་པར་ཞེན། བདག་མེད་པ་ལ་བདག་ཏུ་སྣང་ཞིང་ཞེན་པ་འདི་བཞིན་དུ། བླ་མ་ལ་ཡང་ཐ་མལ་སྐྱོན་གྱི་རང་
བཞིན་དུ་སྣང་བ་ཡིན། དེ་ཡང་དཔེར་ན་མཁྲིས་ནད་ཅན་ལ་དུང་དཀར་སེར་པོར་སྣང་བ་དང་འདྲ། དེས་ན་མཁྲིས་ནད་ཅན་ལ་དུང་དཀར་སེར་པོར་སྣང་བ་ན། ངའི་མཁྲིས་ནད་འདི་ཤིན་ཏུ་རྒྱས་འདུག་གསོ་དཀའ་
བར་འདུག་སྙམ་ནས་སྨན་འཐུང་བ་སོགས་བཅོས་ཐབས་ལ་འབད། ཡང་བལྟས་པ་ན་ད་དུང་སེར་སྣང་ཆེ་བར་འདུག་ན། ད་དུང་ཡང་ངའི་ནད་འདི་སོས་ས་མི་འདུག་སྙམ་ནས་ལྷག་པར་བཅོས་ཐབས་ལ་འབད་
ཅིང། སྨན་འཐུངས་འཐུངས་ནས་ཡང་ཡང་བལྟས་པ་ན། བར་སྐབས་ཞིག་ནས་སེར་སྣང་ཅུང་ཟད་སྲབ་ཏུ་སོང་ན། ད་ངའི་ནད་འདི་སོས་བར་འདུག་སྙམ་ནས་དགའ་སྤྲོ་སྐྱེས་ཡོང། དེ་བཞིན་དུ་ང་ཚོས་བླ་མ་དང་
གྲོགས་གནས་ལོངས་སྤྱོད་སོགས་ལ་སྐྱོན་སྣང་ཆེན་པོས་མི་དགའ་བ་དང། མ་དག་པའི་སྣང་བ་སྣ་ཚོགས་ཤར་ཚེ་ངའི་རྒྱུད་འདི་ཤིན་ཏུ་མ་དག་པར་འདུག་སྒྲིབ་པའི་ནད་འདི་སོས་པ་དང་ཐར་བའི་བདེ་བ་

[043B] དེ་ལྟར་འབད་ནས་ཡང་བརྟགས་པ་ན། ད་དུང་ཡང་བླ་མ་ལ་སྐྱོན་སྣང་སོགས་མ་དག་པའི་སྣང་བ་ཆེ་བར་འདུག་
ན། ད་དུང་ཡང་དཀའ་བར་འདུག་སྙམ་ནས་ལྷག་པར་ཡང་བསགས་སྦྱང་དང་དག་སྣང་སྦྱོང་བ་སོགས་ལ་འབད་དགོས། དེ་ལྟར་འབད་ནས་ཡང་ཡང་བརྟགས་པ་ན་བར་སྐབས་ཞིག་ན། སྐྱོན་སྣང་ཧ་ཅང་ཆེན་པོ་དེ་མི་ཡོང་པར་
དག་སྣང་ཅུང་ཟད་སྐྱེ་བར་འདུག་ན། ད་ངའི་སྒྲིབ་པ་འདི་ཅུང་ཟད་དག་གིན་འདུག་པས། འཚང་རྒྱ་པའི་སྔ་ལྟས་ཞིག་ཤར་བ་རེད་སྙམ་དུ་དགའ་སྤྲོས་ལྷང་ལྷང་བསྐྱེད་ནས་ལྷག་པར་འབད་དགོས་གསུངས། བཅིངས་གྲོལ་
དང་ཞེས་པའི་སྐབས། བཅིངས་བ་ནི་ཉེར་ལེན་གྱི་ཕུང་པོའི་ཀ་བ་ལ་རྣམ་ཤེས་ཀྱི་སྐྱེས་བུ་ལས་ཉོན་གྱི་ཐག་པས་དབྱེར་མེད་དུ་བཅིངས་བ་འདི་སྡུག་བསྔལ་གྱི་མཐར་ཐུག་ཡིན། དེ་ལས་གཏན་ནས་གྲོལ་བ་
ལ་ཐར་བ་ཟེར། ད་ལྟའི་ཕུང་པོ་ལ་འཆིང་བ་འདི་འདི་ནས་ཤི་བའི་ཚེ་གྲོལ་བ་ཡིན་ཀྱང། ཡང་དེ་མ་ཐག་ཕུང་པོ་གཞན་ཞིག་ལ་བཅིང་འགྲོ། དེ་བཞིན་དུ་འཁོར་བ་ཐོག་མ་མེད་པ་ནས་སྲིད་རྩེ་ནས་མནར་མེད་གྱི་
བར་དུ་རིགས་དྲུག་གི་སྐྱེ་གནས་སྣ་ཚོགས་སུ་ཡར་བཅིང་མར་བཅིང་བྱས་པའི་སྐབས་སུ་ཡང། ཕུང་པོ་འདིའི་དོན་དུ་རྣམ་ཤེས་ཀྱིས་སྡུག་བསྔལ་སྣ་ཚོགས་མྱངས་ཀྱང་དེ་ལྟར་མ་ཤེས་པར། ད་དུང་
ཡང་ཕུང་པོ་འདི་ལ་གཅེས་པར་བཟུང་ནས་འདི་སྡུག་གིས་དོགས་སྐྱིད་དུ་རེ་ནས་འདིའི་ཆེད་དུ། ཕྱི་མའི་མངོན་མཐོ་ནས་ཐར་པ་དང་ཐམས་ཅད་མཁྱེན་པའི་བར་གྱི་གནས་སྐབས་དང་མཐར་ཐུག་གི་

[044A]༄༅། །བདེ་སྐྱིད་ལེགས་ཚོགས་ཐམས་ཅད་བློས་བཏང། སྡིག་སྡུག་གཏམ་ངན་ལ་མི་འཛེམས་པར་འདི་གཅིག་པུའི་ཚེ་འདིའི་བདེ་བ་ཙམ་གྱི་ཕྱིར་དུ། དགྲ་འདུལ་གཉེན་སྐྱོང་དང་རྙེད་བཀུར་སྙན་
གྲགས་བསྒྲུབས་པ་སོགས་ཚེ་ཧྲིལ་བོར་གསོས་གསོས་བསྐྱང་བསྐྱང་བཀབ་བཀབ་ཀྱང། མཐར་འཆི་བདག་གཤིན་རྗེས་བཟུང་ཚེ་ད་ང་འཇིགས་ས་སྐྲག་ས་དེར་མི་འགྲོ་རྣམ་ཤེས་ཁྱེད་རང་སོང་
ཞེས་རྣམ་ཤེས་གཅིག་པུ་སྤྲད་ནས་དགོས་པའི་དུས་སུ་བསླུས་བཏང་བ་འདྲ་མོ་ཞིག་ཡིན། ཡང་ཕུང་པོ་མི་གཙང་བའི་རྫས་སོ་གཉིས་ཀྱི་རང་བཞིན་ཤིན་ཏུ་སྐྱུག་བྲོ་བ་ཞིག་ཡིན་པ་འདི་ལས་ཉོན་གྱིས། རྣམ་
ཤེས་ལ་དབང་མེད་དུ་འཁུར་དུ་འཇུག་པ། རྣམ་ཤེས་ཀྱིས་ཀྱང་གཙང་བདེ་རྟག་བདག་ཏུ་ཞེན་ནས་འཁུར་དུ་མ་སོང་རྒྱན་དུ་སོང་སྟེ། ཁྲུས་དང་གཙང་སྤྲ་སོགས་བྱི་དོར་ལ་འབད་འབད་རེམ་
རེ་མ་བྱེད་ཅིང། གོས་ཕྲུག་དར་ཟབ་སོགས་ཀྱིས་བཏུམ་ཨེ་ཐུབ་བལྟ་བ་འདི། དཔེར་ན་མི་ཞིག་ལ་གཅིག་གིས་མི་གཙང་བ་རྐྱལ་བ་གང་གཏད་ནས་འདི་ཉིན་མཚན་མེད་པར་ཁུར་ལ་སྡོད་བྱས་པ་ལ། དེས་
ཀྱང་ཚེ་ཧྲིལ་པོར་དེ་ཁུར་ནས་བསྡད་ཀྱང་སུན་སྣང་མེད་པར་མ་ཟད། ད་དུང་དགའ་དགའ་སྤྲོ་སྤྲོས་དེའི་བྱི་དོར་ལ་རེམ་ཞིང། གོས་དར་གྱིས་བཏུམ་ཨེ་ཐུབ་བལྟ་བ་དང་འདྲ། དེའི་ཕྱིར་བླ་མ་དམ་པ་རྣམས་ཀྱིས་
དེ་ལྟར་གཟིགས་ནས་ང་ཚོ་ལ་ཉེར་ལེན་གྱི་ཕུང་པོ་འདི་ལ་གཙང་བདེ་རྟག་བདག་ཏུ་མ་ཞེན། འདི་གཅེས་པར་བཟུང་ནས་ཐབས་སྣ་ཚོགས་ཀྱིས་ཇི་ཙམ་བསྐྱངས་ཀྱང་སྙིང་པོ་གང་ཡང་མེད། ཚེ་འདི་

[044B] དཔེར་ན་སྔར་གྱི་མི་དེ་ལ་གཅིག་གིས་ཁྱོད་ཀྱིས་མི་གཙང་བ་རྐྱལ་
བ་གང་བོ་དེ་བོར། ངས་ཁྱོད་ལ་རིན་པོ་ཆེ་རྐྱལ་བ་གང་སྟེར་བྱས་ན་ཤིན་ཏུ་དགའ་སྤྲོས་བརྗེ་དགོས་པ་ལ། ད་དུང་བརྗེ་མི་ཕོད་པར་མི་བརྗེ་བ་དང་འདྲ། ཉེར་ལེན་གྱི་ཕུང་པོ་འདི་བླངས་ཕྱིན་ཆད་མི་འདོད་པ་སྣ་
ཆོགས་འབྱུང་བ་ནི་བྱ་རོག་གིས་ཤ་བཟུང་བ་དང་འདྲ། འདི་མེད་ན་བྱ་རོག་གི་ཁས་ཤ་འཕངས་པ་དང་མཉམ་དུ་བྱ་རོག་ཐམས་ཅད་འཐོར་ནས་མི་འཚེ་བ་བཞིན་དུ་སེམས་ལ་སུས་ཀྱང་མི་གནོད། དེའི་ཕྱིར་ཐར་
པའི་ཕན་ཡོན་དང་འཁོར་བའི་ཉེས་དམིགས་ལེགས་པར་ཤེས་ན། ཆོས་ཀྱི་ཕྱིར་དུ་ལོངས་སྤྱོད་ཕར་ཞོག་ལུས་སྲོག་ཀྱང་གཏོང་སླ་བའི་ཚོད་རེད། དེས་ན་ཉེར་ལེན་གྱི་ཕུང་པོ་ལ་སྒོ་སྣ་ཚོགས་
ནས་ཉེས་དམིགས་སུ་མཐོང་བའི་སྐྱོ་སྣང་དང་སུན་སྣང་ཤུགས་དྲག་པོས། འདི་དང་བྲལ་ན་ཅི་མ་རུང་སྙམ་ནས་ཉེར་ལེན་གྱི་ཕུང་པོ་དང་སེམས་གཉིས་ལས་ཉོན་གྱིས་སྦྲེལ་བའི་འབྲེལ་ཐག་ཉོན་མོངས་
དང་བདག་འཛིན་གྱི་མདུད་པས་བཅིངས་པ་འདི་གཏན་ནས་གྲོལ་བར་བྱའོ་སྙམ་ན། ཐར་བ་དོན་གཉེར་དང་ངེས་འབྱུང་སྐྱེ་ཚུལ་མཚན་ཉིད་པ་ཡིན། དེ་འདྲ་མིན་པར་མི་ལའི་རྣམ་མགུར་ལྟ་བུ་ཐོས་ཚེ་
མིག་ཆུ་ཤ་ར་ར་བྱེད་པ་ལྟ་བུ་ལ་ངེས་པ་མེད་གསུངས། གདུལ་བྱ་དེ་ལ་ཞེས་པ་བློ་མཆོག་དང་མི་ལྡན་པའི་གདུལ་བྱ་དེ་ལ་ཞེས་པ་རེད། དེས་རང་གི་མཚན་ཉིད་ཀྱིས་མ་གྲུབ་པར་མཐོང་ཚུལ་དེ་

[045A]༄༅། །དང་མེད་པ་དོན་གཅིག་ཏུ་གོ་བ་ལ་བྱེད་དགོས་པ་འདྲ། དེ་ཡང་རྒྱ་གར་ན་ཉན་ཐོས་སྡེ་བའི་ཐོས་སར་ཤེར་སྙིང་ལྟ་བུ་བཏོན་ན་རྣ་བ་འགེབས་པར་གསུངས་པ་ལྟར། སེམས་ཙམ་པ་དང་ཉན་
ཐོས་སྡེ་བ་དག་ལ་བྱེད། པཎ་ཆེན་རིན་པོ་ཆེས། རྒྱ་གར་ན་མི་སྟོང་ཚེ་རེ་ཙམ་འཚོགས་པའི་ནང་ན། སངས་རྒྱས་ལ་སྐྱབས་སུ་འགྲོ་བ་བརྒྱ་ཙམ་རེ། དེའི་ནང་ན་ཐེག་ཆེན་པ་ལྔ་དྲུག་ཙམ་ལས་དཀོན་པའི་ཚོད་
ཡིན། རང་རེའི་བོད་འདིར་ཐུགས་རྗེས་ཆེན་པོའི་ཞིང་ཁམས་ཡིན་པས་ཐེག་ཆེན་དར་ཤོས་ཆེ། འོན་ཀྱང་དེ་ཚོས་སྐྱབས་འགྲོ་དང་ཐེག་པའི་ཁྱད་པར་ཤེས་པ་སོགས་ཀྱིས་རེད། རང་རེའི་བོད་འདིར་ཕལ་
ཆེར་ཕམས་བྱིས་པ་ལ། བླ་མ་ལ་སྐྱབས་སུ་མཆིའོ། །ཞེས་སོགས་བསླབ་པའི་རྗེས་ཟློས་བྱས་པ་ལྟ་བུ་མང། དེ་འདྲ་ནེ་ཙོ་ལ་ཡང་བསླབ་ན་རྗེས་ཟློས་ངོ་མ་ཤེས། དེ་ཙམ་གྱིས་ཅི་ཡང་མི་ཡོང། དེ་
བཞིན་དུ་ཅི་ཡང་མི་བསམ་པར་འདོན་ཁུལ་གྱིས་མཚམས་བྱེད་པ་སོགས་ཀྱང་དེ་དང་འདྲ། དེའི་ངང་ནས་སྣ་ཚོགས་དྲན་སྣ་ཚོགས་འཆར་གང་གི་མཚམས་ཡིན་མི་ཤེས། ཆགས་སོགས་ཀྱི་མཚམས་ལྟ་བུར་འགྲོ་
ཉེན་ཡོད་པས་དེ་བས་རང་ཀ་གཡེང་ནས་བསྡད་ན་བསམ་བློ་མང་པོ་གཏོང་རྒྱུ་མེད་འགྲོ་གསུངས། བཞི་བརྒྱ་བ་ལས། བདག་མེད་པ་བསྟན་པའི་སྣོད་དུ་མི་རུང་བའི་གདུལ་བྱ་ལ་བདག་དང་བདག་མེད་པ་གཉིས་
སྔ་མ་མཆོག་ཏུ་གསུངས་ཞེས་པའི་སྐབས། བདག་མེད་བསྟན་པའི་སྣོད་རུང་དུ་བྱེད་པ་ལ་ཐེག་པ་ཆེ་ཆུང་གི་རིགས་ཅན་གང་ཡིན་ཀྱང། བཤེས་གཉེན་བསྟེན་ཚུལ་དལ་འབྱོར་རྙེད་དཀའ་འཆི་བ་མི་

[045B] སྐྱབས་འགྲོ་ལས་འབྲས་འཁོར་བ་སྤྱི་བྱེ་བྲག་གི་སྡུག་བསྔལ་བསམ་པ་སོགས་ཀྱི་སྒོ་ནས་ངེས་འབྱུང་གི་བསམ་པ་བཅོས་མ་མ་ཡིན་པ་སྐྱེས་པ་ནི། ཐེག་པ་
ཆེ་ཆུང་གི་རིགས་ཅན་དབང་རྣོན་རྣམས་བདག་མེད་བསྟན་པའི་སྣོད་དུ་རུང། དབང་རྟུལ་ཐེག་དམན་གྱི་རིགས་ཅན་ལ་ད་དུང་དེའི་སྟེང་དུ་རགས་པའི་མི་རྟག་སོགས་བཅུ་དྲུག་གི་དབང་དུ་བྱས་པའི་བསླབ་
པ་གསུམ་གྱི་ཉམས་ལེན་སོགས་བསྟན་ནས། ལས་འབྲས་ལ་ཡིད་ཆེས་ཀྱི་དད་པ་ངེས་འབྱུང་གི་བསམ་པ་ཐར་པ་དོན་གཉེར་གྱི་བློ་སོགས་བསྟན་པ་ན་བདག་མེད་སྟོན་པའི་སྣོད་དུ་རུང། དེ་འདྲའི་
ཐེག་ཆེན་གྱི་རིགས་ཅན་ལ་དེའི་སྟེང་དུ། རྒྱུ་འབྲས་མན་ངག་བདུན་དང། ཕར་ཕྱིན་དང་པོ་ལྔ་དང། རགས་བའི་བདག་མེད་སོགས་ནས་བྱང་ཆུབ་ཀྱི་སེམས་སོགས་བསྟན་པ་ན་བདག་མེད་
སྟོན་པའི་སྣོད་དུ་རུང། དེས་ན་བཤེས་གཉེན་བསྟེན་པ་ནས་ངེས་འབྱུང་གི་བར་ཐེག་པ་ཆེ་ཆུང་གི་རིགས་ཅན་གང་ཡིན་ཀྱང། ཐོག་མཐའ་བར་གསུམ་ཐམས་ཅད་དུ་ཤིན་ཏུ་ནས་གལ་ཆེ། ལམ་དངོས་
གཞིའི་སྐབས་ཐེག་དམན་གྱི་རིགས་ཅན་ཐར་པ་ཙམ་དོན་དུ་གཉེར་བ་ལ། ངེས་འབྱུང་གི་བསམ་པ་གལ་ཆེ་དེ་ལམ་གྱི་གཞུང་ཤིང་ཡིན། དགེ་བ་གང་བྱེད་དེས་ཟིན་ན་ཐར་པའི་རྒྱུར་འགྲོ། མ་ཟིན་
ན་མི་འགྲོ། དཔེར་ན་དགེ་སློང་གསུམ་བསྒྲིགས་ནས་ཆབ་བླང་ཚེ། གཅིག་གིས་གཡམ་རྒྱུག་དང་ལད་མོ་ལྟ་བུ་དང། གཅིག་གིས་ངེས་འབྱུང་དང། གཅིག་གིས་བྱང་ཆུབ་ཀྱི་སེམས་ཀྱིས་

[046A]༄༅། །ཀུན་ནས་བསླངས་སྟེ་བླང་ན། དང་པོ་དེ་ལ་བར་མའི་དགེ་བ་ཙམ་དང། གཉིས་པ་ལ་སོ་ཐར་གྱི་བསླབ་བྱར་གྱུར་བའི་ཐར་ལམ་དངོས་དང། གསུམ་པ་ལ་ཐམས་ཅད་མཁྱེན་
པའི་ལམ་དུ་འགྱུར་བས་སོ་སྐྱེས་ནས་ཉན་རང་གི་བར་གྱི་དགེ་རྩ་ཐམས་ཅད་འདིས་ཟིལ་གྱིས་གནོན། དེས་ན་ཐོས་བསམ་སྒོམ་གསུམ་གང་ལ་ཡང་ཀུན་སློང་གི་བསམ་པ་གལ་ཆེ་བས་ཐོག་མར་
ཀུན་སློང་བཅོས་དགོས་གསུངས། ཐེག་ཆེན་གྱི་རིགས་ཅན་ལ། སེམས་བསྐྱེད་ཐེག་མཆོག་ལམ་གྱི་གཞུང་ཤིང་སྟེ། །ཞེས་སོགས་གསུངས་པ་ལྟར། བྱང་ཆུབ་ཀྱི་སེམས་རིན་པོ་ཆེ་འདི་ཤིན་ཏུ་ནས་
ཀྱང་གལ་ཆེ། དེ་ཐེག་ཆེན་གྱི་ལམ་གྱི་གཞུང་ཤིང་དང་དངོས་གཞི་ཡིན། དགེ་བ་གང་བྱེད་དེས་ཟིན་ན་ཐམས་ཅད་མཁྱེན་པའི་རྒྱུར་འགྲོ་མ་ཟིན་ན་ཕལ་ཆེར་མི་འགྲོ། སྐྱེས་བུ་དམ་པ་ཚོས། ལམ་
རིམ་ལ་བཤེས་གཉེན་བསྟེན་པ་ནས་སྙིང་རྗེ་ཆེན་པོའི་བར་སྦྱོར་བ་དང། བྱང་ཆུབ་ཀྱི་སེམས་དངོས་གཞི་དང། སྤྱོད་པ་ལ་སློབ་པ་མཇུག་ཏུ་བསྡུས་ནས། སྦྱོར་དངོས་མཇུག་གསུམ་བྱེད་པ་གོ་
རྒྱུ་ཤིན་ཏུ་ཆེ་བ་རེད། བཤེས་གཉེན་བསྟེན་པ་དེ་ཡང་བྱང་ཆུབ་ཀྱི་སེམས་མ་སྐྱེས་པ་སྐྱེ་བ། སྐྱེས་པ་གནས་པ། གནས་པ་གོང་འཕེལ་དུ་འགྲོ་བའི་ཆེད་དུ་བསྟེན་པ་ཡིན། ཕྱི་ནས་དགེ་བའི་
བཤེས་གཉེན་གྱིས་བྱང་ཆུབ་ཀྱི་སེམས་སོགས་ལ་བསྐུལ་དགོས། དེ་ཡང་བསྐུལ་ཚུལ་དལ་འབྱོར་དོན་ཆེ་ཚུལ་ནས་བཟུང། སྐྱེས་བུ་གསུམ་གྱི་ལམ་རིམ་རྫོགས་པར་བསྟན་པའི་སྒོ་ནས་

[046B] དེ་ལྟར་བསྐུལ་བ་ན་རང་གིས་ཀྱང་དེ་བཞིན་དུ་བསམས་ནས་ནང་ནས་བསྐུལ་དགོས། དེ་ལྟར་ཕྱི་ནང་གཉིས་ཀ་ནས་བསྐུལ་ན་ལམ་གྱི་རྟོག་པ་བདེ་བླག་ཏུ་སྐྱེ་ཡོང། དེའི་ཚེ་དལ་འབྱོར་
གྱི་སྐོར་བསམ་བློ་བཏང་ཙ་ན། དལ་འབྱོར་གྱི་རྟེན་འདིས་ང་ཚོ་ལ་ཁྱོད་ཀྱིས་ཆོས་ཞིག་བསྒྲུབ་ན། ངའི་སྟེང་འདི་ནས་སྒྲུབས་དང་མངོན་མཐོ་ངེས་ལེགས་གང་བསྒྲུབ་ཀྱང་ཡོང། འགྲོ་བ་གཞན་
གྱི་རྟེན་ལ་དེ་འདྲ་མི་ཡོང། ཁྱོད་ཀྱིས་ང་ཡོད་རིང་འདི་ལ་རེམ་རེམ་ཟེར་བ་འདྲ་མོ་ཅིག་ཡིན། དེ་ལ་ང་ཚོས་ཀྱང་ཁྱོད་ཀྱི་དེ་ཡིན། ད་ངས་ཆོས་རྣམ་དག་ཅིག་བྱེད། ཆོས་ཀྱི་ནང་ནས་ཀྱང་རང་གཞན་
གཉིས་ཀའི་དོན་འགྲུབ་པ་ཐེག་པ་ཆེན་པོའི་ཆོས་དང། དེའི་ནང་ནས་ཀྱང་བྱང་ཆུབ་ཀྱི་སེམས་རང་ལ་འབད་པར་བྱེད་བྱས་ན་ཡག་པོ་ཡོང། དེ་ལ་ཡང་མི་རྟག་པའི་ཆོས་སྐོར་རྣམས་ཀྱིས་བྱེད་ཟེར་
བ་ཙམ་གྱིས་མི་ཆོག་མྱུར་དུ་བསྒྲུབ་དགོས་ཟེར་བ་ལྟ་བུ་དང། ངན་སོང་གསུམ་སོགས་འཁོར་བ་སྤྱི་བྱེ་བྲག་གི་ཉེས་དམིགས་སྟོན་པའི་ཆོས་སྐོར་རྣམས་ཀྱིས་རྟེན་འདི་ལ་བསྒྲུབ་དགོས་ཟེར་བ་ལྟ་བུ་སོགས་
དེ་བཞིན་དུ་ལམ་གྱི་རིམ་པ་ཐམས་ཅད་ཀྱང་དེ་འདྲ་མོ་ཞིག་ཡིན། དེས་ན་བཤེས་གཉེན་བསྟེན་པ་ནས་བསླབ་གསུམ་དང་སྦྱིན་སོགས་ལ་སློབ་པའི་བར་འདི་ཐམས་ཅད་ལ། གནས་སྐབས་མངོན་མཐོ་
དང་མཐར་ཐུག་ངེས་ལེགས་ཀྱི་རྒྱུར་འགྲོ་བ་སོགས་རང་དོན་དུ་འགྲོ་བ་དང། གཞན་དོན་དུ་འགྲོ་ལུགས་སྣ་ཚོགས་ཞིག་འོང་བ་འདི་ཐམས་ཅད་ཀུན་སློང་གི་དབང་གིས་ཡིན་པས། ངེས་འབྱུང་དང་བྱང་

[047A]༄༅། །ཆུབ་ཀྱི་སེམས་མེད་པར་ཐར་པ་དང་ཐམས་ཅད་མཁྱེན་པ་འདོད་ཟེར་བ་ཚིག་ཙམ་ལས་མི་ཡོང། ཐེག་པ་ཆེ་ཆུང་གི་བསླབ་བྱ་གང་ལའང་སློབ་པའི་སྐབས་ཐམས་ཅད་དུ་ཀུན་སློང་གལ་
ཆེ་བས། ངེས་འབྱུང་གི་བསམ་པ་བཅོས་མ་ཚུན་ཆད་ཀྱིས་ཟིན་ཅི་ཐུབ་བྱེད་དགོས། དེས་མ་ཟིན་བར་དུ་ཐར་ལམ་ཙམ་དུ་འང་མི་འགྲོ། དེས་ཕྱིར་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་
བྱས་ཏེ་ཞེས་པའང། སྡོམ་པ་ལེན་པའི་ཀུན་སློང་གི་དུས་ཙམ་མ་ཡིན་པར། དེ་མན་ཆད་ཀྱི་བསླབ་བྱ་གསུངས་པ་ཐམས་ཅད་ཀྱི་མགོར་དོན་གྱིས་འཐོབ་པ་ཡིན། དཔེར་ན་ངེས་པར་འབྱུང་བའི་
ཚུལ་ཁྲིམས་ཀྱི་དབང་དུ་བྱས་ཏེ། ཤམ་ཐབས་ཟླུམ་པོར་བགོ་བར་བྱའོ། །ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཕྱི་དྲོའི་ཁ་ཟས་སྤང་པར་བྱའོ་ཞེས་པ་ལྟ་བུ་ཕམ་པ་ནས་བསྡམ་
བྱའི་ཉེས་བྱས་ཀྱི་བར་ཐམས་ཅད་ལ་སྦྱོར་དགོས། དེ་བཞིན་དུ་ཐམས་ཅད་མཁྱེན་པ་བསྒྲུབ་པ་ལ་དེའི་སྟེང་དུ་བྱང་ཆུབ་ཀྱི་སེམས་ཀྱི་དབང་དུ་བྱས་ཏེ། ཞེས་པ་བསླབ་བྱ་ཐམས་ཅད་ལ་སྣོན་
དགོས། བླ་མ་ཡོངས་འཛིན་རིན་པོ་ཆེས། ཆབ་ལེན་དུས་སུ་འང་ཐུགས་བསམ་ཡུན་རིང་བཏང་ནས་ཆབ་བཞེས་ཏེ། ངེས་འབྱུང་སོགས་ཀྱི་དམིགས་རྣམ་གསལ་བཏབ་པ་རེད་འདུག་
སྐྱེས་བུ་དམ་པའི་རྣམ་ཐར་དེ་ཙམ་གྱིས་ཀྱང་བློ་སྐྱེད་དང་ཕན་ཐོགས་ཆེན་པོ་ཡོང། ང་ཚོའི་དགེ་རྒན་རིན་པོ་ཆེས། བླ་མ་ལ་སྐྱབས་སུ་མཆིའོ། ཞེས་པ་ཕྲེང་སྐོར་རེའི་རིང་ལ་བསམས་ན་དམིགས་

[047B] དེ་མིན་སྔ་མ་འཆར་གི་ན་ཡོད་སྐབས་ཕྱི་མ་བཏོན་ན་སྔ་མ་འགག་འགྲོ་གསུང་གསུངས། དེས་ན་སྐྱབས་འགྲོ་སེམས་བསྐྱེད་སོགས་ཚིག་ཙམ་གྱིས་ཅི་ཡང་མི་ཡོང། ང་ཚོས་བཤད་པའི་ཚེ་ན་
ཤ་ར་ར་བཤད་ཤེས། ཉམས་སུ་ལེན་པའི་ཚེ་ན་ཐབས་སྡུག་པ་འདི། དཔེར་ན་མི་ཞིག་གིས་མཚོན་ཆ་སྣ་ཚོགས་བསྒྲིགས་ནས་དགྲ་ཡོང་ན་འདི་འདྲ་བྱས་ནས་འཐབ་དགོས། ཞེས་འཇབ་འཕེན་དང་འགྱེད་
པ་བསྣུར་བ་གནད་དུ་འཕོག་པ་སོགས་ལུགས་ཀྱི་བསྟན་བཅོས་ནས་བཤད་པ་ལྟར་ཤ་ར་ར་བཤད་ཀྱང། ལན་ཅིག་དགྲ་ཡོང་བའི་ཚེ་དེ་དག་གང་ཡང་བྱེད་རྒྱུ་མེད་པར་ཁོ་གུམ་ནས་བསྡད་དེ་དགྲས་བཅོམ་
སོང་ན། འཇིག་རྟེན་ན་དེ་ལས་ངོ་ཚ་བ་མེད། དེ་བཞིན་དུ་ང་ཚོས་ཀྱང་རྩ་ཉོན་ཉེ་ཉོན་སྤངས་བྱ་ཐམས་ཅད་ཀྱི་མཚན་ཉིད་དམིགས་པ་རྣམ་པ་རྒྱུ་དེ་དག་གི་གཉེན་པོ་སོགས་འདི་འདྲ་ཡིན་ཞེས་བཤད་ཤེས་
ཀྱང། དེ་དག་རང་རྒྱུད་ལ་སྐྱེ་བའི་ཚེ་ངོས་མི་ཟིན་པ་དང་གཉེན་པོ་གང་ཡང་དྲན་རྒྱུ་མེད་པར་དེའི་དབང་དུ་བཏང་ན་ཆོས་ཀྱི་དབང་དུ་བྱས་ན་དེ་ལས་ངོ་ཚ་བ་མེད། དེས་ན་ཉོན་མོངས་པ་གང་དང་གང་སྐྱེས་
ནའང་འདི་དང་འདི་སྐྱེ་འདུག་སྙམ་དུ་ངོས་ཨེ་ཟིན་དང། དེ་དག་གི་གཉེན་པོ་མདོ་བསྟན་བཅོས་ནས་བཤད་པ་རྣམས་དྲན་པར་བྱས་ནས་བཟློག་ཅི་ཐུབ་བྱེད་དགོས། དཔེར་ན་ཁོང་ཁྲོ་ལངས་པའི་སྐབས་
ལྟ་བུ་ལ་བཟོད་པའི་ཕན་ཡོན་དང་ཁྲོས་པའི་ཉེས་དམིགས་སྤྱོད་འཇུག་དང་དབུ་མ་འཇུག་པ་སོགས་ལས་གསུངས་པ་ལྟ་བུ་གང་རྣོ་རྣོ་རྣམས་དྲན་པར་བྱས་ནས་བཟློག་དགོས། དེ་བཞིན་དུ་གཞན་

[048A]༄༅། །གྱིས་རང་ལ་གནོད་པ་བྱེད་པ་བྱུང་ན་ལན་བྱས་ན་རང་གཞན་གཉིས་ཀ་འཕོང་ཚུལ་དང། མ་བྱས་ན་རང་གི་སྔོན་གྱི་ལས་ངན་འདག་ཚུལ་རྣམས་དྲན་པར་བྱས་ནས་ཉོན་མོངས་པའི་
དགྲས་མི་ཚུགས་པར་བྱེད་དགོས་གསུངས། གལ་ཏེ་འདི་ཀུན་མི་སྟོང་ན། ཞེས་སོགས་སྐབས་འདིས་ནི། ཤེར་ཕྱིན་གྱི་མདོ་ལས། ཆོས་ཐམས་ཅད་རང་བཞིན་གྱིས་སྟོང་པར་བཤད་པ་དེ་སྒྲ་
ཇི་བཞིན་པ་ཡིན་ན། འཁོར་འདས་ཀྱི་རྣམ་བཞག་ཐམས་ཅད་མི་འཐད་པར་འགྱུར་ཞེས་བརྩད་པའི་ལན་དུ། རང་བཞིན་གྱིས་མི་སྟོང་ན་རྣམ་བཞག་ཐམས་ཅད་མི་འཐད་པར་འགྱུར་ཞེས་ཕྱིར་འཕང་སྟེ་
མགོ་སྙོམས་མཛད་ནས། རང་བཞིན་གྱིས་སྟོང་པའི་དོན་རྟེན་འབྱུང་གི་དོན་དུ་གསུངས་པ་རེད་གསུངས། འགག་པ་ནས་དོན་ཐ་དད་པའི་བར་བརྒྱད་ཡོད་པར་གསུངས་པ་དང། མེད་པར་གསུངས་པ་
གཉིས་འགལ་ལོ་ཞེས་བརྩད་པའི་ལན་དུ་ཞེས་སོགས་སྐབས། མཐའ་བརྒྱད་དང་མཐའ་བཞི་ལ་ལོག་རྟོག་དགག་པ་ལ་ལྟོས་པའི་དགོས་པ་ཙམ་མ་གཏོགས་དོན་ལ་ཁྱད་པར་མེད། མཐའ་བཞི་ལ་འདྲེན་
ཚུལ་མི་འདྲ་བ་དུ་མ་ཡོད་གསུངས། དབུ་མའི་ལམ་གྱི་གོལ་ས་གཅོད་པ་ལ་འདི་དག་ཤེས་པ་ཤིན་ཏུ་གལ་ཆེ། སྟོང་པ་དང་རྟེན་འབྱུང་དོན་གཅིག་ཏུ་ངེས་པ་མ་རྙེད་ཀྱི་བར་དུ་ལུང་དང་རིགས་པ་ཇི་ལྟ་བུའི་སུ་ཞིག་གིས་
གང་དུ་ཐག་བཅད་ཀྱང། དོན་ལ་མཐའ་དེ་དག་གང་རུང་ལས་མ་འདས་པ་ཞིག་ཡིན། དེས་ན་མཐའ་ཐམས་ཅད་དང་བྲལ་བའི་དབུ་མའི་ལམ་ཤིན་ཏུ་རྟོགས་དཀའ་ཞིང། རྟོགས་ན་དོན་ཆེ་བ་འདི་ལྟ་བུ་ལ་འཆད་ཉན་

[048B] སྤྱིར་ཆོས་དང་མཇལ་བ་ཆོས་ལ་ཐོས་སོགས་བྱེད་རྒྱུ་བྱུང་བ་འདི་ཚོ་ཤིན་ཏུ་དཀའ་བ་ཞིག་ཡིན། དེང་སང་ཆོས་ཧ་ཅང་མོད་སོང་བས་ང་ཚོས་མ་ཤེས་པ་རེད། ངེད་ཀྱི་དགེ་རྒན་
རིན་པོ་ཆེ་སྐུ་འདའ་ཁར། གཅིག་ཏུ་དགོངས་ལོ་བགྲེས། གཉིས་སུ་བསྙུང་ཡུན་རིང། གསུམ་དུ་སྐུ་ཉམས་ཞན་པས་གསུང་གླེང་ཡང་མཛད་དཀའ་སེ་བ། དོ་ནུབ་གཤེགས་ཨེ་འགྲོ་སང་གཤེགས་
ཨེ་འགྲོ་སྙམ་པའི་ཚོད་ཙམ་ལ་ཡོད་ཚེ། བསྡུས་གྲྭ་བ་ཚོས་དགའ་ལྡན་ལྷ་བརྒྱ་མའི་ཆོས་འབྲེལ་ཞུས་པར་ངེད་ཀྱིས་གནང་མི་ཡོང་སྙམ་ཡང། ཁོང་ཐུགས་དགྱེས་དགྱེས་གནང་ནས་ངས་ད་དུང་ཆོས་འདི་འདྲ་རེ་
བཤད་རྒྱུ་བྱུང་བ་སྐལ་བ་བཟང། དངོས་བཤད་དགོས། འདོན་དགོས། དོ་ནུབ་ཕན་ཆད་ངས་སྐད་ཅིག་མ་གཅིག་ལའང། ཆོས་གསུང་རབ་ཆེན་པོ་རྣམས་ཕར་ཞོག་དམིགས་བརྩེ་མཚར་གཅིག་གམ་
མ་ཎི་ཚར་གཅིག་ཀྱང་གང་ནས་གོ་ངས་འདི་འདྲ་མ་བསམ་མ་གོ་མ་ཤེས་པར་འདུག་ད་སྟེང་དུ་བབས་བྱུང་ཁྱེད་ཚོས་ད་དུང་ཆོས་ཀྱི་ནང་ནས་འགྲོ་ལྡོག་བྱས་ནས་བསྡད་ཆོག་པ་རེད་གསུངས། དེ་གོ་རྒྱུ་ཆེན་པོ་
ཡོད། ཆོས་ཀྱི་ནང་ནས་ཀྱང་སྟོང་པ་ཉིད་ཀྱི་ལྟ་བ་མཐར་ཐུག་འདི་འདྲ་ལ་འཆད་ཉན་བྱེད་རྒྱུ་བྱུང་བ་སྐལ་བ་བཟང། འདི་ལ་མྱོང་བ་མ་ཐོ་ནའང། གོ་བ་ཆགས་པ་ཙམ་གྱིས་ཀྱང་ཐར་པའི་ས་བོན་ཐེབས། བྱམས་
སྙིང་རྗེ་བྱང་ཆུབ་ཀྱི་སེམས་ལ་མྱོང་བ་མ་ཐོན་བར་དུ་ཐར་བའི་ས་བོན་མི་ཐེབས་ཞེས་འཇམ་པའི་དབྱངས་ཀྱིས་རྗེ་རིན་པོ་ཆེ་ལ་གསུངས། དེར་མ་ཟད་སྟོང་ཉིད་ལ་དོན་འགྱུར་གྱི་ཐེ་ཚོམ་ཟོས་པ་ཙམ་གྱིས་ཀྱང་

[049A]༄༅། །སྲིད་པ་ཧྲུལ་པོར་བྱེད་པར་འཕགས་པ་ལྷས་གསུངས། ཆོས་འདི་འདྲ་ཉན་བཤད་བྱེད་པ་ད་རེས་ཙམ་ཡིན། དེའི་ཕྱིར་དུས་ད་རེས་ཆོས་འདི་ལ་བག་ཆགས་ཅི་ཐེབས་བྱེད་དགོས། འདིའི་དོན་ཇི་ལྟ་
བ་བཞིན་རྟོགས་པ་དང་གོ་བ་ལ་བསོད་ནམས་མང་པོ་བསགས་པ་དང། ཐ་སྙད་ཀྱི་རིག་གནས་མང་པོ་ལ་སྦྱང་བ་ཙམ་གྱིས་ཀྱང་མི་ཆོག་ཐོས་སོགས་ཀྱི་སྒོ་ནས་བག་ཆགས་འཇོག་པ་འདི་ནི་གལ་ཆེ་སྟེ་
སྔོན་སྤྱོད་ཚེ་ན་སངས་རྒྱས་ཁྲིག་ཁྲིག་མང་པོ་བཀུར་བྱས་ཀྱང། །རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན། །ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དེ། །ཞེས་དང། དེ་ཉིད་བཤད་ཟིན་ཟབ་མོ་འཇིགས་
རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། །ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱི་ཐུགས་སུ་ཆུད་མི་འགྱུར། །ཞེས་གསུངས། དེའི་ཕྱིར་རྒྱ་གར་འཕགས་པའི་ཡུལ་དུ་འང་དགག་བྱ་ཕྲ་མོ་
ནས་བཀག་པའི་སྟེང་དུ་ཚད་མས་གྲུབ་པའི་རྣམ་བཞག་ཐམས་ཅད་འཐད་ལྡན་དུ་འཇོག་ཤེས་པ་དབུ་མ་ཐལ་འགྱུར་བ་མ་གཏོགས། རང་གཞན་གྱི་གྲུབ་མཐའ་སྨྲ་བ་སུ་ཡང་མ་བྱུང། དོན་དེ་ཉིད་རྟོགས་
པ་མང་དུ་བྱུང་ཡང་ཇི་ལྟ་བ་བཞིན་གསལ་བར་མཛད་ནུས་པ། རྒྱལ་བ་རང་ཉིད་ཀྱིས་ལུང་བསྟན་པ་ཀླུ་སྒྲུབ་ཡབ་སྲས་དང། རྗེ་ཡབ་སྲས་ལྟ་བུ་སུ་ཡང་མ་བྱུང་གསུངས་རང་སྟོང་གི་དོན་ཕྱིན་ཅི་ལོག་
ཏུ་བཟུང་ཞེས་པའི་ཚིག་གི་ནུས་པ་དང། འོག་ཏུ་བརྒྱ་ཐམ་པའི་ཉན་ཕྲེང་དུ་རང་སྟོང་དུ་མིང་བཏགས་ཀྱང་གཞན་སྟོང་ལས་མི་འདའ་ལ་གསུངས་ཚུལ་གྱིས་རྗེ་རིན་པོ་ཆེའི་རང་ལུགས་ཀྱི་སྟོང་ཉིད་ལ་རང་སྟོང་

[049B] འགའ་རེས་རང་སྟོང་གི་དོན་བཞེད་ཀྱང་ཐ་སྙད་མི་འདོགས་གསུང་མཁན་ཡང་འདུག་གསུངས། མིང་ལྡན་མིན་དུ་བཤད་ལ་ཞེས་པའི་སྐབས། བསྟན་བཅོས་མིང་གི་ཚོགས་
པ་ལ་བཞེད་པ་དང། ངག་སྒྲ་རང་མཚན་པར་བཞེད་ལུགས་གཉིས་ཡོད། དང་པོ་ལྟར་ན། བླ་མས་བསྟན་བཅོས་གསུངས་པའི་སྒྲ་སྤྱི་སློབ་མའི་ཡིད་ངོར་ཤར་བ་དེ་ལ་བསྟན་བཅོས་ཟེར། དེའི་ཕྱིར་
བཀའ་དང་བསྟན་བཅོས་གདུལ་བྱའི་རྒྱུད་ནས་འཇོག་ཕྱི་མ་ལྟར་ན། བླ་མའི་ཞལ་ན་ལྷང་ལྷང་གསུང་གི་ཡོད་པའི་སྒྲའི་ཚོགས་པ་དེ་ལ་ཟེར། དེའི་ཕྱིར་བཀའ་དང་བསྟན་བཅོས་གསུང་པ་པོའི་རྒྱུད་ཀྱིས་
བསྡུས་པར་འཇོག་སྒྲ་སྤྱི་ལྡན་མིན་ཡིན་པ་འདྲ་མོ་ཞིག་འདུག་རྒྱུ་མཚན་ལ་གཞན་དབང་ཀུན་བཏགས་གཉིས་བཤད་འདུག་ཞེ་བདུན་པའི་རྒྱ་བ་ཕྲེང་ཐ་མར་འདི་གཟུགས་སོ་འདི་གཟུགས་ཀྱི་སྐྱེ་
བའོ་ཞེས་སོགས་སྐབས། གཟུགས་གཟུགས་ཞེས་པའི་ཐ་སྙད་ཀྱི་གཞིར་རང་གི་མཚན་ཉིད་ཀྱིས་གྲུབ་པ་ཡིན་པས། ཀུན་བཏགས་དོན་དམ་པར་ངོ་བོ་ཉིད་མེད་པ་དགོངས་འགྲེལ་གྱི་དོན་དུ་ལེགས་ལྡན་གྱིས་
བཞེད་པར་ཤིན་ཏུ་གསལ་གསུངས། ཞེ་བརྒྱད་པའི་སྲིབ་ཏུ་དེ་རང་བཞིན་གྱིས་སྟོང་པ་དགོངས་འགྲེལ་གྱི་དོན་དུ་འཆད་པའོ་ཞེས་པ། བདེན་གྲུབ་ཀྱིས་ཞེས་པའི་དོན་ཡིན་དགོས་གསུངས། བྱེ་བྲག་
སྨྲ་བས་དོན་རྣམ་མེད་དུ་འཛིན་པར་འདོད། མདོ་སྡེ་བ་ཡན་ཆད་ཤེས་པ་ལ་ཡུལ་གྱི་རྣམ་པ་ཤར་པར་འདོད། ནགས་ཚལ་བཏགས་ཡོད་ཡིན་པར་གསུངས། རྡུལ་ཕྲན་ཆ་མེད་ལས་བརྩམས་པའི་

[050A]༄༅། །རགས་པ་ཕྱི་དོན་དུ་འཇོག་ན། ནང་བག་ཆགས་སད་པའི་དབང་གིས་དོན་སྣང་གི་རྣམ་ཤེས་སྐྱེ་བའི་རྣམ་བཞག་བྱེད་མི་དགོས་པས། ཀུན་གཞི་ཁས་ལེན་དོན་མེད། ཕྱི་དོན་འཇོག་པ་དང་བག་
ཆགས་སད་པའི་ལག་རྗེས་ཟེར་བ་གཉིས། གཅིག་ཁས་ལེན་ན་གཅིག་འདོར་དགོས་པ་ལྟ་བུ་ཞིག་གོ་རྒྱུ་ཡོད་གསུངས། ལེགས་ལྡན་གྱིས་རང་རིག་མི་བཞེད་པའི་ཐད་ན་གཞན་གྱིས་རང་རིག་འཇོག་ཚུལ་
གསལ་པོ་ཞིག་གསུངས་འདུག་རྒྱུ་མཚན་མཚུངས་པ་མགོ་སྙོམས་ནི་མིག་གིས་དོན་དམ་པར་གཟུགས་ལ་མི་བལྟ་སྟེ་ཞེས་དམ་བཅའ་བཞག་ནས། སྒྲུབ་བྱེད་དུ་དེ་ལྟར་བལྟ་ན་རྒྱུ་རྐྱེན་གྱི་དབང་གིས་
མ་ཡིན་པར་གཞན་སུ་ལ་ཡང་མ་ལྟོས་པར་བལྟ་དགོས། དེ་ལྟར་ན་རྣ་བའི་དབང་པོས་ཀྱང་བལྟས་ཆོག་སྟེ། མཐུན་རྐྱེན་ཚང་མི་དགོས་པ་གང་ཞིག་དབང་པོ་ཡིན་པ་ཙམ་དུ་འདྲ་བའི་ཕྱིར་ཞེས་པའོ། །
རྭ་སྟོད་རྡོ་རྗེ་འཆང་གིས་མགོ་སྙོམས་ཀྱི་རིགས་པ་འདི་གོ་དཀའ་ཚུལ་གནང་གསུངས། ང་གཉིས་པའི་སྲིབ་ཏུ་དེ་གཉིས་ཀྱིས་ཞེས་པ་མ་དག་དེ་ཉིད་ཀྱིས་ཞེས་པ་ཡིན། དེའི་མཇུག་ཏུ་རྟག་པ་ལ་སོགས་པའི་
དངོས་པོ་དང་ཞེས་པ། རྟག་དངོས་ཀྱི་གཞི་མཐུན་དུ་སྒྲོ་འདོགས་པ་ལ་བྱེད། མ་དྲོས་པས་ཞུས་པར་རང་བཞིན་ཞེས་པས་དགག་བྱའི་ཁྱད་པར་སྦྱོར་བ་ཤིན་ཏུ་གསལ་ཁ་ཆེ་གསུངས། ཞི་འཚོས་བཞེད་
པར་ཡང་གཞན་དབང་རང་བཞིན་གྱིས་སྟོང་པ་དང། རང་བཞིན་གྱིས་མ་སྐྱེ་བ་ལྟ་བུ་མང་དུ་གསུང་སྣང། གཟུགས་སོགས་ངོ་བོ་དང་ཁྱད་པར་དུ་བཏགས་པའི་གཞིར་རང་གི་མཚན་ཉིད་ཀྱིས་མ་གྲུབ་པར་

[050B] ཞི་འཚོ་དཔོན་སློབ་ཀྱང་བཞེད་པ་ང་གསུམ་པའི་རྒྱན་ཕྲེང་དང་པོར་གསུངས་སོ།། ཞི་འཚོ་ཡབ་སྲས་ལྟར་ན་དགོངས་འགྲེལ་ལས་
ཡུམ་རྒྱས་འབྲིང་བསྡུས་གསུམ་སྒྲ་ཇི་བཞིན་པར་འཛིན་པ་བཀག་ཅིང་དགོངས་པ་བསྟན་ནས་ངེས་དོན་གྱི་མདོར་བསྒྲུབས། ཤེས་རབ་སྙིང་པོ་ལྟ་བུའི་སྒྲ་ཇི་བཞིན་པ་ལ་གནོད་བྱེད་བསྟན་ནས་དྲང་དོན་གྱི་མདོར་
བསྟན། འདིའི་ལུགས་ལ་དགོངས་འགྲེལ་གྱི་འཁོར་ལོ་བར་བའི་སྐབས་སུ་བླ་ན་མཆིས་པ་སོགས་གསུངས་པ་ཤེར་སྙིང་ལྟ་བུ་ལ་གོ་དགོས་ཀྱི་ཡུམ་འབུམ་པ་སོགས་མིན། ཐལ་འགྱུར་བའི་ལུགས་ལ། ཤེས་
རབ་སྙིང་པོ་ལས་ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་ཞེས་པས་དགག་བྱའི་ཁྱད་པར་དངོས་སུ་སྦྱར། གཟུགས་མེད་ཅེས་པས་དོན་གྱིས་སྦྱར་བ་ཡིན་གསུངས། གཞུང་བཙུགས་ཞེས་པ་རྐང་བཙུགས་ནས་
ནན་ཀྱིས་བསྒྲུབས་པའི་དོན་ཡིན། ང་དྲུག་པའི་ཉིན་ཕྲེང་གཉིས་པར་བདག་མེད་གཉིས་ནི་ཞེས་སོགས་ཀྱིས། གང་ཟག་གི་བདག་དེ་དོན་དམ་དུ་བསྟན་པ་འདྲ་སྙམ་གསུངས། རང་རྒྱུད་པའི་ལུགས་ལ། ཆོས་ཐམས་
ཅད་ལ་རང་རང་འཇོག་བྱེད་ཀྱི་བློ་གནོད་མེད་རེ་ངེས་པར་བཙལ་ནས། དེ་ལ་སྣང་བའི་དབང་གིས་དང། ཡུལ་རང་གི་ངོས་ནས་གྲུབ་པ་གཉིས་ཚོགས་ཀྱིས་བཞེད། དེའི་དཔེར་སྒྱུ་མའི་རྟ་གླང་གི་སྣང་བ་སྔགས་རྫས་
ཀྱིས་བསླད་པའི་མིག་ཤེས་ལ་སྣང་བའི་དབང་གིས་དང། སྤྲུལ་གཞིའི་ངོས་ནས་སྣང་བ་གཉིས་ཚོགས་སུ་བཞེད། སྔགས་རྫས་ཀྱིས་བསླད་པའི་མིག་ཤེས་ལ་སྣང་བའི་དབང་གིས་ཟེར་གྱིས། སྔགས་རྫས་

[051A]༄༅། །ཀྱིས་བསླད་པའི་དབང་གིས་མི་ཟེར། སྤྲུལ་གཞིའི་ངོས་ནས་རྟ་གླང་གི་སྣང་བ་བྱུང་ཟེར་ཡང་སྣང་བ་དེ་དེའི་ངོས་ནས་ཡོང་བ་སྔགས་རྫས་ཀྱིས་བསླད་པའི་མིག་ཤེས་ཀྱི་སྣང་བ་ལ་ངེས་པར་ལྟོས་
ཏེ། དེ་ལ་མི་ལྟོས་ན་མིག་མ་བསླད་པའི་ཤེས་པ་ལའང་ཅིའི་ཕྱིར་མི་སྣང་གསུངས། འདིར་སངས་རྒྱས་ཀྱིས་སྒྱུ་མ་གཟིགས་པ་སྔགས་རྫས་ཀྱིས་བསླད་མ་བསླད་རྩོད་རྒྱུ་འདུག་གསུངས། མདོར་ན་ང་ཚོའི་
སྣང་བ་ལ་སྔོན་པོ་འདི་མིག་ཤེས་ཀྱིས་མཐོང་བ་དང། ཡུལ་རང་གི་ངོས་ནས་གྲུབ་པ་གཉིས་དུས་མཉམ་དུ་གྲུབ་པར་མི་བསམ་པར་སྔ་ཕྱི་ཡོད་པ་ལྟ་བུ་དང། དེའང་སྔོན་ལ་སྔོན་པོ་རང་ངོས་ནས་གྲུབ་ཡོད་
པ་ལ་མིག་ཤེས་ཀྱིས་རྗེས་ནས་བལྟས་པ་འདྲ་མོ་ཞིག་འཆར་བ་དེ། འདིའི་ལུགས་ཀྱི་དགག་བྱ་ཕྲ་མོའི་ཕྱོགས་ཤིག་རེད། འདིའི་ལུགས་ཀྱི་ལྟ་བ་རྟོགས་ན་ཡུལ་ཁོ་རང་གི་ངོས་ནས་ཡོད་པ་དང། ཤེས་པ་
ལ་སྣང་བ་གཉིས་ཀྱི་ནང་ནས་ཤེས་པ་ལ་སྣང་བ་སྔ་བ་ལྟ་བུར་གོ་དགོས། མིག་ཤེས་ཀྱིས་ཕར་བལྟས་པ་དང། སྔོན་པོ་རང་ངོས་ནས་ཚུར་གྲུབ་པ་གཉིས་ཕན་ཚུན་ལྟོས་ནས་གྲུབ་པའི་རྟེན་འབྲེལ་གྱི་ཚོགས་
པས་སྔོན་པོ་ཡོད་པར་འཇོག་གོ་བློ་ལ་སྣང་བའི་དབང་གིས་བཞག་པ་དང། ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱིས་གྲུབ་པ་གཉིས་ཀ་ཚོགས་པ་མི་སྲིད་པར་བཞེད་པས། ཐུན་མོང་མ་ཡིན་པ་
ཞེས་པ་སྦྱར་ན་མི་འགྲིག་གམ་སྙམ་སྟེ་དཔྱད་པར་བྱ་གསུངས། འབྲེལ་ཟླ་མ་དམིགས་པའི་རྟགས་ལས་རྒྱུ་མ་དམིགས་པ་དང་འབྲས་བུ་མ་དམིགས་པའི་ནང་གསེས་ཀྱི་དབྱེ་བ་རྣམ་འགྲེལ་ཐར་ལམ་གསལ་

[051B] སེ་ར་རྗེ་བཙུན་པ་རིན་པོ་ཆོས་མེ་དུབ་དང་རྟེན་བྱུང་འབྲེལ་ཡིན་གསུངས། ང་ཚོའི་དགེ་རྒན་རིན་པོ་ཆེས་ཀྱང་དེ་ལྟར་བཞེད། རྒྱུ་རུ་འཇོག་པ་འབྲས་བུ་ལ་ལྟོས། འབྲས་བུ་རུ་འཇོག་པ་རྒྱུ་ལ་ལྟོས། དེ་གཉིས་ཕན་ཚུན་ལྟོས་
གྲུབ་ཡིན་བས། རྒྱུ་ཡང་འབྲས་བུ་ལ་ལྟོས་ནས་འཇོག་དགོས། རྒྱུ་དེ་འབྲས་བུ་དེ་དང་འབྲེལ་མེད་དོན་གཞན་མིན་འབྲེལ་བ་ཡོད་ན་བདག་གཅིག་གི་འབྲེལ་བ་མི་འཐད། རྟེན་བྱུང་འབྲེལ་ལས་འོས་མེད་གསུངས། འབྲེལ་ཟླ་མ་དམིགས་པའི་དོན་
ནི། གང་ཟག་བདེན་པར་མེད་དེ་ཡོད་ན་བདེན་གྲུབ་ཀྱི་འབྲེལ་ཟླ་བདེན་གྲུབ་ཀྱི་གཅིག་དང། བདེན་གྲུབ་ཀྱི་དུ་མ་གང་རུང་དུ་ཡོད་དགོས་པ་ལས། དེར་མ་དམིགས་པའི་ཕྱིར་ཞེས་པའོ། །འགལ་ཟླ་དམིགས་པའི་དོན་ནི། བདེན་གྲུབ་
ཀྱི་འགལ་ཟླ་རྟེན་འབྲེལ་དུ་དམིགས་པའི་ཕྱིར་ཞེས་པའོ། །མཆི་གུ་ནི་ལག་སྐོར་ལྟ་བུ་ཡིན། སྒྲ་གཅན་ནི་སེམས་ཅན་ཅིག་གི་མགོ་ལ་ཟེར། དེའི་མཇུག་མ་ལ་དུས་མེ་ཟེར། མཆི་གུ་ལུས་གཞན་པའི་མཆི་
གུའི་ལུས་མེད་ཀྱང། ལུས་ཞེས་སྔོན་དུ་བརྗོད་པ་ན་གང་གི་ལུས་སྙམ་པའི་ཚེ། མཆི་གུ་ཞེས་བརྗོད་ན་ལུས་ཁྱད་གཞི་དང་མཆི་གུ་ཁྱད་ཆོས་སུ་སྟོན། དེའི་ཚ་ལུས་དེ་མཆི་གུ་མིན་པ་གཞན་ཐམས་ཅད་ལ་ལྡན་
པ་གཅོད་པས་གཞན་ལྡན་རྣམ་གཅོད་དུ་སོང་བ་ཡིན། དེ་བཞིན་དུ་སྒྲ་གཅན་ལ་ཡང་འདྲ། དཀར་པོ་སྔོན་ལ་ཤེས་ནས་ཅིའི་ཁ་དོག་ཡིན་མ་ཤེས་པ་ལ། བ་ལང་གི་དཀར་པོ་ཞེས་བརྗོད་ན། བ་ལང་ཁྱད་
ཆོས་དང། དཀར་པོ་ཁྱད་གཞི་ལྟ་བུར་སོང། བ་ལང་སྔོན་ལ་གནས་གང་ཡིན་མ་ཤེས་པ་ལ། བ་ལང་དཀར་པོ་ཞེས་བརྗོད་ན། བ་ལང་ཁྱད་གཞི་དང་དཀར་པོ་ཁྱད་ཆོས་ལྟ་བུར་སྟོན། དེས་སྒྲ་མི་རྟག་

[052A]༄༅། །པ་དང་སྒྲའི་མི་རྟག་པ་སོགས་ཐམས་ཅད་ལ་རིགས་འགྲེ། སློབ་དཔོན་རྣམས་ཀྱིས་ཕན་ཚུན་ལྟོས་པ་ཙམ་གྱིས་གྲུབ་པའི་སྒོ་ནས་གྲུབ་པར་རྣམ་པར་བཞག་ཞེས་པའི་ཐད་དུ། ལུགས་
འདིར་ཡོད་པ་གང་ཡིན་ཐམས་ཅད་ལྟོས་ནས་ཡོད་པ་ཁོ་ན་ཡིན། ཟ་བའི་བྱ་བ་བྱེད་པ་ལ་ལྟོས་ནས་ཟ་བ་པོར་འཇོག་ ཟ་བ་པོ་ལ་ལྟོས་ནས་ཟ་བའི་བྱ་བ་འཇོག་སོ་སོ་ལ་མ་ལྟོས་པར་སོ་སོ་ནས་འཇོག་རྒྱུ་མེད་
རང་གི་མི་འདི་ཟ་བ་བོ་ཨེ་ཡིན་བྱས་ན་མིན། ཡིན་ན་གཉིད་པ་པོ་དང་སད་པ་པོ་གཉིས་ཀ་ཡིན་དགོས། ཟ་མི་ཟ་ཐམས་ཅད་ཀྱི་སྐབས་སུ་ཟ་བ་པོ་ཡིན་ན། གཟུགས་མེད་པའང་ཟ་བ་པོ་ཡིན་དགོས། རྗེ་བཙུན་
བྱམས་པ་རྒྱན་རྩོམ་པ་པོ་ཨེ་ཡིན་ཟེར་ནའང་དེ་དང་འདྲ། རྒྱན་རྩོམ་པ་པོའི་རྗེ་བཙུན་བྱམས་པ་ཡང་མངོན་རྟོགས་རྒྱན་རྩོམ་པའི་སྐབས་ཀྱི་བྱ་བ་ལ་ལྟོས་ནས་འཇོག་དགོས། དེ་བཞིན་དུ་ངས་ཆོས་བཤད་པ་
འདི་ཡང་ཆོས་སུ་འགྲོ་མི་འགྲོ་ཉན་པ་པོ་ལ་ལྟོས་ནས་འཇོག་དགོས། ལེགས་པར་གོ་བ་རྣམས་ལ་ཆོས་སུ་སོང། ལོག་པར་གོ་བ་རྣམས་ལ་ཆོས་མིན་དུ་སོང། འོན་ཀྱང་ཀུན་སློང་བཟང་ན་འཆད་པ་པོ་ལ་ཉེས་པ་
ཆེར་མེད། དེ་མངོན་ཤེས་མ་ཐོབ་པས་སྣོད་ཀྱི་དབྱེ་བ་མ་ཕྱེད་པའི་ཕྱིར། ཡང་མངོན་ཤེས་མེད་པར་ཆོས་བཤད་ན་ཉེས་པ་སྐྱེད་པར་གསུངས་པའང་ཡོད་གསུངས། སྐྱེས་པ་མ་སྐྱེས་པ་ཕན་ཚུན་སྤངས་འགལ་
གྱི་དངོས་འགལ་ཡིན། དེ་བཞིན་དུ་འོངས་མི་འོངས་སྐྱེ་མི་སྐྱེ་སངས་རྒྱས་མི་རྒྱས་འཚང་རྒྱ་མི་རྒྱ་སོགས་འདྲ། སྐྱེས་པ་དང་མི་སྐྱེ་བ་དེ་འདྲ་ཡིན་མིན་དཔྱད། གཟུགས་སོགས་རྟོག་པས་བཞག་པ་མ་

[052B] ཐ་སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པར་འཛིན་པ་ལྷན་སྐྱེས་མེད། འོན་ཀྱང་གཉིས་ཀའི་གཅིག་གིས་བཟུང་བ་ལྟར་ཡོད་ན་
གཅིག་ཤོས་ཀྱིས་བཟུང་བ་ལྟར་ཡོད་དགོས། བུམ་པ་རང་གི་མཚན་ཉིད་ཀྱིས་གྲུབ་པའི་བདག་གིས་ལོངས་སྤྱད་བྱར་འཛིན་པ་གང་ཟག་གི་བདག་འཛིན་ཕྲ་མོ་དང། དེ་ལྟར་མ་གྲུབ་པ་གང་ཟག་གི་བདག་མེད་
ཕྲ་མོར་བཞག་ཆོག་གམ་སྙམ། དེ་བཞིན་དུ་ཆོས་ཐམས་ཅད་ཀྱི་སྟེང་དུ་བདག་དང་བདག་གི་བ་རང་གི་མཚན་ཉིད་ཀྱིས་གྲུབ་པ་བཀག་པའི་སྟོང་ཉིད་བཞག་ཆོག་གམ་སྙམ་གསུངས། ཐེག་དམན་ཐུན་མོང་མ་ཡིན་
པའི་སྡེ་སྣོད་ལས། ཆོས་ཀྱི་བདག་མེད་མ་བསྟན་པར་རང་རྒྱུད་པ་དང་སེམས་ཙམ་པས་བཞེད། ཐུན་མོང་མ་ཡིན་པ་ཟེར་དགོས་དོན་འཁོར་ལོ་ཐ་མ་ཐེག་དམན་གྱི་མདོ་ཡིན་ཡང། ཆོས་ཀྱི་བདག་མེད་བསྟན་
ཡོད་པའི་དབང་གིས་རེད། གཟུགས་ནི་དབུ་བ་རྡོས་པ་འདྲ། ཞེས་པའི་དབུ་བ་རྡོས་པ་དབུ་བ་ཆེན་པོ་འབུར་ནས་ཡོད་པ་ལ་ཟེར། མིའི་གཟུགས་ཕུང་འདི་ངེས་པར་དབུ་བ་རྡོས་པ་དང་འདྲ། དབུ་བ་འབུར་བ་
ཆེན་པོ་དེ་བཀྲག་མདངས་རྒྱས་ཤིང་སྲ་བ་འདྲ་བ་ལ། ལག་ཏུ་འཕུར་ན་ལག་མཐིལ་ལ་རླན་འགོ་བ་ཙམ་ལས་ཅི་ཡང་མེད། དེ་བཞིན་དུ་གསར་བུ་དར་མ་ལོ་ཉི་ཤུ་རྩ་གྲངས་ཅན་ཞིག་གཟུགས་པོ་ཤིན་ཏུ་དར་
བར་ཡོད་པ་དེ་སྐད་ཅིག་གིས་གླང་ཐབས་ལྟ་བུའི་གཟེར་ཟུག་དྲག་པོ་བྱུང་ན། ཞག་གཅིག་གིས་ཤུད་དེ་འགྲོ། ཕྱི་ཉིན་བལྟས་ན་སྔར་གྱི་དེ་མིན་པ་འདྲ་མོ་ཉམས་རོ་རྩ་བ་ནས་མེད་པ་ཞིག་སྣང། དེ་ཤི་ནས་

[053A]༄༅། །དུར་ཁྲོད་དུ་བྱ་ལན་གཉིས་གསུམ་ཙམ་བཏང་བ་ན་ཤུལ་ན་སྣུམ་ཐིག་ཙམ་ཞིག་ལས་ཅི་ཡང་མེད་བ་མངོན་སུམ་གྱིས་གྲུབ་ཅེས་བླ་མ་བྱམས་པ་རིན་པོ་ཆེས་གསུང་གསུངས། འདིར་ཕུང་པོ་དང་
མཚན་ཉིད་མི་མཐུན་པའི་རང་སྐྱ་བར་སྣང་ལ་ཞེས་སོགས་ལན་གསུམ་དུ་ཀུན་བཏགས་ལྟ་བུར་གསུངས་ཀྱང། རྗེ་བཙུན་པ་རིན་པོ་ཆེས་ལྷན་སྐྱེས་ཡོད་གསུངས་པ་དཔྱད་གཞི་ཆེ། ཕུང་པོ་ཚོགས་པ་ཡ་
ཀྱལ་རེ་རེ་ནས་གང་ཟག་གི་གདགས་གཞི་ཡིན་ཏེ། དེ་སོ་སོར་ཕན་གནོད་བྱུང་བས་ང་ལ་ཕན་གནོད་བྱུང་ཟེར་བའི་ཕྱིར། ཚོགས་ཙམ་གང་ཟག་ཡིན་ན་གདགས་གཞི་བཏགས་ཆོས་གཅིག་ཏུ་འགྱུར་བའི་ཉེས་
པ་དང། བཀྲ་ཤིས་ཀྱི་ཕུང་པོ་ཚོགས་ཙམ་ཡང་བཀྲ་ཤིས་ཡིན་དགོས་པས། དེ་ལ་བཀྲ་ཤིས་ཞེས་པའི་མིང་མ་བཏགས་པའི་སྔ་རོལ་ནས་དེ་བཀྲ་ཤིས་ཡིན་པར་འགྱུར། དེས་ན་མིང་དེ་མ་བཏགས་
པའི་སྔ་རོལ་ཏུ་བཀྲ་ཤིས་མིན། འདོགས་པ་པོའི་ཁ་ནས་བཀྲ་ཤིས་ཞིག་བུད་ནས་ཕ་གའི་སྟེང་དུ་འགྲོ་རྒྱུ་ཞིག་ཀྱང་མེད་མོད་ཀྱང། མིང་དེ་བཏགས་པ་དང་དུས་མཉམ་དུ་བཀྲ་ཤིས་སུ་གྱུར་བ་ཡིན་པས་
རྟེན་འབྲེལ་བསམ་གྱིས་མི་ཁྱབ་གསུངས། གང་ཟག་གི་མཚན་གཞི་ཞོག་བྱས་ན་ཕུང་པོ་ལྔ་པོ་གང་རུང་ཞིག་བཞག་བྱུང་ན། ཉེ་བར་ལེན་པ་པོ་ཞོག་བྱས་བ་ལ་ཉེ་བར་བླང་བྱ་ཞིག་བཞག་པ་རེད། དཔེར་ན་
སྲེག་བྱེད་མེ་ཁྱེར་ཤོག་བྱས་ན་བསྲེག་བྱ་བུད་ཤིང་ཁྱེར་ཡོང་བ་དང་འདྲ། དེ་བཞིན་དུ་ཆོས་ཐམས་ཅད་ལ་གདགས་གཞི་བཏགས་ཆོས་སོགས་བྱ་བྱེད་ཀྱི་དཔྱད་པ་བྱེད་ཚུལ་འདྲ་བ་ནི། རྩ་ཤེས་ལས་

[053B] །ཞེས་སོགས་ཀྱིས་བསྟན་གསུངས། དེ་བཞིན་དུ་མིག་ཀྱང་གཟུགས་མཐོང་བ་པོར་གཟུགས་ལ་ལྟོས་ནས་འཇོག་ གཟུགས་ཀྱང་མིག་གིས་བལྟ་བྱར་མིག་ལ་ལྟོས་ནས་འཇོག་
སྒྲ་ཐོས་པ་སོགས་བྱ་བྱེད་ཐམས་ཅད་ལ་འདྲ། སྔོན་པོ་ཡང་སྔོན་འཛིན་མིག་ཤེས་ལ་ལྟོས་ནས་འཇོག་ སྔོན་འཛིན་མིག་ཤེས་ཀྱང་སྔོན་པོ་ལ་ལྟོས་ནས་འཇོག་དེ་ཡང་སྔོ་སྣང་ཤར་བ་ཙམ་ལ་བརྟེན་ནས་སྔོན་
འཛིན་གྱི་མིང་ཐོགས། ཤེས་པའི་སྣང་བ་སྔོ་ལམ་མེ་བ་ཙམ་ལ་སྔོན་པོའི་མིང་ཐོགས་པ་ཡིན་གསུངས། རེ་དགུ་བའི་རྒྱབ་ཕྲེང་གསུམ་པར། ཆགས་སྡང་གཉིས་ཀྱི་ཡ་ཀྱལ་གྱི་གཏི་མུག་གསུངས་པ། གཏི་
མུག་ལ་ཆགས་སྡང་གཉིས་ཀྱི་ཁ་ཡ་ཟེར་བ་ཡིན། དེ་གཉིས་ཀྱིས་སྡུད་པ་མིན། བདུན་ཅུ་པའི་ཉིན་ཕྲེང་གཉིས་པར་ངར་འཛིན་ལྷན་སྐྱེས་ཀྱི་དམིགས་པ་ནི་ང་ཞེས་འཛིན་པའི་གཞི་ཡིན་པས་ཞེས་སོགས་སྐབས། གང་ཟག་ཡིན་ན་ང་ཡིན་
པའི་ཁྱབ་ཟེར་ཀྱང། རང་རང་ལ་ལྟོས་ནས་རང་རང་ང་ཡིན་ཟེར་བ་མ་གཏོགས་གང་ཟག་ཐམས་ཅད་ལྷས་སྦྱིན་ལ་ལྟོས་ཏེ་ང་ཡིན་ཟེར་ཚུལ་མེད། མིག་རྣ་སོགས་ང་ཡི་བའི་མཚན་བཞི་མིན་གདགས་གཞི་
ཡིན་བྱས་ན་བདེ་འམ་སྙམ་གསུངས། གནས་ཁང་སོགས་བདག་གིར་བཅད་བའི་དངོས་པོ་ཐམས་ཅད་ང་ཡི་བའི་གདགས་གཞིར་བཞག་ཆོག་གམ་སྙམ་སྟེ། དེ་སོ་སོ་ལ་བརྟེན་ནས་ང་ཡི་ཞེས་འདོགས་
པའི་ཕྱིར། ང་དང་ང་ཡིར་འཛིན་པའི་བདག་འཛིན་དང། དེའི་བདག་སྲེད་ལ་ཆོས་ཐམས་ཅད་ཁྱད་གཞིར་འགྲོ་མི་འགྲོ་དཔྱད་རྒྱུ་སྣང་གསུངས། དེའི་རྒྱབ་ཕྲེང་བཞི་བར་ཤིང་ཡང་བཅུགས་སོ་ཞེས་སོགས་

[054A]༄༅། །སྐབས། བཀྲ་ཤིས་ཀྱི་ཤིང་མཐོ་གང་བ་ཞིག་བཙུགས་པ་དེ་འདོམ་གང་དོ་སོགས་སུ་སོང་བ་ན། དེ་དག་དེས་ཅིག་ཆར་རམ་རིམ་ཆར་བཙུགས་སོགས་དཔྱོད་པ་ཐ་སྙད་ཀྱི་དཔྱོད་ཚུལ་མ་
རེད། དང་པོ་བཙུགས་པ་དེ་ནས་མཐར་མེད་མ་སོང་གི་བར་གྱི་རྒྱུན་དང་ཆ་ཤས་ཚོགས་ཙམ་ལ་བརྟེན་ནས་བཏགས་པའི་ཤིང་སྡོང་དེ་དེས་བཙུགས་པ་ཡིན་པས། དེའི་ཆ་ཤས་ཐམས་ཅད་ཀྱང་དེས་བཙུགས་པར་
སོང་བ་ཡིན། བཙུགས་པ་ལ་རིམ་དང་གཅིག་ཆར་གྱི་ཐ་སྙད་མེད། དེ་བཞིན་དུ་མིའི་ཆ་ཤས་ཕྱེ་ནས་སྐྱེ་འཆི་དང་སངས་རྒྱས་མ་རྒྱས་སོགས་ལ་དཔྱད་ནའང་དེ་དང་འདྲ། མདོར་ན་ཚོགས་པ་སོ་སོ་ལ་བཏགས་
པ་དང་རྒྱུན་ལ་བཏགས་པ་གཉིས་ལས་རྒྱུན་ལ་བསམ་དགོས་གསུངས། སྐུ་ཕྱོགས་རིན་པོ་ཆེས། བྱང་ཆུབ་སེམས་དཔའ་ཡང་བྱང་ཆུབ་ཀྱི་སེམས་སོགས་ཐབས་ཤེས་ཁྱད་པར་ཅན་ལ་ལྟོས་ནས་འཇོག་
དགོས་པས། དེ་འདྲ་མངོན་དུ་གྱུར་མེད་པའི་སྐབས་བྱང་སེམས་མིན་པ་དང། བྱང་སེམས་ཡིན་མིན་རྒྱུན་དུ་རེས་འཇོག་བྱེད་ཀྱིན་ཡོད་པའི་སྐབས་སྲིད། ཚོགས་སྦྱོར་བ་ཚོ་ལ་འཕེན་བྱེད་ཀྱི་ལས་
བཞག་ཡོད་པ་དེ། ངེས་འབྱུང་བྱང་ཆུབ་ཀྱི་སེམས་མངོན་དུ་མ་གྱུར་བའི་སྐབས་ཀྱི་དགེ་བ་ཟག་བཅས་འཁོར་བའི་རྒྱུར་སོང་བ་ཞིག་ལ་ཟེར་བ་རེད། བྱང་སེམས་དེ་ཚོའི་ཡང་ངེས་འབྱུང་བྱང་སེམས་མངོན་ཏུ་
མ་གྱུར་བའི་སྐབས་ཀྱི་དགེ་བ་ཐར་བ་དང་ཐམས་ཅད་མཁྱེན་པའི་རྒྱུར་མི་འགྲོ་ན་ང་ཚོའི་ཀུན་སློང་བཅོས་མ་ཐན་ཐུན་དེ་ཙམ་གྱིས་ཅི་ཡོང། དེས་ན་སྐབས་ཐམས་ཅད་དུ་ཀུན་སློང་བཅོས་དགོས་གསུངས། ཡང་སྟོན་

[054B] དེའི་རྒྱུ་མཚན་སངས་རྒྱས་ཟེར་བ་དེ་སྒྲིབ་པ་མཐའ་དག་ཟད་པ་ཙམ་ཞིག་རེད། མྱོང་སྣང་མ་ལས་ཆོས་ཀྱི་དབྱིངས་
སུ་ཞུགས། གསུངས་པ་དེ་འདྲ་ཞིག་ཡིན། དེ་སེམས་ཅན་ལ་སྣང་མི་ཐུབ། སངས་རྒྱས་ཀྱི་སྔོན་གྱི་ཐུགས་བསྐྱེད་དང་སེམས་ཅན་གྱི་བསོད་ནམས་ཀྱི་མཐུ་བསམ་གྱིས་མི་ཁྱབ་པའི་རྟེན་འབྲེལ་ཚོགས་ཙམ་ལ་བརྟེན་
ནས། སོ་སོ་སྐྱེ་བོ་ལ་ཆོས་གསུངས་མཁན་སོ་སོ་སྐྱེ་བོ་རང་རང་དང་ཤ་ཚུགས་མཐུན་པ་བསམ་ངོ་འཚམ་པ་ང་ལྟོགས་གི་སྐོམ་གི་གསུངས་པ་དེ་འདྲ་ཞིག་ཤར་བ་རེད། དེ་བཞིན་དུ་སེམས་ཅན་གྱི་ལས་བསམ་གྱིས་
མི་ཁྱབ་པའི་རྟེན་འབྲེལ་གྱི་ཚོགས་པ་ཙམ་ལ་བརྟེན་ནས། ལས་ཀྱི་རྣམ་པར་སྨིན་པ་རྟོག་པས་བཏགས་ཙམ་སྐད་ཅིག་སྐད་ཅིག་གིས་སྣ་ཚོགས་སུ་འཆར་བ། དཔེར་ན་ནས་རྡོག་གཅིག་ལས་ནས་རྡོག་མང་པོ་
དེ་རེ་རེ་ལས་ཀྱང་ནས་རྡོག་མང་པོ་འབྱུང་བ་རྟེན་འབྲེལ་བསམ་གྱིས་མི་ཁྱབ་པ་ལ་སུས་བསྙོན་ནུས། དཔེར་ན་ཁང་ཐོག་རྩའི་རེ་ལྡེས་བཀབ་པའི་སྟེང་དུ་ཕུག་རོན་སོང་བའི་རྗེས་འོག་ཏུ་ཞོ་བསྙལ་བའི་ཁར་འབབ་པ་དང་
མེ་ཏོག་ཅིག་གི་ས་བོན་ལ་ཐིག་ལེ་ཕབ་ནས་བཏབ་ན། འདབ་མ་ལ་ཁ་དོག་སྣ་ཚོགས་འཆར་བ་རྟོག་གེ་བའི་རིགས་ལམ་དུ་ཆུད་པ་མི་སྣང་གསུང་གསུངས། དོན་གཅིག་པའི་ཉིན་ཕྲེང་བཞི་བར་གཞན་ལ་རྨངས་མོ་ཞེས་
པ་རབ་ཆད་བྱས་པ་རེད་གསུངས། མདོ་སེམས་གཉིས་ཀྱིས་ཕྱི་དོན་ཡོད་མེད་བརྩད་བ་ལ། ཐལ་འགྱུར་བས་གཟུ་བོའི་བློས་དཔྱད་ན། ཕྱི་ནས་ཆ་མེད་བསགས་པའི་རགས་པ་ཞིག་བཞག་པ་ཡང་མི་འཐད་

[055A]༄༅། །ནང་ནས་ཤེས་པ་རང་མཚན་ཅིག་གི་བདག་ཉིད་དུ་གྲུབ་པའི་གཟུགས་སོགས་བཞག་པ་ཡང་མི་འཐད། འཇིག་རྟེན་ན་ཕྱིའི་ཆོས་སུ་གྲགས་པ་ཙམ་ལ་ཕྱི་དོན་ཟེར་ན་དོན་སྨྲ་གཉིས་ཀྱང་བདེན་
ཆ་མེད་བསགས་པའི་རགས་པ་མེད་ཟེར་ན། སེམས་ཙམ་པ་ཡང་བདེན་ཟེར། འོ་ན་ཁྱོད་ཀྱིས་གང་བཞེད་ཅེས་དྲིས་ན། འཇིག་རྟེན་གྲགས་པ་ལ་ལྟོས་ནས་ཕྱི་དོན་འཇོག་རང་གིས་འཇོག་མི་ཤེས་ཟེར་ཡོང་
གསུངས། དོན་བཞི་པའི་ཉིན་ཕྲེང་གསུམ་པར་རང་རིག་མེད་ཀྱང་དྲན་པ་སྐྱེ་བ་མི་འགལ་བ་ནི་ཞེས་སོགས་སྐབས། རང་རིག་མེད་ཀྱང་དྲན་པ་སྐྱེ་བ་མི་འགལ་ཏེ། དཔེར་ན་དགུན་གྱི་ཁྱི་བ་གཉིད་ཡོད་པའི་
ཚེ། ང་ཚོའི་སྐད་ཀྱིས་རྟེའུ་ལོ་ཟེར་བ་དེས་སོ་བཏབ་པས། དེའི་སྐབས་སུ་ཚ་ཚག་བྱུང་བ་ཤེས་ཀྱང་དུག་ཞུགས་པ་མི་ཤེས། རྗེས་ནས་གཉིད་སད་འབྲུག་གྲགས་པ་ན་དུག་ལྡང། དེའི་ཚེ་སྔར་རྨུག་པའི་ཚེ་
དུག་ཞུགས་པ་རེད་སྙམ་དུ་དྲན། དེ་བཞིན་དུ་སྔོན་འཛིན་མིག་ཤེས་ཀྱིས་སྔོན་པོ་མཐོང་བ་ན། གཟུང་རྣམ་དེ་ལས་གཞན་པའི་འཛིན་རྣམ་ཡན་གར་བ་མེད་ཀྱང། ཕྱིས་ང་ཡིས་སྔར་སྔོན་པོ་མཐོང་ངོ་སྙམ་པའི་
དྲན་པ་སྐྱེ་བ་མི་འགལ་གསུངས། དོན་བཞི་པའི་ཉིན་ཕྲེང་ལྔ་བར་སྔོན་པོ་མཐོང་བ་ཕྱིས་དྲན་པ་ན། ངས་སྔར་མཐོང་ངོ་ཞེས་པའི་ང་དེ་དྲན་པ་ལ་མི་བྱེད་གང་ཟག་ལ་བྱེད། དབུ་སེམས་རང་རིག་ཡོད་མེད་རྩོད་དོན་ནི་
ཤེས་པ་དེས་ཡུལ་དེ་ཤེས་པའི་ཀེ་རི་ཅི་ཡོད་མེད་ལ་རྩོད་པ་ལྟ་བུ་རེད་གསུངས། དོན་ལྔ་པའི་ཉིན་ཕྲེང་གསུམ་པར་མདོར་ན་ཤེས་པ་ཤེས་བྱ་ལ་བརྟེན་ནས་བཏགས་པས་ཞེས་སོགས་སྐབས། སྔོན་འཛིན་ཤེས་

[055B] དེ་བཞིན་དུ་ཤེས་པ་ཐམས་ཅད་ཀྱང་རང་རང་གི་ཡུལ་ལ་ལྟོས་ཏེ་ཤེས་པར་འཇོག་རང་རང་ལ་ལྟོས་ནས་ཤེས་པ་མིན་ཟེར་དགོས། རྗེ་བཙུན་པ་རིན་པོ་
ཆེས། མེ་དུ་བ་དང་རྟེན་བྱུང་འབྲེལ་ཡིན། དེ་མིན་ན་འབྲེལ་མེད་དོན་གཞན་དུ་འགྱུར་གསུང་གསུངས། སྟོང་ཉིད་རྟོགས་པའི་ལྟ་བ་ཡང་བརྗེད་ནས་ཉམས་རྒྱུ་ཡོད་པ་འདྲ་སྟེ། སྔགས་སྡོམ་གྱི་བསླབ་བྱའི་
སྐབས་ཉིན་ཞག་ཕྲུག་རེའི་ནང་དུ་སྟོང་ཉིད་རྟོགས་ཟིན་དྲན་པར་མ་བྱས་ན་རྩ་ལྟུང་འབྱུང་པར་གསུངས་པ་དེ། སྔགས་ལ་སྟོང་ཉིད་ཀྱི་ལྟ་བ་ལྷག་པར་གལ་ཆེ་བས། སྟོང་ཉིད་ཀྱི་ལྟ་པ་མ་བསྐྱང་ན་
ཉམས་འགྲོ་བ་འམ། མ་ཉམས་ཀྱང་གོང་འཕེལ་དུ་འགྲོ་མི་ནུས་པ་ལ་དགོངས་ནས་རྩ་ལྟུང་དུ་བཅས་པ་ཡིན་འདྲ། གོང་གི་རྩ་ལྟུང་དེ་ལ་སྔགས་ཀྱི་སྡོམ་ལྡན་སྟོང་ཉིད་མ་རྟོགས་པའི་ཀྱང་སྟོང་ཉིད་ཀྱི་
དོན་ལ་དཔྱད་པ་ཉིན་རེ་བཞིན་མ་བྱས་ན་རྩ་ལྟུང་འབྱུང་ཉེ་ན་ཡོད་འདྲ་གསུངས། དོན་བདུན་གའི་ཉིན་ཕྲེང་དུ་ལྡོག་པ་གཅིག་པའི་དཔུང་འཕུལ་ཞེས་པ། སྔ་རབས་པ་མང་པོས་གཏན་ཚིགས་རིགས་པའི་
གཞུང་ནས་བཤད་པའི་རྟགས་སྦྱོར་གྱི་ཁྱབ་པ་བསྒྲུབ་པ་ན། སྤྱི་ཁྱབ་དེ་ཡུལ་དུས་ཐམས་ཅད་དུ་མི་འཁྲུལ་བར་བསྒྲུབ་པ་ཡིན་ལ། དེའི་ཚེ་ཐོག་མར་ཆོས་གང་ཡང་རུང་བ་ཞིག་གི་སྟེང་དུ་སྤྱི་ཁྱབ་དེ་
དག་རིགས་མཚུངས་པའི་ཁྱབ་པ་བྱེ་བྲག་པ་ཞིག་ཐོག་མར་བསྒྲུབས་ནས། དེ་ནས་ཁྱབ་པ་དེ་གཉིས་རིགས་མཚུངས་པའི་རྒྱུ་མཚན་གྱིས་སྤྱི་ཁྱབ་དེ་ཡུལ་དུས་ཐམས་ཅད་དུ་མི་འཁྲུལ་བར་བསྒྲུབ་

[056A]༄༅། །པར་འདོད་པ། དཔེར་ན་དུ་ཡོད་ལ་མེ་ཡོད་ཀྱིས་ཁྱབ་པ་བསྒྲུབ་པ་ན། ཐོག་མར་ཚང་མང་ལྟ་བུའི་སྟེང་དུ་བསྒྲུབས་ནས་དེ་ནས་ཁྱབ་པ་དེ་གཉིས་རིགས་མཚུངས་པའི་རྒྱུ་མཚན་གྱིས་
ཁྱབ་པ་སྔ་མ་དེ་ཡུལ་དུས་ཐམས་ཅད་དུ་མི་འཁྲུལ་བར་བསྒྲུབ་པར་འདོད་ཅིང། སྔ་མ་དེའི་ཡང་རྟགས་སུ་ཚང་མང་གི་དུ་བ་དང་བསྒྲུབ་བྱའི་ཆོས་སུ་ཚང་མང་གི་མེ་སོང་བར་འདོད་པ་འདྲ་མོ་དེ་འདྲ་ཞིག་
ཨེ་ཡིན་སྙམ་སྟེ་གསལ་བོ་མི་དྲན་གསུངས། དངོས་པོ་སྟོབས་ཤུགས་སམ་ཞེས་པའི་སྐབས། བླ་མ་ཡོངས་འཛིན་རིན་པོ་ཆེས། ཐལ་འགྱུར་བའི་ལུགས་ལ། དངོས་པོ་སྟོབས་ཤུགས་ཀྱི་
རྟགས་དང་ཚད་མ་མི་འཇོག་གཞལ་བྱའི་ངོས་ནས་ཚད་མ་དང་བསྒྲུབ་བྱའི་ངོས་ནས་རྟགས་སུ་སོང་བ་མེད་གསུང་གསུངས། དེ་ཡང་དཔེར་ན་མི་ཞིག་འགྲོ་གིན་ཡོད་པའི་མདུན་རྒྱབ་གཉིས་ན་མི་གཉིས་
ཡོད་ཚེ། གཞན་ཞིག་གིས་དེ་གཉིས་ལ་མི་འདི་ཕར་འགྲོ་གིན་ཡོད་དམ། ཚུར་འོང་གིན་ཡོད་ཅེས་དྲིས་ན། མདུན་ན་ཡོད་པ་དེས་མི་འདི་ཕར་འགྲོ་གིན་མེད་ཚུར་འོང་གིན་ཡོད་ཟེར། རྒྱབ་ན་ཡོད་པ་དེས་མི་
འདི་ཕར་འགྲོ་གིན་ཡོད་ཚུར་འོང་གིན་མེད་ཟེར། ཐལ་འགྱུར་བ་ལ་དྲིས་ན། མི་འདི་ཕར་འཐོབ་པར་སྣང་བའི་ངོར་ཕར་འགྲོ་གིན་ཡོད་ཚུར་འོང་གིན་མེད། ཚུར་འོང་བར་སྣང་བའི་ངོར་ཚུར་འོང་གིན་ཡོད་
ཕར་འགྲོ་གིན་མེད། རང་ག་དེ་གཉིས་གང་ལ་ཡང་མ་ལྟོས་ན། ཕར་འགྲོ་གིན་ཡང་མེད་ཚུར་འོང་གིན་ཡང་མེད་ཟེར་ཡོད། དེས་མཚོན་ནས་ཆོས་ཐམས་ཅད་རིགས་འདྲ་བས། ཐལ་འགྱུར་བ་ལ་

[056B] ཁས་ལེན་མེད་ཟེར་མཁན་དེ་ཚོས་ཤིན་ཏུ་གོ་གིན་ཡོད་པའི་རྟགས་རེད་ཅེས་སྐུ་ཕྱོགས་རིན་པོ་ཆེས་གསུང་གསུངས། རང་རྒྱུད་པ་མན་ཆད་ཀྱིས་ཚད་མ་ཐམས་ཅད་རང་ཡུལ་ཐ་
སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པ་ཞིག་ལ་ཚད་མར་སོང་བ་འདོད། རང་རྒྱུད་པས་བཞག་པའི་ཚད་མ་ཐམས་ཅད་བདེན་འཛིན་དུ་སོང་ཡོད། རང་རྒྱུད་པས་རྟགས་སྦྱོར་
བཀོད་པ་ཐམས་ཅད་ཀྱང་རང་དབང་བར་བསམ་པའི་རྟགས་སྤྱོད་ཤ་སྟག་ཏུ་སོང་ཡོད། རང་རྒྱུད་ཀྱི་རྟགས་ཞེས་པའི་རང་རྒྱུད་དེ་གང་ཡིན་ན་འདི་ཤིན་ཏུ་གོ་དཀའ་བ་ཞིག་ཡིན། རྗེ་རིན་པོ་ཆེས་ཐལ་
རང་གི་གཞུང་མང་པོ་ཡུན་རིང་གཟིགས་ཀྱང་ཐུགས་ཐག་མ་ཆོད་བའི་སྐབས་ཤིག་ཤེས་རབ་སྒྲོན་མེར་རང་དབང་དུ་བྱས་ནས་སམ་ཞེས་པ་གཟིགས་ཏེ། རང་དབང་ཞེས་པ་དང་རང་རྒྱུད་ཞེས་པ་འདི་
གཉིས་འགྱུར་ཁྱད་མ་གཏོགས་དོན་འདྲ་བར་དགོངས་ནས་ཐུགས་སྐྱེད་ཤིན་ཏུ་ཆེ་བ་བྱུང་བས། དེ་ནས་རང་རྒྱུད་ཀྱི་རྟགས་ཞེས་པ་ཚུལ་འདི་འདྲ་ལ་བསམ་པ་ཡིན་ཞེས་གསལ་བར་གསུངས་པས་
དེང་སང་ང་ཚོལ་ལས་སླ་བོ་ཞིག་གནང་འདུག་པ་འདི་བཀའ་དྲིན་ཤིན་ཏུ་ཆེན་པོ་རེད། དེ་མིན་ན་རྗེ་རིན་པོ་ཆེ་ལྟ་བུ་ལ་གོ་དཀའ་ལེ་བྱུང་ན་ང་ཚོས་གང་ནས་གོ་གསུངས། རང་རྒྱུད་པ་མན་ཆད་ལ་
རི་བོང་དང་འབྲོང་གཉིས་ལ་རྭ་ཡོད་མེད་ཀྱི་ཁྱད་པར་འཇོག་དོན་གང་ཡིན་དྲིས་ན། སྲོག་ཆགས་དེ་གཉིས་ཀྱི་མགོ་ལ་མིག་ཤེས་ཚད་མས་བལྟས་ཚེ་མཐོང་རྒྱུ་ཡོད་མེད་ཀྱིས་འཇོག་ཟེར། ཐལ་

[057A]༄༅། །འགྱུར་པ་ལ་དྲིས་ན། དེ་འཇིག་རྟེན་གྱི་ཐ་སྙད་ཀྱི་དབང་གིས་ཡིན། ཡུལ་རང་གི་ངོས་ནས་དེ་གཉིས་ལ་རྭ་ཡོད་མེད་མཚུངས་ཟེར་དེ་འདྲ་ཞིག་ཡིན། དེ་མིན་ན་རི་བོང་ལ་རྭ་མེད་ཟེར་མི་ཐུབ་
རི་བོང་ལ་རྭ་ཡོད་པའི་ཡུལ་དུས་སྲིད་གཏམ་རྒྱུད་ཀྱང་ཡོད་གསུངས། དེས་ན་རང་རྒྱུད་པ་མན་ཆད་ཀྱིས་རི་བོང་རྭ་དང་བུམ་པ་ཚད་མས་གཞལ་རྒྱུ་ཡོད་མེད་བཞག་པའི་མཚམས་དེ་ཐལ་འགྱུར་བའི་དགག་བྱའི་ཚད་
ངོ་ཐོག་ཡིན། འདི་བའི་ལུགས་ཀྱི་ལྟ་བ་རྟོགས་ཚེ་ཐམས་ཅད་སྟོང་ཆམ་ཆམ་འགྲོ་བ་ཞིག་ཡོད་རྒྱུ་རེད། རྗེ་རིན་པོ་ཆེས། སེར་ཆོས་སྡིང་ནས་ལྟ་ཁྲིད་གནང་སྐབས། ཆོས་གྲལ་ནས་བླ་མ་རྟོག་ལྡན་པས་སྟོང་
ཉིད་རྟོགས་དེ་ཁོང་ལ་ཐམས་ཅད་སྟོང་འགྲོ་བ་ལྟ་བུའི་འཇིགས་སྣང་བྱུང་ནས་སྐུ་འགག་གི་གོང་བ་ལ། ཕྱག་གིས་འཇུས་ནས་གསུང་རྒྱུ་ཅི་ཡང་མེད་པར་ཧ་ལས་པ་དང་བརྒྱལ་བ་ལྟར་གྱུར་པས། ཆོས་ཐུན་
གྲོལ་ནས་གཟན་སྐྱོང་ལ་བླངས་ནས་སྤྱིལ་བུར་གདན་དྲངས། དེར་ད་དུང་དྲན་རྒྱུ་ཅི་ཡང་མེད་པར་འདུག་པ་ལ། རྗེ་རིན་པོ་ཆེ་ཕེབས་ནས་ཀུན་རྫོབ་གོང་བ་ཀུན་རྫོབ་གོང་བ་གསུངས་པས་ཐུགས་དྲན་གསོས་པ་
རེད། དེ་དབང་རྟུལ་གྱིས་ལྟ་བ་རྙེད་པའི་རྟགས་སུ་འཇིགས་སྐྲག་སྐྱེ་ལུགས་རེད། དབང་རྣོན་གྱིས་ལྟ་བ་རྙེད་ཚེ་ཡིད་དུ་ཕངས་པའི་དངོས་པོ་སྟོར་པ་སླར་རྙེད་པ་ལྟ་བུའི་དགའ་སྤྲོ་ཡོད་པ་རེད་གསུངས། ལྟ་བ་
ལ་དཔྱོད་པའི་ཚེ་ཆོས་ཅན་གྱི་སྣང་བ་འགོག་པ་མིན་གྱིས་འདོར་བ་རེད། དེའི་སྟོབས་ཀྱིས་མཉམ་བཞག་ཏུ་ཆོས་ཅན་གྱི་སྣང་བ་ཇེ་ནུབ་ཇེ་ནུབ་ཏུ་འགྲོ། རྗེས་ཐོབ་ཏུ་འཇུག་ཤེས་དྲུག་གིས་ཡུལ་ལ་བལྟས་པ་ན་

[057B] དཔེར་ན་མེ་བུས་ན་དུ་བ་འཐུལ་ཡོང་བ་དང་ངམ་ཤུགས་ཀྱིས་ཡིན་པ་དང་འདྲ་གསུངས། ཆོས་ཅན་མཐུན་སྣང་བའི་དོན། སྒྱུ་མའི་རྟ་སྒྱུ་མ་ཡིན་པར་ཤེས་པ་དང་མ་ཤེས་
པ་གཉིས་ཀྱིས་སྒྱུ་མའི་རྟ་ལ་ཉོ་ཚོང་བཤད་པ་ན། དེ་གཉིས་ཀྱིས་བསམ་ཚུལ་མི་མཐུན་པ་བཞིན་དུ། ཐལ་རང་གཉིས་ཀྱིས་ཆོས་ཅན་ཐ་སྙད་དུ་འཇོག་ལུགས་མི་མཐུན་པས་ཆོས་ཅན་མཐུན་སྣང་བ་མེད་
དེ་བཞིན་དུ་བསྒྲུབ་བྱའི་ཆོས་དང་རྟགས་མཐུན་སྣང་བ་ཡང་མེད། ཐལ་འགྱུར་བ་ནང་ཕན་ཚུན་ལ་ཆོས་ཅན་མཐུན་སྣང་བ་སོགས་ཡོད་དེ། དེ་དག་རང་ངོས་ནས་མ་གྲུབ་པར་འཇོག་པར་མཐུན་པའི་ཕྱིར། རང་རྒྱུད་
པ་མན་ཆད་ནང་ཕན་ཚུན་དུ་བརྩད་པའི་ཚེ་ཆོས་ཅན་མཐུན་སྣང་བ་སོགས་ཡོད་དེ། དེ་དག་རང་ངོས་ནས་གྲུབ་པར་འཇོག་པར་མཐུན་པའི་ཕྱིར། ལྷག་མཐོང་ཆེན་མོར་འདི་དང་མི་འདྲ་བ་གོ་དཀའ་བ་ཞིག་
གསུངས་ཡོད། དེ་ལ་བལྟས་ན་འདི་གོ་སླ་བའི་ཚོད་རེད་གསུངས། རང་རྒྱུད་པས་ཡུལ་ཅན་ཤེས་པ་ལ་ཡང་ལོག་གི་དབྱེ་བ་མི་འབྱེད། ཐལ་འགྱུར་བས་འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་ཡུལ་ཡུལ་
ཅན་གཉིས་ཀ་ལ་འཇོག་རང་ལུགས་ལ་ཀུན་རྫོབ་ལ་ཡང་ལོག་གི་དབྱེ་བ་མི་འཇོག་པའི་རྒྱུ་མཚན་རང་མཚན་ཞལ་གྱིས་མི་བཞེས་པ་ལ་ཐུག་དཔེར་ན་རྨི་ལམ་གྱི་གནས་སྐབས་ན། བྱད་བཞིན་མཐོང་
ནས་བདེན་སྙམ་པ་དང། བྱད་བཞིན་གྱི་གཟུགས་བརྙན་མཐོང་ནས་མི་བདེན་སྙམ་ཡང། སད་པ་ན་དེ་གཉིས་ཀ་མི་བདེན། དེ་བཞིན་དུ་སྟོང་ཉིད་ལ་བློ་ཁ་མ་ཕྱོགས་པ་ང་ཚོ་སད་པའི་སྐབས་འདིར་བྱད་

[058A]༄༅། །བཞིན་བདེན། བྱད་བཞིན་གྱི་གཟུགས་བརྙན་མི་བདེན་སྙམ་ཡང། སྟོང་ཉིད་རྟོགས་པའི་ཚེ་དེ་གཉིས་ཀ་མི་བདེན་པར་འདྲ་བར་ཤེས་ཡོང། རྨི་ལམ་གྱི་དཔེ་འདི་རྫུན་པའི་དཔེར་
ཤིན་ཏུ་གོ་བདེ་བ་ཡིན། དཔེར་ན་རྨི་ལམ་དུ་ངན་སོང་གསུམ་དུ་རིམ་པས་སྐྱེས་ནས་སྡུག་བསྔལ་སྣ་ཚོགས་མྱོང། དེ་ལ་སུན་སྣང་དང་མི་འདོད་པ་ཤུགས་དྲག་པོས་ཉམས་ཐག་ཐག་ནས་དེ་ལས་ཐར་ཏེ་
བདེ་འགྲོ་རྣམས་སུ་རིམ་པས་སྐྱེས་ནས་ལྷ་མིའི་བདེ་སྐྱིད་སྣ་ཚོགས་མྱོང་བ་རྨིས། ཕྱོགས་ཐམས་ཅད་ལ་བལྟས་པ་ན་ཡང་དེང་སང་གི་འཇིག་རྟེན་གྱི་སྣང་བ་འདི་ཇི་ལྟ་བ་བཞིན། སེམས་ཅན་རྣམ་པ་
སྣ་ཚོགས་ཀྱིས་ལས་རྣམ་པ་སྣ་ཚོགས་བྱེད་པ། རྒྱ་གར་ནག་བོད་སོག་པོ་ལ་སོགས་པ་མི་རིགས་རྣམ་པ་སྣ་ཚོགས་ལ་ཆོས་ལུགས་གྲུབ་མཐའ་རྣམ་པ་སྣ་ཚོགས་དར་ནས་འཆད་ཉན་སོགས་བྱེད་ཅིང་
འདུག་པ་ལ། རང་གིས་ཡང་ཉན་པས་བླ་མ་འགའ་ཞིག་གིས། འདི་ཐམས་ཅད་རྫུན་པ་ཡིན་སྒྱུ་མ་ཡིན་རྨི་ལམ་ཡིན་གསུངས་ན། ཆོས་ཀྱི་བག་ཆགས་མེད་ལ་དབང་པོ་ཅུང་ཟད་རྣོན་ངེས་ཤེས་མི་སྐྱེ་བར་མ་
ཟད། བློ་ཡུལ་དུ་གཏན་ནས་མི་ཤོང། ཆོས་ཀྱི་བག་ཆགས་ཅུང་ཟད་ཡོད་པ་སྔར་སད་པའི་གནས་སྐབས་ཚོ་སྟོང་ཉིད་གྱི་གཏམ་མང་པོ་ཐོས་མྱོང་བ་ཞིག་ཡིན་ན། ཡིད་དཔྱོད་ཀྱི་ངེས་པ་ཅུང་ཟད་སྐྱེ་ཡང་སད་
ནས་རྨི་ལམ་དེ་ལ་མི་བདེན་པའི་ངེས་ཤེས་སྐྱེས་པ་ལྟ་བུ་གཏན་ནས་ཡོང་མི་ཐུབ། དེ་ནས་གློ་བུར་དུ་གཉིད་དེ་སད་ནས་སྔར་གྱི་རྨི་ལམ་དེ་དྲན་པ་ན། དེ་འདྲའི་ཡ་མཚན་དེ་འདྲའི་འཁྲུལ་སྣང་འཆར་ལུགས་

[058B] ད་དུང་སྔར་གྱི་དེ་ག་ཤེད་ཅིག་ན་ཡོད་སྙམ་དུ་བདེན་པར་ཞེན་པ་གཏན་ནས་མི་ཡོང། དེ་ནས་ཡང་
ཡང་གཉིད་དུ་སོང་ནས་ཡང་ཡང་སྔར་གྱི་རྨི་ལམ་དེ་ཐམས་ཅད་རྨིས་ནས་སད་ན། གཉིད་ཀྱི་གནས་སྐབས་ཀྱི་བདེན་པའི་སྣང་ཞེན་དང། སད་པའི་གནས་སྐབས་སུ་རྫུན་པར་ངེས་ཤེས་འདྲེན་ཚུལ་ཐམས་
ཅད་གོང་དང་འདྲ། ལྷག་པར་ཡང་སད་པའི་གནས་སྐབས་སུ་འདི་འདྲ་སྔར་ཡང་ཡང་ཡང་རྨིས་སྙམ་ནས་མི་བདེན་པ་ལ་ངེས་ཤེས་ལྷག་པར་འདྲེན། འོན་ཀྱང་རྨི་ལམ་ན་བླ་མས་སྣང་བ་ཐམས་ཅད་རྨི་
ལམ་སྒྱུ་མ་བཞིན་དུ་མི་བདེན་པར་ངོ་སྤྲོད་པ་སྐལ་བ་བཟང་སྙམ་དུ་དགའ་སྤྲོ་སྐྱེ། དེ་བཞིན་དུ་ང་ཚོ་འཁོར་བ་ཐོག་མ་མེད་པ་ནས་གཏི་མུག་གི་གཉིད་འཐུག་པོ་ལོག་ནས་གཉིད་དེས་བསླད་པའི་རྨི་ལམ་ལ་
རིགས་དྲུག་གི་སྐྱོ་གནས་སྣ་ཚོགས་སུ་བདེ་སྡུག་སྣ་ཚོགས། ཆོས་ལུགས་གྲུབ་མཐའ་སྣ་ཚོགས་དང་ཕྲད་པ་རྨི་བཞིན་པ་ལས་སད་མ་མྱོང་བ་ཡིན། ད་ལྟ་ཡང་གཉིད་དེའི་ངང་ནས་རྨི་ལམ་དེ་འདྲ་རྨི་
བཞིན་པ་ཡིན་པས། དེང་སང་བླ་མ་དགེ་བའི་བཤེས་གཉེན་རྣམས་ཀྱིས་སྣང་བ་འདི་ཐམས་ཅད་མི་བདེན་རྨི་ལམ་སྒྱུ་མ་བཞིན་དུ་རྫུན་པ་ཤ་སྟག་ཡིན་པས། བདེན་པར་མ་ཞེན་གསུངས་རུང་ཡིད་མི་
ཆེས་པ་དང། ངེས་ཤེས་མི་སྐྱེ་བ་ནི་ཐོག་མ་མེད་པ་ནས་མ་རིག་པའི་གཉིད་དུ་སོང་བའི་ངང་ནས་འཁྲུལ་སྣང་གི་རྨི་ལམ་སྣ་ཚོགས་ཤར་བ་ལ་བདེན་པར་ཞེན་ཞེན་ནས་ཨ་འཐས་སུ་སོང་བ་དང་

[059A]༄༅། །སྔོན་ལྟ་བ་ལ་བག་ཆགས་མ་བཞག་པས་ལན་འདུག་པས། དེང་སང་དབུ་མའི་གཞུང་ལ་འཆད་ཉན་དང་ཐོས་སོགས་ཀྱི་སྒོ་ནས་བག་ཆགས་འཇོག་པ་ལ་འབད་དགོས། དེ་ལྟར་
ཡང་ཡང་འབད་ནས་ཡིད་དཔྱོད་དང་རྗེས་དཔག་ཚད་མས་ངེས་པ་དྲངས་པ་ནི། སྔར་རྨི་ལམ་གྱི་སྐབས་ན་བླ་མས་སྣང་བ་འདི་རྫུན་པར་ངོ་སྤྲོད་པ་ལ་ངེས་ཤེས་དྲངས་པ་དང་འདྲ་བར་བདེན་ཞེན་ལ་ཅུང་ཟད་
གནོད། བདེན་སྣང་མངོན་གྱུར་རེ་ཞིག་ཙམ་ཡང་འགོག་མི་ནུས་པར་བདེན་ཞེན་ཡང་ཡང་འབྱུང་བའི་དེ་ལ་ལྟ་བ་ཡང་ཡང་གསལ་བཏབ་ནས་དྲན་པར་བྱས་ཏེ་བསྐྱང་དགོས། དེ་ལྟར་བྱས་ནས་སྟོང་
ཉིད་མངོན་སུམ་དུ་རྟོགས་པ་ན་སྣང་བ་ཐམས་ཅད་རྫུན་པར་མངོན་སུམ་དུ་ཚད་མས་ངེས་པ་དྲངས་པ་ནི། གཉིས་སད་ནས་རྨི་ལམ་གྱི་སྣང་བ་རྫུན་པར་ངེས་ཤེས་དྲངས་པ་དང་འདྲ། དེས་ན་དེ་ཁོ་ན་ཉིད་ལ་བློ་
ཁ་གཏན་མ་ཕྱོགས་བའི་སོ་སོ་སྐྱེ་བོ་རྣམས་ནི་མ་རིག་པའི་གཉིད་ལོག་ནས་རྨི་ལམ་རྨི་བཞིན་པ་ལ་བདེན་པར་ཞེན་ནས་གནས་པ་ཡིན། སྟོང་ཉིད་ལ་ཡིད་དཔྱོད་དང་རྗེས་དཔག་ཚད་མས་ངེས་པ་རྙེད་པའི་སོ་སོ་
སྐྱེ་བོ་རྣམས་ནི། དེ་འདྲའི་རྨི་ལམ་ལ་རྨི་ལམ་དུ་ངོས་ཟིན་ཀྱང་གཉིད་མ་སད་པ་ཡིན། སྟོང་ཉིད་མངོན་སུམ་དུ་གསར་དུ་རྟོགས་པ་ན་མ་རིག་པའི་གཉིད་དེ་ལན་གཅིག་སད་པ་ཡིན་ཀྱང། ཡང་རྗེས་ཐོབ་ཀྱི་
གནས་སྐབས་སུ་བདེན་སྣང་དང་བདེན་ཞེན་མངོན་གྱུར་བ་སྐྱེས་པ་ན་སླར་ཡང་གཉིད་དུ་སོང་བ་ཡིན། དེ་ནས་ཡང་ལྟ་བ་གསལ་བཏབ་ནས་སྟོང་ཉིད་མངོན་སུམ་དུ་རྟོགས་པའི་བློ་མངོན་སུམ་དུ་གྱུར་བ་ན་སླར་

[059B] དེ་ལྟར་རེས་འཇོག་གིས་ས་བཅུ་བའི་གནས་སྐབས་སུ་སད་པ་ན་དོན་དམ་མངོན་དུ་གྱུར། གཉིད་པ་ན་ཀུན་རྫོབ་མངོན་དུ་གྱུར་བས། བདེན་གཉིས་རེས་འཇོག་ལས་གཅིག་
ཆར་དུ་མངོན་དུ་གྱུར་མི་ཐུབ། དེའི་ཕྱིར། སྤྲིན་མཐོང་མཁའ་ལ་ཉིན་བཞིན་དུ། །འདིར་ཁྱོད་བློ་གྲོས་ཕྱོགས་གཅིག་ཅན། །གསུངས་པ་རེད། དེ་ནས་མ་རིག་པའི་གཉིད་གཏན་ནས་སད་དེ་སངས་རྒྱས་པ་
ན་དུས་དང་རྣམ་པ་ཐམས་ཅད་དུ་བདེན་གཉིས་གཅིག་ཆར་དུ་མངོན་དུ་གྱུར་ནས་གནས་པ་རེད། དེས་མཁྱེན་ཚུལ་ནི་བྱང་སེམས་ས་བཅུ་བ་བ་ཚོ་ཡང། བསམ་པའི་ཡུལ་ལས་འདས་པས་བསམ་
གྱིས་མི་ཁྱབ་པ་ཞིག་ཡིན་པ་རེད། དེ་ཡང་ཕྱོགས་གཅིག་ཙམ་མཚོན་པའི་དབང་དུ་བྱས་ན། དཔེར་ན་ང་ཚོས་མདངས་རྨི་ལམ་གསལ་བོ་ཞིག་རྨིས་པ་དེ་རིང་དྲན་པ་ན། དེའི་དབྱིབས་དང་
རྣམ་འགྱུར་སོགས་ཇི་ལྟ་བ་བཞིན་འཆར་ཡང་ཤར་བཞིན་པའི་དུས་ཉིད་ནའང་དེ་འདྲའི་རྣམ་འགྱུར་དང་རྣམ་པ་ཅན་གྱི་དངོས་པོ་དེ་ཡུལ་དུས་རང་བཞིན་གང་ནའང་མེད་པ་ལ་ངེས་ཤེས་ཀྱང་དུས་དེ་
ཉིད་ན་དྲངས་ཡོང་བ་དང་འདྲ་བ་ཡིན་པ་ནི། འཇུག་པ་ལས། འདི་ན་ཇི་ལྟར་སད་བཞིན་ཇི་སྲིད་དུ། །མ་སད་དེ་སྲིད་དེ་ལ་གསུམ་པོ་ཡོད། །སད་པར་གྱུར་ན་གསུམ་ཆར་ཡོད་མིན་ལྟར། །གཏི་མུག་
གཉིད་སད་ལས་དེ་དེ་བཞིན་ནོ། །ཞེས་གསུངས་པ་ལྟར་རོ། །དེ་བཞིན་དུ་རྨི་ལམ་གྱི་རྒྱུ་འབྲས་བྱ་བྱེད་ཐམས་ཅད་མི་བདེན་པ་བཞིན་དུ། སད་པའི་གནས་སྐབས་ཀྱི་རྒྱུ་འབྲས་སོགས་འཁོར་

[060A]༄༅། །འདས་ཀྱི་བྱ་བྱེད་ཐམས་ཅད་ཀྱང་མི་བདེན་པ་ནི། མི་བདེན་པ་ཡི་རྒྱུ་ལ་བརྟེན་བྱས་ནས། །འབྲས་བུའི་རྣམ་པ་མི་བདེན་རང་བཞིན་ཅན། །ཐམས་ཅད་ཀྱང་ནི་སྐྱེ་བར་ཤེས་པར་གྱིས་
ཞེས་གསུངས་པ་ལྟ་བུ་ཡིན། དེས་ན་དབུ་མའི་ལྟ་བ་རྟོགས་པ་ལ་ཐོག་མར་དགག་བྱ་ངེས་པ་ཤིན་ཏུ་གལ་ཆེ་ཞིང། དེས་ནས་ཀྱང་འདི་འདྲ་བའི་གནས་སྐབས་སོགས་ལྟ་བའི་དཔྱད་པ་བྱེད་པའི་སྐབས་
ཐམས་ཅད་དུ་དགག་བྱའི་རྣམ་པ་བློ་ཡུལ་དུ་ཤར་བཞིན་པའི་ངག་ནས་དཔྱད་དགོས་ཀྱིས། དེ་ལྟར་མིན་པར་དགག་པ་ཐལ་ཆེས་ན་ཆད་མཐའ་དང། ཆུང་ན་རྟག་མཐའ་སོགས་ལྟ་བའི་གོལ་སར་འགྲོ་ཉེན་
ཡོད་པས་ཤིན་ཏུ་གཟབ་དགོས། དེས་ན་གསུང་རབ་ཀྱི་དོན་ཉམས་ལེན་ལ་སྦྱར་ནས་རང་གི་སེམས་ལ་ཕན་པ་ཞིག་ཨེ་གོ་བལྟ་དགོས། རང་ག་ཚིག་འདིའི་དོན་འདི་ཡིན་ཞེས་བཤད་ཤེས་པ་ཙམ་ལ་སྙིང་
བོ་མེད་གསུངས། གྲུབ་མཐའ་སྨྲ་བ་ཐམས་ཅད་ཀྱིས་སེམས་ཅན་གྱི་དབང་ཤེས་ཚད་མ་ཐམས་ཅད་ལ་གཟུགས་གང་སྣང་རང་མཚན་གྱིས་གྲུབ་པར་སྣང་བར་ཁས་ལེན་པ་ཡིན། དཔེར་ན་སྒྱུ་མའི་རྟའམ་རྨི་ལམ་གྱི་རྟ་
སྣང་བ་ན། རྟ་ཡིན་རུང་མི་རུང་རྟའི་རྣམ་པར་སྣང་བ་མྱོང་བས་གྲུབ་པ་བཞིན་ནོ་གསུངས། ཐལ་འགྱུར་པའི་ཐུན་མོང་མ་ཡིན་པའི་དམ་བྕའམ་གྲུབ་མཐའ་གྲགས་ཆེ་བ་བརྒྱད་ནི། རང་རྒྱུད་པ་དང་ཐུན་མོང་
མ་ཡིན་པའི་གྲུབ་མཐའ་རང་གི་མཚན་ཉིད་ཀྱིས་གྲུབ་པ་མེད་པའི་རྒྱུ་མཚན་གྱིས་རང་རྒྱུད་ཀྱི་གཏན་ཚིགས་མི་བཞེད་པ། རྒྱུ་མཚན་དེ་ཉིད་ཀྱིས་ཉན་རང་འཕགས་པ་ལ་ཆོས་ཀྱི་བདག་མེད་རྟོགས་

[060B] དེ་ཉིད་ཀྱིས་བདེན་འཛིན་ཉོན་སྒྲིབ་ཡིན་པ་དང། དེ་ཉིད་ཀྱིས་ཞིག་པ་དངོས་པོར་འདོད་པ་དང། དེ་ཉིད་ཀྱིས་དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་དང། སེམས་ཙམ་
ནང་ཐུན་མོང་མ་ཡིན་པ་ཡང་རྒྱུ་མཚན་དེ་ཉིད་ཀྱིས་ཀུན་གཞི་མེད་པ་རང་རིག་མེད་པ་ཕྱི་དོན་ཡོད་པ་སྟེ་བརྒྱད་ལ་བྱེད་དགོས་པ་འདྲ་སྟེ་གྲངས་དང་ཞིབ་ཆ་དཔྱད་རྒྱུ་ཡོད་གསུངས། གྲུབ་མཐའ་དང་དམ་
བཅའ་དོན་གཅིག་དམ་བཅའ་ལ་ཡོད་ཀྱི་དམ་བཅའ་དང་ངག་གི་དམ་བཅའ་གཉིས་ཡོད། ངག་གི་དམ་བཅའ་ལ་ཁས་བླངས་ཡང་ཟེར། ཞིག་པ་དངོས་པོ་ཡིན་ཚུལ་ནི། སྣུམ་ཟད་པ་མར་མེ་
འགག་པའི་རྒྱུ་ཡིན། མར་མེ་ཞིག་པ་དེའི་འབྲས་བུ་ཡིན། གཙོ་ཆེར་ལས་ཞིག་པ་རང་ངོས་ནས་ཞིག་པ་མ་ཡིན་པའི་གནད་ཀྱིས་དེ་དངོས་པོར་བསྒྲུབས་ནས། དེའི་རྒྱུ་མཚན་གྱིས་བག་ཆགས་བསྒོ་
གཞིའི་ཀུན་གཞི་མ་བཞག་ཀྱང། ལས་འབྲས་ཀྱི་འབྲེལ་བ་འཇོག་བདེ་བའི་རིགས་ལམ་བསྟན་པ་ཡིན། ལས་ཞིག་པས་ཞིག་པ་སྐྱེད་པ་སོགས་རྒྱུད་རིང་བོ་ཞིག་བསམ་ན་བདེན་འཛིན་གྱི་སྣོན་
པར་འགྲོ་གསུངས། བྱེ་བྲག་པས་སྒྲ་འབྱུང་བ་ཆེན་པོ་རྒྱུར་བྱས་པ་ལས་བྱུང་བ་མ་ཡིན་པར། རང་གི་བར་སྣང་སྟོང་པ་ལས་གྲགས་པ་འམ་བྱུང་བ་ཡིན་པས་ནམ་མཁའི་ཡོན་ཏན་ཡིན་ཟེར་
ས་འཁོར་ནའང་དེ་འདྲ་ཞིག་གསུངས་ཡོད་གསུངས། ཆོས་ཅན་མཐུན་སྣང་བ་འགོག་སྐབས་ཆོས་ཅན་འཁྲུལ་མ་འཁྲུལ་གྱི་ཤེས་པ་གང་གིས་རྙེད་ཅེས་བ་རྟགས་ནས་སྐྱོན་བརྗོད་པ་ནི། ལགས་

[061A]༄༅། །ལྡན་རང་ཉིད་ཀྱིས་ནང་གི་སྐྱེ་མཆེད་རྣམས་ཞེས་སོགས་སྐབས། ཆོས་ཅན་དེ་བདེན་གཉིས་སུ་བརྟགས་ནས་སྐྱོན་བརྗོད་པས། འདིར་ཡང་དེ་ལྟར་བྱས་ཤིང་བྱས་ཆོག་པའང་ཡིན་
གསུངས། གཞན་གྲགས་ཀྱི་རྟགས་ཞེས་པ་ཡུལ་རང་ངོས་ནས་མ་ཡིན་པར། ཐ་སྙད་གཞན་ལ་གྲགས་པའི་རྟགས་དང་སྦྱོར་བ་ལ་ཟེར་བ་ཡིན། ཐ་སྙད་པའི་ཚད་མ་ལ་གཞན་ཟེར་བ་དང་གཞན་
ཐ་སྙད་པའི་ཚད་མ་དེ་ལ་ལྟོས་ནས་རྟགས་ཆོས་འཇོག་ལུགས་འགྲོ་འོང་གི་དཔེས་གསུངས་སོ། །མྱུ་གུ་རྟོགས་པའི་བློ་དེ་ལའང་མྱུ་གུ་བདེན་པར་འཛིན་པའི་བདེན་འཛིན་མངོན་གྱུར་པས་དངོས་སུ་ཟིན་པ་
དང། མྱུ་གུ་བདེན་མེད་དུ་རྟོགས་པའི་བློ་མངོན་གྱུར་པས་དངོས་སུ་ཟིན་པ་དང། དེ་གཉིས་གང་གིས་ཀྱང་ཁྱད་པར་དུ་མ་བྱས་པ་གསུམ་ཡོད་གསུངས། གཞན་གྲགས་ཀྱི་རྟགས་ཀྱིས་བསྒྲུབ་བྱ་
བསྒྲུབ་པ་ལ་ཕ་རོལ་པོས་ཁས་བླངས་པ་ཙམ་གྱིས་མི་ཆོག་གིས། ཆོས་ཅན་གཉིས་དང་རྟགས་ལ་སོགས་པ་རང་ངོས་ནས་གཞལ་ན་ཞེས་སོགས་སྐབས། ཆོས་ཅན་གཉིས་ནི་མཐུན་དཔེ་ཆོས་ཅན་དང་
ཤེས་འདོད་ཆོས་ཅན་གཉིས་ཡིན་ལ། རང་ངོས་ནས་ཞེས་པ་དགག་བྱ་ལ་མི་གོ་བར་སྔ་རྒོལ་རང་ངོས་ནས་བསམ་བློ་བཏང་ན་ཞེས་བཤད་དགོས། འདི་ལྷག་མཐོང་ཆེན་མོ་སོགས་དང་བསྟུན་ནས་དཔྱད་
རྒྱུ་ཡོད་གསུངས། འདོད་དགོས་པའམ་འདོད་པ་ཅིག་ཞེས་པ་བསྒྲུབ་བྱ་ལ་བྱེད་གསུངས། དགོངས་འགྲེལ་དང་འགལ་བ་སྤངས་པའི་སྐབས་སུ། སྟོན་པ་ཐུགས་རྗེ་ཅན་གྱིས་ཕྱི་དོན་ཡོད་པར་

[061B] དེ་ལྟར་གསུངས་དགོས་ཀྱི་གདུལ་བྱ་ལ་ལྟོས་ཏེ་གསུངས་པ་ཡིན་པས་རྫུན་དུ་འགྲོ་དོན་མེད་ཆོས་སུ་སོང་བ་ཡིན། དེ་བཞིན་དུ་ཕྱི་དོན་མེད་གསུངས་པའང་དེ་ལྟར་གསུངས་
དགོས་ཀྱི་གདུལ་བྱ་ལ་ལྟོས་ཏེ་གསུངས་པ་ཡིན་པས་ཆོས་སུ་སོང་བ་ཡིན། རྫུན་དུ་འགྲོ་དོན་མེད། དེ་གཉིས་གང་ལའང་མ་ལྟོས་པར་ཕྱི་དོན་ཡོད་མེད་གང་དུའང་མ་གསུངས་ཟེར་ཆོག་དཔེར་ན་
གོང་དུ་འགྲོ་འོང་གི་བྱ་བྱེད་བཞག་པ་དང་འདྲ་གསུངས། གསུང་རབ་ཀྱི་གདུལ་བྱ་ཕྱི་རོལ་བ་ཡོད་པ་འདྲ་སྟེ། གྱ་བདུན་པའི་རྒྱབ་ཕྲེང་བཞི་པར་གཞན་སྡེ་བདག་ཏུ་སྨྲ་བ་དངོས་སམ་ཞེས་སོགས་
སྐབས། གཞན་སྡེ་དང་དེའི་རིགས་ཅན་དྲངས་པའི་ཕྱིར་གསུངས་པའི་དྲང་དོན་དུ་གསུངས་འདུག་བདག་ཡོད་པར་གསུངས་པའི་མདོའི་གདུལ་བྱ་ལ་ཕྱི་རོལ་བ་ཡོད་ཟེར་བ་དང། དེ་མེད་
བདག་སྨྲ་ལ་ཞེན་པའི་གནས་མ་བུ་བ་སོགས་འཇོག་ཟེར་བའི་ལུགས་གཉིས་ཡོད་ཚོད་ཡིན་གསུངས། སྙིང་པོ་ཀུན་གཞིར་བསྒྲགས་པ་ཡང་ཞེས་སོགས་སྐབས། སེམས་བདེན་སྟོང་ལ་
ཀུན་གཞིའི་སྒྲས་བསྟན་པ་རེད། སེམས་ཀྱི་ཆོས་ཉིད་བག་ཆགས་བསྒོ་གཞི་ཡིན་པ་འདྲ་མོ་ཞིག་ཀྱང་འདུག་སྣམ་བུ་ཁ་དོག་སྣ་ཚོགས་སུ་འགྱུར་བ་ཚོས་ཀྱིས་བྱེད་པ་བཞིན། ཆོས་
ཅན་སྣ་ཚོགས་སུ་སྣང་བ་འདི་རྣམ་རིག་པ་ལྟར་ན་ཀུན་གཞིས་བཅོས་པ་འདྲ་མོ། དབུ་མ་བ་ལྟར་ན་སྟོང་ཉིད་ཀྱིས་བཅོས་པ་འདྲ་མོ་ཞིག་ཡིན། སྔར་ངས་གྲྭ་སར་རིགས་ལ་ཚོགས་གླེང་

[062A]༄༅། །བྱས་སྐབས། རྭ་སྟོད་རྡོ་རྗེ་འཆང་གིས་ཁྱོད་ཀྱི་ཟླ་བོ་དེས་ཅི་ཟེར་གསུངས་པས། སེམས་ཅན་གྱི་སེམས་བདེན་སྟོང་སངས་རྒྱས་ཀྱི་རིགས་ཡིན་ཟེར་ཞུས་པས། འོ་དེས་གསུངས་
པ་མད་ངལ་བློ་སྐྱེད་དེ་ལས་ཆེ་བ་མ་བྱུང། སེམས་ཅན་གྱི་སེམས་བདེན་པར་མེད་པས་སངས་རྒྱ་རྒྱུ་ཡོད་པ་རེད། སེམས་བདེན་པར་ཡོད་ན་སངས་རྒྱས་སུ་ཇི་ལྟར་འགྱུར་གསུངས། སྐྱེས་བུ་དམ་
པ་ལ་རྟོག་པ་འཁྲུངས་ཚུལ་བསམ་གྱིས་མི་ཁྱབ། ཕྱིས་སུའང་ཁོང་ལ་ཚེ་འདིར་བློ་སྐྱེད་ཆེན་པོ་གཉིས་བྱུང། གཅིག་ཕུར་བུ་ལྕོག་གམ་ར་ཁ་བྲག་གི་དགེ་སློང་ཞིག་གིས་གསུངས་ལུགས་
ཞིག་དང། གཅིག་གོང་གི་དེ་ཡིན་ཞེས་ཡང་ཡང་གསུངས་པ་དེ་ཐུགས་མད་རྒྱུ་རེད། གྲུབ་མཐའ་འོག་མ་ཚོས། ནས་མྱུག་གི་རྒྱུའི་གཙོ་བོའི་ས་བོན་ལ་ནས་རྡོག་དང། དེ་མཐར་གཏུགས་ན་དེའི་
སྟེང་གི་ནས་མྱུག་སྐྱེད་པའི་ནུས་པ་ཞིག་འཇོག་དེ་བཏགས་དོན་བཙལ་ནས་འཇོག་ལུགས་རེད། ཐལ་འགྱུར་བའི་ལུགས་ལ་ནས་རྡོག་བདེན་པར་མེད་པ་དེ་ནས་མྱུག་གི་རྒྱུ་ལ་འཇོག་དགོས་པ་
འདྲ་མོ་ཞིག་ཡོད། ནས་རྡོག་གཅིག་པོ་དེ་ཡང་བདེན་པར་མ་གྲུབ་པའི་རྒྱུ་མཚན་གྱིས་ནས་མྱུག་སྐྱེ་བ་ནས་འབྲས་དུ་མ་འཁྲུངས་པ་སོགས་རུང་བ་རེད། དེ་བཞིན་དུ་སེམས་བདེན་པར་མེད་པའི་གནད་ཀྱིས་
གནས་ལུས་ལོངས་སྤྱོད་ཀྱི་སྣང་བ་བཟང་ངན་སྣ་ཚོགས་སུ་འཆར་བ་ཡིན། དེ་རིང་ལུས་ཡུངས་འབྲུ་ཙམ་པ་ལ་སང་ལུས་རི་རྒྱུད་ཙམ་དུ་འགྱུར་བ་དང། དེ་རིང་རྭ་ཟང་ངེ་ཡོད་པ་སང་ཉིན་གཙུག་ཏོར་

[062B] སེམས་བདེན་པར་མེད་པའི་རྣམ་འགྱུར་ཤ་སྟག་རེད་གསུངས། གྱ་དགུ་པའི་ཉིན་ཕྲེང་ལྔ་པ་དང་དྲུག་པར་རྣལ་འབྱོར་སྤྱོད་པ་འདོད་པ་ལྟར་གྱི་
མིང་དང་བརྡས་བཞག་མ་བཞག་གི་ཁྱད་པར་ཡོད་པ་ལ་དགོངས་ནས་ཞེས་སོགས་ལ་དཔྱད་པ་བྱེད་རྒྱུ་མང་པོ་འདུག་གསུངས། དགུ་བཅུ་པའི་ཉི་ན་ཕྲེང་གཉིས་པར་བདག་གི་བ་རྣམས་རང་དབང་དུ་
གྱུར་བའི་བདག་མེད་པའོ་གསུངས་ལུགས་ཀྱིས། ཕུང་སོགས་བདག་གི་བ་རྣམས་རང་གི་དབང་བྱར་བྱེད་པའི་བདག་གིས་སྟོང་པ་འམ། ཡང་ན་ཕུང་སོགས་བདག་གི་བ་རྣམས་རང་སྐྱ་ཐུབ་
པའི་རྫས་ཡོད་ཀྱི་བདག་གིས་དབང་བསྒྱུར་བྱར་མ་གྲུབ་པ་དང། ཕུང་སོགས་བདག་གི་བ་ལ་དབང་སྒྱུར་བ་པོ་བདག་རང་སྐྱ་ཐུབ་པའི་རྫས་ཡོད་ཀྱིས་སྟོང་པ་ཞེས་བཤད་དགོས་གསུངས་
དེའི་རྒྱབ་ཕྲེང་དུ་གསུངས་ལུགས་ལ་བརྟགས་ན་གདུལ་བྱའི་བསམ་པའི་ཁྱད་པར་ལ་ལྟོས་ཏེ་རང་མཚན་རྟོགས་པའི་ཚད་མ་ཡོད་ཟེར་དགོས་པ་འདྲ། བཙུན་མོ་རི་འདི་ཕ་རིན་ཚུར་རི་
ཡིན། འདི་ན་ཕ་རི་ཡིན། གསུང་རབ་ཀྱི་དོན་དང་གསུང་པ་པོའི་དགོངས་པ་ཡིན་མིན་མུ་གཉིས་ཡོད། འོན་ཀྱང་ཕྱི་དོན་མེད་པ་དེ་སེམས་ཙམ་པ་ལ་ལྟོས་ཏེ་གསུང་པ་པོའི་དགོངས་པ་ཨེ་ཡིན་
སྙམ་གསུངས། གོ་གཅིག་པའི་ཉིན་ཕྲེང་དུ་མིང་འཇུག་པའི་གཞི་མེད་པས་མིང་ཡང་མེད་ཅེས་འདིར་དགག་བྱ་ལ་བསྙེགས་ཀྱང། སྤྱིར་ཡང་དེ་ལྟར་འདོད་དགོས་པ་འདྲ། གོ་གཉིས་པའི་

[063A]༄༅། །ཉིན་ཕྲེང་དུ་མ་ངེས་ཕྱིར་གསུངས་ཚུལ་གྱིས། ཐེག་བསྡུས་ལས་གསུངས་བའང་མ་ངེས་ཕྱིར་ཡིན་པ་འདྲ་སྟེ་དཔྱད་རྒྱུ་སྣང། དེ་ཡང་དོན་མང་པོར་འགྱུར་བ་དང་གཅིག་ཏུ་
མ་ངེས་པར་འགྱུར་གསུངས་པ་ཞིག་དྲན་ཏེ་གསལ་པོ་མི་འདུག་གོ་གསུམ་པའི་ཉིན་རྒྱབ་ཏུ་མཚན་ཉིད་གསུམ་ཤིན་ཏུ་གསལ། དེའི་རྒྱབ་ཕྲེང་དུ་འཇུག་འགྲེལ་གྱི་ལུང་དྲངས་པར། སྦྲུལ་དེ་
ཐག་པ་ལ་མེད་པས་ཞེས་པའི་ལ་སྒྲ་དེ་ཉིད་ཀྱི་བདུན་པ་ཡིན། གནས་གཞི་ཡིན་ན་ཐག་པའི་སྟེང་ན་སྦྲུལ་ཡོད་ཀྱང་ཆོག་པས་མི་འགྲིག་སྦྲུལ་དངོས་ལ་ཞེས་པའི་ལ་སྒྲ་གནས་གཞིའི་བདུན་པ་བྱས་
ཆོག་སངས་རྒྱས་ཀྱི་སྤྱོད་ཡུལ་ལ་ནི་དངོས་ཡིན་ཞེས་པ་སྟོང་ཉིད་ཡིན་ཞེས་པའི་དོན་ནོ། །འདིའི་སྐབས་སུ་དངོས་པོ་བྱས་པ་ཅན་ཞེས་པའི་དངོས་པོ་ནི་རང་བཞིན་ལ་གོ་དགོས་པས་རང་བཞིན་
བཅོས་མའི་ཆོས་ཞེས་པར་གོ་འཇུག་འགྲེལ་གྱིས་གྲུབ་མཐའ་འོག་མའི་རྩོད་སྤོང་ཞིག་གི་སྐབས། རྣ་བ་དང་སྙིང་མེད་པ་གསུངས་པ་འཇུག་ཊིཀ་ན་དྲངས་ཡོད་པ་དེ། དབུ་མ་བས་ཆོས་ཐམས་
ཅད་རང་བཞིན་གྱིས་མེད་བྱས་པ་ལ། དངོས་སྨྲ་བས། དེ་ཐམས་ཅད་མེད་པར་ཐལ། རང་བཞིན་གྱིས་མེད་པའི་ཕྱིར་ཟེར་བ་ལ་གཏན་ནས་མེད་བྱས་བ་མིན། རང་བཞིན་གྱིས་མེད་བྱས་པ་ཡིན་
རང་བཞིན་གྱིས་མེད་ཚུལ་འདི་འདྲ་འདི་འདྲ་ཡིན་ཞེས་བཤད་ཀྱང། ད་དུང་མི་གོ་བར་འདིས་ཆོས་ཐམས་ཅད་མེད་ཟེར་ནས་ཆོས་ཐམས་ཅད་ལ་སྐུར་བ་བཏབ་པས། ཆད་ལྟ་བ་ཡིན་ཞེས་

[063B] དཔལ་ལྡན་ཟླ་བས། རང་བཞིན་མེད་ལུགས་དེ་ཙམ་བཤད་ཀྱང་དོན་མི་གོ་བས་སྙིང་མེད་པ། རང་བཞིན་ཞེས་པའི་སྒྲ་ཡང་མི་གོ་བས་རྣ་བ་མེད་པ་འདྲ་མོ་འདི་དག་དང་
ལྷན་ཅིག་རྩོད་དགོས་པ་ཁོ་བོ་ཅག་ལ་དཀའ་བ་ཞིག་བྱུང་གསུངས་པ་རེད། གོ་བཞི་བའི་ཉིན་ཕྲེང་དུ་བྱམས་ཞུས་ལས་རྫས་སུ་ཡོད་མེད་གསུངས་པའི་རྫས་ནི་ཞེས་པ་ནས་ཡོད་པ་ཙམ་མོ་ཞེས་པ་
རིགས་པས་གྲུབ་པའི་རྫས་ཡོད་ལ་གོ་དགོས། འདི་འདྲའི་སྐབས་སུ་བསམ་ན་བསྡུས་གྲྭ་ནས་རྫས་ཡོད་ལ། སྒྲས་བརྗོད་རིགས་ཀྱི་སྒོ་ནས་བཞིར་གསུངས་པ་ཡང་འདི་འདྲའི་ཐད་དུ་ཤིན་ཏུ་མཁོ་
བས་དགོས་པ་ཆེ་བ་རེད། ཤེར་ཕྱིན་ལ་སྒྲས་བརྗོད་རིགས་ཀྱིས་དབྱེ་བ་བྱས་པའང་དེ་ལྟ་བུ་ཡིན། འདི་འདྲ་མ་གོ་ན་མིང་རྐྱང་བ་དེའི་སྒྲས་བཏགས་པས་ཅི་བྱེད་སྙམ་ཡོད། དེ་འདྲ་བསམ་མི་ཉན་
ཤིན་ཏུ་གལ་ཆེ་བ་རེད་གསུངས། རྭ་སྟོད་རྡོ་རྗེ་འཆང་གིས་མཚན་ཉིད་པ་ཚོས་རི་བོང་ལ་རྭ་མེད་ཟེར་བ། རྭ་ཡོད་པའི་རི་བོང་མེད་ཟེར་བ་ཨེ་ཡིན་གསུངས་པ་ལ། ངས་དེང་སང་ཡུལ་དུས་
འདིར་གྲགས་ཚོད་ཀྱི་ཐ་སྙད་ལ་ལྟོས་ཏེ་རི་བོང་རྭ་མེད་ཟེར་བ་ཡིན། ཡུལ་དུས་ཐམས་ཅད་དུ་མེད་ཟེར་བ་མིན་མོད། རི་བོང་ལ་རྭ་ཡོད་པའི་གཏམ་རྒྱུད་ཀྱང་སྣང་ཞུས་པས། འོ་དེ་ག་རང་ཡིན་
ཡོད་མེད་ཐམས་ཅད་ཡུལ་དུས་དེའི་ཐ་སྙད་ཙམ་ཞིག་ལ་ལྟོས་ཏེ་འཇོག་དགོས། ཡུལ་འགའ་ཞིག་ན་དངུལ་རྡོ་ཚད་ཀྱི་མིང་ལ་དངུལ་གྱི་གཟུགས་བརྙན་ཟེར། རང་རེས་དངུལ་གྱི་གཟུགས་བརྙན་

[064A]༄༅། །ཟེར་བ་འདི་ལ་དེན་དངུལ་རྡོ་ཚད་ཟེར། དེའི་ཕྱིར་དེན་དངུལ་རྡོ་ཚད་ཀྱིས་ཕན་གནོད་ཆུང། དངུལ་གྱི་གཟུགས་བརྙན་གྱིས་ཕན་གནོད་ཆེན་པོ་བྱེད་པ་ཡིན་གསུང་གསུངས་
ཡང་འཇིག་རྟེན་རང་ག་བའི་བློ་ལྷན་སྐྱེས་ལ་ཚོགས་རྒྱུན་གཅིག་དང་དུ་མའི་འཆར་ལུགས་ཀྱི་དཔེར། རྭ་སྟོད་རྡོ་རྗེ་འཆང་གིས། མི་ཞིག་གི་ལྷམ་སྔ་ལོ་ཆུས་ཁྱེར་བའི་ཆུ་ཁ་དེར་ཕྱི་ལོ་བསླེབས་པ་ན་
ངའི་ལྷམ་ཆུ་འདིས་ཁྱེར་ཞེས་སྔ་ཕྱི་གཅིག་ཏུ་འཆར་བ་ལྟ་བུ་དང། རི་མགོན་ནགས་ཡོད་པ་མེས་ཚིག་པའི་ཕྱི་ལོ་ན་ནིང་དེ་ན་ནགས་ཡོད་ད་ལོ་མི་འདུག་ཅེས་ན་ནིང་གི་རི་དང་ད་ལོའི་རི་སོ་སོར་ཕྱེ་
ནས་བཟུང་བ་ལྟ་བུ་རེད་གསུངས། ཆོས་གང་ལ་ཡང་མཐའ་གཅིག་ཏུ་བདེན་པར་གྲུབ་པ་མེད་པས། ང་ཚོས་ཉིན་ལམ་མང་པོ་ཡིན་པ་བྱ་རྒོད་དང་རྫུ་འཕྲུལ་ཅན་སོགས་ཀྱིས། ཉིན་ལམ་གཅིག་
དང་ཡུད་ཙམ་ཞིག་གི་ལམ་ཡིན་པར་འགྱུར་བ་དང། གང་ཟག་གཅིག་ལའང་མི་སྐྱ་དང་རབ་བྱུང་གི་དུས་མིང་སོ་སོར་བཏགས་པས། དེ་དང་དེ་ཡིན་པར་འགྱུར་པ་སོགས་ལ་བལྟས་ན་ཐ་སྙད་ཤིན་ཏུ་
དབང་ཆེ་བ་རེད། དེའི་མཚོན་ནས་ཆོས་ཐམས་ཅད་རང་ངོས་ནས་མ་གྲུབ་པ་མིང་དུ་བཏགས་པ་ཙམ་ཡིན། དེ་ག་རང་གིས་ཚིམ་དགོས་གསུངས། ཨ་ཀ་བརྩོན་འགྲུས་ཟེར་བའི་དགེ་བཤེས་
ཆེན་པོ་དེ་ལ་གྲྭ་བ་གཅིག་གིས། ཀུན་རིག་འདི་ཐེག་ཆེན་གྱི་ཆོས་ཨེ་ཡིན་ཞུས་པར། འོ་ཀུན་རིག་འདི་ཐེག་ཆེན་པས་བཏོན་ན་ཐེག་ཆེན་གྱི་ཆོས་རེད། ཐེག་དམན་པས་བཏོན་ན་ཐེག་དམན་གྱི་

[064B] ངེད་རང་གཉིས་འདྲ་མོས་བཏོན་ན་གང་ཡང་མ་རེད་གསུངས་འདུག་ཡང་ཨ་ཀ་འདི་བས་ཕྱི་དྲོ་གླིང་སྐོར་དུ་ཕེབས་སྐབས་ཁྱི་ལ་སྦྱིན་པ་གཏོང་རྒྱུའི་རྩམ་པ་བརྫི་བ་ན་ཕྱག་དང་བཞེས་
ཕོར་བཀྲུས། དེ་ནས་ཟན་བརྫི་བ་ལ་གྲྭ་བ་ཞིག་གིས་དེ་འདྲའི་གཙང་སྦྲ་མཛད་ཅི་དགོས་ཞུས་པས། རང་རེའི་སྣང་ཚོད་ལ་ངེས་པ་ཅི་ཡོད་ཁྱི་ལ་སྦྱིན་པ་བཏང་ནས་ཚོགས་གསོག་པ་ལས་
བྱང་ཆུབ་སེམས་དཔའ་འདྲ་སྦགས་ནས་མནོལ་དུ་འཇུག་ཉེན་ཡོད་གསུངས་པ་རེད་གསུངས། གོ་ལྔ་པའི་ཉིན་ཕྲེང་དུ་འཇུག་པ་ལས། དེ་ཁོ་ན་ཉིད་གཏན་ལ་འབེབས་པའི་རིགས་པ་གསུམ་
གསུངས་པ་རྣམས་ཟེར་དགོས་པ་རེད་གསུངས། གོ་བདུན་པ་དང་གོ་བརྒྱད་པའི་ངོས་སུ་ཐ་སྙད་དུ་ཡོད་པ་ལ་འཇིག་རྟེན་གྱི་གྲགས་པས་མི་གནོད་པ་དང་གཅིག་ཐ་སྙད་པའི་ཚད་མ་
གཞན་གྱིས་མི་གནོད་པ་དང་གཉིས། དོན་དམ་དཔྱོད་པའི་རིག་ཤེས་ཀྱིས་མི་གནོད་པ་དང་གསུམ་ཚང་དགོས་པར་བསྟན་གསུངས། སྟོན་པའི་སྐུ་འདི་སྒྲོལ་མའི་སྐུ་ཡིན་པ་ལ་ཐ་སྙད་པའི་
ཚད་མས་གནོད། དེ་ལ་འཇིག་རྟེན་དང་བསྟན་བཅོས་ལ་གྲགས་པས་ཀྱང་གནོད། དེ་ལྟར་བདེན་པར་གྲུབ་པ་ལ་རིག་ཤེས་ཀྱིས་གནོད། སྟོན་པའི་སྐུ་ཐ་སྙད་ཙམ་དུ་ཡོད་པ་ལ་དེ་དག་གང་
གིས་ཀྱང་མི་གནོད། གོ་བརྒྱད་པའི་རྒྱབ་ཕྲེང་དུ་གོ་རྒྱུ་ཆེན་པོ་གསུང་འདུག་གསུངས། གོ་དགུ་པའི་རྒྱབ་ཕྲེང་དུ་འོད་སྲུངས་ཀྱིས་ཞུས་པར། གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་

[065A]༄༅། །གསུངས་པའི་དོན་ནི། སྟོང་ཉིད་རང་ལ་ལྟོས་ཏེ་སྟོང་ཉིད་མིན། དགག་བྱ་ལ་ལྟོས་ཏེ་སྟོང་ཉིད་ཡིན་གསུངས་པ་རེད་གསུངས། དེའི་ཉིན་ཕྲེང་གསུམ་པ་དང་བཞི་བར་དཔྱད་
རྒྱུ་ཆེ་ཞིང། གནད་བསྡུས་ན་ཆོས་རྣམས་རང་གི་མཚན་ཉིད་ཀྱིས་གྲུབ་པས་སྟོང་པ་ནི། རང་གི་ངོ་བོས་སྟོང་པའི་དོན་དང། དེ་ལས་གཞན་པའི་སྟོང་ཚུལ་རྣམས་དེ་མིན་པའི་རྒྱུ་མཚན་ནི། བྱེ་
མདོ་དང་རྣམ་རིག་པས་བཤད་པའི་སྟོང་ཚུལ་གྱི་དོན་ཚད་མས་གྲུབ་ཟིན་བྱེད་པ་མ་ཉམས་ཀྱང། ཡིད་དང་ངག་གི་གྲུབ་མཐའ་འམ་དམ་བཅས་བདེན་གྲུབ་ཏུ་དངོས་སུ་སྒྲོ་འདོགས་པ་ཡོད་ལ། རང་
རྒྱུད་པས་བཤད་པའི་སྟོང་ཚུལ་གྱི་དོན་ཚད་མས་གྲུབ་ཟིན་བྱེད་པ་མ་ཉམས་ཀྱང། གྲུབ་མཐའ་འམ་དམ་བཅས་དངོས་སུ་བདེན་གྲུབ་ཡིན་མི་ཟེར་རུང། བདེན་གྲུབ་ཀྱི་དོན་ཁས་བླངས་པའི་སྒོ་
ནས་སྒྲོ་འདོགས་པར་བྱེད་པ་མི་འགལ་ཞིང། རང་གི་མཚན་ཉིད་ཀྱིས་གྲུབ་པའི་སྟོང་ཚུལ་དེ་ཚད་མས་གྲུབ་ཟིན་བྱེད་པ་མ་ཉམས་པའི་རང་ལ་གྲུབ་མཐས་བློ་བསྒྱུར་བའི་སྒོ་ནས། གཞི་གང་
ཡང་བདེན་པར་གྲུབ་པའམ་བདེན་པར་གྲུབ་པའི་དོན་དུ་སྒྲོ་འདོགས་པའི་སྒྲོ་འདོགས་ཀུན་བཏགས་སྐྱེ་མི་སྲིད་གསུངས། །ཅེས་དྲང་བ་དང་ངེས་པའི་དོན་རྣམ་པར་འབྱེད་པའི་བསྟན་བཅོས་ལེགས་པར་
བཤད་པའི་སྙིང་པོའི་ཟིན་བྲིས་དཀའ་གནས་གསལ་བར་བྱེད་པའི་སྒྲོན་མེ་ཞེས་བྱ་འདི་ནི། བླ་མ་རྡོ་རྗེ་འཆང་ཆེན་པོ་ཤིང་བཟའ་པཎྚི་ཏའི་ཞལ་སྔ་ནས་ཀྱིས། ལེགས་བཤད་སྙིང་པོའི་བཤད་ལུང་རྒྱས་པར་གནང་སྐབས་

[065B] ཨ་རིག་མཁན་རིན་པོ་ཆེའི་ཕྱག་དཔེའི་ཁྲོད་དུ་ཤོག་དྲིལ་ཐ་བཅུ་གསུམ་ཙམ་འདུག་པ་གཅིག་དང། གླུ་རྩེ་དགེ་བཤེས་རིན་པོ་ཆེའི་ཕྱག་དཔེའི་ཁོད་
དུའང་དེ་ལ་མ་དཔེ་བྱས་པ་ཨེ་ཡིན་སྙམ་པ་ཞིག་སྟེ། མཇུག་ཅུང་ཟད་མ་ཚང་བ་གཉིས་འདུག་པ་ཚིག་སྣ་བསྡུ་ལུགས་དང། ཚིག་ཟུར་ཅུང་ཟད་རེ་མ་གཏོགས་ཕལ་ཆེར་གཅིག་པར་འདུག་ལ། མཇུག་མ་ཚང་བའང་ཤོག་དྲིལ་
འཁྱར་བ་འམ་སམ་ཊའི་ངོས་ནས་ལུས་པ་གང་རུང་དུ་སྣང། ཤོག་དྲིལ་དེ་ལས་གཅིག་ཤོས་ལ་ཡི་གེ་མང་དུ་ཆད་པ་དང། སྐབས་འགའ་ཞིག་ཏུ་ཐིག་ཤར་རེ་གཉིས་ཙམ་ཆད་པའང་འདུག་པ་དང། ཡང་དེ་གཉིས་ལ་
སྐབས་སྐབས་ན་གསུང་བཤད་འགའ་ཞིག་གཞུང་དང་བསྟུན་ནས་འབྲི་དུས་གོང་འོག་འཁྲུགས་པར་མངོན་པ་སོགས་ཞུ་དག་ཅུང་ཟད་དགོས་པ་རྣམས་བྱས། ཡི་གེ་འབའ་ཞིག་དཔྱད་གཞིར་སྣང་ཡང་ཐག་གཅོད་དཀའ་བ་
རྣམས་རང་སོར་བཞག་ནས་དཔེ་རྒྱུན་འདི་ཉིད་མི་ཉམས་པའི་ཕྱིར་དུ་བྲིས་པ་འདི་ཡང་རྗེ་བཙུན་བླ་མའི་ཐུགས་ཀྱི་དགོངས་པ་ཡོངས་སུ་རྫོགས་ཏེ། ཚེ་རབས་ཐམས་ཅད་དུ་གསུང་གི་གསང་བ་འཛིན་པའི་སྲས་ཀྱི་ཐུ་བོར་འགྱུར་པའི་རྒྱུར་
གྱུར་ཅིག། ༄༅། །ན་མོ་གུ་རུ་བྷྱཻ་རྒྱལ་གསུང་བརྒྱད་ཁྲི་བཞི་སྟོང་སྙིང་པོ་མཆོག་ཤེར་ཕྱིན་མདོ་ཡི་དངོས་བསྟན་ཟབ་མོའི་དོན། །ཇི་བཞིན་གཟིགས་པ་ཀླུ་སྒྲུབ་ཐོགས་མེད་ཅེས། །ས་གསུམ་སྙན་པར་
གྲགས་པ་ཟུང་ལ་འདུད། །དེ་གཉིས་དགོངས་པ་ཇི་བཞིན་དབུ་སེམས་ཀྱི། །ལྟ་བའི་གནད་ཀུན་གསལ་བར་སྟོན་པའི་གཞུང། །དྲང་དེས་རྣམ་པར་འབྱེད་པའི་ལེགས་བཤད་ཆེ། །འཇམ་དཔལ་སྙིང་པོ་

[066A]༄༅། །ཞེས་བྱའི་ཞལ་ལས་བྱུང། །གང་གི་གསུང་རབ་དགོངས་ཟབ་འོ་མའི་མཚོ། །བློ་གྲོས་བཟང་པོའི་སྲུབ་ཤིང་གིས་བསྲུབས་པས། ལེགས་བཤད་མར་གྱི་ཉིང་ཁུ་འདི་ཐོན་པས། །
བཤད་སྒྲུབ་དར་ཞིང་རྒྱས་པའི་གསོས་སུ་གྱུར། །གཞུང་འདིར་ཐོས་བསམ་སྒེམ་པས་འཇུག་རྣམས་ལ། །ཕན་ཕྱིར་པར་གྱི་ཆོས་སྦྱིན་སྤེལ་བ་འདི། །མཁས་བཙུན་བཟང་པོས་གྲགས་པས་དབུས་གཙང་ཀུན། །
ཁྱབ་པའི་བཤེས་གཉེན་ཀལ་ཝའི་མཚན་ཅན་གྱི། །ཡང་སྤྲུལ་བློ་བཟང་བཀྲ་ཤིས་ཀྱིས་མཚོན་པའི། །རྒྱུ་སྦྱོར་ཡིག་འདྲི་ངག་དབང་བཟང་པོ་དང། །བརྐོས་མཁན་བློ་བཟང་ཆོས་འཕེལ་འབྲེལ་ཐོགས་ཀུན། །སྐྱེ་དང་སྐྱེ་
བར་འཇམ་མགོན་བསྟན་དང་མཇལ། །ཡང་དག་ལྟ་བ་རྟོགས་པའི་མཚོན་རྣོན་གྱིས། །བདག་ཏུ་འཛིན་པའི་དྲ་བ་རབ་བཅད་དེ། །ཐར་བའི་ཁང་བཟང་མཆོག་དེར་བགྲོད་པར་ཤོག་བསྟན་པའི་དཔལ་གྱུར་མགོན་རྣམས་ཞབས་
པད་བརྟན། །དགེ་འདུན་སྡེ་རྣམས་མཐུན་ཞིང་ཐོས་བསམ་བརྩོན། །བསྟན་པའི་སྦྱིན་བདག་ཚོགས་རྣམས་སྟོབས་འབྱོར་འཕེལ། །ཀུན་ཀྱང་ཕན་ཚུན་དགའ་བདེས་འཚོ་བར་ཤོག་དགའ་ལྡན་ལུགས་བཟང་གསེར་
མདོག་འཆང་བའི་སྡེ། །བཀྲ་ཤིས་ཀུན་འབྱུང་ནོར་བུ་བསམ་འཕེལ་གླིང། །ཇི་སྲིད་ལྷུན་པོ་གནས་པ་དེ་སྲིད་དུ། །ནམ་ཡང་མི་ནུབ་དར་ཞིང་རྒྱས་གྱུར་ཅིག་ཅེས་དྲང་ངེས་རྣམ་འབྱེད་གྱི་ཟིན་བྲིས་འདིའི་དཔེ་རྒྱུན་དཀོན་སྟབས་
སྤྲུལ་སྐུ་བློ་བཟང་བཀྲ་ཤིས་པས་སྦྱིན་བདག་བྱས་ཏེ། ཆོས་སྦྱིན་རྒྱ་ཆེར་སྤེལ་ཕྱིར་བརྩི་བཞག་སློབ་དཔོན་དམ་པ་དགེ་འདུན་རྒྱ་མཚོ་ནས་པར་གསར་བསྐྲུན་མཛད་སྐབས། པར་བྱང་སྨོན་ཚིག་འདི་ནི། ཤཱཀྱའི་དགེ་སྦྱོང་ངག་དབང་དར་རྒྱས་གྱིས་སྨྲས་པའོ།།



