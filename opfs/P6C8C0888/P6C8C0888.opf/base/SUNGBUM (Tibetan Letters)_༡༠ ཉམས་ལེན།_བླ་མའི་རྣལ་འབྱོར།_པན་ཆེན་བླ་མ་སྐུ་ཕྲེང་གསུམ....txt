 ༄༅། །བླ་མའི་རྣལ་འབྱོར་གྱི་སྐོར་རྣམས་ཆབས་གཅིག་ཏུ་བསྡེབས་པ་བཞུགས་སོ། །།

[001] །ཨོཾ་སསྟི། མདུན་གྱི་ནམ་མཁར་རིན་ཆེན་སེངྒེའི་ཁྲིར། །པདྨ་ཟླ་ཉི་དར་ཟབ་གདན་གྱི་སྟེང། །རྗེ་བཙུན་བློ་བཟང་དཔལ་ལྡན་ཡེ་ཤེས་ཞབས། །མཚན་དཔེའི་དཔལ་འབར་
གསུམ་ལྡན་དགེ་སློང་ཚུལ། །དེ་ཡི་མཐའ་སྐོར་དངོས་བརྒྱུད་བླ་མ་དང། །ཁྱད་པར་བདག་ལ་དམ་ཆོས་བདུད་རྩི་ཡི། །བགོ་སྐལ་སྩོལ་བའི་རྩ་བའི་བླ་མ་དང། །སྐྱབས་གསུམ་བསྲུང་མའི་
ཚོགས་ཀྱིས་བསྐོར་ནས་བཞུགས། །ཕྱག་འཚལ་མཆོད་འབུལ་སྡིག་ལྟུང་མ་ལུས་བཤགས། །དགེ་ལ་ཡི་རང་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བསྐལ་པ་རྒྱ་མཚོར་
བཞུགས། །དགེ་བ་རྫོགས་པའི་བྱང་ཆུབ་ཆེན་པོར་བསྔོ། །དེང་ནས་བཟུང་སྟེ་བྱང་ཆུབ་སྙིང་པོའི་བར། །མགོན་ཁྱོད་མཆོད་དང་ནམ་ཡང་མི་འབྲལ་ཞིང། །གསུང་གི་བདུད་རྩི་ངོམས་མེད་རྟག་
 ༄༅། །ཤིང་རྟའི་སྲོལ་ཕྱེ་ལེགས་ལྡན་འབྱེད།། ༄༅། །རྒྱུད་དོན་གསལ་མཛད་ཨ་བྷྱཱ་ཞབས། །

[002A]༄༅། །བཏུང་ནས། །བཀའ་བཞིན་བསྒྲུབ་པའི་མཆོད་པས་མཉེས་བྱེད་ཤོག་དེ་ནས་ཕ་རོལ་ཕྱིན་པ་དྲུག་ལ་སོགས། །མདོ་སྔགས་ལམ་གྱི་བགྲོད་པ་མཐར་ཕྱིན་ནས། །འགྲོ་བའི་དོན་དུ་སྐུ་བཞིའི་
གོ་འཕང་ཆེ། །བདེ་བླག་ཉིད་དུ་འགྲུབ་པར་བྱིན་གྱིས་རློབས། །ནམ་མཁའ་ཇི་སྲིད་བར་དུ་མ་རྒན་རྣམས། །སྒྲོལ་བའི་དེད་དཔོན་མཆོག་ཏུ་བདག་གྱུར་ནས། །ཡིད་བཞིན་ནོར་དང་བུམ་པ་བཟང་ལྟ་བུས། །འགྲོ་
རྣམས་རེ་བ་ཡོངས་སུ་སྐོང་གྱུར་ཅིག་ །ཅེས་གསོལ་བ་བཏབ་པས་བླ་མ་རྣམས་འོད་དུ་ཞུ་ནས་རྩ་བའི་བླ་མ་ལ་ཐིམ། རྩ་བའི་བླ་མ་ཡང་དགྱེས་བཞིན་དུ་རང་གི་སྤྱི་བོར་བཞུགས་པར་བསམས་ལ།  དཔལ་ལྡན་རྩ་བའི་བླ་མ་དམ་པ་ཡིས། །སྐུ་གསུང་ཐུགས་
ཀྱི་སྒོ་ནས་བྱིན་བརླབས་ཏེ། །མཆོག་དང་ཐུན་མོང་དངོས་གྲུབ་མ་ལུས་པ། །ད་ལྟ་ཉིད་དུ་བདག་ལ་སྩལ་དུ་གསོལ།  ཞེས་བརྗོད་ཅིང་མཚན་སྔགས་བཟླབ་ལ་བརྩོན་པར་བྱའོ། ཞེས་པ་འདི་ནི་མཚོ་སྔོན་གངས་དཀར་དབང་གི་གོ་གནས་དགེ་སློང་བློ་བཟང་དར་
རྒྱས་ཀྱིས་བསྐུལ་བ་ལྟར་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།     ༈    །།ཨོཾ་སསྟི། མདུན་གྱི་ནམ་མཁར་རིན་ཆེན་སེངྒེའི་ཁྲིར། །པདྨ་ཟླ་ཉི་བརྩེགས་པའི་གདན་སྟེང་དུ། །དྲིན་ཅན་རྩ་བའི་བླ་མ་རྡོ་རྗེ་འཆང། །གསུམ་ལྡན་
 ༄༅། །སྒྲ་བསྒྱུར་ཆེན་པོ་འགོས་ལོའི་ཞབས། ། ༄༅། །མཚུངས་མེད་ས་སྐྱ་པཎ་ཆེན་ཞབས། །།

[002B] །དངོས་སུ་བཤམས་དང་ཡིད་ཀྱིས་སྤྲུལ་པ་ལས། །བྱུང་བའི་ཕྱི་ནང་གསང་བའི་མཆོད་པའི་སྤྲིན། །ནམ་མཁའི་ཁམས་ཀུན་ཡོངས་སུ་བཀང་བྱས་ནས། །དཔལ་ལྡན་བླ་མ་མཉེས་ཕྱིར་ཡང་དག་འབུལ། །གླིང་བཞི་
རི་རབ་རིན་ཆེན་རྣམ་པ་བདུན། །བདག་གཞན་སྒོ་གསུམ་ལོངས་སྤྱོད་མ་ལུས་པ། །དུས་གསུམ་དགེ་ཚོགས་བཅས་པ་འབུལ་ལགས་ན། །དམིགས་མེད་ཐུགས་རྗེའི་ངང་དུ་ཡང་དག་བཞེས། །བློ་བཟང་རྒྱལ་བ་གཉིས་པའི་རིང་ལུགས་ཀུན། །སྤེལ་མཛད་དཔལ་
ལྡན་ཡེ་ཤེས་སྙན་པའི་དབྱངས། །སྲིད་པ་གསུམ་ན་རབ་བསྒྲགས་མགོན་པོ་ཁྱོད། །བསྐལ་པ་རྒྱ་མཚོའི་བར་དུ་བརྟན་པར་བཞུགས། །མགོན་ཁྱོད་ཞལ་གྱི་བུམ་བཟང་ལས་འོངས་པའི། །དམ་ཆོས་བདུད་རྩིའི་རོ་ཡིས་བདག་རྒྱུད་ཀྱི། །མཐའ་བྲལ་ཤེས་རབ་
རྟོགས་པའི་ལུས་བཟང་པོ། །རབ་རྒྱས་ཡོངས་སུ་ཚིམས་པའི་དགའ་སྟོན་སྩོལ། །དེང་ནས་བཟུངས་ཏེ་ཚེ་རབས་ཐམས་ཅད་དུ། །མགོན་ཁྱོད་མཆོད་དང་ནམ་ཡང་མི་འབྲལ་ཞིང། །བཀའ་བཞིན་བསྒྲུབ་པའི་མཆོད་པས་མཉེས་བྱས་ཏེ། །ཟུང་འཇུག་རྡོ་རྗེ་འཆང་
དབང་མྱུར་ཐོབ་ཤོག་ནམ་མཁའ་ཇི་སྲིད་བར་དུ་འགྲོ་ཀུན་གྱི། །རེ་བ་ཐམས་ཅད་ཡིད་བཞིན་སྐོང་བ་ལ། །དགོས་འདོད་འབྱུང་དང་དཔག་བསམ་ཤིང་བཞིན་དུ། །འབད་རྩོལ་མེད་པར་ལྷུན་གྱིས་འགྲུབ་པར་མཛོད།  ཅེས་གསོལ་བ་བཏབ་པས་བླ་མ་དགྱེས་བཞིན་དུ་སྤྱི་
བོར་བཞུགས་པར་བསྒོམ་མོ། ཞེས་པ་འདི་ནི་སོག་པོ་སྐུ་སྐྱེ་བློ་བཟང་ཆོས་གྲགས་རྒྱ་མཚོས་བསྐུལ་བ་ལྟར། ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།     ༈    །།མདུན་གྱི་ནམ་མཁར་རིན་ཆེན་སེངྒེའི་ཁྲིར། །པདྨ་ཟླ་ཉི་འཇིགས་བྱེད་དུས་མཚན་དང། །

[003A]༄༅། །ལྷ་ཆེན་ལ་སོགས་དྲེགས་ལྡན་སྟན་གྱི་སྟེང། །རྩ་བའི་བླ་མ་མཆོག་དང་དབྱེར་མེད་པའི། །དཔལ་ལྡན་གསང་བ་འདུས་པ་འཁོར་ལོ་སྡོམ། །རྡོ་རྗེ་འཇིགས་བྱེད་ཆེན་པོ་དཀྱིལ་འཁོར་ལྷ། །དཔག་མེད་འཁོར་ཚོགས་དང་བཅས་བརྟན་
པར་བཞུགས། །ཕྱི་ནང་གསང་བ་ལྷན་སྐྱེས་རོལ་པ་ལས། །བྱུང་བའི་མཆོད་སྤྲིན་ནམ་མཁའ་གང་བ་དང། །བདག་ལུས་ལོངས་སྤྱོད་དགེ་ཚོགས་བཅས་པ་རྣམས། །ཐུགས་རྗེ་ཆེ་ལྡན་འཁོར་བཅས་མཉེས་ཕྱིར་འབུལ། །བུམ་པ་གསང་བ་ཤེས་རབ་
ཡེ་ཤེས་དང། །ཚིག་དབང་ལ་སོགས་དབང་བཞིའི་ཆུ་རྒྱུན་རྣམས། །བདག་ལ་ཉེར་སྩལ་ཕན་དང་བདེ་བ་ཡི། །དངོས་གྲུབ་བདེ་བླག་ཉིད་དུ་འགྲུབ་པར་མཛེད། །དེ་ལྟར་གསོལ་བཏབ་བླ་མའི་གནས་གསུམ་ལས། །དཀར་དམར་མཐིང་གསུམ་བདུད་
རྩིའི་རྒྱུན་བཟང་པོ། །རིམ་དང་ཅིག་ཅར་བྱུང་ནས་བདག་ཉིད་ལ། །ཐིམ་པས་སྐུ་བཞིའི་ས་བོན་ལེགས་པར་ཐེབས། །ཟབ་ལམ་རིམ་པ་གཉིས་ཀྱི་རྣལ་འབྱོར་ལ། །མི་འགྱུར་ཏིང་འཛིན་བརྟན་པོའི་གདེངས་ཐོབ་སྟེ། །ཚེ་འདི་ཉིད་ལ་ཟུང་འཇུག་རྡོ་རྗེ་འཆང།།
སྐུ་བཞིའི་དབང་ཕྱུག་ཁྱེད་རྣམས་མངོན་བྱེད་ཤོག།  ཅེས་གསོལ་བ་བཏབ་ཅིང་གསང་བདེ་འཇིགས་གསུམ་གྱི་སྙིང་པོ་གང་ཡང་རུང་བ་བཟླ།  དེ་ནས། དཔལ་ལྡན་རྩ་བའི་བླ་མ་རིན་པོ་ཆེ།  ཞེས་སོགས་ཀྱིས་གསོལ་བ་བཏབ་པས་བདེ་འཇིགས་གཉིས་དཔལ་གསང་བ་འདུས་པ་ལ་ཐིམ་
དཔལ་གསང་བ་འདུས་པ་བདག་ཉིད་ཀྱི་སྤྱི་བོར་བྱོན་ཏེ་སྙིང་དབུས་སུ་ཤིན་ཏུ་ཕྲ་བའི་རླུང་སེམས་དང་དབྱེར་མི་ཕྱེད་པར་བཞུགས་པར་བསྒོམ་མོ། ཞེས་པ་འདི་ནི་ཨ་པ་ཁ་ནར་ཇ་སག་རྟག་བརྟན་ཕུན་ཚོགས་པའི་སེའི་མི་སྣ་སྨན་རམ་པ་བསྟན་པ་དར་རྒྱས་དང་དར་ཁན་ནང་སོ་བསྐལ་བཟང་བསྟན་དར་བཅས་ནས་

[003B] ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའི་ཡི་གེ་བ་ནི་གསོལ་དཔོན་གངས་ཅན་མཁན་པོ་བློ་བཟང་མཁས་མཆོག་གོ།     ༈    །།ན་མོ་ཨཱརྱ་ལོ་ཀེ་ཤརཱ་ཡ།  འདིར་བླ་མའི་རྣལ་འབྱོར་བསྒོམ་པར་འདོད་པས་སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་
བ་སྔོན་དུ་བཏང།  མདུན་གྱི་ནམ་མཁར་པད་དཀར་ཟླ་བའི་སྟེང། །རྩ་བའི་བླ་མ་མཆོག་དང་དབྱེར་མེད་པའི། །དཔལ་ལྡན་ཐུགས་རྗེ་ཆེན་པོ་བཅུ་གཅིག་ཞལ། །སྟོང་ཕྲག་ཕྱག་དང་སྤྱན་སྟོང་ཡང་དག་ལྡན། །གནས་གསུམ་རྡོ་རྗེ་གསུམ་མཚན་ཧཱུཾ་དང་ཧྲཱིའི།།
འོད་ཀྱིས་པོ་ཏ་ལ་སོགས་གནས་མཆོག་ནས། །ཡེ་ཤེས་སྤྱན་དྲངས་དབྱེར་མེད་རོ་གཅིག་ཏུ། །སྐྱབས་གསུམ་ཀུན་འདུས་ངོ་བོར་བཞུགས་བར་གྱུར། །ཞིང་རྡུལ་མཉམ་པའི་ལུས་སྤྲུལ་ཕྱག་འཚལ་ཞིང། །ཀུན་བཟང་མཆོད་སྤྲིན་ནམ་མཁའ་གང་བར་
འབུལ། །སྔར་བྱས་སྡིག་ཚོགས་གནོང་ཞིང་འགྱོད་པས་བཤགས། །རང་གཞན་དགེ་ཚོགས་ཀུན་ལ་རྗེས་ཡི་རང། །བསམ་པ་ཇི་བཞིན་ཆོས་ཀྱི་འཁོར་ལོ་བསྐོར། །གངྒཱའི་རྡུལ་སྙེད་བསྐལ་པར་བཞུགས་སུ་གསོལ། །དགེ་བ་རྫོགས་པའི་བྱང་ཆུབ་ཆེན་
པོར་བསྔོ། །རང་གཞན་དོན་གཉིས་ལྷུན་གྱིས་འགྲུབ་པར་མཛོད། །ཐུགས་ཀའི་ཧྲཱིཡིག་མཐའ་སྐོར་གནས་པ་ཡི། །སྔགས་འཕྲེང་ལས་བབས་འོད་དང་བདུད་རྩི་ཆེས། །ནད་གདོན་སྡིག་སྒྲིབ་མ་ལུས་ཀུན་བྱང་ཞིང། །དངོས་གྲུབ་མ་ལུས་བདེ་བླག་ཐོབ་པར་
གྱུར༑  ཅེས་བརྗོད་ཅིང་ཡིག་དྲུག་དང་ཐུགས་རྗེ་ཆེན་པོའི་གཟུངས་སྔགས་གང་མང་བཟླ། དེ་ནས།  དཔལ་ལྡན་བླ་མ་ཐུགས་རྗེའི་གཏེར་ཆེན་པོ། །ཁྱོད་ཀྱིས་དེང་ནས་བྱང་ཆུབ་སྙིང་པོའི་བར། །དགྱེས་བཞིན་ཐུགས་རྗེའི་ལྕགས་ཀྱུས་ཉེར་བཟུངས་ནས། །བདག་གི་རྒྱུད་ལ་ལེགས་

[004A]༄༅། །པར་བྱིན་གྱིས་རློབས། །ངེས་པར་འབྱུང་དང་བྱང་སེམས་ཡང་དག་ལྟ། །ཕྱིན་དྲུག་བསྡུབ་བཞི་དང་ཁྱད་པར་དུ། །ཞི་ལྷག་ཟུང་དུ་འབྲེལ་བའི་རྟོགས་པ་རྣམས། །མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། །ཟབ་ལམ་རྡོ་རྗེ་ཐེག་པའི་རྣལ་
འབྱོར་ཆེ། །སྣོད་བཅུད་ཟབ་གསལ་ལྷ་ཡི་རྣམ་རོལ་དུ། །ཡོངས་སུ་ཤར་བས་ཐ་མལ་སྣང་ཞེན་ཀུན། །རབ་སྦྱངས་བསམ་གཏན་མངོན་དུ་འགྱུར་བར་ཤོག་ཟག་བཅས་ཉེ་བར་ལེན་པའི་ཕུང་པོ་ལྔ། །ཡེ་ཤེས་མེ་ཆེན་འོད་ཀྱིས་དབྱིངས་སྦྱངས་པའི། །མཚན་
དཔའི་དཔལ་འབར་སྐུ་གཉིས་ཟུང་འཇུག་ལྷ། །མགོན་ཁྱོད་བདེ་བླག་ཉིད་དུ་འགྲུབ་པར་ཤོག་ །ཅེས་དང་གཞན་ཡང་བསྔོ་བ་སྨོན་ལམ་ཇི་ལྟར་རིགས་བ་བྱས་མཐར་བླ་མ་ལྷ་དགྱེས་བཞིན་དུ་བདག་ཉིད་ལ་ཐིམ་པས་བདག་ཉིད་འཕགས་པ་ཐུགས་རྗེ་ཆེན་པོའི་སྐུར་གྱུར་པར་བསྒོམ་མོ། ཞེས་
པ་འདི་ནི་སྨྱུང་གནས་བླ་མ་བློ་བཟང་བཀྲ་ཤིས་ཀྱིས་བསྐུལ་བའི་ངོར། ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།     ༈    །།ཨོཾ་སསྟི། མདུན་གྱི་ནམ་མཁར་རིན་ཆེན་སེངྒེའི་ཁྲིར། །པདྨ་ཟླ་ཉི་བརྩེགས་པའི་གདན་སྟེང་དུ། །རྗེ་བཙུན་བློ་བཟང་
དཔལ་ལྡན་ཡེ་ཤེས་ཞབས། །གསུམ་ལྡན་རྡོ་རྗེ་འཛིན་པའི་དགེ་སློང་ཚུལ། །ཞལ་གཅིག་ཕྱག་གཉིས་ཆོས་འཆད་མཉམ་གཞག་ཅན། །བླ་མ་ཡི་དམ་སངས་རྒྱས་བྱང་སེམས་དང། །དཔའ་བོ་མཁའ་འགྲོ་ཆོས་སྐྱོང་བསྲུང་མའི་ཚོགས། །
སྐྱབས་གསུམ་ཀུན་འདུས་ངོ་བོར་བཞུགས་པར་གྱུར། །བདག་ལུས་གྲངས་མེད་སྤྲུལ་ནས་ཕྱག་བགྱི་ཞིང། །དངོས་བཤམས་ཡིད་སྤྲུལ་མཆོད་པ་མ་ལུས་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །འགྲོ་ལ་ཐེག་ཆེན་ཆོས་ཀྱི་

[004B] །མྱ་ངན་མི་འདའ་བསྐལ་བརྒྱར་བཞུགས་སུ་གསོལ། །བདག་གི་དགེ་བའི་རྩ་བ་འདི་དག་ཀུན། །མར་གྱུར་འགྲོ་རྣམས་སྡུག་བསྔལ་ལས་སྒྲོལ་ཕྱིར། །བསོད་ནམས་ཡེ་ཤེས་ཚོགས་གཉིས་ཡོངས་རྫོགས་
པའི༑ ༑བྱང་ཆུབ་དམ་པ་ཐོབ་པའི་རྒྱུ་རུ་བསྔོ། སྐབས་འདིར་བླ་མའི་མཚན་སྔགས་སོགས་གསོལ་འདེབས་ཀྱི་རིགས་བཟླ། དེ་ནས་འདི་ལྟར་གསོལ་བ་བཏབ་སྟེ།  དེང་ནས་བཟུངས་ཏེ་བྱང་ཆུབ་སྙིང་པོའི་བར། །མགོན་ཁྱོད་དགྱེས་པ་ཆེན་
པོས་རྗེས་བཟུངས་ནས། །དམ་ཆོས་བདུད་རྩིའི་དགའ་སྟོན་ལེགས་མྱངས་ཏེ། །ཤེས་ཉོན་སྒྲིབ་པ་མ་ལུས་བྱང་བར་ཤོག་དེ་ནས་ས་བཅུ་ལམ་ལྔའི་བགྲོད་པ་རྣམས། །མ་ལུས་མཐར་ཕྱིན་སྐུ་བཞི་ཡེ་ཤེས་ལྔའི། །གོ་འཕང་
དམ་པ་མངོན་དུ་བྱས་ནས་ཀྱང། །ནམ་མཁའ་ཇི་སྲིད་འགྲོ་བའི་དོན་བྱེད་ཤོག་བདེ་འབྱུང་གནས་མཆོག་དཔལ་ལྡན་གྲུབ་པའི་ས། །ཀཻ་ལ་ཤ་ཡི་གྲོང་ཁྱེར་ཉམས་དགའ་བར། །རིགས་ལྡན་རོལ་པས་འགྲོ་ཀུན་རྗེས་འཛིན་ཚེ། །འཁོར་
གྱི་ཐོག་མར་འགྱུར་བར་བྱིན་གྱིས་རློབས། །དེ་ལྟར་གསོལ་བ་བཏབ་པས་བླ་མ་ལྷ། །དགྱེས་བཞིན་རང་གི་སྤྱི་བོ་ནས་བྱོན་ཏེ། །སྙིང་དབུས་འདབ་བརྒྱད་ཨ་ཝ་དྷཱུ་ཏཱིའི་ནང། །རླུང་སེམས་དབྱེར་མེད་ངོ་བོར་བཞུགས་པར་གྱུར།  ཅེས་བརྗོད་ཅིང་སྤྱོད་
ལམ་ཐམས་ཅད་དུ་བླ་མ་ལྷའི་རྣལ་འབྱོར་དང་མ་བྲལ་བར་བྱའོ། ཞེས་པ་འདི་ནི་དད་སྟོབས་ཀྱིས་མངོན་པར་འཕགས་པ་ཏྲེ་བོ་བྲག་མགོ་དཔོན་ཚེ་བརྟན་ནོར་བུ་དང་དབང་རྒྱལ་ཚེ་བརྟན་གཉིས་ཀྱིས་ཁ་འདོན་དུ་བསྐུལ་བ་ལྟར། ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།  །དགེ་

[005A]༄༅། །ལེགས་འཕེལ།།    ༈    །།ན་མོ་གུ་རུ་མཉྫུ་གྷོཥཱ་ཡ། རང་གི་མདུན་གྱི་ནམ་མཁའི་མཁའ་དབྱིངས་དབུས། །རིན་ཆེན་ཁྲི་དང་ཆུ་སྐྱེས་ཉི་ཟླ་སོགས། །ཀུན་བཟང་མཆོད་སྤྲིན་རྒྱ་མཚོ་འཁྲིགས་པའི་དབུས། །རྒྱལ་བ་ཀུན་
དངོས་བློ་བཟང་གྲགས་པའི་དཔལ། །སྲིད་ཞིའི་གཙུག་རྒྱན་རྒྱལ་དབང་ཐམས་ཅད་མཁྱེན། །སྣང་མཐའི་གར་རོལ་པཎ་ཆེན་རྡོ་རྗེ་འཆང། །བྱང་ཆུབ་སེམས་ལ་མངའ་འབྱོར་ཆོས་བཟང་རྗེ། །མཐུ་སྟོབས་དབང་ཕྱུག་འཇིགས་མཛད་དཔའ་
བོའི་རྒྱལ། །བསྟན་བསྲུང་ཕྱག་དྲུག་མགོན་པོ་ལས་གཤིན་རྣམས། །རང་རང་འཁོར་ཚོགས་དང་བཅས་དགྱེས་བཞིན་བཞུགས། །ཞིང་རྡུལ་མཉམ་པའི་ལུས་ཀྱིས་ལེགས་བཏུད་ནས། །ཕྱག་འཚལ་མཆོད་འབུལ་སྡིག་ལྟུང་ཀུན་
བཤེགས་ཤིང། །དགེ་ལ་ཡི་རང་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བསྐལ་པ་རྒྱ་མཚོའི་བར། །ལེགས་པར་བཞུགས་གསོལ་དགེ་ཚོགས་བྱང་ཆེན་བསྔོ། །དེང་ནས་བཟུང་སྟེ་བྱང་ཆུབ་སྙིང་པོའི་བར། །བླ་མ་ཡི་དམ་ཆོས་
བསྲུང་ཁྱེད་རྣམས་ཀྱིས། །ཐུགས་རྗེའི་ལྕགས་ཀྱུས་འབྲལ་མེད་རྗེས་བཟུངས་ནས། །དངོས་གྲུབ་རྣམ་གཉིས་བདེ་བླག་ཉིད་དུ་སྩོལ། །ཐ་མལ་སྣང་ངོར་གཟུགས་སྐུའི་ཟ་མ་ཏོག་སྟོན་མཛད་ཁྱབ་བདག་དཔལ་ལྡན་བླ་མ་རྣམས། །ཞབས་
ཀྱི་པདྨོ་སྲིད་པའི་མཐའ་ཇི་སྲིད། །བརྟན་པར་བཞུགས་ནས་ཆོས་ཀྱི་འཁོར་ལོ་བསྐོར། །ཞྭ་སེར་ཅོད་པན་འཆང་བའི་རིང་ལུགས་ཆེ། །མི་ནུབ་ཕྱོགས་དུས་ཀུན་ཏུ་རྒྱས་པ་དང། །དེ་ཡི་མཐུ་ལས་བདག་ཅག་མ་ལུས་པའི། །བསམ་དོན་ཆོས་

[005B] །ཚེ་རིང་ནད་མེད་ལོངས་སྤྱོད་མངའ་ཐང་རྒྱས། །དཔལ་འབྱོར་ལེགས་ཚོགས་ཡར་ངོའི་ཟླ་བཞིན་འཕེལ། །མི་མཐུན་ཕྱོགས་རྣམས་མ་ལུས་ཟིལ་མནན་ཏེ། །ཐུབ་བསྟན་སྙིང་པོ་སྤྱི་བོས་མཆོད་ནུས་ཤོག་ངེས་འབྱུང་
བྱང་ཆུབ་སེམས་དང་ཡང་དག་ལྟ། །ཟབ་ལམ་རིམ་པ་གཉིས་ཀྱི་རྟོགས་པ་རྣམས། །མངོན་དུ་བྱས་ནས་རིང་མིན་མགོན་ཁྱོད་ཀྱི། །གོ་འཕང་བདེ་བླག་ཉིད་དུ་ཐོབ་བར་ཤོག་དེ་ལྟར་གསོལ་བཏབ་བླ་མ་ལྷ་ཚོགས་རྣམས། །འོད་དུ་ཞུ་ནས་འཇམ་མགོན་
བླ་མ་ཡི། །ངོ་བོར་རབ་གྱུར་རྩ་བའི་བླ་མ་དེ། །རྟག་ཏུ་བདག་གི་སྤྱི་བོར་བཞུགས་པར་གྱུར།  ཅེས་བརྗོད་ཅིང། དེ་བཞིན་དུ་བསྒོམ་པ་ལ་ནན་ཏན་དུ་བྱའོ། ཞེས་པ་འདི་ནི་མཚོ་སྔོན་གངས་དཀར་དབང་གི་ཐུ་ས་ལག་ཆི་ཡེ་ཤེས་དར་རྒྱས་ཀྱིས་བསྐུལ་བ་ལྟར་ཤཱཀྱའི་དགེ་སློང་བློ་
བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།     ༈    །།ཨོཾ་སསྟི། འདིར་བླ་མའི་རྣལ་འབྱོར་བསྒོམ་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་མདུན་གྱི་
ནམ་མཁའི་དབྱིངས། །བླ་མ་མཆོག་དང་དབྱེར་མེད་སྐྱབས་གསུམ་རྗེ། །བྱམས་མགོན་ཐུགས་རྗེའི་གཏེར་ཆེན་ལོངས་སྤྱོད་རྫོགས། །ལི་ཁྲིའི་ལྷུན་པོ་ཉིན་བྱེད་བྱེ་བ་ཡིས། །འཁྱུད་པ་ཇི་བཞིན་མཚན་དཔེའི་གཟི་འོད་འབར། །ཕྱག་གཉིས་ཆོས་
འཆད་མཉམ་གཞག་ཕྱག་རྒྱ་ཅན། །རེ་འགའ་ཕྱག་གཡས་དར་དཀར་གཡབ་མོ་ཡིས། །འགྲོ་ཀུན་དགའ་ལྡན་གནས་སུ་བདེ་བླག་འདྲེན། །ཕྱག་གཡོན་རིལ་བས་མཚན་པའི་ཀླུ་ཤིང་འཛིན། །རིན་ཆེན་རྒྱན་དང་དར་གྱི་ན་བཟས་ཀླུབས། །འོད་

[006A]༄༅། །ཟེར་བྱེ་བ་འཕྲོ་བཞིན་དགྱེས་པར་བཞུགས། །དེ་ཡི་གནས་གསུམ་རྡོ་རྗེ་གསུམ་ཡིག་གིས། །མཚན་པའི་ཐུགས་ཀའི་ཧཱུཾ་ཡིག་འོད་ཟེར་གྱིས། །རང་བཞིན་གནས་ནས་བསྒོམ་པ་དང་འདྲ་བའི། །ཡེ་ཤེས་སྤྱན་དྲངས་དབྱེར་
མེད་རོ་གཅིག་གྱུར། །དབང་ལྷས་དབང་བསྐུར་རིགས་ལྔས་དབུ་ལ་བརྒྱན། ཞེས་ལེགས་པར་བསྒོམས། དེ་ནས་བཟང་སྤྱོད་ནས་འབྱུང་བའི་ཡན་ལག་བདུན་པ་དང་ལྟུང་བཤགས་མཎྜལ་སོགས་ལེགས་པར་བྱས་ཏེ་བསོད་ནམས་
ཀྱི་ཚོགས་གསོག་དེ་ནས་བྱམས་མགོན་གྱི་ཐུགས་ཀ་ནས་བདུད་རྩིའི་རྒྱུན་བབས་བདག་ཉིད་ཀྱི་ལུས་ལ་ཐིམས་པས་བྱིན་གྱིས་བརླབས་པར་བསམ་ལ་བྱམས་པས་དམ་བཅས་པའི་གཟུངས་དང། ཨོཾ་ཨཱམཻ་ཏྲི་ཧཱུཾ། ཞེས་པ་དང་བླ་མའི་
མཚན་སྔགས་རྣམས་གང་མང་བཟླ། དེ་ནས་གསོལ་བ་འདི་ལྟར་བཏབ་སྟེ། སྲིད་ཞིའི་མཐའ་ལས་འདས་པའི་རྡོ་རྗེ་འཆང། །ཐུགས་རྗེའི་གཏེར་གྱུར་རྗེ་བཙུན་བྱམས་མགོན་ཆེ། །མགོན་ཁྱོད་བརྩེ་བའི་ཡེ་ཤེས་ལྕགས་ཀྱུ་ཡིས། །
འགྲོ་འདི་བདེ་བླག་ཉིད་དུ་བཟུང་དུ་གསོལ། །ངེས་འབྱུང་བྱང་སེམས་ཡང་དག་ལྟ་བ་ཡི། །རྟོགས་པ་མ་ལུས་བདག་གི་རྒྱུད་སྐྱེས་ནས། །འཁོར་བ་ལས་འདས་མྱ་ངན་འདས་པ་ཡི། །གོ་འཕང་འགྲོ་ཀུན་དོན་དུ་མངོན་བྱེད་ཤོག་སེམས་
ཉིད་གདོད་ནས་རང་བཞིན་འོད་གསལ་བ། །སྣ་ཚོགས་དྲན་པའི་འཕྲེང་བ་བརྒྱུས་པ་འདི། །ཆ་ཤས་བསལ་ཚེ་རང་བཞིན་སྟོང་པའི་གནས། །ཆོས་ཉིད་ངོ་བོ་མངོན་དུ་བྱེད་པར་ཤོག་རིམ་པ་གཉིས་ཀྱི་རྟོགས་པ་ལེགས་སྐྱེས་ཏེ།།

[006B] །ཚེ་འདིར་མངོན་དུ་གྱུར་ནས་མཁའ་ཁྱབ་ཀྱི། །འགྲོ་འདི་སྒྲོལ་བའི་དེད་དཔོན་བྱེད་གྱུར་ཅིག་ཅེས་གསོལ་བ་བཏབ་པས། དགའ་ལྡན་གྱི་གནས་སུ་འགྲོ་བའི་ལམ་རྟག་ཏུ་ཡངས་པོར་ཡོད་པ་
སྒོམས་ཤིང། དེ་ཉིད་ལ་འགྲོ་བ་དང་བྱང་ཆུབ་སེམས་དཔའི་ལུས་སུ་གྱུར་པ་དང་བྱམས་མགོན་དང་ནམ་མཁའ་དྲི་མ་མེད་པ་དང། འཇམ་དཔལ་སྙིང་པོ་རྣམས་དང་མཇལ་ཏེ་གསུང་གི་བདུད་རྩི་མྱོངས་ཤིང་རྟོགས་པ་ཁྱད་པར་ཅན་སྐྱེས་པ་
སོགས་ལ་བློ་ཡང་དང་ཡང་དུ་སྦྱང་བར་བྱའོ།  ཞེས་པ་འདི་ནི་བཀའ་བཅུ་བློ་བཟང་འབྱུང་གནས་ཀྱིས་བསྐུལ་བ་ལྟར་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའི་ཡི་གེ་པ་ནི་ཉེ་འཁོར་བ་མཁན་པོ་བློ་བཟང་མཁས་མཆོག་གོ་བདེ་ལེགས་སུ་གྱུར་ཅིག་     ༈    །།འདིར་
བླ་མའི་རྣལ་འབྱོར་བསྒོམ་པར་འདོད་པས། སྐྱབས་སེམས་སྔོན་དུ་བཏང། མདུན་གྱི་ནམ་མཁར་རྩ་བའི་བླ་མ་དང། །དབྱེར་མེད་རྒྱལ་བ་གཉིས་པ་ཙོང་ཁ་པ། །གང་གི་ངོ་བོ་དཔལ་ལྡན་གཤིན་རྗེའི་གཤེད། །འཇིགས་མཛད་རྡོ་རྗེ་ཞལ་དགུ་
ཕྱག་སོ་བཞི། །ཁམས་གསུམ་མ་ལུས་སྐད་ཅིག་གིས་ཟ་བའི། །སྐུ་ཆེན་ཡེ་ཤེས་མེ་དཔུང་འབར་བའི་དབུས། །དགྱེས་བཞིན་དངོས་གྲུབ་སྩོལ་པའི་ཚུལ་གྱིས་བཞུགས། །ཕྱག་འཚལ་མཆོད་འབུལ་སྡིག་ལྟུང་མ་ལུས་བཤགས། །དགེ་ལ་
ཡི་རང་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བསྐལ་བརྒྱར་བཞུགས་གསོལ་འདེབས། །དགེ་བ་རྫོགས་པའི་བྱང་ཆུབ་ཆེན་པོར་བསྔོ། །དེ་ལྟར་གསོལ་བཏབ་བླ་མའི་གནས་གསུམ་ལས། །བདུད་རྩི་འོད་ཟེར་དཀར་དམར་མཐིང་

[007A]༄༅། །ཁ་གསུམ། །རིམ་དང་ཅིག་ཅར་བྱུང་ནས་བདག་ཉིད་ལ། །ཐིམ་པས་དབང་བཞི་ཐོབ་ཅིང་སྐུ་བཞི་འགྲུབ། །རང་གི་ལུས་ངག་ཡིད་གསུམ་སྐུ་གསུང་ཐུགས། །རྡོ་རྗེ་གསུམ་དང་སྒྱུ་འོད་ཟུང་གསུམ་གྱི། །གོ་འཕང་ཚེ་འདིར་
བདེ་བླག་ཉིད་འགྲུབ་པའི། །བྱིན་རླབས་ས་བོན་བརྟན་པོ་ཐེབས་པར་གྱུར། ཅེས་བརྗོད་ཅིང། སྐབས་འདིར་བླ་མའི་མཚན་སྔགས་དང་ཡི་དམ་གྱི་གཟུངས་སྔགས་སོགས་གང་མང་བཟླ། དེ་ནས་མཎྜལ་ཞིག་ཕུལ་ལ། དེང་རས་བཟུང་
སྟེ་བྱང་ཆུབ་སྙིང་པོའི་བར། །མགོན་ཁྱོད་མཆོད་དང་ཁྱོད་གསུང་ཉན་པ་དང། །བཀའ་བཞིན་བསྒྲུབ་པའི་མཆོད་པས་མཉེས་བྱས་ཏེ། །སྲས་ཀྱི་ཐུ་བོར་འགྱུར་བར་བྱིན་གྱིས་རློབས། །ངེས་འབྱུང་བྱང་ཆུབ་སེམས་དང་ཡང་དག་ལྟ།།
ཟབ་ལམ་རིམ་པ་གཉིས་ཀྱི་རྟོགས་པ་རྣམས། །ཚེ་འདིར་མངོན་དུ་གྱུར་ནས་མགོན་ཁྱོད་ཀྱི། །གོ་འཕང་བདེ་བླག་ཉིད་དུ་ཐོབ་པར་མཛོད། །ཇི་སྲིད་ཀུན་གསལ་བགྲོད་པ་མཆད་པ། །དེ་སྲིད་འགྲོ་བའི་དོན་ཆེན་བགྱིད་པ་ལ། །ཀུན་བཟང་
འཇམ་པའི་དབྱངས་དང་ཤའྐྱའི་རྒྱལ། །ཇི་ལྟ་བུ་ཡི་མཐུ་སྟོབས་ཉིད་ཐོབ་ཤོག་ཅེས་གསོལ་བ་བཏབ་པས་བླ་མ་ལྷ་དགྱེས་བཞིན་དུ་རང་གི་སྤྱི་བོ་ནས་ཞུགས་ཏེ་སྙིང་དབུས་སུ་ཤིན་ཏུ་ཕྲ་བའི་རླུང་སེམས་དང་ངོ་བོ་དབྱེར་མེད་དུ་བཞུགས་
པར་བསྒོམ་མོ། ཞེས་བྱ་བ་ནི་བླ་མའི་རྣལ་འབྱོར་རོ། ཅེས་པ་འདི་ནི་ཐོར་ཁོད་ཨཱ་ཡུ་ཥེ་རྒྱལ་པོའི་རིགས་ལས་དང་སྟོབས་གཏོང་བ་སོགས་ཡོན་ཏན་དུ་མས་མངོན་པར་འཕགས་པའི་པའི་ལེ་དབང་ཆལ་ཚེ་རིང་ནས་བསྐུལ་མ་མཛད་པ་ལྟར་ཤཱཀྱའི་དགེ་སློང་བློ་བཟང་དཔལ་

[007B]དགེ་ལེགས་འཕེལ།།    ༈    །།ན་མོ་གུ་རུ། འདིར་འདི་ཕྱི་ཐམས་ཅད་ཀྱི་འདོད་པའི་དོན་རྣམས་བདེ་བླག་ཏུ་འགྲུབ་པའི་ཕྱིར་ལམ་ཟབ་མོ་བླ་མ་ལྷའི་རྣལ་འབྱོར་
ཉམས་སུ་ལེན་པར་འདོད་པས་ཡིད་མཐུན་གྱི་གནས་སུ་བདེ་བའི་བསྟན་ལ་འདུག་ནས། མདུན་གྱི་ནམ་མཁར་བླ་མ་བཅོམ་ལྡན་འདས་རྡོ་རྗེ་འཇིགས་བྱེད་ལ་བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཞུགས་པ་
ལ་དམིགས་ནས་དུས་དེང་ནས་བཟུང་སྟེ་རྫོགས་པའི་སངས་རྒྱས་མ་ཐོབ་ཀྱི་བར་དུ་ཤི་གསོན་སྐྱིད་སྡུག་ཇི་ལྟར་བྱུང་ཡང་མགོན་པོ་ཁྱེད་རྣམས་ལ་སྐྱབས་སུ་མཆིའོ་སྙམ་པའི་འདུན་པ་དྲག་པོས་བླ་མ་ལ་སྐྱབས་སུ་མཆིའོ། །སངས་རྒྱས་
ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །དཔལ་རྡོ་རྗེ་འཇིགས་བྱེད་ཆེན་པོའི་ལྷ་ཚོགས་འཁོར་དང་བཅས་པ་རྣམས་ལ། །དཔལ་མགོན་དམ་པ་ཆོས་སྐྱོང་བའི་བསྲུང་མ་ཡེ་ཤེས་ཀྱི་
སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ཞེས་པ་ལན་གསུམ། སངས་རྒྱས་ཆོས་དང། སོགས་ལན་གསུམ་གྱིས་སྐྱབས་སུ་འགྲོ་ཞིང་སེམས་བསྐྱེད། ནམ་མཁའི་ཚོགས་ཞིང་རྣམས་འོད་དུ་ཞུ་ནས་བླ་མ་རྡོ་རྗེ་འཇིགས་
བྱེད་ལ་ཐིམ། བླ་མ་ལྷ་རང་ལ་ཐིམ་པས་བྱིན་གྱིས་བརླབས་པར་བསམ། མར་གྱུར་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་

[008A]༄༅། །བར་གྱུར་ཅིག་སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག་སེམས་ཅན་ཐམས་ཅད་ཉེ་རིང་ཆགས་སྡང་དང་བྲལ་བའི་བཏང་སྙོམས་ཚད་མེད་པ་ལ་སེམས་གནས་པར་
གྱུར་ཅིག་ཅེས་ཚད་མེད་བཞི་བསྒོམ། དེ་ནས། ཨོཾ་སྭ་བྷཱ་ཝ་ཤུདྡྷཱ་སརྦ་དྷརྨཱ་སྭ་བྷཱ་ཝ་ཤུདྡྷོཉྷཾ། སྟོང་པ་ཉིད་དུ་གྱུར། སྟོང་པའི་ངང་ལས་རང་གི་སྤྱི་བོར་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་མཐོ་ཞིང་
ཡངས་པའི་སྟེང་ཁར་སྣ་ཚོགས་པད་ཟླ་ཉི་མའི་དཀྱིལ་འཁྲོ་གྱི་གདན་ལ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ། རྣམ་བ་བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོ་སྐུ་མདོག་མཐིང་ནག་ཞལ་དགུ་ཕྱག་སོ་བཞི་
ཞབས་བཅུ་དྲུག་པ་སེམས་དཔའ་གསུམ་བརྩེགས་ཀྱི་བདག་ཉིད་ཅན་མེ་དཔུང་རབ་ཏུ་འབར་བའི་ཀློང་དཀྱིལ་ན་བཞུགས་པའི་སྤྱི་བོར་དཔལ་རྡོ་རྗེ་འཇིགས་བྱེད་དཀར་པོ། མགྲིན་པར་དམར་བོ། ཐུགས་ཀར་སྔོན་པོ། ལྟེ་གར་
སེར་པོ། གསང་གནས་སུ་ལྗང་ཁུ་རྣམས་ཀྱིས་མཚན་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། ཐུགས་ཀའི་ཧཱུཾ་ལས་འོད་འཕྲོས་སྒོམ་པ་དང་འདྲ་བའི་ཡེ་ཤེས་པ་ལ་བླ་མ་ཡི་དམ་སངས་
རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་སྤྱན་དྲངས། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་འཕྲོས་ཕྱོགས་བཅུའི་སངས་རྒྱས་བསྐལ་བཟང་གི་རྣམ་འདྲེན་སྟོང་རྒྱུད་

[008B] སླར་ཡང་
ཐུགས་ཀའི་ཧཱུཾ་གི་འོད་ཟེར་གྱིས་དབང་གི་ལྷ་རྣམས་སྤྱན་དྲངས། མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས་བུམ་པའི་ཆུས་སྤྱི་བོ་ནས་དབང་བསྐུར། དབང་གི་ཆུས་ལུས་ཐམས་ཅད་གང། བདེ་བ་ཆེན་པོ་མྱོང་
དྲི་མ་ཐམས་ཅད་དག་ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་
ཞབས་པད་ལ་འདུད། །གཟུགས་མཆོག་མཆོག་ཏུ་དྲག་པོ་ཆེ། །དཔའ་བོ་མཆོག་གི་སྤྱོད་ཡུལ་ཅན། །གདུལ་དཀའ་འདུལ་བའི་དོན་མཛད་པའི། །རྡོ་རྗེ་འཇིགས་བྱེད་ལ་ཕྱག་འཚལ།    ༈    །ཨོཾ་སྭ་སྟི། ཕྱོགས་བཅུའི་ཞིང་
ན་བཞུགས་པའི་སངས་རྒྱས་དང། །དེ་སྲས་ཀུན་འདུས་རྩ་བའི་བླ་མ་མཆོག་རྗེ་བཙུན་བློ་བཟང་དཔལ་ལྡན་ཡེ་ཤེས་ཞབས། །བདག་ལ་དགྱེས་བཞིན་མདུན་གྱི་ནམ་མཁར་བཞུགས། །ཕྱག་འཚལ་མཆོད་འབུལ་སྡིག་ལྟུང་མ་ལུས་བཤགས།།
དགེ་ལ་ཡི་རང་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བསྐལ་བརྒྱར་བཞུགས་གསོལ་འདེབས། །དགེ་རྣམས་རྫོགས་པའི་བྱང་ཆུབ་ཆེན་པོར་བསྔོ། །དེང་ནས་བཟུང་སྟེ་སངས་རྒྱས་མ་ཐོབ་བར། །མགོན་ཁྱོད་དགྱེས་བཞིན་

[009A]༄༅། །འབྲལ་མེད་རྗེས་བཟུངས་ནས། །སྐུ་གསུང་ཐུགས་ཀྱི་གསང་བ་མ་ལུས་པ། །འཛིན་པའི་སྲས་ཀྱི་ཐུ་བོར་འགྱུར་བར་ཤོག་རྗེས་སུ་བསྟན་པའི་དམ་ཆོས་བདུད་རྩིའི་བཅུད། །མ་ལུས་ཚུལ་བཞིན་ཉམས་སུ་
བླངས་པ་ལས། །ཉོན་མོངས་བག་ཆགས་བཅས་པ་དྲུང་ཕྱུངས་ཏེ། །དཔག་མེད་ཡོན་ཏན་རྒྱ་མཚོར་མངའ་འབྱོར་ཤོག་ཁྱད་པར་ཀ་ལཱ་པ་ཡི་གྲོང་ཁྱེར་ཆེར། །ས་ཆེན་དུམ་བུ་བཅུ་གཉིས་ཁྱོན་རྣམས་ལ། །བདེ་གཤེགས་
ལམ་བཟང་གསལ་མཛད་འཁོར་ལོ་ཆེར། །གྱུར་ཚེ་འཁོར་གྱི་ཐོག་མར་རྗེས་སུ་ཟུངས། །དེ་ཡི་དུས་སུ་དང་པོའི་སངས་རྒྱས་ཀྱི། །ཕྱི་ནང་གཞན་གསུམ་གནད་རྣམས་མ་ལུས་པ། །མངོན་དུ་བྱས་ནས་སྟོང་གཟུགས་
ཕྱག་རྒྱ་ཆེ། །དཔལ་ལྡན་དུས་ཀྱི་འཁོར་ལོའི་གོ་འཕང་སྩོལ། །དེ་ལྟར་གསོལ་བཏབ་དགྱེས་བཞིན་བླ་མ་ལྷ། །སྤྱི་བོ་ནས་ཞུགས་སྙིང་དབུས་མི་ཤིགས་པའི། །རླུང་སེམས་ཟུང་འཇུག་རྡོ་རྗེར་བྱིན་གྱིས་
རློབས། །རང་ཉིད་བླ་མ་ལྷ་ཡི་ངོ་བོར་གྱུར། ཅེས་བརྗོད་ཅིང་རང་ཉིད་བླ་མ་ལྷ་གང་ཡང་རུང་བའི་རྣལ་འབྱོར་ལ་གནས་བཞིན་བའི་ངང་ནས་འདི་ལྟར་གསོལ་བ་གདབ་སྟེ། དེང་ནས་ཚེ་རབས་ཀུན་ཏུ་ཐེག་མཆོག་གི་ལམ་
བཟང་བསྒྲུབ་པའི་དགེ་བའི་བཤེས་གཉེན་དང། །མི་འབྲལ་བཀའ་བཞིན་བསྒྲུབས་བས་མཉེས་བྱས་ནས། །དལ་འབྱོར་དོན་ལྡན་བྱེད་པར་བྱིན་གྱིས་རློབས། །སྐྱེས་བུ་གསུམ་གྱི་ལམ་གྱི་རིམ་པ་རྣམས། །ཚུལ་བཞིན་ངེས་

[009B] །བརྩོན་པར་བགྱིས་བས་བྱང་ཆུབ་སེམས་མཆོག་གཉིས། །བདེ་བླག་རྒྱུད་ལ་སྐྱེ་བར་བྱིན་གྱིས་རློབས། །ཁྱད་པར་ཕྱི་ནང་གཞན་གསུམ་གནད་ཟབ་མོ། །རྡོ་རྗེའི་ལུས་གནས་ཡོངས་སུ་རྟོགས་པ་ཡི། །དཔལ་
ལྡན་དུས་ཀྱི་འཁོར་ལོའི་བསྐྱེད་རིམ་དང། །རྫོགས་པའི་རིམ་པ་རྒྱུད་ལ་སྐྱེ་བར་ཤོག་སྐྱེ་འཆི་བར་དོ་སྦྱོང་བའི་གནད་ཟབ་མོ། །ཡན་ལག་དྲུག་གི་སྨིན་བྱེད་རབ་སྒོམ་ཞིང། །ཐ་མལ་སྣང་ཞེན་དག་བྱེད་རྣལ་འབྱོར་གྱིས། །རིམ་པ་དང་
པོའི་རྟོགས་པ་མཐར་ཕྱིན་ཤོག་རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་བསྒོམ་པས་སྲོག་རྩོལ་དབུ་མར་ལེགས་ཚུད་དེ། །དཀར་དམར་དྷཱུ་ཏཱིའི་ནང་དུ་ལེགས་བརྩེགས་ཏེ། །བེམ་ཆོས་ཟད་ཅིང་སྟོང་གཟུགས་མྱུར་འགྲུབ་ཤོག་
གལ་ཏེ་ཚེ་འདིར་ལམ་བཟང་མཆོག་དེ་རྣམས། །མངོན་དུ་མ་བྱས་འཆི་བའི་དུས་གྱུར་ཚེ། །ནོར་བུའི་གྲོང་ཁྱེར་བྱང་ཕྱོགས་ཀ་ལཱ་པར། །རིག་སྔགས་སྤྱོད་པའི་རྟེན་བཟང་ཐོབ་པར་ཤོག་དེ་ནས་རིགས་ལྡན་བླ་མའི་གསུང་གི་ཚོགས་
ལེགས་པར་ཉམས་སུ་བླངས་པའི་མཆོག་གི་ལམ། །དེ་རྣམས་བདེ་བླག་ཉིད་དུ་མངོན་བྱས་ནས། །རྫོགས་པའི་སངས་རྒྱས་མྱུར་དུ་ཐོབ་པར་ཤོག་སྨྲ་མཁས་རྟ་མཆོག་རྡོ་རྗེའི་ཏིང་འཛིན་གྱིས། །ཕྱི་དང་གསང་བའི་ཀླ་ཀློ་དྲུངས་
འབྱིན་པའི། །འཁོར་ལོ་ཅན་གྱི་རོལ་པ་ཉེར་ཤར་ཚེ། །རྒྱལ་བའི་ཆོས་ཚུལ་ཟབ་མོ་འབྱིན་པར་ཤོག་གཞན་ཡང་གནས་སྐབས་ཚེ་འདིར་ནད་མེད་ཅིང། །བདེ་སྐྱིད་ཕུན་ཚོགས་ཆོས་དང་འབྱོར་པ་རྒྱས། །ཇི་ལྟར་སྨོན་པའི་དོན་རྣམས་འགྲུབ་

[010A]༄༅། །པ་སོགས། །བཀྲ་ཤིས་རྒྱ་མཚོས་ཕྱོགས་ཀུན་ཁྱབ་གྱུར་ཅིག་ཅེས་པ་འདི་ནི་ཡོངས་ཀྱི་དགེ་བའི་བཤེས་གཉེན་མདུན་ནག་ཞབས་དྲུང་གིས་བསྐུལ་བ་ལྟར་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་ཞེ་ཧོར་ཕོ་བྲང་ཆེན་པོའི་ཉེ་འདབས་བཀྲ་ཤིས་ལྷུན་པོའི་
དགོན་གནས་སུ་སྦྱར་པའོ།།    ༈    །།ཨོཾ་སསྟི། ཆོས་ཀུན་གདོད་ནས་རྣམ་དག་མཁའ་དབྱིངས་ངོས། །སེང་གེ་བརྒྱད་ཀྱིས་ཉེར་བཏེག་རིན་ཆེན་ཁྲིར། །རྩ་བའི་བླ་མ་གསུམ་ལྡན་རྡོ་རྗེ་འཛིན། །རྒྱལ་བ་ཀུན་གྱི་ངོ་བོར་ཡང་དག་བཞུགས་
ཕྱག་འཚལ་མཆོད་འབུལ་སྡིག་ལྟུང་མ་ལུས་བཤགས། །དགེ་ལ་ཡི་རང་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བསྐལ་བརྒྱར་བཞུགས་གསོལ་འདེབས། །དགེ་རྣམས་མར་གྱུར་དོན་དུ་རྫོགས་བྱང་བསྔོ་དེང་ནས་
བཟུངས་ཏེ་ཚེ་རབས་ཐམས་ཅད་དུ། །མགོན་ཁྱོད་མཉེས་པ་གསུམ་གྱིས་མཉེས་བྱས་ནས། །གསུང་གི་གསང་བ་ལས་བྱུང་དམ་ཆོས་ཀྱི། །བདུད་རྩིའི་རྒྱུན་བཟང་རྟག་ཏུ་འཐུང་བར་ཤོག་དེ་ཡི་མཐུ་ལས་ལས་དང་ཉོན་མོངས་
པའི༑ ༑སྒྲིབ་ཚོགས་བག་ཆགས་བཅས་པ་དྲུང་ཕྱུངས་ཏེ། །སྐུ་བཞིའི་བདག་ཉིད་དཔལ་ལྡན་རྡོ་རྗེ་འཆང། །ཁྱོད་ཀྱི་གོ་འཕང་མངོན་དུ་བྱེད་པར་ཤོག་དེ་ལྟར་གསོལ་བཏབ་བླ་མའི་གནས་གསུམ་ལས། །བདུད་རྩི་དཀར་དམར་
མཐིང་གསུམ་རྒྱུན་བྱུང་སྟེ། །བདག་གི་ལུས་ངག་ཡིན་གསུམ་ལ་ཐིམས་པས། །དབང་བཞི་ཐོབ་ཅིང་སྐུ་བཞིའི་ནུས་པ་བཞག། སླར་ཡང་བླ་མ་ལྷ་མཆོག་དགྱེས་བཞིན་དུ། །བདག་དང་དབྱེར་མེད་གྱུར་པས་སེང་ཁྲིའི་སྟེང། །རང་

[010B] །འགྲོ་རྣམས་བདེ་བླག་སྒྲོལ་བའི་སྐལ་ལྡན་གྱུར། ཅེས་བརྗོད་ཅིང། བླ་མའི་མཚན་སྔགས་དང་བསྟོད་པ་སོགས་གང་མང་འདོན། སྤྱོད་ལམ་ཐམས་ཅད་དུ་བླ་མ་ལྷའི་ང་རྒྱལ་དང་མ་བྲལ་བར་
བྱའོ༑ ཞེས་པ་འདི་ནི་ཨ་པ་ཁ་ནར་པའི་སེ་རྟག་བརྟན་ཕུན་ཚོགས་ཀྱི་ཤོག་ནས་ཨེར་ཏེ་ནི་དར་ཁན་ནོ་ཡོན་ཐེན་བསྟན་པ་རྒྱལ་མཚན་དང་ཐའི་རྗེས་སུ་ཁ་ཤྲཱི་གཉིས་ཀྱིས་བསྐུལ་བ་ལྟར་ཤའྐྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་མཁར་ཆེན་དབང་གི་ཤོག་ཨུལ་ཚུས་ཐུ་ཐོ་ཁོས་ཞེས་པའི་
ལམ་ཐོག་སྒར་ཐོག་ཏུ་སྦྱར་བའོ།། །།སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་
དལ་འགྲོའི་རྒྱུན་འདི་སྤེལ། །མངྒལཾ།། །།



