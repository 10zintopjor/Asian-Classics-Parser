༄༅། །རབ་གནས་འབྲིང་པོ་བཀྲ་ཤིས་སྙེ་མའི་རྫས་ཐོ་དང་སྦྱིན་སྲེག་གི་རྫས་གསལ་བར་དཀོད་པ་དྭངས་ཤེལ་མེ་ལོང་ཞེས་བྱ་བ་བཞུགས་སོ། །

[001A] །ན་མོ་བཛྲ་བཧཻ་ར་ཝ་ཡ། གཏུམ་དྲག་ཁྲོ་བོའི་གར་མཛད་བཧཻ་ར་ཝ། །དབྱེར་མེད་བླ་མ་ཁྱབ་བདག་འཁོར་ལོའི་མགོན། །
ཞབས་ཀྱི་པདྨོའི་གེ་སར་རྡུལ་ཕྲན་མཆོག་བྱང་ཆུབ་བར་དུ་འབྲལ་མེད་སྙིང་དབུས་བསྟེན། །ངོ་མཚར་ལྷག་གནས་བྱ་བའི་ཆོ་གའི་ཁྲིགས། །ཟུར་གསལ་
བཞིན་དང་རྫས་ཐོ་བཤམས་ཚུལ་སོགས། །མ་ནོར་དམ་པའི་ཕྱག་བཞེས་ནག་འགྲོས་ཞིག་མཁས་གྲུབ་དམ་པའི་གསུང་ལས་བཏུས་ཏེ་བརྗོད། །
འདིར་དཔལ་རྡོ་རྗེ་འཇིགས་བྱེད་དཔའ་བོ་གཅིག་པ་ལ་བརྟེན་ནས་རབ་གནས་འབྲིང་བོ་བཀྲ་ཤིས་སྙེ་མའི་ཕྱག་ལེན་ཁྲུས་དཀྱིལ། འདག་རྫས། བཤམས་ཚུལ་

[002A] །གོ་རིམ་སོགས་ལག་ཏུ་བླང་བདེ་བར་བཀོད་པ་ལ། ཐོག་མར་བྱ་བའི་རིམ་པ། སྡོམ་ལས། བདག་བསྐྱེད་བུམ་པ་ལྷག་གནས་
བྱ༑ ༑ཁྲུས་སྟེགས་རྒྱན་བྲེ་མངའ་འབུལ་བྲི། །གསོལ་གདབ་སེམས་བསྐྱེད་རྟེན་བསྐྱེད་དེ། །གདན་ལ་རྟེན་བཞག་ཆུ་བཞི་དབུལ། །ཞེས་གསུངས་
པ་ལྟར་བྱ་བ་ལ། སྡོམ་ཚིག་གི་གོ་རིམ་ལྟར་ན་བདག་བསྐྱེད་དང་བུམ་པ་ལྷག་གནས་ཀྱི་རྗེས་སུ་ཁྲུས་སྟེགས་མངའ་འབུལ་སོགས་བྱེད་དགོས་སྣང་མོད་ལག་ལེན་
ལ་ཁྲུས་སྟེགས་སྔོན་དུ་བྱེད་དགོས་པས་དེ་ཡང་ཕྱག་ལེན་རྒྱས་པར་བྱེད་ན་ས་ཆོག་རྒྱས་བསྡུས་སྐབས་བསྟུན། ལྷ་ཀླུ་སོགས་གནས་བདག་ལ་གཏོར་མ་བཏང་

[002B] བགེགས་གཏོར་བཏང་སྟེ་བསྐྲད་འོས་རྣམས་ཕྱིར་བསྐྲད། རྫས་སྔགས་ཏིང་འཛིན་གསུམ་གྱི་སྦྱང་བ་བྱ། ལས་ཐམས་ཅད་པའི་སྔགས་ཀྱིས་དྲི་བཟང་གི་ཆག་ཆག་གདབ་རྟེན་བཀྲམ་ལ་
མཆོད་པའི་ཚོགས་རྒྱས་པར་བཤམས། ཁྲུས་སྟེགས་སོ་ཕག་དབྱིབས་གྲུ་བཞི་རྒྱར་ཁྲུ་བཞི་པ་དཔངས་སུ་ཁྲུ་དོའམ་གཅིག་ཡོད་པ་བྱེད་དགོས་པར་གསུང་མོད། ད་ལྟ་སྟབས་བདེ་ཆེད་ལག་ལེན་དར་རམ་རས་ཁ་གོང་
མཚུངས་ཀྱི་ཚད་ལ། ཁྲུས་དཀྱིལ་གྲུ་བཞི་སྒོ་བཞི་དབུས་སུ་སྣ་ཚོགས་པདྨ་འདབ་མ་བརྒྱད་པ་དང་དེའི་ཕྱིར་སྣམ་བུ་གྲུ་བཞི་པ་རིམ་པ་གཉིས་པ་སྣམ་བུ་ལ་ཕྱོགས་བཞིར། འཁོར་ལོ། རིན་པོ་ཆེ། པདྨ། རལ་གྲི་དང་
འཚམས་བཞིར། འཁོར་ལོ། རྡོ་རྗེ། པདྨ། རལ་གྲིས་མཚན་པ་རྡུལ་ཚོན་ནམ་ཆུ་ཚོན་གྱིས་བྲིས་པའི་རས་བྲིས་སྟེགས་བུ་འམ་ལྕོག་ཙེ་ལྟ་བུའི་སྟེང་ནས་དག་པ། ཁྲུས་སྟེགས་རྒྱན་བྲི་ཞེས་བྱུང་བ་མ་དག་པར་
གསུངས་བས། ཁྲུས་སྟེགས་ལ་རྒྱན་གྱིས་བརྒྱན་པའི་ཚད་དུ་བྲེ་ཞེས་གསུང་བས་ན་སྟེང་དུ། བླ་རེ། ཕྱོགས་ཕྱོགས་སུ། རྒྱལ་མཚན། བ་དན། དྲིལ་བུ་གཡེར་ཁ་དཔྱངས་པ་ལ་སོགས་པས་བསྐོར་བས་
བཀོད་པ་མཛེས་པར་བརྒྱན། ཁྲུས་དཀྱིལ་གྱི་དབུ་སུ་མེ་ཏོག་དང་ཀུ་ཤའི་གདན་ལ་རྡོ་རྗེ་སློབ་དཔོན་ལ་ཕྱོགས་པར་གཡས་སུ་རྣམ་རྒྱལ་དུང་ཆོས་གཟུངས་རྡོར་ཅན་དང། གཡོན་དུ་ལས་བུམ་གཉིས་མགུལ་

[003A]༄༅། །ཆིངས་མཚན་མ་ཅན། དེའི་ཤར་ནས་གཡས་བསྐོར་དུ། དྲི་བཟང། མངར་གསུམ། ཞོ། འབྲས་བུ། འབྲུ། འབྲས་གཡོས། སྨན། རིན་པོ་ཆེ་སྟེ་རྫས་བརྒྱད་དྲི་གཙང་ཆུ་བཟང་དང་སྦྱར་
བ་སོ་སོར་བླུག་བའི་ཁྲུས་བུམ་བརྒྱད་དར་རམ་རས་དཀར་པོ་གང་རིགས་ཀྱི་མགུལ་ཆིངས་ཅན། དེ་རྣམས་ཀྱི་ཕྱི་རོལ་ཏུ་གཡས་བསྐོར་གྱི་རིམ་པས། ཞོ། འོ་མ། མར། སྦྲང་རྩི། ཀར་སྟེ་ཕྱིའི་བདུད་རྩི་ལྔ། བའི་
འོ་མ། ཞོ། མར། ལྕི་བ། དྲི་ཆུ་སྟེ་བ་བྱུང་ལྔ། དྲི་ཆུ་འམ་དྲི་ཞིམ་པོའི་ཆུ་འདི་ནི། སུ་གྨེལ། ཤིང་ཚ། སྤང་སྤོས། བ་ལེ་ཀ། ཙནྡན་རྣམས་ཞོ་དོ་རེ་ཐུམ་བུར་བཅིངས་ཏེ་ཆུ་གཙང་བྲེ་བརྒྱད་ལ་བཅུག་ནས་
བཞི་ཆ་སྐམ་སྐམ་གྱི་བར་དུ་བསྐོལ་བའི་ལྷག་མ་དྲི་ཆུར་འགྱུར་པར་བཤད། ནྱ་གྲོ་དྷ། ཨུ་དུམ་བ་ར། བ་ལཀྵ། བི་བ་ལ། མཎྜལ་མུཎྜ་སྟེ་འོ་མ་ཅན་གྱི་ཤིང་ལྔའི་ཕྱེ་མ། འདི་རྙེད་དཀའ་བས་ཚབ་ཏུ་འོམ་བུ་
ལྟ་བུའི་འོ་མ་ཅན་གྱི་ཤིང་གང་ཡང་རུང་བའི་ཕྱེ་མ་འམ། སྲན་དཀར་ཕྱེ་མ་ལྟ་བུས་བྱ་ཞེས་བླ་མ་ཁ་ཅིག་གསུང། དྲི་ཞིམ་པའི་འབྲུ་མར། འདི་ལ་གཞུང་ཁ་ཅིག་ནས་དྲིའི་ཏིལ་མར་རམ་མེད་ན་ཏིལ་མར་ལ་
དྲི་བཟང་བཏབ་པ། ཅེས་འབྱུང་ལ་དྲིའི་ཏིལ་མར་ནི། གོང་གི་དྲི་ཆུ་བསྒྲུབ་དུས་ཀྱི་རྫས་རྣམས་མར་ནག་ལ་བླུག་ནས་སྔར་ལྟར་བསྒྲུབ་ཅེས་གཞུང་ཁ་ཅིག་ལས་གསུངས། སྐྱུ་རུ་རའི་ཕྱེ་མ། ཡུང་བའི་

[003B] ཙནྡན་དཀར་དམར། ཨ་ཀ་རུ། གུར་གུམ། ཀཱན་ཐི་ཀ་སྟེ་ལྔ་འམ། གུར་གུམ། ཨ་ཀ་རུ། གླ་རྩི། ག་བུར། ཙནྡན་ཏེ་དྲི་ལྔའི་ཕྱེ་མ་སྟེ་འདག་རྫས་བརྒྱད་སྔ་མ་ཟངས་སྣོད་དང། ཕྱི་མ་རྣམས་འཁར་
བའི་སྣོད་ན་གནས་པ་བསྒྲིགས་པ། འདི་ཕྱོགས་སུ་ད་ལྟ་མཛད་བཞིན་པ་ལྟར་ན། ཁྲུས་སྟེགས་ཀྱི་དབུས་ཀྱི་ནུབ་གྱི་ཆར་སྟེགས་ཆུང་ངུའི་སྟེང་དུ་མེ་ཏོག་ཀུ་ཤའི་གདན་ལ་རྣམ་བུམ་ཆུ་སུམ་གཉིས་བཀང་བར་
བུམ་རྫས་ཉེར་ལྔ་སོགས་གཞུགས་སྟེང་དུ་གཟུངས་རྡོར་བུམ་མཚན་མགུལ་ཆིངས་བྲོག་གསུམ་པ་དར་དཀར་པོས་བཅིངས། འབྲས་བུ་ཅན་གྱི་ཤིང་གི་ཁ་བརྒྱན་ཅན། ལས་བུམ་གཟུངས་རྡོར་མེད་པ་དང་ཁ་
བརྒྱན་ཀུ་ཤ་ཅན་མ་གཏོགས་རྣམ་བུམ་དང་འདྲ། ཁ་སྟོན་ཕྱོགས་སློབ་དཔོན་ལ་ཕྱོགས་པའི་གཡས་སུ་རྣམ་བུམ། གཡོན་དུ་ལས་བུམ། རྒྱབ་ཏུ་རྟེན་བསྐྱེད་མེ་ལོང། མདུན་གྱི་པད་འདབ་ནས་བརྩམས་
ཏེ་གཡས་བསྐོར་དུ། དྲི། མངར་གསུམ། ཞོ། འབྲས་བུ། འབྲུ། འབྲས་གཡོས། སྨན། རིན་པོ་ཆེའི་བུམ་པ་རྣམས་དང། པད་འདབ་ཀྱི་རྩེ་མོ་གནོན་ཙམ་གྱི་ཐད་ནས་གཡས་བསྐོར་གྱིས། ཕྱིའི་བདུད་རྩི་ལྔ། བ་བྱུང་
ལྔ༑ དྲི་ཞིམ་པོའི་འདག་ཆལ་ཏེ་འདག་རྫས་གསུམ། ཤིང་ཤུན་ཕྱེ་མ་དྲི་ཞིམ་པོའི་འབྲུ་མར་ཏེ་བླུག་རྫས་གཅིག་སྐྱུ་རུ་རའི་ཕྱེ་མ་དང་མ་ཤའི་ཕྱེ་མ་དང། ཡུང་བའི་ཕྱེ་མ། དྲི་བཟང་གི་ཕྱེ་མ་སྟེ་

[004A]༄༅། །དྲི་ལ་ཕྱིས་ཀྱི་རྫས་བཞི་རྣམས་བཀོད། འདག་རྫས་དང་པོ་ཟངས་སྣོད་དང། གཞན་བདུན་པོ་འཁར་བའི་སྣོད་དུ་བླུགས་པ། དུར་སྔོན་གྱི་པིར་འདི་ནི་ཕྱོགས་འདིར་རྩ་མགོ་
དགུ་ལ་བྱེད་མོད། དཔལ་ལྡན་རྒྱུད་གྲྭ་རྣམ་གཉིས་སུ་རམ་དཀར་ལ་མཛད་འདུག་གོ་དེའི་མཐར་མདུན་དུ་མེ་ཏོག་ཏུ་འཐོར་རྒྱུའི་འབྲུ་གཙང་མ་སྣོད་ཡངས་པོར་བླུག་པའི་སྟེང་དུ་མེ་ལོང་ལ་དབུས་སུ་ཨོཾ་
མདུན་ནས་གཡས་བསྐོར་དུ་ཡེ་དྷརྨ་ཚར་བདུན་ནམ་མ་མཐའ་གཅིག་བྲིས་པ་བཤམས། འདིའི་མེ་ལོང་ཕྱོགས་འདིར་སྒོང་གཟུགས་ཁོ་ན་མཛད་མོད་དེ་ལྟར་ན་ཡེ་དྷརྨ་མ་བདུན་ནས་གཡས་བསྐོར་དུ་བྲི་ཚེ་མགོ་ཐུར་
བསྟན་དུ་སོང་ནས་ཀུན་རྟོགས་མང་པོ་ཤར་བས་ན། དཔལ་ལྡན་སྨད་རྒྱུད་ཀྱི་མཛད་སྲོལ་ལྟར་མེ་ལོང་ངོས་ལེབ་ཡུ་བ་ཅན་ལ་གནང་བ་ནི་སྟབས་བདེ་བར་སྣང་ང་མ་སྙམ་མོ། །ཇི་ལྟར་རིགས་བར་དུར་པའི་པིར་
དར་རམ་རས་དཀར་པོ་གཙང་མ་ལ་དྲི་བཟང་གིས་པདྨ་འདབ་བཞིའི་ལྟེ་བར་ཨོཾ། འདབ་མར་མ་བདུན་ནས་གཡས་བསྐོར་དུ། ཧཱུཾ་ཏྲཾ་ཧྲཱི་ཨཱ། མགོ་ཕྱིར་བསྟན་བཀོད་པའི་ཁྲུས་རས། གོས་ཟུང། བདག་བསྐྱེད་
དང་བུམ་པའི་མཆོད་པ་འབུལ་ཡུལ་གཡས་ནས་འགོ་བརྩམས། གོ་ཡུ་ནི་རྒྱ་སྐད་པིན་ལང་ཟེར་པའི་འབྲས་བུ་སྙིང་གཟུགས་མ་དེ་དང་གོ་ལའི་ཕྱེ་མ་དེའི་ལོ་མ་ཡིན་ཞེས་ལྕང་སྐྱ་རོལ་རྡོར་གསུངས། རྡོ་ཇ་

[004B] ཏིལ། ཀུ་ཤ། གུར་གུམ། མེ་ཏོག་སེར་པོ། བདུད་རྩི་ལྔ་རྣམས་ཀྱི་ཕྱེ་མ། ཞོ། མེ་ཏོག་སེར་པོ་དངོས་སམ་དེའི་དོད་དུ་འབྲུ་བླུག་པའི་ཆུ་བཞི་བཟེད་ཞལ་དང་བཅས། གཞན་ཡང་སྐབས་
སོ་སོར་འབུལ་རྒྱུའི་མཆོད་པའི་ཡོ་བྱད་དང་སྦྱིན་སྲེག་བྱེད་ན། རྡོ་རྗེ་མཁའ་འགྲོ་ལས། རིན་པོ་ཆེ་ཡི་དབྱིབས་འདྲའི་ཐབ། །ཡང་ན་གྲུ་བཞི་བ་ཡང་རུང། །ཁྲུ་དོ་ཟབས་སུ་ཁྲུ་གང་བརྐོ། །དེ་ནང་སོར་བརྒྱད་བོར་
ནས་སུ། །ཁ་ཁྱེར་སོར་བརྒྱད་ཚད་དུ་བྱ། །སོར་བརྒྱད་དཔངས་དང་ལྡན་པ་ལ། །རིན་ཆེན་ཕྲེང་བས་བསྐོར་བར་བྱ། །ཞེས་དང། ཧོམ་ཁུང་ནང་དུ་འཁོར་ལོ་ནི། །རྩིབས་བརྒྱད་སེར་པོ་བྲིས་པ་ལ། །འོག་ཏུ་
ཆ་དྲུག་སོར་དྲུག་པའི། །རྡོ་རྗེ་རིན་ཆེན་བྲིས་པར་བྱ། །ཞེས་དབུས་སུ་གང་བྲིས་པ་རྣམས་གསུངས་པས། དེ་ལྟ་ན་ཐབ་གྱི་དབུས་སུ་འཁོར་ལོའི་ལྟེ་བ་སོར་བརྒྱད་པ་ལ་སོར་དྲུག་པའི་རིན་པོ་ཆེའི་སྟེང་དུ། སོར་གཉིས་
པའི་རྡོ་རྗེ་དང་བཅས་པས་མཚན་པ་དང། འཁོར་ལོའི་ལྟེ་བའི་མཐར་མུ་ཁྱུད་སོར་དོ་དེའི་ཕྱིར་རྩིབས་སོར་ལྔ། ཕྱིའི་མུ་ཁྱུད་སོར་དོའི་ཚད་ཀྱིས་བསྐོར་བར་བྱའོ། །ཁུད་བུ་ཡི་ནི་ཁ་ཁྱེར་བྱ། །ཁ་ཁྱེར་གྱི་ནི་ཕྱེད་པ་
ཡིས༑ ༑ཕྱི་རོལ་གྱི་ནི་མུ་ཁྱུད་བྱ། །ཞེས་པ་ལྟར་རམ། ཡང་ན་རྩིག་ཐབ་ལ་ཞེང་སོར་བཞི་དཔངས་སོར་བཅུ་གཉིས་པའི་སྟེང་དུ་མུ་རན་སོར་གཉིས་དོར་ནས་ཁ་ཁྱེར་དཔངས་ཞེང་སོར་བཞི་པ་ཕྱེད་འབྱར་གྱི་ཚུལ་

[005A]༄༅། །དུ་བརྩིགས་པ་དང། ཞེང་སོར་བརྒྱད་དཔངས་སོར་བཅུ་གཉིས་པའི་སྟེང་དུ་མུ་རན་སོར་བཞི་དོར་ནས་ཁ་ཁྱེར་དཔངས་དང་ཞེང་སོར་བཞིས་བརྩིགས་པའི་ལུགས་གཉིས་གང་བདེ་བྱ་
སྟེགས་བུའི་གྲྭ་བཞིར་ཨ་བྷ་ཡས། རྒྱས་པ་ལ་རིན་པོ་ཆེ་ཞེས་གསུང་མོད། རབ་འཇིགས་རྡོ་རྗེས། ཐབ་ཀུན་གྱི་ནི་ཕྱི་རོལ་ནི། །ཟུར་བཞིར་དཔངས་ནི་སོར་བཞི་པ། །ཕྱག་རྒྱ་བཞི་པོ་དང་ལྡན་པ། །ཟླ་ཕྱེད་
རིན་ཆེན་རྡོ་རྗེས་བརྒྱན། །ཞེས་ཟླ་ཕྱེད་ཀྱི་སྟེང་དུ་རྡོ་རྗེ་རྩེ་གསུམ་པ་ཞེས་གསུངས་པ་གོ་རྒྱུ་ཆེའོ། །རང་དང་ཐབ་གྱི་བར་དུ་མེ་ཡོལ་དེང་སང་ཨན་སྟར་ལ་དཀར་རྩི་བྱུགས་པ་བཾ་ཡིག་བྲིས་པ་འདི་རྒྱུད་ལས་མ་
བསྟན་ཞེས་འགའ་ཞིག་གིས་ཟེར་སྣང་མོད། གདན་བཞི་ལས། གདན་གྱི་མཐའ་དང་ཉེ་བ་རུ། །ཏེ་སེ་གངས་ཀྱི་གཟུགས་ །དཔངས་དང་རྒྱར་ནི་ཁྲུ་ཕྱེད་ཀྱི། །སོར་མོ་བཅུ་གཉིས་བཞག་པར་བྱ། །
ཞེས་དང། དེའི་འགྲེལ་བར། རང་གི་གདན་གྱི་མདུན་དང་ཐབ་ཀྱི་བར་དུ་སོར་ཉི་ཤུ་རྩ་བཞིའི་ཚད་ཀྱིས་ཏེ་སེ་གངས་རིའི་གཟུགས་བཞག་པར་བྱ་བར་གསུངས་སོ། །དགང་གཟར་གྱི་རྒྱུ་དང་ཚད་དབྱིབས་སོགས་
རྗེ་བདག་ཉིད་ཆེན་པོའི་གསུང་གི་དངོས་གྲུབ་རྒྱ་མཚོ་ལས་ཤེས་པར་བྱ་ཞིང། དགང་བླུག་མེད་ན་ལག་པའི་སོར་མོ་ལྔ་སྦྱར་བས་དགང་བླུགས་དང། སོར་མོ་གསུམ་སྦྱར་བས་བསྲེགས་བླུགས་འབུལ་

[005B]
གསུངས་ལ། བླུགས་གཟར་མེད་ན་བསྲེགས་བླུགས་ཀྱང་དགང་གཟར་གྱིས་འབུལ་ཆོག་པར་འོད་སྙེར་གསུང་སྣང་ངོ། །བདག་གི་བླ་མ་མཁན་ཆེན་རྡོ་རྗེ་འཆང་ནས་མར་ཁུ་མ་ཡིན་པའི་རྫས་རྣམས་ཕྱག་གཡས་
བའི་མཆོག་སྦྱིན་ཕྱག་རྒྱ་ཁོ་ནའི་གནང་བ་མངོན་སུམ་དུ་མཐོང་ངོ། །དགང་བླུགས་མ་རྙེད་ན་ཡེ་ཤེས་ཐེག་ལེ་ལས། མར་ཁུ་སྣོད་ནི་ཟླུམ་པོར་གྲགས། །ལྟེ་བ་རིང་ཞིང་དྲི་མ་མེད། །རྡོ་རྗེ་ལ་སོགས་རྒྱན་
དང་ལྡན། །ལྕི་བ་དང་ནི་ཡངས་པ་སྤངས། །ཞེས་དང། སློབ་དཔོན་ཤེར་རབ་གསང་བས། །བི་ལའི་འདབ་མ་བཞིན་གཏིང་རིང་བ་ཆུར་སོར་དྲུག་པ་རིགས་པ་ལྔའི་མཚན་མ་དང་མཐའ་ལ་རྡོ་རྗེས་བརྒྱན་པ་ལས་
མཐུན་གྱིས་བྱེད་པར་བཤད་དོ། །ཆུ་བཞི་ལ་སྣོད་གསུམ་གྱིས་ཆོག་པར་མཛད་པ་ནི། སཾ་བཧུ་ཊ་དང། མཁའ་འགྲོ་རྒྱ་མཚོ། འོད་སྙེ་དང་སྡོམ་བྱུང་འགྲེལ་བ། པདྨ་ཅན་དང་ཛ་ཡ་སེ་ནའི་སྦྱིན་སྲེག་སོགས་ཀྱི་
དགོངས་པ་དང། བསྡུས་ན། ནག་པོ་ཞབས་ཀྱི་སྦྱིན་སྲེག་རྣམས་སུ་བསང་གཏོར་མཆོད་ཡོན་གྱི་སྣོད་གཉིས་ལས་ཆུ་གཞན་གཉིས་དང་བཟེད་ཞལ་རྣམས་མེད་པར་འབུལ་བའི་ཚེ་མདུན་དུ་ལས་དང་རྗེས་སུ་
[006A]༄༅། །མཐུན་པའི་གསེར་རམ་ཉ་ཕྱིའི་སྣོད་སོགས་བཤམས་མཆོད་ཡོན་གཅིག་པུས་ཞབས་བསིལ་དང་ཞལ་བསིལ་གཉིས་ཀྱང་འབུལ་བར་བཤད་པ་བཞིན་རྒྱུད་འགའ་ཞིག་ཏུ་འང་གསུངས་
མཆོད་ཡོན་སྒྲུབ་རྒྱུའི་དུས་སྐབས་ཕྱག་ལེན་ལ། མཆོད་པ་བྱིན་རླབས་ཀྱི་འཕྲོ་ལ་མཛད་པ་ཤིན་ཏུ་ལེགས། སོ་རྩི་ནི་མར་དཀར་བཞུས་པར་རྡོ་ཇ་དང། གོ་ཡུ་གོ་ལེའི་ཕྱེ་མ་བཏབ་པ་ལ་མཛད། འོ་མ། ཞོ། མར་ཁུ་
རྣམས་ཀྱི་ཁུ་བ་བྱས་པ་ལ་སྦྲང་བུ་རམ་ཕྱེ་བཏབ་པའི་ཞལ་ཟས། འདས་མ་འདས་ཀྱི་གཏོར་མ། སོ་རྩི། གཞི་བདག་གི་གཏོར་མ་རྣམས་ཀྱང་རྒྱུ་དེ་གསོ། ཡམ་ཤིང་གི་རྒྱུ་ནི། རྒྱུད་རྡོ་རྗེ་རྩེ་མོ་ལས། ཞི་བ་ལ་ཤིང་
མངར་བ་དང། རྒྱས་པ་ལ་འབྲས་བུ་ཅན་དང། དབང་ལ་མེ་ཏོག་ཡོད་པ་དང། དགུག་པ་ལ་ཚེར་མ་ཅན་དང། དྲག་པོ་ལ་ཚ་བའི་ཤིང་ཞེས་གསུངས། ཞི་རྒྱས་ཀྱི་ཡམ་ཤིང་དངོས་གྲུབ་རྒྱ་མཚོར་འོ་མ་བུ་སོགས་
ལ་ཞེས་པའི་སོགས་ཁོངས་སུ། ཤུག་པ། ཤོལ་པོ། ཉབ་རིབ་མ་རྗེས་འབྲང་གི་ཡིག་ཆར་གསུངས། ལོ་མ་གཉིས་པ་ཞེས་དོན་དུ་ལོ་མ་ཟུང་དུ་གྱུར་བ་ལས་ཡ་མ་ཡིན་པའི་དོན་ཡིན་ལ། དངོས་གྲུབ་རྒྱ་མཚོ་
ཕར་མར་ལོ་མ་མ་རྙིང་བ་ཞེས་འདུག་པ་མ་དག་པ་ཡིན་ཞེས་དམ་པ་རྣམས་ཀྱིས་གསུངས་ལ། རྒྱུད་མང་པོར་ཡང་ལོ་མ་གཉིས་པ་ཞེས་ཁོ་ན་འབྱུང་ཞིང། འོད་སྙེར་ལོ་མ་གཉིས་དང་ལྡན་པ་ཞེས་འབྱུང་བས་

[006B] ༑ཞི་རྒྱས་ཀྱི་ཡམ་ཤིང་གི་ཚད་སོགས་དངོས་གྲུབ་རྒྱ་མཚོར་གསུངས་པ་ལྟར་ལ། རྒྱས་པའི་ཡམ་ཤིང་ཁྲུ་གང་བ་ཞེས་པའི་ཁྲུ་ནི། རྡོ་རྗེ་མཁའ་འགྲོ་ལས། སྲིད་དུ་བཅག་ཁྲུ་གང་དུ་བྱ་ཞེས་གསུངས་ཤིང་
སྦོམས་སུ་ཆང་བའི་ཚད་ཞེས་པ་མཚོ་སྐྱེས་ཀྱིས་མཐེ་བོང་མཐེའུ་ཆུང་བར་ཁེངས་པ་ཞེས་གསུངས་སོ། །དེ་ཡང་འོད་སྙེ་ལས། རྙིང་ལྕི་ཕྲ་དང་ཁྱོག་པོ་དང། །རིང་ཐུང་ལོ་མ་མེད་པ་དང། །སྲོག་
ཆགས་ཀྱིས་ཟོས་རུ་ལ་བ་དང། །ཤུན་བྲལ་ཆག་དང་བུ་ག་ཅན། །རྩེ་མོ་གཉིས་ལྡན་སྤོམ་པ་སྤངས། །ཞེས་གསུངས་པས་སྐྱོན་དེ་དག་དང་མི་ལྡན་པ་ཞིག་གལ་ཆེའོ། །ཏིལ་དཀར་ནག་གཉིས་ལས་
ཞི་རྒྱས་ལ་དཀར་པོ་ལེགས། དུར་བ་དཀར་ནག་ཁྲ་གསུམ་ཡོད་པར་བཤད་ཅིང། དངོས་མ་རྙེད་ན་རྩ་རམ་པ་དཀར་ནག་གཉིས་ལས་དཀར་པོས་དམ་པ་རྣམས་ཀྱིས་ཕྱག་བཞེས་སུ་མཛད་དོ། འབྲས་ནི། འབྲས་ས་
ལུ་ཞེས་པ་དང། འབྲས་ཆེན་པོ་ཞེས་འབྱུང་ཞིང། མ་གྲུག་པ་ནི་མ་ཆག་པ་ལ་ཟེར་པས། ཤུན་པ་ཕུད་པ་ལ་མ་ཆག་པ་ཉུང་བས་འགའ་ཞིག་གིས་ལག་ལེན་ལ་ཤུན་པ་ཅན་བྱེད་སྣང་མོད། རང་ལུགས་ལ་
ཤུན་པ་མེད་ཅིང་མ་ཆག་པ་རེ་རེ་ནས་དཀྲུགས་ཏེ་བསག་རྒྱུད་རྣམས་སུ་ཞོ་ཟན་དང་ཟས་མཆོག་ཕྱོགས་གཅིག་ཏུ་གསུངས་པས། ཞོ་ཟན་ནི། རྒྱུད་གྲྭ་སྟོད་སྨད་ཀྱི་མཛད་སྲོལ་ལྟར་མར་དང་ཞོ་སྦུས་པའི་

[007A]༄༅། །རྩམ་པའམ་ཟན་དང། ཟས་མཆོག་ནི་ཕྱོགས་འདིར་དར་བའི་འབྲས་རླངས་བཙོས་བྱས་པ་ཞོ་དང་བསྲེས་ཤིང་མངར་གསུམ་གྱིས་སྦགས་པའོ། །ཀུ་ཤ་ནི་སྨྱུགས་ཀུ་ཤ་ཞེས་དབུས་
ནས་ཡོང་བ་དེ་ཁ་ཡིན་མོད་ལ་ལའི་རྩ་ཀུ་ཤ་ཞེས་རྩ་སྔོན་ཞིག་གིས་བྱེད་པ་ནི་ཡིད་བརྟན་དཀའོ། །ཉུངས་ཀར་ལ། སྡོམ་བྱུང་ལས། ཉུངས་ཀར་དག་གིས་ཞི་བར་བྱེད། །ཞེས་དང། འགྱུར་ལ་ལར་
ཉུངས་གར་དཀར་མོས་ཞི་བར་བྱེད། །ཞེས་འབྱུང་བ་ལྟར་གྱི་སྦོམ་པོ་ནི་ལེགས། སོ་བ་ནི་ས་བོན་ཤུན་པ་དང་བཅས་འདེབས་དགོས་པའི་འབྲུ་ཤུན་པ་ཅན་སྤྱིའི་མིང་ངོ། །ནས་ལ་རིགས་མང་བོས་ཞི་
རྒྱས་ལ་ནས་དཀར་མོ་ལེགས། སྲན་མ་ནི་མ་ཤཱ་སྟེ་དེ་ནི་མོ་ན་སྲན་ཞེས་པ་རིལ་མོ་ཅུང་ཟད་ནར་བ་མདོག་དཀར་ནག་དམར་ཁྲ་སྣ་ཚོགས་ཡོད་པར་བཤད་པས་ལས་མཐུན་རྙེད་ན་ལེགས་སོ། །གྲོ་ཡང་ཆེལ་
དཀར་པ་བཟང་བར་བཤད། ཁྱད་རྫས་ནང་ཚན་ཞོ་དང་འོ་མ་ནི་བ་དམར་སེར་གྱི་བྱུང་ན་ལེགས། ཐང་ཆུ་ནི་ལེགས་གྲུབ་སོགས་སུ་དྲི་ཞིམ་པའི་ཐང་ཆུ་ཞེས་བཤད་པས། ཙནྡན་ནམ་ཤུག་པའི་ཐང་ཆུ་འམ་
ས་ལའི་ཐང་ཆུ་རྙེད་ན་ལེགས་པར་སེམས། གཞན་རྣམས་གཞུང་བཞིན་དང། ལས་བཞི་སོ་སོར་རྫས་ཁྱད་པར་བ་གཞན་མང་ཡང་འདིར་མི་སྤྲོ། བགེགས་ཞི་བ་ལ་གུ་གུལ་གྱི་རིལ་བུ་མར་ལ་བསྙུགས་

[007B] བྱ་བ་བསྡུ་པར། སོ་བའི་དོན་འགྲུབ་པར་བྱེད་པ་དང། ཤིང་ཏོག་གིས་ཕུན་སུམ་ཚོགས་པ་ཐམས་ཅད་བྱེད་པ་དང། བིལ་བས་རིགས་རྒྱུད་འཕེལ་བ་དང་
པདྨ་དང་ཨུཏཔལ་ལ་སོགས་པས་ཁ་དོག་དང་གཟི་བརྗིད་འཕེལ་པ་དང། ཙནྡན་ལ་སོགས་པས་དཔལ་འཕེལ་བ་དང། དྲི་དང་སོ་རྩིས་བཀྲ་ཤིས་པར་བྱེད། ཅེས་གསུངས། རྒྱུད་དང་འགྲེལ་པ་
རྣམས་དང་རྗེ་བླ་མས་རླུང་གཡབ་གྱི་ཁ་དོག་མ་གསུངས་པས་ཕྱག་ལེན་ཅི་རིགས་བྱེད་ཀྱང། སྡོམ་བྱུང་ལས། ལྷ་དང་གདན་དང་མདོག་རྣམས་ནི། །ལས་ཀྱི་གཟུགས་གྱིས་བསྒྱུར་པ་ཡིན། །ཞེས་
གསུངས་བ་ལ་དཔགས་ན་ལས་མཐུན་གྱི་ཁ་དོག་དགོས་སྙམ་ལ། རྒྱུ་ནི་རས་གོས་ལས་བྱེད་པ་དར་ཆེ་ཡང་མི་ཐུབ་ཟླ་བ་དང་དཱ་རི་ཀ་དང་ཨིནིདྲ་རུ་ཙི་རྣམས་ཀྱིས་ཙནྡན་ནམ་ཨ་ག་རུ་སོགས་དྲི་བཟང་
པོའི་ཤིང་ལས་བྱ་བར་བཤད་དོ་ཞེས་དམ་པ་རྣམས་ཀྱིས་གསུང་ངོ། དཱ་རི་ཀ་པས་མཆོད་ཡོན་དང་གཟར་བུའི་གདན་དང་སློབ་དཔོན་གྱི་གདན་ཡང་ཐབ་ཁུང་དང་འདྲ་བར་བྱེད་པ་དུས་འཁོར་དང་མཐུན་ཏེ་
དེ་ཡང་རང་རང་གི་ཐབ་དང་འདྲ་བའི་དབུས་སུ་པདྨ་འདབ་མ་བརྒྱད་པས་མཚན་པ་ལ་མུ་རན་སོགས་མེད་པ་ལས་མཐུན་གྱི་མདོག་ཅན་ཚད་ནི་རྒྱས་པ་ལ་ཁྲུ་དོ་དང་གཞན་རྣམས་ལ་ཁྲུ་གང་བ་དབུས་སུ་རང་

[008A]༄༅། །རང་གི་མཚན་མས་སྤྲས་པ་བྱེད་པར་བཤད་དོ། །གསང་བ་སྤྱི་རྒྱུད་ལས། ཀུ་ཤའི་ཆུ་དང་ཀུ་ཤའི་སྟན། །དེ་བཞིན་ཀུ་ཤའི་བསངས་བྱེད་དང། །ཀུ་ཤ་དཀྲམ་པ་དག་ཀྱང་ནི།།
སྦྱིན་སྲེག་ལས་ལ་རབ་ཏུ་བྱ། །ཞེས་གསུངས་པའི་ཀུ་ཤའི་ཆུ་ནི་མཆོད་ཡོན་དང། ཀུ་ཤའི་བསངས་བྱེད་ནི་འཐོར་གཡབ་དང། ཀུ་ཤ་དཀྲམ་པ་ནི་ཐབ་ལ་འགོད་རྒྱུ་རྣམས་ཡིན་ལ། དེ་ཡང་རྣམ་སྣང་
མངོན་བྱང་ལས། ཐབ་ཁུང་གི་ནི་གཡས་ཕྱོགས་ན། །ཀུ་ཤའི་རྩ་ནི་རློན་པ་དགྲམ། །རྩེ་མོ་དག་ཀྱང་རྩབས་དཀྲི། །ཞེས་དང། རྡོ་རྗེ་མྑཱ་འགྲོ་ལས། ཤིན་ཏུ་རིང་ཞིང་ཐུང་བ་མིན། །མདུད་པར་
བྱས་པ་གཡས་བསྐོར་དཀྲམ། །སྒྱུ་དྲ་ལས། ཀུ་ཤའི་རྩེ་མོ་ནོན་པ་ཡི། །ཐབ་ཁུང་ཁོར་ཡུག་བསྐོར་བར་བྱ། །ཞེས་གསུངས་པས་ན། ཁོར་ཡུག་ཏུ་འགོད་རྒྱུའི་ཀུ་ཤ་ནི་ཟུང་རེ་རེ་ཡིན་པས། ཐབ་ཀྱི་
ཕྱོགས་བཞིར་བཀྲམ་པའི་ཚེ། མཚམས་བཞིར་རྩ་རྩེ་བཞི་བཞི་ཕྲད་པར་འགྱུར་པས། དེ་བཞི་ཉག་མ་གཅིག་སྟེང་དུ་གཅིག་བརྩེགས་ནས་བསྣོལ་བའི་ཚུལ་གྱིས་བཀྲམ་ན། རྩ་རྩེ་ཕན་ཚུན་དཀྲི་པ་དང་
མདུད་པ་དང། རྩེ་མོ་རྩ་བ་ནོན་པ་དང། རྩ་བས་རྩེ་མོ་ནོན་པ་ཐམས་ཅད་དུ་འགྱུར་ཞེས་གསུངས། ཐབ་ལ་འགྲེམ་རྒྱུའི་ཀུ་ཤ་ནི། རྒྱུད་འགའ་ཞིག་ཏུ་བ་ལང་གི་རྣ་བ་ལྟ་བུ་དང། ཁ་ཅིག་ཏུ་

[008B] ཀུ་ཤའི་ཆུན་པོ་དང་ཀུ་ཤའི་བམ་པོ་ཞེས་ཀྱང་གསུང་ལ། ཀུན་སྙིང་གིས། ཀུ་ཤའི་ཚོགས་མང་པོས་ཐབ་ཁུང་གི་རྩེ་མོ་ཤར་ཕྱོགས་སུ་བསྟན་ལ་གཡོགས་པར་བྱའོ་ཞེས་གསུངས། འདི་
ཕྱོགས་སུ་བ་ལང་གི་རྣ་བའི་དབྱིབས་ལྟ་བུ་བསྡམས་ནས་བྱེད་བ་རྟོགས་བཟོ་ཁོ་ནའོ། །དེས་ན་དབུས་སྦོམ་ལ་རྩེ་རྣ་བའི་དབྱིབས་ཅུང་ཟད་ཕྲ་བས་གཡོགས་དགོས་སོ། །ཀུ་ཤའི་སྟན་ནི་སློབ་དབོན་གྱི་སྟན་
ཡིན་ཅིང་ལེགས་གྲུབ་དང་རྣམ་སྣང་མངོན་བྱང་དུ་ཞི་རྒྱས་གཉིས་ལ་ཀུ་ཤའི་སྟན་གསུངས་བས་སོ། །རྒྱུད་གྲྭའི་ཕྱག་བཞེས་སུ་སློབ་དཔོན་གྱི་སྟན་ལ་འབྲུ་དཀར་གྱི་འདབ་བརྒྱད་མེ་ཏོག་བསིལ་མ་དཀྲམ་པའང་མཐོང་
སློབ་དཔོན་བཧོ་དཧི་གརྦྷ་དང་ཨིནྡྲ་རུ་ཙི་དང། ཀ་མ་ལ་ར་ཀྵི་ཏ་སོགས་ཀྱི་མཆོད་རྫས་གཡོན་དུ་འགོད་པར་བཤད་པ་དང། ལེགས་གྲུབ། མཁའ་འགྲོ་རྒྱ་མཚོ། རྡོ་རྗེ་མཁའ་འགྲོ། ཀུན་སྙིང། མར་མེ་མཛད་
ཤཱནྟི་བ། ཨ་བྷྱ་ཀ་ར་སོགས་ཆེན་པོ་རྣམས་ནི་མཆོད་རྫས་གཡས་སུ་འགོད་པར་གསུངས་པ་བཞིན་རྗེ་ཐམས་ཅད་མཁྱེན་པས་གཡས་སུ་འགོད་པར་བཤད་པས་གཡས་ཁོ་ནར་ངེས་སོ། །དེ་ཡང་སྒྲུབ་པ་པོའི་
གཡས་དང་ཐབ་ཀྱི་གཡོན་ཕྱོགས་སུ་ནང་མ་ལ་འདས་ལྷ་དང། ཕྱི་མ་ལ་འཇིག་རྟེན་པའི་མེ་ལྷའི་བསྲེག་རྫས་འབུལ་བའི་གོ་རིམ་ལྟར་བཤམ། ལྷ་གཙོ་རྐྱང་ལ་མེ་ལྷ་ལ་སུམ་ཆ་འདས་ལྷ་ལ་སུམ་གཉིས་

[009A]༄༅། །འཁོར་ཡོད་ན་འདས་ལྷར་དེ་ལས་མང་བ་བྱས་ཞིང། དེ་གཉིས་ཀྱི་ནང་མར་མཆོད་རྫས་ཚར་གཉིས་ཀྱང་བཤམས་པའི་མཐར་རང་རང་གི་གཏོར་མ་དང་སོ་རྩི་གོས་ཟུང་ཡང་འབུལ་
བའི་གོ་ར་མི་ལྟར་བཤམས། འདིའི་ནང་ངོས་ཞེས་པ་ཐབ་ཀྱི་ཕྱོགས་ལ་བྱེད་པར་གོ་དགོས་སོ། །དགང་བླུགས་སོ་སོར་བྲལ་ནས་བཞག་ན་མི་ཤིས་པར་བཤད་པས། དཱ་རི་ཀ་བས། ཤེས་རབ་ཐབས་ཀྱི་
རང་བཞིན་གྱིས། །ནམ་དུ་ཡང་ནི་འབྲལ་མི་བྱ། །ཞེས་གསུངས་པས་དགང་བླུགས་གཟར་བརྩེགས་ཏེ་འཇོག་གོ་འདུག་སྟངས་ནི། རྒྱས་པ་ལ་བཟང་བའི་འདུག་སྟངས་ཏེ་དེ་ནི་སྟན་མཐོན་པོ་ལ་
གནས་ཏེ་རྐང་པ་གཉིས་དྲང་པོར་བསྲངས་པའོ། །ཞེས་གསུངས་པའི་སྟན་མཐོན་པོ་ནི་རྒྱ་དབངས་སུ་ཁྲུ་གང་སོར་བཞི་སྟེ་ཞེས་ཀླུ་སྒྲུབ་ཀྱིས་མཛད་པའི་འདུས་པའི་དཀྱིལ་ཆོག་ལས་བཤད། ཆས་གོས་ནི་
རྒྱུད་གྲྭའི་ཕྱག་བཞེས་ལྟར་བླ་གོས་སྣམ་སྦྱར་རྩེགས་པའི་སྟེང་དུ། འཇམ་དཔལ་རྩ་རྒྱུད་ལས། ཕྱག་རྒྱ་གཙུག་ཕུད་ལྔ་བཅིངས་ནས། །ཞེས་པ་ལྟར་རྙེད་ན་ལས་མཐུན་གྱི་ཆས་འཇུག་གྱོན་དགོས་སོ། །དེ་
ལྟར་སྦྱིན་སྲེག་གི་དགོས་རིགས་ཞིབ་བར་བརྗོད་ཟིན་ཏོ། །སྦྱིན་སྲེག་བྱེད་མི་བྱེད་གང་ལ་ཡང་བཙའ་རུ་བཟའ་བ་ལྷ་བཤོས་ཆེན་པོ་རྒྱན་ལྡན་གྱི་མཐར་དཀར་གསུམ་མངར་གསུམ་དང་བཟའ་བ་དང་བཅའ་བ་ཡིད་

[009B] མངའ་འབུལ་དང་བཀྲ་ཤིས་ཀྱི་རྫས་བརྒྱད་སོགས་དགོས་པའི་ཡོ་བྱད་ཐམས་ཅད་ཚོགས་པར་བྱ། མངའ་འབུལ་བྲི་ཞེས་པ་ནི་གཙོ་བོ་མཎྜལ་གྱི་མངའ་འབུལ་ཡིན་ཞེས་གསུངས་ལ་
དེ་ནི་དབུས་སུ་པདྨ་འདབ་བརྒྱད་ཕྱོགས་བཞི་དམར་པོ། མེ་རླུང་སེར། བདེན་བྲལ་ལྗང། དབང་ལྡན་ནག་ལྟེ་བ་ལྗང། གེ་སར་སེར། ཕྱོགས་བཞིའི་བང་རིམ་ཤར་དཀར། ལྷོ་སྔོ། ནུབ་དམར། བྱང་ལྗང་
ཟུར་བཞི་གྲུ་བཞི་བཞི་བརྩེགས་ནག་དེའི་ཕྱི་རོལ་རང་ཕྱོགས་ཀྱི་རི་རབ་མདོག་ཅན་ཆུ་རིས་ལ་གཡས་བསྐོར་དུ་གླིང་བཞི་གཡས་གཡོན་དུ་གླིང་གཡོག་གླིང་དང་གླིང་ཕྲན་གཉིས་ཀྱི་བར་དུ། ཤར་དུ་དཔལ་བེའུ་འཁོར་
ལོ༑ ལྷོ་རུ་པདྨ་རྒྱལ་མཚན། ནུབ་ཏུ་གདུགས་དང་བུམ་པ། བྱང་དུ་དུང་དང་གསེར་ཉ། ཤར་ནུབ་གླིང་དང་རི་རབ་ཀྱི་བར་དུ་ཉི་ཟླ་གཉིས། མཐའ་ལྕགས་རི་སྔོན་པོ། པདྨ་གླིང་དང་གླིང་ཕྲན་སྟེང་མེ་ཏོག་གི་ཚོམ་བུ་མཛེས་པར་བཀོད་ཞེས་གསུངས་སོ། །སྦྱང་བའི་རིམ་པ་ལ་སྡོམ་ནི། གཏོར་མ་ཡུངས་ཆུ་ཁམ་ཕོར་ལྕི། །ཟན་ཆངས་རས་ཀྱིས་བྱབས་ནས་ནི། །ཉེ་རེག་མཆོད་པ་འདུག་སྦྱང་བའོ། །ཞེས་གསུངས་པའི་
གཏོར་མ་ནི། སྐེད་དཀྲིས་མའམ་ལྕོག་ཏུ་གྲགས་པ་གསུམ། ཏིང་ལོ་ཆང་བུས་དཀྲེས་པ་གསུམ་སྣོད་སོ་སོར་རམ་གཅིག་ཏུ་བྱས་པ་གང་རུང། ཡུངས་ཀར་དང་ཆུ་དང། གཞུང་འགའ་ཞིག་ཏུ་ཁམས་སའི་

[010A]༄༅། །ཁམ་ཕོར་ཞེས་པའང་འདུག་ད་ལྟ་ཕྱག་ལེན་དུ་ཟན་ལས་བྱས་པའི་ཁམ་ཕོར་དཀར་པོ་དང། དུར་བའི་སྨྱུ་གུ་དང་བཅས་པའི་པ་གཅིའི་ཆང་བུ། ཟན་ཆང། སེང་རས་ཚལ་
བ་བཅས་སྦྱང་ཆས་རྣམས་དང། ཉེ་རེག་གི་ཆུ་གཙང། དྲི། མེ་ཏོག་མཆོད་ཡོན། མར་མེ། སྤོས་དཀར་མར་དང་སྦྱར་བའི་རིལ་བུ་སྤོས་སོར་བཞི་བཙུགས་པའི་བདུག་པ་བཅས་དང། གསོལ་འདེབས་
སྐབས་ཀྱི་ཙནྡན་ཨ་ག་རུ་སོགས་དྲི་ཞིམ་པོའི་བདུག་རྫས། འོག་ཏུ་དགོས་པའི་དར་དམར་སེར་རྒྱན་ཕྲེང་བཀྲ་ཤིས་རྫས་བརྒྱད་སོགས་ལེགས་པར་འདུས་བྱས། དེ་ལྟར་ཡོ་བྱད་ཐམས་ཅད་ཚང་བར་བསགས་
ཏེ་བཀོད་པ་མཛེས་པར་བཤམས་པ་ཡང་རབ་གནས་བྱེད་པ་བོ་སློབ་དཔོན་དང་ཡོན་བདག་འཁོར་བཅས་ཐམས་ཅད་ལ་བཀྲ་ཤིས་པའི་རྟེན་འབྲེལ་དུ་འགྱུར་བས་གྲ་གང་འགྲིག་བྱ། རབ་གནས་འབྲིང་པོ་ལ་སྟ་
གོན་གྱི་ཆོ་ག་འདོན་རྒྱུ་མེད་པས་སྟ་གོན་བྱ་བར་མ་གསུངས་ཀྱང་ཡོ་བྱད་བསགས་པ་དང་བཤམས་པའི་སྟ་གོན་འདི་ནི་དངོས་གཞིའི་སྔར་ཉིན་བྱེད་དགོས་སོ།། །།འདིར་སྨྲས་པ། མཁས་གྲུབ་དམ་པའི་
གསུང་གི་རོལ་མཚོ་ལས། །རང་བློ་ཀུ་ཤའི་རྩེ་མོས་བླང་བའི་རྡུལ། །རྙོག་བྲལ་བྱིན་རླབས་ཟིལ་བ་ཁྲོམ་མེ་བ། །སྐལ་བཟང་ཡིད་ཀྱི་ཀཱ་ལ་ཤཱ་རུ་བསྟེན། །དེང་དུས་བདག་འདྲའི་གཟུ་ལུམ་ཕོ་ཚོད་

[010B] ༑འགའ་ཡིས་གསང་སྔགས་ཆོ་ག་ཕྱག་ལེན་རྣམས། །འཆལ་བར་སྤྱོད་པ་མང་དུ་མཐོང་རྐྱེན་གྱིས། །ཚུལ་འདི་དམ་བའི་གསུང་རྣམས་བཏུས་ཏེ་བཀོད། །འདི་ལས་འོང་བའི་རྣམ་དཀར་ཅི་མཆིས་པ། །བླ་
མ་ཁྱབ་བདག་རྡོ་རྗེ་འཇིགས་དབྱེད་ཀྱིས། །རྟག་ཏུ་རྗེས་བཟུངས་ལམ་སྤངས་རྟོགས་རྣམས། །མྱུར་བགྲོད་ཟུང་འཇུག་རྒྱལ་ས་ཟིན་གྱུར་ཅིག་ ཅེས་དཔལ་རྡོ་རྗེ་འཇིགས་བྱེད་དཔའ་བོ་གཅིག་པ་བདུད་ལས་རྣམ་རྒྱལ་ལ་བརྟེན་
ནས་རབ་གནས་འབྲིང་བོ་བཀྲ་ཤིས་སྙེ་མའི་རྫས་ཐོ་དང་སྦྱིན་སྲེག་གི་རྫས་ཁ་གསལ་བཤམས་ཚུལ་སོགས་གསལ་བར་བཀོད་པ་ཞིག་དགོས་ཞེས་གྲྭ་ཚང་དབུ་མཛད་ལེགས་པའི་དཔལ་ལྡན་དང། གསོལ་དབོན་ངག་དབང་རྒྱ་མཚོ་གཉིས་
རིན་ཆེན་གཉིས་པ་དབང་པོའི་གྲངས་ལྡན་བཀྲ་ཤིས་ལྷ་རེག་བཅས་ཡང་ཡང་རྣ་བ་འཛེར་བའི་རྐྱེན་གྱིས་ངོ་མ་བཟློག་པར། རང་ལ་རྩོམ་ཆོས་བྱེད་པའི་ཕྱི་ནང་གི་ཆ་རྐྱེན་རི་བོང་རྭའི་སྦུན་ཟླར་གྱུར་མོད་གྲྭ་ཚང་ལ་སྒྲུབ་མཆོད་དང་རབ་གནས་གསར་
འཛུགས་བྱས་པར་རྟེན་མི་བྱེད་ཀ་མེད་ལ་ཐོགས་ནས་ལྷན་ཐབས་སོགས་དང་དམ་བའི་མན་ངག་གིས་ཟུར་བརྒྱན་ཏེ་རབ་ཚེས་ལྕགས་སྦྲེལ་ནག་ཟླའི་རྫོགས་པ་གསུམ་པའི་ཉིན་ཆོས་མེད་བན་རྒན་ཆོས་ཀྱི་རྡོ་རྗེས་རང་ཤོང་སྐྱིལ་བུ་འཆི་མེད་
འདོད་འཇོར་སྦྱར་བ་དགེ་ལེགས་འཕེལ་བར་གྱུར་ཅིག་གུ་ །།།



﻿
[001A]༄༅། །ཨོཾ་སྭ་སྟི་པྲ་ཛཱ་བྷྱ་འདིར་སྐུ་གསུང་ཐུགས་རྟེན་ལ། གསངས་བཀྲུས་སྦྱངས་ཤིང་བཞི་རྫོགས་བསྐྱེད། །མཆོད་བསྟོད་སྤྱན་དབྱེ་གཟུགས་བསྐྱུར་བྱ། །བརྟན་བཞུགས་མཆོད་བསྟོད་ཡེ་དཧར་འདོན། ཤིས་བརྗོད་རབ་གནས་བསྡུས་བའི་སྡོམ། ཞེས་བ་
ལྟར༑ རབ་གནས་ཤིན་ཏུ་བསྡུས་པ་བྱ་ཚུལ་ནི། རྟེན་རྣམས་གོ་རིམས་ལྟར་བསྒྲིགས། མཆོད་པ་དང་སྦྱང་ཁྲུས་ཀྱི་ཡོ་བྱད་རྣམས་མ་འབྱོར་ན་ཡིད་ཀྱིས་སྤྲུལ། ལྷའི་རྣལ་འབྱོར་དང་ལྡན་པས། སུམ་བྷ་ནིས་བགེགས་བསངས། ཇི་ལྟར་བལྟམས་པ་སོགས་དང། སརྦྦྟ་ཐཱ་
ག་ཏ་སོགས་ཀྱིས་དྲི་མ་བཀྲུས། སྭ་བྷཱ་ཝས་སྐུ་གསུངས་ཐུགས་རྟེན་རྣམས་སྟོང་བར་སྦྱངས། སྟོང་པའི་ངང་ལས་རིན་པོ་ཆེའི་ཁྲི་དང་པད་ཟླའི་གདན་ལ་སྐུ་རྟེན་རྣམས་ཧཱུཾ་ལས་རྡོ་རྗེ་འཆང་སྔོན་པོ་རྡོ་རྗེ་དང་དྲིལ་བུ་འཛིན་པ། གསུང་རྟེན་རྣམས་
ཧྲཱི་ལས་འོད་དཔག་མེད་དམར་པོ་པདྨ་དང་དྲིལ་བུ་འཛིན་པ། ཐུགས་རྟེན་རྣམས་བྷྲཱུཾ་ལས་རྣམ་སྣང་དཀར་པོ་འཁོར་ལོ་དང་དྲིལ་བུ་འཛིན་པ། ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེའི་སྐྱིལ་ཀྲུང་གིས་
བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། ཐུགས་ཀའི་ཧཱུཾ་ལས་འོད་ཟེར་འཕྲོས་པས། བསྒོམས་པ་དང་འདྲ་བའི་ཡེ་ཤེས་པ་སངས་རྒྱས་དང་བྱང་ཆུབ་སེམས་དཔའི་ཚོགས་
དང་བཅས་པ། ཨོཾ་བྫྲ་ས་མཱ་ཛཿ་ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ། ཨོཾ་བྡྲྯ་ས་མཱ་ཛཿ་ཁྱེད་རྣམས་ཀྱིས་འདི་ལ་

[001B] ཞེས་གསོལ་བ་བཏབ་པས། ཨོཾ་བྫྲ་བྷཱ་ཝ་ཨ་བཧི་ཥིཉྩ་ཧཱུཾ། ཞེས་དང་བསྐུར་ནས་མི་བསྐྱོད་པས་དབུ་བརྒྱན་པར་གྱུར། ཅེས་ཡན་ལག་བཞི་རྫོགས་སུ་བསྐྱེད། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས། ཤཔྟ་པྲ་ཏཱི་ཙྪ་ཧཱུཾ་སཱ་ཧཱའི་
བར་གྱིས་མཆོད། མ་ལུས་རྒྱལ་བ་ཐམས་ཅད་ཀྱི། །བསམ་གྱིས་མི་ཁྱབ་གསང་བ་གསུམ། །རྡོ་རྗེ་འཆང་ཆེན་འོད་དཔག་མེད། །རྣམ་སྣང་ངོ་བོར་ཤར་ལ་བསྟོད། ཅེས་བསྟོད། རྡོ་རྗེ་རྩེ་ལྔ་པའི་ཕྱག་རྒྱས་སྤྱན་དབྱེ་ཚུལ་བྱས་ཏེ། ཨོཾ་ཙཀྵུ་ཙཀྵུ་ས་མནྟ་ཙཀྵུ་
བི་ཤོདྷ་ན་སཱ་ཧཱ། ཞེས་སྤྱན་དབྱེ། ཨོཾ་ཨཱ་ཧཱུཾ། ཏིང་ངེ་འཛིན་གྱིས་བསྐྱེད་པ་རྣམས་འོད་དུ་ཞུ་བ་ལས་སྐུ་གསུང་ཐུགས་རྟེན་སོ་སོའི་རྣམ་པར་གྱུར། ཅེས་གཟུགས་བསྒྱུར་བྱ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་
ཅད་བདག་ལ་དགོངས་སུ་གསོལ། ཇི་སྲིད་ནམ་མཁའ་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ། རྒྱལ་བ་རྣམས་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རྟེན་
འདི་ལ་སྤྱན་དྲངས་པའི་ཡེ་ཤེས་པ་རྣམས། རྟེན་འདི་འབྱུང་བ་བཞིས་མ་ཞིག་གི་བར་དུ་བརྟན་པར་བཞུགས་ནས། བདག་སོགས་རྣམས་ལ་མཆོག་མཐུན་གྱི་དངོས་གྲུབ་སྩལ་དུ་གསོལ། ཨོཾ་སུ་པྲ་ཏིཥཱ་བྫྲ་ཡ་སཱ་ཧཱ། ཞེས་མེ་ཏོག་གཏོར་པ་རྟན་བཞུགས་ལན་གསུམ་
བྱ༑ སླར་ཡང། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད། ཕྱག་བྱར་འོས་པ་སོགས་ཀྱིས་བསྟོད། ཡེ་དཧར་བཟླས་ལ། ཕུན་སུམ་ཚོགས་པ་སོགས་ཀྱིས་ཤིས་པ་བརྗོད་པར་བྱའོ། ཞེས་རབ་གནས་ཤིན་ཏུ་བསྡུས་པ་འདི་ཡང་རང་གི་ངག་འྡོདྣ་དུ་དྷ་རྨ་བྷ་དྲས་སྦྱར་བའོ།། ཤུ་བྷཾ།། །



﻿
[001A]༄༅། །རབ་གནས་ཀྱི་ཆོ་ག་དངོས་གྲུབ་ཀུན་འབྱུང་ཞེས་བྱ་བ་བཞུགས་སོ། །

[001B] །ན་མོ་གུ་རུ། རྟེན་གསུམ་གྱི་རབ་གནས་བྱེད་པ་ལ། སྟེགས་ཀྱི་ཁར་ལྷ་སྐུའམ་གླེགས་བམ་སོགས་རབ་ཏུ་གནས་བྱའི་རྟེན་གང་ཡིན་པ་དེ་བཞུགས་སུ་
གསོལ། མདུན་དུ་ཆུ་གཉིས་ཉེར་སྤྱོད་ཀྱི་མཆོད་པ་བཤམས། རྡོར་དྲིལ་འཐོང་འབྲུ་རྣམས་སྟ་གོན་བྱ། སངས་རྒྱས་ཆོས་ཚོགས་མ་ལན་གསུམ་གྱིས་སྐྱབས་སེམས་
དང། ཚད་མེད་བཞི་བསྒོམ། རང་ལྷར་བསྐྱེད་པ་ནི། རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་ཀྱིས་གྲི་གུག་དང་
ཐོད་པ་འཛིན་པར་གྱུར། མཆོད་པ་བྱིན་རླབས་ནི། ཧྲཱི་ཥྚྲཱི་ས་བསངས་སྦྱངས། སྟོང་པའི་དང་ལས་ཨཱ་ལས་བྱུང་བའི་ཐོང་པ་ཡངས་ཤིང་རྒྱ་ཆེ་བ་རྣམས་
ཀྱི་ནང་དུ་ཧཱུཾ་ཧཱུཾ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག་བདུག་སྤོས། མར་མེ། དྲི་མཆོག་ཞལ་ཟས། རོལ་མོ་

[002A] །རྣམས་རང་བཞིན་བདེ་སྟོང་རྣམ་པ་མཆོད་རྫས། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་
པར་ཅན་བསྐྱེད་པར་གྱུར། ཨོཾ་ཨརྒྷཾ་ཨཱ་ཧཱུཾ། ཨོཾ་པཱདྱཾ་ཨཱ་ཧཱུཾ། ཨོཾ་བུཥྤེ་ཨཱ་ཧཱུཾ། ཨོཾ་དྷཱུ་པེ་ཨཱ་ཧཱུཾ། ཨོཾ་ཨཱ་ལོ་ཀེ་ཨཱ་ཧཱུཾ། ཨོཾ་གན་དཧེ་ཨཱ་ཧཱུཾ། ཨོཾ་
ནི་ཝི་དྱ་ཨཱ་ཧཱུཾ། ཨོཾ་ཤབྟ་ཨཱ་ཧཱུཾ། རྟེན་ལྟར་བསྐྱེད་བ་ནི། ཧྲཱི་ཥྚྲཱི་ས་བསང། སྭ་བྷ་ཝས་སྦྱངས། སྟོང་པའི་དང་ལས་སྣ་ཚོགས་པདྨ་དང་ཟླ་བ་དང་ཉི་མའི་གདན་
གྱི་སྟེང་དུ་ཧཱུཾ་ལས་རྡོ་རྗེ་ཧཱུཾ་གིས་མཚན་པ་ཡོངས་སུ་གྱུར་པ་ལས། དཔལ་རྡོ་རྗེ་འཇིགས་བྱེད་ཆེན་པོ་སྐུ་མདོག་མཐིང་ནག་  ྾  མེ་དབུད་རབ་ཏུ་འབར་བའི་
ཀློང་དཀྱིལ་ན་བཞུགས་པ། ཡེ་ཤེས་པ་སྦྱན་དྲང་བ་ནི། དེའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོས་མ་ཚན་པར་

[002B] རང་གི་ཐུགས་ཁའི་ཧཱུཾ་ལས་འོད་ཟེར་འཕྲོས། བསྒོམས་པ་དང་འདྲ་བའི་ཡེ་ཤེས་པ་སངས་རྒྱས་བྱང་སེམས་དང་ཉན་རང་ཆོས་སྐྱོང་སྲུངས་མའི་ཚོགས་དང་བཅས་པ་བདུན་གྱི་ནམ་མཁར་སྤྱན་དྲངས་
སྤོས་དྲིལ་ཐོགས་ཏེ། མ་ལུས་སེམས་ཅན་ཀུན་གྱི་མགོན་གྱུར་ཅིང། །བདུད་སྡེ་དཔུང་བཅས་མི་བཟང་འཇོམས་མཛད་ལྷ། །དངོས་རྣམས་མ་ལུས་ཡང་དག་མཁྱེན་གྱུར་བའི། །བཅོམ་ལྡན་འཁོར་བཅས་
གནས་འདིར་གཤེགས་སུ་གསོལ། །བསུ་མཆོད་དང་སྙན་གསན་ཡེ་ཤེས་བ་བསྟིམ་པ་རྣམས་བྱ་བ་ནི། ཨོཾ་སརྦ་ཏ་ཐཱ་ག་ཏ་ཨརྒྷཾ། ནས། ཤཔྟ་པྲ་ཏཱིཙྪ་ཧཱུཾ་སཱཧཱ། ཞེས་པའི་བར་གྱིས་མཆོད་པ་ཕུལ་
ཐུགས་རྗེ་ཡི་ནི་བདག་ཅན་བདག་སློབ་མ་རྣམས་ལ་རྗེས་བརྩེ་དང། །ཁྱེད་རྣམས་ལ་ཡང་མཆོད་སླད་དུ། །ད་ལྟ་རབ་གནས་བགྱིད་པར་འཚལ། །བཅོམ་ལྡན་གུས་པས་བདག་ལ་ནི། །དེ་ཕྱིར་
བཀའ་དྲིན་མཛད་པར་འོས། །རྡོ་རྗེ་ཅན་བདག་ཆེ་གེ་མོ། །སྐུ་གསུང་ཐུགས་རྟེན་རབ་གནས་ནི། །ཡོན་བདག་ཅི་ནུས་ཡོ་བྱད་ཀྱིས། །ད་ལྷ་ཡང་དག་བགྱིད་པར་འགྱུར། །དེ་ཕྱིར་སློབ་མར་བཅས་
རྣམས་ལ། །རྗེས་སུ་བརྩེ་བས་ཉེར་དགོངས་ནས། །འཁོར་བཅས་ཀུན་གྱིས་རབ་གནས་ལ། །བྱིན་གྱིས་རླབས་པར་མཛད་པར་འོས། །ཞེས་ལན་གསུམ་གསོལ་བ་བཏབ་པས། ལྷ་རྣམས་ཀྱིས་

[003A]༄༅། །དགྱེས་བཞིན་དུ་གནང་བ་བྱིན་པར་གྱུར། པར་བསམ་ལ། ཛཿ་ཧཱུཾ་བཾ་ཧོཿ་ཡེ་ཤེས་པ་རྣམས་དམ་ཚིག་པ་དང་གཉིས་སུ་མེད་པར་གྱུར། དབང་བསྐུར་གྱིས་གདབ་ནི། རང་གི་ཐུགས་ཀའི་
ཧཱུཾ་ལས་འོད་ཟེར་འཕྲོས། གཤེགས་པ་དང་གཤེགས་མ། སེམས་དཔའ་དང་སེམས་མ། ཁྲོ་བོ་དང་ཁྲོ་མོའི་ཚོགས་ཐམས་ཅད་མདུན་གྱི་ནམ་མཁར་སྤྱན་དྲངས། ཞེས་དབང་ལྷ་སྙར་ངས། ཨོཾ་སརྦ་
ཏ་ཐཱ་ག་ཏ་ཨརྒྷཾ་ཞེས་སོགས་ཀྱིས་མཆོད། དབང་གི་ལྷ་རྣམས་ཀྱིས་འདི་ལ་མངོན་པར་དབང་བསྐུར་དུ་གསོལ། །ཞེས་གསོལ་བ་བཏབ་པས་ངེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་
མཛད། སྦྱན་མ་ལ་སོགས་པའི་རིག་མ་དང་བཅས་པ་ནམ་མཁར་བཞུགས་པ་རྣམས་ཀྱིས་གདུགས་དང་རྒྱལ་མཚན་ལ་སོགས་པ་རབ་ཏུ་གནས་བྱའི་ལྷ་རྣམས་ཀྱི་སྟེང་ཕྱོགས་སུ་འཛིན་གླུ་གང་མཛད་ཅིང་རོལ་མོ་
བརྡུད། མེ་ཏོག་དང་གུར་གུམ་ལ་སོགས་པའི་ཆར་འབེབ། ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་ཀྱི་སེམས་ཀྱི་བདུད་རྩིས་གང་བ་རྣམས་ཀྱིས་དབང་བསྐུར། གཟུགས་རྡོ་རྗེ་མ་
ལ་སོགས་པ་རྣམས་ཀྱིས་བཀྲ་ཤིས་ཀྱི་གླུ་དབྱངས་ཀྱི་ཤིས་པ་བརྗོད། ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐོར་བར་གྱུར། ཇི་ལྟར་བལྟམ་ས་པ་ཙམ་གྱིས་ནི། །ལྷ་རྣམས་

[003B] །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་པྲྷི་ཥེ་ཀ་ཏ་ས་མ་ཡ་ཥྲི་ཧཱུཾ། ཞེས་གསུངས་ཤིང་དབང་བསྐུར། སྐུ་གང་དྲི་མ་དག་
ཚུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར། སྤྱན་དབྱེ་ནི། ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་རབ་རིབ་བསལ་བ་ལྟར། །རྒྱལ་བ་རྣམས་ཀྱིས་
ཁྱོད་ཀྱི་ནི། །མི་ཤེས་པ་ཡི་རབ་རིབ་བསལ། །ཨོཾ་ཙཀྵུ་ཙཀྵུ་ས་མནྟ་ཙཀྵཱུ་བི་ཤོ་དྷ་ནེ་སཱཧཱ། ཞི་བ་ལ་སོགས་པའི་ལས་རྣམས་བསྒྲུབ་པའི་དོན་དུ་སྦྱིན་བདག་ལ་སོགས་པ་ལ་ཡེ་ཤེས་ཀྱི་གཟིགས་པ་ལྷུར་མཛད་
བར་གྱུར། མཆོད་པ་ནི། ཚེགས་བཅད་བཅས་སམ། བསྡུ་ན། ཨོཾ་སརྦ་ཏ་ཐཱག་ཏ་ཨརྒྷཾ་བྲ་ཏཱིཙྪ་ཧཱུཾ་སཱཧཱ། ནས། ཤཔྟའི་བར་གྱིས་མཆོད། བསྟོད་བ་ནི། གཟུགས་མཆོག་མཆོག་ཏུ་དྲག་པོ་ཆེ། །དཔའ་བོ་
མཆོག་གི་སྤྱོད་ཡུལ་ཅན། །གདུལ་དཀའ་འདུལ་བའི་དོན་མཛད་པ། །རྡོ་རྗེ་འཇིགས་བྱེད་ལ་ཕྱག་འཚལ། །གཟུགས་བསྒྱུར་ནི། ཨོཾ་ཧཱུཾ་ཏྲཾ་ཧྲཱི་ཨཱ་ཨོཾ་ཡ་མཱནྟ་ཀ་ཧཱུཾ་ཕཊ། དཔལ་རྡོ་རྗེ་འཇིགས་བྱེད་འོང་དུ་
ཞུ་བ་ལས་རྟེན་གྱི་རྣམ་པར་གྱུར། མེ་ཏོག་བསྒྲུབ་པ་ནི། ཡེ་དྷརྨ་ལན་གསུམ་བརྗོད། བརྟན་བཞུགས་ནི། ཇི་ལྟར་སངས་རྒྱས་ཐམས་ཅད་ནི། །དགའ་ལྡན་དུ་ནི་གནས་པ་ལས། །ལྷ་མོ་སྒྱུ་འཕྲུལ་ལྷུམས་

[004A]༄༅། །ཞུགས་ལྟར། །དེ་བཞིན་གཟུགས་དང་ལྷན་ཅིག་ཏུ། །འདི་རུ་མགོན་བོ་རྟག་བཞུགས་ནས། །བྱང་ཆུབ་སེམས་ནི་བསྐྱེད་པ་དང། །ཡོན་གྱི་བདག་པོའི་དོན་སླད་དུ། བདག་
གི་འབྱོར་པ་ཉིད་ཀྱིས་ནི། །ཅི་འབྱོར་བ་ཡི་མཆོད་པ་དང། །མེ་ཏོག་ལ་སོགས་འདི་བཞེས་ཤིག་བདག་དང་སློབ་མར་བཅས་རྣམས་ལ། །རྗེས་སུ་བརྩེབས་ཉེར་དགོངས་ནས། །ཀུན་གྱིས་འདི་ལ་
བྱིན་བརློབ་ཅིང། །འདི་ཉིད་དུ་ནི་བཞུགས་པར་རིགས། །ཞེས་དང། ཕྱོགས་བཅུན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། །ཇི་སྲིད་
ནམ་མཁའི་མཐའ་དང་མཉམ་པའི་སེམས་ཅན་གྱི་ཁམས་རྣམས་མི་གནས་པའི་མྱ་ངན་ལས་འདས་པའི་ས་ལ་མ་བཞག་པར་དུ་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། །བྱེ་བྲག་ཏུ་ཡང་
སྐུ་གསུང་ཐུགས་ཀྱི་རྟེན་འདི་ལ་ས་དང་ཆུ་དང་མེ་དང་རླུང་གི་གནོད་པས་མ་ཞིག་བར་དེ་སྲིད་དུ་སེམས་ཅན་གྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། །ཨོཾ་སུ་བྲ་ཏིཥཱ་བཛྲ་ཡེ་
སཱཧཱ། ཞེས་ལན་གསུམ་མམ་གཅིག་བརྗོད་དེ། འདི་ནི་རབ་གནས་ཀྱི་དངོས་གཞིའོ། །ཤིས་བརྗོར་ནི། ཡོན་ཏན་རབ་རྫོགས་མའམ་ཚིགས་བཅང་གང་འོས་ཀྱིས་བྱའོ། །རྟེན་གསུམ་སོ་སོར་མ་བསྐྱེད་པར་

[004B] བགེགས་གཏོར། ཁྲུས་གསོལ་ལྟ་བུ་བྱེད་བར་སྤྲོ་ན་ཆོ་ག་གཞན་ལས་བླངས་ཏེ་བྱ། རབ་གནས་ཀྱི་ཆོ་ག་དངོས་གྲུབ་ཀུན་འབྱུང་ཞེས་བྱ་བ་འདི་ནི་རྒྱས་པ་མབུས་པའི་ཚེ་ལག་ཏུ་བླང་
བདེ་བར་བསམས་ནས། ་ཚུལ་ཁྲིམས་ཀྱིས་བསྒྲིགས་པའོ། བསྟན་འགྲོ་ཡོངས་ལ་ཕན་པའི་རྒྱུར་གྱུར་ཅིག། །།མངྒ་ལཾ།། །
་གོང་གི་རྡོ་རྗེ་ཅན་བདག་ཆེ་གེ་མོ། །ཞེས་པ་ལ། བདག་ནི་རིན་འབྱུང་རྡོ་རྗེ་ཡིས། །ཞེས་པ་ལྟ་བུར་བསྒྱུར་བ་ཡིན་ནོ།། །།



﻿། །རྒྱུན་ལྡན་རབ་གནས་བརྒྱ་རྩ་སོགས་བྱེད་ཚུལ་ཁྱེར་བདེ་ཀུན་ཕན་བཞུགས་སོ། །

[001B] །ན་མོ་བཛྲ་བཧཻ་ར་ཝ་ཡ། སྐྱབས་གསུམ་ཀུན་འདུས་དྲིན་ཅན་བླ་མ་དང། །དབྱེར་མེད་འཇིགས་མཛད་རྡོ་རྗེའི་ཞབས་བཏུད་
ནས༑ ༑གང་དང་འབྲེལ་བའི་རྒྱུན་ལྡན་རབ་གནས་ཀྱི། །ཆོ་ག་བྱེད་ཚུལ་ཁྱེར་བདེ་ཀུན་ཕན་བྲི།  །དེ་ལ་འདིར་ལྷ་རྣམས་ལ་རབ་གནས་བརྒྱ་རྩ་སོགས་བྱེད་པར་འདོད་པའི་གང་ཟག་གིས་
སྐྱབས་སེམས་ཚད་མེད་བཞི་བསྒོམ་པ་སྔོན་དུ་བཏང་ནས།  རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པའི་སྐུར་བཞེངས་
པར་གྱུར།  ཞེས་རང་ཡི་དམ་དུ་བསྐྱེད།  ཨོཾ་ཧྲཱི་ཥྜྲཱིས་ བསངས།  སྭ་བྷཱ་ཝས་ སྦྱངས།  སྟོང་པའི་ངང་ལས་ཐོད་པ་སོ་སོའི་ནང་དུ་མཆོད་པ་དང་ནང་མཆོད་ཁྱད་པར་གསུམ་ལྡན་

[002A]༄༅། །དུ་གྱུར། ཨོཾ་ཨཱ་ཧཱུཾ།  ལན་གསུམ་དང།  ཨོཾ་ཨརྒྷཾ་ཨཱ་ཧཱུཾ།  ནས།  ཤཔྟ་ཨཱ་ཧཱུཾ།  ཞེས་ཉེར་སྤྱོད་བྱིན་གྱིས་རླབས། བུམ་པ་བསངས་
སྦྱངས༑  སྟོང་པའི་ངང་ལས་བཾ་ལས་བྱུང་བའི་རིན་པོ་ཆེའི་བུམ་པ་དཀར་པོ་ལྟོ་བ་ཆེ་བ། མགྲིན་པ་རིང་བ། མཆུ་འཕྱང་བ་ལ་སོགས་པ་མཚན་ཉིད་ཐམས་ཅད་ཡོངས་སུ་
རྫོགས་པ་ནང་རྟེན་གྱི་དྲི་མ་ཐམས་ཅད་སྦྱངས་པར་ནུས་པའི་ཆུ་དང་བཅུད་ཀྱིས་གང་བར་གྱུར།  ཡེ་དྷརྨཱ་དང་ལས་སྔགས་ཅི་འགྲུབ་བཟླས་ཏེ་བྱིན་གྱིས་རླབས། མེ་ཏོག་བསྒྲུབ་པ་ནི། ལས་སྔགས་
ཀྱིས་བསངས་ལ།  ཡི་གེ་རྣམས་གྱེན་དུ་འགྲེང་ཞིང་གཟི་བྱིན་འབར་བའི་འོད་ཟེར་གྱིས་སྲིད་པ་དང་ཞི་བའི་ཡོན་ཏན་ཐམས་ཅད་དང། རྒྱལ་བ་སྲས་བཅས་ཀྱི་བྱིན་རླབས་ཐམས་

[002B]  ཡེ་དྷརྨཱ་ཅི་འགྲུབ་བཟླས་མཐར། མེ་ཏོག་ལ་ཁྱབ་པར་བཀྲུས་ཤིང་སྤགས། དེ་ནས་རྟེན་རྣམས་ལ་ལས་སྔགས་ཀྱིས་བསངས།  སྭ་བྷཱ་ཝས་སྦྱངས།  སྟོང་པའི་ངང་ལས་ཧཱུཾ་ལས་རྡོ་རྗེ་ཧཱུཾ་
གིས་མཚན་པ་ཡོངས་སུ་གྱུར་པ་ལས་དཔལ་རྡོ་རྗེ་འཇིགས་བྱེད་ཆེན་པོ།  ཞེས་པ་ནས།  མེ་དཔུང་རབ་ཏུ་འབར་བའི་ཀློང་དཀྱིལ་ན་བཞུགས་པ།  སུམྦྷ་ནི་དྲག་ཏུ་བརྗོད། གུ་གུལ་གྱིས་བདུག་ཡུངས་ཀར་གྱིས་བྲབ། རོལ་མོ་དྲག་ཏུ་བྱས་ཏེ་བགེགས་
བསྐྲད།  ཇི་ལྟར་བལྟམས་པ་ ཞེས་སོགས་ཤོ་ལོ་ཀ་གཅིག་སྔགས་དང་བཅས་ཁྲུས་གསོལ།  ལྷ་རྣམས་ཀྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་གིས་མཚན་པར་གྱུར།  མ་ལུས་མ་ཤོ་ལོ་ཀ་གཅིག་གིས་སྤྱན་དྲངས། ཧྲཱི་ཥྚྲཱི་ས་ཕྱི་འབྲང་གི་
བགེགས་བསྐྲད།  ཛཿ་ཧཱུཾ་བཾ་ཧོཿ་ཡེ་ཤེས་པ་དམ་ཚིག་པ་དང་གཉིས་སུ་མེད་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་ལྷ་འཁོར་བཅས་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨརྒྷཾ་ ནས་  ཤཔྟའི་ བར་གྱིས་མཆོད།།
འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། རྒྱལ་བ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པས་མཆོད་ཅིང་མེ་ཏོག་གི་ཆར་འབེབས། གཟུགས་རྡོ་རྗེ་མ་ལ་
སོགས་པས་ཤིས་པ་བརྗོད། ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་གྱུར། ཇི་ལྟར་བལྟམས་པའམ།  སྔགས་རྐྱང་བས་ཁྲུས་གསོལ།  ཞེས་གསུངས་ཤིང་དབང་བསྐུར། སྐུ་གང། དྲི་མ་དག་

[003A]༄༅། །ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར།  ཞེས་རྒྱས་བཏབ།  ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་རབ་རིབ་གསལ་བ་
ལྟར༑ ༑རྒྱལ་བ་རྣམས་ཀྱིས་ཁྱོད་ཀྱི་ནི། །མི་ཤེས་པ་ཡི་རབ་རིབ་གསལ། །ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ན་ཡེ་སཱ་ཧཱ།  ཞེས་སྔགས་ལན་གསུམ།  ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང། །གུས་པས་འཕགས་
པའི་སྤྱན་ནི་དབྱེ་བགྱི་བས། །ནམ་མཁའི་མཐའ་གཏུགས་གྱུར་པའི་སེམས་ཅན་རྣམས། །སངས་རྒྱས་ཡེ་ཤེས་སྤྱན་ནི་ཐོབ་པར་ཤོག་ཞི་བ་ལ་སོགས་པའི་ལས་རྣམས་བསྒྲུབ་པའི་དོན་དུ་སྦྱིན་བདག་ལ་སོགས་པ་ལ་
ཡེ་ཤེས་ཀྱི་གཟིགས་པ་ལྷུར་མཛད་པར་གྱུར། ཨོཾ་ཡ་མཱནྟ་ཀ་ཨརྒྷཾ་ ནས་  ཤཔྟའི་ བར་དང།  ཨོཾ་ཡ་མཱནྟ་ཀ་ཨོཾ་ཨཱ་ཧཱུཾ།  གིས་ནང་མཆོད་འབུལ། གཉིས་མེད་མས་བསྟོད།  ཨོཾ་ཧཱུཾ་ཏྲཾ་ཧྲཱི་ཨཱ་ཨོཾ་ཡ་མཱནྟ་ཀ་ཧཱུཾ་ཕཊ། དཔལ་རྡོ་རྗེ་འཇིགས་
བྱེད་འོད་དུ་ཞུ་བ་ཡོངས་སུ་གྱུར་པ་ལས་བྱུང་བའི་རྟེན་དང་བརྟེན་པ་སོ་སོའི་རྣམ་པར་གྱུར།  ཡེ་དྷརྨཱ་ལན་གསུམ།  དོན་གཉིས་མཐར་ཕྱིན་ ཞེས་སོགས་ཤོ་ལོ་ཀ་གཅིག་གིས་ཤིས་པ་བརྗོད།  ཇི་ལྟར་སངས་རྒྱས་ཐམས་ཅད་ནི། །དགའ་ལྡན་
དུ་ནི་གནས་པ་ལས། །ལྷ་མོ་སྒྱུ་འཕྲུལ་ལྷུམས་ཞུགས་ལྟར། །དེ་བཞིན་གཟུགས་དང་ལྷན་ཅིག་ཏུ། །འདི་རུ་མགོན་པོ་རྟག་བཞུགས་ནས། །བྱང་ཆུབ་སེམས་ནི་བསྐྱེད་པ་དང། །ཡོན་གྱི་བདག་པོའི་དོན་སླད་དུ། །བདག་གི་

[003B] །ཅི་འབྱོར་བ་ཡི་མཆོད་པ་དང། །མེ་ཏོག་ལ་སོགས་འདི་བཞེས་ཤིག་བདག་དང་སློབ་མར་བཅས་རྣམས་ལ། །རྗེས་སུ་བརྩེ་བས་ཉེར་དགོངས་ནས། །ཀུན་གྱིས་འདི་ལ་བྱིན་རློབ་ཅིང། །འདི་ཉིད་དུ་ནི་བཞུགས་
པར་རིགས། །ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་གྱི་ཁམས་རྣམས་མི་གནས་པའི་མྱ་ངན་
ལས་འདས་པའི་ས་ལ་མ་བཞག་གི་བར་དུ་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གསུང་ཐུགས་ཀྱི་རྟེན་འདི་ལ་བསྐྱེད་ཅིང་སྤྱན་དྲངས་པའི་ཡེ་ཤེས་པ་རྣམས་ཇི་སྲིད་འབྱུང་བ་བཞིའི་གནོད་
པས་མ་ཞིག་གི་བར་དེ་སྲིད་དུ་སེམས་ཅན་གྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སཱ་ཧཱ།  ཞེས་པའི་བར་ལན་གསུམ།  བདེ་གཤེགས་ཀུན་བཟང་མཐོང་བས་བཀྲ་ཤིས་ལྟར། །
རྒྱལ་བ་སྲས་བཅས་དེང་འདིར་བདེ་ལེགས་ཤོག་ངན་སྡིག་ལོག་པའི་ཚོགས་རྣམས་བཅོམ་གྱུར་ནས། །རྒྱལ་སྲས་རིག་འཛིན་ཚོགས་རྣམས་འཕེལ་ལྟར་ཞིང། །ཞལ་མཐོང་ཙམ་གྱིས་བདེ་བའི་མཆོག་བརྙེས་ནས། །ཉི་
ལྟར་ཞལ་དྲོ་ཟླ་ལྟར་འོད་གསལ་ཞིང། །བདག་དང་འགྲོ་ལ་ཞལ་དྲོ་བྱིན་ཆེ་ནས། །བསྐལ་བའི་མཐར་ཐུག་བར་དུ་བཞུགས་སུ་གསོལ། །ཇི་སྲིད་མེ་དང་ཆུ་དང་ནི། །རླུང་གིས་བསྐལ་བ་འཇིག་པར་དུ། །སེམས་ཅན་ཀུན་གྱི་དོན་གྱི་

[004A]༄༅། །ཕྱིར༑ ༑བཅོམ་ལྡན་ཁྱོད་ནི་བཞུགས་པར་མཛོད།  །ཅེས་ཡིག་བརྒྱ་ལན་གསུམ།  མགོན་པོ་བསྐལ་བ་ཇི་བཞིན་དུ། །སྣ་ཚོགས་གཟུགས་ནི་བཟུང་ནས་ཀྱང། །ཕྱོགས་བཅུའི་འཇིག་རྟེན་
ཁམས་རྣམས་སུ། །དེས་ནི་འགྲོ་བའི་དོན་ཀུན་མཛོད།  །ཅེས་བརྗོད་དེ་བརྟན་བཞུགས་བྱ། ཡེ་དྷརྨཱ་ཚར་བདུན་བརྗོད་དེ།  སྲིད་ཞི་རྣམ་དཀར་ སོགས་ཤོ་ལོ་ཀ་བཞི།  གསང་བ་འདུས་པ། མཐུན་པའི་དགེ་ཚོགས། མཚན་ལེགས་
རིན་ཆེན། ཕྱོགས་བཅུའི་འགྲོ་ལ། ཀུན་འབྱུང་མུན་པའི། འཇམ་དབྱངས་ཕྱག་ན། དུས་གསུམ་རྒྱལ་བ། ཟབ་མོ་རྟེན་འབྲེལ། མཁའ་ལ་སྤྱོད་པའི། མྱུར་མཛད་མགོན་པོ། ནོར་གྱི་དབང་ཕྱུག་ཚེ་
རིང་མཆེད་ལྔ། ཚངས་དང་ལྷ་དབང། འབད་དང་རྩོལ་བ། དཀོན་མཆོག་གསུམ་གྱི་བདེན་པ་དང། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབ་དང། ཚོགས་གཉིས་ཡོངས་སུ་རྫོགས་
པའི་མངའ་ཐང་ཆེན་པོ་དང་ཆོས་ཀྱི་དབྱིངས་རྣམ་པར་དག་པའི་བདེན་པའི་མཐུ་ལ་བརྟེན་ནས། རྟེན་མཆོག་གང་དུ་བཞུགས་པའི་ས་ཕྱོགས་འདིར་མཆོད་ཚོགས་དཔག་ཏུ་མེད་པ་འདུ་བ་དང་གང་གི་གཟི་བྱིན་གྱིས་
བདུད་དང་བར་ཆད་མི་མཐུན་པའི་ཕྱོགས་ཐམས་ཅད་ལས་རྒྱལ་ཏེ་ཤིན་ཏུ་བཀྲ་ཤིས་པར་གྱུར་ཅིག་ཛ་ཡ་ཛ་ཡ། སིདྡྷི་སིདྡྷི་ཕ་ལ་ཕལ་ལ་ཧོ།  ཞེས་མེ་ཏོག་གི་ཆར་དབབ་པར་བྱའོ། །རྟེན་གསར་ལ་བྱེད་ན་ཐོག་མར་རབ་གནས་

[004B] དེ་ནས་ཉིན་ཐོག་མར་བུམ་སྒྲུབ་དང་མེ་ཏོག་སོགས་སྒྲུབ་ཚུལ་གོང་ལྟར་མེ་ཏོག་ཕོན་ཆེ་དང་བུམ་ཆུ་རྒྱུན་མ་ཆད་པར་བྱས་ན་ཉིན་རེ་བཞིན་གསར་སྒྲུབ་ཀྱི་ངལ་བ་བསྟེན་མི་དགོས་སོ། །དེ་མིན་གོང་སྨོས་ལྟར་བྱས་པས་ཆད་ལྷག་གི་སྐྱོན་དུ་མི་འགྱུར་
རམ་སྙམ་མོ། །ཞེས་པ་འདི་ཡང་གྱི་ན་བ་ཆོས་རྡོར་གྱིས་རབ་གནས་བརྒྱ་རྩའི་བརྗེད་བྱང་དུ་བྲིས་པའོ། ། ། །།



﻿༄༅། །རབ་ཏུ་གནས་པའི་ཆོ་ག་ལག་ལེན་དུ་དྲིལ་བ་དགེ་ལེགས་རྒྱ་མཚོའི་ཆར་འབེབས་ཞེས་བྱ་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། འདིར་སྐུ་གསུང་ཐུགས་ཀྱི་རྟེན་ལ་རབ་ཏུ་གནས་པ་ཇི་ལྟར་བྱ་བའི་ཆོ་ག་ལག་ལེན་དུ་དྲིལ་བ་དགེ་ལེགས་རྒྱ་མཚོའི་ཆར་འཕེབས་ཞེས་
བྱ་བ། རྗེ་བཙུན་བླ་མ་དམ་པ་རྣམས་ཀྱི་ཞབས་ལ་གུས་པས་ཕྱག་འཚལ་ལོ། །ལྷུན་གྲུབ་བདེ་བ་ཆེན་པོའི་ལྷ་ལམ་དུ། །སྐུ་གསུམ་འོད་བརྒྱའི་དྲ་བ་འབུམ་འགྱེད་ཅིང། །ཕན་བདེའི་
པད་ཚལ་རྒྱས་མཛད་མཆོག་གསུམ་གྱི། །ཞབས་པད་གུས་པས་བསྟེན་ནས་རང་གཞན་གྱི། །རྣམ་དཀར་ནོར་བུའི་ཐེམ་སྐས་རིམ་འཛེགས་ཏེ། །ཟུང་འཇུག་གཞལ་མེད་ཁང་དུ་
བགྲོད་པའི་ཐབས། །སྐུ་གསུང་ཐུགས་རྟེན་རབ་གནས་བྱ་བའི་ཚུལ། །རྒྱུད་དང་དམ་པའི་མན་ངག་བཞིན་དུ་བརྗོད། དེ་ལ་འདིར་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་

[002A]༄༅། །རྣམས་ནི་རབ་གནས་མ་བྱས་ཀྱང་གྲུབ་ཙམ་ཉིད་ནས་ལྷ་དང་བཅས་པའི་འགྲོ་བ་ཐམས་ཅད་ཀྱི་བསོད་ནམས་གསོག་པའི་ཞིང་དང་མཆོད་ཡུལ་དམ་པར་གྱུར་པ་ཡིན་ཏེ། ཇི་
སྐད་དུ། དམ་ཆོས་པད་དཀར་ལས། བདེ་གཤེགས་སྐུ་གཟུགས་རྩིག་ངོས་བྲིས་པ་ལ། །འཁྲུགས་བཞིན་པ་ཡི་སེམས་ཀྱིས་བལྟས་ན་ཡང། །དེ་དག་རིམ་གྱིས་སངས་རྒྱས་བྱེ་བ་མཐོང་
ཞེས་དང། མགོན་པོ་ཀླུ་སྒྲུབ་ཀྱིས་ཀྱང། ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང། །བགྱིས་པ་ཅི་འྡྲའང་རུང་སྟེ་མཁས་པས་མཆོད། །ཅེས་གསུངས་ཤིང། རྒྱལ་བའི་ཡུམ་
ལ་སོགས་པའི་གླེགས་བམ་གྲུབ་ཙམ་ཉིད་ནས་མཆོད་པའི་རྟེན་དུ་འགྱུར་བར་གསུངས་པ་དང། འདུལ་བ་ལུང་སོགས་ལས་ཀྱང། །དེ་བཞིན་གཤེགས་པའི་སྐུ་གཟུགས་བཞེངས་པ་དང་
མཆོད་པ་ལ་སོགས་པ་བྱས་པས། བསོད་ནམས་དཔག་ཏུ་མེད་པ་ཐོབ་པར་གསུངས་ལ། འོན་ཀྱང་རབ་གནས་ཇི་ལྟར་བྱ་བ་སོགས་ནི་མ་གསུངས་སོ། །རྒྱུད་སྡེ་རྣམས་སུ་རྟེན་གསུམ་བཞེང་བར་

[002B] སྡོམ་འབྱུང་ལས། ཇི་ལྟར་རབ་ཏུ་མི་གནས་ལྷ། །རབ་ཏུ་གནས་པར་བྱ་བར་ནུས། །སློབ་མ་
དད་པས་གསོལ་འདེབས་པའི། །བསོད་ནམས་ཕྱིར་ནི་བྱ་བ་ཡིན། ཅེས་དང། རབ་གནས་ཀྱི་རྒྱུད་ལས་ཀྱང། སྐྱེ་བོ་རབ་ཏུ་དད་པ་ཡིས། །བྱེད་པའི་དགེ་བ་སྤེལ་བའི་ཕྱིར། །རབ་གནས་བསྟན་བཅོས་ལ་སོགས་པ། །
ཐ་སྙད་ཙམ་དུ་བྱས་པ་ཡིན། ཅེས་གསུངས་པའི་ཕྱིར། དེས་ན་སྐུ་གཟུགས་བཞེངས་ཀྱང་རབ་གནས་མ་བྱས་ན། རབ་གནས་བྱས་པ་དང་འདྲ་བའི་ཕན་ཡོན་མི་འབྱུང་སྟེ། རྒྱུད་ལས། གང་དུ་སྐུ་གཟུགས་རྫོགས་
པ་ལ། །བྱིན་མ་རླབས་པ་རིང་གནས་ན། །དེ་ལ་བཀྲ་ཤིས་མི་འབྱུང་ཞིང། །དེ་སྲིད་མཆོད་པར་མི་འོས་སོ། །ཞེས་ཀྱང་གསུངས་སོ། །གང་གིས་བྱེད་པའི་སློབ་དཔོན་ནི། དེ་ཉིད་བཅུ་ཤེས་པ་ལ་སོགས་པའི་
མཚན་ཉིད་དང་ལྡན་པ་དགོས་ཏེ། རབ་གནས་ཀྱི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང། །མཚན་ཉིད་ཀུན་དང་ཡང་དག་ལྡན། །ཕྱག་རྒྱ་སྔགས་དང་ཆོ་ག་ཤེས། །ལས་རྣམས་ཀུན་ལ་མཁས་པས་
སོ། །ཞེས་བཤད་ཅིང། ཁྱད་པར་རབ་ཏུ་བྱུང་བའི་རྟགས་སྡོམ་པ་རྣམ་དག་དང་ལྡན་པ་ངེས་པར་དགོས་ཏེ། དུས་འཁོར་རྩ་རྒྱུད་ལས། ལྷ་ཁང་སོགས་ཀྱི་རབ་གནས་སོགས། །རྟགས་ཅན་གྱིས་ནི་རྟག་ཏུ་

[003A]༄༅། །བྱ། །གནས་གཅིག་ཏུ་ནི་གསུམ་གནས་ན། །ཁྱིམ་པ་གོས་དཀར་ལྡན་པས་མིན། ཅེས་གསུངས་པ་ལྟར་རོ། །དུས་ནམ་གྱི་ཚེ་བྱ་བ་ནི། སྤྱིའི་རབ་གནས་བྱ་བ་རུང་བའི་དུས་ཟླ་བ་དྲུག་ཚེས་
གྲངས་བདུན། སྐར་མ་བཅུ་བཞི། གཟའ་བཞི་རྣམས་ལེགས་ཏེ། ཇི་སྐད་དུ། དཔྱིད་ཟླ་ར་བའམ་དཔྱིད་ཟླ་འབྲིང། །དགུན་དང་དཔྱིད་ཀྱི་ཐ་ཆུང་ངམ། །དབྱར་ར་དེ་བཞིན་དབྱར་འབྲིང་པོ། །ཉི་མ་བྱང་དུ་གནས་པ་ཡི། །
དཀར་པོའི་ཕྱོགས་ཀྱི་གཉིས་པའམ། །དེ་བཞིན་དེ་ལྟར་གསུམ་པའམ། །གང་ཚེ་གཟའ་དང་ཚེས་མཐུན་ན། །ནག་པོའི་ཕྱོགས་ལའང་བརྩམ་པར་བྱ། །གང་ཚེ་ཐམས་ཅད་མཐུན་གྱུར་ན། །མི་རྣམས་ཡུན་དུ་
འཕེལ་བར་བྱེད། །བཅོ་ལྔ་དེ་བཞིན་བརྒྱད་པ་དང། །བཅུ་གསུམ་པ་ཡང་དེ་བཞིན་ནོ། །གནམ་སྟོང་ཡང་ནི་དེ་བཞིན་དུ། །བཅུ་བཞི་ལ་ཡང་བྱ་བ་ཡིན། །ཐམས་ཅད་དུ་ནི་ཆུ་སྟོང་དང། །སྣར་མ་གྲོ་ཞུན་དེ་
བཞིན་ད་བོ། །ལག་པ་སྣྲུབས་དང་སྣྲོན་དང་ནི། །རྒྱལ་དང་ཆུ་སྨད་དེ་བཞིན་ནོ། །ཁྲུམས་སྨད་དག་ཀྱང་དེ་བཞིན་ཏེ། །རྒྱུ་སྐར་འདི་རྣམས་ཐམས་ཅད་དུ། །སྐྱེ་དགུ་འཕེལ་ཞིང་དེ་ཡིས་ནི། །རབ་ཏུ་གནས་པ་
མཆོག་ཏུ་བྱེད། ཅེས་དང། ཕུར་བུ་བུ་ལྷག་པ་པ་ཝ་སངས། །ཟླ་བའི་གཟའ་སོགས་ཤེས་བྱས་ཏེ། །འདི་རྣམས་བཟང་ལྡན་ལ་བྱས་ན། །རབ་ཏུ་གནས་པ་མཆོག་ཏུ་དགེ། གསུམ་པ་དྲུག་པ་བདུན་པ་དང། །

[003B] །གཉིས་པ་བཞི་པ་དེ་བཞིན་བརྒྱད། །བཅུ་དང་བཅུ་གཅིག་རྣམས་ལ་ལྷག་གཉིས་པ་བདུན་དང་དེ་བཞིན་དགུ་དེ་བཞིན་ཕུར་བུ་བཅུ་གཅིག་པ། །དུས་སྦྱོར་བཞི་པ་ལ་བརྟེན་ནས། །དེ་ལ་ལྷག་པར་
གནས་པར་བྱ། །དྲུག་བདུན་བཅུ་པ་དོར་བ་ཡི། །པ་ཝ་སངས་ནི་དགེ་བ་ཡིན། །དེ་ལྟར་གཟའ་རྣམས་ཐམས་ཅད་ཀྱི། །སྟོབས་ལྡན་མི་ལྡན་དེར་ཤེས་བྱ། །གང་ཚེ་ཞི་བའི་གཟའ་རྣམས་དང། །ཞི་རྣམས་ཞི་བ་དགེ་བ་ཡིན། །
དང་པོ་གསུམ་པ་བདུན་པ་ནི། །ནོར་རྣམས་འཇོམས་པས་སྤང་བར་བྱ། །རྗེས་སུ་མཐུན་པར་བྱེད་པ་སོགས། །སྐད་ཅིག་དེ་ལས་ཡོངས་གྲུབ་ཅིང། །ཇི་ལྟར་གསུངས་བཞིན་ཀུན་བྱས་ན། །རབ་ཏུ་གནས་པ་མཆོག་འགྱུར་
ཞིང། །འཁོར་ལོས་སྒྱུར་རྒྱལ་དབང་ཕྱུག་ནི། །ཐོབ་འགྱུར་འདི་ལ་ཐེ་ཚོམ་མེད། ཅེས་གསུངས་པས། དབྱར་འབྲིང་དགུན་འབྲིང་དང་དབྱིང་འབྲིང་པོ་རྫོགས་པའི་དུས་ཚེས་དགེ་བ་ལ་བྱའོ། །ཡང། སློབ་དཔོན་མི་མཐུན་
ཕྱོགས་ཟིལ་གྱིས་གནོན་ནུས་པའི་ཏིང་ངེ་འཛིན་དང་ལྡན་པ་ཡིན་ན་དུས་གཞན་དག་ལའང་བྱ་རུང་སྟེ། གུར་ལས། དེ་ལ་གཟའ་དང་རྒྱུ་སྐར་མེད། །བགེགས་དང་ལོག་པར་འདྲེན་པ་མེད། །ཅུང་ཟད་ཡིད་ལ་གང་འདོད་པ། །
སྐྱེ་ནས་སྐྱེ་བར་འགྲུབ་པར་འགྱུར། ཞེས་དང། །རྟག་ཏུ་སངས་རྒྱས་རབ་གནས་བྱ། །ཟིན་པ་དེ་མ་ཐག་པ་རུ། །རབ་ཏུ་གནས་པ་མཆོག་ཏུ་འགྱུར། །འཁོར་ལོས་བསྒྱུར་བའི་རྒྱལ་པོ་ཡི། །དབང་ཕྱུག་ཐོབ་པར་ཐེ་ཚོམ་མེད། །

[004A]༄༅། །ཅེས་གསུངས་པའི་ཕྱིར། གང་དུ་བྱ་བའི་ཡུལ་ནི། བཀྲ་ཤིས་ཤིང་ཡིད་དང་མཐུན་པའི་གནས་དང། རྟེན་ཆེན་པོ་སྒུལ་བསྐྱོད་མི་ནུས་པའི་གནས་ཡིན་ན་དེའི་དབང་ལྡན་ཕྱོགས་སུ་བྱ་སྟེ། གནས་ནི་ཉམས་
དགའ་འདུ་འཛི་མེད། །ཉས་པ་ཐམས་ཅད་རྣམ་སྤངས་པ། །ཞེས་གསུངས་པ་ལྟར་རོ། །གང་ལ་བྱ་བའི་ཡུལ་ནི། དཀོན་མཆོག་གསུམ་རྟེན་ལ་སོགས་པའོ། །ཇི་ལྟར་བྱ་བའི་ཆོ་ག་ནི། རྒྱས་འབྲིང་བསྡུས་པའི་དབྱེ་བ་
ཡིས། །རབ་གནས་ཆོ་ག་གསུམ་དུ་འདོད། །ཅེས་རྒྱས་འབྲིང་བསྡུས་གསུམ་ལས། རྒྱས་པ་ལ་དཀྱིལ་འཁོར་གང་ལ་བརྟེན་པ་དེའི་དབང་ཡང་བསྐུར་དགོས་ཤིང། །དབང་བསྐུར་བ་ལ་དཀྱིལ་འཁོར་ལ་འཇུག་པ་སྔོན་དུ་འགྲོ་
དགོས་པའི་ཕྱིར། མདུན་བསྐྱེད་ཀྱི་དཀྱིལ་འཁོར་ཡང་དགོས་ཤིང། རྒྱས་འབྲིང་བསྡུས་གསུམ་ག་ལ་ཁྲུས་ལ་སོགས་པ་འདྲ་བའི་ཕྱིར། བདག་བསྐྱེད་དང་བུམ་པ་ལྷག་གནས་ཀྱང་ངེས་པར་དགོས་སོ། །དེས་ན་འདིར་ནི་
གཙོ་བོར་རྒྱས་པའི་དབང་དུ་བྱས། འབྲིང་བསྡུས་གཉིས་ཀྱི་རྣམ་དབྱེ་ཡང་བརྗོད་པར་བྱའོ།། སྡོམས་ནི། བདག་བསྐྱེད་ཁྲུས་སྟེགས་བུམ་པ་དང། །མདུན་བསྐྱེད་དང་ནི་མེ་ཏོག་བསྒྲུབ། །གསོལ་བཏབ་སེམས་བསྐྱེད་རྟེན་
བསྐྱེད་ཅིང། །དཀྱིལ་འཁོར་གཞུག་ཅིང་ལྷ་ངོ་བསྟན། །ཁྲུས་དཀྱིལ་རྟེན་བཞག་ཆུ་བཞི་དབུལ། །ཁྲོ་བོ་སྤྱན་དྲངས་མཆོད་ཅིང་བསྟོད། །བགེགས་གཏོར་ཡུངས་ཆུ་ཁམ་ཕོར་ལྕི། །ཟན་ཆངས་རས་ཀྱིས་བྱབས་ནས་ནི། །ཉེ་རེག་

[004B] །ཞེས་པ་སྟེ། འཇིགས་བྱེད་སོགས་བདག་མདུན་འཇུག་པ་གཅིག་པ་རྣམས་ལ་ཐུན་མོང་དུ་བསྒྲུབ། འཇུག་པ་ཐ་དད་པ་རྣམས་ལ་བདག་བསྐྱེད་སྔོན་དུ་བཏང། ཁྲུས་སྟེགས་བརྩིག་ཅིང་ཁྲུས་དཀྱིལ་བྲི་
དེའི་དབུས་སུ་དཀྱིལ་འཁོར་སོ་སོའི་བུམ་པ་རྒྱས་པའམ། བསྡུ་ན་རྣམ་རྒྱལ་དང་ལས་བུམ་གཉིས་བཀོད། ཕྱིའི་འདབ་མ་བརྒྱད་ཀྱི་སྟེང་དུ་མངར་གསུམ་ཞོ་འབྲས་བུ་འབྲུ་དྲི་འབྲས་ཡོས་སྨན་རིན་པོ་ཆེའི་བུམ་པ་ཆུ་གཙང་དྲི་བཟང་
དང་སྦྱར་བས་གང་བའི་ཁྲུས་བུམ་བརྒྱད་རེ་རེ་ནས་བཞག་དེ་དག་གི་མདུན་དུ་མེ་ཏོག་སྣ་ཚོགས་ཀྱི་ཕྱེ་མ་དང་བཅས་པའི་ཆུ། བདུད་རྩི་ལྔ། དྲི་ཞིམ་པོའི་འབྲུ་མར་དང། རྩི་མར། ཤིང་ཤུན། བ་བྱུང་ལྔ། སྤོས་མར། སྐྱུ་རུ་ར་དང་
མ་ཤའི་ཕྱེ་མ། དྲི་བཟང་གི་ལྡེ་གུ་འབྲུ་མར། ཡུང་བའི་ཕྱི་མ་སྟེ། འདག་རྫས་བསྐུ་མ་ཉེ་དྲིལ་ཕྱིས་ཀྱི་ཆས་རྣམས་འཁར་བ་དང་ཟངས་ལ་སོགས་པའི་སྣོད་དང་བཅས་ཏེ་ཁྲུས་བུམ་རེ་རེའི་བར་རམ་མདུན་དུ་བཀོད། རྣམ་རྒྱལ་དང་
ལས་བུམ་གཉིས་སུ་དཀྱིལ་འཁོར་གྱི་ལྷ་ཚོགས་དང། ལས་ཀྱི་ལྷ་བསྐྱེད་པ་སོགས་དཀྱིལ་འཁོར་རང་རང་གི་བུམ་བསྐྱེད་ལྟར་བསྒྲུབ། དེ་རྗེས་བཧྲུཾ་ལས་འཁོར་བ་དང་ཟངས་སོགས་རིན་པོ་ཆེའི་སྣོད་རྣམས་སུ་འདག་རྫས་སོགས་
དག་བྱེད་རྣམས་ཀྱི་སྟེང་དང། ཁྲུས་བུམ་རྣམས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་ཧཱུཾ་ཡིག་གི་མཐར་བཟླས་བྱའི་སྔགས་ཀྱིས་བསྐོར་བའི་འོད་ཟེར་གྱིས་བླ་མ་ཡི་དམ་སངས་རྒྱས་བྱངས་སེམས་དཔའ་བོ་མཁའ་འགྲོ་

[005A]༄༅། །ཆོས་བསྲུངས་རྣམས་དང་མདོར་ན་སྣོད་བཅུད་ཀྱི་ཡོན་ཏན་ཐམས་ཅད་བཀུག་ནས་སྔགས་འཕྲེང་ལ་ཐིམ། དེ་ལས་བདུད་རྩིའི་རྒྱུན་བབས་པས་དག་བྱེད་ཀྱི་རྫས་རྣམས་བྱིན་གྱིས་རློབ་པར་བསམ་སྟེ། ཨོཾ་ཨཱ་ཧཱུཾ་
བརྒྱ་རྩ་དང། ཨོཾ་ཏྲི་མ་དཧུ་སྣ་ན་པཱུ་ཛ་མེ་གྷ་ས་མུ་དྲ་སྥར་ཎ་ས་མ་ཡ་ཤྲཱི་ཡེ་ཧཱུཾ། ཐོག་མཐའ་སྦྱར་ཏེ། ཨོཾ་ད་ཏི། ཕལ། ཕྲུ་ཧི། གནྡྷེ། ལབྫ། ཨོ་ཥ་ཏི། མ་ཎི་རེ་རེའི་མཐར་སྣ་ན་པཱུ་ཛ་མེ་གྷ་ས་མུ་དྲ་སྥར་ཎ་ས་མ་ཡ་ཤྲཱི་ཡེ་ཧཱུཾ། ཞེས་
སྦྱར་བ་ཉི་ཤུ་རྩ་རེ་རེ་དང། ཐུན་མོང་དུ་ཨོཾ་སརྦྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ཞེས་སོགས་དང། རྟེན་འབྲེལ་སྙིང་པོའང་ཉེར་གཅིག་བཟླས་ཏེ་ཁྲུས་བུམ་དང་དག་བྱེད་རྣམས་བསྒྲུབ་ཚུལ་ལོ། །བདག་མདུན་འཇུག་པ་ཐ་དད་ཀྱི་ཚེ་
མདུན་བསྐྱེད་བསྒྲུབ། དེ་ནས་བུམ་ཆུས་སྤྲུས་པའི་མེ་ཏོག་གི་སྟེང་དུ་ཁྲུས་ལོང་ལ་ཙན་དན་དཀར་དམར་གུར་གུམ་གྷི་ཧང་སོགས་སྦྱར་བས་དབུས་སུ་ཧཱུཾ་དང། ཡེ་དཧར་ཟླས་ལ་བཞག་ཡི་གེ་རྣམས་གྱེན་དུ་འགྲེང་ཞིང་
གཟི་བྱིན་འབར་བའི་འོད་ཟེར་གྱིས་སྲིད་པ་དང་ཞི་བའི་ཡོན་ཏན་ཐམས་ཅད་དང། རྒྱལ་བ་སྲས་བཅས་ཀྱི་བྱིན་རླབས་ཐམས་ཅད་སྤྱན་དྲངས་ཏེ་སྔགས་འཕྲེང་མེ་ཏོག་དང་བཅས་པར་ཐིམས་པར་བསམས་ལ། ཡེ་དཧར་བརྒྱ་
རྩ་བརྒྱད་བཟླས་ཏེ་ཡི་གེ་རྣམས་བཞུས་པའི་དྲི་བཟང་གི་ཆུས་མེ་ཏོག་ཁྱབ་པར་བྱ་སྟེ་མེ་ཏོག་བསྒྲུབ་ཚུལ་ལོ། །དེ་ནས་གསོལ་བ་བཏབ་ཅིང་སེམས་བསྐྱེད་པ་ནི། བཞེངས་ཏེ་མེ་ཏོག་ཐོགས། སྟོན་པ་སངས་རྒྱས་ཀྱི་ཡོན་ཏན་དྲན་

[005B] གང་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འབུལ་
བའི་ཁ་ལོ་སྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ། རྒྱུ་དང་འབྲས་བུའི་དགོས་པ་ཕུན་སུམ་ཚོགས་པ་དང་ལྡན་པ། ཆོས་ཐམས་ཅད་ཐུགས་སུ་ཆུད་པའི་སངས་རྒྱས་བཅོམ་ལྡན་འདས་
འདི་བདག་གིས་རབ་ཏུ་གནས་པར་བགྱིའོ། །མདོར་བསྡུ་ན་དེ་ཙམ་བྱ། གང་འདི་བཅོམ་ལྡན་འདས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ཡང་དག་པར་ལྡན་པ། སྟོབས་བཅུ་དང་མི་འཇིགས་པ་བཞི་དང་མ་
འདྲེས་པའི་དྲན་པ་ཉེ་བར་གཞག་པ་གསུམ་དང། ཐུགས་རྗེ་ཆེན་པོ་ལ་སོགས་པ་མདོར་ན་སློབ་པ་དང་མི་སློབ་པའི་སངས་རྒྱས་སུ་བྱེད་པའི་ཆོས་རྣམས་དང་ལྡན་པ། དེ་ཡི་ཉེས་པའི་སྐྱོན་ཐམས་ཅད་དང་བྲལ་ཞིང་བདེ་བར་
གཤེགས་པའི་ཡོན་ཏན་གྱི་ཆོས་ཚད་མེད་པ་དང་ལྡན་པའི་སངས་རྒྱས་བཅོམ་ལྡན་འདི་བདག་གིས་རབ་ཏུ་གནས་པར་བགྱིའོ། །འབྲིང་འདོད་ན་འདི་ཙམ་བྱ། གང་འདི་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་
སོགས་པའི་ཕུང་པོ་ལྔ་དང་ཡང་དག་པར་ལྡན་པར་ལྡན་པ། ཆོ་འཕྲུལ་གསུམ་དང། ཏིང་ངེ་འཛིན་གསུམ་དང། བསླབ་པ་གསུམ་དང། ཚངས་པའི་གནས་པ་བཞི་དང། བསམ་གཏན་བཞི་དང། འཕགས་པའི་བདེན་པ་བཞི་དང་ཡང་
[006A]༄༅། །དག་པར་ལྡན་པ། དེ་ཡི་ཡང་དག་པ་ཕྱིན་ཅི་མ་ལོག་པའི་ཡེ་ཤེས་དང། ཤེས་བྱའི་ཡུལ་ཐམས་ཅད་བརྙེས་པ་ཉོན་མོངས་པ་ལ་སོགས་པ་རྣམས་མ་ལུས་པར་སྤངས་པ་དང། བདུད་བཞི་ལས་རབ་ཏུ་རྒྱལ་
བའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང། བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་བསགས་པ་
དང༑ སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཡང་དག་པར་བརྒྱན་པ་དང། དཔེ་བྱད་བཟང་པོ་བརྒྱད་ཅུས་རྣམ་པར་མཛེས་པ་དང། སྐྱེས་བུ་ཆེན་པོའི་སྐུ་ལྟ་བས་ཆོག་མི་ཤེས་པ་དང། མཐོང་ན་མི་མཐུན་པ་མེད་པ་
སྟེ། དེའི་གཟུགས་ཀྱི་སྐུའི་འབྱོར་པ་མཐར་ཐུག་པ་འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །ཞེས་བརྗོད་ཅིང། རབ་ཏུ་གནས་བྱ་ལ་མེ་ཏོག་
འཐོར། སྤོས་ཀྱིས་བདུག་ཅིང་རོལ་མོ་དཀྲོལ་ལ། ཨོཾ་ན་མོ་བྷ་ག་ཝ་ཏེ་ཤཱཀྱ་མུ་ན་ཡེ་ཏ་ཐཱ་ག་ཏཱ་ཡ་ཨརྷ་ཏེ་སམྨྱཀྶཾ་བུ་དྡྷཱ་ཡ། ཏདྱ་ཐཱ་ཨོཾ་མུ་ནེ་མུ་ནེ་མཧཱ་མུ་ན་ཡེ་སཱཧཱ། ཞེས་དང། རབ་ཏུ་གནས་བྱའི་ལྷའི་སྔགས་དང། ཨོཾ་
བཛྲ་སཏ་ཧཱུཾ། ཞེས་བཞི་གའི་མཐར་བརྗོད་དོ། །སེམས་བསྐྱེད་ནི། སེམས་ཅན་ཐམས་ཅད་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྐྱེད་ལ་འདི་ལྟར། ངོ་མཚར་ཆེན་པོ་གྲངས་མེད་ཅིང་བསམ་གྱིས་མི་ཁྱབ་པ་དང་ལྡན་པའི་

[006B] །དེ་དག་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་
རབ་ཏུ་གནས་པར་བགྱི་བས། དེའི་མཐུས་བདག་གིས་སེམས་ཅན་ཐམས་ཅད་ཀྱི་དབུགས་དབྱུང་ངོ། །འཁོར་བའི་གཅོང་རོང་ཆེན་པོ་ལས་བསྒྲལ་བར་བགྱིའོ། །ཕས་ཀྱི་རྒོལ་བ་བདུད་དང་ལོག་འདྲེན་ཐམས་ཅད་ཕམ་
པར་བགྱིའོ། །སེམས་ཅན་རྣམས་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་པའི་རྟོག་པ་ཐམས་ཅད་གསལ་བར་བགྱིའོ། །སེམས་ཅན་རྣམས་ཀྱི་ང་རྒྱལ་གྱི་རི་བོ་བསྙིལ་བར་བགྱིའོ། །སེམས་ཅན་རྣམས་ཀྱི་
སྐྱེ་བའི་ལྗོན་ཤིང་རྩད་ནས་བཅད་དོ། །འཆི་བདག་གི་ཉི་མ་ཕྱེ་མར་བརླག་དེ། །མ་རིག་པའི་མུན་པ་བསལ་བར་བགྱིའོ། །མ་དད་པ་དང། ཕྱི་རོལ་པ་དག་དང། ལྟ་བ་ཕྱིན་ཅི་ལོག་པ་དག་ཡང་དག་པའི་ལྟ་བ་ལ་གཟུད་ཅིང་དད་
པར་བསྒྱུར་དོ། །ལས་ཀྱི་ཆུ་བོ་བཟློག་པར་བགྱིའོ། །སྲིད་པའི་རྒྱ་མཚོ་བསྐམ་པར་བགྱིའོ། །ཆོས་ཀྱི་སྒྲོན་མེ་སྦར་བར་བགྱིའོ། །བྱང་ཆུབ་ཀྱི་ལམ་བསྟན་པར་བགྱིའོ། །བཟོད་པ་དང་ངེས་པ་ལ་གཟུད་དོ། །བསམ་གཏན་
གྱི་བདེ་བ་ལ་ཆེར་སྩལ་ཏོ། །འདོད་ཆགས་ཀྱི་མེ་དཔུང་ཞི་བར་བགྱིའོ། །ཞེ་སྡང་གི་མཚོན་རྣོན་པོ་གཞོམ་པར་བགྱིའོ། །བདེན་པ་ལ་གཟུད་དོ། །ཕྲག་དོག་གི་འཚུབ་མ་ཞི་བར་བགྱིའོ། །སེར་སྣའི་མདུད་པ་དགྲོལ་

[007A]༄༅། །བར་བགྱིའོ། །སྡུག་བསྔལ་ཐམས་ཅད་ཞི་བར་བགྱིའོ། །འཇིགས་པ་མ་མཆིས་པ་དང། །བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། །དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩོལ་ཅིང་
གནང་བར་མཛད་དུ་གསོལ། ཅེས་འདུས་པ་ཆེན་པོའི་མདོ་ལས་འབྱུང་བ་ལྟར་སེམས་བསྐྱེད་ཅིང་མེ་ཏོག་གཏོར་རོ། །འདི་ཡང་བསྡུ་ན། སེམས་ཅན་ཐམས་ཅད་ཀྱི་དབུགས་དབྱུང་ངོ། །ཞེས་པ་ནས་སྡུག་བསྔལ་ཐམས་ཅད་ཞི་བར་
བགྱིའོ། །འཇིགས་པ་མ་མཆིས་པ་དང་བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། །དེ་བས་ན་ཞེས་སོགས་སྦྲེལ་ལོ། །དེ་ནས་རྟེན་སྐྱེད་པ་ནི། རྟེན་ལས་བུམ་གྱི་ཆུས་བསངས། ཤཱུ་ནྱ་ཏཱས་སྟོང་པར་སྦྱངས། སྟོང་
པའི་ངང་ལས་གསུང་རབ་རྣམས་པད་ཉིའི་སྟེང་དུ་ཧྲཱི་ལས་པདྨ་ཧྲཱི་ས་མཚན་པ་ཡོངས་སུ་གྱུར་པ་ལས་འོད་དཔག་མེད་དམར་པོ་ཞལ་གཅིག་ཕྱག་གཉིས་ཀྱིས་པདྨ་དང་དྲིལ་བུ་འཛིན་པ་ལ་རང་འདྲའི་ཡུམ་གོས་དཀར་མོས་
འཁྱུད་པ། མཆོད་རྟེན་དང་གཙུག་ལག་ཁང་དང་སྐུ་གཟུགས་ལ་སོགས་པ་པད་ཟླའི་སྟེང་དུ་བཧྲུཾ་ལས་འཁོར་ལོ་བཧྲུཾ་གྱིས་མཚན་པ་ཡོངས་སུ་གྱུར་པ་ལས་རྣམ་སྣང་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་
བུ་འཛིན་པས་རང་འདྲའི་ཡུམ་སྤྱན་མ་ལ་འཁྱུད་པ། ཡང་ན་དཀྱིལ་འཁོར་དེ་དང་དེའི་གསུང་དང་སྐུ་རྡོ་རྗེར་བསྐྱེད་པའམ། སྐུ་གཟུགས་རྣམས་རང་རང་གི་ལྷ་དེར་བསྐྱེད་པའམ། ཐམས་ཅད་རྡོ་རྗེ་འཆང་ངམ། དཀྱིལ་འཁོར་རང་

[007B] དེ་ལྟར་ན་སྦྱིན་སྲེག་སོགས་ལག་ལེན་བྱ་བ་སླ་བས་དཀྱིལ་འཁོར་གྱི་གཙོ་བོ་ཡབ་ཡུམ་ཙམ་དུ་བསྐྱེད་པར་བྱ་སྟེ། འཇིགས་བྱེད་ལྟ་བུ་ལ་མཚོན་ན། སྣ་ཚོགས་པདྨ་
དང་ཉི་མའི་སྟེང་དུ་ཧཱུཾ་ལས་རྡོ་རྗེ་ཧཱུཾ་གིས་མཚན་པ་ལས་དཔལ་རྡོ་རྗེ་འཇིགས་བྱེད་ཆེན་པོ་སྐུ་མདོག་མཐིང་ནག་ཞལ་དགུ་ཞེས་པ་ནས། མེ་དཔུང་རབ་ཏུ་འབར་བའི་ཀློང་དཀྱིལ་ན་བཞུགས་པ། དེའི་པང་ན་ཞེས་པ་ནས། ཡབ་ལ་
འཁྱུད་པ་ཞེས་པའི་བར་མངོན་རྟོགས་བཞིན་བྱ། གསང་འདུས་ལྟ་བུ་ལ། མི་བསྐྱོད་པ་ཡབ་ཡུམ་དུ་བསྐྱེད། རྟེན་ན་བཟའ་དམར་པོས་གཡོགས་ཤིང་མེ་ཏོག་དང་ལྡན་པར་བྱའོ། །ཨོཾ་ཏིཥྛ་བཛྲ་ཧོཿ་ཅེས་བརྗོད་ཅིང་རབ་ཏུ་
གནས་བྱའི་ལྷ་རྣམས་དཀྱིལ་འཁོར་གྱི་ནང་དུ་གཞུག་ཨོཾ་སྥར་ཎ་བཛྲ་ཧོཿ་ཅེས་བརྗོད་ཅིང་རབ་ཏུ་གནས་བྱའི་ལྷ་རྣམས་ཀྱིས་དཀྱིལ་འཁོར་པ་ལ་མེ་ཏོག་དོར་བར་བསམས་ཤིང་གདོང་གཡོགས་དགྲོལ་དཀྱིལ་འཁོར་
དུ་འཇུག་པའི་སྐོར་རྒྱས་བསྡུས་ཅི་རིགས་པར་བྱའོ། །གདན་ལ་རྟེན་བཞག་ཆུ་བཞི་དབུལ་བ་ནི། ཁྲུས་དཀྱིལ་གྱི་སྟེང་དུ་རྟེན་དངོས་སུ་འཇོག་པའམ། མེ་ལོང་ལ་གཟུགས་བརྙན་ཤར་བ་བཞག་ཆུ་བཞི་བྱིན་གྱིས་བརླབས་
ལ། དག་ཅིང་དྲི་མེད་ཡིད་འོང་བའི། །སྔགས་ཀྱི་ཡོན་ཆབ་མཆོག་འདི་དག་བདག་གིས་དད་པས་འབུལ་ལགས་ཀྱིས། །བཞེས་ནས་བདག་ལ་བཀའ་དྲིན་སྩོལ། །ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་

[008A]༄༅། །ཡ་ཤྲཱི་ཡེ་ཧཱུཾ། ཞེས་དང། མཆོད་ཡོན་གྱི་གནས་སུ་ཞབས་བསིལ། ཞལ་བསིལ། བསང་གཏོར་ཞེས་པ་དང། ཨརྒྷཾ་གྱི་གནས་སུ་པཱ་ཏྱཾ། ཨཉྩ་མ་ཎཾ། པྲོཀྵ་ཎཾ་སྦྱར་ཏེ་ཆུ་བཞི་དབུལ་ལོ། །དེ་ནས་སྦྱང་
བའི་རིམ་པ་ལ་ཁྲོ་བོའི་མཆོད་པ་བྱིན་གྱིས་བརླབས་རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། ཁྲོ་བོའི་ཚོགས་ཐམས་ཅད་མདུན་གྱི་ནམ་མཁར་སྤྱན་དྲངས།    ༈    །
མ་རིག་འདོད་པའི་མུན་ཁམས་ཐམས་ཅད་བསྲེག་ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་
རྒྱལ་པོ་ཁྲོ་བོ་བཞུགས་སོ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། །བཛྲ་ས་མ་ཡ་ཛཿ་ཛཿ་ཨོཾ་བཛྲ་མཧཱ་ཀྲོ་དྷ་རཱ་ཛ་ས་པཱ་རི་ཝཱ་ར་ཨརྒྷཾ་ནས་ཤཔྟའི་བར་
གྱིས་མཆོད། ནང་མཆོད་ཀྱང་ཕུལ།    ༈    །འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང། །ཐབས་ལ་མཁས་པས་འཇིགས་བྱེད་སྐུར་སྟོན་པ། །ཁྲོ་ཆེན་འབར་བའི་
ཚོགས་ལ་ཕྱག་འཚལ་ལོ། །ཡེ་ཤེས་ཞི་བའི་ངང་ལས་མ་གཡོས་ཀྱང། །སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་ལོ། །ལྷག་པའི་ཡེ་

[008B] །བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། །ཉོན་མོངས་དུག་ཆེན་རྩད་ནས་འཇོམས་མཛད་པའི། །སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་ལོ། །བསྐལ་པའི་མེ་ལྟར་འབར་བའི་
ཀློང་དཀྱིལ་ན། །དཔའ་བོའི་སྟང་སྟབས་བརྐྱངས་བསྐུམས་ཚུལ་གྱིས་བཞུགས། །ཉི་ཟླ་འབར་བའི་སྤྱན་གྱི་གདངས་མིག་གིས། །བགེགས་དཔུང་སྲེག་པར་མཛད་ལ་ཕྱག་འཚལ་ལོ། །གཏུམ་ཆེན་དུས་མཐའི་མེ་ལྟར་གཟི་བརྗིད་
འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །རྔམས་པའི་ང་རོ་འབྲུག་སྒྲ་སྟོང་བཞིན་སྒྲོགས། །ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་ལོ། །ཧཱུཾ་འཇིགས་པའི་ཧཱུཾ་སྒྲ་ངེས་སྒྲོག་ཅིང། །བགེགས་རྣམས་
མ་ལུས་འཇོམས་མཛད་པའི། །དངོས་གྲུབ་མ་ལུས་སྩོལ་བའི་ལྷ། །བགེགས་ཀྱི་དགྲ་ལ་ཕྱག་འཚལ་བསྟོད། གཏོར་མ་བྱིན་གྱིས་བརླབས། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས། རབ་ཏུ་གནས་པ་ལ་བར་དུ་
གཅོད་པའི་བགེགས་ཀྱི་ཚོགས་རྣམས་བཀུག་པར་གྱུར། ཨོཾ་སརྦ་བིགྷྣཱ་ན་ན་མཿ་སརྦྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱ་སརྦྦ་ཏ་ད་ཁཾ་ཨུད་ག་ཏེ་སྥར་ཎ་ཧི་མཾ་ག་ག་ན་ཁཾ་བ་ལཾ་ཏ་ཡེ་སཱཧཱ་ལན་གསུམ་བསྔོས་ལ། ཞི་བས་སྦྱངས་
ཏིང་ལོ་ཆངས་བུ་མཐེབ་ཀྱུ་དང་བཅས་པས་ཕྱིར་བསྐོར་ཞིང། ཨོཾ་སུམྦྷ་ནི་སུམྦྷ་ཧཱུཾ་གྲྀཧྞ་གྲྀཧྞ་ཧཱུཾ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུཾ། ཨཱ་ན་ཡ་ཧོ་བྷ་ག་ཝན་བིདྱཱ་རཱ་ཛ་ཧཱུཾ་ཕཊ། ཅེས་ལན་གསུམ་སྟེ་ཞི་དྲག་ཕྱེད་མས་སྦྱངས།    ༈   

[009A]༄༅། །དཀྱིལ་འཁོར་ཆེན་པོའི་ས་བཞི་ལ་གནས་པའི། །ལྷ་ལ་སོགས་པའི་བགེགས་ཚོགས་ཀུན་ཉོན་ཅིག་ད་ནི་གནས་འདིར་རབ་གནས་ཆོ་ག་བྱེད། །ཁྱེད་རྣམས་འདི་ནས་གཞན་དུ་འགྲོ་བར་གྱིས། །གལ་ཏེ་
ང་ཡི་བཀའ་ལས་འདའ་བྱེད་ན། །ཡེ་ཤེས་ཅན་གྱི་རྡོ་རྗེ་འབར་བ་ཡིས། །མགོ་བོ་ཚལ་པ་བརྒྱར་ནི་འགས་འགྱུར་ཞིང། །བགེགས་རྣམས་བརླག་པར་འགྱུར་བ་གདོན་མི་ཟ། །ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་
དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང། སངས་རྒྱས་ཀྱི་བཀའ་བདེན་པ་དང། ཆོས་ཀྱི་བཀའ་བདེན་པ་དང། དགེ་བདུན་གྱི་བཀའ་བདེན་པ་དང། དེ་བཞིན་གཤེགས་པ་དང། རྡོ་རྗེ་དང། རིན་པོ་ཆེ་དང། པདྨ་དང་
ལས་ཀྱི་རིགས་སུ་གྱུར་པ་ཐམས་ཅད་དང། སྙིང་པོ་དང། ཕྱག་རྒྱ་དང། གསང་སྔགས་དང་རིག་སྔགས་ཀྱི་ལྷའི་ཁྱད་པར་ཐམས་ཅད་ཀྱི་བདེན་པ་དང། དཔལ་མགོན་དམ་པ་ཆོས་སྐྱོང་བའི་བསྲུང་མ་རྣམས་ཀྱི་བདེན་པ་
དང། བདེན་པའི་བྱིན་གྱིས་རླབས་ཀྱིས། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་བགེགས་ཀྱི་ཚོགས་གང་ཡིན་པ་དེ་དག་ཐམས་ཅད་མཆོད་སྦྱིན་གྱི་གཏོར་མ་
རྒྱ་ཆེན་པོ་འདིས་ཚིམ་པར་གྱིས་ལ་ཞི་བའི་སེམས་དང་ལྡན་པས་རང་རང་གི་གནས་སུ་སོངས་ཤིག་གལ་ཏེ་མི་འགྲོ་ན་ཁྲོ་བོའི་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བས་མགོ་བོ་ཚལ་པ་བརྒྱར་འགས་པར་འགྱུར་རོ། །སུམྦྷ་ནི་

[009B] གཏོར་མ་རྣམས་རྟེན་ལ་ཕྱིར་བསྐོར་ཏེ་འདོར། གུ་གུལ་གྱིས་བདུགས། ཡུངས་ཀར་གྱིས་བྲབས། རོལ་མོའི་ཚམ་རྔམས་ཀྱིས་སྦྱང་བ་ནི་དྲག་པོས་སྦྱང་བའོ། །དེ་ནས་ཡུངས་ཀར་དང་ཆུ་དང། ཁམ་
ཕོར་དཀར་པོ་དང། དུར་པའི་མྱུ་གུ་དང་བཅས་པའི་བ་ལྕིའི་ཆངས་བུ་དང། ཟན་ཆངས་དང། སེང་རས་རྣམས་ལ་ཧཱུཾ་ལན་བདུན་བཟླས་ལ། དང་པོར་ཡུངས་ཀར་ལག་པ་གཉིས་ཀྱི་ཁུ་ཚུར་གྱིས་བཟུང་ནས་ལན་གཉིས་
གཡོན་དུ་བསྐོར་ཅིང། ཨོཾ་སརྦ་པཱ་པཾ་ད་ཧ་ན་བཛྲ་ཡ་བཛྲ་ས་ཏྭ་སྱ་སརྦ་པཱ་པཾ་ད་ཧ་སཱཧཱ། ཞེས་བརྗོད་ཅིང་མེ་ནང་དང། དེ་བཞིན་གཡས་སུ་བསྐོར་ནས་ཀྱང་དོར། དེ་བཞིན་དུ་ཆུ་ནས་སེང་རས་ཀྱི་བར་གཡོན་དང་གཡས་སུ་
བསྐོར་ནས་བྱབས་ཏེ་དོར། འོན་ཀྱང་ཁམ་ཕོར་མན་ཆད་མེར་མི་འདོར་ཞིང། དྲུག་ཀའང་བཞི་བཞི་ཚང་བར་བྱའོ། །དེ་ནས་ལག་པ་གཡོན་པར་ཆུ་གཙང་བཟུང། གཡས་པའི་གུང་སྲིན་གྱིས་བླངས་ལ་རྟེན་རྣམས་དངོས་
སམ་གཟུགས་བརྙན་ཤར་བའི་ཁ་རྣ་བ་མིག་སྣ་ཁ་ལག་ལྟེ་བ་མགོ་རྣམས་ལ་ཉེ་རེག་བྱའོ། །མཆོད་པ་དཀྱིལ་འཁོར་གྱི་གཙོ་བོའི་སྔགས་བརྗོད་ཅིང་ཐུགས་ཀར་དྲི། དབུ་ལ་མེ་ཏོག་མདུན་དུ་མཆོད་ཡོན་འབུལ། མར་
མེ་བསྐོར་ཞིང་ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུཾ་ཕཊ། ཅེས་པ་དང། ཧཱུཾ་ལན་བདུན་བཟླས་པའི་སྤོས་མར་གྱིས་བདུག་པར་བྱ་སྟེ། སྦྱང་བའི་རིམ་པ་རྒྱས་པའོ། །འབྲིང་དང་བསྡུས་པ་ལ་ནི་དཀྱིལ་འཁོར་དུ་འཇུག་པ་སོགས་

[010A]༄༅། །མི་དགོས་པ་རྟེན་བསྐྱེད་ནས་ཁྲུས་སྟེགས་ལ་བཀོད་ནས་ཆུ་བཞི་འབུལ་བའོ། །ཁྲུས་ཀྱི་སྡོམས་ནི། སྙན་གསན་བདུད་རྩི་བ་བྱུང་དྲི། །ཁྲུས་བུམ་འབྲུ་མར་སྤོས་མར་དང། །ཤིང་ཤུན་ཡུངས་བ་སྐྱུ་རུའི་ཕྱེ། །
དུར་སྔོན་བིར་སོགས་ཕལ་པའི་ཁྲུས། །ལྷ་རྣམས་སྤྱན་དྲངས་བཀྲ་ཤིས་གླུ། །མངོན་བྱས་ལྷ་ཡི་བུམ་པའི་ཆུས། །བཀྲུ་དབྱི་དྲི་དང་གོས་རྒྱན་འབུལ། །མཆོག་གི་ཁྲུས་ཞེས་བྱ་བ་ཡིན། །དེ་ཡང་ཐོག་མར་སྙན་གསན་ནི་
སྤྲོས་པ་ལ་དགའ་ན་ཐམས་ཅད་འགྲེང། ཁྲུས་བུམ་རྣམས་ལག་ཏུ་ཐོགས། མཚམས་སུ་རོལ་མོ་དང་བཅས་པས་འདི་ལྟར། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ་དེ་དག་ཐམས་ཅད་ལ་ཡོ་བྱད་ཐམས་ཅད་དང་ལྡན་པའི་ཁྲུས་འདི་
གསོལ་བར་བགྱིའོ། །རི་བོ་ལྟར་ནི་མཛེས་པ་ཡི། །ཡོན་ཏན་དམ་པའི་རྒྱན་ལྡན་པ། །མཆོད་གནས་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །བསྡུས་པ་བྱེད་ན་འདི་ཙམ་བྱས་པས་རུང། །མ་རིག་
འཇོམས་པའི་ཉི་མ་སྟེ། །སྲིད་པའི་ནད་ནི་སེལ་བའི་སྨན། །དམ་ཆོས་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །ཆོས་ཀྱི་སྐུ་ཡི་བདག་ཉིད་ཅན། །མཆོག་གི་ཡོན་ཏན་གཟུགས་ཅན་གྱི། །

[010B] །བདག་གིས་ཁྲུས་འདི་གསོལ་བར་བགྱི། །བསྐལ་བའི་མཐའ་ཡི་དངོས་འཇོམས་པ། །འཇིག་བྱེད་མེ་ཡི་ཆ་བྱད་ཅན། །མགོན་པོ་སྙིང་རྗེའི་སྟོབས་ལྡན་ལ། །བདག་གིས་ཁྲུས་འདི་གསོལ་
བར་བགྱི། །མཆོག་ཏུ་ཚིམས་ཤིང་སྐལ་བ་བཟང། །དམ་པའི་བདུད་རྩི་མཛེས་ཆ་བྱད། །དཔལ་ལྡན་བླ་མའི་སྐུ་འདི་ལ། །བདག་གིས་ཁྲུས་འདི་གསོལ་བར་བགྱི། །གདུལ་བྱའི་སེམས་ཅན་གང་དག་ལ། །རྒྱལ་བའི་སྤྲུལ་སྐུ་
མང་པོ་ཡིས། །གང་ལ་གང་འདུལ་གཟུགས་སྣང་བ། །ཆ་བྱད་ལྷ་ཡི་རྣམ་པ་ནི། །སྙིང་རྗེ་ཡིས་ནི་ངེས་གང་བ། །རྟག་ཏུ་ཕན་དང་བདེ་མཛད་པ། །མཆོག་ཏུ་དུལ་བ་དེ་དག་ལ། །བདག་གིས་ཁྲུས་འདི་གསོལ་བར་བགྱི། །
སངས་རྒྱས་གཟུགས་བརྙན་གནས་དང་ནི། །སློབ་པའི་དགེ་འདུན་གནས་ཀྱི་ས། །གཙུག་ལག་ཁང་དང་གནས་གཞན་ལ། །བདག་གིས་ཁྲུས་འདི་གསོལ་བར་བགྱི། །ཞེས་དབྱངས་དང་བཅས་པས་སྙན་མནན་ནོ། །འདི་ལ་
མཁས་པ་ཁ་ཅིག་སྙན་གསན་དུ་བྱེད་པ་མི་རིགས་ཏེ། སློབ་དཔོན་ནག་པོ་སྤྱོད་པས་ཁྲུས་དངོས་གཞི་གསོལ་བའི་ཚིག་ཡིན་པའི་ཕྱིར་ཞེས་གསུང་བར་འདུག་ཀྱང། བོད་ཀྱི་མཁས་གྲུབ་མང་པོའི་རབ་གནས་རྣམས་སུ་སྙན་
གསན་དུ་མཛད་འདུག་པ་ལྟར། འདིར་ཡང་དེ་ལྟར་བཀོད་པ་ཡིན། རྣམ་དཔྱོད་དང་ལྡན་པས་བརྟག་པར་བྱེད་པའི་གནས་སུ་འདུག་གོ་དེ་ལྟར་སྙན་མནན་ནས་ཁྲུས་ལའང་ཕལ་ཁྲུས་དང། མཆོག་ཁྲུས་གཉིས་ངེས་
[011A]༄༅། །པར་དགོས་ཏེ། རབ་གནས་ཀྱི་རྒྱུད་ལས། འཇམ་པའི་ཏིལ་མར་དག་དང་ནི། །ཨུ་དུཾ་ཝ་ར་ལྕུག་མ་བཟང། །འཁར་བའི་སྣོད་ཀྱི་ནང་དག་ཏུ། །བཀོད་ལ་རབ་ཏུ་དབུལ་བར་བྱ། །དྲི་ལྔ་ཡིས་ནི་དེ་ནས་
ཕྱུགས། །ས་བོན་ལྔས་ནི་གཏོར་བར་བྱ། །སློབ་མའི་ཚོགས་དང་བཅས་པ་ཡིས། །སྔགས་ཀྱི་གཙང་སྦྲས་བཀྲུ་བར་བྱ། ཞེས་པས་ཕལ་པའི་ཁྲུས་དང། ཡང། བཀྲ་ཤིས་ཞེས་བྱའི་ཡིད་འོང་བའི། །བློ་དང་ལྡན་པས་
ཚིགས་བཅད་བརྗོད། །རིག་མ་ཅན་ལས་ཇི་བཞིན་དུ། །ཆོ་ག་བཞིན་དུ་དངོས་དབང་བསྐུར། །ཅེས་མཆོག་གི་ཁྲུས་སོ་སོར་བསྟན་པ་ལྟར། སྡོམ་འབྱུང་ལས་ཀྱང། དྲི་ཞིམ་ལྡན་པའི་མར་གྱིས་བྱུགས། །འདག་ཆལ་གྱིས་ནི་
ཁྲུས་ཀྱང་བྱ། །སླར་ཡང་བུམ་པ་སོ་སོ་ཡི། །སྐུ་གཟུགས་རྣམས་ནི་ཁྲུས་ཀྱང་བྱ། །ཞེས་ཚིགས་བཅད་ཕྱེད་དང་པོས་ཕལ་ཁྲུས་དང། ཕྱེད་ཕྱི་མས་མཆོག་ཁྲུས་སོ་སོར་གསལ་བར་བསྟན་ནོ། །འོན་ཀྱང་ལག་ལེན་
བྱེད་པ་པོ་རྣམས་ཀྱི་ཁྲུས་བུམ་བརྒྱད་ཀྱི་ཐ་སྙད་ཙམ་དང། རྣམ་དབྱེ་མཛད་པ་རྣམས་ཀྱིས་ཀྱང་མཆོག་ཁྲུས་དང་ཕལ་ཁྲུས་འདྲིས་པ་དང། བྱུག་པ་སོགས་ཀྱི་རྫས་རྣམས་ཀྱང་ཁྲུས་ཀྱི་སྔོན་དུ་འབྱུག་པ་ཙམ་མ་གཏོགས་
ངེས་པ་མི་འདུག་པས། དེས་ན་འདིར་ཁྲུས་གཉིས་ཇི་ལྟར་བྱ་བའི་ལག་ཏུ་ལེན་ཚུལ་བརྗོད་པར་བྱའོ། །དེ་ཡང་ཁྲུས་གཉིས་ཀ་ལ་སྔོན་དུ་འདག་ཆལ་གྱིས་བྱུགས་ནས་དུར་བའི་པིར་གྱིས་མཉེ། དེ་ནས་འཁྲུ། དེ་རྗེས་སྐུ་བྱུག་བྱེད་

[011B] མངར་གསུམ་ལ་སོགས་པའི་ཁྲུས་བུམ་བརྒྱད་ཀྱི་སྔགས་ཀྱིས་བྱིན་གྱིས་བརླབས་པའི་ཆུ་ཡང་ཁྲུས་དང་པོའི་སྐབས་ཀྱི་དག་
བྱེད་ཡིན་གྱི་མཆོག་ཁྲུས་ན་དཀྱིལ་འཁོར་སོ་སོའི་བུམ་པ་ལྷག་གནས་བྱས་པའི་ཆུས་སྐུ་ཁྲུས་གསོལ་བ་ཡིན་ནོ། །ལག་ལེན་ནི་འདི་ལྟར་བྱ་སྟེ། བདུད་རྩི་ལྔ་བ་བྱུང་ལྔ་དྲི་བཟང་ལྔ་སྐྱུ་རུ་རའི་ཕྱེ་མ་སོགས་འཁར་བ་ལ་སོགས་པའི་
སྣོད་དུ་སྔར་བཤམས་པ་བཞིན་ཚར་དུ་དངར་ཏེ། གཙང་ཞིང་དྲི་མ་མི་མངའ་ཡང། །དག་བྱེད་བཟང་པོ་རྣམ་པ་ལྔ། །ལེགས་པར་སྦྱར་བའི་བྱུག་པ་འདི། །ཡོངས་སུ་དག་པར་བྱ་ཕྱིར་འབུལ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང་སྐུ་
གཟུགས་དངོས་སམ། མེ་ལོང་ནང་གི་གཟུགས་བརྙན་ལ་དྲི་བཟང་གི་ལྡེ་གུ་བྱུག་པའི་ཚུལ་བྱེད། དེ་ལ་དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། ཞེས་མཉེད་པའི་ཚུལ་བྱའོ། །དེ་ནས་ཁྲུས་བུམ་དང་
པོ་ཐོགས་ཏེ། རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་ཡང། །སྲི་ཞུའི་ཚུལ་གྱི་མངར་གསུམ་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རྒྱལ་བ་
རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་ཡང། །སྲི་ཞུའི་ཚུལ་གྱི་ཞོ་གསར་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། །མི་ཕྱེད་རྡོ་རྗེའི་སྐུ་ཉིད་ལ། །བསྙུན་མེད་

[012A]༄༅། །བགྲེས་པ་མི་མངའ་ཡང། །འཇིག་རྟེན་གུས་པའི་ཚུལ་ཙམ་དུ། །དྲི་ཞིམ་བྱུག་པའི་རིམ་གྲོ་བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང། དྲི་ཞིམ་པོའི་འབྲུ་མར་དང་མར་གྱིས་ཁྱབ་པར་བྱུག་ཨོཾ་སརྦ་ཏ་ཐཱ་ག་ཏ་
ཀཱ་ཡ་བི་ཤོ་དྷ་ནེ་སཱཧཱ། །ཞེས་བརྗོད་ཅིང་དུར་པའི་པིར་གྱིས་དྲུད། རང་བཞིན་དག་པ་གོས་པ་མེད། །འོད་གསལ་རྙོག་པ་མི་མངའ་ཡང། །ཤིང་ཤུན་ཕྱེ་མ་ལ་སོགས་པས། །སྐུ་ནི་རབ་ཏུ་དྲིལ་ཞིང་དབྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་
ཅེས་བརྗོད་ཅིང་ཕྱེ་མ་འདེབས། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། ཞེས་བརྗོད་ཅིང་དུར་བའི་པིར་གྱིས་དྲུད། །གཙང་ཞིང་དྲི་མ་མི་མངའ་ཡང། །དག་བྱེད་བཟང་པོ་རྣམ་པ་ལྔ། །ལེགས་པར་སྦྱར་བའི་བྱུག་པ་འདི། །
ཡོངས་སུ་དག་པར་བྱ་ཕྱིར་འབུལ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང་བ་བྱུང་ལྔ་ཁྱབ་པར་བྱུག་དུར་པའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། །རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་
མངའ་ཡང། །སྲི་ཞུའི་ཚུལ་གྱི་འབྲས་བུའི་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། །རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་ཡང། །སྲི་ཞུའི་
ཚུལ་གྱི་འབྲུ་ཡི་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། །རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་ཡང། །སྲི་ཞུའི་ཚུལ་གྱི་དྲི་བཟང་ཆུས། །

[012B] །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། མི་ཕྱེད་རྡོ་རྗེའི་སྐུ་ཉིད་ལ། །བསྙུན་མེད་བགྲེས་པ་མི་མངའ་ཡང། །འཇིག་རྟེན་གུས་པའི་ཚུལ་ཙམ་དུ། །དྲི་ཞིམ་བྱུག་པའི་རིམ་གྲོ་
བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང་སྤོས་མར་བྱུག་དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རང་བཞིན་དག་པ་གོས་པ་མེད། །འོད་གསལ་རྙོག་པ་མི་མངའ་ཡང། །སྐྱུ་རུ་ར་དང་མ་ཤའི་
ཕྱེས། །སྐུ་ནི་དྲིལ་ཞིང་དབྱི་བར་བྱ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང་ཕྱེ་མ་འདེབས། དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། གཙང་ཞིང་དྲི་མ་མི་མངའ་ཡང། །དག་བྱེད་བཟང་པོ་རྣམ་པ་ལྔ། །
ལེགས་པར་སྦྱར་བའི་བྱུག་པ་འདི། །ཡོངས་སུ་དག་པར་བྱ་ཕྱིར་འབུལ། །ཨོཾ་ཧཱུཾ་ཏྲཱི་ཧྲཱི་ཨཱ་དྲི་བཟང་གི་ཕྱེ་མས་བྱུག་དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རྒྱལ་བ་རྣམས་ནི་གཙང་གྱུར་ཅིང།།
སྨེ་བའི་རྟོག་པ་མི་མངའ་ཡང། །སྲི་ཞུའི་ཚུལ་གྱི་འབྲས་ཡོས་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་
ཡང། །སྲི་ཞུའི་ཚུལ་གྱི་སྨན་གྱི་ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རྒྱལ་བ་རྣམས་ནི་གཙང་གྱུར་ཅིང། །སྨེ་བའི་རྟོག་པ་མི་མངའ་ཡང། །སྲི་ཞུའི་ཚུལ་གྱི་རིན་ཆེན་

[013A]༄༅། །ཆུས། །བདེ་གཤེགས་རྣམས་ལ་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། མི་ཕྱེད་རྡོ་རྗེའི་སྐུ་ཉིད་ལ། །བསྙུན་མེད་བགྲེས་པ་མི་མངའ་ཡང། །འཇིག་རྟེན་གུས་པའི་ཚུལ་ཙམ་དུ། །དྲི་
ཞིམ་བྱུག་པའི་རིམ་གྲོ་བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་འབྲུ་མར་གྱིས་བྱུག་དུར་བའི་པིར་གྱིས་དྲུད། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རང་བཞིན་དག་པ་གོས་པ་མེད། །འོད་གསལ་རྙོག་པ་མི་མངའ་ཡང། །ཡུང་བ་
བཟང་པོའི་ཕྱེ་མ་ཡིས། །སྐུ་ནི་དྲིལ་ཅིང་དབྱི་བར་བྱ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཞེས་བརྗོད་ཅིང། ཡུང་བའི་ཕྱེ་མ་འདེབས། །དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། མདོར་བསྡུ་ན་འདག་རྫས་
དང་བུམ་ཆུ་རྣམས་དང། །དྲིལ་ཕྱིས་རྣམས་སྡེ་ཚན་སྡེ་ཚན་དུ་དྲིལ་ནས་ཆོ་ག་ཡང། དག་བྱེད་བཟང་པོ་ལྔ་རྣམས་ནི་ཞེས་པ་དང། སྲི་ཞུའི་ཚུལ་གྱི་ཁྲུས་ཆབ་འདིས། །ཞེས་པ་དང། དྲི་ཞིམ་སྐུ་མཉེ་འདི་རྣམས་ཀྱིས་ཞེས་
དང། དྲིལ་ཕྱིས་ཕྱེ་མ་འདི་རྣམས་ཀྱིས། ཞེས་པའི་ཁྱད་པར་སྦྱར་ནས་འདག་རྫས་ཁྲུས་བསྐུ་མཉེ་དྲིལ་ཕྱིས་དབྱེ་བ་རྣམས་ལན་རེ་བྱ་སྟེ་ཕལ་ཁྲུས་ཇི་ལྟར་བྱ་བའི་ལག་ལེན་ནོ། །ད་ནི་མཆོག་གི་ཁྲུས་བྱ་བ་ལ་ཐོག་
མར་མཆོད་པ་རྣམས་བྱིན་གྱིས་བརླབས་ལ། དབང་ལྷ་རྣམས་སྤྱན་འདྲེན་པ་ནི་འདི་ལྟར། རང་གཙོ་བོ་གང་ཡིན་དུ་གསལ་བའི་ཐུགས་ཀའི་ཧཱུཾ་ལས་འོད་ཟེར་འཕྲོས། གཤེགས་པ་དང་གཤགས་མ། སེམས་དཔའ་དང་

[013B] ཁྲོ་བོ་དང་ཁྲོ་མོའི་ཚོགས་ཐམས་ཅད་མདུན་གྱི་ནམ་མཁར་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་ཤཔྟ་པྲ་ཏཱིཙྪ་སཱཧཱ། ཞེས་པའི་བར་གྱིས་མཆོད།    ༈    །རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་
པའི་ཆེད་དུ་དབང། །ཡོན་ཏན་འབྱུང་གནས་ཇི་ལྟར་སྩལ། །དེ་ལྟར་འདི་ལའང་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་
ལྷ་མོ་རྣམས་ཀྱིས་བུམ་པ་དཀར་པོ་བདུད་རྩི་ལྔས་གང་བ་བཟུང་ནས་དབང་བསྐུར། གཟུགས་རྡོ་རྗེ་མ་ལ་སོགས་པས་བཀྲ་ཤིས་ཀྱི་གླུ་དབྱངས་ཀྱིས་ཤིས་པ་བརྗོད། ཁྲོ་བོ་རྣམས་ཕྱོགས་འཚམས་སུ་འཁོད་ནས་བགེགས་
བསྐྲད་པར་གྱུར། དེ་ལྟར་བསམས་ལ།    ༈    །ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། །མ་ལུས་སེམས་ཅན་སྐྱེད་བྱེད་བདེ་བ་ཆེན་པོ་དེ། །བཀྲ་ཤིས་
དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་རྡོ་རྗེའི་རིགས་དང་ལྡན། །སྡང་བས་ཟིལ་མནན་སྐྱེ་བོ་ཡོངས་སུ་སྦྱོང་བྱེད་ཅིང། །མི་བསྐྱོད་མགོན་པོ་ཞེས་བྱར་མཚན་གསོལ་དེ་ཡིས་ནི། །བཀྲ་
ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མཐའ་དག་འཁོར་ལོའི་རིགས་དང་ལྡན། །རྣམ་པར་སྣང་མཛད་འཁོར་བའི་སྡུག་བསྔལ་རྟག་འཕྲོག་ཅིང། །རྨོངས་པས་ཟིལ་མནན་སྐྱེ་བོ་ཡོངས་སུ་སྤྱོད་མཛད་

[014A]༄༅། །པ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་རིན་ཆེན་རིགས་དང་ལྡན། །འཕོངས་པའི་སྡུག་བསྔལ་གྲོལ་བར་ཡོངས་སུ་རབ་བརྩོན་ཅིང། །ཁེངས་པས་ཟིལ་མནན་འགྲོ་
བ་ཡོངས་སུ་སྦྱོང་མཛད་པ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་པདྨའི་རིགས་དང་ལྡན། །འཇིག་རྟེན་དབང་ཕྱུག་སྲིད་པའི་དྲ་བ་འཇོམས་པ་པོ། །ཆགས་པས་ཟིལ་མནན་འགྲོ་བ་
ཡོངས་སུ་སྦྱོང་མཛད་པ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་ལས་ཀྱི་རིགས་དང་ལྡན། །བརྩེ་བའི་བདག་ཉིད་ལོག་པར་ལྟ་བ་ངེས་པར་སྤོང། །དེ་སྤྱོད་ཐབས་སྟོན་དེ་ནི་ཀུན་ནས་
སེལ་མཛད་པ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །ཅེས་བཀྲ་ཤིས་ཀྱི་གླུ་སྔོན་དུ་བཏང་སྟེ།    ༈    །ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཤེལ་གྱི་ས་གཞི་གསལ་ཞིང་འཚེར་བ་བསྟར། །རིན་ཆེན་འབར་བའི་ཀ་བ་ཡིད་
འོང་ལྡན། །མུ་ཏིག་འོད་ཆགས་བླ་བྲེ་བྲེས་པ་དེར། །ཅེས་ཁྲུས་ཁང་བསྐྱེད། འདག་ཆལ་འབུལ་བ་ནི། སྟོང་གསུམ་ཀུན་ཏུ་དྲི་ངད་ལྡང་བ་ཡི། །དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། །གསེར་སྦྱངས་བཙོ་མ་བྱི་དོར་བྱས་
པ་ལྟར། །འོད་ཆགས་འབར་བ་དེ་དག་བྱུག་པར་བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང། དྲི་བཟང་གི་ལྡེ་གུ་བྱུག་དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། ཇི་ལྟར་བལྟམས་པ་ཙམ་གྱིས་ནི། །ལྷ་

[014B] །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཡེ་ཨཱ་ཧཱུཾ། ཨོཾ་བཛྲ་སཏ་ཧཱུཾ་ཧཱུཾ་སཱཧཱ། སྔགས་འདི་གཉིས་འོག་མ་རྣམས་སུ་ཡང་
སྦྱར་རོ། །མི་ཕྱེད་རྡོ་རྗེའི་སྐུ་ཉིད་ལ། །བསྙུན་མེད་བགྲེས་པ་མི་མངའ་ཡང། །འཇིག་རྟེན་གུས་པའི་ཚུལ་ཙམ་དུ། །དྲི་ཞིམ་བྱུག་པའི་རིམ་གྲོ་བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང། དྲི་ཞིམ་པོའི་འབྲུ་མར་གྱིས་བྱུག་དུར་བའི་
པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། རང་བཞིན་དག་པ་གོས་པ་མེད། །འོད་གསལ་སྙོག་པ་མི་མངའ་ཡང། །དྲི་བཟང་ལྔ་ཡི་ཕྱེ་མ་ཡིས། །རྒྱལ་བའི་སྐུ་ལ་དྲིལ་ཕྱིས་བྱི། །ཨོཾ་ཧཱུཾ་ཏྲཱཾ་ཧྲཱི་ཨཿ་ཅེས་བརྗོད་
ཅིང། དྲི་བཟང་གི་ཕྱེ་མ་འདེབས། །དུར་བའི་པིར་གྱིས་དྲུད་ཅིང། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། སྐུ་མཆོག་རྣམ་དག་བལྟ་བས་མི་ངོམས་ལ། །ངོ་མཚར་སྐྱོན་བྲལ་མཁའ་དཀྱིལ་ཉི་གསལ་འདྲ། །ཆོས་ཀྱི་སྐུ་ལ་དྲི་མ་
མི་མངའ་ཡང། །སྲི་ཞུ་བཀུར་སྟི་རིམ་གྲོའི་ཚུལ་ཙམ་དུ། །ཆུ་གཙང་སྨན་སྤོས་འོ་མ་འདག་ཆལ་ཆུས། །འགྲོ་བའི་ལུས་སེམས་སྡུག་བསྔལ་ནད་བསལ་ཏེ། །ཉེས་པའི་སྐྱོན་བྲལ་འགྲོ་བའི་ཡིད་འོང་བའི། །དམ་པའི་སྐུ་
མཆོག་བདག་གིས་ཐོབ་པར་ཤོག་དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བསྒོས་པས་སྐུ་ཕྱིའོ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། མདོར་བསྡུ་ན་འདི་ཙམ་གྱིས་མཆོག་ཁྲུས་

[015A]༄༅། །གསོལ། ཁྱོད་ནི་སྦྱིན་པའི་རང་བཞིན་ཆུ། །གསེར་སྣའི་དྲི་མ་སྦྱོང་མཛད་ཅིང། །གཏོང་བ་དྲི་ཡིས་ལེགས་གོས་པ། །ཁྲུས་ལེགས་མཛད་ལ་ཕྱག་འཚལ་འདུད། །ཁྱོད་ནི་ཚུལ་ཁྲིམས་རང་བཞིན་ཆུ། །ཁྲིམས་
འཆལ་དྲི་མ་སྦྱོང་མཛད་ཅིང། །ཚུལ་ཁྲིམས་དྲི་ཡིས་ལེགས་གོས་པ། །ཁྲུས་ལེགས་མཛད་ལ་ཕྱག་འཚལ་འདུད། །ཁྱོད་ནི་བཟོད་པའི་རང་བཞིན་ཆུ། །ཞེ་སྡང་དྲི་མ་སྦྱོང་མཛད་ཅིང། །བྱམས་པ་དྲི་ཡིས་ལེགས་གོས་པ། །ཁྲུས་
ལེགས་མཛད་ལ་ཕྱག་འཚལ་འདུད། །ཁྱོད་ནི་བརྩོན་འགྲུས་རང་བཞིན་ཆུ། །ལེ་ལོའི་དྲི་མ་སྦྱོང་མཛད་ཅིང། །བརྩོན་འགྲུས་དྲི་ཡིས་ལེགས་གོས་པ། །ཁྲུས་ལེགས་མཛད་ལ་ཕྱག་འཚལ་འདུད། །ཁྱོད་ནི་བསམ་གཏན་རང་
བཞིན་ཆུ། །རྣམ་གཡེང་དྲི་མ་སྦྱོང་མཛད་ཅིང། །ཏིང་འཛིན་དྲི་ཡིས་ལེགས་གོས་པ། །ཁྲུས་ལེགས་མཛད་ལ་ཕྱག་འཚལ་འདུད། །ཁྱོད་ནི་ཤེས་རབ་རང་བཞིན་ཆུ། །ཤེར་འཆལ་དྲི་མ་སྦྱོང་མཛད་ཅིང། །ཡེ་ཤེས་དྲི་ཡིས་
ལེགས་གོས་པ། །ཁྲུས་ལེགས་མཛད་ལ་ཕྱག་འཚལ་བདུད། །ཆུ་བོ་དྲུག་གིས་ཁྲུས་བྱས་ཤིང། །དྲི་མ་རྣམ་དྲུག་སྦྱོང་མཛད་པ། །རྒྱ་ཆེན་ཡོན་ཏན་དྲུག་ལྡན་པ། །ཁྲུས་ལེགས་མཛད་ལ་ཕྱག་འཚལ་འདུད། །གང་ལ་ཉེས་
པ་མི་མངའ་ཞིང། །ཡོན་ཏན་ཐམས་ཅད་དང་ལྡན་པ། །སངས་རྒྱས་དེ་ལ་ཐར་དོན་དུ། །དད་པས་བདག་གིས་ཁྲུས་གསོལ་ལོ། །འབྲིང་དུ་བྱེད་ན་སྦྱིན་པ་ནས་ཤེས་རབ་ཀྱི་བར་སྔགས་གཉིས་སྤེལ་བ་དང་བཅས་ཐར་ཆགས་

[015B] །མཇུག་ཏུ་སྐུ་མཉེ་དྲིལ་ཕྱིས་དབྱི་བ་རྣམས་བྱའོ། །རྒྱས་པ་ལ་ཁྲུས་གསོལ་གྱི་ཚིགས་བཅད་དང་སྔགས་གཉིས་སྤེལ་བ་རེ་རེའི་སྔོན་དུ་དྲི་བཟང་གི་འདག་ཆལ་བྱུག་པ། མཇུག་ཏུ་སྐུ་བྱུག་དྲི་བཟང་ཕྱེ་མ་སྐམ་པོའི་དྲིལ་
ཕྱིས༑ རིགས་ལྔའི་ས་བོན་བཀོད་པའི་རས་ཀྱིས་ཕྱི་བ་རྣམས་སྤེལ་བས་ཤིན་ཏུ་རྒྱས་པར་འགྱུར་རོ། །ཁྲུས་གསོལ་གྱི་སྔགས་བརྗོད་པའི་ཚེ་རོལ་མོའི་སྒྲ་ཡང་བྱའོ། །མི་ཕྱེད་རྡོ་རྗེའི་སྐུ་ཉིད་ལ། །བསྙུན་མེད་བགྲེས་པ་
མི་མངའ་ཡང། །འཇིག་རྟེན་གུས་པའི་ཚུལ་ཙམ་དུ། །དྲི་ཞིམ་བྱུག་པའི་རིམ་གྲོ་བགྱི། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང་འབྲུ་མར་དྲི་ཞིམ་པོས་བྱུག་དུར་བའི་པིར་གྱིས་བདལ་ཞིང། ཨོཾ་སརྦྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་
སཱཧཱ། རང་བཞིན་དག་པ་གོས་པ་མེད། །འོད་གསལ་རྙོག་པ་མི་མངའ་ཡང། །དྲི་བཟང་ལྔ་ཡི་ཕྱེ་མ་ཡིས། །རྒྱལ་བའི་སྐུ་ལ་དྲིལ་ཕྱིས་བྱ། །ཨོཾ་ཧཱུཾ་ཏྲཱཾ་ཧྲཱི་ཨཱ་ཅེས་བརྗོད་ཅིང། དྲི་བཟང་གི་ཕྱེ་མ་འདེབས། །དུར་བའི་པིར་
གྱིས་དྲུད་ཅིང། ཨོཾ་སརྦྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། མཆོག་ཁྲུས་ཀྱི་ཐོག་མའི་དྲི་བཟང་ནི་ལྡེ་གུར་བྱས་པའི་འདག་ཆལ་དང། འདི་ནི་དྲིལ་ཕྱིས་བྱེད་པའི་དྲི་བཟང་གི་ཕྱེ་མ་ཡིན་ནོ། །དེ་ནས་སྐུ་མཆོག་རྣམ་དག་
བལྟ་བས་མི་ངོམས་ལ། ཞེས་པ་ནས། དམ་པའི་སྐུ་མཆོག་བདག་གིས་ཐོབ་པར་ཤོག་ཅེས་ཁྲུས་གསོལ་བའི་སྨོན་ལམ་བརྗོད། སླར་ཡང། དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བསྒོས་པས་
[016A]༄༅། །སྐུ་དབྱིའོ། །ཨོཾ་ཧཱུཾ་ཏྲཱཾ་ཧྲཱཾ་ཨཱ་ཨོཾ་སརྦྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སཱཧཱ། བདེ་གཤེགས་སྐུ་གསུམ་མཚན་དང་དཔེ་མངའ་ཡང། །འགྲོ་བའི་དོན་དུ་གཟུགས་སྐུ་ཅིར་ཡང་གདའ། །རིན་ཆེན་དབྱིག་
ལྟར་ཉེས་པའི་སྐྱོན་བྲལ་ཡང། །འཇིག་རྟེན་སྲི་ཞུ་གུས་པའི་ཚུལ་ཙམ་དུ། །སྡིག་མེད་རྒྱལ་བ་རྣམས་ཀྱིས་རབ་བསྔགས་པའི། །རས་མཆོག་འདི་ཡིས་རྒྱལ་བའི་སྐུ་ཕྱིས་པས། །ཉོན་མོངས་དུག་གསུམ་
སྒྲིབ་པ་ཀུན་བྱང་ནས། །སྐུ་གསུམ་ངང་དུ་བདག་ཅག་འགྱུར་བར་ཤོག་ཅེས་སྐུ་ཕྱིས་པ་ལས་བྱུང་བའི་དགེ་བ་བསྔོ། །མདོར་བསྡུ་ན། སྨོན་པ་ཡང། ཆུ་གཙང་སྨན་སྤོས་ཞེས་སོགས་དང། སྡིག་མེད་རྒྱལ་བ་རྣམས་
ཀྱིས་རབ་བསྔགས་པའི། ཞེས་ཤོ་ལོ་ཀ་རེ་རེ་བརྗོད། དེ་ནས། སྟོང་གསུམ་ཀུན་ཏུ་དྲི་ངད་ལྡང་བ་ཡི། །དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། །གསེར་སྦྱང་བཙོ་མ་བྱི་དོར་བྱས་པ་ལྟར། །འོད་ཆགས་
འབར་བ་དེ་དག་བྱུག་པར་བགྱི། །ཨོཾ་བཛྲ་གྷནྡེ་ཨཱ་ཧཱུཾ་སཱཧཱ། ཞེས་དྲི་བཟང་པོས་བྱུག་སྣ་ཚོགས་དབང་པོའི་གཞུ་བཞིན་རབ་བཀྲ་ཡང། །གང་ལ་རེག་ན་བདེ་བའི་རྒྱུར་འགྱུར་བ། །གོས་བཟང་རིན་ཆེན་བདག་བློ་སྦྱང་ཕྱིར་
འབུལ། །བཟོད་པ་དམ་པའི་གོས་ཀྱིས་བརྒྱན་པར་ཤོག་ཨོཾ་བཛྲ་ཝ་སྟྭ་ཡེ་ཨཱ་ཧཱུཾ་སཱཧཱ། མདོར་བསྡུ་ན། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ཅེས་སོགས་ཀྱིས་རྒྱན་འབུལ། རྒྱས་པར་ན། བདེ་གཤེགས་

[016B] །རིན་ཆེན་འོད་ཆགས་འབར་བས་སྐུ་བརྒྱན་ཅིང། །བྱང་ཆུབ་ཕྱོགས་ཀྱི་རྒྱན་གྱིས་མཛེས་ལགས་ཀྱང། །འཇིག་རྟེན་བཀུར་སྟི་རིམ་གྲོའི་ཚུལ་ཙམ་དུ། །རིན་ཆེན་འཕྲེང་བ་སེ་མོ་དོ་ཤལ་
དང། །རྒྱན་གྱི་དམ་པ་ཁྱད་པར་མཆོག་ཕུལ་བས། །བྱང་ཆུབ་ཕྱོགས་ཀྱི་རྒྱན་དང་ལྡན་གྱུར་ནས། །བླ་མེད་ཐེག་པ་མཆོག་ལ་སྦྱོང་བར་ཤོག་ཨོཾ་བཛྲ་ཨ་ཝ་རཏྣ་ཝ་པུ་ཥ་ཎེ་ཨཱ་ཧཱུཾ་སཱཧཱ། དེ་དག་ནི་ཁྲུས་ཀྱི་རིམ་པའོ། །
   ༈    ཡེ་ཤེས་སྤྱན་དྲངས་མཆོད་ནས་ནི། །སྙན་གསན་གསུམ་གྱིས་གསོལ་བ་གདབ། །ཆུ་གསུམ་ཉེར་སྤྱོད་རོལ་མོས་མཆོད། །ཕྱག་འཚལ་བསྟོད་ཅིང་གཤེགས་སུ་གསོལ། །དམ་ཚིག་གནས་ལྡང་དྲི་བཟང་
བྱུག་ཉེར་སྤྱོད་རོལ་མོར་བཅས་པ་ཕུལ། །འཁྱིལ་བའི་སྔགས་བཟླས་གནས་གསུམ་རེག་ཕྱོགས་གཏོར་ཕུལ་ཅིང་ན་བཟའ་བཀབ། ཅེས་བྱའོ།    ༈    །རང་ཡི་དམ་དུ་གསལ་བའི་ཐུགས་ཀའི་ཧཱུཾ་ལས་འོད་ཟེར་འཕྲོས་
རབ་ཏུ་གནས་བྱའི་རྟེན་རྣམས་ཀྱི་ཡེ་ཤེས་པ་དང། སངས་རྒྱས་དང་བྱང་ཆུབ་སེམས་དཔའི་འཁོར་དང་བཅས་པ་སྤྱན་དྲངས། མདུན་གྱི་ནམ་མཁར་བཞུགས་པར་གྱུར། མཆོད་པ་རྣམས་བྱིན་གྱིས་བརླབས་ཏེ། དྲི་མེད་ཡིད་དུ་
འོང་བ་ཡི། །སྔགས་ཀྱི་ཞབས་བསིལ་མཆོག་འདི་དག་བདག་གིས་དད་པས་འབུལ་ལགས་ཀྱི། །ཅི་བདེ་བར་ནི་བཞེས་སུ་གསོལ། །ཨོཾ་ཨཱ་ཏྲཱི་པྲ་ཝ་ར་སད་ཀ་རཾ་པཱ་ཏྱཾ་པྲ་ཏཱི་ཙྪ་ཧཱུཾ་སཱཧཱ། དེ་བཞིན་དུ་ཞབས་བསིལ་གྱི་གནས་

[017A]༄༅། །སུ་ཞལ་བསིལ་དང་ཡོན་ཆབ་ཅེས་པ་བཅུག་པཱ་ཏྱཾ་གྱི་གནས་སུ་ཨཉྩ་མ་ཎི་ཨ་རྒྲྒྷཾ་ཞེས་པ་བཅུག་ལ་ཆུ་གསུམ་ཕུལ། ལྷ་ཡི་མེ་ཏོག་དམ་པ་འདི། །དཀྱིལ་འཁོར་མཆོད་པ་བགྱིད་པར་འཚལ། །ཐུགས་
ནི་བརྩེ་བར་ཉེར་དགོངས་ལ། །མགོན་པོ་མཆོད་པ་འདི་བཞེས་ཤིག་ཨོཾ་སརྦྦ་ཏ་ཐཱ་ག་ཏ་པུ་ཥྤཾ་པྲ་ཏཱི་ཙྪ་ཧཱུཾ་སཱཧཱ། དེ་བཞིན་དུ་མེ་ཏོག་གི་གནས་སུ་བདུག་སྤོས་མར་མེ་དྲི་ཆབ་ཞལ་ཟས་སིལ་སྙན་ཞེས་བཅུག་པུཥྤཾ་གྱི་
གནས་སུ། དྷཱུ་པཾ། ཨཱ་ལོ་ཀེ། གྷནྡྷེ། ནཻ་ཝི་ཏྱེ། ཤཔྟ་ཅེས་བཅུག་ནས་མཆོད། གསོལ་བཏབ་ནི་བདག་ཉིད་ཀྱི་ལྕེ་ཧཱུཾ་ལས་སྐྱེས་པའི་རྡོ་རྗེར་གྱུར། ལག་པ་གཡས་སྤོས་དང་གཡོན་དྲིལ་བུ་དཀྲོལ་ཅིང། ཐུགས་
རྗེ་ཡིས་ནི་བདག་ཅན་བདག་སློབ་མ་རྣམས་ལ་རྗེས་བརྩེ་དང། །ཁྱེད་རྣམས་ལ་ཡང་མཆོད་སླད་དུ། །སང་ནི་རབ་གནས་བགྱིད་པར་འཚལ། །བཅོམ་ལྡན་གུས་པས་བདག་ལ་ནི། །དེ་ཕྱིར་བཀའ་དྲིན་མཛད་པར་འོས། །རྡོ་རྗེ་
ཅན་བདག་ཆེ་གེ་མོ། །སྐུ་གསུང་ཐུགས་རྟེན་རབ་གནས་ནི། །ཡོན་བདག་ཅི་ནུས་ཡོ་བྱད་ཀྱིས། །སང་ནི་ཡང་དག་བགྱིད་པར་འགྱུར། །དེ་ཕྱིར་སློབ་མར་བཅས་བདག་ལ། །རྗེས་སུ་བརྩེ་བས་ཉེར་བཟུང་ནས། །འཁོར་བཅས་
ཀུན་གྱིས་རབ་གནས་ལ། །བྱིན་གྱིས་བརླབས་པར་མཛད་དུ་གསོལ། ཅེས་ལན་གསུམ་གསོལ་བ་བཏབ་པས། ལྷ་རྣམས་ཀྱིས་དགྱེས་བཞིན་དུ་གནང་བ་སྦྱིན་པར་གྱུར་པར་བསམ་མོ། །དེ་ནས་སྔར་བཞིན་བྱིན་གྱིས་

[017B] ཨོཾ་སརྦྦ་ཏ་ཐཱ་ག་ཏ་པཱ་ད་བནྡྷ་ནཾ་ཀ་རོ་མི། ཞེས་ཕྱག་བྱ། གཉིས་མེད་ཐུན་མོང་མ་ཡིན་ཁྱབ་པའི་སྐུ། ཞེས་སོགས་ཀྱིས་བསྟོད། ཨོཾ་ཁྱེད་ཀྱིས་སེམས་ཅན་དོན་
ཀུན་མཛད། །རྗེས་སུ་མཐུན་པའི་དངོས་གྲུབ་བསྩལ། །སངས་རྒྱས་ཡུལ་དུ་གཤེགས་ནས་ནི། །སླར་ཡང་འབྱོན་པར་མཛད་དུ་གསོལ། །ཨོཾ་བཛྲ་མུཿ་ཡེ་ཤེས་པ་རང་གནས་སུ་གཤེགས་པར་བསམ་པ་ནི་སྙན་གསན་
དངོས་སོ། །དེ་ནས་རྟེན་དམ་ཚིག་པར་གསལ་བ་རྣམས་ཀྱི་ཐུགས་ཀ་དབུ་མགུལ་ཕྱག་གཉིས་སྤྱི་གཙུག་རྣམས་སུ་དྲི་བཟང་པོས་བྱུག་མཆོད་པ་བྱིན་གྱིས་བརླབས།    ༈    །ལྷ་རྫས་
དམ་པའི་ཞབས་བསིལ་འདི། །མཆོག་ཏུ་དད་པས་ཁྱེད་ལ་འབུལ། །ཅི་བདེ་བར་ནི་བཞེས་སུ་གསོལ། ཅེས་སྔགས་དང་བཅས་པས་ཆུ་གསུམ་ཉེར་སྤྱོད་རོལ་མོ་དང་བཅས་པ་ཕུལ། ཧྲཱི་ཥྚྲཱི་སོགས་ལས་སྔགས་དང་
འཁྱིལ་བའི་སྔགས་བཟླ་ཞིང་རྟེན་རྣམས་ཀྱི་ཐུགས་ཀ་མགྲིན་པ་སྤྱི་བོ་རྣམས་སུ་རེག་ཅིང། རྟེན་དང་བདག་ཉིད་བསྲུང་བའི་བསྒོམ་བཟླས་བྱས་ཏེ་དཀྱིལ་འཁོར་གང་དང་འབྲེལ་བའི་ཕྱོགས་སྐྱོང་ལ་གཏོར་མ་ཕུལ་ལ་རྟེན་
རྣམས་ན་བཟའ་སེར་པོས་བཀབ་ནས་བཞག་གོ་དེ་དག་ནི་སྟ་གོན་ཇི་ལྟར་བྱ་བའི་རིམ་པ་ཡིན་ནོ།    ༈    །དངོས་གཞིའི་སྡོམས་ནི། བདག་མདུན་དཀྱིལ་འཁོར་མངོན་བྱས་ནས། །སླར་ཡང་སྔར་བཞིན་རྟེན་བསྐྱེད་བྱ། །ཆུ་

[018A]༄༅། །བཞི་ནས་ནི་རྒྱན་དབུལ་བར། །རྒྱས་བསྡུས་ཅི་རིགས་སྔར་བཞིན་བྱ། །གསོལ་བཏབ་སེམས་བསྐྱེད་རྟེན་བསྐྱེད་དེ། །མིག་དང་སྐུ་སོགས་བྱིན་གྱིས་བརླབས། །ཡེ་ཤེས་སྤྱན་དྲངས་མཆོད་ནས་ནི། །
གསོལ་བཏབ་དམ་ཚིག་པ་ལ་གཞུག་དབང་ལྷ་སྤྱན་དྲངས་མཆོད་ནས་ནི། །དབང་བཞི་སློབ་མ་བཞིན་དུ་བསྐུར། །ཅེས་པའོ། །དངོས་གཞིའི་ཉིན་སྔ་བར་ལངས་ཏེ་བདག་བསྐྱེད་མདུན་བསྐྱེད་བུམ་བསྐྱེད་རྣམས་ཆད་
ལྷག་ཏུ་མ་སོང་བའི་ངོས་ནས་རྒྱས་བསྡུས་ཅི་རིགས་སྔོན་དུ་བཏང་མཆོད་གཏོར་གསར་པ་རྒྱ་ཆེན་པོ་བཤམས། །གསོལ་གདབ་སེམས་བསྐྱེད་གཉིས་བཞག་རྟེན་བསྐྱེད་པ་ནས་བཟུང་སྟེ་རྒྱན་འབུལ་བའི་བར་རྒྱས་
བསྡུས་སྐབས་དང་བསྟུན་ནས་བྱས་ལ། སྐབས་འདིར། གང་འདི་མའི་གསོལ་བཏབ་སེམས་བསྐྱེད་དང་བཅས་པ་ལྟ་གོན་གྱི་སྐབས་ལྟར་བྱའོ། །རྒྱས་པར་འདོད་ན་དཀྱིལ་འཁོར་སོ་སོའི་སྐྱེ་མཆེད་དང་སྐུ་གསུང་ཐུགས་
བྱིན་རླབས་ལྟར་དང།    ༈    །བསྡུ་ན་ལྷ་རྣམས་ཀྱི་སྤྱི་བོར་ཨོཾ་ལས་བྱུང་བའི་ཟླ་བའི་དཀྱིལ་འཁོར་གྱི་དབུས་སུ་ཨོཾ་དཀར་པོ། །མགྲིན་པར་ཨཱ་ལས་བྱུང་བའི་པདྨ་དམར་པོ་འདབ་མ་བརྒྱད་པའི་ལྟེ་བའི་དབུས་སུ་
ཨཱ་དམར་པོ། །ཐུགས་ཀར་ཧཱུཾ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པའི་ལྟེ་བའི་དབུས་སུ་ཧཱུཾ་སྔོན་པོས་མཚན་པར་གྱུར། །ལག་པ་གཡས་སྤོས་དང་གཡོན་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་

[018B] །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་
མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱེད་བཞེང་འགྲོ་དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་
འཕྲུལ་བྱིན་རླབས་སྣ་ཚོགས་སྟོན་མཛད་ཅིང། །མཐའ་ཡས་སེམས་ཅན་ཚོགས་རྣམས་བསྒྲལ་བྱའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཆོས་རྣམས་ཀུན་གྱི་དབང་ཕྱུག་གཙོ། །
བཙོ་མ་གསེར་གྱི་མདོག་འདྲ་ཞིང། །ཉི་མ་ལས་ལྷག་གཟི་བརྗིད་ཆེ། །དད་པས་སྤྱན་ནི་དྲང་བར་བགྱི། །ཞི་ཞིང་ཐུགས་རྗེ་ཆེ་ལྡན་པ། །དུལ་ཞིང་བསམ་གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་
བ༑ ༑ཀུན་ཏུ་མི་ཟད་ནུས་པར་ལྡན། །ཚུར་སྤྱོན་ཚུར་སྤྱོན་ཞི་བདག་ལྷ། །ཐུབ་པའི་སྐྱེས་མཆོག་ཐམས་ཅད་མཁྱེན། །ཤིན་ཏུ་ལེགས་བྱས་གཟུགས་བརྙན་ནི། །མཆོད་པས་འདིར་ནི་གཤེགས་སུ་གསོལ། །འདིར་ནི་
གཟུགས་དང་ལྷན་གཅིག་ཏུ། །འགྲོ་བའི་དོན་དུ་བཞུགས་ནས་ཀྱང། །ནད་མེད་ཚེ་དང་དབང་ཕྱུག་དང། །མཆོག་རྣམས་ལེགས་པར་སྩལ་དུ་གསོལ། །རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་རབ་ཏུ་གནས་བྱའི་

[019A]༄༅། །རྟེན་རྣམས་ཀྱི་ཡེ་ཤེས་པ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་མདུན་གྱི་ནམ་མཁར་བཞུགས་པར་གྱུར་པར་བསམས་ལ། བཅོམ་ལྡན་ཐུགས་རྗེས་བྱོན་པ་ལེགས། །
བདག་ཅག་བསོད་ནམས་སྐལ་པར་ལྡན། །བདག་ལ་མཆོད་ཡོན་བཞེས་ནས་ཀྱང། །ཐུགས་ལ་དགོངས་བཞིན་གནང་བར་མཛོད། །ཨོཾ་བཛྲ་ག་ག་ན་ས་མ་ཡ་ཤྲཱི་ཡེ་ཧཱུཾ། ཞེས་མཆོད་ཡོན་དབུལ། ཇི་ལྟར་བལྟམས་པ་
ཙམ་གྱིས་ནི། ཞེས་སོགས་ཚིགས་བཅད་གཅིག་སྔགས་དང་བཅས་པས་ཁྲུས་གསོལ། བདག་དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། པདྨ་ཙནྡྲ་
ཨཱ་ས་ནི་ཏིཥྛནྟུ་ཞེས་གདན་ཕུལ་ལ་ཐལ་མོ་སྦྱར་ཏེ། བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །བདག་ལ་མཆོད་ཡོན་བཞེས་ནས་ནི། །བདག་ཀྱང་བློ་དང་ལྡན་པར་མཛོད་
ཅེས་གསོལ་བ་བཏབ་ལ་མཆོད་པ་བྱིན་གྱིས་བརླབས་ཏེ། ཨོཾ་སརྦྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱ་ཧཱུཾ་ཞེས་མཆོད་ཡོན་དང། ཞབས་བསིལ་མེ་ཏོག་ནས་རོལ་མོའི་བར་གྱིས་མཆོད། བདག་
ཉིད་ཀྱི་ལྕེ་ཧཱུཾ་ལས་སྐྱེས་པའི་རྡོ་རྗེར་གྱུར། རྡོར་དྲིལ་སྤོས་དང་བཅས་པ་འཛིན་ཅིང། སང་ནི་རབ་གནས་བགྱིད་པར་འཚལ། ཅེས་པ་དང། སང་ནི་རབ་གནས་བགྱིད་པར་འགྱུར། ཅེས་པ་གཉིས། ད་ལྟ་རབ་གནས་བགྱིད་པར་

[019B] ཅེས་པ་དང། །ད་ལྟ་ཡང་དག་བགྱིད་པར་འགྱུར། ཅེས་བརྗོད་ནས། ཐུགས་རྗེ་ཡིས་ནི་བདག་ཅན་བདག་ཅེས་སོགས་ལན་གསུམ་གྱིས་གསོལ་བ་བཏབ་པས། ལྷ་རྣམས་དགྱེས་བཞིན་དུ་གནང་བ་སྦྱིན་པར་
གྱུར། ཛཿ་ཧཱུཾ་བཾ་ཧོཿ་ཡེ་ཤེས་པ་རྣམས་དམ་ཚིག་པ་དང་གཉིས་སུ་མེད་པར་གྱུར་པར་བསམ་མོ། །དེ་ནས་དབང་བསྐུར་བ་ནི། བླ་མ་དང་གཙོ་བོ་ཐ་མི་དད་པས་རབ་ཏུ་གནས་བྱའི་ལྷ་ལ་དབང་བསྐུར་བར་བསམ་ཞིང་
དངོས་སུ་རང་གིས་དབང་གི་དག་པ་སོགས་མཐའ་རྟེན་བཞག་སྟེ་ནང་དབང་དང་བཅས་པའི་རིག་པའི་དབང་ལྔ། དབང་གོང་མ་གསུམ་གྱི་དངོས་གཞི་རྣམས་སློབ་མ་ལ་དབང་བསྐུར་བ་ལྟར་དཀྱིལ་འཁོར་རང་རང་ཆོ་ག་
བཞིན་དབང་བསྐུར་བ་ཡིན་ནོ། །འབྲིང་དང་བསྡུས་པ་གཉིས་ལ་ཁྲུས་ཀྱི་རྒྱན་ཕུལ་བའི་རྗེས་སུ་སྡོམས་ཀྱིས་གསལ་བར་ངེས་པས་འདི་ལྟར།    ༈    །ཡེ་ཤེས་སྤྱན་དྲངས་མཆོད་ནས་
ནི༑ ༑གསོལ་གདབ་དམ་ཚིག་པ་ལ་གཞུག་དབང་ལྷ་སྤྱན་དྲངས་མཆོད་ནས་ནི། །དབང་བསྐུར་རིགས་བདག་གིས་རྒྱས་གདབ། ཅེས་པ་ལྟར། ཡེ་ཤེས་པ་རྣམས་དམ་ཚིག་པ་རང་གཉིས་སུ་མེད་པར་གྱུར། རང་གི་ཐུགས་
ཀའི་ཧཱུཾ་ལས་འོད་ཟེར་འཕྲོས། གཤེགས་པ་དང་གཤེགས་མ། སེམས་དཔའ་དང་སེམས་མ། ཁྲོ་བོ་དང་ཁྲོ་མོའི་ཚོགས་ཐམས་ཅད་མདུན་གྱི་ནམ་མཁར་སྤྱན་དྲངས། སྔར་བཞིན་མཆོད། དེ་བཞིན་གཤེགས་པ་ཐམས་

[020A]༄༅། །ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་རིག་མ་དང་བཅས་པ་
ནམ་མཁར་བཞུགས་པ་རྣམས་ཀྱིས་གདུགས་དང་རྒྱལ་མཚན་ལ་སོགས་པ་རབ་ཏུ་གནས་བྱའི་ལྷ་རྣམས་ཀྱི་སྟེང་ཕྱོགས་སུ་འཛིན། གླུ་གར་མཛད་ཅིང་རོལ་མོ་བརྡུང། མེ་ཏོག་དང་གུར་གུམ་ལ་སོགས་པའི་ཆར་འབེབས་
ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བདུད་རྩིས་གང་བ་རྣམས་ཀྱིས་དབང་བསྐུར། གཟུགས་རྡོ་རྗེ་མ་ལ་སོགས་པ་རྣམས་ཀྱིས་བཀྲ་ཤིས་ཀྱི་གླུ་དབྱངས་ཀྱི་ཤིས་པ་བརྗོད་ཁྲོ་བོ་རྣམས་ཕྱོགས་
མཚམས་སུ་འཁོད་ནས་བགེགས་བསྐྲད་པར་གྱུར། ཇི་ལྟར་བལྟམས་པ་ཙམ་གྱིས་ནི། ཞེས་ཤོ་ལོ་ཀ་གཅིག་གི་མཇུག་ཏུ་ཨོཾ་སརྦྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་སམ་ཡ་ཤྲཱི་ཡེ་ཧཱུཾ་ཞེས་གསུང་ཞིང་དབང་བསྐུར་བས་ལུས་
ཐམས་ཅད་གང། བདེ་བ་ཆེན་པོ་མྱོང། དྲི་མ་ཐམས་ཅད་དག་ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར་པར་བསམ་པ་ནི་བསྡུས་འབྲིང་གི་ལག་ལེན་གཙོ་བོ་དང་རྒྱས་པ་
ལའང་སྦྱར་རུང་ངོ།    ༈    །སྡོམས་ནི། མཆོད་བསྟོང་གོས་རྒྱན་མེ་ལོང་བསྟན། །སྦྱིན་སྲེག་དབུལ་ཞིང་སྤྱན་སོགས་དབྱེ། །ཞལ་བསིལ་མཆོད་ཡོན་སོ་རྩི་དབུལ། །དམ་བསྒྲགས་གཟུགས་བསྒྱུར་མངའ་དབུལ་བྱ།།

[020B] ཞེས་པ་ལས་ཐོག་མར་མཆོད་པ་ནི། དཀྱིལ་འཁོར་གང་དང་འབྲེལ་བའི་བྱིན་རླབས་བྱས་ལ། དག་ཅིང་དྲི་མེད་ཡིད་འོང་བའི། ཞེས་སོགས་ཀྱི་ཆུ་བཞི་དང། ལྷ་ཡི་མེ་ཏོག་
དམ་པ་འདིས། ཞེས་སོགས་ལྟ་བུ་མཆོད་འཕྲེང་སྐབས་དང་སྦྱར་བས་ཉེར་སྤྱོད་རོལ་མོ་དང་བཅས་པ་སོ་སོའི་སྔགས་དང་ཕྱག་རྒྱ་དང་ལྡན་པས་འབུལ་ལོ། །བསྟོད་པ་ནི། འཇམ་དཔལ་གསེར་མདོག་མ་འམ། གཉིས་
མེད་ཐུན་མོང་མ་ཡིན་ཁྱབ་པའི་སྐུ། ཞེས་པ་ནས། དཀྱིལ་འཁོར་གཙོ་ལ་ཕྱག་འཚལ་བསྟོད། ཅེས་པའི་བར་གྱིས་བསྟོད། སྲབ་འཇམ་ཡང་བ་ལྷ་ཡི་གོས། །མི་བྱེད་རྡོ་རྗེའི་སྐུ་མཉེས་ལ། །མི་ཕྱེད་དད་པས་བདག་འབུལ་ན། །
བདག་ཀྱང་རྡོ་རྗེའི་སྐུ་ཐོབ་ཤོག་ཨོཾ་བཛྲ་ཝསྟྲ་ཡེ་ཨཱ་ཧཱུཾ། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ཞེས་སོགས་སྔགས་དང་བཅས་པས་རྒྱན་ཕུལ། མེ་ལོང་བསྟན་པ་ནི། ཨ་ལས་སྐྱེས་པའི་མེ་ལོང་དུ་གྱུར། ཆོས་
རྣམས་གཟུགས་བརྙན་ལྟ་བུ་སྟེ། །གསལ་ཅིང་དངས་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །   ༈   
འབྲེལ་བ་དང་འདྲ་བས་རབ་ཏུ་གནས་བྱའི་རྟེན་རྣམས་ཐབ་ཁུང་དུ་སྤྱན་དྲངས། སྦྱིན་སྲེག་རྒྱས་བསྡུས་ཅི་རིགས་པ་བྱའོ། །དེ་ནས་གསེར་གྱི་ཐུར་མ་དྲུག་ནམ་གཅིག་ལས་མི་ཆུང་བས། དངུལ་གྱི་ཀོང་བུར་གནས་པའི་དྲི་
[021A]༄༅། །བཟང་མར་དང་སྦྲང་རྩི་སྦྱར་བའི་མིག་སྨན་བླངས་ཏེ།    ༈    །འཇིག་རྟེན་རབ་རིབ་བསལ་བ་ལྟར། །རྒྱལ་བ་རྣམས་ཀྱིས་ཁྱོད་ཀྱི་ནི། །མི་ཤེས་པ་ཡི་རབ་རིབ་
བསལ། །ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ན་ཡེ་སཱཧཱ། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང། །གུས་པས་འཕགས་པའི་སྤྱན་ནི་དབྱེ་བགྱིས་པས། །ནམ་མཁའི་མཐས་གཏུགས་གྱུར་པའི་སེམས་ཅན་
རྣམས། །སངས་རྒྱས་ཡེ་ཤེས་སྤྱན་ནི་ཐོབ་པར་ཤོག་ཞབ་ལ་སོགས་པའི་ལས་རྣམས་བསྒྲུབ་པའི་དོན་དུ། སྦྱིན་བདག་ལ་སོགས་པ་ལ་ཡེ་ཤེས་ཀྱིས་གཟིགས་པ་ལྷུར་མཛད་པར་གྱུར། ཅེས་བརྗོད་ཅིང་སྤྱན་
དབྱེའོ། །དེ་བཞིན་དུ་སྐྱེ་མཆེད་གཞན་རྣམས་ཀྱང་དབྱེ་བ་འདིར་འབྲེལ་བས་འདི་ལྟར།    ༈    །རྒྱལ་བས་ཆོས་ཀྱིས་དུང་བུས་ལྟར། །དེ་བཞིན་སེམས་ཅན་དོན་གྱི་ཕྱིར། །རྒྱལ་
བའི་སྙན་ནི་དབྱེ་བར་བྱ། །བསྙེན་རིང་མི་མངའ་ཀུན་ཏུ་གསལ་བར་ལྡན། །ཐུབ་པའི་སྒྲ་འཛིན་ངོ་བོས་དག་ན་ཡང། །དག་བྱེད་འདི་ནི་བདག་གིས་འབུལ་ལགས་ཀྱིས། །སྐྱེ་བོས་རྟག་ཏུ་དམ་ཆོས་ཐོས་པར་ཤོག་ཨོཾ་
བཛྲ་ཀརྣ་ཤོདྷཡ་ཨཱ་ཧཱུཾ་སཱཧཱ། ཞེས་སྙན་འབྲུས་སྙན་དབྱེ་བའི་ཚུལ་དང།    ༈    །འགྲོ་བ་སེམས་ཅན་དོན་གྱི་ཕྱིར། །རྣམ་པར་དག་པའི་དྲི་བསྐྱེད་ལྟར། །རྒྱལ་བའི་ཤངས་ནི་དབྱེ་བར་བྱ། །དྲི་

[021B] །དགེ་བ་བསྒྲུབ་ཕྱིར་སྐྱོན་ལས་ངེས་གྲོལ་ཡང། །མོས་པས་འཛིན་སྤྱད་དམ་པ་ཕུལ་བ་ཡི། །འགྲོ་བས་ཡེ་ཤེས་བླ་མེད་ཐོབ་པར་ཤོག་ཨོཾ་བཛྲ་རོ་མ་དྷ་ར་ཨཱ་ཧཱུཾ་སཱཧཱ་
ཞེས་རྨངས་འཚེར་གྱིས་ཤངས་དབྱེ་བའི་ཚུལ་དང།    ༈    །མི་གཙང་རྡུལ་གྱིས་མ་གོས་ཏེ། །བཀུར་སྟི་རིན་ཆེན་ལྗོན་ཤིང་གིས། །རྒྱལ་བའི་ཚེམས་ནི་དབྱེ་བར་བྱ། །དཀར་ལ་
ཐོགས་བཟང་བཞི་བཅུ་ཚང་བའི་ཚེམས། །བརྒྱ་ཁྲི་བཞི་སྟོང་ཆོས་ལ་མངའ་བསྒྱུར་ཡང། །བདག་ཅག་དད་པས་ཚེམས་ཤིང་དབུལ་བར་བགྱི། །འགྲོ་བས་སངས་རྒྱས་གསུང་དབྱངས་ཐོབ་པར་ཤོག་ཨོཾ་ད་ནྡ་ཤོ་དྷཱ་ཡ་ཨཱ་
ཧཱུཾ་སཱཧཱ། ཞེས་ཚེམས་ཤིང་གིས་ཚེམས་དབྱེ་བའི་ཚུལ་དང། ཆོས་ཀྱི་རོ་ཡི་དགའ་བ་ཡིས། །འགྲོ་བ་ཐམས་ཅད་ཚིམས་མཛད་པ། །རོ་མཆོག་བརྒྱ་ལྡན་ཞལ་ཟས་རྣམས། །དབུལ་ཕྱིར་རྒྱལ་བའི་ཞལ་དབྱེའོ། །འོད་སྟོང་
ཟེར་གྱིས་ཕྱེ་བའི་པདྨ་དང། །བིམ་པ་ལྟར་དམར་ཡིད་འོང་ཞལ་གྱི་སྒྲོས། །ལེགས་པར་ཕྱེ་བའི་མཁའ་མཉམ་སེམས་ཅན་གྱིས། །ཐར་པའི་གྲོང་ཁྱེར་སྒོ་མཆོག་ཕྱེ་བར་ཤོག་ཨོཾ་བཛྲོད་གྷཱ་ཏྲ་ས་མ་ཡ་པྲ་བེ་ཤ་ཡ་ཧཱུཾ། ཞེས་
ཞལ་ཐུར་གྱིས་ཞལ་དབྱེ་བའི་ཚུལ་བྱ། བསྡུས་འབྲིང་ལ་དེ་དག་གི་ཚིགས་བཅད་རིང་ཐུང་ཅི་རིགས་བཞག་པ་དང། སྔགས་ཙམ་གྱིས་ཀྱང་བྱའོ། དེ་ལྟར་སྤྱན་ནས་ཞལ་གྱི་བར་ཕྱེ་ནས་ཙ་རུའི་བཟའ་བར་གྲགས་པའི་ལྷ་

[022A]༄༅། །བཤོས་ཆེན་པ་རྒྱན་སྣ་ཚོགས་ཀྱིས་རྒྱན་པའི་ཚོགས་འཁོར་དང། བསྒྲུབས་པའི་འོ་ཐུག་ལ་སོགས་པ་དཀྱིལ་འཁོར་སོ་སོའི་ནང་མཆོད་ལྟར་རམ། ཡང་ན་ཨ་ཀཱ་རོའི་སྔགས་དང་ཨོཾ་ཨཱ་ཧཱུཾ་
གིས་བྱིན་གྱིས་བརླབས་ལ།    ༈    །མཆོག་ཏུ་གྱུར་པའི་ཟས་མཆོག་འདི། །བདག་གིས་དད་པས་འབུལ་བར་བགྱི། །ཅི་བདེ་བར་ནི་བཞེས་སུ་གསོལ། །ཨོཾ་དི་བྱ་ཨཀྣི་ས་མ་དཧི་དྷྱ་
ན་བྲི་ཎ་ཡེ་སཱཧཱ། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། །ལེགས་སྦྱར་འདི་ནི་རྒྱལ་བ་སྲས་བཅས་ལ། །དད་པས་ཕུལ་བས་འགྲོ་བ་འདི་དག་ཀུན། །འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག་རྒྱལ་བས་
བདུད་བཅོམ་བྱང་ཆུབ་སངས་རྒྱས་ཏེ། །རྒྱལ་བའི་སྐུ་ལ་སྦྲེབས་སྐྱེམ་མི་མངའ་ཡང། །བདག་ཅག་བསོད་ནམས་ཞིང་དུ་འགྱུར་སླང་དུ། །བཤོས་དང་ཞལ་ཟས་སྦྱར་བ་འདི་ཕུལ་བས། །དུས་ཀུན་དགེ་བའི་ལོ་ཏོག་
འཕེལ་རྒྱས་ནས། །བདེ་བ་ཅན་དུ་པདྨོ་ལས་སྐྱེས་ཏེ། །ཏིང་འཛིན་ཟས་དང་ཆོས་ལ་སྤྱོད་པར་ཤོག་དེ་ནས་ཞལ་བསིལ་དང་མཆོད་ཡོན་སྔགས་དང་ཚིགས་བཅད་ཅི་རིགས་པས་ཕུལ། ཨོཾ་བཛྲ་ཏཾ་བུ་ལ་ཡེ་སཱཧཱ་
དེ་ནས་གཟུགས་བསྒྱུར་ནི། རྟེན་གྱི་ཐུགས་ཀ་ལ་སོགས་པར་རྡོ་རྗེ་རེག་ལ། ཨཱོཾ་ཧཱུཾ་ཏྲཱཾ་ཧྲཱི་ཨཱ་རྡོ་རྗེ་འདི་ནི་རྡོ་རྗེ་ཆེ། །སངས་རྒྱས་ཀུན་གྱིས་བྱིན་བརླབས་པའོ། །དམ་ཚིག་འདི་ལས་འདས་ན་ནི། །རིགས་རྣམས་

[022B]ཨོཾ་ཡ་མཱནྟ་ཀ་ཧཱུཾ་ཕཊ། ཅེས་ལྷ་རང་རང་གི་སྔགས་དང། ཨོཾ་ཨཱ་ཧཱུཾ་བརྗོད་ལ་པོ་ཏིའི་ཡི་གེ་སོ་སོ་ལ་སྣང་བ་མཐའ་ཡས་ཡབ་ཡུམ་བཅུག་པ་རྣམས་ཡིག་འབྲུ་སོ་སོ་ལ་མེ་ལོང་ནང་དུ་གཟུགས་
བརྙན་ཤར་བ་བཞིན་དམ་ཚིག་སེམས་དཔའ་སྣང་མཐའ་ཡབ་ཡུམ་གྱི་ངོ་བོར་གནས་པ་དེ་ཉིད་ཞུ་ནས་ཡི་གེའི་གཟུགས་སུ་བྱོན་ཏེ་འཁོར་བ་ཇི་སྲིད་བར་འགྲོ་དོན་མཛད་པའི་པོ་ཏིའི་རྣམ་པར་བསྒྱུར་བ་དང། མཆོད་
རྟེན་དང་གཙུག་ལག་ཁང་སོགས་ནི་དཀྱིལ་འཁོར་གྱི་གཙོ་བོ་ཡབ་ཡུམ་མམ་རྣམ་སྣང་ཡུམ་བཅས་ཡོངས་སུ་གྱུར་པ་ལས་མཆོད་རྟེན་དང་གཙུག་ལག་ཁང་ལ་རྣམ་སྣང་ཡབ་ཡུམ་ལ་སོགས་པ་གཟུགས་བརྙན་ལྟར་ཤར་
བའི་དམ་ཚིག་སེམས་དཔའ་རྣམ་སྣང་གི་ངོ་བོར་གནས་པ་དེ་ཉིད། ཡེ་ཤེས་ཀྱི་རང་བཞིན་ཅན་གྱི་མཆོད་རྟེན་དང་གཙུག་ལག་ཁང་གི་རྣམ་པར་བསྒྱུར་ནས། མཆོད་རྟེན་དེ་ཉིད་འཁོར་བ་ཇི་སྲིད་དུ་འགྲོ་དོན་མཛད་པ་དང། གཙུག་ལག་ཁང་
སོགས་ནི་སངས་རྒྱས་ཆོས་བྱང་ཆུབ་སེམས་དཔའ་དང། ཉན་ཐོས་ལ་སོགས་པའི་བཞུགས་གནས། ཏིང་ངེ་འཛིན་སྣ་ཚོགས་ཀྱི་གཞལ་ཡས་ཁང་ཆོས་ཀྱི་དབྱིངས་ལྟར་ཡངས་པར་བསམ། ཞེས་སློབ་དཔོན་ཆེན་པོ་འཇམ་
དཔལ་གྲགས་པས་གསུངས་པའི་མན་ངག་སྟེ། ཆོ་གའི་ཚེ་ལྷ་དེ་དང་དེའི་གཟུགས་ཡོངས་སུ་གྱུར་པ་ལས་བྲིས་འབུར་གྱི་སྐུ་གཟུགས་སོ་སོ་དང། མཆོད་རྟེན་དང་པོ་ཏི་ཡིག་འབྲུའི་རྣམ་པར་གྱུར་ཅེས་བརྗོད་ཅིང་སེམས་པ་ནི་

[023A]༄༅། །གཟུགས་བསྒྱུར་རོ། །མངའ་དབུལ་ལ་སྤྱི་དང་བྱེ་བྲག་གཉིས་ལས་དང་པོའི་སྡོམས་ནི།    ༈    །ནང་མཆོད་དབུལ་ཞིང་བསྟོད་པ་བྱ། །མཎྜལ་རྟགས་བརྒྱད་ཁྲུས་
གོས་རྒྱན། །འདོད་ཡོན་རིན་ཆེན་བདུན་དང་བཅུད། །གདུགས་སོགས་འབྲུ་དང་རིན་ཆེན་སྣ། །སྨན་དང་བཀྲ་ཤིས་སྤྱི་ཡིན་ནོ། ཞེས་པའི་རིམ་པ་ལྟར། དཀྱིལ་འཁོར་རང་གི་ལུགས་བཞིན་མཆོད་པ་དང་ནང་མཆོད་བྱིན་གྱིས་བརླབས་
ཏེ། ཚིགས་བཅད་སྔགས་དང་ཕྱག་བརྒྱ་དང་བཅས་པས་ཆུ་བཞི་ཉེར་སྤྱོད་རོལ་མོ་འདོད་ཡོན་ལྔ། ཨོཾ་སརྦྦ་ཏ་ཐཱ་ག་ཏ་གུ་རུ་བུདྡྷ་བོ་དཧི་སཏ་ས་པ་རི་ཝཱ་ར་ཨོཾ་ཨཱ་ཧཱུཾ། ཞེས་ནང་མཆོད་དང་བཅས་པ་ཕུལ།    ༈   
བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་མཆོག་དཀྱིལ་འཁོར་གསུམ། །གསང་བའི་དབྱངས་ལ་ཕྱག་འཚལ་ལོ། །རྣམ་པར་སྣང་མཛད་དག་པ་ཆེ། །རྡོ་རྗེ་ཞི་བ་དགའ་བ་ཆེ། །ངང་བཞིན་
འོད་གསལ་མཆོག་གི་མཆོག་སྟོན་པ་རྡོ་རྗེ་ཕྱག་འཚལ་ལོ། །རིན་ཆེན་རྒྱལ་པོ་རབ་ཏུ་ཟབ། །རྡོ་རྗེ་མཁའ་འདྲ་དྲི་མ་མེད། །རང་བཞིན་དག་པ་གོས་པ་མེད། །རྡོ་རྗེའི་སྐུ་ལ་ཕྱག་འཚལ་ལོ། །རྡོ་རྗེ་དཔག་མེད་རྒྱལ་པོ་ཆེ། །
མི་རྟོག་ནམ་མཁའ་རྡོ་རྗེ་འཛིན། །འདོད་ཆགས་ཕ་རོལ་ཕྱིན་པ་བརྙེས། །རྡོ་རྗེ་གསུང་ལ་ཕྱག་འཚལ་ལོ། །དོན་ཡོད་རྡོ་རྗེ་རྫོགས་སངས་རྒྱས། །བསམ་པ་ཐམས་ཅད་རྫོགས་མཛད་པ། །དག་པ་ངོ་བོ་ཉིད་ལས་བྱུང། །

[023B] །ཞེས་པ་དང། གཞན་ཡང་བླ་མ་སངས་རྒྱས་བྱང་སེམས་སོགས་རང་རང་གི་བསྟོད་པས་བསྟོད་དོ། །མཎྜལ་ནི་རྒྱས་པའམ། བསྡུ་ན། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། ཞེས་
སོགས་ཚིགས་བཅད་ཀྱིས་འབུལ། རྟགས་བརྒྱད་ནི།    ༈    །དཔལ་གྱི་བེའུ་གཡུང་དྲུང་འཁྱིལ། །དགེ་བའི་དོན་དུ་མངའ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་
སངས་རྒྱས་ལ། །གསེར་གྱི་འཁོར་ལོ་མུ་ཁྱུད་ཅན། །ཚངས་པ་ཆེན་པོས་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །འདམ་གྱི་སྐྱོན་གྱིས་མ་གོས་པའི། །པདྨ་དཀར་པོ་ཕུལ་བ་
ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །ཉོན་མོངས་བདུད་ལས་རྒྱལ་བ་ཡི། །ཆོས་ཀྱི་རྒྱལ་མཚན་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་
རྒྱས་ལ། །གདུགས་དཀར་གསེར་གྱི་ཡུ་བ་ཅན། །ཕུལ་བ་དེ་བཞིན་བདག་འབུལ་གྱིས། །ཅི་བདེ་བར་ནི་བཞེས་སུ་གསོལ། །ཇི་ལྟར་སྔོན་གྱི་སངས་རྒྱས་ལ། །རེ་བ་ཐམས་ཅད་རྫོགས་མཛད་པའི། །བུམ་པ་བཟང་པོ་ཕུལ་བ་
ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །སྙན་པ་ཕྱོགས་བཅུར་སྒྲོག་པ་ཡི། །འབུད་དུང་གཡས་འཁྱིལ་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་

[024A]༄༅། །སངས་རྒྱས་ལ། །ན་བཟའ་གསེར་གྱི་ཉ་རིས་ཅན། །ཕུལ་བ་དེ་བཞིན་བདག་འབུལ་གྱིས། །ཅི་བདེ་བར་ནི་བཞེས་སུ་གསོལ། ཅེས་པྲཛྙཱ་རཀྵི་ཏས་མཛད་པ་བཞིན་ཕུལ།    ༈   
གཤེགས་དང་དེ་ཡི་སྲས་རྣམས་ལ། །རིན་ཆེན་བུམ་པ་མང་པོ་སྤོས་ཀྱི་ཆུས། །ཡིད་འོང་ལེགས་པར་བཀང་བའི་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་གསོལ། །ཨོཾ་སརྦྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་
མ་ཡ་ཤྲཱི་ཡེ་ཧཱུཾ། ཞེས་ཁྲུས་གསོལ།    ༈    །གང་ལ་རེག་ན་བདེ་བའི་རྒྱུར་འགྱུར་བ། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་གོས་
ཀྱིས་བརྒྱན་པར་ཤོག་རབ་བྱུང་གི་ཆ་བྱད་ཅན་ཡིན་ན།    ༈    །དད་པས་ངུར་སྨྲིག་རྒྱལ་མཚན་ཕུལ་བ་ཡིས། །ནམ་མཁའི་མཐའ་དང་མཉམ་པའི་འགྲོ་བ་རྣམས། །
སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག་ཨོཾ་བཛྲ་ཝསྟྲ་ཡེ་ཨཱ་ཧཱུཾ་སཱཧཱ། ཞེས་ན་བཟའ་དང།    ༈    ཅེས་སྔགས་དང་བཅས་པས་རྒྱན་ཕུལ། །འདོད་
ཡོན་འབུལ་བ་ནི།    ༈    །འགྲོ་བའི་དོན་དུ་འདོད་ཡོན་རྣམ་ལྔ་ཡིས། །མཆོད་པས་མཁའ་མཉམ་སེམས་ཅན་ཐམས་ཅད་ཀྱིས། །བསོད་ནམས་མི་ཟད་གཏེར་

[024B]ཨོཾ་བཛྲ་ས་མན་ཏ་བྷ་ཏྲ་པཱུ་ཛ་མེ་གྷ་ཨཱ་ཧཱུཾ་སཱཧཱ། རིན་ཆེན་འདུན་ནི།    ༈    །སངས་རྒྱས་སྲས་དང་བཅས་པ་མ་ལུས་ལ། །བཤམས་ཤིང་ཡིད་ཀྱིས་སྤྲུལ་ཏེ་ཕུལ་
བ་ཡིས། །འགྲོ་བ་མི་ཟད་གཏེར་ལ་སྤྱོད་པར་ཤོག་ཨོཾ་མཧཱ་སཔྟ་རཏྣ་པཱུ་ཛ་མེ་གྷ་ཨཱ་ཧཱུཾ་སཱཧཱ། རྒྱས་པར་ནི།    ༈    །ཞེས་སོགས་སྔགས་དང་བཅས་པས་བྱའོ། །བཅུད་འབུལ་བ་ནི་
   ༈    །བསོད་ནམས་ཡེ་ཤེས་སྐུ་ལྔ་བརྙེས་པ་ལ། །ལྔ་ཕྲག་ལྔ་ལྡན་སྙིང་པོ་དམ་པ་འབུལ། །འགྲོ་བས་བདེ་གཤེགས་སྙིང་པོ་ཐོབ་པར་ཤོག་ཨོཾ་པཉྩ་པཉྩ་བི་མ་
ལ་པཱུ་ཛ་མེ་གྷ་ཨཱ་ཧཱུཾ་སཱཧཱ། །སྨན་ལྔ་འབྲུ་ལྔ་རིན་ཆེན་ལྔ་དྲི་ལྔ་སྙིང་པོ་ལྔ་རྣམས་ཕུལ། གདུགས་སོགས་འབུལ་བ་ནི།    ༈    །ཏིང་འཛིན་བླ་བྲེ་སྤོབས་པའི་འོད་
གསལ་བ། །མཆོག་ཏུ་འོས་པའི་ཉེར་མཁོ་འདི་དག་འབུལ། །སྐྱེ་བས་རྣམ་དག་ཡེ་ཤེས་ཐོབ་པར་ཤོག་ཨོཾ་བཛྲ་མཧཱ་པཱུ་ཛ་མེ་གྷ་ཨཱ་ཧཱུཾ་སཱཧཱ། འབྲུ་དང་རིན་ཆེན་སྣ་བདུན་དང་སྨན་འབུལ་བ་ནི།    ༈   
རྣམས་ལ་འབྲུ་ཕུལ་བས། །བདག་དང་འགྲོ་བ་ཐམས་ཅད་ཀྱི། །ཟས་ཀྱི་འབྱོར་པ་ལྡན་པ་དང། །དགེ་བའི་ལོ་ཏོག་རྒྱས་གྱུར་ཅིག་རིན་ཆེན་སྣ་བདུན་ཕུལ་བ་ཡིས། །བདག་དང་འགྲོ་བ་ཐམས་ཅད་ཀྱི། །དབུལ་བའི་སྡུག་

[025A]༄༅། །བསྔལ་ཞི་བ་དང། །ལོངས་སྤྱོད་ཕུན་སུམ་ཚོགས་གྱུར་ཅིག་བདེ་གཤེགས་རྣམས་ལ་སྨན་ཕུལ་བས། །ཉོན་མོངས་བརྒྱད་ཁྲི་བཞི་སྟོང་གི་ནད་ཀྱི་སྡུག་བསྔལ་བྱང་གྱུར་ནས། །ཐུགས་
རྗེའི་སྨན་གྱིས་འདུལ་གྱུར་ཅིག་དེ་ནས་དཀོན་མཆོག་གསུམ་གྱི་ཤིས་བརྗོད་དམ།    ༈    །བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ཞེས་སོགས་ཤོ་ལོ་ཀ་གཅིག་གིས་བཀྲ་ཤིས་ཀྱི་མངའ་
དབུལ་བྱའོ། །དེ་ལྟར་སྤྱི་ཙམ་གྱིས་ཀྱང་རུང་ལ། བྱེ་བྲག་ཏུ་སོ་སོར་བྱེད་ན། སྐུ་གཟུགས་ལ་སྤུ་གྲི་འདྲེག་སྤྱད་སོ་མངས་དང། ཞེས་པ་སྟེ། སྐུ་གཟུགས་རབ་བྱུང་གི་ཆ་བྱད་ཅན་ལ།    ༈   
རྟེན་དུ། །རྒྱལ་བས་ཁྱིམ་པའི་རྟགས་སྤངས་ལྟར། །འགྲོ་བ་སེམས་ཅན་དོན་གྱི་ཕྱིར། །ཁྱིམ་པའི་རྟགས་རྣམས་སྤང་བར་བྱ། །རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་ཡང། །གཞན་དོན་བསྒྲུབ་ཕྱིར་ཁྱིམ་པའི་
རྟགས་སྤང་ཕྱིར། །དད་པས་གསེར་གྱི་འདྲེག་སྤྱད་ཕུལ་བ་ཡིས། །འགྲོ་ཀུན་སྡུག་བསྔལ་ཀུན་ལས་གྲོལ་བར་ཤོག་ཨོཾ་བཛྲ་ཀ་ཙ་མུ་ལ་ཨཱ་ཧཱུཾ་སཱཧཱ། ཞེས་དབུ་སྐྲ་དང་ཞལ་སྤུ་འདྲེག་པའི་ཚུལ་བྱ། །
དེ་བཞིན་གཤེགས་པའི་དཔེ་བྱད་ལ། །སྐྱོན་གྱི་དྲི་མས་མ་གོས་ཀྱང། །འཇིག་རྟེན་བསམ་པའི་རྗེས་འཇུག་ཕྱིར། །བདག་གིས་འདྲེག་སྤྱད་དབུལ་བར་བྱ། །ཟངས་མདེག་ལྟར་མཛེས་ཡིད་འོང་སྐྱོན་བྲལ་ཡང། །

[025B] །སེན་མོའི་འདྲེག་སྤྱད་ཕུལ་བས་འགྲོ་ཀུན་གྱིས། །སངས་རྒྱས་དཔེ་བྱད་བཟང་པོ་ཐོབ་པར་ཤོག་ཨོཾ་བཛྲ་ན་ག་ཚེ་ད་ཛ་ན་ཨཱ་ཧཱུཾ་སཱཧཱ། ཞེས་སེན་མོ་འདྲེག་པའི་ཚུལ་བྱ་
ལོངས་སྐུའི་ཆ་བྱད་ཅན་ཡིན་ན།    ༈    །དུག་གསུམ་དྲི་མས་མ་གོས་ཏེ། །བཀུར་སྟི་དུང་གི་སོ་མངས་ཀྱིས། །རྒྱལ་བའི་དབུ་སྐྲ་ཤད་པར་བྱ། །དབུ་སྐྲ་རིན་ཆེན་ལྕང་ལོ་མ་འཁྲུགས་ཤིང། །
མཛེས་ཤིང་བལྟ་བས་མི་ངོམས་སྐྱོན་བྲལ་ཡང། །བདག་བློ་སྤྱང་ཕྱིར་རྐྱེན་དང་འཚམ་པ་འདི། །ཕུལ་བས་འགྲོ་ཀུན་དུག་གསུམ་བྲལ་བར་ཤོག་ཨོཾ་བཛྲ་པཱ་ལ་ཤོ་དྷ་ཡ་སཱཧཱ། གསུང་རབ་ལ། ཁྲི་གེས་གླེགས་ཤིང་
གླེགས་ཐག་གོ་ཞེས་པ་ལྟར།    ༈    །ཡིད་འཕྲོག་སྣ་ཚོགས་གོས་ཀྱིས་བཀབ་པ་འདི། །རིན་ཆེན་གསུང་རབ་མཆོག་ལ་ཕུལ་བ་ཡིས། །འགྲོ་རྣམས་རྡོ་རྗེའི་གདན་ལ་
འདུག་གྱུར་ཅིག་ཨོཾ་བཛྲ་ཨཱ་ས་ན་ཨཱ་ཧཱུཾ་སཱཧཱ། སྣ་ཚོགས་དབང་པོའི་གཞུ་བཞིན་རབ་བཀྲ་ཡང། ཞེས་སོགས་སྔགས་དང་བཅས་པ་དང། །ཟུང་འཇུག་དམ་ཆོས་འཛིན་པ་ཀུན་བྲལ་བ། །ཐབས་དང་ཤེས་རབ་རྗེས་
སུ་འབྲེལ་གྱུར་པའི། །ཉི་ཟླ་ལྟ་བུའི་རྟེན་འབྲེལ་དགབ་བྱ་བ། །ཕུལ་བས་སྐྱེ་བོས་ཟུང་འཇུག་ཐོབ་པར་ཤོག་ཨོཾ་བཛྲ་པྲཛྙཱ་ཨུ་པ་མ་ཨ་དྷཱ་ཡ་ཨཱ་ཧཱུཾ་སཱཧཱ། སྤྲོས་པ་དུ་མ་རབ་ཏུ་རྒྱས་གྱུར་ཀྱང། །ཡེ་ཤེས་ཆེན་པོ་ངོ་
[026A]༄༅། །གཅིག་གྱུར་པ་ལྟར། །གླེགས་བམ་གཅིག་གྱུར་ཡོ་བྱད་མཆོག་ཕུལ་བས། །འགྲོ་བས་ཡེ་ཤེས་ཆེན་པོ་རྟོགས་པར་ཤོག་ཨོཾ་བཛྲ་པུསྟ་ཀ་བྷནྡྷ་ཨཱ་ཧཱུཾ་སཱཧཱ། མཆོད་རྟེན་ལ་ནི།    ༈   
འཁོར་ལོ་ཅོད་པན་འཕན། །རྒྱལ་མཚན་གདུགས་དང་འཕྲེང་བ་གདན། ཞེས་པ་སྟེ། རིམ་བཞིན། ཨོཾ་བཛྲ་ཨཱ་ཡུཿ་ཥེ་སཱཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག་བདེ་བར་གཤེགས་པའི་
བསྟན་པ་དམ་པའི་ཆོས་མི་ནུབ་ཅིང་ཡུན་རིང་དུ་གནས་པར་གྱུར་ཅིག་སེམས་ཅན་ལྷག་པའི་བསམ་པ་རྣམ་པར་དག་པ་ཀུན་ཏུ་བཟང་པོའི་སྨོན་ལམ་ལ་འཇུག་པར་གྱུར་ཅིག་ཅེས་ཞིབ་སྙིང་པོས་མཛད་པའམ་
ཡང་ན་པདྨ་ལྕགས་ཀྱུའི་གདུགས་དཀར་ཆོ་ག་ལས་བྱུང་བ་ལྟར།    ༈   བསྟན་པ་ཡུན་རིང་གནས་པར་ཤོག་སེམས་ཅན་ལྷག་བསམ་དག་པ་ཡིས། །ཀུན་བཟང་སྨོན་
ལམ་འཇུག་པར་ཤོག་ཅེས་པ་གང་རུང་གིས་སྲོག་ཤིང་དང། ཁམས་གསུམ་སེམས་ཅན་མ་ལུས་པ། །སྟོབས་དང་མ་འདྲེས་ཆོས་དང་ནི། །དྲན་པ་ཉེར་གཞག་རྣམ་ཐར་བརྒྱད། །ཡེ་ཤེས་ལྔ་སོགས་ལྡན་འགྱུར་
ཤོག་ཨོཾ་པྲ་མར་ད་ན་ཡ་སཱཧཱ། ཞེས་གདུགས་དང།    ༈    །བདེ་བར་གཤེགས་པའི་སྐུ་གཟུགས་ལ། །དར་གྱི་ལྷབ་ལྷུབ་ལ་སོགས་པས། །བྱང་ཆུབ་བར་དུ་མཆོད་

[026B]ཨོཾ་པ་ཊི་ཀ་ལཾ་པ་ཡ་སཱཧཱ། ཞེས་ཅོད་པན་དང།    ༈    །ཕྱོགས་བཅུར་སྙན་པའི་བ་དན་གྱིས། །འཚེ་བ་མེད་ཅིང་ཆོས་ལྡན་པའི། །གྲགས་པས་རྒྱས་པར་འགེངས་པར་
ཤོག་ཨོཾ་པ་ཏཾ་ཀེ་སཱཧཱ། ཞེས་འཕན་དང།    ༈    །བདུད་བཞི་དག་ལས་རབ་རྒྱལ་ནས། །སྟོན་པའི་བསྟན་པ་ཟབ་མོ་དང། །མི་ནུབ་རྒྱལ་མཚན་ཐོབ་པར་ཤོག་ཨོཾ་ཀུམྦྷི་ར་དྷ་ཛ་ཡ་སཱཧཱ། ཞེས་
ཆུ་སྲིན་རྒྱལ་མཚན་དང།    ༈    །ཉོན་མོངས་ཚད་པས་གདུངས་པ་ལ། །ཐུགས་རྗེའི་བྱང་ཆུབ་སེམས་ཀྱི་གདུགས། །ཕུལ་བས་བདེ་བས་ཚིམས་གྱུར་ཅིག་ཨོཾ་བྲཧྨ་
ཎ་ཡེ་སཱཧཱ། ཞེས་གདུགས་དང།    ༈    །མཚན་དང་དཔེ་བྱད་རྫོགས་ཐོབ་ནས། །བལྟ་བས་མི་ངོམས་གཟུགས་ཀྱིས་ནི། །སེམས་ཅན་དོན་རྣམས་རྫོགས་བྱེད་ཤོག་ཨོཾ་རཏྣ་
མ་ལཾ་ཏྲཾ་སཱཧཱ། ཞེས་མེ་ཏོག་འཕྲེང་བ་དང།    ༈    །སྟོབས་བཅུ་ལྡན་པ་གླང་པོའི་གདན། །མི་འཇིགས་སེང་གེའི་གདན་དང་ལྡན། །རྫུ་འཕྲུལ་རྐང་པ་རྟ་ཡི་གདན། །དབང་བཅུ་
ཐོབ་པ་རྨ་བྱའི་གདན། །ཐོགས་མེད་ཤུགས་ལྡན་མཁའ་ལྡིང་གདན། །འདོད་དགུ་འབྱུང་བ་རིན་ཆེན་གདན། །སྐྱོན་གྱིས་མ་གོས་པདྨའི་གདན། །རང་བཞིན་འོད་གསལ་ཉི་ཟླའི་གདན། །གདན་རྣམས་མྱུར་དུ་ཐོབ་པར་ཤོག་ཨོཾ་སུ་དྷ་རི་ཛ་ཡེ་སཱཧཱ། ཞེས་

[027A]༄༅། །གདན་དབུལ། དེ་དག་ནི་མངའ་དབུལ་ཏེ། རྟེན་ཇི་ལྟར་ཡིན་སྐབས་དང་སྦྱར་བར་བྱའོ། །དེ་ནས་ཡེ་དཧར་བརྗོད་པ་སྔོན་དུ་འགྲོ་བས། དཀྱིལ་འཁོར་སོ་སོ་དང་འབྲེལ་བའི་ཤིས་པ་རྒྱས་པར་བརྗོད་ཅིང་
རོལ་མོའི་སྒྲ་དང་བཅས་པས་བསྒྲུབས་པའི་མེ་ཏོག་གི་ཆར་འབེབས། དེའི་མཇུག་ཏུ། ཨོཾ་སུ་པྲ་ཏིཥྛ་བཛྲ་ཡེ་སཱཧཱ། ཞེས་བརྗོད་ཅིང། མེ་ཏོག་ཐོགས་ཐལ་མོ་སྦྱར་ལ།    ༈    །
དགའ་ལྡན་དུ་ནི་གནས་པ་ལས། །ལྷ་མོ་སྒྱུ་འཕྲུལ་ལྷུམས་ཞུགས་ལྟར། །དེ་བཞིན་གཟུགས་དང་ལྷན་ཅིག་ཏུ། །འདི་རུ་མགོན་པོ་རྟག་བཞུགས་ནས། །བྱང་ཆུབ་སེམས་ནི་བསྐྱེད་པ་དང། །ཡོན་གྱི་བདག་པོའི་དོན་སླད་
དུ༑ ༑བདག་གི་འབྱོར་བ་ཉིད་ཀྱིས་ནི། །ཅི་འབྱོར་པ་ཡིས་མཆོད་པ་དང། །མེ་ཏོག་ལ་སོགས་འདི་བཞེས་ཤིག་བདག་དང་སློབ་མར་བཅས་རྣམས་ལ། །རྗེས་སུ་བརྩེ་བས་ཉེར་དགོངས་ནས། །ཀུན་གྱིས་འདི་ལ་བྱིན་
བརླབ་ཅིང། །འདི་ཉིད་དུ་ནི་བཞུགས་པར་རིགས། ཞེས་དང། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་
པའི་སེམས་ཅན་གྱི་ཁམས་རྣམས་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གསུང་ཐུགས་ཀྱི་རྟེན་འདི་

[027B] །དེ་ནས་
   ༈    །རྒྱལ་བ་སྲས་བཅས་དེང་འདིར་བདེ་ལེགས་ཤོག་ངན་སྡིག་ལོག་པའི་ཚོགས་རྣམས་བཅོམ་གྱུར་ནས། །རྒྱལ་སྲས་རིག་འཛིན་ཚོགས་རྣམས་འཕེལ་
དར་ཞིང། །ཞལ་མཐོང་ཙམ་གྱིས་བདེ་བའི་མཆོག་བརྙེས་ནས། །ཉི་ལྟར་ཞལ་དྲོ་ཟླ་ལྟར་འོད་གསལ་ཅིང། །བདག་དང་འགྲོ་ལ་ཞལ་དྲོ་བྱིན་ཆེ་ནས། །བསྐལ་པའི་མཐར་ཐུག་པར་དུ་བཞུགས་སུ་གསོལ། །ཇི་སྲིད་
མེ་དང་ཆུ་དང་ནི། །རླུང་གིས་བསྐལ་པ་འཇིག་བར་དུ། །སེམས་ཅན་ཀུན་གྱི་དོན་གྱི་ཕྱིར། །བཅོམ་ལྡན་ཁྱོད་ནི་བཞུགས་པར་མཛོད། ཅེས་བརྗོད་ལ་ཡིག་བརྒྱ་ལན་བདུན་བཟླས་ཏེ།    ༈   
བཞིན་དུ། །སྣ་ཚོགས་གཟུགས་ན་བཟུང་ནས་ཀྱང། །ཕྱོགས་བཅུའི་འཇིག་རྟེན་ཁམས་རྣམས་སུ། །དེས་ན་འགྲོ་བའི་དོན་ཀུན་མཛོད། ཅེས་གསོལ་བ་བཏབ། ལས་སྔགས་ཟློས་ཤིང་སྐུ་ལ་སོགས་པའི་སྟོད་དང་
དབུ་དང་སྨད་ཀྱི་ཆ་རྣམས་ལ། ལག་པ་གཡས་པ་རྡོ་རྗེ་དང་བཅས་པས་ལན་གསུམ་བསྐོར་ནས་བརྟན་པར་བྱའོ། །དེ་ནས།    ༈    ཞེས་པའམ། གཉིས་མེད་ཐུན་མོང་མ་ཡིན་ཞེས་སོགས་ཅི་

[028A]༄༅། །རིགས་པས་བསྟོད་དོ། །མཇུག་གི་སྡོམས་ནི།    ༈    །བཟོད་གསོལ་ཆོས་སྐྱོང་ཡོན་བདག་བསྒོ། །ཡོན་འབུལ་མཇུག་གི་ཆོ་གའོ། །ཞེས་པ་སྟེ། དེ་ཡང༑ རྒྱས་པར་བྱེད་ན། ལྷག་ཆད་ཁ་བསྐང་
བའི་ཕྱིར་ཞི་བའི་སྦྱིན་སྲེག་རྒྱས་པ་སོགས་བྱ་དགོས་ཏེ། པྲཛྙཱ་ནཀྵི་ཏས། དེ་ལྟར་མངའ་དབུལ་བྱས་ནས་ཀྱང། །སྦྱིན་སྲེག་ལས་ཀྱིས་རྫོགས་པར་བྱ། ཞེས་གསུངས་པའི་ཕྱིར། འབྲིང་བསྡུས་ལ་ཡིག་བརྒྱ་བཟླས་ཏེ།    ༈   
བློ་རྨོངས་པ་ཡིས། ཞེས་སོགས་དང། མ་རྙེད་ཡོངས་སུ་མ་ཤེས་དང། ཞེས་སོགས་ཀྱིས་བཟོད་པར་གསོལ་བའོ།།    ༈    མཆོད་གཏོར་རྒྱས་པར་བཤམས། བྱིན་གྱིས་བརླབས་ལ། སྤྱི་སྒོས་ཀྱི་
ཆོས་སྐྱོང་རྣམས་དང། ཕྱོགས་སྐྱོང་དང་འབྱུང་པོ་ཐམས་ཅད་ལ་གཏོར་མཆོག་རྒྱས་བསྡུས་ཅི་རིགས་པས་ཕུལ་ལ།    ༈    །སྐུ་གཟུགས་ཡུན་རིང་བསྲུང་དུ་གསོལ། །ཡོན་བདག་འདི་ནི་དེ་
སྲས་སོགས། །སློབ་མ་རྣམས་དང་བདག་ལ་ཡང། །ཀུན་ནས་ཞི་དང་རྒྱས་པ་དང། །རྟག་ཏུ་བཀྲ་ཤིས་མཛད་དུ་གསོལ། །མཆོད་ཚོགས་རྒྱ་མཚོས་དུས་ཀུན་དུ། །སྐུ་གཟུགས་འདི་དག་མཆོད་པར་མཛོད། །ཅེས་བཀའ་
བསྒོའོ། །དེ་ནས་ཡོན་བདག་བསྒོ་བ་ནི། སྦྱིན་བདག་གི་མདུན་དུ་མཆོད་པ་ཚར་གཅིག་བཤམས།    ༈    །སྐུ་གཟུགས་དག་ནི་ཁྱད་པར་དུ། །ཇི་ལྟར་གསུངས་པ་རབ་གནས་པ། །དེ་

[028B] །དེ་རྣམས་དོན་ནི་གྲུབ་ཟིན་གྱིས། །ཅི་བདེ་བར་ནི་མཆོད་པར་བྱོས། །ཁྱོད་ཀྱིས་གསོལ་བ་བཏབ་པ་བཞིན། །རབ་ཏུ་གནས་པ་བྱས་ཟིན་གྱིས། །མཆོད་པ་རྒྱུན་མི་འཆད་པ་དང། །ཞག་བདུན་བར་
དུ་མཆོད་པར་བྱོས། ཞེས་བརྗོད་ལ་ཡོན་བདག་བསངས་སྦྱངས། ལྷར་བསྐྱེད་ཕྱག་དང་བསྐོར་བ་བྱེད་དུ་གཞུག་ལག་ཏུ་མེ་ཏོག་འཕྲེང་བ་གཏད། མཆོད་པ་བཤམས་དེ་ཉིད་བྱིན་གྱིས་བརླབས་ཏེ་འབུལ་དུ་གཞུག་གོ་དེ་ནས་བཀྲ་
ཤིས་ཀྱི་རྫས་རྣམས་སྣོད་གཙང་མར་བཤམས། སློབ་དཔོན་གྱིས་བསངས་སྦྱངས་སྔོན་དུ་འགྲོ་བས། རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་རྒུད་པ་ཐམས་ཅད་སེལ་ཅིང་འདོད་དགུའི་ཕུན་ཚོགས་ཡིད་བཞིན་དུ་
སྩོལ་བའི་བཀྲ་ཤིས་ཀྱི་རྫས་སུ་གྱུར། ཅེས་བརྗོད་ཅིང་བསམས་ལ།    ༈    དེང་འདིར་ཡང་
སྦྱིན་པའི་བདག་པོ་འཁོར་དང་བཅས་པ་རྣམས་ཀྱང་མེ་ལོང་གི་རྫས་ལ་བརྟེན་ནས་བཀྲ་ཤིས་པར་གྱུར་ཅིག་   ༈    །ཡེ་ཤེས་རྒྱ་མཚོ་མཆོག་ཏུ་དག་གྱུར་ནས། །རྣམ་དག་ཆོས་ལ་ཐོགས་མེད་ལོངས་
སྤྱོད་པའི། །བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག་ཚིག་ལྷུག་པའི་ཐོག་མཐའ་གཉིས་སྔར་བཞིན་སྦྱར་ལ།    ༈    ཞེས་པ་དང།    ༈    །

[029A]༄༅། །སྨན་མཆོག་ཆོས་ཉིད་རབ་ཏུ་རྟོགས་གྱུར་ཏེ། །ཉོན་མོངས་ཟུག་རྔུ་མེད་པར་གྱུར་པ་ཡི། །བཀྲ་ཤིས་དེས་ཀྱང་སྡུག་བསྔལ་དག་གྱུར་ཅིག་    ༈    ཞེས་པ་དང་
   ༈    །སྙིང་པོ་རྣམ་དག་ཡེ་ཤེས་མཆོག་རྟོགས་ནས། །ཡོན་ཏན་ཀུན་གྱི་དབྱིངས་སུ་གྱུར་པ་ཡི། །བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག་    ༈   
པ་ཕྱག་ཏུ་ཕུལ་ཏེ། ཞེས་པ་དང།    ༈    །རྡོ་རྗེ་སེམས་དཔའི་ཚེ་ནི་རབ་བསྒྲུབས་ནས། །ཉོན་མོངས་སྐྱེ་ཤི་རྒྱུན་ཆད་གྱུར་པ་ཡི། །བཀྲ་ཤིས་དེས་ནི་ཚེ་ཡང་འཕེལ་གྱུར་ཅིག་    ༈   
ཤིང་ཐོག་བིལ་བ་ཕྱག་ཏུ་ཕུལ་ཏེ། ཞེས་པ་དང།    ༈    །འཇིག་རྟེན་འཇིག་རྟེན་འདས་པའི་སྤྱོད་པ་ཀུན། །བྱང་ཆུབ་སྙིང་པོ་མཆོག་ཏུ་དག་གྱུར་པའི། །བཀྲ་ཤིས་དེས་ཀྱང་དོན་ཀུན་
འགྲུབ་གྱུར་ཅིག་    ༈    ཞེས་དང།    ༈    །ཡེ་ཤེས་རྒྱ་མཚོ་ཉིད་དུ་དག་གྱུར་ཏེ། །ཆོས་རྣམས་མ་ནོར་ཡོངས་
སུ་སྟོན་པ་ཡི། །བཀྲ་ཤིས་དེས་ཀྱང་ཚིག་ལ་དབང་ཐོབ་ཤོག་    ༈    ཞེས་དང།    ༈    །ཆོས་རྣམས་མ་ནོར་དབང་དུ་བསྡུས་ནས་ཀྱང། །ཆོས་ཀྱི་

[029B] །བཀྲ་ཤིས་དེས་ཀྱང་ཁྱེད་སྲིད་བརྟན་གྱུར་ཅིག་    ༈    ཞེས་དང། ཡུངས་ཀར་རྡོ་རྗེའི་
རིགས་ཏེ་ཐམས་ཅད་དུ། །བགེགས་རྣམས་མ་ལུས་འཇོམས་པར་བྱེད་པ་ཡིས། །མཐུ་སྟོབས་ཡོན་ཏན་ཕུན་སུམ་ཚོགས་གྱུར་པའི། །བཀྲ་ཤིས་དེས་ཀྱང་བགེགས་རྣམས་ཞི་བར་ཤོག་ཅེས་བརྗོད་ཅིང། བཀྲ་ཤིས་ཀྱི་རྫས་རྣམས་རབ་
གནས་བྱས་པའི་རྟེན་རྣམས་ལ་འབུལ་བའི་ཚུལ་བྱ་ཞིང། བླ་མ་དང་ཡོན་བདག་དང་གྲལ་ན་གནས་པ་རྣམས་ཀྱིས་ཀྱང། དེ་དག་ལ་རེག་པས། བཀྲ་ཤིས་ཀྱི་རྫས་དེ་དག་གིས་ཤིན་ཏུ་བཀྲ་ཤིས་པར་འགྱུར་རོ། དེ་ནས་ཡོན་བདག་གིས་
ཀྱང༑ རྡོ་རྗེ་སློབ་དཔོན་དང་ཆོ་ག་བ་རྣམས་ཅི་འབྱོར་བའི་ཡོན་གྱིས་མཉེས་པར་བྱས་ལ། བསྔོ་བ་དང། སྨོན་ལམ་དང། བཀྲ་ཤིས་ཀྱི་དགའ་སྟོན་རྒྱས་པར་བྱའོ། །དེ་ནས་རྟེན་རྙིང་པ་དང་ཆག་གྲུམས་སུ་གྱུར་པ་རྣམས་གསོ་བ་དང་
རྒྱུ་དང་བཟོ་ངན་པ་རྣམས་བཟང་པོར་བྱེད་པ་དང། འོ་རྒྱལ་སར་བཞུགས་པ་རྣམས་གནས་ཕུན་སུམ་ཚོགས་པ་རྣམས་ལ་སྤོ་བ་སོགས་ལ། ཨརྐའི་ཆོ་ག་བྱ་རུང་ཞིང་བྱ་བར་ཡང་གསུངས་པ་ལྟར་བྱ་དགོས་པས། བྱ་བའི་ཚུལ་འདི་
ལྟར༑ རང་ལྷའི་རྣལ་འབྱོར་དང་ལྡན་པས་རྟེན་རྙིང་པ་དེ་དག་གི་མདུན་དུ་མཆོད་གཏོར་རྒྱ་ཆེན་པོ་བཤམས་པ་རྣམས་བྱིན་གྱིས་བརླབས། རྟེན་དེ་ལ་མཆོད་ཅིང། ཆོས་སྐྱོང་དང་གནས་དེའི་གཞི་བདག་སོགས་ལའང་མཆོད་གཏོར་

[030A]༄༅། །ཕུལ་ལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཕྱིར་དུ་རྟེན་རྙིང་པ་སྤོ་བའམ། ཞིག་པ་གསོ་བ། དན་པ་རྣམས་བཟང་པོར་བྱ་བའི་ཕྱིར་དུ། སང་ནང་པར་རབ་གནས་སྤོ་སྙམ་དུ་བསམས་
ལ༑ རབ་གནས་ཀྱི་སྙན་གསན་གྱི་ཚིག་ཐོག་མཐའ་རྣམས་འདྲ་བ་ལ། སང་ནི་རབ་གནས་སྤོ་བར་འཚལ་ཅེས་འདོན་པ་བསྒྱུར་ལ་སྙན་གསན་ཕབ། སང་ཡང་རྟེན་གྱི་དྲུང་དུ་མཆོད་པ་བཤམས། རྟེན་གྱི་མདུན་དུ་མེ་ལོང་གཡའ་
དག་པ་གཅིག་བཞག་ལ། རྟེན་རྙིང་པའི་གཟུགས་བརྙན་འཆར་དུ་བཅུག་སྟེ། བྱིན་གྱིས་བརླབས་པའི་མཆོད་པས་རྟེན་རྙིང་པ་ལ་མཆོད་ཅིང་བསྟོད་ནས། ཐུགས་རྗེ་ཡིས་ནི་བདག་ཅན་བདག་ཅེས་སོགས་ཐོག་མཐའ་སྦྱར་ལ། ད་ལྟ་
རབ་གནས་སྤོ་བར་འཚལ། ཞེས་འདོན་པ་སྤོས་ལ་གསོལ་བ་གདབ། །དཀྱིལ་འཁོར་དང་འབྲེལ་ན་སྒོ་བ་བཞིའི་སྔགས་རྒྱ་དང། །མ་འབྲེལ་ན་རང་ལྷར་གསལ་བའི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་གྱིས་
རྟེན་སྙིང་པའི་ཡེ་ཤེས་པ་དང་དམ་ཚིག་པ་གཉིས་ཀ་བཀུག་ནས་མེ་ལོང་ནང་གི་གཟུགས་བརྙན་ལ་དགུག་གཞུག་བཅིང་མཉེས་པར་བྱས་ཏེ། ཛཿ་ཧཱུཾ་བཾ་ཧོཿ་ཞེས་བརྗོད་ཅིང། ཡི་གེ་བརྒྱ་པས་བརྟན་པར་བྱས། སླར་ཡང་མཆོད་ཅིང་
བསྟོད་བཀྲ་ཤིས་གསོལ་ཏེ། དར་དམར་སེར་ཅི་རིགས་པས་དྲིལ་རྒྱབ་ཏུ་རྒྱས་བཏབ་དབུ་ཞབས་མ་ལོག་པར་མཆོད་གྲལ་དུ་བཞག་ལ་མཆོད་པ་འབུལ་ལོ། །རྟེན་གསར་པ་ཚར་བ་དང་རབ་གནས་དངོས་གཞིའི་ཚེ་མེ་ལོང་སྤྱན་

[030B]
ཅེས་པའམ། སྒོ་བ་བཞིའི་སྔགས་རྒྱས་རྟེན་གསར་པའི་དམ་ཚིག་པ་ལ་དགུག་གཞུག་བཅིང་མཉེས་པར་བྱས། དེ་རྗེས་ཡེ་ཤེས་པ་སྤྱན་འདྲེན་པ་སོགས་རབ་གནས་བཀྱུས་བཞིན་བྱའོ། །སློབ་དཔོན་ཨ་བྷ་ཡཱ་ཀ་ར་ནི། རྟེན་རྙིང་
པའི་ཡེ་ཤེས་པ་ལ་མཆོད་བསྟོད་བྱས། ཆོས་སྐྱོང་དང་གཞི་བདག་ལ་གཏོར་མ་བཏང་ནས། རྟེན་རང་བཞིན་གྱི་གནས་སུ་གཤེགས་སུ་གསོལ་བར་བཞེད་དོ། །དེ་ལྟར་རྒྱུད་སྡེ་དང་མཐུན་པར་རབ་ཏུ་གནས་པའི་ཆོ་ག་བྱས་ན་རྒྱུད་
སྡེ་ནས་གསུངས་པའི་ཕན་ཡོན་ལེགས་པར་འབྱུང་ཞིང། གནས་སྐབས་དང་མཐར་ཐུག་གི་དོན་ཐམས་ཅད་ཕུན་སུམ་ཚོགས་པར་འགྲུབ་པར་འགྱུར་རོ།    ༈    །འདིར་བརྗོད་པ། ཁྱབ་བདག་རྡོ་རྗེ་སེམས་དཔའ་ཡི། །ཞལ་གྱི་བུམ་
བཟང་ལས་འོངས་པའི། །རྣམ་མང་རྒྱུད་སྡེའི་ས་མུ་དྲ། །རྒྱ་བོད་མཁས་པའི་དེད་དཔོན་གྱིས། །རྣམ་དཔྱོད་གྲུ་ཡིས་ལེགས་བརྒལ་ཏེ། །རབ་གནས་གསེར་དངུལ་བེཌཱུརྱ། །པདྨ་རཱག་མརྒ་ཏ། །དབང་སྔོན་དོ་ཤལ་ལེགས་སྤེལ་ཏེ། །སྐལ་
བཟང་མགྲོན་པའི་རྒྱན་དུ་བཀོད། །དེ་ལྟ་ན་ཡང་བློ་མིག་རབ་རིབ་ཀྱི། །གཞན་དབང་གྱུར་པའི་མཁས་རྨོངས་སྣ་ཚོགས་པའི། །བློ་གྲོས་གཞོན་ནུས་མ་ལྕིབས་ཆོ་ག་ཡིས། །ལག་ལེན་ཡང་དག་ལྟར་སྣང་འདྲེས་པར་བྱས། །དེ་ལྟར་

[031A]༄༅། །མཐེང་ནས་ཡིད་ཅན་ཕན་བདེའི་གཉེན། །རབ་གནས་ཅན་གྱི་སྐུ་གསུང་ཐུགས་ཀྱི་རྟེན། །ཉི་ལྟར་བྱིན་རླབས་གཟི་བྱིན་གསེར་སྦྱངས་ཀྱིས། །འོད་སྟོང་རི་མོ་འགྱེད་ལ་རག་ལས་ཤིང། །བྱིན་རླབས་གཟི་
བྱིན་རབ་རྒྱས་པ། །སྒྲུབ་བྱེད་ཟླ་དང་བྲལ་བ་ཡང། །རྒྱུད་དང་མཁས་པའི་གཞུང་ལུགས་ལས། །འབྱུང་བ་སྤྱན་དབྱེའི་ཆོ་གར་ངེས། །དེ་ཕྱིར་རྒྱུད་དང་རྒྱ་གཞུང་དམ་པ་ཡི། །སྐྱེས་ཆེན་རྣམས་ཀྱི་རབ་གནས་ཆོ་གའི་ཚོགས།།
རྣམ་མང་མཐོང་ཞིང་ཐོས་པའི་བྱེད་པ་ཡིས། །ལེགས་བཤད་སྙིང་པོ་མ་ལུས་དྲིལ་ཏེ་བཀོད། །དེ་ལས་འོངས་པའི་རྣམ་དཀར་ལྷ་ཡི་ལམ། །འགེངས་དང་གཞན་ཡང་དུས་གསུམ་དགེ་བའི་མཐུས། །སྡུག་བསྔལ་གསུམ་
གྱིས་མནར་བའི་འགྲོ་བ་འདི། །འདྲེན་པའི་དེད་དཔོན་མཆོག་ཏུ་བདག་གྱུར་ཅིག་ཅེས་རབ་ཏུ་གནས་པའི་ཆོ་ག་དགེ་ལེགས་རྒྱ་མཚོའི་ཆར་འབེབས་ཞེས་བྱ་བ་འདི་སྔ་མོ་ནས་དགེ་སློང་བློ་བཟང་ཕུན་ཚོགས་སོགས་ངེད་རང་
གི་ཞབས་འབྲིང་པ་དུ་མས་བསྐུལ་ཞིང། འཕྲལ་དུ་ཆོས་ཀྱི་རྗེ་གསང་སྔགས་རབ་འབྱམས་པ་དཔལ་ལྡན་མཆོག་སྦྱིན་པ་ལ་སོགས་པ་རྒྱུད་པ་དཔོན་སློབ་རྣམས་ཀྱིས་མགྲིན་གཅིག་ཏུ་ཡིད་ཆེས་ཤིང་ཁུངས་བཙུན་
པའི་རབ་གནས་ཀྱི་ཆོ་ག་ལེགས་པར་བསྒྲིགས་པ་ཞིག་དགོས་ཞེས་ནན་གྱིས་བསྐུལ་བ་ལ་བརྟེན་ནས། རྒྱ་བོད་ཀྱི་རབ་གནས་ཀྱི་ཆོ་ག་མང་པོའི་དོན་ཁོང་དུ་ཆུད་པར་བྱས་ཏེ་འཐད་ཅིང་ལེགས་པའི་ཆ་ཐམས་ཅད་

[031B] ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སྦྱར་བའི་ཡི་གེ་པ་ནི་དགེ་སློང་བློ་བཟང་ཕུན་ཚོགས་ཀྱིས་བགྱིས་པ་འདིས་ཀྱང་རྒྱལ་
བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་མངྒ་ལཾ།།    ༈    །།ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་
ལ༑ ༑སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། སརྦ་ཛ་ག་ཏཾ།། །།



﻿༄༅། །རབ་གནས་ལེགས་བཤད་གནད་བསྡུས་བཞུགས། །

[001A] །ན་མོ་གུ་རུ་མྙྫུ་གྷོ་ཥཱ་ཡ། རབ་འབྱམས་རྒྱལ་བའི་དཀྱིལ་འཁོར་མ་ལུས་པའི། །ཁྱབ་བདག་དཔལ་ལྡན་བླ་མ་ལ་བཏུད་ནས། །དེ་ཡི་ཞལ་
གྱི་བདུད་རྩི་ཇི་བཞིན་དུ། །ལྷག་གནས་ཆོ་ག་མདོར་བསྡུས་བྲི་བར་བྱ། །དེ་ཡང་སྐུ་གསུང་ཐུགས་རྟེན་ལ་རབ་གནས་མདོར་བསྡུས་བྱ་དགོས་པ་བྱུང་ན་དེའི་
ཚུལ་ནི། རྟེན་རྣམས་གོ་རིམས་བཞིན་བཀྲམས་པའི་མདུན་དུ་ཆུ་གཉིས་ཉེར་སྤྱོད་སོགས་མཆོད་པ་དང། བགེགས་གཏོར་ཏིང་ལོ་ཆང་བུ་གུ་གུལ་ཡུངས་
ཀར་ཏེ་སྦྱང་ཆས། ཁྲུས་བུམ་མགུལ་ཆིངས་ཁ་རྒྱན་ཅན་དྲི་བཟང་གི་ཆུས་བཀང་བ། མེ་ལོང་ཁྲུས་དར་ཁྲུས་གཞོང་གོས་ཟུང་སོགས་ཁྲུས་ཆས། བཀྲ་ཤིས་
ཀྱི་འཐོར་འབྲུ། རྡོར་དྲིལ་སོགས་ཡོ་བྱང་ཐམས་ཅད་འདུ་བྱས་ལ། རང་ཡི་དམ་གང་བྱེད་ཀྱི་རྣལ་འབྱོར་གསལ་བཏབ་སྟེ། མཆོད་གཏོར་རྣམས་ལས་སྔགས་

[002A]༄༅། །ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་མཆོད་གཏོར་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཡོངས་སུ་གྱུར་
པ་ལས་འདོད་པའི་ཡོན་ཏན་ལྔ་དང་ལྡན་པའི་དམ་རྫས་སྤྱན་གཟིགས་མཆོད་པའི་བྱེ་བྲག་བསམ་གྱིས་མི་ཁྱབ་པ་ས་དང་བར་སྣང་གི་ཁྱོན་ཐམས་ཅད་ཡོངས་སུ་གང་
བར་གྱུར། ཨོཾ་སརྦ་བིད་པཱུ་ར་པཱུ་ར་སཱུ་ར་སཱུ་ར་ཨཱ་ཝ་རྟ་ཡ་ཨཱ་ཝ་རྟ་ཡ་ཧཱུཾ། བྫྲ་སྤར་ཎ་ཁཾ། ཞེས་པས་བྱིན་གྱིས་བརླབ། བུམ་པ་བསངས་སྦྱངས། སྟོང་པའི་ངང་ལས་
བཾ་ལས་བྱུང་བའི་རིན་པོ་ཆེའི་བུམ་པ་དཀར་པོ་ལྟོ་བ་ཆེ་བ་མགྲིན་པ་རིང་བ་མཆུ་འཕྱང་བ་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པ་ནང་རྟེན་
གྱི་དྲི་མ་ཐམས་ཅད་སྦྱོང་བར་ནུས་པའི་ཆུ་དང་བཅུད་ཀྱིས་གང་བར་གྱུར། ཡེ་དྷ་རྨཱ། ཅི་འགྲུབ་བཟླས་ཏེ་བསྒྲུབ། དེ་ནས། སྐུ་རྟེན་རྣམས་བསངས་སྦྱངས། སྟོང་

[002B]
ཕྱུག་མ་ལ་འཁྱུད་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ཞེས་རྡོ་རྗེ་འཆང་དུ་བསྐྱེད། གསུང་རྟེན་རྣམས་བསངས་སྦྱངས། སྟོང་པའི་ངང་
ལས་ཧྲཱི་ལས་པདྨ་ཧྲཱི་ས་མཚན་པ་ཡོངས་སུ་གྱུར་པ་ལས། འོད་དཔག་མེད་དམར་པོ་ཞལ་གཅིག་ཕྱག་གཉིས་ཀྱིས་པདྨ་དང་དྲིལ་བུ་འཛིན་པས་ཡུམ་གོས་དཀར་མོ་ལ་འཁྱུད་པ། རིན་
པོ་ཆེའི་རྒྱན་དང། ཞེས་པ་ནས། བཞུགས་པ། ཞེས་འོད་དཔག་མེད་དུ་བསྐྱེད། ཐུགས་རྟེན་རྣམས་བསངས་སྦྱངས། སྟོང་པའི་ངང་ལས་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ཡོངས་སུ་གྱུར་
པ་ལས། རྣམ་སྣང་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་བུ་འཛིན་པས་ཡུམ་སྤྱན་མ་ལ་འཁྱུད་པ། རིན་པོ་ཆེའི་རྒྱན་དང། ཞེས་པ་ནས། བཞུགས་པ། ཞེས་རྣམ་སྣང་དུ་
བསྐྱེད། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། རབ་ཏུ་གནས་པ་ལ་བར་དུ་གཅོད་པའི་བགེགས་ཀྱི་ཚོགས་རྣམས་མདུན་དུ་བཀུག་པར་གྱུར། ཨོཾ་སརྦ་བི་གྷྣཾ་ན་མཿ་སརྦ་ཏ་ཐཱ་ག་ཏེ་བྷྱོ་
[003A]༄༅། །བི་ཤྭ་མུ་ཁེ་བྷྱ་སརྦ་ཏད་ཁི་ཨུད་ག་ཏེ་སྥ་ར་ཎ་ཧི་མི་ག་ག་ན་ཁཾ་གྲྀཧྣེ་དཾ་བ་ལཾ་ཏི་ཡེ་སཱ་ཧཱ། ལན་གསུམ་གྱིས་གཏོར་མ་དང། ཨོཾ་སུམྦྷ་ནི་སུམྦྷ་ཧཱུཾ། གྲྀ་ཧན་གྲྀ་ཧ་ན་ཧཱུཾ་
གྲྀ་ཧྣཱ་པ་ཡ་གྲྀ་ཧྣཱ་པ་ཡ་ཧཱུཾ། ཨཱ་ན་ཡ་ཧོ་བྷ་ག་ཝན་བིདྱ་རཱ་ཛ་ཧཱུཾ་ཕཊ། ལན་གསུམ་གྱིས་ཏིང་ལོ་དང་ཆང་བུ་བསྔོ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་
དམ་པ་རྣམས་ཀྱི་བདེན་པ་དང། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་་ཉན་རང་ཆོས་སྐྱོང་སྲུང་མ་རྣམས་ཀྱི་བདེན་པ་
དང༑ བདེན་པའི་མཐུ་ལ་རྟེན་ནས་རབ་ཏུ་གནས་པ་ལ་བར་དུ་བཅོད་པའི་བགེགས་ཀྱི་ཚོགས་རྣམས་གཏོར་མ་འདིས་ཚིམ་པར་གྱིས་ལ་རང་རང་སོ་སོའི་གནས་སུ་སོངས་ཤིག་
གལ་ཏེ་མི་འགྲོ་ན་ཁྲོ་བོའི་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བས་མགོ་བོ་ཚལ་པ་བརྒྱར་འགས་པར་འགྱུར་བར་གདོན་མི་ཟའོ། །ཨོཾ་སུམྦྷ་ནི་སོགས་ཀྱིས་བགེགས་སྦྱངས། ཇི་ལྟར་བལྟམས་
པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བྷྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲི་ཡ་ཧཱུཾ་

[003B] །སེམས་ཅན་ལུས་ངག་ཡིད་གསུམ་སྒྲིབ་པ་སྦྱང་སླད་དུ། །རྒྱལ་བའི་སྐུ་གསུང་ཐུགས་ལ་ཁྲུས་ཆབ་འདི་གསོལ་བས། །སེམས་ཅན་
ལུས་ངག་ཡིད་གསུམ་སྒྲིབ་པ་དག་གྱུར་ཅིག་ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲི་ཡ་ཧཱུཾ། དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བསྒོས་པས་སྐུ་ཕྱིའོ། །ཨོཾ་
ཧཱུཾ་ཏྲཱཾ་ཧྲཱི་ཨཿ་ཀཱ་ཡ་བི་ཤོ་དྷ་ནེ་སཱ་ཧཱ། སྟོང་གསུམ་ཀུན་ཏུ་དྲི་ངད་ལྔང་བ་ཡི། །དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། །གསེར་སྦྱངས་བཙོ་མ་བྱི་དོར་བྱས་པ་ལྟར། །འོད་ཆགས་
འབར་བ་དེ་དག་བྱུག་པར་བགྱི། །སྣ་ཚོགས་དབང་པོའི་གཞུ་ལྟར་རབ་བཀྲ་ཞིང། །གང་ལ་རེག་ན་བདེ་བའི་རྒྱུར་འགྱུར་བ། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་
གོས་ཀྱིས་བརྒྱན་པར་ཤོག་རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། །རྒྱན་གཞན་ངག་གིས་བརྒྱན་པར་མི་འཚལ་ཡང། །རིན་ཆེན་རྒྱན་མཆོག་ཕུལ་བས་འགྲོ་ཀུན་གྱིས། །མཚན་
དཔེས་བརྒྱན་པའི་སྐུ་ལུས་ཐོབ་པར་ཤོག་ཅེས་ཁྲུས་གསོལ། ལྷ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོ་པོས་མཚན་པར་གྱུར། ཐུགས་ཀའི་ཧཱུཾ་ལས་

[004A]༄༅། །འོད་ཟེར་འཕྲོས། བསྒོམས་པ་དང་འདྲ་བའི་ཡེ་ཤེས་པ་རྣམས་སྤྱན་དྲངས། མ་ལུས་སེམས་ཅན་ཀུན་གྱི་མགོན་གྱུར་ཅིང། །བདུད་སྡེ་དཔུང་བཅས་མི་བཟད་འཇོམས་
མཛད་ལྷ། །དངོས་རྣམས་མ་ལུས་ཡང་དག་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །ལས་སྔགས་ཀྱིས་ཕྱི་འབྲང་གི་བགེགས་བསྐྲད། འདིར་ནི་
གཟུགས་དང་ལྷན་ཅིག་ཏུ། །འགྲོ་བའི་དོན་དུ་བཞུགས་ནས་ཀྱང། །ནད་མེད་ཚེ་དང་དབང་ཕྱུག་དང། །མཆོག་རྣམས་ལེགས་པར་སྩལ་དུ་གསོལ། །ཛཿ་ཧཱུཾ་བཾ་ཧོཿ་ཡེ་ཤེས་པ་རྣམས་དམ་
ཚིག་པ་དང་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་གི་ལྷ་རྣམས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་
བསྐུར་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། ཞེས་གསུངས་ཤིང་དབང་བསྐུར། སྐུ་གང་དྲི་མ་དག་ཆུ་ལྷག་མ་སྤྱི་གཙུག་ཏུ་གནས་
པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་གྱུར། ཅེས་བྱིན་རླབས་སྤྱན་འདྲེན་དབང་བསྐུར་རྒྱས་བཏབ་བྱ། ཨོཾ་སརྦ་ཏ་ཐཱ་ག་ཏ་ཨརྒྷཾ་ནས། ཤཔྟ་པྲ་ཏཱི་ཙྪ་ཧཱུཾ་སཱ་ཧཱ། མི་བསྐྱོད་རྡོ་རྗེ་ཡེ་

[004B] །རྡོ་རྗེ་དབྱིངས་ནི་མཁས་བ་ཆེ། །རྡོ་རྗེ་གསུམ་མཆོག་དཀྱིལ་འཁོར་གསུམ། །གསང་བའི་དབྱངས་ལ་ཕྱག་འཚལ་ལོ། །རྡོ་རྗེ་དཔག་མེད་རྒྱལ་པོ་ཆེ། །མི་རྟོག་ནམ་མཁའ་རྡོ་རྗེ་འཛིན། །འདོད་
ཆགས་ཕ་རོལ་ཕྱིན་པ་བརྙེས། །རྡོ་རྗེ་གསུང་ལ་ཕྱག་འཚལ་ལོ། །རྣམ་པར་སྣང་མཛད་དག་པ་ཆེ། །རྡོ་རྗེ་ཞི་བ་དགའ་བ་ཆེ། །རང་བཞིན་འོད་གསལ་མཆོག་གི་མཆོག་སྟོན་པ་རྡོ་རྗེ་ལ་ཕྱག་འཚལ། ཞིས་མཆོད་
བསྟོད་བྱ། ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་རབ་རིབ་བསལ་བ་ལྟར། །རྒྱལ་བ་རྣམས་ཀྱིས་ཁྱོད་ཀྱི་ནི། །མི་ཤེས་པ་ཡི་རབ་རིབ་བསལ། ཨོཾ་ཙཀྵུ་ཙ་ཀྵུ་ས་མནྟ་ཙཀྵུ་བི་ཤོ་དྷ་ནེ་སཱ་ཧཱ། ཞི་བ་ལ་
སོགས་པའི་ལས་རྣམས་བསྒྲུབ་པའི་དོན་དུ་སྦྱིན་བདག་ལ་སོགས་པ་ལ་ཡེ་ཤེས་ཀྱི་གཟིགས་པ་ལྷུར་མཛད་བར་གྱུར། ཅེས་སྤྱན་དབྱེ་བྱ། ཨོཾ་ཧཱུཾ་ཏྲཱཾ་ཧྲཱི་ཨཿ་ཞེས་དམ་ཚིག་བསྒྲག་སྐུ་རྟེན་ལ། ཨོཾ་ཨཱ་བྫྲ་
དཏྲི་ཀ་ཧཱུཾ་ཧཱུཾ། རྡོ་རྗེ་འཆང་ཡབ་ཡུམ་འོད་དུ་ཞུ་བ་ཡོངས་སུ་གྱུར་པ་ལས་སྐུ་བརྒྱན་གྱི་རྣམ་པར་གྱུར། ཅེས་དང། གསུངས་རྟེན་ལ། ཨོཾ་ཨཱ་ཨ་རོ་ལི་ཀ་ཨཱ་ཧཱུཾ་འོད་དཔག་མེད་ཡབ་ཡུམ་འོད་དུ་ཞུ་བ་ཡོངས་སུ་གྱུར་བ་
ལས༑ གསུང་རབ་པོ་ཏིའི་རྣམ་པར་གྱུར། ཅེས་དང། ཐུགས་རྟེན་སོགས་ལ། ཨོཾ་ཨཱ་ཛི་ན་ཛིཀ་ཨོཾ་ཧཱུཾ། རྣམ་སྣང་ཡབ་ཡུམ་འོད་དུ་ཞུ་བ་ཡོངས་སུ་གྱུར་པ་ལས་མཆོད་རྟེན་ནམ་གཙུག་ལག་ཁང་གི་རྣམ་པར་

[005A]༄༅། །གྱུར༑ ཅེས་གཟུགས་བསྒྱུར་བྱ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་
མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རྟེན་འདི་ལ་སྤྱན་དྲངས་པའི་ཡེ་
ཤེས་པ་རྣམས་རྟེན་འདི་འབྱུང་བ་བཞིས་མ་ཞིག་གི་བར་དུ་བརྟན་པར་བཞུགས་ནས། བདག་སོགས་རྣམས་ལ་མཆོག་མཐུན་གྱི་དངོས་གྲུབ་སྩལ་དུ་གསོལ། ཨོཾ་སུ་པྲ་ཏི་ཤྠ་བྫྲ་ཡེ་སྭ་ཧཱ། ཞེས་མེ་
ཏོག་གཏོར་ལ་ལན་གསུམ་བརྗོད། སླར་ཡང་ཨོཾ་སརྦ་ཏ་ཐཱ་ག་ཏ་ཨརྒྷཾ་ནས། ཤཔྟ་པྲ་ཏི་ཙྪ་ཧཱུཾ་སཱ་ཧཱ། ཕྱག་བྱར་འོས་པ་ཐམས་ཅད་ལ། ཞིང་རྡུལ་ཀུན་གྱི་གྲངས་སྙེད་ཀྱིས། །ལུས་བཏུད་པ་ཡིས་རྣམ་ཀུན་
ཏུ༑ ༑མཆོག་ཏུ་དད་པས་ཕྱག་འཚལ་ལོ། ཞེས་མཆོད་བསྟོད་བྱ། ཡེ་དྷཱ་རྨཱ་ཚར་བདུན་བརྗོད་དེ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་
སྤངས་ཤིང། །སངས་རྒྱས་པདྨ་རྒྱས་པའི་འདབ་འདྲའི་སྤྱན་མངའ་བ། །འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བར། །འཇིག་རྟེན་གསུམ་དུ་གྲགས་

[005B] །ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག་ལྷ་དང་མི་དང་
ལྷ་མ་ཡིན་གྱི་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག་ཡན་ལག་
དྲུག་ཅུ་གསུང་གི་བཀྲ་ཤིས་ཤོག་མཐའ་དག་དོན་རྟོགས་ཐུགས་ཀྱི་བཀྲ་ཤིས་ཤོག་རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག་འདོད་དགུའི་འབྱོར་པ་དབྱར་ཀྱི་མཚོ་ལྟར་འཕེལ། །སྐྱོན་མེད་
རིགས་ཀྱི་དལ་འགྲོ་རྒྱུན་ཆད་མེད། །ཉིད་མཚན་བློ་བཟང་དམ་པའི་ཆོས་ཀྱིས་འདའ། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག། ཅེས་ཤིས་པ་བརྗོད་པར་བྱའོ། །ཚུལ་འདི་དགེ་སློང་དྷ་རྨ་བྷ་དྲ་ཡིས། །
རང་གི་དྲན་པའི་དབང་པོ་གསོ་ཕྱིར་བྲིས། །དགེ་བས་མཁའ་མཉམ་འགྲོ་བ་མ་ལུས་པ། །ཕྱག་མཆོད་བཀུར་སྟིའི་ཞིང་དུ་འགྱུར་པ་ཤོག་བཀྲ་ཤིས་དགེ་ལེགས་འཕེལ།    ༈    །
མཆོད་བསྟོད་སྤྱན་དབྱེ་གཟུགས་བསྒྱུར་བྱ། །བརྟན་བཞུགས་མཆོད་བསྟོད་ཡེདྷར་འདོན། །ཤིས་བརྗོད་རབ་གནས་བསྡུས་པའི་སྡོམས། །སརྦ་མངྒ་ལཾ།། །།



﻿   ༈    འདིར་ཕོ་འཁོར་གཙོ་བོར་གྱུར་
པའི་གནོད་སྦྱིན་འཁོར་ལོར་རབ་གནས་མདོར་བསྡུས་བྱ་ཚུལ་ནི། ཡོ་བྱད་འདུ་བྱས་ནས་ལྷའི་རྣལ་འབྱོར་དང་ལྡན་པས། འཁོར་ལོ་ཁ་སྦྱར་ལས་སྔགས་ཀྱིས་བསངས། སྭ་བྷ་ཝས་སྦྱངས། སྟོང་པའི་
ངང་ལས་རྡོ་རྗེའི་ས་གཞི་རྭ་གུར་བླ་རེ་མེ་རི་དང་བཅས་པའི་དབུས་སུ་པདྨ་འདབ་བརྒྱད་ཀྱི་ལྟེ་འདབ་ཏུ་ཟླ་གདན་ལ་ཛཾ་དང་བཾ་ལས་དབུས་སུ་ཛི་བྷ་ལ་དང་ནོར་རྒྱུན་མ། ཤར་དུ་ནོར་བུ་བཟང་པོ་དང་ཟླ་འོད་
ལ༑ ལྷོར་གང་བ་བཟང་པོ་དང་སྦྱིན་མ། ནུབ་ཏུ་ནོར་སྦྱིན་དང་རབ་སྦྱིན་མ། བྱང་དུ་རྣམ་ཐོས་སྲས་དང་འཕགས་མ། ཤར་ལྷོར་རོལ་བའི་འཕྲེང་བ་དང་རབ་བཟང་མ། ལྷོ་ནུབ་ཏུ་འཛམ་བུ་འཁྱིལ་བ་དང་སྦས་
མ༑ ནུབ་བྱང་དུ་གདོང་གི་དབང་པོ་དང་ལྷ་མོ། བྱང་ཤར་དུ་སྤྱོད་པའི་དབང་པོ་དང་དབྱངས་ཅན་མ། ཐམས་ཅད་ཀྱང་སྐུ་མདོག་སེར་པོ་ཞལ་གཅིག་ཕྱག་གཉིས་པ། རིན་པོ་ཆེའི་རྒྱན་དང་དར་གྱི་ན་བཟའ་
ཅན༑ ཡབ་རྣམས་གཡས་བི་ཛ་པཱུ་ར་དང་གཡོན་ནེའུ་ལེ་བསྣམས་པ། ཞབས་ཕྱེད་བསྐྱིལ་གྱིས་གཏེར་མནན་པའི་བརླ་གཡོན་པའི་སྟེང་ན་ཡུམ་རྣམས་གཡས་བི་ཛ་པཱུ་ར་དང་གཡོན་འབྲས་ཀྱི་སྙེམ་འཛིན་ཅིང་

[034B] ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། དེ་ལས་འོད་ཟེར་འཕྲོས་པས་ཡེ་ཤེས་པ་དང་དབང་ལྷ་སྤྱན་དྲངས། །ཛཧཱུཾ་བཾ་ཧོཿ་གཉིས་སུ་མེད་པར་གྱུར་
དབང་ལྷས་དབང་བསྐུར། རིན་འབྱུང་གིས་དབུ་བརྒྱན་པར་གྱུར། མཆོད་པ་རྣམས་ཕུལ་དུ་བྱུང་བའི་ལྷ་རྫས་སུ་གྱུར། ཨོཾ་ཛཾ་བྷ་ལ་ས་པ་རི་ཝཱ་ར་ཨྲྒྷཾ་ནས་ཤཔྟ་པྲ་ཏཱིཙྪ་ཧཱུཾ་སཱ་ཧཱའི་བར་གྱིས་མཆོད། འགྲོ་ཀུན་
དབུལ་བའི་སྡུག་བསྔལ་མུན། །ཐུགས་རྗེའི་འོད་ཀྱིས་སེལ་མཛད་པ། །ཛམྦྷ་ལ་དང་ནོར་རྒྱུན་མ། །འཁོར་དང་བཅས་ལ་ཕྱག་འཚལ་བསྟོད། ལྷ་རྣམས་ཀྱི་ཐུགས་ཀར་ཟླ་གདན་ལ་ས་བོན་སྔགས་འཕྲེང་
གིས་བསྐོར་བའི་འོད་ཟེར་གྱིས་སྲིད་ཞིའི་དཔལ་འབྱོར་ཐམས་ཅད་བསྡུས་པར་བསམ་ལ། ཨོཾ་ཛམྦྷ་ལ་ཛ་ལེནྡྲ་ཡ་སཱ་ཧཱ། ཨོཾ་བ་སུ་དྷ་རི་ཎྱེ་སཱཧཱ། ཨོཾ་མ་ཎི་བྷ་དྲཱ་ཡ་སཱཧཱ། ཨོཾ་ཙནྡྲ་ཀཱནྟྱི་སཱཧཱ། ཨོཾ་པཱུ་རྞྞ་བྷ་དྲཱ་ཡ་
སཱཧཱ། ཨོཾ་དཏྟ་ཡཻ་སཱཧཱ། ཨོཾ་དྷ་ན་དཱ་ཡ་སཱཧཱ། ཨོཾ་སུ་དཏྟཱ་ཡཻ་སཱཧཱ། ཨོཾ་བཻ་ཤྲ་ཝ་ཎཱ་ཡ་སཱཧཱ། ཨོཾ་ཨཱྲྱ་ཡཻ་སཱཧཱ། ཨོཾ་ཧེ་ལི་མཱ་ལི་ནི་སཱཧཱ། ཨོཾ་སུ་བྷ་དྲཱ་ཡཻ་སཱཧཱ། ཨོཾ་པི་ཙི་ཀུཎྜ་ལི་ནི་སཱཧཱ། ཨོཾ་གུཔྟ་ཡཻ་སཱཧཱ་
ཨོཾ་མུ་ཁནྡྲཱ་ཡི་སཱཧཱ། ཨོཾ་དེ་བྱཻ་སཱཧཱ། ཨོཾ་ཙ་རནྡྲཱ་ཡ་སཱཧཱ། ཨོཾ་སྭ་ར་སྭ་སྟྱཻ་སཱཧཱ། ཞེས་བཟླ། གཏོར་མ་ཕུལ་དུ་བྱུང་པའི་ལྷ་རྫས་སུ་གྱུར། ཨོཾ་ཨཱ་ཧཱུཾ། ལན་གསུམ། ལྷ་རྣམས་ཀྱིས་གཏོར་མིའི་བཅུ་

[035A]༄༅། །ཐམས་ཅད་དྲངས་ཏེ་གསོལ་བར་གྱུར། ཨོཾ་ཛམྦྷ་ལ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ། མཆོད་བསྟོད་སྔར་བཞིན། ཛམྦྷ་ལ་ཡབ་ཡུམ་འཁོར་དང་བཅས་པ་
བསྒྲུབ་གཞི་འདི་ལ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་འདོད་པའི་དངོས་གྲུབ་སྩལ་དུ་གསོལ། ཞེས་གསོལ་བ་བཏབ་པས་དགྱེས་བཞིན་དུ་འོད་དུ་ཞུ་ནས་བྲིས་པའི་འཁོར་ལོའི་
རྣམ་པར་གྱུར། ཡེ་དཧར་དང་སུ་པྲ་ཏིཥྛ་བརྗོད་པར་བྱའོ། །འདི་དྷརྨ་བྷ་དྲས་བྲིས།།



﻿༄༅། །རབ་གནས་ཀྱི་བཤད་པ་ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེས་མཛད་པར་གྲགས་པ་བཞུགས་སོ།།

[001] །མཚར་སྡུག་དུར་སྨྲིག་གསར་བའི་ལང་ཚོ་ཉི་མ་བུམ་ལས་གསལ་པའི་སྐུ། །དྲུག་ཅུའི་སྒྲ་དབྱངས་སྙན་པའི་ཆོས་ཀུན་ཐོགས་མེད་འཆད་ལ་ཟླ་བྲལ་གསུང། །ཆ་ཤས་
རི་ཡིས་འགྲོ་འདིའི་ཁམས་དང་བསམ་པ་ཇི་བཞིན་གཟིགས་པའི་ཐུགས། །ཙོང་ཁ་པ་ཞེས་སྙན་པའི་གྲགས་པ་སྲིད་འདིར་ཆེས་ཆེར་སྒྲོགས་ལ་འདུད། །གང་གིས་བསྟན་པ་རིན་ཆེན་མཁས་མང་
སྐལ་ལྡན་གཞོན་ནུའི་དགའ་སྟོན་ལ། །འགྱེད་མཁས་གྲུབ་བའི་གོས་འཕང་མཐོར་གཤེགས་བློ་བཟང་རྒྱལ་བའི་ཤིང་རྟ་ཆེ། །རྒྱུད་སྡེའི་ངེས་གསང་ཇི་བཞིན་མཁྱེན་པའི་ཡེ་ཤེས་རབ་དང་ཕུལ་གྱུར་པ།།
ཁྱོད་ལས་གཞན་མིན་ནི་ཡི་སེང་གེར་གུས་པས་ཕྱག་བགྱིད་དོ། །དེ་ལྟར་འཇམ་མགོན་རྒྱལ་བའི་བསྟན་བསྡེར་བཅས་གཉེར་གཏད་སྲུང་མའི་ཚོགས། །བླ་མགོན་དབྱེར་མེད་ཕྱག་དྲུག་མགོན་དང་ཡུམ་

[002A]༄༅། །ཆེན་དང་བཅས་གནོད་སྦྱིན་བཞི། །ཕྱི་ནང་གསང་བའི་གཤིན་རྗེ་ལ་སོགས་བཀའ་ཉན་ལས་བྱེད་ཚོགས་བཅས་པར། །འདུད་ངོ་རྣམ་བཞིའི་འཕྲིན་ལས་བསྒྲུབ་ལ་ཉིན་མཚན་
གཡེལ་མེད་བྱར་མཛོད། །དེ་ལྟར་ཤིས་པ་བརྗོད་པ་དང་འཕྲིན་ལས་བཅོལ་པའི་སྙན་ཚིག་གིས་སྡུན་བསུས་ཏེ་སྐབས་ལ་འཇུག་པ་ནི། སྟོན་པ་མཉམ་མང་ཐུབ་པའི་དབང་པོ་དེ་ཉིད་ཀྱིས་བྱ་དཀའ་བ་འབུམ་
ཕྲག་གིས་ཉེ་བར་བསྐྲུན་པའི་སྐུ་གསུམ་གྱི་གོ་འཕང་མངོན་དུ་མཛད་དེ་གདུལ་བྱ་རྣམས་ཉིད་ཀྱིས་བརྙེས་པའི་གཏན་བདེའི་ལམ་མཆོག་དེ་ཉིད་ལ་འགོད་པའི་ཕྱིར་སྐུ་གསུང་ཐུགས་ཀྱི་འཕྲིན་ལས་བ་གྲངས་
ལས་འདས་པ་བསྟན་པ་རྣམས་ཀྱི་ནང་ནས་ཆེས་མཆོག་ཏུ་གྱུར་པ་ནི། ཆེད་དུ་བརྗོད་པའི་ཚོམས་ལས། སྲིད་པའི་ཟུག་རྡུ་གཅོད་མཛད་པའི། །ལམ་ནི་ཁྱོད་ལ་ངས་བསྟན་བྱ། །ཁྱེད་ཉིད་ཀྱིས་ནི་བསྒྲུབ་བྱ་

[002B] ༑དེ་བཞིན་གཤེགས་པ་སྟོན་མཛད་དེ། །ཞེས་དང། དེའི་འགྲེལ་པར། ཐུབ་རྣམས་སྡིག་པ་ཆུ་ཡིས་འཁྲུ་བར་མི་མཛད་ལ། །འགྲོ་བའི་སྡུག་བསྔལ་ཕྱག་གིས་ཀྱང་ནི་སེལ་བར་མི་མཛད་པར། །ཉིད་ཀྱི་རྟོག་པ་གཞན་ལ་སྦོ་བར་མཛད་པ་མིན། །ཆོས་
ཉིད་ཞི་བ་བསྟན་པས་གྲོལ་བར་མཛད་པ་ཡིན། །ཞེས་དང། རྗེ་བླ་མས་ཀྱང། །མཛད་པ་ཀུན་ལས་གསུང་གི་ནི། །མཛད་པ་མཆོག་ཡིན་ཞེས་གསུངས་པ་ལྟར། ཞལ་གྱི་བདུད་རྩི་ཇི་སྙེད་ཅིག་བཀའ་བསྩལ་པ་རྣམས་ཡིན་ཅིང། དེ་ལྟར་བཀའ་བྶྕལ་བ་ལ་
ཡང༑ དཀོན་མཆོག་ཏཱ་ལ་སོགས་མདོ་དང། ལྷ་མོ་བཞིས་ཞུས་སོགས་རྒྱུད་དང། རིམ་ལྔ། སྒྲོན་གསལ་སོགས་བསྟན་བཅོས་ནས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་གསུངས་པ་ཐམས་ཅད་བསྡུན་ཐེག་པ་ཆེ་ཆུང་གི་སྡེ་སྣོད་གཉིས་སུ་འདུ་ཞིང། ཐེག་པ་
ཆེན་པོ་ལ་ཡང་རྒྱུ་འབྲས་ཀྱི་ཐེག་པ་གཉིས་དང། འབྲས་བུའི་ཐེག་པ་ལ་ཡང་བཞི་ཡོད་པས། རབ་གནས་ཀྱི་རྒྱུད་འདི་རྒྱུད་སྡེ་འོག་མར་གཏོགས་ཤིང། དེའི་དོན་བཞིན་རབ་གནས་བྱེད་པ་ལ་གང་ལ་བྱ་བའི་གཞི། རབ་གནས་བྱས་མ་བྱས་ཀྱི་ཕན་ཡོན་དང་ཉེས་
དམིགས། རབ་གནས་བྱེད་པ་པོའི་རྟེན་གྱི་གང་ཟག་གནས་སྐབས་གང་ལ་བྱེད་པའི་དུས་ཀྱི་ཁྱད་པར། ཡུལ་གང་ནས་བྱེད་པའི་གནས་ཀྱི་ཁྱད་པར། ཚུལ་ཇི་ལྟར་བྱ་བའི་ཚེ་གའི་ཁྱད་པར་དང། ཆོག་ལ་ཡང་སྦྱོར་དངོས་རྗེས་གསུམ་སོགས་སྤྲོས་ནས་
འདའ་སྦྲད་ན་མཁས་པ་བློ་གྲོས་ཀྱི་མཐུ་དང་ལྡན་པ་རྣམས་ལ་དོན་དུ་མི་འགྱུར་བ་མ་ཡིན་ཀྱང། ལུང་འདྲེན་སོགས་ཀྱི་སྦྲོས་པ་དོར་ནས་གོ་བདེ་འཚམ་པ་རེ་བཇོད་པ་ནི་ཆོས་ཀྱིའང་རྩ་བར་འདུག་པས་དེ་ལྟར་བརྗོད་པར་བྱའོ། །འོ་ལགས་སོ་སྟོན་པ་ཡང་དག་བར་
[003A]༄༅། །རྫོགས་པའི་སངས་རྒྱས་དེ་ཉིད་ཀྱིས་གཞན་ཕལ་མོ་ཆེའི་སྙིང་ཐག་པ་ནས་རྗེས་སུ་ཡི་རང་བཙམ་ཡང་བྱ་དཀའ་བའི་གནས་བདག་གཞན་མཉམ་བརྗེས་བྱང་ཆུབ་ཀྱི་སེམས་གཉིས་དང་རྒྱལ་སྲས་ཀྱི་སྤྱོད་བརླབས་ཆེ་བ་རྣམས་ལ་
བསྐལ་པ་དུ་མར་གོམས་པ་ལས་མི་སློབ་པའི་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་མངོན་དུ་མཛད་དེ་གདུལ་བྱ་རྣམས་རང་རང་གི་སྐལ་བ་དད་འཚམ་པར་ཐར་པ་དང་ཐམས་ཅད་མཁྱེན་པའི་གོ་འཕང་ལ་འགོད་པའི་ཐབས་ཇི་སྙེད་ཅིག་བཀའ་བསྩལ་པ་
རྣམས་ལས། ད་ལམ་འདིར་ནི། རབ་གནས་ཀྱི་རྒྱུད་དུ། སྐྱེ་བོ་རབ་ཏུ་དད་པ་ཡིས། །བརྗོད་པའི་དགེ་བ་སྤེལ་བའི་ཕྱིར། །སོགས་དང། སྡོམ་འབྱུང་ལས་ཀྱང། སློབ་མ་དད་པས་གསོལ་འདེབས་པའི། །བསོད་ནམས་ཕྱིར་ནི་བྱ་བ་ཡིན།།
ཞེས་སོགས་རྒྱ་ཆེར་གསུངས་པ་ལྟར། སྦྱིན་པའི་བདག་པོ་རྣམས་ཀྱི་བསོད་ནམས་གོང་ནས་གོང་དུ་འཕེལ་བའི་ཕྱིར་རབ་ཏུ་གནས་པ་བྱ་བའི་སྐབས་ཡིན་ཅིང། དེ་ལྟར་རབ་གནས་བྱེད་པ་ལ་ཡང་གཞི་གང་ལ་བྱེད་པ་སོགས་དུ་མ་ཡོད་པ་ལས། དང་པོ་སངས་
རྒྱས་བྱང་སེམས་ཀྱི་སྐུ་གསུང་ཐུགས་རྟེན། དགེ་འདུན་ཀྱི་ཀུན་རྭ་གཙུག་ལག་ཁང། ཕྱག་མཚན། རྒྱན་དྲུག་བགྲང་འཕྲེང། སྐྱེ་བོའི་ཁང་བཟང། གདུགས་རྒྱལ་མཚན། མཚེ་འུ། རྫིང། ཁྲོན་པ། སྐྱེད་མོའི་ཚལ་སོགས་དུ་མ་ཡོད་
པ་ལས་འདིར་སྐུ་གསུང་ཐུགས་རྟེན་དང་གཙུག་ལག་ཁང་བཅས་ཡིན་ལ། དེ་ལྟ་བུའི་རྟེན་གཙུག་ལག་ཁང་དང་བཅས་པ་བཞེངས་བས་བསོད་ནམས་དཔག་ཏུ་མེད་པ་ཐོབ་པར་འགྱུར་བ་ཡང། ལེགས་ཉེས་ཀྱི་རྒྱུ་དང་འབྲས་བུ་སྟོན་པའི་མདོ་ལས། དེ་

[003B] དྲི་གཙང་ཁང་དང། གཙུག་ལག་ཁང་བརྩིགས་ན་མ་འོངས་པ་ན་གདོན་མི་ཟ་བར་རྒྱལ་པོ་བྱེད་ཅིང་སྐྱེ་བོ་མང་པོ་ལ་དབང་བྱེད་པར་འགྱུར་བས་གང་ཡང་དག་མི་ཉན་པ་མེད་པར་འགྱུར་རོ། །ཞེས་སོགས་དང་
སྤྱན་རས་གཟིགས་ཀྱི་མདོ་ལས། འཇིག་རྟེན་མགོན་པོ་སྐྱོབས་པ་ལ། །ཕྲེང་བའི་ཁང་པ་བྱས་ན་ནི། །དེ་ནི་གཡོག་འཁོར་མི་ཕྱེད་ཅིང། །རྒྱལ་པོ་འབྱོར་པ་ཆེན་པོར་འགྱུར། ཞེས་དང། དྲན་པ་ཉེར་བཞག་ལས་ཀྱང། རྟེན་དང་བརྟེན་
པར་ལེགས་བསྐྲུན་དང། །དགེ་འདུན་གནས་མ་ལ་བཅའ་བ་སོགས། །དགེ་ནས་དགེ་བར་རྟག་ཏུ་འགྱུར། །བསྐལ་བ་བྱེ་བ་སྟོང་དུ་ཡང། །དགེ་བ་ཡོངས་སུ་ཆུད་མི་ཟ། །ཞེས་དང། གསལ་རྒྱལ་ལ་གདམས་པའི་མདོ་ལས། མི་རྣམས་གང་
དག་རྒྱལ་བའི་གཙང་ཁང་བྱེད། །དེ་དག་འགྲོ་བ་རྣམས་སུ་འཁོར་བ་ན། །ལྷ་ཁང་གནས་འདྲའི་ཁང་ཁྱིམ་འོད་འབར་པ། །དུས་ཚིགས་ཀུན་ཏུ་བདེ་ལྡན་ཐོབ་པར་འགྱུར། །ཐ་མར་ཞི་བའི་གོ་འཕང་ཐོབ་པར་འགྱུར། །ཞེས་གསུངས་པ་སོགས་
མཐའ་ཀླས་ཤིང། ཁྱད་པར་རྫས་ལས་བྱུང་བའི་བསོད་ནམས་བདུན་འདུ་བྱས་ཀྱི་དགེ་རྩའི་མཐར་ཐུག་ཏུ་གསུངས་ཏེ། མདོ་ལས། རྫས་ལས་བྱུང་བའི་བསོད་ནམས་བདུན་དང། མ་བྱུང་བའི་བསོད་ནམས་བདུན་དང་ལྡན་པའི་རིགས་ཀྱི་བུའམ་
རིགས་ཀྱི་བུ་མོ་འདུག་ཀྱང་རུང། རྒྱུ་ཡང་རུང། གཉིད་ལོག་ཀྱང་རུང། གཉིད་མ་ལོག་ཀྱང་རུང། རྟག་ཏུ་རྒྱུན་མི་འཆད་པར་བསོད་ནམས་རྣམ་པར་འཕེལ་བར་འགྱུར་རོ་ཞེས་གསུངས་ཤིང། རྫས་ལས་བྱུང་བའི་བསོད་ནམས་བདུན་ཡང་

[004A]༄༅། །ཀུན་དགའ་རབ་གཙུག་ལག་ཁང། །མལ་སྟན་འཚོ་བ་ནར་མ་དང། །གློ་བུར་ནད་པ་ནད་གཡོག་དང། །ཡུལ་ངན་དུས་སུ་སྦྱིན་པ་ནི། །རྫས་ལས་བྱུང་བའི་བསོད་ནམས་བདུན། །ཞེས་པ་ལྟར་ཡིན། ཕན་ཡོན་དེ་
ལྟར་གྱི་གཙུག་ལག་ཁང་རབ་ཏུ་གནས་པ་བསྒྲུབ་པ་ལ་ཡང་རབ་གནས་ཀྱི་ངེས་ཚིགས། བྱེད་པ་པོའི་རྟེན། དུས། གནས། ཆོ་གའི་ཁྱད་པར་རྣམས་ལས། དང་པོ་ངེས་ཚིགས་དམ་ཚིག་པ་ལ་ཡེ་ཤེས་པ་རབ་ཏུ་འམ་ལྷག་པར་གནས་པར་
བྱེད་པས་ན་རབ་གནས་ཞེས་པའམ་དམ་ཚིག་པ་སོ་སོ་ལ་ཡེ་ཤེས་པ་སོ་སོ་གནས་པར་བྱེད་པས་ན་རབ་གནས་ཞེས་བརྗོད་པ་སོགས་རྣམ་གྲངས་མང། བྱེད་པ་པོའི་རྟེན་ནི་རབ་གནས་ཀྱི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང། །མཚན་
ཉིད་ཀུན་དང་ཡང་དག་ལྡན། །ཕྱག་རྒྱ་སྔགས་དང་ཆོག་ཤེས། །ལས་རྣམས་ཀུན་ལ་མཁས་པའོ། །ཞེས་དང། སློབ་དཔོན་ཀུན་སྙིང་གིས་ཀྱང། བརྟན་ཞིང་དུལ་ལ་བློ་གྲོས་ལྡན། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་
སྦྱོར་བ་ཤེས། །དཀྱིལ་འཁོར་འབྲི་བའི་ལས་ལ་མཁས། །དེ་ཉིད་བཅུ་ནི་ཡོངས་ཤེས་པ། །འདི་ནི་སློབ་དཔོན་ཡིན་ཞེས་བྱ། །ཞེས་གསུངས་ཤིང། དེ་ཉིད་བཅུ་ལ་ཡང་ཕྱིའི་དེ་ཉིད་བཅུ་དང། གསང་པའི་དེ་ཉིད་བཅུ་སྟེ་གཉིས་ཡོད་པས། རྒྱུད་སྡེ་འོག་
མའི་དབང་བསྐུར་རབ་གནས་སོགས་བྱེད་པ་ལ་ཕྱིའི་དེ་ཉིད་བཅུ་དང། བླ་མེད་ཀྱི་དབང་བསྐུར་རབ་གནས་བྱེད་པ་ལ་གསང་བའི་དེ་ཉིད་བཅུ་ཤེས་པ་དགོས། དེ་ལྟ་བུའི་རྡོ་རྗེ་སློབ་དཔོན་ལ་ཡང། བདེ་མཆོག་སྟོད་འགྲེལ་ལས། ཁྱིམ་གནས་དགེ་ཚུལ་དགེ་

[004B] །དམན་པ་འབྲིང་དང་མཆོག་ཡིན་ནོ། །ཞེས་དང། དྲི་མེད་འོད་ལས་ཀྱང། གསུམ་ལས་དགེ་སློང་མཆོག་ཡིན་འབྲིང། །དགེ་ཚུལ་ཞེས་བྱ་དེ་དག་ལས། །ཁྱིམ་ན་གནས་པ་ཐ་མའོ། །ཞེས་གསུངས་པ་ལྟར། དགེ་སློང་རྡོ་རྗེ་འཛིན་པ་མཆོག་
དགེ་ཚུལ་རྡོ་རྗེ་འཛིན་པ་འབྲིང། ཁྱིམ་པ་རྡོ་རྗེ་འཛིན་པ་ཐ་མར་གསུངས་པས་ན་རྟེན་སོགས་ཀྱི་སྒོ་ནས་འགྲུབ་རུང་ཙམ་ཡོད་ལ། དགེ་འདུན་ཡང། གོང་ནས་གོང་གི་སྔོམ་པ་ནི། །བུ་ཁྱོད་ཀྱིས་ནི་བསྲུང་བྱ་སྟེ། །ཞིས་གསུངས་པ་ལྟར། སོ་ཐར་ལས་
གོང་མ་བྱང་སེམས་དང། དེའི་གོང་མ་གསང་སྔགས་ཀྱི་སྡོམ་པ་སྟེ་གསུམ་ལྡན་རྡོ་རྗེ་འཛིན་པ་ཡིན་པས་རྟེན་གྱི་མཚན་ཉིད་ཚང། དུས་ཀྱང། སྤྱི་རྒྱུད་ལས། དཔྱིད་ཟླ་རབ་འམ་དཔྱིད་ཟླ་འབྲིང། །དགུན་དང་དཔྱིད་ཀྱི་ཐ་ཆུང་ངམ། །དབྱར་ར་དེ་བཞིན་
དབྱར་འབྲིང་པོ། །ཉི་མ་བྱང་དུ་གནས་པ་ཡིས། །ཞེས་དང། རབ་གནས་རུང་བའི་གཟའ་ཡང། དེ་ཉིད་ལས། ཕུར་བུ་གཟའ་ལྷག་པ་པ་སངས། །ཟླ་བའི་གཟའ་རྣམས་ཤེས་བྱས་ཏེ། །འདི་རྣམས་ལས་བྱས་བཟང་ལྡན་ཏེ། །རབ་ཏུ་གནས་པ་མཆོག་
ཏུ་ཤིས། །ཞེས་དང། སྐར་མ་གང་ལ་རུང་བ་ཡང། ཐམས་ཅད་དུ་ནི་ཆུ་སྟོད་དང། །སྣར་མགྲོ་ཞུན་དེ་བཞིན་དབོ། །ལག་པ་སྣྲུབ་དང་སྣྲོན་དང་ནི། །རྒྱལ་དང་ཆུ་སྨད་དེ་བཞིན་ནོ། །ཁྲུམ་སྨད་དག་ཀྱང་དེ་བཞིན་ཏུ། །རྒྱུ་སྐར་འདི་རྣམས་ཐམས་ཅད་
དུ༑ ༑སྐྱེ་དགུ་འཕེལ་ཞིང་དེ་ཡིས་ནི། །རབ་ཏུ་གནས་པ་མཆོག་ཏུ་བྱེད། །ཅེས་སྤྱིར་བཏང་ཉི་མ་བྱང་བགྲོད་ཀྱི་ཡར་ངོའི་དུས་དང། གཟའ་ཡང་ཞི་གཟའ་དང། སྐར་མ་ཡང་གོང་བཞིན་གསུངས་ཀྱང། དམིགས་གསལ་གྱི་དབང་དུ་བྱས་ན། རྒྱུད་

[005A]༄༅། །དེ་ཉིད་ལས། གཟའ་དང་སྐར་མ་འཛོམ་གྱུར་ན། །མར་གྱི་ངོ་ལའང་ཉེས་པ་མེད། །ཅེས་དང། གུར་ལས་ཀྱང། རྟག་ཏུ་དཀྱིལ་འཁོར་འབྲི་པར་བྱ། །རྟག་ཏུ་སངས་རྒྱས་རབ་གནས་བྱ། །ཟིན་པའི་དེ་མ་ཐག་པ་རུ། །རབ་
ཏུ་གནས་པ་མཆོག་ཏུ་འགྱུར། །ཞེས་དང། དེ་བཞིན་གཤེགས་པའི་རྡོ་རྗེའི་བདེ་མཆོག་དཀྱིལ་ཆོག་ལས་ཀྱང། རབ་གནས་དུས་ནི་ཐམས་ཅད་དུ། །སངས་རྒྱས་བཞུགས་སུ་འཇུག་པར་བཞེད། །ཅེས་གསུངས་པ་ལྟར་ལས། ད་ལམ་གཟའ་སྐར་
གྱི་འཕྲོད་སྦྱོར་ཕུན་སུམ་ཚོགས་པ་ཆེ་གེའི་དུས་ཡིན། གནས་ཀྱང། དབང་མདོར་བསྟན་ལས། །ང་ནས་སྐྱོང་ཆོས་ལྡན་ཞིང། །གང་ཞིག་ཁོ་ནར་སྐྱེ་དགུ་རྣམས། །བདེར་གནས་ས་འཛིན་རྩོད་མེད་པའི། །གནས་དེར་རྣལ་འབྱོར་བརྩམ་པར་བྱ། །
ཞེས་དང། བརྟག་གཉིས་ལས་ཀྱང། ཚལ་དང་སྐྱེ་བོ་མེད་གནས་དང། །བྱང་ཆུབ་སེམས་དཔའི་ཁྱམ་དང་ནི། །དཀྱིལ་འཁོར་ཁང་བའི་ནང་དུ་ཡང། །ཞེས་དང། དུས་འཁོར་ལས་ཀྱང། འཕགས་ཡུལ་བོད་ལི་རྒྱ་གར་དང། །ཀཻ་ལ་ཤ་དང་གངས་ཅན་
ཆེ༑ ༑ཞེས་དང། བདེ་མཆོག་ལས་ཀྱང། བོད་ཀྱི་ཡུལ་དང་དེ་བཞིན་དུ། །མཱ་ལ་ཡ་དང་པུ་ལི་སོགས། །ཞེས་དང། དཔལ་གསང་བ་འདུས་པར་ཡང། ཡང་ཐོག་དང་ནི་མཆོད་རྟེན་སོགས། །ཁྱིམ་དང་ལྷ་ཡི་གནས་རྣམས་སུ། །སངས་རྒྱས་ལ་སོགས་
རབ་གནས་ནི། །ཆོག་དག་དང་ལྡན་པས་བྱ། །ཞེས་གསུངས་པ་ལྟར་གྱི་བོད་ཀྱི་ཡུལ་དང། དེ་ཡང་བཀའ་གདམས་གླེག་བམ་གྱི་མཁའ་འགྲོ་མ་རྣམས་ཀྱི་རྡོ་རྗེའི་གླུར། ཤར་རྡོ་རྗེ་གདན་གྱི་བྱང་ཕྱོགས་ན། །གནས་པུར་རྒྱལ་བོད་ཅེས་བྱ་བ་ཡོད། །རི་མཐོན་པོ་

[005B] །མཚོད་མཱ་མོ་གཡུ་ཡི་མཎྜལ་ཡོད། གངས་དཀར་པོ་ཤེལ་གྱི་མཆོད་རྟེན་ཡོད། །སྤང་སེར་པོ་གསེར་གྱི་ལྷུན་པོ་ཡོད། །དྲི་ཞིམ་པོ་སྨན་གྱི་བདུག་སྤོས་ཡོད། །སྟོན་བཀྲ་བ་གསེར་གྱི་མེ་ཏོག་ཡོད། །ཅེས་གསུངས་པ་ལྟར་ཁྱད་པར་དུ་
འཕགས་ཤིང། དེའི་ནང་ཚན་མཁའ་འགྲོ་མ་གསང་པ་ཡེ་ཤེས་ཀྱིས། ས་པདྨ་འདབ་བརྒྱད་ཡུལ་གྱི་དབུས། །གནམ་འཁོར་ལོ་རྩིབས་བརྒྱད་ཕུགས་པའི་འོག་ཕྱོགས་བཀྲ་ཤིས་རྟགས་བརྒྱད་ཡོད་པའི་ས། །གནས་ཕུན་སུམ་ཚོགས་པ་དམ་པའི་ཡུལ། །
མི་ཁྱོད་ཀྱི་ཞིང་ཁམས་དམ་པ་ཡིན། །གནས་དེ་རུ་ལས་ཅན་དཔག་མེད་འདུ། །ཞེས་གསུངས་པ་ལྟར་གྱི་བཀྲ་ཤིས་པའི་དགེ་མཚན་དུ་མས་མངོན་པར་སྤུང་པའི་སྐྱིད་ཤོད་དབུས་རུའི་ཆ་དང། དེའི་ཡང་ནང་ཚན་འཇམ་དབྱངས་བླ་མ་ཙོང་ཁ་བ་ཆེན་པོས་
ཆོས་སྡིངས་སུ་དབུ་མ་རྩ་བ་ཤེས་རབ་ཀྱི་རྣམ་བཤད་རིགས་པའི་རྒྱ་མཚོ་ལྗགས་བརྩོམས་སྐབས་ནམ་མཁའ་ནས་གསེར་གྱི་ཡི་གེའི་འཕྲེང་བ་གསལ་བར་གཟིགས་པས་ས་ཆེན་པོ་ལ་སྦྱོང་བའི་སྐྱེ་འགྲོ་ཐམས་ཅད་ཀྱི་ཞིང་ས་ཐེག་ཆེན་གླིང་འདི་ཉིད་
འབྱུང་བར་གསང་བའི་མེ་ལོང་དུ་ལུང་བསྟན་པའི་དོན་བཞིན་པཎ་ཆེན་ཤཱཀྱ་ཡེ་ཤེས་ལ་འདུས་སྡེ་འདི་ཉིད་ཚུགས་ཤིག་པའི་བཀའ་གནང་པ་སྤྱི་བོར་བླངས་ཏེ་ས་ཕག་ལོ་འདེབས་པ་གནང་བའི་བཤད་སྒྲུབ་ཀྱི་སྡེ་ཆེན་པོ་འདིར་སངས་རྒྱས་དང་བྱང་ཆུབ་
སེམས་དཔའ་ས་ལ་སྤྱོད་པ་དུ་མ་ཡང་གོད་སྨོས་ཀྱི་གནས་ཕུན་སུམ་ཚོགས་པའི་མཚན་ཉིད་ཀྱང་ལེགས་པར་ཚང། ཆོ་གའི་ཁྱད་པར་ལ་ཡང། སྡོམ་འབྱུང་གུར་སོགས་མ་རྒྱུད་དང། རྡོ་རྗེ་འཕྲེང་བ་སོགས་རྒྱུད་གཞན་འགྲེལ་པ་དང་བཅས་པ་ནས་འབྱུང་བ་དང་

[006A]༄༅། །ཁྱད་པར་དུས་ཞབས་ཆེ་ཆུང་གཉིས་སོགས་དུས་འཁོར་གྱི་རབ་གནས་ཀྱི་རིགས་དང། སྣང་བྱེད་ཟླ་བ་སོགས་ཀྱིས་མཛད་པའི་གསང་འདུས་ཀྱི་རབ་གནས་ཀྱི་རིགས་དང། ཀུན་སྙིང་དང། པྲཛྙཱ་ཝ་ལི་ཏས་མཛད་པའི་རྣལ་འབྱོར་
རྒྱུད་ཀྱི་རབ་གནས་སོགས་འཕགས་ཡུལ་གྱི་རབ་གནས་ཕལ་ཆེ་བའི་དོན་འགྲེལ་བར་ལོ་ཆེན་རིན་ཆེན་བཟང་པོའི་སྡོམ་ཚིག་ཏུ་བྱས་པ་འདི་བོད་གངས་ཅན་གྱི་རབ་གནས་ཐམས་ཅད་ཀྱི་ཕྱི་མོ་ལྟ་བུ་ཡིན་ཅིང། རྗེ་བཙུན་ཆེན་པོ་གྲགས་རྒྱལ་གྱིས་སྡོམ་
ཚིགས་དེའི་འགྲེལ་པ་དོན་གསང་མཛད་ཅིང། བུ་སྟོན་ཐམས་ཅད་མཁྱེན་པའི་རབ་གནས་བཀྲ་ཤིས་རབ་རྒྱས་དང། རྗེ་བཙུན་ཙོང་ཁ་པ་ཆེན་པོའི་ཕྱག་ལེན་བཞིན་རྗེ་འདུལ་བ་འཛིན་པའི་རབ་གནས་རྒྱས་འབྲིང་བསྡུས་གསུམ་དང། དབྱངས་ཅན་བཞད་
པ་དགེ་འདུན་རྒྱ་མཚོའི་བཀྲ་ཤིས་སྙེ་མ། པཎ་ཆེན་ཐམས་ཅད་མཁྱེན་པའི་རབ་གནས་དགེ་ལེགས་རྒྱ་མཚོ། རྒྱལ་དབང་ལྔ་པ་ཆེན་པོའི་རབ་གནས་བཀྲ་ཤིས་འབུན་ཕྲག་གསར་ངོམས་སོགས་ཀྱི་དགོངས་པ་གཅིག་པར་སྦྱོར་དངོས་རྗེས་གསུམ་གྱི་སྒོ་
ནས་རབ་གནས་བགྱིད་པའི་ཕྱག་སྲོལ་ལྟར།  དེས་ན་ཁྱེད་ཀྱི་དེད་ལ་གང་གསོལ་པའི། ཞེས་གསུངས་པ་
ལྟར་རབ་ཏུ་གནས་པ་དེ་བདག་ཅག་རྣམས་ཀྱིས་ལེགས་པར་བསྒྲུབ་ཟིན་པའི་སྐུ་གསུང་ཐུགས་རྟེན་གཙུག་ལག་ཁང་དང་བཅས་པ་ལ་སེམས་དང་པས་སྤྱིར་རྒྱུན་དུ་མཆོད་པ་དང་ཁྱད་པར་ཞག་བདུན་པར་དུ་མཆོད་པ་རྒྱུན་མི་འཆད་པར་བྱ་རིགས་ཏེ། དེ་

[006B] གསལ་རྒྱལ་ལ་གདམས་པའི་མདོ་ལས། མི་རྣམས་གང་དག་སངས་རྒྱས་མཆོད་རྟེན་ནམ། །སྐུ་གཟུགས་དག་ལ་མགོས་གཏུགས་གུས་ཕྱག་
འཚལ། །དེ་དག་ལྷ་རྣམས་དང་ནི་མི་རྣམས་ཀྱིས། །ཆེར་ཡང་ཆེ་བར་བཀུར་བའི་གནས་སུ་འགྱུར། །ཞེས་དང། དཔའ་བོའི་ཟ་མ་ཏོག་ལྟ་བུའི་གདམས་ལས། མཎྜལ་མེ་ཏོག་བཅས་བྱེད་པ། །འགྲོ་བའི་བདག་པོ་ཚེ་རིང་བཞིན། །སྣ་ཚོགས་ནད་ཀྱི་འཇིགས་
ལས་གྲོལ། །གང་ཡིན་དེ་ཡིས་སྐད་ཅིག་འཐོབ། །ཅེས་དང། སྤྱན་རས་གཟིགས་ཀྱི་མདོ་ལས། དེ་བཞིན་གཤེགས་པ་ལ་སུ་ཞིག་མེ་ཏོག་དང། ཕྲེང་བ་དང། སྤོས་དང། གདུགས་དང། རྒྱལ་མཚན་དང། པ་དན་དང། རོལ་མོའི་སྒྲ་དང། བྱུགས་
པ་རྣམས་ཀྱིས་བསྟི་སྟང་བྱེད་པ་དེའི་བསོད་ནམས་ཀྱི་ཕུང་པོའི་མཐའ་རྟོགས་པར་མི་ནུས་ཏེ་དེའི་མཐའ་ནི་ཐེག་པ་གསུམ་པོ་ལས་ཐེག་པ་གང་ཡང་རུང་བའི་མྱ་ངན་ལས་འདས་པའི་མཐར་ཐུག་པ་མ་གཏོགས་པར་བསོད་ནམས་ཀྱི་ཕུང་པོ་དེའི་ཕྱི་མའི་མཐར་
ཡང་ཟད་པར་མི་ནུས་སོ། །ཞེས་གསུངས་པ་སོགས་མཐའ་ཀླས་པའི་ཕྱིར། དེས་ན་དེ་ལྟ་བུའི་མཆོད་པ་འབུལ་དགོས་པའི་མཚོན་བྱེད་དུ་སྤྱིན་བདག་གི་མདུན་དུ་མཆོད་པ་བཤམས་བྱིན་གྱིས་བརླབས་སྟེ་འབུལ་དུ་འཇུག་པའི་ཕྱག་ལེན་གདའ་བས་དེད་རྣམས་
ཀྱིས་མཆོད་པ་བྱིན་གྱིས་རླབས་པ་ན་ཆོ་གའི་ཚིག་རིས་བཞིན་མཆོད་རྫས་རྣམས་བདེ་སྟོང་དབྱེར་མེད་ཀྱི་རང་བཞིན་ཅན་བདེ་བ་ཁྱད་པར་ཅན་བསྐྱེད་པའི་ནུས་ལྡན་དུ་གྱུར་སོང་སྙམ་པ་དང། མཆོད་པ་འབུལ་པའི་ཚེ་དེད་ཅག་གི་སྔགས་ཚིག་གིས་འབུལ་བ་ན་ཁྱེད་

[007A]༄༅། །རང་གིས་དངོས་སུ་ཕུལ་བའི་སྟང་ཀ་བྱས་ཏེ་ཕུལ་བས་མཆོད་ཡུལ་རྣམས་ཀྱི་ཐུགས་རྒྱུད་ལ་ཟག་མེད་ཀྱི་ཐུགས་རྒྱུད་ལ་ཟག་མེད་ཀྱི་བདེ་བ་ཆེས་འཕུལ་དུ་བྱུང་བ་སྐྱེས་སོང་སྙམ་པ་གནང་ནས་འབུལ་བར་ཞུ་ཞེས་བརྗོད་ལ་མཆོད་པའི་བྱིན་རླབས་སོགས་ལ་
འཇུག་པར་བྱའོ། །དེ་ལས་སྤྲོས་ཏེ་བྱ་འདོད་ན། སྟོན་པས་ཐུགས་བསྐྱེད་ཚུལ་དང་ཚོགས་བསགས་ཚུལ། སངས་རྒྱས་ཚུལ་དང་ཆོས་འཁོར་བསྐོར་ཚུལ་སོགས་མི་འདྲ་བ་མང་དུ་འབྱུང་བའི་རིམ་པ་དང། ཆོས་ལ་ཡང་མདོ་སྔགས་གཉིས་སུ་མེད་
ཚུལ་མདོ་སྔགས་ལ་མཆོག་དམན་ཡོད་པའི་རྒྱུ་མཚན། སྔགས་གྱི་ཡང་རྒྱུད་སྡེ་འོག་མ་འོག་མ་ལས་གོང་མ་གོང་མ་ཁྱད་པར་འཕགས་ཚུལ་དང། རབ་གནས་ལ་ཡང་སྐུ་གཟུགས་ཀྱི་ཆགས་ཚད་དེ་བསྒྲུབ་ཚུལ། དེ་ནས་ཁྲུས་བྱས་ཏེ་རིང་བསྲེལ་སྙིང་
པོ་ཅན་དུ་བྱ་བ་སོགས་ལོ་ཆེན་གྱི་སྡོམ་ཚིག་ལྟ་བུའི་ཚིག་དྲངས་ཏེ་སྦྱོར་དངོས་རྗེས་གསུམ་གྱི་སྒོ་ནས་རབ་གནས་བྱ་ཚུལ། ཞི་རྒྱས་ཀྱི་སྦྱིན་སྲེག་དང། ཆོས་སྐྱོང་བསྒོ་ཚུལ་སོགས་ཀྱི་བར་ཡང་བརྗོད་པའི་ཕྱག་སྲོལ་ཡོད་པ་ལྟར་བྱས་པས་ཆོག་གོ་ཐ་མ་ལ་
དངོས་པོ་རབ་གནས་གསེར་འགྱུར་རྩིས། །ཕན་བདེའི་ཞིང་ས་མཆོག་ཏུ་བསྒྱུར་བྱེད་པའི། །སྐྱེ་དགུའི་རེ་སྐོང་དབག་བསམ་ལྗོན་པ་ཆེ། །བཀྲ་ཤིས་བྱེ་བའི་གཟི་འོད་འདི་སྤྲོས་པའི། །དགེ་བ་ཁ་བའི་རྡུལ་བརྩེགས་ལྷུན་པོ་ཡིས། །སྲིད་འདིའི་ཉོན་མོངས་ཚ་
གདུངས་རབ་བསིལ་ཏེ། །ཟག་མེད་བདེ་བའི་ཁ་ཟས་རོ་བརྒྱ་པར། །ལོངས་སུ་སྤྱོད་པའི་སྐལ་བཟང་ཐོབ་པར་ཤོག་འདིས་ཀྱང་བློ་བཟང་གྲགས་སྙན་བསྟན་པའི་གདུགས། །སྲིད་རྩེའི་ཡུལ་སར་བསྒྲེང་བའི་གྲིབ་བསིལ་ལ། །མཐའ་ཡས་འགྲོ་བས་

[007B] །སྐུ་གསུམ་རྫོགས་ལྡན་དཔལ་ལ་སྤྱོད་པར་ཤོག་བདག་ཀྱང་བློ་བཟང་རྒྱལ་བསྟན་རྒྱ་མཚོ་ཆེ། །ཐོས་བསམ་སྒོམ་པའི་རྫིང་གིས་ལེགས་བརྒལ་ཏེ། །སྐུ་གསུམ་འདོད་པ་འཇོ་བའི་ཡིད་བཞིན་དབང། །ཕུལ་བྱུང་དགའ་བདེའི་
དཔལ་ལ་སྤྱོད་པར་ཤོག་ཅེས་བཀྲ་ཤིས་བྱེ་བའི་གཟི་འོད་ཕྱོགས་བརྒྱར་འབར་བ་འདི་ནི་གྱིན་བ་ཞིག་གིས་ཅི་ཐོན་ཐོན་དུ་སྨྲས་པའོ། །མང་ལཾ་



﻿   ༈    ཞེས་པའི་མངའ་ནི་མངའ་ཐང་ལོངས་སྤྱོད་ཀྱི་རྒྱུ་ཡོ་བྱད་དང། དབུལ་ནི། འབུལ་བའི་མ་འོངས་བའི་ཚིག་སྟེ། དཔེར་ན། བསྐང་གསོའི་ལྷ་མོ་དང་ཞལ་བཞི་པའི་ཆས་འབུལ་ཞེས་པ་ལྟ་བུའོ། །འདི་ལ་གཉིས། སྤྱིའི་
མངའ་དབུལ་དང། བྱེ་བྲག་གི་མངའ་དབུལ་ལོ། །དང་པོའི་སྡོམ་ནི། ཆུ་བཞི་ཉེར་སྤྱོད་འདོད་ཡོན་ལྔ། །ནང་མཆོད་དབུལ་ཞིང་བསྟོད་པ་བྱ། །དཀྱིལ་འཁོར་རྟགས་བརྒྱད་ཁྲུས་གོས་རྒྱན། །འདོད་ཡོན་རིན་ཆེན་བདུན་དང་བཅུད། །
གདུགས་སོགས་འབྲུ་དང་རིན་ཆེན་ལྔ། །སྨན་དང་བཀྲ་ཤིས་སྤྱི་ཡིའོ། །ཞེས་པ་ལྟར་རོ། གཉིས་པ་བྱེ་བྲག་གི་མངའ་དབུལ་ལ་གསུམ་སྐུ་གཟུགས་ཀྱི་མངའ་དབུལ། གླེགས་བམ་གྱི་མངའ་དབུལ། མཆོད་རྟེན་གྱི་མངའ་དབུལ་ལོ། །
དང་པོའི་སྡོམ་ནི། སྤུ་གྲི་འདྲེག་སྤྱད་སོ་མངས་དང། །ཤངས་དབྱེ་ཚེམས་ཤིང་སྙན་ཞལ་དབྱེ། །ཞེས་པའོ། །གཉིས་པའི་སྡོམ་ནི། ཁྲི་གོས་གླེགས་ཤིང་གླེགས་ཐག་གོ་ཞེས་པའོ། །གསུམ་པའི་སྡོམ་ནི། སྲོག་ཤིང་འཁོར་ལོ་ཅོད་
པན་འཕན། །རྒྱལ་མཚན་གདུགས་དང་འཕྲེང་བ་གདན། །ཞེས་པའོ། །འདི་ནི་ཆོ་ག་ཤིན་ཏུ་དཀའ་བ་ཞིག་སྟེ། དཔེར་ན་སྐུ་གཟུགས་ཀྱི་མངའ་དབུལ་གྱི་ནང་ཚན་ཚེམས་ཤིང་ལ་མཚོན་ན། རྒྱལ་བའི་ཚེམས་དཀར་བཞི་

[009B] །མི་གཙང་རྡུལ་གྱིས་མ་གོས་ཏེ། །བཀུར་སྟིང་རིན་ཆེན་ལྗོན་ཤིང་གིས། །རྒྱལ་བའི་ཚེམས་ནི་དབྱི་བར་བྱ། །དཀར་ལ་ཐགས་བཟང་བཞི་བཅུ་ཚང་བའི་ཚེམས། །བརྒྱད་ཁྲི་བཞི་སྟོང་ཆོས་ལ་མངའ་བསྒྱུར་ཡང། །བདག་ཅག་དང་
པས་ཚེམས་ཤིང་འབུལ་ལགས་ཀྱིས། །འགྲོ་བས་སངས་རྒྱས་གསུང་དབྱང་ཐོབ་པར་ཤོག་ཨོཾ་བཛྲ་དནྦྷ་ ཞེས་གསེར་དངུལ་ལས་བྱས་པའི་ཚེམས་ཤིང་གིས་ཕྱེ་ཞིང་འདྲུ་བའི་ཚུལ་བྱའོ། །ཞེས་
གསུངས་པ་ལྟར་རོ། །དེ་ཡང་རབ་གནས་རྒྱས་འབྲིང་བསྡུས་གསུམ་དང། རྒྱས་པ་ལའང་རྒྱས་འབྲིང་བསྡུས་གསུམ་ཕྱེ་ནས། རྒྱས་པའི་རྒྱས་པར་གཞུང་ཡོངས་རྫོགས་དང། རྒྱས་པའི་འབྲིང་པོར་ཚིགས་བཅད་དང་པོ་དང་
སྔགས་གཉིས་ཙམ་དང། རྒྱས་པའི་བསྡུས་པར་སྔགས་རྐྱང་པ་ཙམ་དང། རབ་གནས་འབྲིང་པོར་སྤྱིའི་མངའ་དབུལ་ཙམ་བྱེད་པར་གསུངས་པའི་ཤུགས་ལ། རབ་གནས་བསྡུས་པར་མངའ་དབུལ་འབྲིང་པོ་ཙམ་མམ། མཎྜལ་གྱི་སྟེང་དུ་མཁོ་
དགུའི་ཡོ་བྱད་ཐམས་ཅད་ཡོད་པར་མོས་ནས་འབུལ་བའམ། མེད་ཀྱང་ཆོག་པར་མངོན་ལགས་



﻿   ༈    རབ་གནས་ཤིན་ཏུ་བསྡུས་པའི་སྡོམ་ཚིག་རྗེ་བདག་ཉིད་ཆེན་པོའི་ཕྱག་བཞེས་འདུལ་འཛིན་གྲགས་པ་རྒྱལ་མཚན་གྱི་ཟིན་བྲིས་སུ་བཀོད་པ་ལས། སྔོན་འགྲོ་གཏོར་མ་མཆོད་རྫས་རྣམས། །བསངས་སྦྱངས་
བསྐྱེད་ནས་བྱིན་གྱིས་བརླབས། །བདག་བསྐྱེད་རྟེན་བསྐྱེད་སྦྱང་བ་བྱ། །སྐུ་སོགས་བྱིན་བརླབ་ཡེ་ཤེས་དྲངས། །བསྐྲད་གཞུག་དབང་ལྷ་སྤྱན་དྲངས་ཏེ། །དབང་བསྐུར་རིགས་བདག་གིས་རྒྱས་གདབ། །སྤྱན་དབྱེ་མཆོད་བསྟོད་

[008A]༄༅། །གཟུགས་བསྒྱུར་བྱ། །ཤིས་པ་བརྗོད་དང་བརྟན་བཞུགས་བྱ། །སླར་ཡང་ཤིས་པ་བརྗོད་པའོ། །ཞེས་གསུངས་པ་ལྟར། འཇིགས་བྱེད་བཅུ་གསུམ་མ་ལ་བརྟེན་ནས་བྱེད་ན། སྔོན་འགྲོ་
གཏོར་མ་ཞེས་པ་ནི། བདག་བསྐྱེད་ཀྱི་ཐོག་མ་སྔོན་འགྲོ་གཏོར་མ་ནས་ཡིན་པར་ཟ་མ་ཏོག་ནས་འབྱུང་བ་ལྟར་ཏེ་འོན་ཀྱང་འཕྲིན་འཆོལ་གྱི་ཚེ་རབ་གནས་ཀྱི་བྱ་བ་ལ་བར་གཅོད་བཟློག་པར་གསོལ་བ་གདབ་དགོས་
པའི་དོན་ཏོ། །མཆོད་རྫས་རྣམས། བསངས་སྦྱངས་བསྐྱེད་ནས་བྱིན་གྱིས་བརླབ། ཅེས་པ་ནི། བདག་བསྐྱེད་ཀྱི་མཆོད་པ་དང་ལྷན་ཅིག་ཏུ་མདུན་བསྐྱེད་ཀྱི་མཆོད་པ་བྱིན་རླབས་བྱ་བ་དང། བདག་བསྐྱེད་ཅེས་པ་ནི་
ཚོགས་ཞིང་མཆོད་པ་ནས་ཉེར་བསྡུའི་ །སྡོམ་ཚིག་ཏུ་མི་གསལ་ཡང་དེའི་དོན་འགྲོལ་བའི་ཚེ་སྐབས་འདིར་བུམ་སྒྲུབ་གསུངས་པ་བཞིན་བྱ་དགོས་ཏེ་འོག་ཏུ་རྟེན་ལ་ཁྲུས་གསོལ་བྱ་དགོས་པས་སོ། །རྟེན་
བསྐྱེད་ཅེས་པ་ནི། རྟན་རྣམས་སོ་སོའི་དམ་ཚིག་པ་བསྐྱེད་པ་སྟེ། དེ་ཡང་བསངས་སྦྱངས་བྱས་ཏེ་པད་ཉི་གཉིས་དང་པད་ཟླའི་སྟེང་དུ་ཆོ་ག་གསུམ་གྱིས་སྐུ་རྟེན་རྣམས་གཙོ་བོ་ཡབ་ཡུམ་དང། གསུང་རྟེན་རྣམས་འདོད་ཆགས་
གཤིན་རྗེའི་གཤེད་ཡབ་ཡུམ་དང་ཐུགས་རྟེན་བཞུགས་ཁང་གཏི་མུག་གཤིན་རྗེའི་གཤེད་ཡབ་ཡུམ་དུ་བསྐྱེད་པའོ། །སྦྱང་བ་བྱ། ཞེས་པ་ནི། གཏོར་མ་བྱིན་ནས་བགེགས་སྦྱང་བ་དང། ཁྲུས་གསོལ་བྱས་ནས་དྲི་མ་སྦྱང་བའོ། །སྐུ་

[008B] དམ་ཚིག་པར་བསྐྱེད་པ་རྣམས་ཀྱི་སྐྱེ་མཆེད་དང་སྐུ་གསུང་ཐུགས་བྱིན་རླབས་བྱ་བ་དང། ཡེ་ཤེས་དྲངས། ཞེས་པ་ནི། ཡེ་ཤེས་པ་སྤྱན་འདྲེན་དང། བསྐྲད། ཅེས་པ་ནི། དེའི་ཕྱི་འབྲང་གི་འགེགས་བསྐྲད་པ་དང་
གཞུག་ཅེས་པ་ནི། དམ་ཚིག་པ་ལ་གཞུག་པ་དང། དབང་ལྷ་སྤྱན་དྲངས་ཏེ། དབང་བསྐུར་རིགས་བདག་གིས་རྒྱས་གདབ། ཅེས་པ་ནི། དབང་བསྐུར་རྒྱས་གདབ་བོ། སྤྱན་དབྱེ་མཆོད་བསྟོད་གཟུགས་བསྒྱུར་བྱ། ཞེས་པ་ནི་
སྤྱན་དབྱེ་དང། མཆོད་པ་དང། བསྟོད་པ་དང། གཟུགས་བསྒྱུར་རྣམས་ཏེ་གོ་སླའོ། །ཤིས་པ་བརྗོད་དང་བརྟན་བཞུགས་བྱ། ཞེས་པ་ལ། གཞུང་ཁ་ཅིག་ཏུ། མངའ་དབུལ་ཤིས་བརྗོད་བརྟན་བཞུགས་བྱ། ཞེས་འབྱུང་བ་ལྟར་ན་
མངའ་དབུལ། ཞེས་པ་ནི། སྤྱིའི་མངའ་དབུལ་ཙམ་མམ་དེ་ཡང་མ་ལྕོགས་ན་མཎྜལ་འབུལ་བ་དང། ཤིས་བརྗོད། ཅེས་པ་ནི། ཡེརྷར་དང་མཆོག་གསུམ་གྱི་བཀྲ་ཤིས་གང་རུང་དང། བརྟན་བཞུགས། ཞེས་པ་ནི། བཅད་ལྷུག་གཉིས་
ཀའམ་བསྡུ་ན་ལྷུག་རྐྱང་ཙམ་དང། སླར་ཡང་ཤིས་པ་བརྗོད་པའོ། །ཞེས་པ་ནི། ཡི་དམ་གང་བྱེད་ཀྱི་བཀར་ཤིས་བྱེད་པ་སྟེ། མདོར་ན་སྡོམ་ཚིག་འདི་རྒྱས་བསྡུས་དང་གོ་རིམ་མི་འཕྱུག་པའི་སྲོག་ཏུ་བྱས་ལ། དགེ་ལེགས་རྒྱ་མཚོའི་
ཆར་འབེབས་ལྟ་བུའི་རབ་གནས་ཀྱི་གཞུང་རྒྱས་པ་ཞིག་དང། རང་གི་ཡི་དམ་གང་ལ་བརྟེན་ནས་བྱེད་པ་དེའི་གཞུང་ཚིག་གཉིས་གུང་བསྒྲིགས་ཏེ། མེད་མི་རུང་གི་ཆོ་ག་གཙོ་བོ་རྣམས་མ་ཆད་ཅིང། བྱས་ཀྱང་ཕུན་སུམ་ཚོགས་

[009A]༄༅། །ལམ་བྱས་ཀྱང་ཆད་སྐྱོན་མི་འབྱུང་བ་རྣམས། སྐབས་འདིར་རབ་གནས་རྒྱས་འབྲིང་བསྡུས་གསུམ་གྱི་ནང་ནས་བསྡུས་པ་ཡིན་པའི་ཕྱིར་བཞག་ནས་མཛད་དགོས་པར་སེམས་པས་དེ་བཞིན་མཛད་པར་
ཞུ་



