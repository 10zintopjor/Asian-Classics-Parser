
[001A]༄༅། །བདག་ཅག་གི་སྟོན་པ་སྔོན་བྱང་ཆུབ་སེམས་དཔའ་ལྷའི་དབང་པོ་བརྒྱ་བྱིན་བུམ་པ་ཅན་དུ་འཁྲུངས་པའི་རྟོགས་བརྗོད་ཀྱི་འགྲེལ་པ་ལེགས་བཤད་སྒྲོན་མེ་ཞེས་བྱ་བ་བཞུགས་སོ། །།

[001B] །ན་མོ་གུ་རུ་མུ་ནཱི་ནྡྲ་ཡ། བདེ་ལྡན་ཞིང་མགོན་བློ་བཟང་ཡེ་ཤེས་སོགས། །རྒྱལ་ཀུན་སྤྱི་གཟུགས་བཤེས་གཉེན་དུ་མ་ཡིས། །རྗེས་བཟུང་བསྟན་པའི་རྒྱལ་མཚན་འཛིན་
པའི་གཙོ། །སྐྱབས་གསུམ་ཀུན་འདུས་ཡོངས་འཛིན་མཆོག་ལ་འདུད། །བདག་གི་སྟོན་པ་ཐོག་མར་སེམས་བསྐྱེད་ནས། །བསྐལ་ཆེན་གྲངས་མེད་སུམ་ཅུ་རྩ་གསུམ་དུ། །རང་གི་
བདེ་ལ་ནམ་ཡང་མ་ཆགས་པར། །གཅིག་ཏུ་སེམས་ཅན་དོན་ཆེན་བསྒྲུབས་པ་ལས། །འདིར་ནི་འཕགས་མཆོག་སར་གནས་སེམས་དཔའ་ཆེ། །བརྒྱ་བྱིན་བུམ་པ་ཅན་དུ་འཁྲུངས་པ་ཡི། །
རྟོགས་བརྗོད་བླ་མའི་གསུང་བཞིན་སྤེལ་བ་ལ། །བློ་གསལ་ཡོངས་ཀྱིས་དད་ཅིང་གུས་པས་ཉོན། དེ་ལ་འདིར་དེ་བཞིན་གཤེགས་པ་སྔོན་སློབ་པ་ལམ་གྱི་གནས་སྐབས་སུ་ངག་

[002A] །འཁྱལ་སྤངས་པའི་ཚུལ་ཁྲིམས་བསྲུང་ཚུལ་རྣམ་ཐར་དང་སྦྱར་ཏེ་བཤད་པ་ལ་གསུམ་ལས་དང་པོ་མཚམས་སྦྱར་བ་ནི། ཆང་འཐུང་བ་ནི། ཉེས་པ་དུ་མ་འབྱུང་ཞིང་
ཤིན་ཏུ་མ་རུངས་པར་འགྱུར་པའི་ཕྱིར་དགེ་བ་རྣམས་ནི་གཞན་དག་ཀྱང་འདི་ལས་ཟློག་པར་བྱེད་ན། བདག་ཉིད་ལྟ་སྨོས་ཀྱང་ཅི་དགོས། ཞེས་གསུངས། དོན་ནི། བདག་ཅག་གི་སྟོན་པ་བྱང་
ཆུབ་ཏུ་སེམས་བསྐྱེད་ནས་རྒྱལ་སྲས་ཀྱི་སྤྱོད་པ་ལ་སློབ་པའི་ཚེ་ངག་འཁྱལ་སོགས་ཉེས་སྤྱོད་མང་པོ་ལ་དབང་མེད་དུ་འཇུག་པའི་རྒྱུ་ཆང་འཐུང་བ་སྤོང་ཚུལ་ནི། ཆང་འཐུང་བ་ནི་ལུས་ངག་ཡིད་
གསུམ་གྱི་ཉེས་པར་སྤྱོད་པ་དུ་མ་འབྱུང་བའི་རྒྱུ་ཡིན་ཞིང། ཆང་འཐུངས་པ་ལས་འདི་ཕྱི་གཉིས་ཀར་ཤིན་ཏུ་མ་རུང་བར་འགྱུར་པའི་ཕྱིར་དགེ་བ་སྟེ་སྐྱེས་བུ་དམ་པ་རྣམས་ནི་གདུལ་བྱ་གཞན་

[002B] བདག་ཉིད་མི་འཐུང་བ་ལྟ་སྨོས་ཀྱང་ཅི་དགོས། དེ་བས་ན་སྟོན་པ་ཐུགས་རྗེ་ཅན་འདིས་སྔོན་སློབ་པ་ལམ་གྱི་གནས་སྐབས་སུ་ངག་འཁྱལ་སོགས་བག་མེད་པའི་
གནས་ཆང་སྤོང་བའི་ཚུལ་ཁྲིམས་ཇི་ལྟར་བསྲུང་བར་མཛད་པ་དེ་བཞིན་དུ་བསླབ་པར་བྱའོ།། གཉིས་པ་བརྒྱ་བྱིན་དུ་འཁྲུངས་པའི་རྟོགས་བརྗོད་རྒྱས་པར་བཤད་པ་ལ་གསུམ་ལས། དང་པོ་བསམས་བཞིན་དུ་སྐྱེ་བ་བཞེས་པའི་ཚུལ་ནི་
དེ་ཡང་འདི་ལྟར་བྱང་ཆུབ་སེམས་དཔའ་སྙིང་རྗེ་ཆེན་པོ་ཡོངས་སུ་བསྒོམས་པའི་བློ་ཅན་གཞན་ལ་ཕན་ཅིང་བདེ་བར་བྱེད་པ་ལ་དགའ་བ། སྦྱིན་པ་དང་དུལ་བ་དང་ཞི་བ་ལ་སོགས་པས་བསོད་ནམས་སྤེལ་བ་ཉམས་སུ་ལེན་པ་དེ་རེ་ཞིག་
ཅིག་ལྷ་རྣམས་ཀྱི་དབང་པོ་བརྒྱ་བྱིན་དུ་གྱུར་ཏོ་ཞེས་གྲག་གོ། ཞེས་གསུངས། དོན་ནི། སྟོན་པ་ཐུགས་རྗེ་ཅན་འདི་ཉིད་སྔོན་སློབ་པ་ལམ་གྱི་གནས་སྐབས་སུ་རྒྱལ་སྲས་ཀྱི་སྤྱོད་པ་ལ་སློབ་པའི་ཚེ་བག་མེད་པའི་གནས་ཆང་སྤོང་བའི་ཚུལ་
ཁྲིམས་རང་གིས་བསྲུངས་ཤིང། གདུལ་བྱ་གཞན་དག་ཀྱང་ཆང་འཐུང་བ་ལས་བཟློག་པར་མཛད་པའི་ཚུལ་དེ་ཡང་བླ་མ་རྣམས་ཀྱི་ཞལ་ལས་འདི་ལྟར་ཐོས་ཏེ། སྟོན་པ་ཐུགས་རྗེ་ཅན་འདིའི་སྔོན་གྱི་འཁྲུངས་རབས་བྱང་ཆུབ་སེམས་
དཔའ་སེམས་དཔའ་ཆེན་པོ་འགྲོ་བ་ཉམ་ཐག་པ་འབའ་ཞིག་ཐུགས་ལ་བརྣགས་ནས་བྱམས་པ་དང་སྙིང་རྗེ་ཆེན་པོ་བསྒོམས་པའི་བློ་ཅན་ཏེ་ཐུགས་བྱམས་པ་དང་སྙིང་རྗེ་ཆེན་པོའི་གཞན་དབང་དུ་སོང་བ་རང་ཡལ་པར་དོར་ནས་སེམས་ཅན་

[003A]༄༅། །གཞན་རྣམས་ལ་ཕུགས་སུ་ཕན་ཞིང་འཕྲལ་དུའང་བདེ་བར་བྱེད་པ་ལ་དགའ་བའི་བསམ་པ་ཕུན་ཚོགས་དང། སྦྱོར་བ་ཕུན་ཆོགས་སྦྱིན་པ་དང། སྒོ་གསུམ་ལེགས་པར་དུལ་བའི་ཚུལ་ཁྲིམས་དང། གནོད་སེམས་ཞི་
བའི་བཟོད་པ་དང། རྣམ་གཡེང་ལ་སོགས་པ་ཉེ་ཉོན་རྣམས་ཞི་བའི་བསམ་གཏན་དང། སོགས་པས་བསྡུས་པ་བརྩོན་འགྲུས་དང། ཐུན་མོང་མིན་པའི་བསམ་གཏན་དང། ཤེས་རབ་སྟེ་ཕར་ཕྱིན་དྲུག་གིས་བསྡུས་པའི་བསོད་ནམས་
རྟག་སྦྱོར་དང་གུས་སྦྱོར་གཉིས་ཀྱིས་སྤེལ་པ་ཉམས་སུ་ལེན་བར་མཛད་པ་དེ་མཁའ་ཁྱབ་ཀྱི་སེམས་ཅན་རྣམས་སྨིན་ཅིང་གྲོལ་བར་མཛད་པ་ལ་ནམ་ཡང་ལྷོད་པ་མེད་པར་བཞུགས་བ་ལས། དུས་རེ་ཞིག་ཅིག་ན་ལྷ་དང་མིའི་འགྲོ་བ་མཐའ་
ཡས་པ་ཞིག་འདུལ་བར་དགོངས་ནས་ལྷ་རྣམས་ཀྱི་དབང་པོ་བརྒྱ་བྱིན་དུ་གྱུར་ཏོ་ཞེས་གྲག་གོ། གཉིས་པ་རྟེན་དེའི་ཡོན་ཏན་སྤྱིར་བསྟན་པ་ལ་གཉིས་ལས། དང་པོ་ཚིག་ལྷུག་པའི་སྒོ་ནས་བསྔགས་པ་ནི། དེ་ལྷའི་ལོངས་སྤྱོད་ཀྱི་བདེ་བ་
རྣམས་ཕུན་སུམ་ཚོགས་ཀྱང་སྙིང་རྗེའི་དབང་དུ་གྱུར་པས་འཇིག་རྟེན་གྱི་དོན་བྱ་བ་ལ་བརྩོན་པ་ལྷོད་པར་མ་གྱུར་ཏོ།། ཞེས་གསུངས། དོན་ནི། བྱང་སེམས་བདག་ཉིད་ཆེན་པོ་དེ་སེམས་ཅན་གྱི་དོན་དུ་སུམ་ཅུ་རྩ་གསུམ་གྱི་
ལྷའི་གནས་སུ་སྙིང་རྗེ་དང་སྨོན་ལམ་གྱི་དབང་གིས་ལྷའི་དབང་པོ་བརྒྱ་བྱིན་དུ་སྐྱེ་བ་བཞེས་ཏེ། ལྷའི་ལོངས་སྤྱོད་ཀྱི་བདེ་བ་ཕུན་སུམ་ཚོགས་པ་རྣམས་དང་ལྡན་ཡང་ཐུགས་སྙིང་རྗེའི་དབང་དུ་གྱུར་པས་འཇིག་ཚོགས་ཀྱི་ཕུང་པོ་

[003B]། གཉིས་པ་ཚིགས་སུ་བཅད་པའི་སྒོ་ནས་བསྔགས་པ་ནི། འཇིག་རྟེན་ཡོངས་ཀྱི་ཕལ་ཆེར་དཔལ་
ལྡན་ན། །ཆང་གིས་མྱོས་བཞིན་བདག་གི་དོན་ཀྱང་འདོར། །བག་ཡོད་རྣམས་ནི་གཞན་གྱི་དོན་ལ་ཡང། །ལྷ་དབང་དཔལ་དང་ལྡན་ཡང་དེས་མི་མྱོས། །སྡུག་བསྔལ་མང་པོས་གདུངས་པའི་སེམས་ཅན་ལ། །གཉེན་བཤེས་
སྡུག་པ་རྣམས་ལ་བྱམས་པ་བཞིན། །བརྟན་ཞིང་དཔལ་གྱི་རང་བཞིན་ཤེས་པ་ན། །དེ་ནི་གཞན་གྱི་དོན་སྤྱོད་ཡོངས་མི་བརྗེད། ཞེས་གསུངས། དོན་ནི། འཇིག་རྟེན་འདི་ན་སྐྱེ་བོ་ཕལ་ཆེར་ལས་དང་ཉོན་མོངས་པས་
བཅིངས་ཏེ་སྒོ་གསུམ་གྱི་བྱ་བ་ཅི་བྱེད་སླར་རང་ཉིད་འཆིང་བའི་རྒྱུ་འབའ་ཞིག་ཏུ་གྱུར་ཏེ། གནས་དང་ལུས་དང་ལོངས་སྤྱོད་ཕུན་སུམ་ཚོགས་པའི་དཔལ་དང་ལྡན་པ་ཞིག་བྱུང་ན་ནི་ཕུན་ཚོགས་དེ་ཉིད་ལ་ཆགས་ཏེ་ཆང་གིས་མྱོས་
པ་བཞིན་དུ་རང་གི་ཚེ་འདི་དང་ཕྱི་མའི་དོན་རྣམས་ཀྱང་འདོར་བར་བྱེད་ན། སྐྱེ་བོ་གཞན་ལ་ཕན་པའི་ཐབས་མི་བྱེད་པ་ལྟ་ཅི་སྨོས། འབྱོར་བ་ཕུན་སུམ་ཚོགས་པ་ལ་ཆགས་པས་འདི་དང་ཕྱི་མའི་དོན་གཉིས་ཀ་འདོར་ཏེ། ཚེ་འདིར་
འབྱོར་བ་ཡོད་ན་དེ་ཉིད་བསྲུང་བ་དང་སླར་ཡང་སྤེལ་བའི་ཕྱིར་སྡུག་བསྔལ་བརྒྱ་ཕྲག་མང་པོས་གཟིར་ཏེ་འབྱོར་བ་དེ་ཉིད་སྡུག་བསྔལ་གྱི་རྒྱུར་འགྲོ་བར་བྱེད་ལ། འབྱོར་བ་དེ་ལ་ཆགས་པ་དང། དེའི་ཕྱིར་དུ་འཐབ་པ་དང་རྩོད་པ་ལ་

[004A]༄༅། །སོགས་པ་ཞེ་སྡང་གིས་ཀུན་ནས་བསླངས་པའི་ལས་ངན་མང་པོ་བསགས་ཏེ། འབྱོར་བ་རྣམས་འདིར་བཞག་ནས་མྱུར་དུ་ཤི་སྟེ་ངན་སོང་མུ་མཐའ་མེད་པར་འཁྱམས་ནས་སྡུག་བསྔལ་བརྒྱུད་མར་མྱོང་དགོས་པས་ན་
འབྱོར་བ་དེ་ཉིད་ཀྱིས་ཕྱི་མར་ཕུང་བའི་རྒྱུ་བྱེད་དོ།། བྱང་སེམས་བདག་ཉིད་ཆེན་པོ་འདི་སོགས་སྐྱེས་བུ་དམ་པ་བག་ཡོད་ལ་གནས་པ་རྣམས་ནི་འབྱོར་བ་ཕུན་སུམ་ཚོགས་པའི་མཆོག་ལྷའི་དབང་པོ་བརྒྱ་བྱིན་གྱི་དཔལ་འབྱོར་
མངའ་ཐང་དང་ལྡན་ཡང། དཔལ་འབྱོར་དེ་ལ་མ་ཆགས་པས་དེས་ཡིད་མི་མྱོས་པར་བདེ་བ་དེ་ཉིད་སྔོན་གྱི་ལས་བཟང་པོའི་འབྲས་བུར་ཤེས་ནས་དཀོན་མཆོག་མཆོད་པ་སོགས་སླར་ཡང་དགེ་བའི་ལས་སྤེལ་བ་དང། སྲིད་
པའི་ཕུན་ཚོགས་ཐམས་ཅད་བསླུ་བའི་རང་བཞིན་དུ་ཤེས་ནས་དེས་སྐྲག་ཅིང་སྐྱོ་བ་དང། ཆགས་པས་བཅིངས་པའི་གདུལ་བྱ་གཞན་རྣམས་ཀྱི་དོན་ལ་ལྷག་པར་བརྩོན་ཏེ། མདོར་ན་ངེས་འབྱུང་དང། བྱང་ཆུབ་ཀྱི་སེམས་དང་
ཡང་དག་པའི་ལྟ་བ་རྣམས་རྒྱུད་ལ་བསྐྱེད་པ་དང། སྐྱེས་པ་རྣམས་འཕེལ་བའི་རྐྱེན་དུ་བསྒྱུར་ཏེ་འབྱོར་བ་ཐོབ་པ་དོན་ཡོད་པར་མཛད་དོ།། བྱང་སེམས་བདག་ཉིད་ཆེན་པོ་དེ་ནི་སྔོན་ཡུན་རིང་པོ་ནས་ཐེག་པ་ཆེན་པོའི་ལམ་ལ་གོམས་
པ་རབ་ཀྱི་མཐར་ཕྱིན་པ་ཡིན་པས་གནས་སྐབས་ཀུན་ཏུ་སེམས་ཅན་གྱི་དོན་སྤྱོད་པ་ཡོང་མི་བརྗེད་དོ།། བདག་ཉིད་ཆེན་པོ་དེ་སེམས་ཅན་གྱི་དོན་འབའ་ཞིག་སྤྱོད་པའི་རྒྱུ་ནི་བྱམས་པ་དང་སྙིང་རྗེ་གཉིས་ཡིན་ཏེ། བདག་ཉིད་ཆེན་པོ་

[004B] བདག་ཉིད་ཆེན་པོ་འདི་ཡང་མཁའ་ཁྱབ་ཀྱི་སེམས་ཅན་ཐམས་ཅད་ལ་བུ་སྡུག་པ་གཅེས་པ་བཞིན་དུ་ཡིད་འོང་གི་
བྱམས་པ་ནམ་ཡང་འགྱུར་པ་མེད་པར་བརྟན་པོ་ཡོད་ལ། མཁའ་ཁྱབ་ཀྱི་སེམས་ཅན་རྣམས་སྡུག་བསྔལ་རྣམ་པ་མང་པོས་དུས་ཀུན་ཏུ་གདུངས་པའི་ཚུལ་ལ་གཟིགས་ནས་བུ་གཅིག་པུ་མེའི་དོང་དུ་ལྷུང་བ་མཐོང་བ་ལྟར་བཟོད་
ཀླགས་མེད་པའི་སྙིང་རྗེ་ནམ་ཡང་མི་འགྱུར་བར་བརྟན་པར་ཡོད་དོ།། བྱམས་པ་དང་སྙིང་རྗེ་དེ་ལྟར་ཆེ་བ་ཙམ་དུ་ཡོད་པར་མ་ཟད། ལྷ་དབང་གི་དཔལ་སོགས་འཁོར་བའི་ཕུན་ཚོགས་མཐའ་དག་མི་རྟག་པ། མི་བརྟན་པ། འགྱུར་བ་
བསླུ་བ། བདག་མེད་པའི་རང་བཞིན་ཅན་དུ་ཤེས་པས་ན། སྲིད་པ་དང་ཞི་བའི་མཐའ་གང་ལའང་མི་གནས་པར་ས་ནས་སར་འཕར་ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་མྱུར་དུ་སྒྲུབ་པར་བྱེད་དོ།། གསུམ་པ་ཁྱད་པར་སེམས་
དཔའ་ཆེན་པོ་དེས་བག་མེད་པའི་གནས་ཆང་སྤོང་བའི་ཚུལ་ཁྲིམས་བསྲུང་ཚུལ་རྒྱས་པར་བསྟན་པ་ལ་ལྔ་ལས། དང་པོ་བདག་ཉིད་ཆེན་པོ་དེས་སྐྱེ་བོ་མང་པོ་ཆང་གིས་མྱོས་ནས་ཕུང་བར་གཟིགས་པ་ནི། དེ་ནས་རེ་ཤིག་ཅིག་བདག་
ཉིད་ཆེན་པོ་དེ་མིའི་འཇིག་རྟེན་དུ་ཉུལ་བའི་ཚེ། སྙིང་བརྩེ་བ་དང་བྱམས་ཤིང་མཐུ་ཆེ་བའི་མིག་གིས་མཐོང་བ་ནི། ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་ཞིག་མི་དགེ་བའི་བཤེས་གཉེན་ལ་བརྟེན་པའི་སྐྱོན་གྱིས། བློན་པོ་དང་

[005A]༄༅། །འབངས་སུ་བཅས་པ་ཆང་འཐུང་བ་ལ་དགའ་བར་གྱུར་ཏེ། དེ་ལ་སྐྱོན་དུའང་མི་ལྟ་བར་གྱུར་བ་ལ་ཆང་འཐུང་བ་ལའང་སྐྱོན་ཆེ་བར་མཐོང་ནས། ཞེས་གསུངས། དོན་ནི། དེ་ལྟར་སེམས་དཔའ་ཆེན་པོ་ལྷའི་དབང་
པོར་འཁྲུངས་པ་དེས་སུམ་ཅུ་རྩ་གསུམ་དུ་ལྷ་རྣམས་ཐབས་མཁས་ཀྱི་སྤྲུལ་བས་མཐོ་རིས་དང་ཐར་པའི་ལམ་ལ་འགོད་པར་མཛད་དེ། སུམ་ཅུ་རྩ་གསུམ་ན་ལྷ་གྲངས་མེད་པ་ཡོད་པ་དེ་དག་ཐམས་ཅད་ཀྱིས་ལྷའི་དབང་པོ་བརྒྱ་
བྱིན་རང་རང་གི་མདུན་ན་བཞུགས་ཏེ་ཆོས་སྟོན་པར་མཐོང་ཞིང་ལྷའི་དབང་པོའི་གཟུགས་བརྙན་ཁང་བཟང་རྣམ་པར་རྒྱལ་བྱེད་ཀྱི་ངོས་ལ་ཤར་བ་ཕྱོགས་ཀུན་ནས་མཐོང་བས། ལྷ་ཕལ་པ་རྣམས་ཀྱིས་ལྷའི་དབང་པོ་བརྒྱ་
བྱིན་གང་ན་བཞུགས་མི་ཤེས་པར་ཕྱོགས་ཐམས་ཅད་བརྒྱ་བྱིན་གྱི་གཟུགས་ཀྱིས་གང་བ་ལྟ་བུར་སྣང་བ་དང། ལྷ་སྤྱི་མཐུན་གྱི་བསོད་ནམས་ཀྱི་ལས་དང་བརྒྱ་བྱིན་སེམས་དཔའ་ཆེན་པོའི་མཐུས་ལྷ་རྣམས་ལ་དུས་དུས་སུ་ནམ་མཁའ་
ལས་རྔའི་སྒྲ་ལས་མི་རྟག་པ་དང། སྡུག་བསྔལ་བ་དང། བདག་མེད་པ་དང། མྱ་ངན་ལས་འདས་པ་འབའ་ཞིག་ཞི་བ་སྟེ་ཆོས་ཀྱི་སྡོམ་བཞིའི་སྒྲ་བསྒྲགས་པས་ལྷ་རྣམས་ཆོས་ལ་བསྐུལ་བར་བྱེད་དོ།། དེ་ལྟར་སེམས་དཔའ་ཆེན་པོ་དེ་
ལྷ་རྣམས་ཀྱི་དོན་མཛད་ཅིང་བཞུགས་པ་ལས་དུས་རེ་ཞིག་ཅིག་ན་ལྷ་དབང་བདག་ཉིད་ཆེན་པོ་དེས་འཛམ་བུའི་གླིང་ལ་སོགས་པའི་མིའི་འཇིག་རྟེན་དུ་དམ་པའི་ཆོས་སྤྱོད་པ་མཆིས་སམ་མ་མཆིས་བལྟ་བའི་ཕྱིར་མྱུལ་བའི་ཚེ་

[005B] མཐུ་ཆེ་བ་སྟེ་ཐོགས་པ་མེད་པའི་ལྷའི་མིག་གིས་འཛམ་བུའི་གླིང་གི་མི་རྣམས་ལ་
གཟིགས་པས་ཇི་ལྟར་མཐོང་བ་ནི་ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་ཞིག་མི་དགེ་བའི་བཤེས་གཉེན་ཞིག་ལ་བརྟེན་པས། མི་དགེ་བའི་བཤེས་གཉེན་དེས་ལམ་ལོག་པར་ཁྲིད་དེ་ཆང་འཐུང་བ་སྐྱོན་མེད་པར་བསྟན་པ་ན་དེའི་
སྐྱོན་གྱིས་རྒྱལ་པོ་དེ་དང་དེའི་བློན་པོ་རྣམས་དང་འབངས་སུ་བཅས་པ་ཐམས་ཅད་ཆང་འཐུང་བ་ལ་དགའ་བར་གྱུར་ཏེ། ཆང་འཐུང་བ་དེ་ལ་སྐྱོན་དུའང་མི་ལྟ་བར་བག་མེད་པར་སྤྱོད་པར་གྱུར་པ་མཐོང་ལ། ཆང་འཐུང་བ་ནི་སྐྱོན་ཆེ་བར་
ཡང་མཐོང་ངོ།། གཉིས་པ་འདི་ཕྱིར་ཕུང་བའི་ཉེས་སྤྱོད་དེ་འགོག་པའི་ཐབས་ཇི་ལྟར་བྱ་སྙམ་དུ་དགོངས་པ་ནི། བདག་ཉིད་ཆེན་པོ་དེ་སྙིང་རྗེ་ཆེན་པོས་སྙིང་མི་དགའ་བར་གྱུར་ཏེ་བསམས་པ། ཀྱེ་མའོ་འཇིག་རྟེན་འདི་དག་ནི་རབ་
ཏུ་མ་རུངས་པར་གྱུར་ཞིང་འཁོད་དོ་སྙམ་ནས། འཐུངས་ན་ཐོག་མར་རབ་ཏུ་ཞིམ། །སྐྱོན་དུ་ལྟ་བ་རྨོངས་པར་འགྱུར། །ལེགས་པར་འགྱུར་བ་མེད་པར་བྱས། །ལོག་པའི་ལམ་ནི་བཟང་པོ་བཞིན། དེ་ལ་འདི་ཇི་ལྟར་བྱས་
ན་རུང་སྙམ་པ་དང། མཐོང་བ་དོན་ཡོད་དོ་སྙམ་ནས། གཙོ་བོར་གྱུར་པ་རྣམ་པར་གང་སྤྱོད་པ། །སྐྱེ་བོ་རྣམས་ཀྱང་དེ་ཡི་རྗེས་སུ་འཇུག་དེ་བས་འདིར་ནི་རྒྱལ་པོ་ཉིད་བཅོས་ན། །འཇིག་རྟེན་དག་ན་དགེ་སྡིག་དེ་ལས་

[006A]༄༅། །འབྱུང། ཞེས་གསུངས། དོན་ནི། དེ་ལྟར་གཟིགས་པ་ན་བྱང་སེམས་བདག་ཉིད་ཆེན་པོ་དེ་སྙིང་རྗེ་ཆེན་པོས་སྙིང་མི་དགའ་བར་གྱུར་ཏེ་བསམས་པ། ཀྱེ་མའོ་ཞེས་མྱ་ངན་གྱི་ཚིག་བརྗོད་ནས། ཁམས་
གསུམ་གྱི་འཁོར་བ་འདིར་སེམས་ཅན་ཕལ་ཆེར་ངན་སོང་དུ་གནས་ནས་བདེ་འགྲོའི་རྟེན་ཐོབ་པ་ཤིན་ཏུ་དཀོན་ལ། སྔོན་གྱི་བསོད་ནམས་ཀྱི་མཐུས་བདེ་འགྲོའི་རྟེན་ཐོབ་ཀྱང་ཉོན་མོངས་དབང་བཙན་པ་དང་གྲོགས་ངན་པའི་
མཐུས་དལ་བ་ཆུད་གསོན་པར་བྱེད་པ་མིའི་འཇིག་རྟེན་རྒྱལ་པོ་བློན་འབངས་དང་བཅས་པ་འདི་དག་ནི་རབ་ཏུ་མ་རུང་བར་གྱུར་ཅིང་འཁོད་དོ།། གྲོགས་ངན་པ་ནི་ལེགས་ཚོགས་ཐམས་ཅད་འཇོམས་པར་བྱེད་པའི་དགྲ་མ་
རུངས་པ་སྟེ། འདི་ལྟར་ཆང་ནི་ཉེས་པ་ཐམས་ཅད་ཀྱི་གཞི། ལེགས་ཚོགས་ཐམས་ཅད་ཉམས་པར་བྱེད་པའི་དུག་ལྟ་བུ་ཡིན་པ་ལ་ལོག་པའི་ལམ་ནི་ལམ་བཟང་པོ་ཡིན་པ་བཞིན་དུ་བྱས་ཏེ་དེ་ལ་དགའ་བཞིན་དུ་འཇུག་ལ། ཐོག་
མར་འཐུངས་པ་ན་རབ་ཏུ་ཞིམ་པར་སྣང་ཡང་ཆང་འདི་ཁོང་དུ་སོང་བ་ན་དེས་ལུས་སེམས་གཉིས་ཀ་བསླད་དེ་སེམས་རྨོངས་པར་གྱུར་ནས་ཆང་དེ་ལ་སྐྱོན་དུ་ལྟ་བ་བོར་ཏེ་ཡོན་ཏན་དུ་ལྟ་བར་འགྱུར་ཏེ། རང་ལ་ཕན་པ་དང་
མི་ཕན་པའི་བླང་དོར་ལ་ཆེས་རྨོངས་པ་ན་རང་ལ་ཕན་པ་དང་ལེགས་པར་འགྱུར་བ་རྣམས་མེད་པར་བྱེད་དོ།། དེ་ལྟར་རྨོངས་པ་འདི་དག་ལ་དུས་འདིར་ཇི་ལྟར་བྱས་ན་རུང་སྙམ་དུ་དགོངས་པ་ན། ཆང་གིས་མྱོས་པར་གྱུར་

[006B] རྫུ་འཕྲུལ་མངོན་པར་འདུ་བྱས་ནས་དེ་དག་གི་མདུན་དུ་སོང་ནས་ཆང་གི་ཉེས་དམིགས་རྒྱ་ཆེར་བཤད་ན། དེ་དག་ལོག་པའི་ལམ་ལས་ཟློག་པར་བྱེད་ནུས་པས་ན་དེ་དག་ལ་ཕན་པའི་
དོན་ཡོད་དོ་སྙམ་དུ་དགོངས་ཏེ། དེ་ཡང་འཇིག་རྟེན་འདི་ན་སྐྱེ་བོ་ཕལ་ཆེར་རྒྱལ་པོའི་རྗེས་སུ་འཇུག་པས། རྒྱལ་པོ་སོགས་གཙོ་བོར་གྱུར་པ་རྣམས་བྱ་བ་གང་དང་གང་རྣམ་པར་སྤྱོད་པ་དེ་དང་དེའི་རྗེས་སུ་སྐྱེ་བོ་ཕལ་པ་རྣམས་
འཇུག་གོ། དེ་བས་ན་རྒྱལ་པོ་ཉིད་བཅོས་ན་འབངས་ཐམས་ཅད་དབང་མེད་དུ་འཆོས་ནུས་ཏེ། འཇིག་རྟེན་དག་ན་དགེ་སྡིག་གང་དང་གང་སྤྱོད་པ་རྒྱལ་པོ་ཇི་ལྟར་སྤྱོད་པ་དེ་དང་དེ་ལས་འབྱུང་པས་སོ་སྙམ་དུ་དགོངས་སོ།།
གསུམ་པ་རྒྱལ་བློན་འབངས་དང་བཅས་པ་རྫུ་འཕྲུལ་གྱིས་འདུན་པར་བྱས་པ་ལ་བཞི་ལས། དང་པོ་དེ་དག་འདུལ་བར་ནུས་པའི་གཟུགས་བསྟན་པ་ནི། དེ་ལྟར་རྣམ་པར་ངེས་པར་བྱས་ནས་སེམས་དཔའ་ཆེན་པོ་དེ་གསེར་
བཙོ་མའི་མདོག་ལྟར་ཡིད་དུ་འོང་བ། སྐྲའི་ཐོར་ཚུགས་ཅུང་ཟད་རྩུབ་ལ་འཁྱིལ་བ་ཅན་ཤིང་གི་ཤུན་ལྤགས་དང། རི་དྭགས་ཨ་ཛི་ནའི་ལྤགས་པ་གྱོན་པ། ཚངས་པའི་ལུས་གཟི་བརྗིད་དང་ལྡན་པ་ཞིག་ཏུ་མངོན་པར་སྤྲུལ་ནས་
ཆང་གིས་གང་བའི་བུམ་པ་ཧ་ཅང་ཡང་མི་ཆེ་བ་ཞིག་ནི་ལག་པ་གཡོན་པ་ན་ཐོགས་ཏེ་འོངས་པ་དང། དེ་ནས་ཐམས་ཅད་ཀྱི་མཛའ་བོའི་རྒྱལ་པོ་འཁོར་གྱི་ནང་དུ་འདུས་ཏེ། ཆང་དང། སྦྲང་ཆང་དང། བུ་རམ་ཤིང་གི་ཆང་དང་
[007A]༄༅། །ཆང་བཅོས་མ་དང། རྒུན་ཆང་གི་གཏམ་གྱི་སྐབས་གླེང་བསླང་བའི་ཚེ་མདུན་གྱི་ནམ་མཁའ་ལ་བྱུང་སྟེ་འདུག་པར་གྱུར་ཏོ།། ཞེས་གསུངས། དོན་ནི། སེམས་དཔའ་ཆེན་པོ་དེས་དེ་ལྟར་རྒྱལ་པོ་འཁོར་
བཅས་འདུལ་བའི་དོན་དུ་སྤྲུལ་བ་བསྟན་ཏེ་ཆང་གི་ཉེས་དམིགས་སྟོན་པར་རྣམ་པར་ངེས་པར་བྱས་ནས་ལྷའི་དབང་པོའི་རང་བཞིན་གྱི་ལུས་མི་སྣང་བར་བྱས་ཏེ། ལུས་གསེར་བཅོ་མའི་མདོག་ལྟར་ཡིད་དུ་འོང་བ་རིན་པོ་ཆེའི་རྒྱན་
མེད་པར་སྐྲའི་ཐོར་ཚུགས་ཅུང་ཟད་རྩུབ་པ་འཁྱིལ་བ་ཅན། ལྷའི་གོས་པཉྩ་ལི་ཀ་སོགས་མེད་པར་དྲང་སྲོང་གི་ཆ་ལུགས་བྱས་ཏེ། གོས་སུ་ཤིང་གི་ཤུན་ལྤགས་དང་རི་དྭགས་ཨ་ཛི་ནའི་པགས་པ་གྱོན་པ། ཚངས་པའི་བུར་གྲགས་
པ་བྲམ་ཟེའི་ལུས་གཟི་བརྗིད་དང་ལྡན་པ་ཞིག་ཏུ་མངོན་པར་སྤྲུལ་ནས་ཆང་གིས་གང་བའི་བུམ་པ་ཧ་ཅང་མི་ཆེ་བ་རྒྱན་གྱིས་བརྒྱན་པ་ཞིག་ལག་པ་གཡོན་པ་ན་ཐོགས་ཏེ་འོངས་ནས། ཐམས་ཅད་ཀྱི་མཛའ་བོའི་རྒྱལ་པོ་འཁོར་གྱི་ནང་དུ་
འདུས་ཏེ། འབྲུའི་ཆང་དང། སྦྲང་ཆང་དང། བུ་རམ་ཤིང་གི་ཆང་དང། བཅོས་པའི་ཆང་དང། རྒུན་ཆང་རྣམས་ལས། ཆང་འདི་དང་འདི་ནི་མངར་རོ།། འདི་དང་འདི་ནི་ཞིམ་མོ་ཞེས་ཆང་གི་གཏམ་རྣམ་པ་མང་པོའི་སྐབས་གླེང་ལངས་
པའི་ཚེ་དེ་དག་གིས་མཐོང་བའི་མདུན་གྱི་ནམ་མཁའ་ལ་བྱུང་སྟེ་འདུག་པར་གྱུར་ཏོ།། གཉིས་པ་རྒྱལ་པོ་འབངས་དང་བཅས་པ་ངོ་མཚར་ནས་གུས་པས་བཏུད་པ་ན་བུམ་པ་ཞིག་བསྟན་ནས་ཉོས་ཤིག་པར་བསྐུལ་བ་ནི་

[007B] ཆར་སྤྲིན་འབྲུག་སྒྲ་ཟབ་མོའི་སྒྲ་འབྱིན་པ་བཞིན་དུ་བསང་བསྟོད་དེ་སྨྲས་པ། མེ་ཏོག་ཕྲེང་བ་མགུལ་ན་བཀོད། །མགྲིན་
པ་མན་ཆད་རབ་ཏུ་གང། །བུམ་པའི་རྒྱན་གྱིས་བརྒྱན་པ་ཡི། །བུམ་པ་འདི་ནི་སུ་ཉོ་འདོད། །མེ་ཏོག་ཕྲེང་བས་གདུ་བུ་བཏགས་པ་བཞིན། །བུམ་པའི་ཁ་རྒྱན་ལྡུམ་བུས་བརྒྱན་པ་དག་རླུང་གིས་བསྐྱོད་པས་རབ་ཏུ་གཡོ་བ་ཡི།།
བུམ་པ་འདི་ནི་རིན་གྱིས་སུ་ཉོ་འདོད། ཅེས་གསུངས། དོན་ནི། དེ་ལྟར་སེམས་དཔའ་ཆེན་པོ་དེས་རྒྱལ་བློན་འབངས་དང་བཅས་པ་དེ་དག་གིས་མཐོང་བའི་ལམ་དུ་དྲང་སྲོང་གི་ཆ་ལུགས་ཅན་གྱི་སྐུ་བསྟན་པ་དེ་མཐོང་ནས་
རྒྱལ་བློན་འབངས་དང་བཅས་པའི་སྐྱེ་བོ་དེ་དག་ངོ་མཚར་ཆེ་ཞིང་རབ་ཏུ་གུས་པར་གྱུར་པས་དེ་མ་ཐག་ལངས་ཏེ་ཐལ་མོ་སྦྱར་ནས་སྟན་བཤམ་པ་སོགས་བཀུར་སྟི་དང། རྙེད་པས་མཆོད་པ་སོགས་རིམ་གྲོ་ཆེར་བསྐྱེད་དོ།། དེ་ནས་
སེམས་དཔའ་ཆེན་པོ་དེས་སྐྱེ་བོ་དེ་དག་དད་ཅིང་འདུན་པར་གྱུར་བར་གཟིགས་ནས། ཆར་སྤྲིན་འབྲུག་སྒྲ་ཟབ་མོའི་སྒྲ་འབྱིན་པ་བཞིན་དུ་གསང་གཏོད་དེ་སྨྲས་པ། མེ་ཏོག་ཕྲེང་བ་མགུལ་ན་བཀོད་ཅིང་མགྲིན་པ་མན་ཆད་རབ་
ཏུ་གང་ལ་བུམ་པའི་རྒྱན་ཤིང་ལོ་དང། མེ་ཏོག་གི་ཕྲེང་བ་དང། མགུལ་ཆིངས་དར་གསར་པའི་རྒྱན་གྱིས་བརྒྱན་པའི་བུམ་པ་འདི་སུ་ཉོ་བར་འདོད་ཅེས་དྲིས་སོ།། བུམ་པ་རྒྱན་གྱིས་བརྒྱན་ཚུལ་ནི་ལག་པ་ལ་གདུ་བུ་བཏགས་པ་

[008A]༄༅། །བཞིན་དུ་མགུལ་བ་མེ་ཏོག་གི་ཕྲེང་བ་དང། དར་གསར་པ་སྣ་ཚོགས་ཀྱིས་བཅིངས་ཤིང། བུམ་པའི་ཁ་རྒྱན་ལོ་མ་མེ་ཏོག་འབྲས་བུ་ལྡན་པའི་ལྡུམ་བུས་བརྒྱན་པ། རླུང་གིས་བསྐྱོད་པ་ན་ཤིང་གི་ལོ་མ་དང་
མགུལ་ནས་འཕྱང་བའི་དར་ལྕེ་རྣམས་རབ་ཏུ་གཡོ་བ་མཛེས་ཤིང་ཡིད་དུ་འོང་བའོ།། དེ་འདྲ་བའི་བུམ་པ་དེ་སྐྱེ་བོ་དེ་དག་ལ་བསྟན་ནས་བུམ་པ་འདི་སུ་ཉོ་བར་འདོད། ཉོ་བར་འདོད་པ་ཡོད་ན་རིན་བྱིན་ཅིག་དས་འཚོང་ངོ་ཞེས་བརྗོད་དོ།།
གསུམ་པ་རྒྱལ་བློན་འབངས་དང་བཅས་པས་བདག་ཉིད་ཆེན་པོ་དེ་ལ་སུ་ཡིན་དྲིས་པ་ནི། དེ་ནས་དེ་ལ་རྒྱལ་པོ་དེ་ཡང་ཡ་མཚན་དང་ངོ་མཚར་ཆེར་གྱུར་ཏེ། རབ་ཏུ་གུས་པར་ལྟ་ཞིང་ཐལ་མོ་སྦྱར་ཏེ་སྨྲས་པ། གཟི་ཆེན་ཉི་མ་
འཆར་འདྲ་མཛེས་པ་ཟླ་བ་བཞིན། །ཁྱོད་ཀྱི་སྐུ་མཛེས་ཐུབ་པ་འགའ་ཞིག་ལགས་པར་གདའ། །དེ་བས་འཇིག་རྟེན་ཀུན་གྱིས་འཚལ་བར་གསུང་བའི་རིགས། །ཁྱོད་ཀྱི་ཡོན་ཏན་མཚར་ཞིག་མཆིས་པར་བདག་ཅག་རེ་
ཞེས་གསུངས། དོན་ནི། སེམས་དཔའ་ཆེན་པོས་དེ་ལྟར་གསུངས་པ་ན། སེམས་དཔའ་ཆེན་པོ་དེ་ལ་རྒྱལ་པོ་བློན་འབངས་དང་བཅས་པ་དེ་དག་ཡ་མཚན་དང་ངོ་མཚར་ཆེ་བར་གྱུར་ཏེ་རབ་ཏུ་གུས་པར་ལྟ་ཞིང་ཐལ་མོ་སྦྱར་
ནས་སྨྲས་པ། བདག་ཉིད་ཆེན་པོ་ཁྱོད་སུ་ཞིག་ལགས། སྐུའི་གཟི་བྱིན་ལ་བལྟས་ན་ཉི་མ་ཤར་བ་འདྲ་ལ། མཛེས་པ་ལ་བལྟས་ན་ཟླ་བ་བཞིན་དུ་སྣང། ཁྱོད་ཀྱི་སྐུ་ཤུན་ལྤགས་དང་རི་དྭགས་ཀྱི་པགས་པ་གསོལ་བ་

[008B]། དེ་བས་ན་བདག་ཅག་འཇིག་རྟེན་ཀུན་གྱིས་བདག་ཉིད་ཆེན་པོ་ཁྱོད་ཇི་ལྟར་ཡིན་འཆལ་བར་གསལ་པོར་གསུང་བའི་རིགས་
སོ༑༑ བདག་ཉིད་ཆེན་པོ་ཁྱོད་ཀྱི་ཡོན་ཏན་ངོ་མཚར་རྨད་དུ་བྱུང་བ་ཞིག་མཆིས་པར་བདག་ཅག་རྣམས་རེ་བས་གང་ཞུས་པའི་དོན་དེ་གསལ་བར་གསུང་དུ་གསོལ་ཞེས་ཞུས་སོ།། བཞི་པ་བྱང་སེམས་བདག་ཉིད་ཆེན་པོས་ཆང་གི་
ཉེས་དམིགས་མདོར་བསྟན་པ་ནི། བརྒྱ་བྱིན་གྱིས་སྨྲས་པ། ང་ནི་སུ་ཡིན་ཕྱིས་ཀྱང་ཤེས་འགྱུར་གྱི། །ཁྱེད་ཅག་འཇིག་རྟེན་གཞན་ལ་མི་འཇིགས་ཤིང། །ཚེ་འདི་ལ་ཡང་བརླག་པས་མི་འཇིགས་ན། །བུམ་པ་འདི་ནི་ང་ལས་ཉོ་བར་
གྱིས༑ ཞེས་གསུངས། དོན་ནི། ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་དེས་དེ་ལྟར་ཞུས་པ་ན། བརྒྱ་བྱིན་སེམས་དཔའ་ཆེན་པོས་དེ་ལ་ལན་སྨྲས་པ། ཁྱེད་ཅག་ང་སུ་ཡིན་ཟེར་བ་ང་སུ་ཡིན་ཕྱིས་ཤེས་པར་འགྱུར་གྱི་
ཁྱེད་ཅག་འཇིག་རྟེན་གཞན་ཚེ་ཕྱི་མ་ངན་སོང་དུ་ལྟུང་བ་ལ་མི་འཇིགས་ཤིང། ཚེ་འདི་ལ་ཡང་རང་གཞན་གཉིས་ཀའི་དོན་ཉམས་ཏེ་རླག་པར་འགྱུར་བ་ལ་མི་འཇིགས་ན་བུམ་པ་འདི་ང་ལས་ཉོ་བར་གྱིས་ཤིག་ཅེས་གསུངས་
ཏེ༑ དངོས་སུ་རྒྱལ་པོ་དེ་ལ་བུམ་པ་དེའི་ནང་ན་ཆང་ཡོད་ཅེས་མ་བརྗོད་ཀྱང་དོན་དུ་ཆང་གི་ཉེས་དམིགས་མདོར་བསྡུས་ནས་བརྗོད་པ་སྟེ། ཆང་འཐུངས་ན་ཚེ་འདིར་ཡང་ནང་དང་གདོན་དང་ཕན་ཚུན་འཐབ་རྩོད་སོགས་བཀྲ་མི་ཤིས་པ་

[009A]༄༅། །མཐའ་དག་འབྱུང་ཞིང། ཚེ་དང་བསོད་ནམས་དང་ཡོན་ཏན་སོགས་ལེགས་ཚོགས་མཐའ་དག་ཉམས་པར་འགྱུར་ལ། ཆང་གིས་ཡིད་མྱོས་ཏེ་ལས་ངན་སྣ་ཚོགས་བསགས་པས་ཕྱི་མར་ངན་སོང་དུ་ལྟུང་སྟེ་
ཚེ་འདི་ཕྱི་གཉིས་ཀར་ཕུང་བར་བྱེད་དོ་ཞེས་བསྟན་པ་ཡིན་ནོ།། བཞི་པ་ཆང་འཐུང་བའི་ཉེས་དམིགས་རྒྱས་པར་བསྟན་པ་ལ་གཉིས་ལས། དང་པོ་ཆང་གི་ཉེས་དམིགས་ཉན་པར་བསྐུལ་བ་ནི། རྒྱལ་པོས་སྨྲས་པ། ཨེ་མའོ་ཁྱོད་ཀྱི་ཚོང་ཟོང་
བཙོང་བ་འདི་ནི་སྔོན་མ་བྱུང་བ་ཞིག་གོ། འཇིག་རྟེན་ན་ནི་བརྗོད་པ་སྟེ།  ཆང་འཐུངས་ན་ཚེ་འདིར་ཡང་ནང་དང་གདོན་སྐྱོན་ནི་བཅབ་པ་ཡིན། །ཚོང་ཟོང་བཙོང་བ་དེ་ལྟར་གྲགས། །བརྫུན་དུ་སྨྲ་བས་འཇིགས་པ་རྣམས། །ཁྱོད་ལྟ་
བུ་ཡི་ཚུལ་འཛིན་ཏེ། །དགེ་བ་རྣམས་ནི་བདེན་པ་དག་ཕོངས་པར་གྱུར་ཀྱང་མི་གཏོང་ན། །བུམ་པ་འདི་ནི་ཅི་ཡིས་གང། །ཁེ་སྤོགས་ཆེན་པོ་ཅི་ཡོད་ན། །ཁྱོད་ལྟ་བུ་ཡང་ངེད་ལ་ཚོང། །བདག་ཉིད་ཆེན་པོ་དེ་སྨོས་ཤིག་བརྒྱ་
བྱིན་གྱིས་སྨྲས་པ། རྒྱལ་པོ་ཆེན་པོ་གསོན་ཅིག། འདི་ནི་ཆུ་དང་ཞོ་དང་ངར་བའམ་མུ་སྟེགས་ཆུ་ཡིས་གང་བ་མིན། །གེ་སར་དྲི་ཞིམ་ཁུ་བའི་ཆུ་དང་མར་གྱིས་གང་བའང་མ་ཡིན་ལ། །ཀུ་མུད་དང་སྤྲིན་མེད་ཟླ་འོད་འདྲ་བའི་འོ་མས་
གང་བའང་མིན། །སྡིག་པའི་རང་བཞིན་ཅན་གྱིས་གང་བའི་བུམ་པ་འདི་ཡི་ཡོན་ཏན་ཉོན། ཅེས་གསུངས། དོན་ནི། དེ་ལྟར་སེམས་དཔའ་ཆེན་པོས་རྒྱལ་པོ་བློན་འབངས་དང་བཅས་པ་ལ་ཁྱེད་ཅག་ཚེ་འདི་ཕྱི་གཉིས་ཀ་ཕུང་བ་ལ་

[009B] ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་དེས་ལན་སྨྲས་པ། ཨེ་མའོ་ཞེས་སྔོན་མ་ཐོས་པའི་ཚིག་ཡ་མཚན་ཅན་དེ་ཐོས་པ་ལ་ངོ་མཚར་བའི་ཚིག་བརྗོད་ནས་སེམས་དཔའ་
ཆེན་པོ་ལ་བོས་ཏེ། ཁྱོད་ཀྱིས་ཚོང་ཟོང་བཙོང་བའི་ཚུལ་འདི་འདྲ་བ་ནི་སྔོན་མ་བྱུང་བ་ཞིག་སྟེ། འཇིག་རྟེན་ན་ཟོང་འཚོང་བ་རྣམས་ནི་ཚོང་ཟོང་དེ་ངན་ཡང་ཡོན་ཏན་སྒོ་དུ་མ་ནས་བརྗོད་ལ། དེའི་ཉེས་སྐྱོན་རྣམས་བཅབས་ནས་གཞན་
གྱིས་མི་ཤེས་པར་བྱེད་པ་ཡིན་ཏེ། ཟོང་འཚོང་བ་ཐམས་ཅད་ཀྱི་ལུགས་ནི་དེ་ལྟར་ཡིན་པར་གྲགས་སོ།། བསླབ་པའི་གཞི་ལྔ་བླངས་པ་སོགས་རྫུན་སྨྲ་བས་འཇིགས་པ་རྣམས་ནི་བདག་ཉིད་ཆེན་པོ་ཁྱོད་ལྟ་བུའི་སྤྱོད་ཚུལ་འཛིན་
ཏེ༑ དགེ་བ་སྐྱེས་བུ་དམ་པ་རྣམས་ནི་རྫུན་ནམ་ཡང་མི་གསུང་ཞིང་ཕོངས་པར་གྱུར་ཀྱང་བདེན་པ་མི་གཏོང་བ་ཡིན་ན། བདག་ཉིད་ཆེན་པོ་ཁྱོད་ཀྱིས་ད་ལ་བདེན་པ་སྨྲ་དགོས་པས་བུམ་པ་འདི་ཅི་ཡིས་གང་བ་ཡིན། བུམ་པ་འདི་བཙོངས་
པ་ལ་ཁེ་སྤོགས་ཆེན་པོ་ཅི་ཞིག་ཡོད་ནས་བདག་ཉིད་ཆེན་པོ་ཁྱོད་ལྟ་བུ་ཡང་བུམ་པ་འདི་ངེད་ལ་འཚོང། བདག་ཉིད་ཆེན་པོ་ཞེས་བོས་ནས་གང་ཞུས་པའི་དོན་དེ་དག་དྲང་པོར་གསལ་བར་སྨོས་ཤིག་ཅེས་ཞུས་སོ།། དེ་ལ་བརྒྱ་
བྱིན་སེམས་དཔའ་ཆེན་པོས་ལན་སྨྲས་པ། རྒྱལ་པོ་ཆེན་པོ་གསོན་ཅིག། བུམ་པ་འདི་ནི་ཆུས་གང་བའང་མིན། ཞོས་གང་བའང་མིན། པདྨའི་གེ་སར་དྲི་ཞིམ་པདྨའི་གེ་སར་དྲི་ཞིམ་

[010A]༄༅། །པོའི་ཁུ་བའི་ཆུས་གང་བའང་མིན། མར་གྱིས་གང་བའང་མ་ཡིན་ལ། ཀུ་མུ་ད་དང་སྤྲིན་མེད་པའི་ཟླ་འོད་འདྲ་བའི་འོ་མས་གང་བའང་མ་ཡིན་ནོ།། གང་གིས་གང་བ་ཡིན་ཞེ་ན། སྡིག་པའི་རང་བཞིན་ཅན་གྱི་
ཆང་གིས་གང་བ་ཡིན་ནོ།། བུམ་པ་འདི་བཙོངས་པ་ལ་ཁེ་སྤོགས་ཅི་ཡོད་ཟེར་བ་བུམ་པ་འདིའི་ནང་ན་ཡོད་པའི་ཆང་འདིའི་ཁེ་སྤོགས་ཡོན་ཏན་གང་ཡོད་ཉོན་ཅིག་ངས་བཤད་དོ་ཞེས་གསུངས་སོ།། འདིའི་གཞན་རྣམས་གོ་
སླ་ལ༑ མུ་སྟེགས་ཆུ་ཞེས་པ་ནི་སྔོན་གྱི་དམ་པ་མང་པོས་གངྒཱའི་ཆུ་ལ་བརྗོད་པ་ཡིན་གསུང་སྟེ། གངྒཱའི་ཆུ་ལ་མུ་སྟེགས་ཆུ་ཞེས་བརྗོད་པའི་རྒྱུ་མཚན་མུ་སྟེགས་པ་རྣམས་གངྒཱའི་ཆུས་ལུས་བཀྲུས་ན་སྡིག་པ་འདག་གོ་ཟེར་
ནས་གངྒཱའི་ཆུས་ལུས་བཀྲུ་བ་ལ་བརྩོན་པ་ཆེར་བྱེད་པས། ཆུ་དེ་ལ་མུ་སྟེགས་ཆུ་ཞེས་བཤད། ཆང་གི་སྐྱོན་བརྗོད་རྒྱུ་ལ་འདིར་ཡོན་ཏན་ཉོན་ཅེས་གསུངས་པ་ནི་འཇིག་རྟེན་ན་མི་ངན་པ་འགའ་ཞིག་གི་སྤྱོད་པ་ལ་འདི་འདྲ་དེ་ཁོའི་
ཡོན་ཏན་ཡིན་ཞེས་བརྗོད་པ་ལྟར་ཡང་ཡིན་ལ། སྔོན་དུ་རྒྱལ་པོ་དེས་འདི་ལ་ཡོན་ཏན་ཅི་ཡོད་དྲིས་པ་ན་ཆང་འདི་ལ་ཡོན་ཏན་འདི་ཕྱི་གཉིས་ཀར་ཕུང་བར་བྱེད་པ་འདི་ལྟ་བུ་ཡོད་དོ་ཞེས་བརྗོད་པ་ཡིན་པས་དོན་དུ་ཆང་གི་ཉེས་
དམིགས་ཉོན་ཅིག་ངས་བཤད་དོ་ཞེས་པ་ཡིན་ནོ།། གཉིས་པ་ཆང་འཐུང་བའི་ཉེས་དམིགས་བཤད་པ་དངོས་ལ་གསུམ། ཚེ་འདིར་འབྱུང་བའི་ཉེས་དམིགས་དང། ཕྱི་མར་འབྱུང་བའི་ཉེས་དམིགས་བཤད་པ། ཉེས་དམིགས་རྒྱ་ཆེར་

[010B]། དང་པོ་ལ་གཉིས། རྒྱས་པར་བཤད་པ་དང། དོན་བསྡུས་ཏེ་བསྟན་པའོ།། དང་པོ་རྒྱས་པར་བཤད་པ་ལ་བཅུ་གཅིག་ལས། དང་པོ་ཆང་
འཐུངས་ན་ལུས་ཉམས་ཤིང་དྲན་པ་ཉམས་པར་འགྱུར་བར་བསྟན་པ་ནི། གང་ཞིག་འཐུངས་ན་ར་རོ་སློང་ནས་གོམས་པའང་དབང་མེད་འདོར་ཞིང་འགྲོ། །ཡུལ་ཕྱོགས་མ་འདྲིས་པར་ཡང་འཁྱམ་ཞིང་རྡེག་འཆོས་དྲན་པ་ཉམས་
པར་འགྱུར། །བཟའ་དང་མི་བཟའ་དཔྱད་པ་མེད་པར་དེ་དང་དེ་དག་ཟར་འགྱུར་བ། །དེ་དང་དེ་ཡིས་གང་བའི་བུམ་པ་ཐ་ཤལ་འདི་ཉོས་ཤིག་ཅེས་གསུངས། དོན་ནི། བརྒྱ་བྱིན་སེམས་དཔའ་ཆེན་པོས་ཆང་གི་ཉེས་དམིགས་
གསུངས་པ་ནི། ཆང་གང་ཞིག་འཐུངས་ན་ར་རོ་སློང་ནས་སྤྱོད་ལམ་ལ་རང་དབང་མ་འདུས་པར་གོམ་པ་གྱ་ཚོམ་དུ་དབང་མེད་འདོར་ཞིང་འགྲོ་ལ། འགྲོ་བའི་ཡུལ་ཡང་ངེས་གཟུང་མེད་པར་སྔར་མ་འདྲིས་པའི་ཡུལ་ཕྱོགས་སུ་ཡང་
འཁྱམ་ཞིང་གོམ་པ་བརྡེག་འཆོས་ནས་གཡང་དུ་ལྷུང་བ་དང། ཡན་ལག་དང་ཉིང་ལག་ཆག་བ་སོགས་ཉེས་སྐྱོན་མང་དུ་འབྱུང་ཞིང་དྲན་པ་ཉམས་པར་འགྱུར་ལ། བློ་གྲོས་ཉམས་པས་གང་བཟའ་བར་བྱ་བ་དང། གང་མི་བཟའ་
བར་བྱ་བའི་དཔྱད་པ་མེད་པར་ཁའི་སྒོར་གང་བྱུང་བའི་ཟས་དེ་དང་དེ་དག་ཟ་བར་འགྱུར་བ་སོགས་ཉེས་སྐྱོན་གྱི་གཞི་དེ་དང་དེ་ཡིས་རབ་ཏུ་གང་བའི་བུམ་པ་ཐ་ཤལ་འདི་ཉོས་ཤིག་ཅེས་གདམས་སོ།། གཉིས་པ་ཆང་འཐུངས་ན་དགེ་

[011A]༄༅། །ལེགས་ཉམས་ཤིང་ཕྱུགས་དང་འདྲ་བར་འགྱུར་བར་བསྟན་པ་ནི། གང་གིས་བདག་དི་སེམས་ལ་དབང་མེད་བློ་ཉམས་རྣམ་པར་འཁྱམ། །ཕྱུགས་དང་འདྲ་བར་བླུན་ཞིང་དགྲ་བོས་འཕྱས་ཀྱང་བྱས་
པར་འགྱུར། །གང་གིས་འདུན་སར་གར་བྱེད་འགྱུར་ཞིང་རང་གི་ཁ་རྡ་བརྡུང། །དགེ་བ་མེད་པ་བུམ་པའི་ཆང་འདི་ཁྱོད་ཀྱིས་ཉོ་བའི་རིགས། ཞེས་གསུངས། དོན་ནི། ཆང་གི་སྐྱོན་གཞན་ཡང་བཤད་པ། ཆང་འཐུངས་
ན་ཆང་དེའི་མཐུས་རང་གི་སེམས་ལ་དབང་མེད་པར་མྱོས་ནས་བློ་གྲོས་ཉམས་ཤིང་རྣམ་པར་འཁྱམ་པར་འགྱུར་ལ། བྱ་བ་དང་བྱ་བ་མ་ཡིན་པའི་ཚུལ་ལ་རྨོངས་པ་ཕྱུགས་དང་འདྲ་བར་བླུན་ཞིང། སྒོ་གསུམ་གྱི་སྤྱོད་པ་ཤིན་
ཏུ་ངན་པ་བྱེད་པས་རང་ལ་ཉེ་བའི་གཉེན་རྣམས་མྱ་ངན་སྐྱེ་ཞིང་དགྲ་བོ་རྣམས་དགའ་སྟེ་འཕྱས་སྨོད་བྱེད་པར་འགྱུར་རོ།། གཞན་ཡང་ཆང་གིས་མྱོས་པས་སྐྱེ་བོ་མང་པོ་ཚོགས་པའི་མདུན་སར་གར་བྱེད་པར་འགྱུར་
ཞིང༑ རང་གི་ཁ་རྔ་བརྡུངས་ཏེ་གར་མཁན་རྣམས་ལུས་ཀྱིས་གར་བྱེད་པ་དང་མཉམ་དུ་ཁ་ནས་བཞད་གང་ཀྱི་གཏམ་སྣ་ཚོགས་སྨྲ་བ་བཞིན་དུ་ཆང་གིས་མྱོས་པ་དེ་ཡང་ངོ་ཚ་མེད་པར་ལུས་ཀྱིས་གར་བྱེད་པ་དང་
མཉམ་དུ་ཁ་ནས་ཅི་ཐོད་ཐོད་སྨྲ་བར་བྱེད་དོ།། དེ་ལྟར་དགེ་ལེགས་ཐམས་ཅད་ཉམས་པར་བྱེད་པའི་བུམ་པའི་ཆང་འདི་ཁྱེད་ཀྱིས་ཉོ་བའི་རིགས་སོ་ཞེས་གདམས་སོ།། གསུམ་པ་ཆང་འཐུངས་ན་ངོ་ཚ་ཁྲེལ་ཡོད་ཉམས་

[011B] འཐུངས་ན་གང་གིས་བདག་གི་ངོ་ཚ་འོས་པ་འདོར། །གོས་དང་བྲལ་ཞིང་གཅེར་བུར་བྱུང་ཡང་ཞིང༑ རང་གི་ཁ་རྡ་བརྡུངས་ཏེ་གར་མཁན་རྣམས་ལུས་ཀྱིས་གར་འགྲོ། །བུམ་པ་འདིར་ནི་བཙོང་བར་འོས་
པ་དེ་བླུགས་སོ།། ཞེས་གསུངས། དོན་ནི། ཆང་གི་ཉེས་དམིགས་གཞན་ཡང་བཤད་པ། ཆང་འཐུངས་ན་ཆང་གང་གིས་མྱོས་ནས་རང་གི་རྒྱན་དུ་འོས་པའི་ངོ་ཚ་དང་ཁྲེལ་ཡོད་གཉིས་ཀ་འདོར་རོ།། ངོ་ཚ་འདོར་ཉེ་ཆང་གིས་
མྱོས་ནས་ལུས་གོས་དང་བྲལ་ཞིང། གཅེར་བུར་ཕྱུང་ཡང་ངོ་ཚ་བ་དང་མི་དགའ་བ་གང་ཡང་མེད་པར་འགྱུར་རོ།། ཁྲེལ་ཡོད་འདོར་ཏེ་ལུས་གཅེར་བུར་ཕྱུང་ནས་གསང་བའི་གནས་མི་སྦ་བར་གྲོང་ཁྱེར་གྱི་སྐྱེ་བོ་མང་པོའི་ལམ་དུ་
ཡིད་རྟོན་པར་འགྲོ་བར་བྱེད་དོ།། བུམ་པ་འདིར་ནི་བཙོང་བར་འོས་པ་ངོ་ཚ་ཁྲེལ་ཡོད་འདོར་བའི་རྒྱུ་ཆང་དེ་བླུགས་སོ།། ཁྱེད་ཅག་རྒྱལ་བློན་འབངས་དང་བཅས་པ་རྣམས་ངོ་ཆ་ཁྲེལ་ཡོད་ཉམས་པ་ལ་མི་ལྟ་ན་བུམ་པའི་ཆང་འདི་ཉོས་
ཤིག་ཅེས་གདམས་སོ།། བཙོང་བར་འོས་པ་ཞེས་པ་ནི། སྔར་ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་དེས་བརྒྱ་བྱིན་སེམས་དཔའ་ཆེན་པོ་ལ་ཁྱོད་ཀྱི་ཕྱག་ན་བསྣམས་པའི་བུམ་པ་དེའི་ནང་ན་བཙོང་བར་འོས་པ་གང་ཡོད་ཅེས་
དྲིས་པ་དེའི་ལན་དུ་གསུངས་པའོ།། བཞི་པ་ཆང་འཐུངས་ན་ཁྱི་དང་མཚུངས་པར་འགྱུར་བར་བསྟན་པ་ནི། གང་འཐུངས་ན་ནི་སྐྱུགས་པའི་ཟས་ཀྱིས་གོས་འགྱུར་ཞིང། །ཁྱི་ཡིས་ཁ་ཡང་དོགས་པ་མེད་པར་ལྡག་པར་འགྱུར།།

[012A]༄༅། །དྲན་པ་མེད་པར་ལམ་པོ་ཆེ་ནའང་ཉལ་འགྱུར་བ། །བཙོང་ན་བྲིན་པ་དེ་ནི་བུམ་པ་འདིར་བླུགས་སོ། །ཞེས་གསུངས། དོན་ནི། ཆང་གི་ཉེས་དམིགས་གཞན་ཡང་བཤད་པ། ཆང་གང་བག་མེད་པར་འཐུངས་ན་
ཁོང་པའི་ནང་ནས་ཟས་གཞན་དང་བཅས་པ་སྐྱུགས་པས་ལུས་གོས་པར་འགྱུར་ཞིང། དྲན་པ་ཉམས་ཤིང་ཕྱི་རོལ་ཏུ་འཁྱམས་ནས་སྐྱུགས་པས་ལུས་གོས་བཞིན་དུ་འགྱེལ་བ་ན། ཁྱིས་ལུས་ལ་གོས་པའི་སྐྱུགས་པ་རྣམས་
བལྡག་ཅིང་དེའི་ཁ་ཡང་དོགས་པ་མེད་པར་བལྡག་པར་འགྱུར། དྲན་པ་མེད་པར་སྐྱེ་བོ་ཀུན་རྒྱུ་བའི་ལམ་པོ་ཆེ་ནའང་རོ་ལྟར་ཉལ་བར་འགྱུར་རོ།། ཆང་འཐུངས་པས་མྱོས་ཏེ་ལམ་པོ་ཆེར་ཉལ་བར་འགྱུར་བར་བཤད་པ་འདི་ལ་བླ་མ་
གོང་མ་རྣམས་འཕགས་པ་ལེགས་འོངས་ཀྱི་བྱུང་བ་སྦྱར་བར་གསུང། དེ་ནི་ལེགས་འོངས་ཀྱི་བྱུང་བ་ལས། ང་ལ་སྟོན་པའོ་ཟེར་བ་རྣམས་ཀྱིས་མྱོས་པར་འགྱུར་བ་ཐ་ན་རྩྭའི་རྩེ་མོས་ཀྱང་མི་བཏུང་བླུད་པར་མི་བྱའོ་ཞེས་བཀའ་
སྩལ་ཏོ།། ཚུལ་འདི་བསམས་ནས་སྟོན་པའི་རྗེས་སུ་སློབ་པར་འདོད་པ་རྣམས་ཀྱིས་ཆང་སྲོག་གི་ཕྱིར་ཡང་མི་བཏུང་བ་ལ་བསླབ་པར་བྱའོ།། དེ་ལྟར་ཆང་འཐུང་བ་ནི་ཉེས་སྐྱོན་མང་པོའི་རྒྱུ་ཡིན་ཡང་སྐྱེ་བོ་ཕལ་ཆེར་ཆང་འཐུང་འདོད་
བས་བཙོངས་ན་བྲིན་པའི་ཆང་དེ་ནི་བུམ་པ་འདིར་བླུགས་སོ།། དེས་ན་ཁྱེད་ཅག་ཁྱི་དང་མཚུངས་པར་བྱེད་འདོད་ན་བུམ་པའི་ཆང་འདི་ཉོས་ཤིག་ཅེས་གདམས་སོ།། ལྔ་པ་ཆང་འཐུངས་ན་ཕན་བདེ་ཐམས་ཅད་རླག་པར་འགྱུར་བར་བསྟན་པ་

[012B] གང་ཞིག་འཐུངས་ན་མྱོས་ཏེ་དབང་མེད་པར། །ཕ་མ་དག་ཀྱང་ཤིང་ལ་འཆིད་བར་བྱེད། །ནོར་གྱི་བདག་པོ་དག་ཀྱང་ཁྱད་དུ་གསོད། །ཕན་རླག་དེ་ནི་བུམ་པ་འདིར་བླུགས་སོ། །ཞེས་གསུངས། དོན་ནི། ཆང་གི་ཉེས་དམིགས་
གཞན་ཡང་བཤད་པ། ཆང་གང་ཞིག་འཐུངས་ན་མྱོས་ཏེ་རང་དབང་མེད་པར་རྒྱུད་འཁྲུགས་ནས་ཕ་མ་དྲིན་ཅན་དག་ཀྱང་ཤིང་ལ་འཆིད་བ་དང། ཁྱིམ་ནས་འདོན་པ་དང། ཚིག་ངན་མང་པོས་ཁྱད་དུ་གསོད་བ་སོགས་ཤིན་ཏུ་ཡང་བའི་
ལས་དག་ཀྱང་བྱེད་ལ། རང་ལ་དྲིན་ཆེ་བའི་ནོར་གྱི་བདག་པོ་དག་ཀྱང་ཁྱད་དུ་གསོད་པ་སོགས་ཕན་པ་དང་བདེ་བ་ཐམས་ཅད་རླག་པར་བྱེད་པའི་ཆང་དེ་ནི་བུམ་པ་འདིར་བླུགས་སོ།། ཁྱེད་ཅག་ཕན་བདེ་ཐམས་ཅད་བརླག་པར་
འདོད་ན་བུམ་པའི་ཆང་འདི་ཉོས་ཤིག་ཅེས་གདམས་སོ།། དྲུག་པ་ཆང་འཐུངས་པས་དམེ་བྱུང་བ་སོགས་ཕུང་ཀྲོལ་ཆེན་པོར་གྱུར་པའི་སྔོན་གྱི་བྱུང་བ་བསྟན་པ་ནི། གང་ཞིག་འཐུངས་ན་མྱོས་པས་དྲན་བརླག་སྟེ། །བྲྀཥྞ་ཨན་དྷ་
དག་ཀྱང་དམེ་བྱུང་ནས། །དབྱིག་ཆེན་ཐོགས་ཏེ་ཕན་ཚུན་ཐལ་མར་ཕྱུང། །མྱོས་འགྱུར་དེ་ནི་བུམ་པ་འདིར་བླུགས་སོ། །ཞེས་གསུངས། དོན་ནི། ཆང་གི་ཉེས་དམིགས་གཞན་ཡང་བཤད་པ། ཆང་འཐུངས་པས་མྱོས་ཏེ་
རང་གི་ཕ་མ་དང་ཕུ་ནུ་སོགས་ཉེ་འབྲེལ་རྣམས་ཀྱང་གསོད་པ་སོགས་འཇིག་རྟེན་ཀུན་གྱིས་སྨད་པའི་གནས་སུ་འགྱུར་བ་སྔོན་གྱི་བྱུང་བས་ཤེས་ཏེ། སྔོན་བྲྀཥྞ་དང་ཨན་དྷ་ཞེས་བྱ་བའི་སྐྱེས་བུ་གཉིས་ཤིན་ཏུ་མཛའ་བར་
[013A]༄༅། །གནས་པ་ལ་ནམ་ཞིག་ཆང་འཐུངས་པ་ན་མྱོས་པས་དྲན་པ་བརླག་སྟེ་ཕན་ཚུན་དགྲར་བཟུང་ནས་དབྱིག་པ་ཆེན་པོ་ཐོགས་ཏེ་ཕན་ཚུན་འཐབ་ཅིང་ཉེ་འབྲེལ་མང་པོའང་བསད་པས་དམེ་བྱུང་སྟེ་ཕན་ཚུན་གཉིས་ཀ་
ཉེ་འབྲེལ་དང་བཅས་པ་ཐལ་མར་ཕྱུང་སྟེ་ཕུང་བར་བྱས་སོ་ཞེས་སྔོན་གྱི་གཏམ་རྒྱུད་ལས་འབྱུང་ངོ།། དེ་ལྟར་ཕུང་བར་བྱེད་པའི་མྱོས་འགྱུར་དེ་ནི་བུམ་པ་འདིར་བླུགས་སོ།། ཁྱེད་ཅག་དེ་ལྟར་ཕུང་བར་འདོད་ན་བུམ་པའི་ཆང་འདི་ཉོས་
ཤིག་ཅེས་གདམས་སོ།། འདིར་ལོག་འདྲེན་གྱིས་སྔོན་ཆང་འཐུངས་ཏེ་སྤྱོད་པ་ཉམས་པའི་གཏམ་རྒྱུད་ཀྱང་སྦྱར་བར་བྱའོ།། བདུན་པ་ཆད་འཐུངས་ན་ནོར་དང་རིགས་ཉམས་པར་འགྱུར་བར་བསྟན་པ་ནི། གང་ལ་ཆགས་ན་དཔལ་གྱི་
གཞིར་འགྱུར་རིགས། །ཇེ་མཐོ་ཇེ་མཐོར་འགྱུར་བའང་བརླག་པར་འགྱུར། །ནོར་གྱི་དབྱིག་ལྡན་རིགས་ཀྱང་ཕུང་འགྱུར་བ། །བཙོད་རྒྱུ་དེ་ནི་བུམ་པ་འདི་ན་འདུག་ཅེས་གསུངས། དོན་ནི། ཆང་གི་ཉེས་དམིགས་གཞན་ཡང་
བཤད་པ། ཆང་གང་ལ་ཆགས་ན་ཕུན་སུམ་ཚོགས་པའི་དཔལ་གྱི་གཞིར་གྱུར་པའི་རིགས་ཇེ་མཐོ་ཇེ་མཐོར་འགྱུར་བའང་རླག་པར་འགྱུར་ཏེ། ཆང་གིས་མྱོས་པས་ཆེས་རྨོངས་ཏེ་བྱ་བ་དང་བྱ་བ་མ་ཡིན་པ་མི་དྲན་པར་རྒྱལ་རིགས་དང་
བྲམ་ཟེའི་རིགས་དང། རྗེ་རིགས་སོགས་རང་རང་གི་རིགས་དང་མཐུན་པའི་བྱ་བ་མི་བྱེད་པར་རིགས་དམན་པའི་བུད་མེད་གཞན་ལ་བྱི་བོ་བྱེད་པ་སོགས་སྤྱོད་པ་ངན་པ་བྱས་པས་རིགས་འཆོལ་བར་གྱུར་ཏེ། རང་རིགས་བཟང་པོ་

[013B]། ནོར་གྱི་དབྱིག་རྣམས་ཀྱང་ཉམས་པར་འགྱུར་ཏེ། ཆང་ལ་ངོམས་པ་མེད་པར་སྤྱོད་འདོད་ནས་དེའི་རིན་དུ་ནོར་དབྱིག་འཛད་པ་དང། ཆང་གིས་མྱོས་ནས་ལོངས་སྤྱོད་སྲུང་མ་ཐུབ་པས་ཆུང་འཛའ་བར་འགྱུར་
བ་སོགས་སྒོ་ཀུན་ནས་ཟད་པར་འགྱུར་རོ།། དེས་ན་ཆང་འཐུང་བ་ནི་ནོར་དང་རིགས་ཐམས་ཅད་ཉམས་ཏེ་ཕུང་བའི་རྒྱུར་འགྱུར་བ་ཡིན་ལ། དེ་ལྟར་ཕུང་བར་འགྱུར་བའི་བཙོད་རྒྱུ་དེ་ནི་བུམ་པ་འདི་ན་འདུག་གོ། ཁྱེད་ཅག་ནོར་དང་
རིགས་རླག་པར་འགྱུར་བར་འདོད་ན་བུམ་པའི་ཆང་འདི་ཉོས་ཤིག་ཅེས་གདམས་སོ།། བརྒྱད་པ་ཆང་འཐུངས་ན་བློ་གྲོས་ཉམས་ཤིང་གཏམ་དན་གྱི་གཞིར་འགྱུར་བར་བསྟན་པ་ནི། གློ་བུར་དུ་ཞིང་འདུག་ལ་དགོད་ཅིང་མ་དེས་སྨྲ། །གདོན་
གྱིས་ཟིན་པ་བཞིན་དུ་མིག་ནི་མཆི་མས་གང། །སྨད་ཅིང་བརྙས་པར་འགྱུར་བའི་གནས་སུ་ངེས་འགྱུར་བ། །བློ་ཉམས་འགྱུར་བ་འདི་ནི་བུམ་པ་འདི་ན་ཡོད། ཅེས་གསུངས། དོན་ནི། ཆང་གི་སྐྱོན་གཞན་ཡང་བཤད་པ། ཆང་
འཐུངས་ན་དེས་སེམས་མྱོས་ཏེ་གདོན་གྱིས་ཟིན་པ་བཞིན་དུ་གློ་བུར་དུ་དུ་ཞིང་འདུག་ལ། དེ་མ་ཐག་ཡང་དགོད་ཅིང་མིག་མཆི་མས་གང་ལ་མ་ངེས་མ་འབྲེལ་བའི་གཏམ་སྣ་ཚོགས་སྨྲ་སྟེ། སྐྱེ་བོ་ཀུན་གྱིས་སྨད་ཅིང་བརྙས་པར་
འགྱུར་བའི་གནས་སུ་ངེས་པར་འགྱུར་རོ།། བློ་གྲོས་ཉམས་པས་གདོན་གྱིས་ཟིན་པ་ལྟ་བུར་འགྱུར་བའི་རྒྱུ་ཆང་དེ་ནི་བུམ་པ་འདི་ན་ཡོད་དོ།། ཁྱེད་ཅག་གདོན་གྱིས་ཟིན་པ་ལྟ་བུའི་བྱ་བ་བྱེད་འདོད་ན་ཆང་འདི་ཉོས་ཤིག་ཅེས་

[014A]༄༅། །གདམས་སོ།། དགུ་པ་ཆང་འཐུངས་ན་ངག་འཁྱལ་ངེས་པར་འབྱུང་བར་བསྟན་པ་ནི། རྒས་པར་གྱུར་ཀྱང་གང་གིས་སེམས་ཉམས་ཤིང། །བདག་ལ་ཕན་པའི་ལམ་དུ་མི་འཇུག་ལ། །མ་བརྟགས་
མང་དུ་སྨྲ་བར་ངེས་འགྱུར་བ། །བཙོང་རྒྱུ་དེ་ནི་བུམ་པ་འདི་ན་ཡོད། ཅེས་གསུངས། དོན་ནི། ཆང་གི་སྐྱོན་གཞན་ཡང་བཤད་པ། ལང་ཚོ་ཡོལ་ཏེ་རྒས་པ་ནི་ཚེ་རངས་པོ་བྱ་བ་གང་དང་གང་ལས་བདེ་བ་དང་སྡུག་བསྔལ་
འབྱུང་བ་རང་ལ་ཉམས་མྱོང་ཡོད་པས་རང་ལ་ཕན་མི་ཕན་ཤེས་དགོས་མོད་ཀྱང། ཆང་འཐུངས་ན་དེས་སེམས་ཉམས་ཤིང་མྱོས་ནས་རྒས་པར་གྱུར་ཀྱང་ཕན་གནོད་ལ་རྨོངས་ཏེ་རང་ལ་ཕན་པའི་ལམ་དུ་མི་འཇུག་ལ་
འདི་ཕྱི་གཉིས་ཀར་གནོད་པའི་ལམ་དུ་ཞུགས་ཏེ་མ་བརྟགས་པར་ངག་འཁྱལ་མང་དུ་སྨྲ་བར་ངེས་པར་འགྱུར་རོ།། དེ་ལྟ་བུའི་སྐྱོན་དང་ལྡན་པའི་བཙོང་རྒྱུ་དེ་ནི་བུམ་པ་འདི་ན་ཡོད་དོ།། ཁྱེད་ཅག་རང་ལ་ཕན་པ་དོར་ནས་དགོས་མེད་
དུ་ངག་འཁྱལ་སྨྲ་བར་འདོད་ན་ཆང་འདི་ཉོས་ཤིག་ཅེས་གདམས་སོ།། གཞུང་འདི་དག་གི་བཙོང་རྒྱུ་ཞེས་པའི་དོན་ནི་སྔར་བཤད་ཟིན་ཏོ།། བཅུ་པ་ཆང་འཐུངས་པས་ལྷའི་དཔལ་ལས་ཉམས་པའི་སྔོན་གྱི་བྱུང་བ་བསྟན་པ་ནི་
གང་གི་ཉེས་པས་སྔོན་གྱི་ལྷ་རྣམས་མྱོས། །ལྷ་ཡི་རྒྱལ་པོའི་དཔལ་ནི་ཉམས་བྱས་ནས། །སྐྱབས་འདོད་ཕྱིར་ནི་རྒྱ་མཚོའི་ནང་དུ་གབ། །དེ་ཡིས་གང་བའི་བུམ་པ་འདི་ཉོས་ཤིག་ཅེས་གསུངས། དོན་ནི། ཆང་གི་ཉེས་

[014B] ཆང་འཐུངས་ན་དཔལ་འབྱོར་མངའ་ཐང་ཐམས་ཅད་ཉམས་པར་འགྱུར་བ་སྔོན་གྱི་ལྷའི་གཏམ་རྒྱུད་ཀྱིས་ཤེས་ཏེ། སྔོན་གྱི་ལྷ་ཞེས་བྱ་བ་ནི་ལྷ་མ་ཡིན་གྱི་མིང་གི་རྣམ་གྲངས་སུ་མངོན་བརྗོད་དག་
ལས་བཤད་ལ། དེའི་གཏམ་རྒྱུད་ནི་སྔོན་བསྐལ་པ་ཆགས་ནས་རིང་པོ་མ་ལོན་པའི་དུས་ལྷ་མ་ཡིན་རྣམས་རི་རབ་ཀྱི་རྩེ་ན་ཡོད་པ་ལ། དེ་དག་གིས་ཆང་འཐུངས་ཏེ་གཞན་ལ་སྐྱོན་བརྗོད་དང་འཐབ་རྩོད་སོགས་སྤྱོད་པ་ངན་པ་བྱས་པས་
ལྷ་རྣམས་ཀྱིས་བསྐྲད་དེ་ལྷའི་རྒྱལ་པོའི་དཔལ་ལས་ཉམས་པར་བྱས་པ་ན། སྐྱབས་འདོད་པའི་ཕྱིར་རྒྱ་མཚོའི་ནང་དུ་ཞུགས་ཏེ་སའི་འོག་ཏུ་གབ་ཅེས་འབྱུང་ངོ།། དེ་ལྟར་ལྷའི་དཔལ་འབྱོར་ཡང་ཉམས་པར་བྱེད་པ་ཕུང་བྱེད་ཆང་དེ་
ཡིས་གང་བའི་བུམ་པ་འདི་ཉོས་ཤིག་ཅེས་གདམས་སོ།། བཅུ་གཅིག་པ་ཆང་འཐུངས་ན་སྨྱོན་པ་དང་མཚུངས་པར་འགྱུར་བར་བསྟན་པ་ནི། མི་བདེན་པ་ཡང་བདེན་པ་བཞིན་དུ་ངོ་མཐོང་སྨྲ། །མི་བྱ་བ་ཡང་བྱ་བ་བཞིན་དུ་དགའ་བཞིན་
བྱེད༑ ༑གང་གི་ལན་གྱིས་ཡོད་མེད་ཕྱིན་ཅི་ལོག་ཏུ་ཤེས། །དེ་ནི་སྨོད་པའི་ལུས་བཞིན་བུམ་པ་འདི་ན་འདུག་ཅེས་གསུངས། དོན་ནི། ཆང་གི་ཉེས་དམིགས་གཞན་ཡང་བཤད་པ། ཆང་འཐུངས་ན་སྨྱོ་བ་བཞིན་དུ་ལུས་
དག་ཡིད་གསུམ་ཕྱིན་ཅི་ལོག་ཏུ་སྤྱོད་ལ། དྲང་སྲོང་གི་དམོད་པ་ཟུག་པ་བཞིན་དུ་རང་དབང་མེད་པར་འགྱུར་རོ།། ཆང་འཐུངས་ན་སྒོ་གསུམ་ཕྱིན་ཅི་ལོག་ཏུ་སྤྱོད་དེ། ངག་གི་སྒོ་ནས་མི་བདེན་པ་ཡང་བདེན་པ་བཞིན་དུ་འཛེམ་པ་མེད་

[015A]༄༅། །པར་ངོ་མཐོན་དུ་སྨྲའོ།། ལུས་ཀྱི་སྒོ་ནས་བྱར་མི་རུང་བ་རྣམས་ཀྱང་བྱར་རུང་བ་བཞིན་དུ་དགའ་བཞིན་བྱེད་དོ།། ཡིད་ཀྱི་སྒོ་ནས་ཆང་གིས་མྱོས་པའི་མཐུས་རྨོངས་ཏེ་སྐྱོན་ཡོད་པ་ལ་སྐྱོན་མེད་པར་ཤེས་
སྐྱོན་མེད་པ་ལ་སྐྱོན་ཡོད་པར་ཕྱིན་ཅི་ལོག་ཏུ་ཤེས་སོ།། ཆང་འཐུང་བ་དེ་ནི་དྲང་སྲོང་གི་དམོད་པ་ཟུག་པའི་ལུས་བཞིན་དུ་མི་འདོད་པ་མཐའ་དག་འབྱུང་བར་འགྱུར་རོ།། དེ་ལྟར་སྒོ་གསུམ་ཕྱིན་ཅི་ལོག་ཏུ་སྤྱོད་པར་འགྱུར་བའི་ཉེས་དམིགས་
ཅན་ཆང་དེ་ནི་བུམ་པ་འདི་ན་འདུག་གོ། ཁྱེད་ཅག་སྨྱོན་པ་དང་དམོད་པ་ཟུག་པ་ལྟར་དུ་སྒོ་གསུམ་ཕྱིན་ཅི་ལོག་ཏུ་སྤྱོད་ཅིང་ཕུང་བར་འདོད་ན་ཆང་འདི་ཉོས་ཤིག་ཅེས་གདམས་སོ།། གཉིས་པ་དོན་བསྡུས་ཏེ་གདམས་པ་ལ་གཉིས་
ལས༑ དང་པོ་ཆང་འཐུང་བ་སྡིག་སྡུག་གཏམ་ངན་ཐམས་ཅད་འབྱུང་བའི་གཞི་ཡིན་པར་བསྟན་པ་ནི། མྱོས་འགྱུར་རིག་སྔགས་སྡུག་བསྔལ་རྒྱུར་འགྱུར་བ། །སྡིག་པའི་མ་མོའི་བྱུར་ངན་མངོན་སུམ་བཞིན། །རྩོད་པའི་
ལམ་དང་ཐ་དད་མ་ཡིན་པ། །སྙིང་གི་མུན་པ་མི་བཟོད་དེ་ཉོས་ཤིག་ཅེས་གསུངས། དོན་ནི། ཆང་གི་ཉེས་དམིགས་རྒྱས་པར་བཤད་པ་དེ་དག་གི་དོན་བསྡུ་ན། ཆང་ནི་སྡིག་སྡུག་གཏམ་ངན་ཐམས་ཅད་འབྱུང་བའི་གཞི་
ཡིན་ཏེ། ཆང་ནི་སེམས་རྣལ་དུ་མི་གནས་པར་སྨྱོ་བར་བྱེད་པའི་རིག་སྔགས་ཀྱང་ཡིན་ནོ།། དེའི་ཕྱིར་ཆང་ལ་མྱོས་འགྱུར་ཞེས་བརྗོད་དོ།། ཆང་ནི་འདི་ཕྱིར་སྡུག་བསྔལ་མ་ལུས་འབྱུང་བའི་རྒྱུ་ཡིན་ཏེ། ཚེ་འདིར་སྡུག་བསྔལ་

[015B] ཕྱི་མའི་སྡུག་བསྔལ་འབྱུང་བའི་རྒྱུར་འགྱུར་བ་ནི་འཇིག་རྟེན་ཕྱི་མར་སྡུག་བསྔལ་ཅི་འབྱུང་ཐམས་ཅད་སྡིག་པའི་ལས་ལས་འབྱུང་ལ། ཆང་འཐུང་བ་ནི་སྡིག་པའི་མ་
མོ་ཡིན་པས་སོ།། ཆང་འཐུང་བ་ནི་ཚེ་འདིར་གཏམ་ངན་དང་མི་འདོད་པ་ཐམས་ཅད་འབྱུང་བའི་རྒྱུ་བྱུར་ངན་མངོན་སུམ་དུ་འོང་བ་བཞིན་ནོ།། ཆང་འཐུང་བ་ནི་རྩོད་པའི་ལམ་དང་ཐ་དད་མ་ཡིན་པར་འཁྲུག་རྩོད་མཐའ་དག་འབྱུང་བའི་
ལམ་ཉིད་ཡིན་ནོ།། སྡིག་སྡུག་གཏམ་ངན་ཐམས་ཅད་འབྱུང་ཡང་དེ་མི་ཤེས་པར་ཆང་ཉིད་ལ་དགའ་བ་ནི་སེམས་རྨོངས་པའི་མུན་པས་བསྒྲིབས་པ་ཡིན་པས་སྙིང་གི་མུན་པ་མི་བཟད་པ་ཆང་དེ་ཉོས་ཤིག་ཅེས་གདམས་སོ། །
གཉིས་པ་ཆང་འཐུང་བ་ཕུང་ཀྲོལ་ཀུན་གྱི་གཞི་ཡིན་པར་བསྟན་པ་ནི། གང་གིས་བློ་ནི་རབ་ཏུ་ཉམས་གྱུར་ནས། །ཕ་མ་ཉེས་པ་མེད་པའང་གསོད་འགྱུར་ཞིང། །བདེ་ལ་མ་ཆགས་དཀའ་ཐུབ་ཅན་ཡང་གསོད། །བཙོང་
བའི་ཆེ་གས་རྒྱལ་ལ་ཕུལ་བ་བཞེས། །མི་ཡི་བདག་པོས་ཆང་ནི་དེ་འདྲ་ཡང། །འཇིག་རྟེན་ན་ནི་ལྷ་ཞེས་རབ་ཏུ་གྲགས། །ཡོན་ཏན་ལ་ནི་གང་དག་མི་དགའ་བ། །དེ་དག་ཆང་འདི་ཉོ་ལ་འབད་པར་གྱིས། །ཞེས་གསུངས་
དོན་ནི། ཆང་འཐུང་བ་ནི་ཕུང་ཀྲོལ་ཀུན་གྱི་གཞི་ཡིན་ཏེ། ཆང་གིས་མྱོས་ཏེ་ལེགས་ཉེས་འབྱེད་པའི་བློ་རབ་ཏུ་ཉམས་པར་གྱུར་ནས་མཚམས་མེད་ཀྱི་ལས་ཀྱང་བྱེད་དེ། རང་གི་ཕ་མ་ཉེས་པ་མེད་པའང་གསོད་པར་

[016A]༄༅། །འགྱུར་ཞིང། འཁོར་བའི་བདེ་ལ་མ་ཆགས་པའི་འཕགས་པ་དགྲ་བཅོམ་པ་དཀའ་ཐུབ་ཅན་ཡང་གསོད་པ་སོགས་མཚམས་མེད་ཀྱི་ལས་གསོག་པའང་འབྱུང་བས། དེ་ལྟར་དུ་ཕུང་བར་བྱེད་པའི་
ཉེས་སྐྱོན་ཅན་ཆང་འདི་བཙོང་བའི་ཆོ་གས་རྒྱལ་པོ་ཁྱོད་ལ་འབུལ་གྱི། རྒྱལ་པོ་ཁྱོད་འདི་ཕྱི་གཉིས་ཀར་ཕུང་པར་འདོད་ན་ཆང་ཕུལ་བ་འདི་བཞེས་ཤིག། མིའི་བདག་པོ་ཞེས་རྒྱལ་པོ་ལ་བོས་ནས། ཆང་ནི་རྣམ་པ་ཀུན་
ཏུ་ཕུང་བར་བྱེད་པའི་ཉེས་སྐྱོན་ཅན་དེ་འདྲ་ཡིན་ཡང་འཇིག་རྟེན་ན་ནི་ལྷ་ཞེས་རབ་ཏུ་གྲགས་ལ། སྐྱེ་བོ་གང་དག་ཡོན་ཏན་ལ་མི་དགའ་ཞིང་སྐྱོན་ལ་དགའ་བ་དེ་དག་ཆང་འདི་ཉོ་བ་ལ་འབད་པར་གྱིས་ཤིག་ཅེས་ཆང་གི་
ཉེས་སྐྱོན་མདོར་བསྡུས་གདམས་སོ།། གཉིས་པ་ཕྱི་མར་འབྱུང་བའི་ཉེས་དམིགས་བཤད་པ་ནི། གང་ཞིག་བསྟེན་ན་ངན་པ་སྤྱོད་པར་འགྱུར། །རབ་ཏུ་འཇིགས་པའི་སེམས་ཅན་དམྱལ་བར་ལྟུང། །དུད་འགྲོའི་གནས་
དང་ཡི་དགས་དབུལ་འགྱུར་བ། །མཐོང་བར་འདོད་པའང་དེ་ནི་སུ་ཞིག་ཡོད། །ཆང་དེ་ཉུང་དུ་འཐུངས་ཀྱང་རྣམ་པར་སྨིན་པ་ནི། །མི་ཡི་གནས་སུ་སྐྱེས་ཀྱང་ཚུལ་ཁྲིམས་ལྟ་བ་ཉམས། །གང་གིས་ཕྱིས་ཀྱང་མནར་
མེད་འབར་བས་བསྲེགས་པར་འགྲོ། །ཡི་དགས་ཡུལ་དང་དུད་འགྲོ་དམན་པར་གནས་པར་འགྱུར། ཞེས་གསུངས། དོན་ནི། ཆང་འཐུངས་པ་ལས་ཚེ་ཕྱི་མར་རྣམ་སྨིན་དང་རྒྱུ་མཐུན་གྱི་འབྲས་བུ་ཡིད་དུ་མི་འོང་བ་བཟོད་

[016B] ཆང་གང་ཞིག་བསྟེན་ན་ཚེ་འདིར་ངན་སོང་དུ་སྐྱེ་བའི་རྒྱུ་སྡིག་པ་ཚབས་ཆེན་པོ་སྤྱོད་པར་འགྱུར་ལ། སྡིག་པའི་ལས་དེའི་འབྲས་བུ་ཚེ་ཕྱི་མར་མྱོང་བར་འགྱུར་བ་ལ་གཉིས་ལས། རྣམ་སྨིན་གྱི་འབྲས་བུ་མྱོང་
ཚུལ་ནི་ཆང་འཐུངས་བ་ལས་ཚེ་ཕྱི་མར་རབ་ཏུ་འཇིགས་པའི་སེམས་ཅན་དམྱལ་བར་ལྟུང། དུད་འགྲོའི་གནས་སུ་ལྟུང། དབུལ་ཞིང་ཕོངས་པའི་ཡི་དྭགས་ཀྱི་གནས་སུ་ལྟུང་བར་འགྱུར་རོ།། ངན་སོང་གསུམ་གྱི་གནས་དེ་
ན་སྡུག་བསྔལ་དྲག་པ། རྩུབ་པ། ཡིད་དུ་མི་འོང་བ་དཔེ་བྱ་བར་དཀའ་བ་ཡོད་པས་དེར་སྐྱེ་བ་ལྟ་ཞོག། འཇིགས་ཤིང་ཡ་ང་བའི་གནས་དེ་དག་མཐོང་བར་འདོད་པའང་སུ་ཞིག་ཡོད། རང་ལ་ཕན་པར་འདོད་པའི་བློ་གྲོས་ཅན་
རྣམས་ཀྱིས་ནི་ངན་སོང་གསུམ་དུ་མི་ལྟུང་བ་ལ་སྐྱེས་བུའི་རྩལ་ཅི་ཡོད་ཀྱིས་བསྒྲིམ་དགོས་ལ། དེ་འོང་བ་ལ་མྱོས་འགྱུར་སྤོང་དགོས་སོ།། ཆང་འཐུང་བའི་རྒྱུ་མཐུན་གྱི་འབྲས་བུ་ནི། ཆང་ཉུང་དུ་ཞིག་འཐུངས་ཀྱང་རྣམ་
པར་སྨིན་པའི་འབྲས་བུ་ངན་སོང་དུ་སྐྱེས་ནས་སྡུག་བསྔལ་རྒྱུན་རིང་པོར་མྱོང་བར་འགྱུར་ལ། བརྒྱ་ལ་དེ་ནས་ཐར་ཏེ་མིའི་གནས་སུ་སྐྱེས་ཀྱང་བྱེད་པ་རྒྱུ་མཐུན་དང་མྱོང་བ་རྒྱུ་མཐུན་གྱི་འབྲས་བུས་ཆང་འཐུང་བ་ལ་དགའ་བར་འགྱུར་
དེས་སེམས་འཁྲུལ་བར་འགྱུར། ནོར་གྱིས་དབུལ་བར་འགྱུར། སྐྱེ་བོ་ཀུན་གྱིས་སྨད་པའི་གནས་སུ་འགྱུར། བཞིན་མི་སྡུག་པར་འགྱུར། བཀྲེས་ཤིང་སྐོམ་པས་གདུང་བར་འགྱུར། སེམས་མི་བརྟན་པར་འགྱུར། དྲན་པ་

[017A]༄༅། །ཉམས་པར་འགྱུར། གཉེན་བཤེས་རྣམས་ཀྱིས་ཀྱང་སྤོང་བར་འགྱུར། སྡོམ་པ་གང་བླངས་པ་རྣམས་མཐར་མི་ཕྱིན་པར་འགྱུར་བ་སོགས་ཉེས་སྐྱོན་མཐའ་ཡས་པ་འབྱུང་སྟེ། དེ་ལྟར་མིར་སྐྱེས་པའི་ཚེ་
ནའང་བྱེད་པ་རྒྱུ་མཐུན་དང་མྱོང་བ་རྒྱུ་མཐུན་གྱིས་ཚུལ་ཁྲིམས་ཉམས་པ་དང། ལྟ་བ་ཉམས་པ་དང། ཆོ་ག་ཉམས་པ་དང། སྤྱོད་པ་ཉམས་པར་བྱས་པས་ཕྱིས་ཀྱང་མནར་མེད་དུ་སྐྱེས་ནས་མེ་ལྕེ་འབར་བས་སྲེགས་པར་འགྱུར་
ཡི་དྭགས་ཀྱི་ཡུལ་དུ་སྐྱེས་ནས་ལོ་བརྒྱར་བཟའ་བ་དང་བཏུང་བའི་མིང་ཙམ་ཡང་མི་ཐོས་པར་བཀྲེས་ཤིང་སྐོམ་པས་གདུང་བར་འགྱུར། དུད་འགྲོ་དམན་པའི་གནས་སུ་སྐྱེས་ཏེ་གླེན་ཞིང་གཏི་མུག་པ་དང། ཕན་ཚུན་གཅིག་ལ་
གཅིག་ཟ་བ་སོགས་སྡུག་བསྔལ་བརྗོད་ལས་འདས་པ་མྱོང་བར་འགྱུར་རོ།། གསུམ་པ་ཉེས་དམིགས་རྒྱ་ཆེར་བཤད་པ་དེ་དག་བསམས་ནས་ཆང་འཐུང་བར་མི་རིགས་སོ་ཞེས་མདོར་བསྡུས་ཏེ་གདམས་པ་ནི། ཚུལ་ཁྲིམས་
ཉམས་པར་འགྱུར་ཞིང་གཏམ་ངན་མངོན་དུ་འབྱུང། །ངོ་ཚ་མེད་ཅིང་བློ་གྲོས་དྲི་མ་ཅན་དུ་འགྱུར། །གང་ཞིག་འཐུངས་ན་ཡོན་ཏན་དེ་དང་དེ་དག་ཉམས། །དེ་བས་རྒྱལ་པོ་ཁྱེད་ཀྱིས་ཆང་འཐུང་ག་ལ་རིགས། ཞེས་གསུངས་
དོན་ནི། བརྒྱ་བྱིན་སེམས་དཔའ་ཆེན་པོས་ཐམས་ཅད་ཀྱི་མཛའ་བོ་ཞེས་བྱ་བའི་རྒྱལ་པོ་བློན་འབངས་དང་བཅས་པ་ལ་ཐུགས་བརྩེ་བས་ཆང་འཐུང་བའི་འདི་ཕྱིའི་ཉེས་དམིགས་རྒྱ་ཆེར་བཤད་ནས། མདོར་བསྡུས་ཏེ་

[017B] ཆང་གང་ཞིག་འཐུངས་ན་ཡོན་ཏན་ཐམས་ཅད་ཀྱི་རྩ་བ་ཚུལ་ཁྲིམས་ཉམས་པར་འགྱུར་ཞིང། སྐྱེ་བོ་ཀུན་གྱིས་གཏམ་ངན་བརྗོད་པ་མངོན་སུམ་དུ་འབྱུང་ལ། ངོ་ཚ་མེད་ཅིང་ཁྲེལ་མེད་པ་དང། ལེགས་
ཉེས་དཔྱོད་པའི་བློ་གྲོས་ཉམས་ཏེ་སེམས་དྲི་མ་ཅན་དུ་འགྱུར། རྒྱལ་བ་སྲས་བཅས་ཀྱིས་བསྔགས་པའི་ཡོན་ཏན་དེ་དང་དེ་དག་ཐམས་ཅད་ཉམས་པར་འགྱུར། མདོར་ན་ལེགས་ཚོགས་ཐམས་ཅད་ཉམས་ཤིང་ཚེ་འདི་ཕྱི་གཉིས་ཀ་
ལ་ཉེས་དམིགས་རྒྱ་ཆེར་འབྱུང་བ་དེ་བས་ན་རྒྱལ་པོ་ཁྱོད་ཀྱིས་ད་ཕྱིན་ཆད་ཆང་འཐུང་བ་ག་ལ་རིགས་ཞེས་གདམས་སོ།། ལྔ་པ་རྒྱལ་བློན་འབངས་དང་བཅས་པ་དད་ནས་བཀའ་བཞིན་དུ་བསྒྲུབས་པ་ལ་གཉིས་ལས། དང་
པོ་སེམས་དཔའ་ཆེན་པོས་ཆོས་བསྟན་པ་དེ་ལ་ཡིད་ཆེས་རྙེད་ནས་རྒྱལ་པོས་མཆོད་པ་ཕུལ་བ་ནི། དེ་ནས་རྒྱལ་པོ་དེ་སྙིང་ལ་བབ་པའི་ཚིག་རྣམས་ཀྱིས་ཆང་འཐུངས་པའི་ཉེས་པ་ཁོང་དུ་ཆུད་པར་བྱས་པ་དང། ཆང་འཐུང་བ་
ལ་ཆགས་ཤིང་ཞེན་པ་མེད་པར་གྱུར་ནས། བརྒྱ་བྱིན་ལ་འདི་སྐད་ཅེས་སྨྲས་སོ།། བྱམས་པའི་ཕ་འམ་འདུལ་བས་མཉེས་བྱས་བླ་མ་བཞིན། །ཚུལ་དང་ཚུལ་མིན་མཁས་པའི་ཐུབ་པས་སྨྲས་པ་བཞིན། །ཁྱེད་ཀྱིས་བདག་ལ་
ཕན་ཕྱིར་ལེགས་པར་གདམས་པ་དེ། །སྤྱོད་པ་ཉམས་སུ་བླངས་ཏེ་ཚུལ་བཞིན་མཉེས་པར་བགྱིའོ། །ལེགས་པར་སྨྲས་པའི་ལན་དུ་མཆོད་པ་འདི་བདག་ལས་ཁྱོད་ཀྱིས་བཞེས་པའི་རིགས་སོ།། ཡུལ་གྲུབ་བཟང་པོ་ལྔ་ཡང་ཁྱོད་ལ་

[018A]༄༅། །འབུལ། །བྲན་མོ་བརྒྱ་དང་བ་བཞོན་ལྡ་བརྒྱ་འབུལ། །རྟ་མཆོག་སྦྱར་བའི་ཤིང་རྟ་འདི་བཅུ་བཞེས། །བདག་གི་བླ་མ་ཕན་པ་སྟོན་པར་འགྱུར། གཞན་ཡང་བདག་གིས་གང་དང་གང་བགྱི་བ་འདིར་སྤྲིང་ཞིང་
སླན་ཆད་ཀྱང་བདག་ལ་སྤྱན་རས་ཀྱིས་བཙའ་བར་གསོལ། ཞེས་གསུངས། དོན་ནི། སེམས་དཔའ་ཆེན་པོས་རྒྱལ་བློན་འབངས་དང་བཅས་པ་དེ་རྣམས་སྙིང་ལ་འབབ་པའི་ཚིག་རྣམས་ཀྱིས་ཆང་འཐུང་བའི་ཉེས་པ་ཁོང་དུ་ཆུད་པར་
བྱས་པ་ན། ཆང་འཐུང་བ་ལ་ཆགས་ཞེན་མེད་པར་གྱུར་ནས་འདི་སྐད་ཅེས་གསོལ་ཏོ།། ཡང་ན་དེ་ལྟར་ལྷ་དབང་སེམས་དཔའ་ཆེན་པོས་ཆང་འཐུང་བའི་ཉེས་དམིགས་རྒྱས་པར་བཤད་པ་དེ་དག་ཐམས་ཅད་ཀྱི་མཛའ་བོ་ཞེས་བྱ་
བའི་རྒྱལ་པོ་དེའི་སྙིང་ལ་འབབ་པར་གྱུར་ནས་སེམས་དཔའ་ཆེན་པོའི་ཚིག་རྣམས་ཀྱིས་ཆང་འཐུང་བའི་ཉེས་པ་ཁོང་དུ་ཆུད་པ་ན། རྒྱལ་པོ་དེ་ཆང་འཐུང་བ་ལ་ཆགས་ཤིང་ཞེན་པ་མེད་པར་གྱུར་ནས་བརྒྱ་བྱིན་སེམས་དཔའ་ཆེན་པོ་ལ་
འདི་སྐད་ཅེས་སྨྲས་སོ།། སེམས་དཔའ་ཆེན་པོ་ཁྱོད་ནི་བདག་མི་དགེ་པའི་བཤེས་གཉེན་གྱི་དབང་དུ་སོང་སྟེ་སྒོ་གསུམ་ཉེས་པར་སྤྱོད་པ་དང། དེའི་དབང་གིས་འདི་ཕྱིར་ཕུང་བར་འགྱུར་པ་དེ་ཐུགས་ཀྱིས་མ་བཟོད་ནས་བདག་རྗེས་སུ་
གཟུང་བའི་ཕྱིར་འདིར་བྱོན་པས་བྱམས་པའི་ཕ་ལྟ་བུ་ཡིན་ལ། ཟང་ཟིང་ལ་མི་གཟིགས་པར་འདུལ་བས་མཉེས་པར་མཛད་པའི་བླ་མ་དང། ཚུལ་དང་ཚུལ་མ་ཡིན་པ་ལ་མཁས་པའི་ཐུབ་པའང་ཡིན་ནོ།། དེ་ལྟར་ཆོས་བསྟན་པའི་

[018B] སྒོ་གསུམ་གྱི་ཉེས་སྤྱོད་འདུལ་བས་བླ་མའང་ཡིན། བླང་དོར་གསལ་བར་སྟོན་པས་སངས་རྒྱས་ཀྱང་ཡིན་ཞེས་
དད་གུས་བཅོས་མིན་རྙེད་པའི་ཚིག་གོ། བདག་ཉིད་ཆེན་པོ་ཁྱོད་ཀྱིས་ཇི་ལྟར་སྨྲས་པ་བཞིན་དུ་བསྒྲུབ་པར་བགྱིའོ།། བདག་ཉིད་ཆེན་པོ་ཁྱོད་ཀྱིས་བདག་ལ་ལེགས་པར་གདམས་པ་དེ་དག་ནི་བདག་ལ་ཕན་པའི་ཕྱིར་
གསུངས་པ་ཁོ་ན་ལགས་པས། ཇི་ལྟར་གསུངས་པ་དེ་ལྟར་སྤྱོད་པས་ཉམས་སུ་བླངས་ཏེ་ཚུལ་བཞིན་དུ་སྒྲུབ་པས་མཉེས་པར་བགྱིའོ།། བདག་ཉིད་ཆེན་པོ་ཁྱོད་ཀྱིས་ཆོས་ལེགས་པར་སྨྲས་པའི་ལན་དུ་མཆོད་པ་འབུལ་བ་
འདི་དག་ཐུགས་བརྩེ་བའི་སླད་དུ་ཁྱོད་ཀྱིས་བཞེས་སུ་གསོལ། ཟང་ཟིང་གི་མཆོད་པ་གང་འབུལ་བ་ནི་ཡུལ་གྲུ་བཟང་པོ་ལྔ་དང། བྲན་མོ་བརྒྱ་དང། བ་བཞོན་ལྔ་བརྒྱ་དང། རྟ་མཆོག་གིས་དྲངས་པའི་ཤིང་རྟ་བཅུ་རྣམས་འབུལ་བས་
བཞེས་སུ་གསོལ། ད་ཕྱིན་ཆད་བདག་ཉིད་ཆེན་པོ་ཁྱོད་ནི་བདག་གི་བླ་མ་ལགས་པས། བདག་གིས་མཆོད་པ་ཕུལ་བ་འདི་དག་བཞེས་ན་བདག་གི་ཚོགས་རྫོགས་པར་འགྱུར་ལ། བདག་ལ་ཕན་པ་སྟོན་པར་བྱེད་པ་ནི་བདག་
ཉིད་ཆེན་པོ་ཁྱོད་ལས་གཞན་དུ་མེད་པས་བཀའ་བཞིན་དུ་སྒྲུབ་པའི་མཆོད་པས་མཉེས་པར་བགྱིའོ།། ཇི་སྲིད་བྱང་ཆུབ་མ་ཐོབ་བར་དུ་བདག་ལ་སྤྱན་རས་ཀྱིས་གཟིགས་ནས་བདག་གིས་གང་དང་གང་བགྱི་དགོས་པ་
[019A]༄༅། །རྣམས་འདི་དང་འདི་ལྟར་གྱིས་ཞེས་སྤྲིང་ཞིང་བསྟན་དུ་གསོལ། སླན་ཆད་ཀྱང་བདག་རྗེས་སུ་གཟུང་པའི་ཕྱིར་འདིར་བྱོན་ནས་སྤྱན་རས་ཀྱིས་བཙའ་བར་མཛད་དུ་གསོལ་ཞེས་ཞུས་སོ།། གཉིས་
པ་སེམས་དཔའ་ཆེན་པོས་རྒྱལ་བློན་འབངས་དང་བཅས་པ་ལ་སླར་ཡང་གདམས་པ་ནི། བརྒྱ་བྱིན་གྱིས་སྨྲས་པ། ཡུལ་གྲུ་མཆོག་ལ་སོགས་པའང་ང་མི་འདོད། །ལྷ་དབང་ང་ཡིན་རྒྱལ་པོས་ཤེས་པར་བྱོས། །ཕན་པར་
སྨྲ་ལ་མཆོད་པ་བྱ་བ་ནི། །བསྒོ་བའི་ཚིག་བཞིན་ཉམས་སུ་ལེན་པ་ཡིན། །གྲགས་དང་དཔལ་གྱི་ལམ་ནི་འདི་ཡིན་ཏེ། །ཚེ་རབས་གཞན་ལ་བདེ་བ་དེ་ཡང་འཐོབ། །དེ་བས་ཆང་ལ་ཆགས་པ་རབ་སྤངས་ལ། །ཆོས་ལ་
གནས་པས་ང་ཡི་ཡུལ་ལ་བསྟེན། དེ་སྐད་ཅེས་སྨྲས་ནས། བརྒྱ་བྱིན་དེ་ཉིད་དུ་མི་སྣང་བར་གྱུར་ཏོ།། རྒྱལ་པོ་དེ་ཡང་བློན་པོ་དང་འབངས་སུ་བཅས་པ་ཆང་མི་འཐུང་བར་གྱུར་ཏོ།། ཞེས་གསུངས། དོན་ནི། དེ་ལྟར་ཐམས་
ཅད་ཀྱི་མཛའ་བོ་ཞེས་བྱ་བའི་རྒྱལ་པོ་དེས་བརྒྱ་བྱིན་སེམས་དཔའ་ཆེན་པོ་ལ་ཆོས་བསྟན་པའི་ཡོན་དུ་ཡུལ་གྲུ་བཟང་པོ་ལྔ་ལ་སོགས་པ་ཟང་ཟིང་གི་དངོས་པོ་ཚད་མེད་པ་ཕུལ་བ་དེ་ལ་བརྒྱ་བྱིན་སེམས་དཔའ་ཆེན་པོས་སྨྲས་པ་
རྒྱལ་པོ་ཁྱོད་ཆོས་བསྟན་པའི་བཀའ་དྲིན་དྲན་ནས་ཟང་ཟིང་གི་དངོས་པོ་ཕུལ་པ་དེ་ལྟར་ཁྱོད་རང་ཚོགས་རྫོགས་པའི་ཐབས་སུ་འགྱུར་མོད། ཡུལ་གྲུ་མཆོག་ལ་སོགས་པ་ང་མི་འདོད་དོ།། སྔར་རྒྱལ་པོ་ཁྱོད་ཀྱིས་བདག་ཉིད་ཆེན་

[019B] ངས་ཁྱོད་ལ་འདི་ལྟར་ཕན་པའི་ཕྱིར་ཆོས་སྨྲས་པ་དེ་ལ་མཆོད་པ་བྱ་བར་འདོད་ན་ངས་གང་
བསྒོ་བའི་ཚིག་གང་དང་གང་སྨྲས་པ་དེ་དང་དེ་བཞིན་དུ་ཉམས་སུ་ལོངས་ཤིག། དེ་ལྟར་གང་བསྟན་པའི་ཆོས་དེ་དག་ཉམས་སུ་བླངས་ན་ཚེ་འདི་དང་ཕྱི་མ་གཉིས་ཀ་ལ་ཕན་པ་དང་བདེ་བ་ཆེན་པོ་འཐོབ་པར་འགྱུར་ཏེ། ཚེ་འདིར་
ཆང་འཐུང་བ་སྤངས་ཏེ་དྲན་ཤེས་བག་ཡོད་བརྟན་པོས་ཚུལ་ཁྲིམས་བསྲུངས་ན་སྙན་པའི་གྲགས་པ་དང་འཁོར་དང་ལོངས་སྤྱོད་ཕུན་སུམ་ཚོགས་པའི་དཔལ་འཐོབ་ཅིང། ཐོབ་པ་དེ་ཡང་མི་ཉམས་པར་རྒྱས་པར་འགྱུར་རོ།། དེས་ན་ཚེ་འདིར་
གྲགས་པ་དང་དཔལ་འབྱུང་བའི་ལམ་ནི་ཚུལ་ཁྲིམས་བསྲུང་བ་འདི་ཡིན་ནོ།། ཚེ་རབས་གཞན་ལའང་ཕན་པ་དང་བདེ་བ་ཐམས་ཅད་ཚུལ་ཁྲིམས་ལ་བརྟེན་ནས་འཐོབ་སྟེ། ཚུལ་ཁྲིམས་རྣམ་པར་དག་པ་བསྲུངས་པ་ལས་ཕྱི་མར་བདེ་
འགྲོའི་རྟེན་འཐོབ་ཅིང། རྟེན་དེ་ལ་ཕུན་སུམ་ཚོགས་པ་ཐམས་ཅད་འབྱུང་བར་འགྱུར་རོ།། རྒྱུ་མཚན་དེ་བས་ན་ཆང་ལ་ཆགས་པ་རབ་ཏུ་སྤོངས་ལ་ཚུལ་ཁྲིམས་རྣམ་པར་དག་པའི་ཆོས་ལ་གནས་པ་དང། དེ་ལ་གནས་ནས་ངའི་སྤྱོད་
ཡུལ་ལ་བསྟེན་ཅིག། སེམས་དཔའ་ཆེན་པོའི་སྤྱོད་ཡུལ་ནི་ཐེག་པ་ཆེན་པོའི་ལམ་འབྲས་བུ་དང་བཅས་པ་ཡིན་པས། ཚུལ་ཁྲིམས་རྣམ་པར་དག་པ་ལ་གནས་ནས་ཐེག་པ་ཆེན་པོའི་ལམ་ལ་རིམ་གྱིས་བསླབས་ཏེ་སངས་རྒྱས་ཀྱི་

[020A]༄༅། །གོ་འཕང་ཐོབ་པར་གྱིས་ཤིག་ཅེས་ལམ་གྱི་ལུས་ཡོངས་སུ་རྫོགས་པ་ལ་འཁྲིད་པར་མཛད་དོ།། དེ་སྐད་ཅེས་སྨྲས་ནས་བརྒྱ་བྱིན་སེམས་དཔའ་ཆེན་པོ་དེ་ཉིད་དུ་མི་སྣང་བར་གྱུར་ཏོ།། ཐམས་ཅད་ཀྱི་མཛའ་བོ་ཞེས་
བྱ་བའི་རྒྱལ་པོ་དེ་ཡང་བློན་པོ་དང་འབངས་སུ་བཅས་པ་སེམས་དཔའ་ཆེན་པོའི་བཀའ་བཞིན་དུ་ཆང་མི་འཐུང་བར་གྱུར་ཏོ།། གསུམ་པ་དོན་བསྡུས་ཏེ་གདམས་པ་ནི། དེ་ལྟར་ན་ཆང་འཐུང་བ་ནི་ཉེས་པ་དུ་མ་འབྱུང་ཞིང་ཤིན་ཏུ་མ་རུངས་པར་
འགྱུར་པའི་ཕྱིར་དགེ་བ་རྣམས་ནི་གཞན་དག་ཀྱང་འདི་ལས་ཟློག་པར་བྱེད་ན་བདག་ཉིད་ལྟ་སྨོས་ཀྱང་ཅི་དགོས་ཞེས་གསུངས། དོན་ནི། རྟོགས་བརྗོད་འདིར་བརྒྱ་བྱིན་སེམས་དཔའ་ཆེན་པོས་རྒྱ་ཆེར་བཤད་པ་དེ་ལྟར་ཆང་འཐུང་བ་ནི་ཚེ་
འདིར་ཉེས་པ་དུ་མ་འབྱུང་ཞིང། ཚེ་ཕྱི་མར་ངན་སོང་དུ་ལྟུང་བས་ཤིན་ཏུ་མ་རུང་བར་འགྱུར་བའི་ཕྱིར་དགེ་བ་སྐྱེས་བུ་དམ་པ་རྣམས་ནི་གདུལ་བྱ་གཞན་དག་ཀྱང་མྱོས་འགྱུར་འཐུང་བ་འདི་ལས་ཟློག་པར་བྱེད་ན། བདག་ཉིད་མི་འཐུང་བ་ལྟ་སྨོས་
ཀྱང་ཅི་དགོས། དེས་ན་སྟོན་པ་ཐུགས་རྗེ་ཅན་དེས་སྡོན་སློབ་པ་ལམ་གྱི་གནས་སྐབས་སུ་ཇི་ལྟར་མཛད་པ་དེ་རྗེས་སུ་དྲན་ཏེ་ཆང་སྲོག་གི་ཕྱིར་ཡང་མི་བཏུང་ཞིང། དེས་མཚོན་ནས་མྱོས་འགྱུར་གྱི་རིགས་མཐའ་དག་སྤངས་ཏེ་ཚུལ་
ཁྲིམས་བསྲུང་པ་ལ་སྐྱེས་བུའི་རྩལ་ཅི་ཡོད་ཀྱིས་འབད་པར་བྱའོ།། འདིར་བརྗོད་པ། ཐུབ་དབང་རྡོ་རྗེ་འཆང་དངོས་ཡོངས་འཛིན་རྗེའི། །ལེགས་བཤད་ཡན་ལག་བརྒྱད་ལྡན་འོ་མཚོ་ལས། །ཆུ་ཐིག་ཙམ་ཞིག་འདུན་ལྡན་འགའ་

[020B] །ཕན་པའང་སྲིད་སྙམ་ཤོག་བྱང་ངོས་ལ་བཀོད། །འདི་བྲིས་དགེ་བས་ཐོག་མ་མེད་པ་ནས། །དྲིན་གྱིས་ལེགས་བསྐྱངས་ཡིད་གཅུགས་ལུས་ཅན་ཀུན། །ཚེ་རབས་ཕྲེང་བར་སྡིག་པའི་གྲོགས་ངན་གྱི། །དབང་དུ་སྐད་
ཅིག་ཙམ་ཡང་མི་འགྲོ་བར། །ཐེག་མཆོག་ལམ་སྟོན་མཚན་ལྡན་བཤེས་གཉེན་གྱིས། །དགྱེས་བཞིན་རྗེས་གཟུང་རྒྱལ་སྲས་སྤྱོད་པ་ཡི། །མཐར་སོན་ཉམ་ཐག་མ་རྣམས་འཁོར་མཚོ་ལས། །འདྲེན་པའི་དེད་དཔོན་མཆོག་ཏུ་
བདག་གྱུར་ཅིག་ །ཅེས་བདག་ཅག་གི་སྟོན་པ་སྔོན་བྱང་ཆུབ་སེམས་དཔའ་ལྷའི་དབང་པོ་བརྒྱ་བྱིན་བུམ་པ་ཅན་དུ་འཁྲུངས་པའི་རྟོགས་བརྗོད་ཀྱི་འགྲེལ་པ་ལེགས་བཤད་སྒྲོན་མེ་ཞེས་བྱ་བ་འདི་ནི། ལྷ་བཅས་འགྲོ་བའི་བསོད་ནམས་ཀྱི་ཞིང་མཆོག་དམ་ཆོས་ཀུན་སྡུད་གླིང་གི་
དཱ་བླ་མ་ཆིང་ཇོ་རིག་ཐུ་དར་ཧན་བློ་བཟང་ཚུལ་ཁྲིམས་སོགས་བླ་བྲང་གི་ལས་ཚན་པ་རྣམས་དང། ཧལ་ཧ་ནས་མང་ཐོས་ནོར་བུས་རྒྱུད་ཕྱུག་པ་ནོམ་ཆི་གུ་ཤྲི་ངག་དབང་རྒྱ་མཚོ་སོགས་ནས་བསྐུལ་ངོར། དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་ཐུབ་དབང་རྡོ་རྗེ་འཆང་
   ༈    སྐྱེས་རབས་འགྲེལ་ཆེན་གྱི་ལྗགས་བཤད་སྩལ་བ་ལས་ཆ་ཤས་ཙམ་ཐོས་
ཤིང༑ སྔ་ཕྱིར་ཟབ་རྒྱས་ཆོས་ཀྱི་བགོ་སྐལ་ཇི་སྙེད་ཐོབ་པའི་བཀའ་དྲིན་དང་བྱིན་བརླབས་ཀྱིས་འཚོ་བ།    ༈   

[021A]༄༅།  །པས་ཕོ་ཁྱི་ལོའི་རྒྱལ་ཟླ་པའི་རྫོགས་པ་གསུམ་པའི་ཚེས་དགེ་བར་རང་གི་བསྟི་གནས་བཀྲ་ཤིས་བསམ་གཏན་ཕོ་བྲང་གི་གར་འདུག་བཤག་ཆུང་དུ་སུག་ལས་སུ་བགྱིས་པ་འདིས་ཀྱང་བསྟན་པ་རིན་པོ་ཆེ་དར་ཞིང་འགྲོ་བའི་བདེ་སྐྱིད་འཕེལ་བའི་རྒྱུད་གྱུར་ཅིག། །།
   ༈    །དམིགས་ནས་དགེ་བཤེས་བློ་བཟང་བཤེས་གཉེན་ནས། །ཆོས་སྦྱིན་འཛད་མེད་པར་གྱི་ཡོན་སྦྱར་ཏེ། །བསྒྲུབས་པའི་དགེ་ཚོགས་ཐུབ་བསྟན་རྒྱས་ཕྱིར་བསྔོ། །

[021B][BLANK PAGE]



