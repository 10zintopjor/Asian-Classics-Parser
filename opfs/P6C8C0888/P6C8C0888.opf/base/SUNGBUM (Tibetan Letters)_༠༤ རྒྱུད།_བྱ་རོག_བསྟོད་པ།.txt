༄༅། །ན་མོ་ཤྲཱི་ཙཀྲ་སམཱ་རཱ་ཡ། ཧཱུཾ། དུས་གསུམ་བདེ་གཤེགས་ཀུན་གྱི་
རྡོ་རྗེ་གསུམ། །ལྷན་སྐྱེས་བདེ་བའི་འཁོར་ལོར་སྡོམ་པའི་མཆོག་མ་རུངས་གདུལ་ཕྱིར་ཁྲོས་པའི་གར་མཛད་པ། །ཞིང་སྐྱོང་བྱ་རོག་མཚན་ཅན་ཁྱོད་ལ་བསྟོད། །རབ་འཇིགས་བསྐལ་པའི་མེ་དཔུང་འབར་བའི་དབུས། །མིག་
སྨན་མདོག་ཅན་སྲིན་པོ་ཁྲོས་པའི་ཞལ། །དྲག་པོའི་རྐན་གཏོགས་ཧ་ཧའི་བཞད་སྒྲ་ཡིས། །བསྟན་དགྲ་འཇོམས་པར་མཛད་ལ་ཕྱག་འཚལ་ལོ། །དམར་ཟླུམ་ཉི་ཟླ་འབར་བའི་སྤྱན་གསུམ་གྱིས། །དམ་ཉམས་རྩད་གཅོད་

[107A]༄༅། །རྣལ་འབྱོར་བྱ་ར་མཛད། །ཁྲག་འཛག་ཞལ་གྱི་ནམ་མཁར་མཆེ་བ་ཡི། །ཆུ་འཛིན་ལྗགས་ཀྱི་གློག་ཕྲེང་ཆེར་གཡོ་བ། །བདུད་སྡེའི་གཡུལ་ལས་རྒྱལ་ལ་ཕྱག་འཚལ་ལོ། །ཕྱག་བཞི་གཡས་ཀྱི་
དང་པོའི་བེ་འབྲས་ནི། །རྣལ་འབྱོར་འདོད་པ་འཇོ་བའི་ཡིད་བཞིན་ནོར། །ལྷག་མ་རལ་གྲི་འབར་བས་དགྲ་བགེགས་ཀྱི། །སྲོག་གི་ནགས་ཚལ་ཅིག་ཅར་འཇོམས་ལ་བསྟོད། །གཡོན་གྱི་དང་པོས་རིན་ཆེན་བདེ་བ་སྐྱོང། །
དམར་ཆེན་ཙིཏྟས་བཀང་སྟེ་ཐུགས་ཀར་འཛིན། །ཁམས་གསུམ་ཟིལ་གྱིས་གནོན་པའི་མདུང་རྩེ་གསུམ། །གདེངས་པ་ཙམ་གྱིས་བགེགས་འདུལ་ཁྱོད་ལ་བསྟོད། །ཐུགས་ཀྱི་སྤྲུལ་པ་ལེགས་ལྡན་ནག་པོ་དང། །
དགྱེས་པ་བསྐྱེད་པའི་ཡུམ་མཆོག་ཙཎྜི་ཀ་བཀའ་སྡོད་སེང་གེ་དྲག་ཏུ་ཁྲོས་པའི་གདོང། །ལྕམ་དྲལ་འཁོར་དང་བཅས་ལ་བདག་བསྟོད་དོ། །སྲོག་གཅོད་གཙོ་བོ་ལས་མགོན་བྱ་གདོང་གསུམ། །མ་མོ་སྡེ་བརྒྱད་
ནག་པོ་སྟོང་གི་ཚོགས། །མི་སྡུག་གཟུགས་ཅན་ཤ་ཟ་འབུམ་སྡེ་སོགས། །བཀའ་ཉན་འཁོར་དང་བཅས་ལ་བདག་བསྟོད་དོ། །རྣལ་འབྱོར་བདག་ཅག་དཔོན་སློབ་ཡོན་མཆོད་ལ། །གནོད་ཅིང་འཚེ་བའི་དགྲ་
བགེགས་གདུག་ཅན་ཀུན། །བཟོད་དཀའ་འཇིགས་ཤིང་ཡ་ངའི་ཆོ་འཕྲུལ་གྱིས། །དྲག་པོའི་ཆད་པས་ད་ལྟ་ཚར་གཅོད་མཛོད། །འཇིག་རྟེན་འཇིག་རྟེན་ལས་འདས་དགོས་པ་ཀུན། །རིན་ཆེན་དབང་གི་རྒྱལ་པོ་ཇི་བཞིན་

[107B] །ཁྱོད་ཞབས་པདྨོ་གུས་པས་དྲན་ཙམ་གྱིས། །འབད་མེད་མྱུར་དུ་འགྲུབ་པའི་འཕྲིན་ལས་མཛོད། །ཅེས་ཡེ་ཤེས་མགོན་པོ་བྱ་རོག་མཚན་ཅན་ལ་ཅུང་ཟད་བསྟོད་པ་འདི་ནི། རྗེ་དྲུང་བློ་བཟང་བསྟན་པའི་རྒྱལ་མཚན་གྱིས་
བསྐུལ་བ་ལ་བརྟེན་ནས། དཔལ་འཁོར་ལོ་སྡོམ་པའི་རྣལ་འབྱོར་པ་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་རྒྱལ་མཚན་མཐོན་པོར་སྦྱར་བའོ།། །།



