༄༅། །དབུ་མ་རིང་སོང་གི་བཤད་གཞུང་ནོར་བུའི་ཕྲེང་བ་མཁས་པ་དབྱེས་བྱེད་ཅེས་བྱ་བ་བཞུགས་སོ། །

[001A]༄༅། །ཨོཾ་སྭ་སྟི། ཨོཾ་ཨཱ་གུ་རུ་བཛྲ་དྷ་ར་སུ་མ་ཏི་ཀི་རྟི་སདྷི་ཧཱུཾ་ཧཱུཾ། །རྗེ་བཙུན་བླ་མ་དམ་པ་བློ་བཟང་རྡོ་རྗེ་ཆང་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པའི་ཞབས་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། བརྩེ་བ་ཆེན་པོས་དུས་དང་གནས་སྐབས་ཐམས་
ཅད་དུ་རྗེས་སུ་བཟུང་དུ་གསོལ། །དེ་ནས་རིང་དུ་སོང་བ་བློ་ཡང་ལྷག་པར་འགྱུར། །ཞེས་སོགས་ཀྱི་གཞུང་འདི་གནང་བྱུང་བ་ཡིན་པས་འདི་ཞུ་བར་བྱེད་ཡིན་ལ། །འདི་ཞུ་བར་བྱེད་པ་དེ་ཡང། མདོ་ལས། རྣམ་དཀར་ལས་རྣམས་གང་བྱེད་པ། །དེ་ཡི་མཐོག་མར་
རྒྱལ་བ་མཆོད། །ཞེས་སུངས་པ་ལྟར་གྱི། རྣམ་དཀར་ཆོས་ལྡན་གྱི་བྱ་བ་གང་ལ་འཇུག་པའི་ཐོག་མར་ཡུལ་ཁྱད་པར་ཅན་ལ་མཆོད་བརྗོད་སྔོན་དུ་གཏོང་བ་ནི། སྔོན་གྱི་སྐྱེས་བུ་དམ་པ་རྣམ་ཀྱི་ཕྱག་བཞེས་སམ་རྣམ་ཐར་ལགས་ཞིང། རང་ཉིད་ཀྱང་དམ་པ་དེ་རྣམས་ཀྱི་
རྗེས་སུ་འབྲངས་ནས་བཤད་པ་ལ་སོགས་པའི་རྣམ་དཀར་གྱི་བྱ་བ་གང་ལ་འུག་པའི་ཐོག་མར་ཡུལ་ཁྱད་པར་ཅན་ལ་མཆོད་བརྗོད་སྔོན་དུ་གཏོང་བ་ལ་དགོས་པ་ཡོད་དེ། དེ་ལྟར་གཏོང་བ་ལ་བརྟེན་ནས་རང་རྒྱུད་ལ་བསོད་ནམས་འཕེལ་ཞིང། དེའི་དབང་གིས་
གནས་སྐབས་བདུད་དང་བདུད་རིགས་སོགས་ཀྱིས་བར་དུ་གཅོད་པ་ཞི་ནས་ཆོས་ལྡན་གྱི་བྱ་བ་རྣམས་མཐར་ཕྱིན་པ་འགྱུར་བ་དང་མཐར་ཐུག་ཞི་བ་མི་གནས་པའི་མྱང་འདས་མྱུར་དུ་ཐོབ་པ་སོགས་ཀྱི་དགོས་པ་ཁྱད་པར་ཅན་ཡོད་པའི་ཕྱིར། ཇི་སྐད་དུ་ཡང་

[002A]༄༅། །རྒྱ་ཆེར་རོལ་པའི་མདོ་ལས། བདོ་ནམས་རྣམ་སྨིན་བདེ་སྟེར་སྡུག་བསྔལ་ཐམས་ཅད་སལ། །བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་ཆུབ་མྱུར་དུ་རེག་པར་གྱུར། །མྱང་ངན་ལས་འདས་ཞི་བ་བསིལ་
བའི་དངོས་པོའང་ཐོབ། །ཅེས་གསུངས་པའི་ཕྱིར། །འོ་ན་རྒྱུ་མཚན་དང་དགོས་པ་དེའི་ཕྱིར་ན་ཡུལ་ཁྱད་པ་ཅན་ལ་མཆོད་བརྗོད་སྔོན་དུ་གཏོང་བ་དེ་ལ་གང་ཡོད་པ་ཡིན་ཞེ་ན། འདྲེན་པ་མཉམ་མེད་སྟོན་པ་བཅོམ་ལྡན་འདས། །མི་ཕམ་འཇམ་དབྱངས་ཀླུ་སྒྲུབ་
ཐོག་མེད་སོགས། །རྒྱན་དྲུག་མཆོག་གཉིས་ཇོ་བོ་ཡབ་སྲས་རྗེ། །རྒྱལ་དང་རྒྱལ་སྲས་པཎ་གྲུབ་རྣམས་ལ་འདུད། །རྒྱལ་བ་གཉིས་པ་འཇམ་མགོན་ཙོང་ཁ་པ། །སྲས་མཆོག་གཉིས་དང་བྱམས་ཆེན་ཆོས་ཀྱི་རྗེ། །བྱང་ཆུབ་འབུམ་དང་མཁས་གྲུབ་བསྟན་དར་
སོགས། །ཡབ་སྲས་བརྒྱུད་པར་བཅས་ལ་གུས་པས་འདུད། །གནག་གི་དབང་ཕྱུག་བློ་བཟང་རྒྱལ་པའི་བསྟན། །འཛིན་མཁས་རྒྱལ་བ་རྒྱ་མཚོའི་གངས་རིའི་མགོན། །སྲིད་གསུམ་དབང་བསྒྱུར་ཕན་བདེའི་བདུད་རྩིའི་མཛོད། །མཚུངས་པ་མེད་པའི་སྡེ་ལ་
གུས་པས་འདུད། །བློ་བཟང་རྒྱལ་པ་ཀུན་གྱི་ཡེ་ཤེས་ནི། །གཅིག་བསྡུད་དྲི་མེད་རྒྱལ་བསྟན་འཛིན་པའི་གཙོ། །རབ་འཇམ་དཀྱིལ་འཁོར་རྒྱ་མཚོ་སྤྲོ་བསྡུའི་མགོན། །དྲིན་ཅན་བླ་མའི་ཞབས་ལ་གུས་པས་འདུད། །སྐྱབས་གསུམ་ཀུན་འདུད་བླ་མ་

[002B] །གང་ལ་གང་འདུལ་བཤེད་གཉེན་ཚུལ་མཛད་པ། །མཆོག་དང་ཐུན་མོང་དངོས་གྲུབ་སྩོལ་མཛད་པ། །དྲིན་ཅན་བླ་མ་རྣམས་ལ་གུས་པས་འདུད། །རབ་འབྱམས་གསུང་རབ་ཀུན་ལ་ལྟ་བའི་དམིག་སྐལ་བཟང་ཐར་པར་འགྲོད་པའི་
འཇུག་ངོགས་མཆོག་བརྩེ་བའི་བསྐྱེད་པའི་ཐབས་མཁས་མཛད་པ་ཡིས། །གསལ་མཛད་བཞེས་གཉེན་རྣམས་ལ་གུས་པས་འདུད། །སྒྲུབ་པ་པོ་ལ་བུ་ལྟར་གཟིགས་མཛད་ཅིང། །མི་འབྲལ་ལུས་དང་དྲི་མ་ཇི་བཞིན་དུ། །དམ་ཚིག་ཅན་ལ་དངོས་གྲུབ་
སྩོལ་མཛད་པའི། །ཡི་དམ་ལྷ་ཚོགས་རྣམས་ལ་གུས་པས་འདུད། །དངོས་གྲུབ་འབྱུང་གནས་རྗེ་བཙུན་སྒྲོལ་མ་དང། །གཙུག་གཏོར་རྣམ་རྒྱལ་འཕག་མ་འོད་སེར་སོགས། །མྱུར་མཛད་མགོན་དང་ཆོས་རྒྱལ་ཕྱི་ནང་གསང། །འདོད་ཁམས་དབང་ཕྱུག་རྣམ་སྲས་ལྕད་སྲིང་དང་
སྐུ་ཡི་རྒྱལ་ཆེན་མོན་བུ་པུ་ཏྲ་ཡིས། །བྱང་ཆུབ་སྙིང་པོ་བར་དུ་བདག་སྐྱོངས་ཤིག་ཞེས་མཆོད་པར་བརྗོད་པ་དང་འཕྲིན་ལས་བཅོལ་བ་དེའི་ཙམ་ཞིག་སྔོན་དུ་གཏང་ནས་ལས་སུ་བྱ་བ་གང་ལ་འཇུག་པ་ཡིན་ཞེ་ན། །ཇི་སྐད་དུ་ཡང། །སོ་སོར་ཐར་པའི་
མདོ་ལས་ཀྱང། །སྙན་པའི་བ་དན་འཇིག་རྟེན་གསུམ་ན་སྒྲགས། །དམ་པའི་ཆོས་སྒྲ་སེང་གེའི་སྒྲ་སྒྲོག་པ། །ཐམས་ཅད་མཁྱེན་པ་དཀོན་མཆོག་མཛོད་སྙེད་པ། །ཞབས་ལ་ཚང་དབང་གཙུག་གི་ནོར་བུས་བཏུད། །ཅེས་གསུང་པ་ལྟར་གྱི་འོ་སྐོལ་གྱི་

[003A]༄༅། །སྟོན་པ་མཉམ་མེད་ཤཱཀྱཱི་རྒྱལ་པོ་དེ་ཉིད་ཀྱིས་དང་པོ་བྱང་ཆུབ་མཆོག་ཏུ་ཐུགས་བསྐྱེད། །བར་དུ་སྐལ་ཆེན་གྲངས་མེད་གསུམ་དུ་ཚོགས་བསགས། །མཐར་རྡོ་རྗེ་གདན་གྱི་སྤོ་ལ་མངོན་པར་རྫོགས་པ་སངས་རྒྱས་པའི་ཚུལ་བསྟན་ནས་
གདུལ་བྱ་རྣམས་ལ་ཆོས་ཀྱི་ཕུང་པོ་ཇི་སྙེད་ཅིག་བཀའ་སྩལ་བ་རྣམས་ཀྱི་ནང་ནས་བརྗོད་བྱའི་ངོས་ནས་རབ་དང་ཕུལ་དུ་ཕྱིན་པ་ནི་ཤེར་ཕྱིན་གྱི་མདོ་སྡེ་རིན་པོ་ཆེ་འདི་ཉིད་ཡིན་ལ། །དེའི་བརྗོད་བྱ་ལའང་དངོས་བསྟན་སྟོང་ཉིད་ཀྱི་རིམ་པ་དང། །
སྦས་དོན་མངོན་རྟོགས་ཀྱི་རིམ་པ་གཉིས་སུ་ཡོད་པ་ལས། །དང་པོ་དེ་ཉིད་གཙོ་བོར་འགྲེལ་པ་ལ། །དཔལ་མགོན་འཕགས་པ་ཀླུ་སྒྲུབ་ཀྱིས་དབུ་མ་རིགས་པའི་ཚོགས་དྲུག་གསུངས། །ཕྱི་མ་དེ་ཉིད་གཙོ་བོར་འགྲེལ་པ་ལ། །རྒྱལ་ཚབ་མི་
ཕམ་མགོན་པོས་ཀྱང་བྱམས་ཆོས་སྡོ་སྔ་སོགས་མཛད་པའི་ཕྱིར། །འདིར་ཡང་དང་པོའི་དབང་དུ་བྱས་པ་ཡིན་ལ། །འདི་ལ་ཡང་གཞུང་ཚན་མི་འདྲ་བ་དུ་མ་ཞིག་ཡོད་པའི་ནང་ནས་འདིར་གང་འཆད་པའི་སྐབས་སུ་བབས་པའི་གཞུང་ནི་
དེ་ནི་རིང་དུ་སོང་བར་བློ་ཡང་ལྷག་པར་འགྱུར་ཞེས་སོགས་ཀྱི་གཞུང་འདི་ཉིད་ཡིན་ལ། །འདི་འཆད་པ་ལ་ཐོག་མར་གཞུང་གི་འཕྲོས་བཤད་པ་དང། །འཕྲོས་པ་ཅན་གྱི་གཞུང་དོན་དངོས་བཤད་པ་གཉིས། །དང་པོ་ལས་ས་བཅུ་པའི་མདོ་ལས། །

[003B] དཔེར་ན། རྒྱལ་པོའི་རིགས་སུ་སྐྱེས་པའི་རྒྱལ་པོའི་མཚན་དང་ལྡན་པ་ནི་ཞེས་སོགས་ཀྱི་མདོ་འདི་ལས་འཕྲོས། འཕྲོས་ཚུལ་མདོ་འདིའི་སྐབས་སུ་བདག་ཉིད་ཆེན་པོ་དཔལ་མགོན་འཕགས་པ་ཀླུ་སྒྲུབ་ཀྱིས་
དུབ་མ་རིགས་པའི་ཚོགས་དྲུག་ལ་སོགས་པ་མཛད་ཅིང་དེའི་རྗེས་སུ་འབྲང་བའི་སློབ་དཔོན་སངས་རྒྱས་བསྐྱངས་ཀྱིས་འགྲེལ་པ་བུདྡྷ་པ་ལ་ཧཱ་ལ་སོགས་པ་མཛད། དེའི་རྗེས་སུ་སློབ་དཔོན་ཟླ་བ་གྲགས་པས་དབུ་མ་འཇུག་པ་རང་འགྲེལ་དང་
བཅས་པའི་སྒོ་ནས་གསལ་བར་མཛད་ལ། འདིར་བརྗོད་པར་བྱ་བའི་གཙོ་བོ་ནི་བསྟན་བཅོས་ཆེན་པོ་དབུ་མ་ལ་འཇུག་པ་ལས། དེ་ནི་རིང་དུ་སོང་བར་བློ་ཡང་ལྷག་པར་འགྱུར། ཞེས་སོགས་ཀྱི་གཞུང་འདི་ཉིད་ཡིན་ལ། འདིའི་སྐབས་སུ་མཐའ་དཔྱད་
པ་ལ། ཉན་རིགས་ཀྱི་སྒོ་ནས་ཟིལ་གྱིས་གནོན་ཚུལ་བཤད་པ། བློའི་སྒོ་ནས་ཟིལ་གྱིས་གནོན་ཚུལ་བཤད་པ། དེ་དག་གི་གྲུབ་དོན་བཤད་པ་དང་གསུམ། དང་པོ་ལ། དོན་དམ་པའི་སེམས་བསྐྱེད་དང་པོ་ཐོབ་ནས། ཉན་རང་རིགས་ཀྱི་
སྒོ་ནས་ཟིལ་གྱིས་གནོན་པ་ཡིན་ཏེ། བྱམས་པའི་རྣམ་ཐར་གྱི་མདོ་ལས། རིགས་ཀྱི་བུ་འདི་ལྟ་སྟེ་དཔེར་ན། རྒྱལ་པོའི་བུ་སྐྱེས་ནས་རིང་པོ་མ་ལོན་པ། རྒྱལ་པོའི་མཚན་དང་ལྡན་པ་ནི། བློན་པོའི་ཚོགས་རྒན་པོ་གཙོ་བོར་གྱུར་

[004A]༄༅། །པ་ཐམས་ཅད་ཀྱང། རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་བ་བྱང་ཆུབ་ཏུ་སེམས་བསྐྱེད་ནས་རིང་པོར་མ་ལོན་པ། དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་
སྐྱེས་པས་ཀྱང། བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང། རང་སངས་རྒྱས་ཡུན་རིང་དུ་ཚངས་པར་སྤྱོད་པ་རྣམས་ཟིལ་གྱིས་གནོན་ཏོ། ཞེས་བྱ་བ་ལ་སོགས་པ་གསུངས་པ་བཞིན་ནོ། ཞེས་གསུངས་པའི་ཕྱིར་
དེ་ཡང་རིགས་ཙམ་གྱི་སྒོ་ནས་ཟིལ་གྱིས་གནོན་པ་མ་ཡིན་ཏེ། རིགས་ཁྱད་པར་ཅན་བསོད་ནམས་ཀྱི་ཚོགས་ཁྱད་པར་ཅན་གྱི་ཟིལ་གྱིས་གནོན་པའི་དོན་ཡིན་པའི་ཕྱིར་ཏེ། ས་འདིར་རིགས་ཁྱད་པར་ཅན་དང་བསོད་ནམས་ཀྱི་ཟིལ་གྱིས་
ཟིལ་གྱིས་གནོན་པའི་ཚུལ་དང། ས་བདུན་པ་བློའམ་ཡེ་ཤེས་ཁྱད་པར་ཅན་གྱི་སྒོ་ནས་ཟིལ་གྱིས་གནོན་པའི་ཚུལ་དེ་འཆད་པར་བྱེད་པའི་ཕྱིར། རིགས་ཙམ་དང་བསོད་ནམས་ཀྱི་ཚོགས་ཙམ་ཉན་རང་ལ་ཡང་ཡོད་པའི་ཕྱིར། ཐེག་
ཆེན་གྱི་རིགས་ཙམ་གྱི་སྒོ་ནས་ཚོགས་སྦྱོར་སྐབས་སུ་ཡང་ཟིལ་གྱིས་གནོན་པ་ཡིན་པའི་ཕྱིར། བློའི་སྒོ་ནས་ཟིལ་གྱི་གནོན་ཚུལ་བཤད་པ་ལ། ས་འདིར་རིགས་ཀྱི་སྒོ་ནས་ཟིལ་གྱིས་གནོན་ནུས་ན། བློའི་སྒོ་ནས་གང་ནས་ཟིལ་གྱིས་གནོན་ནུས་པ་

[004B] བློའང་ཡེ་ཤེས་ཁྱད་པར་ཅན་གྱི་སྒོ་ནས་ས་བདུན་པ་རིང་དུ་སོང་བ་ཐོབ་པ་དེའི་ཚེ་ན་ཟིལ་གྱིས་གནོན་ནུས་པ་ཡིན་ཏེ། ས་བཅུའི་མདོ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན། རྒྱལ་པོའི་རིགས་སུ་
སྐྱེས་པའི་རྒྱལ་པོའི་མཚན་དང་ལྡན་པ་ནི། སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ནམ་དེ་ནར་སོན་པར་གྱུར་པ་
ཚེ་རང་གི་བློའི་སྟོབས་བསྐྱེད་པས། བློན་པོའི་བྱ་བ་ཐམས་ཅད་ལས་ནི་ཤིན་ཏུ་འདས་པ་ཡིན་ཏེ། ཀྱེ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང། སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱི་
ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པ་ནི་མ་ཡིན་ནོ། བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི། རང་གི་ཡུལ་ཤེས་པའི་ཆེ་བ་ལ་
གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ཞེས་གསུངས་པའི་ཕྱིར། འོ་ན་ས་བདུན་པ་འདིར་བློའི་སྒོ་ནས་ཟིལ་གྱིས་གནོན་ནུས་པའི་རྒྱུ་མཚན་ཇི་ལྟ་བུ་ཞེ་ན། དེ་ལ་གཞན་ལུགས་དགག་པ། རང་ལུགས་

[005A]༄༅། །བཞག་པ། རྩོད་པ་སྤོང་བ་གསུམ་ལས། རང་ལུགས་ལ། ས་བདུན་པ་ནས་བློའི་སྒོ་ནས་ཟིལ་གྱིས་གནོན་ནུས་པའི་རྒྱུ་མཚན་ཡང་ཡུལ་ཁྱད་པར་ཅན་ཞིག། ཡུལ་ཅན་ཁྱད་པར་ཅན་ཞིག་གིས་རྟོགས་ཚུལ་ཁྱད་པར་ཅན་ཞིག་གི་སྒོ་ནས་འཇོག་པ་
ཡིན་ཏེ། ཡུལ་ཁྱད་པར་ཅན་ས་ལྔ་པ་མན་ཆད་ཀྱི་དངོས་སྐལ་གྱི་དྲི་མ་སྤོངས་པའི་འགོག་པ་ཡང་དག་པའི་མཐའ་ལ། ཡུལ་ཅན་ཤེས་ཕྱིན་གྱི་ཉམས་ལེན་ལྷག་པར་ཐོབ་པའི་འགོག་པའི་སྙོམས་འཇུག་ཐོན་མོང་མ་ཡིན་པ་ཞིག་གིས། རྟོགས་ཚུལ་བྱ་རྫོགས་
ཀྱི་ཐུང་མཐའི་སྐད་ཅིག་མ་གཅིག་ལ། གཉིས་སྣང་ནུས་པའི་སྒོ་ནས་ཕར་སྙོམ་པར་འཇུག་པ་དང། བྱ་རྫོགས་ཀྱི་སྐད་ཅིག་མ་གཅིག་ལ་གཉིས་སྣང་ནུབ་པ་དེ་ལས་ལྡང་ནུས་པའི་རྒྱུ་མཚན་གྱིས་ཡིན་པའི་ཕྱིར། ས་བདུན་པའི་གནས་སྐབས་སུ་འཇུག་ལྡང་
དེ་ལྟར་བྱེད་པ་ཡིན་ཏེ། མདོ་སྡེ་ས་བཅུ་པ་ལ། ཀྱཻ་རྒྱལ་བའི་སྲས་དག་བྱང་ཆུབ་སེམས་དཔའ་ས་དྲུག་པ་མན་ཆད་བྱང་ཆུབ་སེམས་དཔས་འགོག་པ་ལ་སྙོམས་པར་འཇུག་སྟེ། བྱང་ཆུབ་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི། སེམས་ཀྱི་སྐད་
ཅིག་དང་སེམས་ཀྱི་སྐད་ཅིག་ལ་ཡང་འགོག་པ་ལ་སྙོམ་པར་འཇུག་ཅིག་ལྡང་སྟེ། འགོག་པ་མངོན་སུམ་དུ་བྱས་ཞེས་ནི་མི་བྱའོ། ཞེས་གསུངས་པའི་ཕྱིར་དང། འཇུག་པ་ལས། རིང་དུ་སོང་འདིར་འདི་ནི་སྐད་ཅིག་དང། སྐད་ཅིག་ལ་ནི་འགོག་པར་འཇུག་འགྱུར་ཞིང། །

[005B] ས་འདིར་དེ་ལྟ་བུའི་ལྡང་འཇུག་ཁྱད་པར་ཅན་བྱེད་ནུས་པའི་རྒྱུ་མཚན་ཡོད་དེ། ས་དྲུག་པའི་གནས་སྐབས་སུ་ཤེར་ཕྱིན་གྱི་ཉམས་ལེན་ལྷག་པར་ཐོབ་ཀྱང། ཐབས་མཁས་ཀྱི་ཕར་ཕྱིན་གྱི་ཉམས་ལེན་ལྷག་པར་མ་ཐོབ། ས་འདིར་ཐབས་
མཁས་ཀྱི་ཕར་ཕྱིན་གྱི་ཉམས་ལེན་ལྷག་པར་ཐོབ་པའི་ཕྱིར། དེ་ལྟ་བུའི་འཇུག་ལྡང་ཁྱད་པར་ཅན་བྱེད་པ་ལ་ཐབས་མཁས་ཀྱི་ཕར་ཕྱིན་གྱི་ཉམས་ལེན་ལྷག་པར་འཐོབ་དགོས་པའི་རྒྱུ་མཚན་ཡོད་དེ། སོ་སོ་སྐྱེ་བོའི་གནས་སྐབས་སུ་དེ་ཁོ་ན་ཉིད་ལ་གཉིས་སྣང་མི་
ནུབ་པས་དུས་ཐུང་ངུ་ལ་འཇུག་ལྡང་བྱེད་པ་མི་དཀའ་ཡང། རྒྱལ་སྲས་འཕགས་པའི་སྐབས་དེ་ཁོ་ན་ཉིད་ལ་གཉིས་སྣང་གནུབ་པའི་སྒོ་ནས་འཇུག་ལྡང་བྱེད་པ་དཀའ་བའི་ཕྱིར། གསུམ་པ་དེ་དག་གིས་གྲུབ་དོན་བཤད་པ་ལ། མདོ་སྡེ་ས་བཅུ་པ་ལས། ཉན་
རང་ལ་ཆོས་ཀྱི་བདག་མེད་མངོན་སུམ་དུ་རྟོགས་པ་ཡོད་པར་བསྟན་པ་དང། དེའི་ཤེས་བྱེད་ཀྱི་ལུང་བཀོད་པ་དང། དེ་ལ་གཞན་གྱིས་རྩོད་པ་སྤོང་བ་དང་གསུམ། དང་པོ་ལ་འགྲེལ་པ་མཛད་པའི་དགོངས་དགོངས་པ་གསལ་བར་བཤད་པ་དང། དེ་ཉིད་སྤྱོད་
འཇུག་མྑ་པོའི་ལུགས་སུ་བསྟན་པ་དང་གཉིས། དང་པོ་ལ་དངོས་དང། དོགས་པ་དཔྱད་པ་གཉིས། དང་པོ་ལ། མདོ་སྡེ་ས་བཅུ་པ་ལས། བྱང་སེམས་ས་དང་པོ་བས། ཉན་རང་རིགས་ཀྱི་སྒོ་ནས་ཟིལ་གྱིས་གནོན་ནུས། བློའི་སྒོ་ནས་ཟིལ་གྱིས་གནོན་མི་ནུས་པར་བཤད་

[006A]༄༅། །པ་ལ་བརྟེན་ནས་ཉན་རང་ལ་ཆོས་ཀྱི་བདག་མེད་ཕྲ་མོ་མངོན་སུམ་དུ་རྟོག་སྤ་ཡོད་པར་གྲུབ་པ་ཡིན་ཏེ། དེ་ལྟར་མ་ཡིན་ན། ས་བཅུ་པའི་ལུང་དང་འགལ་བ་སོགས་རིག་སྤ་གསུམ་གྱིས་གནོད་པའི་ཕྱིར། ཇི་ལྟར་གནོད་ན། ཤེས་བྱ་ཆོས་ཅན་
བྱང་སེམས་ས་དང་པོ་བ་ངེས་ཅི་ཡང་མེད་མན་ཆད་ལ་ཆགས་པ་མངོན་གྱུར་བ་དང་བྲལ་བའི་ཕྱི་རོལ་པ་བཞིན་དུ། ཉན་རང་དགྲ་བཅོམ་པ་སྟོང་ཉིད་རྟོགས་པའི་ཤེས་རབ་ཀྱི་ཟིལ་གྱིས་གནོན་པར་ཐལ། དེ་གཉིས་པོ་ལ་སྟོང་ཉིད་རྟོགས་པའི་ཤེས་རབ་
མེད་མཚུངས་གང་ཞིག་བྱང་སེམས་དེ་ལ་སྟོང་ཉིད་རྟོགས་པའི་ཤེས་རབ་ཡོད་པའི་ཕྱིར། རྟགས་དང་པོ་དེར་ཐལ། ཉན་རང་དགྲ་བཅོམ་པ་ལ་སྟོང་ཉིད་རྟོགས་པའི་ཤེས་རབ་མེད་པའི་ཕྱིར། ཉན་རང་དགྲ་བཅོམ་པ་ཆོས་ཅན། ཕྱིར་རོལ་པ་བཞིན་དུ་ཁམས་གསུམ་
ན་སྤྱོད་པའི་ཕྲ་རྒྱས་ཐམས་ཅད་མ་སྤངས་པར་ཐལ། དེ་ཐམས་ཅད་ཀྱི་རྩ་བར་གྱུར་པའི་དངོས་པོ་རང་བཞིན་གྱིས་གྲུབ་པར་འཛིན་པའི་རྟོག་པ་དང་འཛིན་སྟངས་དངོས་འགལ་དུ་ཞུགས་པའི་ལམ་མ་རྙེད་པའི་ཕྱིར་ཏེ། དངོས་པོ་རང་བཞིན་མེད་པར་ཡོངས་སུ་ཤེས་པ་
དང་བྲལ་བའི་ཕྱིར། གཞན་ཡང་དེ་ཆོས་ཅན། གང་ཟག་གི་བདག་མེད་རྫོགས་པར་མ་རྟོགས་པར་ཐལ། གང་ཟག་རང་བཞིན་མེད་པར་མངོན་སུམ་དུ་མ་རྟོགས་པའ་ཕྱིར་ཏེ། གདགས་གཞི་ཕུང་པོ་རང་ངོས་ནས་གྲུབ་པར་འཛིན་པའི་ཞེན་ཡུལ་སུན་འབྱིན་མི་ནུས་

[006B] ཕུང་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར། ཐལ་འགྱུར་སྔ་མ་ལ་ཁྱབ་པ་ཡོད་དེ། གདགས་གཞི་ཕུང་པོ་རང་བཞིན་གྱིས་གྲུབ་པར་འཛིན་པའི་རྟོགས་པའི་ཞེན་ཡུལ་སུན་ཕྱུང་མི་ནུས་པ་ཇི་སྲིད་འཇུག་གི་
བར་དུ། བཏགས་ཆོས་གང་ཟག་རང་ངོས་ནས་གྲུབ་པར་འཛིན་པའི་རྟོག་པའི་ཞེན་ཡུལ་སུན་ཕྱུང་མི་ནུས་པར་འཇུག་པ་གང་ཞིག་དེ་ཇི་སྲིད་འཇུག་གི་བར་དུ་དེའི་དབང་གིས་ལས་བསོག་ལས་དེའི་དབང་གིས་འཁོར་བར་འཁོར་བའི་ཕྱིར་དི་སྐད་དུ་ཡང། རང་འགྲེལ་ལས། ལུང་
འདི་ལས་ནི་ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཐམས་ཅད་རང་བཞིན་མེད་པར་ཤེས་པ་ཡང་ཡོད་དེ། ཞེས་བྱ་བ་གསལ་བར་ངེས་ཏེ་དེ་ལྟ་མ་ཡིན་ན། དངོས་པོར་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར། འཇིག་རྟེན་པའི་འདོད་ཆགས་དང་བྲལ་བ་ལྟར་
དེ་དག་ཀྱང་སེམས་དང་པོ་བྶྐེཡྡ་པའི་བྱང་ཆུབ་སེམས་དཔས་ཀྱང་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ལ། ཕྱིར་རོལ་བ་བཞིན་དུ་འདི་དག་གིས་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་སྤོང་བར་ཡང་མི་འགྱུར་རོ། གཟུགས་ལ་སོགས་པའི་
རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་འགྱུར་པའི་ཕྱིར། གང་ཟག་གི་བདག་མེད་པར་རྟོགས་པར་ཡང་མི་འགྱུར་ཏེ། བདག་ཏུ་གདགས་པའི་རྒྱུའི་ཕུང་པོ་ལ་དམིགས་པའི་ཕྱིར། ཞེས་གསུངས་པའི་ཕྱིར། ཕྱི་མ་དེར་ཐལ། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ་

[007A]༄༅། །ཞེས་གསུངས་པའི་ཕྱིར། གཉིས་པ་དེ་ཉིད་སྤྱོད་འཇུག་མཁན་པོའི་ལུགས་སུ་བསྟན་པ་ལ། གྲོལ་བ་མྱང་འདས་འཐོབ་པ་ལ་དངོས་པོ་རང་བཞིན་མེད་པར་རྟོགས་དགོས་པ་དཔལ་ལྡན་ཟླ་བ་གྲགས་པའི་ཡིན་པར་མ་དགོངས་པ་ཟད་རྒྱལ་སྲས་ཞི་བ་ལྷའི་དགོངས་
པ་ཡང་ཡིན་ཏེ། དེ་ལྟར་རྟོགས་དགོས་པ་སྤྱོད་འཇུག་ལས་བརྒལ་ལན་གྱི་སྒོ་ནས་གཏན་ལ་ཕབ་པའི་ཕྱིར། གཏན་ལ་ཕབ་ཚུལ་ཇི་ལྟ་བུ་ཞེ་ན། དེ་ལ་རྩོད་པ་དང། ལན་གཉིས་ལས། དང་པོ་ལ་ཁ་ཅིག་གིས། གྲོལ་བ་མྱང་འདས་འཐོབ་པ་ལ་སྟོང་ཉིད་རྟོགས་མི་དགོས་པ་ཐལ་
སྟོང་ཉིད་རྟོགས་པ་ལ་མ་བལྟོས་པར་གྲོལ་བ་མྱང་འདས་འཐོབ་ནུས་པའི་ཕྱིར་ཟེར་བ་ཡིན་ཏེ། སྤྱོད་འཇུག་ལས། བདེན་པ་མཐོང་བས་གྲོལ་འགྱུར་གྱི། སྟོང་ཉིད་མཐོང་བས་ཅི་ཞིག་བྱ། ཞེས་གསུངས་པའི་ཕྱིར། ལན་ལ། སྟོང་ཉིད་རྟོགས་པ་ལ་མ་བལྟོས་པར་གྲོལ་བ་མྱང་འདས་འཐོབ་མི་
ནུས་པར་ཐལ། དེ་ལྟར་འདོད་པ་ལུང་གིས་གནོད། རིགས་པས་ཀྱང་གནོན་པའི་ཕྱིར། ལུང་གིས་གནོད་པ་ཡིན་ཏེ། ཡུམ་གྱི་མདོ་ལས། དངོས་པོའི་འདུ་ཞེས་ཅན་ལ་ཐར་པ་མེད་པར་གསུངས་པའི་ཕྱིར་དང། དུས་གསུམ་གྱི་རྒྱུན་དུ་ཞུགས་པ་ནས་རང་སངས་རྒྱས་ཀྱིས་བར་ཤེར་
ཕྱིན་འདི་ལ་བརྟེན་ནས་རང་རང་གི་བྱང་ཆུབ་འཐོབ་དགོས་པར་གསུངས་པའི་ཕྱིར་དང། བསྟན་པའི་རྩ་བ་དོན་དམ་པའི་དགེ་སློང་ཡིན་ཡང། ཉན་རང་དགྲ་བཅོམ་པ་ལ་སྟོང་ཉིད་མངོན་སུམ་དུ་རྟོགས་པ་མེད་ན། བསྟན་པའི་རྩ་བ་དོན་དམ་པའི་དགེ་སློང་ཡང་བཞག་

[007B] སེམས་བདེན་འཛིན་གྱི་དམིགས་གཏད་ཅན་ལ་མྱང་ནན་ལས་འདས་པ་ཡང་འཐོབ་དཀའ་བར་ཡང་གསུངས་པའི་ཕྱིར། དེ་ཉིད་ལས། །གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས། །བསྟན་རྩ་དགེ་སློང་ཉིད་ཡིན་ན། །དགེ་
སློང་ཉིད་ཀྱང་དཀའ་བར་གནས། །ཞེས་གསུངས་པའི་ཕྱིར། རིགས་པས་གནོད་པའི་ཚུལ་ལ། སྟོང་ཉིད་རྟོགས་པ་ལ་མ་བལྟོས་པར་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་བ་མངོན་སུམ་དུ་རྟོགས་པ་ལ་བརྟེན་ནས་གང་ཟག་རང་རྐྱ་ཐུབ་པའི་རྫས་ཡོད་དུ་
འཛིན་པའི་རྟོག་པ་མངོན་གྱུར་བ་རེ་ཞིག་སྤངས་ཀྱང་བདེན་འཛིན་སྤོང་མི་ནུས་པའི་ཕྱིར། གང་ཟག་དེའི་རྒྱུད་ལ་ཚོར་བའི་འཁོར་གསུམ་བདེན་པར་འཛིན་པའི་བདེན་འཛིན་གྱི་ཞེན་ཡུལ་སུན་ཕྱུང་མི་ནུས་པའི་ཚུལ་གྱི་ཡོད་པ་གང་ཞིག་དེ་ཇི་སྲིད་འཇུག་གི་བར་དུ་ཚོར་
བ་བདེ་སྡུག་སྐྱེ། དེའི་དབང་གིས་ཆགས་སྡང་རྨོངས་གསུམ་འདྲེན། དེ་ལ་བརྟེན་ནས་འཁོར་བ་འཁོར་བའི་ཕྱིར། དེ་ལྟར་ཡང་སྤྱོད་འཇུག་ལས། ཚོར་བའི་རྐྱེན་གྱིས་སྲིད་པ་སྟེ། །ཚོར་བ་དེ་དག་ལ་ཡང་ཡོད། །ཅེས་གསུངས་པའི་ཕྱིར། རང་ལུགས་ལ། དེ་འདྲ་བའི་
བདེན་འཛིན་སྤོང་ཚུལ་ཡོད་དེ། ཚོར་བའི་འཁོར་གསུམ་བདེན་མེད་དུ་མངོན་སུམ་དུ་རྟོགས་པ་ལ་བརྟེན་ནས་སྤོང་བའི་ཕྱིར་ཏེ། སྤྱོད་འཇུག་ལས། །གང་ཚེ་ཚོར་པོ་དགའ་མེད་པ། །ཚོར་བའང་ཡོད་པ་མ་ཡིན་པ། །དེ་ཚེ་གནས་སྐབས་འདི་མཐོང་

[008A]༄༅། །ནས། །སྲེད་པ་ཅི་ཕྱིར་ལྡོག་མི་འགྱུར། ཞེས་གསུངས་པའི་ཕྱིར། དགེའོ།། །།
 བཤད་པ་འདི་ཕྱི་ལོ་་ལོར་སྤོང་ར་བཀའ་འགྱུར་རིན་པོ་ཆེ་ཐུབ་བསྟན་བློ་བཟང་ཆོས་ཀྱི་རྒྱལ་མཚན་མཆོག་སེ་ར་ཐེག་ཆེན་པོའི་གླིང་འདི་ཉིད་ཀྱི་སྔར་སྲོལ་བཟང་པོ་རིགས་ཆེན་ཚོགས་ལང་
སྐབས་ཡོངས་ཀྱི་དགེ་བའི་བཤེས་གཉེན་ཆེན་པོ་སེར་སྨད་མཁན་ཟུར་རིན་པོ་ཆེ་བློ་བཟང་དངོས་གྲུབ་མཆོག་གིས་ཕྱོགས་བསྒྲིགས་མཛད་པའོ།། །།
ཨ་རི་དགེ་སློང་བློ་བཟང་ཆོས་འཛིན་གནས་དགུན་གླིང་དགེ་བཤེས་དམ་འཇོག་གྱི་སྐབས་བཤེས་པ་འབུལ།། །།།



