༄༅། །མཁས་མཆོག་ཆོས་ཀྱི་སྤྱན་ལྡན་ངག་དབང་དཔལ་ལྡན་དཔལ་བཟང་པོ་ལ་དོགས་པ་ཞུས་པའི་དྲི་བ་དང། དེའི་ལན་བཅས་བཞུགས་སོ། །

[001] །ཐུབ་པའི་དབང་པོ་མི་ཕམ་འཇམ་དཔལ་དབྱངས། །ཀླུ་སྒྲུབ་ཐོགས་མེད་མཁྱེན་གཏེར་ཙོང་ཁ་པ། །རྩ་བའི་བླ་མ་བཀའ་དྲིན་ཅན་རྣམས་
ལ༑ ༑མིག་ཟུམ་ཐལ་མོ་སྦྱར་ཏེ་ཕྱག་བགྱིའོ། །གཞུང་ལུགས་དཀའ་གནས་ཏི་མིའི་གྲོང་ཁྱེར་མཐའ། །འཕགས་མཆོག་གསེར་མིག་ཅན་གྱིས་གཞལ་དཀའ་ན་
བདག་འདྲ་ཁྲོན་ཆུར་གནས་པའི་གློས་འཐུང་གིས། །ཇི་བཞིན་དཔོག་པའི་རེ་བ་སུ་ལའང་མེད། །འོན་ཀྱང་འཐོར་རླུང་དྲག་པོས་བསྐྱོད་བའི་མཐུས། །ཤིང་བལ་
སེམས་མེད་ཡིན་ཀྱང་མཁའ་ལ་ལྡིང། །དེ་བཞིན་དཔྱོད་ལྡན་འགའ་ཡིས་དྲི་བའི་ལན། །སྤོབས་པ་མེད་ཀྱང་ཁྲལ་བཞིན་ཅུང་ཟད་བརྗོད། འདིར་དྲི་བའི་

[002A] །ཚིག།    ༈    །ལེགས་བཤད་ཀུནྡའི་ཚལ་ཀུན་འབྱེད་པའི་དཔལ་ལྡན་པའི་
བཤེས་གཉེན་འོད་དཀར་ཅན་གྱི་ཞབས་ཀྱི་པདྨོ་ལ། །གུས་པས་བཏུང་དེ་དོགས་ནས་འགའ་ཞིག་དྲི་བར་བྱ། །ཐུན་མོང་དང་ཐུན་མོང་མ་ཡིན་པའི་ཁྱད་པར་མ་སྦྱར་
ན༑ ༑དབུ་སེམས་གཉིས་ཀྱི་ལུགས་ལ། བདག་ཅག་གི་སྟོན་པ་འདིའི་སངས་རྒྱས་ཚུལ་ཡབ་སྲས་མཇལ་པའི་མདོ་ལྟར་ཡིན་ནམ། ཡིན་ན་དམྱལ་པའི་རྟེན་
ལ་སྨོན་སེམས་བསྐྱེད་པ་དང། བདག་ཅག་གི་སྟོན་པ་འདིང་ལས་ནུའི་འབྲས་སྐྱབས་སུ་གསུངས་པ་རྣམས་ལ་ཐུན་མོང་གི་ཁྱད་པར་སྦྱར་དགོས་སམ། དྲིན་ལན་

[002B] ངོ་བོའི་གནས་ཆོད་ལ་རྒྱལ་བ་དབང་པོའི་ཏོག་ཏུ་སངས་རྒྱས་པར་བཤད་པ་ཅི་ཡིན། ཞེས་པ་ལ།    ༈    །སྤྱིར་དབུ་སེམས་ཀྱི་ལུགས་ལ། སྟོན་པ་སངས་རྒྱས་པའི་དུས་སྔ་ཕྱི་མི་འདྲ་
བར་བཤད་པ་ལས། གང་ལྟར་ཁས་བླངས་ཀྱང་ཅིག་ཤོས་སྒྲ་ཇི་བཞིན་མིན་པར་འགྲེལ་དགོས་ཤིང། དེ་ལ་ནི་སྒྲས་ཟིན་ལ་གནོད་བྱེད་སྟོན་དགོས་ལ། དེ་ཡང་སྐབས་འདིར་མངོན་སུམ་དང་དངོས་སྟོབས་ཀྱི་
རིགས་པས་གནོད་བསྟོན་དུ་མེད་པས། ལུང་ཚང་མས་གནོད་མི་གནོད་འཚོལ་དགོས་ཤིང། དེ་ཡང་མཐར་གཏུགས་ན་རང་ཚིག་འགལ་བའམ་དངོས་ཐུགས་འགལ་བའི་གནོད་པ་ཡོད་མེད་ལ་ཐུག་པས༑ རྣམ་
དབྱོད་དང་ལྡན་པ་རྣམས་ཀྱིས་བཙལ་པར་བྱའོ།། ཚིག་གསལ་ལྟར་ན་རྒྱན་དང་འགྲེལ་བ་གཉིས་ཀྱི་ཉིང་དགོས་སུ་གྱུར་པའི་རྣམ་མཁྱེན་ཡོད་མེད་ཀྱི་ཁྱད་པར་འཇོག་ན། འགྲེལ་བར་རྟེན་ན་རྒྱན་ལ་རྟེན་དགོས་
རྒྱན་ལ་རྟེན་ན་ཤེར་མདོ་ལ་རྟེན་དགོས་པ་མིན་ནམ། ཞེས་པ་ལ།    ༈    རྒྱན་དང་འགྲེལ་བའི་ཉིང་དགོས་ལ་མི་གནས་པའི་མྱང་འདས་ཡོད་མེད་ཀྱི་
ཁྱད་པར་བྱེད་པ་དེ་ཚིག་གསལ་མཁན་པོའི་གནང་འགལ་ཡིན་པ་ནི་གསེར་འཕྲེང་གི་དགོངས་པར་སྣང་ངོ། འཕགས་པ་ཐོགས་མེད་ཀྱིས་སྡོམ་གཉིས་ཀྱི་སྐབས་སུ་རྣམ་རིག་པའི་ཤིང་རྟའི་སྲོལ་འབྱེད་ཚུལ་

[003A]༄༅། །དང༑ སྒོམ་པ་བཅུ་ཞེས་པ་བར་ཆད་མེད་ལམ་དང་རྣམ་རྟོག་དེ་རྣམས་དང་འཛིན་སྟངས་འགལ་བའི་གཉེན་པོ་གང་ལ་བྱེད། ཅེས་པ་ལ།    ༈   
སྣོད་གྱི་ཐུན་མོང་མ་ཡིན་པའི་དོན་མང་པོ་ཤེས་བྱའི་གནས་སོགས་དོན་རྣམ་པ་བཅུར་བསྡུས་པའི་བཤད་སྲོལ་དང། ཀུན་ལས་བཏུས་བར་ཐེག་ཆེན་སྡེ་སྣོད་ཀྱི་ཐུན་མོང་བའི་དོན་ཕུང་ཁམས་སྐྱེ་མཆེད་སོགས་
ཆོས་མང་པོ་རྣམས་ཐེག་དེ་མན་གྱི་སྡེ་སྣོད་ནས་བཤད་པའི་དེ་དག་དང་ཐུན་མོང་བའི་བཤད་སྒྲོལ་ཐོག་མར་ཕྱེ་བ་ནི། དེ་གཉིས་ཀྱི་སྐབས་སུ་ཤིང་རྟའི་སྲོལ་འབྱེད་ཚུལ་ཡིན་ནོ། །སྒོམ་པ་བཅུ་ཞེས་པ་རྣམ་པར་གཡེང་
བའི་རྣམ་རྟོག་བཅུ་དང་འཛིན་སྟངས་འགལ་བའི་གཉེན་པོ་བཅུ་ལ་བྱེད་དགོས་པ་ནི། བརྒྱད་སྟོང་དོན་བསྡུས་དང་གསེར་འཕྲེང་དང་ཀུན་བཏུས་དར་ཊཱིཀ་སོགས་སུ་གསལ་བར་བཤད་ཀྱང། ཡིག་ཆའི་དཔྱད་པ་མ་
མཛད་པའི་གསུང་ལ་འཁྲུལ་ནས་དེང་སང་སྣ་ཚོགས་སྨྲས་པ་བྱུང་ངོ།།  བསྐལ་ཆེན་གྲངས་མེད་གསུམ་དང་བཞི་བཅུ་ཞེས་པ་དེ་ཉུང་མཐའ་དང་མང་
མཐའ་བཟུང་བ་ཡིན་ནམ། མིན་ན་གྲངས་མེད་གཅིག་དང་བརྒྱ་སྟོང་སོགས་སུ་བསགས་ཚུལ་ཞིག་ཨེ་ཡོད། ཅེས་པ་ལ།    ༈    བཟང་དང་སྨོན་པའི་

[003B] །ཞེས་སོགས་ཀྱི་ཁྱད་པར་བཞི་དང་ལྡན་པ་ནས་ཡིན་ཟེར་མཁན་མང་མོད་ཀྱང། དེ་ཉིད་ལམ་གང་གི་སྐབས་སུ་འབྱུང་ཞེན། ཕམ་མཐོན་པོའི་སྐབས་མིན་པར་ལམ་རིམ་ལས་གསུངས་པ་མ་
གཏོགས་གཞན་གསལ་བར་བཤད་པ་མ་མཐོང་ལ། མཁས་པ་ཁ་ཅིག་གིས། བྱང་ཆུབ་ཀྱི་སེམས་བརྟན་པ་དང་ལམ་གོང་ནས་གོང་དུ་འཕེལ་བའི་ཁྱད་པར་ཚང་དགོས་པས་མ་མཐའ་ཟླ་ཚེས་ལྟ་བུའི་སེམས་བསྐྱེད་
ཐོབ་དགོས་ཟེར་བ་ཐོས་ཤིང། སྐབས་བཞི་བའི་ཡིག་ཆར་ཚོགས་ལམ་ཐོབ་པ་དང་དུས་མཉམ་དུ་མགོ་བརྩམས་པ་ཡོད་གསུངས་པ་ལྟ་བུར་སྣང་བས་དཔྱད་དགོས་སོ། །གཞུང་ཆེན་མོ་རྣམས་སུ་
བསྐལ་ཆེན་གྲངས་མེད་གསུམ་དང་བདུན་དང་བཅུ་དང་སུམ་ཅུ་རྩ་གསུམ་དུ་ཚོགས་བསགས་ནས་འཚང་རྒྱ་བར་བཤད་པ་ཡོད་ཀྱང། ཐེག་པ་གོང་འོག་ཐུན་མོང་དུ་གྲགས་ཆེ་བ་ནི་གྲངས་མེད་གསུམ་ཉིད་
ཡིན་ལ། དེ་ཡང་འཚད་རྒྱ་བ་ལ་གྲངས་མེད་གསུམ་གྱི་ཚོགས་གསོགས་དགོས་པ་ཡིན་ཀྱང། གྲངས་མེད་གསུམ་གྱི་ཡུན་དུ་གསོགས་མི་དགོས་ཏེ། དེ་ལས་དུས་ཐུང་དུར་སངས་རྒྱས་པ་ཡང་ཡོད། དུས་རིང་པོར་སངས་
རྒྱས་པ་ཡང་ཡོད་པའི་ཕྱིར་ཏེ། དཔེར་ན་ཁུ་རེ་ཆེན་མོ་ནས་ལྷ་སར་ཕྱིན་པའི་མི་དེ་ཟླ་བ་བཞིའི་བར་ཕྱིན་པ་ཡིན་ཀྱང། ཟླ་བ་བཞིའི་ཡུན་དུ་ལམ་བགྲོད་མི་དགོས་པ་བཞིན་ནོ། །དེས་ན་བསྐལ་པ་གཅིག་གི་ཚོགས་

[004A]༄༅། །བསགས་པ་ལ་བསྐལ་པ་གཅིག་གི་ཡུན་དུ་བསགས་པས་མ་ཁྱབ་སྟེ། བདག་ཅག་གི་སྟོན་པ་འདི་སློབ་ལམ་གྱི་སྐབས་སུ་ཞག་བདུན་དུ་སངས་རྒྱས་སྐར་རྒྱལ་ལ་ཚིགས་བཅད་གཅིག་
གིས་བསྟོང་ཅིང་རྐང་པ་ཡ་གཅིག་གིས་བསྐོར་བ་བྱས་པས་བསྐལ་བ་དགུའི་ཚོགས་འདུམ་པར་བཤད་པའི་ཕྱིར་དང། ཚེ་གཅིག་ལ་བཟོད་པ་ཐོབ་ནུས་བ་ཞིག་གིས་རྣམ་པར་ཐག་པ་བསྡུས་པའི་མདོ་ནས་བཤད་པའི་ཆོས་
སྤོང་གི་ལས་བསགས་ན་བཟོད་པ་ཐོབ་པ་ལ་བསྐལ་བ་བཅུས་ཐོགས་དགོས་པར་བཤད་པའི་ཕྱིར་དང། དེ་ནི་ཚེ་གཅིག་གི་ཚོགས་བསྐལ་པ་བཅུའི་ཡུན་དུ་བསགས་པ་ཡོད་པའི་སྒྲུབ་བྱེད་ཡིན་པའི་ཕྱིར་
དེས་ན་གྲངས་མེད་གསུམ་དུ་བཤད་པ་གོང་ལྟར་དང། བདུན་དང་བཅུ་སོགས་སུ་བཤད་པ་ནི་དེ་ལྟར་སྲིད་པའི་དོན་དུ་བྱས་ན་རུང་ངམ་སྙམ་མོ། ཚེ་གཅིག་ལ་སོ་སྐྱེའི་ས་ནས་བཟུང་སྟེ་ས་བདུན་བའི་བར་
འགྲོ་བ་ཡོད་ཅེས་པ་མདོ་ལུགས་ལ་ཁས་ལེན་དུ་རུང་ངམ། རུང་ན་ཚེ་ཐུང་དུས་ཡིན་ནམ་བསྐལ་བ་མང་པོར་ཚེ་བསྲིངས་ན་ཨེ་འགྲོ། ཞེས་པ་ལ།།    ༈   
ཡོད་ཅེས་པའི་ཁུངས་ནི། ལྷའི་བུའི་བདུད་རགས་པ་ཐེག་ཆེན་སྦྱོར་ལམ་ནས་དང། གཞན་གསུམ་ས་བརྒྱད་པ་ནས་འཇོམས་པར་རྣམ་བཤད་དང། ཡིག་ཆར་བཤད་པ་དང། རྒྱལ་བ་བསྐལ་བཟང་རྒྱ་མཚོས་

[004B] དེ་
མ་གཏོགས་ཤེས་བྱེད་གསལ་པོ་ཞིག་མཐོང་བ་མ་དྲན་ལ། ཐེག་ཆེན་འཕགས་པས་ལས་ཉོན་གྱི་སྐྱེ་འཆི་སྤངས་པར་རྒྱུད་བླ་མར་བཤད་པ་ལྟར་གསེར་འཕྲེང་ལས་ཀྱང་ལས་ཉོན་གྱིས་འཆི་བས་དང་པོ་ནས་
མེད་པར་བཤད་ཅིང། སྔགས་དང་ཕར་ཕྱིན་གཉིས་ཀར་དཔྱད་པར་རྫོགས་རྗེས་སུ་བསྩལ་བའི་ལེགས་བཤད་འགྲེན་ཟླ་མེད་པ་རིམ་ལྔའི་གསལ་སྒྲོན་ལས་ཀྱང་ཕར་ཕྱིན་ཀྱི་ཐེག་ཆེན་འཕགས་པས་ལས་
དབང་གིས་འཆི་བ་སྤངས་པར་གསུངས་ལ། ཡིག་ཆའི་བཤད་ཚུལ་ལྟར་ན། རྒྱུད་བླ་མར་ཐེག་ཆེན་འཕགས་པ་ལས་ཉོན་གྱིས་སྐྱེ་འཆི་སྤངས་པར་བཤད་པ་ནི་མཐོང་ལམ་ཐོབ་པའི་ལུས་རྟེན་དོར་པའི་
ཐེག་ཆེན་འཕགས་པར་འདོད་མོད་ཀྱང། རྗེ་བདག་ཉིད་ཆེན་པོས་ཞིབ་ཚད་ལྟར་མ་བསྩལ་ཞིང། དེར་མ་ཟད་གསལ་སྒྲོན་ལས། སྔགས་བླ་མེད་གྱི་ལུགས་ལ་བར་དོར་འཚང་རྒྱ་པའི་གང་ཟག་དེ་ཚེ་འདིར་
འཕགས་ལམ་མ་ཐོབ་པའི་སྒྲུབ་བྱེད་དུ་ཕར་ཕྱིན་གྱི་ཐེག་ཆེན་འཕགས་པས་ཀྱང་ལས་ཉོན་གྱིས་འཆི་བ་སྤངས་ན་སྔགས་བླ་མེད་ཀྱི་ཐེག་ཆེན་འཕགས་པས་དེ་སྤངས་པ་ནི་ལྟ་ཅི་སྨོས་ཞེས་བཀོད་པའི་འབྲེལ་གྱིས་

[005A]༄༅། །ཀྱང་སྔར་གྱི་ཞིབ་ཆ་དེ་མི་རུང་བར་ཤེས་པའི་ཕྱིར། གཞན་དུ་ན། སྔགས་བླ་མེད་ཀྱི་ཐེག་ཆེན་འཕགས་ལམ་ཐོབ་ན་ལས་ཉོན་གྱིས་འཆི་བ་སྤངས་བས་ཁྱབ་སྟེ། ཕར་ཕྱིན་ཐེག་པའི་ལུགས་ཀྱི་མཐོང་
ལམ་ཐོབ་པའི་ལུས་རྟེན་དོར་བའི་ཐེག་ཆེན་འཕགས་པ་ཡིན་ན་ལས་ཉོན་གྱི་འཆི་བ་སྤངས་པས་ཁྱབ་པའི་ཕྱིར། ཞེས་བཀོང་བ་ཇི་ལྟར་འབྲེལ། མཐོང་ལམ་ཐོབ་པའི་ལུས་རྟེན་ངོར་བའི་མ་དགས་བདུན་གྱི་འཕགས་པ་
རྣམས་འཆི་བདག་གི་བདུད་རགས་པ་མ་བཅོམ་པའི་རྒྱུ་མཚན་ཅི་ཡོད། དེར་ག་ལས་ཉོན་གྱིས་འཆི་བ་སྤངས་ཀྱང་འཆི་བདག་གི་བདུད་རགས་པ་མ་བཅོམ་ན། གཉིས་ཀའི་ཆ་ལས་གྲོལ་བའི་ཐེག་དམན་དགྲ་བཅོམ་པས་
འཆི་བདག་གི་བདུད་རགས་པ་བཅོམ་པར་འཇོག་དཀའ་བས། འཆི་བདག་གི་བདུད་རགས་པས་དང་པོ་ནས་བཅོམ་པར་ཁས་བླངས་ན་གཞུང་མང་པོ་དང་མཐུན་ནམ་སྙམ་ཞིང། སོ་སྐྱེ་དང་ལུས་རྟེན་གཅིག་པའི་བྱང་
སེམས་ས་བདུན་བ་པ་ཡོད་དམ་སྙམ་པའི་དོགས་པ་ཡང་ལྷག་མ་མེད་པར་འགྱུར་རོ། །འོན་ཀྱང་འདི་ནི་དོགས་སློང་ཙམ་ཡིན་གྱི་དེ་ཁོ་ན་ལྟར་ཡིན་ཞེས་བདག་ལྟ་བུས་ཁ་ཚོན་གཅོད་དཀའོ།། །
སློབ་པའི་གནས་སྐབས་སུ་སངས་རྒྱས་ཇི་སྙེད་ཀྱི་ལུང་གི་བསྟན་པར་བཞུགས་ན་སངས་རྒྱས་པའི་ཚེ་དེའི་རྒྱུད་ཀྱི་ལུང་རྟོགས་ཀྱི་ཡོན་ཏན་སངས་རྒྱས་དེ་སྙེད་ཀྱི་ལུང་གི་བསྟན་པའི་ཉིད་དགོས་དང་དེ་ཐམས་ཅད་ཀྱི་ལུང་

[005B] སངས་རྒྱས་ཀྱི་བཀའ་མཐའ་དག་ཐམས་ཅད་མཁྱེན་པ་ཐོབ་པའི་ཐབས་སུ་གཞོལ་བ་ཤ་སྟག་ཡིན་པས་ཐེག་དམན་གྱི་སྡེ་སྣོད་ཀྱི་ཉིང་དགོས་མཐར་ཐུག་སངས་རྒྱས་ཀྱི་སར་ཐོབ་
དགོས་སམ་མི་དགོས། ཞེས་པའི་དྲི་བ་གཉིས་ལ།    ༈    གང་
གཙོ་བོའི་རྒྱུ་བྱེད་པ་དེའི་ཉིང་དགོས་དང་བསྟན་པ་ཡིན་པས། དེ་དག་དོན་གཅིག་མ་ཡིན་ལ། གཙོ་ཆེ་ཆུང་གི་ཁྱད་པར་མེད་པ་རྣམས་ནི་གཉིས་ཀའི་ཡིན་ཟེར་ན་ཡང་ལུང་རིགས་ཀྱིས་གནོད་པ་གང་ཡང་མེད་པས་ན་ཕན་
ཚུན་འགལ་བ་ཡང་མིན་ནོ། །ཐེག་དམན་སྡེ་སྣོད་ནི་རྣམ་མཁྱེན་ཐོབ་པའི་རྒྱུ་ཡིན་ཀྱང་རྒྱུའི་གཙོ་བོའི་མིན་བས་དེའི་ཉིང་དགོས་སུ་གྱུར་བའི་རྣམ་མཁྱེན་ཡོད་མི་དགོས་སོ།། །སྟོང་ཉིད་ཀྱི་སྟོང་ཚུལ་
གྲངས་ཅན་གྱི་གཞན་སྟོང་ལྟར་ལེགས་བཤད་སྙིང་པོར་རྒྱས་པར་བཀག་པའི་ཚུལ་དང། ཕྱི་རོལ་བའི་རྒྱུད་ཀྱི་ལུང་གི་བསྟན་པ་ཡོད་དམ། ཡོད་ན་རྩོད་པ་སོགས་ཀྱི་ཀུན་སློང་ངན་པས་བློར་བཟུང་བདེ་འཇོག་གམ། འཇོག་ན་
ནང་བ་སངས་རྒྱས་བའི་རྒྱུད་ལ་ཡང་ཕྱི་རོལ་བའི་བསྟན་བཅོས་ཡོད་དམ། ཡོད་ན་བསྟན་བཅོས་ལྟར་སྣང་ཡིན་ནམ། ཞེས་པ་ལ།    ༈   

[006A]༄༅། །དགོས་ཏེ། གྲངས་ཅན་གྱིས་གཞན་སྟོང་ཁས་བླངས་པར་གང་ནས་བཤད། གཞན་སྟོང་ཁས་ལེན་པའི་དོན་གང་ཡིན། གལ་ཏེ་བུམ་པ་ཀ་བས་སྟོང་པར་ཁས་བླངས་པ་ལ་བྱེད་ཟེར་
ན༑ ཕྱི་ནང་གི་གྲུབ་མཐའ་སྨྲ་བ་ཐམས་ཅད་གཞན་སྟོང་ཁས་བླངས་པར་ཐལ་བར་འགྱུར་བའི་ཕྱིར་དང། སྤྱི་བདག་གཉིས་རྣམ་འགྱུར་ཉེར་གསུམ་གྱིས་སྟོང་པ་སྟོང་པ་ཉིད་དུ་ཁས་བླངས་པ་ལ་བྱེད་ཟེར་ན་
གྲངས་ཅན་གྱིས་དེ་འདྲ་བའི་སྟོང་ཉིད་ཁས་བླངས་པར་རྒྱ་བོད་ཀྱི་གཞུང་གང་ནས་ཀྱང་མ་བཤད་པས་མི་འཐད་དོ། །དེས་ན་འདི་ནི་ཇོ་ནང་བའི་གཞན་སྟོང་ལྟར་ཞེས་པ་ཡིན་ལ། ཇོ་ནང་བས་གཞན་སྟོང་འདོད་ཚུལ་ནི་
ཤེར་ཕྱིན་གྱི་མདོར་གཟུགས་ལ་སོགས་པའི་ཀུན་རྫོབ་པའི་ཆོས་རྣམས་རང་གི་ངོ་བོ་བདེན་པས་སྟོང་པའི་རང་སྟོང་ཡིན་པས་བདེན་པར་མེད་པར་བཤད། དོན་དམ་པ་ནི་བདེན་པར་གྲུབ་པ་ཡིན་པས་རང་སྟོང་མིན་གྱི་ཀུན་རྫོབ་ཀྱི་ཆོས་
གཞན་གྱིས་སྟོང་པའི་གཞན་སྟོང་ཡིན་པས་ཤེར་ཕྱིན་གྱི་མདོར་བདེན་པར་མེད་པར་མ་བཤད་པར་འདོད་པ་དེ་ཡིན་ནོ། །དེས་ན་ཇོ་ནང་བས་ཡོངས་གྲུབ་སྟོང་གཞིར་བྱས་ནས་ཀུན་རྫོབ་པའི་ཆོས་གཞན་གྱིས་སྟོང་པའི་གཞན་
སྟོང་འཁོར་ལོ་ཐ་མའི་དགོངས་དོན་དུ་བཤད་པ་ལྟར། གནོད་འཇོམས་མཁན་པོས་ཆོས་ཉིད་ཀྱི་མིག་སྟོང་གཞིར་བྱས་ནས་ཀུན་བརྟགས་དང་རྣམ་བརྟགས་ཀྱི་མིག་གིས་སྟོང་པ་དེ་མིག་མིག་གིས་སྟོང་ངོ་ཞེས་པའི་དོན་དུ་

[006B] དེ་ལྟར་ལེགས་བཤད་གསེར་འཕྲེང་ལས། འདུས་བྱས་མཐའ་དག་གིས་སྟོང་པའི་འདུས་མ་བྱས་ཡོངས་
གྲུབ་དོན་དམ་པར་གྲུབ་པ་བྱམས་ཆོས་ཕྱི་མ་རྣམས་དང་སྐུ་མཆེད་ཀྱི་གཞུང་གི་དགོངས་པར་འདོད་པ་བློ་རྩིང་རྣམས་ཀྱི་མུན་སྤྲུལ་འབའ་ཞིག་གོ་གལ་ཏེ་གསུམ་གྱི་གནོད་འཇོམས་སུ་ཆོས་ཉིད་ཀྱི་མིག་ལ་སོགས་པ་
རྣམ་བཏགས་དང་ཀུན་བརྟགས་ཀྱི་མིག་ལ་སོགས་པས་སྟོང་པར་གསུངས་པའི་སྟོང་ཉིད་དང་ཕྱོགས་འདིའི་རྗེས་སུ་མཐུན་ཞེ་ན། སྟོང་པ་ཉིད་ཀྱི་ཚུལ་འདི་འཕགས་ཡུལ་གྱི་མཁས་པ་ཞིག་གིས་བཀྲལ་བར་འདོད་ན་གནོད་
འཇོམས་འདི་དང་མཐུན་པར་འདོད་དགོས་ཏེ། འདི་དང་འདིའི་རྗེས་སུ་མཐུན་པ་འབུམ་གྱི་གནོད་འཇོམས་དང་མན་ངག་རྗེས་འབྲང་གསུམ་དུ་ཆོས་ཉིད་སྟོང་གཞིར་བྱས་ནས་ཀུན་བརྟགས་གཞན་དབང་གཉིས་ཀྱིས་སྟོང་པར་
གསུངས་ཀྱི་གཞན་དབུ་སེམས་ཀྱི་པཎྜི་ཏ་ཆེན་པོ་སུས་ཀྱང་མ་བཤད་པས་སོ། །དེ་ལྟར་ཕྱོགས་འདི་དང་གནོད་འཇོམས་གཉིས་ཡོངས་གྲུབ་སྟོང་གཞི་དང་མཚན་ཉིད་གཞན་གཉིས་གང་གིས་སྟོང་པའི་ཆོས་སུ་བྱེད་པ་མིང་ཙམ་
བ་ཐུན་ཀྱང་དོན་གཏན་ནས་མི་མཐུན་ཏེ། དེ་ཡང་གསུམ་གྱི་གནོད་འཇོམས་སུ་སྟོང་པ་ཉིད་གསུམ་རྣམ་པར་བཞག་ནས་འདི་སྙམ་དུ་སེམས་ཏེ་ཅི་སྟོང་པ་ཉིད་ཅེས་བྱ་བ་ཆོས་ཀྱི་རྣམ་པར་ཡོད་དམ་འོ་ན་ཏེ། གལ་ཏེ་སྟོང་པ་ཉིད་

[007A]༄༅། །ཅེས་བྱ་བ་ཞིག་ཡོད་ན་ནི་སྟོང་པ་ཉིད་ཡོད་བས་སྟོང་པ་མ་ཡིན་ཉིད་ཀྱང་ཡོད་པར་འགྱུར་ཏེ། ཞེས་པ་ནས། དོན་དམ་པར་ནི་མྱ་ངན་ལས་འདས་པ་ཞེས་བྱ་བའི་ཆོས་གང་ཡང་མེད་དོ། །ཞེས་པ་ལ་
སོགས་པའི་སྐབས་དུ་མར་དོན་དམ་པ་དང་སྟོང་ཉིད་ངོ་བོས་སྟོང་པར་དུ་མ་ཞིག་གསུངས་པ་དང། དོན་དམ་དང་སྟོང་ཉིད་ངོ་བོས་མི་སྟོང་པར་གཤིས་ལ་ཐེར་ཟུར་གི་རྟག་པར་འདོད་པ་གཉིས་ག་ལ་མཚུངས། ཞེས་པ་ནས་
སྟོང་པ་ཉིད་ཀྱི་སྐབས་སུ་མན་ངག་རྗེས་འབྲང་དུ་ཡང་དེ་ལྟར་བཤད་ལ། འབུམ་གྱི་གནོད་འཇོམས་སུ་ཡང་གཟུགས་ཀྱི་རང་བཞིན་དོན་དམ་པར་མ་གྲུབ་པ་ཉིད་ལ་སྟོང་པ་ཉིད་ཅེས་བྱའི་སྣོད་དང་བཅུད་ལྟར་གཅིག་གིས་
གཅིག་སྟོང་པ་ལྟ་བུ་ལ་མི་བྱའོ་ཞེས་འབྱུང་བས་གང་དང་ཡང་མི་མཐུན་ལ། འདི་དག་ལས་གཞན་པའི་ཤིང་རྟ་ཆེན་པོ་སུ་ཡང་མི་བཞེད་པས་མཁས་པ་རྣམས་ཀྱིས་མཆིལ་མའི་ཐལ་བ་བཞིན་དུ་དོར་བར་རིགས་སོ།།
ཞེས་གསུངས་པས་སོ། །རྒྱས་པར་དེར་བལྟ་བར་བྱའོ།། །གནོད་འཇོམས་མཁན་པོའི་དགོངས་ཚོད་དེ་ལྟར་མིན་པ་ནི་ལེགས་བཤད་སྙིང་པོ་ལས་ཀྱང། གནོད་འཇོམས་ཀྱིས་བཤད་པ་ནི་རྟོག་པ་ལ་བརྗོད་བྱེད་སྒྲ་
སྤྱི་དང་བརྗོད་བྱ་དོན་སྤྱི་སྣང་བ་ནི་ཀུན་བཏགས་ཀྱི་མིག་དང། ཞེས་པ་ནས། མིག་གི་ཆོས་ཉིད་དེ་འཕགས་པའི་མཉམ་བཞག་གིས་རིགས་པའི་ངོ་ན་བརྗོད་བྱ་བརྗོད་བྱེད་དང་བཟུང་འཛིན་དུ་སྣང་བའི་གཉིས་

[007B] གཉིས་སྣང་སྔ་མ་ནི་ཀུན་བརྟགས་དང་ཕྱི་མ་ནི་རྣམ་བརྟགས་ཡིན་པའི་ཕྱིར་རོ།། ཞེས་གསུངས་པ་ལྟར་རོ།། དེ་བཀག་པའི་
ཚུལ་ནི། ཆོས་ཉིད་དེ་མཉམ་གཞག་ཡེ་ཤེས་ཀྱི་ངོར་སྒྲ་སྤྱི་དོན་སྤྱི་སྣང་བའི་རྟོག་པའི་གཉིས་སྣང་དང་གཟུང་འཛིན་སོ་སོར་མངོན་སུམ་གྱི་གཉིས་སྣང་དང་བྲལ་བར་བཤད་པ་དེ་ནི་གཞིའི་ལྟ་བ་ཆོས་ཀྱི་བདག་མེད་ཀྱི་ཡོངས་
གྲུབ་གཏན་ལ་འབེབས་ཚུལ་མ་ཡིན་ཞིང་དེར་མ་ཟད་མདོའི་དགོངས་དོན་དུ་ཡང་མ་སོང་ཞེས་བཀག་པ་ཡིན་གྱི་གཞན་སྟོང་ལྟར་འགྱུར་ཞེས་བཀག་པ་གཏན་མིན་ནོ།། ཕྱི་རོལ་པའི་རྒྱུད་ལ་སངས་རྒྱས་ཀྱི་བསྟན་པ་ཡོད་
པ་དང་ནང་བ་སངས་རྒྱས་པའི་རྒྱུད་ལ་བསྟན་བཅོས་ལྟར་སྣང་ཡོད་པ་ལ་གནོད་བྱེད་མེད་ཀྱང། སངས་རྒྱས་འཕགས་པའི་ངག་ཏུ་གྱུར་པའི་ཕྱི་རོལ་པའི་བསྟན་བཅོས་མེད་ཟེར་དགོས་སམ་སྙམ་མོ།། 
ལྷག་མེད་དབྱིངས་སུ་བཞུགས་པའི་དགྲ་བཅོམ་པ་ལ་ལྷ་མི་དང་འགྲོ་བ་སོགས་ཨེ་འཇོག་གཟུགས་མེད་རྟེན་ཅན་གྱི་ཉན་ཐོས་འདོད་པར་འོད་དུས་སུ་གཟུགས་དང་དབང་པོ་དག་ཡོད་པར་བཤད་པས་དེ་ལྷ་མི་
སོགས་ཀྱི་རྣམ་པ་བཟུང་ནས་མཆོག་གི་སྤྲུལ་སྐུ་ལས་གདམས་ངག་ཉན་པ་སོགས་དང་ལྷ་མི་སོགས་ཀྱི་རྣམ་པ་ཅན་དང་ཁམས་གང་གི་རྟེན་ཅན་ཡིན། ཞེས་པའི་དྲི་བ་གཉིས་ལ།    ༈    །ལྷག་མེད་

[008A]༄༅། །དབྱིངས་སུ་བཞུགས་པའི་ཉན་རང་དགྲ་བཅོམ་པ་ཁས་བླངས་ན་དེ་ལྷ་མི་གང་རུང་དུ་ཁས་ལེན་པ་ལ་སྐྱོན་མེད་ལ། རྣམ་པར་གཏན་ལ་ཕབ་པའི་བསྡུ་བ་ལས། ལྷ་དང་མི་ལ་སོགས་པའི་གྲངས་སུ་མི་
འགྲོ་བར་གསུངས་པ་ནི་བེམ་རིག་གི་རྒྱུན་ཆད་པའི་གཞུང་ཡིན་ནོ། །དེས་ན་རིག་པ་འདོད་མཁན་གྱི་ལུགས་ལ། ཐེག་དམན་ལྷག་མེད་པ་དེ་འགྲོ་བ་རིགས་དྲུག་གང་ཡང་མ་ཡིན་པ་དང། གང་ཟག་ཡིན་ཀྱང་སེམས་ཅན་དང་
སངས་འཕགས་གང་ཡང་མ་ཡིན་ཟེར་བ་ནི་ལུགས་གཉིས་ཀ་ལ་ཆེས་ཆེར་འཁྱམས་པའོ། །གཟུགས་མེད་ཀྱི་ཉན་ཐོས་ཀྱི་སྤྲུལ་པ་ཡོད་པར་ཁས་བླངས་ན་དེ་འདོད་གཟུགས་གང་རུང་ལ་མ་འདས་པས། དེ་ལ་
འདོད་པའི་ལྷ་དང་མི་དང་གཟུགས་ཀྱི་ལྷ་གསུམ་ཀ་ཡོད་ཟེར་དགོས་སམ་སྙམ།  རྒྱུན་
མཐའ་བར་ཆད་མེད་ལམ་ལ་ཐོག་མཐའ་བར་གསུམ་དུ་ཕྱེ་བའི་ཆ་རེ་རེ་ཙམ་ལ་གནས་པའི་བར་ཆད་མེད་ལམ་ཡོད་མེད་དང། ཡིག་ཆའི་སྐབས་ལྔ་པར་རྒྱུན་མཐའི་བར་ཆད་མེད་ལམ་སྐད་ཅིག་དང་པོ་བར་ཆད་མེད་
ལམ་མ་ཡིན་པ་དང། རང་རྒྱུད་ལྡན་གྱི་རྒྱུད་ལ་རྣམ་མཁྱེན་དངོས་སུ་སྐྱེད་བྱེད་མིན་པར་གསུངས་པའི་ཚིག་ཟིན་ལྟར་ཁས་ལེན་དུ་རུང་ངམ། ཁས་བླངས་ན་རྣམ་གྲོལ་ལམ་དང་བར་ཆད་མེད་ལམ་གཉིས་ཀྱི་སྐད་ཅིག་དང་པོ་ལ་

[008B] ཞེས་པ་ལ།    ༈    དེ་གཉིས་ལ་ཕྲ་རགས་ཀྱི་ཁྱད་པར་མེད། བསམ་གྱིས་
མི་ཁྱབ་པའི་འཆི་འཕོ་བྱེད་པའི་ཚེ་ལུས་སྔ་མ་མ་དོར་བར་ཕྱི་མའི་ལུས་སུ་འགྱུར་པ་ཡིན་ཞིང། དེའི་ཕྱིར་རྡོ་རྗེའི་ལུས་མ་ཡིན་པར་མི་འགྱུར་ལ་རྟེན་དེ་ལ་འཚང་རྒྱ་བ་ཡང་མིན་ནོ། །དེ་ལ་དགོངས་ནས་དབུ་མའི་ཡིག་
ཆར་དེ་འཆི་འཕོ་ཚུལ་བསྟན་ཡིན་པར་གསུངས་ཤིང། མདོ་ལས་ཀྱང་བསམ་གྱིས་མི་ཁྱབ་པར་བསྒྱུར་བའི་འཆི་འཕོ་ཞེས་ཐ་སྙད་མཛད་དོ། །རྒྱུན་མཐའ་བར་ཆད་མེད་ལམ་ལ་ཐོག་མཐའ་བར་གསུམ་དུ་ཕྱེ་བའི་ཆ་དང་
པོ་ཙམ་ལ་གནས་པའི་བར་ཆད་མེད་ལམ་མེད་དེ། རང་གི་རྩིས་གཞིར་གྱུར་པའི་ཟླ་བ་དང་པོ་ཙམ་ལ་གནས་པའི་ལོ་མེད་པ་བཞིན་པའི་ཕྱིར། དེའི་ཆ་དང་པོ་ཤེས་པ་མ་ཡིན་ཏེ། བུམ་པའི་ཆ་དུ་མ་བུམ་པ་མ་ཡིན་པ་
བཞིན་ཡིན་པའི་ཕྱིར། འོན་ཀྱང་རྗེས་དཔག་སྐད་ཅིག་དང་པོ་ཚད་མ་ཡིན་ཟེར་བ་གྲགས་ཆེ་ཡང། དང་པོར་སྐྱེས་པའི་རྗེས་དཔག་ལ་ཟེར་བ་ཡིན་གྱི་རྗེས་དཔག་རང་ལ་ཐོག་མཐའ་བར་གསུམ་དུ་ཕྱེ་བའི་ཆ་དད་པོ་ལ་བྱེད་
པ་མིན་པས་མི་མཚུངས་སམ་སྙམ་མོ། །དེ་ལ་དགོངས་ནས་དངོས་སྨྲ་བའི་ཚད་མ་འཇོག་ལུགས་བཏགས་དོན་འཚོལ་བར་སོང་བར་བཤད་དོ། །དེ་ནི་ཤིན་ཏུ་ཕྲ་བའི་གནས་དང། གྲུབ་མཐའ་གོང་འོག་མི་འདྲ་བའི་

[009A]༄༅། །ཁྱད་པར་མང་ཞིང། མཐར་གཏུགས་ན་ཉན་ཐོས་སྡེ་བས་ཆ་མེད་འདོད་ཚུལ་དང་དབུ་སེམས་ཀྱིས་དེ་འགོག་ཚུལ་དང་བསྡུར་ནས་དཔྱོད་དགོས། ཡུལ་ཕྱོགས་འདིར་སོ་སོའི་དཔེ་ཆ་མ་རྙེད་པས་
འབྲི་མི་ཐུབ། རྒྱུན་མཐའ་བར་ཆད་མེད་ལམ་གྱི་ཆ་དང་པོ་དེ་དུས་མཐའ་སྐད་ཅིག་དུ་མས་བར་དུ་ཆོད་པས་རྣམ་མཁྱེན་དངོས་སུ་སྐྱེད་བྱེད་མིན་ཟེར་དགོས་སམ་སྙམ། འོན་ཀྱང་འདི་སྐོར་ཡིག་ཆ་དང་མཐུན་པར་བྱས་ཅ་མ་ཡིན་གྱི་རང་
གི་བློའི་དོར་དཔྱད་པ་རྫོགས་ནས་བདེ་བ་ཞིག་བྱུང་བ་གཏན་མིན་ནོ།། །སློབ་པ་མཉམ་གཞག་པ་དང་རྒྱུན་མཐའི་ཚེ་སྤྲུལ་པ་ཚུར་བསྡུས་མ་བསྡུས་ཞེས་པའི་ཁས་བླངས་གཉིས་ཀྱི་ཁུངས་གང་ལ་རྟེན། ཚུར་
བསྡུས་རྒྱུའི་སྤྲུལ་པ་དེ་གང་ཟག་ཡིན་མིན་དང་གང་ཟག་དངོས་སུ་སྤྲུལ་ནུས་པ་གང་ནས་འཇོག་སྤྲུལ་གཞི་མཉམ་པར་བཞག་པའི་ཚེ་སྤྲུལ་པ་ཡང་མཉམ་པར་བཞག་དགོས་སམ། ཞེས་པ་ལ།    ༈   
བའི་ཡིག་ཆར་བྱང་སེམས་རྒྱུན་མཐའ་པ་རང་གི་སྦྲུལ་བ་དང་ལྷན་ཅིག་ཏུ་འཚད་རྒྱ་བར་བཤད་ཀྱང་ཤེས་བྱེད་མ་དྲངས་ལ། དེ་ལ་ཁུངས་ཡོད་དམ་སྙམ་ཡང། གང་གི་གཞུང་ཡིན་པ་ད་ལྟ་མ་དྲན་ཞིང། སངས་རྒྱས་པའི་ཚེ་
སྤྲུལ་པ་ཐམས་ཅད་ཚུར་འདུས་པའི་ཤེས་བྱེད་མ་མཐོང་ངོ་འདི་དང། ཁ་ཚོན་གཅོད་དཀའ་བའི་གནས་ཡིན་ཀྱང། རྟགས་གསལ་འཕེན་ཚེ་ལན་འདེབས་པའི་དབང་དུ་བྱས་ན་སློབ་པ་མཉམ་གཞག་པའི་སྤྲུལ་པ་མེད་ཟེར་

[009B] །ཚུར་འདུས་རྒྱུའི་སྤྲུལ་པ་གང་ཟག་ཡིན་པ་འདྲ་ཞིང། གང་ཟག་དངོས་སུ་སྤྲུལ་ནུས་པའི་མཚམས་ས་དང་པོ་ནས་ཡིན་ཟེར་དགོས་འདྲ་ཡང་ཤེས་བྱེད་མེད་དོ།། །རིགས་པའི་རྗེས་འབྲང་གི་
མདོ་སྡེབས་གཏན་ནས་རིགས་ཆད་དང་མཐར་ཐུག་ཐེག་པ་གསུམ་གྱི་རྣམ་གཞག་འདོད་ཚུལ་སེམས་ཙམ་པ་དང་མཐུན་ནམ་མིན། ཞེས་པ་ལ།    ༈    །གཞུང་ཆེན་མོ་རྣམས་སུ་མདོ་སྡེ་བའི་འདོད་ཚུལ་བཀོད་པ་མ་གཏོགས་
མདོ་སྡེ་བའི་རང་གཞུང་ཆེ་བ་བོད་དུ་མ་འགྱུར་བས་ཤེས་བྱེད་གསལ་པོ་མ་མཐོང་ཡང། ཉན་ཐོས་སྡེ་གཉིས་ཀྱི་ལུགས་ལ་གཏན་ནས་རིགས་ཆད་མི་འདོད་དམ་སྙམ། སྡེ་བ་གཉིས་ཀྱིས་ཆོས་ཀྱི་བདག་མེད་དང་ཉོན་མོངས་
ཅན་མ་ཡིན་པའི་སྒྲིབ་པ་དང་དགྲ་བཅོམ་པ་སྐྱེ་བ་ལེན་པའི་རྒྱུ་ལ་སོགས་ཁས་བླངས་པའི་ཁུངས་མེད་པས། ཉན་ཐོས་སྡེ་གཉིས་གང་རུང་ལ་མཐར་ཐུག་གི་ཐེག་པ་གསུམ་དུ་འདོད་པཱི་ཁྱབ་པར་ཁས་ལེན་དགོས་སམ་
སྙམ། ཡིག་ཆར་ལྷག་མེད་ཀྱི་ཚེ་རིག་པ་འདོད་མཁན་གྱི་ཉན་ཐོས་སྡེ་གཉིས་ཡོད་པར་བཤད་ཀྱང། ཅིས་ཀྱང་དེ་ལྟར་ཁས་ལེན་དགོས་པའི་ཤེས་བྱེད་གསལ་པོ་མེད་ཅིང། དགྲ་བཅོམ་པ་སྐྱེ་བ་ལེན་པའི་རྒྱུ་དང་
དེ་གང་དུ་གནས་པའི་འཇིག་རྟེན་གྱི་ཁམས་གང་ཡིན། དེ་ལ་སེམས་ཅན་གཞན་གནས་ན་བསྐལ་ཆེན་འཇིག་པའི་ཚེ་འཇིག་དགོས་ལ། མི་གནས་ན་ལྷག་མེད་པ་ཤ་སྟག་གནས་པའི་འཇིག་རྟེན་གྱི་ཁམས་གཅིག་ཡོད་

[010A]༄༅། །དམ་ལྷག་མེད་པ་སོ་སོལ་སོ་སོར་ཡོད་པ་གང་ཡིན། དེར་མ་ཟད་བྱེ་སྨྲས་སྐད་ཅིག་སྐད་ཅིག་གིས་འཇིག་པའི་མི་རྟག་པ་ཁས་མ་བླངས་པའི་རྒྱུན་གྱི་མི་རྟག་པ་འདོད་པས་ན། འདུས་བྱས་
ཡིན་ན་ཁྱོད་རྒྱུན་ཆད་པ་ཡོད་པས་ཁྱབ་ཟེར་དགོས་ལ། དེ་ལྟ་ན་ལྷག་མེད་བཞིང་ཁམས་དང་བཅས་པ་རྟག་པ་ཡིན་ཟེར་རམ་རྒྱུན་ཆད་པ་ཡོད་ཟེར། སངས་རྒྱས་འཕགས་པས་འཁོར་བ་མ་སྟོངས་ཀྱི་བར་དུ་མཇད་པ་
བཅུ་གཉིས་མཛད་པའམ། ལྷག་མེད་དབྱིངས་སུ་བཞུགས་ནས་གཞན་དོན་རྒྱུན་ཆད་པཱི་སངས་འཕགས་ཡོད་པ་གང་ཡིན། ལོངས་སྐུ་དུས་རྟག་ཏུ་བཞུགས་པར་གསུངས་པ་ལ། བྱེ་སྨྲས་འདུས་བྱས་ཐམས་ཅད་མི་རྟག་
པར་བཤད་པ་དང་འགལ་བ་བརྗོད་པ་ཡང་ཇི་ལྟར་རིགས། མཐར་ཐུག་ཐེག་པ་གསུམ་དུ་འདོད་པའི་སེམས་ཙམ་པས་ཀྱང་ལྷག་མེད་ཀྱི་ཚེ་རྒྱུན་ཆད་པར་འདོད་དེ། །དེ་ལྟར་ལེགས་བཤད་གསེར་འཕྲེང་དང་ཀུན་
གཞིའི་དཀའ་འགྲེལ་གཉིས་ཀར་རྒྱས་པར་གསུངས་ཤིང། རྗེའི་ཕྱི་རྩོམ་གྱི་གསུང་རབ་སྤྱི་དང། ཁྱད་པར་དུ་འཇུག་པའི་ཊཱིཀ་ཆེན་དང་ལེགས་བཤད་སྙིང་པོ་གཉིས་ཀར་སེམས་ཙམ་པའི་འདོད་པ་
བཀོད་པའི་སྐབས་དང་སེམས་ཙམ་པ་ཐུན་མོང་མ་ཡིན་པའི་མདོ་དྲང་དོན་དུ་འགྲེལ་བའི་སྐབས་སུ་སྔ་རྩོམ་གྱི་བཤད་པ་དེ་མི་འཐད་པའི་ཚུལ་ཟུར་ཙམ་ཡང་མ་བྱུང་བའི་ཕྱིར་དང། དེའི་ལུགས་ལ་ཐེག་དམན་ལྷག་

[010B] བློ་ལྡན་རྣམས་ཀྱིས་ལུང་རིགས་རྣམ་པར་དག་པས་ཚར་གཅོད་པ་ཞིག་འབྱུང་ན་བློ་གསར་པ་རྣམས་ཀྱི་རྣམ་དཔྱོད་འཕེལ་བའི་རྐྱེན་དུ་འགྱུར་བས་
དགོངས་པར་འཚལ།། །དབུ་ཕར་གྱི་ཡིག་ཆར་བྱང་སེམས་ལས་ཉོན་གྱིས་དན་སེང་དུ་སྐྱེ་མི་སྐྱེ་ཞེས་མི་འདྲ་བར་གསུངས་ཀྱང་དགོངས་པ་མཐུན་དགོས་པས་གང་ལྟར་འཐད། ཅེས་པ་ལ།    ༈    །
བྱང་སེམས་ལས་དབང་གིས་ངན་འགྲོར་སྐྱེ་བ་ཡོད་པར་མདོ་དང་སྐྱེས་རབ་དང་བསླབ་བཏུས་དང་རྟོག་གེ་འབར་བ་དང་རྗེའི་ལེགས་བཤད་རྣམས་སུ་ཡང་གསལ་བར་གསུངས་པས་དོགས་པ་མེད་མོད། འོན་ཀྱང་ཕར་
ཕྱིན་གྱི་ཡིག་ཆར། བྱང་སེམས་ལ་བདེ་འགྲོ་བས་ཁྱབ་པར་གསུངས་པ་ནི། རིགས་ལམ་ལ་བློ་ཁ་ཕྱོགས་པའི་གྲྭ་པ་ཆུང་དུས་ཀྱང། བར་སྲིད་རྟེན་ཅན་གྱི་བྱང་སེམས་ཆོས་ཅན། དེར་ཐལ། དེའི་ཕྱིར། ཞེས་འགོག་
ནུས་པས། མཁས་ཤིང་གྲུབ་པའི་དབང་ཕྱུག་འཇམ་དབྱངས་བཞད་པ་གོང་མས་དེ་མ་དགོངས་པ་གལ་ཡིན། དེས་ན་དེ་ལ་ངེས་པར་དགོངས་གཞི་ཁྱད་པར་ཅན་ཞིག་ཡོད་དམ་སྙམ་ཞིང། གཏམ་རྒྱུད་འགའ་ཞིག་ལ་གླིང་བསྲེའི་
དམ་བཅའ་ལ་རྟེན་འབྲེལ་འགྲིག་པའི་ཆེད་དུ་དེ་ལྟར་ཞལ་གྱིས་བཞེས་བ་དེ་ཡིག་ཆར་ཡང་བཀོད་པ་ཡིན་ཟེར་བ་ཐོས་སོ། །ཅིས་ཀྱང་གསུང་དེ་ལ་དགོངས་གཞི་ཞིག་འཇོག་དགོས་ཤེ་ན། བསོད་ནམས་ཀྱིས་ནི་ལུས་བདེ་

[011A]༄༅། །ལ༑ མཁས་པ་ཡིས་ནི་སེམས་བདེ་ན། །ཞེས་པ་ལྟར། བྱང་སེམས་རྣམས་ཐབས་ཤེས་ཁྱད་པར་ཅན་གྱི་སྟོབས་ཀྱིས་ལུས་སེམས་བདེ་བར་གནས་པ་ལ་དགོངས་པའམ། བསླབ་བཏུས་དང་
ལམ་རིམ་དུ་མདོ་དྲངས་པ་ལས། བྱང་སེམས་ལ་སྐུར་བ་བཏབ་པ་མ་གཏོགས་ལས་གཞན་གང་གིས་ཀྱང་བྱང་ཆུབ་སེམས་དཔའ་ངན་འགྲོར་ལྷུང་མི་ནུས་པར་གསུངས་པ་ལྟ་བུ་ལ་དགོངས་པར་འདོད་དགོས་ཀྱི་ངན་འགྲོ་ཡིན་
ངན་འགྲོ་བ་མིན་ཞེས་ཞི་བ་ཆ་བྱེད་པ་ནི་གོ་རྒྱུ་ཆུང་ངོ།། །མིག་སྣ་ལུས་གསུམ་ལ་བརྒྱང་བརྒྱ་གཞན་ལ་ཡོན་ཏན་སྟོང་ཉིས་བརྒྱ་རེ་ཞེས་བྱུང་བ་ལ་དེང་སང་འགའ་ཞིག་གིས་གཟུགས་སོགས་ཕྱོགས་
བཅུ་དང་སྦྱར་ནས་གྲངས་འདྲེན་པའི་འཁུལ་བྱས་ཀྱང་ཡིང་བརྟན་དུ་མི་རུང་བ་དང། གྲངས་ལྡན་གྱི་དངོས་པོ་ཐམས་ཅད་ལ་གྲངས་འདྲེན་མི་དགོས་ཟེར་བ་ལྟར་ཡིན་ནམ། ཞེས་པ་ལ།    ༈    །པད་དཀར་
ལས་མིག་སྣ་ལུས་གསུམ་ལ་བརྒྱད་བརྒྱ་ལས་མ་བྱུང་བ་ནི་དཔེ་དག་མ་དག་ཀྱང་ཁ་ཚོམ་གཅོད་དཀའ་ཞིང། གང་ལྟར་ཡང་མདོ་སྡེ་རྒྱན་ལས། དབང་པོ་ལྔ་རྣམས་གཞན་འགྱུར་བས། །དོན་ཀུན་འཇུག་དད་ཐམས་ཅད་
གྱི། །ཡོན་ཏན་བརྒྱ་ཕྲག་བཅུ་གཉིས་འབྱུང། །འབྱོར་བ་དམ་པ་ཐོབ་བར་གྱུར། །ཞེས་དབང་པོ་ལྔ་ལ་ཁྱད་པར་མེད་པར་བརྒྱ་ཕྲག་བཅུ་གཉིས་གསུངས་སོ། །དེས་ན་གྲངས་འདྲེན་དུ་རུང་བའི་གཞུང་ཁུངས་ཐུབ་མ་

[011B] ཁྱད་པར་དུ་གཟུགས་སོགས་ལ་འཇུག་པའི་སྒོ་ནས་ཡོན་ཏན་གྱི་གྲངས་ལྡན་འདྲེན་པ་ནི་མི་འཐད་དམ་སྙམ་སྟེ། དོན་ཀུན་འཇུག་དང་ཞེས་པའི་དང་སྒྲས་ཆོད་པའི་
ཕྱིར་རོ།། །གསེར་འཕྲེང་གི་སྦྱོར་ལམ་གྱི་ཐད་དུ། བདག་མེད་ཀྱི་ཁྱད་པར་འགའ་ཞིག་ལ་རྗེས་དཔག་ཀྱང་ཡོད་དོ་ཞེས་པཱི་རྗེས་དཔག་དེ་ཇི་ལྟ་བའི་རྣམ་ཅན་དང་ཇི་སྙེད་པའི་རྣམ་ཅན་གང་ཡིན། ཇི་ལྟ་
པའི་རྣམ་ཅན་ཡིན་ན། བྱང་འཕགས་ཀྱི་རྒྱུད་ལ་དེ་ཡོད་དམ། གཞན་ཡང་ཐབས་མཆོག་དང་ལྡན་པའི་ལམ་མཐར་ཐུག་གིས་ཞེས་སོགས་ཀྱི་སྐབས་སུ་གང་གིས་ཇི་ལྟར་ཁས་བླངས་པ་ལ་བཀག་པ་བྱས་པ་ཡིན། ཞེས་
པ་ལ།    ༈    །སྦྱོར་ལམ་པའི་རྒྱུད་ལ་གཞི་གང་ཡང་རུང་བ་གཅིག་གི་སྟེང་གི་སྟོང་ཉིད་རྟོགས་པའི་རང་དོན་སྐབས་ཀྱི་རྗེས་དཔག་ཡོད་ཟེར་བ་ལ་སྐྱོན་མེད། འོན་ཀྱང་ངེས་བྱང་འཕགས་ལ་མཚོན་མི་རུང་སྟེ། གང་གིས་
དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང། །ཞེས་ཆོས་གཅིག་གི་སྟོང་ཉིད་མངོན་སུམ་དུ་རྟོགས་ན་ཆོས་ཐམས་ཅད་ཀྱི་སྟོང་ཉིད་མངོན་སུམ་དུ་རྟོགས་དགོས་པར་བཤད་པའི་
ཕྱིར་རོ། །གཞན་ཡང་ཐབས་མཆོག་དང་ལྡན་པའི་ལམ་མཐར་ཐུག་གིས་བསྒྲུབས་པའི་རྟོགས་པ་ནི་ལྡོག་ལ། ཞེས་སོགས་ཀྱི་ཕྱོགས་སྔ་སྨྲ་བ་ནི་སུ་ཡིན་མི་ཤེས་ཀྱང། དགག་བྱ་ཁྱབ་ཆེ་བར་འདོད་མཁན་གྱི་བོད་སྔ་

[012A]༄༅། །མ་ཞིག་སྟེ། དེ་ཡང་སྔར་དེ་མ་ཐག་ཏུ། གང་དག་མཚུར་མཐོང་གིས་ཆོས་ཉིད་མངོན་སུམ་དུ་རྟོགས་པ་ཡོད་པར་འདོད་ཅིང་མཚན་ཉིད་ཀྱི་ཐེག་པ་ནས་མི་མཐོང་བར་བཤད་པའི་
འགལ་སྤོང་ལ་སྔགས་དང་མཚན་ཉིད་ཀྱི་ལམ་ཉེ་རིང་གི་དབང་གིས་ཡིན་ནོ་ཞེས་པའི་སྒྱུས་འདྲིད་པ་ནི་ཁོ་བོའི་མ་མོ་གཤམ་མོ་ཞེས་པ་དང་འདྲ་ཞིང། ཞེས་ཕྱོགས་སྔར་བཀོད་པ་དེ་ཡིན་ནོ། རྗེ་བདག་ཉིད་ཆེན་པོས་ཀྱང་
གསེར་འཕྲེང་རྩོམ་པའི་སྐབས་སུ་ཁྱབ་ཆེ་བའི་ལུགས་དེར་རང་ལུགས་སུ་ཞལ་གྱིས་བཞེས་པའི་ཚུལ་བཟུང་བས། སྐབས་འདིའི་སྔ་ཕྱིའི་རྒོལ་བའི་ལུགས་ལ་ཆོས་ཉིད་མངོན་སུམ་དུ་རྟོགས་ཚུལ་མཐུན་པས་ཕྱོགས་
གཅིག་ཏུ་འགོད་ན། གསེར་འཕྲེང་ལས། ས་བཅུའི་མཉམ་གཞག་རྣམས་ཀྱིས་ཆོས་ཉིད་མཐའ་བཞིལ་སོགས་པའི་སྦྲོས་པ་གང་དུ་མི་འཛིན་ཞིང་དེ་མཐའ་དག་ཉེ་བར་ཞིབ་ཙམ་ལ་སྤྲོས་བྲལ་ལམ་གཤིས་ལུགས་མཐོང་
ཞེས་བཏགས་ཙམ་སྟེ། ཞེས་པ་ནས། རིལ་སོགས་པའི་སྒྲིབ་གཡོགས་མཐོང་བ་ལ་ནམ་མཁའ་མཐོང་བར་ཐ་སྙད་བྱེད་པ་དང་འདྲ་པར་གསུངས་པས་སོ། །ཞེས་དང། མདོར་ན་གཤིས་ལུགས་དང། ཆོས་ཉིད་དང་རང་བཞིན་
སྤྲོས་བྲལ་དོན་དམ་པའི་བདེན་པ་རྣམས་རྟོགས་ཞེས་པའི་དོན་ཡེ་ཤེས་ལ་འཛིན་པ་མཐའ་དག་ཉེ་བར་ཞི་བས་དེ་རྣམས་ལ་དམིགས་པའི་ཤེས་པ་མི་སྐྱེ་བ་ལ་བྱེད་ཀྱི། དངོས་སུ་ན་འགའ་ཞིག་འགའ་ཞིག་གིས་དམིགས་བྱ་

[012B] དཔེར་ན་ཤེས་པ་ཡུལ་ཇི་འདྲ་པ་དེའི་རྣམ་པར་སྒྱེ་བ་ན་རང་དུས་ལ་ཡུལ་དེ་མེད་ཀྱང་དེ་རྟོགས་པར་འཇོག་པ་དང་འདྲ་བར། མཉམ་གཞག་གིས་ཆོས་ཉིད་མཐའ་གང་དུ་ཡང་མི་གནས་པ་དང་རྗེས་སུ་མཐུན་པར་
མཐའ་གང་དུ་ཡང། མི་འཛིན་པ་ན་དེ་དང་དེ་རྟོགས་པར་ཐ་སྙད་བྱས་པ་སྟེ། ཞེས་གསུངས་པ་ལྟར་ཏེ། དེ་ནི་ཆོས་ཉིད་རྟོགས་པའི་རྟོགས་པས་ཡུལ་འཛིན་ཀྱང་དེ་རྟོགས་པའི་མངོན་སུམ་གྱིས་ཡུལ་མི་འཛིན་ཞིང་མི་སྣང་བར་འདོད་ལ་
མཉམ་གཞག་གི་ཡུལ་སྣང་མེད་དང་སྣང་བཅས་ཡུ་འདོད་ཚུལ་གཉིས་ལས་སྣང་མེད་འདོད་པའི་ལུགས་སོ། །དེ་ལྟར་ན་སོ་སྐྱེའི་རྒྱུད་ལ་སྟོང་ཉིད་མངོན་སུམ་དུ་རྟོགས་པའི་སྔགས་ལམ་ཡོད་ཀྱང་དེ་མངོན་སུམ་དུ་རྟོགས་པའི་མཚན་ཉིད་ཀྱི་
ཐེག་པའི་ལམ་མེད་པར་འདོད་པ་དེ་ནི། རྡོ་རྗེའི་ལུས་ལ་གནད་དུ་སྣུན་པ་ལ་སོགས་པའི་ཐབས་མཆོག་དང་ལྡན་པའི་ལམ་མཐར་ཐུག་གིས་བསྒྲུབས་པའི་རྫོགས་རིམ་གྱིས་ཆོས་ཉིད་རྟོགས་པ་སྟེ་འཛིན་པ་ནི་ལྡོག་ལ་སྟེ་ཉེ་བར་ཞི་
ལ༑ དེ་དང་མི་ལྡན་པའི་ལམ་ཉི་ཚེ་བས་བསྒྲུབ་པའི་ཡིད་ཤེས་རགས་པས་ཆོས་ཉིད་རྟོགས་པ་སྟེ་འཛིན་པ་ནི་མི་ལྡོག་པ་སྟེ་མ་ཞི་བར་འདོད་དགོས་པར་འགྱུར་ལ། དེ་ལྟ་ན་ཆོས་ཉིད་རྟོགས་པའི་རྟོགས་པ་ཤིན་ཏུ་ཕྲ་མོ་ལྡོག་ལ་དེ་
རྟོགས་པའི་རྟོག་པ་རགས་པ་མི་ལྡོག་པར་འདོད་དགོས་པས། རང་ཚིག་འགའ་བ་འམ་ནང་འགལ་གྱི་ཕུང་པོར་འགྱུར་ཞེས་བཀག་པར་མཛད་པ་ཡིན་ན་མ་སྙམ་པས། ཁུངས་མ་མཐོང་བར་བྲིས་པ་ཡིན་པས་དཔྱད་པར་བྱའོ།། །

[013A]༄༅། །རྟོག་པ་བཞི་པའི་དམིགས་པ་ལ། གསེར་འཕྲེང་དུ་གསུམ་པ་ནི་གཟུགས་ཀྱི་ཁམས་སོགས་ཁམས་བཅོ་བརྒྱད་དང་ཞེས་གསུངས་པས་ཡུལ་ཅན་ཞིག་མི་དགོས་པ་དང་དྲི་རོ་སོགས་འཇོག་ཏུ་རུང་ངམ།།
ཞེས་པ་ལ།    ༈    །གསེར་འཕྲེང་གི་བཤད་ཚུལ་ལྟར་ན། གཟུང་རྟོག་འཛིན་རྟོག་ནི་ཞེན་ཚུལ་ཁོ་ནས་འབྱེད་དགོས་ཤིང། དེ་གཉིས་ཀྱི་གཞི་མཐུན་མེད་ལ། དེའི་ཕྱིར་གཟུགས་ལ་དམིགས་པའི་འཛིན་རྟོག་ཡོད་
ཀྱང། ཤེས་པ་ལ་དམིགས་པའི་གཟུང་རྟོག་ཀྱང་ཡོད་དོ། གལ་ཏེ་གཟུང་རྟོག་འཛིན་རྟོག་གཉིས་གྱི་གཞི་མཐུན་ཡོད་དེ། དེ་གཉིས་ལ་མུ་བཞི་ཡོད་པར་སྣང་བ་གཉིས་ཀར་བཤད་པའི་ཕྱིར་ཞེ་ན། དེ་ནི་གཟུང་འཛིན་གྱི་རྟོག་པ་བཤད་
བའི་ཞར་ལ་སྤྱི་སྐད་ལ་གྲགས་ཚོད་ཀྱི་གཟུང་འཛིན་བཤད་ནས་དེ་ལ་མུ་རྩིས་པས། མུ་རྩིས་པའི་སྐབས་ཀྱི་གཟུང་རྟོག་ལ་གཟུང་རྟོག་ཡིན་པས་མ་ཁྱབ། དེའི་འཛིན་རྟོག་ལ་འཛིན་རྟོག་ཡིན་པས་མ་ཁྱབ་པའི་ཕྱིར་སྐྱོན་མེད་
དོ༑ །འདི་དག་ལ་བརྗོད་པར་བྱ་བ་མང་ཡང་མང་དུ་དོགས་ནས་མ་བྲིས་ཏེ། རྒྱས་པར་གསེར་འཕྲེང་ལས་ཤེས་དགོས་ཤིང། ཁོ་བོས་བྲིས་པའི་སྒོ་བློའི་ཡིག་ཆའི་འགལ་འདོང་དུའང་ཅུང་ཟད་བཤད་ཡོད་དོ།། །
གཟུགས་སོགས་དེ་མི་རྟག་སོགས་དང་ཞེས་སོགས་ཀྱི་སྐབས་ཀྱི་སྦྱོར་བ་ལ། ཟིན་བྱ་སྦྱོར་བ་བཅུ་དང་ཟིན་བྱེད་སྦྱོར་བ་བཅུ་ཞེས་འདྲེན་ལུགས་མི་འདྲ་བ་ཡོད་དམ་མེད། ཞེས་པར།    ༈    །འདིར་བསྟན་གཙོ་བོའི་

[013B] གཟུགས་སོགས་ཀྱི་སྦྱོར་བ། དེ་མི་རྟག་སོགས་ཀྱི་སྦྱོར་བ། གཟུགས་སོགས་རྫོགས་མ་རྫོགས་ཀྱི་དེ། །གཟུགས་སོགས་ཀྱི་ཆགས་མེད་ཀྱི་དེ། གཞན་དུ་མི་འགྱུར་བའི་དེ། བྱེད་པ་པོ་མེད་པའི་དེ་
བྱ་དཀའ་རྣམ་གསུམ་གྱི་དེ། འབྲས་བུ་ཡོད་པའི་དེ། གཞན་ལ་རག་མ་ལས་བའི་དེ། སྣང་བ་རྣམ་བདུན་གྱི་སྦྱོར་བ་སྟེ་བཅུའོ།། དེ་དག་ཀྱང་རིམ་པ་བཞིན་དུ་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་ངོ་བོ། དེ་
དག་གི་ཁྱད་པར་དང། དེ་དག་གི་མཚན་ཉིད་གསུམ་དང། དེ་དག་ལ་བདེན་ཞེན་གྱི་ཆགས་པ་ཡོད་མེད་ཀྱི་ཁྱད་པར་དང། རྣམ་པར་མི་རྟོག་པའི་ཤེར་ཕྱིན་དང། ཆོས་ཐམས་ཅད་ཀྱི་ཆོས་ཉིད་དང། མཁྱེན་གསུམ་དང། ཤེར་ཕྱིན་
གྱིས་འབྲས་བུ་བསྐྱེད་པའི་བྱེད་ལས་དང། དེས་ཕན་ཡོན་འཛིན་པའི་བྱེད་ལས་དང། ཆོས་རྣམས་བདེན་པར་མེད་ཀྱང་སྣང་བའི་དཔེ་བདུན་ལ་བདེན་ཞེན་བཀག་པའི་སྦྱོར་བ་ཡིན་པས་ངོ་བོ་གཅིག་ལ་ལྡོག་པ་ཐ་དང་ཙམ་ཡིན་ཏེ་
དམིགས་ཡུལ་གྱི་སྒོ་ནས་ཐ་དད་དུ་ཕྱེ་བ་ཙམ་ཡིན་པའི་ཕྱིར་དང། ཐེག་ཆེན་བར་ཆད་མེད་ལམ་འདིར་བསྟན་སྦྱོར་བ་བཅུ་ཁ་ཡིན་པར་ཁས་བླངས་དགོས་པའི་ཕྱིར་རོ།། གསེར་འཕྲེང་ལྟར་ན་བྱེད་པ་པོ་མེད་པའི་སྦྱོར་བ་
ནི་དོན་དམ་དང་གཞན་རྣམས་ཀུན་རྫོབ་ལ་དམིགས་པར་ཁས་ལེན་དགོས་སམ་སྙམ་ཞིང། རྣམ་བཤད་ལྟར་ན་ཆགས་མེད་ཀྱི་སྦྱོར་བ་ནི་དོན་དམ་དང། གཞན་རྣམས་ཀུན་རྫོབ་ལ་དམིགས་པར་བཤད་དོ། །དམིགས་ཡུལ་

[014A]༄༅། །བདེན་གཉིས་དབྱེ་བ་དེ་ལྟར་ཡོད་ཀྱང་འཛིན་སྟངས་ལ་དེ་ལྟར་མི་བྱེད་དེ། འགྲེལ་པའི་ཚིག་ཟིན་ལྟར་ན་སྦྱོར་བ་བཅུ་ཁ་དོན་དམ་རྣམ་ཅན་དང། མདོའི་ཚིག་ཟིན་ལྟར་ན་ཐ་མ་ཀུན་
རྫོབ་རྣམ་ཅན་དང་གཞན་རྣམས་དོན་དམ་རྣམ་ཅན་དུ་བཤད་པའི་ཕྱིར། །འདི་སྐོར་ཡིག་ཆ་ལྟར་ཁས་ལེན་དུ་མི་རུང་ངོ། །འདིར་བསྟན་ཕལ་བའི་སྦྱོར་བ་བཅུ་ནི། སྔར་བཤད་པའི་ཡུལ་བདེན་ཞེན་མ་བཀག་པའི་
ཐེག་དམན་གྱི་སྦྱོར་བ་བཅུ་ལ་བྱེད་པས་འདྲེན་ཚུལ་སླའོ། །ཟིན་བྱ་སྦྱོར་བ་བཅུ་ཞེས་ཁས་བླངས་པ་ལྟར་ན། གཟུགས་སོགས་ཀྱི་སྦྱོར་བས་ཟིན་པའི་སེམས་དཔའི་གཞི་ཤེས་ཀྱི་སྦྱོར་བ་དང། དེ་མི་རྟག་སོགས་ཀྱིས་
སྦྱོར་བས་ཟིན་པའི་སེམས་དཔའི་གཞི་ཤེས་ཀྱི་སྦྱོར་བ་ཞེས་སོགས་སྦྱར་ནས་འདྲེན་དགོས་ཀྱང་འགྲེལ་བ་དང་གསེར་འཕྲེང་ལས་ཟིན་བྱ་སྦྱོར་བ་བཅུ་མ་བཤད་དོ།། །རྒྱན་གྱི་སྐབས་ལྔ་པར་
སྒོམ་སྤངས་རྟོག་པ་བཞི་པའི་དམིགས་པ་བཤད་པའི་སྐབས་སུ་ཀུན་རྨོངས་དགུ་བཤད་པ་དེ་ཚིག་ཟིན་རྫས་འཛིན་རྟོག་པ་གསུངས་ནས་བཏགས་འཛིན་གཞན་ཞིག་མཚོན་པ་ཡིན་ནམ། རྟོག་པ་ཐ་མ་གཉིས་ཀྱི་དམིགས་ཡུལ་
ལ་ཁྱད་པར་ཡོད་དམ་མེད། ཅེས་པ་ལ།    ༈    །དེའི་རྟོག་པ་བཞི་པ་བཤད་སྐབས་སུ་ཀུན་རྨོངས་དགུ་བཤད་ཀྱང། ཉི་སྣང་དང་ངག་ལྡན་ལས་ཀུན་རྨོངས་དགུ་བཏགས་འཛིན་རྟོག་པའི་ངོ་བོར་བཤད་

[014B] འགྲེལ་པ་ཆེ་ཆུང་གཉིས་སུ་ཀུན་རྨོངས་དགུ་པ་བཏགས་འཛིན་རྟོག་པའི་ཡུལ་དུ་བཤད་པ་ལ་ཡང་བཤད་ཚུལ་གཉིས་ལས། ཀུན་རྨོངས་ཀྱི་ཡུལ་ལ་ཀུན་རྨོངས་ཀྱི་མིང་གིས་བཏགས་པར་བཤད་པ་ལྟར་
ན་ཉི་སྣང་གི་བཤད་ཚུལ་དང་མཐུན་ཞིང། ཀུན་རྨོངས་དངོས་ལ་བྱེད་ན་ཡང་གསེར་འཕྲེང་ལྟར་ཁས་ལེན་ན་དགོས་པ་མེད་དེ་བཏགས་འཛིན་རྟོག་པ་ཡིན་ན་བཏགས་འཛིན་ལ་དམིགས་པས་མ་ཁྱབ་པའི་ཕྱིར། འཛིན་རྟོག་
གཉིས་ཀྱི་ཁྱད་པར་ནི་ཡུལ་གང་ལ་དམིགས་ཀྱང་རུང། རྫས་ཡོད་ཀྱི་ལོངས་སྤྱོད་པ་པོར་བདེན་པར་ཞེན་པ་དང་བཏགས་ཡོད་ཀྱི་ལོངས་སྤྱོད་པ་པོར་བདེན་པར་ཞེན་པ་ཞེས་ཞེན་ཡུལ་ཁོ་ནས་འབྱེད་དགོས་པའི་ཕྱིར་རོ། །
དེ་ལྟར་ན་རྟོག་པ་ཐ་མ་གཉིས་ཀྱི་དམིགས་ཡུལ་མི་འདྲ་བའི་ཁྱད་པར་ཡང་རྩ་འགྲེལ་རྣམས་སུ་གསལ་བ་ལྟར་འཇོག་སླའོ། །འདི་ལས་གཞན་དུ་ཡིག་ཆ་ལྟར་ཁས་བླངས་ན། ལན་མང་དུ་བཤད་པའི་རྟོག་པ་སོ་དྲུག་གི་དམིགས་
ཡུལ་མི་འདྲ་པ་ཐམས་ཅད་སོ་སོར་འཇོག་དཀའ་ཞིང། ཁྱད་པར་དུ་རྒྱན་ལས་བཤད་པའི་འཛིན་རྟོག་ལྔ་བཅུ་རྩ་བཞིའི་དམིགས་ཡུལ་ཐམས་ཅད་ལ་རྫས་འཛིན་དང་བཏགས་འཛིན་གཉིས་ལས་གཞན་མི་འཇོག་ན་རྩ་འགྲེལ་
རྣམས་ཀྱི་ཆིག་ཟིན་ལྟར་འགྲིགས་པ་ནི་ཤིན་ཏུ་དཀའོ།། །ཐལ་འགྱུར་བ་ལྟར་ན་འཁོར་རྩ་དང་ཞི་སྒོ་གཅིག་མདོ་སྡེ་སྤྱོད་པ་དང་རྣམ་རིག་པ་ལྟར་ན་གཉིས། རྣལ་འབྱོར་སྤྱོད་པ་ལྟར་ན་

[015A]༄༅། །གསུམ་དུ་ཨེ་འཇོག་བྱེ་མདོ་ལྟར་ན་འཇོག་ལུགས་གང་ཡིན། ཞེས་པ་ལ།    ༈    །ཐར་འགྱུར་བའི་ལུགས་ལ། འཁོར་རྩ་གསུམ་དང་ཞི་སྒོ་གཅིག་པ་འགལ། ཞེས་པ་ལྟར། འཁོར་
རྩ་གཅིག་དང་ཞི་སྒོ་གཅིག་འདོང་པ་ནི་གྲགས་ཆེའོ། །རང་རྒྱུད་བ་དང་སེམས་ཙམ་པའི་ལུགས་ལ། ཐུན་མོང་བའི་རྣམ་ཐར་སྒོ་གསུམ་མི་རྟོག་སོགས་བཅུ་དྲུག་རྟོགས་པའི་སྟེང་ནས་བཤད་པས་འཁོར་རྩ་དང་ཞི་སྒོ་བསྡུན་མི་
དགོས་སམ་སྙམ་ཡང། སྟོང་ཉིད་ལྟ་བས་གྲོལ་འགྱུར་གྱི། །སྒྲོམ་པ་ལྷག་མ་ངེ་དོན་ཡིན། །ཞེས་ཁྱད་ཆོས་བཅུ་བཞི་རྟོགས་པའི་ལམ་ནི་སྨིན་བྱེད་ཙམ་ཡིན་གྱི་གྲོལ་ལམ་མིན་པར་བཤད་པས། ཐུན་མོང་བའི་རྣམ་ཐར་སྒོ་གསུམ་
ནི་རྣམ་པར་ཐར་པའི་སྒོ་མཚན་ཉིད་པ་མིན་ཟེར་ཡང་འགལ་བ་ཆེབ་མེད་དམ་སྙམ། དེ་ལྟར་ཁས་བླངས་ན་སེམས་ཙམ་པ་དང་མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་ལ་འཁོར་རྩ་དང་གཞི་སྒོ་གཉིས་དང། རྣམ་འབྱོར་སྤྱོད་པའི་
དབུ་མ་རང་རྒྱུད་པའི་ལུགས་ལ་དེ་དག་གསུམ་དུ་འདོད་དགོས་སོ།། བྱེ་སྨྲའི་ལུགས་ལ། སྲིད་པའི་རྩ་བ་ཕྲ་རྒྱས་དྲུག་ཅེས་པ་ལྟར། ཉོན་མོངས་ཐམས་ཅད་འཁོར་བའི་རྩ་བ་དང། དྲི་མེད་བཅུ་དྲུག་གཞན་རྣམས་ནི། །ཅེས་པ་ལྟར་
ཞི་སྒོ་བཅུ་དྲུག་ཏུ་འདོད་དགོས་ལ། མདོ་སྡེ་པའི་ལུགས་ལ། འཁོར་རྩ་དང་ཞི་སྒོ་འདོད་ཚུལ་བྱེ་སྨྲ་དང་མཐུན་ནམ་སྙམ། བྱེ་མདོ་གཉིས་ཀ་ལ། འཁོར་རྩ་ཡིན་ན་བདག་འཛིན་ཡིན་པས་ཁྱབ་པར་མི་འདོད་དེ། བར་ཆད་མེད་ལམ་ཡིན་ན་

[015B] རྨོངས་ལས་ཐེ་ཚོམ་དེ་ནས་ནི། །ལོག་ལྷ་དེ་ནས་འཇིག་ཆོགས་ལྷ། །ཞེས་ཉོན་མོངས་སྐྱེ་རིམས་ཀྱང་མི་འདྲ་བར་བཤད་པའི་ཕྱིར། མདོ་སྡེ་པའི་ལུགས་ལ། བདག་འཛིན་དང་འཛིན་སྟངས་
དངོས་འགལ་དུ་ཞུགས་པའི་ཞི་སྒོ་ནི་སློབ་ལམ་ན་མེད་དེ། མངོན་སུམ་སྣང་ཡུལ་མི་རྟག་བདག་མེད་ཤུགས། །ཞེས་བདག་མེད་མངོན་སུམ་དུ་རྟོགས་པའི་སློབ་ལམ་མེད་པར་བཤད་པའི་ཕྱིར་དང། ནང་བའི་གྲུབ་མཐའ་སུའི་ལུགས་ལ་ཡང་
རྣམ་ཐར་སྒོ་གསུམ་གང་རུང་ལ་ཟག་མེད་ཡིན་པས་ཁྱབ་པར་འདོད་པའི་ཕྱིར། འོན་ཀྱང་དེ་དག་ཕལ་ཆེར་ཁུང་སམ་མཐོང་བར་རིགས་པས་དཔྱད་འཁུལ་བྱས་ནས་བྲིས་པ་ཡིན་པས་བརྟག་པར་བྱའོ།། །དགྲ་བཅོམ་རྟོགས་
པ་སྔོན་སོང་གི་བྱང་སེམས་ཚོགས་ལམ་པ་དེ། ཐེག་ཆེན་གྱི་མདོའི་ཆེད་དུ་བྱ་བའི་གདུལ་བྱར་བཞུགས་པ་མེད་ཀྱང་ཐེག་ཆེན་གྱི་མདོལ་ཆེད་དུ་གཉེར་ནས་ཐོས་སོགས་ཀྱིས་བཞུགས་པ་ཡོད་པའི་ཁྱད་པར་འཐད་དམ། ཚེ་ཧྲིལ་པོར་ཐོས་པ་བྱེད་ལོ་བྱས་
ཀྱང་གཞུང་ལུགས་ཀྱི་ཚིག་དོན་གང་ལའང་ཆ་ཙམ་རིག་པའི་བློ་གྲོས་ཀྱི་མཐུ་མེད་པའི་བདག་ལ་བརྩེ་བའི་སྤྱན་གྱིས་རྟག་ཏུ་གཟིགས་པར་འཚལ། ཞེས་པ་ལ།    ༈    །ཐེག་ཆེན་གྱི་སྡེ་སྣོད་ལ་ཆེད་དུ་གཉེར་ནས་ཐོས་སོགས་ཀྱིས་བཞུགས་པའི་འཕགས་པ་ཡོད་
དམ་སྙམ་སྟེ། མདོའི་ཆེད་དུ་བྱ་བའི་གདུལ་བྱ་ཞེས་པ་ནི་མདོ་དེ་ལ་ཆེད་དུ་གཉེར་ནས་ཐོས་སོགས་ཀྱིས་བཞུགས་པ་ཁོ་ནས་འཇོག་པ་མིན་གྱི། མདོ་དེ་གཙོ་ཆེར་ཆེད་དུ་བྱ་བའི་གདུལ་བྱ་དེའི་དོན་དུ་གསུངས་པའི་ཁྱད་པར་ཡད་ཚང་དགོས་པའི་

[016A]༄༅། །ཕྱིར། དེས་ན་ཐེག་ཆེན་སྡེ་སྣོད་ནི་གཙོ་ཆེར་ཆེད་དུ་བྱ་བ་ཐེག་ཆེན་རིགས་ངེས་ཀྱི་གདུལ་བྱའི་དོན་དུ་གསུངས་པས་རིགས་མ་ངེས་པའི་བྱང་སེམས་རྣམས་དེའི་ཆེད་དུ་བྱ་བའི་གདུལ་བྱར་མི་རུང་བའི་ཕྱིར་རོ། །
རབ་འབྱམས་གཞུང་ལ་འདྲིས་པའི་བློ་ལྡན་གཉིས། །རང་གཞན་ཀུན་གྱི་རྣམ་དཔྱོད་འཕེལ་བའི་ཕྱིར། །ཕན་ཚུན་ཆོས་ཀྱི་འགྲོས་པ་བྱེད་པ་ནི། །ཕན་བདེའི་འབྱུང་གནས་རྒྱལ་བསྟན་མཛེས་པའི་རྒྱན། །དེ་ལྟར་མི་ནུས་མཁས་རློམ་ཕྲག་དོག་
ཅན། །དེ་འདྲ་མི་དགོས་སྒོམ་ན་བཟང་ངོ་ཞེས། །ཇི་ཙམ་སྒྲོགས་ཀྱང་དོན་གྱིས་དབེན་གྱུར་ལ། །ཇི་སྒད་སྨྲས་ཀྱང་རང་མཚང་སྒྲོགས་པར་ཟང། །རིན་ཆེན་གསུམ་གྱི་གཏམ་གྱི་སྦྱོར་བ་ལས། །རིན་ཐང་བྲལ་བར་གསུངས་པའི་གསུམ་
འབྲེལ་དོན། །ལེགས་པར་སློབ་ན་རང་གཞན་མཆོག་དམན་གྱི། །ལེགས་ཚོགས་མ་ལུས་སྡུད་པའི་ཐབས་ཀྱི་མཆོག་ཅེས་རྣམ་དཔྱོད་མཆོག་ཏུ་ཡངས་པའི་དཀའ་བཅུ་འཇིགས་མེད་རྡོ་རྗེས་དགོས་པ་དྲིས་པའི་ལན་དུ། མང་ཐོས་རིགས་སྨྲའི་གཟུགས་
རྙན་་སྤྲང་བཙུན་ངག་དབང་དཔལ་ལྡན་གྱིས་བྲིས་པའོ།། །།ཆོས་སྡེ་ཆེན་པོ་བདེ་ཆེན་ལྷུན་གྲུབ་གླིང་ནས་དཔར་དུ་བསྒྲུབ་པའོ།། །།མཁས་དབང་དཔལ་ལྡན་ཆོས་རྗེས་མཛད་པའི་དྲིས་ལན་འདི་དང་གྲུབ་མཐའ་ཆེན་མོའི་མཆན་སྤྱི་དོན་ཟུར་
མཆན་སོགས་མཚན་ཉིད་ཀྱི་གཞུང་དུ་མ་ཡོད་འདུག་པའི་ནང་དུ་རང་རེའི་ཡིག་ཆའི་ཚིག་ཟིན་དང་མི་མཐུན་པའི་བཤད་པ་ཤིན་ཏུ་མང་མོད། འོན་ཀྱང་ཆོས་རྗེ་ཉིད་རྒྱ་བོད་ཀྱི་གཞུང་སྤྱི་དང། ཁྱད་པར་དུ་རྗེ་ཡབ་སྲས་རྣམས་

[016B]
བློ་གསར་པ་རྣམས་ཀྱིས་དེ་ཁོ་ན་བདེན་སྙམ་ནས་ཡིག་ཆའི་གསུང་རིས་ལ་རྩིས་མེད་དུ་མི་བྱ་བར་དགོངས་ཟབ་གང་ཡིན་གཟུ་བོའི་བློས་ཆིམ་མི་སླ་བར་འཚོལ་དགོས་ཀྱི་ཐུབ་བསྟན་སྤྱི་དང་ཁྱད་པར་དུ་ཡང་རང་ཅག་གི་སྟོན་པ་རྗེ་རྒྱལ་བ་གཉིས་པའི་བསྟན་པ་སྤེལ་བའི་
ཆེད་དུ་བསམ་བཞིན་དུ་བྱོན་པའི་བདག་ཉིད་ཆེན་པོ་ཀུན་མཁྱེན་བླ་མའི་གསུང་བྱིན་བརླབས་ཅན་ནམ་ཡང་དོར་བར་མི་བྱའོ་ཞེས་རྗེས་འཇུག་བློ་གསར་བ་རྣམས་ལ་ཐལ་མོ་སྦྱར་ནས་གསོལ་བ་འདེབས་པ་ལགས་སོ།།



