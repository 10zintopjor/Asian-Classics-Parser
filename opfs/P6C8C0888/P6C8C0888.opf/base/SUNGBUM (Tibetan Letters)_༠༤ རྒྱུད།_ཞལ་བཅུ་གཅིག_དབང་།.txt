༄༅། །སྨྱུང་གནས་ཀྱི་ཆོ་ག་དང་འབྲེལ་བ་འཕགས་པ་ཞལ་བཅུ་གཅིག་པའི་དབང་ཆོག་བཞུགས་སོ། །

[001A] །འཕགས་པ་སྤྱན་རས་གཟིགས་ཞལ་བཅུ་གཅིག་པའི་དབང་ལེན་པར་འདོད་པས། བདག་མདུན་བུམ་བསྐྱེད་རྣམས་སྔོན་དུ་བཏང། གཟུངས་བརྗོད་ཅིང་དཀྱིལ་འཁོར་
ལ་བསྐོར་བ་གསུམ་བྱས། ཧཱུཾ་མཛད་ཀྱི་ང་རྒྱལ་གྱིས་རྡོ་རྗེ་ཤུགས་ཀྱི་འཇུག་པས་དཀྱིལ་འཁོར་གྱི་ནང་དུ་ཞུགས། ཨོཾ་བཛྲོད་གྷ་ཊ་ཡ་ས་མ་ཡ་པྲ་བེ་ཤ་ཡ་ཧཱུཾ། ཞེས་བརྗོད་ཅིང་སྒོ་བཞི་
རིམ་བཞིན་ཕྱེ། ཨོཾ་པྲ་ན་མ་མི་སརྦ་ཏ་ཐཱ་ག་ཏཱ་ན། ཞེས་ཕྱག་བྱས་ལ། བདག་དང་སེམས་ཅན་ཐམས་ཅད་ལ་དངོས་གྲུབ་དམ་པ་ཐམས་ཅད་ཀྱི་བཀའ་དྲིན་སྩོལ་ཅིག་ཅེས་བརྗོད་དོ། །དེ་ནས་
མཎྜལ་ཕུལ་ལ། བླ་མའི་བྱ་བ་རྣམས་གཙོ་བོས་མཛད་ཅིང། སློབ་མའི་བྱ་བ་རྣམས་རང་གིས་བྱེད་པར་མོས་ནས། དགའ་ཆེན་ཁྱོད་བདག་སྟོན་པ་བས། །སློབ་དཔོན་ཁྱོད་ནི་དགོངས་སུ་

[002A]༄༅། །གསོལ། །བྱང་ཆུབ་ཆེན་པོའི་ཚུལ་བརྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་སྩལ་དུ་གསོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་
ཆོས་དང་དགེ་འདུན་ཏེ། །སྐྱབས་གསུམ་དག་ནི་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་པར་བགྱི། །ལན་གསུམ་ལས་བུམ་གྱི་ཆུ་དང་བཅས་པས། ཧྲཱི་
བཛྲ་ཀྲོ་དྷ་ཧ་ཡ་གྲཱི་བ་ཧུ་ལུ་ཧུ་ལུ་ཧཱུཾ་ཕཊ། ཀྱིས་བསངས། ཨོཾ་ཙཀྵུ་བནྡྷ་ཝ་ར་མ་ན་ཡེ་སཱཧཱ། ཨཱ་ཁཾ་བའི་ར་ཧཱུཾ། ཨོཾ་པདྨ་ཨུཏྦྷ་ཝ་ཡེ་སཱཧཱ། རང་ཉིད་རྗེ་བཙུན་སྤྱན་རས་གཟིགས་སུ་གྱུར་པའི་
སྙིང་གར་ཉི་མ་ལ་ཧཱུཾ་སྔོན་པོ། མགྲིན་པར་པདྨ་ལ་ཨཱ་དམར་པོ། སྤྱི་བོར་ཟླ་བ་ལ་ཨོཾ་དཀར་པོ། ཡི་གེ་གསུམ་གྱི་འོད་ཟེར་གྱིས་ལུས་འོད་གསལ་བར་བྱས། དཀོན་མཆོག་གསུམ་ལ་བདག་
སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང། །སངས་རྒྱས་བྱང་ཆུབ་ཡིད་ཀྱིས་བཟུང། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་

[002B] །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་
ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་སོགས་ལན་གསུམ་གྱིས་བྱང་སྡོམ་བཟུང། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པའི་སེམས་ཀུན་རྫོབ་པ་
དེ་ཉིད། སྙིང་གར་ཟླ་བའི་དཀྱིལ་འཁོར་ཡོངས་སུ་རྫོགས་པའི་རྣམ་པར་གྱུར། ཆོས་ཐམས་ཅད་རང་བཞིན་མེད་པའི་སྟོང་པ་ཉིད་དང། རང་གི་སེམས་རོ་གཅིག་ཏུ་གྱུར་པའི་དོན་དམ་པའི་བྱང་ཆུབ་ཀྱི་སེམས་ཟླ་བའི་
སྟེང་དུ་རྡོ་རྗེ་དཀར་པོ་རྩེ་ལྔ་པའི་རྣམ་པ་ཅན་དུ་གྱུར། ཨོཾ་སརྦ་ཡོ་ག་ཙི་ཏྟཾ་ཨུརྠཱ་ཏ་ཡཱ་མི། ཨོཾ་སུ་ར་ཏེ་ས་མ་ཡ་སྟྭཾ་ཧོཿ་སིདྡྷཱ་བཛྲ་ཡ་ཐཱ་སུ་ཁཾ། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་
འགྱུར་གྱི། ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི། དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང། མ་དད་པ་རྣམས་ལ་ཡང་མ་ཡིན་ནོ། །ཨོཾ་
བཛྲ་ས་མ་ཡ་ཧཱུཾ། ཞེས་དཀྱིལ་འཁོར་གྱི་ནང་དུ་ཞུགས། ཨོཾ་ན་མ་ཏེ་ཧཱུཾ། ན་མ་མི་ཧཱུཾ། ན་མོ་ན་མ་ཧཱུཾ་སཱཧཱ། ཞེས་ཕྱག་བྱ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག་ཐུགས་རྗེ་ཆེན་པོ་བདག་ལ་

[003A]༄༅། །དབབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ། བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧྲཱི་ཡིག་གི་འོད་ཟེར་གྱིས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་
ཐམས་ཅད་དང། འཕགས་པ་སྤྱན་རས་གཟིགས་ཀྱི་ཐུགས་གཉིས་སུ་མེད་པའི་ཡེ་ཤེས་ཧྲཱི་ཡིག་ལ་སོགས་པའི་རྣམ་པར་སྤྱན་དྲངས། རང་གི་ལུས་ལ་ཐིམ་པར་གྱུར། ཨོཾ་བཛྲ་ཨ་བེ་ཤ་ཨ་ཨ་ཨ། ལན་བདུན་
ནམ་ཉེར་གཅིག་སོགས་བརྗོད། ཏིཥྛ་བཛྲ། ཞེས་བརྟན་པར་བྱས། སངས་རྒྱས་དངོས་གྲུབ་ཐོབ་བྱའི་ཕྱིར། །བདག་ལ་ཐུགས་བརྩེར་དགོངས་ནས་ནི། །འགྲོ་ལ་ཕན་པའི་གཙོ་ཆེན་གྱིས། །སྨན་པར་དགོངས་
ནས་བཞེས་སུ་གསོལ། །ཨོཾ་བཛྲ་པྲ་ཏི་གྲིཧྣ་ཧཱུཾ་ཕཊ། ཅེས་མེ་ཏོག་དོར། ཨོཾ་བཛྲ་པྲ་ཏཱི་ཙྪ་ས་མ་ཡེ་སཱཧཱ། ཞེས་གསུངས་པར་མོས་ནས་མེ་ཏོག་ཕྲེང་བའི་དབང་བསྐུར། ཨོཾ༑ རྡོ་རྗེ་སེམས་དཔའ་དེང་ཁྱོད་ཀྱི། །
མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་འགྱུར་བའི། །རྡོ་རྗེའི་མིག་ནི་བླ་ན་མེད། །ཧེ་བཛྲ་པཱ་ཤྱ། དེ་ལྟར་འཕགས་པ་སྤྱན་རས་གཟིགས་དབང་ཕྱུག་གི་རྟེན་དང་བརྟེན་པར་བཅས་པའི་དཀྱིལ་
འཁོར་མངོན་སུམ་དུ་མཐོང་བར་གྱུར། ཅེས་འཇུག་པ་སྔོན་དུ་བཏང་ནས། དངོས་གཞི་ལ་ཆུ་ཅོད་པན་གཉིས་མཐའ་རྟེན་དང་བཅས་པ་སྟེ། དེ་ཡང་དང་པོར་མཎྜལ་ཕུལ་ནས། བྱང་ཆུབ་རྡོ་རྗེས་སངས་རྒྱས་ལ། །

[003B] །བདག་ཀྱང་རབ་ཏུ་བསྒྲལ་བའི་ཕྱིར། །ནམ་མཁའི་རྡོ་རྗེ་དེང་བདག་སྩོལ། ཞེས་གསོལ་བ་ལན་གསུམ་བཏབ། དཀྱིལ་འཁོར་གྱི་ཤར་དུ་དབང་སྟེགས་པདྨ་དང་ཟླ་བའི་གདན་ལ་རང་ཉིད་སྤྱན་རས་
གཟིགས་སུ་གྱུར། ཧྲཱི་བཛྲ་ཀྲོ་དྷ་སོགས། ལས་སྔགས་ཀྱིས་བུམ་ཆུ་བསང། སྭ་བྷཱ་ཝས་སྦྱངས། བུམ་ཆུ་སྟོང་པ་ཉིད་དུ་གྱུར། སྟོང་པའི་ངང་ལས་ཨོཾ་ཧཱུཾ་ཏྲཱཾ་གྲཱི་ཨཱ་རྣམས་ལས་བྱུང་བའི་ཡེ་ཤེས་ལྔའི་བུམ་ཆུར་གྱུར་
བླ་མ་དང་གཙོ་བོ་ཐ་མི་དད་པའི་ཐུགས་ཀའི་ཧྲཱི་ཡིག་གི་འོད་ཟེར་གྱིས་རྒྱལ་བ་འཁོར་བཅས་ཐམས་ཅད་རང་ལ་དབང་བསྐུར་བའི་ཕྱིར་སྤྱན་དྲངས་པ་རྣམས་ནམ་མཁར་བཞུགས། བསྒྲུབས་པའི་དཀྱིལ་འཁོར་པ་རྣམས་ཀྱིས་
དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་རིག་མ་དང་བཅས་པ་ནམ་མཁར་བཞུགས་པ་རྣམས་ཀྱིས་གདུགས་དང། རྒྱལ་མཚན་ལ་སོགས་པ་རང་གི་སྟེང་ཕྱོགས་སུ་འཛིན། གླུ་གར་མཛད་ཅིང་རོལ་
མོ་བརྡུང། མེ་ཏོག་དང་གུར་ཀུམ་ལ་སོགས་པའི་ཆར་འབེབས། ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་ཀྱི་སེམས་ཀྱི་བདུད་རྩིས་གང་བ་རྣམས་ཀྱིས་དབང་བསྐུར། གཟུགས་རྡོ་རྗེ་མ་ལ་སོགས་པ་
རྣམས་ཀྱིས་བཀྲ་ཤིས་ཀྱི་གླུ་དབྱངས་ཀྱིས་ཤིས་པ་བརྗོད། ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་གྱུར། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་

[004A]༄༅། །པོ་དྲི་མ་གསུམ་སྤངས་པ། །སངས་རྒྱས་པདྨའི་འདབ་མ་རྒྱས་འདྲའི་སྤྱན་མངའ་བ། །འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །
འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །ཆོས་ཀྱི་དམ་པ་སྐྱེ་དགུ་ཀུན་ལ་ཞི་བྱེད་པ། །འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། །དགེ་འདུན་དམ་པ་ཆོས་ལྡན་ཐོས་པའི་ནོར་གྱིས་ཕྱུག་མི་དང་ལྷ་དང་
ལྷ་མ་ཡིན་གྱི་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། །རིན་ཆེན་མཛེས་པའི་བཀྲ་ཤིས་བུམ་པའི་ཆུས། །སྐལ་ལྡན་སྐྱེས་བུ་ཁྱོད་
ལ་དབང་བསྐུར་བས། །ལས་དང་ཉོན་མོངས་སྒྲིབ་པ་དག་གྱུར་ཏེ། །བྱང་ཆུབ་སེམས་ཀྱི་རླན་གྱིས་བརླན་པར་ཤོག་ན་མོ་རཏྣ་ཏྲ་ཡཱ་ཡ་ནས་ཨ་པ་ན་ཡེ་སཱཧཱའི་བར་དང། ཨོཾ་ཨཱརྱ་ལོ་ཀེ་ཤྭ་ར་མཎྜ་ལ་ས་པ་རི་ཝཱ་ར་དེ་ཝ་ཀ་
ལ་ཤ་ཨ་བི་ཥི་ཉྩ་མི། ཨོཾ་ཨཱརྱ་ལོ་ཀེ་ཤྭ་ར་མཎྜ་ལ་ས་པ་རི་ཝཱ་ར་པཱུ་ཛ་ཀ་ལ་ཤ་ཨ་བཧི་ཥིཉྩ་མི། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་
གིས་ཁྲུས་བགྱིའོ། །ཨོཾ་ཨཱ་བཛྲ་ཨུ་ད་ཀ་ཨ་བཧི་ཥི་ཉྩ་ཧཱུཾ་སུ་ར་ཏ་སྟྭཾ་ཨ་ཧཾ། ཨོཾ་སརྦ་ཏ་ཐཱ་ག་ཏ་ཨ་རྒྷཾ་ནས་ཤཔྟའི་བར་གྱིས་བདག་ཉིད་ལ་མཆོད། དེ་ལྟར་ཆུའི་དབང་ཐོབ། ཉོན་མོངས་པ་ལྔའི་དྲི་མ་སྦྱངས། རྣམ་

[004B] ལམ་མཚན་མ་མེད་པའི་རྣལ་འབྱོར་བསྒོམ་པ་ལ་དབང་བར་བྱས། འབྲས་བུ་ཆོས་ཀྱི་སྐུ་མངོན་དུ་འགྱུར་བའི་ནུས་པ་ཁྱད་པར་ཅན་འཇོག་གོ་ཅོད་པན་གྱི་དབང་ལའང་རྒྱས་པར་ན་
སྔར་ལྟར་གསོལ་བ་ལན་གསུམ་བཏབ། ཅོད་པན་བསངས་སྦྱངས། སྟོང་པའི་ངང་ལས། ཨོཾ་ཧཱུཾ་ཧྲཱཾ་ཧྲཱི་ཨཱ་ལས་དེ་བཞིན་གཤེགས་པ་རིགས་ལྔའི་རང་བཞིན་གྱི་ཅོད་པན་དུ་གྱུར། བླ་མ་དང་གཙོ་བོ་ཐ་མི་
དད་པའི་ཐུགས་ཀའི་ཧྲཱི་ཡིག་གི་འོད་ཟེར་གྱིས་ཕྱོགས་བཅུ་ན་བཞུགས་པའི་ཞེས་པ་ནས། ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་གྱུར་གྱི་བར་དང། སྔར་ལྟར་མཆོག་གསུམ་
གྱི་བཀྲ་ཤིས་བརྗོད། དེ་བཞིན་གཤེགས་པའི་དབུ་རྒྱན་ཅོད་པན་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །རིགས་ལྔའི་སངས་རྒྱས་
མྱུར་དུ་ཐོབ་པར་ཤོག་ཨོཾ་རཏྣ་མུ་ཀུ་ཊ་བཛྲ་པཏྟྲཾ་ཨ་བཧི་ཥི་ཉྩ་མི། ཇི་ལྟར་བལྟམས་པ་ཙམ་གྱིས་ནི། ཞེས་པ་ནས། ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ཞེས་སོགས་ཀྱིས་དབང་
བསྐུར། ལུས་ཐམས་ཅད་གང། ཞེས་སོགས་ནས། བདག་ཉིད་ལ་མཆོད་པའི་བར་སྔར་བཞིན། དེ་ལྟར་ཅོད་པན་གྱི་དབང་ཐོབ། དྲི་མ་ལྔ་སྦྱངས། ཕུང་པོ་ལྔ་གནས་བསྒྱུར། ལམ་མཚན་མ་དང་

[005A]༄༅། །བཅས་པའི་རྣལ་འབྱོར་བསྒོམ་པ་ལ་དབང་བར་བྱས། འབྲས་བུ་གཟུགས་ཀྱི་སྐུ་འགྲུབ་པའི་ནུས་པ་ཁྱད་པར་ཅན་འཇོག་གོ་བསྡུ་ན་དབང་དེ་ཙམ་གྱིས་ཆོག་ལ། ཅུང་ཟད་རྒྱས་ཙམ་བྱེད་
ན༑ མཁས་གྲུབ་ཚད་ལྡན་རྣམས་ཀྱིས་སློབ་དཔོན་གྱི་དབང་གི་མིང་བཏགས་ཏེ། རྗེས་གནང་ཙམ་བྱེད་པར་གསུངས་པ་ལྟར། སྔར་གྱི་མཇུག་ནས་འདི་ལྟར། བྷྲཱུཾ་ལས་བྱུང་བའི་འཁོར་ལོ། ཨོཾ་བཛྲ་ཧེ་ཏུ་མཾ། དབྱངས་
ཐ་མ་ཨཿ་ལས་བྱུང་བའི་དུང། ཨོཾ་བཛྲ་བྷ་ག་རཾ། དབྱངས་དང་པོ་ཨ་ལས་བྱུང་བའི་བྱ་རྒྱུད་རིགས་གསུམ་གྱི་པོ་ཏི། དེང་ནས་བརྩམས་ཏེ་སེམས་བསྐྱེད་པ། །ཙམ་གྱིས་ཆོས་དུང་བླ་མེད་པ། །ཀུན་ནས་ཡོངས་
སུ་བཀང་ནས་ནི། །ཆོས་ཀྱི་འཁོར་ལོ་བསྐོར་བར་གྱིས། །ད་ནི་དཀྱིལ་འཁོར་སློབ་དཔོན་གྱུར། །སྔགས་དང་རྒྱུད་ཀྱང་འཛིན་པར་གྱུར། །སངས་རྒྱས་བྱང་ཆུབ་སེམས་དཔའ་དང། །ལྷ་རྣམས་ཀྱིས་ཀྱང་མཐུན་
པར་གསུངས། །སེམས་ཅན་རྣམས་ལ་སྙིང་བརྩེའི་ཕྱིར། །ཁྱོད་ཀྱིས་དཀྱིལ་འཁོར་ཆོ་ག་བཞིན། །ནན་ཏན་བསྐྱེད་དེ་བྲི་བར་བྱ། །སྒྲུབ་པ་པོ་རྣམས་རྒྱུད་ལ་སྦྱོར། །དེ་ལས་སྤྲོས་ཏེ་བྱེད་ན། དུས་གསུམ་
རྒྱལ་བ་ཀུན་གྱིས་བསྔགས་པ་ཡི། །ཐེག་མཆོག་ཆོས་ཀྱི་སྲིད་ལ་མངའ་བསྒྱུར་བའི། །རྒྱལ་སྲིད་རིན་ཆེན་བདུན་གྱི་དབང་བསྐུར་བས། །བདུད་བཞིའི་གཡུལ་ལས་རྣམ་པར་རྒྱལ་གྱུར་ཅིག་

[005B] གང་ཞིག་རེག་ཅིང་མཐོང་ཐོས་དྲན་པས་ཀྱང། །མི་ཤིས་ཀུན་སེལ་ཕུན་ཚོགས་མཆོག་སྩོལ་བར། །རྒྱལ་བས་བྱིན་གྱིས་བརླབས་པའི་བཀྲ་ཤིས་རྫས། །དམ་པས་དབང་བསྐུར་
དགེ་ལེགས་འབར་གྱུར་ཅིག་ཨོཾ་ཨཥྚ་བ་ཏྲ་བེ་མངྒ་ལཾ་ཨ་བཧི་ཥིཉྩ་མི། དེ་ལྟར་རིགས་གསུམ་སྤྱི་དང་བྱེ་བྲག་གི་ཆོས་སྟོན་པ་སོགས་ཀྱི་སློབ་དཔོན་དུ་བྱ་བའི་ཆེད་དུ་རྗེས་སུ་གནང་བ་སྦྱིན་པས། །རིགས་གསུམ་སྤྱི་
དང་བྱེ་བྲག་གི་དཀྱིལ་འཁོར་བྲི་སྒྲུབ་དབང་བསྐུར་བ་སོགས་ལ་དབང་བར་བྱས། འཕྲིན་ལས་བཞིའི་སྒོ་ནས་འགྲོ་བའི་དོན་འགྲུབ་པའི་ནུས་པ་བཞག་འབྲས་བུ་རིགས་གསུམ་གྱི་ཆོས་ཀྱི་འཁོར་ལོས་བསྒྱུར་བའི་
གོ་འཕང་མྱུར་དུ་ཐོབ་པའི་སྐལ་བ་ཅན་དུ་བྱས་སོ། །དེ་ནས་མཎྜལ་དང། གཏང་རག་གི་མཆོད་བསྟོད། བཟོད་གསོལ། རས་བྲིས་ཡིན་ན་བརྟན་བཞུགས་དང། རྡུལ་ཚོན་ཡིན་ན་གཤེགས་གསོལ་བྱས་
ཏེ། སྨོན་ལམ་དང་ཤིས་པ་བརྗོད་དེ་མེ་ཏོག་གི་ཆར་དབབ་པར་བྱའོ། ཞེས་སྨྱུང་གནས་ཀྱི་ཆོ་ག་དང་འབྲེལ་བ་འཕགས་པ་ཞལ་བཅུ་གཅིག་པའི་དབང་ཆོག་འདི་ཡང། ལམ་འདི་ལ་མོས་པ་མང་པོས་གསོལ་བ་
བཏབ་པ་ལ་བརྟེན་ནས། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའི་ཡི་གེ་པ་ནི་དགེ་སློང་ཞ་ལུ་བ་རིན་ཆེན་ཆོས་ལེགས་སོ། །མངྒ་ལཾ།། །།    ༈   

[006A]༄༅། །ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་
འགྲོའི་རྒྱུན་འདི་སྤེལ། སརྦ་ཛ་ག་ཏཾ།། །



﻿༄༅། །སྨྱུང་གནས་ཀྱི་ཆོ་ག་བསྡུས་པའི་འཁྲིད་ཡིག་གྲུབ་བསྙེས་དཔལ་མོའི་དགོངས་རྒྱན་ཞེས་བྱ་བ་བཞུགས།། །།
[001B][DD]
[LS]
[LS]
༄༅། །ན་མ་ཨཱ་རྱ་མ་ཉྫུ་ཤྲི་ཡེ་ཀུ་མཱ་ར་བཧུ་ཏཱ་ཡ་
༄༅།། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།
༄༅། །སྡེབ་སྦྱོར་མཉམ་པའི་བྲྀཏྟའི་ནང་ཚན་ཡི་གེ་བཅུ་གསུམ་ལ་ཤིན་ཏུ་སྐྱེ་འགྲོ་ལ་ལྕི་ཡང་གོ་རྣམ་འགྱུར་མི་འདྲ་བ་་ཡོད་པ་ལས་འདིར་་པ་རབ་དགའ་ཅན་ཞེས་བྱ་བ་ལ་པྲ་སྟཱ་རས་ཚར་དུ་དངར་བའོ་ ། །
[DD]

[002A][DD]
[LS]
ཛྙེ་ཡཾ་ནེ་མ་ནི་ཁིལ་ས་མམི་དཱ་བ་ཀི་ཁཾ་བ་སྟ་རྨ་ས་ཀཱ་ས་ལ་སྟ་ཚེབ་མཱ་ཡཾ་
ཤེས་བྱའི་དཀྱིལ་འཁོར་ཀུན་ལ་མཁྱེན་པས་ཁྱབ། མཁའ་མཉམ་ཡིད་ཅན་ཀུན་ལ་བུ་ལྟར་བརྩེ། །
[DD]

[002B][LS]
བྱ་གྲོ་གཽ་ནི་ཁི་ལ་ཧི་ཤ་ཏྲུ་ནཾ་བ་བྷཱུ་བཿ་ན་མྲ་སྶཱ་རི་ཝ་གུ་རུ་སཱ་ཀ་རཱ་ཡ་དཱ་རཱཾ་
མི་མཐུན་ཕྱོགས་རྣམས་ཀུན་ལ་དགྲར་གྱུར་པའི། །བླ་མ་ལྷར་བཅས་ཀུན་ལ་གུས་ཕྱག་འཚལ། །

[003A]༄༅། །གྲུབ་མཆོག་དགེ་སློང་དཔལ་མོ་ལས་བརྒྱུད་པའི། །འཕགས་མཆོག་བཅུ་གཅིག་ཞལ་ལྡན་སྒྲུབ་པའི་ཐབས། །རྒྱལ་མཆོག་ལྔ་པ་ཆེན་པོས་མཛད་པ་ཡི།།
གཞུང་མཆོག་འདི་དོན་བདག་གིས་བཤད་པར་བྱ། །ཕྱོགས་ལྷུང་རབ་རིབ་ལས་རྒྱལ་བའི། །རྣམ་དཔྱོད་འདྲེན་བྱེད་གསལ་ལྡན་དག་དོན་བྲལ་བྱ་བྱེད་ཡོངས་བཏང་ནས། །ལེགས་
བཤད་གླེགས་བུ་འདི་གཟིགས་འཚལ། །དེ་ཡང་གཞུང་འདི་འཆད་པ་ལ་གསུམ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། །དང་པོ་ལ་གཉིས། མཆོད་བརྗོད་དང། བརྩམ་
པར་དམ་བཅའོ། །དང་པོ་ནི། ན་མ་ཨཱརྱ་ལོ་ཀ་ཤར་ཡ། ཞེས་པ། བོད་སྐད་དུ་བསྒྱུར་ན། འཕགས་པ་འཇིག་རྟེན་དབང་ཕྱུག་ལ་ཕྱག་འཚལ་ལོ། ཞེས་པའོ། །གཉིས་པ་བརྩམ་པར་དམ་
བཅའ་ནི། ཕྱག་ན་པད་དཀར་འཛིན་པས་རྗེས་བཟུང་བའི། །གྲུབ་དབང་དཔལ་མོའི་བཞེད་གཞུང་ལས་འོངས་པ། །སྨྱུང་བར་གནས་པའི་ཆོ་གའི་གཞུང་དངོས་ལས། །ཉུང་དུ་དང་པོའི་
ལས་ཅན་དོན་དུ་སྤེལ། ཞེས་པ་སྟེ། ཆོ་གའི་གཞུང་དངོས་ནི། རྗེ་དགེ་འདུན་རྒྱ་མཚོས་མཛད་པ་དེར་མངོན་ལ། དང་པོའི་ལས་ཅན་ནི། བསྟན་འཛིན་དཱ་ཡན་རྒྱལ་པོ་སོགས་ན་ཚོད་མཐོ་
[003B] བྲེལ་བ་ཆེ་ཞིང་བརྩོན་འགྲུས་ཆུང་བ་རྣམས་ཀྱི་དོན་དུ་སྟེ། ལྷག་མ་རྣམས་ནི་གོ་སླའོ། །གཉིས་པ་གཞུང་གི་དོན་ལ་གཉིས། བཅའ་གཞི་བཤམ་ཚུལ་དང་
ཆོ་གའི་ཚིག་དོན་ནོ། །དང་པོ་ནི། དེ་ཡང་སྔོན་དུ་གནས་གཙང་མར་དཀྱིལ་འཁོར། བུམ་པ། གཏོར་མ། མཆོད་པ་སོགས་ཕྱག་ལེན་ལྟར་བཤམས་ཏེ། ཞེས་པའི་ཕྱག་ལེན་ནི། རྟེན་གྱི་གང་ཟག་ལམ་
མཐུན་མོང་བས་རྒྱུད་སྦྱངས་པ། བཅུ་གཅིག་ཞལ་ལྷ་ལྔའི་དབང་རྗེས་གནང་དང་ཐེག་ཆེན་གསོ་སྦྱོང་གི་སྡོམ་པ་དང། ཆོ་ག་གཞུང་གི་ལུང་ལེགས་པར་ཐོབ་པ། དམ་སྡོམ་ལ་གཅེས་པར་འཛིན་ཅིང་ཆོ་གའི་
ཚིག་དོན་ལ་ཐོས་བསམ་གང་ལྕོགས་བྱས་པ་ཞིག་གིས། ས་ག་ཟླ་བའི་ཚེ་བཅུ་གསུམ་ལྟ་བུའི་དུས་ཚེས་བཟང་པོ་ལ། གཙང་ཞིང་དབེན་ལ་ཡིད་དང་མཐུན་པའི་གནས་སུ་གནས་ཁང་ལ་ཆག་ཆག་
དང་བྱི་དོར་ལེགས་པར་བྱས་ཏེ་སྐུ་གསུང་ཐུགས་རྟེན་སྤྱི་དང་ཁྱད་པར་གནས་ཁང་གི་བཀོད་པས་བདེན་རང་ཉིད་ཁ་ནུབ་ཏུ་ཕྱོགས་པ་དང་ཞལ་སྤྲོད་དུ་སྟེགས་ཀྱི་ཁར་བཅུ་གཅིག་ཞལ་ལྷ་ལྔའི་དཀྱིལ་
ཐང་བཀྲམས། གལ་ཏེ་དཀྱིལ་ཐང་མ་འབྱོར་ན་རྡུལ་ཚོན་ནམ་རས་བྲིས་ཀྱི་པདྨ་འདབ་བརྒྱད་ལྟེ་བ་དམར། འདབ་མ་ཤར་སྔོ། ལྷོ་སེར། ནུབ་དཀར། བྱང་ལྗང། མཚམས་བཞི་མཛེས་ཚོན་དུ་བྱས་

[004A]༄༅། །པའི་དབུས་དང་ཕྱོགས་བཞིའི་འདབ་མར་ལྷ་གཙོ་འཁོར་ལྔའི་སྐུའམ་ས་བོན་ནམ། རང་རང་གི་སྐུ་མདོག་དང་མཚུངས་པའི་ཚན་སྤུངས་སམ་འབྲུའི་ཚོམ་བུ་གང་རུང་བཀོད་
དེའི་ཤར་དུ་ཆུ་གཙང་ལ་ཏིལ་དཀར་འབྲས་དཀར་མེ་ཏོག་དཀར་པོ་དྲི་བཟང་དཀར་པོ་ནས་ཀུ་ཤ་རྣམས་ཀྱི་ཕྱེ་མ་དང་འོ་མ་སྟེ་རྫས་བདུན་དང་ལྡན་པའི་མཆོད་ཡོན། ཤར་ལྷོར་འོ་མ་དང་ཆུ་བསྲེས་
ཞབས་བསིལ། ལྷོར་མེ་ཏོག། ལྷོ་ནུབ་ཏུ་ཨ་ཀ་རུའི་བདུག་སྤོས། ནུབ་ཏུ་རྩི་བཅུད་ཀྱི་མར་མེ། ནུབ་བྱང་དུ་ཆུ་གཙང་ལ་ག་པུར་ཙནྡན་དཀར་དམར་ཛཱཏི་གུར་ཀུམ་རྣམས་ཀྱི་ཕྱེ་མ་བཏབ་པའི་དྲི་ཆབ་
བྱང་དུ་དཀར་གསུམ་མདར་གསུམ་བཏབ་པའི་ལྷ་བཤོས། བྱང་ཤར་དུ་མཚམས་འཛིན་གྱི་མེ་ཏོག་རྣམས་ལྷ་གྲངས་དང་མཉམ་པ་ལ་ཉུང་མཐར་བྱས་པ་དང། འདོད་ཡོན་སོགས་ཁ་ན་མ་ཐོ་བ་མེད་
པའི་མཆོད་རྫས་དངོས་དང་བཅོས་མ་ཅི་འབྱོར་ལེགས་པར་བཤམས། འདིར་ཚོགས་ཞིང་མཆོད་པ་ཡིད་སྤྲུལ་གྱིས་ཆོག་ཅིང་བདག་བསྐྱེད་དང་བུམ་པའི་མཆོད་པ་བཤམ་མི་དགོས། དཀྱིལ་
འཁོར་གྱི་མདུན་དུ་ཕྱེ་དང་ཆུ་གཙང་ལའོ་མ་ཞོ་མར་ཏེ་དཀར་གསུམ་དང། སྦྲང་རྩི་ཀ་ར་བུ་རམ་སྟེ་མངར་གསུམ་བཏབ་ནས་སྤྲུས་པའི་ཡི་དམ་གྱི་གཏོར་མ་དང། དེའི་གཡས་གཡོན་དུ་ཆོས་སྐྱོང་

[004B] དེའི་མདུན་དུ་མེ་ཏོག་གི་ཚོམ་བུའམ་པདྨ་འདབ་བརྒྱད་བྲིས་པའི་སྟེང་དུ་
ལས་བུམ་མཚན་ལྡན་དར་རམ་རས་ཀྱི་མགུལ་ཆིངས་ཅན་ཆུ་གཙང་གིས་གསུམ་གཉིས་ཙམ་བཀང་བ་ལ། ཙན་དན་དཀར་དམར། ཛཱ་ཏི། ག་པུར། གུར་ཀུམ་སྟེ་དྲི་ལྔ། སླེ་ཏྲེས། ཀཎྜ་ཀ་རི། དབང་
ལག་རྒྱ་མཚོའི་ཝུ་བ། ཤུ་དག་དཀར་པོ་སྟེ་སྨན་ལྔ། གསེར། དངུལ། མུ་ཏིག། མུ་མེན། བྱུ་རུ་སྟེ་རིན་པོ་ཆེ་ལྔ། ནས། འབྲས། གྲོ༑ སྲན་དཀར། ཏིལ་དཀར་ཏེ་འབྲུ་ལྔ། སྦྲང་རྩི། ཀ་ར། ཞོ༑ འོ་མ་
མར་ཏེ་བདུད་རྩེ་ལྔ་དང་བཅས་པའི་བུམ་རྫས་ཉེར་ལྔ་གཞག་ཅིང་འོ་མ་ཅན་གྱི་ཤིང་ལོའམ་ཀུ་ཤས་ཁ་བརྒྱན་ཏེ་བཤམས། རང་གི་མདུན་དུ་མཎྜལ། རྡོར་དྲིལ། ཁྲུས་ཆས་སོགས་དགོས་པའི་ཡོ་བྱད་
རྣམས་བཤམ་པར་བྱའོ།    ༈    ཐུན་དང་པོ་ལ་དེ་ལྟར་བྱ་ཚུལ་དང། ཐུན་མཚམས་དང་ཐུན་གཞན་ལ་ཇི་ལྟར་བྱ་ཚུལ་ལོ། །དང་པོ་ལ་གསུམ། སྦྱོར་པའི་ཆོ་ག་
དངོས་གཞིའི་ཆོ་ག། མཇུག་གི་ཚོ་གའོ། །དང་པོ་ནི། ཚེས་བཅུ་བཞི་ལྟ་བུའི་ལག་རིས་མཐོང་ལ་མི་མཐོང་གི་དུས་སུ། ལུས་ཀྱིས་ལག་པ་གཉིས་ཐལ་མོ་ཁ་སྤྱར་བ་པདྨ་ཁ་བྱེ་བའི་ཚུལ་དུ་བྱས་ལ་སྙིང་གར་

[005A]༄༅། །བཞག་པ་པདྨའི་རིགས་ཀྱི་དམ་ཚིག་གི་ཕྱག་རྒྱ་བཅིངས་ནས། ངག་ཏུ། ཨོཾ་པདྨ་ཨུད་བྷ་ཝ་ཡེ་སཱཧཱ། ཞེས་བརྗོད་ཅིང། ཡིད་ལ་སེམས་ཅན་ཐམས་ཅད་ཀྱི་དོན་དུ་བྱ་རྒྱུར་
པདྨའི་རིགས་ཀྱི་བདག་པོ་ཐུགས་རྗེ་ཆེན་པོའི་རྣལ་འབྱོར་ལ་གནས་པར་བྱའོ་སྙམ་དུ་དམ་བཅའོ། །སྔགས་དེའི་བོད་སྐད་ནི། པདྨ་འབྱུང་བ་ལ་གཞི་ཚུགས། ཞེས་པའོ། །དེ་ནས་ཆུ་གཙང་མའི་
རིལ་པོའམ། ཡན་ལག་ལྔ་ལྡན་ནམ། ཐ་ན་ཡང་བུམ་ཆུས་ཁྲུས་ལེགས་པར་བྱས་ནས་གོས་གཙང་མ་བགོ་བ་ཕྱིའི་ཁྲུས་དང། སེམས་ཀྱི་ཉོན་མོངས་བསལ་ནས་དགེ་སེམས་བསྐྱེད་པ་ནང་གི་ཁྲུས་བཅས་
གསུངས་སོ། །དེ་ནས་ཐེག་ཆེན་གསོ་སྦྱོང་གི་སྡོམ་པ་ལེན་པ་ནི། དང་པོར་བླ་མའི་དྲུང་ནས་ལན་གཅིག་ཐོབ་ན་ཕྱིས་རང་གིས་རྟེན་གྱི་དྲུང་ནས་བླངས་ཆོག་པས། རང་གི་མདུན་དུ་ཞེས་སོགས་བརྗོད་པའི་ཚེ། རང་
གི་མདུན་དུ་སེང་ཁྲི་པད་ཟླའི་སྟེང་དུ་བླ་མ་ཐུགས་རྗེ་ཆེན་པོ་བཅུ་གཅིག་ཞལ་ལ་བླ་མ་ཡི་དམ་སངས་རྒྱས་བྱང་སེམས་ཉན་རང་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་ནས་མངོན་སུམ་
དུ་བཞུགས་པར་མོས་ལ། ཕྱག་གསུམ་བཙལ་ཏེ། བླ་མ་ཐུགས་རྗེ་ཆེན་པོ་ལ་ཐེག་ཆེན་གསོ་སྦྱོང་གི་སྡོམ་པ་ཞུ་བའི་རྟེན་དུ་མཎྜལ་ཕུལ་ནས། ཙོག་ཙོག་པུར་ཐལ་མོ་སྦྱར་ཏེ། ཇི་ལྟར་སྔོན་གྱི་སངས་

[005B]
ལ༑ ཇི་ལྟར་སྔོན་གྱི་ཞེས་སོགས་ལན་གསུམ་བརྗོད་པའི་མཐར་སྡོམ་པ་ཐོབ་པའི་མོས་པ་བྱེད་ཅིང། ཆོ་གའི་ཚིག་དོན་ནི། ཇི་ལྟར་ནི་དཔེར་ན། དེ་བཞིན་གཤེགས་པ་ནི། རང་གིས་ཤེས་བྱའི་དེ་ཁོ་ན་ཉིད་ཇི་ལྟ་
བ་བཞིན་དུ་གཤེགས་པ་སྟེ་རྟོགས་ནས་གཞན་ལ་སྟོན་པའོ། །དགྲ་བཅོམ་པ་ནི། སྒྲིབ་གཉིས་ཀྱི་དགྲ་བག་ཆགས་དང་བཅས་པ་བཅོམ་ཞིང་སྤངས་པའོ། །ཡང་དག་པར་རྫོགས་པའི་སངས་རྒྱས་ནི། ཡང་དག་
པ་སྟེ་ཕྱིན་ཅི་མ་ལོག་པར་ཤེས་བྱའི་དཀྱིལ་འཁོར་ཡོངས་སུ་རྫོགས་པ་ལ་མི་ཤེས་པའི་གཉིད་སངས་ནས་བློ་གྲོས་ཀྱི་སྣང་བ་རྒྱས་པའོ། །རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང། བྱེད་པ་བྱས་
པ༑ ཞེས་པ་བཞི་ནི། རྟ་ཅང་ཤེས་ལྟ་བུར་བྱ་བ་བྱས་ཤིང། གླང་པོ་ཆེན་པོ་ལྟ་བུར་བྱེད་པ་བྱེད་པ། ཞེས་བསྒྱུར་ན་གོ་བདེ་བས། རྟའི་རྒྱལ་པོ་ཅང་ཤེས་སྤྲིན་གྱི་ཤུགས་ཅན་གྱིས་སྲིན་མོའི་གླིང་གི་ཚོ་ང་པ་
རྣམས་ནམ་མཁར་ཁྱེར་ཏེ་རྒྱ་མཚོ་ལས་བསྒྲལ་བ་ལྟ་བུར་རྫུ་འཕྲུལ་གྱི་རྐང་པ་བཞི་དང་ལྡན་པས་རང་གི་གདུལ་བྱ་རྣམས་སིང་ཞིའི་རྒྱ་མཚོ་ལས་སྒྲོལ་བའི་བྱ་བ་བྱས་ཟིན་ཅིང། གླང་པོ་ཆེ་སྟོབས་མཆོག་

[006A]༄༅། །གིས་གླང་ཆེན་ཕལ་པ་འབུམ་ཕྲག་གི་ཁུར་ཐེག་པ་ལྟ་བུར་སྟོབས་བཅུའི་སྟོབས་དང་ལྡན་པས་སེམས་ཅན་ཐམས་ཅད་ཀྱི་དོན་སྒྲུབ་པའི་བྱེད་པ་བྱེད་པ་སྟེ་མཛད་པ་འཁོར་བ་
མ་སྟོངས་ཀྱི་བར་དུ་མཛད་བཞིན་པའོ། །ཁུར་བོར་བ་ནི། གཞན་དོན་མཛད་པ་ལ་འབད་རྩོལ་གྱིས་ངལ་བའི་ཁུར་བོར་ནས་འཕྲིན་ལས་ལྷུན་གྱིས་གྲུབ་པའོ། །རང་གི་དོན་རྗེས་སུ་ཐོབ་པ་ནི། ལམ་
དུས་སུ་གཞན་དོན་ཁོ་ན་མཛད་ཀྱང་འབྲས་དུས་སུ་རང་དོན་སྤངས་རྟོགས་ཞར་ལ་ཐོབ་པའོ། །ཇི་ལྟར་ཐོབ་ན། སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ་ནི། སྲིད་པའི་གནས་སུ་ཀུན་ཏུ་སྦྱོར་ཞིང་འཆིང་
བར་བྱེད་པའི་ཆགས་པ། ཁོང་ཁྲོ། ང་རྒྱལ། མ་རིག་པ། ལྟ་བ། ཐེ་ཚོམ། མཆོག་འཛིན། ཕྲག་དོག་སེར་སྣ་སྟེ་དགུ་པོ་ལྟག་མེད་དུ་ཟད་པའོ། །ཡང་དག་པའི་བཀའ་ནི། ཤེས་བྱ་ཐམས་ཅད་མངོན་
སུམ་དུ་གཟིགས་ནས་གསུངས་པས་བསླུ་བ་མེད་པའི་གསུང་ངོ། །ལེགས་པར་རྣམ་པར་གྲོལ་བའི་ཐུགས་ནི། ཉོན་སྒྲིབ་ལས་ལེགས་པར་གྲོལ་ཞིང། ཤེས་སྒྲིབ་ལས་རྣམ་པར་གྲོལ་བའི་ཐུགས་
ཅན་ཏེ་སྤངས་པའི་ཡོན་ཏན་ནོ། །ལེགས་པར་རྣམ་པར་གྲོལ་བའི་ཤེས་རབ་ཅན་ནི། ཉོན་སྒྲིབ་ལས་ལེགས་པར་གྲོལ་ཞིང་ཤེས་སྒྲིབ་ལས་རྣམ་པར་གྲོལ་བའི་ཤེས་རབ་ཅན་ཏེ་རྟོགས་པའི་ཡོན་

[006B] །དེ་ཡང་ཉན་རང་དགྲ་བཅོམ་རྣམས་ཉོན་སྒྲིབ་ལས་གྲོལ་ཡང་ཤེས་སྒྲིབ་ལས་མ་གྲོལ་བས་ལུས་ངག་གི་གནས་ངན་ལེན་ཕྲ་མོ་མ་སྤངས་ཤིང། བསྐལ་དོན་བཞི་མི་རྟོགས་པས། དེ་ལས་
སྤངས་རྟོགས་ལྷག་པར་སྟོན་པའོ། །དེ་དག་གིས་ཞེས་པ་ནི། དེ་ལྟ་བུའི་སངས་རྒྱས་རྣམས་ཀྱིས་ཞེས་པ་སྟེ། སྨྲ་སྒོ་ལས། དག་དང་རྣམས་ནི་མང་པོའི་ཚིག། ཅེས་དག་མང་ཚིག་ཏུ་འཆད་པའི་ལུགས་སོ།།
ཆེད་དུ་བྱ་བ་རང་དོན་ཉེ་ཚེ་ཙམ་མ་ཡིན་པར་སེམས་ཅན་ཐམས་ཅད་ཀྱི་དོན་བསྒྲུབ་པར་བྱ་བའི་ཕྱིར་དུའོ། །སེམས་ཅན་གྱི་དོན་ཇི་ལྟ་བུ་ཞེ་ན། གནས་སྐབས་སུ་ཕན་པ་ཕུན་སུམ་ཚོགས་པ་བསྒྲུབ་པར་
བྱ་བའི་ཕྱིར་དང། མཐར་ཐུག་ཉོན་མོངས་པ་དང་ཤེས་བྱའི་སྒྲིབ་པ་གཉིས་ལས་གྲོལ་བར་བྱ་བའི་ཕྱིར་དུའོ། །འོ་ན་གནས་སྐབས་སུ་ཕན་པ་བསྒྲུབ་ཚུལ་ཇི་ལྟ་བུ་ཞེ་ན། བཀྲེས་སྐོམ་གྱིས་གཟིར་ཡང་
བཟའ་ལྟུང་གིས་ཕོངས་པའི་འཇིག་རྟེན་གྱི་ཁམས་ཀྱི་མུ་གེ་རྣམས་མེད་པར་དཔལ་འབྱོར་ཕུན་སུམ་ཚོགས་པ་ལ་དགོང་པར་བྱ་བའི་ཕྱིར་དང། ཚེ་གྲང་གིས་བསྡུས་པའི་ལུས་སེམས་ཀྱི་སྟེང་གི་ནད་ཀྱི་
རིགས་རྣམས་མེད་པར་བདེ་སྐྱིད་ཕུན་སུམ་ཚོགས་པ་ལ་འགྲོ་བ་མཐའ་དག་སྦྱར་བར་བྱ་བའི་ཕྱིར་དུའོ། །འོ་ན་མཐར་ཐུག་སྒྲིབ་གཉིས་ལས་སྒྲོལ་ཚུལ་ཇི་ལྟ་བུ་ཞེ་ན། ཚོཌ་ལམ་ཆུང་ངུར་དྲན་པ་ཉེར་

[007A]༄༅། །གཞག་བཞི། འབྲིང་དུ་ཡང་དག་སྤོང་བ་བཞི། ཆེན་པོ་བརྫུ་འཕྲུལ་གྱི་རྐང་པ་བཞི། སྦྱོར་ལམ་དྲོང་དང་རྩེ་མོར་དབང་པོ་ལྔ། བཟོད་པ་དང་ཆོས་མཆོག་ཏུ་སྟོབས་ལྔ། མཐོང་ལཾ་དུ་བྱང་
ཆུབ་ཀྱི་ཡན་ལག་བདུན། སྒོམ་ལམ་དུ་འཕགས་པའི་ལམ་ཡན་ལག་བརྒྱད་དེ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་རྣམས་ཡོངས་སུ་རྫོགས་པ་རྒྱུད་ལ་བསྐྱེད་ནས་སྒྲིབ་གཉིས་ལས་
གྲོལ་བའི་སངས་རྒྱས་ལ་དགོད་པའི་ཕྱིར་དུའོ། །དེ་ལྟར་སེམས་ཅན་ཐམས་ཅད་ཀྱི་གནས་སྐབས་དང་མཐར་ཐུག་གི་དོན་མཐར་ཕྱིན་པར་བྱེད་པ་ལ། སྔོན་དུ་རང་ཉིད་ཀྱིས་སངས་
རྒྱས་ཀྱི་གོ་འཕང་ཐོབ་དགོས་པས། དེའི་ཕྱིར་རང་ཉིད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་ངེས་པར་རྟགས་པ་སྟེ་གདོན་མི་ཟ་བར་ཐོབ་པའི་ཕྱིར་དུ་ཐེག་པ་ཆེན་པོའི་དགེ་རྩ་
གསོ་ཞིང་སྡིག་ལྟུང་སྤྱོད་པར་བྱེད་པའི་གསོ་སྦྱོང་ཡང་དག་པར་མཛད་པར་ཇི་ལྟ་བ་བཞིན་དུ། བདག་མིང་གསལ་བར་སྨོས་པ་འདི་ཞེས་བགྱི་བས་ཀྱང་སེམས་ཅན་གྱི་དོན་དུ་སངས་རྒྱས་ཐོབ་པའི་
ཕྱིར་རུ་དུས་འདི་ནས་བཟུང་སྟེ་སང་གི་ཉི་མ་འཛམ་བུའི་གླིང་འདིར་མ་ཤར་གྱི་བར་དུ་ཐེག་པ་ཆེན་པོའི་གསོ་སྦྱོང་གི་སྡོམ་པ་ཡང་དག་པ་སྟེ་ཁ་ཚིག་ཙམ་མ་ཡིན་པར་སྙིང་ཐག་པ་ནས་བསྲུང་བར་

[007B] ཞེས་པའོ། །དེ་ནས་དེང་ནས་སྲོག་གཅོད་ཅེས་སོགས་ལན་གཅིག་བརྗོད་དེ་རྒྱལ་བ་སྲས་བཅས་དཔང་དུ་བཞག་ནས་སྤང་བྱ་ཡན་ལག་བརྒྱད་སྤོང་བར་ཁས་ལེན་ཅིང་དམ་བཅའོ།།
ཚིག་དོན་ནི། དུས་དེང་ནས་བཟུང་སྟེ་མི་ནས་གྲོག་སྤུར་གྱི་བར་སེམས་ཅན་སུའི་ཡང་སྲོག་གཅོད་པར་མི་བྱ་བ་ནི་ཡན་ལག་དང་པོ་དང། གཞན་གྱིས་བདག་ཏུ་བཟུང་བའི་ནོར་རིན་ཐང་ཚང་བ་ནས་ཁབ་
སྐུད་ཙམ་གྱི་བར་མ་བྱིན་པར་བླང་བར་མི་བྱ་བ་ནི་ཡན་ལག་གཉིས་པ་དང། ཕོ་མོའི་དབང་པོ་གཉིས་སྦྱོར་བའི་འཁྲིག་པ་དངོས་སུ་མི་སྤྱོད་པ་ལྟ་ཅི་སྨོས། རྣམ་བཤད་རིགས་པ་ལས། ཆོས་ནི་ཤེས་བྱ་
ལམ་དང་ནི། །མྱ་ངན་འདས་དང་ཡིད་ཀྱི་ཡུལ། ཞེས་སོགས་གསུངས་པ་ལྟར། འཁྲིག་པའི་ཆོས་ཡང་ཡུལ་དུ་དྲན་པ་ཙམ་ཡང་མི་སྤྱོད་པ་ནི་ཡན་ལག་གསུམ་པ་དང། འདུ་ཤེས་བསྒྱུར་བའི་རྫུན་
གྱི་ཚིག་ཐ་ན་བཞད་བགད་ཙམ་གྱི་ཕྱིར་དུ་ཡང་མི་སྨྲ་བ་ནི་ཡན་ལག་བཞི་པ་དང། ཉེས་པ་ཀུན་གྱི་གཞི་དང་རྩ་བར་གྱུར་པ་སོགས་སྐྱོན་ཆེས་མང་པོ་ལ་ཉེ་བར་བརྟེན་པར་གསུངས་པའི་མྱོས་འགྱུར་
གྱི་ཁུ་བ་ཆང་འཐུང་བ་ཡོངས་སུ་སྤང་བར་བྱ་བ་ནི་ཡན་ལག་ལྔ་པ་དང། ཁྲི་དང་སྟན་རིན་ཐང་ཆེ་བ་དང་ཁྲུ་གང་ལས་མཐོ་བ་ལ་འདུག་ཅིང་ཉལ་བར་མི་བྱ་བ་ནི་ཡན་ལག་དྲུག་པ་དང། དེ་བཞིན་དུ་ཉི་

[008A]༄༅། །མ་ཕྱེད་ཡོལ་བ་ནས་སངས་སྐྱ་རེངས་དང་པོ་མ་ཤར་གྱི་བར་གྱི་དུས་མ་ཡིན་པར་འབྲས་ཆན་དང་ཟན་དང་ཞོ་དང་འོ་མ་ལ་སོགས་པའི་ཟས་རགས་པ་བཟའ་བར་མི་བྱ་བ་ནི་ཡན་
ལག་བདུན་པ་དང། ཆགས་སེམས་ཀྱིས་ལུས་ལ་དྲི་བཟང་དང་སྤོས་བྱུག་པ་དང། མགོ་ལ་མེ་ཏོག་གི་འཕྲེང་བ་སོགས་འཆིང་བ་དང། ལུས་ལ་རྒྱན་སྔར་འདོགས་བཞིན་པ་མ་ཡིན་པའི་གསར་པ་
འདོགས་པ་དང། རྒོད་བག་གིས་རྐང་པས་གར་བྱེད་པ་དང། ཁ་ནས་གླུ་ལེན་པ་དང། སོགས་སྒྲས་བསྟན་པ་ལག་པས་རོལ་མོའི་སྒྲ་བྱེད་པ་རྣམས་སྤང་བར་བྱ་བ་ནི་ཡན་ལག་བརྒྱད་པ་སྟེ། ཇི་ལྟར་ཏེ་
དཔེར་ན་ཐེག་ཆེན་དགྲ་བཅོམ་པ་དང་སངས་རྒྱས་དོན་གཅིག་པས། དེ་རྣམས་ཀྱིས་དུས་རྟག་ཏུ་སྲོག་གཅོད་ལ་སོགས་པའི་སྤང་བྱ་ཡན་ལག་བརྒྱད་པོ་དེ་ལུས་ངག་གིས་མི་བྱེད་པ་ལྟར་བདག་གིས་
ཀྱང་མི་བྱེད་ཅིང། དེ་རྣམས་ཀྱིས་ཀུན་སློང་གི་བསམ་པ་ཡིད་ཀྱིས་སྤངས་པར་བཞིན་དུ་བདག་གིས་ཀྱང་སོག་གཅོད་ལ་སོགས་པའི་ཀུན་སློང་གི་བསམ་པ་རྣམས་ཉིན་ཞག་ཕྲུགས་གཅིག་ཏུ་
སྤང་པར་བྱའོ། །དེ་ལྟར་སྤངས་པའི་མཐུས་བྱང་ཆུབ་དེའི་བླ་སྟོ་གདན་གཞན་མེད་པའི་སངས་རྒྱས་ཀྱི་བྱང་ཆུབ་བདག་གིས་དུས་མྱུར་དུ་ཐོབ་པར་ཤོག་ཅིག་ཐོབ་ནས་སྡུག་བསྔལ་རྣམ་པ་མང་པོའི་
[008B] ཁམས་ཀྱི་སེམས་ཅན་འདི་རྣམས་སྲིད་པའི་རྒྱ་མཚོ་ཆེན་པོ་ལས་བདག་ཉིད་གཅིག་པུས་སྒྲོལ་ནུས་པར་ཤོག་ཅིག་ཅེས་པའོ། །
དེ་ནས་དོན་ཡོད་ཞགས་པའི་རྒྱུད་ལས། གསོ་སྤྱོང་ཡན་ལག་བརྒྱད་པའི་སྡོམ་པ་དང་སྨྱུང་གནས་ལ་གནས་ཏེ། སྨྲ་བ་བཅད་ནས་ཚུལ་ཁྲིམས་རྣམ་དག་གི་གཟུངས་ལན་ཉེར་གཅིག་བརྗོད་ན། ཚུལ་
ཁྲིམས་སྔར་ཉམས་པ་རྣམས་གསོས་ཤིང་ཕྱིན་ཆད་ཚུལ་ཁྲིམས་རྣམ་པར་དག་པར་འགྱུར་བ་སོགས་བཤད་པས། ཨོཾ་ཨ་མོ་གྷ་ཞེས་སོགས་ཚུལ་ཁྲིམས་རྣམ་དག་གི་གཟུངས་ལན་ཉེར་གཅིག་བརྗོད་པར་
བྱའོ༑ ༑སྡུ་པས་དོན་ནི། ཨོཾ་མོ་གྷ་ནི་དོན་ཡོད་པ། ཤི་ལ་ནི་ཚུལ་ཁྲིམས། སཾ་བྷ་ར་ནི་ཚོགས། བཧར་བཧར་ནི་རྒྱས་པ་རྒྱས་པ། མ་ཧཱ་ནི་ཆེན་པོ། ཤུ་དྡྷ་ནི་དག་པ། སཏ་ནི་སེམས་དཔའ། པདྨ་ནི་རྒྱ་བོད་སྐད་
གཅིག། པ་ནི་རྣམ་པར། བྷཱུ་ཥི་ཏ་ནི་བརྒྱན་པ། བྷཱུ་ཛ་ནི་ཕྱག། དྷ་ར་དྷ་ར་ནི་འཛིན་པ་འཛིན་པ། ས་མནྟ་ན་ཀུན་ནས། ཨ་བ་ལོ་ཀི་ཏེ་ནི་སྤྱན་རས་གཟིགས་ཏེ། དོན་ཡོད་པ་ཨི་ཚུལ་ཁྲིམས་ཚོགས། །རྒྱས་རྒྱས་
སེམས་དཔའ་དག་པ་ཆེ། །པདྨས་རྣམ་པར་བརྒྱན་པའི་ཕྱག། འཛིན་འཛིན་ཀུན་ན་སྤྱན་རས་གཟིགས། ཞེས་པའོ། །དེ་ནས་མཆོད་པ་རྣམ་བྱིན་གྱིས་བརླབ་པ་ནི། ལུས་ཀྱིས་ཐལ་མོ་ཁོང་སྟོང་དུ་སྦྱར་བ་

[009A]༄༅། །སྤྱི་བོའམ་དཔྲལ་བར་བཞག་པ་ནམ་མཁའ་མཛོད་ཀྱི་ཕྱག་རྒྱ་བཅིངས་ནས། ངག་ཏུ། ཨོཾ་སརྦ་བིད་ཅེས་སོགས་ལན་གསུམ་བརྗོད་ཅིང། ཡིད་ལ་སྔགས་དོན་ལྟར་མཆོད་རྫས་རྣམས་
ཁྱད་ཆོས་གསུམ་ལྡན་དུ་གྱུར་པས་ནམ་མཁའི་དབྱིངས་ཁྱབ་པར་བསམ་མོ། །སྔགས་དོན་ནི། ཨོཾ་ནི་རྡོ་རྗེ་གསུམ་དབྱེར་མེད་པ་མཚོན་བྱེད། སརྦ་བིད་ནི་ཐམས་ཅད་རིག་པ་སྟེ། རྡོ་རྗེ་གསུམ་དབྱེར་མེད་ཅིང་
ཆོས་ཐམས་ཅད་མངོན་སུམ་དུ་རིག་པའི་ཡེ་ཤེས་ནི། མཆོད་རྫས་རྣམས་ཀྱི་ངོ་བོའི་ཁྱད་པར་དང། པཱུ་ར་པཱུ་ར་ནི་རྫོགས་པ་རྫོགས་པ། སཱུ་ར་སཱུ་ར་ནི་མཛེས་པ་མཛེས་པ་སྟེ། ལྷ་དང་མིའི་ལོངས་སྤྱོད་ཡོངས་
རྫོགས་ཚང་ཞིང་མདོག་དང་དབྱིབས་མཛེས་པ་ནི་མཆོད་རྫས་རྣམས་ཀྱི་རྣམ་པའི་ཁྱད་པར་དང། ཨཱ་ཝ་རྟ་ཡ་ཨཱ་ཝ་རྟ་ཡ་ནི། ཀུན་ཏུ་འཕེལ་བ་ཀུན་ཏུ་འཕེལ་བ། ཧོཿ་ནི་མཉེས་པའི་ས་བོན་ཏེ། མཆོད་
རྫས་རྣམས་ལོངས་སྤྱད་པས་མཆོད་ཡུལ་གྱི་དབང་ཤེས་དང་ཡིད་ཤེས་ལ་བདེ་བ་ཆེན་པོ་ཀུན་ཏུ་འཕེལ་བས་མཉེས་པར་བྱེད་པ་ནི་བྱེད་ལས་ཀྱི་ཁྱད་པར་རོ། །བཛྲ་ནི་རྡོ་རྗེ། སྥ་ར་ཎ་ནི་འཕྲོ་བ། ཁ་
ནི་ནམ་མཁའི་ས་བོན་ཏེ། རྡོ་རྗེ་བདེ་སྟོང་གི་ངོ་བོའི་མཆོད་རྫས་རྣམས་ནམ་མཁའ་གང་བར་འཕྲོ་བའི་དོན་ནི། །དེ་ནས་སྐྱབས་འགྲོ་སེམས་བསྐྱེད་ནི། གོང་དུ་གསོ་སྦྱོང་གི་སྡོམ་པ་ལེན་ཡུལ་དུ་གསོལ་

[009B] རང་དང་མཐའ་སྐོར་དུ་གནས་པའི་མ་རྒན་སེམས་ཅན་ཐམས་ཅད་འཁོར་བ་སྤྱི་དང་ཁྱད་པར་ངན་འགྲོའི་
སྡུག་བསྔལ་གྱིས་མནར་བ་ལ་འཇིགས་ཤིང་སྙིང་རྗེ་བའི་བློ་དང། མདུན་གྱི་སྐྱབས་ཡུལ་རྣམས་མཁྱེན་བརྩེ་ནུས་གསུམ་དང་ལྡན་པས་འཇིགས་པ་དེ་ལས་སྐྱོབ་པའི་ནུས་མཐུ་ཡོད་པར་ཡིད་ཆེས་ཀྱི་དང་
པ་བརྟན་པོ་དང་བཅས་ཏེ། རང་གཞན་ཐམས་ཅད་ཀྱིས་སྐྱབས་འགྲོ་བྱེད་པར་བསམས་ལ། སངས་རྒྱས་ཆོས་དང་ཞེས་སོགས་ཚིག་རྐང་གཉིས་ལན་གསུམ་བྱ་སྟེ། དེ་ཡང་སངས་རྒྱས་ཞེས་པའི་ཚེ་བླ་མ་ཡི་
དམ་སངས་རྒྱས་རྣམས་སྐྱབས་སྟོན་པ་པོ་དང། ཆོས་དང་ཞེས་པའི་ཚེ་སྐྱབས་ཡུལ་རྣམས་ཀྱི་ཐུགས་རྒྱུད་ཀྱི་ལུང་དང་རྟོགས་པའི་ཆོས་རྣམས་སྐྱབས་དངོས་དང། ཚོགས་ཀྱི་མཆོག་རྣམས་ཞེས་པའི་
ཚེ་བྱང་སེམས་ཉན་རང་མཁའ་འགྲོ་ཆོས་སྲུང་རྣམས་སྐྱབས་སྒྲུབ་པའི་ཟླ་གྲོགས་སུ་བྱང་ཆུབ་མ་ཐོབ་ཀྱི་བར་དུ་འཛིན་པར་ཁས་ལེན་པ་ཉིད་སྐྱབས་འགྲོའི་གནང་མཐར་ཐུག་པ་ཡིན་ནོ། །དེ་ནས་བདག་
གིས་སྦྱིན་པ་བཏང་བ་དང། སོགས་སྒྲས་བསྟན་པ་ཚུལ་ཁྲིམས་བསྲུངས་པ་དང། ཐོས་བསམ་སྒོམ་གསུམ་བགྱིས་པའི་བསོད་ནམས་ཇི་སྙེད་རང་རྒྱུད་ལ་ཡོད་པའི་མཐུ་དང་ནུས་པ་ལ་བརྟེན་ནས་

[010A]༄༅། །མ་རྒན་འགྲོ་བ་སེམས་ཅན་ཐམས་ཅད་ལ་གནས་སྐབས་དང་མཐར་ཐུག་གི་ཕན་བདེ་བསྐྱེད་པའི་ཕྱིར་དུ། སངས་རྒྱས་ཀྱི་གོ་འཕང་མྱུར་དུ་འགྲུབ་པར་ཤོག་ཅིག་སྙམ་དུ། བདག་
གིས་སྦྱིན་སོགས་ཞས་སོགས་ཚིག་རྐང་གཉས་ལན་གསུམ་བརྗོད་དོ། །དེ་ལྟར་སྐྱབས་འགྲོ་ནི། བསྟན་པ་ལ་འཇུག་པའི་སྒོ་དང། སེམས་བསྐྱེད་ནི་ཐེག་ཆེན་ལ་འཇུག་པའི་སྒོ་ཡིན་ཅིང། སྐྱབས་
འགྲོའི་སྐབས་སུ་སྐྱེས་བུ་ཆུད་འབྲིང་དང། སེམས་བསྐྱེད་ཀྱི་སྐབས་སུ་སྐྱེས་བུ་ཆེན་པོའི་ལམ་གྱི་གནད་འགག་འདུ་བས་གལ་ཆུང་དུ་མ་སོང་བ་དགོས་སོ། །དེ་ནས་ཚོགས་ཞིང་མཆོད་པ་ནི། སྐྱབས་
ཡུལ་རྣམས་མཐའ་ནས་རིམ་བཞིན་འོད་དུ་ཞུ་ནས་བླ་མ་ཐུགས་རྗེ་ཆེན་པོ་ལ་ཐིམ། བླ་མ་ཐུགས་རྗེ་ཆེན་པོ་འོད་དཀར་པོའི་རྣམ་པར་ཞུ་ནས་རང་ལ་ཐིམ། རང་ཡང་སྟོད་སྨད་ནས་རིམ་གྱིས་འོད་དུ་ཞུ་
ནས་སྙིང་གའི་ཐང་དུ་སྒྲིབ་གཉིས་དང་ལྷན་ཅིག་སྟོང་ཡལ་དུ་སོང་ནས་ཡེ་ཤེས་ཆོས་སྐུ་མངོན་དུ་གྱུར་པར་བསམ། དེའི་ནང་ལས་པད་དཀར་ཟླ་བའི་དཀྱིལ་འཁོར་གྱི་སྟོང་དུ་སྐད་ཅིག་གིས་རང་
ཉིད་ཐུགས་རྗེ་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་དང་གཡོན་ཆོས་འཆད་ཀྱིས་པདྨ་དཀར་པོའི་ཡུ་བ་བསྣམས་པ། རིན་པོ་ཆེའི་རྒྱན་དང་དར་གྱི་ན་

[010B] ཞབས་གཉིས་མཉམ་པར་བཞེངས་པའི་རྣམ་པར་ལམ་གྱིས་གསལ་བའི་ཐུགས་ཀར་ཟླ་བའི་སྟེང་དུ་ཧྲཱི་ཡིག་དཀར་པོ་རིང་ཆ་ཚེག་དྲག་དང་བཅས་པ། དེ་ལས་འོད་ཟེར་དམར་པོ་ལྕགས་
ཀྱུ་ལྟ་བུ་དཔག་ཏུ་མེད་པ་འཕྲོས་པས། རང་བཞིན་གྱི་གནས་ནས་བླ་མ་ཐུགས་རྗེ་ཆེན་པོ་ལ་ཚོགས་ཞིང་རྣམས་ཀྱིས་བསྐོར་བ་སྤྱན་དྲངས་པར་བསམས་ལ། ལག་པའི་མཁྲིག་མ་གཉིས་བསྣོལ་ཏེ་
མཛུབ་མོ་གཉིས་ལྕགས་ཀྱུ་ལྟར་བཀུག་པ་དང་མཉམ་དུ་མཐེ་བོང་དང་གུང་མོས་སེ་གོལ་གཏོག་པ་རྡོ་རྗེ་བསྡུ་པའི་ཕྱག་རྒྱ་དང། ཨོཾ་བཛྲ་ས་མཱ་ཛཿ་ཞེས་རྡོ་རྗེ་བསྡུ་བའི་སྔགས་བརྗོད་པར་བའོ། །སྔགས་
དོན་ནི་བུ་སྟོན་རྗེས། བཛྲ་ནི་རྡོ་རྗེ་སྟེ། དེ་བཞིན་གཤེགས་པ་རྣམས་སོ། །ས་མཱ་ཛཿ་ནི་འདུས་པ་སྟེ། དེ་བཞིན་གཤེགས་པ་ཐམས་ཅད་འདུས་ཤིག་པའོ། ཞེས་གང་གསུངས་པ་ལྟར་རོ། །དེ་ནས་རང་གི་
མདུན་དུ་རིན་པོ་ཆེའི་ས་གཞིའི་སྟེང་དུ་འོ་མའི་རྒྱ་མཚོ་ཆེན་པོའི་དཀྱིལ་པུ་པདྨའི་སྡོང་པོ་ཡངས་ཤིང་རྒྱ་ཆེ་བ་འདབ་མ་སྟོང་དང། པད་རིམ་ལྔ་དང་ལྡན་པ་སྟེང་རིམ་བཞིན་རྒྱ་ཇེ་ཆུང་དང་དཔངས་ཇེ་
མཐོར་སེད་པའི་སྟེང་མ་པད་འདབ་བཞི་པ་ལྟེ་བ་དང་བཅས་པ། ལྟེ་བར་ཟླ་གདན་ལ་བླ་མ་ཐུགས་རྗེ་ཆེན་པོ་བཅུ་གཅིག་ཞལ། འདབ་མ་བཞི་ལ་དེ་བཞིན་གཤེགས་པ་རིགས་བཞི། སྟེང་གི་ནམ་མཁར་

[011A]༄༅། །སྤྲིན་གསེབ་ཏུ་རྩ་བརྒྱུད་ཀྱི་བླ་མ། པད་རིམ་གཉིས་པར་ཡི་དམ་རྒྱུད་སྔོ་བཞི། གསུམ་པར་དུས་གསུམ་གྱི་སངས་རྒྱས། བཞི་པར་བྱང་སེམས་ཉན་རང། ལྔ་པར་མཁའ་འགྲོ་
ཆོས་སྐྱོང་རྣམས་དགྱེས་བཞིན་དུ་བཞུགས་པར་བསམ་མོ། །དེ་ནས་ཤེས་ཤིང་སྤྲོས་པ་ལ་དགའ་ན། བཟང་སྤྱོད་སྨོན་ལམ་ནས་འབྱུང་བའི་ཡན་ལག་བདུན་པ་བྱ་སྟེ། ཚིག་དོན་ནི། བདག་གིས་རྣམ་
བཤད་ཕན་བདེའི་ལམ་སྟོན་དུ་བྲིས་ཟིན་པ་ལྟར་རོ། །དེའི་མཆོད་པའི་ཡན་ལག་རྫོགས་ནས་བཤགས་པའི་ཡན་ལག་ལམ་སླེབས་པའི་བར་དེར་མཎྜལ་ཇི་ལྟར་ནུས་པ་ཕུལ་ལ་ཚོགས་གསོག་པ་ལ་
རྩལ་འདོན་བྱ་སྟེ། དམིགས་རིམ་ཇི་ལྟར་བྱ་ཚུལ་རྣམས་ནི་འཁྲིད་ཡིག་བསོད་ནམས་ཀྱི་ཆུ་གཏེར་ན་གསལ་བར་ཡོད་དོ། །དེ་ནས་ལྟུང་བཤགས་བརྐྱངས་ཕྱག་དང་སྦྲགས་པ་བདུན་ནམ་ཉེར་གཅིག་
ཙམ་བརྗོད་ལ་སྡིག་སྒྲིབ་སྦྱོང་བ་ལ་རྩལ་འདོན་བྱ་སྟེ། དེ་བཞིན་གཤེགས་པ་རྣམས་ཀྱི་སྐུ་མདོག་ཕྱག་མཚན་དང་མཚན་གྱི་ཕན་ཡོན་དང་ཞིང་ཁམས་གང་དུ་བཞུགས་པ་སོགས་ནི། བདག་གིས་
བསྡེབས་པའི་བསྟོད་ཚིག་གངྒའི་ཆུ་རྒྱུན་དུ་ཡོད་ལ། ཚིག་དོན་རྒྱས་པར་ནི། མཁས་གྲུབ་སངས་རྒྱས་ཡེ་ཤེས་ཀྱི་ཊཱིཀྐ་མཐོང་བ་དོན་ལྡན་སོགས་ན་བཞུགས་པ་ལས་བཙལ་བར་བྱ་ལ། བསྡུས་

[011B] རང་གི་ལུས་དཔག་ཏུ་མེད་པར་སྤྲུལ་པ་རེ་རེའི་མཐར་མང་སེམས་ཅན་ཐམས་ཅད་ཡོད་པར་མས་ནས་ཕྱག་འཚལ་ཞིང་བསྟོད་དབྱངས་བརྗོད་པར་བསམས་ལ། ན་མོ་གུ་རུ་ཞེས་སོགས་
བརྗོད་དོ། །སྔགས་དོན་ནི། ན་མོ་ནི་ཕྱག་འཚལ་ལོ། །གུ་རུ་ནི་བླ་མ། བྷྱ་ནི་རྣམས་ལ་སྟེ། བླ་མ་རྣམས་ལ་ཕྱག་འཚལ་ལོ། །ཞེས་པའོ། །དེ་ཡང་བླ་མ་ཐུགས་རྗེ་ཆེན་པོ་དང་དེའི་སྟེང་གི་རྩ་བརྒྱུད་ཀྱི་བླ་མ་
ཐམས་ཅད་ལ་འཚལ་བ་ཡིན་པས་ཚིག་ཉུང་ཡང་དོན་རྒྱ་ཤིན་ཏུ་ཆེའོ། །ཡང་ན་མ་ནི་ཕྱག་འཚལ་ལོ། །ཨཱ་རྱ་ནི་འཕགས་པ། ལོ་ཀེ་ཤྭེ་ར་ནི་འཇིག་རྟེན་དབར་ཕྱུག་ས་པ་རི་ཝཱརེ་བྷྱ་ནི་འཁོར་དང་བཅས་པ་
རྣམས་ལ་སྟེ། འཕགས་པ་འཇིག་རྟེན་དབང་ཕྱུག་འཁོར་དང་བཅས་པ་རྣམས་ལ་ཕྱག་འཚལ་ལོ། ཞེས་པའོ། །འདི་ཡང་བླ་མ་འཕགས་པ་འཇིག་རྟེན་དབང་ཕྱུག་དང། དེའི་འཁོར་རིགས་བཞི། ཡི་དམ་
སངས་རྒྱས་བྱང་སེམས་ཉན་རང་མཁའ་འགྲོ་ཆོས་སྲུང་ཐམས་ཅད་ལའོ། །དེ་ནས་ཨོཾ་གུ་རུ་ཨཱརཡ་ཞེས་སོགས་བརྗོད་ནས་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། སྔགས་དོན་ནི། ཨོཾ་ནི་
རྡོ་རྗེ་གསུམ་མཚོན་བྱེད། གུ་རུ་ནི་བླ་མ། ཨཱ་རྱ་ལོ་ཀེ་ཤྭ་ར་ནི་འཕགས་པ་འཇིག་རྟེན་དབང་ཕྱུག་ས་པ་རི་ཝ་ར་ནི་འཁོར་དང་བཅས་པ། ཨརྒྷཾ་ནི་མཆོད་ཡོན། པཱ་དྱཾ་ནི་ཞབས་བསིལ། པུཥྤེ་ནི་མེ་

[012A]༄༅། །ཏོག་མ། དྷཱུ་པེ་ནི་བདུག་སྤོས་མ། ཨཱ་ལོ་ཀེ་ནི་སྣང་གསལ་མ། གནྡྷེ་ནི་དྲི་ཆབ་མ། ནཻ་ཝི་དཡེ་ནི་ཞལ་ཟས་མ། ཤཔྟ་ནི་རོལ་མོའི་སྒྲ། པྲ་ཏཱི་ཙྪ་ནི་སོ་སོར་བཞེས། ཧཱུཾ་ནི་བདེ་སྟོང་གི་
ས་བོན། སཱཧཱ་ནི་གཞི་ཚུགས་ཏེ། རྗེ་སྟག་ལོས། ཆུ་གཉིས་མ་ནིང་གི་རྟགས་ལ་སི་མུ། ཉེར་སྤྱོད་ལྔ་མོ་རྟགས་ཤྲདྡྷཱ་ལ་བོད་སི། རོལ་མོ་ཕོ་རྟགས་རྐྱང་པ་ཡིན་པར་གསུངས། ཕྱག་རྒྱ་ནི། ཨོཾ་ཞེས་བརྗོད་པ་
དང་མཉམ་དུ་སྙིང་གའི་ཐད་ནས་སེ་གོལ་ཁ་ཕྱིར་བསྟན་ནས་བརྔབས་རྗེས་པད་ཀོར་སྔོན་དུ་འགྲོ་བས། མཆོད་པ་རང་རང་གི་མིང་སྔགས་ཀྱི་ཚེ་སོ་སོའི་ཕྱག་རྒྱ་བདག་གིས་གསུར་འཁྲིད་མཐོང་བ་
དོན་ལྡན་དུ་བྲིས་ཟིན་པ་ལྟར་བཅས། ཧཱུཾ་སཱཧཱ། ཞེས་བརྗོད་པའི་ཚེ་ལག་པ་གཉིས་སྣོལ་ལ་སེ་གོལ་ཁ་ནང་དུ་ཕྱོགས་ནས་བརྡབ་པའི་ཕྱག་ལེན་ཡོད་པར་གསུངས་པས་མ་འཕྱུགས་པར་
བྱ༑ དམིགས་པ་ནི༑ རང་ཉིད་སྤྱན་རས་གཟིགས་སུ་གསལ་བའི་ཐུགས་ཀའི་ཧྲཱི་ཡིག་ལས་འོད་ཟེར་སྤྲོས་པའི་སྣེར་མཆོད་པའི་ལྷ་མོ་མཛེས་ཤིང་ལྟ་ན་སྡུག་པ་ཕྱག་ན་སྐབས་གང་ཡིན་གྱི་མཆོད་རྫས་
ཐོགས་པ་ནམ་མཁའི་ཁྱོན་གང་བ་སྤྲོས་ཏེ་ཚོགས་ཞིང་རེ་རེ་ལ་ཡང་ཡན་ལག་བརྒྱད་ལྡན་གྱི་མཆོད་ཡོན་ཞལ་དང། དག་བྱེད་ཀྱི་ཞབས་བསིལ་ཞབས་དང། ལྷ་རྫས་ཀྱི་མེ་ཏོག་སྣ་ཚོགས་པའི་འཕྲེང་བ་

[012B] ལྷན་སྐྱེས་དང་སྦྱར་བྱུང་གི་བདུག་སྤོས་ཤངས་དང། མུན་སེལ་རྩི་བཅུད་ཀྱི་མར་མེ་སྤྱན་དང། བསིལ་སྨན་གྱིས་བསྒོས་པའི་དྲི་ཆབ་ཐུགས་ཀ་དང། རོ་མཆོག་བརྒྱ་ལྡན་གྱི་ཞལ་ཟས་ལྗགས་དང།།
འབུད་དཀྲོལ་རྡུང་རྒྱུད་ཀྱི་རོལ་མོའི་སྒྲ་དབྱངས་སྙན་རྣམས་ལ་ཕུལ་བས་ཟག་མེད་ཀྱི་བདེ་བས་མཉེས་པར་མོས་ནས་ལྷ་མོ་རྣམས་རང་གི་ཐུགས་ཀའི་ཧྲཱི་ཡིག་ལ་བསྡུ། མེ་ཏོག་མ་དཀར་མོ། བདུག་སྤོས་མ་སྔོན་
མོ༑ མར་མེ་མ་དཀར་མོ། དྲི་ཆབ་མ་ལྗང་གུ། ཞལ་ཟས་མ་སེར་མོར་རྒྱལ་སྲས་ཐོགས་མེད་བཟང་པོའི་འདི་ཁའི་སྒྲུབ་ཐབས་སུ་བཤད་ཀྱང་གཞན་རྣམས་ལ་གསལ་ཁ་མི་སྣང་ངོ། །དེ་ནས། དཀོན་མཆོག་
གསུམ་ལ་བདག་སྐྱབས་མཆི། ཞེས་པས་སྡོམ་པ་ཐམས་ཅད་ཀྱི་རྟེན་དུ་གྱུར་པའི་སྐྱབས་འགྲོའི་ཡན་ལག་དང། སྡིག་པ་ཐམས་ཅད་སོ་སོར་བཤགས། ཞེས་པས་བྱང་ཆུབ་ཀྱི་སེམས་རྒྱུད་ལ་སྐྱེ་བའི་
འགལ་རྐྱེན་སྡིག་པ་བཤགས་པའི་ཡན་ལག་དང། འགྲོ་བའི་དགེ་ལ་རྗེས་ཡི་རང། ཞེས་པས་བྱང་ཆུབ་ཀྱི་སེམས་རྒྱུད་ལ་སྐྱེ་བའི་མཐུན་རྐྱེན་ཚོགས་གསོག་པའི་ཡན་ལག་དང། སངས་རྒྱས་བྱང་ཆུབ་
ཡིད་ཀྱིས་བཟུང། ཞེས་པས་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པར་འདོད་པའི་སྨོན་པ་བྱང་ཆུབ་ཀྱི་སེམས་དང། དེའི་ཕྱིར་དུ་ཐུགས་རྗེ་ཆེན་པོའི་རྣལ་འབྱོར་བསྒོམ་པར་བྱའོ་སྙམ་པའི་

[013A]༄༅། །འཇུག་པ་བྱང་ཆུབ་ཀྱི་སེམས་བསྐྱེད་པའི་ཡན་ལག་རྣམས་སོ་སོར་དམིགས་ཕྱེད་པར་བྱས་ལ། གུར་ནས་འབྱུང་བའི་རྒྱུན་བཤགས་འདི་ལན་གསུམ་ནན་ཏན་དུ་བྱ། དེ་ལྟར་
རྒྱུན་བཤགས་ནས་བསྟན་པའི་ཡན་ལག་བཞིའི་སྟེང་དུ་གོང་གི་ཕྱག་དང་མཆོད་པའི་ཡན་ལག་གཉིས། མཇུག་ཏུ་ཚད་མེད་ཀྱི་ཡན་ལག་བཅས་བསྣན་ཏེ་ཡན་ལག་བདུན་པའི་ཐ་སྙད་བྱེད་པ་ཡང་
སྣང་བས། རྒྱལ་སྲས་ཆེན་པོའི་སྒྲུབ་ཐབས་ལས། དེ་ནས། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་སྙམ་པའི་བྱམས་པ་དང། སྡུག་བསྔལ་དང་བྲལ་བར་གྱུར་ཅིག་སྙམ་པའི་སྙིང་
རྗེ་དང། བདེ་བ་དང་མི་འབྲལ་བར་གྱུར་ཅིག་སྙམ་པའི་དགའ་བ་དང། ཆགས་སྡང་མེད་པར་གྱུར་ཅིག་སྙམ་པའི་བཏང་སྙོམས་ཏེ་ཚད་མེད་བཞི་དྲག་ཏུ་བསྒོམ། ཞེས་གང་གསུངས་པ་ལྟར། མ་
ཆད་པར་བྱས་ན་ལེགས་པར་གོའོ། །ཡང་ཁ་ཅིག་གི་འདོད་པ་ལྟར་གསག་སྦྱང་རྒྱས་བསྡུས་གཉིས་ཀ་བྱ་བར་འདོད་ན། དང་པོར། ན་མོ་གུ་རུ་བྷྱ་ཞེས་སོགས་ཀྱིས་ཕྱག་བྱ། དེ་ནས། ཇི་སྙེད་སུ་དག་
ཅེས་པ་ནས། བདེ་བར་གཤེགས་པ་ཐམས་ཅད་བདག་གིས་བསྟོད། ཅེས་པའི་བར་གྱིས་ཕྱག་བྱ། དེ་ནས་མཆོད་འཕྲེང་ཚིགས་བཅད་དང་བཅས། ཨོཾ་གུ་རུ་ཨཱརྱ་ཞེས་སོགས་ཀྱིས་མཆོད། དེ་
[013B] མེ་ཏོག་དམ་པ། ཞེས་པ་ནས། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ཞེས་པའི་བར་གྱིས་མཆོད། དེ་ནས་མཎྜལ་ཕུལ་རྗེས་སྡོམ་གསུམ་སོ་སོའི་བཤགས་པ། སྤྱི་བཤགས། ལྟུང་བཤགས་
སོགས་བྱ། དེ་ནས། འདོད་ཆགས་ཞེ་སྡང། ཞེས་པ་ནས། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ཞེས་པའི་བར་གྱིས་ཡན་ལག་ལྷག་མ་རྣམས་བྱ། དེ་ནས། དཀོན་མཆོག་གསུམ་ལ་ཞེས་སོགས་རྒྱུན་
བཤགས་དང། སེམས་ཅན་ཐམས་ཅད་ཅེས་སོགས་ཚད་མེད་བཞི་རྣམས་བྱ་བ་ཡིན་ནོ།།    ༈    །གཉིས་པ་དངོས་གཞིའི་ཆོ་ག་ལ་གཉིས། བདག་བསྐྱེད་བསྒོམ་པ་དང། མདུན་བསྐྱེད་བསྒྲུབ་པའོ། །དང་པོ་ནི་
ཨོཾ་སྭ་བྷཱ་ཝ་ཞེས་སོགས་ཀྱིས་ཆོས་ཐམས་ཅད་སྟོང་པ་ཉིད་དུ་བསྒོམས་ནས་མ་དག་པའི་སྣང་ཞེན་སྦྱང་བར་བྱ་སྟེ། དེ་ཡང་སྣང་བ་བསྡུས་པའི་སྟོང་སང་ཙམ་གྱིས་མི་ཆོག་པས་རང་བཞིན་མེད་རྟོགས་
ཀྱི་ལྟ་ཐོག་ཏུ་བཞག་ནས། ཡེ་ཤེས་ཆོས་སྐུའི་ང་རྒྱལ་དང་བཅས་བསྒོམ་དགོས་པར་སྔགས་དོན་གྱིས་ཀྱང་སྟོན་ཏེ། ཨོཾ་ལ་ཡི་གེ་ཕྲལ་ན་ཨ་ཨུ་མ་གསུམ་ཡོད་པས། གོང་གི་ཚོགས་ཞིང་མཆོད་པའི་
སྐབས་ཀྱི་མཆོད་ཡུལ། མཆོད་རྫས། མཆོད་མཁན་གསུམ་མཚོན། སྭ་བྷཱ་ཝ་ནི་རང་བཞིན་དང། ཤུདྡྷ་ནི་དག་པ་སྟེ། མཆོད་ཡུལ་མཆོད་རྫས་མཆོད་མཁན་གསུམ་ལ་རང་བཞིན་དག་པ་སྟེ་མེད་

[014A]༄༅། །པར་སྟོན། སརྦ་ནི་ཐམས་ཅད། དྷ་རྨ་ནི་ཆོས། སྭ་བྷཱ་ཝ་ནི་རང་བཞིན། ཤུདྡྷ་ནི་དག་པ་སྟེ། ཆོས་ཐམས་ཅད་ལ་རང་བཞིན་མེད་པར་སྟོན། ཨ་ཧཾ་ནི་ངའོ་ཞེས་ང་རྒྱལ་འཛིན་དགོས་
པར་སྟོན་པ་ཡིན་པས། མདོར་ན། མཆོད་ཡུལ་ཚོགས་ཞིང་གི་ལྷ་རྣམས་དང། མཆོད་རྫས་ཆུ་གཉིས་ཉེར་སྤྱོད་སོགས་དང། མཆོད་མཁན་རང་ཉིད་དང། དེ་དག་ལས་གཞན་པའི་ཆོས་ཐམས་ཅད་
མིང་དང་རྟོག་པས་བཏགས་པ་ཙམ་མ་གཏོགས་རང་བཞིན་གྱིས་གྲུབ་པ་རྡུལ་ཙམ་ཡང་མེད་པར་མངོན་སུམ་དུ་རྟོགས་པའི་ཡེ་ཤེས་ཆོས་སྐུ་དེ་ངའོ་སྙམ་དུ་བསྒོམ་པར་བྱའོ། །དེ་ནས་སྟོང་པའི་ངང་
ལས་ཞེས་སོགས་ཀྱིས་ཆོས་སྐུ་ལས་མ་གཡོས་པའི་ངང་ལས་སེམས་ཅན་གྱི་དོན་དུ་གཟུགས་སྐུར་བཞེངས་པའི་མོས་པ་བྱེད་པ་སྟེ། སྟོད་སང་དེའི་ངང་ལས་བཾ་ཡིག་ལྗང་གུ་ཞིག་ཐོལ་གྱིས་
བྱུང༑ དེ་འོད་དུ་མེད་གྱིས་ཞུ་བ་ལས་སྣ་ཚོགས་པདྨ་འདབ་མ་བརྒྱད་པ་ཡུ་བ་དང་བཅས་པ། ལྟེ་བ་ལྗང་གུ། གསེར་སེར་པོ། ཕྱོགས་བཞིའི་འདབ་མ་དམར་པོ། ཤར་ལྷོ་དང་ནུབ་བྱང་གི་འདབ་མ་
སེར་པོ། ལྷོ་ནུབ་ཀྱི་འདབ་མ་ལྗང་གུ། བྱང་ཤར་གྱི་འདབ་མ་སྔོན་པོ་ཅན་ཞིག་ཐོལ་གྱིས་བྱུང། དེའི་ལྟེ་བར་ཨ་ཡིག་དཀར་པོ་ཞིག་བྱུང་བ་འོད་དུ་ཞུ་བ་ལས་ཟླ་བའི་དཀྱིལ་འཁོར་སྐྱ་ཁྱིལ་ལེ་བཤེལ་

[014B] པདྨའི་ལྟེ་བ་དང་རྒྱ་ཁྱོན་མཉམ་པ་ཞིག་བྱུང། དེའི་སྟེང་དུ་ཡི་གེ་ཧྲཱི་དཀར་པོ་རིང་ཆ་ཚིག་དྲག་དང་བཅས་པ། འོད་ཟེར་འཕྲོ་ཞིང་རང་སྒྲ་སྒྲོག་པ་ཞིག་ཐོལ་གྱིས་བྱུང་བ་ལ་རང་
སེམས་ཞུགས་པ་བཞིན་དུ་བྱས་ཏེ་གསུང་དབྱངས་ཡན་ལག་དྲུག་ཅུའི་ངོ་བོར་མོས་ནས་ང་རྒྱལ་བྱ། དེ་ནས་ཧྲཱི་ཡིག་དེ་ཉིད་འོད་དུ་ཞུ་བ་ལས་རང་ཉིད་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ། ཕྱག་
སྟོང་སྤྱན་སྟོང་དང་ལྡན་པ། ཕྱག་མཚན་ན་བཟའ་རྒྱན་དང་བཅས་པ་ཞིག་ཏུ་སྐད་ཅིག་གིས་ལམ་གྱིས་བསྐྱེད་ནས། མངོན་རྟོགས་རྣམས་རིམ་པ་བཞིན་དུ་གསལ་གདབ་པར་བྱའོ། །དེ་ཡང་སྐུ་མདོག་དཀར་པོ་ལང་
ཚོ་དར་ལ་བ་བཅིང་འོད་ཟེར་དམར་སྐྱ་འཕྲོ་བ། རབ་དགའ་ནས་ཀུན་ཏུ་འོད་ཀྱི་བར་གྱི་ས་རྣམས་ཡོངས་སུ་རྫོགས་པར་མཚོན་པའི་ཞལ་བཅུ་གཅིག་དང་ལྡན་པའི་འོག་མ་གསུམ་མགྲིན་པ་དང་དབུ་ཐོད་གཅིག་ལ་
སྙན་ཚུན་སོ་སོར་གསལ་བའི་རྩ་ཞལ་དཀར་པོ། གཡས་ཞལ་ལྗང་གུ། གཡོན་ཞལ་དམར་པོ། དེའི་སྟེང་གི་ཞལ་གསུམ་ཡང་གྱེས་ལུགས་སྔར་ལྟར་གྱི་དབུས་ཞལ་ལྗང་གུ། གཡས་ཞལ་དམར་པོ་
གཡོན་ཞལ་དཀར་པོ། དེའི་སྟེང་གི་ཞལ་གསུམ་ཡང་གྱེས་ལུགས་སྔར་ལྟར་གྱི། དབུས་ཞལ་དམར་པོ། གཡས་ཞལ་དཀར་པོ། གཡོན་ཞལ་ལྗང་གུ། དཀར་པོ་གསུམ་ཞི་ཞིང་འཛུམ་པའི་ཉམས་

[015A]༄༅། །དང་ལྡན་པའི་ཞི་པའི་ཞལ། ལྗང་གུ་གསུམ་བརྗིད་ཅིང་བཞད་པའི་ཉམས་དང་ལྡན་པའི་རྒྱས་པའི་ཞལ། དམར་པོ་གསུམ་སྒེག་ཅིང་ཆགས་པའི་ཉམས་དང་ལྡན་པའི་དབང་
གི་ཞལ། ཐམས་ཅད་ཀྱང་དཀྱུས་རིང་གི་སྤྱན་དང་གནག་སྣུམ་གྱི་དབུ་སྐྲ་ཅན། དེའི་སྟེང་ན་ཁྲོ་ཞིང་གཏུམ་པའི་ཉམས་དང་ལྡན་པའི་དྲག་པོའི་ཞལ་ནག་པོ། མཆེ་བ་གཙིགས་ཤིང་ལྗགས་འདྲིལ་བ། དམར་
ལ་ཟླུམ་པའི་སྤྱན་གསུམ་དང་ལྡན་ཅིང་ཁྲོ་གཉེར་བསྡུས་པ། སྨིན་མ་དང་སྨ་ར་དང་རལ་པ་དམར་སེར་གྱེན་དུ་སྒྲེང་བ། དེའི་སྤྱི་བོར་མགུལ་པ་རང་བཅས་པའི་འོད་དཔག་མེད་ཀྱི་ཞལ་དམར་པོ་ཚངས་
པར་སྤྱོད་པའི་ཆ་ལུགས་ཅན་གཙུག་ཏོར་གྱིས་མཚན་པ། འཁོར་ལོས་བསྒྱུར་བའི་རྒྱལ་པོ་སྟོང་མཚོན་པའི་ཕྱག་སྟོང་ནི། གཡས་གཡོན་གྱི་སོག་པའི་དཀར་ཡོལ་ཁ་རེ་རེ་ནས་མདུན་རྒྱབ་སྟེང་འོག་
གི་རིམ་པས་ཐོན་པའི་མདུན་ཕྱག་བཞི་བཞིའི་དང་པོ་གཉིས་ཐུགས་ཀར་ཐལ་མོ་ཁོང་སྟོང་དུ་སྦྱར་བས་རང་གིས་བདེ་ཆེན་ཆོས་སྐུ་མངོན་དུ་མཛད་པ་དང་ཕྱོགས་བཅུའི་རྒྱལ་བ་རྣམས་ཀྱི་ཐུགས་རྗེ་བསྐུལ་
བ་མཚོན། གཉིས་པ་གཉིས་གྱེན་དུ་སྒྲེང་བས་གཡས་པས་ནོར་བུ་ཆུ་ཤེལ་གྱི་འཕྲེང་བ་དང། གཡོན་པས་པདྨ་དཀར་པོའི་ཡུ་བ་འཛིན་པས་སེམས་ཅན་རྣམས་འདྲེན་པའི་སླད་དུ་འཁོར་བའི་གནས་སུ་

[015B] གསུམ་པ་གཉིས་འཐུར་དུ་བརྐྱང་པའི་གཡས་པའི་མཆོག་སྤྱིན་གྱི་ཕྱག་རྒྱ་ལས་བདུད་རྩི་འབབ་པས་ཡི་དྭགས་ཀྱི་བཀྲེས་སྐོམ་སེལ་བ་དང། གཡོན་
པས་བདུད་རྩིས་གང་བའི་གསེར་གྱི་རིལ་བ་སྤྱི་བླུགས་འཛིན་པས་སེམས་ཅན་རྣམས་ལ་ཡོན་ཏན་གྱི་མཆོག་སྦྱིན་པ་དང་སྐྱོན་གྱི་དྲི་མ་འཁྲུང་པ་མཚོན། བཞི་པ་གཉིས་ཐད་ཀར་བརྐྱང་པའི་གཡས་པས་
གསེར་གྱི་འཁོར་ལོ་རྩིབས་སྟོང་པ་དང། གཡོན་པས་མདའ་གཞུ་འཛིན་པས་སེམས་ཅན་རྣམས་ལ་ཆོས་ཀྱི་འཁོར་ལོ་བསྐོར་ནས་ཐབས་ཤེས་ཟུང་འབྲེལ་གྱི་རྟོགས་པ་བསྐྱེད་པ་མཚོན། གཡས་གཡོན་གྱི་
མདུན་ཕྱག་བཞི་པོ་དེའི་རྒྱབ་ཏུ་བཅུ་དྲུག་རེ། དེའི་རྒྱབ་ཏུ་དོན་གཉིས་རེ། དེའི་རྒྱབ་ཏུ་གྱ་བཞི་རེ། དེའི་རྒྱབ་ཏུ་གོ་དྲུག་རེ། དེའི་རྒྱབ་ཏུ་བརྒྱ་བརྒྱད་རེ། དེའི་རྒྱབ་ཏུ་བརྒྱ་ཉི་ཤུ་རེ་སྟེ་ཕྱག་ལྷག་མ་དགུ་བརྒྱ་དང་དགུ་
བཅུ་རྩ་གཉིས་པོ་ཐམས་ཅད་འཇམ་ཞིང་མཆོག་སྦྱིན་གྱི་ཕྱག་རྒྱ་མཛད་པ། ཕྱག་རྣམས་ཡར་དབུའི་གཙུག་ཏོར་དང་མར་པུས་མོའི་ལྷ་ང་ལས་མི་འདའ་ཞིང། ཕྱག་མཐིལ་ན་སངས་རྒྱས་སྟོང་གི་ཡེ་ཤེས་མཚོན་
པའི་ཞི་བའི་སྤྱན་རེ་ཡོད་པ། ཡིད་དུ་འོང་བའི་ཞབས་གཉིས་འགྲོ་བའི་དོན་ལ་མཉམ་པའི་སྟངས་སྟབས་ཀྱིས་བཞེད་གནས་བཞུགས་པ། ངོ་ཚ་ཁྲེལ་ཡོད་མཚོན་པའི་ལྷ་རྫས་ཀྱི་དར་གྱི་སྟོད་གཡོགས་སམ་

[016A]༄༅། །གཤལ་དང། རས་བཟང་པོའི་ཤམ་ཐབས་མདུན་རྒྱབ་གཉིས་ལེབ་ཆགས་པ་ལ་སྟ་ཟུར་གཡས་གཡོན་གྱི་ཐང་དུ་སུལ་མང་པོ་ཡོད་པའི་ན་བཟའ་གསོལ་ཞིང། སྙིང་རྗེ་མཚོན་
པའི་རི་དྭགས་ཀྲྀཥྞ་ས་རའི་པགས་པ་མགོ་དང་སུག་བཞི་མ་ཉམས་པས་ནུ་མ་གཡོན་པ་བཀབ་པ། ཁྲོ་ཞལ་ལ་ཐོད་སྐམ་ལྔའི་དབུ་རྒྱན་དང། རུས་པའི་རྣ་རྒྱན། ཞལ་འོག་མ་དགུ་ལ་དབུས་སུ་འོད་
དཔག་མེད་ཀྱིས་གཙོ་བོ་བྱས་པའི་རིགས་ལྔས་མཚན་པའི་རྩེ་ཕྲན་ལྔའི་དབུ་རྒྱན། རིན་པོ་ཆེ་གསེར་གྱིས་བསྡམས་པའི་སྣེ་མོར་མུ་ཏིག་གི་ཆུན་པོ་འཕྱང་བའི་སྙན་རྒྱན་ལ་སྙན་གོང་དུ་ཨུཏྤ་ལའི་
གདེངས་ཀ་དང་སྙན་རྒྱབ་ཏུ་དར་དཔྱངས་ཀྱིས་མཛེས་པ། རིན་པོ་ཆེ་སྣ་ཚོགས་ལས་བྱས་པའི་མགྲིན་པ་འཁོར་ཙམ་གྱི་མགུལ་རྒྱན། ཐུགས་ཀར་སླེབས་པའི་མུ་ཏིག་གི་སེ་མོ་དོ། ལྟེ་བར་སླེབས་པའི་རིན་
པོ་ཆེའི་དོ་ཤལ། ཕྱག་རྣམས་ཀྱི་དཔུང་པ་དང་མཁྲིག་མར་རིན་པོ་ཆེའི་ཕྱག་གདུབ། ཞབས་ཀྱི་ལོང་བུར་གསེར་གྱི་ཞབས་གདུབ་དྲིལ་གཡེར་གྱི་སྒྲ་སྒྲོག་པ། སྐུ་རྐེད་དུ་གསེར་གྱི་སྐ་རགས་བཅིངས་པ་
ནས་ནོར་བུའི་རྒྱན་དང་དྲ་བ་དྲ་ཕྱེད་ཞབས་རྟིང་གི་བར་དུ་སླེབས་པས་སྤྲས་པ་སྟེ། རིན་པོ་ཆེའི་རྒྱན་བརྒྱད་ཀྱིས་བརྒྱན་པ། སྐུ་སྣང་ལ་རང་བཞིན་མེད་པ་འཇའ་འོད་ལྟ་བུའི་རྩ་ཞལ་གྱི་དཔྲལ་བའི་ཐད་ཀྱི་

[016B] མགྲིན་པའི་ནང་དུ་གསུང་གི་ངོ་བོ་ཨཿ་དམར་པོ། ཐུགས་ཀའི་ནང་དུ་ཐུགས་ཀྱི་ངོ་བོ་ཧཱུཾ་སྔོན་པོས་མཚན་པ། ཐུགས་ཀའི་ཧཱུཾ་དེ་ལས་འོད་ཟེར་དམར་པོ་ལྕགས་ཀྱུ་
ལྟ་བུ་བ་སྤུའི་ལམ་ནས་ཕྱོགས་བཅུར་འཕྲོས་པས། རང་བཞིན་གྱི་གནས་ནས་ཕྱོགས་བཅུའི་སངས་རྒྱས་ཐམས་ཅད་བསྒོམས་པ་དང་འདྲ་བའི་ཡེ་ཤེས་པ་ཐུགས་རྗེ་ཆེན་པོ་ཞལ་བཅུ་གཅིག་པའི་རྣམ་
པར་སྤྱན་དྲངས་པར་བསམས་ལ། བྫྲ་ས་མཱ་ཛཿ་ཞེས་རྡོ་རྗེ་བསྡུ་བའི་སྔགས་རྒྱ་སྔར་བཞིན་བྱ། དེ་ནས་ཛཿ་ཞེས་པས་ཡེ་ཤེས་པ་རྣམས་གཅིག་ཏུ་འདུས་ནས་དམ་ཚིག་པའི་སྤྱི་བོར་མི་ཐོག་ཏུ་མི་བརྩེགས་
པ་ལྟར་དགུག་ཧཱུཾ་ཞེས་པས་དམ་ཚིག་པ་ལ་མེ་ལོང་གི་ངོས་ལ་གཟུགས་བརྙན་ཤར་བ་ལྟར་གཞུག་བཾ་ཞེས་པས་དམ་ཡེ་དབྱེར་མེད་དུ་ཆུ་ལ་ཆུ་འདྲེས་པ་ལྟར་བཅིང། ཧོཿ་ཞེས་པས་དམ་ཚིག་པ་ལ་ཡེ་
ཤེས་པ་མཉེས་ཤིང་དབང་དུ་གྱུར་པར་བསམ་སྟེ། དགུག་གཞུག་བཅིང་མཉས་ཀྱི་ཕྱག་རྒྱན། ཁུ་ཆུར་གཡོན་གྱི་མཐེ་ཆུང་དང། །གཡས་པའི་མཛུབ་སྦྲེལ་ལྕགས་ཀྱུ་སྟེ། །ཁུ་ཚུར་རྒྱབ་སྦྱར་ཞགས་མིག་ལྟར་
བྱས་པ་ཞགས་པའི་ཕྱག་རྒྱའོ། །མཐེ་ཆུང་མཛུབ་མོ་ཕན་ཚུན་དུ། །སོ་སོར་སྦྲེལ་བ་ལྕགས་སྒྲོག་ཡིན། །ཁུ་ཚུར་བཅངས་པའི་མཁྲིག་མ་གཉིས། །སྣོལ་བའི་རྒྱབ་སྦྱར་དྲིལ་བུའོ། ཞེས་པ་ལྟར་རོ། །སླར་ཡང་

[017A]༄༅། །ཐུགས་ཀའི་ཧཱུཾ་ལས་འོད་ཟེར་དམར་པོ་སྔར་བཞིན་འཕྲོས་པས། སྟེང་འོག་གི་རྒྱལ་བ་ཐམས་ཅད་འོད་དཔག་མེད་དམར་པོའི་རྣམ་པ་དང། ཤར་དང་ཤར་ལྷོའི་རྒྱལ་བ་
ཐམས་ཅད་མི་བསྐྱོད་པ་སྔོན་པོ་དང། ལྷོ་དང་ལྷོ་ནུབ་ཀྱི་རྒྱལ་བ་ཐམས་ཅད་རིན་འབྱུང་སེར་པོ་དང། ནུབ་དང་ནུབ་བྱང་གི་རྒྱལ་བ་ཐམས་ཅད་རྣམ་སྣང་དཀར་པོ་དང། བྱང་དང་བྱང་ཤར་གྱི་རྒྱལ་བ་
ཐམས་ཅད་དོན་གྲུབ་ལྗང་གུའི་རྣམ་པར་རྡོ་རྗེ་བསྡུ་བའི་སྔགས་རྒྱས་སྤྱན་དྲངས་པ་རྣམས་གཅིག་ལ་གཅིག་ཐིམ་ནས། མཐར་འོད་དཔག་མེད་གཙོ་བོར་བཞུགས་པའི་རིགས་ལྔ་ཚན་པ་གཅིག་
ཏུ་གྱུར་པ་ལ་ཐལ་མོ་སྦྱར་ཏེ། རྒྱལ་བ་རིགས་ལྔ་ཁྱེད་རྣམས་ཀྱིས་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། རིགས་ལྔའི་ཐུགས་ཀ་ནས་གོས་དཀར་མོ་ལ་སོགས་
པའི་ལྷ་མོ་ཕྱག་ན་བདུད་རྩིས་གང་བའི་བུམ་པ་ཐོགས་པ་རེ་སྤྲོས་པ་རྣམས་ཀྱིས། བུམ་པའི་ཆུས་རང་དམ་ཚིག་པར་གསལ་བའི་སྤྱི་བོ་ནས་ཆུ་རུབ་ཀྱི་ཚུལ་དུ་དབང་བསྐུར་བས། ལུས་ཀྱི་ནང་ཐམས་
ཅད་གང། ཐ་མལ་གྱི་སྣང་ཞེན་ལ་སོགས་པའི་ནད་གདོན་སྡིག་སྒྲིབ་ཀྱི་དྲི་མ་ཐམས་ཅད་སངས་ཀྱིས་དག་བདུད་རྩིའི་ཆུ་རྒྱུན་གྱིས་ལུས་གང་བའི་ལྷག་མ་སྤྱི་གཙུག་ཏུ་ཁྱིལ་ལེ་འཁྱིལ་བ་འོད་དུ་

[017B] སྤྱི་གཙུག་ཏུ་བླ་མའི་ངོ་བོ་འོད་དཔག་མེད། དཔྲལ་བར་མི་བསྐྱོད་པ། རྣ་ལྟག་གཡས་པར་རིན་འབྱུང། ལྟག་པར་རྣམ་པར་སྣང་མཛད། རྣ་ལྟག་གཡོན་པར་དོན་ཡོད་གྲུབ་པ་སྟེ་རྒྱལ་བ་རིགས་
ལྔས་དབུ་བརྒྱན་པར་བསམ་མོ། །དབུ་བརྒྱན་ཚུལ་འདི་ལྷ་ཞལ་གཅིག་པ་རྣམས་ལ་བདེ་ཡང་འདིར་ཞལ་མང་པོ་ཡོད་པས་ཇི་ལྟར་བྱེད་གསལ་བར་བཤད་པ་མི་སྣང་ཡང། འཇིགས་བྱེད་ཞལ་དགུ་ལ་རིགས་
བདག་གཅིག་གིས་ཆོག་པའི་རིགས་པ་སྦྱར་ན། རྩ་ཞལ་གྱི་མཚོག་མར་མི་བསྐྱོད་པ། དེའི་གཡས་ཞལ་ལྗང་གུའི་མཚོག་མར་རིན་འབྱུང། རྩ་ཞལ་གྱི་ལྟག་པར་རྣམ་སྣང། གཡོན་ཞལ་དམར་པོའི་མཚོག་
མར་དོན་གྲུབ། ཁྲོ་ཞལ་ནག་པོའི་སྤྱི་བོའི་ཞི་ཞལ་དམར་པོ་དང་བླ་མའི་ངོ་བོ་འོད་དཔག་མེད་དབྱེར་མེད་ཏུ་བྱས་ན་ཆོག་གམ་སྙམ་སྟེ། མཁས་པ་རྣམས་ཀྱིས་དཔྱད་པར་མཛོད་ཅིག་དབང་ལྷ་ཡབ་ཡུམ་
རྣམས་ནི་རང་གི་བ་སྤུའི་སྒོ་ནས་སྙིང་གར་བསྟིམ་པར་བྱའོ། །དེ་ནས་རང་ཉིད་དམ་ཚིག་སེམས་དཔའ་བཅུ་གཅིག་ཞལ་དུ་གསལ་བའི་ཐུགས་ཀར་ཟླ་བའི་གདན་གྱི་སྟེང་དུ་ཡེ་ཤེས་སེམས་དཔའ་
འཕགས་པ་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་དང་གཡོན་ཆོས་འཆད་ཀྱི་པདྨ་དཀར་པོའི་ཡུ་བ་བསྣམས་པ། རིན་པོ་ཆེའི་རྒྱན་དང་དར་གྱི་ན་

[018A]༄༅། །བཟའ་ཅན། ཞབས་གཉིས་མཉམ་པར་བཞེངས་ཏེ་བཞུགས་པ། དེའི་ཐུགས་ཀར་ཟླ་བའི་གདན་ལ་ཏིང་ངེ་འཛིན་སེམས་དཔའ་ཧྲཱི་ཡིག་དཀར་པོ་རིང་ཆ་ཚེག་དྲག་དང་བཅས་
པ་སྟེ༑ སེམས་དཔའ་གསུམ་བརྩེགས་སུ་བསྐྱེད་ནས་སྐུ་མདོག་ཕྱག་མཚན་སོགས་རིམ་ཅན་དུ་སེམས་པ་བསམ་གཏན་གྱི་སྒོམ་པ་དང། རྩེ་གཅིག་ཏུ་འཇོག་པ་ཏིང་ངེ་འཛིན་གྱི་སྒོམ་པ་གཉིས་ཀྱི་སྒོ་ནས་
སྣང་ངོར་རང་ཉིད་ཐུགས་རྗེ་ཆེན་པོ་ཞལ་བཅུ་གཅིག་པ་སེམས་དཔའ་གསུམ་བརྩེགས་ཅན་དྭངས་གསལ་འོད་ཀྱི་རང་བཞིན་ཅན་ནམ་མཁའི་འཇའ་ཚོན་ལྟ་བུར་སྣང་བའི་གསལ་སྣང་དང། ངེས་ངོར་
རང་བཞིན་མེད་པར་ངེས་པའི་ངེས་ཤེས་དམ་སྒྲིང་ངེ་བ་གཉིས་ཚོགས་དེ་ལ་གདགས་གཞིར་བྱས་ནས་སྐྱོན་ཀུན་ཟང་ཡོན་ཏན་ཀུན་རྫོགས་ཀྱི་ཐུགས་རྗེ་ཆེན་པོ་དངོས་དེ་ངའོ་སྙམ་པའི་ང་རྒྱལ་ཤུགས་
དྲག་བསྐྱེད་ནས་སྲེག་རྩོལ་དང་བྱིང་རྒོད་བཀག་སྟེ་དྲན་ཤེས་གཉིས་ལྡན་གྱི་སྒོ་ནས་རྩེ་གཅིག་ཏུ་མཉམ་པར་འཇོག་གོ་བསྒོམས་པས་སྐྱོན་བཟླས་པ་བྱ་བ་ནི། ཏིང་ངེ་འཛིན་སེམས་དཔའ་ཧྲཱི་ཡིག་དཀར་པོ་
དེའི་མཐར། ཨོཾ་མ་ཎི་པད་མེ་ཧཱུཾ། ཞེས་པའི་ཡི་གེ་དྲུག་པའི་སྔགས་འཕྲེང་དཀར་པོས་མདུན་ནས་གཡས་སྐོར་དུ་བསྐོར་བར་བསམས་ལ། དལ་བྲེལ་མ་སྙོམས་པ། སྒྲ་ཧ་ཅང་ཆེ་ཆུང། ངག་སྨྲ་བ་
[018B] རིང་ཐུང་གོ་ལྡོག་པ་སྟེ་སྐྱོན་བརྒྱད་དང་བྲལ་བར་མ་ཎི་བརྒྱ་སྟོང་སོགས་བཟླའོ། །སྔགས་དོན་ནི། ཨོཾ་ནི་མགོ་འདྲེན། མ་ཎི་པདྨེ་ནི་ཀྱེ་ནོར་བུ་པདྨ་ཅན། ཞེས་ནོར་བུ་ཆུ་ཤེལ་གྱི་འཕྲེང་བ་དང་
གསེར་གྱི་པདྨ་ཕྱག་མཚན་དུ་བསྣམས་པའི་ལྷའི་མཚན་ནས་འབོད་པ། ཧཱུཾ་ནི་ཐུགས་ཀྱི་ས་བོན་ཡིན་པས་ཐུགས་རྗེ་བསྐུལ་བའོ། །བཟླ་ཚུལ་ནི། པདྨའི་སྙིང་པོའམ། བོ་དེ་ཙེའམ། ཤེལ་དཀར་པོ་གང་རུང་
གི་འཕྲེང་བ་བརྒྱ་རྩ་བརྒྱད། གཞོན་ནུ་མ་གཙང་མའམ། དམ་ཚིག་གཙང་མས་བཀལ་བའི་སྐུད་པ་གསུམ་སྒྲིལ་གྱི་འཕྲེང་ཐག་ཅན་སྙིང་གར་ལག་པ་གཡས་པའི་གུང་མོ་དང་མཐེའུ་ཆུང་བརྐྱངས་
མཛུབ་མོ་རྒྱབ་ཏུ་བཞག་ནས་སྲིན་ལག་དང་མཐེ་བོང་གིས་བགྲང་བར་གསུངས་པ་ལྟར་རོ། །བཟླས་དམིགས་ནི། ཐུགས་ཀའི་ཧྲཱི་ཡིག་སྔགས་འཕྲེང་དང་བཅས་པ་ལས་འོད་ཟེར་འཕྲོས་པའི་སྣེར་
མཆོད་པའི་ལྷ་མོ་མཆོད་རྫས་སྣ་ཚོགས་ཐོགས་པ་བསམ་གྱིས་མི་ཁྱབ་པ་སྤྲོས་ཏེ། ཕྱོགས་བཅུའི་རྒྱལ་བ་སྲས་བཅས་ཐམས་ཅད་ལ་མཉེས་པའི་མཆོད་པ་ཕུལ། སྐུ་གསུང་ཐུགས་ཀྱི་བྱིན་རླབས་
ནུས་མཐུ་ཐམས་ཅད་བདུད་རྩི་འོད་ཟེར་དཀར་པོའི་རྣམ་པར་སྤྱན་དྲངས་ཏེ། ཧྲིཿ་ཡིག་སྔགས་འཕྲེང་དང་བཅས་པ་ལ་ཐིམ་ཞིང། སླར་ཡང་འོད་ཟེར་དཀར་པོའི་ཚོགས་འཕྲོས་པས་རང་གི་སྤྱི་བོ་ནས་

[019A]༄༅། །རྐང་མཐིལ་གྱི་བར་གྱི་ལུས་ཐམས་ཅད་གང། སྡིག་སྒྲིབ་ནད་གདོན་ཐམས་ཅད་མུན་ཁུང་དུ་སྒྲོན་མེ་སྦར་བ་ལྟར་གར་སོང་ཆ་མེད་དུ་སྤྱངས། འོད་ཟེར་ཕྱིར་འཕྲོས་པའི་སྣེར་
ཐུགས་རྗེ་ཆེན་པོའི་ལྷ་ཚོགས་བསམ་གྱིས་མི་ཁྱབ་པ་སྤྲོས་ཏེ། དམྱལ་བའི་ཚ་གྲང། ཡི་དྭགས་ཀྱི་བཀྲེས་སྐོམ། དུང་འགྲོའི་གླེན་ལྐུགས་བཀོལ་སྤྱོད། ལྷ་མ་ཡིན་གྱི་འཐབ་རྩོད། མིའི་སྐྱེ་རྒ་ན་
འཆི༑ ལྟའི་འཆི་འཕོ་ལྟུང་བ་སོགས་རིགས་དྲུག་སྤྱི་བྱེ་བྲག་གི་སྡུག་བསྔལ་དང་ལས་ཉོན་དང་གནས་ཀྱི་སྐྱོན་ལ་སོགས་པ་ཐམས་ཅད་སྦྱངས་ཏེ། སྣོད་ཐམས་ཅད་དག་པའི་ཞིང་ཁམས་དང། བཅུད་
ཀྱི་སེམས་ཅན་ཐམས་ཅད་ཐུགས་རྗེ་ཆེན་པོའི་སྐུར་གྱུར་པར་མོས་པ་གཟུགས་སྣང་སྐུའི་འཁྱེར་སོ། འབྱུང་བ་དང་འབྱུང་གྱུར་གྱི་སྒྲའི་སྐྱོན་ཐམས་ཅད་སྦྱངས་ཏེ། རང་དང་སེམས་ཅན་ཐམས་ཅད་ཐུགས་
རྗེ་ཆེན་པོར་གསལ་བ་རྣམས་ཀྱིས་མ་ཎི་འུར་དིང་དིང་འདྲེན་པར་མོས་པ་སྒྲ་གྲག་གསུང་གི་འཁྱེར་སོ། སེམས་ཀྱི་འཆར་སྒོ་ཐམས་ཅད་ཐུགས་རྗེ་ཆེན་པོའི་ཐུགས་སྟོང་ཉིང་སྙིང་རྗེའི་སྙིང་པོ་ཅན་དུ་གྱུར་
པར་མོས་པ་དྲན་རྟོག་ཐུགས་ཀྱི་འཁྱེར་སོ་རྣམས་ཡང་དང་ཡང་དུ་གསལ་འདེབས་བཞིན་དུ་བཟླ་བ་ཡིན་ནོ། །གཉིས་པ་མདུན་བསྐྱེད་སྒྲུབ་པ་ནི། མདུན་གྱི་བསྒྲུབ་གཞི་ལ་བསང་ཆུ་གཏོར་ཏེ། ཨོཾ་པདྨན་

[019B] ཅེས་བརྗོད་ཅིང་རང་གི་ཐུགས་ཀའི་ཧྲཱི་ལས་ཁྲོ་རྒྱལ་རྟ་མགྲིན་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་པདྨས་མཚན་པའི་དབྱུག་ཏོ་འཕྱར་ཞིང། གཡོན་ཐུགས་ཀར་སྡིགས་
མཛུབ་མཛད་པ། སྤྱི་བོར་རྟ་མགོ་ལྗང་ནག་རྟ་སྐྲ་ད་འི་ཚེར་ཞིང་ཁྲོ་བོའི་ཉམས་དང་རྒྱན་ཆས་སྤྲས་པ་དཔག་ཏུ་མེད་པ་སྤྲོས་ནས་བསྒྲུབ་གཞི་ལ་གནས་པའི་བགེགས་རྣམས་རྒྱ་མཚོའི་ཕ་འགྲམ་དུ་བསྐྲད་
པར་བསམ་སྟེ། སྔགས་དོན་ནི། པདྨ་མཐར་བྱེད་དེ། པདྨ་ཆུས་མ་གོས་པ་བཞིན་དུ་ཉོན་མོངས་པ་རྣམས་ཀྱིས་གོས་པར་མ་གྱུར་ཅིང། ཉོན་མོངས་པ་དེ་ཉིད་འཇིག་པར་མཛད་པར་མཛད་པས་ན་པདྨ་མཐར་བྱེད་དོ།།
ནང་གི་བགེགས་ཉོན་མོངས་ཀྱང་འཇོམས་ནུས་ན་ཕྱིའི་བགེགས་འཇོམས་པ་ལྟ་ཅི་སྨོས་སོ། །སྭ་བྷཱ་ཝའི་སྡགས་ཀྱིས་དཀྱིལ་འཁོར་གྱི་བསྒྲུབ་གཞི་གང་ཡིན་པ་དེ་སྟོང་པ་ཉིང་དུ་སྦྱངས། སྟོང་པའི་ངང་
ལས་རང་གི་ཐུགས་ཀའི་ཧྲཱི་ལས་རྣམ་སྣང་གི་ས་བོན་བྷྲཱུཾ་ཡིག་དཀར་པོ་འོད་ཟེར་ལྔ་འཕྲོ་བ་ཞིག་ཆད་ནས་མདུན་གྱི་དཀྱིལ་འཁོར་གྱི་གོ་སར་གནས་པ་ཡོངས་སུ་གྱུར་པ་ལས། སྣ་ཚོགས་པདྨ་ལ་གནས་པའི་
སྣ་ཚོགས་རྡོ་རྗེའི་ལྟེ་བར་རྒྱུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁད་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་སྔོ་སེར་དཀར་ལྡང་དམར་བའི་རྩིག་པ་ལྔ་དང་ལྡན་པ། འདོད་སྣ་མ་ཕ་གུ་དྲ་བ་

[020A]༄༅། །དྲ་ཕྱེད་ཤར་བུ་མངའ་ཡབ་རྒྱན་རྟ་བབས་སོགས་མཚན་ཉིད་ཐམས་ཅད་དང་ལྡན་པའི་ནང་གི་སྟེང་འོག་རྣམས་ཤར་སྔོ། ལྷོ་སེར། ནུབ་དཀར། བྱང་ལྗང། དབུས་དམར་བ་ཞིག་བསྐྱེད་
དགོས་ཏེ། གཞལ་ཡས་ཁང་ཐིག་གིས་འདྲི་ཚུལ་དང་བློས་བསླངས་བསྒོམ་ཚུལ་སོགས་ཡི་གེ་ཉུང་དུས་གཏན་ལ་མི་ཕེབས་ཤིང། བློ་དམན་པ་རྣམས་ཀྱིས་གཞུང་ཐོག་ནས་ཇི་བཞིན་རྟོགས་དཀའ་བ་
ཡིན་པས་ཤེས་པར་འདོད་ན་བླ་མའི་དག་ལས་བླང་བར་བྱའོ། །གཞལ་ཡས་ཁང་གི་ནང་གི་དབུས་སུ་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ། སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང་ཕྱོགས་
བཞིའི་འདབ་མའི་སྟེང་དུ་ཟླ་བའི་གདན་རེ་རེ། དབུས་ཀྱི་གདན་ལ་ཧྲིཿ་དཀར་པོ་ཡོངས་སུ་གྱུར་པ་ལས། ངོ་བོ་རང་གི་རྩ་བའི་བླ་མ་ཡིན་པ་ལ་རྣམ་པ་ཐུགས་རྗེ་ཆེན་པོ་བཅུ་གཅིག་ཞལ་སྔར་བདག་བསྐྱེད་
ཀྱི་སྐབས་སུ་བཤད་པ་ཇི་ལྟ་བ་བཞིན་དང། ཤར་གྱི་གདན་སྟེང་དུ་ཧཱུཾ་སྔོན་པོ་འོད་དུ་ཞུ་བ་ལས་མི་བསྐྱོད་པ་སྔོན་པོ་གཡས་ས་གནོན་དང་གཡོན་མཉམ་གཞག་མཛད་པ། ལྷོའི་གདན་སྟེང་དུ་ཏྲཱཾ་
སེར་པོ་འོད་དུ་ཞུ་བ་ལས་རིན་འབྱུང་སེར་པོ་གཡས་མཆོག་སྦྱིན་དང་གཡོན་མཉམ་གཞག་མཛད་པ། ནུབ་ཀྱི་གདན་སྟེང་དུ་ཨོཾ་དཀར་པོ་འོད་དུ་ཞུ་བ་ལས་རྣམ་སྣང་དཀར་པོ་གཡས་པའི་མཐེབ་མཛུབ་

[020B] གཡོན་པ་ཁ་ནང་དུ་བསྟན་པ་ཉི་མཐེའུ་ཆུང་སྲིན་ལག་གུང་མོ་གསུམ་གྱི་ཁུ་ཚུར་གྱིས་བསྡམས་ཤིང། གཡོན་པའི་མཐེབ་མཛུབ་གཉིས་སྒྲེང་
བ་བྱང་ཆུབ་མཆོག་གི་ཕྱག་རྒྱ་མཛད་པ། བྱང་གི་གདན་སྟེང་དུ་ཨཿ་ལྗང་གུ་འོད་དུ་ཞུ་བ་ལས་དོན་གྲུབ་ལྗང་གུ་གཡས་སྐྱབས་སྦྱིན་དང་གཡོན་མཉམ་གཞག་གི་ཕྱག་རྒྱ་མཛད་པ། བཞི་གཡང་རིན་པོ་ཆེའི་
རྒྱན་དང་དར་གྱི་ན་བཟས་མཛེས་ཤིང། ཞལ་གཙོ་བོ་ལ་ཕྱོགས་ཏེ་ཞབས་རྡོ་རྗེའི་སྐྱིལ་ཀྲུང་གིས་བཞུགས་པའི་དམ་ཚིག་པ་བསྐྱེད། ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ་ཐུགས་ཀར་ཧཱུཾ། ཞེས་
གནས་གསུམ་བྱིན་གྱིས་བརླབ། ཐུགས་ཀའི་ཧཱུཾ་ལས་ཞེས་སོགས་ཀྱིས་རང་འདྲའི་ཡེ་ཤེས་པ་སྤྱན་དྲངས་ནས་བསྟིམ། སླར་ཡང་ཐུགས་ཀའི་ཧཱུཾ་ལས་ཞེས་སོགས་ཀྱིས་དབང་ལྷ་སྤྱན་དྲངས་ནས། དབང་
བསྐུར་རྒྱས་གདབ་བྱ་ཚུལ་རྣམས་གཙོ་རྐྱང་དང་འཁོར་བཅས་ཀྱི་ཁྱད་པར་མ་གཏོགས་སྔར་བཤད་པ་དང་འདྲ་ཞིང། འདིར་རྒྱལ་བ་རིགས་ལྔས་དབུ་བརྒྱན་པའི་དོན་གཙོ་བོ་ལ་འོད་དཔག་མེད་དང་འཁོར་
རྣམས་ལ་རང་རང་གི་རིགས་བདག་སྤྲུལ་སྐུའི་ཆ་ལུགས་ཅན་གྱིས་དབུ་བརྒྱན་པའི་མོས་པ་བྱས་ན་དམིགས་པ་བདེ་ཞིང། བདག་གི་བླ་མ་རིན་པོ་ཆེ་དང། རྗེ་དཀོན་མཆོག་འཇིགས་མེད་དབང་པོའི་

[021A]༄༅། །དགོངས་པར་གནས་པས་ལེགས་པར་ཡོད་དོ། །དེ་ནས་ཨོཾ་གུ་རུ་ཨཱརྱ་ཞེས་སོགས་ཀྱིས་སྙིང་གནས་མཆོད་པའི་ལྷ་མོ་སྤྲོས་པ་རྣམས་ཀྱིས་སྔར་བྱིན་གྱིས་བརླབས་པའི་
མཆོད་རྫས་རྣམས་ཚོགས་ཞིང་མཆོད་པའི་སྐབས་སུ་བཤད་པ་ལྟར་རྫས་སྔགས་ཕྱག་རྒྱ་ཏིང་འཛིན་ཚོགས་པས་འབུལ། སྤྲོ་ན། ཡན་ལག་བརྒྱད་ལྡན་ལྷ་ཡི་གངྒ་སོགས། ཞེས་སོགས་མཆོད་འཕྲེང་
དང་བཅས་ཆུ་གཉིས། ཉེར་སྤྱོད། རོལ་མོ། འདོད་ཡོན། རྒྱལ་སྲིད་སྣ་བདུན་སོགས་ཀྱང་ཕུལ་ཆོག་དེ་ནས། བདེ་གཤེགས་སྣང་བ་ཞེས་སོགས་ཀྱིས་ཚིག་དོན་དྲན་བཞིན་དུ་བསྟོད་པར་བྱ་སྟེ། ཚིག་
དོན་ནི། བདེ་གཤེགས་སྣང་བ་མཐའ་ཡས་སྤྱི་བོར་རིགས་བདག་ཏུ་བཞུགས་པའི་གཙོ་བོ་པདྨ་དཀར་པོ་ཕྱག་མཚན་དུ་འཛིན་པའི་ཐུགས་རྗེ་ཆེན་པོ་ཞལ་བཅུ་གཅིག་པ་དང། ཤར་གྱི་མི་བསྐྱོད་མགོན་
པོ་དང། ལྷོའི་རིན་ཆེན་འབྱུང་གནས་དང། ནུབ་ཀྱི་རྣམ་པར་སྣང་མཛད་དང། བྱང་གི་དོན་ཡོད་གྲུབ་པ་དང། སོགས་སྒྲས་བསྟན་པ་རིགས་བདག་སྣང་མཐའི་ཐུགས་ཀར་བཞུགས་པའི་རྩ་བརྒྱུད་
ཀྱི་བླ་མ་རྣམས་དང། རྒྱུད་ཁང་ན་བཞུགས་པའི་བྱ་རྒྱུད་རིགས་གསུམ་གྱི་པོ་ཏི་དང། ལྷ་རྣམས་ཀྱི་བ་སྤུའི་བུ་ག་རེར་ཡང་སངས་རྒྱས་ཀྱི་ཞིང་ཁམས་མང་དུ་ཡོད་པ་རྣམས་ལ་ཡིད་ཀྱིས་དད་གུས་

[021B] ངག་གིས་བསྟོད་དབྱངས་བརྗོད་པར་བགྱིའོ། ཞེས་པའོ། །དེ་ནས་རང་ཉིད་ཕྱག་སྟོང་སྤྱན་སྟོང་གི་བདག་བསྐྱེད་ལ་གནས་པ་དང། མདུན་བསྐྱེད་བླ་མ་ཕྱག་སྟོང་སྤྱན་སྟོང་
གཉིས་ཀའི་ཕྱག་མཆོག་སྤྱིན་གྱི་ཕྱག་རྒྱ་མཛད་པ་ཐམས་ཅད་ཀྱི་ཕྱག་མཛུབ་ལྔ་ལས། ངོ་བོ་ཐུགས་རྗེ་ཆེན་པོའི་ཟག་པ་མེད་པའི་ཡེ་ཤེས་ཡིན་པ་ལ། རྣམ་པ་སྒོ་གསུམ་གྱི་ནད་གདོན་སྡིག་སྒྲིབ་བག་ཆགས་
དང་བཅས་པ་ཐམས་ཅད་དག་པར་བྱེད་པའི་བདུད་རྩི་དཀར་པོའོ་མའི་རྒྱུན་ལྟ་བུ་བབས་པས་བུམ་པ་གང་བར་གྱུར་བའི་མོས་པ་བྱེད་བཞིན་དུ་མ་ཎི་བརྒྱ་སྟོང་སོགས་བཟླ། དེ་ནས་རང་གི་སྤྱི་བོ་སྟེ་རྩ་ཞལ་གྱི་
མཚོག་མའི་སྟེང་དུ་པདྨ་དང་ཟླ་བའི་གདན་ལ་རྩ་བའི་བླ་མེད་པ་དབྱེར་མེད་པའི་དགེ་སློང་མ་དཔལ་མོ་རབ་ཏུ་བྱུང་བའི་ཆ་བྱད་ཅན་ཕྱག་གཉིས་ཐུགས་ཀར་ཐལ་མོ་སྦྱར་བས་འཕགས་པའི་ཐུགས་རྗེ་བསྐུལ་
བའི་ངོ་ཆེན་དང་བསྟོད་པའི་གྲོགས་མཛད་པར་བསམ་ཞིང། རང་གི་མཐའ་སྐོར་དུ་ཕ་མར་གྱུར་པའི་རིགས་དྲུག་གི་སེམས་ཅན་ཐམས་ཅད་ཀྱང་འཁོད་པས། ལུས་ཀྱིས་ཕྱག་འཚལ་ཞིང། ངག་གིས་པོ་
བསྟོད་འུར་ཆེམ་ཆེམ་འདོན་པ་དང། ཡིད་ཀྱིས་བསྟོད་པའི་ཚིག་དོན་དྲན་ནས་མོས་གུས་དྲག་པོས་སྐྱབས་སུ་འགྲོ་བར་བསམས་ལ། བརྐྱངས་ཕྱག་དང་བཅས་པོ་བསྟོད་ཉི་ཤུ་རྩ་གཅིག་གིས་དག་ཅིང་

[022A]༄༅། །གསལ་བར་བསྟོད་བར་བྱ་སྟེ། ཚིག་དོན་རྣམས་ནི། བྱ་རྒྱུད་དོན་གསལ་གྱི་ལེའུ་བདུན་པ་དང། རྗེ་བཙུན་དམ་པ་ངག་དབང་རྡོ་རྗེའི་ཞལ་སྔ་ནས་མཛད་པའི་པོ་བསྟོད་ཀྱི་འགྲེལ་པ་
ཚིག་ཉུང་ལ་དོན་གསལ་པའི་ལེགས་བཤད་རྨད་དུ་བྱུང་བ་ཞིག་བཞུགས་པས། དེ་དག་ལས་རྟོགས་པར་བྱའོ། །གསུམ་པ་མཇུག་གི་ཆོ་ག་ནི། འཕགས་མཆོག་ཐུགས་རྗེའི་ཞེས་སོགས་ཀྱིས་འདོད་དོན་ལ་
གསོལ་བ་ཤུགས་དྲག་ཏུ་གདབ་པར་བྱ་སྟེ། འཕགས་མཆོག་སྤྱན་རས་གཟིགས་ཀྱིས་ཐུགས་རྗེའི་ཕྱག་རྐྱོངས་ལ་བདག་སོགས་ཕམ་སེམས་ཅན་རྣམས་སྐྱེ་བ་ཕྱི་མར་ནུབ་ཕྱོགས་བདེ་བ་ཅན་གྱི་
ཞིང་དུ་དྲོངས་ཤིག་དེར་དྲངས་ནས་ཀྱང་བྱང་ཆུབ་མ་ཐོབ་བར་གྱི་ཚེ་རབས་ཀྱི་འཕྲེང་བ་ཀུན་ཏུ་ཟབ་རྒྱས་ཀྱི་ལམ་བཟང་སྟོན་པའི་དགེ་བའི་བཤེས་གཉེན་མཛོད་ལ། བསྟན་པའི་གདམས་པ་སྙམས་
སུ་བླངས་ཏེ་ས་ལམ་མྱུང་དུ་བགྲོད་ནས་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་རློབས་ཤིག་ཅེས་པའོ། །གསོལ་འདེབས་དེ་ལས་རྒྱས་པར་བྱེད་སྤྲོན། འཕགས་པ་སྤྱན་
རས་གཟིགས་དབང་ཐུགས་རྗེའི་གཏེར། ཞེས་སོགས་རྗེ་དགེ་འདུན་རྒྱ་མཚོའི་གསུང་གིས་བྱ་སྟེ། ཚིག་རྐང་དང་པོ་གཉིས་དགོངས་གསོལ། དེ་ནས་གཉིས་འཁོར་བ་ལས་སྒྲོལ་བ། དེ་ནས་གཉིས་

[022B] དེ་ནས་གཉིས་འགལ་རྐྱེན་ལས་ཉོན་དག་པ། དེ་ནས་གཉིས་བདེ་བ་ཅན་དུ་འདྲེན་པ། དེ་ནས་གཉིས་དགེ་བའི་བཤེས་གཉེན་མཛད་པ། དེ་ནས་གཉིས་ལམ་
བསྟན་ནས་སངས་རྒྱས་ལ་འགོད་པའི་གསོལ་འདེབས་ཡིན་པས། ཚིག་དོན་ལེགས་པར་དྲན་ནས་གདུང་ཤུགས་དྲག་པོས་གསོལ་བ་བཏབ་སྟེ། ཇི་ལྟར་གསོལ་བ་བཏབ་པ་ལྟར་ཞལ་གྱིས་བཞེས་པའི་
མོས་པ་བྱེད་དགོས་པར་གསུངས་སོ། དེ་ནས་གཏོར་མ་རྣམས་ལ་ཆབ་ཀྱིས་བྲན་ལ། ཨོཾ་ཨཱ་ཧཱུཾ། ལན་གསུམ་བརྗོད་པས། གཏོར་མ་སྣོད་དང་བཅས་པ་འོད་དུ་ཞུ་ནས་སྟོང་པར་སྦྱངས་པའི་གོ་སར་སྐད་
ཅིག་གིས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནད་དུ། གཏོར་མ་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་ལ་བྱིན་གྱིས་བརླབས་ཏེ། རང་གི་ཐུགས་ཀ་ནས་རིན་པོ་ཆེའི་སྣོད་
ཐོགས་པའི་ལྷ་མོ་སྤྲོས་པ་རྣམས་ཀྱིས་བྱིན་གྱིས་བརླབས་པའི་གཏོར་མའི་བདུད་རྩི་ནས་བཅུས་ཏེ། མགྲོན་རྣམས་ལ་ཕུལ་བས་ལྗགས་རྡོ་རྗེའི་འོད་ཟེར་གྱི་སྦུ་གུས་དྲངས་ནས་གསོལ་བས་མཉེས་ཤིང་
ཚིམས་པར་བསམས་ལ། ཨོཾ་གུ་རུ་ཨཱྲྱ་ཞེས་སོགས་ལན་གསུམ་གྱིས་འཕགས་པ་ཐུགས་རྗེ་ཆེན་པོ་གཙོ་འཁོར་རྣམས་ལ་འབུལ། སྔགས་དོན་ནི། ཨོཾ་ནི་མཆོད་པའི་འཁོར་གསུམ་དག་པའི་རྣམ་

[023A]༄༅། །རོལ་དུ་མཚོན་བྱེད། གུ་རུ་ཨཱརྱ་ནི། བླ་མ་འཕགས་པ། ལོ་ཀེ་ཤྭར་ནི་འཇིག་རྟེན་དབང་ཕྱུག་ས་པ་རི་ཝཱ་ར་ནི་འཁོར་དང་བཅས་པ། བ་ལིཾ་ནི་གཏོར་མ། པྲ་ཏཱི་ཙྪ་ཡེ་ནི་སོ་སོར་བཞེས་
ལ༑ སཱ་ཧཱ་ནི་ལེགས་པ་ཀུན་སྤྱིན། ཞེས་པ་སྟེ། མདོར་ན་དབུལ་བྱ་འབུལ་བྱེད་འབུལ་ཡུལ་ཏེ་གཏོར་མའི་འཁོར་གསུམ་ཐམས་ཅད་དག་པ་ཡེ་ཤེས་ཀྱི་རྣམ་རོལ་དུ་ཤར་བའི་ངང་ནས། བླ་མ་དང་དབྱེར་
མེད་པའི་འཕགས་པ་འཇིག་རྟེན་དབང་ཕྱུག་འཁོར་དེ་བཞིན་གཤེགས་པ་བཞི་དང་བཅས་པ་རྣམས་ལ། བདུད་རྩིར་བསྒྱུར་བའི་གཏོར་མ་འབུལ་བ་ལགས་ན། སོ་སོར་བཞེས་ལ་ལེགས་པ་མཆོག་མཐུན་
གྱི་དངོས་གྲུབ་ཀུན་སྦྱིན་པར་མཛད་དུ་གསོལ། ཞེས་པའོ། །དེ་བཞིན་དུ་མགོན་པོ་ཕྱག་དྲུག་པ་ལ་སོགས་པའི་མཁའ་འགྲོ་ཆོས་སྐྱོང་རྣམས་དང། སྟར་ཀོའི་ལྷ་བཙན་མཆེད་ལྔ་ལ་སོགས་པའི་ལྷ་ཀླུ་གཞི་
བདག་རྣམས་རང་གི་མདུན་དུ་སྐད་ཅིག་གིས་གསལ་བཏབ་ལ། ཨོཾ་ཨ་ཀཱ་རོ་ཞེས་སོགས་ལན་གསུམ་གྱིས་འབུལ། སྔགས་དོན་ནི། ཨོཾ་ནི་རྡོ་རྗེ་གསུམ་དབྱེར་མེད་པ། ཨ་ཀཱ་རོ་ནི་ཨ་ཡིག་ཉིད་
མུ་ཁཾ་ནི་སྒོའོ། །སརྦ་ནི་ཐམས་ཅད། དྷརྨཱ་ཎཱཾ་ནི་ཆོས་རྣམས་ཀྱི། ཨཱ་དྱ་ནི་གདོང་མ་ནས། ནུ་ཏྤ་ནན་ནི་སྐྱེ་བ་མེད་པའི། ཏཱ་ད་ནི་ཕྱིར། ཨོཾ་ཨཱ་ཧཱུཾ་ནི་སྐུ་གསུང་ཐུགས་མཚོན་བྱེད། ཕཊ་ནི་ཁོག་
[023B] སཱ་ཧཱ་ནི་ལེགས་པ་སྦྱིན་ཏེ་ཡོན་ཏན་སྡུད་བྱེད་དེ། སྣང་དོར་གཏོར་མ་དང་རང་དང་མགྲོན་གསུམ་ག་སྐུ་གསུང་ཐུགས་ཀྱི་རྡོ་རྗེ་གསུམ་དབྱེར་མེད་པའི་བདུད་རྩི་དང་ལྷར་གསལ་
ཞིང༑ ངེས་ངོར་བར་གྱི་སྔགས་དོན་ཨ་ཡིག་ཉིད་གདོད་མ་ནས་སྐྱེ་བ་མེད་པའི་ཕྱིར་ཆོས་ཐམས་ཅད་ཀྱི་སྒོའོ། ཞེས་པ་ལྟར། ཨ་ཡིག་གི་མཚོན་དོན་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ཀྱི་ལྟ་
བ་དྲན་བཞིན་པའི་ངང་ནས་གཏོར་མ་ཕུལ་ལ། ཕཊ་སཱཧཱའི་བསྟན་དོན་ལྟར་འགལ་རྐྱེན་བར་གཅོད་ཐམས་ཅད་ཞི་བ་དང། མཐུན་རྐྱེན་ལེགས་ཚོགས་ཐམས་ཅད་བསྒྲུབ་པའི་འཕྲིན་ལས་འཆོལ་བའོ།།
རྒྱལ་མཆོག་ལྔ་པའི་གཞུང་དུ་དེ་ལས་མི་འབྱུང་ཞིང། སྔགས་དོན་ལེགས་པོར་གོ་བ་རྣམས་པ་དེ་ཁས་ཆོག་པར་སྣང་ནའང། བློ་དམན་པ་རྣམས་ལ་རྣམ་པ་གསལ་བའི་ཕྱིར། ཨོཾ་གུ་རུ་ཨཱརྱ་ཞེས་སོགས་
ཀྱིས་ཡར་མགྲོན་རྣམས་ལ་ཆུ་གཉིས་ཉེར་སྤྱོད་རོལ་མོ་དང་བཅས་པའི་མཆོད་པ་ཕུལ་རྗེས། ཐུགས་རྗེ་ཆེན་པོའི་ཞེས་སོགས་ཀྱིས་འདོད་གསོལ་འཕྲིན་འཆོལ་བྱས་པས་ཞལ་གྱིས་བཞེས་ཤིང་ཁས་བླངས་
པར་བསམ་སྟེ། ཚིག་དོན་ནི། ཐུགས་རྗེ་ཆེན་པོའི་དཀྱིལ་འཁོར་གྱི་ལྷ་ཚོགས་རྣམས་དང། མཁའ་འགྲོ་ཆོས་སྲུང་རྣམས་དང། ལྷ་ཀླུ་གཞི་བདག་རྣམས་ཏེ། གཏོར་མགྲོན་ཚན་པ་གསུམ་འཁོར་དང་

[024A]༄༅། །བཅས་པ་ཁྱེད་རྣམས་ཀྱིས། ཡར་མགྲོན་ལ་དད་པས་མཆོད་ཅིང་མར་མགྲོན་ལ་སྙིང་རྗེས་སྦྱིན་པའི་གཏོར་མ་འདི་བཞས་ལ། བདག་དང་སེམས་ཅན་ཐམས་ཅད་ལ་མཆོག་
གི་དངོས་གྲུབ་སངས་རྒྱས་ཀྱི་གོ་འཕང་དང། མཐུན་མོང་གི་དངོས་གྲུབ། རལ་གྲི་རི་ལུ་མིག་སྨན་རྐང་མགྱོགས་དང། །མི་སྣང་བཅུད་ལེན་མཁའ་སྤྱོད་ས་འོག་བརྒྱད། ཅེས་པ་ལྟར། གྲུབ་པ་ཆེན་པོ་
བརྒྱད་དང། ཞི་རྒྱས་དབང་དྲག་སྟེ་ལས་བཞིའི་དངོས་གྲུབ་རྣས་སྩོལ་བར་མཛོད་ཅིག་ཅེས་པའོ། །དེ་ནས་དངོས་སུ་མེ་ལོང་ལ་དཀྱིལ་འཁོར་གྱི་ལྷའི་གཟུགས་བརྙན་ཤར་བ་ལ་སྔར་བསྒྲུབས་པའི་
བུམ་ཆུས་ཁྲུས་གསོལ་བྱ་ཞིང། བསྒོམ་དོན་ལ་རང་གི་ཐུགས་ཀ་ནས་སྤྲོས་པའི་ལྷ་མོ་ཕྱག་ན་བུམ་པ་དཀར་པོ་བདུད་རྩིས་གང་བ་ཐོགས་པ་རྣམས་ཀྱིས་མདུན་བསྐྱེད་ཀྱི་ལྷ་ཚོགས་རྣམས་ལ་སྐུ་
ཁྲུས་གསོལ་བས། རང་གི་སྤྱོད་པ་ངན་པས་དེ་རྣམས་ལ་གྲིབ་ཀྱིས་ཕོག་པ་དང། མཆོད་རྫས་ལ་མི་གཙང་བས་འབགས་པ་ལ་སོགས་པའི་ཉེས་པ་ཐམས་ཅད་ལྷག་མེད་དུ་དག་པར་བསམས་ལ། འགྲོ་
བའི་སྒྲོན་མ་ཞེས་སོགས་བརྗོད། ཚིག་དོན་ནི། འགྲོ་བ་སེམས་ཅན་རྣམས་ལ་བླང་དོར་གསལ་བར་སྟོན་པའི་སྒྲོན་མེ་ལྟ་བུའི་མགོན་པོ་སྤྱན་རས་གཟིགས་འཁོར་དང་བཅས་པ་རྣམས་ལ། ཤིན་ཏུ་

[024B] བདག་སོགས་འགྲོ་བ་རྣམས་ཀྱི་ཉོན་སྒྲིབ་དང་ཤེས་སྒྲིབ་གཉིས་ཀྱི་དྲི་མ་བག་ཆགས་དང་བཅས་པ་ཀུན་བསལ་
ནས༑ དྲི་མ་དང་བྲལ་བའི་རྒྱལ་བའི་ཆོས་སྐུ་ལོངས་སྐུ་སྤྲུལ་སྐུ་གསུམ་མྱུར་དུ་བརྙེས་པ་སྟེ་ཐོབ་པའི་བཀྲ་ཤིས་ཤོག་ཅིག་ཅེས་པའོ། །དེ་ནས་རང་གི་སྤྱི་བོའི་རིགས་བདག་གི་ཐུགས་ཀར་ཟླ་བའི་དབུས་
སུ་ཧཱུཾ་ཡིག་གི་མཐར་ཨོཾ་བཛྲ་སཏ་ཧཱུཾ། ཞེས་པ་རྡོ་རྗེ་སེམས་དཔའི་མཚན་སྔགས་ཁ་དོག་དཀར་པོས་གཡས་སྐོར་དུ་བསྐོར་བ་ལས། བདུད་རྩི་དཀར་པོའི་རྒྱུན་བབས་པས་ལྷག་ཆད་ལ་སོགས་པའི་
ཉེས་པ་ཐམས་ཅད་ལྷག་མེད་དུ་བཀྲུས་པར་བསམ་ལ་མང་དུ་བཟླས་ནས། མདུན་བསྐྱེད་ལ་མེ་ཏོག་དང་བཅས་པས་ཐལ་མོ་སྦྱར་ཏེ། བདག་གིས་ཏིང་ངེ་འཛིན་མ་གསལ་བ་དང། གསང་སྔགས་མ་
དག་པ་དང། ཆོ་ག་ལྷག་ཆད་དུ་གྱུར་པ་དང། གཙང་སྦྲ་ཆུང་བ་ལ་སོགས་པའི་ཉེས་པ་བགྱིས་པ་མཐའ་དག་ཐུགས་རྗེ་ཆེན་པོ་ཁྱེད་ལ་བཟོད་པར་གསོལ་གྱི། བདག་ལ་སྒྲིབ་པར་མི་འགྱུར་བར་
མཛད་དུ་གསོལ། ཞེས་བཟོད་པར་གསོལ། ཨོཾ་མ་ཎི་པདྨེ་ཧཱུཾ། ཞེས་མང་དུ་བརྗོད་པས། མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པའི་སྣེར། དབུས་སུ་འཕགས་པ་ཡི་གེ་དྲུག་པ། དེའི་

[025A]༄༅། །གཡས་སུ་སྲས་ནོར་བུ་འཛིན་པ། གཡོན་དུ་ཡུམ་ཡི་གེ་དྲུག་མ་སྟེ། འཕགས་པ་ཡི་གེ་དྲུག་པ་གཙོ་འཁོར་གསུམ་ག་སྐུ་མདོག་དཀར་པོ་ཞལ་གཅིག་ཕྱག་བཞི་པ། དང་པོ་
གཉིས་ཐུགས་ཀར་ཐལ་མོ་སྦྱར་བས་བདུད་རྩི་དཀར་པོས་གང་བའི་བུམ་པ་དང། གཡས་འོག་མས་ཤེལ་འཕྲེང་དང། གཡོན་འོག་མས་པད་དཀར་བསྣམས་པ་དང་གྱི་ན་བཟའ་དང་རིན་པོ་ཆེའི་
རྒྱན་ཅན། རང་གི་མདུན་གྱི་ནམ་མཁར་བྱོན་ནས་སྤྱི་བོར་ཁྲུས་བླུག་པས་དང་པོས་ཉོན་སྒྲིབ་དག་གཉིས་པས་ཤེས་སྒྲིབ་དག་གསུམ་པས་སྐྱེ་མེད་ཆོས་སྐུ་ཐོབ་པར་བསམ་ལ། དངོས་སུ་བུམ་ཆུས་
ལན་གསུམ་འཁྲུ་ཞིང་སྦྱོར་བའི་ཉིན་ཁོང་དུ་ཡང་ལན་གསུམ་འཐུངས་ནས། མཐར་གཙོ་འཁོར་གསུམ་པོ་རང་གི་སྤྱི་བོ་ནས་ཐིམ་པས་ཐུགས་ཡིད་གཅིག་ཏུ་འདྲེས་པར་བསམ་མོ། །དེ་ནས་
དགེ་བ་འདི་ཡིས་ཞེས་སོགས་ཀྱིས་བསྔོ་སྨོན་བྱ་སྟེ། ཚིག་དོན་ནི། དེ་ལྟར་ཐེག་ཆེན་གསོ་སྦྱོང་གི་སྡོམ་པ་ལ་གནས་པའི་དང་ནས། འཕགས་པ་ཐུགས་རྗེ་ཆེན་པོའི་སྒོམ་བཟླས་དང་མཆོད་བསྟོད་
སོགས་ལ་འབད་པའི་དགེ་བ་བསགས་པ་འདི་ཡི་མཐུ་ལ་བརྟེན་ནས། བདག་གིས་དུས་མྱར་དུ་ཐུགས་རྗེ་ཆེན་པོ་དངོས་སུ་འགྲུབ་པར་གྱུར་ནས། མརྒན་རིགས་དྲུག་གི་འགྲོ་བ་གཅིག་ཙམ་ཡང་

[025B]ཅེས་པའོ།།    ༈   
དང་ཐུན་གཞན་ལ་ཇི་ལྟར་བྱ་ཚུལ་ནི། དེ་ལྟར་ཐུན་སྔ་མ་གྲོལ་ནས་ཕྱི་མ་མ་ཚུགས་པའི་བར་གྱི་ཐུན་མཚམས་རྣམས་སུ་ཡང། ཞལ་ཕྱག་ལྷག་མ་རྩ་བའི་ཞལ་ཕྱག་ལ་ཐིམས་པར་བསམས་ནས་
རང་ཐུགས་རྗེ་ཆེན་པོ་ཞལ་གཅིག་ཕྱག་གཉིས་པའི་ང་རྒྱལ་དང་གསལ་སྣང་ལས་མ་གཡོས་པའི་ངང་ནས། གཟུགས་སྣང་སྐུ། སྒྲ་གྲག་གསུང། དྲན་རྟོག་ཐུགས་ཏེ་འཁྱེར་སོ་གསུམ་གསལ་གདབ་
ཅིང༑ ཁས་བླངས་པའི་སྡོམ་གསུམ་གྱི་བསླབ་བྱ་སྤྱི་དང། ཁྱད་པར་སྤང་བྱ་ཡན་ལག་བརྒྱད་བསྲུང་བ་ལ་འབད་པ་དང། ལུས་ཀྱིས་མཆོད་འབུལ་ཕྱག་སྐོར་རྟེན་བཞེང།
སྐྱོང་ཀློག་འདོན། ཡིད་ཀྱིས་ལམ་གཙོ་གསུམ་དང་རྗེས་དྲན་དྲུག་སྒོམ་པ་སོགས་དགེ་བའི་བྱ་བས་དུས་འདའ་དགོས་ཤིང། རང་ལྷར་གསལ་བས། བཟའ་བཏུང་བདུད་རྩི་དང། གོས་ལྷ་རྫས་དང། གནས་ཁང་
གཞལ་ཡས་ཁང་དུ་མོས་ནས་ལོངས་སྤྱོད་པ་ལ་རོལ་པ་གསུམ་དུ་གྲགས་པས་དེ་བཞིན་དུ་བྱ། སྦྱོར་བའི་ཉིན་ཤ་ཆང། སྒོག་བཙོད། ལ་ཕུག་ཏིལ། སྲན་མ། སྤགས་པ། རང་གི་ཁ་འཕྲོ་སོགས་

[026A]༄༅། །སླངས་ཏེ། དཀར་གསུམ་ལ་བརྟེན་པའི་གདན་གཅིག་བྱ་བར་གསུངས་པས། དེའི་ཚུལ་ནི། ཉི་མ་ཕྱེད་ཀྱི་ཚེ་ཁ་ལག་བཀྲུས་ཏེ་སྟན་ལ་འདུག་ནས་དཀར་གསུམ་སོགས་དུས་
རུང་གི་བཟའ་བ་ལ་ཚིམས་པར་ལོངས་སྤྱད་ལ་ཁ་ཆུས་བཤལ་ཟིན་ནས་མི་ཟ་བའོ། །དེའི་ཚེ་སྣོད་འཁར་པ་དང་ལོ་མ་དང་ལག་མཐིལ་རྣམས་སུ་ཟ་མི་རུང་ཞིང། ཕྱི་དྲོ་ཇ་བུ་རམ་ཀ་ར་སྦྲང་རྩི་སོགས་
ལོངས་སྤྱོད་པ་ལས། ཞོ་དར་བ་འོ་མ་ཤིང་ཏོག་གི་རིགས་སོགས་འདུལ་བ་ནས་དུས་རུང་གི་ཟས་སུ་གསུངས་པ་རྣམས་མི་ཟ། །དངོས་གཞིའི་ཉིན་ཐོ་རངས་གཉིད་སང་པ་ནས་སྨྲ་བ་བཅད་དེ། གྲུབ་ན་ཆོ་
གཡང་དག་ཏུ་མི་བརྗོད་པར་ཡིད་སྐྱོང་བྱེད་པར་བཤད་མོད། མ་གྲུབ་ན་ཚིག་དང་དམིགས་པ་འབྲལ་མེད་དུ་བྱ། བཟའ་བཏུང་འབྲུ་ཉག་གཅིག་གམ། ཆུ་ཐིགས་གཅིག་ཙམ་ཡང་མི་བྱེད་པར་མ་ཟད་
མཆིལ་མ་ཡང་མི་མིད་པར་ཕྱིར་འཕོ་བ་བཟང་བར་གསུངས། སྦྱོར་དངོས་གཉིས་ཀྱི་ཐུན་གསུམ་པའི་སྨོན་ལམ་གྱི་མཇུག་ཏུ་བཀྲ་ཤིས་བྱས་ལ། ནམ་གྱི་ཆ་བར་པའི་ཚེ། རང་ལྷར་གསལ་བའི་ཞེས་
སོགས་བརྗོད་ཅིང། རང་ཐུགས་རྗེ་ཆེན་པོ་སེམས་དཔའ་གསུམ་བརྩེགས་སུ་གསལ་བའི་དམ་ཚིག་སེམས་དཔའ་ཕྱག་སྟོང་ཞལ་བཅུ་གཅིག་པ། འོད་དཀར་པོར་ཞུ་ནས་ཐུགས་ཀའི་ཡེ་ཤེས་

[026B] ཡེ་ཤེས་སེམས་དཔའ་ཐུགས་ཀའི་ཏིང་ངེ་འཛིན་སེམས་དཔའ་ཧྲཱི་ཡིག་ལ་ཐིམས། ཧྲཱི་ཡིག་དེ་ཡང་ཇེ་ཕྲ་ཇེ་ཕྲར་འོད་དུ་ཞུ་ནས་འཇའ་ཡལ་བ་ལྟར་
མི་དམིགས་པར་བསམས་ནས་ལྟ་ཐོག་ཏུ་བཞག་སྟེ་གཉིད་དུ་འགྲོ་བར་བྱ། སང་སྟོང་པའི་ངང་ལས་ཐུགས་རྗེ་ཆེན་པོ་ཞལ་གཅིག་ཕྱག་གཉིས་པའི་སྐུར་ཐོལ་གྱིས་བཞེངས་པར་མོས་ལ་དངོས་གཞིའི་ཉིན་
ཁྲུས་བྱས་ནས་གསོ་སྤྱོད་ལེན་པ་སོགས་བྱ། རྗེས་ཀྱི་ཉིན་སྐྱ་རེངས་ཤར་ནས་དང་པོར་དག་འགྲོལ་གྱི་བུམ་ཆུ་བཏང། དེ་ནས་ཐོར་ཐུག་གཏོང། སྨྱུང་གནས་སྦྲེལ་ནས་གཏོང་ན་བུམ་ཆུའི་རྗེས་སུ་གསོ་
སྦྱོང་གི་སྡོམ་པ་བླངས་ནས་ཐོར་ཐུག་གཏོང་བ་ཡིན། གཞན་ཡང་བཟླས་པའི་སྐབས་སུ་གཉིད་དང། གླལ་བ་དང། སྤྲིད་པ་དང། ལུད་པ་དང། འོག་རླུང་དང། ངག་སོགས་ཤོར་ན་ཉེ་རིག་བྱས་ནས་
བཟླས་པ་བསྐྱར་ཚུལ་དང། བཟའ་བྱ་མིན་པ་ཟོས་པ་སོགས་ཀྱི་ཉེས་པ་ཞི་ཐབས་བ་བྱུང་གི་སྔགས་མང་བསྒྲུབ་ཚུལ་དང། ཁོང་ཁྲོས་དགེ་རྩ་འཇོམས་པའི་གཉིན་པོར་དགེ་རྩ་ལྷ་ལ་འབུལ་ཚུལ་དང་
འཛག་གེགས་སྲུང་པའི་སྲུང་སྐུད་འཆིང་ཚུལ་སོགས་ཀྱང་ཤེས་པར་བྱས་ལ་ལག་ལེན་དུ་འགེལ་བ་གྲུབ་ན་གལ་ཆེ་བར་ཡོད་དོ། །སྦྱོར་བ་དང་དངོས་གཞི་གཉིས་ལ་སྔ་ཐུན་གུང་ཐུན་དགོངས་ཐུན་

[027A]༄༅། །ཏེ་ཆོག་ཐུན་གསུམ་རེ་བྱ་དགོས་པས། ཐུན་དང་པོ་གཉིས་སྔར་བཤད་ཟིན་པ་ལྟར་དང། ཐུན་བར་ཐ་གཉིས་དང་རྗེས་ཆོག་ལ་གསོ་སྤྱོང་གི་སྡོམ་པ་ལེན་མི་དགོས་པས་
པདྨའི་རིགས་ཀྱི་དམ་རྒྱ་བཅས་ཏེ། ཨོཾ་པདྨ་ཨུད་བྷ་ཝ་ཡེ་སཱཧཱ། ཞེས་བརྗོད་ལ་ཁྲུས་བྱ། དེ་ནས་མཆོད་པ་རྣམས། ཨོཾ་སརྦ་བིད། ཅེས་སོགས་ནམ་མཁའ་མཛོད་ཀྱི་སྔགས་རྒྱས་བྱིན་གྱིས་
བརླབས་ལ། རང་གི་མདུན་དུ་བླ་མ་ཐུགས་རྗེ་ཆེན་པོ་ལ་རྒྱལ་བ་སྲས་བཅས་ཀྱིས་བསྐོར་ནས་བཞུགས་པར་གྱུར། ཅེས་སྐྱབས་ཡུལ་གསལ་བཏབ་སྟེ། སངས་རྒྱས་ཆོས་ཚོགས་མས་སྐྱབས་
འགྲོ་སེམས་བསྐྱེད་བྱེད་པ་ནས། དེ་ཡིས་ལ་འགོད་པར་ཤོག་ཅེས་པའི་མཇུག་གི་སྨོན་ལམ་གྱི་བར་ཐུན་དང་པོ་ཇི་ལྟ་བ་བཞིན་དུ་བྱ་ཞིང། ཐུན་གསུམ་པ་གཉིས་ཀྱི་མཇུག་ཏུ། ཉིན་མོ་བདེ་ལེགས་
ཞེས་སོགས་ཀྱིས་བཀྲ་ཤིས་བྱ་སྟེ། ཚིག་དོན་ནི། ཉིན་མོ་བདེ་ལེགས་ཞེས་པས་ཉིན་མོའི་ཐུན་དང་པོ་དང། མཚན་བདེ་ལེགས་ཞེས་པས་མཚན་མོའི་ཐུན་དང་པོ་དང། ཉི་མའི་གུང་ཡང་བདེ་
ལེགས་ཞེས་པས་ཉིན་མོའི་གུང་ཐུན་དང། ཡང་གི་སྒྲས་མཚན་མོའི་གུང་ཐུན་དང། ཉིན་མཚན་རྟག་ཏུ་བདེ་ལེགས་ཞེས་པས་ཉིན་མོའི་ཐུན་ཐ་མ་དང། མཚན་མོའི་ཐུན་ཐ་མ་སྟེ། ཉིན་མཚན་

[027B] གནས་སྐབས་སུ་ལུས་སེམས་བདེ་བ་དང་མཐར་ཐུག་ཏུ་ལེགས་པའི་རྒྱུ་དགེ་བ་ལ་གནས་པར་སྨོན་པ་ཡིན་ནམ་སྙམ་སྟེ་དཔྱད་པར་འཚལ་ལོ་
རྗེས་ཆོག་ལ་བཟླས་པ་དང། པོ་བསྟོད་ཀྱི་གྲངས་ཀྱང་ཉུང་དུས་ཆོག་ཅིང། སྨོན་ལམ་གྱི་མཇུག་ཏུ། མདུན་བསྐྱེད་ཀྱི་བསྒྲུབ་གཞི་རས་བྲིས་ཀྱི་དཀྱིལ་འཁོར་ཡིན་ན། ཨོཾ་སུ་པྲ་ཏིཥྛ་བཛྲ་ཡེ་སཱཧཱ་
ཡེ་ཤེས་པ་རྣམས་བརྟན་པར་བཞུགས་སུ་གསོལ། ཞེས་མེ་ཏོག་འཐོར་ཞིང་བརྟན་བཞུགས་བྱ་སྟེ། སྔགས་དོན་ནི། ཨོཾ་ལ་མཚམས་སྦྱོར་ཕྲལ་ན་ཨ་ཨུ་མ་གསུམ་ཡོད་པའི། ཨ་ནི་ཐུགས། ཨུ་
ནི་གསུང། མ་ནི་སྐུ་མཚོན་བྱེད། སུ་པྲ་ནི་ལེགས་པར་རབ་ཏུ། ཏིཥྛ་ནི་གནས་པ། བཛྲ་ཡེ་ནི་རྡོ་རྗེ་ལ། སཱ་ཧཱ་ནི་གཞི་ཚུགས་ཏེ། དམ་ཚིག་པའི་སྐུ་གསུང་ཐུགས་ལ་ཡེ་ཤེས་པའི་སྐུ་གསུང་ཐུགས་
ལེགས་པར་རབ་ཏུ་གནས་པ་རྡོ་རྗེ་ལྟར་དབྱེར་མི་ཕྱེད་པར་གཞི་ཚུགས། ཞེས་པའོ། །བསྒྲུབ་གཞི་ཚོམ་བུའི་དཀྱིལ་འཁོར་ཡིན་ན། ཨོཾ་བཛྲ་མུཿ་ཡེ་ཤེས་པ་གཤེགས་ཤིང་དམ་ཚིག་པ་རང་ལ་ཐིམས་
པར་གྱུར། ཅེས་གཤེགས་གསོལ་བྱ་སྟེ། སྔགས་དོན་ནི། ཨོཾ་ནི་སྐུ་གསུང་ཐུགས། བཛྲ་ནི་རྡོ་རྗེ། མུཿ་ནི་གཤེགས་པ་འམ་བསྡུ་བ་སྟེ། སྐུ་གསུང་ཐུགས་ཀྱི་རྡོ་རྗེའི་ངོ་བོར་གྱུར་པའི་ཡེ་ཤེས་པ་

[028A]༄༅། །རང་བཞིན་གྱི་གནས་སུ་གཤེགས་ཤིང། དམ་ཚིག་པ་འོད་དུ་ཞུ་ནས་རང་གི་སྙིང་གར་བསྡུ་བའི་དོན་ནོ། །དེ་ནས་སྔར་བཤད་པ་ལྟར་ཉིན་མོ་བདེ་ལེགས་
ཞེས་སོགས་ཀྱིས་བཀྲ་ཤིས་བྱ་སྟེ། དེ་ལྟར་ན་གཞུང་དུ་ལག་ལེན་དང་དམིགས་པ་སོགས་གཞན་ནས་རྟོགས་དགོས་པར་བཤད་པ་དེ་ཤིན་ཏུ་གསལ་བར་བརྗོད་ཟིན་ཏོ།    ༈    །གསུམ་
པ་མཇུག་གི་དོན་ལ་གཉིས། ཆེ་བ་བསྟན་པ་དང། སྦྱར་བྱང་སྨོས་པའོ། །དང་པོ་ནི། སྙིང་ནས་མོས་ཀྱང་འཇིག་རྟེན་བྱ་བས་གཡེངས། །མར་ཚིག་ཁུར་གྱིས་འཇིགས་ལ་བདུད་རྩི་ཡི། །རྒྱ་
མཚོའི་ཟེགས་མ་ཙམ་གྱི་བཅུད་འདིས་ཀྱང། །གཏན་བདེའི་འཆི་མེད་སྒྲུབ་པ་ཨེ་མ་མཚར། ཞེས་པ་སྟེ། ཚིག་དོན་གཞན་རྣམས་གོ་སླ་ཞིང། རྒྱ་མཚོའི་ཟེགས་མ་ལྟ་བུའི་གཞུང་ཉུང་དུ་
འདིས་གཏན་བདེ་སངས་རྒྱས་ཀྱི་གོ་འཕང་བསྒྲུབ་ནུས་པར་བསྟན་པས། རྣམ་འགྲེལ་ལས། གཙོ་བོའི་དོན་ལ་མི་བསླུའི་ཕྱིར། །ཕལ་རྣམས་རྗེས་སུ་དཔག་པར་བྱ། ཞེས་གསུངས་པ་ལྟར་
མཆོག་གི་དངོས་གྲུབ་སངས་རྒྱས་ཀྱི་གོ་འཕང་ཡང་བསྒྲུབ་ནུས་ན། མཐུན་མོང་གི་དངོས་གྲུབ་རྣམས་བསྒྲུབ་ནུས་པ་ལྟ་ཅི་སྨོས། ཞེས་ཚུལ་འདི་ཉམས་སུ་བླངས་པའི་ཕན་ཡོན་སྟོན་པ་
[028B] དེ་ལ་སངས་རྒྱས་གངྒཱའི་ཀླུང་དྲུག་ཅུ་རྩ་གཉིས་ཀྱི་བྱེ་མ་སྙེད་ཀྱི་རྡུལ་གྱི་གྲངས་དང་མཉམ་པ་ལ་མཆོད་ཅིང་བསྙེན་པ་དང། འཕགས་པ་སྤྱན་རས་གཟིགས་ཀྱི་མཚན་ཙམ་འཛིན་པ་དང་
དེ་ལ་ཕྱག་ལན་ཅིག་ཙམ་བྱས་པ་ཕན་ཡོན་མཉམ་པར་དམ་ཆོས་པདྨ་དཀར་པོ་ལས་གསུངས་པ་དང། ལྷ་མཆོག་འདིའི་སྙིང་པོ་ལན་ཅིག་ཙམ་བརྗོད་པས་ཀྱང་རྩ་ལྟུང་བཞི་དང་མཚམས་མེད་
ལྔའི་ཉེས་པ་ཐམས་ཅད་བྱང་བར་ཞལ་བཅུ་གཅིག་པའི་གཟུངས་ལས་གསུངས་པ་དང། བསྙེན་གནས་ཙམ་བསྲུངས་པ་ལ་ཡང་ཕན་ཡོན་ཚད་མེད་པར་བྱམས་པ་ལུང་བསྟན་པའི་མདོ་ལས་
གསུངས་ན། ཐེག་ཆེན་གསོ་སྦྱོང་བསྲུངས་པའི་ཕན་ཡོན་ལྟ་ཅི་སྨོས་ཤིང། ཡན་ལག་བརྒྱད་རེ་རེ་ནས་བསྲུངས་པའི་ཕན་ཡོན་
དཔག་ཏུ་མེད་པ་ཀུན་ཏུ་རྒྱུ་སེན་རིང་གི་མདོ་ནས་གསུངས་པ་དང། སྨྱུང་
གནས་ལན་ཅིག་བགྱིས་པས་བསྐལ་པ་བཞི་ཁྲིའི་འཁོར་བ་བསྙིལ་ཞིང་བདེ་བ་ཅན་དུ་སྐྱེ་བ་དང། ལུས་སྨྱུང་བར་བྱས་པས་ལུས་ཀྱི་སྒྲིབ་པ་འདག་ཡི་དྭགས་སུ་མི་སྐྱེ། ངག་སྨྲ་བཅད་བྱས་པས་ངག་
གི་སྒྲིབ་པ་འདག་དུད་འགྲོར་མི་སྐྱེ། ཡིད་ཀྱིས་གཟུངས་སྔགས་བཟླས་པས་ཡིད་ཀྱི་སྒྲིབ་པ་འདག་དམྱལ་བར་མི་སྐྱེ། ལུས་ངག་ཡིད་གསུམ་སྣང་ལ་རང་བཞིན་མེད་པར་ཤེས་པས་འཁོར་བ་ལས་

[029A]༄༅། །གྲོལ་ལོ། ཞེས་སོགས་མཐའ་ཡས་པར་གསུངས་ཏེ། རྒྱུད་གཞུང་རྣམ་ཐར་སོགས་ལས་རྟོགས་པར་བྱའོ། །གཉིས་པ་སྦྱར་བྱང་སྨོས་པ་ནི། ཞེས་རྒྱལ་མཆོག་
ལྔ་པས་མཛད་པའི་སྨྱུང་གནས་ཀྱི་ཆོག་བསྒྲིགས་འདི་ཡང་དགེ་སློང་དྷརྨ་བྷ་དྲས་ཕན་འདོད་ཀྱིས་བྲིས་པ་དགེ་ལེགས་འཕེལ། ཞེས་པ་སྟེ། འཕགས་མཆོག་སྤྱན་རས་གཟིགས་ཉིད་
སྡོམ་བརྩོན་རྒྱལ་པོའི་ཚུལ་དུ་བྱོན་པ་ཀུན་མཁྱེན་ལྔ་པ་ཆེན་པོའི་གསུང་གཞིར་བཞག་པ་ལ། ཡན་ལག་བདུན་པ། ལྟུང་བཤགས། པོ་བསྟོད་སོགས་མཚམས་གང་དུ་སྦྱོར་གྱི་ཆོག་བསྒྲིགས་
ཅུང་ཟད་བྱས་པ་ཡིན་པས། རྒྱལ་མཆོག་ཉིད་ཀྱི་གཞུང་ལ་བརྟགས་ཏེ་ཡིད་ཆེས་པའི་གནས་སུ་གཟུང་བར་བྱའོ། །སྨྲས་པ། བགྲང་ཡས་ཤིང་བཞུགས་རྣམ་འདྲེན་མཐའ་དག་གི། ཚད་མེད་
ཐུགས་རྗེའི་རང་གཟུགས་གསར་པ་ལ། །སྙིགས་དུས་གངས་ལྗོངས་འགྲོ་བ་སྒྲོལ་པའི་མགོན། །འཕགས་མཆོག་སྤྱན་རས་གཟིགས་ཀྱི་མཚན་དུ་ཆགས། །གང་དེའི་སྒྲུབ་ཐབས་ས་འཛིན་བྱེ་
བའི་དབུས། །དཔལ་མོའི་ལུགས་བཟང་ལྷུན་པོ་ལྟར་བརྗིད་པར། །གཟིགས་ནས་མཁས་དང་གྲུབ་པའི་འཆི་མེད་བུ། །ཕལ་ཆེར་ཡིད་ཀྱི་རེ་བའི་གནས་སུ་བྱེད། །འོན་ཏེ་བྲག་ཆའི་རྗེས་སོང་

[029B] །ཟློས་བུར་བརྗོད་པས་ཨ་ཐད་ཆད་རྣམས་ལ། །ཡང་དག་དོན་གྱི་སྙིང་པོ་འདི་ན་ཞེས། །སྟོན་པའི་འཁྲིད་གཞུང་སོར་མོའི་རྩེ་འདྲ་བྱས། །དེ་ལྟ་ན་ཡང་གཞུང་དོན་ཟབ་ཅིང་བརླིང། །བདག་
འདྲའི་སྐྱེས་སྦྱངས་བློ་གྲོས་ཉམ་ཆུང་བས། །མ་བཤད་ལོག་པར་བཤད་སོགས་སྐྱོན་གྱི་ཆ། །གང་མཆིས་རྣམ་དཔྱོད་ལྡན་པས་སྤྱད་དུ་གསོལ། །ལེགས་བཤད་རྣམ་དཀར་གཡས་སུ་འཁྱིལ་
བའི་དུང། །ལྷག་བསམ་དར་གྱི་ཆུན་པོ་འཆང་པའི་སྒྲས། །འགྲོ་ཀུན་རྨོངས་ཆེན་གཉིད་མཐུག་ལས་བསླངས་ཏེ། །སྒྲིབ་གཉིས་རིམས་ནད་དྲང་ནས་འབྱིན་གྱུར་ཅིག་ ཅེས་སྨྱུང་གནས་ཀྱི་ཆོ་
ག་བསྡུས་པའི་འཁྲིད་ཡིག་གྲུབ་བརྙེས་དཔལ་མོའི་དགོངས་རྒྱན་ཞེས་བྱ་བ་འདི་ཡང། དད་བརྩོན་དམ་ཚིག་གཙང་མའི་རྒྱན་དང་ལྡན་པ་དགེ་སྡིངས་ནེའུ་གསིང་པའི་ལྕམ་དྲུང་ལགས་ནས་ནན་ཆེན་པོས་བསྐུལ་བར་མ་ཟད་ཕྱོགས་འདིའི་
དད་ལྡན་མང་པོ་ལ་ཕན་དུ་རེ་བའི་བསམ་པས་ས་སྐྱོང་ཞེས་པ་ཤིང་བྱ་ཆོ་འཁྲུལ་ཟླ་བའི་ཡར་ཚེས་བཅོ་ལྔའི་ཉིན་བཞད་དངུལ་ཆུའི་རི་ཕུག་ཏུ་དགེ་སློང་དྷརྨ་བྷ་དྲས་སྦྱར་པའོ། མངྒ་ལཾ།།



