༄༅། ། སྐབས་གསུམ་མའི་ཊཱིཀྐ་ངོ་མཚར་ངད་པ་རྒྱས་བྱེད་ཅེས་བྱ་བ་བཞུགས་སོ་ ། །མི་མཇེད་ཞིང་གི་གདུལ་བྱ་མཐའ་དག་ལ། །ལྷག་པར་བརྩེ་བའི་འདྲེན་མཆོག་ཤཱ་ཀྱའི་ཏོག་གང་དེའི་བསྟན་པ་གསལ་བྱེད་ཙོང་ཁ་པ། །
དབྱེར་མེད་ཞབས་ཀྱི་པད་མོར་གུས་ཕྱག་འཚལ། །འདིར་བདག་ཅག་གི་བླ་མ་ཁམས་གསུམ་ཆོས་ཀྱི་རྒྱལ་པོ་ཤར་ཙོང་ཁ་པ་བློ་བཟང་གྲགས་པའི་དཔལ་ཞེས་སྙན་པའི་བདན་དཀར་པོས་གསུམ་ན་རྣམ་པར་གཡོ་བ་དེ་ཉིད་ཀྱིས་
མཛད་པའི་ལྷར་བཅས་འགྲོ་བ་ཡོངས་ཀྱི་མ་འདྲིས་པའི་མཛའ་བཤེས་ཆེན་པོ་སྟོན་པ་སྟོབས་བཅུ་མངའ་བ་མཉམ་མེད་ཤཱཀྱའི་རྒྱལ་པོ་ལ་བསྟོད་ཅིང་གསོལ་བ་འདེབས་པའི་ཚིགས་སུ་བཅད་པ་བྱིན་རླབས་ཉེར་འཇུག་ཅེས་བྱ་
བའི་དོན་འཆད་པ་ལ་གཉིས། གཞུང་གི་དོན། འཇུག་གི་དོན་ནོ། །དང་པོ་ལ། གང་ལ་བསྟོད་པའི་ཡུལ་ངོས་བཟུང་བ། དེ་ལ་བསྟོད་པའི་ཚུལ། གསོལ་བ་བདེབས་པའི་ཚུལ་གསུམ་དང་པོ་དེ་འཆད་པ་ལ་སྐབས་གསུམ་པ་
དང་དབང་པོའི་དགྲ་ཞེས་སོགས་ཤོ་ལོ་ཀ་གཉིས་བྱུང། དེའི་དོན་ནི། རྗེ་བདག་ཉིད་ཆེན་པོས་སྐབས་འདིར་གང་ལ་བསྟོད་པའི་ཡུལ་བཞག་ཏུ་ཡོད་དེ། །སྐབས་གསུམ་པ་ཞེས་པ། ལྷའི་གཙོ་བོ་ཚངས་པ་དང་བརྒྱ་བྱིན། དབང་པོའི་
དགྲ་ཞེས་པ་ལྷ་མ་ཡིན་གྱི་གཙོ་བོ་ཐག་བཟང་རི། དྲི་ཟ་ཞེས་པ། ལྷའི་གླུ་དབྱངས་མཁན་གྱི་གཙོ་བོ་རབ་དགའ། གདེངས་ཅན་ཞེས་པ་ཀླུའི་གཙོ་བོ་དགའ་བོ་དང་འཇོག་པོ། །གྲུབ་བཞེས་པ། དྲང་སྲོང་བདེན་ཚིག་གྲུབ་པའི་

[162B] འཇིག་རྟེན་ན་མཐུ་སྟོབས་ཆེ་བ་ཀུན་གྱི་གཙུག་བརྒྱན་གྱི་ནོར་བུ་ཡིས། ཐུབ་པ་བཅོམ་ལྡན་འདས་གང་གི་ཞབས་གྱི་པདྨོ་ལ་གུས་པ་ཆེན་པོས་གཏུག་ཅིང་རེག་པས་མཛེས་པར་
བྱས་བ༑ ༑འཛམ་བུ་ཆུ་བོའི་གསེར་བཟང་བཙོ་མའི་འོད་ལྟ་བུ་དངས་ཤིང་གསལ་བ་འོད་ཟེར་འཁྱུག་བ་ལ་སོགས་པའི་མཚན་བཟང་པོ་སོ་གཉིས་དང། དཔེ་བྱད་བཟང་པོ་བརྒྱད་ཅུ་གསལ་ལ་རྫོགས་པའི་དཔལ་གྱིས་སྤྲོས་
པ་མཛེས་ཤིང་བརྗིད་པའི་སྐུའི་ཡོན་ཏན། དྲི་ཟའི་རྒྱལ་པོ་རབ་དགས་པི་ཝང་ འགྲན་དུ་མེད་པའི་གསུང་དབྱངས་ཡན་ལག་དྲུག་ཅུ་ཡོངས་སུ་རྫོགས་པ་གསུང་
ནི་ཡོན་ཏན། ཉི་མ་བྱེ་བའི་མདངས་ཏེ་འོད་ཀྱིས་ཕོག་པའི་གཟུགས་ཅན་གྱི་དངོས་པོ་ཇི་ལྟར་གསལ་བ་དེ་ལས་ཀྱང་སྟོན་པ་བཅོམ་ལྡན་འདས་ཀྱི་མཁྱེན་པའི་ཆ་ཤས་ཀྱིས་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ཤིན་དུ་གསལ་
བར་གཟིགས་ཤིང་མངོན་གསུམ་གྱི་སྤྱོད་ཡུལ་དུ་གྱུར་བ་ཐུགས་ཀྱི་ཡོན་ཏན་ཏེ། ཡོན་ཏན་དེ་རྣམས་དང་ལྡན་པའི་མཐའ་ཡས་པའི་འགྲོ་བ་མ་ལུས་པའི་འདྲེན་པ་མཆོག་ཏུ་གྱུར་པ་ཤཱཀྱའི་རྒྱལ་པོར་གྲགས་པ་དེ་ལ་བསྟོད་པ་
ཡིན་པས་སོ། །ཞེས་པའོ། །གཉིས་པ་དེ་ལ་བསྟོད་པའི་ཚུལ་ལ། བསམ་པ་དང། སྤྱོད་ལམ་ཇི་ལྟ་བུའི་སྒོ་ནས་བསྟོད་པ། བསྟོད་ཡུལ་གྱི་ཡོན་ཏན་བརྗོད་པའི་སྒོ་ནས་བསྟོད་པ། ཡོན་ཏན་ཐམས་ཅད་ཇི་ལྟ་བ་བཞིན་བརྗོད་
དཀའ་བར་བསྟན་པ་གསུམ། དང་པོ་དེ་ལ་ཡང་བསམ་པ་ཇི་ལྟ་བུའི་སྒོ་ནས་བསྟོད་པ་སྤྱོད་ལམ་ཇི་ལྟ་བུའི་སྒོ་ནས་བསྟོད་ཅིང་བསྟོད་པ་ལ་ཐུགས་དགོངས་གཏད་པར་གསོལ་བ་གཉིས། དང་པོ་དེ་འཆད་པ་ལ། དག་པའི་མཁའ་ལ་
ཤར་བའི་གཟའ་སྐར་རྣམས། ཞེས་སོགས་ཤོ་ལོ་ཀ་གཅིག་བྱུང་དེའི་དོན་ནི། རྗེ་བདག་ཉིད་ཆེན་པོས་བསམ་པ་ཇི་ལྟ་བུའི་སྒོ་ནས་བསྟོད་པའི་ཚུལ་ཡོད་དེ། སྟོན་གྱི་དུས་སུ་སྒྲིབ་བྱེད་ཀྱི་སྐྱོན་སྤྲིན་དང་རྡུལ་སོགས་དང་བྲལ་བ་ཤིན་དུ་

[163A]༄༅། །གཡའ་དག་པའི་ནམ་མཁའ་ལ་ཤར་བའི་ཟླ་བ་དང་སྐར་མ་རྣམས་ཀྱི་གཟུགས་བརྙན་ཆུ་གཏེར་ཏེ། རྒྱ་མཚོའི་དབུས་ན་ཡོངས་སུ་གསལ་བ་བཞིན་དུ། བདག་གི་དང་བའི་ཡིད་མཚོར་སྟོན་པ་
ཁྱོད་ཀྱི་ཡོན་ཏན་གྱི་ཆ་ཤས་མདོ་ལས་བཤད་པ་ཐོས་པ་རྣམས་ཀྱི་གཟུགས་བརྙན་ཏེ་དོན་སྤྱི་སོ་སོར་མ་འདྲེས་པར་གསལ་བར་བཀོད་པ་སྟེ། དྲན་ནས་ཤིན་དུ་དད་པའི་སྒོ་ནས་བསྟོད་པ་ཡིན་པས་སོ། །ཞེས་པའོ། །
གཉིས་པ་སྤྱོད་ལམ་ཇི་ལྟ་བུའི་སྒོ་ནས་བསྟོད་ཅིང་དགོངས་པ་གཏད་པར་གསོལ་བའི་ཚུལ་དེ་འཆད་པ་ལ། ཟླ་ཟེར་ཕོག་པའི་ཆུ་སྐྱེས་གཞོན་ནུ་བཞིན་ཞེས་སོགས་ཤོ་ལོ་ཀ་གཅིག་བྱུང། དེའི་དོན་ནི། རྗེ་བདག་ཉིད་ཆེན་པོས་
ལུས་ཀྱི་ཀུན་སྤྱོད་ཇི་ལྟ་བུའི་སྒོ་ནས་བསྟོད་པའི་ཚུལ་ཡོད་དེ། དཔེར་ན་མཚན་མོ་ཟླ་བའི་འོད་ཟེར་ཕོག་པའི་ཆུ་སྐྱེས་ཏེ་པདྨ་གཞོན་ནུ་གསར་བའི་འདབ་མ་ཁ་
ཐལ་མོ་སྦྱར་ཏེ་དད་གུས་རྩེ་གཅིག་པའི་ཡིད་ཀྱིས་སྟོན་པ་ཁྱོད་ཀྱི་སྐུ་ཡིད་ལ་བྱས་ནས་དེ་ལ་མངོན་དུ་ཕྱོགས་སྟེ་ཁྱོད་ཀྱི་ཡོན་ཏན་གྱི་ཆ་ཤས་ཅུང་ཟད་བརྗོད་པའི་སྒོ་ནས་བསྟོད་པ་ལ། སྟོན་པ་ཐུགས་རྗེ་ཅན་ཁྱོད་དགོངས་སུ་གསོལ་
ཞེས་དགོངས་པར་གསོལ་བ་ཡིན་པར། ཞེས་པའོ། །གཉིས་པ་ཡོན་ཏན་བརྗོད་པའི་སྒོ་ནས་བསྟོད་པ་ལ་མཛད་པ་འཕྲིན་ལས་ཀྱི་ཡོན་ཏན། མཐུ་སྟོབས་ནུས་པའི་ཡོན་ཏན་སྐུ་གསུང་ཐུགས་ཀྱི་གསང་བ་བླ་ན་མེད་པའི་ཡོན་
ཏན་བརྗོད་པ་གསུམ། དང་པོ་དེ་འཆད་པ་ལ། སྐར་མའི་ཚོགས་ཀྱིས་མཁའ་ལ་ཟླ་བ་བཞིན། ཞེས་སོགས་ཤོ་ལོ་ཀ་གསུམ་བྱུང། འདིའི་དོན་ནི། ཐུབ་པ་བཅོམ་ལྡན་འདས་ཀྱི་མཛད་པ་འཕྲིན་ལས་ཀྱི་ཡོན་ཏན་བཞག་ཏུ་
ཡོད་དེ། ཁྱིམ་བདག་མགོན་མེད་ཟས་སྦྱིན་གྱི་བུ་མོ་མག་ བུ་རམ་ཤིང་འཕེལ་གྱི་གྲོང་ཁྱེར་གྱི་ཚོང་དཔོན་ཁྱུ་མཆོག་བྱིན་ཞེས་བྱ་བ་ལ་བྱིན་པ་རང་གི་ཁང་བའི་ཡང་ཐོག་གི་

[163B] བཅོམ་ལྡན་འདས་དེར་འབྱོན་པར་གསོལ་བ་བཏབ་པས་སྐར་མའི་ཚོགས་ཀྱིས་ནམ་མཁའ་ལ་ཟླ་བའི་དཀྱིལ་འཁོར་བསྐོར་བ་བཞིན་དུ། སྟོན་པ་བཅོམ་ལྡན་འདས་
རྒྱལ་སྲས་དཔའ་བོ་སྟེ་བྱང་སེམས་འཕགས་པའི་ཚོགས་རྣམས་ཀྱིས་ཕྱོགས་ཀུན་ནས་བསྐོར་ཞིང་བ་ལང་ཁྱུ་མཆོག་དེ་བ་ལང་གི་ཁྱུ་ཡི་ཐོག་མར་ཏེ་གཙོ་བོར་བྱས་ནས་འགྲོ་བ་བཞིན། ཀུན་ཤེས་ཀོའུ་ཏི་ནཡ་
ཉན་ཐོས་དགྲ་བཅོམ་པ་རྫུ་འཕྲུལ་ཐོབ་པའི་འཁོར་རྣམས་ཀྱིས་མདུན་དུ་བདར། །གཞན་ཡང་གནས་གཙང་མའི་ལྷ་དང་ཚངས་པ་དང་བརྒྱ་བྱིན་སོགས་ལྷའི་ཚོགས་རྣམས་ཀྱིས་ཀུན་ནས་བསྐོར་ཏེ། བཅོམ་ལྡན་འདས་ཀྱིས་
འཛམ་བུའི་གླིང་ཐམས་ཅད་གསེར་བཙོ་མའི་མདོག་ལྟ་བུའི་འོད་ཟེར་གྱིས་གང་བ་མཛད་པས། མཉན་ཡོད་ནས་བུ་རམ་ཤིང་འཕེལ་གྱི་བར་གྱི་ནམ་མཁའི་ཁྱོན་ཀུན་འགེང་བའི་འོད་ཟེར་གྱི་དྲ་བ་སྟོང་སྟེ་དཔག་ཏུ་མེད་པས་
ཡོངས་སུ་དཀྲིགས་ཏེ་བསྐོར་ནས་ནམ་མཁའི་ལམ་ནས་སྐུ་རྫུ་འཕྲུལ་གྱི་ཆོ་འཕྲུལ་དུ་མ་བསྟན་པའི་སྒོ་ནས་ངང་པའི་རྒྱལ་པོ་ངང་བའི་འཁོར་དང་བཅས་པ་ནམ་མཁའ་ལ་འཕུར་བ་བཞིན་ལྡིང་ཞིང་གཤེགས་པར་མཛད་པ་དེའི་
ཚེ་སྔོན་ཡུན་རིང་མོ་ནས་བསྐྲུན་པའི་འབྲས་བུ་བཟང་པོ་འབྱིན་པའི་ལས་ཀྱི་བག་ཆགས་ཡོངས་སུ་སད་པའི་ལྷ་མི་སྟོང་ཕྲག་བྲྒྲྱ་སྟེ་ཤིན་དུ་མང་པོས་བཅོམ་ལྡན་འདས་ཁྱོད་ཀྱི་ཞལ་མཐོང་བའི་མོད་ལ་དེ་རྣམས་ཀྱི་ཤིན་དུ་མི་
བསྟན་པ་སྟེ་མ་དུལ་བའི་ཡིད་ཉེས་པ་བརྒྱ་སྟེ་དཔག་ཏུ་མེད་པ་སྐྱེད་པའི་བདག་འཛིན་གྱི་འཆིང་བ་དམ་པོས་བསྡམས་པ་ཀུན་ནས་ལྷོད་དེ་བདེན་པ་མཐོང་བར་གྱུར་བ་མ་ག་ཏ་བཟང་མོའི་རྟོག་བརྗོད་ལས་བཤད་པ་ལྟར་ཡིན་
པས་སོ། །ཞེས་པའོ། །གཉིས་པ་མཐུ་སྟོབས་ནུས་པའི་ཡོན་ཏན་དེ་ལ། མཐུ་སྟོབས་ནུས་པའི་ཡོན་ཏན་དངོས་བཤད་པ། ཞར་ལ་ཡོན་ཏན་གཞན་བཤད་པ་གཉིས། དང་པོ་དེ་འཆད་པ་ལ་དཔའ་བོ་ཁྱོད་ཀྱི་བྱང་ཆུབ་

[164A]༄༅། །ཤིང་དྲུང་དུ། ཞེས་སོགས་ཤོ་ལོ་ཀ་གཉིས་བྱུང། འདིའི་དོན་ནི། སྟོན་པ་བཅོམ་ལྡན་འདས་ཀྱི་མཐུ་སྟོབས་ནུས་པའི་ཡོན་ཏན་བཞག་ཏུ་ཡོད་དེ། རྒོལ་བ་འཇོམས་པ་ལ་ཤིན་དུ་དཔའ་བའི་
དཔའ་བོ་ཁྱོད་ཀྱི་བྱང་ཆུབ་ཀྱི་ཤིང་དྲུང་དུ། བདུད་འདུལ་བར་དགོངས་ནས་བཞུགས་པའི་ཚེ་མཁྱེན་པ་དང་བརྩེ་བའི་ནུས་པའི་དཔུང་གིས་ཡིད་སྲུབ་བདག་པོ་སྟེ་དགའ་རབ་དབང་ཕྱུག་གི་སྡེ་བདུད་ཀྱི་དམག་ལུས་དབྱིབ་
མི་འདྲ་བ་སྣ་ཚོགས་པས་མཚོན་ཆ་མི་འདྲ་བ་སྣ་ཚོགས་བཟུང་བ་དཔག་ཏུ་མེད་པ་ལྷགས་ཏེ་མཚོན་ཆ་སྣ་ཚོགས་པའི་ཆར་ཕབས་ཀྱང་མཚོན་ཆ་རྣམས་མེ་ཏོག་གི་ཆར་དུ་གྱུར་ནས་སྐུ་ལ་ཉམས་ཉེས་ཅི་ཡང་མ་བྱུང་བར་དམག་
ཀྱི་ཚོགས་མ་ལུས་པ་ཟིལ་གྱིས་གནོན་པར་མཛད་པས་དེ་རྣམས་འཇིགས་ཤིང་སྐྲག་ནས་དཔེར་ན་ཤིན་དུ་དྲག་པོའི་རླུང་དང་ཉེ་བའི་སྤྲིན་ནག་པོ་རླུང་གིས་གཏོར་བ་བཞིན་དམག་ཀྱི་ཚོགས་རྣམས་བྱེར་ཞིང་འཐོར་བར་གྱུར་བ་རྒྱ་
ཆེར་རོལ་བའི་མདོ་ལས་བཤད་པ་བཞིན་ཡིན་པས་སོ། །དེའི་ཚེ་གཞན་འཇོམ་པའི་མདའ་མཚོན་དང་རང་སྲུང་བའི་གོ་ཆ་སོགས་ཅི་ཡར་མ་བཟུང་བར། རང་ལ་གྲོགས་བྱེད་གཅིག་ཀྱང་མེད་བཞིན་དུ་རང་ཉིད་གཅིག་
བུས༑ བྱེ་བ་མང་པོའི་གྲངས་ཅན་གྱི་བདུད་ཀྱི་དཔུང་མ་ལུས་པ་ཕམས་པར་མཛད་པའི་གཡུལ་གྱི་ལས་དེ་ལྟ་བུ་ཁྱོད་ལས་གཞན་པ་སུ་ཡིས་ཤེས་ཤིང་དེ་ལྟ་ནུས། དེས་ན་ཁྱོད་ཀྱི་མཐུ་སྟོབས་ནུས་པའི་ཡོན་ཏན་བསམ་
གྱི་མི་ཁྱབ་པ་ཡིན་པར་གདོན་མི་ཟའོ། །ཞེས་པའོ། །ཞར་ལ་ཡོན་ཏན་གཞན་འཆད་པ་ལ། དེ་ལྟར་ཁྱོད་ཀྱི་བྱམས་པའི་མེས། ཞེས་སོགས་ཤོ་ལོ་ཀ་གཉིས་བྱུང། འདིའི་དོན་ནི། བཤད་མ་ཐག་པ་དེ་ལྟར་སྟོན་པ་
ཁྱོད་ཀྱི་བྱམས་པའི་ཏིང་ངེ་འཛིན་གྱི་ནུས་པའི་མེས་འདོད་ལྷ་དགའ་རབ་དབང་ཕྱུག་སྡེ་དང་བཅས་པའི་སྙིང་སྟེ་ཡིད་ནི་རབ་ཏུ་གདུང་བར་གྱུར་ཀྱང། བྱམས་པ་དང་བརྩེ་བའི་གཏེར་ཆེན་པོ་ཁྱོད་ཀྱིས་ནི་བདུད་སྡེའི་ཚོགས་ཀྱིས་

[164B] ཁྱོད་ལ་མཆོད་བསྟོད་བསྙེན་བཀུར་བྱེད་པ་ལ་ཐུགས་མཉེས་པ་དང་རྒོལ་ཞིང་གནོད་པ་བྱེད་པར་རྩོམ་པ་ལ་མི་མཉེས་
པའི་ལུས་ཅན་འགྲོ་བ་རྣམས་ལ་ཕྱོགས་རིས་སུ་ཆད་པར་གྱུར་པའི་ཐུགས་གཏན་ནས་མེད་པར་སེམས་ཅན་ཐམས་ཅད་ལ་མ་བུ་གཅིག་པུ་ལ་བརྩེ་བ་ལྟར་ཤིན་ཏུ་བརྩེ་བའི་ཐུགས་རྗེ་ཆེན་པོའི་གཏེར་དུ་གྱུར་བ་ཡིན་པས་
སོ༑ ༑དེ་ལྟར་ཡིན་པའི་རྒྱུ་མཚན་གྱིས་ཁྱོད་ནི་འགྲོ་བ་སེམས་ཅན་ཐམས་ཅད་ཕན་པ་དང་བདེ་བའི་དཔལ་ལ་འགོང་པའི་དོན་གྱི་སླད་དུ་བརྩོན་པ་ཆེན་པོ་མཛད་པས་ཐུགས་ཅུང་ཟད་ཙམ་ཡང་མི་ངལ་ཞིང། དེ་ལྟ་བུའི་
ཡོན་ཏན་མཐོང་ཞིང་ཐོས་པས་ཡིད་ཕྲོག་པར་གྱུར་པའི་འགྲོ་བ་རྣམས་ཀྱང་སྟོན་པ་ཁྱོད་ཀྱི་ནི་ཡོན་ཏན་བརྗོད་ཅིང་བསྟོད་པ་དང་གསོལ་བ་འདེབས་པ་ལ་ངལ་བར་མ་གྱུར་པར་བརྩོན་པ་ལྷུར་ལེན་པ་ཡིན་པས་སོ། །ཞེས་པའོ་
གསུམ་པ་སྐུ་གསུང་ཐུགས་ཀྱི་གསང་བ་བླ་ན་མེད་པའི་ཡོན་ཏན་བརྗོད་པའི་སྒོ་ནས་བསྟོད་པ་དེ་འཆད་པ་ལ། རྒྱ་མཚོའི་ཀློང་ལྟར་རབ་ཏུ་ཟབ་པའི་ཐུགས། ཞེས་སོགས་ཤོ་ལོ་ཀ་གཉིས་བྱུང། འདིའི་དོན་ནི། རྒྱ་
མཚོ་ཆེན་པོའི་གློང་གི་གཏིང་ཟབ་ཅིང་མཐའ་ཤིན་ཏུ་རྒྱ་ཆེ་བ་ལྟར་སྟོན་པ་ཁྱོད་ཀྱི་ཐུགས་མཁྱེན་པའི་ཡེ་ཤེས་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་ཇི་ལྟ་བ་བཞིན་མངོན་གསུམ་དུ་གཟིགས་པས་རབ་ཏུ་སྟེ་ཤིན་
ཏུ་ཟབ་པ་དང། ཇི་སྙེད་པ་འཕགས་པ་མོའུ་མགལ་གྱི་བུས་རང་གི་མ་འཇིག་རྟེན་གྱི་ཁམས་གང་དུ་སྐྱེས་མ་མཁྱེན་པ་མཁྱེན་པ་དང་ཁྱིམ་བདག་དཔལ་སྐྱེས་ལ་ཐར་བའི་ས་བོན་ཡོད་པ་དགྲ་བཅོམ་པ་གཞན་གྱིས་མ་
མཁྱེན་པ་མཁྱེན་པ་དང་སྲན་མ་ཟླུམ་པ་དང་ཚེར་མ་རྒོ་བ་དང་རྨ་བྱའི་མདོངས་བཀྲ་བ་ལ་སོགས་པའི་རྒྱུ་དང་འབྲས་བུ་སོགས་པའི་རྒྱུ་དང་འབྲས་བུ་སོགས་རྟེན་འབྲལ་གྱི་ཆོས་ཐམས་ཅད་ཇི་ལྟ་བ་བཞིན་ཆགས་ཐོག་མེད་པར་མངོན་སུམ་དུ་

[165A]༄༅། །གཟིགས་ཤིང་སེམས་ཅན་ཐམས་ཅད་ལ་མ་བུ་གཅིག་བུ་ལ་བརྩེ་བ་ལྟར་བརྩེ་ཞིང་བྱམས་པས་རྒྱ་ཆེ་བ་ཐུགས་ཀྱི་གསང་བའི་ཡོན་ཏན་དང། སུམ་ཅུ་རྩ་གསུམ་གྱི་ལྷའི་རྔ་བོ་ཆེ་གཞན་གྱི་
བསྐུལ་པ་ལ་མ་ལྟོས་པར་ལྷ་རྣམས་བག་མེད་པ་ལ་གཡེང་བའི་ཚེ་ལྷའི་རྔ་བོ་ཆེའི་སྒྲ་ལས། གྲོགས་པོ་དག་གཟུགས་དང་སྒྲ་དང་དྲི་དང་རོ་དང་རེག་བྱ་དག་ནི་མི་རྟག་པ་ཡིན་གྱིས་བག་མེད་པར་མ་སྤྱོད་ཅིག་གནས་འདིན་
མྱུར་དུ་ཤི་འཕོས་བར་གྱུར་ཏ་རེ། གྲོགས་པོ་དག་འདུ་བྱེད་ཐམས་ཅད་ནི་སྡུག་བསྔལ་བ་ཡིན་ནོ། །གྲོགས་པོ་དག་འདུ་བྱེད་ཐམས་ཅད་ནི་སྟོང་པ་ཡིན་ནོ། །གྲོགས་པ་དག་འདུ་བྱེད་ཐམས་ཅད་ནི་བདག་མེད་པ་
ཡིན་ནོ༑ ༑ཞེས་སོགས་ཆོས་ལ་བསྐུལ་བའི་སྒྲ་བསྒྲགས་པས་ལྷ་རྣམས་བག་ཡོད་ལ་སྦྱོར་བར་བྱེད་པར་དཀོན་བརྩེགས་ཀྱི་མདོ་ལས་བཤད་པ་བཞིན་དུ། སྟོན་པ་ཁྱོད་ཀྱི་གསུང་གིས་སེམས་ཅན་རང་རང་གི་སྐལ་
དང་འཚམ་པའི་ཆོས་ཀྱི་སྒྲ་ལེགས་པར་འདོམས་ཤིང་གསུང་གི་སྒྲ་དབྱངས་ཀྱང་ཉེ་བ་ལ་སྒྲ་ཆེ་བ་དང། རིང་བ་ལ་སྒྲ་ཆུང་བ་མེད་པ་གསུང་གི་སྒྲའི་ཚད་རྟོགས་པར་འདོང་ནས་མོའུ་འགལ་གྱི་བུས་རྫུ་འཕྲུལ་གྱིས་ནུབ་ཕྱོག་
བདེ་བ་ཅན་དང་དེ་ནས་ཀྱང་རིམ་གྱིས་འཇིག་རྟེན་གྱི་ཁམས་བྱེ་བ་ཕྲག་བརྒྱ་འདས་པ་འཇིག་རྟེན་གྱི་ཁམས་འོད་ཟེར་ཅན་ཞེས་བྱ་བ་ན་དེ་བཞིན་གཤེགས་པ་འོད་ཟེར་ཀུན་ནས་འབྱུང་བ་བཞུགས་པའི་གནས་སུ་བྱོན་ཏེ་ཉན་
སྒྲ་ཆུང་དུ་མ་སོང་བར་ཐོས་པ་ལྟ་བུ་གསུང་གི་གསང་བའི་ཡོན་ཏན་དང། རི་རྒྱལ་ལྷུན་པོའི་སྤོ་སྟེ་རྩེ་མོ་ནི་ས་སྟེང་གི་གསེར་གྱི་རི་བདུན་དང། ཕྱིའི་ལྕགས་རི་ལ་སོགས་པ་གཟུགས་ཅན་གྱི་དངོས་པོ་གཞན་ལས་མངོན་
པར་འཕགས་པ་ལྟར། ཁྱོད་ཀྱི་སྐུ་ཡང་གཟུགས་ཅན་གྱི་དངོས་པོ་གཞན་ཐམས་ཅད་ལས་ལྷམ་མེར་གསལ་ཞིང་མངོན་པར་འཕགས་པ་བྱང་ཆུབ་སེམས་དཔའ་ཤུགས་འཆང་གིས་བཅོམ་ལྡན་འདས་ཀྱི་དབུའི་གཙུག་

[165B] དེ་ལས་ཀྱང་ཡར་འཕགས་ཏེ་ཕྱོགས་ཀྱི་འཇིག་རྟེན་གྱི་ཁམས་བྱེ་བ་ཕྲག་བཅུ་འདས་པའི་འཇིག་རྟེན་གྱི་ཁམས་པདྨོ་
ཅན་ཞེས་བྱ་བ་ནི་དེ་བཞིན་གཤེགས་པ་པདྨོའི་དཔལ་གྱི་སྙིང་པོའི་རྒྱལ་པོ་ཞེས་བྱ་བ་བཞུགས་པའི་གནས་སུ་ཕྱིན་ཏེ་བལྟས་ཀྱང་དབུའི་གཙུག་ཏོར་གྱི་མཐའ་མ་མཐོང་བ་ལྟ་བུ་སྐུའི་གསང་བའི་ཡོན་ཏན་
བསམ་གྱི་མི་ཁྱབ་པ་དང་ལྡན་ཞིང་དེ་ལྟ་བུའི་སྐུ་གང་གིས་མཐོང་བ་དང། གསུང་གང་གིས་ཐོས་པ་དང། ཐུགས་གང་གིས་དྲན་ཅིང་ཡིད་ལ་བྱེད་པ་ཐམས་ཅད། ཕན་པ་དང་བདེ་བའི་དོན་བཟང་པོ་དང་ལྡན་པ་
མཛད་པས་ན། ཁྱོད་ཀྱི་སྐུ་གསུང་ཐུགས་ཀྱི་ཡོན་ཏན་བསམ་གྱིས་མི་ཁྱབ་པ་གསང་བ་བསམ་གྱིས་མི་ཁྱབ་པའི་མདོ་ལས་བཤད་པ་བཞིན་ཡིན་པས་སོ། །དེ་ཡང་ཡིན་ཏེ། འཇིག་རྟེན་ཀུན་སྟེ་
འཇིག་རྟེན་གྱི་ཁམས་མཐའ་ཡས་པ་ན་ཡོད་པའི་སེམས་ཅན་མཐའ་ཡས་པ་དེ་ཐམས་ཅད་ཀྱིས་དུས་གཅིག་ཉིད་དེ་གཅིག་ཁོ་ན་ལ་རང་རང་གི་ཐེ་ཚོམ་མི་འདྲ་བ་རེ་རེའི་དོན་སོ་སོ་ནས་ཞུས་ཀྱང་སེམས་ཅན་དེ་
དག་རེ་རེའི་མདུན་དུའང་སེམས་ཅན་ཇི་སྙེད་པ་དེ་སྙེད་ཀྱི་གྲངས་དང་མཉམ་པའི་སྐུའི་བཀོད་པ་རེ་རེ་དུས་གཅིག་ཏུ་སྟོན་པ་དང། སེམས་ཅན་དེ་སྙེད་ཀྱི་ཐེ་ཚོམ་ཀྱི་དོན་ཞུས་པའི་ལན་དུས་གཅིག་ཏུ་
འདོམས་པའི་མཛད་པ་མཛད་ཀྱང་སེམས་ཅན་འདི་ལ་སྐུའི་བཀོད་པ་འདི་སྟོན་སེམས་ཅན་འདིའི་དྲི་བའི་ལན་འདི་ལྟར་ལྡོན། སྙམ་པའི་ཐུགས་ཀྱི་རྟོག་པ་ཉེ་བར་ཞི་བ་སྟེ་དེ་ལ་ཐུགས་གཡོ་བ་ཅུང་ཟད་
མི་མངའ་བ་ཡིན་པས་སོ། །ཞེས་པའོ། །གསུམ་པ་ཡོན་ཏན་ཐམས་ཅད་ཇི་ལྟ་བ་བཞིན་དུ་བརྗོད་དཀའ་བར་བསྟན་པ། འཆད་པ་ལ། ཁྱོད་ཀྱི་སྐུ་གསུང་ཐུགས་ཀྱི་གསང་བ་ཡི། ཞེས་སོགས་ཤོ་ལོ་ཀ་

[166A]༄༅། །གཉིས་བྱུང། འདིའི་དོན་ནི། །སྟོན་པ་ཁྱོད་ཀྱི་སྐུ་གསུང་ཐུགས་ཀྱི་གསང་བ་ཡི་ཡོན་ཏན་གྱི་གནས་ཚུལ་འདི་ཇི་ལྟ་བ་བཞིན་དུ་མངོན་གསུམ་དུ་རྟོགས་ཤིང་བརྗོད་པར་དཀའ་བ་
ཡིན་ཏེ། ཡོན་ཏན་དེ་ཐམས་ཅད་རྒྱལ་སྲས་བྱང་ཆུབ་སེམས་དཔའ་དང་རང་རྒྱལ་དང་ཉན་ཐོས་འཕགས་པ་རྣམས་ཀྱིས་ཇི་ཙམ་བརྟགས་ཀྱང་བློའི་མངོན་སུམ་གྱི་སྤྱོད་ཡུལ་དུ་འགྱུར་པ་མ་ཡིན་ན། སྟོང་
གསུམ་མི་མཇེད་ཀྱི་བདག་པོ་ཚངས་པ་དང། ལྷའི་དབང་པོ་བརྒྱ་བྱིན་སོགས་འཇིག་རྟེན་ན་བློ་གྲོས་དང་མཐུ་ཆེ་བ་རྣམས་དང། བདག་ཅག་རྣམས་ཀྱི་བློའི་སྤྱོད་ཡུལ་དུ་འགྱུར་བ་དང། བརྗོད་སླ་བ་མ་
ཡིན་པ་ལྟ་སྨོས་ཀྱང་ཅི་འཚལ། དཔེར་ན་ནམ་མཁའ་ལྡིང་གི་དབང་པོ་སྟེ་རྒྱལ་པོ་འདབ་ཆགས་རྣམས་ཀྱི་ཁྲོད་ན་གེ་
བགྲོད་ནས་ནམ་ཞིག་ན་རང་གི་ལུས་རྩལ་གྱི་སྟོབས་བྲི་བ་སྟེ་ཟད་ནས་རང་གནས་སུ་ལྡོག་པར་འགྱུར་གྱི། ནམ་མཁའི་མཐའ་ཟད་པས་བགྲོད་ས་མ་རྙེད་པར་ལྡོག་པར་མི་འགྱུར་བ་བཞིན་ཁྱོད་ཀྱི་ཡོན་
ཏན་བརྗོད་པའང་རང་གི་བློ་གྲོས་གྱིས་ཅི་ཙམ་དཔོག་པ་དེ་ཙམ་ཞིག་བརྗོད་པར་ཟད་ཀྱི་ཡོན་ཏན་གྱི་མཐའ་རྫོགས་པར་བརྗོད་རྒྱུ་མ་རྙེད་པར་མ་བརྗོད་པ་མ་ཡིན་པ་དེ་ལྟར་ལགས་པ་སྟེ་ཡིན་པས་སོ་
ཞེས་པའོ། །གསུམ་པ་གསོལ་བ་འདེབས་པའི་ཚུལ་ལ། གསོལ་བ་འདེབས་པ་པོ་ངོས་བཟུང་བ་ཤིན་ཏུ་ཉམ་ཐག་པའི་ཚུལ། དེ་ལ་བརྩེ་རིགས་པར་བསྟན་པ། སྟོན་པ་སྐྱོན་མེད་དུ་བསྒྲུབ་ནས་རང་གི་
ཉེས་པ་བསྒྲགས་པ། རྗེས་སུ་འཛིན་པར་གསོལ་བ་འདེབས་པ་དངོས་དང་ལྔ། དང་པོ་དེ་འཆད་པར། གཤོག་རྩལ་རབ་ཏུ་རྫོགས་པའི་མཁའ་ལྡིང་གིས་ཞེས་སོགས་ཤོ་ལོ་ཀ་གཅིག་བྱུང། འདིའི་དོན་ནི་

[166B] གཤོག་རྩལ་རབ་ཏུ་རྫོགས་པའི་ནམ་མཁའ་ལྡིང་གི་རྒྱལ་པོ་ནམ་མཁའི་མཐོངས་སུ་བགྲོད་པའི་ལམ་དེ་རག་ཤོ་
རྩལ་ཤིན་ཏུ་ཆུང་བའི་བྱིའུ་བགྲོད་པར་རྩོལ་བ་ལྟར། སྟོན་པ་སྟོབས་བཅུ་མངའ་བ་ཐུབ་པའི་དཔའ་བོ་ཁྱོད་གོ་འཕང་དམ་པ་གང་དུ་གཤེགས་པ་ཡི་ལམ་མཆོག་ཏུ་གྱུར་པ་དེར་ནི་འཇུག་པར་འདོད་པ་བློ་བཟང་གྲགས་
པ་ཞེས་གྲགས་པ་བདག་གིས་གསོལ་བ་འདེབས་པ་ཡིན་པས་སོ། །ཞེས་པའོ། །གཉིས་པ་ཤིན་ཏུ་ཉམས་ཐག་པའི་ཚུལ་དེ་འཆད་པ་ལ། གནས་ལུགས་དོན་ལ་ལྟ་བའི་བློ་མིག་ཉམས། ཞེས་སོགས་ཤོའི་
ཀ་གཅིག་བྱུང། འདིའི་དོན་ནི། བདག་ཤིན་ཏུ་ཉམས་ཐག་པ་ཅི་བྱ་ཏོལ་མེད་པ་ལྟ་བུར་གྱུར་བ་ཡིན་ཏེ། ཆོས་རྣམས་ཀྱི་གནས་ལུགས་ཀྱི་དོན་ལ་ལྟ་བའི་བློ་གྲོས་ཀྱི་མིག་གསལ་བར་མ་གྱུར་བས་ཉམས་ཤིང། ངེས་
འབྱུང་གི་བསམ་པ་དང་བྱང་ཆུབ་ཀྱི་སེམས་ལ་སོགས་པའི་ཐབས་ཀྱི་ཆ་རྒྱ་ཆེན་པོའི་འབྱོར་བས་དབུལ། ལེགས་པའི་ཕྱོགས་འཇོམས་པ་ལ་སྟོབས་དང་ལྡན་པའི་འདོད་ཆགས། ཁོང་ཁྲོ། ང་རྒྱལ་ལ་སོགས་པའི་ཉོན་
མོངས་པའི་དགྲ་བོས་རྒྱུན་དུ་གཙེས་ཤིང་དེའི་དབང་དུ་གྱུར། ཉེས་པ་ཐམས་ཅད་སྐྱེད་པའི་རྩ་བ་བདག་ཏུ་འཛིན་པའི་མ་རིག་པའི་དབང་གིས་ཤིན་དུ་ཐར་པར་དཀའ་བའི་འཁོར་བའི་གཙོང་རོང་ཟབ་མོའི་སྤུབས་སུ་ལྟ་
བ་ཡིན་པས་སོ། །ཞེས་པའོ། །གཉིས་པ་དེ་སྟོན་པར་བྱེད་པ་ལ། འདི་འདྲའི་ཉམས་ཐག་གནས་སུ་གྱུར་ལགས་པ། ཞེས་སོགས་ཤོ་ལོ་ཀ་གཅིག་བྱུང། འདིའི་དོན་ནི། བདག་གོང་དུ་བཤད་པ་འདི་འདྲ་བ་ཤིན་དུ་
ཉམས་ཐག་པའི་གནས་སུ་གྱུར་པ་ལགས་པ་སྟེ་ཡིན་པ་འདི་ལ་སྟོན་པ་བརྩེ་བ་ཆེན་པོ་ཅན་ཁྱོད་གྱིས་ཤིན་དུ་བརྩེ་བར་རིགས་ཏེ། འགྲོ་བ་སེམས་ཅན་ཐམས་ཅད་ལ་མ་བུ་གཅིག་བུ་ལ་བརྩེ་བ་ལྟར་བརྩེ་བ་ཐུགས་

[167A]༄༅། །རྗེ་ཆེན་པོའི་བདག་ཉིད་ཅན་ཁྱོད་ཀྱི་ཐུགས་བརྩེ་བས་མི་དགོངས་པར་ཡལ་བར་འདོར་བ་ལགས་པ་སྟེ་མཛད་ན། ད་ནི་བདག་གིས་སེམས་ཅན་སྤྱི་དར་ཁྱད་པར་ཉོན་མོངས་དང་སྡུག་བསྔལ་གྱིས་
གདུང་བའི་དམན་པ་རྣམས་ལ་ལྷག་པར་ཆེ་ཆེར་བརྩེ་བའི་མགོན་པོ་ཁྱོད་ལས་ལྷག་པའི་གང་ཟག་གཞན་པ་གང་ཞིག་ལ་སྐྱབས་སུ་གཟུང་བ་སྟེ་བཟུང་ནས་གདུང་བ་འདི་ལས་གྲོལ་བར་འགྱུར་ཏེ། དེ་ལྟ་བུ་མི་སྲིད་པས་
སོ༑ ༑ཞེས་པའོ། །གསུམ་པ་དེ་འཆད་པར་བྱེད་པ་ལ། སྙིགས་མ་ལྔ་ཡིས་ཧ་ཅང་སྤགས་པ་ཡི། ཞེས་སོགས་ཤོ་ལོ་ཀ་གཅིག་བྱུང། འདིའི་དོན་ནི། དེ་ལྟར་ཤིན་ཏུ་ཉམས་ཐག་པའི་གནས་སུ་གྱུར་པ་བདག་དང་
བདག་ལྟ་བུའི་འགྲོ་བ་རྣམས་ལ། ཁྱོད་ཀྱི་ཐུགས་རྗེ་ཆེན་པོས་ཤིན་དུ་བརྩེ་བར་མཛད་རིགས་ཏེ། དེ་མི་མཛད་ན་སྙིང་རྗེ་པད་དཀར་ནས་འབྱུང་བ་ལྟར་སྔོན་སངས་རྒྱས་རིན་ཆེན་སྙིང་པོས་སངས་རྒྱས་ཀྱི་ཞིང་གི་བཀོད་
པ་དཔག་ཏུ་མེད་པ་བསྟན་ནས་གདུལ་བྱའི་ཞིང་འདམ་དུ་བཅུག་པ་ན་ཚེ་སྙིགས་མ་ལྟ་བ་སྙིགས་མ་ཉོན་མོངས་སྙིགས་མ། སེམས་ཅན་སྙིགས་མ། དུས་སྙིགས་མ་སྟེ་སྙིགས་མ་ལྔ་ཡིས་ཧ་ཅང་སྤགས་པ་སྟེ་བསླད་
པའི་མི་མཛེད་ཀྱི་ཞིང་འདི་སྟོན་པ་གཞན་གྱིས་སྤངས་པའི་དུས་སུ་སྙིགས་དུས་ཀྱི་སེམས་ཅན་ལ་ལྷག་པར་བརྩེ་བའི་མགོན་པོ་ཁྱོད་ཀྱིས་ཡོངས་སུ་བཟུང་བའི་ཚེ་ན། སངས་རྒྱས་རིན་ཆེན་སྙིང་པོ་དང་ཕྱོགས་བཅུའི་
རྒྱལ་བ་སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ཀྱིས་གཞན་ནི་པདྨ་ལྟ་བུ་དང་ཁྱོད་ནི་པདྨ་གནས་ཁྱོད་པར་དུ་འཕགས་པའི་པདྨ་དཀར་པོ་ལྟ་བུའོ། །ཞེས་བསྔགས་ཤིང་ལེགས་སོ་བརྗོད་པའི་དགོས་
པའང་ཅི་ཞིག་ཡོད་དེ་མེད་པར་འགྱུར་པས་སོ། །ཞེས་པའོ། །བཞི་པ་སྟོན་པ་སྐྱོན་མེད་དུ་བསྒྲུབ་ནས་རང་གི་ཉེས་པ་བསྒྲགས་པ་ལ། འོན་ཀྱང་ཁྱོད་ཀྱི་འཕྲིན་ལས་གདུལ་བྱ་ལ། ཞེས་སོགས་ཤོ་ལོག་གཅིག་བྱུང་

[167B] །དེ་ལྟ་མོད་ཀྱི་འོན་ཀྱང་བདག་ཤིན་དུ་ཉམས་ཉེས་པ་གྱུར་པ་ནི་བདག་གི་མི་དགེ་བའི་ལས་དང་ཉོན་མོངས་པ་ཤིན་དུ་ཧྲག་བས་སྐལ་བ་ངན་པའི་ཉེས་པ་ཁོ་ནར་ཟད་པ་ཡིན་ཏེ། ཐུགས་རྗེ་ཅན་ཁྱོད་
ཀྱི་འཕྲིན་ལས་གདུལ་བྱ་གང་ལ་འཇུག་དགོས་པ་མ་བརྟགས་སྟེ་མ་དགོངས་པ་དང་དགོངས་ཀྱང་བཏང་སྙོམས་སུ་འཇོག་པར་མཛད་པ་དེ་འདྲ་ཁྱོད་ལ་མི་མངའ་བ། དེའི་ཕྱིར་ན་ཁྱོད་ལ་སྐྱོན་ཀྱི་ཉེས་པ་འཇུག་
པའི་སྐབས་ཅུང་ཟད་ཀྱང་མེད་པས་སོ། །ཞེས་པའོ། །ལྔ་པ་དེ་འཆད་པ་ལ། དེང་ནས་བྱང་ཆུབ་སྙིང་པོར་བདུད་སྡེ་ལམ། ཞེས་སོགས་ཤོ་ལོ་ཀ་གཅིག་བྱུང། འདིའི་དོན་ནི། གསོལ་བ་ཇི་ལྟར་
འདེབས་པའི་ཚུལ་ཡོད་དེ། དེང་ནས་བཟུང་སྟེ་ཇི་སྲིད་བྱང་ཆུབ་ཀྱི་སྙིང་པོར་སྟེ་བྱང་ཆུབ་ཀྱི་ཤིང་དྲུང་དུ་བདུད་དགའ་རབ་དབང་ཕྱུག་སྡེ་དང་བཅས་པའི་གཡུལ་ལས་རྒྱལ་བར་མ་གྱུར་བ་དེ་སྲིད་ཀྱི་བར་དུ་སྐྱེ་
བ་འདིའི་འོག་རོལ་དུ་སྐྱེ་བ་གཅིག་བླང་ཞིང་ཡང་སྐྱེ་བ་ཅི་ཙམ་བླང་དགོས་པའི་སྐྱེ་བ་དེ་ཐམས་ཅད་ལ་བར་ཆད་པ་མེད་པར་སྟོན་པ་ཐུགས་རྗེ་ཅན་ཁྱོད་ཀྱིས་ཐུགས་བརྩེ་བ་ཆེན་པོས་རྗེས་སུ་བཟུང་ནས་ཁྱོད་ཀྱིས་
འགྲོ་བའི་དོན་མཛད་པའི་མཛད་པ་མཆོག་ཏུ་གྱུར་པ་ལེགས་པར་བཤད་པའི་གསུང་གི་བདུད་རྩིལ་ཐོས་བསམ་སྒོམ་གསུམ་གྱིས་ངོམས་པ་མེད་པར་ལོངས་སྤྱོད་དེ་བླ་ན་མེད་པའི་གོ་འཕང་དམ་པ་བདེ་བླག་ཏུ་འཐོབ་
པར་ཤོག་ཅིག་ཅེས་བདག་གི་ཡིད་ལ་ཤིན་དུ་བརྣག་ཅིང་སྨོན་པ་ཡིན་པས་དོན་དེ་ཡིད་བཞིན་དུ་འགྲུབ་པར་བྱིན་གྱི་རླབས་ཏུ་གསོལ། ཞེས་གསོལ་བ་འདེབས་པ་ཡིན་པས་སོ། །ཞེས་པའོ། །གཉིས་པ་
འཇུག་གི་དོན་དེ་འཆད་པར་བྱེད་པ་ལ། ཅེས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་ཞེས་སོགས་བྱུང་བ་ཡིན་ལ་དེའི་དོན་ནི། དེ་བཞིན་ཉིད་

[168A]༄༅། །ལ་སླར་མི་ལྡང་བའི་ཚུལ་གྱིས་མཉམ་པར་བཞག་པའི་སར་གཤེགས་པས་ན་དེ་བཞིན་གཤེགས་པ། ཉོན་མོངས་པའི་སྒྲིབ་པའི་དགྲ་བཅོམ་པས་ན་དགྲ་བཅོམ་པ། ཡོན་ཏན་མ་ལུས་
པ་ཕྱིན་ཅི་མ་ལོག་པར་ཐོབ་པས་ན་ཡང་དག་པར་རྫོགས་པ། མ་རིག་པའི་གཉིད་སངས་ཤིང་ཤེས་བྱ་ལ་བློ་རྒྱས་པས་ན་སངས་རྒྱས། ལྷག་པའི་ཤེས་རབ་ཀྱི་བསླབ་པ་དང་ལྡན་པས་རིག་པ་དང། ལྷག་པའི་
སེམས་དང་ཚུལ་ཁྲིམས་ཀྱི་བསླབ་པ་དང་ལྡན་པས་ན་ཞབས་སུ་ལྡན་པ། འཇིག་རྟེན་ལས་འདས་པའི་ལམ་གྱིས་སྤངས་པ་དང་ཡེ་ཤེས་ཕུན་སུམ་ཚོགས་པ་རྫོགས་པའི་གོ་འཕང་བདེ་བར་གཤེགས་པས་
ན་བདེ་བར་གཤེགས་པ། སྐལ་བ་དང་ལྡན་པ་དང་མི་ལྡན་པའི་བཅུད་ཀྱི་འཇིག་རྟེན་ཏེ་གདུལ་བྱའི་ཁམས་དང་བསམ་པ་དང་བག་ལ་ཉལ་ཡོངས་སུ་མཁྱེན་པས་ན་འཇིག་རྟེན་མཁྱེན་པ། གདུལ་བྱའི་སྐྱེས་བུ་
ལམ་ངན་པ་ལས་བཟློག་ནས་ཡང་དག་པའི་ལམ་ལ་འཇོག་ཅིང་ཡོན་ཏན་ཁྱད་པར་ཅན་སྐྱེད་པར་བྱེད་པའི་མཆོག་ཏུ་གྱུར་བ་ཡིན་པས་ན་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་བླང་དོར་ཇི་ལྟ་
བ་བཞིན་སྟོན་པའི་སྟོན་པ་འཀྱ་ཐུབ་པ་ལ་བསྟོད་པ་འདིས་ཚུལ་བཞིན་དུ་བསྟོད་ན་བྱིན་བརླབས་ཉེ་བར་སྟེ་མྱུར་དུ་འཇུག་པ་ཞེས་བྱ་བ་ནི་མཚན་དོན་ཡིན་ལ་གཞན་ནི་གོ་སླའོ།  །ཅེས་པ་འདི་ནི་བསྟན་འགྲོ་ཡོངས་ཀྱི་དཔལ་མགོན་
དམ་བརྫས་པཎྜི་ཏས་སྐབས་གསུམ་མའི་ཊིཀྐ་ཅིག་གྱིས་ཞེས་བཀས་བསྐུལ་བ་ལ་བརྟེན་ནས་སྔ་མ་སྐབས་གསུམ་མའི་བཤད་པ་མ་མཐོང་ཞིང་རྗེ་བདག་ཉིད་ཆེན་པོའི་གསུང་རྩོམ་གང་ཡིན་པ་ཐམས་ཅད་ཚིག་ཁ་གསལ་ལ་བརྗོད་བྱ་ཤིན་ཏུ་ཟབ་ཅིང་བརླིང་བས་རྟོག་དཔྱོད་བྱས་ཀྱིན་དཀའ་རུ་འགྲོ་བ་འདུག་ཅིང་འདི་ཡང་དེ་བཞིན་དུ་
སྣང་བས་དགོངས་པ་ཇི་ལྟ་བ་བཞིན་འཆད་མ་ཐུབ་ཀྱང་རང་གི་བློ་གྲོས་ཆུང་དུས་དཔོག་ཚོད་ཙམ་མཁས་གྲགས་དང་རྙེད་བཀུར་སོགས་འདོད་པས་ཀུན་ནས་མ་བསླད་པར་བརྗོད་པ་ལ་ཉེས་པ་མེད་དམ་སྙམ་པས་པན་རྒན་སྙོམ་ལས་པ་ངག་དབང་བློ་བཟང་ཆོས་ལྡན་དཔལ་བཟང་པོས་ཀུན་དུ་བཀྲ་ཤིས་པར་གསོལ་བ་འདེབས་པའི་ལྷ་

[168B] །འདིས་ཀྱང་རྗེ་བཙུན་བླ་མ་བློ་བཟང་གྲགས་པའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག་



