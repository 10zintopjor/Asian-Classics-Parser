
[001A]༄༅། །ཆོས་འཁོར་གྱི་རྣམ་བཞག་ཟུར་དུ་བཀོལ་བ་བཞུགས་སོ་

[001B] །ན་མོ་གུ་རུ་མཉྫུ་གྷོ་ཥཱ་བྷྱཾ་སྭ་ར་སསྟྱཻ་ཙ། ད་ལམ་ཕལ་ཆེར་འཕྲོས་མཐའ་དཔྱོད་ལྟར་དང། འཕྲོས་དོན་དེ་ལྟར་མ་འཕྲོས་པར་ཐལ། དེ་ལྟར་
འཕྲོས་ན་ཐབས་རྣམ་མཁྱེན་གྱིས་མཁྱེན་ཚུལ་ལ་རྣམ་བཅས་རྣམ་མེད་ཀྱི་མཁྱེན་ཚུལ་ལྔ་དང་བཅས་པ་ནི། རྣམ་པ་ཐམས་ཅད་ནས་གང་དང་ལྡན་ན་ཞེས་པས་བསྟན་
དགོས་པ་ལ་མ་བསྟན། རྟེན་གྱི་གང་ཟག་ལོངས་སྤྲུལ་གཉིས་ཡོད་པར་བཤད་པ་ལ། སངས་རྒྱས་སོགས་ནས་གཙོ་བོ་རྣམས། ཞེས་དང། དགོས་པ་ཉོན་མོངས་ཀྱི་
སྤྱོད་པ་བརྒྱད་ཁྲི་བཞི་སྟོང་ལས་བཟློག་ཕྱིར་ཡིན། ཞེས་བཤད་པར། སྤྱོད་པའི་གཉེན་པོར། ཞེས་དང། བསྐོར་བྱའི་ཆོས་འཁོར་བསྐོར་ཚུལ་གྱིས་བསྡུས་ན་རིམ་པ་

[002A] །གསུམ་དང། རྒྱས་པར་ན་གསུང་རབ་ཡན་ལག་བཅུ་གཉིས་ཤིན་ཏུ་རྒྱས་པར་སྤྱོད་པའི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་གསུངས་
ཚུལ་བཤད་དགོས་པ་ལ་མ་བཤད་པའི་ཕྱིར། རྟགས་དང་པོ་མ་བསྟན་པ་གྲུབ་སྟེ། དེ་མ་བསྟན་པར་ཐལ། དེ་ཉིད་བཅུ་པ་ལས་དེ་བཞིན་ཉིད་ནི་ཤེས་འདོད་པས། །རྣམ་
བཅས་མ་ཡིན་རྣམ་མེད་མིན། །ཞེས་དང། དེའི་འགྲེལ་པ་ལྷན་སྐྱེས་རྡོ་རྗེས། ཡང་ན། རྣམ་བཅས་མ་ཡིན་རྣམ་མེད་མིན། །ཞེས་པ་ནས། རྣམ་པ་དང་བཅས་པའི་
དབུ་མ་དང། རྣམ་མེད་པའི་དབུ་མ་གསལ་བར་བྱ་བའི་ཞེས་གསུངས་པ་རྣམ་བཅས་ལ་གཟུང་འཛིན་གྲངས་མཉམ་གྱི་དབུ་མ་པའི་ལུགས་མི་འཐད་པས་སྣ་ཚོགས་གཉིས་མེད་

[002B] རྣམ་མེད་ཀྱི་ལུགས་ཡིན་ན། རྣམ་མེད་ཞི་འཚོས་བཀག་པ་དང་འགལ་རྣམ་རྫུན་ལ་རྣམ་མེད་བྱེད་ན་དྲི་བཅས་དྲི་མེད་གང་རུང་ཡིན་དགོས་པ་མི་འཐད་པའི་ཕྱིར། རྟགས་དང་པོ་མ་གྲུབ་ན་
སློབ་དཔོན་འདི་ཡང་ཞི་འཚོ་ལྟར་རྣམ་བདེན་སྣ་ཚོགས་གཉིས་མེད་པར་འདོད་པ་མི་འཐད་པར་ཐལ། སློབ་དཔོན་སེང་བཟང་རྣམ་རྫུན་པ་ལྟར་འདོད་པའི་ཕྱིར། སྐབས་ལྔ་པའི་འགྲེལ་པ་ལས། འཛིན་པའི་རྣམ་པའི་མཚན་
ཉིད་རྣམ་པར་རིག་བ་ཙམ་དེ་ཡང་བསལ་ཏེ། ཞེས་དང། རྣམ་བཤད་ལས། འཛིན་བའི་རྣམ་པའི་མཚན་ཉིད་རྣམ་པར་རིག་པ་མ་འཁྲུལ་བར་འཛིན་པ་ཙམ་དེ་ཡང་བསལ་ཏེ། ཞེས་གསུངས་པའི་ཕྱིར། ཁྱབ་སྟེ་
སྔོན་པོ་རང་འཛིན་ཤེས་པའི་རྣམ་པར་ཤར་བ་ཡང་འཁྲུལ་བར། རྣམ་པར་རིག་པ་དེ་ཡང་བསལ། ཞེས་པ་དང། རྣམ་བཤད་གཉིས་ཀྱིས་གསལ་བར་བཤད་བའི་ཕྱིར། རྣམ་རྫུན་པར་འགྱུར་གྱི་རྣམ་བདེན་
པར་མི་འགྲོ་ཚུལ་གྲུབ་མཐའ་ཆེན་མོར་ལྟོས། ལྷག་མའི་རྟགས་ཡང་དེས་སྒྲུབས་ཤིག། རྩ་རྟགས་གཉིས་པ། དེའི་དངོས་བསྟན་གྱི་ཆོས་འཁོར་བསྐོར་བའི་རྟེན་ལ་ལོངས་སྤྲུལ་གཉིས་མི་འཐད་པར་ཐལ། ལོངས་
སྐུའི་དངོས་ཀྱི་གདུལ་བྱར་ཐེག་པ་གསུམ་གྱི་རིགས་ཅན་མི་འོང་བའི་ཕྱིར། འཁོར་གསུམ། རྟགས་སླ། རྩ་རྟགས་གསུམ་པ་སླ་རྩ་རྟགས་བཞི་པ་མ་གྲུབ་ན། དེར་ཐལ། ཆོས་ཕུང་བརྒྱད་ཁྲི་བཞི་སྟོང་ཞེས་བཤད་
[003A]༄༅། །པ་དབྱེ་བ་ཤིན་ཏུ་རྒྱས་པར་བཤད་པའི་དབང་དུ་བྱེད་པ་ཡང་མི་འཐད་པ་གང་ཞིག། ཆོས་ཕུང་གཅིག་ཆར་གསུངས་པ་ཡང་མིན། རིམ་ཅན་དུ་གསུངས་པ་ཡང་མ་ཡིན་པའི་ཕྱིར། དང་
པོ་གྲུབ་སྟེ། དེ་ལྟར་བཤད་པ་དབང་པོ་རྟུལ་པོའམ་དབང་པོ་དམན་པའི་ཆེད་ཡིན་པའི་ཕྱིར། དེར་ཐལ། སེམས་ཅན་གྱི་སྤྱོད་པ་ལ་ཚད་མེད་པ་བཞིན་དུ་ཆོས་ཕུང་ཡང་ཚད་མེད་ཀྱང་དབང་རྟུལ་གྱི་དོར་སྤྱོད་པའི་གྲངས་
དང་ཆོས་ཕུང་གི་གྲངས་བསྟན་པ་ཙམ་ཡིན་པའི་ཕྱིར། འཆད་པར། གསང་བ་བསམ་གྱིས་མི་ཁྱབ་པའི་མདོ་ལས། གཞན་ཡང་དེ་བཞིན་གཤེགས་པས་སེམས་ཅན་ཚད་མེད་པ་དག་གི་སྤྱོད་པ་ཚད་མེད་པ་གསུངས་
ན་སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་ཞེས་འབྱུང་བ་ནི་སེམས་ཅན་དབང་པོ་མཐུ་ཆུང་བ་རྣམས་གཟུང་བའི་ཕྱིར་བསྟན་པ་འདི་དེ་བཞིན་གཤེགས་པས་བསྟན་གྱི། ཞེས་གསུངས་པའི་ཕྱིར། ཁྱབ་སྟེ་
བརྒྱད་ཁྲི་བཞི་སྟོང། ཞེས་དང། སེམས་ཅན་དབང་པོ་མཐུ་ཆུང་ཞེས་པའི་དོན་ཡོད་པའི་ཕྱིར། གཞན་ཡང། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལས་མང་དབྱེ་མི་རིགས་པ་མི་འཐད་པར་ཐལ་
སེམས་ཅན་གྱི་དུག་གསུམ་རེ་རེའི་སྤྱོད་པ་ལ་ཉི་ཁྲི་ཆིག་སྟོང་རེ་དང། ཆ་མཉམ་གྱི་སྤྱོད་པ་ཉི་ཁྲི་ཆིག་སྟོང་སྟེ་དེ་དག་ཏུ་མི་འདུ་བའི་སྤྱོད་པ་བསྐལ་པར་བཤད་ཀྱང་མི་ཟད་པ་ཡོད་པའི་ཕྱིར། མདོ་དེ་ཉིད་

[003B] སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་ཞེས་འབྱུང་བ་ནི་སེམས་ཅན་དབང་པོ་མཐུ་ཆུང་བ་རྣམས་བཟུང་བའི་ཕྱིར་བསྟན་པ་འདི་དེ་བཞིན་གཤེགས་བས་བསྟན་གྱི་ཞི་བའི་བློ་གྲོས་སེམས་ཅན་གྱི་སྤྱོད་པ་ནི་ཚད་མེད་
དེ༑ སེམས་ཅན་འདོད་ཆགས་ལ་སྤྱོད་པ་རྣམས་ཀྱི་སྤྱོད་པ་གང་ཡིན་པ་དེ་བསྐལ་པ་ཙམ་དུ་བཤད་ཀྱང་དེ་བས་ལྷག་པར་འགྱུར་རོ། །ཞེ་སྡང་ལ་སྤྱོད་པ་རྣམས་ཀྱི་གང་ཡིན་པ་དང། གཏི་མུག་ལ་སྤྱོད་པ་རྣམས་ཀྱི་
གང་ཡིན་པ་དང། སེམས་ཅན་ཆ་མཉམ་ལ་སྤྱོད་པ་རྣམས་ཀྱི་སྤྱོད་པ་གང་ཡིན་པ་དེ་དག་བསྐལ་པ་ཙམ་དུ་བསྟན་ཀྱང་དེ་དག་རེ་རེ་ཡང་དེ་བས་ལྷག་པར་འགྱུར་རོ། །ཞེས་གསུངས་པའི་ཕྱིར། འདི་ལ་ད་དུང་ལང་
གཤེགས་སོགས་ལུང་རིགས་མང་ངོ། །གཞན་ཡང། སེམས་ཅན་གྱི་ཉོན་མོངས་ཀྱི་སྤྱོད་པའི་ཚད་གྲངས་དང་ཆོས་ཕུང་གི་ཚད་གྲངས་མེད་པར་ཐལ། སེམས་ཅན་གཅིག་གི་ཡང་སེམས་ཀྱི་འཇུག་པ་དང། སྤྱོད་
པའི་གྲངས་མེད་ལ། དེ་བཞིན་དུ་སེམས་ཅན་ཐམས་ཅད་ལ་ཡིན་ཀྱང་སངས་རྒྱས་ཀྱིས་སེམས་ཅན་ཐམས་ཅད་ཀྱི་སེམས་ཀྱི་འཇུག་པ་དང་སྤྱོད་པའི་གྲངས་དང་མཉམ་པའི་ཆོས་སྟོན་པའི་ཕྱིར་མདོ་དེ་ཉིད་
ལས༑ སེམས་ཅན་གཅིག་གི་སེམས་དང་སེམས་ལས་བྱུང་བའི་འཇུག་པ་གང་དག་ཡིན་པ་དེ་དག་ཀྱང་སྟོང་གསུམ་གྱི་སྟོང་ཆེན་པོར་གཏོགས་པའི་སེམས་ཅན་ཐམས་ཅད་རང་སངས་རྒྱས་སུ་གྱུར་པ་རྣམས་ཀྱིས་

[004A]༄༅། །བསྐལ་པར་ཡང་བསམ་པའམ་གཞལ་བའམ། བརྩི་པའམ་བརྟགས་པར་མི་ནུས་ན་སེམས་ཅན་ཐམས་ཅད་ཀྱི་ལྟ་ཅི་སྨོས། ཞེས་པ་ནས། སེམས་ཅན་ཐམས་ཅད་ཀྱི་སེམས་དང་
སེམས་ལས་བྱུང་བའི་འཇུག་པ་ཇི་སྙེད་པར་འདི་ལྟ་སྟེ། སེམས་ཅན་ཐམས་ཅད་ཚིམ་པར་བྱ་བའི་ཕྱིར་དེ་བཞིན་གཤེགས་པས་ཆོས་སྟོན་པའི་གསུང་གི་ཡན་ལག་གི་རྣམ་པ་ཡང་དེ་སྙེད་དུ་བྱུང་སྟེ། ཞེས་གསུངས་
པའི་ཕྱིར། ཡང་ཁ་ཅིག་གིས། ཆོས་ཕུང་བརྒྱད་ཁྲི་བཞི་སྟོན་གི་ཕུང་པོ་རེ་རེའི་ཆེ་ཆུང་ལ་ཐེག་ཆེན་པ་ཀུན་གྱིས་འདོད་ཚུལ་མཐུན་ཟེར་ན། འོ་ན་ཞེ་སྡང་གི་སྤྱོད་པ་ཉི་ཁྲི་ཆིག་སྟོང་གི་གྲངས་ཕན་གྱི་སྤྱོད་པ་གཅིག་གི་
གཉེན་པོ་ཆ་ཚང་ཚུལ་ལ་ཞེ་སྡང་གི་སྤྱོད་པ་གཅིག་པོ་དེའི་གཉེན་པོའི་སྒོ་ནས་རྩེ་བཅིལ་བའི་སྒོ་བཏོད་ནས། ཉོན་མོངས་ཀུན་གྱི་ས་བོན་སྤངས་པའི་དགྲ་བཅོམ་བར་གྱི་ལམ་ཆ་ཚང་བར་བསྟན་པས་ཆོས་ཕུང་གཅིག་
ཆ་ཚང་བས་ཁྱབ་པ་ཐེག་ཆེན་པ་འགའ་ཞིག་བཞིན་དུ་ཐེག་ཆེན་པའི་དབུ་སེམས་ཀུན་གྱིས་ཁས་ལེན་པར་ཐལ། དབུ་སེམས་ཀུན་གྱིས་ཆོས་ཕུང་གི་འདོད་ཚུལ་མཐུན་པའི་ཕྱིར། འདོད་ན། དབུ་མ་པ་དག་
དང༑ མདོ་སྡེ་སྤྱོད་པའི་དབུ་མ་པ་དག་གིས་ཀྱང་ཉན་ཐོས་དགྲ་བཅོམ་ལ་ཆོས་ཕུང་བརྒྱད་ཁྲི་བཞི་སྟོང་ཤེས་པས་ཁྱབ་པར་ཁས་ལེན་པར་ཐལ། ཉན་ཐོས་དགྲ་བཅོམ་ལ་ཉོན་མོངས་པ་བརྒྱད་ཁྲི་བཞི་སྟོང་གི་

[004B]ཁྱབ་པའི་ཕྱིར། ཁྱབ་ཅིང། རྟགས་གྲུབ་པ་གཉིས་ཀ་ཡིན་པར་ཐལ། དེ་དག་གི་གཉེན་པོ་མ་བསྒོམ་པར་དེ་དག་སྤངས་ཡང་མི་ཐུབ། དེ་དག་གང་རུང་མ་སྤངས་པའི་
དགྲ་བཅོམ་ཡང་མེད་པའི་ཕྱིར། རྟགས་གྲུབ་སྟེ། ཁྱོད་ཀྱིས་ཉོན་མོངས་སྤངས་པ་དེའི་ཕྱིར། འདོད་མི་ནུས་ཏེ། རྟོག་གེ་འབར་བར་ཕལ་ཆེན་སྡེ་པའི་ནང་ཚན་དོན་གྲུབ་པའི་མདོ་དྲངས་པ་ལས་དེ་ནས་འཇམ་དཔལ་
གཞོན་ནུར་གྱུར་པས་གནས་བརྟན་རབ་འབྱོར་ལ་འདི་སྐད་ཅེས་སྨྲས་སོ། །གནས་བརྟན་རབ་འབྱོར། གང་དེ་བཞིན་གཤེགས་པས་སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་ཞིག་མཁྱེན་པ་དེ་ཁྱོད་ཀྱིས་ཤེས་སམ། རྟོགས་
སམ༑ མཐོང་ངམ། དེ་དག་དང་མཐུན་པར་གཏམ་བརྗོད་པར་ནུས་སམ། སྨྲས་པ། འཇམ་དཔལ་དེ་ནི་མིན་ནོ། །ཞེས་གསུངས་པའི་ཕྱིར། ཁྱབ་སྟེ། དེ་དག་དང་མཐུན་པའི་གཏམ་བརྗོད་པར་ནུས་སམ། ཞེས་དང་
འཇམ་དཔལ་དེ་ནི་མ་ཡིན་ནོ། །ཞེས་པའི་དོན་ཡོད་པའི་ཕྱིར་དང་ཆོས་ཕུང་བརྒྱད་ཁྲི་བཞི་སྟོང་ནི་དེ་དག་དང་མཐུན་པའི་གཏམ་ཡིན་པའི་ཕྱིར། འཁོར་གསུམ། གཞན་ཡང་ཁྱོད་ཀྱི་དམ་བཅའ་དེ་མི་འཐད་པར་ཐལ་
ཉན་ཐོས་ཀྱི་སྡེ་སྣོད་ཀུན་དགའ་བོའི་མདོ་ལས། བཅོམ་ལྡན་འདས་བདག་ལོ་ཉི་ཤུ་ལྷག་ཙམ་ཞིག་བཅོམ་ལྡན་འདས་ཀྱི་ཐད་དུ་གནས་པར་བགྱིས། ཞེས་པ་ནས། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་ཞིག་བཅོམ་ལྡན་

[005A]༄༅། །འདས་ཀྱི་ཐད་ནས་བདག་གིས་བཟུང་ངོ། །གཉིས་ནི་དགེ་སློང་དག་ལས་སོ་ཞེས་གསུངས་པ་འདི་ལེགས་ལྡན་སོགས་ཀྱིས་དྲང་དོན་དུ་བཀྲལ་ནས་དེ་ཐེག་དམན་གྱི་ཆོས་ཕུང་གི་ཚད་དང་
དེའི་རྒྱུ་མཚན་གྱིས་ཀུན་དགའ་བོས་བཀའ་བསྡུས་པ་ཡང་བཀའ་རྒྱས་པ་མ་ཡིན་པར་ཉན་ཐོས་ཀྱི་སྡེ་སྣོད་ཙམ་བསྡུས་པར་འདོད་བའི་ཕྱིར། དེ་སྐད་དུ་རྟོགས་གེ་འབར་བ་ལས། གཞན་ཡང་ཀུན་དགའ་བོའི་མདོ་
ལས༑ ཞེས་པ་ནས། སྟོང་ཕྲག་བརྒྱད་ཅུ་ཞིག་བཅོམ་ལྡན་འདས་ཀྱི་ཐད་ནས་བདག་གིས་བཟུང་ངོ། །གཉིས་ནི་དགེ་སློང་དག་ལས་སོ། །ཞེས་བྱ་བ་སྟེ། འདི་ནི་འདི་ལྟར་རྟོགས་པར་བྱ་སྟེ། ཞེས་པ་
ནས༑ དེ་ལྟར་བས་ན་ཀུན་དགའ་བོས་ཐམས་ཅད་བཟུང་བ་མ་ཡིན་ནོ་།དེའི་ཕྱིར། དེས་བསྟན་ཅིང་ཡང་དག་པར་བསྡུས་པས། ཡང་དག་པར་བསྡུད་པ་དེ་ནི་སངས་རྒྱས་ཀྱི་བཀའ་རྒྱས་པར་མཐོང་པ་མ་ཡིན་ནོ། །
ཞེས་གསུངས་པའི་ཕྱིར། ཁྱབ་སྟེ། ཀུན་དགའ་བོས་ཐམས་ཅད་བཟུང་བ་མ་ཡིན་ནོ། །ཞེས་དང། ཡང་དག་པར་སྡུད་པ་ལས། ཡང་དག་པར་སྡུད་པ་དེ་ནི་སངས་རྒྱས་ཀྱི་བཀའ་རྒྱས་པར་མཐོང་བ་མ་ཡིན་
ནོ༑ ༑ཞེས་པ་གཉིས་ཀྱི་དོན་གྲུབ་པའི་ཕྱིར། གཞན་ཡང། དབུ་སེམས་ཀྱི་སློབ་དཔོན་དག་གིས་ཉན་ཐོས་དགྲ་བཅོམ་པས་ཐེག་དམན་གྱི་སྡེ་སྣོད་ཙམ་བསྡུས་ཀྱང་ཐེག་ཆེན་གྱི་བཀའ་སྡུད་པ་པོ་མ་ཡིན་པར་ཁས་

[005B] སྔར་གྱི་འདོད་པའི་ཕྱིར། འདོད་མི་ནུས་ཏེ། རྟོག་གེ་འབར་བ་ལས། བདག་ཅག་གི་རྩ་བའི་སྡུད་པར་བྱེད་པ་པོ་ཉན་ཐོས་ནི་མ་ཡིན་ཏེ། ཐེག་པ་ཆེན་པོའི་གསུང་རབ་ནི་དེ་དག་གི་ཡུལ་མ་ཡིན་པའི་
ཕྱིར༑ ཞེས་གསུངས་པའི་ཕྱིར། ཀུན་དགའ་བོ་ཉན་ཐོས་ཡིན་ན་བཀའ་ཐམས་ཅད་སྡུད་མི་ཐུབ་པར་ཟླ་གྲགས་དབྱིག་གཉེན་སོགས་ཀྱང་འདོད་མོད་ཤེས་བྱེད་མ་སྤྲོས། གོང་གི་རྟགས་གཉིས་པ་ཆོས་འཁོར་གཅིག་
ཆར་བསྐོར་བ་མ་ཡིན་པར་ཐལ། གཅིག་ཆར་བསྐོར་ཚུལ་གསུང་གཅིག་གིས་བདེན་བཞི་བསྟན་པ་ན་གདུལ་བྱ་རང་རང་གི་མོས་པ་བཞིན་སོ་སོར་གོ་བ་ཡང་དེའི་དོན་མིན། གསུང་ཡན་ལག་དུ་མས་གཅིག་ཆར་གདུལ་
བྱའི་མོས་པ་བཞིན་བདེན་བཞི་མཐའ་ཡས་པ་གསུངས་པ་ཡང་དེའི་དོན་མིན། འཁོར་ལོ་རིམ་པ་གསུམ་རིམ་ཅན་དང་གཅིག་ཆར་གཉིས་ཀར་གསུངས་པ་ཡང་མ་ཡིན་པའི་ཕྱིར། རྟགས་དང་པོ་མ་གྲུབ་ན་ཆོས་འཁོར་
གཅིག་ཆར་བསྐོར་བའི་དོན་གསུང་གཅིག་ལས་མ་བྱུང་ཡང་གདུལ་བྱའི་མོས་ངོ་བཞིན་སྐད་སོ་སོར་གོ་བ་ཁོ་ན་མ་ཡིན་པར་ཐལ་ཆོས་འཁོར་གཅིག་ཆར་གསུངས་པའི་དོན་ལ་གདུལ་བྱའི་གྲངས་མཉམ་གྱི་གསུང་གི་ཡན་
ལག་ཞལ་དང་མཛོད་སྤུ་དང་བ་སྤུ་རེ་རེས་གདུལ་བྱའི་མོས་གྲངས་དང་མཉམ་པ་མང་པོ་གཅིག་ཆར་གསུངས་པར་མཛད་པ་ཡིན་པའི་ཕྱིར། གསང་བ་བསམ་གྱིས་མི་ཁྱབ་པའི་མདོ་ལས། སེམས་ཅན་ཐམས་ཅད་ཀྱི་

[006A]༄༅། །སེམས་དང་སེམས་ལས་བྱུང་བའི་འཇུག་པ་ཇི་སྙེད་པ་འདི་ལྟ་སྟེ། སེམས་ཅན་ཐམས་ཅད་ཚིམ་པར་བྱ་བའི་ཕྱིར་དེ་བཞིན་གཤེགས་པས་ཆོས་སྟོན་པའི་གསུང་གི་ཡན་ལག་གི་རྣམ་པ་
ཡང་དེ་སྙེད་དུ་འབྱུང་སྟེ། ཞེས་དང། དེའི་དོན་ཚིགས་སུ་བཅད་དེ་མདོ་དེ་ཉིད་ལས། དུས་གསུམ་སེམས་ཅན་ཐམས་ཅད་ཀྱི། །སེམས་པ་དག་ནི་ཇི་སྙེད་པ། །འཇིག་རྟེན་མགོན་པོ་ཆོས་སྟོན་ཚེ། །དབྱངས་
ཀྱི་ཡན་ལག་དེ་སྙེད་དོ། །ཞེས་གསུངས་པའི་ཕྱིར། ཁྱབ་སྟེ་དབྱངས་ཀྱི་ཡན་ལག་དེ་སྙེད་ཅེས་པའི་དོན་ཡོད་པའི་ཕྱིར་གསུང་མཐའ་ཡས་ཀྱིས་སྟོན་ཐུབ་བཞིན་དུ་གསུང་གཅིག་ཁོ་ནས་སྟོན་པའི་རྒྱུ་མཚན་མེད་པའི་
ཕྱིར༑ ཡང་མདོ་སྡེ་དེ་ཉིད་ལས། སེམས་ཅན་གང་དག་དེ་བཞིན་གཤེགས་པའི་གསུང་གཙུག་ཏོར་ནས་བྱུང་པར་ཤེས་པ་དང། ཞེས་པ་ནས། དེ་བཞིན་གཤེགས་པའི་བྱིན་པ་དང། ལོང་བུ་དང་ཞབས་ཀྱི་མཐིལ་
དང་མཚན་རྣམས་དང། དཔེ་བྱད་བཟང་པོ་རྣམས་དང་པ་སྤུའི་ཁུང་བུ་ཐམས་ཅད་ལས་བྱུང་བར་ཤེས་པའི་སེམས་ཅན་ཁ་ཅིག་ཡོད་དེ། ཞེས་དང། འཇིག་རྟེན་མགོན་པོའི་སྤུ་ཀུན་གྱི། །འོད་ཟེར་དག་ནི་ཇི་སྙེད་
པ༑ ༑མི་ཡི་དབང་བློ་ཆོས་སྟོན་ཚེ། །གསུང་གི་ཡན་ལག་དེ་བས་མང། །ཞེས་གསུངས་པའི་ཕྱིར། ཁྱབ་སྟེ། གསུང་གི་ཡན་ལག་མང་ཚུལ་ཡོད་པའི་ཕྱིར། འདི་དུས་འཁོར་འགྲེལ་ཆེན་གྱི་དགོངས་

[006B] །རྟགས་གཉིས་པ་དེར་ཐལ། ཆོས་འཁོར་གཅིག་ཆར་བསྐོར་བའི་དོན་ལ་གསུང་གཅིག་གིས་ཀྱང་སེམས་ཅན་སོ་སོའི་སྐད་དུ་དོན་སོ་སོ་བ་ཅིག་ཆར་སྟོན་པ་གཅིག་དང་སྐུའི་ཆ་སོ་སོ་དང་སྤུ་
གཅིག་ནས་ཀྱང་དབྱངས་ཀྱི་ཡན་ལག་མི་འདྲ་བ་སེམས་ཅན་དེ་དག་གི་གྲངས་དང་མཉམ་པ་སྤྲུལ་ནས་ཅིག་ཆར་ཆོས་འཁོར་བསྐོར་བ་གཉིས་ཀ་ཁས་ལེན་དགོས་པའི་ཕྱིར། དེར་ཐལ། དེ་འདྲའི་དང་པོ་དེ་འཆད་
པར༑ མདོ་དེ་ཉིད་ཀྱིས། ཡོངས་སུ་བརྟག་པ་ཉེ་བར་བཟུང་ན་སེམས་ཅན་དེ་དག་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ལ། ནས། སེམས་ཅན་དེ་དག་ཐམས་ཅད་ཀྱིས་བསྐལ་པའམ་བསྐལ་
པ་ལས་ལྷག་པར་ཐེ་ཚོམ་གྱི་དྲི་བ་བསམ་ཞིང། གཞལ་ཏེ་ཡོངས་སུ་བཙལ་ལ། སེམས་ཅན་གཅིག་གི་ཐེ་ཚོམ་དྲི་བ་གང་ཡིན་པ་དེ། གཉིས་པའི་མིན་ཀྱང་ཞི་བའི་བློ་གྲོས་རྣམ་གྲངས་འདིས་སེམས་ཅན་ཐམས་
ཅད་ཀྱིས་ཐེ་ཚོམ་གྱི་དྲི་བ་ཐ་དད་པ་བསམ་ཏེ། བཅོམ་ལྡན་འདས་ཀྱི་གན་དུ་དོད་ནས་སེ་གོལ་གཏོགས་པ་སྲིད་དུ་ཐེ་ཚོམ་གྱི་དྲི་བ་དེ་དག་གསོལ་ཀྱང། དེས་སེམས་ཅན་གཅིག་གི་རྗེས་སུ་ཞུགས་པའི་དྲན་པས་
ཐམས་ཅད་བཟུང་ནས་གསུང་བརྗོད་པ་གཅིག་གིས་དེ་དག་ཐམས་ཅད་ཀྱི་ཐེ་ཚོམ་གྱི་དྲི་བ་ཐམས་ཅད་བཅད་དེ། ཞེས་གསུངས་པའི་ཕྱིར། ཤིན་ཏུ་གསལ་ལོ། །བདེན་པ་པོའི་ལེའུ་ལས་ཀྱང། གསུང་གཅིག་
[007A]༄༅། །ཉིད་དུ་གསུངས་མོད་ཀྱི། །དུ་མ་ཉིད་དུ་སོ་སོར་གོ་ཞེས་གསུངས་པའི་ཕྱིར། རྟགས་གཉིས་པ་གྲུབ་སྟེ། མདོ་དེ་ཉིད་ལས་སེམས་ཅན་ཀུན་གྱི་གཟུགས་དང་ནི། །མིང་དང་
སེམས་པ་ཇི་སྙེད་པ། །སེམས་ཅན་སྙིང་པོའི་སྤུ་གཅིག་ནས། །འོད་ཟེར་འབྱུང་བ་དེ་སྙེད་དོ། །འོད་ཟེར་དག་ནི་ཇི་སྙེད་པ། །མི་ཡི་དབང་པོས་ཆོས་སྟོན་ཚེ། །གསུང་གི་ཡན་ལག་དེ་བས་མང། །ཞེས་གསུངས་
པའི་ཕྱིར། བདེན་བཞི་སྟོན་ཚུལ་ཡང། འདོད་ལྷ་དྲུག་ལ་མིང་མི་འདྲ་བ་དྲུག་དང། གཟུགས་ཁམས་གནས་རིགས་བཅོ་བརྒྱད་ལ། མིང་མི་འདྲ་བ་བཅོ་བརྒྱད། འཛམ་གླིང་ཡུལ་ཆེན་བཅུ་གཅིག་གིས་བསྡུས་
པའི་ཡུལ་སྟོང་ལ་མིང་བརྡ་ཐ་དད་པ་སྟོང་གིས་བསྟན་པའི་ཕྱིར། དེར་ཐལ། མདོ་དེ་ཉིད་ལས། ཞི་བའི་བློ་གྲོས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་སྐྱེ་བའི་གནས་ཐ་དད་པ་ཡོད་པ་རྣམས་སུ་དེ་
བཞིན་གཤེགས་པས་སེམས་ཅན་རྣམས་ཀྱི་སྐད་ཀྱི་འཇུག་པ་བཞིན་དུ་བདེན་པ་རྣམས་ཀྱི་མིང་ཐ་དད་པ་དག་གིས་བཞག་གོ་ཞེས་གསུངས་པ་འདིས་མདོར་བསྟན། མདོ་དེ་ཉིད་ལས། ཞི་བའི་བློ་གྲོས་འདིར་
སྡུག་བསྔལ་བ་དང། སྡུག་བསྔལ་ཀུན་འབྱུང་དང། སྡུག་བསྔལ་འགོག་པ་དང། སྡུག་བསྔལ་འགོག་པར་འགྲོ་བའི་ལམ་ཞེས་བྱ་བ་གང་ཡིན་པ་དེ། ས་བླ་བའི་ལྷ་རྣམས་ཀྱིས་འདི་སྐད་ཅེས་བྱ་སྟེ་ཟ་བ་དང། ན་

[007B] ཟ་བ་སེལ་བ་དང། ཟ་བ་འགོག་བྱེད་ཅེས་བྱའོ། །ནས། རྒྱལ་ཆེན་བཞིའི་རིགས་ཀྱི་ལྷ་རྣམས་ཀྱིས་འདི་སྐད་ཅེས་བྱ་སྟེ། འབྱུང་བ་དང། དཔོགས་པ་དང། སྲེག་པ་དང། འཇིགས་བྱེད་ཅེས་བྱའོ།།
ཞེས་དང༑ སུམ་ཅུ་རྩ་གསུམ་པའི་ལྷ་རྣམས་ཀྱིས་འདི་སྐད་ཅེས་བྱ་སྟེ། འཁོར་བ་དང། ཀུན་སྙེན་དང། ཟད་པ་དང། ཟད་པ་ལྡོག་པར་བྱེད་པ་ཞེས་བྱའོ། །ཞེས་སོགས་ཀྱིས་འདོད་ལྷའི་བཤད། གཟུགས་
ཁམས་ཀྱི་དེ་འཆད་པར། མདོ་དེ་ཉིད་ལས། འདིར་སྡུག་བསྔལ་དང་ནས། ཚངས་པའི་ལྷ་རྣམས་ཀྱིས་འདི་སྐད་ཅེས་བྱ་སྟེ། སྡུག་པ་དང། སྡུག་བྱེད་དང། སྡུག་པ་ཉལ་དང། སྡུག་པར་འཁོར་ཞེས་བྱའོ། །
ཞེས་དང། ཞེས་པ་ནས། གཙང་མའི་རིས་འོག་མིན་གྱི་ལྷ་རྣམས་ཀྱིས་འདི་སྐད་ཅེས་བྱ་སྟེ། མཐར་ཐུག་དང། ཤིན་ཏུ་མཐར་ཐུག་དང། མི་རྟོགས་པ་དང། ཉིང་མཚམས་སྦྱོར་བ་མེད་པ་ཞེས་བྱའོ་།ཞེས་པས་
བཤད་པ་སོགས་ཡིན་པའི་ཕྱིར། གོང་གི་རྟགས་གསུམ་པ་འཁོར་ལོ་རིམ་པ་གསུམ་གཅིག་ཆར་དང་རིམ་ཅན་གཉིས་ཀར་མ་བསྐོར་ཟེར་ན། འོ་ན་བཅོམ་ལྡན་འདས་ཀྱིས་དངོས་པོའི་གནས་ཚོད་ལ་གདུལ་བྱ་རང་རང་གི་
ངོར་འཁོར་ལོ་གསུམ་གྱིས་གང་ལ་གང་འདུལ་གྱི་གདུལ་བྱ་ཐོག་མར་འདུས་པ་རྣམས་ལ་གསུངས་པ་དང། གནས་སོ་སོར་ཡང་གསུངས་ལ་གདུལ་བྱ་མང་པོའི་སྣང་ཚོད་ཀྱི་དབང་དུ་བྱས་ན་དུས་དང་པོར་ཉན་ཐོས་རིགས་

[008A]༄༅། །ཅན་ལ་བདེན་བཞིའི་ཆོས་འཁོར་དང། དུས་བར་བར་མཚན་ཉིད་མེད་པའི་ཆོས་འཁོར་དང། དུས་ཐ་མར་ཐེག་ཆེན་གྱི་རིགས་ཅན་རྒྱ་ཆེན་པོ་ལ་མོས་ཤིང། མོས་པ་སྣ་ཚོགས་པ་
རྣམས་ལ་ལེགས་ཕྱེའི་ཆོས་འཁོར་གསུངས་པ་མ་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན། སྟོན་པའི་དངོས་པོ་གནས་ཚོད་ཀྱི་མཛད་པ་དང། གདུལ་བྱའི་ཆེད་དུ་བསྟན་པའི་མཛད་པ་རྨད་བྱུང་
གཉིས་སོ་སོར་མཛད་ཅེས་དབུ་སེམས་ཀྱི་མཁས་མཆོག་རྣམས་ཁས་མི་ལེན་པར་ཐལ་ལོ། །འདོད་པའི་ཕྱིར། འདོད་ན། སྟོན་པའི་མཛད་པ་ཡིན་ན་ཐུན་མོང་མ་ཡིན་པའི་མཛད་པ་ཡིན་པས་ཁྱབ་པར་ཐལ་
དེའི་མཛད་པ་ལ་གནས་ཚོད་ཀྱི་མཛད་པ་དང། སྣང་ཚོད་ཀྱི་ཐུན་མོང་གི་མཛད་པ་གཉིས་མེད་པའི་ཕྱིར། འཁོར་གསུམ། འདོད་ན་དེའི་མཛད་པ་ཡིན་ན་གདུལ་བྱ་རབ་ཀྱི་ཆེད་དང་བསམ་མི་ཁྱབ་ཀྱི་མཛད་པ་ཡིན་
པས་ཁྱབ་པར་ཐལ་ལོ། །དེའི་མཛད་པ་ལ་གདུལ་བྱ་བློ་དམན་གྱི་ཆེད་དུ་བསྟན་པའི་ཐུན་མོང་གི་མཛད་པ་མེད་པའི་ཕྱིར། འཁོར་གསུམ། འདོད་མི་ནུས་ཏེ། སེམས་ཅན་སོ་སོའི་བློ་དང་མཐུན་པའི་མཛད་པ་
མཐའ་ཡས་པས་ཆོས་འཁོར་མཐའ་ཡས་པ་བསྐོར་ཏེ་གདུལ་བྱ་ཆོས་ཀྱི་ཆར་བས་ཆིམ་པར་མཛད་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་ཡོན་ཏན་དང་ཡེ་ཤེས་ལ་འཇུག་པའི་མདོ་ལས། འཇམ་དཔལ་

[008B]སྨིན་པར་འགྱུར་བའི་ཆོས་དེ་དང། དེ་ཉིད་དེ་བཞིན་གཤེགས་པས་སྟོན་པར་སེམས་ཅན་རྣམས་ཀྱིས་ཤེས་སོ། །ཞེས་དང། ལང་གཤེགས་ལས། ཇི་
ལྟར་ནད་པ་ན་བ་ལ། །སྨན་པས་སྨན་ནི་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །ཇི་ཙམ་བཟོད་པའི་ཆོས་སྟོན་ཏོ། །ཞེས་དང། སངས་རྒྱས་ཐམས་ཅད་ཀྱི་ཡོན་ཏན་དང་ཡེ་ཤེས་ལ་འཇུག་པའི་མདོ་
ལས༑ སེམས་ཅན་དགེ་བའི་རྩ་བ་སྣ་ཚོགས་བསགས་པ། སྨོན་ལམ་དང། ལྷག་པའི་བསམ་པ་དང། མོས་པ་ཐ་དད་ལ་གནས་པ། དགེ་བའི་རྩ་བ་དང། སྨོན་ལམ་དང། ལྷག་པའི་བསམ་པ་དང། མོས་པ་ཐ་དད་
ལ་ཞུགས་པ་རྣམས་ལ། རྣམ་པ་ཐ་དད་པ་ཉིད་ཀྱི་ཆོས་ཐ་དད་པ་ཁོ་ནའི་ཆར་བས་ནུས་པ་ཇི་ལྟ་བ་དང། མཐུ་ཇི་ལྟ་བ་བཞིན་དུ་དགེ་བའི་རྩ་བ་བསྐྱེད་ཀྱང། ཞེས་དང། གཞན་ཡང། སེམས་ཅན་རང་རང་བློ་དང་འཚམས་
པ་ཡི༑ ༑ཆོས་ཀྱི་འཁོར་ལོ་དམ་པར་བ་བསྐོར་ནས། །ཞེས་པ་རྣམས་ཀྱི་དོན་ལེགས་པར་གྲུབ་པའི་ཕྱིར། བྱས་པ་ལ་ཁོ་ན་རེ། དེ་གསུམ་གཅིག་ཆར་མཛད་པ་དང། ཁས་ལེན་མི་བདེ་ཟེར་ན། འོ་ན། སངས་རྒྱས་
ཡོན་ཏན་བསམ་མི་ཁྱབ། །ཅེས་གསུངས་པ་མི་འཐད་པར་ཐལ། ཁྱོད་ཀྱིས་བློར་མི་ཤོང་བ་ཁས་མི་ལེན་པའི་ཕྱིར། འདོད་ན་དང་གཞན་ཡང་བ་སྤུའི་ཁུང་བུ་ཆེར་མ་སོང་བ་དང། གདུལ་བྱ་དང་འཇིག་རྟེན་གྱི་

[009A]༄༅། །ཁམས་སྣ་ཚོགས་ཆུང་ངུ་མ་བཏང་བར་དེར་དངོས་སུ་བཀོད་ནས་སྟོན་པའི་མཛད་པ་ཁས་ལེན་མི་རིགས་པར་ཐལ་ལོ། །འདོད་པའི་ཕྱིར། འདོད་མི་ནུས་ཏེ། འཇུག་པར། བ་སྤུའི་
ཁུང་བུར་བྱང་ཆུབ་སེམས་རྣམས་དང། །ལྷན་ཅིག་རྫོགས་སངས་རྒྱས་སྐུ་བགྲང་འདས་དང། །དེ་བཞིན་ལྷ་དང་ལྷ་མིན་མི་དག་ཀྱང། །སྐད་ཅིག་སྐད་ཅིག་ལ་ནི་སྟོན་པར་ནུས། །ཞེས་གསུངས་པ་དང། དུས་འཁོར་
གྱི་རྣལ་འབྱོར་པའི་དཔེ་དང། བློ་གྲོས་མི་ཟད་པས་དེ་འདྲའི་སྣང་བ་དང་དངོས་སུ་ཞིང་ཁམས་འདི་སོགས་བ་སྤུར་བཀོད་པ་གཉིས་རིམ་ཅན་བསྟན་པར་བཤད་པ་རྣམས་ཀྱིས་གྲུབ་པའི་ཕྱིར།། ཆོས་འཁོར་གྱི་གཞུང་ཆེན་ཟུར་དུ་བཀོད་
པ་འདི་ཡང་རྗེ་ཐམས་ཅད་མཁྱེན་པ་འཇམ་དབྱངས་བཞད་པའི་རྡོ་རྗེས་མཛད་པའོ།། །།།

[009B][BLANK PAGE]﻿
[001A]༄༅། །མཁས་གྲུབ་སྦྱིན་པ་དར་རྒྱས་ཀྱིས་མཛད་པའི་ཆོས་འཁོར་གྱི་སྤྱི་དོན་བློ་གསལ་གཞོན་ནུའི་མགྲིན་རྒྱན་ཞེས་བྱ་བ་བཞུགས་སོ། །

[001A] །ན་མོ་གུ་རུ་མྙྫུ་གྷོ་སཱ་ཡ། རྒྱ་ཆེན་ལུང་གི་ཐོས་པས་སྒྲོ་འདོགས་བཅད། །སྐྱོན་བྲལ་སྡོམ་པ་གསུམ་གྱིས་རང་རྒྱུད་བཏུལ། །ལུང་རྟོགས་འཁོར་ལོ་གཉིས་ཀྱིས་བསྟན་པ་
སྤེལ༑ ༑མཆོག་གི་བླ་མ་བསྐལ་བཟང་རྒྱ་མཚོར་འདུད། །ཅེས་མཆོད་པར་བརྗོད་པ་སྔོན་དུ་བཏང་ནས་འདིར་སྐབས་སུ་བབས་པ་ནི། རྣམ་པ་ཐམས་ཅད་སྐྱེ་བ་མེད་པར་ཐུགས་སུ་ཆུད་པ་གང་དང་ལྡན་
ན༑ སངས་རྒྱས་ཡང་དག་པར་བསྡམས་པའི་སྐུ་ཅན་རྣལ་འབྱོར་ཅན་གྱི་དབང་ཕྱུག་གི་གཙོ་བོ་རྣམས་སྤྱོད་པའི་གཉེན་པོར་ཆོས་ཀྱི་འཁོར་ལོ་མ་ལུས་པ་རྣམ་པ་ཐམས་ཅད་བསྐོར་བར་མཛད་པ་ཞེས་སོགས་
ཀྱི་སྐབས་སུ་འཕྲོས་འགོད་པ་དང། གཞུང་དོན་བཤད་པ་གཉིས་ལས། དང་པོ་ནི། གཞུང་འདི་གང་ལས་འཕྲོས་ན། གང་དང་ཡང་དག་ལྡན་པའི་ཐུབ་རྣམས་རྣམ་པ་ཀུན་ལྡན་སྣ་ཚོགས་འདི་གསུངས་
པ༑ ཞེས་པའི་གཞུང་འདི་ལས་འཕྲོས་པ་ཡིན་ཏེ། འདིའི་སྐབས་སུ་རྗེ་བཙུན་གྱིས་རྣམ་མཁྱེན་ལ་རྟེན་ཐབས་འབྲས་བུ་གསུམ་གྱི་སྒོ་ནས་བསྟོད་པ་ལ། འོ་ན། དེའི་དགོངས་པ་སློབ་དཔོན་གྱིས་འགྲེལ་པ་འདིར་
འཆད་ཚུལ་དེ་ཇི་ལྟ་བུ་ཡིན་ཞེ་ན། དེའི་ལན་དུ་གཞུང་འདི་རྣམས་བྱུང་བ་ཡིན་པའི་ཕྱིར། གཉིས་པ་གཞུང་དོན་བཤད་པ་ལ། རྩ་འགྲེལ་གྱི་ཚིག་དོན་བཤད་པ། བསྡུས་ཏེ་ཕྱག་འཚལ་བ། སྤྱི་དོན་བཤད་པ་གསུམ་

[002A] །ལས་དང་པོ་ལ། ཐབས་གང་ལ་བརྟེན་ནས་བསྐོར་བ། རྟེན་གྱི་གང་ཟག་གང་གིས་བསྐོར་བ། དགོས་པ་གང་གི་ཕྱིར་དུ་བསྐོར་བ། འབྲས་བུ་གང་བསྐོར་བ་དང་བཞིའི་དང་
པོ་ཡོད་དེ། ངོ་བོ་རྒྱུ་འབྲས་ལ་སོགས་པ་རྣམ་པ་ཐམས་ཅད་དོན་དམ་པར་སྐྱེ་བ་མེད་པར་ཐུགས་སུ་ཆུད་དེ་མངོན་སུམ་དུ་རྟོགས་པའི་རྣམ་མཁྱེན་ལ་བརྟེན་ནས་བསྐོར་བའི་ཕྱིར་ཞེས་འཆད་པ་ལ། རྣམ་པ་
ཞེས་པ་ནས་གང་དང་ལྡན་ན་ཞེས་པའི་བར་གསུངས། གང་ཞེས་པ་སྤྱིའི་སྒྲ་ཡིན་ཀྱང་སྐབས་འདིའི་གང་ཞེས་པ་ནི། རྣམ་མཁྱེན་ཁོ་ན་ལ་འཇུག་པ་ཡིན་ཏེ། འདིའི་གང་ཞེས་པའི་སྒྲ་དེ་སྐབས་ཐོབ་
དང། ཁྱད་པར་གྱི་ཚིག་དང་འབྲེལ་བ་གང་གི་དབང་དུ་བྱས་ཀྱང་རྣམ་མཁྱེན་ཁོ་ན་ལ་འཇུག་པའི་ཕྱིར། དེར་ཐལ། མཁྱེན་པ་སྔ་མ་གཉིས་ལ་བསྟོད་ཟིན་པས་གཞུང་འདི་རྣམ་མཁྱེན་ལ་བསྟོད་
པའི་སྐབས་ཡིན་པའི་ཕྱིར་དང། སངས་རྒྱས་ཡང་དག་པར་བསྡམས་པའི་སྐུ་ཅན་ཞེས་པའི་ཁྱད་པར་གྱི་ཚིག་དང་འབྲེལ་བའི་སྒོ་ནས་ཀྱང་རྣམ་མཁྱེན་ཁོ་ན་ལ་འཇུག་པའི་ཕྱིར། འདི་ནི། རྩ་བའི་
ཚིག་རྐང་གསུམ་པ་ལ་ཡང་རིགས་འདྲ་བ་ཡིན་ཏེ། ལེགས་བཤད་གསེར་ཕྲེང་ལས། གང་སྤྱི་སྒྲ་ཡིན་པའི་ཕྱིར་བྱེ་བྲག་རྣམ་མཁྱེན་ལ་ཇི་ལྟར་གོ་ཞེ་ན། སྤྱི་སྒྲ་ཡིན་ཡང་ཁྱད་པར་གྱི་

[002B] །གཞན་ཡང་མཁྱེན་པ་གསུམ་ལ་བསྟོད་པ་ལས་གཉིས་ལ་བསྟོད་ཟིན་པའི་ལྷག་མར་གྱུར་བས་གོ་ནུས་ལ། དོན་གྱི་ཤུགས་ཀྱིས་ཀྱང་རྣམ་མཁྱེན་གོ་སྟེ། འོངས་སོ། །ཞེས་
པས་སྐྱེས་བུ་ཞིག་གི་ལ་གོ་བ་ཞེས་དང། རྣམ་བཤད་སྙིང་པོ་རྒྱན་ལས། གང་ཞེས་པ་སྤྱིའི་སྒྲ་ཡིན་ཡང། མཁྱེན་གསུམ་ལ་བསྟོད་པའི་སྐབས་དང། གཞན་གཉིས་ལ་བསྟོད་ཟིན་པའི་ཤུགས་དང། ཐུབ་པའི་ཚིག་
དང་འབྲེལ་པས་རྣམ་མཁྱེན་ཁོ་ན་ལ་གོ་བར་འགྱུར་རོ། །ཞེས་གསུངས་པའི་ཕྱིར། རྟེན་གྱི་གང་ཟག་གང་གིས་བསྐོར་ཞེ་ན། སངས་རྒྱས་ལུས་ངག་ཡིད་གསུམ་གྱི་སྒོ་ནས་སྲོག་གཅོད། མ་བྱིན་ལེན། ལོག་
གཡེམ། རྫུན། ཕྲ་མ། ཚིག་རྩུབ། ངག་འཁྱལ། བརྣབ་སེམས། གནོད་སེམས། ལོག་ལྟ་སྟེ་མི་དགེ་བཅུ་སོགས་མི་མཐུན་པའི་ཕྱོགས་ལས་ཡང་དག་པར་བསྡམས་པའི་སྐུ་ཅན། ཞི་ལྷག་ཟུང་འབྲེལ་གྱི་རྣལ་
འབྱོར་ཅན་གྱི་དབང་ཕྱུག་ཉན་རང་དང། བྱང་སེམས་རྣམས་ཀྱི་གཙོ་བོ་དེས་བསྐོར་ཞེས་འཆད་པ་ལ། སངས་རྒྱས་ཞེས་པ་ནས་གཙོ་བོ་རྣམས་ཞེས་པའི་བར་གསུངས། ཉན་རང་བྱང་སེམས་རྣམས་ལ་རྣལ་འབྱོར་
ཅན་གྱི་དབང་ཕྱུག་ཅེས་བརྗོད་པའི་རྒྱུ་མཚན་ཡོད་དེ། ཚངས་པ་དང། བརྒྱ་བྱིན་དང། ལྷ་དབང་ཕྱུག་སོགས་ཞི་ལྷག་ཟུང་འབྲེལ་གྱི་རྣལ་འབྱོར་ཅན་ཡིན་ལ། དེ་དག་ལས་ཉན་རང་སོགས་ཞི་ལྷག་ཟུང་

[003A]༄༅། །འབྲེལ་གྱི་རྣལ་འབྱོར་ལྷག་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། སངས་རྒྱས་བཅོམ་ལྡན་འདས་ལ་དབང་ཕྱུག་གི་གཙོ་བོ་ཞེས་བརྗོད་པའི་རྒྱུ་མཚན་ཡོད་དེ། ཉན་རང་སོགས་
ལས་སྤངས་རྟོགས་ལྷག་པའམ། ཡང་ན་ཉན་རང་དག་ལས་ལྷག་པའི་ཆོས་ཀྱི་དབང་ཕྱུག་ཕུན་སུམ་ཚོགས་པ་མངའ་ཞིང། དེ་དག་ལ་བཀས་མངའ་བསྒྱུར་བས་ན། དེ་ལྟར་བརྗོད་པའི་ཕྱིར། དེ་ལྟར་ཡང་
གསེར་ཕྲེང་ལས། སྐུ་གསུང་ཐུགས་ཉེས་སྤྱོད་མཐའ་དག་ལས་ཡང་དག་པར་བསྡམས་པའི་སྐུ་ཅན། དབང་ཕྱུག་ལ་སོགས་པ་ལས་རྣལ་འབྱོར་ལྷག་པས་རྣལ་འབྱོར་ཅན་གྱི་དབང་ཕྱུག་སྟེ། ཉན་
རང་བྱང་སེམས་དེ་དག་ལས་ཀྱང་སྤངས་རྟོགས་ལྷག་པས་དེ་དག་གི་གཙོ་བོ་སྟེ། གཙུག་གི་ནོར་བུ་ལྟ་བུའི་སངས་རྒྱས་རྣམས་ཀྱི་གོ་འཕང་ཞེས་དང། རྣམ་བཤད་ལས། སངས་རྒྱས་སྒོ་གསུམ་མི་མཐུན་
ཕྱོགས་ལས་ཡང་དག་པར་བསྡམས་པའི་སྐུ་ཅན། ཞི་ལྷག་ཟུང་འབྲེལ་གྱི་རྣལ་འབྱོར་ཅན་གྱི་དབང་ཕྱུག་ཉན་རང་དག་ལས་ཆོས་ཀྱི་དབང་ཕྱུག་ཕུན་སུམ་ཚོགས་པ་མངའ་ཞིང། དེ་དག་ལ་བཀས་མངའ་
བསྒྱུར་བས་ན། གཙོ་བོ་རྣམས་ཀྱིས་སོ། །ཞེས་གསུངས་པའི་ཕྱིར། དགོས་པ་གང་གི་ཕྱིར་དུ་བསྐོར་ཞེ་ན། གདུལ་བྱའི་རྒྱུད་ཀྱི་ཉོན་མོངས་བརྒྱད་ཁྲི་བཞི་སྟོང་གི་གཉེན་པོ་སྟོན་པའི་ཕྱིར་དུ་བསྐོར་ཞེས་

[003B] སྤྱོད་པའི་གཉེན་པོར་ཞེས་གསུངས། འབྲས་བུ་གང་བསྐོར་ཞེ་ན། རྗོད་བྱེད་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་རང་བཞིན་ཅན་གྱི་བརྗོད་བྱ་ཐབས་ཤེས་ཀྱི་ཆ་ཡོངས་སུ་རྫོགས་པའི་མདོ་སྡེ་རིན་པོ་ཆེ་འདི་
བསྐོར་བར་མཛད་ཅེས་འཆད་པ་ལ། ཆོས་ཀྱི་འཁོར་ལོ་ཞེས་པ་ནས་བསྐོར་བར་མཛད་ཅེས་པའི་བར་གསུངས། འོ་ན། མ་ལུས་པ་དང། ཐབས་ཅད་གཉིས་ཀ་སྨོས་པའི་རྒྱུ་མཚན་གང་ཡིན་ཞེ་ན། དེ་ཡོད་དེ། མ་
ལུས་པ་ཞེས་རྗོད་བྱེད་དང། ཐམས་ཅད་ཅེས་པ་བརྗོད་བྱ་ལ་འཇུག་པའི་ཕྱིར། རྣམ་བཤད་ལས། ཆོས་ཕུང་བརྒྱད་ཁྲི་བཞི་སྟོང་གི་རང་བཞིན་གྱི་ཆོས་ཀྱི་འཁོར་ལོ་མ་ལུས་པ་བརྗོད་བྱ་ཐམས་ཀྱི་རྣམ་པ་ཡོངས་
སུ་རྫོགས་པའི་རྣམ་པ་ཐམས་ཅད་བསྐོར་བའོ། །ཞེས་གསུངས། ཁོ་ཅིག། རྣམ་པ་ཐམས་ཅད་དུ་བསྐོར་བར་མཛད་པ་ཞེས་འདོན་པ་ནི། མི་འཐད་དེ། འགྲེལ་བར་རྣམ་པ་རྣམས་ཅད་བསྐོར་བར་མཛད་ཅེས་པ་མ་གཏོགས་
ཐམས་ཅད་དུ་ཞེས་མ་བཤད་པའི་ཕྱིར་དང། རྣམ་བཤད་གསེར་ཕྲེང་ཀར་དེ་ལྟར་མ་བཤད་པའི་ཕྱིར་ཏེ། རྗེ་བཙུན་ཆོས་ཀྱི་རྒྱལ་མཚན་གྱི་སྤྱི་དོན་ལས། ཁ་ཅིག། རྣམ་པ་ཐམས་ཅད་དུ་བསྐོར་བར་མཛད་
ཅེས་འདོན་པ་མི་འཐད་དེ། ཊཱིཀ་ཆེན་གཉིས་དང། གཞུང་ཚད་ལྡན་གང་ནས་ཀྱང་དུ་ཚིག་བཤད་པ་མ་མཛད་ཅིང། རྣམ་པ་ཐམས་ཅད་བསྐོར་བར་མཛད་ཅེས་པ་ནི། རྩ་བར་རྣམ་པ་ཀུན་ལྡན་སྣ་ཚོགས་འདི་

[004A]༄༅། །གསུངས་ཞེས་པའི་དོན་འཆད་བྱེད་ཡིན་པའི་ཕྱིར་ཞེས་གསུངས་པའི་ཕྱིར། གཉིས་པ་བསྡུས་ཏེ་ཕྱག་འཚལ་བ་དེ་འཆད་པ་ལ། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་
དེ་སྒྲུབ་བར་བྱེད་པ་ཉིད་ཀྱི་ཡུམ་དེ་ལ་ཕྱག་འཚལ་ལོ། །ཞེས་བཤད་པ་འདིའི་སྐབས་ཀྱི་བསྐོར་ཞེས་པ་འཁོར་གྱིས་བསྐོར་བ་ལ་བྱེད་རིགས་ཏེ། རྩ་བར། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་
ཀྱི་ནི་ཡུམ་དེ་ལ་ཕྱག་འཚལ་ལོ། །ཞེས་དང། འགྲེལ་པར། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་དེ་ཞེས་པའི་བསྐོར་བ་དང། ཉི་ཁྲི་རྣམ་འགྲེལ་ལས། སངས་རཡྒྶ་ཉན་ཐོས་བྱང་ཆུབ་སེམས་
དཔའི་ཡུམ་དེ་ལ་ཕྱག་འཚལ་ལོ། །ཞེས་དང། འགྲེལ་བར། སངས་རྒྱས་ཉན་ལ་སོགས་པས་ཡོངས་སུ་བསྐོར་བ་དང། ཞེས་གསུངས་པའི་ཕྱིར། དེ་ལ་བསྐོར་ཡུལ་དང། བསྐོར་མཁན་ནི། ཡུམ་མཁྱེན་པ་གསུམ་
སྲས་འཕགས་པ་བཞིས་བསྐོར་བ་ལ་བྱེད་པ་ཡིན་ཏེ། གསེར་འཕྲེང་ལས། ཡུམ་དེ་ཡང་ཇི་ལྟ་བུ་ཡིན་ཞེ་ན། སངས་རྒྱས་ཉན་ཐོས་རང་རྒྱལ་བྱང་སེམས་ཏེ། སྲས་བཞིས་ཡོངས་སུ་བསྐོར་བ་སྔར་བཤད་པ་དེ་རྣམས་ཀྱི་
བཞེད་དོན་དེ་སྒྲུབ་པར་བྱེད་པ་གང་ཞིག་སྒྲུབ་པར་བྱེད་པ་དེ་ཉིད་ཀྱིས་དེ་དག་གི་ཡུམ་དུ་བཞག་པ་ཞིག་གོ་ཞེས་དང། ཡང་དེ་ཉིད་ལས། དེས་ན་བཅས་པ་དང་ལྡན་པ་ནི། འདིར་ཡུམ་ལ་གོ་དགོས་སོ། །བསྐོར་བའི་

[004B] །ཞེས་དང། དེ་དག་གི་དོན་ཡང་གཞི་ཤེས་དེ་ཉན་རང་འཕགས་པའི་བཞེད་དོན་སྒྲུབ་བྱེད་ཡིན་ཞིང། ལམ་ཤེས་དེ་བྱང་སེམས་འཕགས་པའི་
བཞེད་དོན་སྒྲུབ་བྱེད་ཡིན་ལ། རྣམ་མཁྱེན་དེ། སངས་རྒྱས་འཕགས་པའི་བཞེད་དོན་སྒྲུབ་བྱེད་ཡིན་པའི་ཕྱིར་དེ་དག་ལ་ཡུམ་སྲས་ཀྱི་ཐ་སྙད་བྱས་པ་ཡིན་གྱི། དེ་དག་ཡུམ་སྲས་ནི་མ་ཡིན་ཏེ། གཞི་ཤེས་དང། ཉན་རང་
འཕགས་པ་རྣམས་ཡུམ་སྲས་མ་ཡིན་པའི་ཕྱིར། དེར་ཐལ། དེ་རྣམས་བསྐྱེད་བྱ་སྐྱེད་བྱེད་མ་ཡིན་པའི་ཕྱིར་ཏེ། དེ་རྣམས་དུས་མཉམ་དུ་གྲུབ་པའི་ཕྱིར། དེ་བཞིན་དུ་ཕྱི་མ་གཉིས་ལའང་རིགས་འདྲ་ཞིང། ཉན་རང་འཕགས་པ་
རྣམས་གཞི་ཤེས་ཀྱི་དོན་བསྒྲུབ་བྱ་ཡིན་ཀྱང་དེའི་སྲས་མ་ཡིན་པ་སོགས་ཕྱི་མ་གཉིས་ལའང་ཤེས་པར་བྱའོ། །གསུམ་པ་སྤྱི་དོན་བཤད་པ་ལ། ཆོས་འཁོར་གྱི་མཚན་ཉིད། དབྱེ་བ། དྲང་ངེས་ཀྱི་མདོའི་ཁྱད་པར། ཆོས་ཕུང་གི་ཚད་
ཆོས་འཁོར་གྱི་སྒྲ་བཤད་ལྔ་ལས། དང་པོ་ནི། བཀའ་དང་ལམ་ཞུགས་ཀྱི་མངོན་རྟོགས་གང་རུང་གིས་བསྡུས་པའི་དམ་ཆོས། ཆོས་འཁོར་གྱི་མཚན་ཉིད། གཉིས་པ་ནི། དེ་ལ་དབྱེ་ན། རྟོགས་པའི་ཆོས་འཁོར་དང། ལུང་གི་ཆོས་
འཁོར་གཉིས་ལས། དང་པོ་ནི། ལམ་ཞུགས་ཀྱི་མངོན་པར་རྟོགས་པས་བསྡུས་པའི་དམ་ཆོས་དེ། རྟོགས་པའི་ཆོས་འཁོར་གྱི་མཚན་ཉིད། དེ་ལ་དབྱེ་ན། ལམ་ལྔ་གསུམ་བཅོ་ལྔ་ཡོད། རྟོགས་པའི་ཆོས་འཁོར་ཡིན་ན། ལམ་ལྔ་གསུམ་

[005A]༄༅། །བཅོ་ལྔ་པོ་གང་རུང་ཡིན་པས་མ་ཁྱབ་སྟེ། ཐེག་དམན་དགྲ་བཅོམ་པའི་རྟོགས་པ་སྔོན་དུ་སོང་བའི་ཐེག་ཆེན་ལམ་དུ་འཇུག་ཁ་མའི་གང་ཟག་གི་རྒྱུད་ཀྱི་མཁྱེན་པ་དེ། ལམ་ལྔ་གསུམ་བཅོ་ལྔ་གང་རུང་མ་
ཡིན་ཏེ། དེ་ཉན་ཐོས་ཀྱི་ལམ་ལྔ་པོ་གང་རུང་མ་ཡིན་པ་གང་ཞིག་རང་རྒྱལ་གྱི་ལམ་ལྔ་པོ་གང་རུང་མ་ཡིན། ཐེག་ཆེན་གྱི་ལམ་ལྔ་པོ་གང་རུང་མ་ཡིན་པའི་ཕྱིར། དང་པོ་གྲུབ་སྟེ། དེ་ཉན་ཐོས་ཀྱི་རྒྱུད་ཀྱི་མཁྱེན་པ་མ་ཡིན་པའི་ཕྱིར་
ཕྱི་མ་གཉིས་ལ་ཡང་རིགས་འདྲའོ། །འོ་ན་ལམ་ལྔ་གསུམ་བཅོ་ལྔ་པོ་དེའི་ནང་ན་སོ་སྐྱེའི་ལམ་ཡིན་པ་དུ་ཡོད། འཕགས་ལམ་ཡིན་པ་དུ་ཡོད་ཅེ་ན། སོ་སྐྱེའི་ལམ་ཁོ་ན་ཡིན་པ་གཉིས་དང། འཕགས་ལམ་ཁོ་ན་ཡིན་པ་དགུ་དང་
སོ་སྐྱེའི་ལམ་དང། འཕགས་ལམ་གང་ཡང་མ་ཡིན་པ་བཞི་ཡོད་དེ། ཉན་ཐོས་ཀྱི་ཚོགས་སྦྱོར་གཉིས་སོ་སྐྱེའི་ལམ་ཁོ་ན་དང། ཉན་ཐོས་ཀྱི་མཐོང་ལམ་སྒོམ་ལམ་མི་སློབ་ལམ་གསུམ་དང། རང་རྒྱལ་གྱི་དེ་གསུམ་དང། ཐེག་
ཆེན་གྱི་དེ་གསུམ་ནི། འཕགས་ལམ་ཁོ་ན་ཡིན་ཞིང། རང་རྒྱལ་གྱི་ཚོགས་སྦྱོར་གཉིས་དང། ཐེག་ཆེན་གྱི་ཚོགས་སྦྱོར་གཉིས་ནི། སོ་སྐྱེའི་ལམ་དང་འཕགས་ལམ་གང་ཡང་མ་ཡིན་པའི་ཕྱིར། དེ་བཞི་ལ་སོ་སྐྱེའི་ལམ་
ཡིན་པ་ཡང་ཡོད། འཕགས་ལམ་ཡིན་པ་ཡང་ཡོད་པས་དེ་དག་རྫས་སྤྱི་ཡིན་པའི་ཕྱིར། རང་རྒྱལ་གྱི་ཚོགས་ལམ་དང་སྦྱོར་ལམ་གཉིས་ལ་སོ་སྐྱེའི་ལམ་ཡིན་པ་ཡོད་དེ། ཉན་ཐོས་ཀྱི་ལམ་སྔོན་དུ་མ་སོང་བའི་རང་རྒྱལ་གྱི་

[005B] འཕགས་པའི་ལམ་ཡིན་པ་ཡོད་དེ། སྤང་བྱ་གཅིག་ཅར་བའི་རྒྱུན་ཞུགས་ཀྱི་རྟོགས་པ་སྔོན་དུ་སོང་བའི་རང་རྒྱལ་གྱི་ཚོགས་སྦྱོར་གཉིས་འཕགས་ལམ་ཡིན་པའི་ཕྱིར། ཐེག་ཆེན་
གྱི་ཚོགས་སྦྱོར་གཉིས་ལ་སོ་སྐྱེའི་ལམ་ཡིན་པ་ཡོད་དེ། དམན་ལམ་སྔོན་དུ་མ་སོང་བའི་ཐེག་ཆེན་གྱི་ཚོགས་སྦྱོར་གཉིས་སོ་སྐྱེ་ཁོ་ནའི་ལམ་ཡིན་པའི་ཕྱིར། འཕགས་ལམ་ཡིན་པ་ཡོད་དེ། ཐེག་དམན་དགྲ་བཅོམ་གྱི་རྟོགས་པ་སྔོན་དུ་སོང་
བའི་ཐེག་ཆེན་གྱི་ཚོགས་སྦྱོར་གཉིས་འཕགས་ལམ་ཡིན་པའི་ཕྱིར། སྤྱིར་དེ་ལྟར་ཡིན་ཀྱང་གང་དང་ཡང་དག་ལྡན་པས་ཐུབ་རྣམས་ཞེས་པའི་སྐབས་ནས་དངོས་སུ་བསྟན་པའི་རྟོགས་པའི་ཆོས་འཁོར་ཡིན་ན། ཐེག་ཆེན་མི་སློབ་
ལམ་ཡིན་པས་ཁྱབ་སྟེ། དེ་ཡིན་ན། རྣམ་མཁྱེན་ཡིན་དགོས་པའི་ཕྱིར། དེ་ཡིན་ན། རྣམ་མཁྱེན་སྐད་ཅིག་གཉིས་པ་ཕྱིན་ཆད་ཀྱི་མཁྱེན་པ་ཡིན་དགོས་པའི་ཕྱིར། དེ་ཡིན་ན། མཆོག་གི་སྤྲུལ་སྐུའི་རྒྱུད་ཀྱི་རྣམ་མཁྱེན་ཡིན་
དགོས་པའི་ཕྱིར། བྱེ་བྲག་སྨྲ་བ་ཁ་ཅིག། མཐོང་ལམ་ཁོ་ན་རྟོགས་པའི་ཆོས་འཁོར་དུ་འདོད་པ་ཡིན་ཏེ། གསེར་ཕྲེང་ལས། བྱེ་བྲག་སྨྲ་བ་རྣམས་མཐོང་ལམ་ཁོ་ན་ཆོས་འཁོར་དུ་འདོད་དེ། ལྔ་སྡེ་ལ་ཝཱ་ར་ཎཱ་སིར་ཆོས་བསྟན་པས་
ཀུན་ཤེས་ཀོའུ་དའི་ནཡ་ལ་མཐོང་ལམ་སྐྱེས་པ་ན་གནོད་སྦྱིན་རྣམས་ཀྱི་ཆོས་ཀྱི་འཁོར་ལོ་བསྐོར་ཞེས་བསྒྲགས་པ་དང། འཁོར་ལོ་རིན་པོ་ཆེ་དང་ཆོས་མཐུན་པ་མཐོང་ལམ་ལ་ཡོད་པའི་ཕྱིར། སྙམ་དུ་བསམས་སོ། །

[006A]༄༅། །ཞེས་གསུངས་པའི་ཕྱིར། བྱེ་བྲག་སྨྲ་བའི་བཙུན་པ་དབྱངས་སྒྲོག་ནི། འཕགས་ལམ་ཡན་ལག་བརྒྱད་ཁོ་ན་ཆོས་འཁོར་དུ་འདོད་པ་ཡིན་ཏེ། འཁོར་ལོ་རིན་པོ་ཆེ་དང་བྱེད་ལས་མཚུངས་པ་དེ་
བརྒྱད་ཁོ་ན་ལ་ཡོད་པའི་ཕྱིར། ཡང་དག་པའི་ལྟ་བ་འཕགས་ལམ་ཡན་ལག་ཡང་དག་པའི་རྟོག་པ་འཕགས་ལམ་ཡན་ལག་ཡང་དག་པའི་རྩོལ་བ་འཕགས་ལམ་ཡན་ལག་གསུམ་ནི། གཅོད་པར་བྱེད་པའི་
རྩིབས་དང་ཆོས་མཚུངས་པ་ཡིན་ཏེ། དེ་གསུམ་ལྷག་པ་ཤེས་རབ་ཀྱི་བསླབ་པ་ཡིན་པས། རང་གི་མི་མཐུན་ཕྱོགས་འཇོམས་བྱེད་ཡིན་པའི་ཕྱིར། ཡང་དག་པའི་ངག་འཕགས་ལམ་ཡན་ལག་ཡང་དག་པའི་
ལས་ཀྱི་མཐའ་འཕགས་ལམ་ཡན་ལག་ཡང་དག་པའི་འཚོ་བ་འཕགས་ལམ་ཡན་ལག་ནི། རྟེན་པར་བྱེད་པའི་ལྟེ་བ་དང་ཆོས་མཚུངས་པ་ཡིན་ཏེ། དེ་གསུམ་ལྷག་པ་ཚུལ་ཁྲིམས་ཀྱི་བསླབ་པ་ཡིན་
པས་བསླབ་པ་གཞན་གཉིས་ཀྱི་རྟེན་བྱེད་པའི་ཕྱིར། ཡང་དག་པའི་དྲན་པ་འཕགས་ལམ་ཡན་ལག་དང། ཡང་དག་པའི་ཏིང་ངེ་འཛིན་འཕགས་ལམ་ཡན་ལག་ནི། སྡུད་པར་བྱེད་པའི་མུ་ཁྱུད་དང་ཆོས་
མཚུངས་པ་ཡིན་ཏེ། དེ་གཉིས་ལྷག་པ་ཏིང་ངེ་འཛིན་གྱི་བསླབ་པ་ཡིན་པས་སེམས་དམིགས་པ་ལ་སྡུད་བྱེད་ཡིན་པའི་ཕྱིར། བྱེ་བྲག་སྨྲ་བའི་ནང་ཚན་འགའ་ཞིག་གི་འདོད་པ་དེ་ལྟར་ཡིན་ཀྱང་སྤྱིར་བྱེ་བྲག་

[006B] བྱེ་བྲག་སྨྲ་བས་བཀའ་ཡིན་ན། ལུང་གི་ཆོས་འཁོར་ཡིན་པས་ཁྱབ་པ་དང། ལམ་ཡིན་ན། རྟོགས་པའི་ཆོས་འཁོར་ཡིན་པས་ཁྱབ་པ་ཁས་ལེན་པའི་ཕྱིར། མཛོད་འགྲེལ་ལས། ལུང་
ནི༑ མདོ་སྡེ་དང། འདུལ་བ་དང། ཆོས་མངོན་པ་རྣམས་སོ། །ཞེས་དང། རྟོགས་པ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་སོ། །ཞེས་དང། འཕགས་པའི་ལམ་ཐམས་ཅད་ཀྱང་གདུལ་བྱའི་རྒྱུད་
ལ་འཇུག་པའི་ཕྱིར་ཆོས་ཀྱི་འཁོར་ལོ་ཡིན་ཏེ། ཞེས་གསུངས་པའི་ཕྱིར། ཁ་ཅིག་བྱེ་བྲག་སྨྲ་བའི་ལུགས་ལ་ལུང་གི་ཆོས་འཁོར་ལ་བདེན་བཞིའི་ཆོས་འཁོར་དང། རྟོགས་པའི་ཆོས་འཁོར་ལ་
བདེན་བཞི་རྟོགས་པའི་མཐོང་ལམ་གྱིས་ཁྱབ་པར་འདོད་ཀྱང་རང་ལུགས་ནི། སྔར་བཤད་པ་ལྟར་འདོད་དགོས་ཏེ། དྲུང་ཆེན་དངོས་གྲུབ་རྒྱ་མཚོའི་མཛོད་གནས་བརྒྱད་པ་ལས། སངས་རྒྱས་ཀྱི་
བཀས་བསྡུས་པའི་དམ་ཆོས། ལུང་གི་ཆོས་འཁོར་གྱི་མཚན་ཉིད། མཚན་གཞི་ནི། སྡེ་སྣོད་གསུམ་ལྟ་བུ་ལ་བྱེད་དེ། རང་འགྲེལ་ལས། ལུང་ནི། ཞེས་སོགས་དྲངས་ཤིང། ལམ་ཞུགས་ཀྱི་མངོན་
པར་རྟོགས་པའི་དམ་ཆོས། རྟོགས་པའི་ཆོས་འཁོར་གྱི་མཚན་ཉིད། མཚན་གཞི་ནི། བྱང་ཕྱོགས་སོ་བདུན་ལྟ་བུ་ལ་བྱེད་དེ། རང་འགྲེལ་ལས། རྟོགས་པ་ནི། ཞེས་སོགས་མཛོད་རང་འགྲེལ་གྱི་ལུང་དྲངས་

[007A]༄༅། །ནས་གསུངས་པའི་ཕྱིར། བྱས་པ་ལ་ཁོ་ན་རེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་ཁོ་བོས་རྙེད། །སུ་ལ་བསྟན་ཀྱང་གོ་བར་མི་ནུས་པས། །མི་
སྨྲ་ནགས་ཀྱི་ཚལ་དུ་གནས་པར་བྱ། །ཞེས་པའི་མདོ་ཆོས་ཅན། ལུང་གི་ཆོས་འཁོར་ཡིན་པར་ཐལ། སངས་རྒྱས་ཀྱི་བཀའ་ཡིན་པའི་ཕྱིར། འདོད་ན། སྟོན་པ་མངོན་པར་རྫོགས་པར་སངས་རྒྱས་
ནས་ཞག་བཞི་བཅུ་ཞེ་དགུའི་བར་དུ་ཆོས་ཀྱི་འཁོར་ལོ་མ་བསྐོར་བར་བཤད་པ་མི་འཐད་པར་ཐལ། འདོད་པའི་ཕྱིར་ཟེར་ན། སྐྱོན་མེད་དེ། དེའི་བར་དུ་ཆོས་འཁོར་མ་བསྐོར་ཀྱང་དེའི་གོང་དུ་བསྐོར་
བའི་ལུང་གི་ཆོས་འཁོར་ཡོད་པར་ཁས་ལེན་པའི་ཕྱིར། ཁོ་ན་རེ། རྒྱུད་སྡེ་སྤྱི་རྣམ་ལས། ཞག་བཞི་བཅུ་ཞེ་དགུ་འདས་ནས་ཝཱ་ར་ཎཱ་སིར་ཆོས་ཀྱི་འཁོར་ལོ་བསྐོར་རོ། །དེ་ནི། བདེན་པ་བཞིའི་ཆོས་ཀྱི་འཁོར་
ལོ་ཡིན་ལ། ཆོས་འཁོར་དེ་ལས་གཞན་བསྐོར་བར་མི་འདོད་དེ། ཞེས་གསུངས་པ་མི་འཐད་པར་ཐལ། ལུང་གི་ཆོས་འཁོར་ཡིན་ན། བདེན་བཞིའི་ཆོས་འཁོར་ཡིན་པས་མ་ཁྱབ་པའི་ཕྱིར་ཟེར་ན། སྐྱོན་
མེད་དེ། ལུང་དེ་ནི། སྟོན་པ་མངོན་པར་རྫོགས་པར་སངས་རྒྱས་པའི་ལོ་ཧོར་ཟླ་དྲུག་པའི་ཚེས་བཞིའི་ཉིན་བདེན་བཞིའི་ཆོས་འཁོར་ལས་གཞན་པའི་ལུང་གི་ཆོས་འཁོར་མ་བསྐོར་ཞེས་པའི་དོན་ཡིན་

[007B] དེས་ན། བྱེ་བྲག་སྨྲ་བའི་ལུགས་ལ། འཁོར་ལོ་བར་ཐ་གསུམ་གྱི་ཐ་སྙད་མེད་ཀྱང། འཁོར་ལོ་དང་པོ་བདེན་བཞིའི་ཆོས་འཁོར་དུ་འདོད་ཅིང། དེ་ལ་བཅོ་ལྔ་ཡོད་དེ། བཟླས་པའི་སྒོ་ནས་དབྱེ་བ་
གསུམ༑ བྱེད་ཆོས་རྣམ་དག་གི་སྒོ་ནས་དབྱེ་བ་བཅུ་གཉིས་ཡོད་པའི་ཕྱིར། དང་པོ་གསུམ་ཡོད་དེ། ངོ་བོ་ལ་བཟླས་པ། བྱ་བ་ལ་བཟླས་པ། བྱེད་པ་འབྲས་བུ་དང་བཅས་པ་ལ་བཟླས་པ་གསུམ་ཡོད་པའི་ཕྱིར། དང་པོ་ཡོད་
དེ༑ དགེ་སློང་དག་འདི་ནི། སྡུག་བསྔལ་འཕགས་པའི་བདེན་པའོ། །འདི་ནི། ཀུན་འབྱུང་འཕགས་པའི་བདེན་པའོ། །འདི་ནི། འགོག་པ་འཕགས་པའི་བདེན་པའོ། །འདི་ནི། ལམ་འཕགས་པའི་བདེན་པའོ། །ཞེས་
པ་ལྟ་བུ་དེ་ཡིན་པའི་ཕྱིར། གཉིས་པ་ཡོད་དེ། སྡུག་བསྔལ་ཤེས་པར་བྱ། ཀུན་འབྱུང་སྤང་པར་བྱ། འགོག་པ་མངོན་དུ་བྱ། ལམ་བསྒོམ་པར་བྱ། ཞེས་པ་ལྟ་བུ་དེ་ཡིན་པའི་ཕྱིར། གསུམ་པ་ཡོད་དེ། སྡུག་བསྔལ་ཤེས་
པར་བྱ་སྟེ། ཤེས་པར་བྱར་མེད། ཀུན་འབྱུང་སྤང་བར་བྱ་སྟེ། སྤང་བར་བྱར་མེད། འགོག་པ་མངོན་དུ་བྱ་སྟེ། མངོན་དུ་བྱར་མེད། ལམ་བསྒོམ་པར་བྱ་སྟེ། བསྒོམ་པར་བྱར་མེད་ཅེས་པ་ལྟ་བུ་དེ་ཡིན་པའི་ཕྱིར། བྱེད་ཆོས་
རྣམ་དག་གི་སྒོ་ནས་དབྱེ་བ་བཅུ་གཉིས་ཡོད་དེ། བདེན་པ་བཞི་པོ་སོ་སོའི་ངོ་བོ་ལ་བཟླས་པ། བྱ་བ་ལ་བཟླས་པ། བྱེད་པ་འབྲས་བུ་དང་བཅས་པ་ལ་བཟླས་པའི་བདེན་བཞིའི་ཆོས་འཁོར་བཞི་གསུམ་བཅུ་གཉིས་ཡོད་པའི་ཕྱིར་

[008A]༄༅། །འོ་ན༑ འདིའི་གཞུང་མང་པོར་ངོ་བོ་ལ་བཟླས་པའི་ཚེ་དང་པོར་རིག་པ་སྐྱེས། དེ་རྗེས་བློ་སྐྱེས། དེ་རྗེས་མིག་སྐྱེས། དེ་རྗེས་ཤེས་པ་སྐྱེས་ཞེས་དང། བྱ་བ་ལ་བཟླས་པ་དང། བྱེ་བ་འབྲས་བུ་དང་
བཅས་པ་ལ་བཟླས་པའི་ཚེ་ཡང་རིག་པ་སོགས་བཞི་བཞི་སྐྱེས་ཞེས་གསུངས་པའི་དོན་གང་ཡིན་ཞེ་ན། དེ་ཡོད་དེ། དེ་རྣམས་རིམ་བཞིན་ཐེག་དམན་གྱི་སྦྱོར་ལམ། མཐོང་ལམ། སྒོམ་ལམ། མི་སློབ་ལམ་བཞི་ལ་སྦྱར་ཏེ་
རིག་པ་སོགས་ཀྱི་མིང་གིས་བཏགས་ནས་བཤད་པ་ཡིན་པའི་ཕྱིར། བཟླས་པ་གསུམ་གྱི་སྐབས་སུ་ལྔ་སྡེའི་རྒྱུད་ལ་ལམ་སྐྱེས་ཚུལ་ཡོད་དེ། བུ་སྟོན་ཆོས་འབྱུང་ལས། བཟླས་པ་དང་པོ་ལ་ཀོའུ་དའི་ཉ་དང། ལྷ་མང་པོ་ལ་
མཐོང་ལམ་སྐྱེས། གཉིས་པ་ལ་ཀོའུ་དའི་ཉས་དགྲ་བཅོམ། ཚེ་དང་ལྡན་པ་རྟ་ཐུལ། རླངས་པ། མིང་ཆེན། བཟང་ལྡན་ཏེ་གཞན་བཞི་ལ་མཐོང་ལམ་སྐྱེས། གསུམ་པ་ལ་བཞི་པོས་དགྲ་བཅོམ་སྟེ། དངོས་ཀྱི་དགོས་
པའོ༑ ༑ཞེས་གསུངས་པ་ལྟར་ཡིན་ཅིང། དེ་དག་གིས་མཐོང་ལམ་ཐོབ་པའི་ཚེ་སོ་སོའི་དགེ་སློང་གི་སྡོམ་པ་ཡང་ཐོབ་པ་ཡིན་པའི་ཕྱིར། འོ་ན། དེའི་གོང་ནས་དགེ་སློང་ཞེས་བོས་པ་མི་འཐད་དམ་ཞེ་ན། སྐྱོན་མེད་དེ་
དེ་མ་ཐག་ཏུ་དགེ་སློང་དུ་འགྱུར་བ་ལ་དགོངས་ནས་དེ་ལྟར་གསུངས་པའི་ཕྱིར། གཉིས་པ་ལ། ཆོས་འཁོར་གང་ཞིག་སངས་རྒྱས་ཀྱི་བཀར་དམིགས་པ་དེ། ལུང་གི་ཆོས་འཁོར་གྱི་མཚན་ཉིད། དེ་ལ་བརྗོད་

[008B] བཀའ་དང་པོ་བདེན་བཞིའི་ཆོས་འཁོར། བར་པ་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་གསུམ་ལས། བདེན་བཞི་དངོས་ཀྱི་བསྟན་བྱའི་གཙོ་བོར་བྱས་
ནས་སྟོན་པའི་ཐེག་དམན་ཐུན་མོང་མ་ཡིན་པའི་མདོ་དེ། བཀའ་དང་པོ་བདེན་བཞིའི་ཆོས་འཁོར་གྱི་མཚན་ཉིད། མཚན་གཞི་ནི། ཆོས་ཀྱི་འཁོར་ལོའི་མདོ་ལྟ་བུ། སྟོང་ཉིད་དངོས་ཀྱི་བསྟན་བྱའི་གཙོ་
བོར་བྱས་ནས་སྟོན་པའི་ཐེག་ཆེན་ཐུན་མོང་མ་ཡིན་པའི་མདོ་དེ། བཀའ་བར་པ་མཚན་ཉིད་མེད་པའི་ཆོས་འཁོར་གྱི་མཚན་ཉིད། མཚན་གཞི་ནི། ཡུམ་རྒྱས་འབྲིང་བསྡུས་གསུམ་ལྟ་བུའོ། །མཚན་ཉིད་གསུམ་
ལ་སེམས་ཙམ་པའི་འདོད་པ་ལྟར་གྱི་བདེན་པར་གྲུབ་མ་གྲུབ་ཀྱི་ཁྱད་པར་གསལ་བར་ཕྱེ་ནས་སྟོན་པའི་ཐེག་པ་ཐུན་མོང་བའི་མདོ་དེ། བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་གྱི་མཚན་
ཉིད༑ མཚན་གཞི་ནི། མདོ་སྡེ་དགོངས་འགྲེལ་དང། དོན་དམ་ཡང་དག་འཕགས་ཞུས་ཀྱི་ལེའུ་ལྟ་བུ་ཡིན་གྱི། བྱང་ཆུབ་སེམས་དཔའ་དོན་ཟབ་དགོངས་པ་ངེས་འགྲེལ། ཚུལ་བཞིན་ཀུན་ཏུ་འདྲི་བ། ཆོས་འཕགས་
བློ་གྲོས་རྣམ་དག་བློ་གྲོས་ཡངས་པ། ཡོན་ཏན་འབྱུང་གནས། དོན་དམ་ཡང་དག་འཕགས། བྱམས་པ། འཇམ་དབྱངས། སྤྱན་རས་གཟིགས་ཀྱིས་ཞུས་པའི་ལེའུ་སྟེ། མདོ་སྡེ་དགོངས་འགྲེལ་ལ་དྲིས་

[009A]༄༅། །ལན་གྱི་ལེའུ་བཅུ་ཡོད་པ་ལས། དོན་དམ་ཡང་དག་འཕགས་ཞུས་ཀྱི་ལེའུ་མ་གཏོགས་གཞན་རྣམས་འཁོར་ལོ་ཐ་མ་མ་ཡིན་ཏེ། རྣམ་བཤད་སྙིང་པོའི་རྒྱན་ལས། ཡང་ཁ་ཅིག་
འདི་ནི་བླ་ན་མ་མཆིས་པ་ཞེས་ཉེ་ཚིག་སྨོས་པའི་མཚན་གཞིར་མདོ་སྡེ་དགོངས་འགྲེལ་རིལ་པོ་འཛིན་པ་ཡང་མི་འཐད་དེ། དེར་ས་བཅུའི་དབང་ཕྱུག་གི་བྱང་ཆུབ་སེམས་དཔའ་བཅུས་སྟོན་པ་ལ་དྲི་བ་མི་
འདྲ་བ་རེ་རེ་མཛད་པའི་དྲིས་ལན་གཞན་རྣམས་འདིའི་མཚན་གཞིར་འབྲེལ་བ་མེད་པའི་ཕྱིར་རོ། །ཞེས་གསུངས་པའི་ཕྱིར། འཁོར་ལོ་གསུམ་པོ་དེ་ཡང་བརྗོད་བྱའི་སྒོ་ནས་འཇོག་པ་ཡིན་ཏེ། འཁོར་ལོ་
དང་པོས་གང་ཟག་གི་བདག་མེད་བརྗོད་བྱའི་གཙོ་བོར་བྱས་ནས་བསྟན། གཉིས་པས་ཆོས་ཀྱི་བདག་མེད་ཕྲ་མོ་བརྗོད་བྱའི་གཙོ་བོར་བྱས་ནས་བསྟན། གསུམ་པས་ཆོས་ཀྱི་བདག་མེད་རགས་པ་བརྗོད་བྱའི་གཙོ་བོར་
བྱས་ནས་བསྟན་པའི་ཕྱིར། དེ་ལས་གཞན་འཁོར་འདི་ཙམ་ལ་གསུངས་པ་འཁོར་ལོ་དང་པོ་དང། འདི་ཙམ་ལ་གསུངས་པ་འཁོར་ལོ་བར་པ་དང། འདི་ཙམ་ལ་གསུངས་པ་འཁོར་ལོ་ཐ་མ་ཞེས་འཁོར་
གྱི་འདུ་ཐེབས་དང། སྟོན་པའི་སྐུ་ཚེའི་སྟོད་ལ་གསུངས་པ་དང་པོ་དང། བར་ལ་གསུངས་པ་བར་པ་དང། སྨད་ལ་གསུངས་པ་ཐ་མ་ཞེས་དུས་ཚིགས་ཀྱི་སྒོ་ནས་མི་འཇོག་སྟེ། དྲང་ངེས་རྣམ་འབྱེད་

[009B] དགོངས་འགྲེལ་ལས་འཁོར་ལོ་རིམ་པ་གསུམ་གསུངས་པ་ནི། འཁོར་གྱི་འདུ་ཐེབས་དང། སྟོན་པའི་སྐུ་ཚེའི་ཚིགས་ལ་སོགས་པའི་ངོས་ནས་འཇོག་པ་མ་ཡིན་གྱི། བརྗོད་བྱའི་ངོས་ནས་ཡིན་ནོ། །དེ་ཡང་
བདག་མེད་པའི་དོན་གཏན་ལ་འབེབས་པའི་དབང་དུ་བྱས་པ་སྟེ། ཞེས་གསུངས་པའི་ཕྱིར་རོ། །ལུང་གི་ཆོས་འཁོར་ལ་གཉེན་པོའི་སྒོ་ནས་དབྱེ་ན། ཆོས་ཕུང་བརྒྱད་ཁྲི་བཞི་སྟོང་ཡོད་དེ། འདོད་ཆགས་
ལ་སྤྱོད་པ་ཉི་ཁྲི་ཆིག་སྟོང། ཞེ་སྡང་ལ་སྤྱོད་པ་ཉི་ཁྲི་ཆིག་སྟོང། གཏི་མུག་ལ་སྤྱོད་པ་ཉི་ཁྲི་ཆིག་སྟོང། དུག་གསུམ་ཆ་མཉམ་ལ་སྤྱོད་པ་ཉི་ཁྲི་ཆིག་སྟོང་ཡོད་པའི་ཕྱིར། བརྒྱད་ཁྲི་བཞི་སྟོང་
པོ་དེ་ཡང་གསུང་རབ་ཡན་ལག་བཅུ་གཉིས་སུ་འདུ་ཞིང། ཡན་ལག་བཅུ་གཉིས་ནི། བརྒྱད་སྟོང་འགྲེལ་པ་སྙིང་པོ་མཆོག་ལས། མདོ་སྡེ་དབྱངས་བསྙད་ལུང་བསྟན་དང། །ཚིགས་བཅད་ཆེད་བརྗོད་གློང་
གཞི་དང། །རྟོགས་བརྗོད་དེ་ལྟར་བྱུང་བ་དང། །སྐྱེས་རབས་ཤིན་ཏུ་རྒྱས་པ་དང། །རྨད་བྱུང་གཏན་ལ་ཕབ་པའི་སྡེ། །གསུང་རབ་ཡན་ལག་བཅུ་གཉིས་ཡིན། །ཞེས་གསུངས་པ་ལྟར་རོ། །བཅུ་གཉིས་པོ་དེ་ཡང་
དགུར་འདུ་བ་ཡིན་ཏེ། དང་པོ་ལྔ་དང། ཐ་མ་གསུམ་རེ་རེ་བྱས་ནས་བརྒྱད་དང། གཙོ་བོ་གླེང་གཞིའི་སྡེ་དང། འཁོར་རྟོགས་བརྗོད་ཀྱི་སྡེ། དེ་ལྟ་བུ་བྱུང་བའི་སྡེ། སྐྱེས་པ་རབས་ཀྱི་སྡེ་བཞི་གཅིག་ཏུ་བསྡུས་

[010A]༄༅། །ནས་དགུར་འཇོག་པའི་ཕྱིར་ཏེ། དེ་ལྟར་ཡང་ལང་ཀར་གཤེགས་པའི་འགྲེལ་པར་བཤད་པའི་ཕྱིར་ཏེ། དེ་སྐད་དུ་གསེར་ཕྲེང་ལས། གསུང་རབ་ཡན་ལག་
དགུ་ཞེས་པ་ལྟར་གླེང་གཞི་གཙོ་འཁོར་བཞི་གཅིག་ཏུ་བྱེད་པར་ཡང་ལང་གཤེགས་ཀྱི་འགྲེལ་པར་བཤད་དོ། །ཞེས་དང། རྒྱུད་སྡེ་སྤྱི་རྣམ་ལས། གླེང་གཞི། རྟོགས་བརྗོད། དེ་ལྟ་བུ་བྱུང་
སྐྱེས་རབས་དང་བཞི་གཅིག་ཏུ་བསྡུས་པ་ནི། གསུང་རབ་ཡན་ལག་དགུའོ། །ཞེས་གསུངས་པའི་ཕྱིར། བཅུ་གཉིས་པོ་དེ་སྡེ་སྣོད་གསུམ་དུ་འདུ་བ་ཡིན་ཏེ། གསེར་ཕྲེང་ལས། དེ་ཡང་བསྡུ་ན། སྡེ་
སྣོད་གསུམ་དུ་འདུ་བར་འགྱུར་ཏེ། འདི་ལྟར་མདོ་སྡེ་དང། དབྱངས་ཀྱིས་བསྙད་པ་དང། ལུང་དུ་བསྟན་པ་དང། ཚིགས་སུ་བཅད་པ་དང། ཆེད་དུ་བརྗོད་པའི་སྡེ་དང་ལྔ་ནི། ཉན་ཐོས་ཀྱི་མདོ་སྡེའི་སྡེ་
སྣོད་དང། གཙོ་བོ་གླེང་གཞིའི་སྡེ་དང། འཁོར་རྟོགས་བརྗོད། དེ་ལྟར་བྱུང། སྐྱེས་རབས་ཀྱི་སྡེ་དང་བཞི་ནི། འདུལ་བའི་སྡེ་སྣོད་དང། རྨད་དུ་བྱུང་བའི་སྡེ་དང། ཤིན་ཏུ་རྒྱས་པའི་སྡེ་གཉིས་བྱང་སེམས་
ཀྱི་མདོ་སྡེའི་སྡེ་སྣོད་དང། གཏན་ལ་ཕབ་པར་བསྟན་པའི་སྡེ་ནི། ཐེག་པ་ཆེ་ཆུང་གཉིས་ཀའི་མངོན་པའི་སྡེ་སྣོད་དོ། །ཞེས་དང། རྒྱུད་སྡེ་སྤྱི་རྣམ་ལས། གསུང་རབ་ཡན་ལག་བཅུ་གཉིས་ཀྱི་དང་པོ་ལྔ་ནི། ཐེག་

[010B] དེ་ནས་བཞི་ནི། འདུལ་བའི་སྡེ་སྣོད་དེ། དེ་ལ་ཐེག་པ་གཉིས་ཀའི་འདུལ་བའི་སྡེ་སྣོད་ཡོད་དོ། །ཐ་མ་གསུམ་ནི། ཐེག་ཆེན་གྱི་མདོ་སྡེའི་སྡེ་སྣོད་དང། ཞེས་གསུངས་པའི་
ཕྱིར༑ བཅུ་གཉིས་པོ་དེ་སྡེ་སྣོད་གསུམ་དུ་བསྡུས་པའི་རྒྱུ་མཚན་ཡོད་དེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང། །བསྡུས་པའི་ཕྱིར་ཏེ་རྒྱུ་ནི་དགུར་འདོད་དོ། །ཞེས་གསུངས་པ་ལྟར། གཉེན་
པོའི་སྒོ་ནས་ཀྱང་སྡེ་སྣོད་གསུམ་དུ་འཇོག་བརྗོད་བྱའི་སྒོ་ནས་ཀྱང་གསུམ་དུ་འཇོག་བརྗོད་བྱ་སྟོན་ཚུལ་གྱི་སྒོ་ནས་ཀྱང་གསུམ་དུ་འཇོག་པའི་ཕྱིར། དང་པོ་གྲུབ་སྟེ། མངོན་པ་ཀུན་བཏུས་ལས། ཅིའི་ཕྱིར་
དེ་བཞིན་གཤེགས་པ་རྣམས་ཀྱིས་སྡེ་སྣོད་གསུམ་དུ་རྣམ་པར་བཞག་ཅེ་ན། ཉེ་བའི་ཉོན་མོངས་པ་ཐེ་ཚོམ་གྱི་གཉེན་པོར་མདོ་སྡེའི་སྡེ་སྣོད་རྣམ་ལ་བཞག་གོ་ཉེ་བའི་ཉོན་མོངས་པ་མཐའ་གཉིས་དང་ལྡན་པའི་གཉེན་
པོར་འདུལ་བའི་སྡེ་སྣོད་རྣམ་པར་བཞག་གོ་རང་དུ་ལྟ་བ་མཆོག་ཏུ་འཛིན་པའི་གཉེན་པོར་མངོན་པའི་སྡེ་སྣོད་རྣམ་པར་བཞག་གོ་ཞེས་གསུངས་པ་ལྟར་ཡིན་པའི་ཕྱིར། གཉིས་པ་གྲུབ་
སྟེ༑ ལྷག་པ་ཏིང་ངེ་འཛིན་གྱི་བསླབ་པ་བརྗོད་བྱའི་གཙོ་བོར་བྱེད་པའི་ཆ་ནས་མདོ་སྡེའི་སྡེ་སྣོད་བཞག་ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་བྱེད་པའི་ཆ་ནས་འདུལ་བའི་སྡེ་སྣོད་བཞག་ལྷག་་

[011A]༄༅། །ཤེས་རབ་ཀྱི་བསླབ་པ་བརྗོད་བྱའི་གཙོ་བོར་བྱེད་པའི་ཆ་ནས་མངོན་པའི་སྡེ་སྣོད་བཞག་པའི་ཕྱིར། གསུམ་པ་གྲུབ་སྟེ། ཆོས་དང་དོན་བརྗོད་པའི་སྒོ་ནས་མདོ་སྡེའི་སྡེ་སྣོད་བཞག་ཆོས་དང་
དོན་མངོན་དུ་བྱ་བའི་གཞིའི་གནས་ཀྱི་བསླབ་པ་སྟོན་པའི་སྒོ་ནས་འདུལ་བའི་སྡེ་སྣོད་བཞག་ཆོས་དང་དོན་གཏན་ལ་འབེབས་པའི་སྒོ་ནས་མངོན་པའི་སྡེ་སྣོད་བཞག་པའི་ཕྱིར། བཅུ་གཉིས་པོ་དེ་ཆེད་དུ་བྱ་བའི་
གདུལ་བྱའི་སྒོ་ནས་གཉིས་སུ་འདུ་བ་ཡིན་ཏེ། དེའི་སྒོ་ནས་ཐེག་པ་ཆེ་ཆུང་གི་སྡེ་སྣོད་གཉིས་སུ་འདུ་བ་ཡིན་པའི་ཕྱིར། ཐེག་དམན་གྱི་སྡེ་སྣོད་རྣམས་གདུལ་བྱ་ཉན་རང་གི་རིགས་ཅན་ལ་གསུངས་ལ། ཐེག་ཆེན་གྱི་
སྡེ་སྣོད་རྣམས་གདུལ་བྱ་ཐེག་ཆེན་གྱི་རིགས་ཅན་ལ་གསུངས་པའི་ཕྱིར། རིགས་ཅན་གསུམ་གྱི་འཇོག་ཚུལ་ཡོད་དེ། ཉན་ཐོས་ཀྱི་ལམ་དུ་འཇུག་ཁ་མའི་ལམ་མ་ཞུགས་ཀྱི་གང་ཟག་ཉན་ཐོས་ཚོགས་ལམ་པ་
སྦྱོར་ལམ་པ། མཐོང་ལམ་པ། སྒོམ་ལམ་པ་རྣམས་ཉན་ཐོས་ཀྱི་རིགས་ཅན་ཡིན། དེ་བཞིན་དུ་རང་རྒྱལ་གྱི་ལམ་དུ་འཇུག་ཁ་མའི་ལམ་མ་ཞུགས་ཀྱི་གང་ཟག་རང་རྒྱལ་ཚོགས་སྦྱོར་བ་དང། མཐོང་སྒོམ་པ་རྣམས་རང་རྒྱལ་
གྱི་རིགས་ཅན་ཡིན། ཐེག་ཆེན་གྱི་ལམ་དུ་འཇུག་ཁ་མའི་ལམ་མ་ཞུགས་ཀྱི་གང་ཟག་དང། བྱང་སེམས་ཐམས་ཅད་ཐེག་ཆེན་གྱི་རིགས་ཅན་ཡིན་པའི་ཕྱིར། ཐེག་པ་ཆེ་ཆུང་གང་རུང་གི་དགྲ་བཅོམ་པ་ཡིན་ན། རིགས་ཅན་གསུམ་

[011B] ཉན་ཐོས་དགྲ་བཅོམ་པ་ཉན་ཐོས་ཀྱི་རིགས་ཅན་མ་ཡིན་པ་བཞིན། རང་རྒྱལ་དང། ཐེག་ཆེན་ལ་ཡང་རིགས་འདྲ་བའི་ཕྱིར་ཏེ། ཐེག་ཆེན་དགྲ་བཅོམ་པ་ཡིན་ན། སངས་རྒྱས་འཕགས་པ་ཡིན་
པས་ཁྱབ་པའི་ཕྱིར་ཏེ། སངས་རྒྱས་འཕགས་པ་དང། དེ་གཉིས་དོན་གཅིག་ཡིན་པའི་ཕྱིར། འོ་ན། རྗོད་བྱེད་སྡེ་སྣོད་གསུམ་པོ་དེ་ལྟར་ཡིན་ན། བརྗོད་བྱ་བསླབ་པ་གསུམ་པོ་དེ་ཇི་ལྟ་བུ་ཡིན་ཞེ་ན། བསླབ་པ་གསུམ་པོ་གང་རུང་
ཡིན་ན། སངས་རྒྱས་ཀྱི་བསྟན་པ་ཡིན་པས་མ་ཁྱབ་སྟེ། ཕྱི་རོལ་པའི་རྒྱུད་ཀྱི་བསླབ་པ་གསུམ་པོ་དེ་སངས་རྒྱས་ཀྱི་བསྟན་པ་མ་ཡིན་པའི་ཕྱིར། ལྷག་པའི་བསླབ་པ་གསུམ་པོ་གང་རུང་ཡིན་ན། སངས་རྒྱས་ཀྱི་བསྟན་པ་ཡིན་པས་
ཁྱབ་སྟེ། ལྷག་པ་ཏིང་ངེ་འཛིན་གྱི་བསླབ་པ་དང། སངས་རྒྱས་ཀྱི་བསྟན་པར་གྱུར་པའི་ཞི་གནས་དོན་གཅིག་ལྷག་པ་ཤེས་རབ་ཀྱི་བསླབ་པ་དང། སངས་རྒྱས་ཀྱི་བསྟན་པར་གྱུར་པའི་ལྷག་མཐོང་དོན་གཅིག་ལྷག་པ་ཚུལ་
ཁྲིམས་ཀྱི་བསླབ་པ་དང། སངས་རྒྱས་ཀྱི་བསྟན་པར་གྱུར་པའི་ཚུལ་ཁྲིམས་ཀྱི་བསླབ་པ་དོན་གཅིག་ཡིན་པའི་ཕྱིར་ཏེ། རྒྱུད་སྡེ་སྤྱི་རྣམ་ལས། ལྷག་པ་ཏིང་ངེ་འཛིན་གྱི་བསླབ་པ་དང། སངས་རྒྱས་ཀྱི་བསྟན་པར་གྱུར་བའི་ཞི་གནས་
དོན་གཅིག་ལྷག་པ་ཤེས་རབ་ཀྱི་བསླབ་པ་དང། སངས་རྒྱས་ཀྱི་བསྟན་པར་གྱུར་པའི་ལྷག་མཐོང་དོན་གཅིག་ཅེས་གསུངས་པ་གང་ཞིག་ཕྱི་མ་ལ་ཡང་མཚུངས་པའི་ཕྱིར། ནང་པ་སངས་རྒྱས་པའི་རྒྱུད་ཀྱི་བསླབ་པ་གསུམ་པོ་དེ་

[012A]༄༅། །ལ་ལྷག་པའི་བསླབ་པ་ཞེས་བརྗོད་པའི་རྒྱུ་མཚན་ཡོད་དེ། དེ་རྣམས་ཕྱི་རོལ་པའི་རྒྱུད་ཀྱི་བསླབ་པ་གསུམ་ལས་ལྷག་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར་ཏེ། ཉན་
ས་ལས། ལྷག་པའི་དོན་ཇི་ལྟ་བུ་ཞེ་ན། ལྷག་པ་ཚུལ་ཁྲིམས་ཀྱི་བསླབ་པ་ལ་སོགས་པའི་བསླབ་པ་གསུམ་པོ་དེ་དག་ནི། བསྟན་པ་འདི་ཁོ་ན་ལ་ཡོད་ཀྱི། དེ་དག་ཕྱི་རོལ་པ་རྣམས་དང་ཐུན་
མོང་མ་ཡིན་ཏེ། དེ་ནི། ལྷག་པའི་དོན་ཡིན་ནོ། །ཞེས་གསུངས་པའི་ཕྱིར། ཕྱི་རོལ་པའི་རྒྱུད་ཀྱི་བསླབ་པ་གསུམ་པོ་དེ། སངས་རྒྱས་ཀྱི་བསྟན་པ་མ་ཡིན་ཀྱང་བསྟན་པ་ཡིན་ཏེ། དེ་དག་ཕྱི་རོལ་པའི་བསྟན་པ་
ཡིན་པ་གང་ཞིག་ཕྱི་རོལ་པའི་བསྟན་པ་བསྟན་པ་ཡིན་པའི་ཕྱིར་ཏེ། ཕྱི་རོལ་པའི་བསྟན་བཅོས་བསྟན་བཅོས་ཡིན་པའི་ཕྱིར། ཕྱི་རོལ་པའི་སྟོན་པ་སྟོན་པ་མ་ཡིན་ཏེ། མུ་སྟེགས་པའི་སྟོན་པ་སྟོན་པ་མ་ཡིན་པའི་
ཕྱིར་ཏེ། བསྟོད་པ་ལེགས་བཤད་སྙིང་པོ་ལས། ཝ་སྐྱེས་ལ་ནི་སེངྒེ་བཞིན། །མུ་སྟེགས་ཅན་ལའང་གཅམ་བུའི་ཚིག་ཅེས་གསུངས་པའི་ཕྱིར། གསུམ་པ་དྲང་ངེས་ཀྱི་མདོའི་ཁྱད་པར་བཤད་པ་ནི། ཕལ་ཆེན་སྡེ་པས་
སངས་རྒྱས་ཀྱི་བཀའ་ལ་ངེས་དོན་གྱི་མདོས་ཁྱབ་པས་དྲང་དོན་གྱི་མདོ་མེད་པར་ཁས་ལེན་ཞིང། ཐམས་ཅད་ཡོད་པར་སྨྲ་བས་དྲང་ངེས་ཀྱི་མདོ་གཉིས་ཀ་ཁས་ལེན་པ་ཡིན་ཏེ། རྣམ་བཤད་རྟོགས་དཀའི་སྣང་བ་ལས་

[012B]སངས་རྒྱས་ཀྱི་གསུང་ལ་དྲང་དོན་མི་སྲིད་པར་འདོད་ཅིང། ཐམས་ཅད་ཡོད་པར་སྨྲ་བ་སོགས་དྲང་ངེས་གཉིས་ཀ་ཁས་ལེན་ལ་ཞེས་གསུངས་པའི་ཕྱིར། དྲང་ངེས་ཀྱི་མདོའི་ཁྱད་པར་འདི་ལ་
སེམས་ཙམ་པའི་ལུགས་བཤད་པ། རང་རྒྱུད་པའི་ལུགས་བཤད་པ། ཐལ་འགྱུར་བའི་ལུགས་བཤད་པ་གསུམ་ལས། དང་པོ་ནི། རང་གི་བསྟན་དོན་སྒྲ་ཇི་བཞིན་དུ་ཁས་ལེན་མི་རུང་བའི་མདོ་དེ། དྲང་དོན་གྱི་མདོའི་
ངོ་བོ་ཡིན་ཏེ། དྲང་དོན་གྱི་མདོ་ཡིན་ན། དྲང་དོན་དགོངས་པ་ཅན་གྱི་མདོ་ཡིན་དགོས་པའི་ཕྱིར། དྲང་དོན་སྒྲ་ཇི་བཞིན་པའི་མདོ་མེད་པའི་ཕྱིར། དེ་ལ་དབྱེ་ན། དྲང་དོན་དགོངས་པ་ཅན་གྱི་མདོ་དང། ལྡེམ་དགོངས་ཀྱི་
མདོ་གཉིས་ལས། དེ་གཉིས་ཡིན་ཁྱབ་མཉམ་ཡིན། དང་པོ་ལ་དབྱེ་ན། མཉམ་པ་ཉིད་གསུམ་ལ་དགོངས་ནས་གསུངས་པའི་མདོ་དང། དོན་གཞན་ལ་དགོངས་ནས་གསུངས་པའི་མདོ་དང། དུས་གཞན་ལ་དགོངས་ནས་
གསུངས་པའི་མདོ་དང། གང་ཟག་གི་བསམ་པ་ལ་དགོངས་ནས་གསུངས་པའི་མདོ་བཞི་ཡོད་དེ། མདོ་སྡེ་རྒྱན་ལས། མཉམ་པ་ཉིད་དང་དོན་གཞན་དང། །དེ་བཞིན་དུ་ནི་དུས་གཞན་དང། །གང་ཟག་གི་ནི་བསམ་པ་
ལ༑ ༑དགོངས་པ་རྣམ་པ་བཞི་ཡིན་ནོ། །ཞེས་གསུངས་པའི་ཕྱིར། དང་པོ་ཡོད་དེ། དེའི་ཚེ་དེའི་དུས་ན་ང་སངས་རྒྱས་རྣམ་གཟིགས་སུ་གྱུར་ཏོ། །ཞེས་པའི་མདོ་ལྟ་བུ་དེ་ཡིན་པའི་ཕྱིར། མཉམ་པ་ཉིད་གསུམ་ཡོད་དེ་

[013A]༄༅། །བདག་ཅག་གི་སྟོན་པ་དང། སངས་རྒྱས་རྣམ་གཟིགས་གཉིས། རྒྱུ་ཚོགས་གཉིས་རྫོགས་པར་མཉམ་པ། འབྲས་བུ་ཆོས་སྐུ་བརྙེས་པར་མཉམ་པ། བྱེད་ལས་སེམས་ཅན་གྱི་དོན་བྱེད་
པར་མཉམ་པ་གསུམ་ལ་བྱེད་པའི་ཕྱིར། འོན་ཀྱང་དེ་གཉིས་རིགས་དང། སྐུ་ཚེ་དང། སྐུའི་བོང་ཚོད་རྣམས་མཉམ་པ་མ་ཡིན་ཏེ། མངོན་པ་མཛོད་ལས། སངས་རྒྱས་ཐམས་ཅད་ཚོགས་དང་ནི། །ཆོས་སྐུ་འགྲོ་
བའི་དོན་སྤྱོད་པས། །མཉམ་པ་ཉིད་དེ་སྐུ་ཚེ་དང། །རིགས་དང་སྐུ་བོང་ཚོད་ཀྱིས་མིན། །ཞེས་གསུངས་པའི་ཕྱིར། གཉིས་པ་ཡོད་དེ། ཕ་དང་མ་ནི་གསད་བྱ་ཞིང། །བྲམ་ཟེ་གཙང་སྦྲ་ཅན་གཉིས་དང། །རྒྱལ་པོ་ཡུལ་
འཁོར་བཅས་བཅོམ་ན། །མི་དེ་དག་པ་ཉིད་དུ་འགྱུར། །ཞེས་པའི་མདོ་ལྟ་བུ་དེ་ཡིན་པའི་ཕྱིར། དོན་གཞན་ལ་དགོངས་ཚུལ་ཡོད་དེ། འདིའི་སྐབས་ཀྱི་ཕ་མ་གཉིས་ནི། ལས་ཉོན་གཉིས་དང། འདུ་བྱེད་ཀྱི་རྟེན་
འབྲེལ་དང། སྲིད་པ་གཉིས་ལྟ་བུ་ལ་བྱེད། །རྒྱལ་པོ་ནི། རྣམ་ཤེས་ཀྱི་རྟེན་འབྲེལ་ལ་བྱེད། གཙང་སྦྲ་ཅན་གཉིས་ནི། ལྟ་བ་མཆོག་འཛིན་དང། ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ་གཉིས་
ལ་བྱེད༑ ཡུལ་འཁོར་ནི། འཁོར་བས་བསྡུས་པའི་མིག་སོགས་ནང་གི་སྐྱེ་མཆེད་དྲུག་ལྟ་བུ་ལ་བྱེད། བཅས་པ་ནི། འཁོར་བས་བསྡུས་པའི་གཟུགས་སོགས་ཕྱིའི་སྐྱེ་མཆེད་དྲུག་ལྟ་བུ་ལ་བྱེད་པ་ཡིན་ལ། དེ་

[013B] དེ་འདྲ་བའི་མི་དེ་དག་བྱང་ཆུབ་ཐོབ་པར་འགྱུར་བ་ལ་དགོངས་ནས་དེ་ལྟར་བཤད་པའི་ཕྱིར་ཏེ། ལས་ཉོན་གཉིས་ལ་ཕ་མ་ཞེས་བརྗོད་པའི་རྒྱུ་མཚན་ཡོད་དེ། དེ་གཉིས་རང་རྒྱུད་
ལྡན་གྱི་གང་ཟག་འཁོར་བར་སྐྱེ་བ་ལེན་པའི་རྒྱུའི་གཙོ་བོ་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། རྣམ་ཤེས་ཀྱི་རྟེན་འབྲེལ་ལ་རྒྱལ་པོ་ཞེས་བརྗོད་པའི་རྒྱུ་མཚན་ཡོད་དེ། །དེ་རང་རྒྱུད་ལྡན་གྱི་གང་ཟག་མ་
དག་པའི་སྣོད་བཅུད་ལ་དབང་སྒྱུར་བ་པོ་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། མཆོག་འཛིན་གྱི་ལྟ་བ་གཉིས་ལ་གཙང་སྦྲ་ཅན་ཞེས་བརྗོད་པའི་རྒྱུ་མཚན་ཡོད་དེ། ལྟ་སྤྱོད་ངན་པ་ལ་བརྟེན་ནས་གྲོལ་བ་ཐོབ་
པར་འཛིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། གསུམ་པ་ཡོད་དེ། མ་འོངས་པ་ན་བདེ་བ་ཅན་དུ་སྐྱེ་བ་ཡོད་པ་ལ་དགོངས་ནས་བདེ་བ་ཅན་དུ་སྐྱེ་བའི་སྨོན་ལམ་བཏབ་ན། དེ་མ་ཐག་ཏུ་བདེ་བ་ཅན་དུ་སྐྱེ་བར་
འགྱུར་རོ། །ཞེས་པའི་མདོ་ལྟ་བུ་དེ་ཡིན་པའི་ཕྱིར། བཞི་པ་ཡོད་དེ། སྦྱིན་པ་ཙམ་གྱིས་ཆོག་པར་འཛིན་པའི་གང་ཟག་གི་ངོར་སྦྱིན་པ་ལ་སྨད་ནས་ཚུལ་ཁྲིམས་ཀྱི་བསྔགས་པ་བརྗོད་པའི་མདོ་ལྟ་བུ་དེ་ཡིན་པའི་ཕྱིར་
གཉིས་པ་ལྡེམ་དགོངས་ཀྱི་མདོ་ལ་དབྱེ་ན། བཞི་ཡོད་དེ། མདོ་སྡེ་རྒྱན་ལས། གཞུག་པ་ལྡེམ་པོར་དགོངས་པ་དང། །མཚན་ཉིད་ལྡེམ་པོར་དགོངས་པ་གཞན། །གཉེན་པོར་ལྡེམ་པོར་དགོངས་པ་དང། །བསྒྱུར་བ་ལྡེམ་

[014A]༄༅། །པོར་དགོངས་པ་སྟེ། །ལྡེམ་པོར་དགོངས་པ་འདི་རྣམ་བཞི། །ཞེས་གསུངས་པའི་ཕྱིར། དང་པོ་ཡོད་དེ། ཕྱི་རོལ་པ་འགའ་ཞིག་ནང་པའི་བསྟན་པ་ལ་གཞུག་པའི་དོན་དུ། ཕུང་པོ་ལྔ་ནི་ཁུར་ཡིན་ལ། །ཁུར་
འཁྱེར་བ་ནི་གང་ཟག་ཡིན། །རྟག་གམ་མི་རྟག་བརྗོད་མི་བྱ། །ཞེས་པའི་མདོ་ལྟ་བུ་དེ་ཡིན་པའི་ཕྱིར། གཉིས་པ་ཡོད་དེ། མཚན་ཉིད་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་མ་ཕྱེ་བར་སྟོན་པའི་ཤེར་ཕྱིན་གྱི་
མདོ་ལྟ་བུ་དེ་ཡིན་པའི་ཕྱིར། གསུམ་པ་ལ་བརྒྱད་ཡོད་དེ། མདོ་སྡེ་རྒྱན་ལས། སངས་རྒྱས་ཆོས་ལ་བརྙས་པ་དང། །ལེ་ལོ་ཅུང་ཟད་ཆོག་འཛིན་དང། །ང་རྒྱལ་འདོད་ཆགས་སྤྱོད་པ་དང། །འགྱོད་དང་མ་ངེས་ལྡོག་པ་ནི། །
སེམས་ཅན་རྣམས་ཀྱི་སྒྲིབ་པ་སྟེ། །དེ་ཡི་གཉེན་པོར་ཐེག་མཆོག་གསུངས། །ཞེས་གསུངས་པ་ལྟར་བརྒྱད་ཡོད་པའི་ཕྱིར། དང་པོ་སངས་རྒྱས་ལ་བརྙས་པའི་གཉེན་པོར་གསུངས་པ་ནི། མཉམ་པ་ཉིད་ཀྱི་མདོ་ལྟ་བུ་དང་
གཉིས་པ་ཆོས་ལ་བརྙས་པའི་གཉེན་པོར་གསུངས་པ་ནི། གྲངས་མེད་པའི་སངས་རྒྱས་ལ་བསྙེན་བཀུར་བྱས་ན་དེ་ཙམ་གྱིས་གཟོད་ཐེག་ཆེན་གྱི་ཆོས་ཐོབ་པར་འགྱུར་རོ། །ཞེས་པའི་མདོ་ལྟ་བུ་དང། གསུམ་པ་ལེ་ལོའི་གཉེན་
པོར་གསུངས་པ་ནི། དུས་གཞན་ལ་དགོངས་ནས་གསུངས་པའི་མདོ་ལྟ་བུ་དང། བཞི་པ་ཅུང་ཟད་ཆོག་འཛིན་གྱི་གཉེན་པོར་གསུངས་པ་ནི། གང་ཟག་གི་བསམ་པ་ལ་དགོངས་ནས་གསུངས་པའི་མདོ་ལྟ་བུ་དང་

[014B] སངས་རྒྱས་ཀྱི་ཞིང་གི་ཡོན་ཏན་སྒྲོ་བཏགས་ནས་བརྗོད་པའི་མདོ་ལྟ་བུ་དང། དྲུག་པ་འདོད་ཆགས་ལྷག་པར་སྤྱོད་པའི་གཉེན་པོར་གསུངས་པ་ནི། སངས་རྒྱས་
ཀྱི་སྐུའི་ཡོན་ཏན་སྒྲོ་བཏགས་ནས་བརྗོད་པའི་མདོ་ལྟ་བུ་དང། བདུན་པ་འགྱོད་པའི་གཉེན་པོར་གསུངས་པ་ནི། མ་སྐྱེས་སྒྲའི་འགྱོད་པ་སེལ་བའི་མདོ་ལྟ་བུ་དང། བརྒྱད་པ་རིགས་མ་ངེས་པ་ལྡོག་པའི་གཉེན་པོར་གསུངས་
པ་ནི༑ ཐེག་པ་གསུམ་དུ་གྲུབ་པར་སྟོན་པའི་མདོ་ལྟ་བུའོ། །བཞི་པ་བསྒྱུར་བ་ལ་ལྡེམ་པོར་དགོངས་པ་ནི། སྙིང་པོ་མེད་ལ་སྙིང་པོར་ཤེས། །ཕྱིན་ཅི་ལོག་ལ་ལེགས་པར་གནས། །ཉོན་མོངས་པས་ནི་རབ་ཉོན་
མོངས༑ ༑བྱང་ཆུབ་དམ་པ་ཐོབ་པར་འགྱུར། །ཞེས་པའི་མདོ་ལྟ་བུ་ཡིན་ལ། འདིའི་དོན་ཡང་སྙིང་པོ་ནི། རྣམ་གཡེང་ཡིན་ལ། དེ་མེད་པའི་ཏིང་ངེ་འཛིན་གྱི་བསླབ་པ་ལ་སྙིང་པོར་ཤེས་དགོས་པ་ཚིག་རྐང་དང་པོའི་
དོན་དང། གཙང་བདེ་རྟག་བདག་ཏུ་འཛིན་པ་ལས་ཕྱིན་ཅི་ལོག་པ་ནི། མི་རྟག་སོགས་རྟོགས་པའི་ཤེས་རབ་ཡིན་ལ། དེ་ལ་ལེགས་པར་གནས་དགོས་པ་གཉིས་པའི་དོན་དག་དང་གཞན་དོན་དཀའ་སྤྱད་ཀྱིས་ངལ་བ་གསུམ་པའི་
དོན་དང། དེ་ལྟ་བུའི་བསོད་ནམས་ཀྱི་ཚོགས་ལ་འབད་པས་བྱང་ཆུབ་དམ་པ་ཐོབ་པར་འགྱུར་བ་བཞི་པའི་དོན་ཡིན་ཏེ། གསེར་ཕྲེང་ལས། དེ་ལ་སྙིང་པོ་ནི། སེམས་ཀྱི་རྣམ་གཡེང་ངོ། །དེ་མེད་པ་ནི། སྙིང་པོ་

[015A]༄༅། །མེད་པའོ། །ཕྱིན་ཅི་ལོག་ནི། གཙང་བདེ་རྟག་བདག་ལས་ལོག་པའོ། །ཉོན་མོངས་ནི། ཡུན་རིང་པོར་དཀའ་སྤྱད་ཀྱིས་ངལ་བའོ། །ཞེས་གསུངས་པའི་ཕྱིར། རྣམ་བཤད་རྟོགས་དཀའི་
སྣང་བ་ལས། དེ་ལ་སྙིང་པོ་ནི། རྣམ་གཡེང་ངོ། །དེ་མེད་པ་ལ་སྙིང་པོར་ཤེས། །ཞེས་པས་ཞི་གནས་ཁྱད་པར་ཅན་བསྟན་ཏོ། །རྟག་སོགས་ལས་ཕྱིན་ཅི་ལོག་ལ་ལེགས་པར་གནས་ཞེས་པས། མི་རྟག་པ་
སོགས་བདེན་པའི་རྣམ་པ་རྟོགས་པའི་ལྷག་མཐོང་བསྟན་ལ། ཡུན་རིང་པོར་གཞན་དོན་གྱི་དཀའ་སྤྱད་ཀྱིས་ཉོན་མོངས་པས་རབ་ཏུ་ཉོན་མོངས་ཞེས་པས་སྙིང་རྗེ་བསྟན་ཏེ། དེ་ལྟར་ཏིང་ངེ་འཛིན་དང་ཤེས་རབ་
སྒོམ་ཞིང། སྙིང་རྗེས་གཞན་དོན་ལ་འབད་ན་བྱང་ཆུབ་དམ་པ་ཐོབ་པར་འགྱུར་རོ། །ཞེས་གསུངས་པའི་ཕྱིར། གཉིས་པ་ནི། རང་གི་བསྟན་དོན་སྒྲ་ཇི་བཞིན་དུ་ཁས་བླང་དུ་རུང་བའི་མདོ་དེ། ངེས་དོན་གྱི་མདོའི་
མཚན་ཉིད། མཚན་གཞི་ནི། མདོ་སྡེ་དགོངས་འགྲེལ་ལྟ་བུ་ཡིན་ཏེ། སེམས་ཙམ་པས་འཁོར་ལོ་དང་པོ་གཉིས་དྲང་དོན་གྱི་མདོ་དང། ཐ་མ་ངེས་དོན་གྱི་མདོར་ཁས་ལེན་པའི་ཕྱིར། འཁོར་ལོ་ཐ་མ་ཡིན་
ན༑ ངེས་དོན་གྱི་མདོ་ཡིན་པས་ཁྱབ་ཀྱང་ངེས་དོན་གྱི་མདོ་ཡིན་ན། འཁོར་ལོ་ཐ་མ་ཡིན་པས་མ་ཁྱབ་སྟེ། མདོ་སྡེ་དགོངས་འགྲེལ་ལ་ལེའུ་བཅུ་ཡོད་པ་དེ་ཐམས་ཅད་ངེས་དོན་གྱི་མདོ་ཡིན་ཀྱང་དོན་དམ་ཡང་

[015B] སེམས་ཙམ་པས་འཁོར་ལོ་དང་པོ་གཉིས་པོ་གང་རུང་ལ་དྲང་དོན་གྱི་མདོ་དང། ཐ་མ་ལ་ངེས་དོན་གྱི་མདོས་ཁྱབ་པར་ཁས་ལེན་
ཏེ༑ སྒོམ་སྡེ་སྤྱི་དོན་ལས། སེམས་ཙམ་པས་འཁོར་ལོ་དང་པོ་གཉིས་དྲང་དོན་གྱི་མདོ་དང། ཐ་མ་ངེས་དོན་གྱི་མདོར་བཞེད་པ་ཡིན་ཏེ་ཞེས་གསུངས་པའི་ཕྱིར། གཉིས་པ་རང་རྒྱུད་པའི་ལུགས་བཤད་པ་ལ། འཁོར་ལོ་
ཐོག་མཐའ་གཉིས་དྲང་དོན་གྱི་མདོ་དང། བར་པ་ལ་དྲང་ངེས་ཀྱི་ཆ་གཉིས་འབྱེད་པ་ཡིན་ཏེ། ཡུམ་རྒྱས་འབྲིང་བསྡུས་གསུམ་ངེས་དོན་གྱི་མདོ་དང། ཤེས་རབ་སྙིང་པོ་ལྟ་བུ་དགག་བྱ་ལ་དོན་དམ་པའི་ཁྱད་པར་དངོས་ཤུགས་གང་
ལ་ཡང་མ་སྦྱར་བའི་དྲང་དོན་གྱི་མདོ་ཡིན་པའི་ཕྱིར། འཁོར་ལོ་བར་པ་ལ་དྲང་ངེས་གཉིས་ཡོད་ཀྱང་དེ་ལ་དྲང་དོན་དང་ངེས་དོན་གཉིས་མེད་དེ། དེ་ལ་ངེས་དོན་ཞིག་མེད་པའི་ཕྱིར། ངེས་དོན་ཡིན་ན། སྟོང་ཉིད་ཡིན་དགོས་
པའི་ཕྱིར་ཏེ། དེ་ཡིན་ན། དོན་དམ་པ་ཡིན་དགོས་པའི་ཕྱིར། ཡེ་ཤེས་སྣང་བ་རྒྱན་གྱི་མདོ་ལས། ངེས་པའི་དོན་གང་ཡིན་པ་དེ་ནི། དོན་དམ་པའོ། །ཞེས་གསུངས་པའི་ཕྱིར། རང་རྒྱུད་པའི་སྐབས་འདིར་མདོ་སྡེ་དགོངས་
འགྲེལ་གྱིས་ཡུམ་རྒྱས་འབྲིང་བསྡུས་གསུམ་དྲང་དོན་གྱི་མདོར་བསྟན་ཀྱང་ངེས་དོན་གྱི་མདོར་མ་བསྟན་ཏེ། དེའི་ཆེད་དུ་བྱ་བའི་གདུལ་བྱ་ལ་ཡུམ་རྒྱས་འབྲིང་བསྡུས་གསུམ་ངེས་དོན་གྱི་མདོར་ཁས་ལེན་པ་ཞིག་མེད་པའི་ཕྱི་

[016A]༄༅། །ཏེ། དེའི་ཆེད་དུ་བྱ་བའི་གདུལ་བྱ་ཡིན་ན། སེམས་ཙམ་པ་ཡིན་པས་ཁྱབ་པའི་ཕྱིར། མ་གྲུབ་ན། མདོ་སྡེ་དགོངས་འགྲེལ་ཆོས་ཅན། ཁྱོད་ཀྱི་ཆེད་དུ་བྱ་བའི་གདུལ་བྱ་ཡིན་ན། སེམས་ཙམ་པ་ཡིན་པས་ཁྱབ་
པར་ཐལ། ཁྱོད་སེམས་ཙམ་པའི་ཐུན་མོང་མ་ཡིན་པའི་མདོ་ཡིན་པའི་ཕྱིར། དེ་བཞིན་དུ་མདོ་སྡེ་དགོངས་འགྲེལ་གྱིས་མཚན་ཉིད་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་ཕྱེ་ནས་མ་བསྟན་ཏེ། དེས་གཞན་དབང་དང་ཡོངས་
གྲུབ་བདེན་གྲུབ་ཏུ་བསྟན་ཀྱང་ཀུན་བཏགས་བདེན་མེད་དུ་མ་བསྟན་པའི་ཕྱིར། དང་པོ་གྲུབ་སྟེ། དེས་གཞན་དབང་དང་ཡོངས་གྲུབ་གཉིས་བདེན་གྲུབ་དང་མཐར་ཐུག་ཐེག་པ་གསུམ་དུ་གྲུབ་པར་བསྟན་པའི་ཕྱིར། རྣམ་བཤད་ལས་
མདོ་སྡེ་འདི་ཉིད་དུ་གཞན་དབང་དང་ཡོངས་གྲུབ་བདེན་པར་གྲུབ་པ་དང། མཐར་ཐུག་ཐེག་པ་གསུམ་དུ་བསྟན་ལ་ཞེས་གསུངས་པའི་ཕྱིར། གཉིས་པ་གྲུབ་སྟེ། དེས་སྟོང་ཉིད་མ་བསྟན་པའི་ཕྱིར་ཏེ། དེའི་ཆེད་དུ་བྱ་བའི་
གདུལ་བྱ་ལ་སྟོང་ཉིད་སྟོན་མི་རུང་བའི་ཕྱིར་ཏེ། དེའི་ཆེད་དུ་བྱ་བའི་གདུལ་བྱ་ཡིན་ན། སེམས་ཙམ་པ་ཡིན་པས་ཁྱབ་པ་གང་ཞིག་སེམས་ཙམ་པ་ལ་སྟོང་ཉིད་སྟོན་མི་རུང་བའི་ཕྱིར། དང་པོ་བསྒྲུབས་ཟིན། གཉིས་པ་གྲུབ་
སྟེ། དེ་རྟག་ཆད་ཀྱི་མཐའ་ལ་གནས་པའི་ཕྱིར་ཏེ། དེ་རྟག་མཐའ་ལ་གནས་པ་གང་ཞིག་ཆད་མཐའ་ལ་གནས་པའི་ཕྱིར། དང་པོ་མ་གྲུབ་ན། སེམས་ཙམ་པ་ཆོས་ཅན། རྟག་མཐའ་ལ་གནས་པར་ཐལ། གཞན་དབང་དང་ཡོད་

[016B]ཁྱོད་ཀྱིས་དེ་བདེན་གྲུབ་ཏུ་ཁས་ལེན་པའི་ཕྱིར། གཉིས་པ་གྲུབ་སྟེ། ཀུན་བཏགས་རང་གི་མཚན་ཉིད་ཀྱིས་གྲུབ་པ་གང་ཞིག་ཁྱོད་ཀྱིས་དེ་རང་གི་མཚན་ཉིད་ཀྱིས་མ་གྲུབ་པར་ཁས་
ལེན་པའི་ཕྱིར། ཐལ་འགྱུར་གཉིས་ཀ་ལ་ཁྱབ་པ་ཡོད་དེ། དབུ་མ་རྩ་བ་ཤེས་རབ་ལས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་མེད་གཉིས་ཀ་ལ། །མཁས་པས་གནས་པར་མི་བྱའོ།།
ཞེས་གསུངས་པའི་ཕྱིར། དེ་བཞིན་དུ་འཁོར་ལོ་དང་པོས་གང་ཟག་གི་བདག་མེད་བསྟན་བྱའི་གཙོ་བོར་བྱས་ནས་བསྟན་ཀྱང་དེས་ཆོས་ཀྱི་བདག་མེད་མ་བསྟན་ཏེ། དེས་སྟོང་ཉིད་མ་བསྟན་པའི་ཕྱིར་ཏེ། དེའི་ཆེད་དུ་བྱ་བའི་གདུལ་
བྱ་ལ་སྟོང་ཉིད་སྟོན་མི་རུང་བའི་ཕྱིར་ཏེ། དེའི་ཆེད་དུ་བྱ་བའི་གདུལ་བྱ་ཡིན་ན། ཉན་ཐོས་སྡེ་པ་ཡིན་པས་ཁྱབ་པ་གང་ཞིག་ཉན་ཐོས་སྡེ་པ་ལ་སྟོང་ཉིད་སྟོན་མི་རུང་བའི་ཕྱིར། དང་པོ་མ་གྲུབ་ན། འཁོར་ལོ་དང་པོ་
ཆོས་ཅན། ཁྱོད་ཀྱི་ཆེད་དུ་བྱ་བའི་གདུལ་བྱ་ཡིན་ན། ཉན་ཐོས་སྡེ་པ་ཡིན་པས་ཁྱབ་པར་ཐལ། ཁྱོད་ཉན་ཐོས་སྡེ་པའི་ཐུན་མོང་མ་ཡིན་པའི་མདོ་ཡིན་པའི་ཕྱིར། གཉིས་པ་མ་གྲུབ་ན། ཉན་ཐོས་སྡེ་པ་ཆོས་ཅན། ཁྱོད་
ལ་སྟོང་ཉིད་སྟོན་མི་རུང་བར་ཐལ། ཁྱོད་རྟག་ཆད་ཀྱི་མཐའ་ལ་གནས་པའི་ཕྱིར། མ་གྲུབ་ན། དེར་ཐལ། བྱེ་བྲག་སྨྲ་བ་རྟག་ཆད་ཀྱི་མཐའ་ལ་གནས་པ་གང་ཞིག་མདོ་སྡེ་བ་དེ་ལ་གནས་པའི་ཕྱིར། དང་པོ་མ་གྲུབ་ན། བྱེ་

[017A]༄༅། །བྲག་སྨྲ་བ་ཆོས་ཅན། རྟག་ཆད་ཀྱི་མཐའ་ལ་གནས་པར་ཐལ། རྟག་མཐའ་ལ་གནས་པ་གང་ཞིག་ཆད་མཐའ་ལ་གནས་པའི་ཕྱིར། དང་པོ་གྲུབ་སྟེ། ཕྱི་དོན་མེད་པ་གང་ཞིག་ཁྱོད་ཀྱིས་ཕྱི་དོན་
ཡོད་པར་ཁས་ལེན་བའི་ཕྱིར། རྟགས་ཕྱི་མ་གྲུབ་སྟེ། རང་རིག་མི་འདོད་ཅིང་ཕྱི་དོན་བདེན་གྲུབ་ཏུ་ཁས་ལེན་པའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་པའི་ཕྱིར། དེ་འདྲའི་ཐེག་དམན་གྱི་གྲུབ་མཐའ་སྨྲ་བའི་
གང་ཟག་དེ། བྱེ་བྲག་སྨྲ་བའི་མཚན་ཉིད་ཡིན་པའི་ཕྱིར། དེ་ལྟར་དུ་གྲུབ་མཐའི་རྣམ་གཞག་ལས་གསུངས་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། ཆད་མཐའ་ལ་གནས་པར་ཐལ། རང་རིག་ཡོད་པ་གང་ཞིག་
ཁྱོད་ཀྱིས་རང་རིག་མེད་པར་ཁས་ལེན་པའི་ཕྱིར། ཁྱབ་པ་གོང་དུ་བསྒྲུབས་ཟིན། གོང་གི་རྟགས་གཉིས་པ་མ་གྲུབ་ན། མདོ་སྡེ་པ་ཆོས་ཅན། རྟག་ཆད་ཀྱི་མཐའ་ལ་གནས་པར་ཐལ། རྟག་མཐའ་ལ་གནས་པ་
གང་ཞིག་ཆད་མཐའ་ལ་གནས་པའི་ཕྱིར། དང་པོ་གྲུབ་སྟེ། ཕྱིར་དོན་མེད་པ་གང་ཞིག་ཁྱོད་ཀྱིས་དེ་ཡོད་པར་ཁས་ལེན་པའི་ཕྱིར། གཉིས་པ་གྲུབ་སྟེ། ཁྱོད་རང་རིག་དང་ཕྱི་དོན་གཉིས་ཀ་བདེན་གྲུབ་ཏུ་ཁས་ལེན་
བའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་པའི་ཕྱིར་ཏེ། དེ་འདྲ་པའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་དེ་མདོ་སྡེ་པའི་མཚན་ཉིད་ཡིན་པའི་ཕྱིར། དེ་ལྟར་གྲུབ་མཐའི་རྣམ་གཞག་ལས་གསུངས་

[017B] གཉིས་པ་མ་གྲུབ་ན། དེ་ཆོས་ཅན། ཆད་མཐའ་ལ་གནས་པར་ཐལ། དོན་དམ་བདེན་པར་གྱུར་པའི་སྟོང་པ་ཉིད་ཡོད་པ་གང་ཞིག་ཁྱོད་ཀྱིས་དེ་མེད་པར་ཁས་ལེན་པའི་ཕྱིར། ཁྱབ་པ་བསྒྲུབས་ཟིན། གོང་དུ་རྟགས་དང་
པོ་མ་གྲུབ་ན། ཕྱི་དོན་མེད་པར་ཐལ། སྐབས་འདིར་ཕྱི་དོན་ཁས་མི་ལེན་པའི་ཕྱིར། སྐབས་འདིར་ཕྱི་དོན་མི་འདོད་ཅིང་རང་རིག་ཡོད་པར་ཁས་ལེན་པའི་ཕྱིར་ཏེ། སྐབས་འདིར་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་ཡིན་
པའི་ཕྱིར། དེ་ཡང་ཡིན་ཏེ། རང་རྒྱུད་བ་ལ་མདོ་སྡེ་སྤྱོད་པའི་དབུ་མ་རང་རྒྱུད་པ་དང། རྣལ་འབྱོར་སྤྱོད་པའི་དབུ་མ་རང་རྒྱུད་པ་གཉིས་སུ་ཡོད་པ་ལས། སློབ་དཔོན་ལེགས་ལྡན་འབྱེད་དང། ཡེ་ཤེས་སྙིང་པོ་ལ་སོགས་པའི་མདོ་སྡེ་སྤྱོད་
པའི་དབུ་མ་རང་རྒྱུད་པ་རྣམས་ཀྱིས་རང་རིག་མི་འདོད་ཅིང། ཕྱི་དོན་ཡོད་པར་ཁས་ལེན་ལ། སློབ་དཔོན་ཞི་བ་འཚོ། ཀ་མ་ལ་ཤའི་ལ། འཕགས་སེང་གཉིས་ལ་སོགས་པའི་རྣལ་འབྱོར་སྤྱོད་པའི་དབུ་མ་རང་རྒྱུད་པ་རྣམས་ཀྱིས་ཕྱི་
དོན་མི་འདོད་ཅིང། རང་རིག་ཡོད་པར་ཁས་ལེན་པའི་ཕྱིར། གྲུབ་མཐའ་ཀུན་ཤེས་ལས། འདི་ནི་རང་རིག་མི་འདོད་ཕྱི་དོན་འདོད། །དེ་ལས་ལྡོག་པར་སྨྲ་བ་གཉིས་སུ་འདོད། །དང་པོ་ལེགས་ལྡན་ཡེ་ཤེས་སྙིང་པོ་སྟེ། །གཉིས་
པ་ཞི་འཚོ་ཡབ་སྲས་རྗེས་འབྲང་བཅས། །ཞེས་གསུངས་པའི་ཕྱིར། དེས་ན་རྟག་ཆད་ཀྱི་མཐའ་ལ་ལྷུང་བའི་གང་ཟག་དང། དེ་ལ་གནས་པའི་གང་ཟག་གཉིས་ཀ་ཡོད་ཀྱང་རྟག་མཐའ་དང། ཆད་མཐའ་གཉིས་མེད་དེ། སྒྲོ་

[018A]༄༅། །འདོགས་ཀྱི་མཐའ་དང། སྐུ་འདེབས་ཀྱི་མཐའ་གཉིས་མེད་པའི་ཕྱིར། ཁྱབ་སྟེ། རྟག་མཐའ། ཡོད་མཐའ། སྒྲོ་འདོགས་ཀྱི་མཐའ་རྣམས་དོན་གཅིག་ཆད་མཐའ། མེད་མཐའ། སྐུར་འདེངས་ས་
ཀྱི་མཐའ་རྣམས་དོན་གཅིག་ཡིན་པའི་ཕྱིར་ཏེ། རྟག་པའི་མཐར་འཛིན། ཡོད་པའི་མཐར་འཛིན། སྒྲོ་འདོགས་རྣམས་དོན་གཅིག་ཆད་པའི་མཐར་འཛིན། མེད་པའི་མཐར་འཛིན། སྐུར་འདེབས་རྣམས་དོན་གཅིག་ཡིན་པའི་
ཕྱིར། བྱས་པ་ལ་ཁོ་ན་རེ། ཡོད་མཐའ་ཡིན་ན་ཡོད་པས་ཁྱབ་པར་ཐལ། མེད་མཐའ་ཡིན་ན་མེད་པས་ཁྱབ་པའི་ཕྱིར་ཟེར་ན་མ་ཁྱབ། ཁོ་ན་རེ། ལས་འབྲས་མེད་པ་ཆོས་ཅན། མེད་པར་ཐལ། མེད་མཐའ་ཡིན་པའི་ཕྱིར་ཟེར་ན། རང་
ལུགས་ལ་སྐྱོན་ཅན་གྱི་ལན་འདེབས་ཤིང། ཁོ་རང་གིས་འདོད་ན། ལས་འབྲས་ཆོས་ཅན། ཁྱོད་མེད་པ་ཡོད་པར་ཐལ། ཁྱོད་མེད་པ་སྲིད་པའི་ཕྱིར་ཏེ། ཁྱོད་འདུས་བྱས་ཡིན་པའི་ཕྱིར། ཁྱབ་སྟེ། སྒོམ་སྡེ་ནམ་མཁའ་རྒྱལ་
མཚན་གྱི་བྱང་ཆུབ་སེམས་འགྲེལ་གྱི་རྣམ་བཤད་ནོར་བུའི་ཕྲེང་བ་ལས། ཁྱོད་འདུས་བྱས་ཡིན་ན། ཁྱོད་མེད་པ་སྲིད་པས་ཁྱབ་པ་ནི། འདུས་བྱས་སྐད་ཅིག་གིས་འཛིག་པའི་ངང་ཚུལ་ཅན་ཡིན་པ་ལས་གྲུབ་བོ། །ཞེས་གསུངས་
པའི་ཕྱིར། གཞན་ཡང། ལས་འབྲས་མེད་པ་མེད་མཐའ་ཡིན་པར་ཐལ། ལས་འབྲས་མེད་པར་འཛིན་པའི་བློ་དེ། མེད་པའི་མཐར་འཛིན་ཡིན་པའི་ཕྱིར་ཏེ། དེ་སྐུར་འདེབས་ཡིན་པའི་ཕྱིར། དེར་ཐལ། ལས་འབྲས་ཡོད་པ་མ་

[018B] སྐུར་འདེབས་ཡིན་པའི་ཕྱིར། དེར་ཐལ། ཕྱི་དོན་ཡོད་པར་འཛིན་པའི་བློ་དེ། སྒྲོ་འདོགས་ཡིན་པའི་ཕྱིར། ཕྱི་དོན་མེད་པ་མ་ཡིན་པར་འཛིན་པའི་བློ་དེ། སྒྲོ་འདོགས་ཡིན་པའི་ཕྱིར། མ་གྲུབ་ན། ཕྱི་དོན་ཆོས་
ཅན། ཁྱོད་མེད་པ་མ་ཡིན་པར་འཛིན་པའི་བློ་དེ། སྒྲོ་འདོགས་ཡིན་པར་ཐལ། ཁྱོད་མེད་པ་ཡིན་པའི་ཕྱིར། གསེར་ཕྲེང་ལས། དེ་ཉིད་ནི། རིགས་ཏེ། མེད་པ་དང། མ་ཡིན་པ་དེ་ལས་ལྡོག་པ་སྒྲོ་འདོགས་དང། ཡོད་པ་དང། ཡིན་པ་
དེ་ལས་ལྡོག་པ་སྐུར་འདེབས་ཡིན་པའོ། །ཞེས་གསུངས་པའི་ཕྱིར། འཕགས་སེང་གཉིས་ཀྱི་ལུགས་ལ་མདོ་སྡེ་དགོངས་འགྲེལ་གྱིས་སྟོང་ཉིད་མ་བསྟན་ཞིང། ཡུམ་རྒྱས་འབྲིང་བསྡུས་གསུམ་ངེས་དོན་གྱི་མདོར་མ་བསྟན་ཀྱང་
སློབ་དཔོན་ཞི་བ་འཚོ་དང། ཀ་མ་ལ་ཤའི་ལ་ཡབ་སྲས་གཉིས་ཀྱི་ལུགས་ལ་ཡུམ་རྒྱས་འབྲིང་བསྡུས་གསུམ་ངེས་དོན་གྱི་མདོར་བསྟན་པ་ཡིན་ཏེ། དེའི་ཆེད་དུ་བྱ་བའི་གདུལ་བྱ་དབུ་མ་པ་ལ་དེ་ལྟར་བསྟན་པའི་ཕྱིར་ཏེ། དེའི་ཆེད་དུ་བྱ་
བའི་གདུལ་བྱ་དབུ་མ་པ་ཡོད་པའི་ཕྱིར། དེར་ཐལ། དེའི་ལུགས་ལ་དེ་དབུ་མ་པའི་བཀའ་ཡིན་པའི་ཕྱིར། སྤྱི་དོན་རོལ་མཚོ་ལས། ཞི་འཚོ་ཡབ་སྲས་ཀྱི་ལུགས་ལ་མདོ་སྡེ་དགོངས་འགྲེལ་དབུ་མ་པའི་བཀའ་ཡིན་ཏེ། དེ་ཡུམ་རྒྱས་འབྲིང་
བསྡུས་གསུམ་ངེས་དོན་གྱི་མདོར་གཞུང་བཙུགས་ནས་སྒྲུབ་བའི་དབུ་མ་པའི་བཀའ་ཡིན་པའི་ཕྱིར་ཞེས་གསུངས་པའི་ཕྱིར། སློབ་དཔོན་ལེགས་ལྡན་འབྱེད་དང། ཡེ་ཤེས་སྙིང་པོ་སོགས་ཞི་འཚོ་ཡབ་སྲས་གཉིས་དང་འདྲའོ།།

[019A]༄༅། །འཕགས་སེང་གཉིས་ཀྱི་ལུགས་ལ་མདོ་སྡེ་དགོངས་འགྲེལ་དབུ་མའི་བཀའ་མ་ཡིན་ཏེ། དེའི་ཆེད་དུ་བྱ་བའི་གདུལ་བྱ་ཡིན་ན། སེམས་ཙམ་པ་ཡིན་དགོས་པའི་ཕྱིར་ཏེ། དེ་སེམས་ཙམ་པའི་
ཐུན་མོང་མ་ཡིན་པའི་བཀའ་ཡིན་པའི་ཕྱིར་ཏེ། དེ་ལྟར་ཡང་སྤྱི་དོན་རོལ་མཚོ་ལས། འཕགས་སེང་གཉིས་ཀྱི་ལུགས་ལ་མདོ་སྡེ་དགོངས་འགྲེལ་དབུ་མ་པའི་བཀའ་མ་ཡིན་ཏེ། དེ་སེམས་ཙམ་པའི་ཐུན་མོང་མ་ཡིན་
པའི་བཀའ་ཡིན་པའི་ཕྱིར་ཞེས་གསུངས་པའི་ཕྱིར། དེས་ན། འཕགས་སེང་གཉིས་སློབ་དཔོན་ཞི་བ་འཚོའི་སློབ་མ་ཡིན་ཀྱང་རྣམ་པ་ཐམས་ཅད་དུ་དགོངས་པ་གཅིག་ཏུ་ངེས་པ་མེད་དེ། རང་རྒྱུད་པའི་སྐབས་འདིར་
འཕགས་སེང་གཉིས་ཀྱི་རྗེས་སུ་འབྲང་དགོས་པ་ཡིན་ཞིང། སྐབས་འདིར་འཁོར་ལོ་བར་པའི་ཆེད་དུ་བྱ་བའི་གདུལ་བྱ་ལ་སེམས་ཙམ་པ་མེད་དེ། དེའི་ཆེད་དུ་བྱ་བའི་གདུལ་བྱ་ཡིན་ན། དབུ་མ་པ་ཡིན་དགོས་པའི་ཕྱིར་
སེམས་ཙམ་པའི་ལུགས་ལ་དེའི་ཆེད་དུ་བྱ་བའི་གདུལ་བྱ་ལ་དབུ་མ་ཐལ་རང་གཉིས་དང། སེམས་ཙམ་པ་གསུམ་ག་ཡོད་དེ། དེའི་ལུགས་ལ་འཁོར་ལོ་བར་པས་ངོ་བོ་ཉིད་མེད་པར་སྨྲ་བའི་འདོད་པ་ལྟར་གྱི་མཚན་ཉིད་
གསུམ་གྱི་རྣམ་གཞག་སྒྲས་ཟིན་དང། སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་ཤུགས་བསྟན་བསྟན་བྱའི་གཙོ་བོར་བྱས་ནས་བསྟན་པའི་ཕྱིར། དཔེར་ན། ཞི་འཚོ་ཡབ་སྲས་ཀྱི་ལུགས་ལ་འཁོར་

[019B] ངོ་བོ་ཉིད་མེད་པར་སྨྲ་བའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་ཤུགས་བསྟན་བསྟན་བྱའི་གཙོ་བོར་བྱས་ནས་
བསྟན་པ་བཞིན་ཡིན་པའི་ཕྱིར། དེ་ཡང་ཡིན་ཏེ། ཞི་འཚོ་ཡབ་སྲས་ཀྱི་ལུགས་ལ་འཁོར་ལོ་ཐ་མའི་བསྟན་དོན་ལ་སྒྲས་ཟིན་གྱི་དོན་དང། བསྟན་བྱའི་གཙོ་བོའི་དོན་གཉིས་སུ་ཕྱེ་ནས་འཇོག་པའི་ཕྱིར་ཏེ། དྲང་ངེས་རྣམ་
འབྱོད་ལས། ཆ་ཕྱེ་ནས་མདོའི་དོན་དུ་འཇོག་གོ་ཞེས་གསུངས་པའི་ཕྱིར། སྐབས་འདིར་དྲང་ངེས་ཀྱི་མདོའི་ཁྱད་པར་ནི། དྲང་དོན་གྱི་མདོ་དང། ངེས་དོན་གྱི་མདོ་གཉིས་ལས། དང་པོ་ལ་མཚན་ཉིད་དང། དབྱེ་བ་གཉིས་
ལས༑ དང་པོ་ནི། དྲང་དོན་གྱི་མདོ་དང། ངེས་དོན་གྱི་མདོ་གང་རུང་གང་ཞིག་རང་གི་བསྟན་དོན་སྒྲ་ཇི་བཞིན་དུ་ཁས་བླང་དུ་མི་རུང་བ་དང། །དྲང་དོན་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་མདོ་གང་རུང་པོའི་
དམིགས་པ་དེ། དྲང་དོན་གྱི་མདོའི་མཚན་ཉིད། དེ་ལ་དབྱེ་ན། དྲང་དོན་དགོངས་པ་ཅན་གྱི་མདོ་དང། སྒྲ་ཇི་བཞིན་པའི་མདོ་གཉིས་ལས། དང་པོ་ནི། མཐར་ཐུག་ཐེག་པ་གསུམ་དུ་གྲུབ་
པར་སྟོན་པའི་མདོ་ལྟ་བུ་ལ་བྱེད། གཉིས་པ་ནི། འདུས་བྱས་མི་རྟག་པར་སྟོན་པའི་མདོ་ལྟ་བུ་ལ་བྱེད་དོ། གཉིས་པ་ལ་མཚན་ཉིད་དང། མཚན་གཞི་གཉིས། དང་པོ་ནི། དྲང་དོན་གྱི་མདོ་དང། ངེས་དོན་གྱི་མདོ་གང་རུང་ཞིག་

[020A]༄༅། །རང་གི་བསྟན་དོན་སྒྲ་ཇི་བཞིན་དུ་ཁས་བླང་དུ་རུང་བ་ཡང་ཡིན། དོན་དམ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡང་ཡིན་པའི་གཞི་མཐུན་པར་དམིགས་པ་དེ། ངེས་དོན་གྱི་
མདོའི་མཚན་ཉིད། གཉིས་པ་ནི། ཡུམ་རྒྱས་འབྲིང་བསྡུས་གསུམ་ལྟ་བུ་ལ་བྱེད་དེ། གསུམ་པ་ཐལ་འགྱུར་བའི་ལུགས་ནི། ཀུན་རྫོབ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་མདོ་དེ། དྲང་དོན་གྱི་
མདོའི་མཚན་ཉིད་དང། དོན་དམ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་བསྟན་པའི་མདོ་དེ། ངེས་དོན་གྱི་མདོའི་མཚན་ཉིད་ཡིན་ཏེ། བློ་གྲོས་མི་ཟད་པའི་མདོ་ལས། མདོ་སྡེ་གང་དག་ཀུན་རྫོབ་སྒྲུབ་པ་བསྟན་པ་
དེ་དག་ནི། དྲང་བའི་དོན་ཞེས་བྱའོ། །མདོ་སྡེ་གང་དག་དོན་དམ་སྒྲུབ་པ་བསྟན་པ་དེ་དག་ནི། ངེས་པའི་དོན་ཞེས་བྱའོ། །ཞེས་གསུངས་པའི་ཕྱིར། དེ་ལ་ཐལ་འགྱུར་བས་འཁོར་ལོ་དང་པོ་ལ་དྲང་ངེས་ཀྱི་ཆ་གཉིས་འབྱེད་ཅིང། འཁོར་
ལོ་བར་པ་ཡིན་ན། ངེས་དོན་གྱི་མདོ་ཡིན་པས་ཁྱབ་པ་དང། འཁོར་ལོ་ཐ་མ་ཡིན་ན། དྲང་དོན་གྱི་མདོ་ཡིན་པས་ཁྱབ་པར་ཁས་ལེན་ཏེ། དེས་འཁོར་ལོ་བར་པ་ཡིན་ན། དོན་དམ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་
བའི་མདོ་ཡིན་པས་ཁྱབ་པ་དང། འཁོར་ལོ་ཐ་མ་ཡིན་ན། ཀུན་རྫོབ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡིན་པས་ཁྱབ་པར་ཁས་ལེན་པའི་ཕྱིར། དེས་འཁོར་ལོ་དང་པོ་ལ་དྲང་ངེས་ཀྱི་ཆ་གཉིས་འབྱེད་པ་ཡིན་

[020B] མི་རྟག་སོགས་བཅུ་དྲུག་སྟོན་པའི་འཁོར་ལོ་དང་པོ་དྲང་དོན་གྱི་མདོ་དང། གང་ཟག་གི་བདག་མེད་ཕྲ་མོ་དང། ཆོས་ཀྱི་བདག་མེད་ཕྲ་མོ་སྟོན་པའི་འཁོར་ལོ་དང་པོ་ངེས་དོན་གྱི་མདོ་ཡིན་པའི་ཕྱིར། རྣམ་བཤད་ལས། འཁོར་ལོ་དང་པོ་ལ་
ཡང་མི་རྟག་སོགས་བསྟན་པ་དྲང་བའི་དོན་ཡིན་ལ། གང་ཟག་དང་ཆོས་ལ་བདག་མེད་པའི་སྟོང་ཉིད་ཕྲ་མོ་བསྟན་པ་རྣམས་ནི། ངེས་པའི་དོན་དང་ཞེས་གསུངས་པའི་ཕྱིར། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ཡིན་ན་
ཐེག་དམན་གྱི་རིགས་ཅན་ཡིན་པས་ཁྱབ་ཀྱང་དེ་ཡིན་ན། ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་པས་མ་ཁྱབ་སྟེ། དེའི་ཆེད་དུ་བྱ་བའི་གདུལ་བྱར་གྱུར་པའི་ཐེག་ཆེན་གྱི་གྲུབ་མཐའ་སྨྲ་བའི་གང་ཟག་ཡོད་པའི་
ཕྱིར་ཏེ། དེར་གྱུར་པའི་ཐལ་འགྱུར་བ་ཡོད་པའི་ཕྱིར། འཁོར་ལོ་དང་པོས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་བསྟན་པ་ཡིན་ཏེ། དེས་རང་གི་ཆེད་དུ་བྱ་བའི་གདུལ་བྱ་བྱེ་མདོ་གཉིས་ལ་དེ་ལྟར་བསྟན་
པའི་ཕྱིར། དེས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་བསྟན་པ་ཡིན་ཏེ། དེས་རང་གི་ཆེད་དུ་བྱ་བའི་གདུལ་བྱ་ཐལ་འགྱུར་བ་ལ་དེ་ལྟར་བསྟན་པའི་ཕྱིར། ཁ་ཅིག་གཟུངས་རྒྱལ་གྱི་མདོ་ལས་གསུངས་པའི་
གདུལ་བྱ་དཀྲི་བའི་རིམ་པ་གསུམ་པོ་དེ་ལ་འཁོར་ལོ་གསུམ་གྱི་ཐ་སྙད་མི་བྱེད་ཟེར་བ་མི་འཐད་དེ། དེ་བཞིན་གཤེགས་པའི་སྙིང་པོའི་མདོ་དེ་དེ་ལས་གསུངས་བའི་འཁོར་ལོ་ཐ་མ་ཡིན་པའི་ཕྱིར། རྣམ་བཤད་ལས། དེ་བཞིན་གཤེག་

[021A]༄༅། །པའི་སྙིང་པོའི་མདོ་ཡང་རིམ་པ་གསུམ་པ་འདིའི་མཚན་གཞིར་གཟུང་བར་བྱ་སྟེ་ཞེས་གསུངས་པའི་ཕྱིར། བྱས་པ་ལ་ཁོ་ན་རེ། གཟུངས་རྒྱལ་གྱི་མདོ་ལས་གསུངས་པའི་འཁོར་ལོ་གསུམ་པོ་གང་རུང་ཡིན་ན། འཁོར་
ལོ་གསུམ་པོ་གང་རུང་ཡིན་དགོས་པར་ཐལ། དེ་ལས་གསུངས་པའི་ཆོས་འཁོར་ལ་འཁོར་ལོ་གསུམ་གྱི་ཐ་སྙད་བྱེད་པའི་ཕྱིར་ཟེར་ན་མ་ཁྱབ། ཁ་ཅིག་གཟུངས་རྒྱལ་གྱི་མདོ་ལས་གསུངས་པའི་འཁོར་ལོ་གསུམ་པོ་གང་རུང་ཡིན་ན། དགོངས་
འགྲེལ་ལས་གསུངས་བའི་འཁོར་ལོ་གསུམ་པོ་གང་རུང་མ་ཡིན་པས་ཁྱབ་ཟེར་བ་མི་འཐད་དེ། གཟུངས་རྒྱལ་གྱི་མདོ་ལས་གསུངས་པའི་འཁོར་ལོ་དང་པོ་གཉིས་པོ་གང་རུང་ཡིན་ན། དགོངས་འགྲེལ་ལས་གསུངས་པའི་འཁོར་ལོ་དང་པོ་གཉིས་པོ་གང་རུང་
མ་ཡིན་པས་ཁྱབ་ཀྱང་གཟུངས་རྒྱལ་གྱི་མདོ་ལས་གསུངས་པའི་འཁོར་ལོ་ཐ་མ་ཡིན་ན། དགོངས་འགྲེལ་ལས་གསུངས་པའི་འཁོར་ལོ་ཐ་མ་ཡིན་པས་མ་ཁྱབ་པའི་ཕྱིར། དེ་བཞིན་གཤེགས་པའི་སྙིང་པའི་མདོ་དེ་གཟུངས་རྒྱལ་གྱི་མདོ་ལས་
གསུངས་པའི་འཁོར་ལོ་ཐ་མ་ཡིན་པའི་ཕྱིར། རྒྱུད་བླ་མ་ལས། སྔར་ནི་དེ་ལྟར་རྣམ་བཞག་ནས། སླར་ཡང་བླ་མའི་རྒྱུད་འདིར་ནི། ཉེས་པ་ལྔ་དག་སྤང་པའི་ཕྱིར། ཁམས་ཡོད་ཉིད་ཅེས་བསྟན་པ་ཡིན། ཞེས་པའི་ཐད་ཀྱི་དར་ཊཱིཀ་ལས། སླར་ཡང་
བླ་མའི་རྒྱུད་དེ། རྒྱུད་ཕྱི་མའམ། འཁོར་ལོ་ཐ་མ་དེ་བཞིན་གཤེགས་པའི་སྙིང་པོའི་མདོ་འདིར་ནི་ཞེས་གསུངས་པའི་ཕྱིར། སླར་ཡང་བླ་མའི་རྒྱུད་འདིར་ནི། ཉེས་པ་ལྔ་དག་སྤང་བའི་ཕྱིར། ཞེས་པའི་ཉེས་པ་ལྔ་ཡང་ཡོད་དེ། ཡོན་ཏན་གོང་མ་

[021B] སེམས་ཅན་དམན་པ་ལ་བརྙས་པ་དང། ཡང་དག་པའི་ཆོས་ལ་ཡང་དག་པ་མ་ཡིན་པར་འཛིན་པ་དང། ཡང་དག་པའི་ཆོས་མ་ཡིན་པ་ལ་ཡང་དག་པར་འཛིན་པ་དང། བདག་ལ་ལྷག་པར་ཆགས་
པ་དང་ལྔ་ཡོད་པའི་ཕྱིར། རྒྱུད་བླ་མ་ལས། སེམས་ཞུམ་སེམས་ཅན་དམན་ལ་བརྙས་པ་དང། ཡང་དག་མིན་འཛིན་ཡང་དག་ཆོས་ལ་སྐུར། བདག་ཆགས་ལྷག་པའི་སྐྱོན་ལྔ་གང་དག་ལ། ཡོད་པ་དེ་དག་དེ་སྤང་དོན་དུ་གསུངས།།
ཞེས་གསུངས་པའི་ཕྱིར། ཁམས་ཡོད་ཉིད་ཅེས་པའི་དོན་ཡོད་དོ། སེམས་ཅན་ཐམས་ཅད་ཀྱི་རྒྱུད་ལ་ཁམས་བདེ་གཤེགས་སྙིང་པོ་ཡོད་དེ། ཞེས་པའི་དོན་ཡིན་པའི་ཕྱིར། དེ་ཡང་བདེ་བར་གཤེགས་པའི་སྙིང་པོ། བདེ་བར་
གཤེགས་པའི་ཁམས། རང་བཞིན་གནས་རིགས་རྣམས་དོན་གཅིག་ཅིང། དེ་དག་གི་མཚན་གཞི་ཡང་ཡོད་དེ། སེམས་ཅན་གྱི་སེམས་ཀྱི་ཆོས་ཉིད་དེ་དེ་ཡིན་པའི་ཕྱིར། དེ་ལྟར་ཡིན་ཀྱང་སེམས་ཅན་གྱི་སེམས་ཀྱི་ཆོས་ཉིད་ཡིན་ན་
རང་བཞིན་གནས་རིགས་ཡིན་པས་མ་ཁྱབ་སྟེ། སེམས་ཅན་གྱི་སེམས་བདེན་པར་མ་གྲུབ་པ་དེ་སེམས་ཀྱི་ཆོས་ཉིད་ཡིན་པ་གང་ཞིག། རང་བཞིན་གནས་རིགས་མ་ཡིན་པའི་ཕྱིར། དང་པོ་མ་གྲུབ་ན། སེམས་ཅན་གྱི་རྒྱུད་ཀྱི་
སེམས་ཆོས་ཅན། ཁྱོད་བདེན་པར་མ་གྲུབ་པ་དེ་ཁྱོད་ཀྱི་ཆོས་ཉིད་ཡིན་པར་ཐལ། ཁྱོད་གཞི་གྲུབ་པའི་ཕྱིར། གཉིས་པ་མ་གྲུབ་ན། སེམས་ཅན་གྱི་སེམས་བདེན་པར་མེད་པ་ཆོས་ཅན། རང་བཞིན་གནས་རིགས་མ་ཡིན་པར་

[022A]༄༅། །ཐལ། རྣམ་མཁྱེན་ཁྱོད་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་ཅན། ཁྱོད་སེམས་ཅན་གྱི་སེམས་བདེན་པར་མེད་པ་ཡིན་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར། ཡང་ཁོ་ན་རེ། ཆོས་ཀྱི་
འཁོར་ལོའི་མདོ་ཆོས་ཅན། འཁོར་ལོ་གསུམ་པོ་གང་རུང་མ་ཡིན་པར་ཐལ། གཟུངས་རྒྱལ་ནས་གསུངས་པའི་འཁོར་ལོ་དང་པོ་ཡིན་པའི་ཕྱིར། དེར་ཐལ། གདུལ་བྱ་རྣམས་འཁོར་བ་ལ་སྐྱོ་བ་སྐྱེ་བའི་ཕྱིར་དུ་ཆོས་ཀྱི་
སྡོམ་བཞི་སྟོན་པའི་མདོ་ཡིན་པའི་ཕྱིར་ཟེར་ན་མ་ཁྱབ་སྟེ། གདུལ་བྱ་རྣམས་འཁོར་བ་ལ་སྐྱོ་བ་སྐྱེ་བའི་ཕྱིར་དུ་ཆོས་ཀྱི་སྡོམ་བཞི་སྟོན་པའི་མདོ་དེ། དེ་ལས་གསུངས་བའི་འཁོར་ལོ་དང་པོ་ཡིན་ཀྱང་དེ་ཡིན་ན། དེ་ལས་
གསུངས་པའི་འཁོར་ལོ་དང་པོ་ཡིན་པས་མ་ཁྱབ་པའི་ཕྱིར། དེ་བཞིན་དུ་གདུལ་བྱ་རྣམས་ཐེག་ཆེན་ལམ་དུ་ཁ་དྲང་བའི་ཕྱིར་དུ་རྣམ་ཐར་སྒོ་གསུམ་སྟོན་པའི་མདོ་དེ། གཟུངས་རྒྱལ་ནས་གསུངས་པའི་འཁོར་ལོ་བར་བ་ཡིན་ཀྱང་དེ་ཡིན་
ན། དེ་ལས་གསུངས་པའི་འཁོར་ལོ་བར་པ་ཡིན་པས་མ་ཁྱབ་སྟེ། ཡུམ་རྒྱས་འབྲིང་བསྡུས་གསུམ་པོ་དེ། དེའི་ཕྱིར་དུ་དེ་གསུམ་སྟོན་པའི་མདོ་ཡིན་ཀྱང་དེ་ལས་གསུངས་པའི་འཁོར་ལོ་བར་པ་མ་ཡིན་པའི་ཕྱིར། ཁོ་ན་རེ། དེ་བཞིན་
གཤེགས་པའི་སྙིང་པོའི་མདོ་ཆོས་ཅན། འཁོར་ལོ་ཐ་མ་ཡིན་པར་ཐལ། གཟུངས་རྒྱལ་ནས་གསུངས་པའི་འཁོར་ལོ་ཐ་མ་ཡིན་པའི་ཕྱིར་ཟེར་ན་མ་ཁྱབ། དེ་ལས་གསུངས་པའི་འཁོར་ལོ་ཐ་མ་ཡིན་ན། འཁོར་ལོ་ཐ་མ་མ་ཡིན་དགོས་

[022B] འཁོར་ལོ་ཐ་མ་ཡིན་ན། དགོངས་འགྲེལ་ལས་བཤད་པའི་འཁོར་ལོ་ཐ་མ་ཡིན་དགོས་པའི་ཕྱིར། རྩ་བར་འདོད་ན། དེ་ཆོས་ཅན། འཁོར་ལོ་ཐ་མ་མ་ཡིན་པར་ཐལ། འཁོར་ལོ་བར་བ་ཡིན་པའི་ཕྱིར་ཏེ། དགོངས་འགྲེལ་ལས་
གསུངས་པའི་འཁོར་ལོ་བར་བ་ཡིན་པའི་ཕྱིར། འོ་ན། གཟུངས་རྒྱལ་ནས་གསུངས་པའི་འཁོར་ལོ་རིམ་པ་གསུམ་པོ་འདིས་བརྗོད་བྱ་གང་བསྟན་པ་ཡིན་ཞེ་ན། དེ་ཡོད་དེ། དེ་གསུམ་གྱི་ནོར་བུ་སྦྱོང་བའི་དཔེ་གསུམ་དང་མཚུངས་
པར་གདུལ་བྱ་རྣམས་ཐེག་ཆེན་ལམ་དུ་ཁྲིད་པར་མཛད་པའི་ཚུལ་སྟོན་པའི་ཕྱིར། ནོར་བུ་མཁན་མཁས་པས་ནོར་བུ་སྐྱོང་བའི་ཚུལ་དེ་ལ་གསུམ་ཡོད་དེ། དང་པོ་ནོར་བུ་རིན་པོ་ཆེའི་རིགས་རྒྱ་མཚོ་ཆེན་པོའི་འཇིམ་པ་ལ་
སོགས་པས་ཡོངས་སུ་མ་དག་པའི་ནོར་བུ་བླངས་ཏེ་ལན་ཚྭའི་ཁུ་བ་སྟེ་རྒྱ་མཚོའི་ཆུ་ལ་སྤངས་ཏེ་བཀྲུས་ནས་རེ་བས་ཡོངས་སུ་སྦྱོང་བར་བྱེད། དེ་ཙམ་གྱིས་ཀྱང་རྩོམ་པ་མི་འདོར་བར་དེའི་འོག་ཏུ་ཟས་རྣོན་པོ་སྟེ། ཉ་ཁུ་ལ་སྤངས་
ནས་བལ་གྱི་ལྭ་བ་སྟེ། སྣམ་བུ་སྲབ་མོས་ཡོངས་སུ་སྦྱོང་བར་བྱེད། དེ་ཙམ་གྱིས་ཀྱང་རྩོམ་པ་མི་འདོར་བར་དེའི་འོག་ཏུ་སྨན་ཆེན་པོའི་ཁུ་བ་དང། དངུལ་ཆུ་ལ་སྤངས་ཏེ་རས་སྲབ་མོས་ཡོངས་སུ་སྦྱོང་བར་བྱེད། ཡོངས་སུ་
སྦྱངས་ཏེ་དྲི་མ་དང་བྲལ་བ་ན་བཻ་ཌཱུ་རྱའི་རིགས་ཆེན་པོ་ཞེས་བརྗོད་པ་ཡིན་པའི་ཕྱིར། འོ་ན། དཔེ་དེ་ལྟར་ཡིན་ན། དོན་ཇི་ལྟ་བུ་ཡིན་ཞེ་ན། དེ་བཞིན་གཤེགས་པའི་གདུལ་བྱ་དཀྲི་བའི་རིམ་པ་དེ་ལ་གསུམ་ཡོད་དེ། ཐོག་མར་སྐྱེས་བུ་ཆུང་

[023A]༄༅། །ངུ་དང་ཐུན་མོང་བའི་བསམ་པ་འཇིག་རྟེན་ཕྱི་མ་ཕན་ཆད་ཀྱི་བློ་རྒྱུད་ལ་སྐྱེས་པའི་གང་ཟག་ལ་ཉེར་ལེན་གྱི་ཕུང་པོ་མི་རྟག་པ་དང། སྡུག་བསྔལ་བ་དང། རང་རྐྱ་ཐུབ་པའི་བདེན་པར་མེད་པ་དང། འཁོར་
བ་མི་གཙང་བའི་དོང་དུ་ལྷུང་བ་ལ་ཡིད་འབྱུང་བའི་གཏམ་གྱིས་འཁོར་བ་ལ་དགའ་བའི་སེམས་ཅན་རྣམས་འཁོར་བ་ལ་སྐྱོ་བ་བསྐྱེད་ནས་འཕགས་པའི་ཆོས་འདུལ་བ་སྟེ། བསླབ་པ་རིན་པོ་ཆེ་གསུམ་པོ་ཉམས་སུ་ལེན་པ་ལ་འཇུག་པར་
མཛད། དེ་ཙམ་གྱིས་ཀྱང་རྩོམ་པར་མི་འདོར་བར་དེའི་འོག་ཏུ་ཆོས་རྣམས་ཀྱི་ངོ་བོ་རྒྱུ་འབྲས་གསུམ་བདེན་གྲུབ་ཀྱིས་སྟོང་པའི་སྟོང་པ་ཉིད་དང། མཚན་མ་མེད་པ་དང། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་
ཚུལ་དེ་གསུམ་གྱི་གནས་ལུགས་རྟོགས་པ་ལ་འཇུག་པར་མཛད། དེ་ཙམ་གྱིས་ཀྱང་རྩོམ་པ་མི་འདོར་བར་དེའི་འོག་ཏུ་ཕྱིར་མི་ལྡོག་པའི་འཁོར་ལོའི་གཏམ་སྟེ། ལས་བྱ་བྱེད་ཀྱི་འཁོར་གསུམ་ཡོངས་སུ་དག་པའི་གཏམ་གྱིས་
ཁམས་དང། རང་བཞིན་སྣ་ཚོགས་པའི་རྒྱུ་ཅན་གྱི་སེམས་ཅན་རྣམས་དེ་བཞིན་གཤེགས་པའི་ཡུལ་ཏེ། ཐབས་ཀྱི་ཚུལ་རྒྱ་ཆེན་པོས་ཟིན་པའི་སྟོང་ཉིད་རྟོགས་པ་ལ་འཇུག་པར་མཛད། ཞུགས་པར་གྱུར་ནས་དེ་བཞིན་
གཤེགས་པའི་ཚུལ་ཉིད་རྟོགས་པ་ན་བླ་ན་མེད་པའི་ཡོན་ཏན་ཆེན་པོ་ཞེས་བརྗོད་པ་ཡིན་པའི་ཕྱིར། འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས། རིགས་ཀྱི་བུ། འདི་ལྟ་སྟེ། དཔེར་ན། ནོར་བུ་མཁན་

[023B] ལན་ཚྭའི་ཁུ་བ་རྣོན་པོས་སྦངས་ཏེ་བཀྲུས་ཏེ་རེ་བས་ཡོངས་སུ་སྦྱོང་བར་བྱེད། དེ་ཙམ་གྱིས་
རྩོམ་པར་མི་འདོར་བར་དེའི་འོག་ཏུ་ཟས་ཀྱི་ཁུ་བ་རྣོན་པོས་སྤངས་ནས་བལ་གྱི་ལྭ་བས་ཡོངས་སུ་སྦྱོང་བས་ཡོངས་སུ་སྦྱོང་བར་བྱེད། དེ་ཙམ་གྱིས་རྩོམ་པ་འདོར་བ་ཡང་མ་ཡིན་ཏེ། དེའི་འོག་ཏུ་སྨན་ཆེན་པོའི་ཁུ་བས་སྤངས་ནས་
རས་སྲབ་མོས་ཡོངས་སུ་སྦྱོང་བས་ཡོངས་སུ་སྦྱོང་བར་བྱེད། ཡོངས་སུ་སྦྱངས་ཏེ་དྲི་མ་དང་བྲལ་བ་ན་བཻཌཱུརྱའི་རིགས་ཆེན་པོ་ཞེས་བརྗོད་དོ། རིགས་ཀྱི་བུ། དེ་བཞིན་དུ་དེ་བཞིན་གཤེགས་པས་ཀྱང་ཡོངས་སུ་མ་དག་པའི་སེམས་ཅན་
ཀྱི་ཁམས་མཁྱེན་ནས་མི་རྟག་པ་དང། སྡུག་བསྔལ་བ་དང། བདག་མེད་པ་དང། མི་གཙང་བ་ཡིད་འབྱུང་བའི་གཏམ་གྱིས་འཁོར་བ་ལ་དགའ་བའི་སེམས་ཅན་རྣམས་འཁོར་བ་ལ་སྐྱོ་བ་བསྐྱེད་པར་མཛད་ནས་འཕགས་པའི་ཆོས་
འདུལ་བ་ལ་འཇུག་པར་མཛད་དོ། དེ་ཙམ་གྱིས་དེ་བཞིན་གཤེགས་པ་རྩོམ་པ་འདོར་བ་ཡང་མ་ཡིན་ཏེ། དེའི་འོག་ཏུ་སྟོང་པ་ཉིད་དང། མཚན་མ་མེད་པ་དང། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་
རྟོགས་པར་མཛད་དོ། དེ་ཙམ་གྱིས་དེ་བཞིན་གཤེགས་པ་རྩོམ་པ་འདོར་བ་ཡང་མ་ཡིན་ཏེ། དེའི་འོག་ཏུ་ཕྱིར་མི་ལྡོག་པའི་འཁོར་ལོའི་གཏམ་འཁོར་གསུམ་ཡོངས་སུ་དག་པའི་གཏམ་གྱིས་རང་བཞིན་སྣ་ཚོགས་

[024A]༄༅། །པའི་རྒྱུ་ཅན་གྱི་སེམས་ཅན་རྣམས་དེ་བཞིན་གཤེགས་པའི་ཡུལ་དུ་འཇུག་པར་མཛད་དོ། །ཞུགས་པར་གྱུར་ནས་དེ་བཞིན་གཤེགས་པའི་ཆོས་ཉིད་རྟོགས་པ་ན་བླ་ན་མེད་པའི་སྦྱིན་གནས་ཆེན་པོ་ཞེས་བརྗོད་
དོ༑ ༑ཞེས་གསུངས་པའི་ཕྱིར། དེ་ཡང་རིམ་པ་དང་པོས་རྒྱུད་སྨིན། གཉིས་པས་འཁོར་བ་ལས་གྲོལ། གསུམ་པས་ཐེག་ཆེན་ལམ་དུ་ཁྲིད་པར་བྱེད་དོ། རིམ་པ་དང་པོ་དང། གཉིས་པས་བསྟན་པའི་བདག་མེད་ལ་ཕྲ་རགས་ཀྱི་
ཁྱད་པར་ཡོད་དེ། དང་པོ་གང་ཟག་གི་བདག་མེད་ཕྲ་མོ་དང། གཉིས་པ་ཆོས་ཀྱི་བདག་མེད་ཕྲ་མོ་ལ་བྱེད་པའི་ཕྱིར། རྣམ་བཤད་ལས། རིམ་པ་དང་པོའི་བདག་མེད་ནི། རགས་པའི་བདག་མེད་ཡིན་ལ། རིམ་པ་གཉིས་པས་
བསྟན་པ་ནི། ཕྲ་མོའོ། ཞེས་གསུངས་པའི་ཕྱིར། བཞི་བ་ནི། སློབ་དཔོན་དབྱིག་གཉེན་གྱི་བཞེད་པ་ལྟར། ཉོན་མོངས་གཅིག་གི་གཉེན་པོ་ཚང་བར་སྟོན་པའི་གསུང་རབ་གཅིག། ཆོས་ཕུང་གཅིག་གི་ཚད་དུ་འཇོག་པ་ཡིན་
ཏེ༑ ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཕུང་བརྒྱད་ཁྲི་བཞི་སྟོང་གསུངས་པའི་ཕྱིར་ཏེ། མཛོད་ལས། སྤྱོད་པ་རྣམས་ཀྱི་གཉེན་པོར་ནི། ཆོས་ཀྱི་ཕུང་པོ་མཐུན་པར་གསུངས། །ཞེས་དང། རྒྱུད་སྡེ་སྤྱི་རྣམ་ལས་
རང་ལུགས་ནི། སློབ་དཔོན་དབྱིག་གཉེན་གྱིས་ཉོན་མོངས་པ་བརྒྱད་ཁྲི་བཞི་སྟོང་ལས་ཉོན་མོངས་པ་རེ་རེའི་གཉེན་པོར་རྫོགས་པར་སྟོན་པའི་གསུང་རབ་ཆ་ཚང་བ་རེ་ལ་ཆོས་ཀྱི་ཕུང་པོ་རེ་རེར་གསུངས་པ་ལྟར་འདོད་དོ། ཞེས་

[024B] དེ་ལ་ཡང་ཐེག་པ་ཐུན་མོང་པ་དང། ཐུན་མོང་མ་ཡིན་པའི་ལུགས་གཉིས་ཡོད་དེ། གསེར་ཕྲེང་ལས། ཐེག་པ་ཐུན་མོང་བ་དང། ཐུན་མོང་མ་ཡིན་པའི་ལུགས་གཉིས་ལས། འདི་ནི། མཛོད་ལས། ཁ་ཅིག་
བསྟན་བཅོས་ཚད་ཅེས་ཟེར། ཞེས་པ་དང། མཛོད་འགྲེལ་དུ་ཤླཽ་ཀ་དྲུག་སྟོང་རེར་ཆོས་ཕུང་དུ་གསུངས་པའི་ལུགས་འགོད་འདུན་ཡིན་པ་འདྲ་སྟེ། སྐབས་དང་འགལ་བས་དོར་དགོས། དང་པོའི་དབང་དུ་བྱས་ན། ཆོས་ཕུང་རེར་ཤླཽ་ཀ་
སྟོང་ཕྲག་རེ་དང། སྤྱིར་བསྡོམས་ན་ཚིགས་བཅད་བྱེ་བ་ཕྲག་བརྒྱད་དང། འབུམ་ཕྲག་བཞི་བཅུར་འགྱུར་ལ། དེ་ནི། ཀུན་བཏུས་འགྲེལ་བའི་ལུགས་སོ། གཉིས་པའི་དབང་དུ་བྱས་ན། གླང་པོ་ཆེ་ས་ལ་རབ་བརྟན་གྱིས་བཀུར་བར་འོས་
པའི་སྣག་ཚས་ཆོས་ཀྱི་ཕུང་པོ་གཅིག་འབྲི་བར་ནུས་སོ། ཞེས་པ་ལྟར། ཚིགས་བཅད་ལ་མི་མཐུན་པ་མེད་ཀྱང་རང་ལུགས་ནི། སྤྱི་དོན་རོལ་མཚོ་ལས། ཚེག་དབར་རྒྱ་ཡིག་གི་དབང་དུ་བྱས་ནས་སོ་གཉིས་དང། བོད་ཡིག་གི་
དབང་དུ་བྱས་ནས་ཉེར་བརྒྱད་རེ་ལ་ཚིགས་བཅད་རེ་རེ་བྱས་པ་ཡིན་ནོ། ཞེས་གསུངས་པ་ལྟར་རོ། ལྔ་པ་ནི། ལུང་རྟོགས་ཀྱི་ཆོས་འཁོར་རྣམས་ཆོས་ཅན། ཁྱོད་ལ་ཆོས་འཁོར་ཞེས་བརྗོད་པའི་རྒྱུ་མཚན་ཡོད་དེ། འཁོར་ལོ་རིན་པོ་
ཆེ་དང་ཆོས་མཚུངས་བའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཡང་ཡིན་ཏེ། འཁོར་ལོ་རིན་པོ་ཆེ་དེ་ཡུལ་གཞན་ནས་གཞན་དུ་རིམ་གྱིས་འཕོ་ཞིང། དེའི་དབང་གིས་མི་མཐུན་ཕྱོགས་ལས་རྒྱལ་བར་བྱེད་པ་ལྟར། ཁྱོད་ཀྱང་གདུལ་

[025A]༄༅། །བྱའི་རྒྱུད་ལ་རིམ་གྱིས་འཕོ་ཞིང། དེའི་དབང་གིས་ཆགས་སོགས་ཉོན་མོངས་པ་ལས་རྒྱལ་བར་བྱེད་པའི་ཕྱིར། བྱས་པ་ལ་ཁོ་ན་རེ། རྣམ་མཁྱེན་ཆོས་ཅན། འཁོར་ལོ་རིན་པོ་ཆེ་དང་ཆོས་མཚུངས་པར་ཐལ། ཆོས་
འཁོར་ཡིན་པའི་ཕྱིར། འདོད་ན། དེ་ཆོས་ཅན། གདུལ་བྱའི་རྒྱུད་ལ་འཕོ་བར་ཐལ། འདོད་པའི་ཕྱིར། འདོད་ན། ཐུབ་རྣམས་སྡིག་པ་ཆུ་ཡིས་མི་འཁྲུ་ཞིང། འགྲོ་བའི་སྡུག་བསྔལ་ཕྱག་གིས་མི་སེལ་ལ། ཉིད་ཀྱི་རྟོགས་པ་གཞན་ལ་
སྤོ་མིན་ཏེ། ཆོས་ཉིད་བདེན་པ་བསྟན་པས་གྲོལ་བར་མཛད། །ཅེས་གསུངས་པ་མི་འཐད་པར་ཐལ། རྣམ་མཁྱེན་གདུལ་བྱའི་རྒྱུད་ལ་འཕོ་བའི་ཕྱིར་ཟེར་ན་མ་ཁྱབ་སྟེ། ལུང་དེའི་དོན་ནི། སྟོན་པ་ཤཱཀྱ་ཐུབ་པའི་ཐུགས་རྒྱུད་ཀྱི་རྣམ་
མཁྱེན་དེ་སྟོན་པ་ཤཱཀྱ་ཐུབ་པ་ལས་གཞན་པའི་གང་ཟག་གི་རྒྱུད་ལ་མི་འཕོ་ཞེས་པའི་དོན་ཡིན་པའི་ཕྱིར། མཐའ་དཔྱད་པ་ལ་ཁ་ཅིག། ལུང་གི་ཆོས་འཁོར་བསྐོར་བའི་གང་ཟག་ཡིན་ན། སངས་རྒྱས་འཕགས་པ་ཡིན་
དགོས་པར་ཐལ། ལུང་གི་ཆོས་འཁོར་ཡིན་ན། སངས་རྒྱས་ཀྱི་བཀའ་ཡིན་དགོས་པའི་ཕྱིར། འདོད་ན། ཉན་ཐོས་ཤཱ་རིའི་བུ་ཆོས་ཅན། དེར་ཐལ། དེའི་ཕྱིར། དེས་བསྐོར་བའི་ལུང་གི་ཆོས་འཁོར་ཡོད་པའི་ཕྱིར་ཟེར་ན་མ་
ཁྱབ། ཆོས་འཁོར་བསྐོར་བ་ལ་རྣམ་མཁྱེན་ཐོབ་དགོས་པའི་ཕྱིར། མདོ་ལས། འདབ་གཤོག་མེད་པའི་བྱ་འཕུར་མི་ནུས་པ་ལྟར། རྣམ་མཁྱེན་ཉིད་ཐོབ་པར་མ་བྱས་པར་ཆོས་ཀྱི་འཁོར་ལོ་བསྐོར་བར་མི་ནུས་སོ། །ཞེས་

[025B] བྱས་པ་ལ་ཁོ་ན་རེ། རྟོགས་པའི་ཆོས་འཁོར་ཡིན་ན། རྟོག་པ་ཡིན་དགོས་པར་ཐལ། ལུང་གི་ཆོས་འཁོར་ལ་དེའི་ཕྱིར་ཟེར་ན། མ་ཁྱབ་སྟེ། འདོད་ན། རྣམ་མཁྱེན་ཆོས་ཅན། དེར་ཐལ། དེའི་ཕྱིར། འདོད་
ན། རྟོག་པ་མ་ཡིན་པར་ཐལ། རྟོག་མེད་མ་འཁྲུལ་བའི་ཤེས་པ་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་ཤེས་པ་ཡིན་པའི་ཕྱིར། ཁྱབ་སྟེ། སངས་རྒྱས་འཕགས་པའི་ཐུགས་རྒྱུད་ལ་རྟོགས་པ་དང་རྟོག་མེད་འཁྲུལ་
ཤེས་གང་ཡང་མེད་པའི་ཕྱིར། རྣམ་བཤད་ལས། སངས་རྒྱས་ལ་རྟོག་པ་དང་རྟོག་མེད་འཁྲུལ་པ་གང་ཡང་མི་མངའ་བས་ཞེས་གསུངས་པའི་ཕྱིར། ཁོ་ན་རེ། རྟོགས་པའི་ཆོས་འཁོར་དང། རྟོགས་པའི་ཆོས་དཀོན་མཆོག་
དོན་གཅིག་ཡིན་པར་ཐལ། ལུང་གི་ཆོས་འཁོར་དང། ལུང་གི་ཆོས་དཀོན་མཆོག་དོན་གཅིག་ཡིན་པའི་ཕྱིར་ཟེར་ན་མ་ཁྱབ། འདོད་ན། རྟོགས་པའི་ཆོས་འཁོར་ཡིན་ན། རྟོགས་པའི་ཆོས་དཀོན་མཆོག་ཡིན་དགོས་པར་
ཐལ། དེ་གཉིས་དོན་གཅིག་ཡིན་པའི་ཕྱིར། རྟགས་ཁས། འདོད་ན། ཉན་ཐོས་ཀྱི་ཚོགས་ལམ་ཆོས་ཅན། དེར་ཐལ། དེའི་ཕྱིར་ཏེ། ལམ་ཡིན་པའི་ཕྱིར། འདོད་ན། དེ་ཆོས་ཅན། འགོག་ལམ་གང་རུང་གིས་བསྡུས་པའི་
འཕགས་རྒྱུད་ཀྱི་རྣམ་བྱང་བདེན་པ་ཡིན་པར་ཐལ། རྟོགས་པའི་ཆོས་དཀོན་མཆོག་ཡིན་པའི་ཕྱིར་ཏེ། ཆོས་དཀོན་མཆོག་ཡིན་པའི་ཕྱིར། རྟགས་ཁས། ཁྱབ་སྟེ། ཆོས་དཀོན་མཆོག། རྟོགས་པའི་ཆོས་དཀོན་མཆོག། དོན་

[026A]༄༅། །དམ་པའི་ཆོས་དཀོན་མཆོག་རྣམས་དོན་གཅིག་ཡིན་པའི་ཕྱིར། སྒོམ་སྡེའི་སྤྱི་དོན་ལས། ཆོས་དཀོན་མཆོག། རྟོགས་པའི་ཆོས་དཀོན་མཆོག། དོན་དམ་པའི་ཆོས་དཀོན་མཆོག་རྣམས་དོན་གཅིག་ཅེས་གསུངས་
པའི་ཕྱིར། རྩ་བར་འདོད་ན། ཉན་ཐོས་ཀྱི་ཚོགས་ལམ་ཆོས་ཅན། འཕགས་རྒྱུད་ཀྱི་རྣམ་བྱང་བདེན་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། འཕགས་རྒྱུད་ལ་མེད་པའི་ཕྱིར། སོ་སོའི་སྐྱེ་བོའི་རྒྱུད་ཀྱི་མཁྱེན་པ་ཡིན་པའི་
ཕྱིར། གཞན་ཡང་རྟོགས་པའི་ཆོས་དཀོན་མཆོག་ཡིན་ན། རྟོགས་པའི་ཆོས་འཁོར་ཡིན་དགོས་པར་ཐལ། དེ་གཉིས་དོན་གཅིག་ཡིན་པའི་ཕྱིར། རྟགས་ཁས། འདོད་ན། འགོག་བདེན་ཆོས་ཅན། དེར་ཐལ། དེའི་ཕྱིར་
རྟགས་ཁས། འགོག་ལམ་གང་རུང་གིས་བསྡུས་པའི་འཕགས་རྒྱུད་ཀྱི་རྣམ་བྱང་བདེན་པ་ཡིན་པའི་ཕྱིར། ཁྱབ་སྟེ། དེ་ཆོས་དཀོན་མཆོག་གི་མཚན་ཉིད་ཡིན་པའི་ཕྱིར། རྩ་བར་འདོད་ན། འགོག་བདེན་ཆོས་ཅན། ལམ་ཡིན་པར་
ཐལ། རྟོགས་པའི་ཆོས་འཁོར་ཡིན་པའི་ཕྱིར། རྟགས་ཁས། འདོད་མི་ནུས་ཏོ། རྟག་པ་ཡིན་པའི་ཕྱིར། །སྨྲས་པ། བློ་གཏེར་སྨྲ་བའི་སེངྒེ་མི་མི་ཟོལ། །བཟང་པོའི་འཕྲིན་ལས་ཐུབ་བསྟན་སྲོག་གི་གསོས། གྲགས་སྙན་ས་
གསུམ་མཁས་མང་རྣ་བའི་དཔྱིད། །རྒྱལ་བ་གཉིས་པ་སྲིད་ཞིའི་ཁོངས་ན་བརྗིད། །སྦྱིན་ཚུལ་བཟོད་བརྩོན་ཏིང་འཛིན་ཀཻ་ལ་ཤར། ཤེས་རབ་ཉིན་བྱེད་འབར་བས་འཁྱུད་པ་ལས། །ལེགས་བཤད་ཆུ་ཀླུང་ཀུན་ཏུ་ངར་བའི་གཉེན།།

[026B] །གཞན་དུ་མི་གྱོ་སྤྱི་དོན་རྩ་བ་བརྟན། །དགག་སྒྲུབ་མཐའ་དཔྱོད་ཡལ་འདབ་མེ་ཏོག་བཀྲ། །ཕྲ་ཞིབ་རིགས་པའི་དྲི་བསུང་འབུམ་འཕྲོ་བས། །གཞུང་བཟང་འདི་ནི་དཔལ་གྱི་དུམ་བུར་
སེམས། །དེའི་ཕྱིར་བློ་གསལ་བྱེ་བའི་ཉེར་འཚོའི་གཞིར། །འཁོར་བ་ཇི་སྲིད་མི་ཉམས་གནས་པའི་སླད། །དད་གཏོང་ཐོས་བརྩོན་ནོར་བུའི་རྒྱན་ལྡན་པས། །ངོ་མཚར་དཔག་ཡས་སླར་གྱི་ཕྱི་མོ་བསྐྲུན། །དེ་ཡི་དགེ་བས་རྒྱལ་རྣམས་སྐྱེད་
པའི་ཡུམ། །མཁའ་ཁྱབ་སྐྱེ་རྒུ་ཕན་བདེས་སྐྱོང་བའི་མ། །ནང་གི་མུན་སེལ་དམ་པའི་འོད་སྣང་ཅན། ལུང་རྟོགས་བཤད་སྒྲུབ་བླ་ནས་བླར་འཕེལ་ཤོག་ཁྱད་པར་གངས་རིའི་མགོན་པོའི་སྐུ་ཚེ་བརྟན། གསང་གསུམ་འཇུག་པ་ནམ་
མཁའི་མཐའ་ལ་འཁུ། །མདོ་རྒྱུད་འོ་མཚོར་མཁས་གྲུབ་དང་མོའི་ཁྱུ། །འཆད་རྩོད་རྩོམ་པའི་མགྲིན་རྔ་བརྡུད་གྱུར་ཅིག། རྒྱུ་སྦྱོར་འབྲེལ་ཐོགས་ལྟོས་པར་བཅས་པ་ཡང། །ཚེ་རིང་ནད་མེད་དཔལ་འབྱོར་རྒྱས་པ་དང། །ཕྱིན་དྲུག་བསྡུ་
བཞིའི་བདེ་ལམ་ཡངས་པོ་ནས། །མྱུར་བར་ཞི་བའི་ཁྲི་འཕར་གནོན་གྱུར་ཅིག། །མདོར་ན་འགྲོ་ཀུན་མཛའ་ཞིང་སྐྱིད་པས་འཚོ། །བསྟན་པའི་སྙིང་པོ་བཤད་སྒྲུབ་གཙང་མས་མཛེས། །ངེས་དོན་དམ་པའི་དབུ་འཕང་མཐོ་བ་སོགས། །བཀྲ་
ཤིས་རྒྱ་མཚོས་ནོར་འཛིན་དགེ་གྱུར་ཅིག། །ཅེས་པ་འདི་ནི། རིགས་པའི་དབང་ཕྱུག་མཁས་གྲུབ་ཆེན་པོ་སྦྱིན་པ་དར་རྒྱས་ཀྱིས་མཛད་པའི་ཆོས་འཁོར་གྱི་སྤྱི་དོན་བློ་གསལ་གཞོན་ནུའི་མགྲིན་རྒྱན་ཞེས་བྱ་བ་སྔ་མོ་ནས་འབྲོག་རི་དགའ་ལྡན་བྱང་རྩེར་སློབ་དཔོན་རིམ་པས་བརྩི་གཞག་ཏུ་གནང་

[027A]༄༅། །དང་གནང་མུས་ཡིན་འདུག་ནའང་བླུན་པོའི་བྲིས་ནོར་འགྱེལ་བ་འགྱེལ་འཇུས་ཀུན་ཏུ་འབྱམས་པ་ལས་དག་པའི་དཔེ་རྒྱུན་གློག་མར་མེ་སྐད་ཅིག་ཐ་མའི་ངང་ཚུལ་འཛིན་པ་ལ་
ཉེ་བར་བརྟེན། རབ་བྱུང་བཅོ་ལྔ་པའི་ཆུ་ཁྱི་ལོར་ཏྲེ་ཧོར་དཔོན་ཁག་ལྔའི་ནང་པེ་རི་དགོན་ལྟག་གླིང་བསྲེས་སྤྲུལ་བློ་བཟང་བསྟན་འཛིན་གྲགས་པ་མཐར་ཡས་དང། དགེ་རྒན་བྱམས་དོན། ཕྱག་མཛོད་
དགེ་ཕྲུག་བཅས་ནས་སྤར་གཞི་སྒྲུབ་བཞེད་ཀྱི་ཐུགས་བསྐྱེད་བཟང་པོས་ཁོར་བོར་ཞུས་དག་ཏུ་བསྲིངས་ཤིང། དེ་བཞིན་མཁན་རིན་པོ་ཆེ་བསྟན་དར་བས་ཀྱང་ཉིད་དང་དགེ་བཤེས་མང་གི་མདུན་མོས་ཡིན་
ཚུལ་གྱི་ཕྱག་བྲིས་དང། དངོས་མཇལ་དུའང་གསུངས་པ་དང་དུ་བླངས་ཏེ་ཚིག་དོན་གཉིས་ཀར་བརྟག་དཔྱད་ཞིབ་མོར་བགྱིས་ཁུལ་ལ། དོགས་གནས་འགའ་ཞིག་དགོས་དབང་གིས་རང་སོར་བཞག་སྟེ་མ་
ཕྱིར་སྤེལ་བ་ཆུ་ཕག་ཟླ་བ་དང་པོར་བྲི་བརྒོ་ལེགས་པར་གྲུབ་པའི་ཚེ་དགེ་རྩ་ཆུད་མི་འཛའ་ཞིང་གནད་དམ་པར་བསྔོ་བའི་སྨོན་ཚིག་འདི་ལྟ་བུ་ཞིག་དགོས་ཞེས་བསོད་ནམས་སྒྲུབ་པ་པོ་མཆོག་སྤྲུལ་རིན་པོ་ཆེས་ཉེ་བར་
བསྐུལ་བའི་ངོར། འཇམ་མགོན་ཆོས་ཀྱི་རྒྱལ་པོའི་རྗེས་སུ་དད་གུས་ཀྱིས་ཕྱོགས་པའི་བན་ཆུང་རིགས་སྨྲའི་ཐ་ཤལ་ཤེས་རབ་རྒྱ་མཚོས་ནོར་གླིང་རང་སྤྱིལ་ཐོས་བསམ་ནོར་བུའི་ལྡིང་ཁང་དུ་སྦྱར་བའི་དགེ་ལྡན་ལུགས་བཟང་

[027B]



