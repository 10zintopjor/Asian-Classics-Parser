༄༅། །ཆོ་ག་བརྒྱ་དབང་བརྒྱའི་འདོན་འགྲིགས་མུན་བསངས་བྱེད་ཟླ་བའི་ཐེག་ལེ་ཞེས་བྱ་བ་བཞུགས་སོ། །

[001A] །ན་མོ་གུ་རུ་བཛྲ་བཧཻ་ར་ཝ་ཡ། རྡོ་རྗེ་འཆང་དབང་སྟེན་པའི་དབང་ཕྱུག་དང། །དབྱེར་མེད་ཁྱབ་བདག་འཇམ་པའི་རྡོ་རྗེ་ལ། །སྒོ་གསུམ་
དྭངས་བས་ཞབས་ལ་གུས་བཏུད་ནས། །འགྲོ་བའི་རྐྱེན་སེལ་དབང་བརྒྱ་ཐིག་བརྒྱའི་ཚུལ། །དམ་པའི་གསུང་ལ་གཞི་བྱས་འཇིགས་མཛད་ལ། །བརྟེན་ནས་
ཆོ་གའི་འཁྲིགས་ཆགས་དགོད་པར་བྱ།  །དེ་ལ་འདིར་ཡོ་གའི་རྒྱུད་ནས་གསུངས་པའི་གསོན་དབང་བསྐུར་ཚུལ་ལ་རྗེ་ཆུ་བཟང་རིན་པོ་ཆེ་ནས་ནད་པ་ཤིན་ཏུ་ཐུ་མོར་དབང་བརྒྱ་ཐིག་བརྒྱའི་རྣམ་
བཞག་ཀུན་རིག་ལ་བརྟེན་ནས་མཛད་པ་གསོ་རིག་དར་རྒྱས་གླིང་དུ་ཕྱག་བཞེས་མཛད་རྒྱུན་མ་ཉམས་པ་ཇི་བཞིན་དུས་གྲྭར་འཇིགས་མཛད་དཔའ་པོ་གཅིག་པ་ལ་བརྟེན་པའི་དབང་བརྒྱ་ཐིག་བརྒྱའི་འདོན་ཚུལ་ཕྱག་

[002A] །ལེན་གསལ་བར་འཁོད་པ་ཞིག་དགོས་ཞེས་ཡང་ཡང་རྣ་བ་འཛེར་བར་བརྟེན་རྨ་ཁར་ཕན་ན་ཁྱི་ཚེལ་གྱི་དཔེ་ལྟར་སྔོན་ཆད་བདེ་གསང་འཇིགས་གསུམ་ལ་གསོན་གཤིན་གྱི་དབང་
བསྐུར་ཚུལ་མཁས་གྲུབ་གོང་མ་རྣམས་ཀྱི་མཛད་པ་ཆེས་མང་མོད། བརྒྱ་རྩ་སྟོང་རྩའི་རྣམ་བཞག་རྗེ་ཆུ་བཟང་རིན་པོ་ཆེས་ཡོ་གའི་རྣལ་འབྱོར་ལ་བརྟེན་པ་མ་གཏོགས་མ་བྱུང་བའི་རྐྱེན་གྱིས་ཁྱོད་ཀྱི་འདི་རྟོགས་
བཟོ་འབའ་ཞིག་གོ་ཞེས་ཟེར་ན། གཏན་ནས་རྒྱུད་སྡེ་རྣམས་ལས་མ་གསུངས་པ་ཞིག་བཀོད་ན་དགོངས་དག་མོད། རྒྱུད་སྡེ་གོང་མ་ནས་ཡང་ཡང་གསུང་ཞིང་མཁས་གྲུབ་དུ་མས་གསོན་གཤིན་གྱི་དབང་བསྐུར་
ཚུལ་བླ་མེད་ཀྱི་ལྷ་མང་པོ་ལ་བརྟེན་པ་གསུང་འདུག་བས་ན་གཅིག་ཆོག་ན་མང་པོ་ཁེག་མི་ཐུབ་པས་གཏོར་མ་བརྒྱ་རྩ་སྟོང་མཆོད་སོགས་མཚན་གཞི་གྲངས་གྱིས་མི་ལངས་པ་ཞིག་ཡོད་པས་སོ། །ཡང་རྩོད་

[002B]
མིག་མེད་ཀྱི་ཆོ་ག་རི་གཟར་གྱི་འབབ་ཆུ་ལྟ་བུ་གྲངས་ཚང་མིན་ལ་མི་བལྟ་བར་ཉི་མ་ཕྱི་དྲོར་སླེབས་པའི་ཚེ་ལྷག་པ་དང་ནི་ཆད་པ་དང་གིས་ཁ་བསྐང་བར་བྱེད་ཁུལ་གྱིས་སྦྱིན་བདག་གི་མགོ་བོ་བསྐོར་བར་སྣང་མོད་རང་ལ་བུ་ལོན་གྱི་ཕུང་པོར་གྱུར་བར་མཚོར་བར་སྦྱིན་བདག་གི་འབུལ་བ་
ལེགས་པར་མ་བྱས་པའི་རྐྱེན་གྱིས་ནད་པ་དྭངས་བསྐྱེད་མ་བྱུང་བའི་ཁག་ངན་འགེལ་བར་མང་པོ་མཐོང་བས་ན། དམ་པ་རྣམས་ཀྱིས་བརྒྱ་སྟོང་ཁྲི་འབུམ་གྱི་རིམ་གྲོ་བསྩལ་བའང་དགོས་པ་ཤིན་ཏུ་ཆེ་བར་མཐོང་ནས། འདིར་དབང་བརྒྱ་ཐིག་བརྒྱའི་འདོན་འགྲིགས་ཁྱེར་བདེ་བར་
འགོད་པ་ལ། ཡི་དམ་གྱི་མཆོད་གཏོར་མཐོང་བརྒྱུད་ལྟར་བཤམས། ནད་པའི་དྲི་གོས་གཟན་ཤམ་ལྟ་བུར་ཐར་ཆོད་པར་བཀྲམ་ལ། དེའི་སྟེང་དུ་གྲོ་ཞིབ་ཚགས་ལ་རྒྱབ་བར་དཀྱིལ་འཁོར་གྱི་ཐིག་བར་བཏབ་ནས་བརྒྱ་རྩ་ལ་སོགས་པ་གྲངས་ཚང་བར་བྱས། རང་སྐྱབས་སེམས་
ཚད་མེད་བཞི་རྒྱུད་འཁུལ་ངེས་སུ་བཏང། ཡི་དམ་རྡོ་རྗེ་འཇིགས་བྱེད་དཔའ་བོ་གཅིག་པའི་བརྒྱུད་འདེབས་ནས་བཟུང་བདག་མདུན་འཇུག་པ་གཅིག་པའི་རྣལ་འབྱོར་རྒྱས་པ་གཏོར་མགྲོན་གཤེགས་གསོལ་གྱི་བར་བཏང། བསང་ཆུ་ཡོངས་གྲགས་ལྟར་བསྒྲུབ། བསྒྲུབ་
བྱ་སྦྱོར་བཟོད་པ་ཡིན་ན་མདུན་དུ་ཕྱག་འཚལ་ལ་མེ་ཏོག་གཏད་དེ་འཁོད་ལ། མཎྜལ་ཕུལ། ཁྲུས་དབང་དངོས་ཚེ་ལྡན་ལ་བྱ་ཚུལ་ཡོངས་གྲགས་ལྟར་དགུག་གཞུག་ལན་གསུམ། གནས་གསུམ་དུ་ཡི་གེ་གསུམ་འགོད། ཁྲོ་བོ་སྤྱན་དྲངས་ཏེ་མཆོད་བསྟོད། གཏོར་མ་

[003A]༄༅། །སྦྱིན་པ། བཀའ་བསྒོ་བ། བགེགས་བསྐྲད་པ། སྡིག་སྒྲིབ་སྦྱང་ཕྱིར་མཁའ་འགྲོ་སྦྱིན་སྲེག་ཕྱིར་བཟློག་གིས་སྦྱང་བ་ལ་གཟུངས་བྱིན་རླབས་ཅན་སོགས་བཟླས་ནས་ཡུངས་ཀར་ལ་བསྔགས་ནས། བྲབ་སྔགས་བཅོ་ལྔ་བརྗོད་དེ་
བསྒྲུབ་བྱ་ལ་བརྡེག་ཁྲུས་ཀྱིས་སྦྱངས་པ་ལ། དཀྱིལ་འཁོར་ལྷ་ཚོགས་ལ་ཁྲུས་གསོལ་བྱས་ནས་སླར་བུམ་པར་བླུག་ནས་བསྒྲུབ་བྱ་ལ་ཕྱིན་དྲུག་གི་སྒོ་ནས་ཁྲུས་བྱ། མི་ཤིས་པ་སྦྱངས་བ་ལ། བཀྲ་ཤིས་གང་སེར་མའི་ཤིས་པས་སྦྱངས་པ། བླ་མ་ལྷ་ཚོགས་
ལ་ཕྱག་མཆོད་སྡིག་བཤགས་བཅས་པ་བྱས་ནས་བར་ཆད་མྱུར་དུ་སེལ་བར་མཛོད། ཅེས་བརྗོད་ནས་མཎྜལ་མདོར་བསྡུས་ཕུལ་ཏེ་གྲོལ་ལོ། །དེང་སང་མཛད་རྒྱུན་ལ་ཕྱིན་དྲུག་གི་གྲངས་བསོག་ལས་ཆོ་ག་སོགས་ཕལ་ཆེར་གཅིག་ལས་ལྷག་གནང་སྐད་མ་ཐོས་བས་
དེས་ན་དབང་བརྒྱ་ཐིག་བརྒྱའི་མིང་ཙམ་དུ་གྱུར་སྙམ་པས་ཡིད་དག་བ་ཞིག་མ་བྱུང་ཞིང། རྗེ་ཆུ་བཟང་བའི་ཡོ་གའི་རྣལ་འབྱོར་ལ་བརྟེན་པའི་ཡིག་ཆ་བྲིས་འབྱམས་སུ་སོང་བའི་དཔྱད་བཟོད་པ་ཞིག་མ་མཐོང་བའི་རྐྱེན་གྱིས་ཇི་བཞིན་བརྗོད་དཀའ་ནའང་མིང་དོན་མཚུངས་ངེས་
ཞིག་བྱས་ན་རང་གཞན་ཀུན་ལ་ཕན་པར་འགྱུར་རམ་སྙམ་པས་མདོར་དྲིལ་ནས་ཉམས་སུ་བླངས་ན། དང་པོར་ཆོ་ག་རྒྱས་པ་ཚར་གཅིག་བཏང། བརྗོད་མ་ཐག་པ་ལྟར་ཁྲུས་དབང་ཡོངས་གྲགས་ལྟར་བསྐུར། སླར་ཡང་ཆོ་ག་བསྡུས་པའི་སྒོ་ནས་གྲངས་
བསོག་བྱས་ན་ལེགས་ཤིང་ཁྲུས་དབང་ཡང་ཚིག་སྣ་ཅུང་བསྡུས་ཏེ་གྲངས་ཚང་བར་ཆོ་ག་གྲྭ་བ་བཅུ་འམ། བརྒྱད་དམ། ལྔ་འམ། བཞི་ཚོད་ཀྱི་སྟོང་མཆོད་ཀྱི་གྲངས་ལྟར་བྱས་ན་འོ་མི་བརྒྱལ་ཞིང་ཐུགས་མི་བསུན་པར་ལེགས་ཚོགས་ཆེ་བར་མཐོང་བས་

[003B] རང་སྐྱ་ཐུབ་པ་ཞིག་བརྗོད་ན། བརྒྱུད་འདེབས་ནི།  ཁྱབ་བདག་འཇམ་པའི་རྡོ་རྗེ་གཤིན་རྗེ་གཤེད། །རྒྱལ་བ་ཀུན་དངོས་རྗེ་བཙུན་ཙོང་ཁ་པ། །ཡབ་སྲས་བརྒྱུད་པར་བཅས་པ་མ་ལུས་ལ།།
གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཞེས་བརྒྱུད་འདེབས་བྱ། དེ་ནས།  རང་ཉིད་སྐད་ཅིག་གིས་་གྲི་གུག་དང་ཐོད་པ་འཛིན་པའི་སྐུར་གྱུར་ བར་བསམ་ལ། ནང་མཆོད་དང་མཆོད་པ་དཀྱུས་གཅིག་ཏུ་
བྱིན་གྱིས་བརླབས་པ་ནི།  ཧྲཱི་ཥྚཱི་ས་བསངས།  སྭ་བྷཱ་ཝས་སྦྱངས།  སྟོང་པ་ཉིད་དུ་གྱུར། སྟོང་པའི་ངང་ལས་ཐོད་པ་སོ་སོའི་ནང་དུ་མཆོད་པ་རྣམས་ཁྱད་པར་གསུམ་ལྡན་དང་གཏོར་མ་དང་ནང་མཆོད་ཟག་པ་
མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨརྒྷཾ་ ནས་  ཤཔྟའི་ བར་གྱིས་མཆོད།  ཨོཾ་ཨཱ་ཧཱུཾ་ ལན་གསུམ་གྱིས་བྱིན་གྱིས་བརླབས། ལས་སྔགས་ཀྱིས་བསངས།  ཨོཾ་སྭ་བྷཱ་ཝ་ སོགས་སྔགས་གཉིས་ཀྱི་
དོན་བསྒོམས་བཞིན་བརྗོད་ལ།  སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་བཾ་རཾ་ལཾ་ལས་འབྱུང་བཞིའི་དཀྱིལ་འཁོར་གྱི་དབུས་སུ་ཧཱུཾ་ལས་སྣ་ཚོགས་རྡོ་རྗེ་ཧཱུཾ་གིས་མཚན་པ་ལས་འོད་ཟེར་ཕྱོགས་བཅུར་འཕྲོས་
པས་རྡོ་རྗེས་གཞི་རྭ་གུར་བླ་རེ་མེ་རི་དང་དུར་ཁྲོད་བརྒྱད་ཀྱིས་བསྐོར་བའི་དབུས་སུ་བྷྲཱུཾ་ལས་འཁོར་ལོ་སེར་པོ་རྩིབས་བཅུའི་སྟེང་དུ་པད་ཟླ་ཉི་མའི་གདན་གསུམ་གསུམ་གདན་དབུས་མའི་སྟེང་དུ་ཧཱུཾ་ལས་རང་ཉིད་

[004A]༄༅། །གནོད་མཛེས་རྒྱལ་པོ་ཡབ་ཡུམ་སྙོམས་པར་ཞུགས་པའི་ཐུགས་ཀའི་ཧཱུཾ་གི་འོད་ཟེར་གྱིས་བཀུག་པའི་ཁྲོ་བོ་བཅུ་ཞལ་དུ་བཅུག་ཐུགས་ཀར་འོད་དུ་ཞུ་བ་ཡུམ་གྱི་མངལ་དུ་ཞུགས་
པའི་ཐིག་ལེ་བཅུ་ལས་ཧཱུཾ་རིང་པོ་བཅུ་དང་དེ་ལས་ཁྲོ་བོ་བཅུ་གྱུར་བ་ཐམས་ཅད་ཀྱང་ཞལ་གསུམ་ཕྱག་དྲུག་པ་རང་འདྲའི་ཡུམ་ལ་འཁྱུད་པ། ཧཱུཾ་ བཅུ་བརྗོད་ལ།  ཡུམ་གྱི་པདྨ་ནས་སྤྲོས་ཏེ་ཕྱོགས་མཚམས་
བརྒྱད་དང་སྟེང་འོག་གི་གདན་ལ་གཡོན་བརྐྱངས་ཀྱིས་འཁོད་པར་གྱུར། རང་ཉིད་གནོད་མཛེས་སུ་གནས་པ་ཡོངས་སུ་གྱུར་བ་ལས་རྡོ་རྗེ་སེམས་དཔའ་དཀར་པོ་ཞལ་གསུམ་ཕྱག་དྲུག་པ་ཞུ་བ་ལས་ཆོས་
འབྱུང་དཀར་པོའི་ནང་དུ་པཾ་ལས་སྣ་ཚོགས་པདྨའི་དབུས་སུ་སྣ་ཚོགས་རྡོ་རྗེའི་ལྟེ་བར་བཧྲུཾ་ལས་འཁོར་ལོ་བཧྲུཾ་གྱིས་མཚན་པ་ལས་རྣམ་སྣང་དཀར་པོ་ཞལ་གསུམ་ཕྱག་དྲུག་པ་དེ་ཡོངས་སུ་གྱུར་པ་ལས་གཞལ་
ཡས་ཁང་གྲུ་བཞི་སྒོ་བཞི་ལ་སོགས་པའི་མཚན་ཉིད་ཐམས་ཅད་ཡོངས་སུ་རྫོགས་པར་གྱུར། གཞལ་ཡས་ཁང་གི་དབུས་སུ་ཡཾ་ལས་རླུང་གི་དཀྱིལ་འཁོར་ ཞེས་པ་ནས།  རྡོ་རྗེ་ལ་ཐིམ་པར་གྱུར། ཟླ་བ་ཉི་མ་
 ནས༑  དཔལ་རྡོ་རྗེ་འཇིགས་བྱེད་ཆེན་པོ་སྐུ་མདོག་མཐིང་ནག་ཞལ་དགུ་ཕྱག་སོ་བཞི་ཞབས་བཅུ་དྲུག་པ།  ཞལ་ཕྱག་རྒྱས་པར་སྤྲོས་ན་གཞུང་ལྟར་བྱས་ཀྱང་འཐུས། བསྡུ་ན།  ཕྱག་མཚན་རྒྱན་ཆ་ལུགས་ཐམས་ཅད་ཡོངས་

[004B] སེམས་དཔའ་གསུམ་གྱི་བདག་ཉིད་ཅན། ཡེ་ཤེས་ཀྱི་མེ་དབུང་རབ་ཏུ་འབར་བའི་ཀློང་དཀྱིལ་ན་བཞུགས་པའི་སྤྱི་བོར་ཨོཾ་་ཐུགས་ཀའི་ཧཱུཾ་ལས་འོད་ཟེར་འཕྲོས་བསྒོམ་པ་དང་འདྲ་བའི་ཡེ་ཤེས་པ་
དང་དབང་གི་ལྷ་རྣམས་སྤྱན་དྲངས། དབང་གི་ལྷས་དབང་བསྐུར། མི་བསྐྱོད་པའི་རྒྱས་བཏབ་པར་གྱུར་ བར་བསམ།  ཨོཾ་ཡ་མནྟ་ཀ་ཨརྒྷཾ་ སོགས་ཀྱིས་མཆོད།  ཨོཾ་མཆོད་དོ། སྐུ་བཞིའི་བདག་ཉིད་དྲིན་ཅན་རྩ་
བའི་བླ་མ་རིན་པོ་ཆེའི་ཞལ་དུ་ཨོཾ་ཨཱ་ཧཱུཾ། བརྒྱུད་པའི་བླ་མ་རྣམས་ཀྱི་ཞལ་དུ་་ཡི་དམ་ལྷ་ཚོགས་རྣམས་ཀྱི་་ཆོས་ཀྱི་རྒྱལ་པོ་འཁོར་དང་བཅས་པ་རྣམས་ཀྱི་་ཆོས་སྐྱོང་སྲུང་མ་དམ་ཚིག་ཅན་རྣམས་ཀྱི་་
ཕྱོགས་སྐྱོང་ཞིང་སྐྱོང་ཀླུ་ལ་སོགས་པ་རྣམས་ཀྱི་་ཡུལ་ལྷ་གཞི་བདག་རྣམས་ཀྱི་་ཨོཾ་ཨ་མྲྀ་ཏ་་ཚིམ་པར་གྱུར།  གཉིས་མེད་མས་བསྟོད། དག་དྲན་དང་ཕྲེང་ཆོག་མི་དགོས།  རང་གི་ཐུགས་ཀར་ཏིང་ངེ་འཛིན་སེམས་
དཔའི་མཐར་སྔགས་འཕྲེང་གིས་བསྐོར་བར་ དམིགས་ལ། སྔགས་གསུམ་ཅི་འགྲུབ་རེ་བཟླས་ལ་ཡིག་བརྒྱ། མཆོད་བསྟོད་གོང་ལྟར་མཆོད་གཏོར་བྱིན་བརླབས་བྱས་ལ།  སྐད་ཅིག་གིས་ཡི་དམ་ལྷ་ཚོགས་རྣམས་མདུན་གྱི་ནམ་མཁར་
སྤྱན་དྲངས། སྟོང་གསུམ་ཁྱོན་ལྟར་ཡངས་པའི་ཀཱ་བཱ་ལར། །ལྷ་མིའི་བཟའ་བཅའ་མ་ལུས་སྤུངས་པ་ལ། །སྦྱངས་རྟོགས་སྦར་བྱས་བདུད་རྩིའི་རྒྱ་མཚོ་འདི། །ཡི་དམ་དཀྱིལ་འཁོར་ལྷ་ཚོགས་མཉེས་ཕྱིར་

[005A]༄༅། །འབུལ།  །ཞེས་པ་ལན་གསུམ་གྱི་གཏོར་མ་ཕུལ་ལ།  རྣམ་དག་བསམ་པས་་འཛིན་གྱུར་ཅིག་ །བསང་ཆུ་ཡོངས་གྲགས་ལྟར་སྒྲུབ། བསྒྲུབ་བྱ་མདུན་དུ་འཁོད་བཅུག་ལ་ས་གཞི་མས་མཎྜལ་ཕུལ།  ན་མོ་
རྩ་རྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་དང་ཁྱད་པར་འཇམ་དཔལ་གཤིན་རྗེ་གཤེད་ཀྱི་བཀའི་བདེན་པའི་མཐུ་སྟོབས་ཀྱིས་དམིགས་ཡུལ་ འདི་ཉིད་དམ་མང་ན་
འདི་རྣམས་ཞེས་སྦྱར།  ཀྱི་བླ་ཚེ་སྲོག་གསུམ་ཡར་བ་དང། འཁྱམས་པ་དང། དབང་པོ་ཉམས་པ་སོགས་སྐྱབས་ཡུལ་རྣམས་ཀྱི་ནུས་མཐུའི་འོད་ཟེར་གྱིས་སྐད་ཅིག་ཉིད་ལ་བཀུག་སྟེ་ཕུང་ཁམས་རྣམས་དབྱེར་
མི་ཕྱེད་པར་གྱུར།  ཞེས་ལན་གསུམ་མམ་བདུན་གང་རིགས་བརྗོད།  ཛཿ་ཧཱུཾ་བཾ་ཧོཿ་དམིགས་ཡུལ་གྱི་སྤྱི་བོར་ཨོཾ།་ཧཱུཾ་སྔོན་པོས་མཚན་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་ཁྲོ་བོའི་
ཚོགས་ཐམས་ཅད་བདུན་གྱི་ནམ་མཁར་སྤྱན་དྲངས། ཨོཾ་བཛར་མཧཱ་་ས་མ་ཛཿ་པདྨ་ཀ་མ་ལ་ཡེ་སྟྭཾ། ཨོཾ་ཨཱ་ཧཱུཾ།  ལན་གསུམ་གྱིས་གཏོར་མ་བྱིན་གྱིས་བརླབས།  ཨོཾ་སརྦ་བི་གྷྣ་ན་སུ་མྦྷ་ སོགས་ལན་གསུམ་
གསུམ།  སངས་རྒྱས་ཀྱི་བཀའ་བདེན་པ་དང། སོགས། ཁྱད་པར་འཇམ་དཔལ་གཤིན་རྗེ་་བདེན་པའི་མཐུ་ལ་བརྟེན་ནས། དམིགས་ཡུལ་རྣམས་ཀྱིའམ་འདིའི་  ལུས་སྲོག་ལ་གནོད་ཅིང་འཚེ་བའི་གདོན་

[005B] ཞལ་བཞིའི་སྔགས་ལན་གསུམ་གྱིས་བགེགས་སྦྱངས། སྡིག་པ་སྦྱངས་པ་ནི། མར་མེ་པད་འདབ་ཅན་སྦར་ལ།  རཾ་ལས་ཡེ་ཤེས་ཀྱི་མེ་འབར་བའི་དབུས་སུ་སྐད་ཅིག་གིས་
ཁྲོ་བོ་རྡོ་རྗེ་མཁའ་འགྲོ་སྐུ་མདོག་མཐིང་ནག་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་ཅིང་ཞལ་གདངས་པར་གྱུར། དམིགས་ཡུལ་གྱི་རྐང་མཐིལ་གཉིས་སུ་རླུང་གི་དཀྱིལ་འཁོར། ལྟེ་བར་ཡེ་ཤེས་ཀྱི་མེ་འབར་
བ༑ སྙིང་གར་སྡིག་པའི་ས་བོན་བཾ་ནག་པོ་ལ་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་འདུས། ལྟེ་བའི་ཡེ་ཤེས་ཀྱི་མེ་འབར་བའི་འོད་ཟེར་གྱིས་སྙིང་གའི་བཾ་དེད་ནས་སྣ་སྒོ་ནས་ཐོན་སྡིག་པ་རྭ་ཅན་གྱི་
རྣམ་པར་གྱུར་ནས་རང་གི་ལག་པས་བཟུང་བའི་སྡིག་པའི་གཟུགས་བྱས་པ་ལ་ཐིམ་པར་གྱུར།  བར་བསམ།  ཨོཾ་བཛྲ་ཌཱ་ཀ་་ ཞེས་མང་ཉུང་སྐབས་དང་སྦྱར་བ་བཟླས་ཤིང་མཐེབ་མཛུབ་ཀྱིས་ཏིལ་མེ་ལ་བསྲེགས། ཕྱིར་བཟློག་གིས་
སྦྱངས་པ་ལ། རྣམ་རྒྱལ། དོན་ཞགས། མི་འཁྲུགས་པ། ཡི་དམ་གྱི་སྔགས་གསུམ། ཡིག་བརྒྱ་བཅས་བརྗོད་དེ་ཡུངས་འབྲུལ་སྔགས། བྲབ་སྔགས་བཅོ་ལྔ་བརྗོད་བཞིན་བསྒྲུབ་བྱ་ལ་རྡེག་ཁྲུས་ཀྱིས་སྦྱངས་པ་ལ།  ཇི་ལྟར་བལྟམས་པ་་ཐུགས་
རྗེའི་བདག་ཉིད་་གཟུགས་མཆོག་་རྒྱལ་བའི་སྐུ་གསུང་ཐུགས་ལ་་ཁྱེད་སྐུ་རང་བཞིན་ རྣམས་སྔགས་བཅས་མེ་ལོང་ལ་ཁྲུས་གསོལ།  དེ་དག་སྐུ་ལ་་སྲབ་འཇམ་ཡངས་པ་་མི་ཕྱེད་རྡོ་རྗེ་་དམིགས་ཡུལ་

[006A]༄༅། །རྡོ་རྗེའི་སྐུ་ཐོབ་ཤོག་ཨོཾ་བཛྲ་ཝ་ས་སྱེ་སཱ་ཧཱ།  ཞེས་བརྗོད་དོ། །ཁྲུས་དབང་དངོས་ལ། ཁྲུས་གསོལ་བྱས་པའི་ཆུ་སླར་ཡང་བུམ་པར་བླུགས་ནས་བསྒྲུབ་བྱ་ལ་ཁྲུས་བྱེད་བཞིན།  འདི་ནི་ཕྱིན་དྲུག་རང་
བཞིན་ཆུ། །ཉོན་མོངས་རྣམ་དྲུག་འཇོམས་མཛད་པ། །དྲུག་ལྡན་ཆུ་ཡི་ལེགས་བགོས་ཆུས། །ཁྲུས་ལེགས་་ཆུ་བོ་དྲུག་གིས་་དྲི་ཆུ་དྲུག་གི་་དྲི་མ་རྣམ་དྲུག་་ཡིག་བརྒྱ། དམིགས་ཡུལ་འདི་ཉིད་ཀྱི་་
མི་མཐུན་ཕྱོགས་སྤྱི་དང། ཁྱད་པར་འགལ་རྐྱེན་ནད་གདོན་པར་ཆད་ཐམས་ཅད་ཉེ་བར་ཞི་བར་མཛོད་ཅིག་འདོད་ཆགས་ཞེ་སྡང་གཏི་མུག་གསུམ། །དེ་དག་འཇིག་རྟེན་དུག་གསུམ་སྟེ། །སྐྱབས་གསུམ་
རིན་ཆེན་དུག་མི་མངའ། །སྐྱབས་གསུམ་གཟི་ཡིས་དུག་འཇོམ་མོ། ། ཡིག་བརྒྱ།  དམིགས་ཡུལ་འདི་ཉིད་ཀྱི་་ཉོན་མོངས་བའི་དུག་ཐམས་ཅད་དང་ཁྱད་པར་འགལ་རྐྱེན་ནད་གདོན་བར་ཆད་ཐམས་ཅད་ཉེ་བར་
ཞི་བར་མཛོད་ཅིག་ མི་ཤིས་པ་སྦྱངས་པ་ནི།  གང་ལ་སེར་སྣ་མའམ།  བྲེལ་དུས།  སངས་རྒྱས་བསོད་ནམས་མཐུ་དག་དང། ། མན་སྦྱར། ཡིག་བརྒྱ།  དམིགས་ཡུལ་འདི་ཉིད་ཀྱི་་རྒྱལ་ནས་ཤིན་ཏུ་བཀྲ་ཤིས་པར་
གྱུར་ཅིག་  བསྒྲུབ་བྱའི་ལུས་ལྕོགས་ན་ཕྱག་འཚལ་དུ་བཅུག་ལ།  སངས་རྒྱས་ཐམས་ཅད་་བླ་མ་སངས་རྒྱས་་སངས་རྒྱས་ཀུན་གྱི་རང་བཞིན་སྐུ། །སློབ་སྤོན་ལ་ནི་བདག་སྐྱབས་བཆི། །དང་པོར་མེ་ཏོག་ཕོག་པ་

[006B] །དཀྱིལ་འཁོར་ལྷ་ཚོགས་རྣམས་ལ་འདུད། །གཟུགས་མཆོག་་ཕྱག་བྱར་འོས་བ་་གཙོ་བོ་རྒྱལ་བ་་བར་ཆད་མྱུར་དུ་བསལ་དུ་གསོལ། ། ཞེས་བརྗོད་དེ་མཎྜལ་ས་གཞི་མ་འབུལ། ཚུལ་འདི་ལྟར་དུ་གྲྭ་བའི་གྲངས་མང་
ཉུང་ལ་དཔགས་ནས་ཚོགས་པ་ལྔ་བཅུ་ཙམ་ཡོད་ན་རྒྱས་བསྡུས་གཉིས་བཏང་བས་འགྲུབ། བརྒྱ་ཕྲག་གཅིག་ཡོད་ཚེ་ཚར་གཅིག་གིས་འགྲུབ་བས་རིགས་འགྲེ་སྦྱོར། ཆོ་ག་བརྒྱ་དབང་བརྒྱ་བྱས་ན་རྐྱེན་སེལ་གྱི་མཆོག་ཏུ་འགྱུར་སྙམ་དུ་སེམས་སོ།།  །།སྨྲས་པ་
ཀུན་རྟོག་གདོན་གྱིས་གཙེས་པའི་ཉམ་ཐག་འགར། །ཕན་འདོད་ལྷག་བསམ་དག་པས་ཁ་གཡར་ཏེ། །ཞྭ་དཔེ་ལྷམ་བཀབ་ཚུལ་དུ་སོང་གྱུར་ན། །མཁྱེན་ལྡན་རྣམས་ལ་ནོངས་པ་བཟོད་པར་གསོལ། །འདི་ལ་
དཀར་བའི་ཆ་ཞིག་མཆིས་གྱུར་ན། །འདི་ཡི་དགེ་པས་མརྒན་འགྲོ་བ་ཀུན། །ནད་གདོན་གཉེར་འཚེའི་ཡུལ་ལས་རབ་རྒྱལ་ཏེ། །གཏན་བདེའི་དགའ་སྟོན་མཆོག་ལ་སྤྱོད་པར་ཤོག་ །། ཅེས་ཆོ་ག་བརྒྱ་དབང་བརྒྱའི་འདོན་འགྲིགས་
མུན་པ་སངས་བྱེད་ཟླ་བའི་ཐིག་ལ་ཞེས་བྱ་བ་འདི་ཡང་དུས་གྲྭའི་དགེ་བསྐོས་ལེགས་པའི་ནས་རྣ་བ་ཡང་ཡང་གཅོས་པའི་ངོ་མ་བཟློག་ཙམ་དུས་མཐར་མྱུལ་བའི་བཙུན་གཟུགས་གྱི་ན་བས་བྱུང་རྒྱལ་དུ་སྨྲས་བའོ། །།



