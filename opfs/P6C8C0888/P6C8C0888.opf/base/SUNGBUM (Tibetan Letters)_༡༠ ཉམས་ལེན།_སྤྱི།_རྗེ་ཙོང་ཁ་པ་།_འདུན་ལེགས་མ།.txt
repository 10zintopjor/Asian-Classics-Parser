   ༈   །    ༈   
གྷོ་ཥཱ་ཡ། དེ་ཡང་རྗེ་རིན་པོ་ཆེའི་རྟོགས་བརྗོད་འདུན་ལེགས་མ་འཆད་པ་ལ་གསུམ། རྟོགས་བརྗོད་རྩོམ་པ་ལ་འཇུག་པའི་ཡན་ལག་མཆོད་བརྗོད་བཤད་པ། རྟོགས་བརྗོད་ཀྱི་ལུས་དངོས་བཤད་
པ༑ རྩོམ་པ་མཐར་ཕྱིན་པའི་བྱ་བ་བཤད་པའོ། །དང་པོ་ལ་གཉིས། ་ཤིས་པ་བརྗོད་པ་དང། བསྟོད་ཕྱག་མཛད་པའོ། །གཉིས་པ་རྟོགས་བརྗོད་ཀྱི་ལུས་དངོས་བཤད་པ་ལ་གཉིས། ཉིད་ཀྱི་ཐུགས་
ལ་གྲོས་འདེབས་པའི་ཚུལ་གྱིས་དགོས་པ་འཆད་པ་དང། རྟོགས་བརྗོད་དངོས་འཆད་པའོ། །གཉིས་པ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །གཉིས་པ་ལ་གསུམ་
མདོ་སྔགས་སོ་སོ་ལ་ཐོས་པ་བཙལ་ཚུལ། གཞུང་ལུགས་གདམས་པར་ཤར་ཚུལ། གདམས་པར་ཤར་ནས་ཉམས་སུ་བླངས་ཚུལ་ལོ། །དང་པོ་ལ་གཉིས། ཐོས་པའི་སྐབས་དངོས་དང་
སྐབས་དེ་བཤད་ཟིན་པར་བསྟན་པའོ། །དང་པོ་ལ་གཉིས། ་ཐོས་པ་འཚོལ་དགོས་པའི་རྒྱུ་མཚན་དང། མང་དུ་ཐོས་པ་བཙལ་ཚུལ་དངོས་སོ། །གཉིས་པ་ལ་གཉིས། རྒྱུ་ཕར་ཕྱིན་ཐེག་པ་དང། འབྲས་

[008B] །དང་པོ་ལ་གཉིས། ་བྱམས་ཆོས་དང། རྒྱན་དྲུག་མཆོག་གཉིས་ཀྱི་གཞུང་སྤྱི་ལ་སྦྱངས་ཚུལ་དང། བྱེ་བྲག་ཏུ་ཚད་མ་དང་དབུ་མ་ལ་སྦྱངས་ཚུལ་ལོ། །གཉིས་
པ་ལ་གཉིས། ་ཚད་མ་ལ་སྦྱངས་ཚུལ་དང། དབུ་མ་ལ་སྦྱངས་ཚུལ་ལོ། །གཉིས་པ་འབྲས་བུ་རྡོ་རྗེ་ཐེག་པ་མང་དུ་ཐོས་ཚུལ་ལ་གཉིས། རྡོ་རྗེ་ཐེག་པ་ལ་དོན་གཉེར་མེད་པ་བླུན་པར་བསྟན་པ་དང། རང་
ཉིད་ཀྱིས་ཇི་ལྟར་དོན་གཉེར་ཆེན་པོས་ཐོས་པ་བཙལ་ཚུལ་ལོ། །གཉིས་པ་ལ་གཉིས། ་སྤྱིར་བཙལ་ཚུལ་དང། སོ་སོར་བཙལ་ཚུལ་ལོ། །གཉིས་པ་ལ་བཞི། ་བྱ་བའི་རྒྱུད་མང་དུ་ཐོས་ཚུལ། སྤྱོད་
རྒྱུད་ལ་སྦྱངས་ཚུལ། ་རྣལ་འབྱོར་རྒྱུད་ལ་སྦྱངས་ཚུལ། ་རྣལ་འབྱོར་བླ་མེད་ལ་སྦྱངས་ཚུལ་ལོ། །གཉིས་པ་གཞུང་ལུགས་གདམས་པར་ཤར་ཚུལ་ལ་གསུམ། སྤྱིར་བསྟན་པ། སོ་སོར་
བཤད་པ། ་སྐབས་དེ་བཤད་ཟིན་པར་བསྟན་པའོ། །གཉིས་པ་ལ་གཉིས། མདོ་ཕྱོགས་ཀྱི་གཞུང་གདམས་པར་ཤར་ཚུལ་དང། སྔགས་ཕྱོགས་ཀྱི་གཞུང་གདམས་པར་ཤར་ཚུལ་ལོ། །དང་པོ་ལ་
བཞི༑ ༑་ཕར་ཕྱིན། ་ཚད་མ། ་བྱམས་ཆོས་གཞན། ་དབུ་མ་གདམས་པར་ཤར་ཚུལ་ལོ། །གཉིས་པ་སྔགས་ཕྱོགས་ཀྱི་གཞུང་གདམས་པར་ཤར་ཚུལ་ལ་གསུམ། ་བྱ་སྤྱོད་དང། ་རྣལ་འབྱོར་

[009A]༄༅། །རྒྱུད་དང། བླ་མེད་གདམས་པར་ཤར་ཚུལ་ལོ། །གསུམ་པ་ལ་གསུམ། གསང་འདུས་གདམས་པར་ཤར་ཚུལ། དེ་ལ་བརྟེན་ནས་བླ་མེད་གཞན་གདམས་པར་ཤར་
ཚུལ༑ ༑དེ་་དག་འདིར་རྒྱས་བར་མ་བཤད་པའི་ཚུལ་ལོ། །དང་པོ་ལ་གསུམ། རྒྱུད་དེའི་ཆེ་བ་བརྗོད་པ། རྒྱུད་དོན་ཤིན་ཏུ་ཟབ་པ་རྟོགས་པའི་མན་ངག་ངོས་བཟུང་བ། དེ་ལ་བརྟེན་ནས་རྒྱུད་
གདམས་པར་ཤར་ཚུལ་དངོས་སོ། །གསུམ་པ་གདམས་པར་ཤར་ནས་ཉམས་སུ་བླང་ཚུལ་ལ་གསུམ། ཉམས་སུ་བླངས་ཚུལ་དངོས། དགེ་རྩ་ཐམས་ཅད་སངས་རྒྱས་ཀྱི་བསྟན་
པའི་ཆེད་དུ་བསྔོས་ཚུལ། སྐབས་དེ་བཤད་ཟིན་པར་བསྟན་པའོ། །གསུམ་བརྩོམ་པ་མཐར་ཕྱིན་པའི་བྱ་བ་བཤད་པ་ལ་བཞི། རྟོགས་བརྗོད་བརྩམས་པའི་དགོས་པ་བསྟན་པའི་སྒོ་
ནས་དོན་བསྡུ་བ། རྟོགས་བརྗོད་བརྩམས་པའི་དགེ་བ་བསྔོ་བ། གང་ཟག་གང་གིས་གནས་གང་དུ་བརྩམས་པ། རྟོགས་བརྗོད་འདིས་ཀྱང་བསྟན་པའི་བྱ་བ་རྒྱ་ཆེན་པོ་བྱེད་པར་བསྔོ་
བའོ༑༑ །ཞེས་པ་འདི་ནི་་རྗེ་བཙུན་ངག་དབང་བྱམས་པའི་དགོངས་པ་ཇི་ལྟ་བ་བཞིན་དུ་དགེ་སློང་དྷརྨ་བྷ་དྲས་བྲིས།།



﻿   ༈    །།ཨོཾ་བདེ་ལེགས་སུ་གྱུར་
ཅིག་འཇིག་རྟེན་མཐོ་རིས་བྱང་གྲོལ་ལྟ་བའི་མིག་སྲིད་ལམ་འཁྱམས་པས་དུབ་པའི་ངལ་བསོའི་གནས། །བདེ་ལེགས་རྩ་བ་དྲིན་ཅན་བླ་མ་དང། །རྗེ་བཙུན་མཁྱེན་པའི་གཏེར་གྱི་ཞབས་ལ་འདུད། །འབད་བ་ཆུ་དུས་རླབས་ཆེན་ཆོགས་སྡུད་ལ། །དགེ་ལ་རྗེས་སུ་
ཡི་རང་མཆོག་ཏུ་གསུངས། །ཁྱད་པར་རང་གིས་སྔོན་བྱས་དགེ་བ་ལ། །རློམ་སེམས་བྲལ་བས་དགའ་བ་ཆེར་བསྐྱེད་ན། །སྔོན་བྱས་དགེ་བ་གོང་དུ་འཕེལ་ལོ་ཞེས། །རྒྱལ་བས་གསུངས་པའི་དོན་དེ་བསྒྲུབ་ཕྱིར་དང། །དགས་པ་གཞན་ཡང་མང་དུ་མཐོང་བས་ན། །
སེམས་ཁྱོད་དགའ་བ་འདི་ལྟར་བསྐྱེད་ན་ལེགས། །དང་པོར་རྒྱ་ཆེན་མང་དུ་ཐོས་པ་བཙལ། །བར་དུ་གཞུང་ལུགས་ཐམས་ཅད་གདམས་པར་ཤར། །ཐ་མར་ཉིན་མཚན་ཀུན་ཏུ་ཉམས་སུ་བླངས། །ཀུན་ཀྱང་བསྟན་པ་རྒྱས་པའི་ཆེད་དུ་བསྔོས། །ཚུལ་འདི་བསམས་ཤིང་

[053A]༄༅། །མདུན་མ་ལེགས་ནས་གདའ། །བཀའ་དྲིན་ཆེའོ་རྗེ་བཙུན་མཁྱེན་པའི་གཏེར། །བླང་དོར་གནས་ལ་ཀུན་ནས་འཐོམས་པའི་མུན། །ཡང་དག་ཐོས་པའི་སྒྲོན་མེས་མ་བསལ་བར། །ལམ་མི་ཤེས་ན་ཐར་པའི་གྲོང་མཆོག་ཏུ། །འཇུག་པར་འགྱུར་བ་སྨོས་
ཀྱང་ཅི་ཞིག་དགོས། །དེ་ཉིད་ཕྱིར་ན་མི་ཕམ་ཆོས་རྗེ་དང། །འཛམ་གླིང་རྒྱན་དྲུག་མཆོག་གཉིས་ཞེས་གྲགས་པའི། །གཞུང་ལ་ཕྱོགས་རེ་བ་དང་རགས་པ་རེས། །ཚིམ་པར་མ་བྱས་ཀུན་ལ་ཞིབ་ཏུ་སྦྱངས། །ཚུལ་འདི་བསམས་ཤིང་མདུན་མ་ལེགས་ནས་གདའ། བཀའ་
དྲིན་ཆེའོ་རྗེ་བཙུན་མཁྱེན་པའི་གཏེར། །ཁྱད་པར་ཚུ་རོལ་མཐོང་བས་དངོས་པོ་ཡི། །དེ་ཉིད་གཏན་ལ་འབེབས་པའི་སྒོ་གཅིག་པུ། །ཡང་དག་རིགས་པའི་གཞུང་གི་དཀའ་གནས་ལ། །འབད་པ་དུ་མས་ཡང་ནས་ཡང་ནས་དུ་སྦྱངས། །ཚུལ་འདི་བསམས་་བཀའ་དྲིན་ཆེའོ་་
མདོ་སྔགས་གཞུང་ལ་ངལ་བ་མང་བྱས་ཀྱང། །ཟབ་དོན་ཉམས་སུ་ལེན་དང་སྨྲ་བ་ན། །གང་ཡང་མ་བསླབས་ཅི་ཡང་མི་ཤེས་པའི། །ལྟ་བའི་ཚུལ་ལས་རིང་དུ་མ་སོང་བར། །མཐོང་ནས་ལྷག་པར་ཀླུ་སྒྲུབ་གཞུང་ལུགས་ཀྱི། །ཟབ་མོ་འབྱེད་པའི་ཕྲ་བའི་རིགས་ལམ་
ནས༑ ༑ཡང་དག་ལྟ་བ་འདྲེན་པའི་གནད་ཀུན་ལ། །ལེགས་པར་སྦྱངས་ཏེ་ཐེ་ཚོམ་ཆོད་པར་བྱས། ཚུལ་འདི་་བཀའ་དྲིན་་འདི་ན་རྫོགས་སངས་རྒྱས་སུ་བགྲོད་པ་ལ། །ཟབ་མོ་རྡོ་རྗེ་ཐེག་དང་ཕར་ཕྱིན་ཐེག་རྣམ་པ་གཉིས་ཡོད་གསང་སྔགས་ཕར་ཕྱིན་ལས།།
ཤིན་ཏུ་ཁྱད་པར་འཕགས་པ་ཡིན་ནོ་ཞེས། །ཉི་མ་ཟླ་བ་ལྟ་བུར་ཀུན་ཏུ་གྲགས། །ཚིག་དེ་བདེན་པའི་ཚིག་ཏུ་འདོད་བཞིན་དུ། །ཟབ་མོའི་ཐེག་དེ་ཇི་ལྟ་བུ་ཞིག་ཅེས། །འཚོལ་བར་མི་བྱེད་མཁས་པའི་ཁུར་འཛིན་པ། །དེ་འདྲ་དེ་ཡང་ཤེས་རབ་ཅན་ཡིན་ན།།

[053B] །ཤིན་ཏུ་ཕྲད་དཀའ་གོང་ན་མེད་པའི་ལམ། །འདི་འདྲ་ཡལ་བར་འདོར་བ་ཀྱེ་མའོ་མཚར། །དེ་ཉིད་ཕྱིར་ན་རྒྱལ་བའི་ཐེག་པ་མཆོག་སངས་རྒྱས་ལས་ཀྱང་དཀོན་པའི་རྡོ་རྗེ་ཐེག་དངོས་གྲུབ་གཉིས་ཀྱི་གཏེར་གྱུར་ཟབ་མོ་དེར། །ཞུགས་ནས་འབད་པ་
མང་པོས་རིང་དུ་སྦྱངས། །ཚུལ་འདི་་བཀའ་དྲིན་་རྒྱུད་སྡེ་འོག་མ་གསུམ་གྱི་ལམ་གྱི་ཚུལ། །མི་ཤེས་དེ་ཡིས་རྣལ་འབྱོར་བླ་མེད་རྒྱུད། །རྒྱུད་སྡེ་ཀུན་གྱི་མཆོག་ཏུ་ཐག་བཅད་ཀྱང། །དམ་བཅའ་ཙམ་དུ་ཟད་པར་ལེགས་མཐོང་ནས། །གསང་བ་སྤྱི་རྒྱུད་ལེགས་པར་གྲུབ་པ་དང། །དཔུང་བཟང་
གིས་ཞུས་བསམ་ཏན་ཕྱི་མ་སོགས། །བྱ་རྒྱུད་རིགས་གསུམ་སྤྱི་དང་བྱེ་བྲག་གི་རྒྱུད་སྡེ་རྣམས་ལ་རིང་དུ་འདྲིས་པར་བྱས། །ཚུལ་འདི་་ བཀའ་དྲིན་་རྒྱུ་སྡེ་གཉིས་པ་སྤྱོད་པའི་རྒྱུད་རྣམས་ཀྱི། །གཙོ་བོར་གྱུར་པ་ནམ་སང་མངོན་བྱང་གི་རྒྱུད་ལ་སྦྱངས་པས་སྤྱོད་པའི་རྒྱུད་ཀྱི་ཕྱོགས་
གང་ཡིན་དེ་ཡང་ལེགས་པར་ངེས་པར་བྱས། །ཚུལ་འདི་་བཀའ་དྲིན། ་རྒྱུད་སྡེ་གསུམ་པ་རྣལ་འབྱོར་རྒྱུད་རྣམས་ཀྱི། །གཙོ་བོར་དཔལ་ལྡན་དེ་ཉིད་བསྡུས་པའི་རྒྱུད། །བཤད་རྒྱུད་རྡོ་རྗེ་རྩེ་མོ་ལ་སོགས་ལ། མོ་ལ་སོགས་ལ། །སྦྱངས་པས་རྣལ་འབྱོར་རྒྱུད་ཀྱི་དགའ་སྟོན་བཀའ་
དྲིན་་བཞི་པ་རྣལ་འབྱོར་བླ་ན་མེད་པ་ལ། །འཕགས་ཡུལ་མཁས་པ་རྣམས་ལ་ཉི་ཟླ་ལྟར། །ཡོངས་སུ་གྲགས་པའི་ཕ་རྒྱུད་འདུས་པ་དང། །རྣལ་འབྱོར་མ་རྒྱུད་ཀྱཻ་རྡོར་བདེ་མཆོག་གི་རྩ་རྒྱུད་བཤད་པའི་རྒྱུད་ལ་སོགས་པ་དང། །བསྡུས་རྒྱུད་གཞན་དང་བཤད་སྲོལ་མི་འདྲ་
བའི༑ ༑ཤིང་རྟའི་སྲོལ་འབྱེད་དུས་ཀྱི་འཁོར་ལོའི་རྒྱུད། །གསལ་བྱེད་དྲི་མ་མེད་པའི་འོད་ལ་སྐྱངས། །ཚུལ་འདི་་བཀའ་དྲིན་་དང་པོར་རྒྱ་ཆེན་པོའི་མང་དུ་ཐོས་པ་བཙལ་བའི་སྐབས་ཏེ་དང་པོའོ།། །།དེ་ནས་གདུལ་བྱའི་བློ་མུན་སེལ་བའི་མཆོག་འཇམ་པའི་

[054A]༄༅། །དབྱངས་ལ་ཤུགས་དྲག་རྒྱུན་རིང་གི་དད་པ་བརྟན་པོས་གཞུང་ལུགས་གདམས་པ་རུ། །འཆར་ཕྱིར་གསོལ་བཏབ་རྒྱུ་ཚོགས་ཀུན་ལ་འབད། །ཚུལ་འདི་་བཀའ་དྲིན་་དེ་ལྟར་འབད་པས་ཀླུ་སྒྲུབ་ཐོགས་མེད་ལས། །རིམ་བཞིན་བརྒྱུད་པའི་བྱང་ཆུབ་ལམ་
རིམ་ལ། །ཐུན་མོང་མིན་པའི་ངེས་པ་རྙེད་གྱུར་ནས། །ཟབ་མོའི་གཞུང་མཆོག་ཕར་ཕྱིན་གདམས་པར་ཤར། །ཚུལ་འདི་་བཀའ་དྲིན་་བྱང་ཕྱོགས་འདི་ན་ཚད་མའི་གཞུང་ལུགས་ལ། །སྦྱངས་དང་མ་སྦྱངས་དུ་མ་མགྲིན་གཅིག་ཏུ། །མདོ་དང་སྡེ་བདུན་ཀུན་ལ་བྱང་ཆུབ་
ཏུ༑ ༑བགྲོད་པའི་ཉམས་ལེན་རིམ་པ་ཡོད་མིན་ཟེར། །འཇམ་པའི་དབྱངས་ཀྱིས་ཕྱོགས་ཀྱི་གླང་པོ་ལ། །དངོས་སུ་འདི་རྩོམ་འདི་ནི་མ་འོངས་དུས། །འགྲོ་བ་ཀུན་གྱི་མིག་ཏུ་འགྱུར་རོ་ཞེས། །གསུང་གི་གནང་བསྩལ་བའན་ཚད་མར་བྱེད། །དེ་ནི་མི་རིགས་སྨྲ་བའི་ཕུལ་བྱུང་དུ། །
མཐིང་ནས་ལྷག་པར་ཚུལ་དེར་དཔྱད་པ་ན། །ཚད་མ་ཀུན་ལས་བཏུས་པའི་མཆོད་བརྗོད་དོན། །ཚད་མ་གྲུབ་པར་ལུགས་འབྱུང་ལུགས་ལྡོག་གིས། །རྣམ་གྲོལ་དོན་དུ་གཉེར་ལ་བཅོམ་ལྡན་འདས། །ཚད་མར་བསྒྲུབས་ཤིང་དེ་ལས་དེ་ཡི་ནི། །བསྟན་པ་ཁོ་ན་ཐར་འདོད་
འཇུག་ངོགས་སུ། །ངེས་པ་གཏིང་ནས་རྙེད་པས་ཐེག་གཉིས་ཀྱི། །ལམ་གྱི་གནད་ཀུན་འདྲིལ་བར་རིགས་ལམ་ནས། །ལེགས་པར་ཐན་པས་ལྷག་པར་དགའ་བ་རྙེད། །ཚུལ་འདི་་བཀའ་དྲིན་་དེ་ནས་བྱང་ས་མདོ་སྡེའི་རྒྱན་གཉིས་པོ། །ལེགས་པར་སྦྱར་ཏེ་ཚུལ་བཞིན་རབ་
འབད་པས། །མི་ཕམ་ཆོས་རྗེའི་གཞུང་དང་རྗེས་འབྲང་གི་གཞུང་ཀུན་ཉམས་སུ་ལེན་པའི་གདམས་པར་ཤར། །ཚུལ་འདི་་བཀའ་དྲིན་་ལྷག་པར་ཟབ་ཅིང་རྒྱ་ཆེའི་གསུང་རབ་ཚོགས། །བསྒྲིགས་པའི་གོ་རིམ་ཉིད་ལས་ལམ་གྱི་གནད། །ཀུན་ལ་ངེས་སྟེར་བསླབ་

[054B] །བརྟེན་ནས་མདོ་སྡེ་ཀུན་ལས་བཏུས་པ་སོགས། །ཀླུ་སྒྲུབ་ལུགས་ཀྱི་གཞུང་མཆོག་དུ་མའི་དོན། །ཉམས་སུ་ལེན་པའི་རིམ་པ་ལེགས་པར་མཐོང། །ཚུལ་འདི་་བཀའ་དྲིན་་དེ་ནས་བསམ་གཏན་ཕྱི་མ་རྣམ་སྣང་ནི། །མངོན་པར་བྱང་ཆུབ་སངས་རྒྱས་གསང་བ་
ཡིས༑ ༑ལེགས་པར་བཤད་པའི་མན་ངག་ལ་བརྟེན་ནས། །ལམ་གྱི་གནད་ཀུན་ལེགས་པར་གདམས་པར་ཤར། །ཚུལ་འདི་བསམས་་བཀའ་དྲིན་ཆེའོ་་དཔལ་ལྡན་དེ་ཉིད་བསྡུས་པའི་ལམ་གྱི་གནད། །ཏིང་འཛིན་གསུམ་གྱིས་བསྡུས་པར་མཐོང་བ་ནི། །ཅུང་ཟད་སླ་ཡང་
ལམ་དེར་ཟབ་མོའི་དོན། །སྒོམ་ཚུལ་རྟོགས་པར་དཀའ་བ་པཎ་ཆེན་ནི། །སངས་རྒྱས་གསང་བས་རྩ་བཤད་ཆ་མཐུན་རྒྱུད། །རྣམ་གསུམ་སྦྱར་ཏེ་ཚུལ་བཞིན་བཤད་པ་དང། །རྒྱུད་སྡེ་གསུམ་གྱི་ཟབ་མོའི་ཉམས་ལེན་རྣམས། །སྒོམ་རིམ་ཇི་བཞིན་བཤད་པས་བློ་མུན་
བསལ༑ ༑ཚུལ་འདི་་བཀའ་དྲིན་་ཐུབ་པའི་ལེགས་བཤད་ཀུན་གྱི་མཐར་ཐུག་པ། །དཔལ་ལྡན་རྣལ་འབྱོར་བླ་ན་མེད་པའི་རྒྱུད། །དེ་ཡི་ནང་ནས་ཤིན་ཏུ་ཆེས་ཟབ་པ། །དཔལ་ལྡན་གསང་བ་འདུས་པའི་རྒྱུད་རྒྱལ་ལ། །སྨྲ་བའི་དམ་པ་ཀླུ་སྒྲུབ་འདི་སྐད་གསུངས། །རྩ་
བའི་རྒྱུད་དུ་ལམ་གྱི་གནད་རྣམས་ནི། །མཐའ་དྲུག་ཚུལ་བཞིའི་རྒྱ་ཡིས་བཏབ་སྟེ་གནས། །དེ་ཕྱིར་བཤད་པའི་རྒྱུད་ཀྱི་རྗེས་འབྲངས་ནས། །བླ་མའི་མན་ངག་ལས་ནི་ཤེས་བྱར་གསུངས། །ཚུལ་དེ་གནད་དུ་བཟུང་ནས་མན་ངག་གི་མཐར་ཐུག་མདོར་བྱས་སྤྱོད་བསྡུས་
རྣམ་གཞག་སོགས། །འདུས་པ་འཕགས་པའི་སྐོར་གྱི་ཕྲན་ཀུན་ལ། །རིང་དུ་འདྲིས་པར་བྱས་ཏེ་རྩ་བའི་རྒྱུད། །སྒྲོན་མེ་ལྟ་བུར་གསལ་བར་བྱེད་པ་ལ། །བརྟེན་ནས་བཤད་རྒྱུད་ཆེན་མོ་ལྔ་དང་ནི། །ལེགས་པར་སྦྱར་ལ་འབད་པ་ཆེན་པོས་སྦྱངས། །སྦྱངས་པས་འདུས་

[055A]༄༅། །པའི་རིམ་གཉིས་སྤྱི་དང་ནི། །ཁྱད་པར་རྫོགས་པའི་རིམ་པའི་གནད་ཀུན་རྙེད། །ཚུལ་འདི་་བཀའ་དྲིན་་དེ་ཡི་མཐུ་ལས་བདེན་དགྱེས་དུས་འཁོར་སོགས། །རྒྱུད་སྡེ་མང་པོའི་གནད་དོན་གདམས་པར་ཤར། །དེ་དག་བདག་གིས་གཞན་དུ་བཤད་པས་ན།།
འདིར་ནི་རྣམ་དཔྱོད་ཅན་ལ་སྒོ་ཙམ་ཞིག་ཚུལ་འདི་་བཀའ་དྲིན་་བར་དུ་གཞུང་ལུགས་ཐམས་ཅད་གདམས་པར་ཤར་བའི་སྐབས་ཏེ་གཉིས་པའོ།། །།དེ་ལྟར་གདམས་པའི་གཏེར་དུ་གྱུར་པ་ན། །ཐེག་ཆེན་གཉིས་ཀྱི་ཐུན་མོང་ལམ་དང་ནི། །ཐུན་མོང་
མིན་པའི་ལམ་གྱི་རིམ་པ་གཉིས། །གནད་བསྡུས་ཚང་བའི་ལམ་ལ་འདྲིས་པར་སྦྱངས། །ཚུལ་འདི་་བཀའ་དྲིན་་རྒྱལ་སྲས་སྨོན་ལམ་གང་གའའི་ཀླུང་རྣམས་ནི། །དམ་ཆོས་འཛིན་པའི་སྨོན་ལམ་ནང་འདུས་པར། །གསུངས་ཕྱིར་དགེ་རྩ་ཇི་སྙེད་བསགས་པ་ནི། །ཀུན་
ཀྱང་ཐུབ་བསྟན་རྒྱས་པའི་ཆེད་དུ་བསྔོས། །ཚུལ་འདི་་བཀའ་དྲིན་ཆེའོ་་ཐ་མར་ཉིན་མཚན་ཀུན་ཏུ་ཉམས་སུ་བླངས་པ་དང། །ཀུན་ཀྱང་བསྟན་པ་རྒྱས་པའི་ཆེད་དུ་བསྔོས་པའི་སྐབས་ཏེ་གསུམ་པའོ།། །།རང་གི་དགེ་བ་རྒྱ་ཆེར་སྤེལ་ཕྱིར་དང། །རྣམ་དཔྱོད་
ལྡན་པའི་སྐལ་བཟང་མང་པོ་ལ། །འཇུག་སྒོ་མ་ནོར་ཚུལ་བཞིན་བསྟན་པའི་ཕྱིར། །རང་གི་རྟོགས་པ་བརྗོད་པ་འདི་བྱས་སོ། །དེ་ལས་ཐེབ་པའི་དགེ་བའི་ཚོགས་རྣམས་ཀྱི། །རིམ་པ་འདི་ཡིས་འགྲོ་བ་མ་ལུས་ཀུན། །ཐུབ་པའི་བརྟུལ་ཞུགས་བླ་ན་མེད་བཟུང་ནས། །རྒྱལ་བ་
དགྱེས་པའི་ལམ་ལ་འཇུག་པར་ཤོག་ཅེས་རང་གི་རྟོགས་པ་བརྗོད་པ་མདོ་ཙམ་དུ་བཤད་པ་འདི་ནི་མང་དུ་ཐོས་པའི་དགེ་སློང་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་དཀའ་

[055B] །འདིས་ཀྱང་བསྟན་པ་རིན་པོ་ཆེ་ཕྱོགས་ཀུན་ཏུ་རྒྱས་པར་བྱེད་ནུས་པར་གྱུར་ཅིག་



