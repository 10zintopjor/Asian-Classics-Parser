། ་བདེ་བ་ཅན་དུ་སྐྱེ་བའི་སྨོན་ལམ་ཞིང་མཆོག་སྒོ་འབྱེད་ཀྱི་འདོན་སྒྲིགས་རྣམ་དག་ཞིང་དུ་བགྲོད་པའི་བདེ་ལམ་ཞེས་བྱ་བ་བཞུགས་སོ།། ་།

[001A] ་ན་མོ་གུ་རུ་མཉྫུ་གྷོ་ཥཱ་ཡ། བདེ་ལྡན་ཞིང་གི་སྙིང་པོ་བཅོམ་ལྡན་འདས། །སྟོབས་བཅུའི་མངའ་བདག་འདྲེན་པ་འོད་དཔག་མེད། །བདག་སོགས་འགྲོ་ལ་ཐུགས་བརྩེས་ཉེར་དགོངས་ཏེ། །སྲིད་ཞིའི་འཇིགས་ལས་འགྲོལ་བའི་དགའ་སྟོན་
སྩོལ༑ ༑སྲས་ཀྱི་ཐུ་བོ་འཕགས་མཆོག་རྣམ་གཉིས་སོགས། །གྲངས་ཀྱི་ཚད་དང་ཡོན་ཏན་མཐའ་ཡས་པའི། །རྒྱལ་སྲས་ཉན་ཐོས་འཕགས་པའི་འཁོར་ཚོགས་ཀྱང། །འགྲོ་ཀུན་རྒུད་པའི་འདམ་ལས་བསྒྲལ་དུ་གསོལ། །བདེ་གཤེགས་ཀུན་གྱིས་
མགྲིན་གཅིག་བསྔགས་པའི་ཡུལ། །བདེ་བ་ཅན་ཞེས་གྲགས་པའི་ཞིང་མཆོག་དེར། །སྐྱེ་བའི་སྨོན་ལམ་ཞིང་མཆོག་སྒོ་འབྱེད་ཀྱི། །ཟུར་རྒྱན་འདོན་སྒྲིགས་འདིར་ནི་བྲིས་པར་བྱ། །དེ་ཡང་ཞིང་མཆོག་སྒོ་འབྱེད་ལས། རྒྱལ་བ་འོད་དབག་མེད་
ཡང་ཡང་དྲན་པ་དང། དགེ་རྩ་སྒོ་དུ་མ་ནས་དཔག་ཏུ་མེད་པ་གསོག་བ་དང། བྱང་ཆུབ་ཏུ་སེམས་བསྐྱེད་པ་དང། །བསགས་པའི་དགེ་བ་རྣམས་ཞིང་དེར་སྐྱེ་བའི་ཕྱིར་དུ་སྨོན་ལམ་འདེབས་བ་དང་བཞི་བྱས་ན་སྐྱེ་བར་གསུངས་བའི་གསུམ་བ་ནི་
ཞིང་དོན་ཐེག་བ་ཆེ་ཆུང་གཉིས་ཡོད་པའི་ཐེག་ཆེན་གྱི་རིགས་སུ་སྐྱེ་བ་འཛིན་བའི་དབང་དུ་མཛད་ལ། ལྷག་མ་གསུམ་ནི་ཐུན་མོང་གི་དབང་དུ་མཛད་པའོ། །ཞེས་དང། དེ་ལྟར་ན་བྱང་ཆུབ་ཀྱི་སེམས་ཀྱིས་ཟིན་པར་བྱས་ལ་དགེ་བའི་རྩ་བ་སྒོ་དུ་མ་ནས་
རྒྱུན་དུ་བསག་ཅིང་དེ་དག་ཀྱང་བདེ་བ་ཅན་གྱི་ཞིང་དུ་ཐེག་བ་ཆེན་པོའི་རིགས་ཅན་ཁོ་ནར་སྐྱེ་བ་གཟུང་བའི་ཕྱིར་དུ་བསམ་པ་ཐག་བ་ནས་སྨོན་ལམ་གང་བཅིང་རྒྱལ་བ་འོད་དཔག་མེད་ཡང་ཡང་ཡིད་ལ་བྱ་བར་གསུངས་བ་ནི་མཚོན་བཙམ་སྟེ། །ཞིང་དེའི་སྣོད་

[002A]༄༅། །བཅུད་ཀྱི་ཡོན་ཏན་གྱི་བཀོད་པ་མདོ་ལས་གསུངས་པ་རྣམས་ཡང་ཡང་དྲན་པར་བྱ་ཞིང། ཁྱད་བར་དུ་སྨོན་ལམ་འདེབས་པའི་ཐོག་མར་ཞིང་གི་ཡོན་ཏན་རྣམས་དྲན་ནས་རྒྱལ་བ་འོད་དཔག་མེད་འཁོར་དང་བཅས་བ་ལ་དམིགས་པའི་དད་
པ་བརྟན་པོ་དང་ཞིང་གི་ཡོན་ཏན་ཀྱི་བཀོད་བ་ཕུལ་དུ་བྱུང་བ་རྣམས་ལ་དམིགས་ནས་དེར་སྐྱེ་བའི་འདུན་བ་དག་པོ་དང། སྨོན་པའི་གནས་རྣམས་གེགས་མེད་བར་བདེ་བླག་ཏུ་འགྲུབ་པའི་དབང་བོ་མཛད་ན་ཅི་མ་རུང་སྙམ་པའི་བསམ་པ་ཤུགས་དྲག་བར་བྱ་བ་ནི་
གནད་དུ་ཆེའོ། །ཞེས་གསུངས་བ་ལྟར་ཉམས་སུ་བླང་བར་བྱ་བ་ལ། གནས་ཁད་ཡིད་དུ་འོང་བཞིག་བྱི་དོར་ལེགས་པར་བྱས་ལ། རྒྱལ་བ་འོད་དཔག་མེད་ཀྱི་སྐུ་བྲིས་འབུར་རབ་གནས་ཅན་དང། གཞན་ཡང་དཀོན་མཆོག་གི་སྐུ་གསུང་ཐུགས་ཀྱི་
རྟེན་བཀུར་སྟི་ཆེན་པོ་དང་བཅས་ཏེ་ལེགས་པར་དགྲམ་པའི་མདུན་དུ། འོག་ནས་འབྱུང་བ་ལྟར་གྱི་མཆོད་རྫས་དངོས་དང་བཅོས་མ་ཅི་འབྱོར་བ་ལྟར་གཡོ་མེད་ཅིང་བཀོད་པ་མཛེས་པར་བཤམས། རང་ཉིད་སྟན་བདེ་བ་ལ་ཚུལ་དང་མཐུན་པའི་སྤྱོད་ལམ་གྱིས་
འཁོད་ཅས་ངན་སོང་འཁོར་བའི་སྡུག་བསྔལ་དང་དཀོན་མཆོག་གསུམ་གྱི་ཡོན་ཏན་ལ་ཡིད་ཆེས་ཀྱི་དད་པ་ཤུགས་དྲག་བེས། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་
མཆིས་ཀྱི་བར་དུ་དཔལ་ལྡན་བླ་མ་དམ་བ་རྣམས་ལ་སྐྱབས་སུ་མཆིའོ། །སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་བའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །

[002B] །ཞེས་ཁ་ཙམ་ཚིག་ཙམ་མ་ཡིན་པར་རྒྱུད་དང་འདྲེས་ངེས་པ་ཅིག་གང་མང་བྱ། དེ་ནས་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་དམིགས་རྣམ་རིམ་བཞིན་
ལེགས་པར་གསལ་བར་བྱས་ཏེ། བདག་གི་མར་གྱུར་བའི་སེམས་ཅན་འདི་དག་ཐམས་ཅད་བདེ་བ་ཐམས་ཅད་དང་ལྡན་པར་བྱ། སྡུག་བསྔལ་ཐམས་ཅད་དང་བྲལ་བ་དེས་པར་བདག་གིས་བྱའོ། །དེའི་ཕྱིར་དུ་བདག་གིས་བླ་ན་མེད་པའི་སངས་རྒྱས་ཀྱི་གོ་འཕང་
ཅི་ནས་ཀྱང་མྱུར་དུ་ཐོབ་པར་བྱའོ། །སྙམ་པའི་བྱང་ཆུབ་ཀྱི་སེམས་ཡིད་ལ་དུངས་དུངས་པ་ལན་མང་དུ་བསྐྱེད་པར་བྱའོ། །སྭ་བྷཱ་ཝས་སྟོད་པར་སྦྱངས། སྟོད་པའི་དང་ལས་པཾ་ལས་བདྨ་དང། ཨ་ལས་ཟླ་བའི་དཀྱིལ་འཁོར་གྱི་སྟེད་དུ་རང་གི་སེམས་ཉིད་
ཡི་གེ་ཧྲཱི་དམར་པོ་རིང་ཆ་ཚིག་དྲག་དང་བཅས་བ། དེ་ལས་འོད་ཟེར་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་སྣང་བ་མཐའ་ཡས་སྐུ་མདོག་དམར་པོ་སྤྲུལ་སྐུའི་ཆ་བྱད་ཅན། སྐུལ་ཆོས་གོས་རྣམ་གསུམ་མཛེས་པར་
གསོལ་པ། ཕྱག་གཉིས་མཉམ་གཞག་གི་ཕྱག་རྒྱ་མཛད་པའི་མཐིལ་ན་བདུད་རྩིས་གང་བའི་ལྷུང་བཟེད་བསྣམས་པ། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། མཚན་དཔེ་གསལ་རྫོགས་ཀྱི་བདག་ཉིད་ཅན་དུ་གྱུར། །དེའི་སྤྱི་བོར་ཨོཾ་
དཀར་པོ། མགྲིན་པར་ཨཱ་དམར་པོ། ཐུགས་ཀར་ཧྲཱི་དམར་པོ་ཧཱུཾ་སྡོན་པོས་མཚན་པ། ཐུགས་ཀའི་ཧྲཱི་ལས་འོད་ཟེར་འཕྲོས་པས་ནུབ་ཕྱོགས་བདེ་བ་ཅན་ནས་བསྒོམས་པ་དང་འདྲ་བའི་ཡེ་ཤེས་པ་དབང་ལྷ་དང་བཅས་པ་བཛྲ་ས་མཱ་ཛཿ་ས་སྦྱན་དྲངས་

[003A]༄༅། །ཛཿ་ཧཱུཾ་བཾ་ཧོཿ་ས་གཉིས་སུ་མེད་པར་གྱུར། དབང་གི་ལྷས་དབང་བསྐུར། མི་བསྐྱོད་པས་དབུ་རྒྱན་པར་བསམ་མོ། བདག་བསྐྱེད་ཀྱི་མཆོད་པ་ཨ་མྲྀ་ཏས་བསངས། སྤ་བྷཱ་ཝས་སྦྱངས། སྟོང་པའི་དང་ལས་ཨོཾ་ལས་རིན་པ་
ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་རྫས་རྣམས་རང་བཞིན་སྟོང་པ། རྣམ་པ་མཆོད་རྫས། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་སྟེར་བར་གྱུར་བར་བསམས་ལ་
ཨོཾ་ཨརྒྷཾ་ཨཱ་ཧཱུཾ། ཞེས་པ་ནས། ཐཔྟ་ཨཱ་ཧཱུཾ་གི་བར་བརྗོད་ཅིང་བྱིན་གྱིས་བརླབ་སྟེ། ཨོཾ་ཨ་མི་ཏཱ་བྷ་ཨརྒྷཾ་ནས་ཤཔྟ་པྲ་ཏཱི་ཙྪ་ཧཱུཾ་སཱཧཱའི་བར་གྱིས་མཆོད། རིང་ནས་སྨོན་པའི་རབ་འབྱམས་བཞེད་པའི་དོན། །ཇི་བཞིན་ཡོངས་སུ་རྫོགས་པ་
དག་པའི་ཞིང། །གང་གི་མིང་ནི་བདེ་བ་ཅན་ཞེས་པར། །མདོན་པར་བྱང་ཆུབ་ཁྱོད་ལ་ཕྱག་འཚལ་ལོ། །ཞེས་པས་བསྟོད། ཐུགས་ཀར་ཟླ་གདན་གྱི་དབུས་སུ་ཧྲཱི་ཡིག་དམར་པོའི་མཐར་སྔགས་འཕྲེང་གིས་བསྐོར་བ་ལ་དམིགས་ཏེ། ཨོཾ་
ཨ་མྲྀ་ཏ་པྲ་བཧེ་ཨ་མྲྀ་ཏ་ཧཱུཾ། ཞེས་ཇི་ལྟར་རིགས་པར་བཟླ། དགེ་བ་འདི་ཡིས་མྱུར་དུ་བདག་ཅེས་སོགས་ཀྱིས་དགེ་བ་རྫོགས་བྱང་དུ་བསྔོ་བར་བྱའོ། །དེ་ནས་སྔར་བཤད་པའི་བདེ་བ་ཅན་དུ་སྐྱེ་བའི་རྒྱུ་བཞི་ལས། དང་པོ་ཞིང་དེའི་སྣོད་བཅུད་ཀྱི་
ཡོན་ཏན་དྲན་པར་བྱས་ཏེ་ཞིང་དེར་སྐྱེ་བའི་འདུན་པ་ཤུགས་དྲག་བསྐྱེད་པ་ནི། མི་མཇེད་ཞིང་ནས་ནུབ་ཀྱི་ཕྱོགས་ཉིད་དུ། །བྱེ་བ་ཁྲག་ཁྲིག་བརྒྱ་སྟོང་སངས་རྒྱས་ཀྱི། །ཞིང་ཁམས་རྣམས་ནི་འདས་པར་གྱུར་པ་ན། །རྨད་བྱུང་བདེ་བ་

[003B] །དེ་ནི་ས་གཞི་རིན་ཆེན་དུ་མས་སྤྲས། །ཤིན་ཏུ་ཉམས་དགའ་ལག་མཐིལ་ལྟ་བུར་མཉམ། །རིན་ཆེན་ལས་གྲུབ་རི་བོ་མ་གཏོགས་པ། །ནག་པོའི་རི་རྣམས་ཀུན་གྱིས་དབེན་ཞིང་གཙང། །མཛེས་ཤིང་ཡིད་འོང་རྣམ་དག་ཞིང་གི་
མཐའ། །རིན་ཅེན་བདུན་གྱི་ཆུ་ཤིང་ལྗོན་པ་དང། །རིན་ཅེན་ཏ་ལའི་ཤིང་གི་ཕྲེད་བ་ཡིས། །ཡོངས་སུ་བསྐོར་བས་སྐར་མས་ཟླ་བ་བཞིན། །དེ་ལྟ་བུའི་ས་གཞི་དེ་ནི་ཤིང་ལྗོན་པ་རྣམ་པ་དུ་མས་མཛེས་པར་བྱས་པ་སྟེ། ཤིང་ལྗོན་པ་རེ་རེ་ལའང་རྩ་བ་
དང། སྡོང་པོ་དང། ཡལ་ག་དང། ལོ་མ་དང། འདབ་མ་དང། མེ་ཏོག་དང། འབྲས་བུ་བདུན་བདུན་ཡོད་ལ། དེ་ཡང་ཁ་ཅིག་གི་རྩ་བ་ནི་གསེར། སྡོང་པོ་ནི་དངུལ། ཡལ་ག་ནི་བཻ་ཊཱུརྱ། ལོ་མ་ནི་ཤེལ། འདབ་མ་ནི་སྤུག། མེ་ཏོག་ནི་མུ་ཏིག་
དམར་པོ། འབྲས་བུ་ནི་རྡོའི་སྙིང་པོ་ལས་བྱས་པ་ཡོད་ལ། ཁ་ཅིག་ནི་རྩ་བ་ལ་སོགས་པ་བདུན་ཀ་རིན་པོ་ཆེ་སྣ་རེ་རེ་ལས་བྱས་པ་དང། དེ་བཞིན་དུ་རིན་པོ་ཆེ་སྣ་གཉིས་དང་གསུམ་དང་བཞི་དང་ལྔ་དང་དྲུག་ལས་བྱས་པ་དང། རྩ་བ་ལ་སོགས་པ་རེ་རེ་
ཡང་རིན་པོ་ཆེ་སྣ་བདུན་ཀ་ལས་བྱས་པའང་ཡོད་དེ། དེ་ལྟ་བུ་ལ་སོགས་པའི་ཤིང་ལྗོན་པ་རྣམས་ལ་ཅོད་པ་ན་དང། རྣ་རྒྱན་དང། དོ་ཤལ་དང། གདུ་བུ་དང། དཔུང་རྒྱན་དང། སོར་གདུབ་དང། གསེར་གྱི་སྐ་རགས་དང། གསེར་གྱི་དྲ་བ་
དང༑ མུ་ཏིག་གི་དྲ་བ་དང། རིན་པོ་ཆེ་ཐམས་ཅད་ཀྱི་དྲིལ་བུ་གཡེར་ཁའི་དྲབ་ལ་སོགས་པ་རྒྱན་ཇི་ལྟ་བུ་འདོད་པ་དེ་ལྟ་བུ་རྒྱན་རིན་པོ་ཆེ་བརྒྱ་སྟོང་དུ་མས་སྤྲས་པ་འཕྱང་བས་སངས་རྒྱས་ཀྱི་ཞིང་དེ་ཡོངས་སུ་གང་བ། ལྔ་དྲོའི་དུས་ཀྱི་ཚེ་ཕྱོགས་བཞི་

[004A]༄༅། །ནས་རླུང་ལངས་ཏེ། རླུང་དེས་ལྷའི་སྤོས་དྲི་རབ་ཏུ་ཞིམ་པ་སྣ་ཚོགས་ཀྱིས་བགོས་ཤིང་ཁ་དོག་དུ་མ་དང་ལྡན་པའི་རིན་པོ་ཆེའི་ཤིང་ལྗོན་པ་དེ་དག་བསྐྱོད་ཅིང་བསྐུལ་བ་ན་ཡིད་དུ་འོང་བའི་དྲི་བསུང་དང་ལྡན་ཞིང། ལྟ་ན་
སྡུག་པའི་མེ་ཏོག་རྣམ་པ་མང་པོ་རིན་པོ་ཆེའི་ས་གཞི་ཆེན་པོ་ལ་བྲུལ་ཏེ། མེ་ཏོག་དེ་དག་གིས་སངས་རྒྱས་ཀྱི་ཞིང་དེ་མིའི་བོང་ཚོད་བདུན་ཙམ་དུ་ཁྱབ་པར་གྱུར་ཏོ། །མེ་ཏོག་དེ་དག་ནི་གོས་ཀན་ཙ་ལིན་ཏི་ཀ་ལྟར་འཇམ་ཞིང་རེག་ན་བདེ་བའོ། །
དེ་ལ་རྐང་བ་བཞག་པ་ན་སོར་བཞི་ཙམ་གྱིས་དམའ་བར་འགྱུར་ཞིང། རྐང་པ་བཏེག་པ་ན་སོར་བཞི་ཙམ་གྱིས་མཐོ་བར་འགྱུར་རོ། །སྔ་དྲོའི་དུས་འདས་མ་ཐག་མེ་ཏོག་རྙིང་པ་དེ་དག་མ་ལུས་བ་མེད་པར་གྱུར་ཏེ། དེའི་འོག་ཏུ་སངས་རྒྱས་ཀྱི་
ཞིང་དེ་དཔེན་པ་དང། ཉམས་དགའ་བ་དང། དག་པར་འགྱུར་ཞིང། དེ་ནས་ཡང་ཕྱོགས་བཞི་ནས་རླུང་ལངས་ཏེ་སྔར་བཞིན་དུ་མེ་ཏོག་གསར་པ་དག་འགྲེམས་པར་བྱེད་དོ། །སྡ་དྲོའི་དུས་ཇི་ལྟ་བར་ཉིན་གུང་དང། ཕྱི་དྲོ་དང་སྲོད་དང་ནམ་གྱི་
གུང་དང་ཐོ་རངས་ཀྱང་དེ་བཞིན་ནོ། །གསེར་དངུལ་བཻ་ཊཱྲྱ་དང་ཤེལ་དང་སྦུག་མུ་ཏིག་དམར་པོ་རྡོ་ཡི་སྙིང་པོ་སྟེ། །རིན་ཆེན་བདུན་ལས་གྲུབ་པའི་ལྗོན་པ་ལ། །ཡིད་ལ་བསམ་དགུའི་རྒྱན་བཟང་དཔག་མེད་འཕྱང། །ཤིང་གི་རྩ་བ་
སྡོང་བུ་ཡལ་ག་སོགས། །འཇམ་ཞིང་རེག་ན་བདེ་སྟེར་དྲི་ཞིམ་ལྡན། །དྲི་ཡི་བཞོན་པས་བསྐྱོད་ཚེ་རྣར་སྙན་པའི། །མཉན་པས་ཆོག་མི་ཤེས་པའི་སྒྲ་རྣམས་འབྱུང། །གཞན་ཡང་ས་གཞི་དེ་ནི་སྦོས་མཆོག་གིས་ཡོངས་སུ་བགོས་པའི་

[004B] ཁ་ཞེང་ནི་དཔག་ཚད་གཅིག་དང་བཅུ་དང་ཉི་ཤུ་དང་སུམ་ཅུ་དང་བཞི་བཅུ་དང་ལྔ་བཅུའི་བར་དང་བརྒྱ་སྟོང་གི་ཚད་དག་ཀྱང་ཡོད་དོ། །དེ་ཡང་
འབའ་སྟེགས་བདེ་བ། འདམ་རྫབ་མེད་པ། གསེར་གྱི་བྱེ་མ་བདལ་བ། ལྷའི་མེ་ཏོག་ཨུད་པ་ལ་དང། པདྨ་དང། ཀུ་མུ་ཏ་དང། པདྨ་དཀར་པོ་ལ་སོགས་པ། དྲི་རབ་ཏུ་ཞིམ་པའི་མེ་ཏོག་གིས་ཁེབས་པ། ཁོལ་ཁོལ་དག་ན་བྱ་ངང་པ་དང། བཞད་དང་
ཁྲུང་ཁྲུང་དང། དུར་བ་དང། ཀར་ན་ད་དང། ནེ་ཙོ་དང། རི་སྐེགས་དང། ཁུ་བྱུག་དང། ཀུན་ལ་དང། ཀ་ལ་བིདྐ་དང། རྨ་བྱ་ལ་སོགས་པ་སྒྲ་ཡིད་དུ་འོད་བ་འབྱིན་པའི་སྤྲུལ་པའི་བྱའི་ཚོགས་དུ་མས་བསྟེན་པ། འགྲམ་གཉིས་ནི་རིན་པོ་ཆེའི་སྤོས་ཀྱི་
ཤིང་ལྗོན་པས་གང་བའོ། །དག་པའི་སེམས་ཅན་རྣམས་ཀྱི་ཉེར་འཚོའི་གཞི། །ཡིད་འཛིན་ཏ་མ་ལ་དང་ཨ་ཀ་རུ། །རྒྱ་སྤོས་ཙནྡན་སྤྲུལ་སྙིང་གིས་བགོས་པའི། །ཉལ་འགྲོའི་རྒྱུན་རྣམས་སྒྲ་སྙན་སྒྲོག་ཅིང་འབབ། །གཞན་ཡང་ས་གཞི་ཐམས་ཅད་
ཀྱང་གསེར་གྱི་དྲ་བས་ཁེབས་ཤིང་རིན་པོ་ཆེ་སྣ་བདུན་གྱི་པདྨས་གང་བ་སྟེ། པདྨ་ཁ་ཅིག་ནི་དཔག་ཚད་ཕྱེད་ཙམ་ཡོད་ཁ་ཅིག་ནི་དཔག་ཚད་གཅིག་དང་གཉིས་དང་གསུམ་དང་བཞི་དང་ལྔ་ནས་བཅུའི་བར་གྱི་ཚད་ཙམ་ཡོད་དེ་རིན་པོ་ཆེའི་པདྨ་ཐམས་ཅད་ཀྱང་འོད་
ཟེར་བྱེ་བ་སྟོང་ཕྲག་སུམ་ཅུ་རྩ་དྲུག་དྲུག་འབྱུང་ཞིང་འོད་ཟེར་གྱི་རྩེ་མོ་ཐམས་ཅད་ལས་ཀྱང་སངས་རྒྱས་གྱི་སྐུ་གསེར་གྱི་ཁ་དོག་ཅན་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་མངའ་བ་བྱེ་བ་བརྒྱ་སྟོང་ཕྲག་སུམ་ཅུ་རྩ་དྲུག་དྲུག་བྱུང་ནས་ཕྱོགས་བཅུའི་འཇིག་

[005A]༄༅། །རྟེན་གྱི་ཁམས་གྲངས་མེད་དཔག་ཏུ་མེད་པ་དག་ཏུ་གཤེགས་ནས་སེམས་ཅན་རྣམས་ལ་ཆོས་སྟོན་ཏོ། །རབ་འབྱམས་སྨོན་ལམ་སྟོབས་ལས་འོངས་བ་ཡི། །རིན་ཅེན་བདྨོས་བསྐྲུན་བའི་འོད་ཟེར་རྩེར། །དམ་ཆོས་སྦྲང་རྩིའི་
དགའ་སྟོན་འབྱེད་བ་ཡི། །སྦྲུལ་སྐུས་གདུལ་བྱའི་བུང་པ་ཚིམ་པར་མཛད། །གཞན་ཡང་ས་གཞི་དེ་ནི་ཁང་བཟང་རྣམས་ཀྱིས་མཛེས་པར་བྱས་པ་སྟེ། དེ་ཡང་རིན་བོ་ཆེ་སྣ་ཚོགས་ཀྱི་བ་གམ་བརྒྱ་སྟོང་གིས་བརྒྱན་པ། རིན་བོ་ཆེའི་ཁྲི་ལྷའི་རས་
བཅོས་བུ་སྣ་ཚོགས་བཏིང་བ་སྔས་ཁྲ་བོ་བཞག་པ་དང་ལྡན་པའི་གཞལ་མེད་ཁང་དུ་མ་དང། གཞན་ཡང་ས་གཞི་དེ་ནི་སྤོས་དང་ཕྲེང་བ་དང་བྱུག་པ་དང་ཕྱེ་མ་དང་གདུགས་དང་རྒྱལ་མཚན་དང་བ་དན་དང་སིལ་སྙན་དང་གོས་ཁ་དོག་བརྒྱ་སྟོང་དུ་མ་ཇི་ལྟ་བུ་
འདོད་པ་དེ་ལྷ་བུའི་སྤོས་དང་ཕྲེང་བ་ནས་གོས་ཀྱི་བར་གྱིས་ཡོངས་སུ་ཁྱབ་བོ། །དེ་བཞིན་དུ་ཞིང་དེ་ནི་སྦོས་སྣ་ཚོགས་དྲི་རབ་ཏུ་ཞིམ་པའི་དང་ལྔན་ཞིང་དུས་དུས་སུ་ལྷའི་སྤོས་ཆུའི་སྦྲིན་གྱི་ཆར་དང། ལྷའི་མེ་ཏོག་ཐམས་ཅད་དང་ལྡན་བ་དག་དང་
ལྷའི་རིན་པོ་ཆེ་སྣ་བདུན་དང། ལྷའི་ཙནྡན་གྱི་ཕྱེ་མ་དང། ལྷའི་གདུགས་དང་རྒྱལ་མཚན་དང། བ་དན་གྱི་ཆར་འབབ་པ་དང། །ནམ་མཁའ་ལ་ལྷའི་བླ་བྲེ་དང་ལྷའི་རིན་པོ་ཆེའི་གདུགས་རྔ་མའི་བསིལ་ཡབ་དང་བཅས་བ་འཛིན་ཞིང། ལྷའི་རོལ་མེའི་
སྒྲ་དབྱངས་དག་ཀྱང་སྒྲོགས་ལ། ལྷའི་བུ་མོ་དག་ཀྱང་གར་བྱེད་དོ། ཡིད་ཀྱི་རེ་བ་རྫོགས་བྱེད་ལོངས་སྤྱོད་རྫོགས། །ཕུན་ཚོགས་འབྱོར་བས་ས་དང་བར་སྣང་ཀུན། །མི་མཉམ་མེད་པར་ཡོངས་སུ་དགྲིགས་པ་ནི། །གསེར་གྱི་གཞི་ལ་ཆུ་

[005B] །གཞན་ཡང་དེ་ནང་ན་སོང་གསུམ་དང་ལྷ་མ་ཡིན་གྱི་རིས་མེད་ཅིང་དེར་སྐྱེས་ནས་འགྲོ་བ་དེ་བཞིར་སླར་ལྡོག་བ་ཡང་མེད། མི་ཁོམ་པ་ལྷག་མ་རྣམས་ཀྱང་མེད། མ་དེས་བ་དང་ལོག་པ་ཉིད་དུ་དེས་པའི་སེམས་ཅན་མེད་ཅིང། ཡང་དག་བ་
ཉིད་དུ་ངེས་བ་ཤ་སྟག་ཡིན་ལ། སྨོན་ལམ་གྱི་དབང་མ་གཏོགས་བ་དུས་མ་ཡིན་པར་འཆི་བ་མེད། དེར་སྐྱེས་བའི་སེམས་ཅན་རྣམས་ནི་རིན་པོ་ཆེའི་པདྨ་ལས་བརྗུས་ཏེ་སྐྱེས་པ་ཤ་སྟག་ཡིན་ཞིང། འགྲོ་བ་ནི་ལྷ་དང་མི་གཉིས་སུ་ངེས་ལ་དེ་ཡང་ལྷ་མིའི་ཐ་སྙད་
ཙམ་དུ་མ་གཏོགས་པ་མཚུངས་ཏེ། ལོངས་སྤྱོད་ནི་གཞན་འཕྲུལ་དབང་བྱེད་བའི་ལྷ་རྣམས་ཇི་ལྟ་བ་བཞིན་ནོ། །དེ་དག་ཐམས་ཅད་ཀྱང་ལུས་ལ་མཚན་སུམ་ཅུ་རྩ་གཉིས་ཀྱིས་བརྒྱན་པ་དང། སེམས་ཀྱིས་སྐད་ཅིག་ཐང་ཅིག་ལ་སངས་རྒྱས་ཀྱི་ཞིང་
བྱེ་བ་ཁྲག་ཁྲིག་བརྒྱ་སྟོང་འདས་པའི་རྫུ་འཕྲུལ་གྱི་མངོན་ཤེས་དང། བསྐལ་བ་བྱེ་བ་ཁྲག་ཁྲིག་བརྒྱ་སྟོང་རྗེས་སུ་དྲན་བའི་སྔོན་གྱི་གནས་རྗེས་སུ་དྲན་པའི་མངོན་ཤེས་དང། འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་སྟོང་མཐོང་པའི་ལྷའི་མིག་གི་མངོན་
ཤེས་དང། སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་དུ་གཅིག་ཅར་དུ་ཆོས་ཉན་པའི་ལྷའི་རྣ་བའི་མངོན་ཤེས་དང། སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་དུ་གཏོགས་པའི་སེམས་ཅན་རྣམས་ཀྱི་སེམས་ཤེས་པའི་ཕ་རོལ་གྱི་སེམས་ཤེས་བའི་
མངོན་ཤེས་ཏེ་མངོན་པར་ཤེས་བ་ལྔ་ཚད་བ་ཐོབ་པ་དང། སྔ་དྲོ་བཞིན་དུ་སངས་རྒྱས་ཀྱི་ཞིང་གཞན་དག་ཏུ་ཕྱི་ན་ནས་སངས་རྒྱས་བརྒྱ་ཕྲག་མང་པོ་ནས་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག་མང་པོ་ལ་སངས་རྒྱས་ཀྱི་མཐུས་མཆོད་བའི་རྫས་

[006A]༄༅། །ཐམས་ཅད་ཀྱིས་རྙེད་བཀུར་བར་ནུས་བའོ། །གཞན་ཡང་སེམས་ཅན་དེ་རྣམས་ཁམས་ཀྱི་ཟབ་རགས་པ་ནི་མི་ཟ་མོད། འོན་ཀྱང་ཁ་ཟས་རྣམ་པ་ཇི་ལྟ་བུ་འདོད་པ་དེ་ལྟ་བུའི་ཁ་ཟས་དང། སྔར་བཤད་པའི་གོས་དང་རྒྱན་གྱི་བྱེ་
བྲག་ཇི་ལྟར་འདོད་པ་དེ་རྣམས་བསམས་མ་ཐག་ཏུ་རྙེད་ནས་ལུས་ཚིམ་པ་དང། ལུས་ལ་བགོས་པ་དང། ལུས་བརྒྱན་པར་འགྱུར་ཞིད་ཆུ་ཀླུང་ཆེན་པོ་རྣམས་ལས་ལྷའི་གླུ་དབྱངས་ཡན་ལག་བྱེ་བ་བརྒྱ་སྟོང་དང་ལྡན་པའི་སིལ་སྙན་མཁན་མཁས་པ་
རྣམས་ཀྱིས་བྱས་པ་བས་ཀྱང་ལྷག་པའི་སྒྲ་སྙན་ཅིང་ཡིད་དུ་འོང་བ་མཉན་པས་ཆོག་མི་ཤེས་པ་འབྱུང་བ་རྣམས་ཀྱིས་ཆོས་ཀྱི་རྣམ་གྲངས་དཔག་ཏུ་མེད་པ་སེམས་ཅན་དེ་དག་ལ་ཇི་ལྟར་རིགས་པ་སྟོན་ཅིང་སྤྲུལ་བའི་བྱའི་ཚོགས་ཀྱིས་ཀྱང་སངས་རྒྱས་ཀྱི་
ཞིང་དེ་ཐམས་ཅད་སྒྲས་གོ་བར་བྱེད་ཅིང་དེས་བྱང་ཆུབ་སེམས་དཔའ་རྣམས་སངས་རྒྱས་རྗེས་སུ་དྲན་པ་དང་མི་འབྲལ་བར་འགྱུར་རོ། །སེམས་ཅན་དེ་དག་སྔར་བཤད་པ་ལྟ་བུའི་གཞལ་མེད་ཁང་ཇི་ལྟ་བུ་འདོད་པ་དེ་ལྟ་བུའི་གཞལ་མེད་ཁང་
མདུན་དུ་བྱུང་སྟེ། དེ་རྣམས་དེའི་ནང་ན་ལྷའི་བུ་མོ་བདུན་སྟོང་བདུན་སྟོང་གིས་བསྐོར་ཅིང་རྩེ་དགའ་ཞིང་དགའ་བར་བྱེད་དོ། །དག་པའི་སེམས་ཅན་ལས་བཟང་གིས་སྤྲུལ་བ། །མཚན་དཔེའི་རྒྱན་གྱིས་ལུས་ནི་རབ་ཏུ་མཛེས། །
ཡོན་ཏན་དུ་མས་རྒྱུད་ནི་ལེགས་པར་གཏམས། །གནས་སྐབས་ཀུན་ཏུ་ཆོས་ཀྱི་དགའ་བས་འཚོ། །གློག་བཞིན་འཁྱུག་པའི་ཐོགས་མེད་རྫུ་འཕྲུལ་གྱིས། །ཞིང་མང་བགོད་ནས་རྒྱལ་བའི་སྤྱན་སྔ་རུ། །རབ་འབྱམས་ཚོགས་

[006B] །རང་གི་ཞིང་དུ་དགའ་བ་དེས་རོལ་བར་མཛད། །གཞན་ཡང་ཞིང་དེའི་རྒྱལ་བའི་འཁོར་ནི་གཉིས་ཏེ། ཉན་ཐོས་དང་བྱང་ཆུབ་སེམས་དཔའ་འོ། །དེ་ཡང་ཉན་ཐོས་ཀྱི་འཁོར་འདུས་པ་དང་པོ་ལྟ་བུ་ལ་ཡང་འདོད་
ན་སྟོང་གསུམ་གྱི་སྐར་མ་ཐམས་ཅད་ཉིན་ཞག་གཅིག་གིས་བརྩི་བར་ནུས་པ། རྫུ་འཕྲུལ་དཔག་ཏུ་མེད་པ་དང་ལྡན་པ་མཽ་གལ་གྱི་བུ་ལྟ་བུ་བྱེ་བ་ཁྲག་ཁྲིག་བརྒྱ་སྟོང་གིས་ལོ་བྱེ་བ་ཁྲག་ཁྲིག་བརྒྱ་སྟོང་དུ་ལས་གཞན་མི་བྱེད་པར་བརྩིས་ཀྱང་ཆ་ཤས་
ཙམ་ཡང་གྲངས་ཆོད་པར་མི་འགྱུར་ན། འདུས་པ་གཉིས་བ་དང་གསུམ་པ་ལྟ་ཅི་སྨོས་ཏེ། དེ་ལྟ་བུའི་ཉན་ཐོས་ཀྱི་འཁོར་གྲངས་མེད་པ་ཡོད་ལ། དེ་ཐམས་ཅད་ཀྱང་འོང་འོད་མ་གང་བ་ཤ་སྟག་གོ་བྱང་ཆུབ་སེམས་དཔའི་འཁོར་ནི། གྲངས་
དཔག་ཏུ་མེད་ཅིང་ཡོན་ཏན་མཐའ་ཡས་པ་མུ་མེད་པ་དང་ལྡན་བ་ཤ་སྟག་སྟེ། དེ་ཡང་སེམས་ཅན་ཐམས་ཅད་ལ་མཉམ་པའི་སེམས་དང་ཕན་པའི་སེམས་དང་བྱམས་པའི་སེམས་དང་ལྡན་པ། སེམས་ཀྱི་རྒྱུད་སྒྱུ་མའི་རང་བཞིན་ལ་བློ་རབ་ཏུ་ཞུགས་
པ་ཤེས་རབ་རྒྱ་མཚོ་ཆེན་པོ་དང་མཉམ་པ་བློ་རི་རབ་དང་མཚུངས་པ། ཡོན་ཏན་དུ་མ་བསགས་པ། ཡེ་ཤེས་ཀྱིས་མངོན་པར་འཕགས་པས་རི་རབ་དང་མཚུངས་བ། འཁྲུག་པ་མེད་པས་རྒྱ་མཚོ་ཆེན་པོ་དང་འདྲ་བ། སེམས་ཅན་ཐམས་ཅད་ཀྱི་དགེ་བ་
དང་མི་དགེ་བ་བཟོད་པས་ས་དང་མཚུངས་པ། ཉོན་མོངས་པའི་དྲི་མ་འཁྲུང་པས་འབབ་ཆུ་དང་འདྲ་བ། ཆོས་ཐམས་ཅད་ལ་རློམ་སེམས་སུ་བྱེད་པ་དང་ཉོན་མོངས་པ་རྣམས་བསྲེག་པར་བྱེད་པས་མེའི་རྒྱལ་པོ་དང་མཚུངས་པ། འཇིག་རྟེན་

[007A]༄༅། །ཐམས་ཅད་ལ་མི་ཆགས་པའི་ཕྱིར་རླུང་དང་འདྲ་བ། ཆོས་ཐམས་ཅད་ངེས་པར་བིགས་པ་དང་ཅི་ལ་ཡང་མི་དམིགས་པའི་ཕྱིར་ནམ་མཁའ་དང་མཚུངས་པ། འཇིག་རྟེན་གྱི་སྐྱོན་ཐམས་ཅད་ཀྱིས་མགོས་པའི་ཕྱིར་པདྨ་དང་
འདྲ་བ། ཆོས་དང་ཆོས་མ་ཡིན་པ་མངོན་པར་སྒྲོགས་པས་དུས་ཀྱི་རྗེས་སུ་འབྲང་བའི་འབྲུག་ཆེན་པོ་དང་མཚུངས་པ། ཆོས་ཀྱི་ཆུ་ཡི་ཆར་མངོན་པར་འབེབས་པས་སྤྲིན་ཆེན་པོ་དང་འདྲ་པ། ཚོགས་ཆེན་པོ་ཟིལ་ཀྱི་གནོན་པས་ཁྱུ་མཆོག་དང་
མཚུངས་པ། སེམས་མཆོག་ཏུ་དུལ་བས་གླང་པོ་ཆེ་དང་འདྲ་བ། ཤིན་ཏུ་དུལ་བས་རྟ་ཅང་ཤེས་བཟང་པོ་དང་འདྲ་བ། རྩལ་དང་མི་འཇིགས་པས་སྐྲག་པ་མེད་པའི་ཕྱིར་རི་དྭགས་ཀྱི་རྒྱལ་པོ་སེང་གེ་དང་འདྲ་པ། སེམས་ཅན་ཐམས་ཅད་ཡོངས་སུ་
སྐྱོབ་པས་ཤིང་གི་རྒྱལ་པོ་ནྱ་གྲོ་ཏ་དང་མཚུངས་པ། ཕས་ཀྱི་རྒོལ་པ་ཐམས་ཅད་ཀྱིས་མི་གཡོ་བས་རིའི་རྒྱལ་པོ་རི་རབ་དང་འདྲ་བ། བྱམས་པ་ཚང་མེད་པ་བསྒོམས་པས་ནམ་མཁའ་དང་འདྲ་བ། དགེ་བའི་ཆོས་ཐམས་ཅད་ཀྱི་དབང་དུ་བྱ་བའི་
སྔོན་དུ་འགྲོ་བས་ཚངས་བ་ཆེན་པོ་དང་འདྲ་བ། གནས་སུ་གསོག་པ་མེད་པས་བྱ་དང་མཚུངས་པ། ཕས་ཀྱི་རྒོལ་བ་ཐམས་ཅད་རྣམ་པར་འཇོམས་པས་བྱའི་རྒྱལ་པོ་ནམ་མཁའ་ལྡིང་དང་འདྲ་བ། འཇིག་རྟེན་ན་འབྱུང་བར་དཀའ་བའི་ཕྱིར་
ཨུ་དུ་མ་ཝར་དང་མཚུངས་པ། ཆོས་ཀྱི་རྔ་ཆེན་པོ་བརྡུང་བ། ཆོས་ཀྱི་དུང་ཆེན་པོ་འདུད་པ། ཆོས་ཀྱི་རྒྱལ་མཚན་ཆེན་པོ་བསྒྲེང་པ། ཆོས་ཀྱི་བ་དན་ཆེན་པོ་འཛིན་པ། ཆོས་ཀྱི་སྒྲོན་མེ་ཆེན་པོ་རབ་ཏུ་འབར་བར་བྱེད་པ། སངས་རྒྱས་བྱེ་བ་
ཁྲག་ཁྲིག་བརྒྱ་སྟོང་ཕྲག་མང་པོ་ལ་དགེ་བའི་རྩ་བ་མང་པོ་བསྐྱེད་པ། རྒྱལ་བ་རྣམས་ཀྱིས་བསྔགས་པ། །སྐྱོན་མེད་པའི་ཚུལ་ཁྲིམས་ལྷུར་ལེན་པས་སེམས་ཀྱི་རྒྱུད་བཻ་ཌཱུརྱ་ལྟར་རྣམ་པར་དག་པ། ཆོས་ཐམས་ཅད་ལ་ཐོས་པ་རྒྱ་མཚོ་ལྟ་བུར་

[007B] རྒྱལ་སྲས་རེ་རེ་ཡང་དཔག་ཚད་བྱེ་བ་བརྒྱ་སྟོང་གི་འོད་དང་ལྡན་པ། སྲས་ཀྱི་ཐུ་བོ་གཉིས་ཀྱི་འོད་ཀྱིས་ནི་འཇིག་རྟེན་གྱི་ཁམས་དེ་ཁོར་ཡུག་ཏུ་སྣང་བས་ཁྱབ་པར་བྱེད་དོ། །དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་
དབང་ཕྱུག་དང་མཐུ་ཆེན་ཐོབ་པོ། །ཡེ་ཤེས་རྒྱ་མཚོ་སེམས་ཅན་རྒྱ་མཚོའི་ཕྱིར། །སྙིང་སྟོབས་རྒྱ་མཚོས་མ་ཞུམ་གོ་བགོས་ཤིང། །རྒྱལ་བ་རྒྱ་མཚོའི་དྲུང་དུ་ཐུགས་བསྐྱེད་ནས། །ཐོས་བ་རྒྱ་མཚོ་ཚོལ་བས་ངོམས་པ་མེད། །མ་ལུས་ཆོས་ཚོལ་
ཚུལ་ལ་རབ་ཏུ་མཁས། །འཇིག་རྟེན་འདས་པའི་གཏམ་གྱི་སྙིང་པོ་རྟོགས། །ཆོས་ཀྱི་གཏམ་ལ་ནམ་ཡང་འཇིགས་པ་མེད། །རྟག་ཏུ་སེམས་ཅན་གྲོལ་བར་བྱེད་ལ་བརྩོན། །དེ་ནི་འདྲེན་པའི་གཙོ་བོ་འོད་དཔག་མེད། །ཐུབ་མཆོག་དེ་ཡི་རིགས་སུ་
སྐྱེས་གྱུར་པ། །རྒྱལ་བའི་གདུང་འཚོབ་གྲགས་ལྡན་དཔའ་བོ་ཆེ། །དག་བའི་ཞིང་གི་རྒྱལ་སྲས་རྣམས་ཡིན་ནོ། །དེ་ལྟ་བུའི་སྣོད་བཅུད་ཀྱི་ཡོན་ཏན་ཕུལ་དུ་བྱུང་བ་དང་ལྡན་པའི་ཞིང་གི་མཆོག་དེའི་དབུས་ན་བྱང་ཆུབ་ཀྱི་ཤིང་གི་དབང་པོ་ཆེན་པོ་
འཕང་དུ་དཔག་ཚད་སྟོང་དྲུག་བརྒྱ་ཡོད་པ། ཡལ་ག་དང་ལོ་མ་དང་འདབ་མ་དབག་ཚད་བརྒྱ་བརྒྱ་ཚུན་ཆད་དུ་འཕྱང་བ། རྩ་བའི་སྦོམས་དང་ཁྲུ་ན་དབག་ཚད་ལྔ་བརྒྱ་ཡོད་པ། ལོ་མ་དང་མེ་ཏོག་དང་འབྲས་བུ་རྣམས་རྒྱུན་དུ་འཕྱང་བ། ཁ་དོག་ཐ་དད་པ་
བརྒྱ་སྟོང་དུ་མ་ཡོད་པ། ལོ་མ་དང་མེ་ཏོག་དང་འབྲས་བུ་ཐ་དད་པ་དུ་མ་དང་ལྡན་པ། ཟླ་བ་ལྟར་སྣང་བའི་ནོར་བུ་རིན་པོ་ཆེས་ཡོངས་སུ་གསལ་པ། བརྒྱ་བྱིན་གྱིས་ཐོགས་པའི་ནོར་བུ་རིན་པོ་ཆེས་རྣམ་པར་སྦྲས་པ། ཡིད་བཞིན་གྱི་ནོར་བུ་རིན་པོ་ཆེས་གང་
བ༑ རྒྱ་མཚོའི་ནོར་བུ་རིན་པོ་ཆེ་མཆོག་གིས་སྤྲས་པ། གསེར་གྱི་སྐུད་པ་དང་སེ་མོ་ངོས་མཛེས་པ་དང་རིན་པོ་ཆེའི་ཆུན་པོ་དང་དོ་ཤལ་ཚིག་རྐྱང་དང། མུ་ཏིག་སྔོན་པོ་དང་མུ་ཏིག་དམར་པོའི་རྒྱན་ཕྲེང་དང་སེངྒེའི་ཁ་ནས་འཕྱང་པའི་སྐ་རགས་ཀྱི་

[008A]༄༅། །ཚོགས་ཡོད་པ། རིན་པོ་ཆེ་ཐམས་ཅད་ཀྱི་དྲི་བ་དང་དྲིལ་བུ་གཡེར་ཁའི་དྲ་བས་བླ་བྲེ་བྲེས་པ། ཆུ་སྲིན་དང་བཀྲ་ཤིས་དང་གཡུང་དྲུང་འཁྱིལ་བ་དང་ཟླ་གམ་ལྟ་བུས་ལེགས་པར་བརྒྱན་པ་སྟེ། མདོར་ན་སེམས་ཅན་གྱི་
བསམ་པའི་རྣམ་པར་རིག་པ་ཇི་ལྟ་བུ་བཞིན་དུ་རྣམ་པར་བརྒྱན་པའོ། །བྱང་ཆུབ་ཀྱི་ཤིང་དེ་རླུང་གིས་བསྐྱོད་པ་ན་སྒྲ་དབྱངས་འབྱུང་བ་གང་ཡིན་པ་དེས་འཇིག་རྟེན་གྱི་ཁམས་ཚད་མེད་པ་གོ་བར་བྱེད་དོ། །ཤིང་དེའི་སྒྲ་ཐོས་པ་དང་མཐོང་བ་དང་
དེའི་དྲི་ཚོར་བ་དང་དེའི་འབྲས་བུའི་རོ་མྱོང་བ་དང་དེའི་འོད་ཀྱིས་རེག་པ་ཐམས་ཅད་ནི་བྱང་ཆུབ་མ་ཐོབ་ཀྱི་བར་དུ་རྣ་བ་དང་མིག་དང་སྣ་དང་ལྕེ་དང་ལུས་ལ་ནད་ཀྱིས་བཏབ་བ་མི་འབྱུང་ངོ། །ཤིང་དེ་ཡིད་ལ་སེམས་པ་དེ་དག་ཀྱང་བྱང་ཆུབ་མ་ཐོབ་ཀྱི་བར་དུ་
སེམས་གཡེང་བར་མི་འགྱུར་རོ། །བྱང་ཆུབ་ཀྱི་ཤིང་གི་དབང་པོ་དེའི་དྲུང་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་རྡུལ་མེད་ཅིང་རྣམ་པར་དག་པ་བཞུགས་ཤིང་འཚོ་
ཞིང་བ་ཞེས་ལ་འཁོར་རྒྱ་མཚོ་ལྟ་བུའི་དབུས་ན་ཆོས་སྟོན་པར་མཛད་དོ། །དེ་ཡང་བསྐལ་པ་བརྒྱ་ཕྲག་ནས་བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཕྲག་གི་བར་འདི་སྙེད་ཅིག་ཐུབ་བོ་ཞེས་སྐུ་ཚེའི་ཚད་རྟོགས་པར་མི་ནུས་ཏེ་དེའི་ཕྱིར་རྒྱལ་
བ་དེ་ནི་ཚེ་དཔག་མེད་ཅེས་བྱའོ། །དེ་བཞིན་དུ་ཕྱོགས་བཅུ་རེ་རེར་ཡང་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་གངྒཱའི་ཀླུང་གི་བྱེ་མའི་གྲངས་ཇི་སྙེད་པ་དེའི་འོད་ཀྱིས་ཁྱབ་པར་གནས་ཏེ་དེའི་ཕྱིར་རྒྱལ་བ་དེ་ནི་འོད་དཔག་མེད་

[008B] འོན་ཀྱང་སྨོན་ལམ་གྱི་དབང་གིས་འོད་འདོམ་གང་བ་སོགས་སུ་འགྱུར་བ་ནི་མ་གཏོགས་སོ། །འོད་དེ་ནི་ཤེལ་གོང་ལྟར་དྲི་མ་མེད་པ། ནམ་མཁའ་ལྟར་ཤིན་ཏུ་རྒྱས་པ། ལུས་ལ་བདེ་བ་སྐྱེད་པ། སེམས་དགའ་བར་བྱེད་པ་
གང་ལ་རེག་པའི་སེམས་ཅན་རྣམས་མཆོག་ཏུ་དགའ་བར་བྱེད་པའོ། །དེ་ལྟར་འོད་ཟེར་གྱི་ཕུང་པོ་ཆེན་པོ་མཐའ་ཡས་པས་རོལ་མཚོས་གསེར་གྱི་རི་རྣམས་ལ་འཁྱུད་པ་བཞིན་དུ་ཡོངས་སུ་བསྐོར་བའི་དྲང་སྲོང་ཆེན་པོ་འོད་དཔག་ཏུ་མེད་པའི་སྐུའི་
གཟི་བརྗིད་ཀྱིས་ཉན་ཐོས་དང་བྱང་ཆུབ་སེམས་དཔའི་འཁོར་གྱི་ཚོགས་ཐམས་ཅད་ཟིལ་གྱིས་མནན་ནས་མངོན་པར་འཕགས་ཏེ་ལྷམ་མེ་ལྷང་ངེ་ལྷན་ནེར་ཕྱོགས་ཀུན་དུ་གསལ་བར་སྣང་བ་ནི་རིའི་རྒྱལ་པོ་རི་རབ་རི་ཐམས་ཅད་ཀྱི་དབུས་ན་མངོན་པར་
མཐོ་བ་བཞིན་ནོ། །ཐུབ་པའི་མཆོག་ཆེན་པོ་དེ་མཐོང་མ་ཐག་ཏུ་ཡིད་ཚིམ་པར་བྱེད་པའི་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུ་བསྐལ་བ་དཔག་ཏུ་མེད་པར་བསྒྲུབས་པའི་དགེ་བའི་རྩ་བ་དུ་མའི་རྒྱུ་ལས་བྱུང་
བདག་ཅིང་གསལ་ལ་མཛེས་པ་ཐམས་ཅད་ཡོངས་སུ་རྫོགས་པ་རྣམས་ཀྱིས་སྐུའི་ཁྱོན་ཐམས་ཅད་མཛེས་པར་བྱེད་པ་ལ་འགྲན་པ་བཞིན་དུ་གྱུར་པ། སྟོན་གྱི་དུས་ཀྱི་མཚན་མོ་སྤྲིན་དང་བྲལ་བའི་ནམ་མཁའི་དཀྱིལ་དུ་ཆ་ཤས་ཐམས་ཅད་ཡོངས་སུ་
རྫོགས་པའི་ཟླ་བའི་དཀྱིལ་འཁོར་ཤར་བ་མུ་ཏིག་གི་འབུམ་བུ་ལྟ་བུའི་རྒྱུ་སྐར་བྱེ་བའི་དཀྱིལ་ན་མཛེས་པ་བཞིན་དུ་རྒྱུད་དང་དབང་པོ་དང་དགེ་བའི་རྩ་བ་ཤིན་ཏུ་རླབས་ཆེ་བ་ཡོངས་སུ་སྨིན་པའི་བྱང་ཆུབ་སེམས་དཔའི་འཁོར་དཔག་ཏུ་མེད་པས་

[009A]༄༅། །ཡོངས་སུ་བསྐོར་བ། རབ་ཏུ་བརྗིད་པའི་གཟུགས་དང་ལྡན་ཞིང་ཤིན་ཏུ་དལ་བའི་འགྲོས་ཀྱིས་མཛེས་པའི་ཁྱུ་མཆོག་པ་ལང་བརྒྱ་སྟོང་གི་རྗེས་སུ་འབྲང་བ་དང་བཅས་ནས་འགྲོ་བ་བཞིན་དུ་སྤྱན་དང་རྫུ་འཕྲུལ་དང་མང་ལོན་པར་
ཤེས་པ་དུ་མས་བརྩེ་བའི་དགྲ་བཅོམ་པའི་འཁོར་གྱི་མདུན་དུ་བདར་བ། ཤེས་བྱ་ཐམས་ཅད་ལ་ཆགས་པ་དང་ཐོགས་པ་མེད་པའི་མཁྱེན་པ་དང། འཁོར་བ་ཇི་སྲིད་དུ་ཇི་ལྟར་འཚམ་པར་ཆོས་སྟོན་པ་ཟད་མི་ཤེས་པའི་སྤོབས་པ་དང་མཐའ་ཡས་པའི་
སེམས་ཅན་གྱི་དོན་འབའ་ཞིག་ལྷུར་མཛད་པའི་ཐུགས་རྗེ་ཆེན་པོ་ལ་བརྟེན་ནས། དཔའ་ཞིང་ཡང་རྩལ་ཆེ་བའི་རི་དགས་ཀྱི་རྒྱལ་པོ་སེང་གེ་རི་དགས་དུ་མའི་ཚོགས་ཀྱི་འཁོར་གྱི་ནང་ན་བག་ཚ་བ་མེད་པར་ཕྱོགས་ཀུན་ཏུ་སེང་གེའི་སྒྲ་སྒྲོགས་པ་
ལྟར་གྲངས་མེད་པའི་འཁོར་གྱི་དབུས་ན་ཕས་ཀྱི་རྒོལ་བའི་འཇིགས་པ་ཐམས་ཅད་དང་བྲལ་བ་ཟབ་པ་དང་རྒྱ་ཆེ་བའི་སེང་གེའི་སྒྲ་ཆེན་པོ་རྒྱུན་མི་འཆད་དུ་སྒྲོགས་པའོ། །བདེ་བ་ཅན་གྱི་ཞིང་ན་འགྲོ་བའི་སྐྱབས། །ལྗོན་པའི་དབང་པོའི་དུང་ན་
འོད་དཔག་མེད། །རྒྱ་ཆེན་འཁོར་གྱི་དབུས་ན་བརྗིད་པའི་སྐུ། །མཐའ་ཡས་བསོད་ནམས་ཕུང་པོ་ཁྱོད་ལ་འདུད། །འདྲེན་པ་ཁྱོད་ཀྱི་འོད་ཀྱི་ཚོགས། །འཇིག་རྟེན་ཁམས་སུ་ཤོང་གྱུར་པ། །ཀྱཻ་མ་རྒྱལ་བའི་ཞིང་གི་ནི། །རྒྱ་ཁྱོན་
ཁོངས་དག་ཤིན་ཏུ་ཡངས། །རབ་འབྱམས་རྒྱལ་བ་ཀུན་གྱི་ཡོན་ཏན་རྣམས། །ཁྱེད་ཉིད་གཅིག་པུས་བདག་གིར་མཛད་པས་ན། །མི་མཛེས་ཞིང་གི་སེམས་ཅན་འདི་དག་རྣམས། །སྙིགས་མ་ལྔ་ཡི་ཉེས་པས་སྤགས་སམ་སྙཾ། །

[009B] །རབ་རྒྱས་ཟླ་བའི་བཞིན་ལྡན་ཞིང། །རབ་མཛེས་ཨུ་ཏྭལ་སྔོན་པོའི་མིག་རབ་ཏུ་ལྡན་ན་ཁྱོད་དང་མཚུངས། །མཁྱེན་བརྩེའི་ཡོན་ཏན་དུ་མའི་དཔལ་འབར་ཞིང། །འཁོར་ཚོགས་དབུས་སུ་ལེགས་བཤད་
དགའ་སྟོན་འགྱེད། །སྲིད་མཐའི་བར་དུ་གཞན་གྱི་དོན་བཞུགས་པ། །གནས་སྐབས་ཀུན་ཏུ་ཁྱོད་ཀྱིས་འགྲོ་ཀུན་སྐྱོངས། །ཞེས་ཡིད་གཞན་དུ་མི་གཡེང་བར་ཚིག་དོན་དྲན་བཞིན་པའི་སྒོ་ནས་དལ་བུས་བརྗོད་པར་བྱའོ། །དེ་ནས་ཇི་སྐད་
པ་ཐད་པའི་རྒྱལ་བ་འཁོར་དང་བཅས་པ་ལ་སྨོན་པའི་གནས་ཐམས་ཅད་བདེ་བླག་ཏུ་འགྲུབ་པའི་དབང་པོ་མཛད་པར་གསོལ་བ་དང་རྒྱུ་ཚོགས་གཉིས་པ་དགེ་རྩ་སྒོ་དུམ་ནས་དཔག་ཏུ་མེད་པ་གསོག་པའི་མཚོན་བྱེད་དུ་བསགས་སྦྱང་གི་གནད་
བསྡུས་པའི་ཡན་ལག་བདུན་པ་སོགས་བྱ་བ་ནི། མཆོད་པ་བསངས་སྦྱངས། སྟོང་པའི་ངང་ལས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་མཆོད་རྫས་རྣམས་ངོ་བོ་ཡེ་ཤེས་ཡིན་པ་ལ་རྣམ་པ་མཆོད་རྫས་སོ་སོའི་རྣམ་པ་
ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པར་ནུས་པའི་ཀུན་ཏུ་བཟང་པོའི་མཆོད་པའི་སྤྲིན་བསམ་གྱིས་མི་ཁྱབ་པས་ས་དང་བར་སྣང་ནམ་མཁའི་ཁྱོན་ཐམས་ཅད་ཡོངས་སུ་གང་བར་གྱུར་བར་
བསམས་ལ། ནམ་མཁའི་མཛོད་ཀྱི་སྔགས་དང་ཕྱག་རྒྱས་བྱིན་གྱིས་བརླབ་པར་བྱའོ། །དེ་ནས་ལག་པ་གཉིས་ཐལ་མོ་སྦྱར་བའི་བར་དུ་དྲི་ཞིམ་པའི་སྤོས་བཟང་པོ་ཐོགས་ལ། སྙན་པའི་གདངས་དང་བཅས་ཤིང། ཡིད་རབ་ཏུ་དང་པའི་

[010A]༄༅། །སྒོ་ནས། བླང་དོར་གནས་རྣམས་མ་རིག་འཐུག་པོས་བསྒྲིབས། །ཁོང་ཁྲོའི་མཚོན་གྱིས་མཐོ་རིས་སྲོག་འཕྲོག་ཅིང། །འདོད་སྲེད་ཞགས་པས་འཁོར་བའི་བཙོན་རང་བཅིངས། །ལས་ཀྱི་ཆུ་བོས་སྲིད་པའི་རྒྱ་མཚོར་
ཁྱེར། །ན་རྒའི་སྡུག་བསྔལ་རྦ་རླབས་མང་པོས་གཡེངས། །མི་བཟད་འཆི་བདག་ཆུ་སྲིན་ཁར་ཆུད་པས། །མི་འདོད་སྡུག་བསྔལ་ཁུར་གྱིས་ནོན་གྱུར་པ། །མགོན་མེད་བདག་གིས་ཉམ་ཐག་ང་རོ་ཡིས། །ཡིད་ལ་སྨོན་པ་འགྲུབ་པའི་
དབང་པོ་རུ། །ཕོངས་པའི་གཉེན་གཅིག་འདྲེན་པ་འོད་དཔག་མེད། །སྤྱན་རས་གཟིགས་དབང་རྒྱལ་སྲས་མཐུ་ཆེན་ཐོབ། །འཁོར་དང་བཅས་ལ་གུས་པས་གསོལ་འདེབས་ན། །དཔག་མེད་བསྐལ་པར་བདག་ཅག་རྣམས་ཀྱི་ཕྱིར། །
ཐུགས་མཆོག་སྐྱེད་པའི་དམ་བཅས་མ་བསྙེལ་བར། །འདབ་བཟང་གཙོ་བོ་ལྷ་ཡི་ལམ་ལ་བཞིན། །རྫུ་འཕྲུལ་སྟོབས་ཀྱིས་བརྩེ་བས་འདིར་གཤེགས་ཤིག་ཅེས་གསོལ་བ་བཏབ་པས། ནུབ་ཕྱོགས་བདེ་བ་ཅན་ནས་རྩ་བའི་
བླ་མ་དང་ངོ་བོ་དབྱེར་མེད་པའི་བཅོམ་ལྡན་འདས་མགོན་པོ་འོད་དཔག་མེད་འཁོར་དང་བཅས་པ་ཐོགས་པ་མེད་པའི་རྫུ་འཕྲུལ་གྱིས་སྐད་ཅིག་མ་གཅིག་ལ་གནས་འདིར་གཤེགས་ནས་བཞུགས་པར་འགྱུར་པ་ནི། རང་གི་མདུན་དུ་རིན་པོ་ཆེའི་
ས་གཞི་ཡངས་ཤིང་རྒྱ་ཆེ་བ། ཤིན་ཏུ་ཉམས་དགའ་ཞིང་ལག་མཐིལ་ལྟ་བུར་མཉམ་པ། རིན་པོ་ཆེ་སྣ་ཚོགས་ལས་གྲུབ་པའི་ལྗོན་ཤིང་དང། ཙན་དན་སྤྲུལ་གྱི་སྙིང་པོ་ལ་སོགས་པའི་དྲིས་བགོས་པའི་ཆུ་ཀླུང་སྣ་ཚོགས་པས་

[010B] ས་གཞི་ཐམས་ཅད་ཀྱང་གསེར་གྱི་དྲ་བས་ཁེབས་ཤིང་རིན་པོ་ཆེ་སྣ་བདུན་གྱི་པདྨས་གང་བ། ལྷའི་གདུགས་དང། རྒྱལ་མཚན་དང། བ་དན་དང། བླ་བྲེལ་སོགས་པ་འདོད་དགུའི་ལོངས་སྤྱོད་ཕུན་སུམ་ཚོགས་པས་ས་དང་པར་
སྣང་ནམ་མཁའི་ཁྱོན་ཐམས་ཅད་མི་མཉམ་པ་མེད་པར་ཡོངས་སུ་དཀྲིགས་པའི་དབུས་སུ། བྱང་ཆུབ་ཀྱི་ཤིང་གི་དབང་པོ་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་དྲུང་དུ་རིན་པོ་ཆེའི་འཁྲི་མཐོ་ཞིང་ཡངས་པའི་སྟེང་ཁར་སྣ་ཚོགས་པདྨ་དང་ཟླ་བའི་
དཀྱིལ་འཁོར་ཆ་ཤས་ཡོངས་སུ་རྫོགས་པའི་སྟེང་དུ་རྒྱལ་བ་འོད་དཔག་ཏུ་མེད་པ་སྦྲུལ་སྐུའི་ཆ་བྱད་ཅན། སྐུ་མདོག་བྱུ་རུའི་ལྷུན་པོ་ལ་ཉི་མ་འབུམ་གྱི་མདངས་ཀྱིས་འཁྱུད་པ་ལྟ་བུར་དམར་ཞིང་གཟི་བརྗིད་བཟོད་པར་དཀའ་བ། འོད་ཟེར་ཕྱོགས་
བཅུར་འཕྲོས་པས་འཇིག་རྟེན་གྱི་ཁམས་མཐའ་ཡས་པ་སྣང་བས་ཁྱབ་པར་མཛད་པ། སྐུ་ལ་ཆོས་གོས་རྣམ་གསུམ་མཛེས་པར་གསོལ་པ། ཕྱག་གཉིས་མཉམ་གཞག་གི་ཕྱག་རྒྱ་མཛད་པའི་མཐིལ་ན་བདུད་རྩིས་གང་བའི་ལྷུང་བཟེད་བསྣམས་པ་
ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་ཞུགས་པ། མཐོང་མ་ཐག་ཏུ་ཡིད་ཚིམ་པར་བྱེད་པའི་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུ་དག་ཅིང་གསལ་ལ་མཛེས་པ་ཐམས་ཅད་ཡོངས་སུ་རྫོགས་པ་རྣམས་ཀྱིས་
སྐུའི་ཁྱོན་ཐམས་ཅད་མཛེས་པར་བྱེད་པ་ལ་ཕན་ཚུན་འགྲན་པ་བཞིན་དུ་གྱུར་པ། ཆ་ཤས་ཡོངས་སུ་རྫོགས་པའི་ཟླ་བའི་དཀྱིལ་འཁོར་སྐར་མའི་ཚོགས་ཀྱི་དབུས་ན་ཤར་བ་བཞིན་དུ། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་

[011A]༄༅། །རས་གཟིགས་དབང་ཕྱུག་དང་མཐུ་ཆེན་ཐོ་བ་ལ་སོགས་པ། རྒྱུད་དང་དབང་པོ་དང་དགེ་བའི་རྩ་བ་ཤིན་ཏུ་རླབས་ཆེ་བ་ཡོངས་སུ་སྨིན་པའི་བྱང་ཆུབ་སེམས་དཔའི་འཁོར་དཔག་ཏུ་མེད་པས་ཡོངས་སུ་བསྐོར་བ། རབ་ཏུ་
བརྗིད་པའི་གཟུགས་དང་ལྡན་ཞིང་ཤིན་ཏུ་དལ་བའི་འགྲོས་ཀྱིས་མཛེས་པའི་ཁྱུ་མཆོག་པ་ལང་བརྒྱ་སྟོང་གི་རྗེས་སུ་འབྲང་བ་དང་བཅས་ནས་འགྲོ་བ་བཞིན་དུ། །།སྤྱན་དང་རྫུ་འཕྲུལ་དང་མངོན་པར་ཤེས་པ་དུ་མས་བརྩེ་བའི་དགྲ་བཅོམ་པའི་
འཁོར་དཔག་ཏུ་མེད་པའི་མདུན་དུ་བདར་བ། ཤེས་བྱ་ཐམས་ཅད་ལ་ཆགས་པ་དང་ཐོགས་པ་མེད་པའི་མཁྱེན་པ་དང། །འཁོར་བ་ཇི་སྲིད་དུ་ཇི་ལྟར་འཚམ་པར་ཆོས་སྟོན་པ་ཟད་མི་ཤེས་པའི་སྦོབས་པ་དང་མཐའ་ཡས་པའི་སེམས་ཅན་ཀྱི་
དོན་འབའ་ཞིག་ལྷུར་མཛད་པའི་ཐུགས་རྗེ་ཆེན་པོ་ལ་བརྟེན་ནས་དཔའ་ཞིང་ཡང་རྩལ་ཆེ་བའི་རི་དགས་ཀྱི་རྒྱལ་པོ་སེང་གེ་རི་དགས་དུ་མའི་ཚོགས་ཀྱི་འཁོར་གྱི་ནང་ན་བག་ཚ་བ་མེད་པར་ཕྱོགས་ཀུན་ཏུ་སེར་གེའི་སྒྲ་སྒྲོགས་པ་ལྟར་གྲངས་མེད་པའི་
འཁོར་གྱི་དབུས་ན་ཕས་ཀྱི་རྒོལ་བའི་འཇིགས་པ་ཐམས་ཅད་དང་བྲལ་བ་ཟབ་པ་དང་རྒྱ་ཆེ་བའི་སེང་གེའི་སྒྲ་ཆེན་པོ་རྒྱུན་མི་འཆད་དུ་སྒྲོགས་པར་གྱུར། ཞེས་བརྗོད་ཅིང་བསམ་མོ། །གང་འདིར་བཅོམ་ལྡན་འདས། ཞེས་པ་ནས་
འཁུས་འདི་གསོལ་བར་བགྱིའོ། །ཞེས་དམ་བཅའ་བརྗོད། །ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཞེས་སོགས་ཀྱིས་ཁྲུས་ཁང་བསྐྱེད། །ཇི་ལྟར་བལྟམས་བཙམ་གྱིས་ནི། །ཞེས་སོགས་དང།། ཨོཾ་སརྦ་ཏ་ཐཱ་ག་ཏ་ཞེས་སོགས་

[011B] ཨོཾ་ཧཱུཾ་ཧཱུཾ་ཞེས་སོགས་དང། རྒྱལ་བའི་སྐུ་ལ་ཉོན་མོངས་མི་མངའ་ཡང། །ཞེས་སོགས་ཚིགས་བཅད་གསུམ་དང། ཁྱེད་སྐུ་རང་བཞིན་ཡོངས་ངག་པས། །ཞེས་སོགས་དང། དེ་བཞིན་གཤེགས་དང་ཞེས་
སོགས་དང། །དེ་ནས་ཕྱིན་དྲུག་གཾ་ཚིགས་བཅད་རྒྱས་བསྡུས་གང་རུང་དང། །འདི་ནི་ཁྲུས་མཆོག་དཔལ་དང་ལྡན། །ཞེས་སོགས་དང། ཨོཾ་སརྦ་ཏ་ཐའ་ག་ཏ་ནས། །ཀཱ་ཡ་བི་ཤོ་དྷ་ན་ཡེ་སཱ་ཧཱ། ཞེས་ཁྲུས་གསོལ་དང་སྐུ་ཕྱིས་ཕྱག་ལེན་ལྟར་བྱའོ། །
སྟོང་གསུམ་ཀུན་ཏུ་དྲིང་ད་ལྡང་བ་ཡི། །ཞེས་སོགས་ཀྱིས་དྲིས་བྱུག། །སྲབ་འཇམ་ཡང་བ་ལྷ་ཡི་གསོ། །ཞེས་སོགས་དང། །སྣ་ཚོགས་དབང་པོའི་གཞུ་ལྟར་རབ་བཀྲ་ཞིང། །ཞེས་སོགས་དང། རྒྱལ་བ་མཚན་དཔེའི་རང་བཞིན་རྒྱན་
ལྡན་ཕྱིར། །ཞེས་སོགས་ཀྱིས་གོས་དང་རྒྱན་དབུལ། བདག་དང་འགྲོ་ལ་ཐུགས་པ་རྩེའི་ཕྱིར། །ཞེས་སོགས་ཀྱིས་བཞུགས་སུ་གསོལ་ལོ། །སངས་རྒྱས་ཐམས་ཅད་འདུས་པའི་སྐུ། །ཞེས་སོགས་དང། མགོན་པོ་ཐུགས་རྗེ་ཆེ་ལྡན་
བ། །ཞེས་སོགས་ཚིགས་བཅད་གསུམ་དང།། ལེགས་ཚོགས་རྒྱ་མཚོའི་དཔལ་ལས་ལེགས་འཁྲུངས་ཤིང། །བསྡུ་བཞིའི་བང་རིམ་རྣམས་ཀྱིས་ཀུན་ནས་མཛེས། སྐལ་ལྡན་གསེར་རིའི་དབུས་ན་རབ་བརྗིད་པ། །འོད་དཔག་མེད་པའི་
ལྷུན་པོ་དེ་ལ་འདུད། །རིང་ནས་སྨོན་པའི་རབ་འབྱམས་བཞེད་པའི་དོན། །ཇི་བཞིན་ཡོངས་སུ་རྫོགས་པ་ངག་པའི་ཞིང། །གང་གི་མིང་ནི་བདེ་བ་ཅན་ཞེས་པར། །མངོན་པར་བྱང་ཆུབ་ཁྱོད་ལ་ཕྱག་འཚལ་ལོ། །ཕྱོགས་བཅུའི་རྒྱལ་

[012A]༄༅། །བས་བསྟོད་པའི་ཕྲེང་བ་ཡིས། །ཡང་ཡང་བསྔགས་པའི་འགྲོ་བའི་སྐྱབས་ཀྱི་མཆོག་འདོད་དགུ་མ་ལུས་འབྱུང་བའི་གཏེར་ཆེན་པོ། །འོད་དཔག་མེད་པའི་ཞབས་ལ་ཕྱག་འཚལ་ལོ། །ཐབས་ལ་མཁས་
པའི་ཚད་མེད་ཐུགས་རྗེ་ཅན། །གཅིག་ཏུ་བསྡུས་པ་འཕགས་མཆོག་ཐུགས་རྗེའི་ལྷ། །འགྲོ་བའི་གཉེན་གཅིག་རྗེ་བཙུན་སྤྱན་རས་གཟིགས། །།ཐུགས་རྗེ་ཆེན་པོ་ཁྱོད་ལ་ཕྱག་འཚལ་ལོ། །ཨིནྟྲ་ནཱི་ལའི་རི་བོ་བཞིན་དུ་
འབར། །རིན་ཆེན་ལྷུན་པོ་ལྟ་བུར་རབ་ཏུ་བརྗིད། །འཇིག་དུས་མེ་ཡི་དཔུང་བཞིན་འོད་འཕྲོ་བ། །མཐུ་སྟོབས་བདག་པོ་ཁྱོད་ལ་ཕྱག་འཚལ་ལོ། །ཐབས་ཤེས་མཆོག་དང་གཟུངས་སྤོབས་ཏིང་ངེ་འཛིན། །།
མངོན་ཤེས་རྫུ་འཕྲུལ་ལ་སོགས་མཐའ་ཡས་ཤིང། །དཔག་ཚད་བྱེ་བ་བརྒྱ་སྟོང་འོད་མངའ་བའི། །དཔག་ཡས་བྱང་སེམས་འཁོར་ལ་ཕྱག་འཚལ་ལོ། །བྱེ་བ་ཁྲག་ཁྲིག་བརྒྱ་སྟོང་དགྲ་བཅོམ་པས། །ལོ་གྲངས་བྱེ་བ་ཁྲག་ཁྲིག་
བརྒྱ་སྟོང་དུ། །ལས་གཞན་མེད་པར་བརྩིས་ཀྱང་མི་ཆོད་པའི། །གྲངས་ཡས་ཉན་ཐོས་འཁོར་ལ་ཕྱག་འཚལ་ལོ། །ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །ཞེས་པ་ནས། །བདེ་བར་གཤེགས་པ་ཐམས་བདག་གིས་བསྟོད་
ཅེས་ཕྱག་བྱ། །དག་ཅིང་དྲི་མེད་ཡིད་འོད་པའི། །སྔགས་ཀྱི་ཡོན་ཆབ་མཆོག་འདི་དག། །བདག་གིས་དད་པས་འབུལ་ལགས་ཀྱིས། །བཞེས་ནས་བདག་ལ་བཀའ་དྲིན་སྩོལ། །ཨོཾ་ཨཱ་ཧྲཱ ་པྲ་ཝ་ར་སད་ག་རཾ་ཨརྒྷཾ་བྲ་ཏཱཾ་

[012B] །དེ་བཞིན་དུ་ཞབས་བསིལ། ཞལ་བསིལ། བསང་གཏོར་དང། །པཱ་དཡི། ཨཱཉྩ་མ་ཎཾ། པྲོཥྵ་ཎཾ་ཞེས་སྦྱར་ནས་ཆུ་བཞི་ཕྱག་ལེན་ལྟར་དབུལ། །ཕུལ་བྱུང་གཟུགས་མཛེས་ཡིད་འཕྲོག་རྒྱན་གྱིས་སྦུད། །ལང་ཚོ་རབ་རྒྱས་
གླུ་དང་གར་ལ་མཁས། །དབང་པོ་དྲུག་ལ་རྨད་བྱུང་བདེ་བ་སྟེར། །ཀུན་གྱི་དགའ་བསྐྱེད་མཆོད་པའི་ལྷ་མོ་ནི། །མཛེས་པའི་མེ་ཏོག་སྣ་ཚོགས་སྐོན་བུ་ཐོགས། །རབ་འབྱམས་མཆོད་པའི་སྦྲིན་གྱིས་བདག་མཆོད་ན། །འཁོར་དང་བཅས་པཱི་
བཅོམ་ལྡན་འོད་དཔག་མེད། །དགྱེས་བཞིན་བཞེས་ཏེ་མཆོག་རྣམས་སྩལ་དུ་གསོལ། །ཨོཾ་བཛྲ་པུཥྤེ་པྲ་ཏཱིཙྪ་ཨཱ་ཧཱུཾ། །མཛེས་པའི་མེ་ཏོག་ཅེས་པའི་ཚིག་རྐང་གཅིག་གི་གནས་སུ། །ཡིད་འོང་དྲི་ཞིམ་བདུག་པས་ཕྱོགས་ཀུན་འགེངས། །
རིན་ཆེན་འོད་འབར་སྒྲོན་མེས་ཕྱོགས་ཀུན་གསལ། །བཟང་པོའི་དྲིང་ངད་ལྡང་བས་སྟོང་གསུམ་ཁྱབ། །རོ་བརྒྱ་ལྡན་པའི་ཞལ་ཟས་སྣ་ཚོགས་ཐོགས། །རྣར་སྙན་རོལ་མོའི་སྦྲ་ཡིས་ཕྱོགས་ཀུན་ཁྱབ། །ཅེས་དང། །པུཥྤེའི་གནས་སུ། །
དྷཱུ་བེ། །དའི་བ། །གནྡྷེ། །ནཻ་ཝི་དཡེ། ཤཔྟ་ཞེས་སྦྱར་ནས་ཉེར་སྤྱོད་རོལ་མོ་དང་བཅས་པ་དབུལ། །དེ་བཞིན་དུ། །སྟོང་གསུམ་གཟུགས་བརྙན་འཕོས་པའི་མེ་ལོང་འཛིན། །ཡིད་དང་རྣ་དབང་འཕྲོག་པའི་བི་ཝང་འཛིན། །ཡིད་འོང་དྲི་
བསུང་སྦྲོ་བའི་དུང་ཆོས་འཛིན། །རོ་བརྒྱ་ལྡན་པའི་བདུང་རྩེའི་ཟས་སྣོད་འཛིན། །རེག་ན་བདེ་བ་སྟེར་བའི་ན་བཟའ་འཛིན། །ཞེས་དང། རཱུ་བ། ཤབྟ། །གྷ་དཧེ། རས། པརྵ་ཞེས་སྦྱར་ནས་འདོད་ཡོན་ལྔ་དབུལ། །འཛམ་བུ།།

[013A]༄༅། །ཆུ་བོའི་གསེར་ལས་ལེགས་བྱས་ཤིང། །རྩིབས་སྟོད་ལྡན་པའི་དཔག་ཚད་ལྔ་བརྒྱབ། །ཉི་མ་གཉིས་པ་ལྟ་བུར་མཁར་འཕགས་ཏེ། །དཔག་ཚང་འབུམ་ལམ་ཉི་མ་གཅིག་གིས་གཅོད། །དེའི་མཐུས་ནམ་
མཁའི་ལམ་ལས་དབུང་ཚོགས་བཞི། །གླིང་བཞི་ལྷ་གནས་དང་པོར་བགྲོད་བྱེད་པའི། །འཁོར་ལོ་རིན་ཆེན་ཕུལ་བས་འགྲོ་བ་ཀུན། །ཆོས་ཀྱི་སྲིད་ལ་དབང་བསྒྱུར་ཐོབ་པར་ཤོག། །ཨོཾ་བཛྲ་ཙཀྲ་རཏྣ་པྲ་ཏཱི་ཙྪ་ཧཱུཾ་སཱ་ཧཱ། རིན་ཆེན་
བཻཌཱུ་རྱའི་ཟུར་བརྒྱད་ལས། །སྤྲོས་པའི་འོད་ཀྱིས་དཔག་ཚད་བརྒྱ་ཡི་བར། །མཚན་མོའང་ཉིན་མོ་བཞིན་དུ་སྣང་བྱེད་ཅིང། །ཚ་བས་གདུངས་ཚེ་འོད་ཀྱིས་བསིལ་བ་སྟེར། །དེར་ནཾ་དུས་མིན་འཆི་དང་ནད་རྣམས་སེལ། །ཡིད་ལ་གང་
བསམས་ཕལ་ཆེར་འབྱུང་འགྱུར་བའི། །ནོར་བུ་རིན་ཆེན་ཕུལ་བས་འགྲོ་ཀུན་གྱི། །ཆོས་ལྡན་རེ་བ་ཡིད་བཞིན་འགྲུབ་པར་ཤོག་མ་ཎི་རཏྣ། །ཡིད་འོད་ལྟན་སྡུག་པའི་བུད་མེད་ནི། །ལུས་དང་ཁ་ནས་དྲི་ཞིམ་རབ་ཏུ་འབྱུང། །
གང་གིས་རེག་ལ་བདེ་བ་མཆོག་སྟེར་ཞིང། །གླིང་དེར་བཀྲེས་སྐོམ་མྱ་ངན་སེལ་བར་བྱེད། །བུད་མེད་སྐྱོན་ལྔ་སྤངས་ཤིང་ཡོན་ཏན་ནི། །རྣམ་པ་བརྒྱད་དང་རབ་ཏུ་ལྡན་གྱུར་པའི། །བཙུན་མོ་རིན་ཆེམ་ཕུལ་བས་འགྲོ་བ་ཀུན། །ཟག་
མེད་བདེ་བ་ཆེ་ལ་སྦྱོད་པར་ཤོག། །ཤྲི་རཏྣ། །གཞན་ལ་མི་འཚེ་ཆོས་མ་ཡིན་པ་སྤངས། །ཡང་དག་ཐ་སྙད་ལས་ལ་སྐྱོབ་མེད། །ས་ཡི་བདག་པོའི་ཡིད་ལ་བསམས་པ་རྣམས། །མ་སྨྲས་པར་ཡང་ཤེས་ནས་སྒྲུབ་པར་བྱེད་

[013B] །བྱ་བ་ཀུན་ལ་རབ་ཏུ་མཁས་གྱུར་པའི། །བློན་པོ་རིན་ཆེན་ཕུལ་བས་འགྲོ་བ་ཀུན། །རྒྱལ་བའི་དགོངས་པ་ཇི་བཞིན་སྐོར་བར་ཤོག་པ་རི་ཎ་ཡ་ག་རཏྣ། ཡན་ལག་བདུན་ལྡན་གངས་ཀྱི་རི་བོ་འདྲ་
རང་བཞིན་གླང་པོ་སྟོང་གི་སྟོབས་དང་ལྡན། །ཉི་མ་གཅིག་གིས་འཛམ་གླིང་ལན་གསུམ་འཁོར། །ཅད་ཤེས་སྐུད་པ་ཡིས་ཀྱང་དཀྲི་བར་ནུས། །གཞན་ལ་མི་གནོད་མི་འཁྲུག་དལ་གྱིས་འགྲོ། །ཕ་རོལ་སྡེ་ལས་རྒྱལ་བར་བྱེད་པ་ཡི། །གླང་པོ་
རིན་ཆེན་ཕུལ་བས་འགྲོ་བ་ཀུན། །ཐེག་པ་མཆོག་གི་བཞོན་པས་བགྲོད་པར་ཤོག། །ག་ཛ་རཏྣ། །མེ་ཏོག་ཀུ་མུ་ད་བཞིན་རབ་ཏུ་དཀར། །ལྷ་ཡི་གཙུག་རྒྱན་ནོར་བུ་སོགས་ཀྱིས་བརྒྱན། །མདོག་དང་དབྱིབས་དང་བོངས་ཚོད་ཕུན་སུམ་ཚོགས་
བསྒོ་ན་ཉིན་གཅིག་འཛམ་གླིང་ལན་གསུམ་འཁོར། །ལུས་ལ་ནད་མེད་གཟི་བརྗིད་ཆེན་པོ་ཅན། །ཡོངས་སུ་ངལ་བ་མེད་པཱི་བཞོན་པ་ནི། །རྟ་མཆོག་རིན་ཆེན་ཕུལ་བས་འགྲོ་བ་ཀུན། །རྫུ་འཕྲུལ་མཆོག་གི་ཤུགས་དང་ལྡན་པར་ཤོག་
ཨ་ཤྭ་རཏྣ། །རྡོ་རྗེ་རིན་ཆེན་མཐོན་ཁ་མ་རྒད་དང། །གསེར་དང་དངུལ་དང་སྦུག་ལ་སོགས་པ་ནི། །ཟད་པ་མེད་པས་ས་ཕྱོགས་རབ་འགེངས་པ། །དེ་ཡི་འབྱོར་བ་ཤིན་ཏུ་བརྟན་པ་སྟེ། །གཡོ་དང་སྒྱུ་མེད་གཞན་ལག་གནོད་པ་མེད།། །
སྐྱེ་བོ་ཐམས་ཅད་རབ་ཏུ་དགའ་འགྱུར་བའི། །ཁྱིམ་བདག་རིན་ཆེན་ཕུལ་བས་འགྲོ་བ་ཀུན། །གསུང་རབ་རིན་ཆེན་མཛོད་ཀུན་འཛིན་པར་ཤོག། །ཀྲི་ཏ་བ་ཏི་རཏྣ་ཞེས་སྦྱར་ཏེ་རྒྱལ་སྲིད་སྣ་བདུན་ཕུལ་ནས། །རྒྱལ་སྲིད་རིན་བོ་ཆེ་

[014A]༄༅། །སྣ་བདུན་ཕུལ་བའི་དགེ་བའི་རྩ་བ་ལ་བརྟེན་ནས་སྦྱིན་བའི་བདག་པོ་རྣམས་བླ་ན་མེད་པའི་ཆོས་ཀྱི་རྒྱལ་སྲིད་ལ་མངའ་བསྒྱུར་བའི་ཆོས་ཀྱི་རྒྱལ་པོ་ཆེན་པོར་གྱུར་ཅིག་རིན་ཆེན་གདུགས་དང་གསེར་ཉ་དང་
གཏེར་ཆེན་བུམ་པ་པདྨ་བཟང། །དུང་དཀར་གཡས་འཁྱིལ་དཔལ་བེའུ། །མཆོག་གི་རྒྱལ་མཚན་འཁོར་ལོ་སོགས། །དངོས་གྲུབ་རྣམ་གཉིས་སྩོལ་བའི་ཕྱིར། །བླ་མ་ལྷར་བཅས་བཞེས་སུ་གསོལ། །ཨོཾ་བཛྲ་ཨ་ཥྚ་མཾ་ག་ལ་
པྲ་ཏཱི་ཙྪ་ཧཱུཾ་སཱ་ཧཱ། བཀྲ་ཤིས་པའི་རྟགས་བརྒྱད་ཕུལ་བའི་དགེ་བའི་རྩ་བ་ལ་བརྟེན་ནས་སྦྱིན་པའི་བདག་པོ་རྣམས་ལ་ཕྱོགས་དང་དུས་དང་གནས་སྐབས་ཐམས་ཅད་དུ་བཀྲ་ཤིས་དང་བདེ་ལེགས་ཀྱི་དགེ་མཚན་རྒྱ་ཆེན་པོ་རྒྱུན་མི་འཆད་དུ་
འབྱུང་བར་གྱུར་ཅིག། །རིན་ཆེན་མཛེས་པའི་བཀྲ་ཤིས་བུམ་པ་འདི། །ཞེས་སོགས་དང། །བཛྲ་ཀ་ལ་ཤ། ཞེས་སྦྱར་བས་གང་བུམ་དང། རྔ་བོ་ཆེ་རྣམས་ཕུལ་བའི་དགེ་བ་ཡིས། །སེམས་ཅན་ཐམས་ཅད་ཚངས་པའི་
དབྱངས་དང་ལྡན། །སངས་རྒྱས་བྱང་ཆུབ་དམ་པ་མཆོག་རེག་ཤོག་ཆོས་ཀྱི་འཁོར་ལོ་དགེ་བ་བསྐོར་གྱུར་ཅིག། །བསྐལ་བ་བསམ་གྱིས་མི་ཁྱབ་བཞུགས་པར་ཤོག་འགྲོ་ལ་ཕན་ཕྱིར་ཆོས་ཀྱང་སྟོན་གྱུར་ཅིག་ཉོན་
མོངས་འཇོམས་འགྱུར་སྡུག་བསྔལ་སེལ་བར་ཤོག། །འདོད་ཆགས་ཞེ་སྡང་གཏི་མུག་ཞི་གྱུར་ཅིག་བཛྲ་མྲི་ཏཾ་ག། ཞེས་སྦྱར་བས་རྔ་བོ་ཆེ་ཕུལ་ཏེ། །རྔ་ཕུལ་བའི་དགེ་བ་ལ་བརྟེན་ནས་སྦྱིན་པའི་བདག་བོ་རྣམས་ཆོས་ཀྱི་

[014B]དཀར་མཛོས་འཁྱིལ་ལེགས་དར་གྱི་ཅོད་པན་ཅན། །གདངས་སྙན་སྐད་ཀྱི་ང་རོས་ཕྱོགས་ཀུན་འགེངས། །གཡས་འཁྱིལ་དུང་གིས་ནམ་མཁའ་བཀང་སྟེ་འབུལ། །འགྲོ་བས་ཚངས་
དབྱངས་མཆོག་ནི་ཐོབ་པར་ཤོག། །བཛྲ་ཤཾ་ཁ། །ཞེས་སྦྱར་བས་དུང་ཕུལ་ཏེ། །དུང་ཕུལ་བའི་དགེ་བ་ལ་བརྟེན་ནས་སྦྱིན་པའི་བདག་བོ་རྣམས་ཆོས་ཀྱི་དུང་རྒྱུན་མི་འཆད་དུ་འབུད་བར་གྱུར་ཅིག་དྲི་མེད་གསེར་གྱི་རྩིབས་སྟོང་འོད་
འབར་བ། །རིན་ཆེན་ཨིནྡྲ་ནཱི་ལའི་ཏོག་གིས་མཛེས། །སྣ་ཚོགས་ཕྲ་བཀོད་མུ་ཏིག་ཆུན་འཕྱང་གིས། །ཁོར་ཡུག་བརྒྱན་པའི་གདུགས་ཀྱིས་མཆོད་པར་བྱ། །བཛྲ་ཙྪ་ཏྲཾ་ག་ཞེས་སྦྱར་བས་གདུགས་ཕུལ་ཏེ། གདུགས་ཕུལ་བའི་
དགེ་བའི་རྩ་བ་ལ་བརྟེན་ནས་སྦྱིན་པའི་བདག་པོ་རྣམས་བླ་ན་མེད་པའི་ཆོས་ཀྱི་རྒྱལ་པོ་ཆེན་པོར་གྱུར་ཅིག་དང་ཞིང་ལྡེམ་པའི་རིན་ཆེན་ཡུ་བ་ནི། །ཟླ་ཕྱེད་རྡོ་རྗེ་རིན་ཆེན་རྩེ་མོ་ཅན། །དར་ལྕེ་གསུམ་པ་རླུང་གིས་བསྐྱོད་བ་ན། །སིལ་
སིལ་འཁྲོལ་བའི་དྲིལ་ཆུང་སྒྲ་སྒྲོགས་ཤིང། །སུམ་ཕུགས་འཁྱོག་གི་འགྱིང་དང་རབ་ཏུ་ལྡན་མཛེས་པའི་སྲོག་ཆགས་མཚན་མ་ཡོད་མེད་ཀྱི་མི་མཐུན་ཕྱོགས་ལས་རྒྱལ་བའི་རྒྱལ་མཚན་དང། །རབ་མཛེས་བ་དན་རྣམས་ཀྱིས་
མཆོད་པར་བྱ། །བཛྲ་ཀེ་ཏུ་བ་ཏཾ་བ། །ཞེས་སྦྱར་བས་རྒྱལ་མཚན་དང་བ་དན་ཕུལ་ཏེ། །རྒྱལ་མཚན་དང་བ་དན་ཕུལ་བའི་དགེ་བའི་རྩ་བ་ལ་བརྟེན་ནས། སྦྱིན་པའི་བདག་པོ་རྣམས་མི་མཐུན་པའི་ཕྱོགས་ཐམས་ཅད་ལས་རྒྱལ་བའི་ཆོས་ཀྱི་རྒྱ་པ་

[015A]༄༅། །མཚན་དང་སྙན་པའི་བདན་ཕྱོགས་བཅུར་བསྒྲེང་བར་གྱུར་ཅིག་ནམ་མཁའི་རྒྱན་གྱུར་རིན་ཐང་མེད་པའི་གོས། །སྣ་ཚོགས་དར་གྱི་ཤམ་བུ་གཡོ་བ་ཅན། །ཙན་དན་སྤྲུལ་གྱི་སྙིང་པོའི་དྲིས་བསྒོས་པ། །རབ་འབྱམས་
བླ་རེའི་སྦྲིན་གྱིས་མཆོད་པར་བྱ། །ཨོཾ་བཛྲ་བི་ཏོན་པྲ་ཏཱི་ཙྪ་ཧཱུཾ་སཱ་ཧཱ། ཞེས་བླ་རེ་དབུལ་བར་བྱའོ། །མཆོད་པ་འདི་དག་སོ་སོའི་ཕྱག་རྒྱ་དང་བཅས་པ་འབུལ་ན་ལེགས་བས། རྗེ་བདག་ཉིད་ཆེན་པོས་བླ་མེད་རྒྱུད་ཀྱི་དགོངས་དོན་ལྟར་བདེ་
མཆོག་གི་མཆོད་ཕྲེང་དུ་གསལ་བར་གསུངས་འདུག་བ་ལས་ཤེས་པར་བྱས་ནས་ལག་ལེན་དུ་བྱེད་དགོས་སོ། །ཕུན་ཚོགས་གཟི་འོད་ཕྱོགས་བཅུར་རབ་ཏུ་འཕྲོ། །བཀྲ་ཤིས་དཔལ་གྱིས་ཀུན་ནས་ལྷམ་མེ་བ། །རིན་ཆེན་སེལ་སྦྲམ་གྱི་དབུ་རྒྱན་
འདི། །འོད་དཔག་མེད་པའི་དབུ་ལ་ཕུལ་བ་ཡིས། །བསྟན་པ་རིན་ཆེན་ཕྱོགས་བཅུར་དར་བ་དང། །འཇིག་རྟེན་བདེ་ལེགས་ཆེན་པོས་ཁྱབ་པ་དང། །ལྷར་བཅས་འགྲོ་བའི་གཙུག་གི་རྒྱན་གྱུར་བའི། །སྟོབས་བཅུ་མངའ་བའི་གོ་འཕང་ཐོབ་པར་
ཤོག་ཕུན་སུམ་ཚོགས་པའི་གཟི་བརྗིད་ཀྱི་འོད་ཟེར་ཕྱོགས་ཐམས་ཅད་དུ་རབ་ཏུ་འཕྲོ་ཞིང་བཀྲ་ཤིས་པའི་དཔལ་གྱིས་ཀུན་ནས་ལྟམ་མེར་གྱུར་པ་རིན་པོ་ཆེ་ས་ལེ་སྦྲམ་ལས་བསྒྲུབས་པའི་དེ་བཞིན་གཤེགས་པ་རིགས་ལྔའི་དབུ་རྒྱན་དབང་
བོའི་དར་དབྱངས་དང་བཅས་པ་རིན་པོ་ཆེ་སྣ་ཚོགས་པའི་ཕྲ་བཀོད་པས་མཛེས་པར་བྱས་པ་འདི་བཅོམ་ལྡན་འདས་མགོན་པོ་འོད་དཔག་ཏུ་མེད་པའི་དབུལ་ཕུལ་བའི་དགེ་བའི་རྩ་བ་ལ་བརྟེན་ནས་མདོ་སྔགས་ཀྱིས་བསྡུས་པའི་བསྟན་པ་

[015B]འཇིག་རྟེན་གྱི་ཁམས་ཐམས་ཅད་དུ་འང་བཀྲ་ཤིས་དང་དགེ་མཚན་རྒྱ་ཆེན་པོ་རྒྱུན་མི་འཆད་དུ་འབྱུང་བར་གྱུར་ཅིག་དེ་ལྟར་
བསྒྲུབས་པའི་སྦྱིན་པའི་བདག་པོ་རྣམས་ཀྱང་ལྷ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ཅོད་པན་གྱི་སྟེང་ན་གང་གི་ཞབས་གྱི་པདྨོ་རྣམ་པར་མཛེས་པའི་སངས་རྒྱས་བཅོམ་ལྡན་འདས་རྣམས་ཇི་འདྲ་བ་དེ་
བཞིན་དུ་གྱུར་ཅིག་འདིར་ནི་བསོད་ནམས་ཞིང་གི་དམ་བ་ཁྱོད། །མཉེས་པར་བགྱིད་སླད་ལྷག་བསམ་དག་པ་ཡིས། །དགེ་སྦྱོང་རྣམས་ལ་འདྲེན་པས་བསྔགས་པ་ཡི། །ཆོས་གོས་གསུམ་དང་བསིལ་བྱེད་དྲང་སྲོང་སྣོད། །རུང་བ་
ཚད་དང་ལྡན་པ་འདི་དག་ཀྱང། །ཞེན་མེད་མ་ཆགས་བློ་ཡིས་དབུལ་བར་བགྱི། །དྲི་མེད་མཚན་ལ་སྒྲིབས་བ་མི་མངའ་ཡང། །དད་པས་དུར་སྨྲིག་རྒྱལ་མཚན་ཕུལ་བ་ཡིས། །ནམ་མཁའི་མཐའ་དང་མཉམ་པའི་འགྲོ་བ་རྣམས།།
སངས་རྒྱས་བརྟུལ་ཞུགས་མཆོག་ལ་སྦྱོད་བར་ཤོག་ཅེས་དབུ་རྒྱན་དང་ཆོས་གོས་རྣམ་གསུམ་དང་ལྷུང་བཟེད་མཁར་བསིལ་སོགས་ཀྱང་དབུལ་བར་བྱའོ། །མཆོད་བ་འདི་དག་གི་ཚོ་གཅིག་བུ་ཡིན་ན་རང་དང། ཚོགས་པ་ལྟ་བུའི་ཚེ་རབ་
གདོང་རྐང་ལག་ལེགས་པར་ཁྲུས་ཤིང། གོས་གསར་བ་དང་ཞྭ་སེར་ཨྒྱོ་ན་བའི་གྲྭ་བ་གཅིག་གིས། གོང་དུ་བཤད་པའི་མཆོད་རྫས་དངོས་དང་བཅོས་མ་ཅི་རིགས་གྱེན་དུ་འདེགས་ཏེ་ཕུལ་ན་བློ་དམན་བ་རྣམས་ལ་འཆར་བདེ་བས་དང་པ་སྐྱེ་བ་ལ་

[016A]༄༅། །ཁྱད་ཆེ་ཞིང། ཁྱད་པར་དུ་ཁྲུ་གང་ལ་སོགས་པའི་ཚད་དང་ལྡན་པའི་སྣ་ཚོགས་པདྨ་དངོས་དང་བཅོས་མ་གང་ཡང་རུང་བ་ཞིག་གྱེན་དུ་འདེགས་ནས། ཇི་ལྟར་སྔོན་གྱི་སངས་རྒྱས་ལ། །འདམ་གྱི་སྐྱོན་གྱིས་མ་
གོས་པའི། །པདྨ་དཀར་པོ་འབུལ་བ་ལྟར། །དེ་བཞིན་བདག་གིས་དངུལ་བར་བགྱི། །བདེ་ལྡན་ཞིང་གི་མགོན་པོ་བཅོམ་ལྡན་འདས་འོད་དཔག་ཏུ་མེད་པའི་ཞབས་ཟུང་གསེར་གྱི་འཁོར་ལོ་རྩིབས་སྟོང་ལྡན་ཞིང་འོད་ཟེར་འཕྲོ་བའི་དྲུང་དུ། རིན་བོ་ཆེ་
སྣ་ཚོགས་ལས་གྲུབ་པའི་པདྨ་དཀར་པོ་ཕུལ་བའི་དགེ་བའི་ཙ་བ་ལ་བརྟེན་ནས་བདག་སོགས་སེམས་ཅན་ཐམས་ཅད་འདི་ནས་ཤི་འཕོས་མ་ཐག་ཏུ་ནུབ་ཕྱོགས་བདེ་བ་ཅན་གྱི་ཞིང་དུ་རྒྱལ་བ་འོད་དཔག་ཏུ་མེད་པའི་སྤྱན་སྔར་རིན་བོ་ཆེ་སྣ་ཚོགས་ལས་གྲུབ་བའི་
པདྨའི་སྙིང་པོ་ལས་བརྫུས་ཏེ་སྐྱེ་བ་ལེན་བར་གྱུར་ཅིག་ཅེས་སྣ་ཚོགས་པདྨ་ཕུལ་ན་རྟེན་འབྲེལ་གྱི་གནད་ཁྱད་པར་ཅན་ཡོད་དོ། །དེ་ནས། མེ་ཏོག་དམ་བ་ཕྲེང་བ་དམ་བ་དང། །ཞེས་བ་ནས། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། །
ཞེས་དང། མཎྜལ་ཚོམ་བུ་ཉེར་གསུམ་ལན་གཅིག་དང། ས་གཞི་སྦོས་བྱུག་མས་གྲངས་བསགས་ཏེ་དབུལ། སྟུང་བཤགས་དང་སྦྱི་བཤགས་ལན་གསུམ་དང། འདོད་ཆགས་ཞེ་སྡང་ཞེས་སོགས་ཀྱིས་སྔར་བྱས་ཀྱི་སྡིག་བ་ལ་འགྱོད་སེམས་དང་
ཕྱིན་ཆད་མི་བྱེད་བའི་སྡོམ་སེམས་དང་ལྡན་བས་བཤགས་སྔོམ་ལ་འབད་བར་བྱ། དེ་ནས། ཕྱོགས་བཅུའི་རྒྱལ་བ་ཞེས་སོགས་ཀྱིས་ཡན་ལག་ལྷག་མ་རྣམས་བྱ་ཞིང། སླར་ཡང་མཎྜལ་རྒྱས་བར་དབུལ་བར་བྱའོ། ཡན་ལག་བདུན་པ་

[016B] ལམ་རིམ་ལས། ཚིག་དེ་དག་གི་དོན་གོ་བར་བྱས་ལ་ཡིད་གཞན་དུ་མ་ཡེངས་པར་དལ་བུས་ཇི་སྐད་
བསྟན་བ་བཞིན་བྱས་ན་བསོད་ནམས་ཀྱི་ཕུང་པོ་དཔག་ཏུ་མེད་པ་འཛིན་ནོ། །ཞེས་དང། སྤྱོད་འཇུག་ལས། བཟླས་བརྗོད་དང་ནི་དཀའ་ཐུབ་སོགས། །ཡུན་རིང་དུས་སུ་སྦྱང་བྱས་ཀྱང། །སེམས་གཞན་གཡེངས་བས་བྱས་བ་ནི། །དེ་ཉིད་རིག་པས་དོན་
མེད་གསུངས། །ཞེས་དང། སེམས་གསལ་གཅིག་བསྐྱེད་འབྲས་བུ་ཡང། །ཚངས་ལ་སོགས་བ་ཡིན་པ་ལྟར། །ལུས་ངག་བྱས་བའི་འབྲས་བུ་ནི། །སྦྱོད་པ་ཞན་བས་དེ་ལྟ་མིན། །ཞེས་ཡིད་གཞན་དུ་ཡེངས་པའི་དགེ་སྦྱོར་ཐམས་ཅད་འབྲས་བུ་
ཆུང་བ་དང། ལུས་ངག་གཉིས་ལས་སེམས་སྟོབས་ཆེ་བར་གསུངས་བའི་ཕྱིར་རོ། །དེས་ན་སྙིང་ཐག་བ་ནས་བདེ་བ་ཅན་དུ་སྐྱེ་བར་འདོད་ན། མཁས་པའི་དབང་པོ་རྗེ་གུང་ཐང་བས། ཉེས་སྦྱོད་ཆུ་བོ་ཐུར་དུ་རྒྱུག་བཞིན་དུ། །བདེ་འགྲོའི་རི་རྩེར་ཕྱིན་འདོད་
ཡི་རེ་མུག་བདེ་འགྲོར་མ་ཟང་བདེ་བ་ཅན་འདོད་ཀྱང། །དམྱལ་བའི་གཏིང་ཇོ་བྱེད་པ་ཡི་རེ་མུག་ཅེས་གདམས་བ་ལྟར། རྒྱུ་མ་བསགས་བར་འབྲས་བུ་འབྱུང་བར་རེ་བ་དང། བླང་དོར་གོ་ལོག་ཏུ་སྦྱད་བས་མི་ཆོག་པར་མི་དགེ་བའི་ལས་སྔར་བསགས་
རྣམས་སྟོབས་བཞིས་བདག་ངེས་སུ་སྦྱོང་བ་དང། གསར་དུ་འཇུག་བའི་སྒོ་རྣམས་འཕྲོ་ཆོད་ངེས་སུ་སྡོམ་བ་དང། དགེ་བའི་ཆོས་སྔར་བྱས་རྣམས་ཡི་རངས་དང་སྨོན་ལམ་རླབས་བོ་ཆེ་རྒྱ་ཆེར་སྤེལ་བ་དང། སྔར་མ་སྐྱེས་པ་ནས་ཕྱོགས་རེས་ཙམ་གྱིས་ཆོག་ཤེས་

[017A]༄༅། །མི་བྱ་བར་སྒོ་སྣ་ཚོགས་ནས་དཔག་ཏུ་མེད་པ་བསྐྱེད་དགོས་པ་ཡིན་ལ། །དེ་དག་ཀྱང་བྱང་ཆུབ་ཀྱི་སེམས་དངོས་སམ་བཅོས་མ་དང་འཁོར་གསུམ་བདེན་པར་མི་དམིགས་པར་མོས་པ་ཚུན་ཆད་ཀྱིས་ཟིན་པར་བྱས་ནས་བྱེད་པ་གནད་དུ་ཆེ་བ་
ཡིན་ཏེ། །རྗེ་བདག་ཉིད་ཆེན་པོས། ལམ་མཆོག་བསྒྲུབ་ལ་མཚན་ཉིད་ཚང་བའི་རྟེན། །མ་རྙེད་བར་དུ་ས་ཆོད་མི་འོང་བས། །དེ་ཡི་མ་ཚང་མེད་པའི་རྒྱུ་ལ་བསླབ། །སྒོ་གསུམ་སྡིག་ལྟུང་དྲི་མས་སྤགས་པ་འདིས། །ལྷག་པར་ལས་སྒྲིབ་སྦྱོང་བ་
གནད་ཆེ་བས་རྒྱུན་དུ་སྟོབས་བཞི་ཚང་པར་བསྟེན་པར་གཅེས། །ཞེས་རྣམ་སྨིན་གྱི་ཡོན་ཏན་བརྒྱད་ལྡན་གྱི་མི་ལུས་ཙམ་ཐོབ་བ་ལའང་རྒྱུ་བརྒྱད་ཚང་བར་བསྒྲུབ་བ་དད་སྟོབས་བཞི་ཚང་བར་རྒྱུན་དུ་བསྟེན་དགོས་པར་གསུངས་ན། བདེ་བ་ཅན་གྱི་སྣོད་
བཅུད་ཀྱི་ཡོན་ཏན་མཐའ་ཡས་པ་ལོངས་སྤྱོད་པ་ལ་ལྟ་ཅི་སྨོས་བའི་ཕྱིར་དང། །དེ་ནི་འབྲས་བུ་རྒྱུའི་རྗེས་སུ་འགྲོ་ལྡོག་མ་འཁྲུལ་བར་གསུངས་པའི་མདོ་དད་སྡེ་བདུན་གྱི་རིགས་པ་དང། ཉེ་ཚེ་བ་ལ་ཉེ་ཚེ་དད། །མཐའ་དག་པ་ལ་མཐའ་དག་པའི།།
འབྲས་བུ་འགྲུབ་བར་གསུངས་པའི་ཕྱིར། །ཤེས་ལྡན་སུ་ཞིག་ཕྱོགས་རེས་ཙམ། །ཞེས་དང། བདེ་བ་ཅན་དུ་སྐྱེ་བ་ལ་དགེ་རྩ་སྒོ་དུ་མ་ནས་དཔག་ཏུ་མེད་པ་གསོག་དགོས་པར་གསུངས་པའི་ཞིང་བཀོད་ཀྱི་མདོ་དང། ཅི་འདྲ་བ་ཡི་ལས་
བྱས་པ། །འབྲས་བུ་དེ་འདྲ་འཐོབ་པར་འགྱུར། །ཞེས་སོགས་ལུང་དུ་མས་ཀྱང་སྒྲུབ་ཏུ་ཡོད་པའི་ཕྱིར་རོ། འོན་ཀྱང་དེ་ལྟར་རྒྱུ་ཚོགས་མཐའ་ཡས་བ་བསྒྲུབ་དགོས་ན་བདག་གིས་མི་ནུས་སྙམ་དུ་སེམས་ཞུམ་ནས་བརྩོན་པ་འདོད་བ་ནི་མཁས་

[017B] དེ་ལྟར་བ་དེ་བ་ཅན་དུ་སྐྱེ་བ་ལ་དགེ་རྩ་སྒོ་དུམ་ནས་དཔག་ཏུ་མེད་པ་གསོག་དགོས་པ་ཡིན་མོད་ཀྱང། སྤྱིར་ན་ལས་འཕེལ་ཆེ་ཞིང། ཁྱད་པར་དུ་དགེ་བའི་ལས་སྟོབས་ཆེ་བ་དང། སྔར་དྲངས་པ་ལྟར་ཡིད་གཞན་དུ་མི་ཡེངས་
པར་ཡན་ལག་བདུན་པ་གདུན་དུ་འགྲོ་ངེས་པ་ཞིག་ལན་གཅིག་བྱས་ཀྱང་བསོད་ནམས་ཀྱི་ཕུང་པོ་དཔག་ཏུ་མེད་པ་འཛིན་པར་གསུངས་པ་དང། ཕྱོགས་བཅུའི་སེམས་ཅན་གྱི་མིག་ཕྱུང་བ་ལ་བྱམས་པའི་སེམས་ཀྱིས་མིག་སླར་བསྐྱེད་བ་དང། སེམས་ཅན་
སྔ་མ་རྣམས་བརྩོན་ར་ནས་བཏོན་ཏེ་འཁོར་བསྒྱུར་རམ་ཚངས་པའི་བདེ་བ་ལ་བཀོད་པ་བས། ཐེག་ཆེན་ལ་མོས་པའི་བྱང་སེམས་ལ་དད་པས་ལྟ་བ་དང་དད་བས་ལྟ་འདོད་ཅིང་དེའི་བ་སྔགས་པ་བརྗོད་ན་བསོད་ནམས་ཆེས་གྲངས་མེད་པ་བསྐྱེད་པར་མདོ་ལས་
གསུངས་པས་མཚོན་པའི་དགེ་བའི་ལས་སྟོབས་ལྡན་རྣམས་ལ་བསམས་ན། བདག་གིས་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་རྣམས་དང། མཐར་ཐུག་གི་ཞིང་སངས་རྒྱས་དཀོན་མཆོག་རྣམས་དང། དེ་ལས་ཀྱང་ཕྱོགས་བཅུའི་སངས་རྒྱས་
ཐམས་ཅད་ལས་མཆོད་སོགས་ཀྱི་བསོད་ནམས་ལྷག་པར་གསུངས་པའི་རྩ་བའི་བླ་མ་རྣམས་ལ་ཉིན་རེ་བཞིན་དུ་ཕྱག་མཆོད་གསོལ་འདེབས་བྱར་ཡོད་པས། བདེ་བ་ཅན་དུ་སྐྱེ་བའི་རྒྱུ་ཚོགས་ནི་ཐང་གཅིག་ཙམ་དུ་ཡང་རྫོགས་པར་གསོག་ནུས་སྙམ་དུ་
སེམས་ཞུམ་བ་བསལ་ནས་དུས་རྒྱུན་དུ་སྔར་བཤད་བའི་རྒྱུ་བཞི་ལ་འབད་པར་བྱེད་པ་ནི་གནད་ཀྱི་དོན་པོ་ཡིན་ནོ། །དེ་ནས་རྗེ་བདག་ཉིད་ཆེན་བོས་མཛད་པའི་བསྟོད་པ་ཞིང་མཆོག་སྒོ་འབྱེད་སོགས་གང་ཤེས་ཀྱིས་བསྟོད་ཅིང། ཡོན་ཏན་གཞི་གྱུར་མས་

[018A]༄༅། །མདོ་སྔགས་ཀྱི་ལམ་ཡོངས་རྫོགས་ལ་ཤར་བསྒོམ་བྱའོ། །རྒྱུ་གསུམ་པ་བྱང་ཆུབ་ཏུ་སེམས་བསྐྱེད་པ་ལ། གནས་བརྒྱན་ཅིང་རྟེན་བཀྲམ་པ་སོགས་དང་དེའི་སྐབས་ཀྱི་ཡན་ལག་བདུན་བ་ནི་སྔར་བྱས་པ་དེས་ཆོག་ཅིང། ཕྱག་
འཚལ་ཏེ་ཡོན་དད་མཎྜལ་ཕུལ་བ་དང། གསོལ་བ་གདབ་པ་ནི་སློབ་དཔོན་མེད་པའི་ཆོ་ག་ལ་མི་དགོས་ལ། སྐྱབས་འགྲོ་ཐུན་མོང་མ་ཡིན་པ་བྱ་བ་ནི། པུས་མོ་བཙུགས་ཏེ་ཐལ་མོ་སྦྱར་ནས། བདག་མིང་འདི་ཞེས་བྱ་བ་དུས་འདི་ནས་བཟུང་ནས་ཇི་སྲིད་
བྱང་ཆུབ་སྙིང་བོ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ་བདག་མིང་འདི་ཞེས་བགྱི་བ་དུས་འདི་ནས་བཟུང་ནས་བྱང་ཆུབ་སྙིང་པོ་ལ་མཆིས་ཀྱི་བར་དུ་ཆོས་རྣམས་ཀྱི་མཆོག་ཞི་བ་འདོད་ཆགས་
དང་བྲལ་བའི་ཆོས་ལ་སྐྱབས་སུ་མཆིའོ་བདག་མིང་འདི་ཞེས་བགྱི་བ་དུས་འདི་ནས་བཟུང་ནས་ཇི་སྲིད་བྱང་ཆུབ་སྙིང་པོ་ལམ་མཆིས་ཀྱི་བར་དུ་ཚོགས་རྣམས་ཀྱི་མཆོག་འཕགས་པ་བྱང་ཆུབ་སེམས་དཔའ་ཕྱིར་མི་ལྡོག་པའི་དགེ་འདུན་རྣམས་ལ་སྐྱབས་སུ་
མཆིའོ། །ཞེས་ལན་གསུམ་བརྗོད་དོ། །ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །ཞེས་སོགས་དལ་བུས་བརྗོད་ཅིང་ཡན་ལག་བདུན་པ་གནད་དུ་འགྲོ་ངེས་པ་ཞིག་བྱ། བྱམས་སྙིང་རྗེའི་དམིགས་རྣམ་གསལ་བཏབ་སྟེ། སྨོན་སེམས་ཀྱི་བསླབ་བྱ་ལ་
སློབ་མི་ནུས་ན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པ་ཙམ་དང། དེ་ལ་སློབ་ནུས་པ་ཡིན་ན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་དུ་སེམས་བསྐྱེད་བ་དེ་བྱང་ཆུབ་མ་ཐོབ་བར་དུ་མི་གཏང་ངོ་སྙམ་པའི་

[018B] ཕྱོགས་བཅུ་རྣམས་ལ་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་སྐྱེ་བ་འདི་དང། སྐྱེ་བ་གཞན་དང་གཞན་དག་ཏུ་སྦྱིན་བའི་རང་བཞིན་
དང། ཚུལ་ཁྲིམས་ཀྱི་རང་བཞིན་དང། བསྒོམས་པའི་རང་བཞིན་གྱི་དགེ་བའི་ཙ་བ་བདག་གིས་བགྱིས་བ་དང། །བ་གྱིད་དུ་བསྩལ་པ་དང། བགྱི་དཔལ་རྗེས་སུ་ཡི་རང་བའི་དགེ་བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་བ་དགྲ་བཅོམ་བ་ཡང་དག་བར་
རྫོགས་པའི་སངས་རྒྱས་རྣམས་དང་ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ཆེན་བོ་རྣམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་བར་མཛད་བ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་ནས་
ཇི་སྲིད་བྱང་ཆུབ་སྙིང་བོ་ལ་མཆིས་ཀྱི་བར་དུ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཆེན་པོར་སེམས་བསྐྱེད་པར་བགྱིའོ། །སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། །མ་གྲོལ་བ་རྣམས་གྲོལ་བར་བགྱིའོ། །དབུགས་མ་ཕྱིན་བ་རྣམས་
དབུགས་དབྱུང་བར་བ་གྱིའོ། །ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བར་བགྱིའོ། །ཞེས་ལན་གསུམ་བརྗོད་ཅིང་སེམས་བསྐྱེད་བར་བྱའོ། །དེ་ལྟར་སེམས་བསྐྱེད་པ་ནི་ཕན་ཡོན་ཚད་མེད་པ་དང། གཟུགས་བརྙན་ཙམ་ལས་མ་
བྱུང་ཡང་དགེ་རྩ་སྒྲུབ་པ་ཐམས་ཅད་ལ་འདིས་རྒྱས་བཏབ་ཅིང་སྨོན་ལམ་གྱིས་ཁ་བསྒྱུར་ན་ཕན་ཡོན་དཔག་ཏུ་མེད་བ་འབྱུང་བར་རྗེ་བདག་ཉིད་ཆེན་པོས་གསུངས་པས་འདི་ལ་ནན་ཏན་བྱེད་དགོས་ཤིང། །སྐྱབས་འགྲོའི་བསླབ་བྱ་ཉི་ཤུ་དང་སྨོན་སེམས་ཀྱི་བསླབ་བྱ་བཅུ་

[019A]༄༅། །གཉིས་ལ་སློབ་ཚུལ་ནི་ལམ་རིམ་ཆེན་མོ་ལས་ཤེས་པར་བྱའོ། །རྒྱུ་བཞི་པ་བསགས་པའི་དགེ་བ་རྣམས་ཞིང་དེར་སྐྱེ་བའི་ཕྱིར་དུ་སྨོན་ལམ་འདེབས་བ་ནི། བདག་དང་གཞན་གྱི་དུས་གསུམ་དང་འབྲེལ་བའི་ཚོགས་གཉིས་ཀྱི་
རྒྱ་མཚོ་རྣམས་ཕྱོགས་གཅིག་ཏུ་བསྔོམས་པའི་མཐུལ་བརྟེན་ནས་བདག་འཆི་བའི་དུས་ཉེ་པར་གནས་བ་ན་འདྲེན་པ་འོད་དཔག་ཏུ་མེད་བ་སྲས་ཀྱི་ཐུ་པོ་གཉིས་ལ་སོགས་པའི་འཁོར་གྱིས་བསྐོར་བ་མངོན་སུམ་དུ་མཐོང་ཤིང། དེའི་ཚེ་རྒྱལ་བ་འཁོར་དང་བཅས་བ་ལ་
དམིགས་བའི་རབ་ཏུ་དང་པ་དྲག་པོ་སྐྱེས་ཏེ། གནང་གཅོད་ཀྱི་སྡུག་བསྔལ་མེད་བ་དང། དང་པ་ཡུལ་དང་བཅས་པ་མ་བརྗོད་པའི་དྲན་བས་ཤེ་འཕོས་མ་ཐག་ཏུ་རྒྱལ་པའི་སྲས་པོ་བརྒྱད་རྫུ་འཕྲུལ་གྱིས་ལྷགས་ནས་བདེ་བ་ཅན་དུ་འགྲོ་བའི་ལམ་ཇི་ལྟ་བ་བཞིན་དུ་
བསྟན་བ་ལ་བརྟེན་ནས་བདེ་བ་ཅན་གྱི་ཞིང་དུ་རིན་པོ་ཆེའི་པདྨ་ལས་ཐེག་པ་ཆེན་པོའི་རིགས་ཅན་དབང་པོ་རྣོན་པོ་ཤ་སྟག་ཏུ་སྐྱེ་བར་གྱུར་ཅིག་སྐྱེས་མ་ཐག་ཏུ་གཟུངས་དང་ཏིང་ངེ་འཛིན་དང། དམིགས་པ་མེད་པའི་བྱང་ཆུབ་ཀྱི་སེམས་དང། ཟད་མི་
ཤེས་པའི་སྤོབས་པ་ལ་སོགས་པ་ཡོན་ཏན་གྱི་ཚོགས་དཔག་ཏུ་མེད་པ་ཐོབ་པ་དང། སྟོན་པ་བླ་ན་མེད་པ་འོད་དཔག་ཏུ་མེད་པ་ལ་སོགས་བ་ཕྱོགས་བཅུའི་རྒྱལ་པ་སྲས་དང་བཅས་པ་ཐམས་ཅད་མཉེས་བར་བྱས་ནས་ཐེག་པ་ཆེན་བོའི་བཀའ་ལུང་ཡང་དག་པར་
ནོད་བར་གྱུར་ཅིག་དེ་རྣམས་ཀྱི་དོན་ཇི་ལྟ་བ་བཞིན་དུ་ཁོང་དུ་ཆུད་ནས་སྐད་ཅིག་རེ་རེ་ལ་སངས་རྒྱས་ཀྱི་ཞིང་རབ་འབྱམས་སུ་རྫུ་འཕྲུལ་གྱིས་ཐོགས་མེད་དུ་བགྲོད་ནས་བྱང་ཆུབ་སེམས་དཔའི་སྤྱོད་བརླབས་པོ་ཆེ་ཐམས་ཅད་ཡོངས་སུ་རྫོགས་པར་བྱེད་པར་

[019B]དག་བའི་ཞིང་དུ་སྐྱེས་ནས་བརྩེ་བ་ཤུགས་དྲག་པོས་ཀུན་ནས་བསླང་བའི་ཐོགས་པ་མེད་པའི་རྫུ་འཕྲུལ་གྱིས་གཙོ་བོར་མ་ངག་པའི་ཞིང་དུ་ཕྱིན་ནས་སེམས་ཅན་ཐམས་ཅད་ཀྱི་རང་རང་གི་སྐལ་བ་ཇི་ལྟ་བ་བཞིན་དུ་ཆོས་བསྟན་པ་ལ་བརྟེན་ནས་རྒྱལ་བས་བསྔགས་
པའི་ལམ་རྣམ་བར་དག་པ་ལ་འགོད་ནུས་པར་གྱུར་ཅིག་སྤྱོད་པ་མཐོང་གྱུར་ཏེ། །དང་སོགས་སྙིང་རྗེས་བདག་རྒྱུད་གང་བར་མཐའ་ཡས་པའི་འགྲོ་བའི་དོན་དུ་རྒྱལ་བའི་གོ་འཕང་བདེ་བླག་ཏུ་ཐོབ་པར་གྱུར་ཅིག་ནམ་ཞིག་ཚེ་ཡི་འདུ་བྱེད་གཏོང་བ་ན། །འཁོར་ཚོགས་
རྒྱ་མཚོས་བསྐོར་བའི་འོད་དཔག་མེད། །མིག་གི་ལམ་དུ་གསལ་བར་མཐོང་གྱུར་ཏེ། །དང་སོགས་སྙིང་རྗེས་བདག་རྒྱུད་གང་བར་ཤོག་བར་ངོའི་སྣང་བ་ཤར་བགྱུར་མ་ཐག་རྒྱལ་སྲས་བརྒྱད་ཀྱིས་མ་ནོར་ལམ་བསྟན་ཏེ། །བདེ་བ་ཅན་དུ་སྐྱེས་ནས་སྦྲུལ་པ་ཡིས། །
མ་དག་ཞིང་གི་འགྲོ་བ་འདྲེན་གྱུར་ཅིག་དེ་ལྟ་བུའི་གོ་འཕང་མཆོག་མ་ཐོབ་པའི་སྐྱེ་བ་ཐམས་ཅད་དུའང་རྒྱལ་བའི་བསྟན་པ་ལུང་དང་རྟོགས་པ་ལ་ཐོས་པ་དང་བསམ་པ་དང་སྔོམ་པ་རྣམ་པར་དག་བསྒྲུབ་པའི་རྟེན་ཤ་སྟག་ཐོབ་པར་གྱུར་ཅིག་རྟེན་དེ་ཡང་མཐོ་རིས་ཀྱི་ཡོན་ཏན་
བདུན་གྱི་རྒྱན་དང་མི་འབྲལ་བར་གྱུར་ཅིག་དེ་ལྟ་བུའི་གནས་སྐབས་ཐམས་ཅད་དུའང་སྔོན་གྱི་གནས་ཇི་ལྟ་བ་བཞིན་དུ་དྲན་པའི་ཚེ་བྲས་དྲན་པ་ཐོབ་པར་གྱུར་ཅིག་སྐྱེ་བ་ཐམས་ཅད་དུ་སྲིད་པ་མཐའ་དག་ལ་སྙིང་པོ་མེད་བར་མཐོང་ཞིང། ཐར་བའི་ཡོན་ཏན་གྱིས་ཡིད་
ཕྲོགས་པའི་བསམ་པས་ཀུན་ནས་བ་སླང་ནས་བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་བྱེད་པར་གྱུར་ཅིག་རབ་ཏུ་བྱུང་བའི་ཚེན་ཡང་ཉེས་ལྟུང་ཕྲ་མོས་ཀྱང་མགོས་པར་ཚུལ་ཁྲིམས་ཀྱི་ཕུང་པོ་མཐར་ཕྱིན་པར་མཛད་པའི་སྒོ་ནས་

[020A]༄༅། །བྱང་ཆུབ་ཆེན་པོ་བརྙེས་པ་དགེ་སློང་མི་འཁྲུགས་པ་ལྟ་བུར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་ཀུན་ནས་ཉོན་མོངས་པ་དང། རྣམ་པར་བྱང་བའི་ཚུལ་ཇི་ལྟ་བ་བཞིན་དུ་ཁོང་དུ་ཆུད་ནས་མཐར་ཕྱིན་པའི་ཡན་ལག་ཆོས་རྣམས་ཀྱི་
ཚིག་དང་ངོན་མ་ལུས་པ་མི་བརྗེད་བར་འཛིན་པའི་གཟུངས་ཕུན་སུམ་ཚོགས་བ་ཐོབ་བར་གྱུར་ཅིག་རང་ཉིད་ཀྱིས་གཟུང་བ་བཞིན་དུ་གཞན་ལ་སྟོན་པ་ལ་ཐོགས་པ་མང་པའི་སྦོབས་བ་རྣམ་པར་དག་པ་ཐོབ་པར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་དཔའ་
བར་འགྲོ་བ་ལ་སོགས་པའི་ཏིང་ངེ་འཛིན་གྱི་སྒོ་རྣམས་དང། ཤའི་མིག་ལ་སོགས་བའི་སྦྱན་རྣམས་དང། རྫུ་འཕྲུལ་གྱི་ཡུལ་ཤེས་པ་ལ་སོགས་པའི་མངོན་པར་ཤེས་པ་རྣམས་ཐོབ་པ་དང་མི་འབྲལ་བར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་བླང་དེར་
གྱི་གནས་རྣམས་རང་སྟོབས་ཀྱིས་འབྱེད་ནུས་པའི་ཤེས་རབ་རླབས་ཆེ་བ་ཐོབ་པར་གྱུར་ཅིག་ཀུན་ནས་ཉོན་མོངས་བ་དང་རྣམ་པར་བྱང་བའི་ཆ་ཤས་ཕྲ་བ་བཞིན་དུ་མ་འདྲེས་པར་འབྱེད་ནུས་པའི་ཤེས་རབ་གསལ་པ་ཐོབ་བར་
གྱུར་ཅིག་མ་རྟོགས་བ་དང་ལོག་པར་རྟོགས་པས་དང་ཐེ་ཚོམ་གྱི་བསམ་པ་སྐྱེས་མ་ཐག་ཏུ་མ་ལུས་བར་འགོག་ནུས་བའི་ཤེས་རབ་མྱུར་བ་ཐོབ་པར་གྱུར་ཅིག་གཞན་གྱིས་ཚད་གཟུང་མི་ནུས་པ་ང་གསུང་རབ་ཀྱི་ཚིག་དོན་ལ་གཏུགས་པ་
མེད་བར་འཇུག་པའི་ཤེས་རབ་ཟབ་བ་ཐོབ་བར་གྱུར་ཅིག་མདོར་ན་འཆལ་བའི་ཤེས་རབ་ཀྱི་སྐྱོན་ཐམས་ཅད་དང་བྲལ་བའི་ཤེས་རབ་ཀྱིས་གསུང་རབ་ཀྱི་ཚིག་དོན་འབྱེད་པ་ལ་ཐབས་མཁས་བའི་ཤེས་རབ་ཀྱི་སྒོ་ནས་བྱང་ཆུབ་སེམས་དཔའི་

[020B]དེ་ལྟར་ཤེས་རབ་ཆེ་བ་གསལ་བ་མྱུར་བ་ཟབ་པ་བདེ་བླག་ཏུ་རྙེད་ནས་སྐལ་ལྡན་རྗེས་སུ་འཛིན་པ་དང་ལོག་སྨྲ་ཚར་གཅོད་བ་དང། མཁས་བ་མགུ་བ་སྐྱེད་པའི་ཡན་ལག་
རྒྱལ་བའི་གསུང་རབ་མཐའ་དག་ལ་དམིགས་པའི་འཆད་བ་དང་རྩོད་པ་དང་རྩོམ་པ་ལ་མཁས་པའི་ཕ་རོལ་ཏུ་ཕྱིན་པ་ཐོབ་པར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་རང་གི་དོན་གཙོ་བོར་འཛིན་བའི་ཡིད་ལ་བྱེད་པ་དང། བྱང་ཆུབ་སེམས་དཔའི་
སྤྱོད་པ་རླབས་པོ་ཆེ་ལ་སྒྱིད་ལུག་ཅིང་ཞུམ་པའི་བསམ་པ་ཐམས་ཅད་བཀག་ནས། གཞན་གྱི་དོན་ལྷུར་ལེན་ཅིག་སྙིང་སྟོབས་མཆོག་གི་ཕ་རོལ་ཏུ་སོན་བ་ལ་ཐབས་མཁས་པའི་བྱང་ཆུབ་ཀྱི་སེམས་ཀྱི་སྒོ་ནས་བྱང་ཆུབ་སེམས་དཔའི་སྤྱོད་པ་ཐམས་ཅད་ཀྱི་
མཐར་སོན་པ་རྗེ་ཟུན་སྤྱན་རས་གཟིགས་དབང་ཕྱུག་ལྟ་བུར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་རང་དང་ཞན་གྱི་དོན་ལ་འཇུག་པ་ན་བདུད་དང་མུ་སྟེགས་དང་ཕས་ཀྱི་རྒོལ་བ་ཐམས་ཅད་འཇོམས་པར་བྱེད་པ་ལ་ཐབས་མཁས་པའི་ནུས་པའི་སྒོ་ནས་
བྱང་ཆུབ་སེམས་དཔའི་སྤྱོད་བ་ཐམས་ཅད་ཀྱི་མཐར་སོན་པ་རྗེ་བཙུན་གསང་བའི་བདག་པོ་ལྟ་བུར་གྱུར་ཅིག་སྐྱེ་བ་ཐམས་ཅད་དུ་ལེ་ལོ་སྤངས་པའི་བཙོན་འགྲུས་ཀྱིས་བྱང་ཆུབ་ཀྱི་སྤྱོད་བ་ཡོངས་སུ་རྫོགས་བར་བྱེད་བ་ལ་དང་པོ་ཐུགས་བསྐྱེད་པ་ནས་སྐད་
ཅིག་ཀྱང་གཡེལ་བ་མེད་པར་རླབས་བོ་ཆེའི་བརྩོན་འགྲུས་ཀྱི་སྒོ་ནས་བྱང་ཆུབ་ཆེན་པོ་བརྙེས་པ་མཉམས་མེད་ཤཱཀྱའི་རྒྱལ་བོ་ལྟ་བུར་གྱུར་ཅིག་སྐྱེ་བ་ཐམས་ཅད་དུ་བྱང་ཆུབ་སྒྲུབ་བའི་བར་ཆད་ལུས་དང་སེམས་ཀྱེ་ནད་ཐམས་ཅད་འཇོམས་བར་བྱེད་པ་ལ་

[021A]༄༅། །མཚན་ནས་སྨོས་བཙམ་གྱིས་ལུས་ངག་ཡིད་གསུམ་ཀྱི་ཟུག་རྡུ་ཐམས་ཅད་ཞི་བར་བྱེད་ནུས་པ་བདེ་བར་གཤེགས་པ་སྨན་པའི་རྒྱལ་བོ་ལྟ་བུར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་ཇི་ལྟར་འདོད་པ་བཞིན་ཚེ་མཐར་ཕྱིན་བ་ལ་
མཚན་ནས་སྨོས་པ་ཙམ་གྱིས་དུས་མ་ཡིན་པའི་འཆི་བ་ཐམས་ཅད་འཇོམས་བར་བྱེད་ནུས་པ་རྒྱལ་བ་ཚེ་དབག་ཏུ་མེད་པ་ལྟ་བུར་གྱུར་ཅིག་ཚེའི་བར་ཆད་འབྱུང་དུ་ཉེ་བ་ན་སྐྱོབ་པ་ཚེ་དཔག་ཏུ་མེད་པས་འཕྲིན་ལས་བཞི་གང་གིས་འདུལ་བ་དང་རྗེས་སུ་མཐུན་
བའི་སྐུའི་སྣང་བ་རབ་ཏུ་བསྟན་པ་མཐོང་ཞིང། མཐོང་མ་ཐག་ཏུ་ཚེའི་བར་དུ་གཅོད་པ་མ་ལུས་པ་ཉེ་བར་ཞི་བར་གྱུར་ཅིག་གང་གིས་འདུལ་བ་དང་འཚམ་པའི་སྐུའི་སྣང་བ་བསྟན་པ་དེ་ཡང་མགོན་བོ་ཚེ་དཔག་ཏུ་མེད་པ་ཡིན་བར་ངོ་ཤེས་ནས་བཅོས་མ་མ་
ཡིན་པའི་དད་པ་བརྟན་པོ་སྐྱེས་ཞིང་དེའི་མཐུ་ལ་བརྟེན་ནས་སྐྱེ་བ་ཐམས་ཅད་དུ་རྒྱལ་བ་ཚེ་དབག་མེད་ཀྱིས་དགེ་བའི་བཤེས་གཉེན་དངོས་སུ་མཛད་པ་དང་མི་འབྲལ་བར་གྱུར་ཅིག་གཞན་ཡང་སྐྱེ་བ་ཐམས་ཅད་དུ་འཛིན་རྟེན་དང་འཇིག་རྟེན་ལས་
འདས་བའི་ཡོན་ཏན་ཐམས་ཅད་གྱི་རྩ་བ་ཐེག་པ་ཆེན་པོའི་དགེ་བའི་བཤེས་གཉེན་མཚན་ཉིད་དང་ལྡན་པས་མཉེས་བཞིན་དུ་རྗེས་སུ་འཛིན་པར་གྱུར་ཅིག་རྗེས་སུ་བཟུང་བའི་ཚེ་ན་ཡང་དགེ་བའི་ཤེས་གཉེན་ལ་མི་ཕྱེད་པའི་དད་པ་བརྟན་
པོ་ཐོབ་སྟེ་སྒོ་ཐམས་ཅད་ནས་མཉེས་པ་ཁོ་ན་བྱེད་པར་གྱུར་ཅིག་མི་མཉེས་བསྐད་ཅིག་ཙམ་ཡང་མི་སྒྲུབ་བར་གྱུར་ཅིག་དགེ་པའི་བཤེས་གཉེན་གྱིས་གདམས་པ་དང། རྗེས་སུ་བསྟན་བ་ཐམས་ཅད་མཚང་བ་མེད་པར་འདོམས་

[021B]དེའི་དོན་ཐམས་ཅད་ཇི་ལྟ་བ་བཞིན་དུ་ཁོད་དུ་ཆུད་ནས་སྒྲུབ་པས་མཐར་ཕྱིན་པར་བྱེད་ནུས་པར་གྱུར་ཅིག་མི་དགེ་བའི་བཤེས་གཉེན་དང་སྡིག་པའི་གྲོགས་པོའི་དབང་དུ་སྐད་ཅིག་ཙམ་ཡང་མི་འགྲོ་བར་གྱུར་ཅིག་སྐྱེ་བ་ཐམས་
ཅད་དུ་ལས་འབྲས་ལ་ཡིད་ཆེས་པའི་དད་པ་དང། ངེས་འབྱུང་དང། བྱང་ཆུབ་ཀྱི་སེམས་དང། ལྟ་བ་རྣམ་པར་དག་པ་མཐའ་དག་པ་ཁོང་དུ་ཆུད་ནས་སྩོལ་བ་མེད་པའི་མྱོང་བ་རྒྱུན་མི་འཆད་དུ་འཇུག་བར་གྱུར་ཅིག་སྐྱེ་བ་ཐམས་ཅད་དུ་ལུས་དང་ངག་དང་
ཡིད་ཀྱི་སྒོ་ནས་དགེ་བའི་རྩ་བ་ཇི་སྙེད་ཅིག་བྱས་བ་ཐམས་ཅད་གཞན་དོན་དང་བྱང་ཆུབ་རྣམ་པར་དག་པ་ཁོ་ནའི་རྒྱུར་གྱུར་ཅིག་དེ་སྲིད་ཐུབ་མཆོག་གོ་འཕང་དམ་པ་དེ། །བདག་གིས་མངོན་དུམ་བྱས་དེ་སྲིད་དུ། །རྣམ་དག་ལམ་བཟང་སྒྲུབ་པའི་རྟེན་
རྙེད་ཅིང། །རབ་ཏུ་འབྱུང་ཞིང་ཚེ་རབས་དྲན་པར་ཤོག་གཟུངས་སྤོབས་ཏིང་འཛིན་མངོན་ཤེས་རྫུ་འཕྲུལ་སོགས། །མཐའ་ཡས་ཡོན་ཏན་དུ་མའི་མཛོད་འཛིན་ཅིང། །མཁྱེན་བརྩེ་ནུས་པ་ཟླ་དང་བྲལ་ཐོབ་ནས། །བྱང་ཆུབ་སྦྱོང་བ་མྱུར་དུ་མཐར་ཕྱིན་
ཤོག་དུས་མིན་འཆི་བའི་མཚན་མ་མཐོང་བ་ན། །དེ་ཡི་མོད་ལ་ཚེ་དཔག་མེད་མགོན་སྐུ། །གསལ་བར་མཐོང་ནས་འཆི་བདག་དཔའ་བཅོམ་སྟེ། །འཆི་མེད་རིག་འཛིན་མྱུར་དུ་ཐོབ་པར་ཤོག་ཚེ་རབས་ཀུན་ཏུ་ཚེ་དཔག་མེད་པ་ཡིས། །ཐེག་
མཆོག་བཤེས་གཉེན་དངོས་སུ་མཛད་པའི་མཐུས། །རྒྱལ་བས་བསྔགས་པའི་ལམ་བཟང་དེ་ཉིད་ལས། །སྐད་ཅིག་ཙམ་ཡང་སྔོག་པར་མ་གྱུར་ཅིག། །དེ་ལྟར་བདེ་བ་ཅན་གྱི་ཞིང་དུ་སྐྱེ་བ་འཛིན་པ་ལས་བརྩམས་པའི་སྨོན་ལམ་རྣམ་

[022A]༄༅། །པར་དག་པ་བཏབ་བའི་དགེ་བའི་རྩ་བ་འདིས་མཚོན་ནས། ཟག་པ་དང་བཅས་བ་དང་ཟག་པ་མེད་པའི་དགེ་བ་ཐམས་ཅད་ཕྱོགས་གཅིག་ཏུ་བསྡོམས་པའི་མཐུ་ལ་བརྟེན་ནས་བདག་གིས་ནམ་མཁའ་ཇི་སྲིད་པ་དེ་
སྲིད་དུ་ཁྱབ་བའི་སེམས་ཅན་ཐམས་ཅད་ཀྱི་ཆེད་དུ་ཀུན་མཁྱེན་ཆོས་ཀྱི་རྒྱལ་པོའི་གོ་འཕང་མྱུར་དུ་ཐོབ་པར་གྱུར་ཅིག་བདག་མ་འོངས་པ་ན་གང་དུ་མངོན་པར་རྫོགས་པར་འཚང་རྒྱ་བའི་སངས་རྒྱས་ཀྱི་ཞིང་དེ་ཡང་བྱང་ཆུབ་སེམས་དཔའ་སེམས་
དཔའ་ཆེན་པོ་འཇམ་དཔལ་གཞོན་ནུར་གྱུར་བ་རྒྱལ་བ་ཀུན་ཏུ་གཟིགས་བ་ཞེས་པར་འཚང་རྒྱ་བའི་སངས་རྒྱས་ཀྱི་ཞིང་ཕྱི་རིན་པོ་ཆེས་བསྐོར་བའི་མཐོ་ཁྱད་སྲིད་པའི་རྩེ་མོ་ཙམ་དུ་མཐོ་བ། རིན་པོ་ཆེ་རེ་རེའི་ཡོན་ཏན་བརྗོད་པ་ལ་ཡང་ལོ་བྱེ་བའི་
པར་དུ་བརྗོད་དགོས་པ་དེ་ལྟ་བུས་ཞིང་དེ་ཡོངས་སུ་གང་བ། ས་གཞི་ནི་གང་ཟག་དེར་སྐྱེས་པ་རྣམས་ཀྱིས་རིན་པོ་ཆེ་སྣ་བདུན་ལ་སོགས་པ་གང་འདོད་ཀྱིས་ཁ་དོག་དུ་མར་དུས་ཅིག་ཆར་དུ་མཐོང་བ་ལ་སོགས་པའི་སྣོད་ཀྱི་ཡོན་ཏན་དང། སྟོང་གསུམ་
བ་ཅུའི་ཚད་དང་མཉམས་པའི་བྱང་ཆུབ་ཀྱི་ཤིང་གི་དྲུང་ན་རྒྱལ་བ་ཀུན་ཏུ་གཟིགས་བསྐུ་ཐ་མལ་བ་དཔག་ཚང་བ་རྒྱད་ཁྲི་བཞི་སྟོང་ཙམ་ཡོད་བ་བཞུགས་ནས་ཕྱོགས་བཅུ་གྲངས་མེད་པ་རྣམས་སུ་སྦྲུལ་པ་དཔག་ཏུ་མེད་པ་འགྱེད་པའོ། །འཁོད་རྣམས་ནི་
ལུས་ཐ་མལ་བ་དཔག་ཚད་བཞི་ཁྲི་ཉིས་སྟོང་ཙམ་པ། ཞིང་དེར་ཚེའི་འདུ་བྱེད་མ་གཏོང་བ། ཡོན་ཏན་གྱི་མཐུ་བསམ་གྱིས་མི་ཁྱབ་པ་མངའ་བའི་བྱང་ཆུབ་སེམས་དཔའ་རབ་ཏུ་བྱུང་བ་ཤ་སྟག་སྟེ། ཉན་རང་ལ་སོགས་པ་སེམས་ཅན་གཞན་མེད་

[022B] དེ་རྣམས་ཀྱིས་སངས་རྒྱས་ཀུན་ཏུ་གཟིགས་ཡིད་ལ་བསམ་མ་ཐག་དེ་དག་གི་མདུན་ཉིད་ན་བཞུགས་བར་མཐོང་ནས་ཆོས་བསྟན་མི་དགོས་པར་ཐེ་ཚོམ་གཅོད་ནུས་པ་ལ་སོགས་བ་བཅུད་ཀྱི་ཡོན་ཏན་གྱི་བཀོད་པ་ཕུལ་དུ་བྱུང་བའི་སྒོ་ནས། དག་བའི་
ཞིང་གཞན་དུ་མ་ལས་ཁྱད་བར་དུ་འཕགས་བའི་ཞིང་དེ་བས་ཀྱང་ཆེས་ཤིན་ཏུ་ཐ་གྲུ་ཆེ་བ། ཆོས་ཤིན་ཏུ་ཡངས་བ། ཆོས་ཤིན་ཏུ་གྱ་ནོམ་བ། ཞིང་དེས་ཆ་ཤས་ཙམ་དུ་ཡང་བསྐྲུན་བར་མི་ནུས་ཞིང་དེ་ལྟ་བུ་ཞིག་ཏུ་གྱུར་ཅིག་ཞིང་དེར་སྐྱེས་བའི་བྱང་ཆུབ་
སེམས་དཔའ་དེ་ཐམས་ཅད་ཀྱང་སྦྱན་དད་མངོན་པར་ཤེས་བ་མཐའ་ཡས་བས་འཇིག་རྟེན་ལ་གཟིགས་པ་ནམ་དག་བའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཀྱི་ཉོན་མོངས་བ་དང། ལས་དང། དེའི་འབྲས་བུ་སྡུག་བསྔལ་རྣམ་པ་གསུམ་དང་བཅས་པ་
ཇི་ལྟ་བ་བཞིན་དུ་མཐོང་བར་གྱུར་ཅིག་མཐོང་བའི་མོད་ལ་སེམས་ཅན་དེ་རྣམས་ཀྱི་སྡུག་བསྔལ་ལ་དམིགས་པའི་བརྩེ་བའི་འགྱུར་བ་དྲག་པོས་ཡིད་རང་དབང་མེད་བར་གཞན་གྱི་དོན་ལ་བསྐུལ་བ། ཡིད་དང་སྙིང་དུ་གཅགས་པའི་བུ་གཅིག་པ་མེའི་
ཁྲོད་དུ་ལྟུང་བ་མཐོང་པའི་མ་བཞིན་དུ་གྱུར་ཅིག་མ་དག་བའི་ཞིང་གི་སེམས་ཅན་རྣམས་མནོག་ཆུང་ཞིང་ཤིན་ཏུ་ཉེས་དམིགས་ཆེ་བའི་རྙེད་བཀུར་ཀྱིས་དབྱེན་སྦྱོས་ནས། ཉོན་མོངས་བའི་དབང་དུ་འགྲོ་བར་མཐོང་བ་ན། མི་བཟོད་པའི་དུག་དང་
འདྲེས་པའི་ཁ་ཟས་བཟང་བོ་ཟ་བའི་སྡུག་པའི་བུ་མཐོང་བའི་མ་བཞིན་དུ་གྱུར་ཅིག་མ་དག་བའི་ཞིང་གི་སེམས་ཅན་རྣམས་སྡིག་པའི་ལས་ཤིན་ཏུ་ལྕིབ་སོགས་ལྷུར་བླངས་ནས། ངན་འགྲོར་ལྟུང་བར་འགྱུར་བ་མཐོང་བ་ན། ཕན་པ་དང་གནོད་པ་ངོ་མི་

[023A]༄༅། །ཤེས་པའི་བུ་ཆུང་དུ་དབག་ཚད་དུ་མའི་འཕང་དང་ལྡན་པའི་གཡང་ཁར་རབ་ཏུ་འགྲོ་བ་མཐོང་བའི་མ་བཞིན་དུ་གྱུར་ཅིག་མ་དག་བའི་ཞིང་གི་སེམས་ཅན་ལས་དང་ཉོན་མོངས་པའི་འཆིང་བ་དམ་བོས་བཅངས་པ་མཐོང་བ་ན་
བརྩེ་བ་མེད་ཅིང་གཏུམ་ལ་ཤ་འཁོན་ཆེན་པོ་དང་བཅས་ཤིང། སྟོབས་དང་ལྡན་བའི་དགྲ་བོས་ཐར་དཀའ་བའི་བརྩོན་རར་ལྕགས་སྒྲོག་གིས་བཅིངས་ནས་ཉིན་རེ་བཞིན་དུ་གནོད་པ་དུ་མས་ཉེ་བར་འཚེ་བའི་བུ་མཐོང་བའི་མ་བཞིན་དུ་གྱུར་ཅིག་
མ་དག་པའི་ཞིང་གི་སེམས་ཅན་རྣམས་ཐུགས་དྲག་པོའི་ཉོན་མོངས་ཀྱི་ནད་ཀྱིས་གཟིར་ནས་འཕྲལ་དང། ཕུགས་ཀྱི་བདེ་བ་རྣམས་དང་བྲལ་བར་མཐོང་བ་ན། འཆི་ངེས་པའི་ལྟས་ཀྱིས་ཟིན་པའི་ལྷའི་བུ་གཞོན་ནུས་རང་ཉིད་མཐོ་རིས་གྱི་དགའ་
ཚལ་དང། ལྷའི་བུ་མོ་རྣམས་དང་བྲལ་བར་མཐོང་པ་བཞིན་དུ་གྱུར་ཅིག་དེ་ལྟ་བུའི་བསམ་པ་སྐྱེས་ནས་ཀྱང་དག་པའི་ཞིང་གི་བདེ་པའི་ཁྱད་པར་རྣམས་ལ་ཅུང་ཟད་ཀྱང་མི་ཆགས་པར་དམན་པའི་སེམས་ཅན་རྣམས་ཀྱི་རང་རང་གི་རིགས་
དང་མཐུན་པར་ཐབས་མཁས་པའི་སྨོན་ལམ་དང། བརྩེ་བའི་དབང་གིས་སྐྱེ་བ་འཛིན་པར་འདོད་པས་ཤིན་ཏུ་སྐོམ་བ་ལ་ཆུའི་གཏམ་གླེང་བ་བཞིན་དུ་གྱུར་ཅིག་སེམས་ཅན་དེ་རྣམས་ཀྱི་དོན་དུ་འགྱུར་བར་མཐོང་ན་ནི་མནར་མེད་པའི་དམྱལ་བའི་
གནས་སུ་ཡང་ཚམ་ཚོམ་མེད་པར་འཇུག་པ། པདྨའི་ཚལ་གྱིས་ལེགས་པར་བརྒྱན་པའི་ཤིན་ཏུ་དང་བའི་མཚོ་ཆེན་པོར་ངང་པའི་རྒྱལ་པོ་འཇུག་པ་བཞིན་དུ་གྱུར་ཅིག་སེམས་ཅན་དེ་རྣམས་སྡུག་བསྔལ་བརྒྱ་ཕྲག་དུ་མའི་ནང་ནས་འདོན་པའི་

[023B] བུ་གཅེས་པ་གཡུལ་དུ་ལུས་པའི་ཕྱིར་དུ་ཕ་དཔའ་བོ་གཡུལ་དུ་འཇུག་བ་བཞིན་དུ་གྱུར་ཅིག་སེམས་ཅན་དེ་རྣམས་ཀྱི་དོན་བསྒྲུབས་པ་ཉིད་ཀྱིས་རང་ལ་དགའ་བ་དང། མཆོག་ཏུ་དགའ་བ་རྒྱ་ཆེན་པོ་སྐྱེ་བ་དབུལ་བསློ་
གཏེར་རྙེད་པ་ལྟ་བུར་གྱུར་ཅིག་སེམས་ཅན་དེ་རྣམས་ཀྱི་ཉོན་མོངས་པའི་ཚ་གདུང་བསལ་བའི་ཕྱིར་དུ་སྡུག་བསྔལ་གྱི་རྒྱ་མཚོར་སྦྲོ་བཞིན་དུ་འཇུག་པ་སོས་ཀའི་དུས་ཀྱི་ཚབས་གདུངས་པའི་གླང་པོ་ཆེ་ཉི་མའི་གུང་ལ་བབ་པ་ན་ཆུའི་དབུས་སུ་འཇུག་པ་བཞིན་
དུ་གྱུར་ཅིག་མདོར་ན་བདག་མ་འོངས་བ་ན་མངོན་པར་རྫོགས་པར་སངས་རྒྱས་པའི་ཚེ། རྒྱལ་བ་དེའི་མཚན་ཅུང་ཟད་བརྗོད་པ་དང། ཡིད་ལ་དྲན་པ་ཙམ་གྱིས་དེ་དག་གི་མདུན་དུ་འོད་ཟེར་གྱི་ཕུང་པོ་ཆེན་པོའི་ཡོན་ཏན་དུ་མས་སྤྲས་པའི་བདེ་བར་གཤེགས་པའི་
སྐུ་ལྷམ་མེ་ལྷན་ནེ་ལྷང་ངེར་བཞུགས་པ་ལ་འཁོར་བྱང་ཆུབ་སེམས་དཔའ་ཉན་ཐོས་དང། རང་སངས་རྒྱས་ཀྱི་ཚུལ་བཟུང་ནས་ནམ་མཁའ་ལ་འགྲོ་བ་དང། བགྲེང་པ་དང། འདུག་པ་དང། ཉལ་བ་དང། བདུད་འདུལ་བ་ལ་སོགས་པ་མཛད་པ་མཐའ་
ཡས་པ་སྟོན་པ་དཔག་ཏུ་མེད་པ་རྣམས་ལ་ལྷ་དང། ཀླུ་དང། གནོད་སྦྱིན་དང། སྲིན་པོ་དང། དྲི་ཟ་དང། མིའམ་ཅི་དང། ལྟོ་འཕྱེ་ཆེན་པོ་ལ་སོགས་པ་རྣམས་ཀྱིས་མཆོད་པའི་ཁྱད་པར་དཔག་ཏུ་མེད་པ་ཐོགས་ནས་མཆོད་པར་བྱེད་པ་མངོན་
སུམ་དུ་མཐོང་བར་གྱུར་ཅིག་མཐོང་བའི་མོད་ལ་དེ་དག་གི་རྒྱུད་ཀྱི་སྲིད་པ་དང་ཞི་བ་ལ་གཞོལ་བའི་སྐྱོན་ཐམས་ཅད་དྲུངས་ཕྱུང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འབའ་ཞིག་ལ་སྦྱོར་བར་གྱུར་ཅིག་དག་བའི་ཞིང་མང་

[024A]༄༅། །ནང་ན་ཕུལ་བྱུང་ཞིང། །ཀུན་གཟིགས་ཞིང་གི་ཡོན་ཏན་ཇི་སྙེད་པ། །ཐམས་ཅད་བདག་གི་ཞིང་ལ་འདུས་ནས་ཀྱང། །དེ་ལས་ཆེས་ལྷག་ཞིང་མཆོག་འགྲུབ་པར་ཤོག་ཤིན་ཏུ་བསྒྲུབས་དཀའི་ཞིང་དེ་སྦྱོང་ཕྱིར་དུ།།
ཕྲ་རབ་རྡུལ་དེའི་སྟེང་དུའང་མ་ལུས་པའི། །རྡུལ་གྱི་གྲངས་དང་མཉམ་པའི་ཞིང་ཡོད་ལ། །དེ་དག་ཀུན་ཀྱང་སྲས་བཅས་རྒྱལ་བས་གང། །དེ་ལྟའི་རྒྱལ་བ་རེ་རེའི་སྦྱན་སྔར་ཡང། །ཆོས་ཚུལ་ཀུན་འཛིན་མཐའ་མེད་མཆོད་རྫས་ཀྱིས། །མཆོད་
བའི་ལས་ཚུལ་མ་ལུས་བསྒྲུབས་པ་ལ། །སྐད་ཅིག་ཙམ་ཡང་སྐྱོབ་མེད་གྱུར་ཅིག་མཆོག་ཏུ་གྱུར་བའི་ཞིང་དེ་བསྒྲུབས་བའི་ཕྱིར། །ཐོག་མ་མེད་ནས་སྲིད་བའི་ཐ་མ་ཡི། །བསྐལ་པ་ཇི་སྙེད་ཡོད་པ་དེ་སྙེད་ཀྱི། །བསྐལ་བར་འཇུག་ལ་ཞུཾ་བ་
མེད་པར་ཤོག་ནམ་མཁའ་ཇི་སྲིད་ཁྱབ་པ་དེ་སྲིད་ཀྱི། །ལུས་ཅན་ཀུན་གྱིས་ཀུན་མཁྱེན་མཐོབ་པར། །ད་དུང་རྒྱལ་སྲས་སྦྱོད་བ་སློབ་དགོས་ཀྱང། །གོ་འཕང་མཆོག་ཕྱིར་བརྩོན་པ་ཉམས་མ་གྱུར། །སེམས་ཅན་ཡལ་བར་དོར་ནས་རང་
དོན་ལ། །རེ་བའི་བློ་ནི་ནམ་ཡང་མི་སྐྱེ་ཞིང། །གཞན་དོན་སྒྲུབ་བའི་ཚུལ་ལམ་རྨོངས་པའི། །ཐབས་ལ་མཁས་པས་གཞན་དོན་ལྷུར་ལེན་ཤོག་བདག་གི་ཞིང་གི་རྒྱན་གྱུར་རྒྱལ་སྲས་ཀུན། །མ་དག་ཞིང་གི་སེམས་ཅན་མཐོང་བ་ན། །
བཟོད་གླགས་མེད་པའི་སྙིང་རྗེས་རབ་བསྐྱོད་ནས། །ཐབས་མཁས་སྦྱོད་བས་འགྲོ་བའི་མགོན་བགྱིད་ཤོག་བདག་གི་མིང་ཙམ་བརྗོད་དང་དྲན་པས་ཀྱང། །སྡིག་བའི་ལས་ཀྱི་འབྲས་བུས་མནར་བ་ཀུན། །ཕུན་ཚོགས་བདེ་བའི་དཔལ་རབ་

[024B] །ཐེག་མཆོག་བགྲོད་པའི་ཐེམ་སྐས་འཛེག་གྱུར་ཅིག་རྒྱལ་བའི་སྲས་ཀྱི་རྣམ་ཐར་ཕྱོགས་ཙམ་ཞིག་མཚོན་པར་བྱས་པས་རྒྱལ་སྲས་སྤྱོད་པའི་བགེགས། །མ་ལུས་ཞི་ཞིང་མཐུན་པའི་ཚོགས་ཆས་ཀུན། །ཡིད་ལ་བསམས་
པ་ཙམ་གྱིས་ཐོབ་བར་ཤོག་ཤཱཀྱའི་དབང་པོ་འདྲེན་པ་འོད་དཔག་མེད། །མི་ཕམ་འཇམ་དབྱངས་གསང་བདག་སྦྱན་རས་གཟིགས། །བདེ་གཤེགས་འཁོར་བཅས་རྟེན་འབྲེལ་མི་བསླུ་བའི། །བདེན་པའི་སྨོན་ལམ་འདི་དག་མྱུར་འགྲུབ་ཤོག་ཅེས་
ཡིད་གཞན་དུ་མི་ཡེངས་བར་ཚིག་དོན་དྲན་བཞིན་དུ་འདུན་པ་ཤུགས་དྲག་པོས་བྱའོ། །དེ་ལྟར་སྙིང་ནས་དག་པའི་ཞིང་དུ་སྐྱེ་བར་འདོད་ན། །རྗེ་གུང་ཐང་བས། །མཐོའི་ས་ཐར་བའི་ལམ་འཆོལ་ན། །ལམ་སྟོན་བཤེས་གཉེན་ལ་རག་
ལས། །ཕྱི་ལྡིར་ནང་སྟོང་གིས་ཆོག་ན། །གྲགས་སྐམ་བླ་ཆེན་རེར་འཇུས་ཤིག་ཅེས་གསུངས་པ་ལྟར། བླ་ཆེན་གྲགས་སྐམ་ཅན་གྱི་དྲུང་དུ་གསེར་དངུལ་གོས་ཆེན་སོགས་ཕུལ་ནས་བདེ་བ་ཅན་དུ་སྐྱེ་བའི་ཐུགས་རྟགས་ཞུས་པ་དང། བླ་ཆེན་དེས་
ཀྱང་བརྟགས་ལན་དུ་བདེ་བ་ཅན་གྱི་སྨོན་ལམ་ཐོན་གསུངས་པ་ལྟར། དེས་ཀྱང་སེམས་གཞན་དུ་ཡེངས་བཞིན་པར་ལན་ཁ་ཤས་བཏོན་པ་ལྟ་བུས་ཆོག་ཤེས་མི་བྱ་བར། གཞུང་ལུགས་ལ་སྦྱངས་བའི་བཤེས་གཉེན་མཁས་པས་རྒྱལ་བའི་གསུང་
རབ་ནས་བྱུང་བ་ལྟར་བཤད་པའི་གདམས་ངག་ལམ་རིམ་ཆེ་ཆུང་དང་ལམ་མཆོག་སྒོ་འབྱེད་ལྟ་བུའི་རྗེས་སུ་འབྲང་སྟེ། ཉེས་སྤྱོད་ཆུང་དུལ་ཡང་མི་གནོད་སྙམ་དུ་མི་སེམས་བར་བཤགས་སྔོམ་ལ་འབད་པ་དང། ཁྱད་པར་དུ་ཚེ་འདི་གཙོ་བོར་དོན་དུ་

[025A]༄༅། །གཉེར་བའི་བློ་ནི་དག་བའི་ཞིང་དུ་སྐྱེ་བའི་བགེགས་ཀྱི་གཙོ་བོ་འདབ་ཆགས་འཕུར་བར་བརྩམས་བའི་གཤོག་བ་ལ་རྡོ་བཏགས་བ་ལྟ་བུ་ཡིན་བར་མཁས་པའི་དབང་པོ་རྣམས་ཀྱིས་གསུངས་འདུག་པས་ཚེ་འདིའི་ཞེན་པ་རྗེ་
ཆུང་དུར་གཏོང་བའི་ཐབས་ལ་གཙོ་བོར་འབད་དགོས་ཤིང། དགེ་བ་ཅི་ཙམ་བསགས་ཀྱང་རྒྱ་མཚོར་ཆུ་བོ་བཞིན་དུ་ངོམས་པ་མེད་པར་བྲེ་ཕུལ་གྱིས་གསོག་ཅིང། དེ་ཡང་ཡི་རང་དང་བསྔོ་སྨོན་གྱིས་གོང་དུ་འཕེལ་བའི་ཐབས་ལ་འབད་པ་དང་
ཁྱད་པར་དུ་མདོ་ལས་གསུངས་པའི་རྒྱུ་བཞི་དང། དེའི་ནང་ནས་ཀྱང་ཞིང་དུ་སྐྱེ་བའི་བདུན་པ་དྲག་པོ་ནི་དེར་སྐྱེ་བའི་བར་འགྱུར་རོ། །དེ་ནས་བདེ་བ་ཅན་དུ་སྐྱེ་བའི་ཕྱིར་དུ་འཕོ་ལ་བློ་དང་བརྩོན་བའི་རྩལ་ཅི་ཡོད་ཀྱིས་འབད་ན་འདོད་དོན་འགྲུབ་
བར་འགྱུར་རོ། །དེ་ནས་བདེ་བ་ཅན་དུ་སྐྱེ་བའི་ཕྱིར་དུ་འཕོ་བ་སྦྱོད་བ་ནི་འདི་ལྟར་བྱ་སྟེ། དཔལ་ལྡན་རྩ་བའི་བླ་མ་འོད་དཔག་མེད། །བདག་གི་སྦྱི་བོར་པདྨོའི་སྟེང་བཞུགས་ལ། །བཀའ་དྲིན་ཆེན་བོའི་སྒོ་ནས་རྗེས་བཟུང་སྟེ། །སྐུ་གསུང་ཐུགས་
ཀྱི་དངོས་གྲུབ་སྩལ་དུ་གསོལ། །དེ་ལྟར་གསོལ་བ་བཏབ་བས་སྐྱབས་ཀྱི་ཕུལ། །རྩ་པའི་བླ་མ་འོད་དཔག་མེད་མགོན་གྱི། །སྐུ་ལས་རང་འདྲའི་གཉིས་བ་ཞིག་ཆད་ནས། །རང་གི་སྦྱི་བོར་དགྱེས་བཞིན་བཞུགས་པར་གྱུར། །བཅོམ་ལྡན་
འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བླ་མ་འོད་དཔག་ཏུ་མེད་པ་ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །ཞེས་ལན་བདུན་བརྗོད་ཅིང། རང་ལུས་དབུས་ཀྱི་དྲང་བོར་རྩ་དབུ་

[025B] ༑མདའ་སྨྱུག་ཙམ་ཞིག་མར་སྣ་ལྟེ་འོག་ནས། །ཡང་སྣ་ཚངས་བུག་ཐལ་གྱིས་ཟུག་པ་དེར། །སྙིང་ཀའི་ཐང་དུ་རང་སེམས་ཧཱུཾ་དཀར་པོ། །འཚེར་ལ་འཕུར་ཞིང་འཕར་ལ་ཁད་པ་དང། །ཡང་ཞིང་གཡོ་བའི་བདག་ཉིད་ཅན་དུ་གྱུར། །
ཚེ་འདིའི་གཉེན་འཁོར་གནས་ལུས་ལོངས་སྤྱོད་སོགས། །འཆི་ཚེ་ཕན་བ་མེད་པ་དེར་མ་ཟད། །ལྷན་ཅིག་སྐྱེས་པའི་ཤ་དང་རུས་པ་ཡང། །མལ་སྟན་དྲོན་མོར་བཞག་ནས་འགྲོ་དགོས་པས། །གང་ལའང་ཆགས་ཤིང་ཞེན་བར་སྦངས་ནས། །
བདེ་བ་ཅན་དུ་སྐྱེ་ཕྱིར་འབད་བར་བྱ། །བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བའི་དབའ་བོ་སྟེ། །དག་བའི་ཞིང་དུ་འཁྲིད་པའི་དེ་དང་པོན་མཆོག་མགོན་པོ་འོད་དཔག་མེད་ལ་གསོལ་བ་འདེབས། །གནད་
གཅོད་བ། ཤིན་རྗེའི་འཇིགས་ལས་སྐྱབ་ཏུ་གསོལ། །འཇིགས་རུང་བར་དོའི་འཕྲང་ལས་སྒྲལ་དུ་གསོལ། །བཟོད་དཀའ་ངན་འགྲོའི་གཡང་ལས་དྲང་དུ་གསོལ། །ཞིང་མཆོག་བདེ་བ་ཅན་དེར་འཁྲིད་དུ་གསོལ། །སྐྱོབས་ཤིག་སྐྱོབས་ཤིག་གནད་གཅོད་
འཇིགས་ལས་སྐྱོབས། །སྒྲོལ་ཅིག་སྒྲོལ་ཅིག་པར་དོའི་འཕྲང་ལས་སྒྲོལ། །དྲོངས་ཤིག་དྲོངས་ཤིག་ངན་འགྲོའི་གཡང་ལས་དྲོངས། །རེས་གཞན་ན་མེད་དོ་ཐུགས་རྗེས་གཟིགས། །དེ་ལྟར་གདུང་ཤུགས་དྲག་པོས་གསོལ་བཏབ་པས། །མགོན་བོ་
འོད་དཔག་མེད་པའི་ཐུགས་ཀ་ནས། །འོད་ཟེར་ལྕགས་ཀྱུ་ལྟ་བུ་མར་འབྱུང་སྟེ། །རང་སེམས་ཧཱུཾ་ཡིག་དཀར་འཚེར་དེ་ལ་བཏབ། །འོག་རླུང་དྲག་ཏུ་འཐེན་པའི་གཞུ་མོ་ལ། །ཏིག་གི་མདའ་སྦྱར་བླ་མའི་ཐུགས་ཀར་འཕངས། །ཀ་ཞེས་

[026A]༄༅། །བརྗོད་པས་སླར་ཡང་སྙིང་ཀར་འབབ། །དེ་ལྟར་རིམ་གྱིས་འཕར་ཞིང་འབབ་པར་གྱུར། །ཞེས་བརྗོད་ཅིང་བསམས་ལ་འཕོ་བ་སྦྱངས་པར་བྱའོ། །བདག་ནི་འཆི་བའི་དུས་བྱེད་གྱུར་པ་ན། །ཞེས་པ་ནས། སེམས་ཅན་
རྣམས་ལ་ཕན་བ་མང་བྱེད་ཤོག་ཤཱཀྱའི་དབང་བོ་འདྲེན་བ་འོད་དཔག་མེད། །ཅེས་པ་ནས། །བདེན་པའི་སྨོན་ལམ་འདི་དག་མྱུར་འགྲུབ་ཤོག་ཅེས་འདུན་པ་དྲག་པོས་བྱའོ། །རང་གི་སྤྱི་བོའི་བླ་མ་འོད་དཔག་མེད་དགྱེས་བཞིན་འོད་དུ་
ཞུ་ནས་རང་ལ་ཐིམ་བས། རང་ཉིད་བཅོམ་ལྡན་འདས་ཚེ་དཔག་མེད་སྐུ་མདོག་དམར་བོ། ཞལ་གཅིག་ཕྱག་གཉིས་མཉམ་གཞག་གི་སྟེང་ན་ཚེ་བུམ་བསྣམས་པ། ལོངས་སྤྱོད་རྫོགས་སྐུའི་རྣམ་བ་ཅན། རྡོ་རྗེའི་སྐྱིལ་ཀྲུང་གིས་བཞུགས་
པར་གསལ་བའི་ཐུགས་ཀར་ཟླ་གདན་ལ། ཧྲཱི་ཡིག་དམར་བོའི་མཐར། ཨ་མཱ་ར་ཎི་དང། ཚེ་གཟུངས་ཀྱིས་བསྐོར་བའི་འོད་ཟེར་གྱིས། སངས་རྒྱས་ཐམས་ཅད་ཀྱི་བྱིན་རླབས་དང། མདོར་ན་སྲིད་ཞིའི་ཕུན་ཚོགས་ཐམས་ཅད་ཚེའི་
བདུད་རྩིའི་རྣམ་པར་བཀུག་རང་གི་ལུས་ལ་ཐིམ་པས་འཆི་མེད་ཚེའི་དངོས་གྲུབ་ཐོབ་བར་བསམས་ཏེ། གཟུངས་རིང་དང། ཨ་མར་ཎི་ཇི་ལྟར་རིགས་པར་བཟླའོ། །དུས་མིན་འཆི་བའི་མཚན་མ་མཐོང་བ་ན། །ཞེས་བ་ནས། འཆི་མེད་རིག་འཛིན་
མྱུར་དུ་ཐོབ་པར་ཤོག་ཅེས་པའང་བྱའོ། །གཏོར་མ་དབུལ་བར་འདོད་ན། དཀར་གཏོར་གསུམ་བཤམས་ལ། བསངས་སྦྱངས། སྟོང་བའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་འོད་དུ་ཞུ་བ་ལས་བྱུང་བའི་

[026B] ཕྱོགས་བཅུའི་སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་ཐམས་ཅད་བཀུག་ནས་འབྲུ་གསུམ་ལ་ཐིམ། དེ་ཡང་འོད་དུ་ཞུ་ནས་གཏོར་མ་ལ་ཐིམ་པས་
ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་བར་བསམས་ལ། ཨོཾ་ཨཱ་ཧཱུཾ། ཞེས་ལན་གསུམ་བརྗོད་པས་བྱིན་གྱི་བརླབས། གཏོར་མགྲོན་རྣམས་ཀྱི་ལྗགས་འོད་ཀྱི་བུ་གུས་གཏོར་མའི་བཅུད་དྲངས་ཏེ་གསོལ་བར་བསམས་ལ་
ཨོཾ་སརྦ་ཏ་ཐཱ་ག་ཏ་ཨ་མྲི་ཏཱ་བྷ་ས་པ་རི་ཝཱ་ར་བ་ལིཾ་པྲ་ཧཱི་ཙྪ་སཱཧཱ། ཞེས་ལན་གསུམ་དང། ཕུལ་བྱུང་བདུད་རྩིའི་རྒྱ་མཚོ་གཏོར་མ་འདི། །སྣང་བ་མཐའ་ཡས་འཁོར་དང་བཅས་ལ་འབུལ། །དགྱེས་བཞིན་བཞེས་ནས་མཆོག་དང་ཐུན་མོང་གི་
དངོས་གྲུབ་མ་ལུས་ད་ལྟ་བསྩལ་དུ་གསོལ། །ཞེས་གཏོར་མ་དང་པོ་འོད་དཔག་མེད་འཁོར་བཅས་ལ་དབུལ། ཨོཾ་ཊཱ་ཀི་ནཱི་ཤྲཱི་དྷ་རྨ་བཱ་ལ་ས་བ་རཾ་ཝཱ་རབ་ལེཾ་པྲ་ཏཱི་ཙྪ་སཱཧཱ། ཞེས་ལན་གསུམ་དང། ཕུལ་བྱུང་བདུད་རྩིའི་རྒྱ་མཚོ་གཏོར་མ་འདི།།
མཁའ་འགྲོ་ཆོས་སྐྱོང་བསྲུང་མའི་ཚོགས་ལ་འབུལ། །དགྱེས་བཞིན་བཞེས་ནས་ཞི་རྒྱས་དབང་དྲག་གི་འཕྲིན་ལས་མ་ལུས་མྱུར་དུ་བསྒྲུབ་ཏུ་གསོལ། །ཞེས་གཏོར་མ་གཉིས་པ་མཁའ་འགྲོ་ཆོས་སྐྱོང་རྣམས་ལ་དབུལ། སམྦྷར་
ལན་གསུམ་དང། ཕུལ་བྱུང་བདུད་རྩིའི་རྒྱ་མཚོ་གཏོར་མ་འདི། །ཡུལ་ལྷ་གཞི་བདག་འཁོར་དང་བཅས་ལ་འབུལ། །བཞེས་ནས་ཀོ་ལོང་ཕྲག་དོག་མ་མཛད་པར། །འགལ་རྐྱེན་སེལ་ཞིང་མཐུན་རྐྱེན་བསྒྲུབ་པར་མཛོད། །

[027A]༄༅། །ཞེས་གཏོར་མ་གསུམ་པ་ཡུལ་ལྷ་གཞི་བདག་རྣམས་ལ་བསྔོ་ཞིང། བདག་གི་བསམ་པའི་སྟོབས་དང་ནི། །ཞེས་སོགས་བདེན་སྟོབས་བརྗོད་དོ། །གཏང་རག་གི་མཆོད་བ་བསངས་སྦྱངས། སྟོང་བའི་ངང་ལས་
ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་རྫས་རྣམས་ཁྱད་པར་གསུམ་དང་ལྡན་བར་གྱུར་བར་བསམ་ཞིང། ཨོཾ་ཨརྒྷཾ་ཨཱ་ཧཱུཾ། ནས། ཤཔྟ་ཨཱ་ཧཱུཾ་གིས་བྱིན་གྱིས་རླབས། ཨོཾ་
སརྦ་ཏ་ཐཱ་ག་ཏ་ཨ་མི་ཏཱ་བྷ་ས་པ་རི་ཝཱ་ར་ཨརྒྷཾ་ནས་ཤཔྟ་པྲ་ཏཱི་ཙྪ་ཧཱུཾ་སཱཧཱའི་བར་གྱིས་མཆོད་ཅིང། ཕྱོགས་བཅུའི་རྒྱལ་བས་བསྟོད་པའི་ཕྲེང་བ་ཡིས། །ཡང་ཡང་བསྔགས་པའི་འགྲོ་བའི་སྐྱབས་ཀྱི་མཆོག་འདོད་དགུ་མ་ལུས་འབྱུང་བའི་
གཏེར་ཆེན་པོ། །བླ་མ་འོད་དཔག་མེད་ལ་ཕྱག་འཚལ་ལོ། །འཕགས་མཆོག་སྤྱན་རས་གཟིགས་དང་མཐུ་ཆེན་ཐོབ། །ལ་སོགས་ལུང་རྟོགས་ཡོན་ཏན་མཐའ་ཡས་བས། །མངོན་བར་མཛེས་པའི་རྒྱལ་སྲས་ཉན་ཐོས་ཀྱི། །འཕགས་པའི་
འཁོར་ཚོགས་རྣམས་ལ་ཕྱག་འཚལ་ལོ། །ཞིང་ཁམས་རབ་འབྱམས་དཔག་མེད་རེ་རེ་ལ། །ཞིང་རྡུལ་གྲངས་བཞིན་བྱོན་དང་བྱོན་འགྱུར་བའི། །ཞིང་གི་མཐར་ཐུག་རྒྱལ་བ་འཁོར་བཅས་ལ། །ཞིང་རྡུལ་མཉམ་པའི་ལུས་ཀྱིས་
ཕྱག་འཚལ་ལོ། །ཞེས་བསྟོད་ཅིང་ཕྱག་བྱའོ། །དེ་ནས་ཆོག་ལྷག་ཆད་ལ་སོགས་བའི་ཉེས་བ་ཞི་བར་བྱ་བའི་ཕྱིར་དུ་ཡིག་བརྒྱ་ལན་གསུམ་བཟླས་ཏེ། གང་ཡང་བདག་བློའི་རྨོངས་པ་ཡིས། །ཞེས་སོགས་དང། མ་རྙེད་ཡོངས་སུ་

[027B] །ཞེས་སོགས་དང། བདག་ལ་དངོས་གྲུབ་མཆོག་སྩལ་ལགས། །ཞེས་སོགས་དང། བཅོམ་ལྡན་འདས་མགོན་པོ་འོད་དཔག་ཏུ་མེད་པའི་ལྷ་ཚོགས་ཁྱེད་རྣམས་ལ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་བའི་འཕྲིན་
ལས༑ སྐྱོབས་པའི་ནུས་མཐུ་བསམ་གྱིས་མི་ཁྱབ་པ་མངའ་བ་ལགས་བས། ཕན་བདེའི་འབྱུང་གནས་སངས་རྒྱས་ཀྱི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པ་དང། བསྟན་འཛིན་གྱི་སྐྱེས་བུ་རྣམས་ཞབས་པད་བརྟན་ཅིང་འཕྲིན་
ལས་རྒྱས་པ་དང། དགེ་འདུན་གྱི་སྡེ་རྣམས་ཐུགས་མཐུན་ཞིང་བཤད་སྒྲུབ་ཀྱི་བྱ་བ་རྣམས་གོང་དུ་འཕེལ་བ་དང། འཇིག་རྟེན་མཐའ་དག་དབལ་འབྱོར་བདེ་སྐྱིད་ཀྱིས་འཚོ་ཞིང་རྟག་ཏུ་ཆོས་ལ་སྤྱོད་པ་དང། བདག་སོགས་སེམས་ཅན་ཐམ་ཅད་
སྒྲིབ་གཉིས་བག་ཆགས་དང་བཅས་པ་བྱང་ཞིང་དག་ནས་ཟླ་ན་མེད་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། མདུན་གྱི་བླ་མ་འོད་དཔག་མེད་འཁོར་དང་བཅས་བ་འོད་དུ་ཞུ་བ་
རང་གི་སྨིན་མཚམས་ནས་ཐིམ་པས་རྒྱུད་བྱིན་གྱིས་བརླབས་བར་གྱུར་བར་བསམ་ཞིང། ཕུན་སུམ་ཚོགས་པ་མངའ་པ་གསེར་གྱི་རི་བོ་འདྲ། །ཞེས་སོགས་ཚིགས་བཅད་གསུམ་གྱིས་ཤིས་པ་བརྗོད་ཅིང་མེ་ཏོག་གི་ཆར་དབབ་པར་བྱའོ། །
རྒྱུན་གྱི་ཉམས་ལེན་གྱི་ཚེ་བསྡུས་པ་བྱ་བར་འདོད་ན། སྐྱབས་སེམས་སྔོན་དུ་བཏང། །མི་མཇེད་ཞིང་ནས་ནུབ་ཀྱི་ཕྱོགས་ཉིད་དུ། །ཞེས་པ་ནས། གནས་སྐབས་ཀུན་ཏུ་ཁྱོད་ཀྱིས་འགྲོ་ཀུན་སྐྱོངས། །ཞེས་པའི་བར་གྱི་ཚིག་ལྷུག་རྣམས་

[028A]༄༅། །བཞག་སྟེ། ཚིགས་བཅད་འབའ་ཞིག་སྒྲིགས་ནས་དོན་དྲན་བཞིན་དུ་བརྗོད་ཅིང་ཞིང་དེར་སྐྱ་བའི་འདུན་བ་སྦྱངས་བར་བྱའོ། །བླང་དོར་གནས་རྣམས་མ་རིག་འཐུགས་བོས་བསྒྲིབས། །ཞེས་པ་ནས། རྫུ་འཕྲུལ་
སྟོབས་ཀྱིས་བརྩེ་བས་འདིར་གཤེགས་ཤིག་ཅེས་དང། ཇི་སྙེད་སུ་དག་ཅེས་སོགས་ཀྱིས་ཡན་ལག་བདུན་པ་མནྟ་ལ་དང་བཅས་པ་དབུལ། བདག་དང་གཞན་གྱི་དུས་གསུམ་དང་འབྲེལ་བའི། ཞེས་པ་ནས། སྐད་ཅིག་ཙམ་
ཡང་ལྡོག་པར་མ་གྱུར་ཅིག་ཅེས་པའི་བར་བྱའོ། །དེ་ལས་ཀྱང་བསྡུས་པ་བྱེད་ན་ཡོངས་གྲགས་ཀྱི་ཆོས་སྦྱོད་ན་བཞུགས་པ་ལྟར་དང། ཤིན་ཏུ་བསྡུས་པ་བྱེད་ན། བླང་དོར་གནས་རྣམས་ཞེས་སོགས་ཚིགས་བཅད་བཞི་དང། ནམ་
ཞིག་ཚེ་ཡི་ཞེས་སོགས་ཚིགས་བཅད་གཉིས་དང། ཇི་སྲིད་ཐུབ་མཆོག་ཅེས་སོགས་ཚིགས་བཅད་བཞི་ཙམ་གྱིས་ཀྱང་ཆོག་པར་བླ་མ་གོང་མ་རྣམས་བཞེད་དོ། །དེ་ལྟར་བདེ་བ་ཅན་གྱི་སྣོད་བཅུད་ཀྱི་ཡོན་ཏན་གྱི་བཀོད་པ་དང། དེ་ཉིད་
ཡང་ཡང་དྲན་པར་བྱས་པའི་ཕན་ཡོན་མཐའ་ཡས་པར་གསུངས་པ་དང། རྒྱུ་འདི་ལྟ་བུ་བསྒྲུབས་ན་དེར་སྐྱེའོ་ཞེས་གསུངས་པ་རྣམས་ལ་ཐེ་ཚོམ་ཅུང་ཟད་ཀྱང་མེད་པར་ཡིད་ཆེས་པའི་དད་པས་དེར་སྐྱེ་བའི་འདུན་པ་སྦྱངས་ཤིང་སྨོན་ལམ་ཤུགས་
དྲག་པོས་བྱ་དགོས་ཏེ། ཞིང་བཀོད་ཀྱི་མདོ་ལས། གང་གི་ཕྲ་རབ་རྡུལ་པོ་སྙེད་འཇིག་རྟེན་ཁམས། །བཤིག་ཅིང་བཤགས་ཏེ་རྡུལ་དུ་བྱས་གྱུར་བ། །དེ་བས་མང་བའི་འཇིག་རྟེན་ཁམས་ཀྱི་རྣམས། །རིན་ཅེན་བཀང་སྟེ་སྦྱིན་པ་བྱིན་

[028B] །གང་གིས་དཔག་ཏུ་མེད་པའི་འོད་མཚན་དང། །བདེ་བ་ཅན་གྱི་ཡོན་ཏན་ཁྱད་འཕགས་རྣམས། །ཐོས་ནས་དགའ་སྟེ་ཐལ་མོ་སྦྱོར་བྱེད་པ། །བསོད་རྣམས་འདི་ཡི་ཆར་ཡང་འགྱུར་མ་ཡིན། །དེ་ལྟ་བས་ན་དེ་བཞིན་གཤེགས་དེ་ཡི། །
ཡོན་ཏན་ཐོས་ནས་མགུ་དང་བསྐྱེད་ལ། །བདེ་བ་ཅན་གྱི་འཇིག་རྟེན་ཁམས་མཆོག་ཏུ། །འགྲོ་བར་བྱ་ཕྱིར་མོས་པ་དྲག་པོ་བསྐྱེད། །གང་གིས་བདེ་བ་ཅན་གྱི་འཇིག་རྟེན་གྱི། །མིང་ཐོས་པ་ཡི་བསོད་ནམས་དེ་ལ་ནི། །ཞིང་མཆོག་ཐ་གྲུ་ཆེན་པོ་དེ་
དག་ཀུན། །ཆ་དང་དབེར་ཡང་འགྱུར་བ་མ་ཡིན་ནོ། །ཡང་དག་རྒྱལ་བའི་བཀའ་དང་ཤེས་རབ་ཅན། །དེ་དག་དེ་བས་བསོད་ནམས་མང་དུ་འགྱུར། །དོན་དམ་ཐོབ་ཕྱིར་དང་པོ་རྩ་བ་སྟེ། །དེ་ལྟ་བས་ན་ཐོས་ནས་ཡིད་གཉིས་སོལ། །ཞེས་དང་
བཅོམ་ལྡན་འདས་ཚེ་དཔག་མེད་རང་ཉིད་ཀྱིས་ཀྱང། ངས་ནི་སྔོན་གྱི་སྨོན་ལམ་འདི་སྐད་བཏབ། །སེམས་ཅན་གང་གིས་ང་ཡི་མིང་ཐོས་ན། །ང་ཡི་ཞིང་དུ་རྟག་ཏུ་འོད་བར་ཤོག། །ང་ཡི་སྨོན་ལམ་བཟང་པོ་དེ་རྫོགས་པས། །འཇིག་རྟེན་
ཁམས་མང་དག་ནས་སེམས་ཅན་འོད། །དེ་དག་ང་ཡི་ཞིང་དུ་ལྷགས་ནས་ནི། །དེ་དག་སྐྱེ་བ་གཅིག་ལས་ཕྱིར་མི་ལྡོག་ཅེས་དང། ཞིང་མཆོག་སྒོ་འབྱེད་ལས། ཐུབ་པའི་དབང་པོས་ཞིང་གི་ཡོན་ཏན་གྱི་བཀོད་པ་གསུངས་པ་དང་རྒྱུ་
འདི་ལྟ་བུ་བསྒྲུབས་ན་དེར་སྐྱེའོ་ཞེས་གསུངས་པ་རྣམས་ནི་རྒྱལ་བའི་ཡེ་ཤེས་དབང་དུ་བྱས་ཏེ། ཐེ་ཚོམ་ཅུང་ཟད་ཀྱང་མི་ཟ་བར་ཡིད་ཆེས་བ་ཤིན་ཏུ་གལ་ཆེ་སྟེ། ཐེ་ཚོམ་ཟ་བཞིན་དུ་དེར་སྐྱེ་བའི་རྒྱུ་བསྒྲུབས་པ་རྣམས་ནི་ཞིང་དེར་

[029A]༄༅། །སྐྱེས་ཀྱང་པདྨའི་སྦུབས་ནས་ཐོགས་མེད་དུ་འབྱུང་མི་ནུས་པར་པདྨའི་མངལ་ན་ལོ་ལྔ་བརྒྱར་སངས་རྒྱས་མཐོང་བ་དང་ཆོས་ཉན་པ་སོགས་བྱར་མེད་པར་གནས་དགོས་པའི་ཉེས་དམིགས་ཤིན་ཏུ་ཆེ་བར་གསུངས་
པའི་ཕྱིར་རོ། །ཞེས་དང། བདེ་བ་ཅན་གྱི་ཞིང་འདི་ནི་ཐུབ་པའི་དབང་པོས་ཞིང་གི་ཡོན་ཏན་གྱི་བཀོད་པ་རྒྱས་པར་གསུངས་ཤིང། ཞིང་གཞན་དཔག་ཏུ་མེད་པ་ནས་ཀྱང་རང་རང་གི་བདེ་བར་གཤེགས་པས་བསྔགས་པ་ལན་གྲངས་དུ་མར་
གསུངས་པ་ལ་བརྟེན་ནས། བྱང་ཆུབ་སེམས་དཔའ་དཔག་ཏུ་མེད་པ་རྣམས་ཞིང་དེར་སྐྱེ་བར་གསུངས་པ་དང། ཞིང་འདིར་ཡང་དེའི་དུས་དང་མ་འོངས་པའི་གང་ཟག་གི་དབང་དུ་མཛད་ནས་བདེ་བ་ཅན་དུ་འགྲོ་བ་ལ་མོས་པ་དྲག་པོ་བསྐྱེད་
དགོས་པར་གསུངས་པ་དང། གཞན་ཡང་མདོ་དང་རྟོག་པ་དང་བཟུངས་དུ་མར་ཕན་ཡོན་གྱི་སྐབས་སུ་བདེ་བ་ཅན་དུ་སྐྱེ་བར་བཀའ་སྩལ་བའི་སྒོ་ནས་ཞིང་དེར་སྐྱེ་བའི་ཐབས་མང་དུ་གསུངས་ཤིང། དེ་རྣམས་ཀྱང་ད་ལྟར་གྱི་གང་ཟག་
རྣམས་ཀྱིས་ཀྱང་སྒྲུབ་པར་མི་ནུས་པ་མི་སྣང་དང། གཞན་ཡང་ཞིང་ཁ་ཅིག་ནི་སྙིགས་མ་ལྔས་སྦགས་བསྡེར་སྐྱེས་པ་རྣམ་ཉམས་པར་སླ་ཞིང། ཁ་ཅིག་ནི་བྱང་ཆུབ་སེམས་དཔའི་འཁོར་ཤ་སྟག་གིས་གང་བ་ལ་སོགས་པ་སྣོད་བཅུད་
ཀྱི་འབྱོར་བ་ཧ་ཅང་ཡང་རླབས་ཆེ་བས་སྐྱེ་བར་དཀའ་བ་དང། བདེ་བ་ཅན་དུ་སྐྱེས་པ་རྣམས་ནི་ཡང་དག་པ་ཉིད་ཀྱི་ཚོགས་འབའ་ཞིག་ཏུ་ངེས་པའི་ཕྱིར་དང། མདོར་ན་ཞིང་གང་ལ་འདུན་པ་ཤས་ཆེ་བདེ་ཞིང་དེར་སྐྱེ་བ་མྱུར་ཞིང་འདིའི་གང་

[029B] བདག་ཅག་རྣམས་ཀྱིས་སངས་རྒྱས་ཀྱི་ཞིང་དུ་སྐྱེ་བ་འཛིན་པའི་སྨོན་ལམ་ནི་གཙོ་བོར་བདེ་བ་ཅན་གྱི་ཞིང་ལ་དམིགས་ཏེ་བགྱིད་བར་རིགས་སོ། །ཞེས་གསུངས་པ་ལྟར་རོ། །འདིར་སྨྲས་བ་
དལ་འབྱོར་གྲུ་དང་དམ་ཆོས་ལམ་རྒྱག་རྙེད། །བཤེས་གཉེན་མཁས་པའི་དེ་དབོན་འཛོམ་དུས་འདིར། །ངན་སོང་འཁོར་བའི་མཚོ་ལས་བསྒྲལ་བྱས་ཏེ། །ཐར་བའི་རིན་ཆེན་གླིང་དུ་ཕྱིན་པར་རིགས། །སྔོན་དུ་ཚེ་འདིའི་ཟས་ནོར་ལོངས་སྦྱོད་
དང༑ ༑དགྲ་འདུལ་གཉེན་སྐྱོང་བྱ་བ་བསྒྲུབ་ཚར་ནས། །མཇུག་ཏུ་ཕྱི་མའི་དོན་སྒྲུབ་སྙམ་པའི་བློ། །གཏན་བདེའི་སྲོག་རྩ་གཅོད་པའི་གཤེད་མ་ཡིན། །ཚེ་འདིའི་ཟས་གོས་ལ་སོགས་ཟིན་པ་དང། །འདི་ནས་ཕྱི་མར་འཕོས་པ་དུས་
མཉམ་པས། །མཁོ་དགུ་རྫོགས་ནས་དམ་ཆོས་བྱ་སྙམ་པའི། །མཁས་པའི་ཁུར་འཛིན་བདག་ཅག་འཁྲུལ་མིན་ནམ། །འདི་སྣང་བྱ་བ་ཁང་ཁྱིམ་བ་ཤིག་འཆོས་སོགས། །ཇི་ཙམ་བརྩམས་ཀྱང་ཟིན་པའི་ཁོམ་པ་མེད། །བྱེད་འཕྲོ་བཞག་སྟེ་
སྡིག་པའི་ཁུར་བཀུར་ནས། །ཕྱི་མར་ལག་སྟོང་འགྲོ་རྒྱུ་མ་ཡིན་ནམ། །སྙིགས་དུས་ཚེ་ཐུང་གཉིས་ཀྱི་ཐུན་ཆུང་ལ། །འདོད་ཡོན་རྣམ་ལྔའི་རྨི་ལམ་ཡུལ་སྦྱད་ནས། །གློ་བུར་འཆི་བའི་གཉིད་ལོག་སད་པའི་ཚེ། །དམྱལ་བའི་གནས་དེར་
ཡོད་ན་ཇི་ལྟར་བྱ། །དཀོན་མཆོག་ཐུགས་རྗེའི་ལྕགས་ཀྱུ་ཆེས་བཟང་ཡང། །ཡིད་ཆེས་དད་པའི་ཨ་ལོང་མེད་པ་རྣམས། །ངན་སོང་གནས་ནས་འདྲེན་པའི་ཐབས་མེད་པས། །དགེ་སྡིག་བླང་དོར་རང་གིས་བྱེད་དགོས་གསུངས། །དགེ་བ་

[030A]༄༅། །གང་བྱེད་རང་དབང་ཡོད་དུས་འདིར། །བདེ་བའི་རྒྱུ་ལ་རྒྱུན་དུ་མ་འབད་ན། །ཚེ་སྲོག་བྱིའུ་ཕྲུག་འཆི་བདག་ཁྱི་ཡི་ཁར། །ཆུད་ཚེ་སྡུག་སྐད་འདོན་ལས་ཐབས་གཞན་ཅི། །བསགས་པ་ཀུན་འཛད་འདུས་པ་
མ་ལུས་འབྲལ། །སྐྱེས་པ་ཀུན་འཆི་མཐོན་པོ་ཀུན་མཐར་ལྷུང། །སྲིད་འབྱོར་ཐམས་ཅད་རྒུད་བས་སྡུད་ལགས་ན། །ཅི་ཕྱིར་སྲིན་མོའི་མཛུམ་ལ་དགའ་བར་བྱ། །དེ་ཕྱིར་ངན་སོང་འཁོར་བའི་སྒོ་འཕར་གཅོད། །མཐོ་རིས་ཐར་བའི་
སྒོ་འབྱེད་ནུས་པའི་ཚེ། །མནོག་ཆུང་ཚེ་འདིའི་བྱ་བས་མི་འདའ་བར། །དམ་ཆོས་ཚུལ་བཞིན་སྒྲུབས་ཤིག་ཤེས་ལྡན་དག་འདིར་འབད་ལེགས་བྱས་གླང་ཆེན་ཁར་འབབ་ཀྱིས། །འགྲོ་བ་ཉམ་ཐག་རྩྭ་སྦུར་ཀུན་འདེད་ནས། །
བདེ་བ་ཅན་གྱི་ཆུ་སྲིན་གྲོང་ཁྱེར་དུ། །བདེ་བླག་མྱུར་དུ་གཞོལ་ཞིང་འབབ་གྱུར་ཅིག་བདག་ཀྱང་སྐྱས་ཆེན་འདེགས་པའི་སྔོན་རོལ་ཏུ། །སྡིག་ལྟུང་བུད་ཤིང་སྟོབས་བཞིའི་མེས་བསྲེགས་ནས། །ལེགས་བྱས་དཔག་མེད་
གཤོག་ཟུང་འདབ་བསྐྱོད་པས། །ཞིང་མཆོག་བདེ་བ་ཅན་དུ་བགྲོད་པར་ཤོག་ཅེས་བདེ་བ་ཅན་དུ་སྐྱེ་བའི་སྨོན་ལམ་ཞིང་མཆོག་སྒོ་འབྱེད་ཀྱི་འདོན་སྒྲིགས་རྣམ་དག་ཞིང་དུ་བགྲོད་པའི་བདེ་ལམ་ཞེས་བྱ་བ་འདི་ནི། ཁལ་ཁ་
ཁུ་རེ་ཆེན་མོའི་གྲྭ་རིགས་བརྩོན་བ་དང་ཐོས་པའི་ནོར་གྱིས་ཕྱུག་པའི་དགེ་སློང་བློ་བཟང་བཀྲ་ཤིས་དང། དད་བརྩོན་རྣམ་དཔྱོད་དང་ལྡན་པ་དགེ་སློང་སྦྱིན་པ་ལེགས་བཤད་གཉིས་ཀྱིས་དེ་ལྟ་བུ་ཞིག་དགོས་ཞེས་བསྐུལ་བའི་ངོར་

[030B] བྱ་བྲལ་དགེ་བཤེས་ངག་དབང་གྲགས་པ་བཟང་པོའི་ཞལ་སྔ་ནས་ཀྱི་དྲུང་དུ་ཞིང་མཆོག་སྒོ་འབྱེད་ཀྱི་ཀླག་ལུང་ལེགས་པར་ཐོབ་པའི་
   ༈    ཐུན་མོང་ཞེས་པ་ལྕགས་ཕོ་ཁྱི་ཁོར་དམ་ཆོས་འགྱུར་མེད་གླིང་དུ་མཚམས་བཅད་སྐབས་སྦྱར་བའོ། །དེ་ལ་སྦྱིར་རྗེ་བདག་ཉིད་ཆེན་པོའི་གསུང་རབ་ནི་
ལྷག་ཆད་ནོར་གསུམ་གྱི་དྲི་མ་རྡུལ་ཕྲ་མོ་འབུམ་ཕྲག་དུ་མར་བགོས་པའི་ཆ་ཙམ་ཏུ་ཡང་མེད་པར་མ་ཟད། ཞིང་མཆོག་སྒོ་འབྱེད་འདི་ནི། མཁས་གྲུབ་དམ་བ་འཇམ་དབྱངས་ཆོས་རྗེས། བདེ་བ་ཅན་དུ་སྐྱེ་བའི་སྨོན་ལམ་དང། །
མི་ཕམ་མགོན་གྱི་ཡང་དག་དོན་བསྟོད་པ། །དོན་གྱི་རི་བོ་གོ་རིམ་འཇམ་དབྱངས་ཀྱིས། །གསལ་བར་གསུངས་ནས་ཚིག་སྦྱོར་ལེགས་སྦྱོར་བ། །ཞེས་གསུངས་པ་ལྟར་དོན་ལ་གནས་པས། ཐོག་མ་མེད་པ་ནས་ཆགས་སྡང་རྨོངས་པའི་
བྲན་དུ་གྱུར་བ་བདག་ལྟ་བུས་ལེགས་བཤད་དྲི་མ་མེད་པ་དེ་ལ་བསྣོན་པ་བཏབ་པ་ནི་མཁས་པ་རྣམས་ཐུགས་འཁྲེལ་བའི་གནས་སུ་འགྱུར་དོགས་ཆེ་ཞིང། ཁྱད་པར་དུ་མདོ་རྐྱང་བའི་ལུགས་སུ་གསུངས་འདུག་པས་སྔགས་དང་འབྲེལ་
མི་ཆེ་ཡང། རྗེ་བདག་ཉིད་ཆེན་པོས་མཛད་པའི་བདེ་གསང་འཇིག་གསུམ་གྱི་ཆོ་ག་སོགས་ལ་ལྷན་ཐབས་བྱེད་མཁན་མང་དུ་བྱུང་ཞིང། རྗེ་གུང་ཐང་པ་སོགས་ཀྱིས་བདེ་གཤེགས་སོ་ལྔའི་ཆོ་ག་སྔགས་དང་འབྲེལ་བར་བྱས་པའང་

[031A]༄༅། །ཡོད་པས་དགོས་པའི་དབང་གིས་མི་རུང་བ་མེད་དམ་སྙམ་པ་དང། གཙོ་ཆེར་བསྐུལ་བ་བོའི་འདོད་མོས་ལྟར་བགྱིས་པ་འདི་ལ་མཁས་པ་རྣམས་ཐུགས་འཁྲེལ་མ་གནང་བར་བཟོད་བར་མཛོད་མཛོད་
འདིས་ཀྱང་རང་གཞན་ལ་ཕན་བ་རྒྱ་ཆེན་པོ་ཐོགས་བར་གྱུར་ཅིག། ཤུ་བྷ་མ་སྟུ་སྶརྦ་ཛ་ག་ཏཱ་མ་

[031B][BLANK PAGE]



﻿། །འདོད་དོན་འགྲུབ་པའི་སྨོན་ཚིག་དྲང་སྲོང་དགྱེས་གླུ་ཞེས་བྱ་བ་བཞུགས་སོ། །

[001] །རྒྱལ་ཀུན་མཁྱེན་གཟུགས་རྗེ་བཙུན་བླ་མ་ལ། །ཕྱག་མཆོད་གསོལ་བཏབ་བགྱིས་པའི་དགེ་ཚོགས་ཀྱིས། །འདི་ཕྱིའི་ལེགས་ཚོགས་རྟེན་འབྲེལ་ཀུན་གྱི་སྒོ། །བཤེས་གཉེན་དམ་པ་ཚུལ་བཞིན་བསྟེན་པར་
ཤོག་དལ་འབྱོར་དོན་ཆེ་རྙེད་དཀའ་མྱུར་དུ་འཇིག་ངན་འགྲོའི་སྡུག་བསྔལ་སྐྱབས་འགྲོ་ལས་རྒྱུ་འབྲས། །ཡང་ཡང་བསམ་པས་ངེས་པ་མཆོག་རྙེད་ནས། །ཡང་དག་ལམ་གྱི་གཞི་རྩ་ཚུགས་པར་ཤོག་སྲིད་པའི་བདེ་འབྱོར་
སྲིན་མོའི་མཛུབ་བག་ལྟར། །མཐོང་བའི་སྐྱོ་ཤས་དྲག་བོའི་རླུང་ཤུགས་ཀྱིས། །རྣམ་དག་ལྷག་པའི་བསླབ་གསུམ་མེ་འབར་ཏེ། །འཁོར་བའི་ཚང་ཚིང་མྱུར་དུ་སྲེགས་པར་ཤོག་མན་ངག་རྒྱུ་འབྲས་བདུན་གྱིས་ལེགས་
དྲངས་བའི། །རླབས་ཆེན་ཕྱིན་དྲུག་བསྡུ་བཞིའི་སྲོལ་སྐྱོངས་ཤིང། །གཡེང་བ་ཀུན་ཞི་འཁོར་རྩ་གཅོད་ནུས་པའི། །ཞི་ལྷག་མྱུར་དུ་རྒྱུད་ལ་སྐྱེ་བར་ཤོག་དེ་ནས་རྣམ་དག་དབང་བཞིའི་ལྡེ་མིག་གིས། །གསང་སྔགས་ཐེག་
བའི་གཏེར་གྱི་སྒོ་ཕྱེ་ནས། །དངོས་གྲུབ་འབྱུང་གནས་དམ་སྡོམ་ཡིད་བཞིན་ནོར། །རང་སྲོག་ལས་ཀྱང་གཅེས་པར་སྲུངས་པར་ཤོག་སྐུ་གསུམ་ལམ་ཁྱར་ཀུན་གྱི་གནད་ཚང་ཞིང། །གང་སྣང་ལྷ་སྐུར་འཆར་བའི་བསྐྱེད་རིམ་
དང། །དབེན་གསུམ་སྒྱུ་ལུས་འོད་གསལ་ཟུང་འཇུག་གི་རྫོགས་རིམ་མཆོག་རྣམས་མྱུར་དུ་མཐར་ཕྱིན་ཤོག་དེ་ལྟར་ལམ་བཟང་ཉམས་སུ་ལེན་པ་ལ། །མཐུ་ལྡན་ཆོས་བསྲུང་རྣམས་ཀྱིས་གྲོགས་མཛད་པས།།

[002A]༄༅། །བར་ཆད་བདུད་ཀྱི་མིང་ཡང་མི་འབྱུང་བར། །མཐུན་རྐྱེན་མཁོ་དགུ་ཡིད་བཞིན་འབྱོར་བར་ཤོག་མཐར་ཐུག་སྐུ་གསུམ་མངོན་དུ་མ་བྱས་པའི། །ཚེ་རབས་ཀུན་ཏུ་ཡོན་ཏན་བདུན་ལྡན་གྱི། །མི་ལུས་ཐོབ་ཅིང་
རབ་ཏུ་འབྱུང་བ་དང། །དམ་པའི་མགོན་གྱིས་རྗེས་སུ་འཛིན་པར་ཤོག་ཁྱད་པར་འཇམ་མགོན་བླ་མ་ཙོང་ཁ་པས། །ནམ་ཡང་འབྲལ་མེད་རྗེས་སུ་བཟུང་བའི་མཐུས། །མྱུར་དུ་ས་ལམ་རྟོགས་པ་མཐར་ཕྱིན་ཏེ། །
འགྲོ་ཀུན་རྣམ་འདྲེན་དམ་པར་བདག་གྱུར་ཅིག་གནས་སྐབས་སུ་ཡང་རྒྱལ་བསྟན་གོང་དུ་འཕེལ། །བསྟན་འཛིན་མཆོག་རྣམས་སྐུ་ཚེ་མཛད་འཕྲིན་རྒྱས། །འགྲོ་ཀུན་དུཿ་ཁས་ནམ་ཡང་མ་མནར་བར། །བདེ་སྐྱིད་
བཟང་པོས་རྟག་ཏུ་འཚོ་བར་ཤོག་ཅེས་པ་འདི་ཡང་བློ་དང་མང་དུ་ཐོས་པའི་ནོར་གྱིས་ཕྱུག་པའི་དགེ་སློང་བློ་བཟང་ཚེ་བརྟན་གྱིས་འདི་ལྟ་བུ་ཞིག་དགོས་ཞེས་བསྐུལ་བ་ལྟར། སྤོང་བ་པའི་གཟུགས་བརྙན་་སྦྲང་བཙུན་ངག་དབང་
དཔལ་ལྡན་གྱིས། ཧུ་ཁེན་ཧུ་ཐོག་ཐུའི་ཁུ་རེ་དམ་ཆོས་འགྱུར་མེད་གླིང་དུ་སུག་བྲིས་སུ་བགྱིས་པ་འདིས་བྱང་རང་གཞན་ལ་ཕན་ཐོགས་པར་གྱུར་ཅིག། དགེའོ།།

[002B][BLANK PAGE]



