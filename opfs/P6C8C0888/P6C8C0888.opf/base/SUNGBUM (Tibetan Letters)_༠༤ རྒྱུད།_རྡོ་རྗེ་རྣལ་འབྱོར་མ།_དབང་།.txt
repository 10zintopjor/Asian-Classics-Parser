༄༅། །རྗེ་བཙུན་རྡོ་རྗེ་རྣལ་འབྱོར་མའི་དབང་གི་ཟིན་བྲིས་བཞུགས་སོ།།    ༈   རྡོ་རྗེ་ཕག་མོ་ལ་ཕྱག་འཚལ། །སྙིང་རྗེའི་བདག་ཉིད་དཀྱིལ་འཁོར་དུ་

[237A]༄༅། །སློབ་མ་འཇུག་པར་འཚལ་ལགས་ན། །ཇི་ལྟར་རྒྱལ་བ་ཀུན་གྱིས་ཁྱོད། །ཡེ་ཤེས་རྒྱ་མཚོར་བྱིན་རླབས་པ། །དེ་བཞིན་དུ་ནི་ཡེ་ཤེས་རོལ། །སེམས་ཅན་འདི་ལ་བྱིན་
རླབས་རིགས།།    ༈    མྱུར་མཛད་མ། བརྐྱངས་བསྐུམས་མ། རྣལ་འབྱོར་མའི་བྱིན་རླབས། བགེགས་གཏོར་དང། དེའི་འཇུག་བུམ་ཆུ་གཏོར་ནས། ཇི་
ལྟར་བལྟམས་པ་ཞེས་ཁྲུས་བྱས། དེ་ནས་ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ།།   ྾  ཞེས་གསུངས།    ༈   
སྟོན་འཕེར་ངེས་དང། དགེ་བ་བྱས་པ་རྣམས་འགྲེམས་སྟོན་མི་འཕེར་བར་སྐྱོན་ཅན་འབའ་ཞིག་ཡོད་ཚུལ། དབང་པོ་རབ་འབྲིང་ལུས་འདིས་མཁའ་སྤྱོད་བགྲོད། །ཐ་མ་བར་དོར་དཔའ་
བོ་མཁའ་འགྲོས་བསུ། །ཡང་ཐ་སྐྱེ་བ་བརྒྱུད་ནས་དངོས་གྲུབ་ཐོབ། །རྣལ་འབྱོར་ཆེ་མཆོག་དཔའ་བོ། ཞེས་སོགས་གསུངས་པ་ལྟར།    ༈   
པའམ། དེ་ཉིད་ཀླ་ཀློའི་ཡུལ་དུ་གནས་པ་ཡིན་ཡང་རྣལ་འབྱོར་པ་དེའི་ནུས་པས། སྔགས་འདི་བཀླགས་པས་འགྲུབ་པ་སྟེ། །ལམ་རྣམ་ཀུན་བྱེད་དགེ་བ་ཡིན། བྱིན་རླབས་ནུས་པ་ཆེ་

[237B] ཟབ་པ། རྣལ་འབྱོར་མ་འདི་ཉིད་མན་ངག་འདུ་ཆེ་བ། ལག་ཏུ་བླངས་བདེ། བྱིན་རླབས་ནུས་པ་གཞན་ལས་ཆེ་བའི་ཁྱད་ཆོས་གསུམ། དབང་པོ་རབ་འབྲིང་ལུས་འདིས་
མཁའ་སྤྱོད་བགྲོད།    ༈    ཤར་གྱི་དུར་ཁྲོད་དུ་ཡོད་པར་མོས་ལ་གསོལ་འདེབས།    ༈    །འདིར་མཁའ་འགྲོ་མ་ཡི་དྲ་
བས་འབྲེལ། །ཞེས་པ་ལྟར། མཁའ་འགྲོ་ཇི་ཡོད་གནས་ཉེར་བཞིའི་མཁའ་འགྲོར་འདུ་བ་དང། དེ་ཉིད་ཀྱིས་མཁའ་འགྲོར་ཕར་ཁྱབ་ཚུར་ཁྱབ་ལྟ་བུ།    ༈    ཞེས་
པར་རྗེ་ཙོང་ཁ་པས། འགྲོ་བ་ཞེས་པ་རླུང་དང། དེ་ཉིད་དཧུ་ཏིར་ཞུགས་ནས་ཐིམ་པས་སྐྱོབ་པ་སྟེ། དེ་ལ་སྐྱོབ་ཞེས་རྣམ་རྟོག་ཡུལ་ལ་འཕྲོ་བ་འགོག་པ།    ༈   
ཤར་བ་ནི། ཕག་མོའམ། མཁའ་སྤྱོད་མ་འདི་ཡིན།    ༈    ཕྱི་ནང་གི་བགེགས་བསྐྲད། རིགས་དང་མོས་པ་དྲིས། ཐམས་ཅད་རྣལ་འབྱོར་
སེམས་བཟུང། སྔགས་ཀྱི་རྗེས་ཟློས། ནང་འཇུག་སྐབས་ཆོས་འབྱུང་མདུན་ཤར་གྱིས་ཕྱེ་བར་བསམ། ཕྱི་འཇུག་ནི། ཕྱིའི་སྐལ་མཉམ་དང། ནང་འཇུག་ནི། ནང་གི་སྐལ་

[238A]༄༅། །མཉམ་སྟེ། དཔེར་ན། གྲྭ་པ་གསར་པ་ཞིག་གྲྭ་ཚང་དེར་སྒྲིགས་ཞུགས་བྱས་པའི་ཉིན་མོ་ནས་འགྱེད་ཕོགས་ལ་དབང་བས་ཕྱིའི་སྐལ་མཉམ་དུ་གྱུར། དེས་སློབ་སྦྱོང་བྱས་
ནས་རིམ་པས་ནང་གི་སྐལ་མཉམ་དུ་གྱུར་པ།    ༈    མདོ་ཕྱོགས་ཀྱི་ཐེག་གསུམ་གྱི་ཆོས་དང། གསང་སྔགས། སྔགས་ཀྱི་ལུང་རྟོགས་ཀྱི་ཆོས་
རྣལ་འབྱོར་ནི་བླ་མེད། མཁའ་འགྲོ་མ་ནི་མ་རྒྱུད་ཀྱི་ཆོས། དཔའ་བོ་དཔའ་མོ་ནི། བདེ་མཆོག་གི་དཀྱིལ་འཁོར་ནང་གི་ལྷ་དཔའ་བོ་་དང། དཔའ་མོ་་དབང་ལྷ་མོ་ནི་སྒོ་
མཚམས་མ་བརྒྱད་དང། སྙིང་པོ་རྣལ་འབྱོར་མ་བཞི། བྱང་ཆུབ་སེམས་དཔའ། མདོ་ཕྱོགས་ཀྱི་བྱང་ཆུབ་སེམས་དཔའ། ཁྱད་པར་དུ་ཡང་  ྾   ྾  སངས་རྒྱས་ལ་ཟུར་དུ་སྐྱབས་
འགྲོ་མེད་ཀྱང།    ༈    ཧེ་རུ་ཀ་དཔལ་སོགས་  ྾   ྾  རྣམ་པར་སྣང་
མཛད་མ་ནི། བཻ་རོ་ཙ་ན་སྟེ། དོན་ལ་རྡོ་རྗེ་རྣལ་འབྱོར་མ།    ༈    །གཉིས་མེད་ཅེས་པ་བདེན་གཉིས་དབྱེར་མེད་ཟུང་འཇུག་གི་གོ་འཕང་

[238B] ཅེས་པ་གཉིས་པ་གཞན་མེད་པ།    ༈    དེས་རྣམ་སྨིན་བརྡོས་བཅས་སྦྱངས་
ཏིང་ལོ་རྫས་སྔགས་ཏིང་འཛིན་གསུམ་ལ་བརྟེན། ཏིང་ལོ་བླ་སྤྲུལ་འགར་སྩལ་ནས། དེ་བྱིངས་སོ་སོར་བཏང་ནས་སོ་སོས་ཟ་རུ་བཅུག་པར་མཛད་དེ། འདི་ཡང་དེ་སྔོན་འབུལ་སྡུད་རྡོ་
རྗེ་འཆང་ནས་རིན་འབྱུང་བརྒྱ་རྩ་གནང་སྐབས། འདི་རིགས་མང་དུ་ཡོད་པ་རྣམས་འདི་བཞིན་བཏང་བ་ཕྱག་བཞེས་ཡོད་པ་ལྟར་དང། རྗེ་ཕ་བོང་ཁས་དེ་ཙམ་ཚོགས་ཆེ་བར་མ་སྩལ་བར་
བརྟེན་ཏིང་ལོ་རྗེ་ཉིད་ནས་ངེས་པར་སྩལ་བར་མཛད། ཕྱི་ནང་གསང་བའི་རྣལ་འབྱོར་མ་གསུམ་གྱི་ངོ་སྤྲོད་སྐབས། རྡོ་རྗེ་གྲོང་ན་ཨེ་ཡིག་བཾ་གྱི་དངོས། །ཞེས་དང། སྨོན་ལམ་དུ། བཾ་
   ༈    ཕྱིའི་རྣལ་འབྱོར་མ། དོན་གྱི་འོད་གསལ་ཡན་ཆད་ལ་གནས་པ་རྣམས་ལྷན་སྐྱེས་ཀྱི་མཁའ་འགྲོ་མ། ཡེ་
ཤེས་འབེབས་སྐབས། སྟེང་ནས་ཁ་བ་བུ་ཡུག་འཚུབ་པ་དང། བར་ནས་ཁྲོམ་གྱི་མི་ཚོགས་འདུས་པ།    ༈    བྱུང་ན་ལྟེ་བའི་ཕག་མོར་གསལ་བཏབ་

[239A]༄༅། །མ་བྱུང་ན་ཕྱིའི་ལུས་ལ་བཀོད།    ༈    དབང་ཆོག་འདི་སྤོགས་ཆོག་ཡིན་
མོས་པ་ཡིད་བྱེད་ཚུལ་གྱིས་སྒོམ་པ་གསང་བའི་རྣལ་འབྱོར་མ་ཐ་མ། སྟོང་ཉིད་དོན་སྤྱིའི་ཚུལ་གྱིས་རྟོགས་པའི་དཔེའི་འོད་གསལ་དེ་འབྲིང། སྟོང་ཉིད་མངོན་སུམ་དུ་རྟོགས་པའི་དོན་གྱི་
འོད་གསལ་དེ་གསང་བའི་རྣལ་འབྱོར་མ་རབ་ཡིན། གོ་ཆ་འདི་ཕྱིའི་རྣལ་འབྱོར་མར་བཀོད།    ༈    སྐལ་བ་དམན་པ་ལ་གསང་བ་དམ་ཚིག་གོ། མེ་ཏོག་
ཕྲེང་བའི་དབང་གི་ཐད། བདེ་མཆོག་གི་ངག་འདོན་ལྟར་ཁ་བསྐང་བར་མཛད། འགྲོ་བ་སྐྱོབ་པའི་གཟི་བརྗིད་ཅན། །ཞེས་གཟི་བརྗིད་ཅན་ནི། འོད་གསལ།    ༈   
གྱི་མདུན་དུ། ཞེས་པ་དཀྱིལ་འཁོར་གྱི་མདུན་ཤར་གྱི་དུར་ཁྲོད་དམ། ཟུར་གསུམ་མདུན་མ་སྟོང་པའམ། ཡང་ན་གཙོ་བོའི་མདུན་དུ་བསམས། སྤྱན་དྲངས་པའི་གཙོ་བོ་དང་
བསྒྲུབས་པའི་གཙོ་བོ་གཉིས་ཀྱིས་དབང་བསྐུར་བའི་དགོངས་པ་མཛད། ཐོད་པ་བཞི་ཡུམ་བཞིར་གྱུར་ཚེ། དྲི་རྡོ་རྗེ་མ་གཟུགས་ཁོངས་སུ་བསྡུ་ཡང། འདིར་ཡུམ་ལྔ། ཧེ་རུ་ཀ་

[239B] །ཞེས་སོགས་ལ། ཚིག་རྐང་དང་པོས་སྐུ། གཉིས་པས་གསུང། གསུམ་པས་ཐུགས། འབར་བ་ཞེས་པ་མཚན་དཔེའི་དཔལ་འབར་བ། དོན་འགྲེལ་
ཧེ་རུ་ཀ་ནི། རྒྱུ་སོགས་སྟོང་པ་  ྾  ལྟར། རྡོ་རྗེ་ཐོད་ཁྲག་ལ་དགྱེས་པ། བདུད་བཞི་བསྒྲལ་བའི་ཁྲག་ལ་དགྱེས་པ། ཁྲག་གི་འོད་གསལ། ཀ་པ་ལ་བདེ་སྐྱོང་སྟེ། བདེ་ཆེན་ནམ་སྙིང་
རྗེ་ལ་འཇུག་དེ་ལྷ་སྐུར་ཤར།    ༈    །ས་གསུམ་ནི། ཁམས་གསུམ་ཏེ། ཁམས་གསུམ་གྱི་དྲི་མ་རྣམས་གཡོ་བའམ་འཇིག་པར་བྱེད་
ཧ་ཧ་གཉིས་ཀྱིས་མཚོན་པའི་བདེ་སྟོང་གཉིས་མེད་ཀྱི་ཡེ་ཤེས་ཀྱི་རང་གདངས་ཆོས་ཀྱི་འཁོར་ལོ་བསྐོར་བའི་སྒྲ་དབྱངས། ཧཱུཾ་ཧཱུཾ་ཕཊ་ཕཊ་བདུད་ཀྱི་ཀླད་འགེམས་པ། ཧཱུཾ་གཉིས་དང་ཕཊ་
གཉིས་ཀྱིས་མཚོན་པའི་བདེ་ཆེན་དང། སྟོང་པ་གཉིས་སུ་མེད་པའི་ཡེ་ཤེས་དེ་ཉིད་ཀྱིས་སྤང་བྱ་སྒྲིབ་གཉིས་བག་ཆགས་དང་བཅས་པ་ཁོས་ཤིག་སྟེ། དེ་ལྟར་བྱས་པའི་འཁོར་ལོ་བདེ་
མཆོག་གི་བཀྲ་ཤིས། ཨེ་ཝཾ་མཉམ་པར་སྦྱོར་བ་སྔགས་ཀྱི་སྐུ། །ཨེ་ཝཾ་གཉིས་ཀྱིས་མཚོན་པའི་བདེ་སྟོང་གཉིས་ཟུང་དུ་འབྲེལ་བའམ་མཉམ་པར་སྦྱོར་བ། ངེས་དོན་གྱི་སྔགས་ཀྱི་སྐུ་

[240A]༄༅། །ཨ་ལི་ཀ་ལི་གཉིས་མེད་རོལ་པའི་གསུང། །ཨ་ལི་ཤེས་རབ་དང། ཀ་ལི་ཐབས་ཀྱི་ངོ་བོ་སྟེ། ཡེ་ཤེས་ལ་བརྟེན་ནས་གཟུགས་སྐུ་གདུལ་བྱ་ལ་སྣང་བའི་སྒོ་ནས་ཆོས་སྟོན་པ་
ཨཾ་ནི་ངོ་བོར་སོན་པའི་ཐུགས་མངའ་བ། །ཨས་མཚན་པའི་སྟོང་པ་དང། ཐིག་ལེས་མཚན་པའི་བདེ་ཆེན་གྱི་ངོ་བོར་སོན་པ་སྟེ། འདིར། ཨ་ནི་ཡིག་འབྲུ་ཀུན་གྱི་མཆོག་ཅེས་སོགས་
ཀྱི་བཤད་པ་མཛད། ཨོཾ་གསུམ་མའི་སྔགས་འདི་ལ་བོད་སྐད་དུ་བསྒྱུར་བའི་ཚན་པ་གསུམ་ལས། རྡོ་རྗེ་མཁའ་འགྲོ་ཐུགས་ཡེ་ཤེས་དེ་ཉིད་ཆོས་དབྱིངས་ཀྱི་ནམ་མཁའ་ལ་ཐོགས་མེད་
དུ་འཇུག་པའི་ཐུགས་དང། རྡོ་རྗེ་རབ་བསྔགས་མ་ནི་གསུང་དང། རྡོ་རྗེ་རྣམ་པར་སྣང་མཛད་ནི་སྐུ་སྟེ། སྐུ་གསུང་ཐུགས་གསུམ་གྱི་ཡོན་ཏན་བརྗོད་པ་ཡིན།    ༈   
སྤྱོད་ནི་འོད་གསལ།    ༈    བུམ་ཆུ་མྱང་བ། བུམ་ཆུ་སྤྱི་བོར་གཏོར་བ་བཅས་གཅིག་གིས་གོ་ཆོད་འདི་གསུམ་ག་མཛད། བླ་མ་ལས་ཀྱི་རྡོ་རྗེས་གནས་
གསུམ་དུ་ཐིག་ལེ་བྱས་ནས་བྱིན་རླབས་བརྟན་པར་བྱས་པའི་མོས་པ་བྱ། གསང་དབང་སྐབས། བདེ་མཆོག་གི་གསང་དབང་ནས་ཚུར་བླངས་ཏེ། ཐུགས་ཀ་ནས་རང་འདྲ་ཆད་ནས་

[240B] དབང་བཞི་པ་སྟོང་ཉིད་ལ་བརྡ་སྤྲད་པ་འདི། ས་ལུགས་དང་དེར་མ་ཟད་དེ་ཉིད་
ཡུལ་དུ་བྱས་པའི་བདེ་བ་ཆེན་པོའི་ཡེ་ཤེས་དང། ཟུང་དུ་འཇུག་པའི་ཀུན་རྫོབ་སྒྱུ་མའི་སྐུ་ལྷན་ཅིག་ཚོགས་པའི་ཟུང་འཇུག་ལ་བརྡ་སྤྲད་ན། ས་དགེ་འགལ་དུ་འགྱུར།    ༈   
ཆད་ན་དག་པ་མཁའ་སྤྱོད་དུ་སྐྱེ་བ། མཁས་གྲུབ་རྗེ་ལ་བདེ་མཆོག་གིས་ཞལ་གཟིགས་ནས་གསུངས། འདི་བཀླགས་པས་འགྲུབ་པ་ཡིན། ཁྲིད་ཞུ་ན། བདག་བསྐྱེད་རྒྱས་པ། ལས་
རུང་འབུམ་བཞི། སྔགས་དམ་བཅའ། ཚེས་བཅུ་ངེས་པར་དགོས་པ་སོགས། གྲུབ་བོ།། །།



﻿༄༅། །མ་ཧཱ་སུ་ཁ་ཤྭེ་ཏ་དཱིཔབྷཅྚར་ཀ་བྫྲ་ཡོ་ག་མཱ་ནཱ་རོ་ཁི་ཙར་སྱ་སིནྡྷུར་སྱ་མཎྜལ་སཱ་དྡྷྱ་པཱུཛ་ཙ་བཱ་ཤོ་བི་དཧི་ནཱ་མ་བི་ཧར་ཏི་སྨ་།
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་མཆོད་དང་དབང་གི་ཆོ་ག་བདེ་ཆེན་གསལ་སྒྲོན་ཞེས་བྱ་བ་བཞུགས་སོ་

[001A] །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་མཆོད་དང་དབང་གི་ཆོ་ག་བདེ་ཆེན་གསལ་སྒྲོན་ཞེས་བྱ་བ། བླ་
མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མ་མཆིས་པའི་ཞབས་ལ་གུས་པ་ཆེན་པོས་ཕྱག་འཚལ་ལོ། །བརྗོད་བྲལ་ལྷན་ཅིག་སྐྱེས་པའི་བདེ་སྟོང་གར། །སྨིན་
ལེགས་བྱུ་རུའི་སྒེག་མོར་བསྒྱུར་བའི་ཞབས། །བདེ་ཆེན་འཁོར་ལོར་བསྟེན་ནས་དེ་ཉིད་ཀྱི། །སྒྲུབ་དཀྱིལ་ཆོ་ག་མདོར་བསྡུས་གསལ་བར་བྲི། དེ་ལ་འདིར་བདེ་དགྱེས་
སོགས་བླ་མེད་ཀྱི་དབང་དང་རྗེ་བཙུན་མའི་བྱིན་རླབས་ཐོབ་པའི་རྣལ་འབྱོར་པས། ཆོས་བཅུ་རྣམ་གཉིས་སོགས་དུས་ཚོས་བཟང་པོར་དཀྱིལ་འཁོར་སྒྲུབ་མཆོད་དང་དབང་བླང་བ་ལ་དྲུག་ཡོ་

[002A]༄༅། །བྱད་བཤམ་པ། བདག་བསྐྱེད་བསྒོམ་པ། བུམ་པ་བསྒྲུབ་པ། མདུན་བསྐྱེད་སྒྲུབ་མཆོད། དབང་བླང་བ། མཇུག་བསྡུ་བའོ། །དང་པོ་ནི། མཚན་ཉིད་དང་ལྡན་པའི་གནས་ཁང་
བྱི་དོར་བྱས་པར། བླ་མ་དང་རྗེ་བཙུན་མའི་བྲིས་འབུར་གྱི་སྐུ་རྟེན་སོགས་བཤམས་པའི་དྲུང་དུ། སྟེགས་བུའི་ཁར་སྐུ་ཚོམ་བུའི་དཀྱིལ་འཁོར། གསུང་བདུད་རྩིའི་དཀྱིལ་འཁོར། ཐུགས་སིནྡྷུ་རའི་དཀྱིལ་
འཁོར། གཏོར་མ། ཏིང་ལོ། བུམ་པ། ཕྱི་ནང་གི་མཆོད་པ། རྡོར་དྲིལ་ཅང་རྟེའུ། འཐོར་འབྲུ་སོགས་བརྒྱུད་ལྡན་བླ་མའི་ཕྱག་ལེན་ལྟར་བཤམ་མོ། །གཉིས་པ་བདག་བསྐྱེད་བསྒོམ་པ་ནི། རྗེས་ཆེན་
གྱིས༑ ཉལ་དང་ལྡང་དང་བདུད་རྩི་མྱང། །ཚད་མེད་བླ་མ་བདག་ལྷར་བསྐྱེད། །འགྲོ་བ་དག་པའི་རྣལ་འབྱོར་དང། །དཔའ་བོ་དཔའ་མོས་བྱིན་གྱིས་བརླབ། །ངག་བཟླས་ཡིད་བཟླས་གཉིས་གཅིག་ཡིན་
བསམ་གྱིས་མི་ཁྱབ་རྣལ་འབྱོར་དང། །སྤྱོད་ལམ་གྱི་ནི་རྣལ་འབྱོར་ཏེ། །དེ་ལྟར་རྣལ་འབྱོར་བཅུ་གཅིག་གོ་ཞེས་གསུངས་པ་ལྟར། དང་པོ་ཉལ་བའི་རྣལ་འབྱོར་དང། གཉིས་པ་ལྡང་བའི་

[002B] གསུམ་པ་བདུད་རྩི་མྱང་བའི་རྣལ་འབྱོར་རྣམས་སྔོན་དུ་བཏང་སྟེ། བཞི་པ་ཚད་མེད་ཀྱི་རྣལ་འབྱོར་ནི། ལུས་གནད་དང་ལྡན་པར་འཁོད་ནས། མདུན་གྱི་ནམ་མཁར་བླ་མ་འཁོར་ལོ་སྡོམ་པ་ཡབ་
ཡུམ་ལ་རྩ་བརྒྱུད་ཀྱི་བླ་མ་ཡི་དམ་མཆོག་གསུམ་བཀའ་སྡོད་སྲུང་མའི་ཚོགས་ཀྱིས་བསྐོར་ནས་བཞུགས་པ་ལ། རང་དང་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བར་མོས་ནས། བདག་དང་
འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་
མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་
མཆིའོ། །ཞེས་ལན་གསུམ་གྱིས་སྐྱབས་འགྲོ་དང། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ལས་
བསྒྲལ་ནས་རྫོགས་པའི་བྱང་ཆུབ་ཀྱི་བདེ་བ་ལ་དགོད་པར་བྱ། དེའི་ཆེད་དུ་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཉམས་སུ་བླང་བར་བགྱིའོ། །ཞེས་ལན་གསུམ་གྱིས་ཚད་མེད་བཞི་ཚང་བའི་

[003A]༄༅། །སེམས་བསྐྱེད། དེ་ནས་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་
བྱིན་གྱིས་བརླབ་ཏུ་གསོལ། ཞེས་བརྗོད་པས། མདུན་གྱི་སྐྱབས་ཡུལ་རྣམས་འོད་ཟེར་དཀར་དམར་མཐིང་གསུམ་གྱི་རྣམ་པར་ཞུ་ནས་རང་ལ་ཐིམ་པས་སྐུ་གསུང་ཐུགས་ཀྱི་བྱིན་
རླབས་ཐོབ་པར་བསམ། དེ་ནས། རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར། ནང་མཆོད་ཞལ་བཞི་པའི་སྔགས་སམ། ཡང་ན། ཨོཾ་ཁཎྜ་རོ་ཧེ་ཧཱུཾ་ཧཱུཾ་ཕགས་ཀྱིས་བསངས། སྭ་བྷཱ་
ཝས་སྦྱངས། སྟོང་པའི་ངང་ལས་ཡཾ་ལས་རླུང། རཾ་ལས་མེ། ཨཱ་ལས་མི་མགོའི་སྒྱེད་བུ་གསུམ་གྱི་སྟེང་དུ་ཨཱ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཨོཾ་ཁཾ་ཨཾ་ཏྲཾ་ཧཱུཾ་རྣམས་ལས་
བདུད་རྩི་ལྔ། ལཾ་མཾ་པཾ་ཏཾ་བཾ་རྣམས་ལས་ཤ་ལྔ་ཡི་གེ་དེ་དག་གིས་མཚན་པ། རླུང་གཡོས་མེ་སྦར་བས་ཐོད་པའི་ནང་གི་རྫས་རྣམས་ཞུ་བར་གྱུར། དེ་དག་གི་སྟེང་དུ་ཧཱུཾ་ལས་སྐྱེས་
པའི་ཁ་ཊཱཾ་ག་དཀར་པོ་མགོ་ཐུར་དུ་བལྟས་ནས་ཞུ་བ་ཐོད་པར་ལྷུང་ནས་རྫས་དེ་དག་དངུལ་ཆུའི་མདོག་ཅན་དུ་གྱུར། དེའི་སྟེང་དུ་དབྱངས་གསལ་གྱི་འཕྲེང་བ་གསུམ་བརྩེགས་སུ་

[003B] དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་བསྣན་པས་མང་པོར་སྦར་
ཞིང་སྤེལ་བར་གྱུར། ཨོཾ་ཨཱ་ཧཱུཾ། ལན་གསུམ་བརྗོད་པས་བྱིན་གྱིས་བརླབ། མཆོད་པ་རྣམས་སྔར་ལྟར་བསངས་སྦྱངས། སྟོང་པའི་ངང་ལས་ཀཾ་ལས་ཐོད་པའི་སྣོད་རྣམས་ཀྱི་ནང་དུ་ཧཱུཾ་ལས་མཆོད་རྫས་རྣམས་རང་
བཞིན་སྟོང་ཉིད། རྣམ་པ་མཆོད་རྫས་སོ་སོའི་རྣམ་པ་ཅན། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་སྟེང་བར་གྱུར། ཨོཾ་ཨྲྒྷཾ་ཨཱ་ཧཱུཾ། ནས་ཨོཾ་ཤབྟ་ཨཱ་ཧཱུཾ་གི་བར་གྱིས་ཆུ་
གཉིས་ཉེར་སྤྱོད་རོལ་མོ་དང་བཅས་པ་བྱིན་གྱིས་བརླབ། སྤྲོ་ན་རྡོར་སེམས་བསྒོམ་བཟླས་བདེ་མཆོག་ལྟར་བྱའོ། གསུངས་པ་མདོར་བསྡུས་ནི། རང་གི་སྤྱི་བོར་པད་ཟླའི་གདན་ལ་རྡོ་རྗེ་སེམས་དཔའ་ཡབ་ཡུམ་སྐུ་མདོག་དཀར་
པོ་ཞལ་གཅིག་ཕྱག་གཉིས་ཀྱིས་རྡོར་དྲིལ་དང་གྲི་ཐོད་འཛིན་པས་ཕན་ཚུན་འཁྱུད་པ། །ཡབ་ཕྱག་རྒྱ་དྲུག་དང་ཡུམ་ཕྱག་རྒྱ་ལྔས་བརྒྱན་ཅིང། རྡོ་རྗེ་དང་པདྨའི་སྐྱིལ་ཀྲུང་གིས་བཞུགས་པའི་ཐུགས་ཀར་ཟླ་བའི་
སྟེང་དུ་ཧཱུཾ་གི་མཐར་སྔགས་འཕྲེང་གིས་བསྐོར་བ་ལས་བདུད་རྩི་དཀར་པོའི་རྒྱུན་བབས་པས་ནད་གདོན་སྡིག་སྒྲིབ་ཐམས་ཅད་སྦྱངས་པར་བསམས་ལ། ཨོཾ་བྫྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏེ་

[004A]༄༅། །ནོ་པ་ཏི་ཥྠ། དྲྀ་ཌྷོ་མེ་བྷ་བ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སི་དཧི་མམེ་པྲ་ཡ་ཙྪ། སརྦ་ཀརྨ་སུ་ཙ་མེ་ཙི་ཏྟཾ་ཤྲི་ཡཿ་ཀུ་རུ་ཧཱུཾ། ཧ་ཧ་ཧ་ཧ་ཧོཿ་བྷ་ག་ཝ་ན་
བྫྲ་ཧེ་རུ་ཀ་མ་མེ་མུཉྩ། ཧེ་རུ་ཀོ་བྷ་ཝ། མ་ཧཱ་ས་མ་ཡ་ས་ཏྭ་ཨཱ་ཧཱུཾ་ཕགས། ཅེས་ཉེར་གཅིག་བཟླས་མཐར། རྡོ་རྗེ་སེམས་དཔའ་ཡབ་ཡུམ་རང་ལ་ཐིམ་པས། རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་
ཐུགས་དབྱེར་མི་ཕྱེད་པར་བསམ་མོ། །ལྔ་པ་བླ་མའི་རྣལ་འབྱོར་ནི། མདུན་གྱི་ནམ་མཁར་སེང་ཁྲི་པདྨ་ཉི་ཟླ་བརྩེགས་པའི་སྟེང་དུ་དྲིན་ཅན་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ལང་ཚོ་
དར་ལ་བབས་པ། མཛེས་ཤིང་འཛུམ་པའི་ཉམས་ཅན། གཡས་ཌཱ་མ་རུ་འཁྲོལ་ཞིང་གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊཱཾ་ག་བསྣམས་པ། ཞབས་རྡོ་རྗེའི་སྐྱིལ་
ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་པ། སྐྱབས་གནས་ཐམས་ཅད་འདུས་པའི་ངོ་བོར་གྱུར། དེའི་མདུན་ནས་བརྩམས་ཏེ་གཡོན་སྐོར་གྱིས་རྡོ་རྗེ་འཆང་ནས་བཟུང་སྟེ་བརྒྱུད་པའི་བླ་མ་
ཐམས་ཅད་རྒྱན་ཆ་ལུགས་གཙོ་བོ་དང་མཚུངས་པའི་ཚུལ་གྱིས་བཞུགས་པ། དེ་ཐམས་ཅད་ཀྱི་གནས་གསུམ་རྡོ་རྗེ་གསུམ་གྱིས་མཚན་པའི་ཧཱུཾ་ཡིག་གི་འོད་ཟེར་གྱིས་བླ་མ་ཡི་དམ་སངས་རྒྱས་

[004B] གང་གི་དྲིན་གྱིས་བདེ་ཆེན་གནས་
སྐད་ཅིག་གིས་ནི་ཐོབ་འགྱུར་བ། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །ཅེས་ཕྱག་བྱ། རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་བསམ་ལ། ཨོཾ་
ཨརྒྷཾ་པྲ་ཏཱི་ཙྪ་སཱ་ཧཱ། ཨོཾ་པཱ་དྱཾ་པྲ་ཏཱི་ཙྪ་སཱ་ཧཱ། ཨོཾ་བྫྲ་པུཥྤེ་ཨཱ་ཧཱཾ་སཱ་ཧཱ། དེ་བཞིན་དུ་པུཥྤེའི་གནས་སུ་དྷཱུ་པེ་དང། དའི་པེ་དང། གནྡྷ་དང། ནཻ་ཝི་དཡེ་དང། ཤབྟ་རྣམས་བཅུག་པ་དང། ཨོཾ་ཨཱ་བྫྲ་ཨཱ་དརཤེ་ཧཱུཾ། ཨཱང་རཤེའི་གནས་
སུ་བི་ནི་དང། གནྡྷེ་དང། ར་སེ་དང། སྤརཤོ་དང། དྷ་རྨེ་བཅུག་པ་རྣམས་ཀྱིས་ཕྱི་མཆོད་དང། ཨོཾ་གུ་རུ་བྫྲ་དྷརྨ་ས་པ་རི་ཝཱ་ར་ཨོཾ་ཨཱ་ཧཱུཾ་གིས་ནང་མཆོད་འབུལ། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་
ཀྱིས་རྒྱུན་བཤགས་བྱ། དེ་ནས། རང་སེམས་རྡོ་རྗེ་རྣལ་འབྱོར་མར་གསལ་བ་སྤྱི་གཙུག་ནས་རྒྱངས་ཀྱིས་ཐོན། རང་ལུས་ཐ་མལ་བའི་ཕུང་པོར་གྱུར་པ་དེ་མི་མགོའི་སྒྱིད་པུ་གསུམ་གྱི་སྟེང་དུ་ཐོད་པ་རྒྱ་སྟོང་གསུཾ་
དང་མཉམ་པའི་ནང་དུ་བཏུབས་ཏེ་སྤུངས། ཨོཾ་ཨཱ་ཧཱུཾ། ལན་གསུམ་བརྗོད་པས་བདུད་རྩིར་གྱུར་པར་བསམ། རང་སེམས་རྡོ་རྗེ་རྣལ་འབྱོར་མའི་ཐུགས་ཀ་ནས་ཀ་པཱ་ལ་ཐོགས་པའི་མཁའ་འགྲོ་མ་དཔག་ཏུ་མེད་པ་

[005A]༄༅། །སྤྲོས་པས་བདུད་རྩི་ནས་བཅུས་ཏེ། ཨོཾ་ཨཱ་ཧཱུཾ། གང་འགྲུབ་བརྗོད་ཅིང། བླ་མ་ཡི་དམ་དཀོན་མཆོག་སྲི་ཞུའི་མགྲོན། ཨོཾ་ཨཱ་ཧཱུཾ། མཁའ་འགྲོ་ཆོས་སྐྱོང་མགོན་པོ་ཡོན་ཏན་མགྲོན་
ཨོཾ་  ྾  ། ལྷ་ཀླུ་གཞི་བདག་རིགས་དྲུག་སྙིང་རྗེའི་མགྲོན། ཨོཾ་  ྾ ། ནད་བདག་འདྲེ་གདོན་བགེགས་རིགས་ལན་ཆགས་མགྲོན། ཨོཾ་  ྾  །ཀུན་ལ་ཕུལ་བས་ཟག་མེད་བདེ་བས་ཚིམ། །སེམས་ཅན་རྣམས་ཀྱང་སྒྲིབ་
བྲལ་ཆོས་སྐུ་ཐོབ། །མཆོད་པའི་འཁོར་གསུམ་སྨྲ་བསམ་བརྗོད་འདས་ཀྱི། །བདེ་སྟོང་གཉིས་སུ་མེད་པའི་ངོ་བོར་གྱུར། །ཅེས་དང། མཎྜལ་གར་འགྲུབ་འབུལ། གསུངས་པ་ནི། ཨོཾ་བྫྲ་བྷཱུ་མི་ཨཱ་ཧཱུཾ། ནས༑ དཔལ་ལྡན་
བླ་མ་དམ་པ་རྣམས་ལ་དབུལ་བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། བདེ་སྟོང་ལྷན་ཅིག་སྐྱེས་པའི་ཡེ་ཤེས་ཀྱི། །གཟུང་རྣམ་ཕུང་ཁམས་
སྐྱེ་མཆེད་ལས་བྱུང་བའི། །རི་གླིང་རིན་ཆེན་གཏེར་བུམ་ཉི་ཟླར་བཅས། །སྐྱབས་མགོན་ཐུགས་རྗེའི་གཏེར་ལ་འབུལ་བར་བགྱི། །བདག་གི་ཆགས་སྡང་རྨོངས་གསུམ་སྐྱེ་བའི་ཡུལ། །དགྲ་གཉེན་བར་གསུམ་
ལུས་དང་ལོངས་སྤྱོད་བཅས། །ཕང་པ་མེད་པར་འབུལ་གྱིས་ལེགས་བཞེས་ནས། །དུག་གསུམ་རང་སར་གྲོལ་བར་བྱིན་གྱིས་རླབས། །ཨི་དཾ་གུ་རུ་རཏྣ་མཎྜལ་ཀཾ་ནིརྱཱ་ཏ་ཡཱ་མ། སྤྲོ་ན་བླ་བརྒྱུད་གསོལ་འདེབས་རྒྱས་བསྡུས་

[005B] གསུངས་པའི་རྒྱས་པ་ནི། རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། །རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། །རྒྱལ་སྲས་ཐུ་བོ་ནཱ་རོ་ཏ་པའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
གསང་ཆེན་སློབ་བཤད་འཛིན་པའི་ཕམ་ཐིང་པ། །གསང་མཛོད་ཀུན་གྱི་གཏེར་གྱུར་ཤེས་རབ་བརྩེགས། །གསང་སྔགས་རྒྱ་མཚོའི་མངའ་བདག་མལ་ལོའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །རྡོ་རྗེ་འཆང་དབང་བླ་ཆེན་ས་སྐྱ་པ། །རྡོ་
རྗེའི་སྲས་མཆོག་རྗེ་བཙུན་བསོད་ནམས་རྩེ། །རྡོ་རྗེ་འཛིན་པའི་གཙུག་རྒྱན་གྲགས་པའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ་ས་སྐྱ་པཎ་ཆེན་གངས་ཅན་མཁས་པའི་རྗེ། །ས་གསུམ་སྐྱེ་རྒུའི་གཙུག་རྒྱན་འཕགས་པའི་
མཚན། །ས་སྐྱའི་བསྟན་འཛིན་ཞང་སྟོན་ཆོས་རྗེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ་གྲུབ་པའི་དབང་ཕྱུག་ན་བཟའ་བྲག་ཕུག་པ། །གྲུབ་མཆོག་མཁས་པའི་དེད་དཔོན་ཆོས་ཀྱི་རྗེ། །གྲུབ་རིགས་སྙན་རྒྱུད་མངའ་བདག་ཡར་ལུང་
པར༑ ༑གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། བདག་གཞན་འགྲོ་བའི་སྐྱེབས་མགོན་རྒྱལ་བ་མཆོག་བདག་ཉིད་ཆེན་པོ་འཇམ་དབྱངས་ནམ་མཁའི་མཚན། །བདག་ཆེན་ཆོས་རྗེ་བློ་གྲོས་རྒྱལ་མཚན་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བཀའ་དྲིན་མྙཾ་
མེད་རྗེ་བཙུན་རྡོ་རིང་བ། །བཀའ་བཞན་སྒྲུབ་པའི་བསྟན་འཛིན་བློ་གསལ་དབང། །བཀའ་རྒྱུད་གསང་ཆེན་སྨྲ་བ་མཁྱེན་བརྩེའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རིག་སྔགས་འཆང་བ་བསླབ་གསུམ་རྒྱལ་མཚན་དང། །རིགས་
[006A]༄༅། །བརྒྱའི་ཁྱབ་བདག་དབང་ཕྱུག་རབ་བརྟན་དཔལ། །རིགས་ཀྱི་གཙོ་བོ་རྗེ་བཙུན་བཀའ་འགྱུར་བ། །གསོལ་བ་  ྾  དཀྱིལ་འཁོར་རྒྱ་མཚོའི་ཁྱབ་བདག་ཞ་ལུ་བ། །དཀྱིལ་འཁོར་ཀུན་གྱི་གཙོ་
བོ་མཁྱེན་རབ་རྫ། །དཀྱིལ་འཁོར་འཁོར་ལོའི་བདག་པོ་རྨོར་ཆེན་ཞབས། །གསོལ་བ་  ྾  སྙན་རྒྱུད་རྒྱ་མཚོའི་དེད་དཔོན་གནས་གསར་བ། །སྙན་རྒྱུད་མངའ་བདག་གློ་གསལ་ཕུན་ཚོགས་དང། །སྙན་རྒྱུད་སྤེལ་
མཁས་བསྟན་འཛིན་འཕྲིན་ལས་ཞབས། །གསོལ་བ་  ྾  དགའ་ལྡན་བསྟན་འཛིན་ཁྱབ་བདག་བགའ་འགྱུར་བ། །དགའ་ལྡན་དར་རྒྱས་སྙིགས་དུས་འགྲོ་བའི་གཉེན། །དགའ་ལྡན་ལུགས་འཛིན་རྩ་བའི་བླ་
མའི་ཞབས། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །ཤེས་པའོ།།    ༈    བརྒྱུད་འདེབས་བསྡུས་པ་ནི། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། །གྲུབ་ཆེན་ནཱ་རོ་ཏ་པ་ཕམ་འཐིང་པ། །ཤེས་རབ་
བརྩེགས་དང་མལ་གྱོ་ས་སྐྱ་བ། །རྗེ་བཙུན་སྐུ་མཆེད་རྣམས་ལ་གསོལ་བ་འདེབས། །ས་སྐྱ་པཎ་ཆེན་འཕགས་པ་རིན་པོ་ཆེ། །དཀོན་མཆོག་དཔལ་དང་ཆོས་རྗེ་བྲག་ཕུག་པ། །བསོད་ནམས་རྒྱལ་མཚན་
སེང་གེ་རྒྱལ་མཚན་ཞབས། །བསོད་ནམས་རྒྱལ་མཆོག་རྣམས་ལ་  ྾  ། །ནམ་མཁའ་རྒྱལ་མཚན་བློ་གྲོས་རྒྱལ་མཚན་དང། །ཀུན་སྤངས་ཆོས་རྗེ་ཚར་ཆེན་རྡོ་རྗེ་འཆང། །མཁྱེན་བརྩེའི་དབང་ཕྱུག་

[006B] །དབང་ཕྱུག་རབ་བརྟན་རྣམས་ལ་  ྾  ། །བསོད་ནམས་མཆོག་ལྡན་བསོད་ནམས་མཆོག་གྲུབ་དང། །མཁྱེན་རབ་ཆོས་རྗེ་རྨོར་ཆེན་རྡོ་རྗེ་འཆང། །ཀུན་དགའ་ལེགས་
འབྱུང་བློ་གསལ་ཕུན་ཚོགས་ཞབས། །བསྟན་འཛིན་འཕྲིན་ལས་རྣམས་ལ་  ྾  ། །དགའ་ལྡན་བསྟན་འཛིན་དགའ་ལྡན་དར་རྒྱས་མཚན། །བཀའ་དྲིན་གསུམ་ལྡན་རྩ་བའི་བླ་མ་མཆོག་དབང་བསྐུར་
རྒྱུད་བཤད་མན་ངག་སྩོལ་རྣམས་ལ། །གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །བསྐྱེད་རིམ་ཟབ་མོའི་མཁའ་སྤྱོད་རྣལ་འབྱོར་དང། །རྫོགས་རིམ་དབུ་མའི་རྣལ་འབྱོར་བསྒོམས་པའི་
མཐུས། །བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང། །མཁའ་སྤྱོད་གོ་འཕང་ཐོབ་པར་བྱིན་གྱིས་རློབས། །ཞེས་པ་འདི་ཡང་རྡོ་རྗེ་འཆང་ཀུན་དགའ་བཟང་པོའི་གསུང་གི་ཁ་སྐོང་དུ་དྷརྨ་བྷ་དྲས་སྦྱར་བའོ། །དེ་ནས་
སྐྱབས་གནས་ཀུན་འདུས་བླ་མ་ལ། །གསོལ་བ་འདེབས་སོ་བྱིན་གྱིས་རློབས། །དབང་བཞི་རྫོགས་པར་བསྐུར་བ་དང། །སྐུ་བཞིའི་གོ་འཕང་སྩལ་དུ་གསོལ། །ཞེས་གསོལ་བ་བཏབ་པས། བླ་མའི་གནས་
གསུམ་ལས་བདུད་རྩི་འོད་ཟེར་དཀར་དམར་མཐིང་གསུམ་བྱུང་བ། རང་གི་གནས་གསུམ་དུ་རིམ་དང་ཅིག་ཅར་ཐིམ་པས་དབང་བཞི་ཐོབ། སྒྲིབ་བཞི་དག་སྐུ་བཞི་མངོན་དུ་བྱེད་པའི་ནུས་པ་ཁྱད་པར་

[007A]༄༅། །ཅན་བཞག་པར་བསམ། དེ་ནས་སླར་ཡང། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། །བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་
གསོལ་བ་བཏབ་པས། མཐའ་སྐོར་གྱི་བརྒྱུད་པའི་བླ་མ་རྣམས་དབུས་ཀྱི་རྩ་བའི་བླ་མ་ལ་ཐིམ། རྩ་བའི་བླ་མ་ཡང་རང་ལ་རྗེས་སུ་ཆགས་པས་འོད་དམར་པོའི་རྣམ་པར་ཞུ་བ། རང་གི་སྤྱི་གཙུག་ནས་
ཞུགས། སྙིང་གར་བཾ་ཡིག་དམར་པོའི་རྣམ་པར་གྱུར་པ་དང་རང་སེམས་དབྱེར་མེད་དུ་འདྲེས་པར་བསམ། དྲུག་པ་བདག་ལྷར་བསྐྱེད་པའི་རྣལ་འབྱོར་ནི། བཾ་ཡིག་དེ་ཉིད་ཇེ་ཆེར་སོང་སྟེ་ནམ་མཁའི་མཐའ་དང་
མཉམ་པར་གྱུར་པས་སྣོད་བཅུད་ཐམས་ཅད་བདེ་སྟོང་གི་རང་བཞིན་དུ་གྱུར། སླར་ཡང་མཐའ་ནས་རིམ་གྱིས་བསྡུས་ཏེ་ཤིན་ཏུ་ཕྲ་བའི་བཾ་ཡིག་ཏུ་གྱུར་པ་འོག་ནས་རིམ་གྱིས་ནཱ་དའི་བར་དུ་ཐིམ། ནཱ་ད་ཡང་
མི་དམིགས་པར་བདེ་སྟོང་དབྱེར་མེད་ཀྱི་ཆོས་སྐུར་གྱུར། ཨོཾ་ཤཱུ་ནཡ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉཧཾ། ཞེས་པ་ནི་འཆི་བ་ཆོས་སྐུའི་ལམ་འཁྱེར་རོ། །དེ་ལྟར་སྣང་བ་ཐམས་ཅད་བསྡུས་པའི་སྟོང་པའི་ངང་ལས་རང་
གི་སེམས་བཾ་ཡིག་དམར་པོའི་གཟུགས་ཅན་ཤིན་ཏུ་ཕྲ་བ་ནམ་མཁར་གནས་པར་གྱུར། ཅེས་པ་ནི་བར་དོ་ལོངས་སྐུའི་ལམ་འཁྱེར་རོ། །སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་

[007B] ཨོཾ་ཨོཾ་ཨོཾ་སརྦ་བུ་དྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱ་ཧཱ། ཞེས་པའི་
སྔགས་འཕྲེང་གཡོན་སྐོར་དུ་འཁོད་པར་གྱུར། རང་ནམ་མཁའི་བཾ་ཡིག་གིས་ཟླ་བ་མཐོང་བ་ན་དེའི་དབུས་སུ་སྐྱེ་བ་ལེན་པའི་འཕེན་པ་དང་ལྡན་པས་ཟླ་བའི་དབུས་སུ་ཞུགས། ཟླ་བ་བཾ་ཡིག་སྔགས་འཕྲེང་
དང་བཅས་པ་ལས་འོད་ཟེར་འཕྲོས། འཁོར་འདས་ཀྱི་སྣོད་བཅུད་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རང་བཞིན་དུ་བྱས། དེ་རྣམས་ཚུར་འདུས་ཏེ་བཾ་ཡིག་སྔགས་འཕྲེང་དང་བཅས་པ་ལ་ཐིམ་པ་
ཡོངས་སུ་གྱུར་པ་ལས། རྟེན་དང་བརྟེན་པའི་དཀྱིལ་འཁོར་དུས་གཅིག་ཏུ་རྫོགས་པར་གྱུར། ཅེས་པ་ནི་སྐྱེ་བ་སྤྲུལ་སྐུའི་ལམ་འཁྱེར་རོ།།    ༈    །དེ་ཡང་རྡོ་རྗེའི་ས་གཞི་རྭ་བ་གུར་བླ་རེ་དང་བཅས་པའི་ཕྱི་
རོལ་ཏུ་ཁ་དོག་སྣ་ལྔ་པའི་མེ་དཔུང་གཡོན་སྐོར་དུ་འཁྱིལ་ཞིང་འབར་བ། དེའི་ནང་དུ་གཏུམ་དྲག་ལ་སོགས་པའི་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཆོས་འབྱུང་དམར་པོ་གྲུ་གསུམ་ཉིས་བརྩེགས་
ཀྱི་གདེངས་ཀ་ཆེ་བ་གྱེན་དུ་ཕྱོགས་ཤིང། རྩེ་མོ་ཕྲ་བ་ཐུར་དུ་ཟུག་པ། མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དམར་སྐྱ། གཡོན་སྐོར་དུ་འཁོར་བ་རེ་རེས་མཚན་པ། ཆོས་འབྱུང་གི་ནང་དུ་

[008A]༄༅། །སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞབས་གཡས་བརྐྱངས་པས་དུས་མཚན་མ་
དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོ་མགོ་བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་མོ་བསྐལ་པའི་མི་ལྟ་བུའི་གཟི་བརྗིད་ཅན། ཞལ་གཅིག་
ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་
ནས་ཞལ་གྱེན་དུ་ཕྱོགས་པར་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་
པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང། སྐམ་པོ་ལྔ་བཅུའི་དོ་ཤལ་ཅན། གཅེར་བུ་
ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །བདུན་པ་འགྲོ་བ་དག་པའི་རྣལ་འབྱོར་ནི། རང་གི་སྙིང་གར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་

[008B] བ་སྤུའི་བུ་ག་ནས་ཕར་སོང། རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས་
དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ། སྐབས་འདིར་ལུས་དཀྱིལ་བསྒོམ་པར་འདོད་ན། རང་གི་སྙིང་གར་ནང་གི་དམར་ཆཊི་ལ་ཀ་ཡོངས་སུ་གྱུར་པ་ལས་ཨ་ཐུང་ཡ་ར་ལ་ཝ་བཞི་དང་བཅས་པ་དང་
གནས་ཉེར་བཞི་དང་དབང་པོའི་སྒོ་བརྒྱད་ཀྱི་རྩ་ཁམས་ངོ་བོ་དབྱེར་མེད་དུ་གནས་པ་ཡོངས་སུ་གྱུར་པ་ལས་ཨོཾ་གསུམ་མའི་ཡི་གེ་སོ་གཉིས་སུ་གྱུར། དེ་རྣམས་ཡོངས་སུ་གྱུར་པ་ལས་དབུས་སུ་ཨ་ཐུང་ལས་
རྡོ་རྗེ་རྣལ་འབྱོར་མ་དམར་མོ། དེའི་གཡོན་དུ་ཡ་ལས་རྣལ་འབྱོར་མ་ལྗང་གུ་རྒྱབ་ཏུ་ར་ལས་རྣལ་འབྱོར་མ་དམར་མོ། གཡས་སུ་ལ་ལས་རྣལ་འབྱོར་མ་སེར་མོ། མདུན་དུ་ཝ་ལས་རྣལ་འབྱོར་མ་དཀར་
མོ༑ དེ་རྣམས་ཀྱི་མཐའ་སྐོར་དུ་ཡི་གེ་སོ་གཉིས་ལས་རྣལ་འབྱོར་མ་དམར་མོ་སོ་གཉིས་ཏེ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཞེས་པ་ནས། ཡེ་ཤེས་
ཀྱི་མེ་འབར་བའི་དབུས་ན་འཇིགས་དུས་ཀྱི་གདན་ལ་གཡས་བརྐྱངས་ཀྱིས་བཞུགས་པའོ། ཞེས་པའི་བར་སྔར་ལྟར་བརྗོད་དོ། །བརྒྱད་པ་དཔའ་བོ་དཔའ་མོས་བྱིན་གྱིས་བརླབ་པའི་རྣལ་འབྱོར་ནི། འབར་བའི་ཕྱག་རྒྱ་དང་བཅས་

[009A]༄༅། །ཕཻཾ༑ རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པ་སྨིན་མཚམས་ནས་ཐོན་ཏེ་ཕྱོགས་བཅུར་སོང་བས། ཕྱོགས་བཅུའི་དེ་བཞིན་གཤེགས་པ་དང་དཔའ་བོ་དང་རྣལ་འབྱོར་
མ་ཐམས་ཅད་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས། ཛཿ་ཧཱུཾ་བཾ་ཧོཿ་ས་དགུག་གཞུག་བཅིང་མཉེས་བྱ། པད་ཀོར་གྱི་མཐར་འཁྱུད་རྒྱ་བྱས་ལ། ཨོཾ་ཡོ་ག་ཤུ་དྡྷ་སརྦྦ་དྷརྨཱ་ཡོ་ག་ཤུ་དཧོ་ཉཧཾ། ཆོས་ཐམས་ཅད་རྣམ་པར་
དག་པའི་རྣལ་འབྱོར་གྱི་བདག་ཉིད་དེ་ངའོ་སྙམ་དུ་ང་རྒྱལ་བྱའོ། །དེ་ནས། རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཧཾ་ཡོཾ་སྔོན་མོ་གཤིན་རྗེ་མ། ཁར་
ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲེཾ་ཧྲིཾ་སེར་མོ་སྐྱོང་བྱེད་མ། སྤྱི་གཙུག་ཏུ་ཧཱུཾ་ཧཱུཾ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུང་ཁ་ཙཎྜི་ཀའི་ངོ་བོས་ལས་སུ་གྱུར། ཅེས་གོ་ཆ་དགོ་དེ་ནས་
དབང་བསྐུར་རྒྱས་གདབ་བྱེད་ན། ཕཻཾ༑ རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། དབང་གི་ལྷ་དཔལ་འཁོར་ལོ་བསྡོམ་པའི་རྟེན་དང་བརྟེན་པའི་དཀྱིལ་འཁོར་སྤྱན་དྲངས། དེ་བཞིན་གཤེགས་པ་
ཐམས་ཅད་ཀྱིས་མངོན་པར་དབང་བསྐུར་ཏུ་གསོལ། ཞེས་གསོལ་བ་བཏབ་པས། །སྒོ་མཚམས་མ་བརྒྱད་ཀྱིས་བགེགས་བསྐྲད། དཔའ་བོ་རྣམས་ཀྱིས་ཤིས་པ་བརྗོད། དཔའ་མོ་རྣམས་ཀྱིས་རྡོ་རྗེའི་གླུ་

[009B] གཟུགས་རྡོ་རྗེ་མ་ལ་སོགས་པས་མཆོད། གཙོ་བོས་དབང་བསྐུར་བའི་དགོངས་པ་མཛད། ཡུམ་བཞི་ཕག་མོ་དང་བཅས་པས་རིན་པོ་ཆེའི་བུམ་པ་བདུད་རྩི་ལྔས་གང་བ་བཟུང་སྟེ་སྤྱི་བོ་ནས་དབང་
བསྐུར་བར་གྱུར། ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་
ས་མ་ཡ་ཤྲི་ཡེ་ཧཱུཾ། ཞེས་དབང་བསྐུར་བས་ལུས་ཐམས་ཅད་གང། དྲི་མ་ཐམས་ཅད་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རྣམ་སྣང་ཧེ་རུ་ཀ་ཡུམ་དང་བཅས་པས་དབུ་
བརྒྱན་པར་གྱུར། ཅེས་བརྗོད། དེ་ནས། རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་བསམ་ལ། སྔར་ལྟར་ཆུ་གཉིས་ཉེར་སྤྱོད་རོལ་མོ་རིག་མ་དྲུག་དང་བཅས་པས་ཕྱི་མཆོད་དང། ཨོཾ་གསུམ་མའི་
མཇུག་ཏུ་ཨོཾ་ཨཱ་ཧཱུཾ་བཏགས་པས་ནང་མཆོད་དང། རང་ཉིད་རྡོ་རྗེ་རྣལ་འབྱོར་མ་དང་ཁ་ཊྭཾ་ག་འཁོར་ལོ་སྔ་པར་གྱུར་པ་སྙོམས་པར་ཞུགས་པས་ལྷན་སྐྱེས་ཀྱི་བདེ་སྟོང་སྐྱེས་པར་མོས་ཏེ་གསང་བ་དང་དེ་ཁོ་ན་ཉིད་ཀྱི་
མཆོད་པ་འབུལ། དེ་ནས། ཨོཾ་ན་མོ་བྷ་ག་ཝ་ཏེ་བཛྲ་ཝཱ་རཱ་ཧཱི་བཾ་ཧཱུཾ་ཧཱུཾ་ཕཊ། ཨོཾ་ན་མ་ཨཱཡ་ ཨོཾ་ན་མཿ་སརྦ་བཧུ་ཏ་བྷ་ཡཱ་བ་ཧེ་མ་ཧཱ་བཛྲ་ཧཱུཾ་ཧཱུཾ་ཕཊ། ཨོཾ་ན་མོ་བཛྲཱ་

[010A]༄༅། །ས་ནི་ཨ་ཛི་ཏེ་ཨ་པ་ར་ཛི་ཏེ་ཝཱ་ཤཾ་ཀ་རི་ནེ་ཏྲ་ཧཱུཾ་ཧཱུཾ་ཕཊ། ཨོཾ་ན་མོ་བཧྲ་མ་ཎི་ཤོ་ཥ་ཎི་ཀྲོ་དཧེ་ཀ་ར་ལེ་ཧཱུཾ་ཧཱུཾ་ཕཊ། ཨོཾ་ན་མ་སྟྲཱ་ས་ནི་མཱ་ར་ཎི་པྲ་བཧེ་ད་ནཱི་པ་རཱ་ཛ་ཡེ་ཧཱུཾ་ཧཱུཾ་ཕཊ། ཨོཾ་
ན་མོ་བི་ཛ་ཡེ་ཛམྦྷ་ནི་སྟམྦྷ་ནི་མོ་ཧ་ནི་ཧཱུཾ་ཧཱུཾ་ཕཊ། ཨོཾ་ན་མོ་བཛྲ་ཝཱ་རཱ་ཧཱེ་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ་ཧཱུཾ་ཧཱུཾ་ཕཊ། ཅེས་ཡུམ་གྱི་རྐང་བརྒྱད་ཀྱིས་སྔགས་མཆོད་དང་བསྟོད་པ་བྱའོ། །དགུ་པ་ངག་བཟླས་དང་ཡིད་བཟླས་ཀྱི་
རྣལ་འབྱོར་ལ་གཉིས་ལས། ངག་བཟླས་ནི། རང་གི་སྙིང་གར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་ལ་སྔགས་འཕྲེང་ཁ་དོག་དམར་པོས་གཡོན་སྐོར་
དུ་བསྐོར་བ་ལས་འོད་ཟེར་དམར་པོ་དཔག་མེད་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་
རྣམ་པར་སྤྱན་དྲངས་བཾ་ཡིག་སྔགས་འཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་པར་གྱུར་པར་བསམ་ལ། ཨོཾ་གསུམ་མ་རྒྱུད་པར་དམ་བཅའ་ཇི་ལྟར་ཡོད་པ་ལ་ཉུང་མཐར་བྱས་ཏེ་བཟླ་ཞིང། བསྙེན་པའི་ཚེ། རབ་
འབུམ་ཕྲག་སོ་གཉིས། འབྲིང་འབུམ་ཕྲག་བཞི། ཐ་མ་ལས་རུང་ཙམ་ལ་འབུམ་ཕྲག་གཅིག་བཟླའོ། །ཡིད་བཟླས་ནི། ལུས་གནད་བཅས་ཏེ་སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་ལ་བསྐྱེད་པར་འདོད་ན་གསང་གནས་

[010B] མི་རྟོག་པ་བསྐྱེད་པར་འདོད་ན་ལྟེ་བར་ཕབ་ལ་རླུང་ཁ་སྦྱར་ཏེ། ཡིད་ཀྱིས་སྔགས་འཕྲེང་གཡོན་སྐོར་དུ་གནས་པ་ཀློག་པའི་ཚུལ་དུ་ལན་གསུམ་ལྔ་བདུན་ཙམ་བགྲང། དེ་ནས་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་
དགའ་འཁྱིལ་དམར་སྐྱ་གཡོན་སྐོར་དུ་འཁོར་བ་དང། ཁྱད་པར་དབུས་ཀྱི་བཾ་ཡིག་ནཱ་ད་ལས་མེ་འབར་ལ་ཁང་པ་ལ་སེམས་གཏད་ནས་རླུང་འཛིན། དེ་ནས། དབུ་མའི་ཡར་སྣེ་མར་སྣེ་ནས་དགའ་འཁྱིལ་དཀར་དམར་ནས་འབྲུ་ཙམ་རེ་གཡོན་
སྐོར་དུ་འཁོར་བཞིན་དུ་བྱུང་བ་སྙིང་གར་འདྲེས་ནས་སྟོང་ཡལ་དུ་སོང་བའི་བདེ་སྟོང་ལ་མཉམ་པར་འཇོག་གོ་བཅུ་པ་བསམ་མི་ཁྱབ་ཀྱི་རྣལ་འབྱོར་ནི། རང་གི་སྙིང་གའི་བཾ་ཡིག་སྔགས་འཕྲེང་དང་བཅས་པ་ལས་འོད་ཟེར་
འཕྲོས། ཁམས་གསུམ་ཐམས་ཅད་ཁྱབ། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་
ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ། དེ་སྔགས་འཕྲེང་ལ་ཐིམ། དེ་བཾ་ཡིག་ལ་ཐིམ། དེ་བཾ་
གྱི་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ། དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་ཕྲར་འོད་གསལ་སྟོང་པ་ཉིད་དུ་ཐིམ་པར་བསམ་མོ། །ལུས་དཀྱིལ་སྒོམ་པའི་ཚེ། དེ་ཟླ་བ་ལ་ཐིམ། དེ་རྣལ་
[011A]༄༅། །འབྱོར་མ་སོ་གཉིས་ལ་ཐིམ། དེ་རྣལ་འབྱོར་མ་བཞི་ལ་ཐིམ། དེ་ལུས་དཀྱིལ་གྱི་གཙོ་མོ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ། དེ་ཟླ་བ་ལ་ཐིམ།།
དེ་སྔགས་འཕྲེང་ལ་ཐིམ། ཞེས་སོགས་བརྗོད་དགོས་སོ། །བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། སྟོང་པའི་ངང་ལས་རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་པར་བསམ་པའི་གནས་རྣམས་
སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བཾ་དམར་མོ། ཞེས་སོགས་གོ་ཆ་དང། ཨོཾ་སུམྦྷ་ནི་སུམྦྷ་ཧུཾ་ཧཱུཾ་ཕཊ། ཨོཾ་གྲི་ཧཎ་གྲི་ཧཎ་ཧུཾ་ཧཱུཾ་ཕཊ། ཨོཾ་གྲི་ཧཎཱ་པ་ཡ་གྲི་ཧཎ་པ་ཡ་ཧུཾ་ཧཱུཾ་ཕཊ་ཨོཾ་ཨ་ན་ཡ་ཧོ་བྷ་ག་ཝཱན་བྫྲ་
ཧུཾ་ཧཱུཾ་ཕཊ། ཅེས་ལན་གཉིས་བརྗོད་པ་ཚམ་རྔམས་ཀྱིས་བསྲུང་ལ་བསྙེན་དུས་སུ་གཏོར་འབུལ་སོགས་ཐུན་མཚམས་ཀྱི་བྱ་བ་ལ་འཇུག་གོ།    ༈    །།གསུམ་པ་བུམ་པ་བསྒྲུབ་པ་ནི། བུམ་པ་ལས་སྔགས་ཀྱིས་བསངས་
སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ་བྷཱུཾ་ལས་རིན་པོ་ཆེའི་བུམ་པ་མཚན་ཉིད་ཐམས་ཅད་དང་ལྡན་པའི་ནང་དུ་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་
ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་དཀར་ལ་དམར་བའི་མདངས་ཅན་གྱི་དབུས་སུ་བཾ་ཡིག་དམར་པོའི་མཐར། ཨོཾ་ཨོཾ་ཨོཾ། ནས་སཱ་ཧཱ། ཞེས་པའི་སྔགས་འཕྲེང་ཁ་དོག་

[011B] འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་
མའི་དཀྱིལ་འཁོར་གྱི་སྟེང་དུ་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། དེ་ནས་འབར་བའི་ཕྱག་རྒྱ་དང་བཅས། ཕཻཾ་རང་གི་ཐུགས་
ཀའི་བཾ་ཡིག་ལས་འོད་ཟེར་འཕྲོས་པ་སྨིན་མཚམས་ནས་ཐོན་ཏེ། ནས་ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྷོ་ཉ་ཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ནས། རྣམ་སྣང་ཧེ་རུ་ཀ་ཡུམ་དང་བཅས་པས་
དབུ་བརྒྱན་པར་གྱུར། ཅེས་པའི་བར་བརྗོད་ལ་ཆུ་གཉིས་ཉེར་སྤྱོད་རོལ་མོ་དང་བཅས་པ་བྱིན་གྱིས་བརླབ་སྟེ། རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། །ཨོཾ་བྫྲ་ཡོ་ག་ནིས་པའི་ཝཱ་ར་ཨྲྒྒྷཾ་ནས་
ཤཔྟ་པྲཱ་ཏཱ་ཙྪ་སྭ་ཧཱའི་བར་གྱི་ཕྱི་མཆོད་དང་ཨོཾ་གསུམ་མ་ལ་ཨོཾ་ཨཿ་ཧཱུཾ་བཏགས་པས་ནང་མཆོད་ཕུལ། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོ་བསྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་
འཚལ་ལོ། །ཇི་སྙེད་རྡོ་རྗེ་མཁའ་འགྲོ་མ། །ཀུན་ཏུ་རྟག་པའི་འཆིང་གཅོད་ཅིང། །འཇིག་རྟེན་བྱ་བར་རབ་འཇུག་མ། །དེ་སྙེད་རྣམས་ལ་ཕྱག་འཚལ་ལོ། །ཞེས་བསྟོད། དེ་ནས་པད་ཀོར་སྔོན་དུ་འགྲོ་བས་ཧཱུཾ་ཞེས་གཡོན་པས་

[012A]༄༅། །གཟུངས་ཐག་དང་གཡས་པས་འཕྲེང་བ་བཟུང་ལ། རང་གི་ཐུགས་ཀ་ནས་སྔགས་ཀྱི་འཕྲེང་བ་གཟུངས་ཐག་ལ་འཁྲིལ་ནས་སོང་ རྗེ་བཙུན་མའི་སྐུ་ལ་ཕོག་སྟེ་བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་
པ་གང་བར་བསམ་ལ། ཨོཾ་གསུམ་མ་བརྒྱ་ཙ་བརྒྱད་དང། ཨོཾ་སུམྦྷ་ནི་སུམྦྷ་ཧུཾ་ཧཱུཾ་ཕཊ། ཨོཾ་གྲི་ཧཎ་པ་ཡ་གྲི་ཧཎ་པ་ཡ་ཧུཾ་ཧཱུཾ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བྫྲ་ཧུཾ་ཧཱུཾ་ཕཊ། ཅེས་ཞལ་བཞི་པའི་སྔགས་ངང་
ཨོཾ་ཁཎྜ་རོ་ཧེ་ཧུཾ་ཧཱུཾ་ཕཊ། ཅེས་དུམ་སྐྱེས་མའི་སྔགས་དང། ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་སམ་ཡ་ཤྲི་ཡེ་ཧཱུཾ། ཞེས་པ་རྣམས་ཉེར་གཅིག་རེ་བཟླ། གོང་བཞིན་མཆོད་བསྟོད་བྱས་ལ། མ་འབྱོར་བ་དང་ཉམས་པ་དང། །གང་ཡང་
བདག་རྨོངས་བློ་ཡྀས་ནི། །བགྱིས་པ་དང་ནི་བགྱིད་སྩལ་བ། །དེ་ཀུན་མགོན་པོས་བཟོད་པར་གསོལ། །དུང་ཆོས་ཀྱི་མཆོད་ཡོན་བུམ་པར་བླུག་ལ། ཨོཾ་ཨཱ་ཧཱུཾ། བུམ་ནང་གི་རྗེ་བཙུན་མ་འོད་དུ་ཞུ་བས་བུམ་ཆུ་ནུས་པ་
དང་ལྡན་པར་གྱུར། ཅེས་བརྗོད་པར་བྱའོ། །    ༈    །།བཞི་པ་མདུན་བསྐྱེད་བསྒྲུབ་མཆོད་ནི། ཐོག་མར་གསུང་བདུད་རྩིའི་དཀྱིལ་འཁོར་ནང་མཆོད་ལྟར་བསང་སྦྱང་བསྐྱེད་ཅིང་བྱིན་གྱིས་བརླབ། དེ་ནས་དཀྱིལ་འཁོར་གསུམ་ག་ལས་སྔགས་
ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང་དཀྱིལ། རཾ་ལས་མེད་དཀྱིལ། བཾ་ལས་ཆུ་དཀྱིལ། ལཾ་ལས་ས་དཀྱིལ། སུཾ་ལས་རི་རབ་ཀྱི་སྟེང་དུ། ཨཱ་ལས་ཡེ་ཤེས་ཀྱི་ཀ་པཱ་ལ་བདུད་རྩི་

[012B] ཧཱུཾ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུཾ་གིས་མཚན་པ། དེ་ལས་འོད་ཟེར་ཕྱོགས་བཅུར་འཕྲོས་པས། རྡོ་རྗེའི་ས་གཞི་རྭ་བ་གུར་བླ་རེ་དང་བཅས་པའི་ཕྱི་རོལ་ཏུ་ཁ་དོག་སྣ་ལྔ་པའི་མེ་དཔུང་
གཡོན་སྐོར་དུ་འཁྱིལ་ཞིང་འབར་བ། དེའི་ནང་དུ་གཏུམ་དྲག་ལ་སོགས་པའི་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ། ཞེས་པ་ནས་
རྣམ་སྣང་ཧེ་རུ་ཀ་ཡུམ་དང་བཅས་པས་དབུ་བརྒྱན་པར་གྱུར། ཅེས་པའི་བར་བུམ་སྒྲུབ་ལྟར་བརྗོད། ཕཻཾ། རང་གི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ། བླ་མ་
ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་དང་འཇིག་རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། དེ་ནས་ཆུ་གཉིས་ཉེར་སྤྱོད་རོལ་མོ་འདོད་ཡོན་དང་བཅས་པ་བྱིན་གྱིས་བརླབ་ལ་
རང་གི་ཐུགས་ཀ་ནས་སྤྲོས་པའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། ཡིད་བཞིན་འོ་མཚོ་འཁྱིལ་བ་ལ་འགྲན་པའི། །མཆོད་ཡོན་ཞབས་བསིལ་གངྒཱི་རྒྱུན་བཞིན་འབབ། །ཆུ་སྐྱེས་ཡལ་འདབ་ཟེའུ་
འབྲུ་གཡུར་དུ་ཟ། །བདུག་སྤོས་དབྱར་སྐྱེས་སྤྲིན་བཞིན་ལང་ལོང་གཡོ། །སྣང་གསལ་སྒྲོན་མེ་ཉི་ཟླའི་འོད་བཞིན་གསལ། །དྲི་བཟང་དང་ལྡན་རྦ་རླབས་ཕྱོགས་བཅུར་འཁྲུག། །བཤོས་བཟང་འཆི་མེད་བདུད་རྩིའི་

[013A]༄༅། །དཔལ་ལ་འཁུ། །གྲངས་མེད་རོལ་མོ་རྣ་བའི་གསོས་སུ་འཇེབས། །ཕུལ་བྱུང་ཀུན་ཏུ་བཟང་པོའི་མཆོད་པའི་སྤྲིན། །དངོས་བཤམས་ཡིད་ཀྱིས་རྣམ་པར་རབ་སྤྲུལ་ནས། །བླ་མ་ཡི་དམ་
ཆོས་སྐྱོང་སྲུང་མ་ལ། །གུས་པས་འབུལ་ལོ་བཞེས་ནས་དངོས་གྲུབ་སྩོལ། །ཨོཾ་གུ་རུ་བྫྲ་ཡོ་གི་ནཱིས་པ་རི་ཝཱ་ར་བྫྲ་ཨྲྒྷཾ་ནས་ཤཔྟ་པྲ་ཏཱི་ཙཚ་ཨཱ་ཧཱུཾ་སཱ་ཧཱ། ཡིད་འཕྲོག་གཟུགས་སྒྱུར་སྙན་པའི་རོལ་མོ་
སྒྲོག་དྲི་ཞིམ་ངད་འཐུལ་རོ་མཆོག་ཕྱུར་བུར་སྤུངས། །འཇམ་མཉེན་རེག་བྱའི་ཚོགས་ཀུན་འབུལ་བྱེད་ན། །ཉེ་བར་བཞེས་ལ་དངོས་གྲུབ་སྩལ་ཏུ་གསོལ། །ཨོཾ་གུ་རུ་བྫྲ་ཡོ་གི་ནཱི་ས་པ་རི་ཝཱ་ར་མྫྲ་
རཱུ་པ། ནས། སྤརཤ་པྲ་ཏཱི་ཙྪ་ཨཱ་ཧཱུཾ་སཱ་ཧཱ། རྩི་བས་སྟོང་འཁོར་ལོ་རིན་ཆེན་དབང་གི་རྒྱལ། །ཡིད་འོང་བཙུན་མོ་ཁྱིམ་བདག་རིན་པོ་ཆེ། །གཉིས་འཐུང་དབང་པོ་ཅང་ཤེས་རྟ་མཆོག་དཔལ། །བདུད་སྡེའི་
གཡུལ་ལས་རྒྱལ་བའི་དམག་དཔོན་སོགས། །རྒྱལ་སྲིད་བདུན་དང་བཀྲ་ཤིས་རྟགས་བརྒྱད་རྫས། །ཡིད་འཕྲོག་ཕྱི་ནང་གསང་བའི་མཆོད་པའི་ཚོགས། །སླུ་མེད་མཆོག་གསུམ་དམ་པའི་
ཚོགས་ལ་འབུལ། །མཆོག་དང་མཐུན་མོང་དངོས་གྲུབ་སྩལ་ཏུ་གསོལ། །ཨོཾ་གུ་རུ་བཛྲ་ཡོ་གི་ནཱི་ས་པ་རི་ལྦཱ་ར་སཔྟ་རཏྣ་ཨཤྟ་མངྒ་ལ་པྲ་ཏཱི་ཙྪ་ཨཱ་ཧཱུཾ་སཱ་ཧཱ། ཞེས་ཕྱི་མཆོད་དང། ཨོཾ་མཆོད་དོ་སྐུ་

[013B] བརྒྱུད་པའི་བླ་མ་རྣམས་ཀྱི་ཞལ་དུ་  ྾  ཨོཾ་ཨོཾ་ཨོཾ་ནས་སཱ་ཧཱ། རྗེ་བཙུན་རྡོ་རྗེ་རྣལ་འབྱོར་མ་ལ་སོགས་པའི་ཡི་དམ་ལྷ་
ཚོགས་རྣམས་ཀྱི་  ྾  དཔའ་བོ་དཔའ་མོ་ཆོས་སྐྱོང་སྲུང་མ་ཕྱོགས་སྐྱོང་ཞིང་སྐྱོང་ཀླུ་དང་བཅས་པ་རྣམས་ཀྱི་  ྾  གཞི་བདག་གཉུག་མར་གནས་པ་དང་སེམས་ཅན་ཐམས་ཅད་ལྷར་གྱུར་པ་
རྣམས་ཀྱི་  ྾  ཨོཾ་ཨ་མྲྀ་ཏ་སྭ་ད་ན་བྫྲ་སྭ་བྷཱ་ཝ་ཨཱ་ཏམ་ཀོ་ཉ་ཧཾ། མགྲོན་ཐམས་ཅད་ཡེ་ཤེས་ཀྱི་བདུད་རྩིས་ཚིམ་པར་གྱུར། ཅེས་ནང་མཆོད་དང། རྗེ་བཙུན་རྡོ་རྗེ་རྣལ་འབྱོར་མ་དང་ཁ་ཊའ ་ག་འཁོར་ལོ་སྡོམ་པར་
གྱུར་པ་སྙོམས་པར་ཞུགས་པས་ལྷན་སྐྱེས་ཀྱི་བདེ་སྟོང་མགྲོན་ཐམས་ཅད་ཀྱི་རྒྱུད་ལ་སྐྱེས་པར་མོས་ཏེ་གསང་བ་དང་དེ་ཁོ་ན་ཉིད་ཀྱི་མཆོད་པ་འབུལ། དེ་ནས། ཡེ་ཤེས་ཆེན་པོའི་མཛོད་འཛིན་ཆོས་ཀྱི་རྗེ་
དཔལ་ལྡན་བླ་མའི་ཞབས་ལ་གུས་བཏུད་ནས། །རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མར། །དྭར་བའི་ཡིད་ཀྱིས་ཅུང་ཟད་བསྟོད་པར་བགྱི། །འདབ་བརྒྱའི་ལྟེ་བར་ཉིན་མོར་བྱེད་པའི་དབུས་
ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། །པདྨ་རཱ་ག་ལྟར་དམར་རྗེ་བཙུན་མ། །མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་ལོ། །ཆགས་ཅན་སྐྱེས་བུ་གདུལ་བར་བྱ་བའི་ཕྱིར་

[014A]༄༅། །བརྟན་གཡོའི་བདག་པོ་ཧེ་རུ་ཀ་དཔལ་དང། །གཉིས་མེད་ལྷན་སྐྱེས་གར་གྱིས་རོལ་མཛད་མ། །མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། །ཉིད་ཐུགས་ཟག་པ་
མེད་པའི་བདེ་བ་ཆེ། །འགྱུར་མེད་དགའ་བ་གྱ་ནོམ་བླ་ན་མེད། །རྒྱུན་མི་འཆད་པའི་བདེ་བའི་རོས་གང་མ། །མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། །རྣམ་དག་ཆོས་དབྱིངས་སྤྲོས་བྲལ་ནམ་
མཁའི་དབྱིངས། །མཐའ་ཡས་ཡོན་ཏན་མང་པོས་ཉེར་མཛེས་པའི། །རྣམ་པ་ཀུན་གྱི་མཆོག་དང་རབ་ལྡན་མ། །མཁའ་སྤྱོད་རང་བཞིན་མེད་ལ་ཕྱག་འཚལ་ལོ། །གང་གི་རང་བཞིན་རྣམ་པར་
མི་རྟོག་ཀྱང། །ཐུགས་རྗ་ཆེན་པོས་སེམས་ཅན་མ་ལུས་ལ། །ཡིད་བཞིན་ནོར་ལྷར་དགོས་འདོད་ཀུན་སྩོལ་མ། །མཁའ་སྤྱོད་སྙིང་རྗེས་ཡོངས་གང་ལ་ཕྱག་འཚལ། །སྲིད་དང་ཞི་བའི་མཐའ་དང་
བྲལ་བ་ཡི། །མི་གནས་མྱ་ངན་འདས་པའི་ས་བརྙེས་ནས། །རྒྱུན་མི་འཆད་པར་འགྲོ་བའི་དོན་མཛད་མ། །མཁའ་སྤྱོང་རྒྱུན་འཆད་མེད་ལ་ཕྱག་འཚལ་ལོ། །དམིགས་མེད་སྙིང་རྗེས་གཞན་གྱི་དབང་གྱུར་
ནས། །འཁོར་བ་ཇི་སྲིད་གནས་པ་དེ་སྲིད་དུ། །མྱ་ངན་མི་འདའ་རྟག་པར་རབ་བཞུགས་མ། །མཁའ་སྤྱོད་འགོག་པ་མེད་ལ་ཕྱག་འཚལ་ལོ། །དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། མཐུན་

[114B] །སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། །མཁའ་སྤྱོད་སྐུ་ཡིས་བྱིན་གྱིས་བརླབ་ཏུ་གསོལ། །ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས་
དུས་གསུམ་དག་དང་ཡིད་ཀྱིས་རབ་བཟླས་པས། །སྲིད་གསུམ་སྒྲ་དབྱངས་རྣམ་སྤངས་བརྗོད་བྲལ་གསུང། །མཁའ་སྤྱོད་གསུང་གིས་བྱིན་གྱིས་བརླབ་ཏུ་གསོལ། །བདེན་གཉིས་རྣམ་དག་རྫོགས་རིམ་
དབུ་མའི་ལམ། །སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། །དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། །མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། །དེ་ལྟར་བསྟོད་
ཅིང་གསོལ་བ་བཏབ་པའི་མཐུས། །ཉིད་ཐུགས་བརྩེ་བ་ཆེན་པོས་རྗེས་བཟུང་ནས། །ཚེ་འདིའི་འཆི་ཁ་བར་དོ་ལ་སོགས་པར། །མཁའ་སྤྱོད་ཆེན་པོའི་གོ་འཕང་ཐོབ་པར་ཤོག། ཅེས་བསྟོད་པ་དང། མཚམས་འདིར་
བློ་བཟང་ཆོས་ཀྱི་ནི་མས་མཛད་པའི་བསྟོད་པ་ཡང་མཛད་དོ།།    ༈    །།ལྔ་པ་དབང་བླང་བ་ནི། ཁྲུས་ཕྱག་སྔོན་དུ་འགྲོ་བས་བླ་མ་དང་མདུན་བསྐྱེད་ཀྱི་རྣལ་འབྱོར་མ་དབྱེར་མི་ཕྱེད་པ་ལ་དཀྱིལ་འཁོར་དུ་འཇུག་པའི་ཆོས་རྣམ་ཞུ་བའི་ཡོན་དུ་
མཎྜལ་ཕུལ་ཏེ་ཐལ་མོ་སྦྱར་ནས། སངས་རྒྱས་ཀུན་གྱི་རང་བཞིན་སྐུ། །བླ་མ་མཆོག་ལ་བདག་གསོལ་འདེབས། །དཔལ་ལྡན་རྡོ་རྗེ་རྣལ་འབྱོར་མས། །བདག་ལ་བྱིན་གྱིས་བརླབ་ཏུ་གསོལ། ལན་གསུམ་གྱིས་གསོལ་

[115A]༄༅། །བ་གདབ། ཨོཾ་ཙཀྵུ་བནྡྷ་བ་ར་མ་ནཱ་ཡ་ཧཱུཾ་གིས་མིག་དར་བཅིང། ཨཱ་ཁ་བི་ར་ཧཱུཾ་གིས་མེ་ཏོག་བླང། ཨོཾ་ཁཎྜ་རོ་ཧེ་ཧུཾ་ཧཱུཾ་ཕཊ་ཀྱིས་བསངས། ཨོཾ་ཨཱ་ཧཱུཾ་གིས་བདུད་རྩི་མྱང། བུ་ཁྱོད་སུ་ཡིན་
ཅིལ་དགའ། །སྐལ་བཟང་བདག་ནི་བདེ་ཆེན་ལ་འོ། །དེ་ཡིས་བུ་ལ་ཅི་ཞིག་བྱ། །སངས་རྒྱས་མཆོག་གི་དམ་ཚིག་གོ་ཞེས་དྲི་ལན་བྱ། རང་གི་སྙིང་གར་བླ་བ་ལ་གནས་པའི་རྡོ་རྗེ་དཀར་པོ་ཀུན་རྫོབ་
དང་དོན་དམ་བྱང་སེམས་ཀྱི་ངོ་བོར་གྱུར། ཨོཾ་སརྦ་ཡོ་ག་ཙི་ཏྟཾ་ཨུཏྤ་ཏཱ་ཡཱ་མི། ཞེས་ཐམས་ཅད་རྣལ་འབྱོར་གྱི་སེམས་བསྐྱེད། རྡོ་རྗེ་མེ་ཏོག་དང་བཅས་སྙིང་གར་རེག་ནས། ཨོཾ་སུ་ར་ཏེ་ས་མ་ཡ་སྟྭཾ་གོཿ་སིདྡྷྱ་
བ་ཛྲ་ཡ་ཐ་སུ་ཁཾ། ཞེས་བརྟན་པར་བྱ། རྡོ་རྗེ་མགོ་བོར་བཞག་ནས། དེང་ཁྱོད་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། རྣལ་འབྱོར་མ་ཐམས་ཅད་ཀྱི་གསང་བ་དམ་པ་འདི། རྣལ་འབྱོར་
མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལའང་མ་ཡིན་ནོ། །ཞེས་གསང་བར་གདམས། ཛཿ་ཧཱུཾ་བཾ་ཧོཿ་ཞེས་དཀྱིལ་འཁོར་དུ་ཞུགས། དེ་ཡན་
ཆད་ཕྱི་འཇུག་གོ། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ལན་གསུམ་གྱིས་བྱང་སྡོམ་གཟུང། སངས་རྒྱས་བྱང་ཆུབ་སེམས་དཔའ་ཀུན། ཞེས་སོགས་ལན་གསུམ་གྱིས་སྔགས་སྡོམ་

[015B] སངས་རྒྱས་ཆོས་དང་དགེ་འདུན་ལ། །རྟག་ཏུ་བདག་ནི་སྐྱབས་སུ་མཆི། །ཐེག་པ་གསུམ་པོ་ཐམས་ཅད་དང། །རྣལ་འབྱོར་གསང་སྔགས་མཁའ་འགྲོ་མ། །དཔའ་བོ་དཔའ་མོ་དབང་ལྷ་མོ། །བྱང་
ཆུབ་སེམས་དཔའ་བདག་ཉིད་ཆེ། །ཁྱད་པར་དུ་ཡང་སློབ་དཔོན་ལ། །རྟག་ཏུ་བདག་ནི་སྐྱབས་སུ་མཆི། །ཧེ་རུ་ཀ་དཔལ་སོགས་དཔའ་བོ། །རྣལ་འབྱོར་མ་ཡང་སྣང་མཛད་སོགས། །བྱང་ཆུབ་སེམས་
དཔའ་དཔག་མེད་པ། །ཐམས་ཅད་བདག་ལ་དགོངས་སུ་གསོལ། །བདག་གིས་དུས་འདི་ནས་བཟུང་སྟེ། །ཇི་སྲིད་གཉིས་མེད་ལ་གནས་བར། །དེ་ཡི་ཚངས་སྤྱོད་གཉིས་མེད་པ། །ཉི་ཤུ་རྩ་གཉིས་
ལེགས་པར་བསྲུང། ཞེས་ལན་གསུམ་གྱིས་ཐུན་མོངས་མ་ཡིན་པའི་དམ་ཚིག་གཟུང། དེ་ནས། བླ་མ་རྡོ་རྗེ་རྣལ་འབྱོར་མའི་ཐུགས་ཀ་ནས་འོད་ཟེར་བྱུང་བས་རང་གི་སྡིག་སྒྲིབ་བག་ཆགས་རྣམ་སྨིན་གདོས་བཅས་
ཐམས་ཅད་སྦྱངས་ཏེ་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ། ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་
པའི་ལྟེ་བར་ཨེ་ཨེ་ས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་དམར་པོ། མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་
[016A]༄༅། །དམར་སྐྱ་གཡོན་སྐོར་དུ་འཁོར་བ་རེ་རེས་མཚན་པར་གྱུར་པར་བསམ་ལ། སློབ་དཔོན་རིན་པོ་ཆེས་བདག་ལ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་
ལས་ཐམས་ཅད་ཀྱི་དངོས་གྲུབ་དང། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གསོལ་བ་བཏབ། ཨོཾ་གསུམ་མ་བརྗོད་ཅིང་
ཏིང་ལོ་མིད། མདུན་བསྐྱེད་ཀྱི་རྗེ་བཙུན་མའི་ཐུགས་ཀ་ནས་རང་འདྲའི་རྗེ་བཙུན་མ་མཐེབ་སོར་ཙམ་ཞིག་བྱུང་བ། རང་གི་ཁ་ནས་ཞུགས་ཏེ་སྤྱི་གཙུག་ནས་རྐང་མཐིལ་གྱི་བར་དུ་གློག་འཁྱུག་པ་ལྟར་གར་
མཛད་པའི་མཐར་ལྟེ་བའི་བཾ་ཡིག་ལ་ཐིམ་པ་ཡོངས་སུ་གྱུར་པ་ལས། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཞེས་པ་
ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ནས་ཙཎྜི་ཀའི་ངོ་བོ་རྣམས་སུ་གྱུར། ཅེས་ནང་གི་རྣལ་འབྱོར་མ་གསལ་བཏབ། མདུན་བསྐྱེད་
ཀྱི་རྗེ་བཙུན་མས་དགྱེས་པའི་གར་དང་སྔགས་ཀྱི་སྒྲ་བསྒྲགས་ཤིང་ཐུགས་ཀ་ནས་འོད་ཟེར་སྤྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་

[016B] མདུན་བསྐྱེད་ཀྱི་ཐུགས་ཀ་ནས་ཀྱང་རང་འདྲ་དཔག་ཏུ་མེད་པ་བྱུང་བ་རང་གི་སྤྱི་བོ་ནས་ཐིམ་པར་བསམ་ལ། ཨོཾ་གསུམ་མ་བརྗོད། ཌཱ་དྲིལ་དཀྲོལ། གུ་གུལ་གྱིས་བདུགས་པས་ཕྱིའི་
རྣལ་འབྱོར་མ་དབབ། རང་གི་སྨིན་མཚམས་ནས་གསང་གནས་ཀྱི་བར་དུ་དབུ་མ་དམར་པོ་མདའ་སྨྱུག་ཙམ་གནས་པའི་མས་སྣ་ནས་དགའ་འཁྱིལ་དམར་པོ་ནས་འབྲུ་ཙམ་གཡོན་སྐོར་དུ་དྲག་ཏུ་འཁོར་བ་སྙིང་
གའི་བར་དུ་གྱེན་དུ་འཕུར་བས་ལུས་སེམས་ཐམས་ཅད་བདེ་བས་ཁྱབ། ཡས་སྣ་ནས་དགའ་འཁྱིལ་དཀར་པོ་ནས་འབྲུ་ཙམ་གཡོན་སྐོར་དུ་དྲག་ཏུ་འཁོར་བ་སྙིང་གའི་བར་དུ་ཐུར་དུ་བབས་པས་སྣང་
བ་ཐམས་ཅད་སྟོང་པར་ཐིམ། སྙིང་གར་དབྱེར་མེད་དུ་འདྲེས་ཏེ་དགའ་འཁྱིལ་དམར་སྐྱ་གཡོན་སྐོར་དུ་དྲག་ཏུ་འཁོར་བ་ཇེ་ཕྲ་ཇེ་ཕྲར་འོད་གསལ་སྟོང་པ་ཉིད་དུ་ཐིམ་པར་བསམ་པ་ནི་གསང་བའི་རྣལ་འབྱོར་མ་ངོ་
སྤྲོད་པ་ཡིན་པས། དཧུ་དཧུ་ར་གུ་ཧྱ་ས་མ་ཡ། དེ་ནས། ཨོཾ་བཾ། ཧཾ་ཡོཾ། ཧྲིཾ་མོཾ། ཧྲེཾ་ཧྲིཾ། ཧཱུཾ་ཧཱུཾ། ཕགས་ཕགས། ཅེས་བརྗོད་ཅིང་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ་ཏིཥྛ་བཛྲ་ཞེས་བརྟན་པར་བྱ། དེ་ནས། ཨོཾ་པྲ་ཏཱི་ཙྪ་བཛྲ་ཧོཿ་ས་མེ་
ཏོག་ཕུལ། ཨོཾ་པྲ་ཏི་གྲྀ་ཧྣ་སྟྭཾ་ཨི་མཾ་སཏ་མཧཱ་བཱ་ལ། ཞེས་པས་སྤི་བོར་བཞག་རྣལ་འབྱོར་མ་དཔལ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་འགྱུར་བའི། །རྡོ་རྗེའི་མིག་ནི་

[017A]༄༅། །བླ་ན་མེད། །ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་ཧྲཱི་ཞེས་མིག་དར་བསལ། ཧེ་བཛྲ་པཱ་ཤྱ། ཞེས་ལྟ་བར་བསྐུལ་བས། རྗེ་བཙུན་རྡོ་རྗེ་རྣལ་འབྱོར་མའི་རྟེན་དང་བརྟེན་པའི་དཀྱིལ་འཁོར་
ཐམས་ཅད་མངོན་སུམ་དུ་མཐོང་བར་བསམ། དེ་ཡན་ཆད་ནང་འཇུག་གོ།།    ༈    དབང་བཞི་བྱིན་རླབས་ཀྱི་ཚུལ་དུ་ཞུ་བའི་ཡོན་དུ་མཎྜལ་ཕུལ་ཏེ། རྣལ་འབྱོར་མ་དཔལ་དབང་བསྐུར་བ། །
འགྲོ་བ་སྐྱོབ་པའི་གཟི་བརྗིད་ཅན། །ཇི་ལྟར་ཡོན་ཏན་འབྱུང་གནས་སྩལ། །དེ་བཞིན་བདག་ལ་དེང་སྩོལ་ཅིག་ལན་གསུམ་གྱིས་གསོལ་བ་གདབ། དཀྱིལ་འཁོར་གྱི་མདུན་དུ་སེང་ཁྲི་པད་ཉི་འཇིགས་
དུས་ཀྱི་གདན་ལ་རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གྱུར་པའི་སྟེང་དུ་གདུགས། གཡས་སུ་རྒྱལ་མཚན། གཡོན་དུ་བ་དན། མཐའ་སྐོར་དུ་མཆོད་པའི་སྤྲིན་དང་བཅས་པར་གྱུར་
ཕཻཾ། བླ་མ་རྡོ་རྗེ་རྣལ་འབྱོར་མའི་ཐུགས་ཀའི་བཾ་ཡིག་ལས་འོད་ཟེར་འཕྲོས་པས། དབང་གི་ལྷ་དཔལ་འཁོར་ལོ་སྡོམ་པའི། ནས། སྤྱི་བོ་ནས་དབང་བསྐུར་བར་གྱུར། ཧེ་རུ་ཀ་དཔལ་འབར་བའི་སྐུ་
མངའ་བ། །ཧ་ཧའི་གང་བརྒྱངས་ས་གསུམ་གཡོ་བར་བྱེད། །ཧཱུཾ་ཧཱུཾ་ཕགས་ཕགས་བདུད་ཀྱི་ཀླད་འགེམས་པ། །བདེ་མཆོག་འཁོར་ལོའི་བཀྲ་ཤིས་དེང་འདིར་སྩོལ། །ཨེ་བཾ་མཉམ་པར་སྦྱོར་བ་སྔགས་

[017B] །ཨཱ་ལི་ཀཱ་ལི་གཉིས་མེད་རོལ་བའི་གསུང། །ཨཾ་གི་ངོ་བོར་སོན་པའི་ཐུགས་མངའ་བ། །རྡོ་རྗེ་ཕག་མོའི་བཀྲ་ཤིས་དེང་འདིར་སྩོལ། །ཅས་ཤིས་པ་བརྗོད། ཇི་ལྟར་བལྟམས་པ་ཞེས་སོགས་དང། ཨོཾ་
ཙྐྲ་བི་ར་སྟྭཾ་ཨ་བཧི་ཥིཉྩཱ་མི། ཞེས་དབང་བསྐུར་བས་ལུས་ཐམས་ཅད་གང། དྲི་མ་ཐམས་ཅད་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རྣམ་སྣང་ཧེ་རུ་ཀ་ཡུམ་དང་བཅས་པས་དབུ་
བརྒྱན་པར་གྱུར། ཛཿ་ཧཱུཾ་བཾ་ཧོཿ་དབང་ལྷ་རྣམས་རང་གི་སྤྱི་བོ་ནས་ཐིམ་པར་གྱུར། ཨོཾ་སུ་པྲ་ཏཱི་ཥྛ་བཛྲེ་སཱཧཱ། ཞེས་བརྟན་པར་བྱ། དེ་ནས། བླ་མ་རྡོ་རྗེ་རྣལ་འབྱོར་མའི་ཐུགས་ཀའི་བཾ་ཡིག་ལས་ཨོཾ་གསུམ་མའི་སྔགས་
འཕྲེང་བྱུང་བ་ཞལ་ནས་ཐོན། རང་གི་ཁ་ནས་ཞུགས་ཏེ་སྙིང་གའི་བཾ་ཡིག་ལ་ཐིམ་པར་བྶཾ་ལ། ཨོཾ་གསུམ་མ་ལན་གསུམ་བརྗོད་པ་རྗེས་སུ་བཟླས་པའི་ལུང། བླ་མ་རྡོ་རྗེ་རྣལ་འབྱོར་པ་བདག་ལ་དགོངས་སུ་གསོལ་
བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་སྒྲུབ་པའི་ཡི་དམ་གྱི་ལྷར་བཟུང་ནས་གཟུང་སྔགས་ཨོཾ་གསུམ་མ་
ཉིན་རེ་ལ་འདི་སྙེད་རེ་བཟླ་བར་བགྱིའོ། །ལན་གསུམ་བརྗོད་པ་དམ་བཅའ་བའི་ལུང། མེ་ཏོག་འཐོར་བཞིན་པས། བཅོམ་ལྡན་བདག་ལ་སྩལ་ལགས་ཀྱིས། །བཅོམ་ལྡན་བདག་ལ་བྱིན་གྱིས་རློབས། ལན་གསུམ། བླ་མས་

[018A]༄༅། །ཀྱང། བཅོམ་ལྡན་འདི་ལ་སྩལ་ལགས་ཀྱིས། །བཅོམ་ལྡན་འདི་ལ་བྱིན་གྱིས་རློབས། རྗེ་བཙུན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་བྱིན་རླབས་ཐམས་ཅད་འཇུག་པར་
གྱུར་ཅིག་ཅེས་མེ་ཏོག་སྤྱི་བོར་བཞག་ཅིང། གཡོན་པའི་མཐེབ་སྲིན་གྱིས་རྡུལ་ཚོན་བླངས་པས་དཔྲལ་མགྲིན་སྙིང་ག་གསུམ་དུ་རེག་ནས་ཨོཾ་གསུམ་མ་བརྗོད་པ་ནི་བྱིན་གྱིས་བརླབས་པའི་ལུང་ངོ། །དེས་སྐུ་ཚོམ་བུའི་དཀྱིལ་
འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག་ལམ་བསྐྱེད་རིམ་རྣལ་འབྱོར་བཅུ་གཅིག་བསྒོམ་པ་ལ་དབང་ཞིང། འབྲས་བུ་སྤྲུལ་སྐུ་འགྲུབ་པའི་སྐལ་བ་ཅན་དུ་བྱས་སོ། །ཞེས་དག་པ་བརྗོད།    ༈    བླ་མ་
རྡོ་རྗེ་རྣལ་འབྱོར་མ་དང་ཁ་ཊཱཾ་ག་འཁོར་ལོ་སྡོམ་པར་གྱུར་པ་སྙོམས་པར་ཞུགས་པའི་བྱང་སེམས་དཀར་དམར་ཨོཾ་གསུམ་མ་ལ་འབྲུ་གསུམ་བཏགས་པ་དང། གཡོན་པའི་མཐེབ་སྲིན་གྱིས་ཐོད་པའི་བདུད་རྩི་མྱངས་ལ། ཞེས་
ལྕེར་བཞག་པ་མྱངས་པས། ལུས་ནང་གི་བྱང་སེམས་དམ་ཚིག་པ་དང་དབྱེར་མེད་དུ་འདྲེས་ཏེ་རང་བཞིན་བརྒྱད་ཅུའི་ཀུན་རྟོག་དབྱིངས་སུ་འགགས་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་སྐྱེས་
པར་བསམ། དེས་གསུང་བདུད་རྩིའི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག་ལམ་རྫོགས་རིམ་རྩ་དབུ་མ་བསྒོམ་པ་ལ་དབང་ཞིང། འབྲས་བུ་ལོངས་སྐུ་འགྲུབ་པའི་སྐལ་བ་ཅན་དུ་བྱས་

[018B] །ཞེས་དག་པ་བརྗོད།    ༈    རང་ཉིད་རྡོ་རྗེ་རྣལ་འབྱོར་མ་དང་བླ་མ་རྗེ་བཙུན་མས་གཏད་པའི་
འཁོར་ལོ་སྡོམ་པ་སྙོམས་པར་ཞུགས་པའི་བྱང་སེམས་གསང་གནས་ནས་ལྟེ་བར་སླེབས་པ་ན་དགའ་བ། ལྟེ་བ་ནས་སྙིང་གར་སླེབས་པ་ན་མཆོག་དགའ། སྙིང་ག་ནས་མགྲིན་པར་སླེབས་པ་ན་ཁྱད་དགའ། མགྲིན་
པ་ནས་སྤྱི་བོར་སླེབས་པ་ན། ལུས་ལ་རྩས་ཁྱབ། རྩ་ལ་ཐིག་ལེས་ཁྱབ། ཐིག་ལེ་ལ་བདེ་བས་ཁྱབ། བདེ་བ་ལ་སྟོང་པས་ཁྱབ་པས་བདེ་སྟོང་དབྱེར་མེད་ལྷན་སྐྱེས་ཀྱི་དགའ་བ་སྐྱེས་པར་བསམ། དེས་ཐུགས་སིནྡྷུ་རའི་
དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག་ལམ་ཕོ་ཉ་བསྟེན་པ་ལ་དབང་ཞིང། འབྲས་བུ་ཆོས་སྐུ་འགྲུབ་པའི་སྐལ་བ་ཅན་དུ་བྱས་སོ། །ཞེས་དག་པ་བརྗོད།    ༈    དབང་གསུམ་
པའི་དུས་སུ་ལུས་འདོད་ལྷ་ཡབ་ཡུམ་དང་སེམས་བདེ་སྟོང་དབྱེར་མེད་དུ་མོས་པའི་རྒྱུན་ཇེ་བཟང་དུ་སོང་སྟེ་མཐར་སྐུ་རླུང་སེམས་ལས་གྲུབ་པའི་ཡབ་ཡུམ་ཞལ་སྦྱོར་གྱི་རྣམ་པ་ཅན་དང་ཐུགས་ལྷན་སྐྱེས་ཀྱི་བདེ་
སྟོང་དབྱེར་མེད་པའི་ཟུང་འཇུག་དངོས་གནས་སུ་འགྲུབ་པ་ཡིན་ནོ། །དངོས་པོ་མེད་པའི་ཆོས་ཉིད་ཆོས། །ནམ་མཁའ་ལྟ་བུར་དྲི་མ་མེད། །སྟོང་ཉིད་ཡེ་ཤེས་རྡོ་རྗེ་ཡིས། །སྟོང་པ་ཉིད་དུ་ནམ་པར་བསྒོམ། །

[019A]༄༅། །ཞེས་ངོ་སྤྲད་པར་བསམ། ངེས་དོན་དམ་བྱང་སེམས་ཀྱི་དཀྱིལ་འཁོར་དུ་ཚིག་དབང་རིན་པོ་ཆེ་ཐོབ། སྒོ་གསུམ་གྱི་དྲི་མ་དག་ལམ་བསམ་མི་ཁྱབ་བསྒོམ་པ་ལ་དབང་ཞིང། འབྲས་
བུ་ངོ་བོ་ཉིད་སྐུ་འགྲུབ་པའི་སྐལ་པ་ཅན་དུ་བྱས་སོ། །ཞེས་དག་པ་བརྗོད། དེ་ནས། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱིད། ཅེས་ལན་གསུམ་གྱིས་དམ་ཚིག་ཁས་བླང། བླ་མ་ལ་
དབང་བཞི་བྱིན་རླབས་ཀྱི་ཚུལ་དུ་གནང་བའི་བཀའ་དྲིན་གཏང་རག་གི་ཡོན་དུ་མཎྜལ་ཕུལ་ཏེ། དེང་ནས་བརྩམས་ཏེ་བདག་བྲན་དུ། །ཁྱེད་ལ་བདག་ནི་འབུལ་ལགས་ན། །ཁྱེད་ཀྱིས་སློབ་མར་བཟུང་བ་དང། །
ཆ་ཡིས་ཀྱང་ནི་སྤྱད་དུ་གསོལ། །ལན་གསུམ་གྱིས་ལུས་འབུལ་ལོ། །དེ་ནས་གཏོར་མ་ནང་མཆོད་ལྟར་བྱིན་གྱིས་བརླབས་ལ། མགྲོན་རྣམས་ཀྱི་ལྗགས་ལ་ཧཱུཾ་ལས་སྐྱེས་པའི་རྡོ་རྗེ་རྩེ་མོ་གསུམ་པ་ནས་འབྲུ་ཙམ་
འཁོད་པའི་འོད་ཟེར་གྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་བསམ་ལ། ཨོཾ་གསུམ་མ་ལ་ཨ་ཀཱ་རོ་བཏགས་པ་ལན་གསུམ་གྱིས་ཕུལ། ཕྱི་ནང་གིས་མཆོད་ཅིང། དཔལ་ལྡན་རྡོ་རྗེ་མཁའ་འགྲོ་མ། ཞེས་
སོགས་ཚིགས་བཅད་གཉིས་ཀྱིས་བསྟོད་ལ། མཐའ་ཡས་རྒྱལ་བའི་བདེ་སྟོང་ཟློས་གར་ནི། །སྲིད་ཞིའི་མིག་འཕྲུལ་ཅིར་ཡང་འཆར་བ་ལས། །དེང་འདིར་མཁའ་སྤྱོད་དཔལ་མོ་ཡིད་འོད་མ། །སྙིང་ནས་དྲན་ནོ་འཁྱུད་

[019B] །འོག་མིན་ཞིང་ན་ལྷན་སྐྱེས་རྒྱལ་ཡུམ་མ། །ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། །ནོར་འཛིན་ཁྱབ་པའི་ཀརྨ་མུ་དྲ་མ། །རྣལ་འབྱོར་བདག་གི་སྐྱབས་མཆོག་རྗེ་བཙུན་མ། །ཁྱོད་ནི་སེམས་
ཉིད་སྟོང་པའི་རང་རྩལ་ཏེ། །རྡོ་རྗེའི་གྲོང་ན་ཨེ་དབྱིངས་བཾ་གྱི་དངོས། །སྒྱུ་མའི་གླིང་ན་འཇིགས་རུང་སྲིན་མོ་དང། །འཛུམ་དཀར་གཡོ་བའི་ལང་ཚོ་གསར་པ་སྟོན། །བདག་གིས་ཇི་ལྟར་བཙལ་ཡང་འཕགས་མ་
ཁྱོད། །བདེན་པར་གྲུབ་པའི་ངེས་པ་མ་རྙེད་ནས། །སྤྲོས་པས་དུབ་པའི་སེམས་ཀྱི་གཞོན་ནུ་དེ། །བརྗོད་བྲལ་ནགས་ཀྱི་ཁང་བུར་ངལ་གསོ་བསྟེན། །ཨེ་མ་ད་ནི་ཌཱ་ཀི་དབྱིངས་ནས་བཞེངས། །ཧེ་རུ་ཀ་དཔལ་རྒྱུད་
ཀྱི་རྒྱལ་པོ་ལས། །རྡོ་རྗེ་བཙུན་མོའི་ཉེ་བའི་སྙིང་པོ་མཆོག་བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། །ཨོ་ཌི་བི་ཤའི་བས་མཐའི་ནགས་ཁྲོད་དུ། །གྲུབ་པའི་དབང་ཕྱུག་རྡོ་རྗེ་དྲིལ་བུ་པ། །འཁྱུད་དང་
ཙུམ་བཧའི་བདེ་བས་རྗེས་བསྐྱངས་ཏེ། །ཁ་སྦྱོར་མཆོག་གིས་རོལ་བཞིན་བདག་ཀྱང་སྐྱོངས། །གངྒཱའི་གླིང་ནས་རྗེ་བཙུན་ཀུ་སཱ་ལི། །མངོན་སུམ་ནམ་མཁའི་དབྱིངས་སུ་ཁྲིད་པ་དང། །དཔལ་ལྡན་ནཱ་རོ་ཏ་པ་རྗེས་བཟུང་
ལྟར། །བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། །རྩ་རྒྱུད་བླ་མ་མཆོག་གི་ཐུགས་རྗེ་དང། །རྒྱུད་ཆེན་གསང་མཐའི་མྱུར་ལམ་ཟབ་ཁྱད་དང། །རྣལ་འབྱོར་བདག་གི་ལྷག་བསམ་དག་པའི་མཐུས། །

[020A]༄༅། །མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག་ཅེས་མཁའ་སྤྱོད་ཞལ་བཟང་ལྟ་བའི་སྨོན་ལམ་དང། རྗེ་བཙུན་རྡོ་རྗེ་རྣལ་འབྱོར་མས། བདག་དང་སེམས་ཅན་ཐམས་ཅད་དག་པ་
མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཏུ་གསོལ། ཞེས་འདོད་དོན་ལ་གསོལ་བ་གདབ་ཅིང་ཚོགས་འཁོར་བྱེད་ན་འདིར་བྱེད་དོ། །དེ་ནས་
ཨོཾ་ཨཱ་ཧཱུཾ། ཧ་ཧོ་ཧྲཱི་ལན་གསུམ། ཧཱུཾ་འོག་མིན་བདེ་ཆེན་དག་པའི་ཕོ་བྲང་ནས། །རྣམ་སྣང་ཐུགས་ལས་སྤྲུལ་པའི་མཐུ་བོ་ཆེ། །བསྟན་སྲུང་ཀུན་གྱི་གཙོ་བོ་རྡོ་རྗེ་གུར། །དཔལ་ལྡན་མགོན་པོ་འདིར་བྱོན་
མཆོད་གཏོར་བཞེས། །ཡོངས་འདུའི་ཚལ་དང་གཤིན་རྗེའི་ཕོ་བྲང་དང། །འཛམ་གླིང་དེ་ཝི་ཀོ་ཊིའི་གནས་མཆོག་ནས། །འདོད་ཁམས་གཙོ་བོ་ནམ་གྲུ་རེ་མ་ཏི། །དཔལ་ལྡན་ལྷ་མོ་འདིར་བྱོན་མཆོད་
གཏོར་བཞེས། །སྣང་སྲིད་བྷ་ག་དབྱིངས་ཀྱི་དཀྱིལ་འཁོར་ནས། །འཁོར་འདས་ཀུན་གྱི་བདག་མོ་དབྱིངས་ཕྱུག་ཡུམ། །སྔགས་སྲུང་དྲག་མོ་མ་མོ་མཁའ་འགྲོའི་གཙོ། །ཡུམ་ཆེན་རལ་གཅིག་འདིར་
བྱོན་མཆོད་གཏོར་བཞེས། །བསིལ་བ་ཚལ་དང་ཧ་ཧ་རྒོད་པ་དང། །སིང་ཧ་གླིང་དང་ཏི་སིའི་གངས་རི་དང། །དར་ལུང་གནས་དང་ཁ་འུའི་བྲག་རྫོང་ནས། །ཞིང་སྐྱོང་དབང་པོ་འདིར་བྱོན་མཆོད་གཏོར་

[020B] །དུར་ཁྲོད་བརྒྱད་དང་ལྷོ་ཕྱོགས་རི་སུལ་དང། །རྡོ་རྗེ་གདན་དང་དཔལ་གྱི་བསམ་ཡས་དང། །ན་ལ་རྩེ་དང་དཔལ་ལྡན་ས་སྐྱ་ནས། །ལས་མགོན་ཕོ་མོ་འདིར་བྱོན་མཆོད་གཏོར་བཞེས། །བྱང་ཤར་མ་
རུ་ཙེ་ཡི་དུར་ཁྲོད་དང། །རྒྱ་གར་བང་སོ་དམར་པོའི་བྲག་རི་དང། །དར་ལུང་བྲག་རམ་ལ་སོགས་གནས་མཆོག་ནས། །གནོད་སྦྱིན་ལྕམ་དྲལ་འདིར་བྱོན་མཆོད་གཏོར་བཞེས། །ཁྱད་པར་ཨྱོན་མཁའ་
འགྲོའི་ཡུལ་དང་ནི། །རང་བཞིན་གནས་ནས་འཇིག་རྟེན་འཇིག་རྟེན་ལས། །འདས་པའི་མཁའ་འགྲོས་ཡོངས་བསྐོར་དུར་ཁྲོད་ཀྱི། །བདག་པོ་ཡབ་ཡུམ་འདིར་བྱོན་མཆོད་གཏོར་བཞེས། །གསོལ་ལོ་
མཆོད་དོ་རྒྱལ་བའི་བསྟན་སྲུང་ཚོགས། །བསྒྲུབས་སོ་བསྟེན་ནོ་བླ་མའི་བཀའ་སྲུང་ཆེ། །འབོད་དོ་བསྐུལ་ལོ་རྣལ་འབྱོར་དགྲ་ལྷའི་ཚོགས། །རིངས་པའི་ཚུལ་གྱིས་འདིར་བྱོན་མཆོད་གཏོར་བཞེས། །ཤ་ཁྲག་དམར་
གྱིས་བརྒྱན་པའི་གཏོར་མས་མཆོད། །ཛ་གད་སྨན་ཕུད་རཀྟའི་བཏུང་བས་མཆོད། །རྔ་ཆེན་རྐང་གླིང་རོལ་མོའི་སྒྲ་ཡིས་མཆོད། །དར་ནག་འཕན་ཆེན་སྤྲིན་ལྟར་གཏིབས་པས་མཆོད། །ཡིད་འཕྲོག་
སྤྱན་གཟིགས་ནམ་མཁའ་མཉམ་པས་མཆོད། །རབ་བརྗིད་སྙན་པའི་དབྱངས་ཀྱི་ང་རོས་མཆོད། །ཕྱི་ནང་གསང་བའི་དམ་རྫས་རྒྱ་མཚོས་མཆོད། །བདེ་སྟོང་དབྱེར་མེད་ཡེ་ཤེས་རོལ་པས་མཆོད་
[021A]༄༅། །སངས་རྒྱས་བསྟན་པ་གཉན་པོ་ཁྱེད་ཀྱིས་སྲུངས། །དཀོན་མཆོག་དབུ་འཕང་གཉན་པོ་ཁྱེད་ཀྱིས་སྟོད། །དཔལ་ལྡན་བླ་མའི་འཕྲིན་ལས་ཁྱེད་ཀྱིས་སྤེལ། །རྣལ་འབྱོར་བཅོལ་
བའི་འདོད་དོན་ཁྱེད་ཀྱིས་སྒྲུབས། །ཞེས་གཏོར་རྫོང་བྱའོ། །    ༈    ཆུ་གཉིས་ཉེར་སྤྱོད་རོལ་མོ་དང་བཅས་པ་བྱིན་གྱིས་བརླབ་སྟེ། རང་གི་ཐུགས་ཀ་ནས་ཞེས་སོགས་བུམ་སྒྲུབ་ལྟར་ཕྱི་ནང་གི་མཆོད་པ་ཕུལ་ལ། ཨོཾ་
བཅོམ་ལྡན་འདས་མ་རྡོ་རྗེ་ཕག་མོ་ལ་ཕྱག་འཚལ་ཧཱུཾ་ཧཱུཾ་ཕཊ། །ཨོཾ་འཕགས་མ་རིག་མའི་དབང་ཕྱུག་ཁམས་གསུམ་གྱིས་མི་ཐུབ་ཧཱུཾ་ཧཱུཾ་ཕཊ། ཨོཾ་འབྱུང་པོའི་འཇིགས་པ་ཐམས་ཅད་རྡོ་རྗེ་ཆེན་པོས་འཇོམ་
ཧཱུཾ་ཧཱུཾ་ཕཊ། ཨོཾ་རྡོ་རྗེ་གདན་བཞུགས་གཞན་གྱིས་མི་ཐུབ་དབང་བྱེད་སྤྱན་ཧཱུཾ་ཧཱུཾ་ཕཊ། ཨོཾ་གཏུམ་མོ་ཁྲོ་མོའི་གཟུགས་ཀྱིས་ཚངས་པ་སྐེམས་པར་མཛད་ཧཱུཾ་ཧཱུཾ་ཕཊ། ཨོཾ་བདུད་རྣམས་སྐྲག་ཅིང་
སྐེམས་པས་གཞན་གྱི་ཕྱོགས་ལས་རྒྱལ་ཧཱུཾ་ཧཱུཾ་ཕཊ། ཨོཾ་རྨུགས་བྱེད་རེང་བྱེད་རྨོངས་བྱེད་ཀུན་ལས་རྣམ་པར་རྒྱལ་ཧུ་ཧཱུཾ་ཕཊ། ཨོཾ་རྡོ་རྗེ་ཕག་མོ་སྦྱོར་ཆེན་འདོད་དབང་མཁའ་འགྲོར་འདུད་ཧཱུཾ་ཧཱུཾ་
ཕཊ། ཅེས་ཡུམ་གྱི་སྐང་བརྒྱད་བོད་སྐད་ཀྱིས་བསྟོད། ཧེ་རུ་ཀའི་ཡིག་བརྒྱ་བཟླས་ཏེ། མ་འབྱོར་པ་དང་ཉམས་པ་དང། ཞེས་སོགས་ཀྱིས་བཟོད་གསོལ་བྱ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །རྗེས་སུ་མཐུན་

[021B] །སངས་རྒྱས་ཡུལ་དུ་གཤེགས་ནས་ཀྱང། །སླར་ཡང་འབྱོན་པར་མཛད་དུ་གསོལ། །བྫྲ་མུཿ་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས་ཤིང། དམ་ཚིག་པ་རྣམས་
རང་ལ་ཐིམ་པར་བསམ། དེ་ནས་དགེ་བ་འདི་ཡིས་མྱུར་དུ་བདག་མཁའ་སྤྱོད་མ་དངོས་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡིས་ས་ལ་འགོད་པར་ཤོག་འཆི་ཚེ་མགོན་དང་དཔའ་བོ་
མ་ཚོགས་ཀྱིས། །མེ་ཏོག་གདུགས་དང་རྒྱལ་མཚན་ཐོགས་ནས་སུ། །རོལ་མོ་སིལ་སྙན་སྒྲ་སྙན་སོགས་མཆོད་ཅིང། །མཁའ་ལ་སྤྱོད་པའི་གནས་སུ་འཁྲིད་པར་ཤོག་ཅེས་དང། རྨད་བྱུང་སྲས་བཅས་
ཞེས་སོགས་མདོར་བསྡུས་སམ། སྤྲོ་ན། དལ་འབྱོར་གྲུ་ཆེན་མི་རྟག་དྲན་པ་ཡི། །བ་དན་དཀར་པོ་བསྐྱོད་པ་ལས་འབྲས་ཀྱི། །བླང་དོར་མཐུན་པའི་རླུང་གིས་རབ་བསྐུལ་ནས། །འཇིགས་རུང་འཁོར་བའི་
མཚོ་ལས་སྒྲོལ་བར་ཤོག་སླུ་མེད་སྐྱབས་གནས་གཙུག་གི་ནོར་བུར་བསྟེན། །མར་གྱུར་འགྲོ་བའི་དོན་ཆེན་སྙིང་ལ་ཞུགས། །རྡོར་སེམས་བདུད་རྩིས་ཉེས་པའི་དྲི་མ་འཁྲུད། །རྗེ་བཙུན་བླ་མའི་
ཐུགས་རྗེས་སྐྱོང་བར་ཤོག་ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། །བཾ་ཡིག་ནང་གི་རྡོ་རྗེ་བཙུན་མོའི་མཆོག་སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། །རང་ཞལ་མཐོང་

[022A]༄༅། །པའི་རྩེ་དགས་རོལ་བར་ཤོག་སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང། །བཅུད་ཀྱི་སེམས་ཅན་བཾ་ཡིག་རྣལ་འབྱོར་མ། །ཟུང་འཇུག་བདེ་བ་ཆེན་པོའི་ཏིང་འཛིན་གྱིས་
ཅིར་སྣང་དག་པའི་སྣང་བར་འཆར་བར་ཤོག་དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། །ནམ་ཞིག་དུས་ན་དགའ་མ་བྱུ་རུའི་མདོག་ལི་ཁྲིའི་སྐྲ་གྲོལ་དམར་སེར་མིག་གཡོ་མས། །མངོན་སུམ་
རིག་འཛིན་གྲོང་དུ་འཁྲིད་པར་ཤོག་སིནྡྷུ་ར་ལངྒ་ལི་ཡི་སྡོང་བུར་བཅས། །རོ་ལྡན་གནས་སུ་བསྒྲུབས་ཤིང་ཡུལ་ཀུན་དུ། །མྱུལ་བས་གང་གི་མཛོད་སྤུར་འཁྱིལ་རིས་ཅན། །འཕོས་པའི་མཛེས་
མས་མཁའ་སྤྱོད་འཁྲིད་པར་ཤོག་ནང་གི་ཕག་མོས་གཟུང་འཛིན་འཁྲི་ཤིང་བཅོམ། །མཆོག་གི་དྷཱུ་ཏཱིར་ཞུགས་པའི་གར་མཁན་མ། །ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། །ཁྲག་
འཐུང་དཔའ་བོར་འཁྱུད་ཅིང་རོལ་བར་ཤོག་ལྟེ་བའི་པདྨོར་རླུང་ལྔའི་ཏི་ལ་ཀ་རྩེ་གཅིག་སྒོམ་པའི་ཁ་སྦྱོར་རྣལ་འབྱོར་གྱིས། །ལུས་སེམས་རྩ་ལ་དྲི་བཞོན་ཞུགས་པ་ཡི། །བདེ་བ་མཆོག་
གིས་བདག་རྒྱུད་ཚིམ་པར་ཤོག་ཐ་མལ་འོད་ཀྱི་གཏུམ་མོ་མཛེས་ལྡན་མས། །དྷཱུ་ཏཱིར་འཛུམ་དཀར་བཞད་པའི་རོལ་རྩེད་ཀྱིས། །ཧཾ་ཡིག་གཞོན་ནུ་ཡོངས་སུ་མཉེས་བྱས་ནས། །ཟུང་འཇུག་བདེ་

[022B]ལྟེ་བའི་རྩ་གསུམ་དབུས་གནས་དམར་ནག་རཾ། །སྟེང་འོག་རླུང་གིས་སྦར་བའི་ཚངས་པའི་མེས། །སྟོང་ཕྲག་དོན་གཉིས་སྙིགས་མའི་ཁམས་བསྲེགས་ཏེ། །དྭངས་མས་དྷཱུ་ཏཱི་
ཡོངས་སུ་གང་བར་ཤོག་ཁ་དོག་ལྔ་ལྡན་སྨིན་མཚམས་ཐིག་ལེ་ནི། །སྤྱི་བོར་སོན་ལས་བྱུང་བའི་ཟླ་ཆུའི་རྒྱུན། །གསང་བའི་ཆུ་སྐྱེས་ཟེའུ་འབྲུའི་བར་དག་ཏུ། །ཡས་བབ་མས་བརྟན་དགའ་བཞིས་
ཚིམས་པར་ཤོག་ཐིག་ལེ་དེ་ལས་འཕྲོས་པའི་འོད་ལྔའི་ཟེར། །ཕོག་པས་རང་ལུས་ལ་སོགས་བརྟན་གཡོ་ཀུན། །དྭངས་གསལ་འཇའ་ཚོན་ཕུང་པོར་གྱུར་ལས་སླར། །རང་གནས་བདེ་སྟོང་དབྱིངས་
སུ་འཇུག་པར་ཤོག་སྐྱེ་འགག་གནས་གསུམ་བྲལ་བ་གདོད་མའི་གཤིས། །སྟོང་གསལ་བརྗོད་དུ་མེད་པ་གཉུག་མའི་ངང། །ཟུང་འཇུག་བློ་འདས་རང་སེམས་རྣལ་འབྱོར་མ། །རང་ངོ་ཤེས་ནས་
རྟག་ཏུ་སྐྱོང་བར་ཤོག་རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། །སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། །བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། །ནམ་མཁའི་མཐའ་ཀླས་
འགྲོ་འདི་སྐྱོང་བར་ཤོག་རྨད་བྱུང་སྲས་བཅས་རྒྱལ་བའི་བྱིན་རླབས་དང། །རྟེན་འབྲེལ་བསླུ་བ་མེད་པའི་བདེན་པ་དང། །བདག་གི་ལྷག་བསམ་དག་པའི་མཐུ་སྟོབས་ཀྱིས། །རྣམ་དག་སྨོན་པའི་

[023A]༄༅། །གནས་འདི་འགྲུབ་པར་ཤོག་ཅེས་སྨོན་ལམ་དང། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། །རྡོ་རྗེ་འཆང་དབང་པཎ་ཆེན་ནཱ་རོ་སོགས། །དཔལ་ལྡན་བླ་མ་དམ་པའི་ཚོགས་
རྣམས་ཀྱི། །བྱིན་རླབས་མྱུར་དུ་འཇུག་པའི་བཀྲ་ཤིས་ཤོག་རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། །རང་བཞིན་འོད་གསལ་གདོད་ནས་སྤྲོས་དང་བྲལ། །བརྟན་གཡོའི་དངོས་ཀུན་སྤྲོ་དང་
སྡུད་མཛད་མ། །མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག་མཚན་དཔེའི་དཔལ་འབར་རབ་མཛེས་བརྗིད་པའི་སྐུ། །དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང། །ཡེ་ཤེས་ལྔ་ལྡན་བདེ་
གསལ་མི་རྟོག་ཐུགས། །ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག་སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡིས། །སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། །སྣ་ཚོགས་
བསམ་པ་ཇི་བཞིན་སྒྲུབ་མཛད་མ། །ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག་པདྨ་རཱ་གའི་མདོག་མཚུངས་རྗེ་བཙུན་མ། །འཛུམ་ཁྲོའི་ཉམས་ལྡན་ཞལ་གཅིག་ཕྱག་གཉིས་ཀྱིས། །གྲི་
ཐོད་ལེགས་འཛིན་ཞབས་ཟུང་བརྐྱང་བསྐུམ་ཚུལ། །སྔགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག་གང་གི་རྣམ་སྤྲུལ་གྲངས་མེད་བྱེ་བ་ཕྲག་སྟོང་ཕྲག་བདུན་ཅུ་རྩ་གཉིས་ཚོགས་རྣམས་

[023B] ༑སྒྲུབ་པ་པོ་ཡི་བར་ཆད་ཀུན་སེལ་ཞིང། །འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག་ཅེས་ཤིས་པ་བརྗོད་པར་བྱའོ། །སྨྲས་པ། རྣལ་འབྱོད་མ་རྒྱུད་བྱེ་བ་བཅུ་དྲུག་གི་ནང་ན་རྒྱལ་མཚན་ཏོག་
ལྟར་མངོན་མཐོ་བ། །གསང་སྔགས་མཐར་ཐུག་འཁོར་ལོ་བདེ་མཆོག་གི་ཡང་སྙིང་མཁའ་སྤྱོད་བྱུ་རུའི་སྨིན་ལེགས་གང། །རྒྱ་གར་པཎ་ཆེན་ནཱ་རོ་ཏ་པ་དང། །བོད་ཡུལ་བསྟན་པའི་བདག་པོ་ས་སྐྱ་
པའི༑ ༑ཐུགས་བཅུད་གསེར་གྱི་ཆོས་ཞེས་ཡོངས་གྲགས་ཀྱང། །ཚད་ལྡན་ཤེས་དེ་དེང་དུས་ཉིན་སྐར་སྤུན། །འོན་ཏེ་སྔ་མའི་ལས་སྨོན་ཤུགས་བཙན་པས། །བདག་གིས་སྙན་རྒྱུད་ཚད་མ་བཞི་ལྡན་
ཐོབ༑ ༑རྒྱུད་དང་རྒྱ་བོད་མཁས་པའི་གཞུང་མང་མཇལ། །ཡང་དག་ལྟར་སྣང་རྣམ་དྦྱེའང་ཅུང་ཟད་ཕྱེད། །དེ་ཕྱིར་སྒྲུབ་དཀྱིལ་བདེ་བ་ཆེན་པོའི་ལམ། །མ་ལུས་གསལ་བར་ལྟ་བའི་སྒྲོན་མེ་འདི། །
གཟུར་གནས་བློ་གསལ་དོན་གཉེར་ཅན་རྣམས་ཀྱིས། །ལོངས་ལ་མཁའ་སྤྱོད་ཞིང་དེ་བགྲོད་པར་མཛོད། །བདག་ཀྱང་དགེ་འདིས་ལུས་སེམས་བྲལ་མ་ཐག་ཕྱི་ནང་མཁའ་སྤྱོད་གོ་འཕང་མངོན་
གྱུར་ཏེ། །གསོན་གཤིན་འབྲེལ་ཐོགས་ཀྱིས་མཚོན་མ་རྒན་འགྲོ། །མཐའ་དག་བདེ་ཆེན་ལམ་འདིས་སྒྲོལ་གྱུར་ཅིག་ཅེས་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་མཆོད་དང་

[024A]༄༅། །དབང་གི་ཆོ་ག་བདེ་ཆེན་གསལ་སྒྲོན་ཞེས་བྱ་བ་འདི་ནི། རང་ཉིད་ལ་རྩོམ་འདུན་ནར་མར་ཡོ་པའི་ཐོག་ཉེ་ཆར་དགེ་ཚུལ་མ་སྐལ་བཟང་ཆོས་སྐྱིད་ནས་ཚེས་བཅུ་རྣམ་གཉིས་ལ་ཉམས་སུ་བླངས་
ཆོག་པའི་སྒྲུབ་དཀྱིལ་ཚིག་ཉུང་ཞིང་དོན་འདུས་པ་ཞིག་དགོས་ཞེས་ཡང་དང་ཡང་དུ་བསྐུལ་བ་ལྟར། ལམ་འདི་ལ་ལྷག་པར་མོས་པའི་ཤཱཀྱའི་དགེ་སློང་དྷརྨ་བྷ་དྲས། ཚར་ཆེན་བློ་གསལ་རྒྱ་མཚོ་དང་ལྕང་སྐྱ་རོལ་
པའི་རྡོ་རྗེ་སོགས་ས་དགེའི་མཁས་གྲུབ་རྒྱ་མཚོ་ལྟ་བུའི་གཞུང་ལ་བརྟེན་ནས། མྱོས་ལྡན་གྱི་ལོའི་ཆུ་སྟོད་ཟླ་བའི་མར་དོའི་ཚེ་བཅུའི་ཉིན་བཞད་དངུལ་ཆུའི་རི་ཕུག་ཏུ་སྦྱར་བའོ། །    ༈    རྗེ་བཙུ་
རྡོ་རྗེ་རྣལ་འབྱོར་མའི་ཚོགས་མཆོད་ནི། ཤ་ཆང་ཚོགས་གཏོར་སོགས་བཤམས་པ་ནང་མཆོད་ལྟར་བྱིན་གྱིས་བརླབས་ཏེ་འབུལ་བ་ནི། ཧཱུཾ༑ བདེ་སྐྱོང་སྟོང་གསུམ་ལྟར་ཡངས་ཀ་པཱ་ལར། །དམ་རྫས་བདུད་རྩི་རབ་
འཁྱིལ་ཚོགས་མཆོད་འདི། །རྩ་བརྒྱུད་བླ་མའི་ཚོགས་རྣམས་མཉེས་ཕྱིར་འབུལ། །བཞེས་ནས་སྒོ་གསུམ་བྱིན་གྱིས་བརླབས་ཏུ་གསོལ། ཨོཾ་ཨཱ་གུ་རུ་བྫྲ་དྷ་ར་ས་པ་རི་ཝཱ་ར་གཎ་ན་ཀཱ་ཁཱ་ཧི། པཉྩ་ཨ་
མྲྀ་ཏ་ཁཱ་ཧི། ཧཱུཾ༑ བདེ་སྐྱོད་སྟོང་གསུམ་ལྟར་ཡངས་ཀ་པཱ་ལར། །དམ་རྫས་བདུད་རྩི་རབ་འཁྱིལ་ཚོགས་མཆོད་འདི། །རྣལ་འབྱོར་དབང་མོའི་ལྷ་ཚོགས་མཉིས་ཕྱིར་འབུལ། །བཞེས་ནས་མཁའ་

[024B] །ཨོཾ་ཨཱ་བྫྲ་ཡོ་གི་ནཱི་ས་པ་རི་ཝཱ་ར་ག་ཎ་ཙ་ཀྲ་ཁཱ་ཧི། པཉྩ་ཨ་མྲྀ་ཏ་ཁཱ་ཧི། ཧཱུཾ༑ བདེ་སྐྱོང་སྟོང་གསུམ་ལྟར་ཡངས་ཀ་པཱ་ལར། །དམ་རྫས་འདུད་རྩི་རབ་འཁྱིལ་ཚོགས་
མཆོད་འདི། །ཡི་དམ་དཀྱིལ་འཁོར་ལྷ་ཚོགས་མཉེས་ཕྱིར་འབུལ། །བཞེས་ནས་མཆོག་མཐུན་དངོས་གྲུབ་སྩལ་དུ་གསོལ། །ཨོཾ་ཨཱ་མཎྜ་ལ་དེ་བ་ས་པ་རི་ཝཱ་རག་ཎ་ཙྐྲ་ཁཱ་ཧི། པཉྩ་ཨ་མྲྀ་ཏ་ཁཱ་
ཧི༑ ཧཱུཾ༑ བདེ་སྐྱོང་སྟོང་གསུམ་ལྟར་ཡངས་ཀ་པཱ་ལར། །དམ་རྫས་བདུད་རྩི་རབ་འཁྱིལ་ཚོགས་མཆོད་འདི། །དཀོན་མཆོག་རིན་ཆེན་ཚོགས་རྣམས་མཉེས་ཕྱིར་འབུལ། །བཞེས་ནས་སྲིད་ཞིའི་འཇིགས་
ལས་བསྒྲལ་དུ་གསོལ། །ཨོཾ་ཨཱ་ར་ཧྣཏྲ་ཡ་ས་པ་རི་ཝཱ་ར་ག་ཎ་ཙྐྲ་ཁཱ་ཧི། པཉྩ་ཨ་མྲྀ་ཏ་ཁཱ་ཧི། ཧཱུཾ༑ བདེ་སྐྱོང་སྟོང་གསུམ་ལྟར་ཡངས་ཀ་པཱ་ལར། །དམ་རྫས་བདུད་རྩི་རབ་འཁྱིལ་ཚོགས་མཆོད་
འདི༑ ༑མཁའ་འགྲོ་ཆོས་སྐྱོང་ཚོགས་རྣམས་མཉེས་ཕྱིར་འབུལ། །བཞེས་ནས་རྣལ་འབྱོར་འཕྲིན་ལས་བསྒྲུབ་ཏུ་གསོལ། །ཨོཾ་ཨཱ་ཌཱ་ཀི་ནཱི་དྷརྨ་པཱ་ལ་ས་པ་རི་ཝཱ་ར་ག་ཎ་ཙ་ཀྲ་ཁཱ་ཧི། པཉྩ་ཨ་མྲྀ་ཏ་
ཁཱ་ཧི། ཧཱུཾ༑ བདེ་སྐྱོང་སྟོང་གསུམ་ལྟར་ཡངས་ཀ་པཱ་ལར། །དམ་རྫས་བདུད་རྩི་རབ་འཁྱིལ་ཚོགས་མཆོད་འདི། །མར་གྱུར་རིགས་དྲུག་ཚོགས་རྣམས་མཉེས་ཕྱིར་འབུལ། །བཞེས་ནས་འཁྲུལ་སྣང་

[025A]༄༅། །སྡུག་བསྔལ་ཞི་གྱུར་ཅིག་ཨོཾ་ཨཱ་ཥ་ཌ་ཀཱུ་ལ་ཨ་རཱ་ག་ཎ་ཙྐྲ་ཁཱ་ཧི། པཉྩ་ཨ་མྲྀ་ཏ་ཁཱ་ཧི། དེ་ནས་ལག་ཀྱི་རྡོ་རྗེས་ཕྱག་ཕུལ་རྗེས་བཟའ་བཏུང་ལག་ཏུ་ཐོགས་ནས། ཧོཿ་དཔའ་བོ་ཆེན་
པོ་དགོངས་སུ་གསོལ། །འདི་ལ་ཐེ་ཚོམ་མི་བྱ་སྟེ། །བྲམ་ཟེ་ཁྱི་དང་གདོལ་པ་གསུམ། །དབྱེར་མེད་གཅིག་ཏུ་དགོངས་ཏེ་རོལ། ཞེས་བརྗོད་དེ་ཕུལ། ལེན་པ་པོ་རྣམས་ཀྱིས་ཀྱང། ཧཱུཾ༑ བདག་ཉིད་རྒྱལ་བ་ཀུན་
གྱི་ཡུམ། །བཅོམ་ལྡན་རྡོ་རྗེ་རྣལ་འབྱོར་དངོས། །ཡེ་ཤེས་བདུད་རྩིའི་རྒྱ་མཚོ་ཆེ། །ལྷ་རྣམས་ཚིམ་པར་བྱ་ཕྱིར་རོལ། །ཨ་ཧོ་མ་ཧཱ་སུ་ཁ། ཞེས་བརྗོད་ནས་བཟའ་བཏུང་ཤ་ལྔ་བདུད་རྩི་ལྔའི་རང་བཞིན་གྱི་བསྲེག་རྫས་སུ་
མོས་ནས་ནང་གི་སྦྱིན་སྲེག་གི་ཚུལ་དུ་ལོངས་སྤྱད་ནས་ཚིམ་པར་རོལ། དེ་ནས་ཚོགས་ལྷག་བསྡུས་པ། ཨོཾ་ཨཱ་ཧཱུཾ། ཧ་ཧོ་ཧྲཱི་ལན་གསུམ་གྱིས་བྱིན་གྱིས་བརླབས་ལ། ཧཱུཾ༑ བདེ་སྒྱོད་སྟོང་གསུམ་ལྟར་ཡངས་ཀ་པཱ་ལར་
དམ་རྫས་བདུད་རྩི་རབ་འཁྱིལ་ཚོགས་ལྷག་འདི། །དམ་ཅན་ཞིང་སྐྱོང་ཚོགས་རྣམས་མཉེས་ཕྱིར་འབུལ། །བཞེས་ནས་འགལ་རྐྱེན་སོལ་ལ་མཐུན་རྐྱེན་སྒྲུབས། །ཨོཾ་ཨཱ་ཀྵེ་ཏྲ་པཱ་ལས་པ་རི་ཝཱ་
ར་ག་ཎ་ཙྐྲ་ཁཱ་ཧི། པཉྩ་ཨ་མྲྀ་ཏ་ཁཱ་ཧི། ཞེས་བརྗོད་ནས་དཀྱུས་ལ་འཇུག་གོ། །ཞིས་པ་འདི་ཡང་རྒྱལ་མཆོག་བསྐལ་བཟང་རྒྱ་མཚོ་དང་ཡོངས་འཛིན་པཎྜི་ཏའི་གསུང་ལས་བཏུས་ནས་དྷརྨ་བྷ་དྲས་དྲིས།།    ༈   

[025B] གོས་དང་ཕྱག་རྒྱ་ལྔ་ལ་སོགས། །ཤེས་རབ་ཡན་ལག་ཕུར་བུ་གུར། །ཨཱ་ལི་ཀཱ་ལི་ཞེས་བརྗོད་ནས། །རྒྱུ་སོགས་སྟོང་པ་སྔོན་འགྲོ་བ། །འཇུག་པ་སྒྲ་ལ་སོགས་པ་ནས། །ཇི་སྲིད་
བསྡུས་པའི་སྦྱོར་ལྡན་པ། །བདུད་རྩི་ཚིམ་བྱེད་མྱ་ངན་འདས། །ལག་པའི་མཆོད་པ་དབང་བསྐུར་བ། །གོ་ཆ་ཆེན་པོས་ཡང་དག་བསྲུང། །སྔགས་རྣམས་ཀུན་གྱིས་མཆོད་པར་བྱ། །དེ་ལྟར་དེ་ཉིད་བཅུ་བཞི་
ནི༑ ༑མདོར་བསྡུས་ནས་ནི་བཤད་པ་ཡིན། །ཞེས་གསུངས་སོ།།    ༈    སྔོན་འགྲོ་དངོས་གཞི་རྗེས་གསུམ་དང་པོ་ལ། །མཐུན་མོང་མཐུན་མོང་མིན་པའི་མཐུན་མོང་བར། །དལ་འབྱོར་
རྙེད་དཀའ་མི་རྟག་ལས་འབྲས་དང། །འཁོར་བའི་ཉེས་དམིགས་མཐུན་མོང་མ་ཡིན་པར། །སྐྱབས་སེམས་རྡོར་སེམས་བླ་མའི་རྣལ་འབྱོར་འཁྲིད། །དངོས་གཞིད་བསྐྱེད་རྫོགས་གཉིས་ཀྱི་བསྐྱེད་པའི་
སྐབས། །བྱ་བ་བྱེད་ཅན་གཉིས་ལས་ཕྱི་མའི་གྲངས། །ང་རྒྱལ་རྣམ་པ་གཉིས་ཀྱི་རྣམ་པ་ལ། །སྤྱི་དང་བྱེ་བྲག་ལུས་དཀྱིལ་སེམས་འཛིན་པ། །རྫོགས་པའི་རིམ་པར་གཞི་ལམ་འབྲས་བུ་གསུམ། །
གཉིས་པར་ཆོས་ཉིད་དངོས་དང་བརྒྱུད་ནས་སྟོན། །ཕྱི་མར་ཆགས་ཅན་ཆགས་བྲལ་རྣམ་པ་གཉིས། །ཆགས་བྲལ་རླུང་སེམས་དབུ་མར་བསྡུ་བསྒོམ་ཟུང། །བསྒོམ་པར་བདེ་བ་དང་ནི་སྟོང་པ་སྒྲུབ་

[026A]༄༅། །གསུམ་པ་འབྲས་བུ་ཡན་ལག་བདུན་ལྡན་ཐོབ། །བསམ་མི་ཁྱབ་བྱ་མཇུག་སྡུད་ཚར་ཆོས་སྟོན། །ཞེས་གསུངས་སོ།། ཞེས་པ་འདི་ནི་རྗེ་བཙུན་བླ་མ་དེ་ཉིད་ཀྱིས་རྣལ་
འབྱོར་མའི་ཆོག་འདི་པར་དུ་འཁོད་ཟིན་པ་མ་གཏོགས། ད་ལྟའི་ལག་ལེན་ལྟར་བསྒྲིགས་ན་བློ་རྨོངས་ལ་ཕན་ཆེ་བར་འདུག་ཅེས་གསུངས་པའི་དགོངས་པ་བསྒྲུབ་ཕྱིར་མེ་འབྲུག་ལོ་པར་གསར་རྐོ་བྱེད་སྐབས་
དབྱངས་ཅན་གྲུབ་པའི་རྡོ་རྗེས་བསྒྲིགས་པའོ། །འདི་ལ་བརྟེན་ནས་བདག་དང་ཕ་མ་ཐོགས་ཐམས་ཅད་བླ་མ་རྡོ་རྗེ་རྣལ་འབྱོར་མས་འབྲལ་མེད་རྗེས་སུ་འཛིན་པར་གྱུར་ཅིག། །སྡེ་དགེའི་པར་རྐོས་ཤེས་
རབ་བཟང་པོས་པར་དུ་བསྒྲུབས་པ་དགེའོ། །ཞལ་གྲོ། །སརྨ་མངྒ་ལཾ།། །།



