
ཉ་་༄༅། །ཚོགས་འཁོར་གྱི་ཆོ་ག་་སྐྱབས་མགོན་མཆོག་གི་ཕྱག་ལེན་བཞིན་བྲིས་པ་བཞུགས་སོ། ། ་

[001B] །ན་མོ་གུ་རུ་བཛྲ་དྷ་ར་ཡ། འདིར་་རྗེ་ལྕང་སྐྱ་རིན་པོ་ཆེ་སོགས་ཀྱིས་གསུངས་པ་ལྟར། དམ་ཚིག་ཉམས་ཆགས་སྐོང་བ་
དང། སྡིག་སྒྲིབ་སྤྱོད་བ་དང། བསོད་ནམས་ཀྱི་ཚོགས་རླབས་ཆེན་པོ་མྱུར་དུ་རྫོགས་པར་བྱ་བ་དང། བླ་མ་ཡི་དམ་སྲུང་མའི་ཚོགས་ཀྱི་ཐུགས་རྗེ་དང་ནུས་མཐུ་བསྐུལ་
བ་དང། རང་གཞན་གྱི་ནད་གདོན་བར་ཆད་ཞི་བ་ལ་སོགས་པའི་ཆེད་དུ་ཚོགས་མཆོད་བྱ་བ་ལ། རྟེན་གྱི་མདུན་དུ་ནང་མཆོད། ཆུ་བཞི་ཉེར་སྤྱོད་སོགས་ཀྱི་མཆོད་པ་
ཁྱད་པར་ཚོགས་རྫས་བཟའ་བཅའི་རིགས་གཙང་ཞིང་གྱ་ནོམ་པ་ལེགས་པར་བཤམ། དེ་ནས་སྒྲུབ་པ་པོ་རྣམས་གྲལ་དུ་འཁོང་ནས། སངས་རྒྱས་ཆོས་ཚོགས་མ་ལན་
གསུམ་གྱིས་སྐྱབ་སེམས་བྱས་ཏེ། སྐད་ཅིག་ཀྲོད་བསྐྱེད་ནི། རང་ཉིད་སྐད་ཅིག་གིས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་

[002A] །ཀྱིས་གྲི་གུག་དང་ཐོད་པ་འཛིན་པར་གྱུར། སྣོད་བཅུད་བྱིན་གྱིས་བརླབས་པ་ནི། ཨེ་མ་ཧོ་ཡེ་ཤེས་རོལ་
པ་ཆེ། །ཞིང་ཁམས་ཐམས་ཅད་རྡོ་རྗེའི་ཞིང། །གནས་རྣམས་རྡོ་རྗེའི་ཕོ་བྲང་ཆེ། །ཀུན་བཟང་མཆོད་སྤྲིན་རྒྱ་མཚོ་འབར། །ལོངས་
སྤྱོད་འདོད་དགུའི་དཔལ་དང་ལྡན། །བཅུད་རྣམས་དཔའ་བོ་དཔའ་མོ་དངོས། །མ་དག་འཁྲུལ་བའི་མིང་ཡང་མེད། །དག་པ་རབ་འབྱམས་
འབའ་ཞིག་གོ་ནང་མཆོད་དང་ཆུ་བཞི་ནས་རག་བྱའི་བར་གྱི་ཕྱི་མཆོད་རྣམས་ཡི་དམ་གྱི་སྒྲུབ་ཐབས་ལྟར་བརླབ། ཚོགས་རྫས་རྣམས་བརླབ་པ་ནི་
ཧཱུཾ་སྤྲོས་ཀུན་ཉེར་ཞི་ཆོས་སྐུའི་དང། །རླུང་མེ་གཡོ་ཞིང་འབར་བའི་སྟེང། །མི་མགོའི་སྐྱིད་བུ་གསུམ་གྱི་ཁར། །ཨཱ་མཚན་

[002B] །ཨོཾ་རྫས་རྣམས་སོ་སོར་འབར་བར་གྱུར། །དེ་དག་སྟེང་གནས་ཧཱུཾ་ཨཱ་ཨོཾ། །ཁ་དོག་གཟི་བྱིན་སོ་སོར་འབར། །རླུང་གཡོས་མེ་འབར་རྫས་རྣམས་
ཞུ། །ཁོལ་བའི་རླངས་པ་ཆེར་གཡོས་པའི། །ཡི་གེ་གསུམ་ལས་འོད་ཟེར་ཚོགས། །ཕྱོགས་བཅུར་འཕྲོས་པས་རྡོ་རྗེ་གསུམ། །བདུད་རྩིར་བཅས་པ་སྤྱན་དྲངས་ནས། །
སོ་སོར་ཡིག་གསུམ་ལ་ཐིམ་པས། །བདུད་རྩིར་ཞུ་ནས་བཅུད་དང་འདྲེས། །སྦྱངས་རྟོགས་སྦར་བྱས་ཨེ་མ་ཧོ། །འདོད་དགུའི་དཔལ་འབྱོར་རྒྱ་མཚོར་གྱུར། །ཨོཾ་ཨཱ་ཧཱུཾ་
ལན་གསུམ། ཧཱུཾ་ཐུགས་རྗེའི་བདག་ཉིད་རྩ་བརྒྱུད་བླ་མ་དང། །ཡི་དམ་ལྷ་ཚོགས་སྐྱབས་གནས་དཀོན་མཆོག་གསུམ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས། །སྤྱན་
འདྲེན་མཆོད་པའི་གནས་འདིར་གཤེགས་སུ་གསོལ། །ལན་གསུམ། ཕྱོགས་བདག་ཞིང་སྐྱོང་ལྷ་ཀླུ་འབྱུང་པོ་སོགས། །དཀར་ནག་འདུ་བྱེད་རྒྱུ་ལས་བདེ་སྡུག་གི་འབྲས་བུར་སྤྱོང་པའི་
འགྲོ་དྲུག་སྙིང་རྗེའི་མགྲོན། །མ་ལུས་ཚོགས་ཀྱི་གནས་འདིར་གཤེགས་སུ་གསོལ། །བདེ་ཆེན་ཀུན་བཟང་མཆོད་སྤྲིན་རྒྱ་མཚོའི་དབུས། །གསེར་གྱི་མྱུ་གུ་བཀྲམ་པའི་གདོང་ལྔའི་ཁྲིད།།

[003A]༄༅། །སྣ་ཚོགས་པད་ཟླ་ཉི་མའི་གདན་མཆོག་ལ། །ཞབས་སེན་འོད་ཆགས་བརྟན་པར་བཞུགས་སུ་གསོལ། །ཞེས་མགྲོན་སྤྱན་དྲངས་ཏེ་བཞུགས་སུ་གསོལ། མཆོད་པ་
འབུལ་བ་ལ། དག་ཅིང་དྲི་མེད་ཡིད་འོང་བའི། །སྔགས་ཀྱི་བསང་གཏོར་མཆོག་འདི་དག་བདག་གིས་དང་པས་འབུལ་ལགས་ཀྱི། །བཞེས་ཏེ་བདག་ལ་བཀའ་དྲིན་སྩོལ། །ཨོཾ་ཨཱ་
ཧྲཱི་པྲ་ཝ་ར་སད་ཀ་རཾ་པྲོ་ཀྵ་ཎཾ་པྲ་ཏཱི་ཙྪ་ཧཱུཾ་སཱཧཱ། དེ་བཞིན་དུ། བསད་གཏོར་གྱི་གནས་སུ། ཞལ་བསིལ། མཆོད་ཡོན། ཞབས་བསིལ་དང། པྲོཀྵོ་ཎཾ་གྱི་གནས་སུ། ཨཱཉྩ་མ་ཎཾ། ཨརྒྷཾ་
པཱ་ཏྱཾ་ཞེས་སྦྱར་ནས་ཆུ་བཞི། ཏིང་འཛིན་པར་གྱིས་བྲིས་པའི་སྨིན་ལེགས་གཟུགས། །འཁྲི་ཤིང་གཞོན་ནུ་བཞིན་དུ་ལུས་ཕྲ་ཞིང། །བཞིན་རས་རྒྱས་པས་ཟླ་བའི་མཛེས་པ་འཕྲོག་ཨུ་ཏྤལ་
སྔོན་པོའི་མིག་ཅན་མཆུ་སྒྲོས་དམར། །སྤེལ་ལེགས་མེ་ཏོག་ཕྲེང་བ་འཛིན་མཛད་མ། །འདོད་པའི་བདེ་ལ་ཆགས་པ་མང་སྦྲུལ་ཏེ། །དཀྱིལ་འཁོར་བ་རྣམས་དགྱེས་པ་བསྐྱེད་པའི་ཕྱིར། །
ཉེར་སྦྱོད་ལྷ་མོའི་བདེ་བས་མཆོད་པར་བྱ། །ཨོཾ་བཛྲ་པུཥྤེ་པྲ་ཏཱི་ཙྪ་ཨཱ་ཧཱུཾ། ཞེས་མེ་ཏོག་དང། དེ་བཞིན་དུ་བདུག་སྦོས་ནས་ཞལ་ཟས་ཀྱི་བར་ལ་ཚིགས་བཅད་དང་སྔགས་སྔ་མ་བཞིན་དུ་བརྗོད་ལ། ཁྱད་པར་

[003B] སྤེལ་ལེགས་མི་ཏོག་ཕྲེང་བ་འཛིན་མཛད་མ། །ཞེས་དང། །པུཥྤེ་ཞེས་པའི་གནས་སུ་རིམ་བ་བཞིན། དྲི་ཞིམ་བདུག་པའི་སྦོས་སྣོད་འཛིན་མཛད་མ། །དཧུ་པེ་ཞེས་པས་བདུག་སྤོས་དང། རིན་ཆེན་འོད་འབར་
སྣང་གསལ་འཛིན་མཛད་མ། དའི་བེ་ཞེས་མར་མེ་དང། སྟོང་གསུམ་དང་ལྡང་དྲི་མཆོག་འཛིན་མཛད་མ། །གནྡྷེ་ཞེས་དྲི་དང། རོ་བརྒྱ་ལྡན་པའི་ཞལ་ཟས་འཛིན་མཛད་མ། །ནཻ་བིཏྱ་ཞེས་
ཞལ་ཟས་དང། ཡིད་འོང་རོལ་མོའི་ཆ་བྱད་མཐའ་ཡས་ལས། །བྱུང་བའི་གདངས་སྙན་མི་འདྲ་དུ་མ་ཅན། །ཐོས་པས་ལུས་སེམས་གདུང་བ་ཞི་བྱེད་པ། །སྣ་ཚོགས་རོལ་མོའི་སྒྲ་
ཡིས་མཆོད་པར་བྱ། །ཨོཾ་བཛྲ་ཤབྷ་པྲ་ཏཱི་ཙྪ་ཨཱ་ཧཱུཾ་སཱཧཱ། ཞེས་བས་ཉེར་སྤྱོད་རོལ་མོ། རབ་འབྱམས་ཞིང་ན་ཇི་སྙེད་གཟུགས་མཆིས་པ། །ཡོངས་སུ་གྱུར་པ་ལས་བྱུང་ལྷ་མོ་ནི། །
བཞིན་རས་འཛུམ་ཞིང་སྐུ་ཡི་མཛེས་བསྟོན། །གཟུགས་ཀྱི་རྡོ་རྗེ་མ་ཡིས་མཆོད་པ་ཡིས། །གང་ཤར་གཟུགས་ཀྱི་སྣང་བ་ཐམས་ཅད་ནི། །གཟུགས་ཀྱི་རྡོ་རྗེ་མར་ནི་ཤར་བའི་མཐུས། །
མི་འགྱུར་བ་དེ་བ་ཆེན་པོ་རབ་སྩལ་ཏེ། །བདེ་སྟོང་མཆོག་གི་ཏིང་འཛིན་རྫོགས་པར་ཤོག་ཨོཾ་རླུ་པ་བཛྲི་ཧཱུཾ་ཧཱུཾ་ཕཊ། ཅེས་གཟུགས་དང། དེ་བཞིན་དུ་ཚིགས་བཅད་གཞན་རྣམས་སྔ་མ་བཞིན་དུ་

[004A]༄༅། །བརྗོད་ལ། ཁྱད་པར་ནི། གཟུགས་ཞེས་པ་འོག་མ་བཞི་ལ་རིམ་པ་བཞིན། སྒྲ་དང། དྲི་དང། རོ་དང། རེག་བྱ་ཞེས་པ་བརྗེས་ནས། བཞིན་རས་འཛུམ་ཞིང་
སྐུ་ཡི་མཛེས་པ་སྟོན། །ཞེས་པའི་གནས་སུ། སྙན་པའི་པི་ཝང་བརྡུང་ཞིང་གླུ་ལེན་མ། །ཤཔྟ་ཞེས་པས་སྒྲ་དང། བཟང་པོའི་དྲི་ཡིས་ཕྱོགས་ཀུན་རབ་འགེངས་མ། །གནྡྷེ་ཞེས་
དྲི་དང། བདུད་རྩིས་གང་བའི་རིན་ཆེན་སྣོད་འཛིན་མ། །རས་ཞེས་རོ་དང། འཇམ་མཉེན་རེག་བྱ་མཆོག་གིས་ཡིད་འཕྲོག་མ། །ཨོཾ་སྤརཤ་བཛྲི་ཧཱུཾ་ཧཱུཾ་ཕཊ། ཅེས་འདོད་
ཡོན་ལྔ་དབུལ། མཆོད་དོ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ་
ཆོས་ཀྱི་ཕུང་པོ་སྟོང་ཕྲག་བརྒྱ་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་
པ་རྣམས་ཀྱི་ཞལ་དུ་ཨོཾ་ཨཱ་ཧཱུཾ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་  ྾  །སྐྱབས་གནས་དཀོན་མཆོག་རིན་པོ་ཆེའི་ཚོགས་

[004B]  ྾  །སྔོན་སངས་རྒྱས་མཐོང་བ། དམ་པའི་ཆོས་ཐོས་པ། འཕགས་པའི་དགེ་འདུན་ལ་བརྟེན་པ། བསྟན་པ་དང་འཁོར་རྣམ་བཞི་སྐྱོང་བར་ཞལ་གྱིས་བཞེས་
པ། བླ་མ་གོང་མ་རྣམས་ཀྱིས་བསྟེན་ཞིང་བསྒྲུབས་པའི་བསྲུང་མ་དམ་ཚིག་ཅན་རྣམས་ཀྱི་ཞལ་དུ་  ྾  །ཡུལ་ཉི་ཤུ་རྩ་བཞི། གནས་སུམ་ཅུ་རྩ་གཉིས། དུར་ཁྲོད་ཆེན་
པོ་བརྒྱད་ན་གནས་པའི་དཔའ་བོ་དང། རྣལ་འབྱོར་མ་དང། ཕྱོགས་སྐྱོང་དང། ཞིང་སྐྱོང་དང། ཀླུ་ལ་སོགས་པ་རྣམས་ཀྱི་ཞལ་དུ་  ྾  །གཞི་བདག་གཉུག་མར་གནས་པ་དང་
སེམས་ཅན་ཐམས་ཅད་ལྷར་གྱུར་པ་རྣམས་ཀྱི་ཞལ་དུ་ཨོཾ་ཨཱ་ཧཱུཾ། མགྲོན་ཐམས་ཅད་ཡེ་ཤེས་ཀྱི་བདུད་རྩིས་མཉེས་ཤིང་ཚིམ་པར་གྱུར། ཅེས་ནང་མཆོད་དབུལ། གང་གི་ཐུགས་
རྗེས་བདེ་བ་ཆེན་པོའི་དབྱིངས། །སྐུ་གསུམ་གོ་འཕང་མཆོག་ཀྱང་སྐད་ཅིག་ལ། །སྩོལ་མཛད་བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པདྨོར་ཕྱག་འཚལ་ལོ། །རབ་
འབྱམས་རྒྱལ་བ་ཀུན་གྱི་ཡེ་ཤེས་ནི། །གང་འདུལ་ཅིར་ཡང་འཆར་བའི་ཐབས་མཁས་མཆོག་དུར་སྨིག་འཛིན་པའི་གར་གྱིས་རྣམ་རོལ་བ། །སྐྱབས་མགོན་དམ་པའི་ཞབས་ལ་

[005A]༄༅། །ཕྱག་འཚལ་ལོ། །ཉེས་ཀུན་བག་ཆགས་བཅས་པ་དྲུངས་ཕྱུད་ཞིང། །དཔག་མེད་ཡོན་ཏན་རིན་ཆེན་ཚོགས་ཀྱི་གཏེར། །ཕན་བདེ་མ་ལུས་
འབྱུང་བའི་སྒོ་གཅིག་པུ། །རྗེ་བཙུན་བླ་མའི་ཞབས་ལ་  ྾  །ལྷར་བཅས་སྟོན་པ་སངས་རྒྱས་ཀུན་གྱི་དངོས། །བརྒྱད་ཁྲི་བཞི་སྟོང་དམ་ཆོས་འབྱུང་བའི་གནས། །འཕགས་
ཚོགས་ཀུན་གྱི་དབུས་ན་ལྷང་དེ་བ། །དྲིན་ཅན་བླ་མ་རྣམས་ལ་  ྾ ། །སྐྱབས་གནས་དཀོན་མཆོག་གསུམ་གྱི་ངོ་བོ་ཉིད། །ཚོགས་བསག་སྒྲིབ་པ་སྦྱོང་བའི་ཞིད་གི་གཙོ། །
རྒྱལ་བ་ཀུན་ལས་ལྷག་པའི་བཀའ་དྲིན་ཅན། །རྗེ་བཙུན་བླ་མ་རྣམས་ལ་  ྾ ། །སྐུ་ཡི་ཆ་ཤས་ཕྱག་མཚན་རྒྱན་སོགས་ཀྱིས། །ཚེ་གཅིག་ཀུན་མཁྱེན་སར་བགྲོད་མྱུར་
ལམ་མཆོག་གསལ་བར་མཚོན་པས་དངོས་གྲུབ་མཆོག་སྩོལ་བ། །ཡི་དམ་ལྷ་ཚོགས་རྣམས་ལ་  ྾ ། །མཚན་དཔེ་གསལ་རྫོགས་ཀུན་ནས་མཛེས་པའི་སྐུ་
ཡན་ལག་དྲུག་ཅུའི་དབྱངས་ལྡན་སྙན་པའི་གསུང། །མཁྱེན་བརྩེའི་གཏེར་གྱུར་ཟབ་ཡངས་ཐུགས་མངའ་བ། །རྫོགས་པའི་སངས་རྒྱས་རྣམས་ལ་  ྾ ། །འགྲོ་ཀུན་ཕན་བདེ་

[005B] །ཉམ་ཐག་རྒུད་པ་ཀུན་ལས་ཐར་བའི་ལམ། །ནམ་ཡང་བསླུ་བ་མེད་པའི་མགོན་སྐྱབས་དངོས། །ལུང་རྟོགས་དམ་ཆོས་རྣམས་ལ་  ྾ ། །
གཞན་དོན་ཁུར་དུ་འཁྱེར་བའི་ལྷག་བསམ་གྱིས། །གཞན་ཕྱིར་དཀའ་བ་བརྒྱ་ཕྲག་བསྐལ་མང་དུ། །སྤྱད་ཀྱང་སྐྱོ་མེད་བརྩོན་པ་ལྷུར་ལེན་པའི། །བྱང་ཆུབ་སེམས་དཔའ་རྣམས་
ལ་  ྾ ། །སྲིད་འབྱོར་མཐའ་དག་རྨི་ལམ་དགའ་བདེ་ལྟར། །སྙིང་པོ་མེད་པར་མཐོང་བའི་དེས་འབྱུང་གིས། །རྣམ་དག་བསླབ་གསུམ་བསྟེན་ནས་རང་གི་དོན། །ལེགས་
བསྒྲུབས་ཉན་རང་རྣམས་ལ་  ྾ ། །ཞི་དང་ཁྲོས་པའི་སྤྲུལ་པ་སྣ་ཚོགས་ཀྱིས། །གནས་སྐབས་འགལ་རྐྱེན་པར་ཆང་ཀུན་སེལ་ཞིང། །མཐུན་རྐྱེན་འཕྲིན་ལས་མཐའ་དག་སྒྲུབ་
མཛད་པའི། །མཁའ་འགྲོ་ཆོས་སྐྱོང་རྣམས་ལ་  ྾ ། །དུས་གསུམ་ཕྱོགས་བཅུར་བཞུགས་པའི་བླ་མ་དང། །རིན་ཆེན་མཆོག་གསུམ་ཕྱག་འོས་ཐམས་ཅད་ལ། །དད་ཅིང་
མོས་པའི་བསྟོད་དབྱངས་རྒྱ་མཚོར་བཅས། །ཞིང་རྡུལ་མཉམ་པའི་ལུས་སྤྲུལ་ཕྱག་འཚལ་ལོ། །ཞེས་བསྟོད། དེ་ནས་ཚོགས་མཆོད་དངོས་གཞི་འབུལ་བ་ནི། ཧོཿ་ཏིང་འཛིན་

[006A]༄༅། །སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདེ་སྟེར་ཚོགས་མཆོད་རྒྱ་མཚོ་འདི། །རྩ་བརྒྱུད་བླ་མའི་ཚོགས་རྣམས་མཉེས་ཕྱིར་འབུལ།།
ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམ་མཛད་ནས། །ཨེ་མ་ཧོ། བྱིན་རླབས་ཆར་ཆེན་དབབ་ཏུ་གསོལ། །ལན་གསུམ། ཧོཿ་ཏིང་འཛིན་སྔགས་དང་ཕྱག་རྒྱས་
བྱིན་བརླབས་པའི། །ཟག་མེད་བདེ་སྟེར་ཚོགས་མཆོད་རྒྱ་མཚོ་འདི། །ཡི་དམ་ལྷ་ཚོགས་འཁོར་བཅས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་བས་ཚིམ་
མཛད་ནས། །ཨེ་མ་ཧོ། དངོས་གྲུབ་ཆར་ཆེན་དབབ་ཏུ་གསོལ། །ལན་གསུམ། ཧོཿ་ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདེ་སྟེར་ཚོགས་མཆོད་
རྒྱ་མཚོ་འདི། །དཀོན་མཆོག་རིན་ཆེན་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམ་མཛད་ནས། །ཨེ་མ་ཧོ། དམ་ཆོས་ཆར་ཆེན་
དབབ་ཏུ་གསོལ། །ལན་གསུམ། ཧོཿ་ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདེ་སྟེར་ཚོགས་མཆོད་རྒྱ་མཚོ་འདི། །མཁའ་འགྲོ་ཆོས་སྐྱོང་ཚོགས་རྣམས་

[006B] །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་པས་ཚིམ་མཛད་ནས། །ཨེ་མ་ཧོ། །འཕྲིན་ལས་ཆར་ཆེན་དབབ་ཏུ་གསོལ། །ལན་གསུམ། ཧོཿ་ཏིང་
འཛིན་སྔགས་དང་ཕྱག་རྒྱས་བྱིན་བརླབས་པའི། །ཟག་མེད་བདེ་སྟེར་ཚོགས་མཆོད་རྒྱ་མཚོ་འདི། །མར་གྱུར་སེམས་ཅན་ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ་
འདོད་དགུའི་དབལ་ལ་རོལ་པས་ཚིམ་མཛད་ནས། །ཨེ་མ་ཧོ། འཁྲུལ་སྣང་སྡུག་བསྔལ་ཞི་གྱུར་ཅིག་ལན་གསུམ་བརྗོད། དེ་ནས་ལས་ཀྱི་རྡོ་རྗེ་ཇི་ལྟར་རིགས་པས་ཚོགས་ཕུང་རྣམས་བཏེག་
སྟེ། ཨེ་མ་ཧོ། ཚོགས་ཀྱི་འཁོར་ལོ་ཆེ། །དུས་གསུམ་བདེ་གཤེགས་གཤེགས་ཤུལ་ཏེ། དངོས་གྲུབ་མ་ལུས་འབྱུང་བའི་གནས། །དེ་ལྟར་ཤེས་ནས་དཔའ་བོ་ཆེ། །
རྣམ་པར་རྟོག་པའི་སེམས་བོར་ལ། །ཚོགས་ཀྱི་འཁོར་ལོ་རྒྱན་དུ་རོལ། ཞེས་བརྗོད་ནས་ཚོགས་གྲལ་དུ་འདུས་པ་རྣམས་ལ་ཚོགས་རྗེས་འབུལ། དེ་ནས་ཚོགས་ཀྱི་སློབ་དཔོན་གྱིས་གཙོ་བྱས་ཐམས་
ཅད་ཀྱིས་མགྲིན་གཅིག་ཏུ། ཨོཾ་རྡོ་རྗེ་གསུམ་དབྱེར་མེད་པའི་བདག་རང་ཉིད་བླ་མ་ལྷར་གསལ་བས། །ཨཱ་ཟག་མེད་ཡེ་ཤེས་བདུད་རྩི་འདི། །ཧཱུཾ་བྱང་ཆུབ་སེམས་ལས་གཡོ་

[007A]༄༅། །མེད་པར། །ལུས་གནས་ལྷ་རྣམས་མཉེས་ཕྱིར་རོལ། །ཞེས་བརྗོད་ཅིང་ཚོགས་རྫས་ལས་ཅུང་ཟད་མྱང་ལ། ཨ་ཧོ་མ་ཧཱ་སུ་ཁ། ཞེས་བརྗོད་ནས་ལྷ་མཆོད་པའི་
བསམ་པ་དང་ནང་གི་སྦྱིན་སྲེག་གི་ཚུལ་དུ་ལོངས་སྤྱོད། དེ་ནས་ཕུར་ཚུགས་སུ་གསོལ་བ་འདེབས་པ་ནི། ཁྱོད་ནི་བླ་མ་ཁྱོད་ནི་ཡི་དམ་ཁྱོད་ནི་མཁའ་འགྲོ་ཆོས་སྐྱོང་སྟེ། །དེང་ནས་བཟུང་སྟེ་
བྱང་ཆུབ་བར་དུ་ཁྱོད་མིན་སྐྱབས་གཞན་མི་འཚོལ་བས། །འདི་དང་བར་དོ་ཕྱི་མའི་མཐར་ཡང་ཐུགས་རྗེའི་ལྕགས་ཀྱུས་གཟུང་མཛོད་ལ། །སྲིད་ཞིའི་འཇིགས་སྒྲོལ་དངོས་གྲུབ་
ཀུན་སྩོལ་གཏན་གྱི་གྲོགས་མཛོད་བར་གཅོད་སྲུངས། །ལན་གསུམ་དང། དེང་ནས་སྐྱེ་ཞིང་སྐྱེ་བ་ཐམས་ཅད་དུ། །སྐྱབས་མགོན་ཁྱེད་རྣམས་འབྲལ་མེད་རྗེས་བཟུང་ཞིང། །
གནས་སྐབས་མཐར་ཐུག་དགོས་འདོད་མ་ལུས་པ། །འབད་མེད་ལྷུན་གྱིས་འགྲུབ་པའི་བཀྲ་ཤིས་སྩོལ། །ཞེས་པའང་ལན་གསུམ་གྱིས་གསོལ་བ་གདབ། དེ་ནས་ལས་ཀྱི་རྡོ་རྗེས་ཚོགས་ལྷག་རྣམས་
བསྡུས་ཏེ་སྣོད་དུ་བཞག་ལ། །ཚོགས་པས། །ཧཱུཾ་མ་དག་འཁྲུལ་སྣད་དབྱིངས་སུ་དག་ཨཱ་ཡེ་ཤེས་ལས་གྲུབ་བདུད་རྩི་ཆེ། །ཨོཾ་འདོད་དགུའི་རྒྱ་མཚོ་ཆེན་པོར་གྱུར། །ཨོཾ་ཨཱ་ཧཱུཾ་

[007B] རང་གི་ཐུགས་ཀའི་ཧཱུཾ་གི་འོད་ཟེར་གྱིས་དུར་ཁྲོད་བརྒྱད་ལ་སོགས་པ་ནས་དམ་ཅན་ཞིང་སྐྱོང་གི་ཚོགས་རྣམས་སྦྱན་དྲངས། གཞན་ཡང་ལྷག་མར་
པའི་འབྱུང་པོའི་ཚོགས་ཐམས་ཅད་ཀྱང་འདུས་བར་གྱུར། ཧོཿ་ཏིང་འཛིན་སྔགས་དང་ཕྱག་རྒྱས་བྱིན་བརླབས་བའི། །ཟག་མེད་བདུད་རྩིའི་ཚོགས་ལྷག་རྒྱ་མཚོ་འདི། །དམ་ཅན་ཞིང་སྐྱོང་
ཚོགས་རྣམས་མཉེས་ཕྱིར་འབུལ། །ཨོཾ་ཨཱ་ཧཱུཾ། འདོད་དགུའི་དཔལ་ལ་རོལ་བས་ཚིམ་མཛད་ནས། །ཨེ་མ་ཧོ། རྣལ་འབྱོར་འཕྲིན་ལས་ཚུལ་བཞིན་སྒྲུབས། །
ལན་གསུམ། ཨོཾ་ཨཱ་ཧཱུཾ། ཧོཿ་ལྷག་མའི་མགྲོན་རྣམས་འཁོར་བཅས་ཀྱིས། །ཚོགས་ལྷག་རྒྱ་མཚོ་འདི་བཞེས་ནས། །བསྟན་པ་རིན་ཆེན་རྒྱས་པ་དང། །བསྟན་
འཛིན་ཡོན་མཆོད་ཐམས་ཅད་དང། །ཁྱད་པར་རྣལ་འབྱོར་ཡོན་མཆོད་ལ། །དུས་དང་གནས་སྐབས་ཐམས་ཅད་དུ། །ནད་མེད་ཚེ་དང་དབང་ཕྱུག་དང། །དཔལ་དང་གྲགས་
དང་སྐལ་བ་བཟང། །ལོངས་སྤྱོད་རྒྱ་ཆེན་ཀུན་ཐོབ་ཅིང། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་དམ་པ་སྩོལ། །དམ་ཚིག་ཅན་གྱིས་བདག་ལ་སྲུངས། །

[008A]༄༅། །དངོས་གྲུབ་ཀུན་གྱི་སྟོང་གྲོགས་མཛོད། །དུས་མིན་འཆི་དང་ནད་རྣམས་དང། །གདོན་དང་བགེགས་རྣམས་ཞི་བ་དང། །རྨི་ལམ་
ངན་དང་མཚན་མ་ངན། །བྱ་བྱེད་ངན་རྣམས་མེད་པར་མཛོད། །འཇིག་རྟེན་བ་དེ་ཞིང་ལོ་ལེགས་དང། །འབྲུ་རྣམས་འཕེལ་ཞིང་ཆོས་འཕེལ་དང། །བདེ་
ལེགས་ཐམས་ཅད་འབྱུང་བ་དང། །ཡིད་ལ་འདོད་པ་ཀུན་འགྲུབ་ཤོག་ཅེས་བརྗོད་ཅིང་ལྷག་གཏོར་ཕྱི་རོལ་ཏུ་སྐྱེལ། འདུན་པ་དྲག་པོས་བསྔོ་སྨོན་བྱ། ཡིག་བརྒྱ་ལན་གསུམ་བཟླས་
གང་ཡང་བདག་བློ་སོགས་ཤོ་ལོ་ཀ་གསུམ་གྱིས་ནོངས་པ་བཟོད་པར་གསོལ་ལ། ཨོཾ་བཛྲ་མུཿ་མགྲོན་འཇིག་རྟེན་པ་རྣམས་རང་གནས་སུ་གཤེགས་ཤིང། ཚོགས་ཞིང་རྣམས་རང་ལ་
ཐིམ་པས་རྒྱུད་བྱིན་གྱིས་བརླབས་པར་གྱུར་པར་བསམས་ཤིང། ཤིས་པ་བརྗོད་ཅིང་མེ་ཏོག་གི་ཆར་དབབ་པར་བྱའོ།། །།
འདིས་ཀྱང་་རྗེ་བླ་མ་རྡོ་རྗེ་འཆང་ཆེན་པོའི་བསྟན་པ་རིན་པོ་ཆེ་དར་ཞིང་རྒྱས་ཏེ་ནམ་ཡང་མི་ནུབ་པའི་རྒྱལ་མཚན་དུ་གྱུར་ཅིག། །།མངྒ་ལཾ།། །།

[008B]༄༅། །ཚོགས་འཁོར་གྱི་དྲིས་ལན་བཞུགས་སོ། ། ༄༅། །སྤྱིར་ཚོགས་འཁོར་གྱི་ཆོ་ག་འདི་ནི་བླ་མཆོད་བདེ་སྟོང་དབྱེར་མེད་མ་དང་འབྲེལ་བའི་ཆོ་ག་
ཡིན་པས། །བླ་མཆོད་ཀྱི་ཚོགས་ཞིང་སྔར་ཡོད་གསལ་འདེབས་པའམ། །གསར་དུ་བསྐྱེད་ཚེ་དེ་དང་འདྲ་བར་བྱེད་དགོས་པ་ཡིན་མོད་ཀྱང། ལམ་རིམ་གཙོ་བོར་ཉམས་ལེན་དུ་བྱེད་
པ་དག་གིས་ནི་ཚོགས་ཞིང་གསལ་གདབ་ཚུལ་ལམ་རིམ་ལྟར་བྱས་ན་ལེགས། གསེར་གྱི་མྱུ་གུ་ཞེས་པ་ནི་བླ་མཆོད་དང་འབྲེལ་བའི་ཚེ་དཔག་བསམ་ཤིང་དུ་བསམ་ནའང་ཆོ་ག་མོད་ཀྱང་
དོན་ནི། གསེར་གྱི་མྱུ་གུའམ་མེ་ཏོག་བཀྲམ་པ་ལྟར་སེང་ཁྲི་མང་པོ་བཀྲམ་པའི་དོན་ཡིན། །ཆུ་བཞིའི་གོ་རིམ་ནི། བླ་མཆོད་ཀྱི་ཆོ་ག་འདི་གསང་འདུས་ཀྱི་ལུགས་གཙོ་
པོར་བྱས་པ་ཡིན་པས། བསང་གཏོར་ཞལ་བསིལ་མཆོད་ཡོན་ཞབས་བསིལ་རྣམས་རིམ་བཞིན་འབུལ་དགོས། ཏིང་འཛིན་སྔགས་དང་ཕྱག་རྒྱ་ཞེས་པའི་ཕྱག་རྒྱ་ནི། །རྡོ་རྗེ་གསུམ་
གྱི་ལྷ་ཚོགས་སྤྱན་དྲངས་ནས་བསྟིམ་བདེ་ཡིན། །དེའི་ཕྱིར་སྔགས་ནི་འབྲུ་གསུམ་དང། ཏིང་འཛིན་ནི་སྦྱངས་རྟོགས་སྤར་གསུམ་གྱི་དམིགས་པ་བྱེད་ཚུལ་དེ་རྣམས་ཡིན་

[009A]༄༅། །བྱིན་རླབས་ཞུ་བའི་སྐབས་ཀྱི་བདུད་རྩི་འབེབས་སྦྱང་བྱེད་ཚུལ་སྦྱིན་བསྲེག་གི་འཕྲིན་ལས་མཛད་པའི་དམིགས་པ་དང་འདྲ་ཞིང། རྒྱལ་དབང་བསྐལ་
བཟང་རྒྱ་མཚོའི་བདེ་མཆོག་གི་ཚོགས་འཁོར་གྱི་ཆོ་གར་གསལ་པོ་ཡོད། ལུང་རྟོགས་ཀྱི་ཆོས་དཀོན་མཆོག་གསལ་གདབ་དགོས་ཤིང། ཚོགས་འཁོར་ཡང་འབུལ་དགོས་
ཏེ། བླ་མཆོད་དང་ལམ་རིམ་གང་དང་འབྲེལ་བ་ཡིན་ཚེ་དེའི་ལུགས་བཞིན་བྱེད་དགོས་པས། སྐབས་འདིར་ལམ་རིམ་ལྟར་བྱེད་རྒྱུ་ཡིན། རང་རྡོ་རྗེ་གསུམ་གྱི་ངོ་བོར་མོས་པ་
བྱེད་པ་ནི། རང་འཇིགས་བྱེད་དུ་གསལ་བས། ཨོཾ་ཞེས་རིང་དུ་བརྗོད་པའི་ཚེ་ཕྱོགས་བཅུའི་སྐྱབས་གནས་ཐམས་ཅད་རྡོ་རྗེ་འཇིགས་བྱེད་དཀར་དམར་མ་ཐིབ་གསུམ་གྱི་རྣམ་པ་
དཔག་ཏུ་མེད་པ་བྱོན་ནས་རང་ལ་ཐིམ། རང་རྗེ་རིན་པོ་ཆེ་དང་རྡོ་རྗེ་འཇིགས་བྱེད་དབྱེར་མེད་ཀྱི་ངོ་བོར་བསམ་པའམ། རྡོ་རྗེ་འཇིགས་བྱེད་ཀྱི་ཡེ་ཤེས་སེམས་དཔའི་ཐུགས་ཀར་
རྗེ་རིན་པོ་ཆེ། དེའི་ཐུགས་ཀར་ཏིང་ངེ་འཛིན་སེམས་དཔའ་ཧཱུཾ་གི་ཐིག་ལེའི་ནད་དུ་དྷཱི་ས་མཚན་བར་བསམ། ཨཱ་འི་ཚེ་ཚོགས་རྫས་རྣམས་རྡོ་རྗེ་འཇིགས་བྱེད་ཀྱི་ཡེ་ཤེས་ཉིད་བདུད་རྩིར་

[009B] ཧཱུཾ་གི་ཚེ་རང་གི་ལྗགས་རྡོ་རྗེ་རྩེ་གཅིག་པའི་འོད་ཀྱི་སྤུ་གུ་རྫས་དེ་ཉིད་མར་ཁུའི་རྣམ་པར་ཡོད་པ་ལ་ཟུག་པར་བསམ། ལུས་གནས་ལྷ་རྣམས་ནི་སྐྱེ་མཆེད་སྐུ་
གསུང་ཐུགས་ཀྱི་ལྷ་དངོས་སམ། མིག་གཉིས་སུ་ཀྵིཾ་སོགས་ཀྱི་རྣམ་པར་ཡོད་པ་དེ་རྣམས་ཡིན་ཞིང། མེ་འབར་བའི་སྟེང་དུ་མར་བླུགས་པ་ན་ཆེས་ཆེར་འབར་བ་ལྟ་བུའམ། ཁ་དོག་
གསལ་བའི་རིན་པོ་ཆེ་ལ་ཉི་འོད་ཕོག་པ་ན་ཇེ་གསལ་དུ་འགྱུར་བ་ལྟར་ཚོགས་འཁོར་མྱོང་བའི་ཚེ་རང་རྒྱུད་ལ་བདེ་བ་ཆེན་པོའི་ཡེ་ཤེས་སྐྱེས་ཤིང། དེའི་སྟོབས་ཀྱིས་རང་ཉིད་ཡོན་ཏན་དང་གཟི་
བརྗིད་རྒྱས་པར་གྱུར་པ་དང། སྐྱེ་མཆེད་ཀྱི་ལྷ་དང་ཡི་གེ་རྣམས་ཀྱང་ཁ་དོག་འབར་ཞིང། མཐུ་སྟོབས་ཡོན་ཏན་ཕུན་སུམ་ཚོགས་པར་བསམ། བྱང་ཆུབ་སེམས་ལས་གཡོ་མེད་པར། །
ཞེས་པ་ཡང་དམིགས་པ་ཇི་ལྟར་བྱ་བའི་ཚུལ་ལས་མ་གཡོས་པ་དང། ཁོ་བོས་དགེ་བའི་བྱ་བ་བྱས་བ་འདི་རྣམས་ཀྱིས་རང་གཞན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག་སྙམ་པ་སོགས་ཏེ་
བཅུ་ཆ་དང་ཁ་སྐོང་གི་ཀུན་སློང་གི་སྐབས་སུ་བཤད་པ་ལས་ཤེས་པར་བྱ། ཕྱིའི་ཚོགས་འཁོར་ནི་རྫས་རྣམས་བདུད་རྩིར་མོས་ནས་ལོངས་སྤྱོད་པ་འདི་ཡིན། ནང་གི་ཚོགས་འཁོར་ནི་

[010A]༄༅། །འདི་ལྟར་བྱས་པས་སྡིག་སྒྲིབ་སྦྱང་བ་དང་བསོད་ནམས་འཕེལ་བ་སོགས་ཀྱི་སྨོན་པ་བྱེད་པ་དེ་ཡིན། འདི་ཀུན་སློང་གི་བསམ་ཚུལ་ཡིན། །གསང་བའི་ཚོགས་
འཁོར་ནི་རང་རྒྱུད་ལ་བདེ་བ་ཆེན་པོའི་ཡེ་ཤེས་དངོས་སུ་སྐྱེས་བར་བསམ་པ་ཡིན། དེ་ཁོ་ན་ཉིད་ཀྱི་ཚོགས་འཁོར་ནི། འདི་ཐམས་ཅད་རྒྱུ་རྐྱེན་ཚོགས་པ་ལས་གྲུབ་པ་ཡིན་ཀྱང། སོ་སོའི་
རང་བཞིན་བཙལ་ན་རྙེད་རྒྱུ་གཏན་མེད་ཀྱི་སྟོང་པ་ཉིད་དོ་སྙམ་དུ་བསམ་པའོ། །མདོར་ན་ངོ་བོ་བདེན་པར་མེད་ཀྱང། བླ་མ་ལྷའི་བྱིན་རླབས་དང་ཆོ་གའི་ནུས་པ་སོགས་ཚོགས་པའི་སྟོབས་
ཀྱིས་ཡེ་ཤེས་ཀྱི་བདུད་རྩིར་གྱུར་པའི་ཚོགས་རྫས་འདི་ལ་སྤྱད་བས་རང་གཞན་ལ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག་སྙམ་དུ་བསམ་ན་ཚོགས་འཁོར་གྱི་དམ་ཚིག་ཐམས་ཅད་ཚང་བར་
འགྱུར་ཞིང་ཕན་ཡོན་འབྱུང་བར་ངེས་སོ།། །།མངྒ་ལཾ།། །།འདིའི་པར་གྱི་ཡི་གེ་པ་ནི་དགེ་སློང་ཕུན་ཚོགས་བཀྲ་ཤིས་སོ།། །།

[010B][BLANK PAGE]


