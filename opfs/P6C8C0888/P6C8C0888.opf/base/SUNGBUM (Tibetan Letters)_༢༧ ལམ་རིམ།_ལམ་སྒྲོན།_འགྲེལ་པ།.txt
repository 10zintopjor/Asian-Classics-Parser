


﻿༄༅། །བྱང་ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན་ཞེས་བྱ་བ་བཞུགས། །

[001A] །ན་མོ་གུ་རུ་མཉྫུ་གྷོ་ཥཱ་ཡ། བདེ་གཤེགས་ཀུན་གྱི་སྐུ་གསུམ་ཡེ་ཤེས་ལྔ། །གཅིག་ཏུ་བསྡུས་པ་ཉི་མའི་གཉེན་གྱི་གཙོ། །ཟླ་མེད་སྟོན་པ་ཤཱཀྱའི་རྒྱལ་པོ་དང། །མི་
ཕམ་འཇམ་པའི་དབྱངས་ལ་གུས་ཕྱག་འཚལ། །བདེ་གཤེགས་ལམ་བཟང་དྲང་ངེས་ཤིང་རྟ་ཆེ། །རྣམ་དཔྱོད་གསེར་གྱི་ཐ་གུས་འདྲེན་མཛད་པ། །ཀླུ་སྒྲུབ་ཐོགས་མེད་མགོན་པོ་
ཞི་བ་ལྷ། །སྲས་དང་བཅས་པའི་ཞབས་ལ་སྙིང་ནས་འདུད། །ལྔ་བརྒྱའི་གཙུག་རྒྱན་དཔལ་ལྡན་མར་མེ་མཛད། །རྒྱལ་བ་གཉིས་པ་བློ་བཟང་གྲགས་པའི་དཔལ། །སངས་རྒྱས་ཡེ་
ཤེས་སྐྱབས་གསུམ་ཀུན་གྱི་དངོས། །རྩ་རྒྱུད་བླ་མ་རྣམས་ལ་གུས་བཏུད་ནས། །རྒྱལ་བའི་གསུང་རབ་ཀུན་གྱི་གནད་བསྡུས་པ། །ཤིང་རྟ་ཆེན་པོ་གཉིས་ཀྱི་བཞེད་པའི་ཕུལ། །མར་མེ་

[002A]༄༅། །མཛད་པའི་ཐུགས་ཀྱི་བཅུད་ཕྱུངས་པ། །བྱང་ཆུབ་ལམ་གྱི་སྒྲོན་མ་བཤད་པར་བྱ།    ༈    །དེ་ལ་འདིར་ས་གསུམ་གྱི་སྒྲོན་མེ་གཅིག་པུ་ཐུབ་པའི་གསུང་རབ་ཐམས་ཅད་ཀྱི་བཅུད་
བསྡུས་པ། ཤིང་རྟ་ཆེན་པོ་གཉིས་ཀྱི་ཟབ་རྒྱས་ཀྱི་ལམ་སྲོལ། བརྒྱུད་པའི་ཆུ་བོ་གསུམ་འདྲེས་ཀྱི་མན་ངག་མངོན་མཐོ་ངེས་ལེགས་ཀྱི་ལམ་ཆེན། མདོ་དང་དགོངས་འགྲེལ་མཐའ་དག་གི་ལྡེ་མིག་
རྒྱ་བོད་ཀྱི་མཁས་གྲུབ་ཐམས་ཅད་ཀྱི་གཤེགས་བཤུ་ལ། སྐྱེས་བུ་གསུམ་གྱིས་ཉམས་སུ་བླང་བྱ་མ་ཚང་བ་མེད་པ་སྟོན་པའི་གཞུང་བྱང་ཆུབ་ལམ་གྱི་སྒྲོན་མ་ནི་གང་བཤད་པར་བྱ་བའི་ཆོས་སོ། །དེ་
ལ་དཔལ་ནཱ་ལེནྟྲའི་མཁས་པ་རྣམས་དག་པ་གསུམ་གྱི་སྒོ་ནས་ཆོས་འཆད་པར་བཞེད་ཀྱང། ཕྱིས་བྲི་ཀཱ་མ་ལ་ཤཱི་ལའི་མཁས་པ་རྣམས་ནི། ཆོས་རྩོམ་པ་པོའི་ཆེ་བ། ཆོས་ཀྱི་ཆེ་བ། དེ་ལ་ཉན་བཤད་
ཇི་ལྟར་བྱ་བའི་ཚུལ་གསུམ་སྔོན་དུ་གལ་ཆེ་བར་བཞེད་པ་ལྟར་རྗེ་ཐམས་ཅད་མཁྱེན་པས་ཀྱང་ལམ་གྱི་རིམ་པ་འཆད་པར་མཛད་པ་བཞིན།    ༈    །འདི་འཆད་པ་ལ་བཞི། ཆོས་རྩོམ་པ་པོའི་

[002B] ཆོས་ཀྱི་ཆེ་བ། ཆོས་ལ་ཉན་བཤད་བྱ་ཚུལ། གདམས་པ་དངོས་ཀྱི་དོན་ནོ། །དང་པོ་ནི། གཞུང་འདི་མཛད་པ་པོ་ནི། བསྐལ་པ་བཟང་པོའི་བྱང་ཆུབ་སེམས་དཔའ་པཎྚི་ཏ་ཆེན་པོ་དའི་པཾ་ཀ་ར་ཤྲཱི་ཛྙཱ་ན། མཚན་གཞན་དཔལ་
ལྡན་ཨ་ཏི་ཤ་ཞེས་གྲགས་པ་སྟེ། དེའི་ཆེ་བ་ལ་བརྗོད་ཚུལ་མང་ཡང། བདག་ཅག་གི་རྗེ་ཐམས་ཅད་མཁྱེན་པའི་བཞེད་པ་ལྟར་ན་གསུམ། རིགས་ཕུན་སུམ་ཚོགས་པར་སྐྱེ་བ་བཞེས་པ། རྟེན་དེ་ལ་ཡོན་ཏན་བརྙེས་
པ། བརྙེས་ནས་བསྟན་པ་ལ་བྱ་བ་མཛད་པའོ། །དང་པོ་ནི་བྱང་ཆུབ་སེམས་དཔའ་ཞི་བ་འཚོ་ཡང་འཁྲུངས་པའི་རྒྱུད། རྒྱ་གར་པ་རྣམས་ས་ཧོར་ཞེས་ཟེར། བོད་རྣམས་ཟ་ཧོར་ཞེས་ཟེར་བའི་རྒྱལ་རིགས་ཆེན་པོར་སྐུ་
འཁྲུངས་པ་ཡིན་ཏེ། ལོཙྪ་བས། རིགས་ཀྱི་ནང་ནས་མཆོག་གྱུར་པ། །ཁྱོད་ནི་རྒྱལ་པོའི་རིགས་སུ་འཁྲུངས། །དྲེགས་པས་མྱོས་པ་ཐམས་ཅད་ཀྱང། །ཞབས་ཀྱི་པདྨར་སྤྱི་བོས་གཏུགས། ཞེས་འབྱུང་བ་ལྟར་རོ། །
   ༈    །གཉིས་པ་ལ་གཉིས། མང་དུ་མཁྱེན་པ་ལུང་གི་ཡོན་ཏན་བརྙེས་ཚུལ། ཚུལ་བཞིན་བསྒྲུབས་པ་རྟོགས་པའི་ཡོན་ཏན་བརྙེས་ཚུལ་ལོ། །དང་པོ་ནི་ཐུན་མོང་བ་རིག་པའི་གནས་ལྔ་དང། བརྟག་པའི་བསྟན་
བཅོས་དང། ལུགས་ཀྱི་བསྟན་བཅོས་མང་པོ་དང། ཉན་ཐོས་སྡེ་བཞིའི་སྡེ་སྣོད་གསུམ་དང། ཐུན་མོང་བ་བྱེ་བྲག་བཤད་པ་དང། ཐེག་པ་ཆེན་པོའི་སྡེ་སྣོད་གསུམ་དང། རྒྱུད་སྡེ་བཞི་དང། སེམས་ཙམ་དང་

[003A]༄༅། །དབུ་མའི་གྲུབ་པའི་མཐའ་ཐམས་ཅད་ལ་ལེགས་པར་སྦྱངས་ཤིང། མཁས་པར་མཁྱེན་པ་ཡིན་ཏེ། བསྟོད་པ་ལས། ཐེག་པ་གསུམ་དང་སྡེ་སྣོད་གསུམ། །ཁྱོད་ནི་མཁས་པ་ཆེན་པོ་ཡིན། །ཁྱོད་ནི་
མཁས་པ་མང་པོ་ཡིས། །བདར་ལ་བདར་བའི་སྐྱེས་བུ་ཡིན། ཞེས་གསུངས་པའི་ཕྱིར།    ༈    །གཉིས་པ་ནི་རྒྱལ་བའི་ལུང་གི་བསྟན་པ་མཐའ་དག་སྡེ་སྣོད་གསུམ་དུ་འདུ་བས། རྟོགས་པའི་བསྟན་པ་ཡང་
བསླབ་པ་གསུམ་དུ་འདུའོ། །དེ་ལ་ཚུལ་ཁྲིམས་ཀྱི་བསླབ་པ་དང་ལྡན་པ་ནི། སོ་ཐར་དང། བྱང་སེམས་དང། རིག་པ་འཛིན་པའི་སྡོམ་པ་ལེགས་པར་ནོས་ནས། ཉེས་པས་ནམ་ཡང་མ་གོས་པའི་ཚུལ་ཁྲིམས་
ཀྱིས་ཡང་དག་པར་བསྔམས་པ་ཡིན་ཏེ། བསྟོད་པ་ལས། དྲན་དང་ཤེས་བཞིན་ལྡན་པ་ཡིས། །ཚུལ་བཞིན་མ་ཡིན་ཡིད་མི་མཛད། ཅེས་གསུངས་པའི་ཕྱིར། ཏིང་ངེ་འཛིན་གྱི་བསླབ་པ་དང་ལྡན་པ་ནི། ཐུན་
མོང་བ་ཞི་གནས་དང། ཐུན་མོང་མ་ཡིན་པ་བསྐྱེད་རིམ་གྱི་ཏིང་ངེ་འཛིན་ཤིན་ཏུ་བརྟན་པ་མངའ་བ་ཡིན་ཏེ། བསྟོད་པར། གསང་སྔགས་ཐེག་པའི་གཞུང་ལྟར་ན། །བསྐྱེད་པའི་རིམ་པ་བརྟན་པར་ངེས། ཞེས་
གསུངས་པའི་ཕྱིར། ཤེས་རབ་ལ་ཡང། ཐུན་མོང་བ་སྟོང་ཉིད་རྟོགས་པའི་ལྷག་མཐོང་དང། ཐུན་མོང་མ་ཡིན་པ་རྫོགས་རིམ་གྱི་ཏིང་ངེ་འཛིན་ཁྱད་པར་ཅན་མངའ་བ་ཡིན་ཏེ། བསྟོད་པ་ལས། ཁྱོད་ནི་སྟོང་ཉིད་རྣལ་

[003B] །དྲི་མེད་རྡོ་རྗེའི་ཐུགས་དང་ལྡན། ཞེས་པ་ལྟར་རོ།    ༈    །བསྟན་པ་ལ་བྱ་བ་མཛད་པ་ལ་རྒྱ་བོད་གཉིས་ལས། དང་པོ་ནི་རྡོ་རྗེ་གདན་བྱང་ཆུབ་ཆེན་པོའི་ཕོ་བྲང་དུ་མུ་སྟེགས་ཀྱི་སྨྲ་བ་ངན་པ་ལན་གསུམ་དུ་ཆོས་ཀྱིས་ཕམ་པར་
མཛད་ནས་སངས་རྒྱས་ཀྱི་བསྟན་པ་བཟུང་ཞིང། ཇོ་བོ་རང་ཉིད་ཕལ་ཆེན་སྡེ་པ་ཡིན་ཀྱང། ཕྱོགས་རིས་མེད་པར་སྡེ་པ་བཅོ་བརྒྱད་པོ་སོགས་དེ་དུས་ཀྱི་སངས་རྒྱས་པ་ཀུན་གྱིས་ཚད་མར་བྱས་ནས་ལུང་ལེན་པ་དང་གཙུག་གི་རྒྱན་དུ་འཛིན་
ཏེ། བསྟོད་པ་ལས། བྱང་ཆུབ་ཆེན་པོའི་ཕོ་བྲང་དུ། ཐམས་ཅད་འདུས་ཤིང་ཚོགས་པ་ན། །རང་དང་གཞན་གྱི་སྡེ་པ་ཡི། །གྲུབ་མཐའ་ངན་པའི་རྒོལ་བ་ཀུན། །སེང་གེའི་ང་རོའི་སྒྲ་སྐད་ཀྱིས། །ཐམས་ཅད་ཀྱི་ནི་ཀླད་པ་འགེམས་
ཞེས་དང། མ་ག་དྷ་ཡི་ཡུལ་གྱི་ནི། །གནས་གཞི་མ་ལུས་ཐམས་ཅད་ཀྱི། །སྟོན་པའི་འཁོར་ནི་བཞི་པོ་ཡི། །ཀུན་གྱི་གཙུག་གི་ནོར་བུར་གྱུར། ཅེས་གསུངས་པ་ལྟར་རོ།    ༈    །གཉིས་པ་ནི། བོད་དུ་ཕེབས་ནས་ཟབ་པ་དང་རྒྱ་ཆེ་
བའི་ཆོས་ཀྱི་འཁོར་ལོ་མཐའ་ཡས་པ་བསྐོར་ཞིང་གཞུང་བྱང་ཆུབ་ལམ་གྱི་སྒྲོན་མ་མཛད་པ་ལ་སོགས་པའི་སྒོ་ནས་རྒྱལ་བའི་བསྟན་པའི་སྲོལ་ནུབ་པ་རྣམས་གསར་དུ་བཙུགས། སྲོལ་ཅུང་ཟད་ཡོད་པ་རྣམས་གསལ་བར་མཛད་
མ་རྟོགས་པ་དང་ལོག་པར་རྟོག་པ་དང། ཐེ་ཚོམ་གྱི་དྲི་མས་སྤགས་པ་རྣམས་བསལ་ཏེ། བསྟན་པ་རིན་པོ་ཆེ་གཞི་ནས་ཉིན་མོར་མཛད་པས། ཀུན་ཀྱང་མངོན་མཐོ་དང་ངེས་ལེགས་ཀྱི་ལམ་མ་ནོར་བ་ལ་དངོས་དང་བརྒྱུད་པས་

[004A]༄༅། །འཁྲིད་པར་མཛད་པ་ཡིན་ཏེ། བསྟོད་པ་ལས། ཇོ་བོ་བོད་དུ་མ་བྱོན་ན། །ཐམས་ཅད་ལོང་བ་བཞིན་དུ་གྱུར། །མཁྱེན་པ་རྒྱས་པ་ཁྱོད་བྱོན་པས། །བོད་དུ་ཡེ་ཤེས་ཉི་མ་ཤར། ཞེས་གསུངས་པ་ལྟར་ཡིན་ལ་
རྒྱས་པར་གཞན་དུ་ཤེས་པར་བྱའོ།    ༈    །གཉིས་པ་ཆོས་ཀྱི་ཆེ་བ་ནི། ལག་སོར་བའི་ཞལ་ནས། འདི་བསྟན་བཅོས་འཕྲུལ་གྱི་ལྡེ་མིག་བྱ་བ་ཡིན། འཕྲུལ་གྱི་ལྡེ་མིག་གཅིག་གིས་སྒོ་ལྕགས་ཐམས་ཅད་བྱེད་པ་ཞིག་ཡོང་
དེ་བཞིན་དུ་ལམ་སྒྲོན་འདི་བཤའ་མ་ཞིག་ཤེས་ན། སྡེ་སྣོད་མ་ལུས་པ་གོ་ནས་འོང་བ་ཡིན་གསུང་ཞིང། དགེ་བཤེས་ལོ་ཙཱ་བའི་ཞལ་ནས་ཀྱང། འདི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་ཐབས་ཡིན་གསུངས་ཏེ། དེ་ཡང་
ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་བརྒྱད་དང། དྲུག་དང། གསུམ་དུ་སྟོན་པ་ལས། འདིར། ཡུལ་ནི་རྣམ་པ་གསུམ་པོ་རྒྱུ། །སྦྱོར་བ་བཞི་ཡི་བདག་ཉིད་དང། །ཆོས་སྐུ་འཕྲིན་ལས་འབྲས་བུ་ནི། །དོན་བསྡུས་གཞན་ཏེ་རྣམ་
པ་གསུམ། ཞེས་གསུངས་པ་ལྟར་མངོན་རྟོགས་གསུམ་དུ་བསྡུས་པའི་ལུགས་ཡིན་ཏེ། འདི་ལ་རྟེན་གྱི་གང་ཟག་ཤེས་པར་བྱ་བའི་ཡུལ། ཤེས་ནས་འཇུག་པའི་ཡུལ། ཉམས་སུ་བླང་པའི་ཐབས། ཉམས་སུ་བླངས་པའི་
འབྲས་བུ་དང་ལྔའོ། །དང་པོ་ནི། སངས་རྒྱས་རྣམས་ལ་ལྷག་པར་བྱས། ཞེས་སོགས་ཀྱིས་སྟོན། གཉིས་པ་ནི། གཞུང་ལམ་སྙིང་པོའི་ཤེར་ཕྱིན་གསུམ། ལམ་ལ་མངོན་པར་རྟོགས་པ་བརྒྱད། སྙིང་པོའི་དོན་སྤྲོས་པ་དང་བྲལ་བའོ། །

[004B]   ༈    །གསུམ་པ་ནི། ཀུན་མཁྱེན་གསུམ་མོ། །བཞི་པ་ནི་སྦྱོར་བ་བཞིའོ། །ལྔ་པ་ནི་ཆོས་སྐུ་འཕྲིན་ལས་དང་བཅས་པའོ། །བྱང་ཆུབ་ལམ་གྱི་སྒྲོན་མ་ཞེས་པའི་མཚན་དོན་ཡང། བྱང་ཆུབ་ནི་འབྲས་བུ་ཕུན་སུམ་ཚོགས་པ་སྟེ་རྣམ་མཁྱེན་
ནོ། །ལམ་ནི་རྒྱུ་ཕུན་སུམ་ཚོགས་པ་ལམ་ཤེས་ཏེ། དེ་ཡང་སྦྱོར་བ་བཞིས་བསྡུས་པའོ། །རྒྱུ་འབྲས་གཉིས་ཀ་ཕུན་སུམ་ཚོགས་པ་ནི་གཞི་ཤེས་ཏེ། དེ་ཡང་དཔེའི་སྒོ་ནས་སྒྲོན་མ་ཞེས་མི་གསལ་བ་གསལ་བར་བྱེད་པས་མཚན་
དེ་ལྟར་བཏགས་པ་ལགས་ཞེས་གསུངས། བུ་ཏོ་བའི་ཞལ་ནས། ཅི་ཡང་སྲིད་ཤོག་བྱང་གཉིས་པོ་ཞིག་སྡེ་སྣོད་ཐམས་ཅད་ཀྱི་འགྲེལ་པར་སོང་བས། ཁོ་བོའང་རྒས་ཁར་སྟོན་པ་གཅིག་ཏུ་གྱུར་ཏེ་སོང་གསུང། སྟབས་ཀ་བའི་ཞལ་
ནས་ཀྱང། ལམ་སྒྲོན་ཡིག་ཀློག་བག་རེ་བྱས་པས། ད་གཞུང་ཐམས་ཅད་གདམས་ངག་ཏུ་གོ་བ་ཞིག་བྱུང་གསུང། དེ་ལྟར་ན་ཇོ་བོས་མཛད་པའི་བསྟན་བཅོས་མང་དུ་ཡོད་ཀྱང་རྩ་བ་ལྟ་བུ་ཡོངས་སུ་རྫོགས་པ་ནི་ལམ་སྒྲོན་ཡིན་ཏེ་
མདོ་སྔགས་གཉིས་ཀའི་གནད་བསྡུས་པས། བརྗོད་བྱ་ཡོངས་སུ་རྫོགས་པ་དང། སེམས་འདུལ་བའི་རིམ་པ་གཙོ་བོར་སྟོན་པས་ལག་ཏུ་བླང་བདེ་བ་དང། ཤིང་རྟ་ཆེན་པོ་གཉིས་ཀྱི་ལུགས་ལ་མཁས་པའི་བླ་མ་གཉིས་ཀྱི་
གདམས་པས་བརྒྱན་པས་ལུགས་གཞན་ལས་ཁྱད་པར་འཕགས་པ་ཡིན་པའི་ཕྱིར། གཞུང་ལམ་གྱི་སྒྲོན་མ་འདི་ཆོས་ཅན། ཆེ་བ་ཁྱད་པར་ཅན་དང་ལྡན་པ་ཡིན་ཏེ། ཇི་སྐད་དུ། འཛམ་གླིང་མཁས་པ་ཡོངས་ཀྱི་གཙུག་གི་རྒྱན། །

[005A]༄༅། །སྙན་པའི་བ་དན་འགྲོ་ན་ལྷང་ངེ་བ། །ཀླུ་སྒྲུབ་ཐོགས་མེད་གཉིས་ལས་རིམ་བཞིན་དུ། །ལེགས་བརྒྱུད་བྱང་ཆུབ་ལམ་གྱི་རིམ་པ་ནི། །སྐྱེ་དགུའི་འདོད་དོན་མ་ལུས་སྐོང་བས་ན། །གདམས་པ་རིན་ཆེན་དབང་གི་
རྒྱལ་པོ་སྟེ། །གཞུང་བཟང་སྟོང་གི་ཆུ་བོ་འདུ་བའི་ཕྱིར། །དཔལ་ལྡན་ལེགས་པར་བཤད་པའི་རྒྱ་མྪོའང་ཡིན། །བསྟན་པ་ཐམས་ཅད་འགལ་མེད་རྟོགས་པ་དང། །གསུང་རབ་མ་ལུས་གདམས་པར་འཆར་བ་དང་
རྒྱལ་བའི་དགོངས་པ་བདེ་བླག་རྙེད་པ་དང། །ཉེས་སྤྱོད་ཆེན་པོའི་གཡང་ས་ལས་ཀྱང་སྲུང། །དེ་ཕྱིར་རྒྱ་བོད་མཁས་པའི་སྐྱེ་བོ་ནི། །སྐལ་ལྡན་དུ་མས་བསྟེན་པའི་གདམས་པ་མཆོག་སྐྱེས་བུ་གསུམ་གྱི་ལམ་གྱི་
རིམ་པ་ཡིས། །ཡིད་རབ་མི་འཕྲོག་དཔྱོད་ལྡན་སུ་ཞིག་ཡོད། ཅེས་གསུངས་པའི་ཕྱིར། གསུམ་པ་ཆེ་བ་གཉིས་དང་ལྡན་པའི་ཆོས་ལ་ཉན་བཤད་ཇི་ལྟར་བྱ་བའི་ཚུལ་ནི། བདག་ཅག་གི་རྗེ་ཐམས་ཅད་མཁྱེན་པས་
ལམ་གྱི་རིམ་པར་ཉན་པའི་ཚུལ། བཤད་པའི་ཚུལ། མཇུག་ཏུ་ཐུན་མོང་དུ་ཇི་ལྟར་བྱ་བའི་ཚུལ་གསུངས་པ་ལྟར་ཤེས་པར་བྱའོ།    ༈    །བཞི་པ་གདམས་པ་དངོས་ཀྱི་དོན་ལ་བཞི། མཚན་གྱི་དོན། འགྱུར་གྱི་ཕྱག་
གཞུང་གི་དོན། མཇུག་གི་དོན་ནོ། །དང་པོ་ནི། རྒྱ་གར་སྐད་དུ། བོ་དཧི་པ་ཐ་པྲ་དའི་པ། བོད་སྐད་དུ། བྱང་ཆུབ་ལམ་གྱི་སྒྲོན་མ་ཞེས་བྱ་ལ། དེ་ཡང་བོ་དཧི་ནི་བྱང་ཆུབ། པ་ཐ་ནི་ལམ། པྲ་དའི་པ་ནི་སྒྲོན་མ་ཞེས་པར་བསྒྱུར་རོ། །མཚན་

[005B] བསྟན་བཅོས་འདི་ཆོས་ཅན། བྱང་ཆུབ་ལམ་གྱི་སྒྲོན་མ་ཞེས་བྱ་སྟེ། སྤངས་རྟོགས་ཀྱི་བདག་ཉིད་ཅན་གྱི་སངས་རྒྱས་ཀྱི་ཡེ་ཤེས་ནི་བྱང་ཆུབ་དང། དེར་བགྲོད་པའི་ས་བྕུའམ་ལམ་ལྔའི་རང་བཞིན་གསལ་བར་བྱེད་
ཅིང། དེ་དག་ལ་མ་རྟོགས་པ་དང་ལོག་པར་རྟོག་པ་དང། ཐེ་ཚོམ་གྱི་མུན་པ་མ་ལུས་པ་སེལ་བར་བྱེད་པའི་བསྟན་བཅོས་ཡིན་པས་དེ་ལྟར་བརྗོད་པའི་ཕྱིར། སངས་རྒྱས་ཀྱི་ཡེ་ཤེས་ཆོས་ཅན། བྱང་ཆུབ་ཅེས་བྱ་སྟེ། སྒྲིབ་གཉིས་མ་ལུས་
པ་བྱང་ཞིང། ཇི་ལྟ་ཇི་སྙེད་ཀྱི་ཆོས་ཐམས་ཅད་མ་ལུས་པ་ཆུབ་པའི་ཕྱིར། སྟོན་པ་རིན་པོ་ཆེའི་ཞལ་ནས། འོ་སྐོལ་གྱི་སྐད་ལ་བྱང་གྲུབ་ཏུ་འོང་གསུང། ས་བྕུའམ་ལམ་ལྔ་ཆོས་ཅན། ལམ་ཞེས་བྱ་སྟེ། བྱང་ཆུབ་ཆེན་པོར་བགྲོད་
བྱེད་ཀྱི་གཤེགས་བཤུལ་ཡིན་པའི་ཕྱིར། དོན་ནི་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་གསལ་བར་བྱེད་པ་ཞེས་བྱ་བའི་ཐ་ཚིག་སྟེ། ཇོ་བོའི་ཞལ་ནས། ཆོས་ཐམས་ཅད་དོན་ལ་མཚན་དུ་
གསོལ་བ་ལགས་ཞེས་གསུངས་པ་ལྟར་རོ། །བསྟན་བཅོས་བསྒྱུར་བའི་ཐོག་མར་རྒྱ་སྐད་སྨོས་པ་ལ་ཆོས་ཅན། དགོས་པ་གསུམ་ཡོད་དེ། ཆོས་ཁུངས་བཙུན་པར་ཤེས་པ། ལོ་པཎ་རྒྱལ་བློན་རྣམས་ལ་བྱས་ཤེས་དྲིན་གཟོ་
སྐྱེ་བ། སཾ་སྐྲྀ་ཏའི་སྐད་ལོབས་སྐྱེན་ཞིང། དེ་ལ་བག་ཆགས་གཞག་པའི་ཆེད་ཡིན་པའི་ཕྱིར། གཉིས་པ་འགྱུར་ཕྱག་ནི། བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཞེས་པའོ། །ལོ་ཙཱ་བ་

[006A]༄༅། །དགེ་སློང་དགེ་བའི་བློ་གྲོས་ཀྱིས། འདི་ལྟར་རྗེ་བཙུན་འཇམ་དཔལ་ལ་འགྱུར་ཕྱག་མཛད་པ་ཆོས་ཅན། དགོས་པ་ཡོད་དེ། བསྟན་བཅོས་འདི་མངོན་པར་ཤེས་པ་དང། འགྱུར་མཐར་ཕྱིན་པའི་ཆེད་ཡིན་པའི་
ཕྱིར། འོ་ན་འདི་མངོན་པར་ཇི་ལྟར་འོང་སྙམ་ན། ངེས་པར་འོང་སྟེ། མངོན་པའི་བརྗོད་བྱའི་གཙོ་བོ་ཟག་བཅས་ཟག་མེད་ཀྱི་ཤེས་རབ་གཉིས་འདིས་གཙོ་བོར་སྟོན་པའི་ཕྱིར་ཏེ། འཇིག་རྟེན་པའི་མཐོ་རིས་ལྷ་མི་ཐོབ་པའི་ཐབས་
དང། དེ་ལས་འདས་པའི་ཐེག་པ་གསུམ་དང། ཐེག་ཆེན་གཉིས་ཀ་སྟོན་པས་མངོན་པར་ཤིན་ཏུ་འོང། འདི་མངོན་པར་འོང་པར་སྒྲེང་བ་མིན་པས་མ་གོ་གསུང་ངོ། །རྣམ་པ་གཅིག་ཏུ་བསྟན་བཅོས་འདི་རྒྱལ་བའི་བཀའ་མཐའ་དག་
གི་དགོངས་འགྲེལ་ཡིན་པས། མངོན་པ་ཁོ་ན་མིན་ཡང། རྨ་དགེ་བའི་བློ་གྲོས་དེ། ལོ་ཆེན་གྱི་དངོས་སློབ་ཡིན་ལ། ལོ་ཆེན་གྱིས་འགྱུར་ཀུན་ལ་ལྷག་པའི་ལྷ་འཇམ་དབྱངས་ལ་ཕྱག་མཛད་པ་བཞིན་དུ་བླ་མའི་རྣམ་ཐར་
བསྐྱངས་ཞེས་བྱའོ།    ༈    །གསུམ་པ་གཞུང་གི་དོན་ལ་གསུམ། མཆོད་པར་བརྗོད་ཅིང། བཤད་པར་དམ་བཅའ་བ། གཞུང་དངོས་བཤད་པ། རྒྱུ་གང་ལ་བརྟེན་ནས་བརྩམས་པའོ། །དང་པོ་ནི། དུས་གསུམ་རྒྱལ་བ་
ཐམས་ཅད་དག་དང་དེའི་ཆོས་དང། །དགེ་འདུན་རྣམས་ལ་གུས་པ་ཆེན་པོས་ཕྱག་བྱས་ཏེ། །སློབ་མ་བཟང་པོ་བྱང་ཆུབ་འོད་ཀྱིས་བསྐུལ་གྱུར་པས། །བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ཞེས་གསུངས་སོ། །

[006B] རྐང་པ་དང་པོ་གཉིས་ཀྱིས་ཐུན་མོང་བའི་སྐྱབས་གནས་བསྟན་ཞིང་ཕྱི་མ་གཉིས་ཀྱིས་བསྟན་བཅོས་འབྱུང་བའི་རྒྱུ་གླེང་བསླངས་པ་བསྟན་ལགས་ཞེས་གསུངས། དེས་ན་བསྟན་བཅོས་རྩོམ་པའི་ཐོག་
མར་གང་ལ་ཕྱག་བྱ་བའི་ཡུལ་གཞག་ཏུ་ཡོད་དེ། ཕྱོགས་བཅུ་དུས་གསུམ་གྱི་རྒྱལ་བ་སྟེ་སངས་རྒྱས་ཐམས་ཅད་དག་དང། དེའི་ཆོས་ཏེ་དུས་གསུམ་གྱི་སངས་རྒྱས་དེ་རྣམས་ཀྱིས་གསུངས་པའི་ཆོས་ནི་གསུང་རབ་
ལུང་གི་ཚོགས་དང། དེ་ཉམས་སུ་ལེན་པ་སྒྲུབ་པའི་ཆོས་དང། དེ་མངོན་དུ་གྱུར་པ་རྟོགས་པའི་ཆོས་དང། དགེ་འདུན་ཞུགས་གནས་བརྒྱད་དང། རང་སངས་རྒྱས་དང། བྱང་ཆུབ་སེམས་དཔའི་ས་ལ་གནས་པ་རྣམས་ཡིན་པའི་
ཕྱིར། སངས་རྒྱས་ལ་ཡོན་ཏན་མཐའ་ཡས་པའི་སྒོ་ནས་བསྟོད་ཚུལ་ཡོད་ཀྱང། འདིར་རྒྱལ་བ་ཞེས་སྤངས་པའི་སྒོ་ནས་དངོས་སུ་བསྟོད་པས། རྟོགས་པའང་མཚོན་པ་ཡིན་ཏེ། སྤངས་རྟོགས་ཕན་ཚུན་མི་འཁྲུལ་བའི་ཕྱིར་
རོ། །སངས་རྒྱས་བཅོམ་ལྡན་འདས་རྣམས་ལ་རྒྱལ་བ་ཞེས་བྱ་སྟེ། རྒྱུ་སྡིག་པའི་ཆོས་བཅོམ་ཞིང། སྡིག་འབྲས་བདུད་ཀྱི་གཡུལ་ལས་ཀྱང་རྒྱལ་བ་ཡིན་པའི་ཕྱིར་ཏེ། མདོ་ལས། ང་ནི་སྡིག་པའི་ཆོས་ལས་རྒྱལ། །དེ་བས་
ཉེར་འགྲོ་ང་རྒྱལ་ཡིན། ཞེས་དང། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ཞེས་གསུངས་པའི་ཕྱིར། འདིས་ཐུན་མོང་བའི་སྐྱབས་གནས་བསྟན་པ་ལྟར་ན། རྒྱུ་ཟག་མེད་ལམ་གྱི་བདེན་པ་དང། འབྲས་བུ་འགོག་

[007A]༄༅། །བདེན་གཙོ་བོར་བྱས་པའི་མྱང་འདས་ཆོས་སུ་བྱེད་དགོས་ཏེ། ཐུབ་དབང་གི་ནི་སྐུ་གསུམ་དང། །མྱ་ངན་འདས་དང་གང་ཟག་བརྒྱད། ཅེས་འབྱུང་པས་སོ། །ཞུགས་གནས་བརྒྱད་སོགས་ལ་དགེ་འདུན་
ཞེས་བྱ་སྟེ། སྐྱབས་གནས་དང། དགེ་བ་ལ་ཤེས་ནས་དད་པ་ཐོབ་པས། དེ་ལ་འདུན་ཞིང་དབྱེ་བར་མི་ནུས་པའི་ཕྱིར་ཏེ། སངས་རྒྱས་ཆོས་དང་དགེ་འདུན་ནི། །བདུད་རྣམས་བྱེ་བ་བརྒྱ་ཡིས་ཀྱང། །གང་ཕྱིར་དབྱེ་བར་མི་ནུས་པས། །
དེ་ཕྱིར་དགེ་འདུན་ཞེས་བརྗོད་དོ། །ཞེས་གསུངས་པའི་ཕྱིར། དེ་ལྟར་ན་དུས་གསུམ་གྱི་སངས་རྒྱས་དང། དུས་གསུམ་གྱི་ཆོས་འགོག་ལམ་གཉིས་དང། དུས་གསུམ་གྱི་འཕགས་པའི་གང་ཟག་ཐམས་ཅད་ལ་ཕྱག་འཚལ་ལོ། །
ཞེས་པའོ། །རྟེན་གང་གིས་ན། ལྷ་བླ་མ་བྱང་ཆུབ་འོད་ཀྱིས། རྒྱ་གར་ནས་པཎྜི་ཏ་མང་དུ་སྤྱན་དྲངས་པ་རྣམས་ཀྱི་ནང་ནས། འདི་ཉིད་ཁོ་ན་ཐུགས་རྗེ་མཁྱེན་རབ་སྙིང་སྟོབས་ཕུལ་དུ་བྱུང་བར་མཐོང་ནས་ཨ་ཏི་ཤ་ཞེས་མཚན་
གསོལ་བ་ངེས་སོ། །ཚུལ་ཇི་ལྟར་ན་སྐྱབས་གནས་ཀྱི་ཡོན་ཏན་མཐོང་བའི་ཐུགས་ཀྱིས་དྲངས་པའི་ལུས་ངག་གི་གུས་པ་ཆེན་པོས་སོ། །བདག་ཉིད་ཆེན་པོ་འདི་ལ་རྒྱ་གར་ནའང་པཎྜི་ཏ་དད་པ་ཅན་བྱ་བར་གྲགས། བོད་དུ་དགུང་
ལོ་བདུན་ཅུ་ཟིན་ནས་ཀྱང་བྱིན་པ་འདར་ཧྲིལ་ཧྲིལ་ཕྱག་མཛད་པས། གཞན་གྱིས་བལྟས་པས་མིག་སྤྲིད་པའམ། ཁམས་ལྡོག་པ་ཙམ་འོང། ཇོ་བོ་ལྟ་བུ་འོ་སྐོལ་གཞོན་པས་ཀྱང་མི་འོང་གསུང་བར་གདའ། དེ་ལྟར་ཕྱག་མཛད་

[007B] བགེགས་ཀྱི་བར་ཆད་ཞི་ནས་རྩོམ་པ་མཐར་ཕྱིན་པ་དང། ཡ་རབས་དམ་པའི་སྤྱོད་པ་དང་མཐུན་པ་དང། འོ་སྐོལ་རྗེས་འཇུག་རྣམས་ལ་ལག་ལེན་དུ་བསླབ་པའི་ཆེད་དུ་ཡིན་པའི་ཕྱིར། ཏེ་ཞེས་པ་ལྷག་མ་
འདྲེན་པས། དེ་ལྟར་ཕྱག་བྱས་ཏེ་ཅི་བྱ་ཞེ་ན། བྱ་བ་ཁྱད་པར་ཅན་བྱེད་པ་ཡིན་ཏེ། བླ་ན་མེད་པའི་བྱང་ཆུབ་ཀྱི་ལམ་ཀུན་ཏུ་སྣང་བར་བྱེད་པའི་སྒྲོན་མ་ལྟ་བུའི་བསྟན་བཅོས་རབ་ཏུ་གསལ་བར་བྱ་བ་སྟེ་སྤོར་བ་ཡིན་པའི་ཕྱིར་
དེ་ལྟར་བསྟན་པའི་སྒྲོན་མེ་འདི་བཤད་པར་དམ་བཅའ་མཛད་པ་ཆོས་ཅན། དགོས་པ་ཡོད་དེ། རྩོམ་པ་མཐར་ཕྱིན་པར་མཛད་པའི་ཆེད་ཡིན་པའི་ཕྱིར། ཇི་ལྟར་རྩོམ་པའི་རྒྱུ་དང་རྐྱེན་ཡང་གཞག་ཏུ་ཡོད་དེ། རྒྱུ་ནི་འོག་ཏུ་
མདོ་སོགས་ཆོས་ལས་བཤད་མཐོང་ནས། ཞེས་པས་འཆད་པར་འགྱུར་ལ། རྐྱེན་ནི། དེ་ཡང་བླ་མ་མཉེས་པ་དང། བོད་ཐམས་ཅད་ཀྱི་བསྟན་པའི་བདག་པོར་བཞུགས་པས་སློབ་མ་བཟང་པོ་ཞེས་པུ་ཏོ་པ་བཞེད་ལ་
རང་འགྲེལ་ལས། སློབ་མ་བཟང་པོ་ཞེས་བྱ་བ་ནི་ཐེག་པ་ཆེན་པོའི་སྣོད་ཡིན་པས་སོ། །ཞེས་གསུངས་པ་ལྟར་ཆོས་རྒྱལ་བྱང་ཆུབ་སེམས་དཔའི་རིགས་སུ་འཁྲུངས་ཤིང། རྟེན་དགེ་སློང་དཀོན་མཆོག་ལ་མི་ཕྱེད་པའི་དད་
པ་ཅན། མདོ་རྒྱུད་ལ་ཤེས་རབ་ཀྱི་སྤྱན་ཡངས་པ། ཇོ་བོ་དཀའ་བ་དུ་མས་སྤྱན་དྲངས་ཏེ། ཐུགས་ལ་བབ་པའི་དངོས་པོ་མཐའ་དག་གིས་མཉེས་པར་མཛད་པའི་རང་གི་སློབ་མ་བཟང་པོ་ལྷ་བླ་མ་བྱང་ཆུབ་འོད་ཀྱིས་བོད་དུ་

[008A]༄༅། །བསྟན་པ་ལ་འདྲ་མི་འདྲའི་བབ་ཅོལ་མང་པོ་བྱུང་བས་ད་བསྟན་པ་སྤྱི་ལ་ཅི་ཕན་ཅིག་དགོས་ཚུལ་སྙན་དུ་གསོལ། ལོ་རྒྱུས་ཆེན་མོ་ལྟར་ན། ཐེག་པ་ཐུན་མོང་བའི་དྲི་བ་གཉིས། ཕ་རོལ་ཏུ་ཕྱིན་པའི་དྲི་བ་གཉིས་
སྔགས་ཀྱི་དྲི་བ་གསུམ་སྟེ་དྲི་བ་བདུན་མཛད་ནས། ཐེག་པ་ཆེན་པོ་མ་ལུས་པའི་དོན་ཚིག་ཉུང་ལ་དོན་འདུས་པ་བླ་མ་ཉིད་ཀྱིས་ཇི་ལྟར་སྐུ་ཉམས་སུ་བཞེས་པའི་བསྟན་བཅོས་ཞིག་མཛད་པར་ཞུ་ཞེས་བསྐུལ་བར་གྱུར་
པས། ཇོ་བོས་ཀྱང་བསྟན་པ་སྤྱི་ལ་ཕན་པའི་ཆེད་དུ། མཐོ་ལྡིང་དུ་བསྟན་བཅོས་འདི་མཛད་པ་ཡིན་ཏེ། བྱང་ཆུབ་འོད་ཀྱིས་བསྐུལ་གྱུར་པས། ཞེས་པའི་རང་འགྲེལ་དུ། འོད་
ཆེན་པོའི་ལམ་འདི་ལ་ལོག་པར་རྟོག་པའི་གང་ཟག་བླ་མ་དགེ་བའི་བཤེས་གཉེན་གྱིས་ཡོངས་སུ་མ་ཟིན་པ་དག་རྩོད་ཅིང་ཟབ་པ་དང་རྒྱ་ཆེ་བའི་དོན་ལ་རང་གི་རྟོག་པས་དཔྱོད་ཅིང་སོ་སོ་ནས་མི་མཐུན་པ་མང་དུ་མཆིས་པས་
དེ་དག་གི་ཐེ་ཚོམ་བསལ་དུ་གསོལ། ཞེས་བདག་ལ་ཡང་ནས་ཡང་དུ་བསྐུལ་བར་གྱུར་པས། དེའི་དོན་བདག་གིས་མདོ་ལ་སོགས་པའི་རྗེས་སུ་འབྲངས་ནས། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱའོ། །ཞེས་
གསུངས་པའི་ཕྱིར། ལམ་ཡིག་ཏུ་དྲི་བ་བདུན་ཞེས་པ་ལས་འདི་དང་འདི་ཞེས་མི་གསལ་ལ། སྟོད་དུ་ཇོ་བོ་ཕེབས་སྐབས། ཁུ་རྔོག་སོགས་དྲུག་གིས་ཐབས་ཤེས་ཡ་བྲལ་གྱིས་སངས་རྒྱའམ་མི་རྒྱ། བྱང་སྡོམ་གྱི་རྟེན་དུ་སོ་ཐར་དགོས་

[008B] རྡོ་རྗེ་སློབ་དཔོན་གྱི་དབང་མ་ཐོབ་པར་རྒྱུད་འཆད་དུ་རུང་ངམ་མི་རུང། དབང་གོང་མ་གཉིས་ཚངས་པར་སྤྱོད་པས་བླང་དུ་རུང་ངམ་མི་རུང། དབང་མ་ཐོབ་པར་གསང་སྔགས་ཉམས་སུ་བླང་དུ་རུང་ངམ་མི་རུང་བྱ་བ་
ལྔ་ཞུས་པས། ངོ་བོའི་ཞལ་ནས། ཁྱེད་རྣམས་ཐུགས་ཚོད་མི་གདའ། དེ་རྣམས་ལས་མང་བ། ལྷ་བཙུན་པས་ཞུས་ནས་ལམ་སྒྲོན་ན་བདོག་གསུང། དེ་ལྟར་ན་ཕར་ཕྱིན་གྱི་དྲི་བ་གཉིས། སྔགས་ཀྱི་དྲི་བ་གསུམ་པོ་འདི་ལྔ་དང་
འགྲིག་ལ། ཐེག་པ་ཐུན་མོང་གི་དྲི་བ་གཉིས་ཅི་ཡིན་རྩད་གཅོད། ནག་ཚོས་མཛད་ཟེར་བའི་ལམ་སྒྲོན་གྱི་འགྲེལ་པ་བཤད་པའི་རྒྱན་བྱ་བ་ཞིག་ན། དྲི་བ་བདུན་འདི་ལྟར་ཐེག་ཆེན་གྱི་ལམ་རྟེན་གྱི་གང་ཟག་ཇི་ལྟ་བུ། སོ་སྐྱེའི་
རྟེན་ལ་བྱང་ཆུབ་ཀྱི་སེམས་སྐྱེ་མི་སྐྱེ། སོ་ཐར་གྱི་སྡོམ་པ་བྱང་སྡོམ་གྱི་རྟེན་དུ་དགོས་མི་དགོས། སོ་ཐར་གྱི་སྡོམ་ལྡན་གྱིས་བྱང་སྡོམ་བླངས་ན་གནས་འགྱུར་རམ་གཉིས་ཀ་དང་ལྡན། ཚོགས་གཉིས་གསོག་པ་ལ་ཐབས་
ཤེས་ཟུང་འབྲེལ་དུ་དགོས་སམ་མི་དགོས། དབུ་སེམས་གཉིས་ཡང་དག་པའི་དོན་དུ་གང་གཟུང། ཐེག་ཆེན་གསང་སྔགས་ཀྱི་སྒོར་ཞུགས་ན་ཇི་ལྟར་བྱ་ཞེས་པའི་ལན་གཞུང་དང་རིམ་གྱིས་སྦྱར། དགེ་བཤེས་སྟོན་པ། པུ་ཏོ་བ་
ཤ་ར་བ་ཡབ་སྲས་ཀྱི་གསུང་བགྲོས་དང། བཤད་པ་གང་དུའང་དྲི་བ་བདུན་དང། ལན་འདེབས་ཚུལ་སོགས་མ་བྱུང་ཡང། གཞུང་གི་བཤད་པ་ཞི་བ་ཅིང། ལས་དང་པོ་པས་ཉམས་སུ་ལེན་ཚུལ་ཕུལ་དུ་བྱུང་བར་ནི་མཆིས་སོ། །དེ་

[009A]༄༅། །ཡང་དགེ་བཤེས་ལོ་ཙཱ་བ་གཉིས་ཀྱིས་བཤད་ཉན་མཛད་ཀྱང་དེང་སང་རྒྱུན་ཆད། འདིའི་འཕྲིན་ལས་རྒྱས་པར་བྱེད་པ་པོ་ནི། འབྲོམ་སྟོན་པ་སྟེ། ཁོང་གིས་ཇོ་བོ་ལ། སློབ་མ་གཞན་རྣམས་ལ་ཆོས་གཞན་
དང་གཞན་གནང། ཁོ་བོ་ལ་ལམ་གྱི་རིམ་པ་འདི་གནང་བ་ཅི་ལགས་ཞུས་པས། འདི་ཁྱོད་མིན་པ་གཞན་ལ་གཏད་ས་མ་རྙེད་པ་ཡིན་གསུང་ཞིང། དགེ་བཤེས་སྟོན་པ་རང་ལ་འདི་ཀུན་གྱི་འདྲ་མི་འདྲ་ཞུས་པ་ན། ང་རྩོམ་པ་པོ་
དངོས་ཀྱི་སློབ་མ་ཡིན་གསུང་བ་དང། ཡང་འདི་ལ་འགྲེལ་པ་ཅིག་བདོག་ན་ཞུས་ཙ་ན། འདིའི་འགྲེལ་པ་དང་ཡིན་སྙམ་གསུང་བ་ལགས་སྐད། དེའི་ཕྱིར་དགེ་བཤེས་སྟོན་པ་ནས་བརྒྱུད་པ་རྣམས་རང་འགྲེལ་ཡོད་པ་མི་བཞེད་ཅིང་
པུ་ཏོ་སྐོར་བའང་རང་འགྲེལ་གྱི་བཤད་པ་མི་མཛད་ལ། ལོ་ཙཱ་བའི་རྗེས་འབྲང་རྣམས་རང་འགྲེལ་ནག་ཚོའི་སྦས་ཆོས་སུ་བཞེད་དོ། །ཤར་
ཁོང་གི་ལམ་རིམ་དུ། ཇོ་བོས་མཛད་པའི་ལམ་སྒྲོན་གྱི་འགྲེལ་པ་ལས་ཞེས་ལུང་དྲངས་པས་རང་འགྲེལ་གཏན་མི་བཞེད་པ་མ་ཡིན་ནོ། །རྒྱལ་བ་ཙོང་ཁ་པ་ཆེན་པོ་ནི། འདི་ལ་ཇོ་བོ་རང་ཉིད་ཀྱིས། དཀའ་འགྲེལ་
ཞིག་མཛད་པ་ལ། གཞན་གྱིས་ཅུང་ཟད་བསྣན་པ་འདྲ་གསུང་ངོ། །མདོར་ན་ཇོ་བོ་རྗེས་གཞུང་འདི་ལ་བརྟེན་ནས་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ་གསལ་བར་མཛད། དགེ་བཤེས་སྟོན་པས་སྲོལ་

[009B] སྐུ་མཆེད་གསུམ་གྱིས་དར་ཞིང་རྒྱས་པར་མཛད་དེ། ད་ལྟའི་བར་དུ་མ་ནུབ་པ་ཡིན། འདི་ལ་ལོང་བས་གླང་མཇུག་མ་ཤོར་བ་ཅིག་བྱ་བོ་ཞེས་གསུངས། འོ་ན། རབ་ཏུ་གསལ་བར་བྱའོ། །ཞེས་ཇོ་བོས་ཞལ་བཞེས་མ་
ཆེས་སམ་ཇི་ལྟར་གསལ་བར་ནུས་ཞེ་ན། ཇོ་བོ་རྗེ་ལྷ་ཅིག་ཆོས་ཅན། ཐུབ་པའི་དགོངས་པ་གསལ་བར་བྱེད་པའི་གཞུང་རྩོམ་པར་ནུས་ཏེ། དེ་ལྟ་བུའི་རྒྱུ་ཕུན་སུམ་ཚོགས་པ་བླ་མ་བརྒྱུད་པའི་མན་ངག་དང་ལྡན་པ། ཡི་དམ་
ལྷའི་ཞལ་གཟིགས་པ། རིག་པའི་གནས་ལྔ་ལ་མཁས་པ་གསུམ་ག་ཚང་བ་ཡིན་པའི་ཕྱིར་ཏེ། བེའུ་བུམ་སྔོན་པོ་ལས། དེ་ལྟར་བླ་མའི་མན་ངག་མངའ་ཞིང། །ཐུགས་དམ་ལྷ་ཡི་ཞལ་ཡང་གཟིགས་ལ། །རིག་པའི་གནས་
ལྔ་ཀུན་ལ་མཁས་པས། །བྱང་ཆུབ་ལམ་ནི་གསལ་བར་མཛད་ནུས་ཞེས་གསུངས་པའི་ཕྱིར། ཚིགས་སུ་བཅད་པ་ཕྱེད་ཕྱི་མ་གཉིས་ཀྱིས་བསྟན་བཅོས་འདིའི་དགོས་པ་སོགས་ཆོས་བཞི་ཡང་བསྟན་པ་ཡིན་ཏེ། བྱང་
ཆུབ་ལམ་ཞེས་པ་དང་གསལ་བར་བྱ། ཞེས་སོགས་ཀྱིས་ཉིད་དགོས་དང། དགོས་པ་དང། བརྗོད་བྱ་རྣམས་དངོས་སུ་བསྟན་ནས། འགྲེལ་པ་ཤུགས་ལ་བསྟན་པའི་ཕྱིར་རོ།    ༈    །གཉིས་པ་གཞུང་དངོས་བཤད་པ་ལ་གཉིས་
སྐྱེས་བུ་གསུམ་གྱི་རྣམ་གཞག་མདོར་བསྟན་པ་དང། སྐྱེས་བུ་གསུམ་གྱི་ལམ་གྱི་མཚན་ཉིད་སོ་སོར་བཤད་པའོ། །དང་པོ་ནི། ཆུང་ངུ་འབྲིང་དང་མཆོག་གྱུར་པས། །སྐྱེས་བུ་གསུམ་དུ་ཤེས་པར་བྱ། །དེ་དག་མཚན་ཉིད་རབ་གསལ་

[010A]༄༅། །བའི། །སོ་སོའི་དབྱེ་བས་བྲི་བར་བྱ། ཞེས་གསུངས་སོ། །དེ་ཡང་གོང་དུ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ཞེས་བཤད་ན། བྱང་ཆུབ་ཀྱི་ལམ་དེ་ཇི་ལྟ་བུ་ཞེ་ན། སྤྱིར་སྐྱེས་བུ་ཞེས་པ་སེམས་
ཅན་ཡིན་ནོ་ཅོག་ལ་འཇུག་ཀྱང། འདིར་སྐྱེས་བུའི་སྐད་དོད་པུ་རུ་ཥ། དོན་བྱེད་པའམ་ནུས་པ་ལ་འཇུག་པས། འཇིག་རྟེན་ཕྱི་མ་ཕན་ཆད་ཀྱི་དོན་བསྒྲུབ་པའི་ནུས་པ་དང་ལྡན་པས་སྐྱེས་བུ་ཞེས་བྱ་ཞིང་ཕྱི་མ་ཕན་ཆད་ཀྱི་བླང་
དོར་དཔྱོད་པའི་ཡིད་ཤས་ཆེ་བས་མི་ཞེས་ཀྱང་བྱའི། ཚེ་འདི་པ་ཙམ་དོན་དུ་གཉེར་བ་ལ་འདིར་བསྟན་མིའམ་སྐྱེས་བུ་ཞེས་མི་བྱ་སྟེ། དེ་ལྟར་ཡང་བེའུ་བུམ་ལས། ཕྱི་མར་ངན་སོང་འཇིགས་པས་སྡིག་སྤོང། །འཁོར་བའི་སྐྱོན་
དྲན་ཐར་པ་འདོད་པས། །བདེན་བཞིའི་ཚུལ་གྱིས་བསླབ་པ་གསུམ་འཇུག་ཐེག་དམན་འཇིགས་པས་བྱང་ཆུབ་སེམས་སྦྱོང། །དེ་ལྟ་བུ་ནི་མི་ཡི་སྤྱོད་པ། །གཞན་དུ་ན་ནི་ཅི་ཞིག་མི་ཡིན། ཞེས་གསུངས་པ་ལྟར་རོ། །དེ་ལྟ་
བུའི་སྐྱེས་བུ་གསུམ་གྱི་ལམ་ནི་གསུམ་ཉིད་དུ་ཤེས་པར་བྱ་སྟེ། བླ་མེད་བྱང་ཆུབ་ཏུ་བགྲོད་པའི་ལམ་དེ་ལ་ཆུང་ངུ་མངོན་མཐོའི་ལམ་དང། འབྲིང་ངེས་ལེགས་ཐུན་མོང་བའི་ལམ་དང། མཆོག་ཏུ་གྱུར་པ་སངས་རྒྱས་
ཉིད་ཀྱི་ལམ་གསུམ་ཡོད་པའི་ཕྱིར། སྐྱེས་བུ་གསུམ་གྱི་ལམ་དེ་ཡང་རབ་ཏུ་གསལ་བ་སྟེ་གོ་ཤིན་ཏུ་སླ་བར་བྲི་བར་བྱ་བ་ཡིན་ཏེ། ལམ་དེ་དག་ཀྱང་རང་གི་ངོ་བོ་མཚོན་པར་བྱེད་པའི་མཚན་ཉིད་ཀྱི་སྒོ་ནས་དང། སོ་སོའི་དབྱེ་

[010B]    ༈    །གཉིས་པ་སྐྱེས་བུ་གསུམ་གྱི་ལམ་གྱི་མཚན་ཉིད་སོ་སོར་བཤད་པ་ལ་གསུམ། སྐྱེས་བུ་ཆུང་ངུའི་མཚན་ཉིད་བསྟན་པ་
སྐྱེས་བུ་འབྲིང་གི་མཚན་ཉིད་བསྟན་པ། སྐྱེས་བུ་ཆེན་པོའི་མཚན་ཉིད་བསྟན་པའོ། །དང་པོ་ནི། གང་ཞིག་ཐབས་ནི་གང་དག་གིས། །འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པ། །སྐྱེས་བུ་དེ་ནི་ཐ་མར་ཤེས་
ཞེས་གསུངས། ཤེས་པ་ཆོས་ཅན། འདིར་བསྟན་སྐྱེས་བུ་ཆུང་ངུའི་རྣམ་གཞག་ཡོད་དེ། ཚེ་འདི་ལ་ཅུང་ཟད་ཀྱང་མ་ཆགས་ཤིང། ཕྱི་མ་ཕན་ཆད་སྒྲུབ་ནུས་ཀྱི་སྐྱེས་བུ་གང་ཞིག་འཁོར་ལོས་བསྒྱུར་བའི་མཐར་ཐུག་པའི་
མིའི་བདེ་བ་དང། བརྒྱ་བྱིན་དང། དགའ་རབ་དབང་ཕྱུག་སོགས་འདོད་པའི་བདེ་བ་དང། ཚངས་པ་སོགས་གཟུགས་གཟུགས་མེད་ཀྱི་འཁོར་བའི་བདེ་བ་ཙམ་དག་ལ་དམིགས་ནས། ཐབས་ནི་ལས་འབྲས་ལ་ཡིད་ཆེས་
པའི་དད་པ་སྔོན་དུ་སོང་བའི་མི་དགེ་བ་བཅུ་སྤོང་གི་ཚུལ་ཁྲིམས་དང། ཟག་བཅས་ཀྱི་བསམ་གཏན་བཞི་དང། གཟུགས་མེད་པའི་སྙོམས་འཇུག་སོགས་ལྷའི་ཐེག་པ་དང་ཚངས་པའི་ཐེག་པ་ཞེས་བཤད་པ་གང་དག་གིས་
ཆེད་དུ་བྱ་བ་གང་ཟག་རང་ཉིད་ཀྱིས་ཐོབ་པའི་དོན་དུ་གཉེར་བར་བྱེད་པ་གང་དག་ཡིན་པ། དེ་ནི་འདིར་བསྟན་སྐྱེས་བུ་ཐ་མར་ཤེས་པར་བྱ་བ་ཡིན་པའི་ཕྱིར། འདི་ཡང་དམ་པའི་ཆོས་ལ་ཞུགས་པས་འདིར་བསྟན་སྐྱེས་བུ་ནི་

[011A]༄༅། །ཡིན་ལ། སྲིད་པ་དོན་དུ་གཉེར་ཞིང། གཞན་དོན་ལ་རྒྱབ་ཀྱིས་ཕྱོགས་པས། འབྲིང་དང་ཆེན་པོ་ལས་དམན་པའི་ཕྱིར། དེ་ཡང་རྐང་པ་དང་པོས་སྦྱོར་བའི་ཁྱད་པར། གཉིས་པས་འབྲས་བུའི་ཁྱད་པར་
གསུམ་པས་ཀུན་སློང་ངམ་བསམ་པའི་ཁྱད་པར། བཞི་པས་ཁྱད་པར་གྱི་གཞི་བསྟན་ཏོ། །དེ་ཡང་མངོན་མཐོ་ཙམ་དོན་དུ་གཉེར་བས། དེའི་ཐབས་མ་ནོར་བ་ལ་ཞུགས་པ་ནི། འདིར་བསྟན་སྐྱེས་བུ་ཆུང་ངུའི་མཚན་ཉིད་
ཡིན་ལ། སྤྱིར་ནི་སྐྱེས་བུ་ཆུང་ངུ་ལ་ཚེ་འདི་དོན་གཉེར་ཙམ་ཡང་ཡོད་ཀྱང། འདིར་ནི་མངོན་མཐོའི་ཐབས་མ་ནོར་བ་ལ་ཞུགས་པ་དགོས་པའི་ཕྱིར། འདིར་བསྟན་སྐྱེས་བུ་ཆུང་ངུ་ལ་གཅིག་ཉིད་ལས་དབྱེ་བ་གཞན་མི་བྱེད་དོ་
སྐྱེས་བུ་གསུམ་གྱི་ལམ་མཐའ་དག་གི་རྩ་བ་བཤེས་གཉེན་བསྟེན་ཚུལ་ཡིན་ཏེ། བླ་མ་མཉེས་པར་བྱས་ན། དལ་འབྱོར་ལ་སྙིང་པོ་ལེན་འདོད་སྐྱེ་ཞིང། དལ་བའི་རྟེན་ལ་སྙིང་པོ་ལེན་འདོད་དམ་ཆོས་སྒྲུབ་འདོད་ཀྱི་བློ་མ་
སྐྱེས་པར་སྐྱེས་བུ་གསུམ་གྱི་ལམ་གང་ཡང་ཉམས་སུ་ལེན་པ་མི་འོང་བས། བཤེས་གཉེན་བསྟེན་པ་དང་དལ་འབྱོར་གྱི་ཆོས་སྐོར་གཉིས། གསུམ་གའི་སྔོན་འགྲོ་ཡིན་ནོ། །དེའི་ཕྱིར་བསྟན་བཅོས་འདིར་འོག་ཏུ། བླ་
མ་རྣམས་ཀྱིས་བསྟན་པ་ཡི། ཞེས་དང། སྡོམ་པ་འབོགས་བཟོད་སྙིང་རྗེ་ལྡན། ཞེས་སོགས་གསུངས་ཀྱང། འཁྲིད་ཉམས་སུ་ལེན་པ་ན། འདི་ནས་བསྟན་པ་ལྟར་བཤེས་གཉེན་བསྟེན་ཚུལ་སོགས་གོ་རིམས་ངེས་ཅན་

[011B] །འདིར་བསྟན་སྐྱེས་བུ་ཆུང་ངུའི་ལམ་གྱི་དངོས་གཞི་ལ། དམིགས་སྐོར་བཞི་ཡོད་དེ། མི་རྟག་པ། ངན་སོང་གསུམ་གྱི་ཉེས་དམིགས། སྐྱབས་འགྲོ། ལས་འབྲས་བསམས་ནས་མི་དགེ་བཅུ་སྤོང་གི་ཚུལ་ཁྲིམས་ལ་བསླབ་
པའོ༑ ༑དེ་ཡང་སྐྱེས་བུ་ཆུང་ངུའི་བསམ་པ་སྐྱེ་བ་ལ། དམིགས་པ་དང་པོ་གཉིས་དང། སྦྱོར་བ་སྒྲུབ་པ་ལ་ཕྱི་མ་གཉིས་སུ་ངེས་པའི་ཕྱིར་ཏེ། བེའུ་བུམ་སྔོན་པོ་ལས། དལ་འབྱོར་རྙེད་དཀའ་འཆི་བ་རྗེས་དྲན། །ལན་གཅིག་བསམས་པས་
ཆོས་ཀྱི་མགོ་གཟུག་དེ་ལྟར་བསམས་པས་ཆོས་ཀུན་སྐྱེ་འགྱུར། ཞེས་གསུངས་པའི་ཕྱིར།    ༈    །གཉིས་པ་སྐྱེས་བུ་འབྲིང་གི་མཚན་ཉིད་སྟོན་པ་ནི། སྲིད་པའི་བདེ་ལ་རྒྱབ་ཕྱོགས་ཤིང། །སྡིག་པའི་ལས་ལས་ལྡོག་བདག་ཉིད། །
གང་ཞིག་རང་ཞི་ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། ཞེས་པའོ། །ཤེས་བྱ་ཆོས་ཅན། འདིར་བསྟན་སྐྱེས་བུ་འབྲིང་གི་རྣམ་གཞག་ཡོད་དེ། མནར་མེད་ནས་སྲིད་རྩེའི་བར་གྱི་འཁོར་བ་མཐའ་དག་གི་སྡུག་བསྔལ་རྒྱུ་
མཚན་དུ་མའི་སྒོ་ནས་བསམས་པས་འཁོར་ལོས་བསྒྱུར་བ་དང། ཚངས་པ་དང། བརྒྱ་བྱིན་གྱི་བདེ་བ་ལའང་རྨི་ལམ་དུ་ཡང་འདོད་པ་མེད་པས། སྲིད་པའི་བདེ་བ་ལ་རྒྱབ་ཀྱིས་ཕྱོགས་ཤིང་ཞེན་པ་ལོག་པ་བསམ་པའི་ཁྱད་པར་
བསམ་པ་དེས་ཀུན་ནས་བསླངས་ནས་སྒོ་གསུམ་སྡིག་པ་མི་དགེ་བའི་ལས་ལས་ལྡོག་པའི་བདག་ཉིད་ཅན་གྱི་སོ་ཐར་རིས་བདུན་གང་རུང་གི་བརྟུལ་ཞུགས་ལ་ཡང་དག་པར་གནས་པ་སྦྱོར་བའི་ཁྱད་པར། བསམ་སྦྱོར་དེ་གཉིས་

[012A]༄༅། །དང་ལྡན་པས་རང་ཉིད་སྡུག་ཀུན་ཉེ་བར་ཞི་བའི་མྱང་འདས་ཙམ་དོན་དུ་གཉེར་བ་འབྲས་བུའི་ཁྱད་པར་ཏེ། རྟེན་གྱི་གང་ཟག་གང་ཞིག་ཁྱད་པར་དེ་གསུམ་དང་ལྡན་པ་དེ་ལ་ནི་སྐྱེས་བུ་འབྲིང་ཞེས་བརྗོད་པར་
བྱ་བ་ཡིན་པའི་ཕྱིར་ཏེ། འདི་ནི་དམ་ཆོས་མ་ནོར་བར་སྒྲུབ་པ་ལ་ཞུགས་པས་འདིར་བསྟན་སྐྱེས་བུ་ཡིན་ཞིང། སྲིད་པ་མཐའ་དག་ལས་ཡིད་ལོག་པས་ཆུང་ངུ་ལས་ཁྱད་པར་འཕགས། མགོ་ལ་སེམས་ཅན་ཁུར་ཆེན་ཁྱེར་
བ་ཡི༑ ༑སེམས་དཔའ་མཆོག་ནི་དལ་གྱིས་འགྲོ་མི་མཛེས། ཞེས་པ་ལྟར་འགྲོ་བའི་དོན་གྱི་ཁུར་འཁུར་བའི་ལྷག་བསམ་དང་མི་ལྡན་པས་སྐྱེས་བུ་ཆེན་པོ་ལས་དམན་པའི་ཕྱིར། དེ་ལྟར་ན་རྐང་པ་གསུམ་གྱིས་བསམ་པ་
དང༑ སྦྱོར་བ་དང། འབྲས་བུ་དང། བཞི་པས་ཁྱད་པར་གྱི་གཞི་བསྟན་ཏོ། །ཤ་ར་བའི་གསུང་བགྲོས་ལས། སྡིག་པའི་ལས་ལས་ཞེས་པ། མི་དགེ་བ་ཁོ་ན་ལ་མི་ཟེར་གྱི། མངོན་མཐོ་འགྲུབ་པའི་ཟག་པ་དང་བཅས་པའི་ལས་
རྣམས་ཀྱང་ཡིན་ཏེ། འཁོར་བ་འགྲུབ་པའི་ཀུན་འབྱུང་ལས་དང་ཉོན་མོངས་ཐམས་ཅད་འདིས་བསྡུས་གསུང། ལྡོག་བདག་ཉིད་ཅེས་པས་ཀྱང། གཉེན་པོ་བསླབ་པ་གསུམ་ག་བསྟན། ཞེས་གསུང་ངོ། །སྐྱེས་བུ་ཆུང་
འབྲིང་གཉིས་ཀ་དང་ཐུན་མོང་བའི་ལམ་རྒྱུད་ལྡན་གྱི་ཐེག་ཆེན་གྱི་གང་ཟག་ཤིན་ཏུ་མང་བས། འདིར་ནི་གཙོ་བོར་རང་དོན་དུ་ཐར་པ་སྒྲུབ་པའི་ཐབས་མ་ནོར་བ་ལ་ཞུགས་པ་ནི། འདིར་དངོས་སུ་བསྟན་པའི་སྐྱེས་བུ་འབྲིང་

[012B] འདི་ལ་ཐེག་པའི་སྒོ་ནས་དབྱེ་ན། ཉན་ཐོས་ཀྱི་ཐེག་པ་ལ་ཞུགས་པ་དང། རང་སངས་རྒྱས་ཀྱི་ཐེག་པ་ལ་ཞུགས་པ་གཉིས། བསྒོམ་བྱའི་སྒོ་ནས་དབྱེ་ན། འཕགས་པའི་བདེན་བཞི་བསྒོམ་པ་དང། རྟེན་
འབྲེལ་ཡན་ལག་བཅུ་གཉིས་ལུགས་འབྱུང་ལུགས་བཟློག་ཏུ་བསྒོམ་པ་གཉིས། ཡང་འདིར་དངོས་བསྟན་གྱི་སྐྱེས་བུ་འབྲིང་ལ་ནང་ཚན་གྱི་སྒོ་ནས་དབྱེ་ན། ཆུང་འབྲིང་ཆེ་གསུམ་དུ་ཡོད་དེ། རང་དོན་དུ་ཐར་པ་དོན་
གཉེར་གྱི་བསམ་པས། དགེ་བཅུའི་ཚུལ་ཁྲིམས་ལ་སློབ་པ་ནི། སྐྱེས་བུ་འབྲིང་གི་ཆུང་ངུ་དང། བསམ་པ་དེ་དང་ལྡན་པས་འཕགས་པའི་བདེན་བཞི་བསྒོམ་པ་ནི། འབྲིང་གི་འབྲིང་དང། བསམ་པ་དེ་དང་ལྡན་པ་གང་ཞིག་
གཉིས་སྟོང་གི་བདག་མེད་བསྒོམ་པ་ནི་འབྲིང་གི་ཆེན་པོ་ཡིན་ནོ། །ཇོ་བོ་ཆེན་པོ་མགོན་པོ་ཀླུ་སྒྲུབ་དང། དཔལ་ལྡན་ཟླ་བའི་རྗེས་སུ་འབྲང་བས། དེ་ལྟར་ན་བསྒོམ་བྱ་བདག་མེད་གསུམ་གྱི་སྒོ་ནས་ཀྱང་གསུམ་དུ་ཡོད་དེ། རང་རྒྱ་ཐུབ་པའི་
རྫས་ཡོད་ཀྱིས་སྟོང་ཙམ་གྱི་བདག་མེད་དང། རྡུལ་ཕྲན་ཆ་མེད་བསགས་པའི་ཕྱི་རོལ་དོན་གྱིས་སྟོང་པའི་གཟུང་བ་ཆོས་ཀྱི་བདག་མེད་དང། གང་ཟག་དང། ཆོས་རྟོག་པས་བཏགས་ཙམ་ལས། རང་བཞིན་གྱིས་གྲུབ་པས་
སྟོང་པའི་བདག་མེད་ཕྲ་མོ་རྟོགས་ཤིང་བསྒོམ་པའི་ཐེག་པ་དམན་པའི་གང་ཟག་གསུམ་གཞག་དགོས་པའི་ཕྱིར་རོ། །སྐྱེས་བུ་འབྲིང་གི་ལམ་དངོས་གཞི་ནི། སྲིད་པའི་བདེ་ལ་རྒྱབ་ཕྱོགས་ཤིང། ཞེས་པས་སྡུག་བདེན་

[013A]༄༅། །དང༑ སྡིག་པའི་ལས་ལས། ཞེས་པས། ཀུན་འབྱུང་དང། རང་ཞི་ཙམ་དོན་གཉེར། ཞེས་པས། འགོག་བདེན་དང། ལྡོག་བདག་ཉིད། ཅེས་པས། ལམ་བདེན་བསྟན། ཞེས་ཤ་ར་བ་གསུང་པ་ལྟར་
འཕགས་པའི་བདེན་བཞིའི་ལམ་ནི། ཐར་འདོད་རྣམས་ཀྱི་བསྒོམ་བྱའི་གཙོ་བོ་དང། སྐྱེས་བུ་འབྲིང་གི་ལམ་གྱི་གཞུང་ཤིང་ཡིན་ཏེ། རྟེན་འབྲེལ་ཡན་ལག་བཅུ་གཉིས་ཀྱང་དེ་ཉིད་དུ་འདུས་པའི་ཕྱིར། དེ་ཡང་ཐར་པ་
དོན་གཉེར་གྱིས་གཏན་ལ་དབབ་བྱ་ཀུན་བྱང་གཉིས་སུ་ངེས་ཏེ། དང་པོ་ལ་རྒྱུ་འཆིང་བྱེད་ཀུན་འབྱུང་བདེན་པ་དང། འབྲས་བུ་བཅིངས་པ་སྡུག་བདེན་གཉིས་སུ་ངེས། ཕྱི་མ་ལ་ཐོབ་བྱ་འགོག་བདེན་དང། ཐོབ་བྱེད་
ལམ་བདེན་གཉིས་སུ་ངེས་པའི་ཕྱིར། གོ་རིམས་ཡང་སྡུག་བདེན་ཐོག་མར་གསུངས་པ་ལྟར། ཐར་འདོད་ཀྱིས་དང་པོར། སྡུག་བསྔལ་བརྒྱད་དང། དྲུག་དང། གསུམ་ལ་སོགས་པས་འཁོར་བ་སྤྱི་དང། སོ་སོའི་ཉེས་
པ་ལེགས་པར་བསམས་ཏེ། ཐར་འདོད་ཀྱི་བློ་བཅོས་མིན་བསྐྱེད་དགོས་ཏེ། བེའུ་བུམ་སྔོན་པོ་ལས། འཁོར་བ་ཁང་པ་མེ་འབར་བཞིན་ནམ། །བཙོན་དོང་མི་བཟད་ཆུད་པའི་མིའམ། །རྒྱ་མཚོའི་ཀློང་འཁྱིལ་ནང་དུ་ཚུད་
པའམ། །འབྲོག་དགོན་མི་བཟད་འཁྱམས་བཞིན་བསམས་ལ། ཞེས་གསུངས་པའི་ཕྱིར་རོ། །འཁོར་བའི་སྡུག་བསྔལ་བསམས་པས་ཡིད་སྐྱོ་བ་ན། འཁོར་བ་འདི་ཅིའི་རྒྱུ་ཅན་ཡིན་སྙམ་དུ་བསམས་པས། ཉོན་

[013B] ཀུན་འབྱུང་སྤོང་འདོད་སྐྱེ་བས། དེའི་འོག་ཏུ་ཀུན་འབྱུང་བསྟན་པ་ལྟར། ཀུན་འབྱུང་འཁོར་བའི་འཇུག་རིམ་བསྒོམ་པར་བྱ་སྟེ། བེའུ་བུམ་ལས། བདག་
ཅག་འཁོར་བར་ཡུན་རིངས་རྟག་འཁྱམས། །དེ་ཡི་རྒྱུ་རྩ་རང་གི་ཉོན་མོངས། །དེ་ཡི་གཙོ་བོ་མ་རིག་པ་སྟེ། །དེ་ཡིས་ཡན་ལག་བཅུ་གཉིས་བསྐྱེད་པས། །རྟག་ཏུ་འཁོར་བ་རྒྱུན་མི་འཆད་འགྱུར། ཞེས་གསུངས་པ་ལྟར་
རོ༑༑    ༈    །།ཀུན་འབྱུང་གི་གཙོ་བོ་མ་རིག་པ་ནི། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་ཡིན་པས། སྤོང་ནུས་སུ་ཤེས་པ་ན། འགོག་པ་མངོན་དུ་བྱ་ནུས་སུ་མཐོང་བས། དུས་གསུམ་པར་འགོག་
བདེན་བསྟན་པ་ལྟར་སེམས་ཏེ། བེའུ་བུམ་ལས། འཁོར་བའི་ཁང་ཆེན་འདི་ལ་སྒོ་མང། །གང་ནས་བྱུང་ཀྱང་ཕྱིར་ནི་འཐོན་ཏེ། ཞེས་བཤད་པའི་ཕྱིར། འགོག་པ་མངོན་དུ་བྱེད་པའང། ལམ་ལ་རག་ལས་པར་མཐོང་བས། ལམ་
བདེན་དུས་བཞི་པར་སྟོན་ཏེ། བེའུ་བུམ་ལས། ཐབས་ཚུལ་ཀུན་གྱིས་མ་རིག་བཟློག་བྱ། །ཟློག་བྱེད་རྒྱུ་ནི་བསླབ་པ་གསུམ་ཡིན། ཞེས་གསུངས་པའི་ཕྱིར། དེ་སྐད་དུ་རྗེ་བཙུན་བྱམས་པས་ཀྱང། ནད་ནི་ཤེས་བྱ་ནད་ཀྱི་རྒྱུ་
ནི་སྤང་བར་བྱ། །བདེ་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་ཡི་ལམ། །ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། ཞེས་གསུངས་པའི་ཕྱིར།    ༈    །གསུམ་པ་སྐྱེས་བུ་ཆེན་པོའི་

[014A]༄༅། །མཚན་ཉིད་བསྟན་པ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། རང་རྒྱུད་གཏོགས་པའི་སྡུག་བསྔལ་གྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་
ཀུན་ནས་འདོད། །སྐྱེས་བུ་དེ་ནི་མཆོག་ཡིན་ནོ། །ཞེས་གསུངས། ཤེས་བྱ་ཆོས་ཅན། འདིར་དངོས་སུ་བསྟན་པའི་སྐྱེས་བུ་ཆེན་པོའི་རྣམ་གཞག་གཞག་ཏུ་ཡོད་དེ། སྐྱེས་བུ་ཆུང་འབྲིང་གི་ལམ་ལ་བློ་ལེགས་པར་
སྦྱངས་ཤིང་འབྱོངས་པའི་གང་ཟག་གང་ཞིག་རང་རྒྱུད་དུ་གཏོགས་པའི་སྟེ་རང་ཉིད་འཁོར་བའི་སྡུག་བསྔལ་གྱིས་ཐོག་མཐའ་བར་གསུམ་དུ་གདུངས་པ་ལྟར་དུ། སྲིད་མཚོར་འཁྱམས་པའི་མ་གྱུར་སེམས་ཅན་གཞན་
ཐམས་ཅད་ཀྱང། དེ་དང་འདྲ་བ་སྲིད་པའི་སྡུག་བསྔལ་ཀུན་གྱི་མེ་འབར་བས་བསྲེགས་པ་ལ་མི་བཟོད་པའི་སྙིང་རྗེས་ཀུན་ནས་བསླངས་ཏེ། གཞན་གྱི་སྡུག་བསྔལ་ཐམས་ཅད་དང། དེའི་རྒྱུ་སྒྲིབ་གཉིས་བག་ཆགས་
དང་བཅས་པ་ཀུན་ཡང་དག་པར་ཏེ་སླར་བཟློག་པ་མེད་པར་ཀུན་ནས་ཟད་པར་འདོད་པའི་གཞན་དོན་དོན་གཉེར་གྱི་འདོད་པ་དང་མཚུངས་ལྡན་གྱི། ཐོབ་བྱ་བྱང་ཆུབ་ལ་དོན་དུ་གཉེར་བའི་སེམས་རིན་པོ་ཆེ་དང། དེས་ཀུན་ནས་
བསླངས་པའི་རྒྱལ་སྲས་ཀྱི་སྤྱོད་པ་ཅི་རིགས་ལ་གནས་པ་དེ་ནི་འདིར་དངོས་སུ་བསྟན་པའི་སྐྱེས་བུ་མཆོག་ཡིན་པའི་ཕྱིར་རོ། །དེ་ཡང་གཙོ་བོར་ཐེག་ཆེན་སྒྲུབ་པའི་ཐབས་མ་ནོར་བ་ལ་ཞུགས་པ་ནི། འདིར་དངོས་སུ་

[014B] །འདིར་བསྟན་སྐྱེས་བུ་ཆེན་པོ་ལ། ལྟ་བའི་སྒོ་ནས་དབྱེ་ན༑ དབུ་སེམས་གཉིས། ཐེག་པའི་སྒོ་ནས་དབྱེ་ན། མདོ་སྔགས་གཉིས། ལམ་མྱུར་བུལ་གྱི་སྒོ་ནས་དབྱེ་ན་ཕྱུགས་
ཀྱི་ཤིང་རྟས་བགྲོད་པ་སོགས་ལྔ་ཡོད་དོ། །སྐྱེས་བུ་ཆེན་པོའི་ལམ་གྱི་རྣམ་གཞག་ནི། རྣམ་སྣང་མངོན་བྱང་ལས་ཀྱང་གསང་བ་པའི་བདག་པོ་ཐམས་ཅད་མཁྱེན་པའི་ཡེ་ཤེས་དེ་ནི། སྙིང་རྗེའི་རྩ་བ་ལས་བྱུང་བ་ཡིན། བྱང་
ཆུབ་ཀྱི་སེམས་ཀྱི་རྒྱུ་ལས་བྱུང་བ་ཡིན། ཐབས་ཀྱིས་མཐར་ཕྱིན་པ་ཡིན་ནོ། །ཞེས་ཐེག་ཆེན་གྱི་ལམ་ཚང་ཞིང་མ་ནོར་བ་ནི། སྙིང་རྗེ་ཆེན་པོ་དང། བྱང་ཆུབ་ཀྱི་སེམས་དང། སྦྱིན་པ་ལ་སོགས་པའི་ཐབས་གསུམ་དུ་འདུས་པར་གསུངས་ཤིང་
དོན་འདི་ཉིད། མཁས་པའི་དབང་པོ་ཀ་མ་ལ་ཤཱི་ལས་སྒོམ་རིམ་གསུམ་དུ་གཏན་ལ་ཕབ་བོ། །དཔལ་ལྡན་ཟླ་བའི་ཞབས་ཀྱིས་ནི། རིན་ཆེན་འཕྲེང་བ་ལས། བདག་ཉིད་དང་ནི་འཇིག་རྟེན་འདིས། །བླ་མེད་བྱང་ཆུབ་ཐོབ་འདོད་ན། །དེའི་
རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང། །ཕྱོགས་མཐས་གཏུགས་པའི་སྙིང་རྗེ་དང། །གཉིས་ལ་མི་རྟེན་ཡེ་ཤེས་ལགས། ཞེས་གསུངས་པའི་རྗེས་སུ་འབྲངས་ནས། སྙིང་རྗེ་དང་གཉིས་སུ་མེད་པར་རྟོགས་པའི་ཤེས་
རབ་དང། བྱང་ཆུབ་ཀྱི་སེམས་གསུམ་གྱིས། བྱང་ཆུབ་སེམས་དཔའི་ལམ་ཐམས་ཅད་བསྡུས་པར་བཞེད་དེ། སྙིང་རྗེའི་སེམས་དང་གཉིས་སུ་མེད་བློ་དང། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ཞེས་གསུངས་པའི་ཕྱིར་

[015A]༄༅། །དབུ་མ་སྙིང་པོ་ལས་ཀྱང། བྱང་ཆུབ་སེམས་ནི་མི་གཏོང་དང། །ཐུབ་པའི་བརྟུལ་ཞུགས་ཡང་དག་བསྟེན། །དེ་ཉིད་ཤེས་པ་ཚོལ་བ་ནི། །དོན་ཀུན་སྒྲུབ་པའི་སྤྱོད་པ་ཡིན། ཞེས་གསུངས་ལ། དབུ་
མ་རྒྱན་དུའང། བྱང་ཆུབ་ཀྱི་སེམས་དང། བྱང་ཆུབ་སེམས་དཔའི་བརྟུལ་ཞུགས་དང། དེ་ཁོ་ན་ཉིད་ཀྱི་ལྟ་བ་གསུམ་དུ་འདུས་པར་བསྟན་ཏེ། དེ་ཉིད་ལས། ཡང་དག་དད་པའི་རྗེས་འབྲང་བ། །རྫོགས་པའི་བྱང་ཆུབ་
སེམས་བསྐྱེད་ནས། །ཐུབ་པའི་བརྟུལ་ཞུགས་བླངས་བྱས་ཏེ། །དེ་ཉིད་ཡང་དག་ཤེས་ཚོལ་བརྩོན། ཞེས་བཤད་པའི་ཕྱིར། སློབ་དཔོན་ཆེན་པོ་ཞི་བ་ལྷས། བསླབ་བཏུས་སུ། དལ་འབྱོར་དོན་ཆེ་རྙེད་པར་དཀའ་བ་
བསམས་ནས་སྙིང་པོ་ལེན་འདོད་བསྐྱེད་སྤྱིར་དད་པ་ལྷག་པར་ཐེག་ཆེན་གྱི་ཡོན་ཏན་བསམས་པའི་དད་པ་བསྐྱེད་དེ། སྨོན་སེམས་དང། འཇུག་སྡོམ་བཟུང། ལུས་ལོངས་སྤྱོད་དགེ་རྩ་གསུམ་བཏང་བ་དང། བསྲུང་
བ་དང་དག་པ་དང་སྤེལ་བའི་ཚུལ་གསུངས་པ་འདིས། སྤྱོད་པ་ཕར་ཕྱིན་དྲུག་བསྡུས་པ་ཡིན་ཏེ། བེའུ་བུམ་སྔོན་པོ་ལས། གོ་ཆ་དྲུག་དྲུག་སུམ་ཅུ་དྲུག་དང། །བཏང་བསྲུང་དག་སྤེལ་བཞི་ནི་དོན་གཅིག་ཅེས་གསུངས་
པའི་ཕྱིར། ཡང་ན་སྦྱོར་བ་བྱང་ཆུབ་ཏུ་སེམས་བསྐྱེད་པ། དངོས་གཞི་ཕར་ཕྱིན་དྲུག་ལ་སློབ་པ། རྗེས་བྱང་ཆུབ་ཏུ་བསྔོ་བ་གསུམ་གྱིས་ཐེག་ཆེན་གྱི་ཉམས་ལེན་བསྡུས་པ་ཡིན་ཏེ། བེའུ་བུམ་སྔོན་པོ་ལས། དགེ་བཤེས་

[015B] །སྦྱོར་བ་བྱང་ཆུབ་སེམས་ཀྱིས་འཕངས་པ། །དངོས་གཞི་ཕ་རོལ་ཕྱིན་པ་དྲུག་ལྡན། །ཟིན་རྗེས་མཇུག་ཏུ་བྱང་ཆུབ་བསྔོ་བ། །ཕ་རོལ་ཕྱིན་ཚུལ་སྦྱོར་ཀུན་དེར་འདུ། ཞེས་གསུངས་པ་
ལྟར་རོ། །ལམ་གྱི་སྒྲོན་མ་འདིར་ནི། ཐེག་ཆེན་གྱི་ལམ་ཐམས་ཅད་ཐེག་ཆེན་གྱི་མཇུག་སྒོ་སེམས་བསྐྱེད་དུ་བསྟན་པ། སེམས་དེ་ཇི་ལྟར་བསྐྱེད་ཚུལ། སེམས་བསྐྱེད་ནས་སྤྱོད་པ་ལ་སློབ་ཚུལ། བསླབ་པའི་འབྲས་བུ་ངོས་
བཟུང་བ་དང་བཞི་བསྟན་པ་ལས། དང་པོ་ནི། རང་རྒྱུད་གཏོགས་པའི་སྡུག་བསྔལ་གྱིས་ཞེས་སོགས་རྐང་པ་བཞི་དང། སེམས་ཅན་དམ་པ་བྱང་ཆུབ་མཆོག་ཅེས་པ་རྐང་པ་གཉིས་ཀྱིས་བསྟན།    ༈    །གཉིས་པ་ནི། རྫོགས་
སངས་བྲིས་སྐུ་ལ་སོགས་དང། ཞེས་སོགས་སྨོན་སེམས་ཆོ་གས་ལེན་ཚུལ་བསླབ་བྱ་དང་བཅས་པ་སྟོན་པའི་གཞུང་རྣམས་ཀྱིས་བསྟན། སྤྱོད་པ་ལ་སློབ་པ་ལ་འཇུག་སྡོམ་འཛིན་དགེས་བས། དེ་ལེན་ཚུལ། འཇུག་
སེམས་བདག་ཉིད་སྡོམ་པ་མ་གཏོགས་པ། ཞེས་སོགས་ཀྱིས་བསྟན།    ༈    །གསུམ་པ་ནི། རྒྱལ་སྲས་ཀྱི་སྤྱོད་པ་ཐམས་ཅད་རྒྱལ་ཚབ་དམ་པས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་རོལ་ཕྱིན་པ་དྲུག་ཡང་
དག་བཤད་དེ་དང་པོ་གསུམ། །ཐ་མ་གཉིས་ཀྱིས་རྣམ་པ་གཉིས། །གཅིག་ནི་གསུམ་ཆར་ལ་ཡང་གཏོགས། །ཞེས་གསུངས་པ་ལྟར། ཐུན་མོང་མ་ཡིན་པའི་བསླབ་པ་གསུམ་དུ་བསྡུས་པ་ལས། ཉེས་སྤྱོད་སྒོམ་པ། དགེ་

[016A]༄༅། །བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལ་བསླབ་ཚུལ་ནི། རང་གི་ལུས་ངག་ཡིད་ནི་རྣམ་དག་རྒྱུ། ཞེས་སོགས་ཀྱིས་བསྟན། ཏིང་ངེ་འཛིན་ལ་བསླབ་ཚུལ་ནི། བསོད་ནམས་ཡེ་
ཤེས་རང་བཞིན་གྱི། ཞེས་སོགས་ཀྱིས་བསྟན། ཤེས་རབ་ཀྱི་བསླབ་པ་ལ་སློབ་ཚུལ་ནི། ཤེས་རབ་ཕ་རོལ་ཕྱིན་སྦྱོར་དང། ཞེས་སོགས་ཀྱིས་བསྟན།    ༈    །བཞི་པ་ནི། དེ་ལྟར་དེ་ཉིད་བསྒོམས་བྱས་ན། ཞེས་སོགས་
ཀྱིས་བསྟན་ཏོ།    ༈    །གཉིས་པ་སྐྱེས་བུ་ཆེན་པོའི་ལམ་རྒྱས་པར་བཤད་པ་ལ་གཉིས། ཕ་རོལ་ཏུ་ཕྱིན་པའི་ལམ་རྒྱས་པར་བཤད་པ་དང། སྔགས་ལ་འཇུག་པའི་ཚུལ་ཕྱོགས་ཙམ་བསྟན་པའོ། །དང་པོ་ལ་གཉིས་
ལམ་གྱི་རྣམ་གཞག་བཤད་པ་དང། འབྲས་བུའི་རྣམ་གཞག་བཤད་པའོ། །དང་པོ་ལ་གཉིས། བཤད་པར་དམ་བཅའ་བ་དང། ལམ་ཡང་དག་པ་ཉིད་བཤད་པའོ། །དང་པོ་ནི། གང་ཞིག་གཞན་གྱི་སྡུག་བསྔལ་
ཀུན། །ཡང་དག་ཟད་པར་ཀུན་ནས་འདོད། ཅེས་བཤད་ན། སྐྱེས་བུ་ཆེན་པོས་གཞན་གྱི་སྡུག་བསྔལ་ཇི་ལྟར་ཟད་པར་བྱེད་སྙམ་ན། གཞན་དོན་ཕུན་ཚོགས་བསྒྲུབ་པ་ལ་ཐབས་བླ་ན་མེད་པའི་བྱང་ཆུབ་ཐོབ་དགོས་པས་
གཞན་དོན་དུ་བྱང་ཆུབ་བསྒྲུབ་པའི་ཐབས་བླ་མ་དམ་པའི་མན་ངག་སྟོན་པར་བཞེད་ནས། སེམས་ཅན་དམ་པ་བྱང་ཆུབ་མཆོག་འདོད་པར་གྱུར་པ་དེ་དག་ལ། །བླ་མ་རྣམས་ཀྱིས་བསྟན་པ་ཡི། །ཡང་དག་ཐབས་ནི་བཤད་

[016B] ཞེས་གསུངས། འདི་ལ་བཤད་པར་བྱའོ་ཞེས་དྲང། གང་ན་བླ་ན་མེད་པའི་བྱང་ཆུབ་བསྒྲུབ་པའི་ཐབས་ནིའོ། །གང་ལ་ན། སེམས་ཅན་དམ་པ་བྱང་ཆུབ་མཆོག་གི་གོ་འཕང་འདོད་པར་གྱུར་པ་དེ་དག་ལའོ། །འདིར་སེམས་
ཅན་ནི་སྐྱེས་བུ་དང། དམ་པ་ནི་མཆོག་གམ་ཆེན་པོ་ཡིན་པས། སྐྱེས་བུ་ཆེན་པོ་ཞེས་སྔར་བཤད་པ་དེ་ཡིན་ནོ། །ཤ་ར་བའི་ཞལ་ནས། སེམས་ཅན་དམ་པ་ཞེས་པ་རིགས་སད་ཅིང་ལྷག་པའི་བསམ་པ་དག་པ་དང་ལྡན་པ་ཡིན་
གསུང་ངོ། །བྱང་ཆུབ་མཆོག་འདོད་པར་གྱུར་པ། ཞེས་པས་བྱང་ཆུབ་དོན་གཉེར་དང། གོང་གི་གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། ཅེས་པས་གཞན་དོན་དོན་གཉེར་བསྟན་ཏེ། དེ་ལྟར་
ན་རྒྱན་ལས་གསུངས་པའི་སེམས་བསྐྱེད་མཚན་ཉིད་ཡོངས་རྫོགས་དེ་བསྟན་པས། གཞུང་འདི་དག་གིས་ཐེག་ཆེན་གྱི་འཇུག་སྒོ་ཡང་བསྟན་པ་ཡིན་ནོ། །ཚུལ་ཇི་ལྟར་ན་ལུང་རིགས་དང་ལྡན་པས་ཡང་དག་པར་རོ། །ཇོ་
བོ་གནས་ལྔ་རིག་པའི་པཎ་ཆེན་ཡིན་པས་ཤེས་རབ་ཀྱི་རྩལ་གྱིས་འཆད་དམ་ཞེ་ན། གསེར་གླིང་པ་ལ་སོགས་པའི་བླ་མ་རྣམས་ཀྱིས་བསྟན་པའི་གསུང་གི་རྗེས་སུ་འབྲངས་ནས་འཆད་ཀྱིས། རང་བཟོར་ནི་མ་ཡིན་ནོ། །
པུ་ཏོ་བའི་ཞལ་ནས། ཇོ་བོའི་གསུང་འདི་རང་ཅག་ལ་མན་ངག་ཏུ་གནང་བ་ཡིན་ཏེ། རང་ལ་བདེ་སྐྱིད་དམ་ཡོན་ཏན་ཆེ་སྐྱེས་ཆུང་སྐྱེས་ཐམས་ཅད་བླ་མའི་བཀའ་དྲིན་དུ་གོ་ན། བླ་མའི་བྱིན་རླབས་ཀྱང་གདོད་འཇུག་ཡོན་

[017A]༄༅། །ཏན་ཡང་གོང་འཕེལ་དུ་འགྲོ་གསུངས་ཏེ། བེའུ་བུམ་ལས། བླ་མ་རྣམས་ཀྱིས་བསྟན་པའི་སྐབས་སུ། །འདི་ཡང་མན་ངག་རང་གི་རྒྱུད་ལ། །ཡོན་ཏན་ཅི་སྐྱེས་བླ་མའི་བྱིན་རླབས། །དེ་ལྟར་རྟག་དྲན་བྱིན་གྱིས་
རླབས་འཇུག་ཅེས་གསུངས་སོ། །པུ་ཏོ་བ་གཞུང་འདི་བླ་མའི་བཀའ་དྲིན་རྗེས་སུ་དྲན་པ་ལ་སྦྱོར་བ་མཛད་པ་ལ་བརྟེན་ནས། དགེ་བཤེས་ཤ་ར་བ་འདིར་བླ་མའི་བསྟེན་ཚུལ་རྒྱས་པར་གསུང་ངོ། །མདོར་ན། སེམས་ཅན་དམ་
པ་ཞེས་པ་རྐང་པ་གཉིས་ཀྱིས་ཆོས་འདི་གང་ལ་བཤད་པའི་སྣོད་ངོས་བཟུང། བླ་མ་རྣམས་ཀྱིས་བསྟན་པ་ཡི། ཞེས་པ་གཉིས་ཀྱིས། བདུད་རྩི་ལྟ་བུའི་ཆོས་ངོས་བཟུང། དེ་ཡང་ཡང་དག་ཐབས་ནི་ཞེས་པས་བརྗོད་བྱ་དང་
བཤད་པར་བྱ་ཞེས་པས་དགོས་པ་དང། བླ་མ་རྣམས་ཀྱིས་བསྟན་པ་ཡི། ཞེས་པས་རྗོད་བྱེད་ཀྱི་ཁྱད་པར་དང། བྱང་ཆུབ་མཆོག་ཅེས་པས་ཉིང་དགོས་བསྟན་ཏེ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ཞེས་པ་རྒྱས་
པར་བཤད་པའོ། །འོ་ན་བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ཞེས་པ་དང། དེ་དག་མཚན་ཉིད་རབ་གསལ་བའི། །སོ་སོའི་དབྱེ་བས་བྲི་བར་བྱ། ཞེས་པ་དང། འདིར་ཡང་དག་ཐབས་ནི་བཤད་པར་བྱ། ཞེས་པ་
རྣམས་བཟློས་པར་འགྱུར་རོ་ཞེ་ན། སྐྱོན་མེད་དེ། བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། ཞེས་པ་གཞུང་སྤྱིའི་རྩོམ་པར་དམ་བཅའ་དང། །སོ་སོའི་དབྱེ་བས་བྲི་བར་བྱ། ཞེས་པ་སྐྱེས་བུ་གསུམ་གྱི་དབྱེ་བ་སོ་སོར་

[017B] ཡང་དག་ཐབས་ནི་བསྟན་པར་བྱ། ཞེས་པས། ཐེག་པ་ཆེན་པོའི་རིགས་ཅན་ལ་བླ་མེད་བྱང་ཆུབ་བསྒྲུབ་པའི་ཐབས་མ་ནོར་བར་འཆད་ཅེས་སྟོན་ཚུལ་ཐ་དད་པའི་ཕྱིར། དེས་ན་སེམས་ཅན་དམ་པ་ཞེས་
སོགས་ཤོ་ལོ་ཀ་འདི་གཞུང་འོག་མ་རྣམས་ཀྱི་མདོར་བསྟན་དུའང་བཟུང་ངོ། །དེ་ལྟར་ན་སྐབས་འདིར་ཐེག་པ་ཆེན་པོའི་སེམས་སྐྱེད་ཀྱི་མཚན་ཉིད་དབྱེ་བ། ཇི་ལྟར་སྦྱང་བའི་རིམ་པ་རྣམས་ཤིང་རྟ་ཆེན་པོ་གསུམ་གྱི་
བཞེད་པ་བཞིན་རྒྱུ་འབྲས་མན་ངག་བདུན་དང། བདག་གཞན་མཉམ་བརྗེའི་སྒོ་ནས་ཉམས་སུ་ལེན་ཚུལ་བྱང་ཆུབ་ལམ་གྱི་རིམ་པར་གསུངས་པ་ཇི་ལྟ་བ་བཞིན་བླངས་ནས་བྱང་ཆུབ་ཀྱི་སེམས་རིན་པོ་ཆེ་བསྒོམ་པ་ལ་
སྐྱེས་བུའི་རྩལ་ཅི་ཡོད་ཀྱིས་འབད་དགོས་ཏེ་ཇོ་བོ་ཆེན་པོ་འདའ་བའི་ཚེ། སྟོན་པ་ལ། དམན་ཆད་རྒྱ་གར་གསེར་འདོད་ལ་ཆོས་མ་ཉན། རྒྱུད་སྡེ་བཞི་དཀྲུགས་ཤིང་འཆད་དུ་འོང། དགེ་བཤེས་མདོ་སྡེ་ལ་གྱིས། སེམས་
བཟང་པོ་གྱིས་གསུང། སྟོན་པ་འདའ་བའི་ཚེ་ཡང། སྟོན་པའི་དབུ་པུ་ཏོ་བའི་པང་དུ་བཞག་པས། སྤྱན་ཆབ་དབུ་སྐྲའི་གསེབ་ཏུ་སོང་བ་མཁྱེན་ནས། ཁྱོད་མྱ་ངན་བྱ་མི་དགོས། སེམས་བཟང་པོ་གྱིས། ཚེ་འདི་ཉིད་ལ་ཁྱད་
པར་ཅན་དུ་འགྱུར་གྱིས་གསུང། ཇོ་བོ་ལེགས་ཀྱིས་སེམས་བཟང་པོ་བྱ་བ་ཅི་ལ་ཟེར་ལགས་ཞུས་པས། ཧུར་མཛད་ནས་འོ་ན་བྱང་ཆུབ་ཀྱི་སེམས་ལ་ཟེར་ལགས་མོད། ཅེས་ལན་གཉིས་གསུངས་པས། པུ་ཏོ་བའི་ཞལ་ནས་

[018A]༄༅། །དེའི་དུས་སུ་ངའི་སྙིང་ལ་ཕུར་པ་ཐེབས་པ་འདྲ་བ་ཅིག་བྱུང་གསུང། གླང་རི་ཐང་པའི་ཞལ་ནས་ཀྱང་ཕན་འདོགས་པས་ཀྱང། གནོད་པ་སྐྱེལ་བ་ལ་གུས་པ་ཅིག་བྱུང་ན། བྱང་ཆུབ་ཀྱི་སེམས་བརྟན་པོ་
བྱུང་བ་ཡིན། རྒྱལ་མ་དགུག་ཕམ་ལོང། སྟེང་དུ་མ་འགྲོ། འོག་ཏུ་སྡོད། བྱང་ཆུབ་སེམས་དཔའ་བྱ་བ་ཁས་ཉེན་ཞི་ཚེ་བསྒྲུབ་དགོས་པ་ཡིན་གསུང་ཞིང། ལུམ་པ་བའི་ཞལ་ནས་ཀྱང། འོ་སྐོལ་བསྐྱེད་རིམ་དང་རྫོགས་
རིམ་ལ་མན་ངག་ཏུ་བྱེད་དེ། ཇོ་བོའི་གདམས་ངག་གི་མཐིལ་ཕྱུང་བ། བྱམས་སྙིང་རྗེ་བྱང་ཆུབ་ཀྱི་སེམས་སྒོམ་པ་ཡིན་གསུང། བདག་ཅག་གི་རྗེ་ཐམས་ཅད་མཁྱེན་པའི་ཞལ་སྔ་ནས་ཀྱང། སེམས་བསྐྱེད་ཐེག་མཆོག་
ལམ་གྱི་གཞུང་ཤིང་སྟེ། །རླབས་ཆེན་སྤྱོད་པ་རྣམས་ཀྱི་གཞི་དང་རྟེན། །ཚོགས་གཉིས་ཀུན་ལ་གསེར་འགྱུར་རྩི་ལྟ་བུ། །རབ་འབྱམས་དགེ་ཚོགས་སྡུད་པའི་བསོད་ནམས་གཏེར། །དེ་ལྟར་ཤེས་ནས་རྒྱལ་སྲས་
དཔའ་བོ་རྣམས། །རིན་ཆེན་སེམས་མཆོག་ཐུགས་དམ་མཐིལ་དུ་འཛིན། །རྣལ་འབྱོར་ངས་ཀྱང་ཉམས་ལེན་དེ་ལྟར་བྱས། །ཐར་འདོད་ཁྱེད་ཀྱང་དེ་བཞིན་བསྐྱང་འཚལ་ལོ། །ཞེས་གསུངས་པའི་ཕྱིར་རོ།    ༈    །གཉིས་པ་
ཐབས་ཡང་དག་པ་བཤད་པ་ལ་གཉིས། སྨོན་པ་བསླབ་བྱ་དང་བཅས་པ་དང། འཇུག་པ་བསླབ་བྱ་དང་བཅས་པའོ། །དང་པོ་ལ་གསུམ། སྦྱོར་བ་དངོས་གཞི། མཇུག་བསླབ་བྱ་ལ་སློབ་ཚུལ་ལོ། །དང་པོ་ལ་གསུཾ་

[018B] སྐྱབས་འགྲོ་ཁྱད་པར་ཅན་བྱ་བ། སེམས་གསུམ་ལ་བློ་སྦྱང་བའོ། །དང་པོ་ནི། ཡང་དག་ཐབས་ནི་བཤད་པར་བྱ། ཞེས་བཤད་ན་རྫོགས་བྱང་བསྒྲུབ་པའི་ཐབས་གང་ཞེ་ན། ཐབས་ནི་གཉིས་ཏེ། བསམ་
པ་ཕུན་ཚོགས་དང། སྦྱོར་བ་ཕུན་ཚོགས་སོ། །བསམ་པ་ནི་སེམས་བསྐྱེད་པ་ཡིན་ལ། དེ་ནི་བསོད་ནམས་བསགས་པ་ལས་འབྱུང་བར་བསྟན་པའི་ཕྱིར། རྫོགས་སངས་བྲིས་སྐུ་ལ་སོགས་དང། །མཆོད་རྟེན་དམ་ཆོས་
མངོན་ཕྱོགས་ནས། །མེ་ཏོག་བདུག་སྤོས་དངོས་པོ་དག་ཅི་འབྱོར་པ་ཡིས་མཆོད་པར་བྱ། །ཀུན་བཟང་སྤྱོད་ལས་གསུངས་པ་ཡི། །མཆོད་པ་རྣམ་པ་བདུན་དག་ཀྱང། ཞེས་གསུངས། འདིར་བསྟན་མཆོད་པ་ཇི་ལྟར་བྱ་བ་
དང། གང་གི་མདུན་དུ་བྱ་བ་ཡང་གཞག་ཏུ་ཡོད་དེ། རྫོགས་པའི་སངས་རྒྱས་ཤཱཀྱ་ཐུབ་པའི་རི་མོར་བྲིས་པའི་སྐུ་དང། ལ་སོགས་པ་འབུར་དུ་བརྐོས་པ་དང། ལུགས་སུ་བླུག་པ་དང། ལྡེར་ཚོ་སོགས་སྐུའི་རྟེན་དང། རིང་
བསིལ་གྱི་སྙིང་པོ་ཅན་གྱི་མཆོད་རྟེན་ཐུགས་ཀྱི་རྟེན་དང། གསུང་རབ་ཡན་ལག་བཅུ་གཉིས་སོགས་དམ་པའི་ཆོས་ཀྱི་པུ་ཏི་གསུང་གི་རྟེན་རྣམས་མངོན་དུ་ཕྱོགས་པ་སྟེ་མངོན་སུམ་དུ་བཞུགས་པའི་མདུན་དུ་མཆོད་
པ་བྱ་བ་ཡིན་པའི་ཕྱིར། ཤ་ར་བ་ནས། ཞེས་པས་ཕྱག་འཚལ་བའང་བསྟན་པ་ཡིན་གསུང། དངོས་པོ་གང་གིས་མཆོད་པ་ཡང་ཡོད་དེ། མེ་ཏོག་དང། བདུག་སྤོས་དང། མར་མེ་དང། དྲི་དང། ཞལ་ཟས་ཏེ་ཉེར་སྤྱོད་ཀྱི་

[019A]༄༅། །དངོས་པོ་དག་གིས་མཆོད་པ་ཡིན་པའི་ཕྱིར། རང་གང་འབུལ་འདོད་པ་ཙམ་གྱིས་མཆོད་དམ་ཞེ་ན། ཅི་འབྱོར་པ་ཡིས་མཆོད་པར་བྱ་བ་སྟེ་ལག་ན་ཅི་ཡོད་གཏོང་དགོས་ཏེ། ཇོ་བོའི་ཞལ་ནས། འབྲས་
དཀར་མོ་ཁལ་གཅིག་བདོག་ཡོ་བཏང། བྱང་ཆུབ་ཀྱི་སེམས་བཟང་པོ་མཆི། ཡོ་མ་བཏང། བྱང་ཆུབ་ཀྱི་སེམས་བཟང་པོ་བཟང་པོ་མི་མཆི་གསུང་སྐད། དེ་དག་ནི་རྫས་བཤམས་པས་མངོན་སུམ་དུ་མཆོད་པ་ཡིན་
ནོ། །པུ་ཏོ་བའི་ཞལ་ནས་ཀྱང། མཆོད་པ་ནི་གྲོགས་པོ་སྙིང་ཞོགས་ཞོགས་པ། ཚིག་པ་ཟ་ཙག་ཙག་པ་ཤོམ་དགོས་པ་ཡིན་ནོ། །གསུང་བཤེར་གདམ་མཛད། སླ་ཆོས་བྱས་ན་ང་ལ་བརྙས་ས་མཆོས་ལ་བརྙས་གསུང་
ཤ་ར་བ་བླ་མ་དང་དཀོན་མཆོག་གཉིས་ལ་མཆོད་པ་བཟང་མཉམ་དགོས་གསུང། ལག་སོང་བ། བླ་མ་ལ་དྲག་ཏུ་དགོས་གསུང་བར་གདའ། ཡིད་ཀྱིས་མཆོད་པའི་ཚུལ་ཡང་ཡོད་དེ། ཀུན་ཏུ་བཟང་པོའི་སྤྱོད་པའི་སྨོན་
ལམ་ལས་གསུངས་པའི་ཕྱག་འཚལ་བ། མཆོད་འབུལ། སྡིག་བཤགས། ཡི་རངས། བསྐུལ་བ། གསོལ་གདབ། བསྔོ་བ་སྟེ། མཆོད་པ་རྣམ་པ་བདུན་པོ་དག་བྱ་བ་ཡིན་པའི་ཕྱིར། བདུན་པོ་དེ་དག་ལ་མཆོད་པ་ཞེས་
པ་སྟེ། མཆོད་པའི་དོན་མཆོད་ཡུལ་མཉེས་པར་བྱེད་པ་ཡིན་ལ། བདུན་པོ་དེས་ཀྱང་ཡུལ་ཁྱད་པར་ཅན་རྣམས་དགྱེས་པར་འགྱུར་བའི་ཕྱིར། བདུན་པོ་དེ་ཡང། ཐེག་ཆེན་ལ་གྲགས་ཀྱིས། དམན་པའི་སྡེ་སྣོད་དུ་ནི་

[019B] བར་དུ་མདོ་འདོན་པ། ཐ་མར་བསྔོ་བ་སྟེ་རྒྱུན་ཆགས་གསུམ་བྱ་བ་ཙམ་ལས་མ་བཤད་དོ། གཉིས་པ་སྐྱབས་འགྲོ་ཁྱད་པར་ཅན་བྱ་བ་ནི། སྙིང་པོ་ངེས་པར་བསྡུ་བ་ལས། ཐེག་ཆེན་རིགས་ཡོད་
སྐྱེས་བུ་དེས། །འགྲོ་བ་སྐྱབས་མེད་སྐྱབས་པའི་ཕྱིར། །སྐྱབས་སུ་འགྲོ་བ་སྔོན་འགྲོ་བས། །སྨོན་པའི་སེམས་ནི་བསྐྱེད་པར་བྱ། ཞེས་གསུངས་པ་ལྟར་སེམས་བསྐྱེད་པ་ནི། སྐྱབས་སུ་འགྲོ་བ་ཐུན་མོང་མ་ཡིན་པ་སྔོན་དུ་འགྲོ་དགོས་
པར་བསྟན་པའི་ཕྱིར། བྱང་ཆུབ་སྙིང་པོའི་མཐར་ཐུག་པར། །མི་ལྡོག་པ་ཡི་སེམས་དག་གིས། །དཀོན་མཆོག་གསུམ་ལ་རབ་དད་ཅིང། །པུས་མོའི་ལྷ་ང་སར་བཙུགས་ནས། །ཐལ་མོ་སྦྱར་བ་བྱས་ནས་ནི། །དང་པོར་སྐྱབས་འགྲོ་
ལན་གསུམ་བྱ། ཞེས་གསུངས། དུས་ཇི་སྲིད་དུ་སྐྱབས་སུ་འགྲོ་བར་བྱ་བའི་ཚུལ་ཡོད་དེ། ཐུན་མོང་བ་ནི་ཇི་སྲིད་འཚོའི་བར་ཡིན་ལ། འདིར་ནི་བྱང་ཆུབ་སྙིང་པོའི་མཐར་ཐུག་པ་སྟེ། ཆོས་ཀྱི་སྐུ་མངོན་དུ་མ་བྱས་ཀྱི་བར་དུ་ཡིན་པའི་
ཕྱིར། བྱས་ཆུབ་སྙིང་པོ་ནི་གཉིས་ཏེ། གནས་བྱང་ཆུབ་སྙིང་པོ་དང། རྟོགས་པ་བྱང་ཆུབ་སྙིང་པོའོ། །དང་པོ་ལ་གཉིས་ཏེ། རྡོ་རྗེ་གདན་ལྟ་བུ་སྤྲུལ་སྐུའི་དང། འོག་མིན་སྟུག་པོ་བཀོད་པ་ལྟ་བུ་ལོངས་སྐུའི་གནས་བྱང་ཆུབ་ཀྱི་སྙིང་པོའོ་
   ༈    །གཉིས་པ་ནི་བླ་ན་མེད་པའི་ཡེ་ཤེས་ཆོས་ཀྱི་སྐུའོ་ཞེས་བུ་སྟོན་ཐམས་ཅད་མཁྱེན་པ་གསུང་པ་ལྟར་རོ། །ཀུན་སློང་ཇི་ལྟ་བུས་ཡུལ་གང་ལ་བསམ་པ་ཅི་འདྲ་བ་དང། སྤྱོད་ལམ་ཅི་འདྲ་བས་སྐྱབས་སུ་འགྲོ་བའི་ཚུལ་ཡོད་

[020A]༄༅། །དེ། རྒྱུའི་དུས་ཀྱི་ཀུན་སློང་བྱང་ཆུབ་སྙིང་པོའི་བར་དུ། སེམས་ཅན་ཐམས་ཅད་ལ་དམིགས་པའི་སྙིང་རྗེ་ཆེན་པོས་དཀོན་མཆོག་གསུམ་སྐྱབས་སུ་འཛིན་པ་ལས་ནམ་ཡང་མི་ལྡོག་པའི་སེམས་
ཤིན་ཏུ་བརྟན་པ་དག་གིས། ཡུལ་སངས་རྒྱས་དང་ཆོས་དང་ཐུན་མོང་མ་ཡིན་པའི་དགེ་འདུན་བྱང་སེམས་འཕགས་པ་ཕྱིར་མི་ལྡོག་པའི་དགེ་འདུན་ཏེ། དཀོན་མཆོག་གསུམ་ལ། བསམ་པ་སོ་སོའི་ཡོན་ཏན་ཐོས་པ་
ན། རབ་ཏུ་དང་བའི་དད་པ་ཤུགས་དྲག་པོ་སྐྱེད་སྤྲོ་བ་དང་ལྡན་པ་བྱས། ལུས་ཀྱི་ཀུན་སྤྱོད་རྐང་པ་གཉིས་ཀྱི་པུས་མོའི་ལྷ་ང་ས་ལ་བཙུགས་ནས་སམ། ཙོག་པུར་འདུག་ཀྱང་རུང། བླ་གོས་ཕྲག་པ་གཅིག་ཏུ་གཟར། ལག་
པ་གཉིས་ཐལ་མོ་སྦྱར་བའི་སྤྱོད་ལམ་བྱས་ནས་སྐྱབས་སུ་འགྲོ་བ་ཡིན་པའི་ཕྱིར། གནས་སྐབས་གང་གི་ཚེ། ལན་དུ་སྐྱབས་སུ་འགྲོ་བ་ཡང་ཡོད་དེ། སྨོན་པ་སེམས་བསྐྱེད་ཀྱི་ཆོ་ག་བྱེད་པའི་དང་པོར་སྐྱབས་འགྲོའི་
དངོས་གཞིའི་ཆོ་ག་ལན་གསུམ་མམ་བརྗོད་པ་གསུམ་དུ་བྱ་སྟེ། གསུམ་པའི་ཚེ་སྐྱབས་འགྲོའི་སྡོམ་པ་ཐོབ་པ་ཡིན་པའི་ཕྱིར། ཤ་ར་བའི་ཞལ་ནས། ཉན་ཐོས་ལ་སྐྱབས་སུ་མི་འགྲོ་བ་དེ། བྱིན་རླབས་ཆུང་བ་མ་
ཡིན་གྱིས། ལམ་མི་མཐུན་པ་གྲོགས་པོར་འཐུར་མི་བཏུབ་པ་དང་འདྲ་བ་ཡིན་གསུང། དེ་ཡང་མདོ་སྡེ་རྒྱན་ལས། འཚེ་བ་དག་ནི་ཐམས་ཅད་དང། །ངན་སོང་དང་ནི་ཐབས་མིན་དང། །འཇིག་ཚོགས་ཐེག་པ་དམན་དག་ལས། །

[020B] །ཞེས་ཚེ་འདིའི་འཚེ་བ་དང། ཕྱི་མའི་ངན་སོང་དང། ཐབས་མིན་པ་ལམ་ལོག་པར་ཞུགས་པ་ལས་སྐྱོབ་པའི་ཕྱིར། སྐྱབས་སུ་འགྲོ་བ་སྐྱེས་བུ་ཆུང་ངུའི་སྐྱབས་འགྲོ་དང། འཇིག་ཚོགས་ཟག་
བཅས་ཀྱི་ཕུང་པོའང་བྱེད་ཀྱི་རང་བཞིན་ཅན་གྱི་འཁོར་བའི་སྡུག་བསྔལ་ལས་རང་ཉིད་ཐར་པའི་ཕྱིར་དུ་སྐྱབས་སུ་འགྲོ་བ་སྐྱེས་བུ་འབྲིང་གི་སྐྱབས་འགྲོ་དང། ཐེག་དམན་ལ་འཇིགས་ནས་སེམས་ཅན་ཐམས་ཅད་འཁོར་བའི་
འཇིགས་པ་ལས་སྐྱོབ་པའི་ཕྱིར་དུ་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་བ་ཐེག་ཆེན་གྱི་སྐྱབས་འགྲོར་གསུངས་སོ། །འོ་ན་སྐྱབས་འགྲོ་ཁྱད་པར་ཅན་དང། སྨོན་པ་ལ་ཁྱད་པར་ཡོད་དམ་མེད་ཅེ་ན་
སྐྱབས་འགྲོ་ཁྱད་པར་ཅན་ནི་སེམས་ཅན་སྡུག་བསྔལ་ལས་སྐྱོབ་པའི་ཆེད་དུ་སངས་རྒྱས་ཐོབ་འདོད་པས། སྨོན་པ་དང་ངོ་བོ་ལ་ཁྱད་པར་མེད། ཆོ་ག་མི་འདྲ་བ་ཡིན་ཞེས་ཀ་མ་པ་བཞེད། པུ་ཏོ་བ་ནི་དེ་གཉིས་ཀྱི་ཁྱད་པར་
སྨོན་པ་ནི་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་ཅིང། སངས་རྒྱས་ཐོབ་ནས་སེམས་ཅན་སྒྲོལ་བ་ཚོང་དཔོན་རང་སྟོབས་ཀྱིས་སྐྱེལ་མ་བྱེད་པ་དང་འདྲ། སྐྱབས་འགྲོ་ཁྱད་པར་ཅན་ནི། སེམས་ཅན་སྡུག་བསྔལ་
ལས་སྒྲོལ་བར་འདོད་པས་དེའི་ནུས་པ་མངའ་བ་དཀོན་མཆོག་གསུམ་ལ་ཞུས་ནས་ཚོང་དཔོན་ལས་དྲག་པོ་གཞན་ལ་བརྟེན་ནས་སྐྱེལ་མ་བྱེད་པ་ལྟ་བུ་ཡིན་གསུང། འདི་ལའང་མདོ་སྡེ་རྒྱན་ལས། འདི་ནི་དེ་དངོས་

[021A]༄༅། །འདོད་པས་ཁས་ལེན་དེ་ཡང་སྙིང་བརྩེ་ལས་རིག་བྱ། ཞེས་སངས་རྒྱས་འདོད་པས་སྐྱབས་སུ་ཁས་ལེན་པའང་གསུངས་པས། མང་དུ་གཟིགས་པའི་མཁས་པ་རྣམས་ཀྱིས་དཔྱད་པར་མཛོད་
ཅིག་འདིར་སྐྱབས་སུ་འགྲོ་བའི་རྒྱུ་དང། ཡུལ་དང། ངོ་བོ་དང། བསླབ་བྱ་དང། ཕན་ཡོན་རྣམས་ནི་ལམ་གྱི་རིམ་པ་དག་ལས་ཤེས་པར་བྱའོ།    ༈    །གསུམ་
པ་སེམས་གསུམ་ལ་བློ་སྦྱང་བ་ནི། སེམས་བསྐྱེད་པའི་དངོས་གཞི་ཆོ་གའི་སྔོན་དུའང་བློ་སྦྱང་དགོས་པ་བསྟན་པའི་ཕྱིར། དེ་ནས་སེམས་ཅན་ཐམས་ཅད་ལ། །བྱམས་པའི་སེམས་ནི་སྔོན་འགྲོ་བས། །ངན་སོང་
གསུམ་དང་སྐྱེ་སོགས་དང། །འཆི་འཕོ་སོགས་ཀྱིས་སྡུག་བསྔལ་བའི། །འགྲོ་བ་མ་ལུས་ལ་བལྟས་ཏེ། །སྡུག་བསྔལ་གྱིས་ནི་སྡུག་བསྔལ་བ། །སྡུག་བསྔལ་སྡུག་བསྔལ་རྒྱུ་མཚན་ལས། །འགྲོ་བ་ཐར་པར་འདོད་པ་ཡིས། །
ཞེས་པ་དང་པོ་གཉིས་ཀྱིས་བྱམས་པ། དེ་ནས་གསུམ་གྱིས་སྙིང་རྗེའི་དམིགས་པ། དེ་ནས་གསུམ་གྱིས་སྙིང་རྗེའི་རྣམ་པ་བསྟན་ཅིང། བྱང་ཆུབ་ཀྱི་སེམས་སྦྱོང་ཚུལ་ཡང་དོན་གྱིས་བསྟན་ཏོ། །ཤེས་བྱ་ཆོས་ཅན། ཚོགས་
གསོག་སྔོན་དུ་སོང་བའི་སྐྱབས་འགྲོ་ཁྱད་པར་ཅན་གྱི་ཆོ་ག་བྱས་ཟིན་པ་དེ་ནས་དེ་ནས་ཅི་ཞིག་བྱ་བ་ཡང་ཡོད་དེ། མ་གྱུར་སེམས་ཅན་ཐམས་ཅད་ལ་དམིགས་པའི་བྱམས་པའི་སེམས་ནི་སྔོན་དུ་འགྲོ་བས་ཏེ་སྔོན་དུ་བཏང་

[021B] ཤ་ར་པའི་གསུང་བགྲོས་ལས། བྱིས་པའི་སེམས་ནི་དམིགས་པ་སེམས་ཅན་ཐམས་ཅད་ལ་དམིགས་ནས། རྒྱུ་མཚན་དྲིན་དྲན་པའི་སྒོ་ནས་རྣམ་པ་སྙིང་དུ་སྡུག་ཅིང་གཅེས་པའི་བློ་
ཐུན་མོང་མིན་པ་ཅིག་བསྒོམ་པའོ། །ཞེས་པ་ལྟར་ན་ཡིད་འོང་གི་བྱམས་པར་སྣང་བས་རྒྱུ་འབྲས་བདུན་གྱི་ནང་ཚན་གྱིས་སྙིང་རྗེའི་རྒྱུར་ངེས་པར་སྔོན་དུ་འགྲོ་དགོས་པ་ཉིད་དོ། །བདེ་བ་དང་འཕྲད་འདོད་ཀྱི་བྱམས་པ་ཆེན་པོ་སྙིང་རྗེའི་རྒྱུར་
ངེས་པར་སྔོན་དུ་འགྲོ་མི་དགོས་ཀྱང། གཞུང་འདིས་བསྟན་པར་བྱེད་དགོས་ཤིང། འདིར་ངེས་པར་བསྒོམ་ཡང་དགོས་སོ། །གླང་རི་ཐང་པས། སྤྱན་སྔ་ལ་ཁོ་བོ་མི་ཚེ་ཧྲིལ་གྱིས་བྱམས་པ་ཁོ་ན་བསྒོམ་པར་ཞུ་བྱས་པས། སྤྱན་སྔ་
དབུ་ཞ་ཕུད་ནས། ཇོ་བོ་ཆ་བྱད་བཟང་གསུང་དབུ་དུང་དུང་མཛད་ཟེར། སྤྱན་སྔས་སྨྱུག་རུམ་པ་ལ། ནན་ལྟར་ན་ཕ་རོལ་པོ་འཇོམས་པ་ལ་བྱམས་པ་ཙམ་པ་མེད། དེ་བས་ན་བྱམས་པ་བྱ་བ་འདི་མིང་ཐོས་པ་ཙམ་གྱིས་སྙིང་སངས་སངས་
འདུག་གསུང། ཡང་གླང་ཐང་པའི་ཞལ་ནས། འགྲོ་བ་རིགས་དྲུག་གར་སྐྱེ་ཆ་མེད། གར་སྐྱེས་ཀྱང་སེམས་ཅན་ལ་ཕན་འདོགས་པ་འདི་མི་བརྗེད་དམ་གསུང་སྟེ། དེ་འདྲ་ཞིག་དགོས་པ་ལགས། དེ་ལྟར་སེམས་ཅན་ཐམས་ཅད་ལ་
མར་ཤེས་དྲིན་དྲན་དྲིན་གཟོའི་སྒོ་ནས་སྙིང་དུ་སྡུག་ཅིང་གཅེས་པའི་བློ་དུང་དུང་བ་བྱུང་ན། སྙིང་རྗེ་བསྒོམ་སྟེ། དམིགས་པ་ངན་སོང་གསུམ་ན་སྡུག་བསྔལ་དྲག་ཅིང་རྒྱུན་རིང་བ་ཅི་ཡོད་པ་དང། མིའི་སྐྱེ་བ་དང་སོགས་ཁོངས་ནས་རྒ་ནད་འཆི་

[022A]༄༅། །བ་ཕྲད་བྲལ་མ་རྙེད་པ་དང། མདོར་ན་ཉེར་ལེན་གྱི་ཕུང་པོ་སྡུག་བསྔལ་བར་གྱུར་པ་དང། འདོད་ལྷའི་འཆི་འཕོ་བ་དང། འོག་ཏུ་ལྟུང་བའི་སྡུག་བསྔལ་དང། སོགས་ཁོངས་ནས་ཁམས་གོང་མའི་སྡུག་
བསྔལ་ཏེ་ཏིང་ངེ་འཛིན་གྱིས་མྱོས་ནས་ཆོས་ཀྱི་བློ་མེད་ཅིང་གནས་པ་ལ་རང་དབང་མ་ཐོབ་པའི་སྡུག་བསྔལ་ཏེ། མདོར་ན་སྡུག་བསྔལ་གསུམ་གྱིས་ཅི་རིགས་པར་སྡུག་བསྔལ་བའི་འགྲོ་བ་མ་ལུས་པ་ལ་ཐུགས་
རྗེའི་སྤྱན་གྱིས་བལྟས་ཏེ་ངན་སོང་གསུམ་གྱི་སྡུག་བསྔལ་གྱིས་ནི་སྡུག་བསྔལ་བ་དང། འདོད་ལྷ་དང་མིའི་འགྱུར་བའི་སྡུག་བསྔལ་དང། ཁམས་གོང་མའི་འདུ་བྱེད་ཀྱི་སྡུག་བསྔལ་དང། རྒྱུ་མཚན་ཀུན་འབྱུང་ལས་དང་
ཉོན་མོངས་པ་སྟེ། རོམ་པོའི་གསུང་བགྲོས་ལས། སྡུག་བསྔལ་བསྐྱེད་པའི་རྩ་བའི་རྒྱུ་ལས་ཡིན་ལ། ཚན་དེའི་རྐྱེན་ཉོན་མོངས་པའི་གསུང་པ་ལྟར་འགྲོ་བ་མཐའ་དག་ལ་དམིགས་ནས་སྡུག་བསྔལ་དང་ཀུན་འབྱུང་མ་
ལུས་པ་ལས་ཐར་པར་འདོད་པའི་སྙིང་རྗེ་དང། དེས་དྲངས་པའི་བྱང་ཆུབ་ཐོབ་འདོད་ཀྱི་བློ་ཡང་སྦྱང་བར་བྱ་དགོས་པའི་ཕྱིར་ཏེ། མདོ་ལས། བྱང་ཆུབ་སེམས་དཔས་ཆོས་མང་པོ་ལ་བསླབ་པར་མི་བྱའི། ཆོས་གཅིག་ལ་བསླབ་
པར་བྱ་སྟེ། གང་ཞེ་ན་སྙིང་རྗེ་ཆེན་པོའོ། །ཞེས་དང། ཡང་གང་ལ་མགོ་མཆིས་པ་དེ་ལ་འཚོ་བ་མཆིས་སོ། །གང་ལ་སྙིང་རྗེ་ཆེན་པོ་མཆིས་པ་དེ་ལ་རྫོགས་པའི་སངས་རྒྱས་མཆིས་སོ། །ཞེས་གསུངས་ཤིང། ཐེག་པ་ཆེན་པོའི་

[022B]གཉིས་པ་དངོས་གཞི་ནི། ལྡོག་པ་མེད་པར་དམ་བཅའ་བའི། །བྱང་ཆུབ་
སེམས་ནི་བསྐྱེད་པར་བྱ། ཞེས་པ་སྟེ། བྱམས་པ་དང་སྙིང་རྗེའི་དམིགས་རྣམ་ལེགས་པར་སྦྱངས་ནས་བླ་ན་མེད་པའི་བྱང་ཆུབ་ཀྱི་སེམས་རིན་པོ་ཆེ་ནི་བསྐྱེད་པར་བྱའོ། །ཚུལ་ཇི་ལྟར་ན། ལྡོག་པ་མེད་པར་དམ་འཆའ་བའི་སྒོ་
ནས་སོ། །སྤྱིར་སྨོན་སེམས་སྐྱེ་བ་ཆོ་ག་ལ་མི་ལྟོས་ཀྱང། སེམས་རིན་པོ་ཆེ་འདི་ལས་དུས་ནམ་ཡང་མི་ལྡོག་ཅིང། བྱང་ཆུབ་མ་ཐོབ་བར་དུ་སྐད་ཅིག་ཀྱང་མི་བཏང་བའི་སེམས་ཀྱིས་སྨོན་སེམས་ཆོ་གས་བླངས་ནས། འོག་ནས་
འབྱུང་བའི་བསླབ་བྱ་ལྔ་པོ་ལ་ངེས་པར་སློབ་དགོས་ལ། སེམས་ཅན་གྱི་དོན་དུ་བྱང་ཆུབ་ཐོབ་འདོད་ཀྱི་བློ་ཙམ་ཆོ་གའི་སྒོ་ནས་བསྐྱེད་ན་ནི། བསླབ་བྱ་ལྔ་ལ་མ་བསླབས་ཀྱང་ཉེས་པར་མི་འགྱུར་ཞེས་རྗེ་ཐམས་ཅད་མཁྱེན་པས་
ལམ་རིམ་དུ་གསུངས་སོ། །འོན་ཀྱང་གཞུང་དོན་གཙོ་བོ་ནི་སྔ་མ་ལྟར་ཡིན་ཏེ། འོག་དེ་མ་ཐག་བསླབ་བྱ་ལ་སློབ་པར་བསྟན་པའི་ཕྱིར་རོ། །སྨོན་སེམས་ཆོ་གས་ལེན་ཚུལ་དངོས་ནི། ལམ་རིམ་རྒྱས་པ་དང། སྣར་ཐང་པའི་
ལམ་མཆོག་རྩ་འགྲེལ་ན་ཕྱག་ལེན་ཞིབ་བཤད་དང་བཅས་པར་ཡོད་པས་ཤེས་པར་བྱ་ཞིང། འདིར་གཞུང་འཆད་པའི་ས་ཁོང་མི་ལུས་པའི་ཕྱིར་དཀྱུས་ཙམ་བྲིའོ། །དེ་ཡང་ཐོག་མར་དཀོན་མཆོག་དང་བླ་མ་

[023A]༄༅། །ལ་ཅི་འབྱོར་བའི་མཆོད་པ་དང་ཡོན་ཕུལ། ཡན་ལག་བདུན་པ་རྒྱས་པར་བྱས་ཏེ་ཚོགས་བསགས་ནས་གསོལ་བ་བཏབ་པ་ནི་ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་རྣམས་དང། བྱང་ཆུབ་སེམས་དཔའ་ས་ཆེན་པོ་ལ་བཞུགས་པ་རྣམས་ཀྱིས། དང་པོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ། བདག་མིང་
འདི་ཞེས་བགྱི་པའང་སློབ་དཔོན་གྱིས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་གསོལ། ཞེས་ལན་གསུམ་གྱིས་གསོལ་བ་གདབ་བོ། །དེ་ནས་སྐྱབས་འགྲོ་ཁྱད་པར་ཅན་བྱ་སྟེ། སློབ་
དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་བཅོམ་ལྡན་འདས་རྣམས་ལ་སྐྱབས་
སུ་མཆིའོ། །དགོངས་གསོལ་སོགས་སྔར་ལྟར་ལ། ཆོས་རྣམས་ཀྱི་མཆོག་ཞི་བ་འདོད་ཆགས་དང་བྲལ་བའི་ཆོས་རྣམས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་འཕགས་པ་བྱང་ཆུབ་སེམས་དཔའ་
ཕྱིར་མི་ལྡོག་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་ལན་གསུམ་བརྗོད་དོ། །སློབ་དཔོན་གྱིས་སྐྱབས་འགྲོའི་བསླབ་བྱ་བཤད། སླར་ཡང་བཟང་སྤྱོད་དམ། སྤྱོད་འཇུག་ནས་འབྱུང་བའི་མཆོད་པ་

[023B] བླ་མ་ལ་སྟོན་པའི་འདུ་ཤེས་དང། སེམས་ཅན་ཐམས་ཅད་ལ་བྱམས་སྙིང་རྗེའི་འདུ་ཤེས། རང་ལ་རྨི་ལམ་དང། སྒྱུ་མ་ལྟ་བུའི་འདུ་ཤེས་ཉེ་བར་བཞུག་ནས་བྱང་ཆུབ་ཀྱི་སེམས་
གཟུང་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་སྐྱེ་བ་འདི་དང་
སྐྱེ་བ་གཞན་དང་གཞན་དག་ཏུ་སྦྱིན་པའི་རང་བཞིན་དང། ཚུལ་ཁྲིམས་ཀྱི་རང་བཞིན་དང། བསྒོམས་པའི་རང་བཞིན་གྱི་དགེ་བའི་རྩ་བ་བདག་གིས་བགྱིས་པ་དང། བགྱིད་དུ་སྩལ་བ་དང། བགྱིད་པ་ལ་རྗེས་སུ་ཡི་རང་བའི་དགེ་
བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས། བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། །སེམས་ཅན་མ་བསྒྲལ་བ་རྣམས་བསྒྲལ་བར་བགྱིའོ། །མ་གྲོལ་བ་རྣམས་དགྲོལ་བར་བགྱིའོ། །དབུགས་མ་ཕྱིན་པ་རྣམས་དབུགས་དབྱུང་བར་བགྱིའོ། །ཡོངས་སུ་མྱ་

[024A]༄༅། །ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བགྱིའོ། །ཞེས་ལན་གསུམ་བརྗོད་དོ། སློབ་དཔོན་མ་རྙེད་ན། རྟེན་གྱི་དྲུང་དུ་ཕྱག་མཆོད་ཕུལ་ཏེ། སློབ་དཔོན་ཞེས་པའི་ཚིག་བཞག་
ཆོ་ག་གཞན་རྣམས་སྔར་བཞིན་བྱ་བའང་ཆོ་ག་ལས་བཤད་དོ། །མ་བསྒྲལ་བ་བསྒྲལ་བ་སོགས་ཀྱི་དམ་བཅའ་བཞི་པོའི་དོན་ལ་དགེ་བཤེས་ཆེན་པོ་ཤ་ར་བའི་གསུང་ལས། ཉན་ཐོས་ཀྱི་དབང་དུ་བྱས་ཏེ་འབྲས་
བུ་བཞི་དང་སྦྱར་ན། རྒྱུན་ཞུགས་ཐོབ་ན། འཇིག་རྟེན་ཐམས་ཅད་ལས་བརྒལ་བ་དང། ཕྱིར་འོང་ཐོབ་ན་འདོད་ཉོན་ཕལ་ཆེར་ལས་གྲོལ་བ་དང། ཕྱིར་མི་འོང་ཐོབ་ན། འདོད་ཉོན་ཐམས་ཅད་སྤངས་པས་དབུགས་ཕྱིན་
པ་དང། དགྲ་བཅོམ་ཐོབ་ན་མྱ་ངན་ཁམས་གསུམ་པའི་ཉོན་མོངས་ཐམས་ཅད་ལས་འདས་པའོ། །ཐེག་ཆེན་གྱི་དབང་དུ་བྱས་ན། ས་དང་པོ་ཐོབ་པ་ན་འཇིག་རྟེན་ལས་བརྒལ། བདུན་པ་ཐོབ་པ་ན། མཚན་མའི་འཆིང་
བ་ལས་གྲོལ། དག་པ་ས་གསུམ་ཐོབ་པ་ན་མཚན་མ་མེད་ཅིང་ལྷུན་གྱིས་གྲུབ་པའི་དབུགས་ཕྱིན། སངས་རྒྱས་པ་ན་མྱ་ངན་གྱི་གནས་སུ་གྱུར་པའི་སྤང་བྱ་ཐམས་ཅད་ལས་འདས་པའོ་གསུང། མཆིམས་ཐམས་
ཅད་མཁྱེན་པ་ནི། བདེན་བཞི་དང་སྦྱོར་བ་མཛད་དེ། སྡུག་བསྔལ་གྱི་ཆུ་བོ་ལས་མ་བརྒལ་བ་བསྒྲོལ་བ་དང། ཀུན་འབྱུང་གི་འཆིང་བ་ལས་མ་གྲོལ་བ་དགྲོལ་བ་དང། བདག་ལྷས་དབུགས་མ་ཕྱུང་བ་ལམ་གྱི་བདེན་

[024B] རྣམ་རྟོག་གི་མྱ་ངན་ལས་མ་འདས་པ་འགོག་པའི་བདེན་པས་མྱ་ངན་ལས་འདའ་བར་མཛད་ཅེས་གསུངས་ཏེ་ལེགས་པར་བཤད་པའོ།    ༈    །གསུམ་པ་མཇུག་བསླབ་བྱ་དང་བཅས་པ་ལ་
ལྔ་ལས། དང་པོ་ཕན་ཡོན་དྲན་པ་ལ་བསླབ་པ་ནི། དེ་ལྟར་སྨོན་པའི་སེམས་དག་ནི། །བསྐྱེད་པའི་ཡོན་ཏན་གང་ཡིན་པ། །དེ་ནི་སྡོང་པོ་བཀོད་པ་ཡི། །མདོ་ལས་བྱམས་པས་རབ་ཏུ་བཤད། ཅེས་གསུངས་པས། དོན་ནི་
རབ་ཏུ་བཤད་དོ། །གང་ན། སྔར་བཤད་པ་དེ་ལྟར་བྱང་ཆུབ་སྨོན་པའི་སེམས་དག་ནི། ཆོ་གས་བསྐྱེད་པའི་ཡོན་ཏན་ནམ། ཕན་ཡོན་གང་ཡིན་པ་དེ་ནིའོ། །གང་ལས་ན། དེ་ཡི་ཕན་ཡོན་དཔག་ཏུ་མེད་པ་དག་བྱམས་མགོན་
བློ་དང་ལྡན་པས་ནོར་བཟངས་བཤད། ཅེས་གསུངས་པ་ལྟར། འཕགས་པ་སྡོང་པོ་བཀོད་པའི་མདོ་ལས། རྗེ་བཙུན་བྱམས་པས་བཤད་དེ། དེ་ལས་རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱིས་ས་བོན་
ལྟ་བུའོ། །འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པའི་ཞིང་ལྟ་བུའོ། །ཞེས་སོགས་དཔེ་གཉིས་བརྒྱ་ལྷག་ཙམ་གྱི་སྒོ་ནས་གསུངས་ལ། བསླབ་བཏུས་སུ་དཔེ་བཅུ་དྲུག་དྲངས་སོ། །ཤ་ར་བའི་ཞལ་
ནས། ཕན་ཡོན་དེ་དག་ཀྱང་བསྡུ་ན་བཞིར་འདུས་ཏེ། ས་བོན་ལྟ་བུ་དང། ཞིང་ལྟ་བུས་རང་དོན་དང། གཞན་དོན་གྱི་ཡོན་ཏན་དང། བྱང་ཆུབ་ཀྱི་སེམས་ནི། མདུད་ཐུང་ལྟ་བུའོ་ཞེས་པས་མི་མཐུན་ཕྱོགས་འཇོམས་པ་དང། རིན་

[025A]༄༅། །པོ་ཆེ་ཐམས་ཅད་སྡུག་པའི་ནོར་བུ་ལྟ་བུའོ། །ཞེས་པས་འདོད་དོན་གྲུབ་པའི་ཡོན་ཏན་བསྟན་གསུང། མདོར་ན་འབྲས་བུ་སངས་རྒྱས་ཀྱི་ཡོན་ཏན་ཚད་མེད་ཅིང་བསམ་གྱིས་མི་ཁྱབ་པ་ཐམས་ཅད་ཀྱང་
འདིའི་ཡོན་ཏན་ཏེ། འདི་གཙོ་བོའི་རྒྱུར་གྱུར་པའི་ཕྱིར། ཞེས་གྲོ་ལུང་པ་ཆེན་པོ་གསུང་ངོ།    ༈    །གཉིས་པ་བྱང་ཆུབ་ཀྱི་སེམས་སྦྱོང་བ་ལ་སློབ་པ་ནི། དེ་ཡིས་མདོ་ཀློག་པའམ་བླ་མ་ལས་མཉན་ཏེ། །རྫོགས་པའི་བྱང་ཆུབ་
སེམས་ཀྱི་ཡོན་ཏན་མཐའ་མེད་པ། །རྣམ་པར་ཤེས་པར་བྱས་ལ་དེ་གནས་རྒྱུ་མཚན་དུ། །དེ་ལྟར་ཡང་དང་ཡང་དུ་སེམས་ནི་བསྐྱེད་པར་བྱ། ཞེས་སོ། །དེ་ལྟར་བྱང་ཆུབ་ཀྱི་སེམས་ནི་བསྐྱེད་པར་བྱ་བ་ཡིན་ཏེ། གང་གིས་
ན། སྨོན་སེམས་ཆོ་གས་བླངས་པའི་བྱང་སེམས་དེ་ཡིས། རྫོགས་པའི་བྱང་ཆུབ་ལ་དམིགས་པའི་སྨོན་སེམས་ཀྱི་ཡོན་ཏན་མཐའ་མེད་ཅིང་བསམ་གྱིས་མི་ཁྱབ་པ། སྡོང་པོ་བཀོད་པ་ལ་སོགས་པའི་མདོ་རྣམས་
དང། བྱང་ས་སོགས་བསྟན་བཅོས་རང་ཉིད་ཀྱིས་ཀློག་པའམ། ཡང་ན་བླ་མ་ལས་ལེགས་པར་མཉན་ཏེ། རྣམ་པར་ཏེ་མཐའ་ཆོད་པར་ཤེས་པར་བྱས་ནས། དགོས་པ་སེམས་རེ་རང་རྒྱུད་ལ་གནས་ཤིང་མི་ཉམས་པར་
འཕེལ་བའི་རྒྱུ་མཚན་ཏེ་རྒྱུ་རྐྱེན་དུ་ཡང་དང་ཡང་དུ་སྟེ་ཐ་ནའང་ཉིན་ལན་གསུམ་མཚན་ལན་གསུམ་དུ་བསྐྱེད་པར་བྱ་བ་ཡིན་པའི་ཕྱིར། ཁ་གཅིག་དེ་ནས་ཞེས་འདོན་པ་ནི་དཔེ་མ་དག་པའོ། །རང་འགྲེལ་གྱི་རྩ་བའི་

[025B] ད་གནས་ཉིན་མཚན་དུ། དེ་ལྟར་ཡང་དང་ཡང་དུ། ཞེས་འབྱུང་ངོ། །སྔར་བཤད་པའི་ཆོ་ག་མ་གྲུབ་ན། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་
སྦྱིན་སོགས་བགྱིས་པ་འདི་དག་གིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་ཇོ་བོ་ཉིད་ཀྱི་གཞུང་ལས་འབྱུང་བ་དེ་ལྟར་བྱའོ། །འོ་ན། བྱང་ཆུབ་སེམས་ཀྱི་ཡོན་ཏན་མཐའ་མེད་པ། ཞེས་གསུངས་ན། དེ་གང་ལས་
བཤད་ཅེ་ན། དེའི་ལན་བསྟན་པའི་ཕྱིར། དཔའ་སྦྱིན་གྱིས་ཞུས་མདོ་དག་ལས། །འདི་ཡི་བསོད་ནམས་རབ་བསྟན་པ། །གང་ཚེ་ཚིགས་བཅད་གསུམ་ཙམ་དུ། །མདོར་བསྡུས་པས་ནི་འདིར་བྲི་བྱ། །བྱང་ཆུབ་སེམས་ཀྱི་བསོད་ནམས་
གང། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་ལྷག་པར་འགྱུར། །གངྒཱའི་བྱེ་མའི་གྲངས་སྙེད་ཀྱི། །སངས་རྒྱས་ཞིང་རྣམས་མི་གང་གིས། །རིན་ཆེན་དག་གིས་ཀུན་བཀང་སྟེ། འཇིག་རྟེན་
མགོན་ལ་ཕུལ་བ་བས། །གང་གིས་ཐལ་མོ་སྦྱར་བགྱིས་ཏེ། །བྱང་ཆུབ་ཏུ་ནི་སེམས་བཏུད་ན། །མཆོད་པ་འདི་ནི་ཁྱད་པར་འཕགས། །དེ་ལ་མཐའ་ནི་མ་མཆིས་སོ། ཞེས་སོ། །བྱང་ཆུབ་ཀྱི་སེམས་འདིའི་བསོད་ནམས་སམ་ཕན་
ཡོན་རྒྱ་ཆེར་རབ་ཏུ་བསྟན་པར་བྱ་བ་གང་ཡིན་པ་དེ་ཁྱིམ་བདག་དཔའ་སྦྱིན་གྱིས་ཞུས་པའི་མདོ་སྡེ་དག་ལས། ཚིགས་བཅད་གསུམ་ཙམ་མདོར་བསྡུས་ནས་གསུངས་པ་དེ་ནི་གཞུང་འདིར་ཡང་བྲི་བར་བྱའོ། །ཞེས་འཚམས་སྦྱར་

[026A]༄༅། །རོ། །འོ་ན་མདོ་ལས་འབྱུང་བའི་ཕན་ཡོན་ཇི་ལྟ་བུ་ཞེ་ན། འདིར་བསྟན་བྱང་ཆུབ་ཀྱི་སེམས་ཀྱི་ཕན་ཡོན་རྒྱ་ཤིན་ཏུ་ཆེན་པོ་དང་ལྡན་པ་ཡིན་ཏེ། བྱང་ཆུབ་ཀྱི་སེམས་ཀྱི་བསོད་ནམས་གང་ཡིན་པ་དེ་
གཟུགས་སུ་མ་གྲུབ་མོད། གལ་ཏེ་དེ་ལ་གཟུགས་ཤིག་མཆིས་ན། ཕྱོགས་བཅུའི་ནམ་མཁའི་ཁམས་ནི་ཀུན་ཏུ་བཀང་སྟེ་བྱུར་བུར་གཏམས་ན། ཕན་ཡོན་དེ་ནི་ནམ་མཁའི་ཁམས་དེ་བས་ཀྱང་ལྷག་པ་ཏེ། ནམ་
མཁར་མི་ཤོང་བ་ཡིན་པའི་ཕྱིར། འདིས་རྒྱ་ཆེ་བ་དང། ཕྱི་མ་གཉིས་ཀྱིས་ཚད་བཟུང་དུ་མེད་པས་མཐའ་མ་མཆིས་པ་བསྟན་ཏོ། །གཞན་ཡང། བྱང་ཆུབ་ཀྱི་སེམས་ལ་བསོད་ནམས་ཀྱི་མཐའ་ནི་མ་མཆིས་སོ་སྟེ་
ཚད་བཟུང་དུ་མེད་པའི་བསོད་ནམས་ཡོད་དེ། སྣོད་ཀྱི་ཁྱད་པར་ཆུ་བོ་གངྒཱའི་འགྲམ་གྱི་བྱེ་མའི་གྲངས་སམ། གངྒཱའི་ཆུ་རྡུལ་དུ་ཕྱེ་བའི་བྱེ་མ་ཇི་སྙེད་པ་དེ་སྙེད་ཀྱི་སངས་རྒྱས་ཀྱི་ཞིང་རྣམས་རྟེན་དད་པ་དང་ལྡན་པའི་མི་
གང་གིས་མཆོད་རྫས་ཀྱི་ཁྱད་པར་ལྷའི་རིན་པོ་ཆེ་དབང་གི་རྒྱལ་པོ་དག་གིས་ཀུན་ཏུ་བྱུར་བུར་བཀང་སྟེ། ཡུལ་ཁྱད་པར་ཅན་འཇིག་རྟེན་གྱི་མགོན་པོ་སངས་རྒྱས་བཅོམ་ལྡན་འདས་ལ་འབུལ་བ་ཕུལ་བ་བས། ཐེག་ཆེན་
གྱི་རྟེན་གྱི་གང་ཟག་གང་གིས། དཀོན་མཆོག་གམ་བླ་མའི་དྲུང་དུ་དད་པས་ཐལ་མོ་སྦྱར་བ་བགྱིས་ཏེ། བླ་ན་མེད་པའི་བྱང་ཆུབ་ཏུ་སེམས་བཏུད་པ་བསྐྱེད་ན། བྱང་ཆུབ་ཀྱི་སེམས་བསྐྱེད་པའི་མཆོད་པ་འདི་ནི་ཁྱད་པར་

[026B]    ༈    །གསུམ་པ་ཚོགས་གཉིས་བསག་པ་ལ་བསླབ་པ་ནི། བྱང་ཆུབ་སྨོན་པའི་སེམས་དག་བསྐྱེད་ནས་ནི། །འབད་པ་མང་པོས་ཀུན་ཏུ་སྤེལ་བྱ་ཞིང། ཞེས་གསུངས། པུ་ཏོ་བའི་ཞལ་
ནས། ཚོགས་གཉིས་ལ་འབད་པ་འདིས་ཟིན་དུ་རུང་གསུངས། ཕན་ཡོན་དྲན་པ་དང་དུས་དྲུག་ཏུ་སྦྱང་བ་གཉིས་ཀྱི་སྒོ་ནས། བྱང་ཆུབ་སྨོན་པའི་སེམས་དག་བསྐྱེད་པར་བྱས་ནས་ནི། དཀོན་མཆོག་ལ་མཆོད་པ། དགེ་འདུན་
གྱི་བསྙེན་བཀུར། འབྱུང་པོའི་གཏོར་མ། འཕོངས་པ་ལ་སྦྱིན་པ་སོགས་བསོད་ནམས་དང་ཡེ་ཤེས་ཀྱི་ཚོགས་གཉིས་གསོག་པ་ལ་འབད་པ་མང་པོས། སེམས་དེ་ཀུན་ཏུ་སྤེལ་བར་བྱ་དགོས་ཏེ། ཚོགས་ཀྱི་གཏམ་ལས་
བདག་གིས་དེ་རིང་བསོད་ནམས་དང། །ཡེ་ཤེས་ཚོགས་ནི་གང་ཞིག་གིས། །གཞན་ལ་ཕན་པ་གང་བྱ་ཞེས། །བྱང་ཆུབ་སེམས་དཔས་ཡང་ཡང་བསམ། ཞེས་གསུངས་པའི་ཕྱིར། ཞིང་ཞེས་པ་འོག་མ་སྡུད་པའི་ཚིག་གོ་
   ༈    །བཞི་པ་སེམས་ཅན་བློས་མི་སྤང་པ་ལ་བསླབ་པ་ནི། འདི་ནི་སྐྱེ་བ་གཞན་དུའང་དྲན་དོན་དུ་ཞེས་པའི་འང་གི་སྒྲས་བསྟན་པར་ཞང་རོམ་བཞེད་དོ། །འང་གི་སྒྲས་ཚེ་འདིར་སེམས་བསྐྱེད་མི་ཉམས་པའི་རྒྱུ་ལ་བསླབ་པར་
བསྟན་ཅིང། སེམས་ཅན་བློས་སྤོང་གིས་སེམས་བསྐྱེད་གཏོང་བས་སོ་སྙམ་དུ་དགོངས་པས་ཤིན་ཏུ་ལེགས་ཞེས་དམ་པ་ཁ་ཅིག་འཆད་དོ།    ༈    །ལྔ་པ་ནག་ཆོས་བཞི་སྤང་ཞིང། དཀར་ཆོས་བཞི་བསྟེན་པ་ལ་སློབ་

[027A]༄༅། །ཚུལ་ནི། འདི་ནི་སྐྱེ་བ་གཞན་དུའང་དྲན་དོན་དུ། །ཇི་སྐད་བཤད་པའི་བསླབ་པ་ཡོངས་སུ་བསྲུང། ཞེས་གསུངས། འདིར་བསྟན་སྨོན་སེམས་ཆོ་གས་བཟུང་བ་འདི་ལ་ནི་སྔར་བཤད་པའི་བསླབ་བྱ་
བཞིའི་སྒོ་ནས་ཚེ་འདིར་མི་ཉམས་པའི་རྒྱུ་ལ་བསླབ་པ་དེ་ཙམ་གྱིས་ཆོག་གམ་ཞེ་ན། མི་ཆོག་སྟེ། སྐྱེ་བ་ཕྱི་མ་གཞན་དུའང་སེམས་དེ་མི་བརྗེད་ཅིང་དྲན་པར་བྱ་བའི་དོན་དུ། འོད་སྲུང་ཀྱིས་ཞུས་པའི་མདོ་ལས། ཇི་སྐད་བཤད་
པའི་བསླབ་པ་བཞི་ཚན་གཉིས་པོ་ཡོངས་སུ་བསྲུང་བ་དང་བསྟེན་པར་བྱ་བ་ཡིན་པའི་ཕྱིར། དྲི་བ་གཉིས་པ་སོ་སྐྱེའི་རྟེན་ལ་བྱང་ཆུབ་ཀྱི་སེམས་གསར་དུ་སྐྱེའམ་མི་སྐྱེའི་ལན། འགྲེལ་པར་གསལ་བར་མ་བཤད་ཀྱང། ནག་
ཆོས་བཞི་དང། སེམས་ཅན་བློས་སྤོང་གིས་སྨོན་སེམས་ཉམས་པར་འགྱུར་པའི་རྟེན་ནི་སོ་སྐྱེ་ཁོ་ནར་ངེས་པས། དེའི་རྟེན་ལ་སྨོན་སེམས་སྐྱེ་བ་ཡོད་ཅེས་དོན་གྱིས་གྲུབ་བོ། །གཉིས་པ་འཇུག་པ་བསླབ་བྱ་དང་བཅས་པ་བཤད་པ་
ལ་གསུམ། མཚམས་སྦྱར་ཏེ་འཇུག་སྡོམ་བླང་བར་བསྟན་པ། འཇུག་སྡོམ་ཇི་ལྟར་བླང་བའི་ཚུལ། སྡོམ་པ་བླངས་ནས་བསླབ་བྱ་ལ་བསླབ་པར་བསྟན་པའོ། །དང་པོ་ནི། སྔར་བཤད་པ་ལྟར་བྱང་ཆུབ་ཏུ་སེམས་བསྐྱེད་
ཀྱང་རྒྱལ་སྲས་ཀྱི་སྤྱོད་པ་ལ་མ་བསླབས་ན་འཚང་རྒྱ་མི་སྲིད་ཅིང། བྱང་སྡོམ་མ་བཟུང་ན། སྦྱིན་སོགས་ལ་བསླབས་ཀྱང་རྒྱལ་སྲས་ཀྱི་སྤྱོད་པར་མི་འགྱུར་པས། སྤྱོད་པའི་རྟེན་སྡོམ་པ་གཟུང་དགོས་པར་བསྟན་པའི་

[027B] འཇུག་སེམས་བདག་ཉིད་སྡོམ་པ་མ་གཏོགས་པ། །ཡང་དག་སྨོན་པ་འཕེལ་བར་འགྱུར་མ་ཡིན། །རྫོགས་པའི་བྱང་ཆུབ་སྡོམ་པ་སྤེལ་འདོད་པས། །དེ་ཕྱིར་འབད་པས་འདི་ནི་ངེས་པར་བླང། ཞེས་གསུངས་སོ། །སྨོན་སེམས་
བརྟན་ཞིང་ཆོ་གས་གཟུང་བ་དེས། འཇུག་པའི་སྡོམ་པ་འདི་ནི་སྒྱིད་ལུག་པ་དང་ཞུམ་པ་མེད་པར་འབད་པ་དྲག་པོས་ངེས་པར་བླང་བར་བྱ་སྟེ། དགོས་པ་འབྲས་བུའི་མིང་གིས་རྒྱུ་ལ་བཏགས་པ་རྫོགས་པའི་བྱང་ཆུབ་ལ་དམིགས་
པའི་སྡོམ་པའི་མིང་ཅན་སྨོན་པའི་སེམས་དེ་སྤེལ་ཞིང་མཐར་ཕྱིན་པར་འདོད་པས་བླང་དགོས་པའི་ཕྱིར། སྨོན་སེམས་སྤེལ་བ་འཇུག་སྡོམ་ལ་རག་ལས་པ་ཡང་ཡིན་ཏེ། འཇུག་པའི་སེམས་ཀྱི་བདག་ཉིད་སྡོམ་པ་བཟུང་བ་
མ་གཏོགས་པར་སྨོན་པའི་སེམས་ཡང་དག་པ་མཆོག་ཏུ་འཕེལ་བར་འགྱུར་བ་མ་ཡིན་པ་དེའི་ཕྱིར་སྙིང་པོ་ངེས་པར་བསྡུ་བ་ལས་ཀྱང། ལྷག་པའི་བསམ་པ་དང་ལྡན་པས། །འཇུག་པའི་སེམས་ནི་བསྐྱེད་བྱས་པས། །སྔར་
གྱི་སྨོན་པའི་སེམས་དེ་ཉིད། །རྒྱ་ཆེར་རབ་ཏུ་འཕེལ་བར་འགྱུར། ཞེས་གསུངས་པའི་ཕྱིར། གཞུང་འདི་ལ་བརྟེན་ནས་སྔོན་གྱི་དགེ་བཤེས་ཡུང་བ་པ་སོགས་སྨོན་པ་སྡོམ་པར་བཞེད་ཀྱང། གཞན་ཕལ་ཆེར་སྡོམ་པའི་སྒྲས་
བཏགས་པ་ཡིན་ཏེ། ཇོ་བོ་རང་ཉིད་ཀྱིས། སེམས་བསྐྱེད་སྔོན་དུ་སོང་བ་ཡིས། །བྱང་ཆུབ་སེམས་དཔའི་སྡོམ་པ་བླང། ཞེས་སེམས་བསྐྱེད་དང་སྡོམ་པ་སོ་སོར་གསུངས་པའི་ཕྱིར་གསུང་ངོ།    ༈    །གཉིས་པ་འཇུག་སྡོམ་

[028A]༄༅། །ཇི་ལྟར་ལེན་པའི་ཚུལ་ལ་གསུམ། ལེན་པའི་རྟེན། བླང་བའི་ཡུལ། ལེན་པའི་ཆོ་གའོ། །དང་པོ་ནི། སོ་སོར་ཐར་པ་རིས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །
སྐལ་པ་ཡོད་ཀྱིས་གཞན་དུ་མིན། ཞེས་གསུངས་སོ། །འདི་ནི་སློབ་དཔོན་བྱང་ཆུབ་བཟང་པོའི་སྡོམ་པ་ཉི་ཤུ་པའི་འགྲེལ་པར། སོ་སོར་ཐར་པའི་སྡོམ་པ་ནི། བྱང་ཆུབ་སེམས་དཔའི་སྡོམ་པའི་ཡན་ལག་ཏུ་འགྱུར་པ་
ཡིན་ཏེ། ཕྱོགས་གཅིག་ཉིད་དུ་རིག་པར་བྱའོ། །དེའི་ཕྱིར་སོ་སོར་ཐར་པའི་སྡོམ་པ་གཞན་དང་ལྡན་པ་འདིས། བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་སྣོད་དུ་གྱུར་པ་ལ་བསླབ་པའི་ཚིགས་འདི་ཡང་
སྦྱིན་པར་བྱ་བའི་དོན་ཏོ། །འདི་ལ་སྲོག་གཅོད་པ་ལ་སོགས་པ་ལས་ལྡོག་པའི་ཆོ་ག་གཞན་ཉིད་ནི་མ་ཡིན་ཞིང། དེ་རྣམས་ཀྱང་ལྡོག་པ་མ་ཡིན་པ་ནི་བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་
སྣོད་དུ་གྱུར་པའང་ཡོད་པ་མ་ཡིན་ནོ། །ཞེས་གསུངས་པའི་དོན་བསྡུས་པ་རང་འགྲེལ་ལས་བཤད་དོ། །ཡོངས་རྫོགས་དགེ་བསྙེན་ཡན་ནས་དགེ་སློང་གི་སྡོམ་པའི་བར་སོ་སོར་ཐར་པ་རིས་བདུན་དངོས་སམ། དེ་
དང་ཐུན་མོང་པའི་རང་བཞིན་གྱི་ཁ་ན་མ་ཐོ་བ་སྤོང་བ་རྟག་ཏུ་སྟེ་ཇི་སྲིད་འཚོ་བའི་སྡོམ་པ་བྱང་སེམས་ཀྱི་སྡོམ་པ་ལ་ལྟོས་ཏེ། གཞན་དང་ལྡན་པ་དག་ལ་བྱང་ཆུབ་སེམས་དཔའི་སྡོམ་པ་སྐྱེ་བའི་སྐལ་བ་ཡོད་ཀྱིས་དེ་

[028B] བྱང་སྡོམ་ནི་དངོས་དང་བརྒྱུད་པས་གཞན་ལ་ཕན་འདོགས་པར་ནུས་པ་གང་ཞིག་དེ་ལ་གཞན་གནོད་གཞི་བཅས་ལས་ལྡོག་པ་ཅིག་དགོས་པའི་ཕྱིར་
ཏེ། རང་འགྲེལ་ལས། ད་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་འདོད་ནས། ཞེས་སོགས་གསུངས་པའི་ཕྱིར། འོ་ན་བསྙེན་གནས་རྟེན་དུ་མི་སྟོན་པ་ཅི་ཞེ་ན། དེའི་རྒྱུ་མཚན་ཡོད་དེ། དུས་ཐུང་བ་དང། སྡིག་པ་དང་
འདོད་པ་གཉིས་ཀ་ལས་དབེན་པ་མ་ཡིན་པས། བྱང་སྡོམ་གྱི་རྟེན་དུ་མི་རུང་བའི་ཕྱིར། གལ་ཏེ་སོ་ཐར་གྱི་སྡོམ་པ་ནི་ཚེ་འཕོས་པས་གཏོང་བས། འདིའི་རྟེན་དུ་ཇི་ལྟར་རུང་སྙམ་ན། རྣལ་འབྱོར་པ་ཆེན་པོའི་ཞལ་ནས། རྒན་
པོ་ལོང་བའི་རྟེན་དབྱུག་པས་བྱེད་ཅིང། ཕྱིས་ནས་དབྱུག་པ་མི་འགྱེལ་བ་རྒན་པོས་མགོ་ནས་བཟུང་བས་བྱེད་པ་ལྟར། དང་པོར་སྐྱེ་བའི་རྟེན་སོ་ཐར་གྱིས་བྱེད་ལ། དེ་ནས་གཞན་གནོད་གཞི་བཅས་ལས་ལོག་པ་དེ་བྱང་
ཆུབ་སྙིང་པོའི་བར་མི་འཆོར་བར་བྱང་སྡོམ་གྱིས་བྱེད་ཅེས་གསུང་ངོ། །འདི་ལ་བརྟེན་ནས་སྔོན་དུས་སུ་སྡོམ་པ་རྟེན་ཅན་པ་དང་རྟེན་མེད་པའི་ཐ་སྙད་བྱེད་པ་བྱུང་ཞིང། ནག་ཚོའི་ལུགས་ཀྱི་དྲི་བ་གསུམ་པའི་ལན་ཡང་
གཞུང་འདིས་བསྟན་པ་ཡིན་ནོ། །རྟེན་གྱི་ཁྱད་པར་སྟོན་པ་ལ། སོ་སོར་ཐར་པ་རིས་བདུན་དུ། །དེ་བཞིན་གཤེགས་པས་གསུངས་པ་ལས། །ཚངས་སྤྱོད་དཔལ་ནི་མཆོག་ཡིན་ཏེ། །དགེ་སློང་སྡོམ་པ་དག་ཏུ་བཞེད། ཅེས་

[029A]༄༅། །སོ། །སོ་ཐར་རིས་བདུན་ཅི་རིགས་ལ་གནས་པའི་རྟེན་ལ་བཟང་ངན་གྱི་ཁྱད་པར་ཡོད་དམ་མེད་ཅེ་ན། འདུལ་བའི་སྡེ་སྣོད་ལས། སོ་སོར་ཐར་པ་རིས་བདུན་དུ། །དེ་བཞིན་གཤེགས་པས་གསུངས་པ་ལ། །
ཁྱིམ་པའི་སྡོམ་པ་ལས། རབ་བྱུང་ཕྱོགས་ཀྱི་སྡོམ་པ་མཆོག་དང། ཚངས་པར་སྤྱོད་པར་རབ་བྱུང་ཕྱོགས་ཀྱི་སྡོམ་པའི་ནང་ནས་ཀྱང་དཔལ་ལམ་ཕུན་སུམ་ཚོགས་པ་ནི། བསྙན་པར་རྫོགས་པ་དགེ་སློང་གི་སྡོམ་པ་དག་ཡིན་
ཏེ། །དེ་ནི་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་ཡིན་པའི་ཕྱིར་རོ། །དེས་ན་དགེ་སློང་གི་སྡོམ་པ་ནི། བྱང་སྡོམ་གྱི་རྟེན་མཆོག་ཏུ་བཞེད་དེ། ཟླ་བ་སྒྲོན་མེ་ལས། དགེ་སློང་དངོས་པོ་མཆོག་ཏུ་བྱ་བ་ཡིས། །
བྱང་ཆུབ་དམ་པ་མཆོག་ལ་སེམས་བསྐྱེད་ཅིག་ཅེས་དང། གསུམ་ལས་དགེ་སློང་མཆོག་ཡིན་འབྲིང། ཞེས་སོགས་དང། སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ཅན། །ངུར་སྨྲིག་
འཛིན་པ་ཤཱཀྱའི་སྲས། །དགེ་སློང་རྣམས་ནི་ཡིན་ཕྱིར་རོ། །ཞེས་གསུངས་པའི་ཕྱིར། འོ་ན་སོ་ཐར་གྱི་སྡོམ་ལྡན་གྱིས་བྱང་སྡོམ་བཟུང་བའི་ཚེ་གནས་འགྱུར་རམ། གཉིས་ལྡན་གང་ཡིན་ཞེ་ན། ཇོ་བོ་སྡོམ་པ་ཡར་ལྡན་
བྱ་བ་གཉིས་ལྡན་དུ་བཞེད་ཅེས་སྣེའུ་ཟུར་པའི་བསྟན་རིམ་ལས་བཤད། ནག་ཚོའི་འགྲེལ་པར་ཡང་དེ་གཉིས་ཀྱི་སྡོམ་པ་གཅིག་གམ་ཐ་དད་ཅེ་ན། གཅིག་པའང་ཡིན། ཐ་དད་པའང་ཡིན་ཏེ། འདི་ལྟར་སྡོམ་པའི་

[029B] །ཐ་དད་པའང་ཡིན་ཏེ། སོ་སོར་ཐར་པ་རྫས་སུ་འདོད་
པ་དང། གཞན་ལ་གནོད་པ་བྱེད་པ་ལས་ལོག་ནས། གནོད་པ་མི་བྱེད་པ་དང། བྱང་སེམས་ཀྱི་སྡོམ་པ་རྫས་སུ་མི་འདོད་པ་དང། གཞན་ལ་ཕན་པ་ཉིད་སྒྲུབ་པས་ཐ་དད་པའང་ཡིན་ཞེས་བྱའོ་གསུངས། དེས་ནི་དྲི་བ་བཞི་
བའི་ལན་གདབ་པར་ཡང་བཞེད་དོ།    ༈    །གཉིས་པ་གང་ལས་བླང་བའི་ཡུལ་ནི། སྡོམ་པའི་ཆོ་ག་ལ་མཁས་དང། །བདག་ཉིད་གང་ཞིག་སྡོམ་ལ་གནས། །སྡོམ་པ་འབོགས་བཟོད་སྙིང་རྗེ་ལྡན། །བླ་མ་བཟང་
པོར་ཤེས་པར་བྱ། ཞེས་པ་སྟེ། འདི་བྱང་ཆུབ་སེམས་དཔའི་ས་དག་གི་ཞེས་པའི་འོག་ན་ཡོད་ཀྱང་སྔར་བླངས་པ་ནི་འཆད་བདེ་བའི་དབང་དུ་བྱས་སོ། །འོ་ན་སྡོམ་པ་བླང་པའི་ཡུལ་བླ་མ་ཇི་ལྟ་བུ་ཞིག་ཅེ་ན། བྱང་
སྡོམ་འབོགས་པའི་བླ་མ་བཟང་པོ་ཡོན་ཏན་ཕུན་སུམ་ཚོགས་པ་བཞི་ལྡན་ཞིག་འདིར་བསྟན་བླ་མ་བཟང་པོའི་མཚན་ཉིད་དུ་ཤེས་པར་བྱ་དགོས་ཏེ། སྡོམ་པའི་ཆོ་ག་ནི་ཡང་དག་པར་ལེན་པ་དང། མི་ཉམས་པར་
བསྲུང་བ་དང། ཉམས་ན་ཕྱིར་བཅོས་པའི་ཐབས་ཡིན་པས། དེ་དག་ལ་མཁས་པའི་ཤེས་རབ་ཕུན་སུམ་ཚོགས་པ་དང། བདག་ཉིད་གང་ཞིག་བྱང་ཆུབ་སེམས་དཔའི་ཚུལ་ཁྲིམས་ཕུན་སུམ་ཚོགས་པ་དང། བྱང་

[030A]༄༅། །སྡོམ་འབོགས་པར་བཟོད་པའི་ནུས་པའམ་སྤོབས་པ་ཕུན་སུམ་ཚོགས་པ་དང། སྙིང་རྗེར་ལྡན་པའི་བསམ་པ་ཕུན་སུམ་ཚོགས་པ་དང་ལྡན་པ་ཡིན་པའི་ཕྱིར། བཞི་པོའི་ནང་ནས་ཀྱང་སྔ་མ་གཉིས་
གཙོ་ཆེ་བར་ཞང་རོམ་དང་ལག་སོར་བ་གཉིས་བཞེད་པ་ལྟར་ལེགས་ཏེ། སྤྱོད་འཇུག་ལས་ཀྱང། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང། །བྱང་ཆུབ་སེམས་དཔའི་བརྟུལ་ཞུགས་མཆོག་
ཅེས་གསུངས་པའི་ཕྱིར།    ༈    །གསུམ་པ་ཇི་ལྟར་ལེན་པའི་ཆོ་ག་ལ་གཉིས། བླ་མ་ཡོད་པའི་ཆོ་ག་དང། བླ་མ་མེད་པའི་ཆོ་གའོ། །དང་པོ་ནི། བྱང་ཆུབ་སེམས་དཔའི་ས་དག་གི་ཚུལ་ཁྲིམས་ལེའུ་གསུངས་ཆོག་ཡིས། །
ཡང་དག་མཚན་ཉིད་ལྡན་པ་ཡི། །བླ་མ་བཟང་ལས་སྡོམ་པ་བླང། ཞེས་གསུངས། འདིར་རང་འགྲེལ་ལས། སློབ་དཔོན་ཐོགས་མེད་དང། རྗེ་བཙུན་ཞི་བ་ལྷའི་ལུགས་བཤད་ཅེས་མཚམས་སྦྱར་ནས། འོག་ཏུ། བདག་ནི་
ལུགས་དེ་གཉིས་ཀའི་རྗེ་སུ་འབྲང་བས་ན། བླ་མ་ལས་བླང་བའི་ཆོ་ག་ནི་ཚུལ་ཁྲིམས་ཀྱི་ལེའུ་ལ་བརྟེན་ཅིང་བཀོད་ལ། བླ་མ་མེད་པའི་ཆོ་ག་ནི། བསླབ་པ་ཀུན་ལས་བཏུས་ལ་བརྟེན་ཅིང་བཀོད་པའོ། །ཞེས་གསུངས་
པ་ལྟར། ཇོ་བོ་ལ་ཤིང་རྟ་ཆེན་པོ་གསུམ་གྱི་གདམས་པ་མངའ་བ་ལས་འཇུག་སྡོམ་གྱི་སྐབས་འདིར། ཐོགས་མེད་དང་ཞི་བ་ལྷའི་ལུགས་གཉིས་ལ་བརྟེན་པར་མཛད་པ་ཡིན་ནོ། །དེས་ན་ཤིང་རྟ་ཆེན་པོ་གཉིས་ཀྱི་ཆོ་གའི་

[030B] ལུགས་དེ་གཉིས་ལ་དབུ་མ་ལུགས་དང། སེམས་ཙམ་ལུགས་ཀྱི་ཐ་སྙད་བྱས་ནས། ལེན་ཡུལ་ཆོ་ག་རྩ་ལྟུང་མི་མཐུན་པར་སྨྲ་བ་ནི་མ་བརྟགས་པ་ཆེན་
པོའོ། །ཞེས་གསུངས་པ་ནི་ལེགས་པར་གསུངས་པའོ། །དེ་ལ་བླང་ཞེས་པ་བཤད་གཞིའོ། །གང་ན་འཇུག་པའི་སྡོམ་པའོ། །གང་ལས་བླང་ན་ཡང་དག་པའི་མཚན་ཉིད་ཕུན་སུམ་ཚོགས་པ་དང་ལྡན་པ་དེ་བླ་མ་བཟང་པོར་ཤེས་པར་
བྱས་ཏེ་དེ་ལས་སོ། །ཆོ་ག་གང་ལ་བརྟེན་ནས་བླང་ན། འཕགས་པ་ཐོགས་མེད་ཀྱིས་མཛད་པའི་བྱང་ཆུབ་སེམས་དཔའི་སའི་ནང་ཚན་དག་གི་ཚུལ་ཁྲིམས་ཀྱི་ལེའུ་གསུངས་པའི་ཆོ་ག་ཡིས་སོ། །འདི་ལ་སྦྱོར་དངོས་རྗེས་
གསུམ་ལས་གསོལ་གདབ་དང། སྤྲོ་བ་བསྐྱེད་པ་དང། ཚོགས་བསག་པ་དང། བསྐུལ་མ་གདབ་པ་དང། བསམ་པ་ཁྱད་པར་ཅན་བསྐྱེད་པ་དང། བར་ཆད་ཐུན་མོང་བ་དྲི་བ་དང། བསླབ་པ་མདོར་བསྡུས་བརྗོད་པ་དང་བདུན་ནི་
སྦྱོར་བ་དང། ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པའི་བསླབ་པ་ལན་གསུམ་གྱི་བར་དུ་ཁས་ལེན་པ་ནི་དངོས་གཞི་དང། མཁྱེན་གསོལ། ཡེ་ཤེས་ཀྱིས་གཟིགས་པ་འཇུག་པའི་ཕན་ཡོན་དང། སྡོམ་པ་
མནོས་པ་གྱ་ཚོམ་དུ་མི་བསྒྲགས་པ་དང། བསླབ་པ་མདོར་བསྡུས་བརྗོད་པ་དང། གཏང་རག་གི་མཆོད་པ་དང་ལྔ་ནི་མཇུག་གི་ཆོ་གའོ། །འདི་དག་ཞིབ་པར། ཇོ་བོའི་སྡོམ་པའི་ཆོ་ག་དང་ཚུལ་ཁྲིམས་ལེའུ་རྣམ་བཤད་ལས་

[031A]༄༅། །ཤེས་པར་བྱའོ།    ༈    །གཉིས་པ་བླ་མ་མེད་པའི་ཆོ་ག་ནི། དེ་ལ་འབད་པས་འདི་འདྲ་བའི། །གལ་ཏེ་བླ་མ་མ་རྙེད་ན། །དེ་ལས་གཞན་སྡོམ་ནོད་པ་ཡི། །ཆོ་ག་ཡང་དག་བཤད་པར་བྱ། ཞེས་པས་སྤྱིར་
བཤད་པར་དམ་བཅའ་བའོ། །མཚན་ཉིད་དང་ལྡན་པའི་བླ་མ་དེ་འདྲ་བ་ལ་སྡོམ་པ་བླང་བར་གསུངས་པ་ལྟར་འབད་པ་ཆེན་པོས་བཙལ་ཡང། ཡུལ་དུས་ཀྱི་དབང་གིས་འདི་འདྲ་བའི་གལ་ཏེ་བླ་མ་གཏན་མ་རྙེད་ན་ཇི་ལྟར་བྱ་
ཞེ་ན། བླ་མ་ཡོད་པ་དེ་ལས་གཞན་དམིགས་བསལ་རང་ཉིད་ཀྱིས་བླང་བའི་ཚུལ་ཡོད་དེ། བླ་མ་མེད་པའི་སྡོམ་པ་ནོད་པའི་ཆོ་ག་ལུང་ལས་གསུངས་པ་བཞིན་འདིར་ཡང། ཡང་དག་པར་བཤད་པར་བྱ་བ་ཡིན་པའི་ཕྱིར་
རོ། །འོ་ན་བླ་མ་མེད་པའི་ཆོ་ག་ལུང་གང་ལས་བཤད་ཅེ་ན། དེ་ལ་སྔོན་ཚེ་འཇམ་པའི་དཔལ། །ཨམྦ་རཱ་ཛར་གྱུར་པ་ཡིས། །ཇི་ལྟར་བྱང་ཆུབ་ཐུགས་བསྐྱེད་པ། །འཇམ་དཔལ་གྱི་ནི་སངས་རྒྱས་ཞིང། །རྒྱན་གྱི་མདོ་ལས་
བཤད་པ་ལྟར། །དེ་བཞིན་འདིར་ནི་རབ་གསལ་བྲི། ཞེས་བྱེ་བྲག་ཏུ་བཤད་པར་དམ་བཅའ་བའོ། །དེ་ལ་བླ་མ་མེད་པའི་ཆོ་ག་བཤད་པར་བྱ་སྟེ། སྔོན་བསྐལ་པ་དཔག་ཏུ་མེད་པའི་དུས་ཀྱི་ཚེ། འཇམ་པའི་དཔལ་དུ་
གྱུར་པ་ནི། འཁོར་ལོས་བསྒྱུར་བའི་རྒྱལ་པོ་ཨམྦ་རཱ་ཛ་སྟེ། རྒྱལ་པོ་ནམ་མཁའ་ཞེས་བྱ་བར་གྱུར་པ་ཡིས། དེ་བཞིན་གཤེགས་པ་འབྲུག་སྒྲའི་དབྱངས་ཀྱི་རྒྱལ་པོ་ཞེས་བྱ་བའི་དྲུང་དུ་ཇི་ལྟར་བླ་ན་མེད་པའི་བྱང་ཆུབ་

[031B] བཀོད་པ་སྟོན་པའི་མདོ་ལས་བཤད་པ་ལྟར་དེ་ཁོ་ན་བཞིན་དུ། གཞུང་འདིར་ནི་རབ་ཏུ་གསལ་བར་བྲི་བ་ཡིན་པའི་ཕྱིར། མདོ་དེ་ལས་
འབྱུང་བའི་སེམས་བསྐྱེད་དང། སྡོམ་པ་བཟུང་ཚུལ་དངོས་སྟོན་པ་ལ། མགོན་པོ་རྣམས་ཀྱི་སྤྱན་སྔ་རུ། །རྫོགས་པའི་བྱང་ཆུབ་སེམས་བསྐྱེད་ཅིང། །འགྲོ་བ་ཐམས་ཅད་མགྲོན་དུ་གཉེར། །དེ་དག་འཁོར་བ་ལས་སྒྲོལ་ལོ། །
གནོད་སེམས་ཁྲོ་བའི་སེམས་ཉིད་དང། །སེར་སྣ་དང་ནི་ཕྲག་དོག་ཉིད། །དེང་ནས་བཟུང་སྟེ་བྱང་ཆུབ་དང། །ཐོབ་ཀྱི་བར་དུ་མི་བྱའོ། །ཚངས་པར་སྤྱོད་པ་སྤྱད་བྱ་ཞིང། །སྡིག་དང་འདོད་པ་སྤང་བར་བྱ། །ཚུལ་ཁྲིམས་སྡོམ་
པ་ལ་དགའ་བས། །སངས་རྒྱས་རྗེས་སུ་བསླབ་པར་བྱ། །བདག་ཉིད་མྱུར་བའི་ཚུལ་གྱིས་ནི། །བྱང་ཆུབ་ཐོབ་པར་མི་སྤྲོ་ཞིང། །སེམས་ཅན་གཅིག་གི་རྒྱུ་ཡིས་ནི། །ཕྱི་མའི་མུ་མཐར་གནས་པར་བགྱི། །ཚད་མེད་བསམ་
གྱིས་མི་ཁྱབ་པའི། །ཞིང་དག་རྣམ་པར་སྦྱང་བར་བྱ། །མིང་ནས་བཟུང་བ་བྱས་པ་དང། །ཕྱོགས་བཅུ་དག་ཏུ་རྣམ་པར་གནས། །བདག་གི་ལུས་དང་ངག་གི་ལས། །ཐམས་ཅད་དུ་ནི་དག་པར་བྱ། །ཡིད་ཀྱི་ལས་ཀྱང་དག་བྱ་སྟེ། །
མི་དགེའི་ལས་རྣམས་མི་བྱའོ། །ཞེས་སོ། །དཀོན་མཆོག་ལ་ཡན་ལག་བདུན་པ་བྱས་ཏེ། འཇམ་དཔལ་རྒྱལ་པོ་ནམ་མཁར་གྱུར་པས་སེམས་བསྐྱེད་པའི་ཚིགས་བཅད་འདི་དག་གིས་སྡོམ་པ་བཟུང་བར་བྱ་སྟེ། བསླབ་

[032A]༄༅། །བཏུས་ལས། དགེ་བའི་བཤེས་གཉེན་ལ་གསོལ་བ་བཏབ་སྟེ། དེའི་ཚིག་གི་རྗེས་སུ་བརྗོད་པའམ་ཡང་ན་བདག་ཉིད་ཀྱིས་བརྗོད་པས། སློབ་དཔོན་དགོངས་སུ་གསོལ། བདག་མིང་འདི་
ཞེས་བགྱི་བ་ཞེས་སྨོས་ལ། ཇི་ལྟར་འཕགས་པ་འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོ་ལས། བཅོམ་ལྡན་འདས་འཕགས་པ་འཇམ་དཔལ་གྱི་སྔོན་གྱི་ཚེའི་རྟོགས་པ་བརྗོད་པ་ལས་སྤྱོད་
པ་དང་ལྡན་པས་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་སེམས་བསྐྱེད་པར་བྱའོ་ཞེས་གསུངས་སོ། །བསྡུས་པ་ལ་དགའ་ན་འདི་ཉིད་ལན་གསུམ་བརྗོད་དེ་བྱང་སྡོམ་བླང་བར་བྱ་ཞིང། འདིའི་རྗེས་སུ། མགོན་པོ་
རྣམས་ཀྱི་སྤྱན་སྔ་རུ། ཞེས་པ་ནས། མི་དགེའི་ལས་རྣམས་མི་བྱའོ། །ཞེས་པའི་བར་བཏགས་ཏེ་ལན་གསུམ་བརྗོད་པས། ཆོ་ག་རྒྱས་པའི་ལག་ལེན་ལུགས་སོ། །བསླབ་བཏུས་སུ་བླ་མ་ཡོད་མེད་གཉིས་ཀ་ལ་སྦྱར་
ཡང། འདིར་བླ་མ་མེད་པའི་ལུགས་ལ་བརྟེན་པར་མཛད་དོ། །དེ་ཡང་སེམས་བསྐྱེད་པ་དང། སྡོམ་པ་ཡང་དག་པར་བླང་བ་གཉིས་ལས། སེམས་བསྐྱེད་པ་ནི། མགོན་པོ་སངས་རྒྱས་བྱང་སེམས་རྣམས་ཀྱི་སྤྱན་སྔ་རུ་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཆེད་དུ་བྱ་བ་གང་གི་དོན་དུ་ན། ནམ་མཁའི་མཐས་གཏུགས་པའི་འགྲོ་བ་ཐམས་ཅད་མགྲོན་དུ་གཉེར་བ་སྟེ་དེའི་དོན་དུའོ། །དངོས་པོ་ཅི་འདྲ་ཞིག་

[032B] འགྲོ་བ་དེ་དག་འཁོར་བ་ལས་མ་རྒལ་བ་སྒྲོལ་བ་དང། མ་གྲོལ་བ་དགྲོལ་བ་དང། དབུགས་མ་ཕྱིན་པ་དབུགས་དབྱུང་བ་དང། ཡོངས་སུ་མྱ་ངན་ལས་མ་འདས་པ། ཡོངས་སུ་མྱ་ངན་ལས་
འདས་པ་ལ་འགོད་ཅིང། མགྲོན་དུ་གཉེར་བའོ། །འདིས་འཇུག་པའི་སྦྱོར་བ་དང། སྨོན་པའི་དངོས་གཞི་བསྟན་ཞེས་ཤ་ར་བ་བཞེད་དོ། །བྱང་སྡོམ་བླང་བའམ། འཇུག་པའི་དམ་བཅའ་བ་ལ་གསུམ་ལས། དང་པོ་
སྡོམ་པའི་ཚུལ་ཁྲིམས་ཁས་ལེན་པ་ནི། ཀུན་ནས་མནར་སེམས་པའི་རྒྱུ་དགུ་གང་རུང་ལ་བརྟེན་ནས། ཞེ་སྡང་གིས་གསོད་འདོད་ལ་སོགས་པའི་གནོད་སེམས་དང། གཞན་ལ་འཕྲལ་དུ་སེམས་འཁྲུག་པའི་ཁྲོ་བའི་
སེམས་ཉིད་དང་ཡོ་བྱད་གཞན་གཏང་མི་ནུས་པའི་སེར་སྣ་དང། གཞན་གྱི་ཕུན་ཚོགས་ལ་མི་བཟོད་པའི་ཕྲག་དོག་ཉིད་དེ་བཞི་པོ་དེ་དག་སྡོམ་པ་བླངས་པའི་ཉིན་དེང་ནས་བཟུང་སྟེ་བླ་མེད་བྱང་ཆུབ་མ་ཐོབ་པ་དེ་སྲིད་
ཀྱི་བར་དུ་མི་བྱའོ། །འདིས་དུས་ཀྱི་ཁྱད་པར་ཡང་བསྟན་ཏོ། །དབང་པོ་གཉིས་སྦྱོར་གྱི་འཁྲིག་པ་སྤངས་ཏེ། ཚངས་པར་སྤྱོད་པ་སྤྱད་པར་བྱ་ཞིང། སྡིག་པའི་ལས་དང་དེའི་རྒྱུ་འདོད་པའི་ཡུལ་ལ་ཆགས་པ་རྣམས་སྤང་བར་བྱའོ། །དེ་དག་
སྤངས་པའི་ཚུལ་ཁྲིམས་ཀྱི་སྡོམ་པ་ལ་དགའ་བས་སངས་རྒྱས་རྣམས་ཀྱི་སྤྱོད་པ་དམ་པ་ལ་ལེགས་པར་རྗེས་སུ་བསླབ་པར་བྱའོ།    ༈    །གཉིས་པ་སེམས་ཅན་དོན་བྱེད་ཀྱི་ཚུལ་ཁྲིམས་ཁས་ལེན་པ་ནི་བདག་ཉིད་མྱུར་

[033A]༄༅། །ཞིང་རིངས་པའི་ཚུལ་ལམ་སེམས་ཀྱིས་ནི་བྱང་ཆུབ་ཐོབ་པར་མི་སྤྲོ་བར། སེམས་ཅན་གཅིག་གི་དོན་བྱ་བའི་རྒྱུ་ཡིས་ནི། ཕྱི་མའི་མུ་མཐའ་ནི་མཐའ་མེད་པ་ཉིད་དེ། འཁོར་བ་ཇི་སྲིད་བར་གནས་
པར་བགྱིའོ།    ༈    །གསུམ་པ་དགེ་བ་ཆོས་སྡུད་ཀྱི་ཚུལ་ཁྲིམས་ཁས་ལེན་པ་ནི། དེ་ལྟར་གནས་ནས་ཅི་བྱེད་སྙམ་ན། གྲངས་ཚད་མེད་ཅིང་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཀྱི་ཞིང་དག་
གི་ངམ་གྲོག་དང་ཚེར་མ་སོགས་སྐྱོན་རྣམས་རྣམ་པར་སྦྱང་བར་བྱ་ཞིང། འགྲོ་བ་རྣམས་ཀྱིས་བདག་གི་མིང་ཐོས་ཏེ། བཟུང་བ་དང། མཐོང་ཐོས་དྲན་རེག་གིས་ཀྱང་སེམས་ཅན་རྣམས་ལ་ཕན་གདགས་པར་འདོད་པས་
ཕྱོགས་བཅུ་ཐམས་ཅད་ཀྱི་ཞིང་དག་ཏུ་བདག་གི་མིང་གྲགས་ཤིང་རྣམ་པར་འཛིན་པར་གནས་པར་བྱེད་པས་སེམས་ཅན་གྱི་འཇིག་རྟེན་ཡང་སྦྱང་བར་བྱའོ། །དེ་ལྟར་ན་སྔ་མ་སྣོད་དང། ཕྱི་མ་བཅུད་སྦྱང་བའོ། །ལས་དང་
པོ་པས་ཉེས་སྤྱོད་སྡོམ་པའི་ཚུལ་ཁྲིམས་ཉིད་ལ་གཅེས་སྤྲས་སུ་བྱེད་དགོས་པའི་ཕྱིར། སླར་ཡང་བཟློས་ཏེ་སྟོན་པ་ནི། བདག་གི་ལུས་དང་ངག་གི་ལས་རྣམ་པ་ཐམས་ཅད་དུ་ལྟུང་བས་དག་པར་བྱ་ཞིང་ཡིད་ཀྱི་ལས་
ཀྱང་ལྟུང་བས་དག་པར་བྱ་སྟེ། མདོར་ན་སྒོ་གསུམ་གྱི་མི་དགེ་བའི་ལས་རྣམ་པ་ཐམས་ཅད་བྱང་ཆུབ་ཀྱི་བར་དུ་ནམ་ཡང་མི་བྱའོ། །ཁ་ཅིག་འདི་སྔ་མའི་དོན་བསྡུར་འཆད་དོ།    ༈    །གསུམ་པ་སྡོམ་པ་བླངས་ནས་བསླབ་བྱ་

[033B] ཚུལ་ཁྲིམས་ཀྱི་བསླབ་པ་ལ་སློབ་ཚུལ། སེམས་ཀྱི་བསླབ་པ་ལ་སློབ་ཚུལ། ཤེས་རབ་ཀྱི་བསླབ་པ་ལ་སློབ་ཚུལ་ལོ། །དང་པོ་ལ་གཉིས། དངོས་དང། དེའི་ཆེ་བའོ། །དང་པོ་ནི། གོང་དུ་
ལུས་ངག་ཡིད་གསུམ་དག་དགོས་པར་བསྟན་པ་ལ། འོ་ན་དག་བྱེད་ཀྱི་རྒྱུ་གང་ཞེ་ན། དེའི་ལན་བསྟན་པའི་ཕྱིར། རང་གི་ལུས་ངག་སེམས་ནི་རྣམ་དག་རྒྱུ། །འཇུག་སེམས་བདག་ཉིད་སྡོམ་པ་ལ་གནས་པས། །ཚུལ་ཁྲིམས་
བསླབ་པ་གསུམ་ལ་ལེགས་བསླབས་ན། །ཚུལ་ཁྲིམས་བསླབ་པ་གསུམ་ལ་གུས་ཆེར་འགྱུར། ཞེས་གསུངས་སོ། །འདིས་ཚུལ་ཁྲིམས་ལ་བསླབས་པས། དེ་ཉིད་ལ་གུས་པ་འཕེལ་ཏེ་ཚུལ་ཁྲིམས་རྒྱས་འགྱུར་དུ་
བསྟན། གཞུང་ཕྱི་མས་ཚུལ་ཁྲིམས་རྒྱས་ན་རྫོགས་བྱང་གི་རྒྱུ་ཚོགས་མྱུར་དུ་རྫོགས་པར་བསྟན་གསུང་ངོ། །དེ་ཡང་བསླབ་ཅེས་པ་བཤད་པའི་གཞིའོ། །གང་ལ་ན། ཚུལ་ཁྲིམས་ཀྱི་བསླབ་པ་གསུམ་པོ་ལའོ། །
གང་གིས་ནི། འཇུག་པའི་སེམས་ཀྱི་བདག་ཉིད་ཀྱི་སྡོམ་པ་ལ་གནས་པའི་བྱང་སེམས་དེས་ །དགོས་པ་ཅིའི་ཕྱིར་སློབ་ན། བྱང་སེམས་རང་གི་ལུས་ངག་སེམས་གསུམ་ནི་ལྟུང་བས་རྣམ་པར་དག་ཅིང་སེམས་ཅན་
ལ་མཆོག་ཏུ་ཕན་པའི་རྒྱུར་སློབ་བོ། །ཇི་ལྟར་སློབ་ན། ལེགས་པར་ཏེ་ཚུལ་དང་མཐུན་པར་སློབ་བོ། །དེ་ལྟར་བསླབས་པས་ཅིར་འགྱུར་ཞེ་ན། དེ་གསུམ་ལ་འབད་པས་ལེགས་པར་བསླབས་ན། གོམས་སྟོབས་ཀྱིས་ཕྱིས་ནས་

[034A]༄༅། །སྔར་བཤད་པའི་ཚུལ་ཁྲིམས་ཀྱི་བསླབ་པ་གསུམ་ལ་གཅེས་སྤྲས་སུ་འཛིན་པའི་གུས་པ་ཇེ་ཆེར་འགྱུར་རོ། །དེ་ལ་ལེགས་པ་ཞེས་བྱ་བའི་སྒྲ་ནི། དག་པ་དང། ཕྱིར་མི་ལྡོག་པ་དང། ཡོངས་
སུ་རྫོགས་པ་གསུམ་ལ་འཇུག་པས། སྡོམ་པའི་ཚུལ་ཁྲིམས་ལ་བསླབས་པས་སྐྱེས་བུ་གཟུགས་ལེགས་པ་བཞིན་དུ་དག་པར་འགྱུར། སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབས་པས་ནི། རྫོགས་བྱང་ལས་
ཕྱིར་མི་ལྡོག་ཅིང་མི་ཉམས་པས་རིམས་ནད་ཡོངས་སུ་བྱང་བ་བཞིན་དུ་འགྱུར། དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབས་པས་ནི། བུམ་པ་ལེགས་པར་གང་བ་བཞིན་དུ་འགྱུར་རོ། །བྱང་ཆུབ་སེམས་དཔའ་སེམས་
དཔའ་ཆེན་པོ་ཞེས་པའི་སྒྲ་དོན་ཡང་གསུམ་པོ་དེ་ལས་འགྱུར་བ་ཡིན་ཏེ། སྡོམ་པའི་ཚུལ་ཁྲིམས་ཀྱིས་སྐྱོན་ཐམས་ཅད་བྱང། དགེ་བ་ཆོས་སྡུད་ཀྱིས་ཡོན་ཏན་མཐའ་དག་ཆུབ། སེམས་ཅན་དོན་བྱེད་ཀྱིས་སེམས་
དཔའ་ཆེན་པོར་འགྱུར་བའི་ཕྱིར། ཞེས་གསུང་ངོ།    ༈    །གཉིས་པ་ཆེ་བ་ནི། དེ་བས་རྣམ་དག་རྫོགས་བྱང་ཆུབ། །སེམས་པའི་སྡོམ་པའི་སྡོམ་དག་ནི། །འབད་པར་བྱས་པས་རྫོགས་བྱང་ཆུབ། །ཚོགས་ནི་ཡོངས་སུ་
རྫོགས་པར་འགྱུར། ཞེས་གསུངས། ཚུལ་ཁྲིམས་གསུམ་ལ་བསླབས་པས་ལུས་ངག་ཡིད་གསུམ་དག་པར་འགྱུར་བ་དེ་བས་ན། སྤང་བྱ་རྣམ་པར་དག་ཅིང་གཉེན་པོའི་ཕྱོགས་ཡོངས་སུ་རྫོགས་པ་ནི་འབྲས་བུ་

[034B] དེ་ཉིད་གཞན་དོན་དུ་ཐོབ་བྱར་དམིགས་པའི་བྱང་ཆུབ་སེམས་དཔའ་རྣམས་ཀྱིས་སྡོམ་པའི་ཚུལ་ཁྲིམས་གཙོ་བོར་གྱུར་པའི་ཚུལ་ཁྲིམས་གསུམ་གྱི་སྡོམ་པ་རྣམ་པར་དག་ཅིང་བསྲུང་བ་ལ་ནི། དྲན་པ་དང་
ཤེས་བཞིན་དང་གུས་པ་ཆེན་པོས་ནན་ཏན་གྱིས་འབད་པར་བྱས་པས་བླ་ན་མེད་པའི་རྫོགས་པའི་བྱང་ཆུབ་ཀྱི་རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་ནི་ཡོངས་སུ་རྫོགས་པར་འགྱུར་བ་ཡིན་ནོ།    ༈    །གཉིས་
པ་སེམས་ཀྱི་བསླབ་པ་ལ་སློབ་ཚུལ་ལ་གཉིས། མངོན་ཤེས་འབྱུང་བའི་རྒྱུའི་ཕྱིར་ཞི་གནས་ལ་བསླབ་པ་དང། ཞི་གནས་ལ་ཇི་ལྟར་བསླབ་པའི་ཚུལ་དངོས་སོ། །དང་པོ་ནི། བསོད་ནམས་ཡེ་ཤེས་རང་བཞིན་གྱི། །
ཚོགས་ནི་ཡོངས་སུ་རྫོགས་པ་ཡི། །རྒྱུ་ནི་སངས་རྒྱས་ཐམས་ཅད་དག་མངོན་ཤེས་བསྐྱེད་པ་ཉིད་དུ་བཞེད། །ཇི་ལྟར་འདབ་གཤོག་མ་རྫོགས་པའི། །བྱ་ནི་མཁའ་ལ་འཕུར་མི་ནུས། །དེ་བཞིན་མངོན་ཤེས་སྟོབས་བྲལ་
བས། །སེམས་ཅན་དོན་བྱེད་ནུས་མ་ཡིན། །མངོན་ཤེས་ལྡན་པའི་ཉིན་མཚན་གྱི། །བསོད་ནམས་དག་ནི་གང་ཡིན་དེ། །མངོན་ཤེས་དག་དང་བྲལ་གྱུར་ལ། །སྐྱེ་བ་བརྒྱར་ཡང་ཡོད་མ་ཡིན། །མྱུར་དུ་རྫོགས་པའི་བྱང་ཆུབ་
ཚོགས། །ཡོངས་སུ་རྫོགས་པར་འདོད་གྱུར་པ། །དེས་ནི་འབད་པས་མངོན་ཤེས་དག་འགྲུབ་པར་འགྱུར་གྱིས་ལེ་ལོས་མིན། ཞེས་གསུངས། ཚིགས་བཅད་དང་པོས། རང་དོན་དུ་ཚོགས་གཉིས་རྫོགས་པ་མངོན་ཤེས་ལ་

[035A]༄༅། །རག་ལས་པ་དང། ཚིགས་བཅད་གཉིས་པས་གཞན་དོན་རྣམ་དག་བསྒྲུབ་པ་མངོན་ཤེས་ལ་རག་ལས་པ་དང། ཚིགས་བཅད་གསུམ་པས་བསོད་ནམས་རྒྱ་ཆེན་པོ་སྡུད་པ་མངོན་ཤེས་ལ་རག་ལས་པ་
དང། ཚིགས་བཅད་བཞི་པས་མྱུར་དུ་འཚང་རྒྱ་བའང། མངོན་ཤེས་ལ་རག་ལས་པས་མངོན་ཤེས་བསྐྱེད་དགོས་པར་བསྟན་ཞེས་ཤ་ར་བ་གསུང། འོ་ན། ཚོགས་ནི་ཡོངས་སུ་རྫོགས་པར་འགྱུར། ཞེས་བཤད་ན་
ཚོགས་གཉིས་གསོག་པའི་ཐབས་བཟང་པོ་གང་ཞེ་ན། བསོད་ནམས་དང་ཡེ་ཤེས་ཀྱི་རང་བཞིན་གྱི་ཚོགས་གཉིས་པོ་ཡོངས་སུ་རྫོགས་པའི་རྒྱུ་ཁྱད་པར་ཅན་ནི། དུས་གསུམ་གྱི་སངས་རྒྱས་ཐམས་ཅད་ཀྱིས། མངོན་
པར་ཤེས་པ་དྲུག་བསྐྱེད་པ་ཉིད་དུ་བཞེད་དེ། རྒྱན་དུ་མངོན་ཤེས་དྲུག་ལ་གདམས་པའི་དགོས་པ་གྲུབ་ཅིང། དེ་ཉིད་མན་ངག་ཏུ་མཛད་པ་ཡིན་པའི་ཕྱིར་ཏེ། ཡུམ་ལས། རབ་འབྱོར་དཔེར་ན་བྱ་འདབ་མ་མེད་པས་
ནི་ནམ་མཁའ་ལ་འཕུར་མི་ནུས་སོ། །དེ་བཞིན་དུ་བྱང་ཆུབ་སེམས་དཔས་ཀྱང་མངོན་པར་ཤེས་པ་ལ་མ་བརྟེན་པར་སེམས་ཅན་རྣམས་ལ་ཆོས་བསྟན་པར་མི་ནུས་ཏེ། ལམ་གོལ་པར་ཞུགས་པའི་སེམས་ཅན་
རྣམས་ལམ་དུ་གཟུང་བར་མི་ནུས་སོ། །ཞེས་པའི་དོན་ཉེ་བར་བཟུང་ནས། དཔེ་ཇི་ལྟར་འདབ་གཤོག་མ་སྐྱེས་པའི་བྱ་ནི་ནམ་མཁའ་ལ་འཕུར་བར་མི་ནུས་པ་དེ་བཞིན་དུ་མངོན་པར་ཤེས་པའི་སྟོབས་དང་བྲལ་བས་སྐལ་

[035B] །དེ་ཡང་རྫུ་འཕྲུལ་གྱི་མངོན་ཤེས་ཀྱིས། སངས་རྒྱས་ཀྱི་ཞིང་དང། གདུལ་བྱ་གང་ན་ཡོད་པའི་ཞིང་དུ་འགྲོ། གཞན་སེམས་ཤེས་པས་
ཁམས་དང་བསམ་པ་ཇི་བཞིན་དུ་རྟོགས། ལྷའི་རྣ་བས་དེ་དག་གི་སྐད་རིག་སྔོན་གནས་ཤེས་པས་སྔོན་གྱི་རྒྱུ་རྟོགས། ལྷའི་མིག་གིས་མ་འོངས་པར་ཅིར་འགྱུར་རིག་ཟག་ཟད་ཀྱིས་བྱང་གྲོལ་གྱི་ལམ་སྟོན་པས་ཐེག་པ་
གསུམ་ལ་འདུན་པ་དང། སྨིན་པ་དང་གྲོལ་བར་བྱེད་པ་ཡིན་ནོ། །མངོན་ཤེས་མེད་རིང་སེམས་ཅན་གྱི་དོན་གཞན་དངོས་སུ་བྱ་དཀའ་བས། སེམས་ཅན་གྱི་ཕན་བདེ། སངས་རྒྱས་ཀྱི་བསྟན་པ། དགེ་འདུན་གྱི་སྡེ། དེ་འདུལ་
བ་འཛིན་པ་ལ་རག་ལས་པས། འདུལ་བ་འཛིན་པ་ཅི་ཡོད་བྱ་གསུང། ཇོ་བོས། སྟོན་པ་ལ་ཁྱོད་ཀྱིས་དགེ་འདུན་གྱི་སྡེ་ཞིག་གྱིས་ཞེས་ནན་ཆེན་མཛད་པ་ཐུགས་ལ་བཞག་ནས་ར་སྒྲེང་བཏབ་གསུང་སྟེ། བེའུ་བུམ་སྔོན་
པོ་ལས། ལྷ་ཅིག་དེ་གསུང་ད་ལྟར་འགྲོ་དོན། །དངོས་སུ་མི་ནུས་གོང་གི་དཔེ་བཞིན། །ཅི་ནས་བྱེད་འདོད་སངས་རྒྱས་བསྟན་པ། །འཇིག་རྟེན་ཡུན་རིངས་ཅི་གནས་བྱ་སྟེ། །དེ་ཡང་དགེ་འདུན་སྡེ་ལ་རག་ལས། །ནུས་པ་
ཡོད་ན་དེ་ནས་ཐབས་བྱ། །ནུས་མེད་རབ་རྒྱུད་ཇི་ལྟར་ཁས་བླངས། །སེམས་ཅན་དོན་དུ་མི་ཉམས་བསྲུང་ཞིང། ཞེས་གསུངས་པའི་ཕྱིར། ཚོགས་མྱུར་དུ་རྫོགས་པ་ཡང་མངོན་ཤེས་ལ་རག་ལས་ཏེ། རྟེན་བྱང་སེམས་མཉམ་

[036A]༄༅། །པོ་ལའང་མངོན་པར་ཤེས་པ་དང་ལྡན་པ་ཡིས། ཉིན་མཚན་ཕྲུགས་གཅིག་ལ་སྤྱད་པའི་བསོད་ནམས་ཀྱི་ཚོགས་དག་བསགས་པ་གང་ཡིན་པ་དེ་ནི། མངོན་པར་ཤེས་པ་དག་དང་བྲལ་བར་གྱུར་
པ་ལ་སྐྱེ་བ་བརྒྱར་ཡང་ཡོད་པ་མིན་པའི་ཕྱིར། འདིས་ནི། ཡེ་ཤེས་ཀྱི་ཚོགས་ཀྱང་མཚོན་ནོ། །རྒྱུ་དེས་ན་མྱུར་དུ་སངས་རྒྱས་བའི་རྒྱུར་མངོན་ཤེས་འགྲུབ་ཕྱིར་བརྩོན་འགྲུས་བརྩམ་དགོས་ཏེ། དུས་མྱུར་དུ་རྫོགས་པའི་བྱང་ཆུབ་
ཀྱི་རྒྱུ་ཚོགས་གཉིས་ཡོངས་སུ་རྫོགས་པར་འདོད་པར་གྱུར་པ་དེས་ནི་དེའི་ཐབས་མངོན་ཤེས་བསྐྱེད་དགོས་ལ། དེ་ཡང་བརྩོན་འགྲུས་ཤུགས་དྲག་གིས། དེའི་རྒྱུ་ལ་འབད་པ་ཆེར་བྱས་པས་མངོན་ཤེས་དྲུག་པོ་དག་
འགྲུབ་པར་འགྱུར་གྱིས། ལེ་ལོ་ཅན་གྱིས་མིན་པས་བརྩོན་འགྲུས་རྩོམ་དགོས་པའི་ཕྱིར་རོ། །འོ་ན། དེས་ནི་འབད་པས་མངོན་ཤེས་དག་ཅེས་བཤད་ན། གང་ལ་འབད་པས་མངོན་ཤེས་འགྲུབ་ཅེ་ན། ཞི་གནས་གྲུབ་
པ་མ་ཡིན་པས། །མངོན་ཤེས་འབྱུང་བར་མི་འགྱུར་ལ། །དེ་ཕྱིར་ཞི་གནས་བསྒྲུབ་པའི་ཕྱིར། །ཡང་དང་ཡང་དུ་འབད་པར་བྱ། ཞེས་གསུངས། སྐྱེས་སྟོབས་དང། རྫས་སྔགས་ལ་བརྟེན་པའི་མངོན་ཤེས་ཕྲ་མོ་དང་
སྐྱེ་བ་དྲན་པ་ཙམ་ལ་ངེས་པ་མེད་ཀྱང། བསྒོམས་སྟོབས་ལས་བྱུང་བའི་མངོན་ཤེས་ཁྱད་པར་ཅན་ནི། ཤིན་སྦྱངས་རྣམ་དག་གིས་ཟིན་པའི་ཞི་གནས་གྲུབ་པ་མ་ཡིན་པས། མངོན་པར་ཤེས་པ་རྒྱ་ཆེན་པོ་འབྱུང་

[036B] དངོས་མ་ཐོབ་པར་མངོན་ཤེས་མིན། ཞེས་དང། བསམ་གཏན་བཞི་པ་ཤིན་ཏུ་དག་ཐོབ་ནས། །མི་རྟོག་ཡེ་ཤེས་ཡོངས་སུ་བཟུང་བ་དང། །ཇི་ལྟར་རྣམ་གནས་ཡིད་ལ་བྱེད་པ་ལས། །
མཐུ་གྲུབ་པ་ཡི་དམ་པ་ཐོབ་པར་འགྱུར། ཞེས་གསུངས་པའི་ཕྱིར། རྒྱུ་མཚན་དེའི་ཕྱིར། ཞི་གནས་བསྒྲུབ་པར་བྱ་བའི་ཕྱིར་དུ། སེམས་གནས་པའི་ཐབས་དགུ་ལ་ཡང་དང་ཡང་དུ་འབད་པར་བྱེད་དགོས་ཏེ། དཔལ་
ལྡན་དཔའ་བོས། རྒྱུན་མི་འཆད་པའི་རྣལ་འབྱོར་གྱིས། །བསམ་གཏན་སྒྲུབ་ལ་བརྩོན་པར་བྱ། །ཡང་དང་ཡང་ཞིང་ངལ་བསོ་བ། །གཙུབས་པས་མེ་ཕྱིན་མི་འགྱུར་ཏེ། །རྣལ་འབྱོར་ཚུལ་ལའང་དེ་བཞིན་དུ། །ཁྱད་པར་
མ་ཐོབ་བཏང་མི་བྱ། ཞེས་གསུངས་པའི་ཕྱིར།    ༈    །གཉིས་པ་ཞི་གནས་ལ་བསླབ་ཚུལ་དངོས་ལ་གསུམ། ཞི་གནས་ཀྱི་ཚོགས་བསྟེན་པ། ཞི་གནས་ཇི་ལྟར་སྒོམ་པའི་ཚུལ། བསྒོམས་པའི་ཕན་ཡོན་
ནོ། །དང་པོ་ནི། ཡང་དང་ཡང་དུ་འབད་པར་བྱ། ཞེས་བཤད་ན་བརྩོན་འགྲུས་གཅིག་པུས་ཞི་གནས་འགྲུབ་པ་མ་ཞེ་ན། ཞི་གནས་ཀྱི་ཚོགས་བསྟེན་པ་གལ་ཆེ་བར་བསྟན་པའི་ཕྱིར། ཞི་གནས་ཡན་ལག་རྣམས་
ཉམས་པས། །རབ་ཏུ་འབད་དེ་བསྒོམས་བྱས་ཀྱང། །ལོ་ནི་སྟོང་ཕྲག་དག་གིས་ཀྱང། །ཏིང་འཛིན་འགྲུབ་པར་མི་འགྱུར་རོ། །དེ་ཕྱིར་ཏིང་འཛིན་ཚོགས་ལེའུ་ལས། །གསུངས་པའི་ཡན་ལག་ལ་ལེགས་གནས། ཞེས་སོ། །

[037A]༄༅། །སྟོན་པའི་ཞལ་ནས་རང་ཅག་མན་ངག་ཁོ་ནས་ལན་བར་མ་འདོད་པ། ཚོགས་ལ་གནས་པ་མེད་པས་ལན་པ་ཡིན་གསུང། པུ་བར་མ་འདོད་པ། ཚོགས་ལ་གནས་པ་མེད་པས་ལན་པ་ཡིན་གསུང། པུ་ཏོ་བའི་ཞལ་ནས་ཀྱང་
རང་ཅག་ཏིང་ངེ་འཛིན་གྱི་ཚོགས་ལ་ནན་ཏན་མ་བྱས་པས་ཏིང་ངེ་འཛིན་སྐྱེར་མ་བཏུབ་པ་ལ། མན་ངག་གིས་ལན་སྙམ་ཞིང་མན་ངག་ཁོ་ན་བཙལ་བས་ཚངས་པར་སྤྱོད་པ་ཕྱག་རྒྱ་མ་བསྟེན་པའི་མན་ངག་དང་འཕྲད་ཅིང་
འོང་བ་ཡིན་གསུང། དེས་ན་ཞི་གནས་ཀྱི་ཡན་ལག་རྒྱུ་ཚོགས་རྣམ་པར་ཉམས་པས་ནི་བརྩོན་འགྲུས་དྲག་པོས་རབ་ཏུ་འབད་དེ་ལོ་ནི་སྟོང་ཕྲག་དག་གི་བར་དུ་བསྒོམས་པར་བྱས་ཀྱང། ཞི་གནས་ཀྱི་ཏིང་ངེ་
འཛིན་འགྲུབ་པར་མི་འགྱུར་རོ། །དེ་ལྟར་ཡན་ལག་ཉམས་ན་ཞི་གནས་མི་འགྲུབ་པ་དེའི་ཕྱིར། ཡན་ལག་རྣམས་ལ་ལེགས་པར་གནས་ཤིང་བསྒྲུབས་ནས་ཏིང་ངེ་འཛིན་བསྐྱེད་པར་བྱའོ། །འོ་ན་ཏིང་ངེ་འཛིན་
གྱི་ཚོགས་ཀྱི་ལེའུ་ལས་གསུངས་པའི་ཡན་ལག་གང་ཞེ་ན། འགྲེལ་པར་སློབ་དཔོན་བྱང་ཆུབ་བཟང་པོའི་ཏིང་ངེ་འཛིན་གྱི་ཚོགས་ཀྱི་ལེའུ་ལས་གསུངས་པའི། སྤང་བར་བྱ་བ་དང། སྔོན་དུ་འགྲོ་བ་དང། ལྡོག་པར་
བྱ་བ་དང། གདུང་བ་བཅད་པ་དང། ཡིད་འབྱུང་བར་བྱ་བ་དང། ཡོན་ཏན་རྗེས་སུ་དྲན་པ་དང། བརྩོན་པར་བྱ་བ་དང། ཟུང་དུ་འབྲེལ་བར་བྱ་བ་དང། གནས་པའི་ཐབས་ཀྱི་ཡན་ལག་ཅེས་བྱ་བ་རྣམས་ལ་བཞེད་དེ། ལོཙྪ་

[037B] ཇོ་བོ་རང་ལས་དངོས་སུ་གསན་པ་ཡིན་པས། ཉན་སའི་དེ་དང། འཇིག་རྟེན་དབང་ཕྱུག་གི་སྒྲུབ་ཐབས་ཀྱི་མགོའི་དེ་དང། བྱང་ཆུབ་བཟང་པོའི་དེ་དང། མདོ་སྡེ་ཏིང་ངེ་འཛིན་གྱི་
ཚོགས་ཀྱི་ལེའུ་ལ་སོགས་པ་ཐམས་ཅད་ཡིན་པར་བྱས་འདུག་ཅེས་ཤ་ར་བ་གསུང། བདག་གི་རྗེ་ཐམས་ཅད་མཁྱེན་པ་ནི་ཞི་ལྷག་གི་ཏིང་ངེ་འཛིན་སྙིང་ཐག་པ་ནས་བསྒྲུབ་པར་འདོད་པ་རྣམས་ཀྱིས། ཞི་གནས་ཀྱི་ཡན་
ལག་གི་ཚོགས་ཉན་ས་ནས་གསུངས་པའི་བཅུ་གསུམ་ལ་སོགས་པ་ལ་འབད་པ་ཤིན་ཏུ་གལ་ཆེའོ། །ཞེས་གསུངས་ཤིང། དེ་དང་མཐུན་པར་ཞང་རོམ་གྱི་ཞལ་ནས་ཀྱང། བཅུ་གསུམ་པོ་ཐམས་ཅད་ཀྱང་དགོས་མོད་
ཀྱི། གཙོ་བོའི་ཡན་ལག་ནི་ཚུལ་ཁྲིམས་རྣམ་པར་དག་པ་དང། འདོད་པ་ཆུང་བ་དང། ཆོག་ཤེས་པ་དང། དབེན་པར་གནས་པ་བཞི་ཅིས་ཀྱང་དགོས་ཞེས་གསུང་ངོ།    ༈    །གཉིས་པ་ཞི་གནས་ཇི་ལྟར་སྒོམ་པའི་
ཚུལ་ནི། དམིགས་པ་གང་རུང་གཅིག་དག་ལ། །ཡིད་ནི་དགེ་ལ་གཞག་པར་བྱ། ཞེས་གསུངས། སྔར་བཤད་པ་ལྟར་ཞི་གནས་ཀྱི་ཚོགས་ལ་གནས་པ་དེས། དམིགས་པ་གང་ཡང་རུང་བ་ནི། རྡེའུ་ཤིང་བུ་ལྟ་བུ་མ་ཡིན་གྱི་
རྒྱལ་བས་གསུངས་པའི་ཁྱབ་པའི་དམིགས་པ་དང། དཔྱད་པ་རྣམ་སྦྱོང་གི་དང། མཁས་པའི་དང། ཉོན་མོངས་རྣམ་སྦྱོང་གི་དམིགས་པ་བཞི་པོ་ལས་གང་ཡང་རུང་བའོ། །གཅིག་དག་ལ་ཞེས་པ་ནི། དེ་དག་ལས་དང་པོར་

[038A]༄༅། །དམིགས་པ་གཅིག་ཁོ་ན་བཟུང་བའི་དབང་དུ་བྱས་པ་སྟེ། དཔའ་བོས། དམིགས་པ་གཅིག་ལ་བརྟན་ཚུལ་དུ། །ཡིད་ཀྱི་བསམ་པ་བརྟན་པར་བྱ། །དམིགས་པ་མང་པོ་བརྒྱུད་པ་ལས། །ཡིད་ནི་ཉོན་མོངས་
འཁྲུག་པར་འགྱུར། ཞེས་གསུངས་པའི་ཕྱིར། དེ་ལ་སེམས་འཛིན་ཚུལ་ཡང་ཡོད་དེ། བསྒོམ་བྱའི་དམིགས་པ་གང་ཡིན་པ་དེ་ལ་སྒོམ་བྱེད་ཀྱི་ཡིད་ནི་དགེ་བ་སྟེ། གཞན་དུ་མི་གཡེང་བར་རྩེ་གཅིག་ཏུ་གཞག་པར་བྱ་བ་
ཡིན་པའི་ཕྱིར།    ༈    །གསུམ་པ་བསྒོམས་པའི་ཕན་ཡོན་ནི། རྣལ་འབྱོར་ཞི་གནས་གྲུབ་གྱུར་ན། །མངོན་ཤེས་དག་ཀྱང་འགྲུབ་པར་འགྱུར། ཞེས་གསུངས། སྔར་བཤད་པ་ལྟར་ཏིང་ངེ་འཛིན་ལ་ཆུ་བོའི་རྒྱུན་བཞིན་
བརྩོན་པའི་རྣལ་འབྱོར་པས་ཞི་གནས་གྲུབ་པར་གྱུར་པ་ན། དེ་སྦྱངས་པ་ལས་མངོན་པར་ཤེས་པ་རྣམས་འགྲུབ་པར་འགྱུར་ཏེ། དོན་གཉིས་ལ་བརྩོན་པར་བྱེད་དོ། །ཤ་ར་བའི་གསུང་བགྲོས་ལས། མངོན་ཤེས་སུ་མ་ཟད་མི་
རྟོག་པའི་ཡེ་ཤེས་ཀྱང་སྐྱེ་བས་དག་ཀྱང་ཞེས་གསུངས་སོ། །ཞེས་འབྱུང་བ་ནི་ཤིན་ཏུ་ལེགས་ཏེ། ཇོ་བོས། མངོན་ཤེས་མཐུ་དང་ལྡན་བྱ་དང། །ཟག་མེད་ལམ་ནི་བསྐྱེད་པའི་ཕྱིར། །དང་པོར་ཞི་གནས་བསྐྱེད་པར་བྱ། ཞེས་
གསུངས་པའི་ཕྱིར་རོ།    ༈    །གསུམ་པ་ཤེས་རབ་ཀྱི་བསླབ་པ་ལ་སློབ་པའི་ཚུལ་ལ་གཉིས། ཐབས་ཤེས་ཟུང་འབྲེལ་གྱི་འཐད་པ་བསྟན་པའི་སྒོ་ནས་ལྷག་མཐོང་ལ་བསླབ་པར་བསྟན་པ། ལྷག་མཐོང་ལ་ཇི་

[038B] །དང་པོ་ལ་གསུམ། ལྷག་མཐོང་ཤེས་རབ་ལ་སློབ་དགོས་པའི་རྒྱུ་མཚན། ཐབས་ཤེས་ཟུང་འབྲེལ་ལ་སློབ་དགོས་པའི་རྒྱུ་མཚན། ཟུང་དུ་འབྲེལ་བའི་ལམ་དངོས་བཤད་པའོ། །དང་པོ་ནི་
ཤེས་རབ་ཕ་རོལ་ཕྱིན་སྦྱོར་དང། །བྲལ་བས་སྒྲིབ་པ་ཟད་མི་འགྱུར། །དེ་ཕྱིར་ཉོན་མོངས་ཤེས་བྱ་ཡི། །སྒྲིབ་པ་མ་ལུས་སྤང་བའི་ཕྱིར། །ཤེས་རབ་ཕ་རོལ་ཕྱིན་རྣལ་འབྱོར། །རྟག་ཏུ་ཐབས་བཅས་བསྒོམ་པར་བྱ། ཞེས་གསུངས་
སོ། །འོ་ན་ཞི་གནས་དང། དེས་དྲངས་པའི་མངོན་ཤེས་བསྐྱེད་པ་ཙམ་གྱིས་ཆོག་གམ་སྙམ་ན། སློབ་དཔོན་ཙནྡྲ་གོ་མིས། བསམ་གཏན་ནགས་མེས་ཡང་དང་ཡང་དུ་ནི། །ཉེས་པའི་ཚང་ཚིང་མང་པོ་བསྲེགས་བྱས་ཀྱང། །བདག་
ལྟའི་རྩ་བ་བརྟན་པོ་མ་ཕྱུང་ན། །ཆར་གྱིས་བརླན་བཞིན་མདུན་ནས་རབ་ཏུ་བསྐྱེད། ཅེས་གསུངས་པ་ལྟར། འཇིག་རྟེན་པའི་བསམ་གཏན་གྱིས་ཉོན་མོངས་མངོན་འགྱུར་མནན་ཡང། དེ་ཁོ་ན་ཉིད་རྟོགས་པའི་ཤེས་
རབ་ཀྱི་ཕ་རོལ་ཏུ་ཕྱིན་པའི་སྦྱོར་བ་སྟེ། རྣལ་འབྱོར་དང་བྲལ་བས་སྒྲིབ་པ་གཉིས་པོ་གང་གིའང་ས་བོན་ཟད་པར་མི་འགྱུར་པ་དེའི་ཕྱིར། ཆགས་སོགས་ཉོན་མོངས་དང་གཉིས་སྣང་འཁྲུལ་པའི་བག་ཆགས་ཤེས་བྱའི་སྒྲིབ་པ་མ་
ལུས་པ་སྤང་བའི་ཕྱིར་དེ་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྦྱིན་སོགས་ཐབས་དང་བཅས་པའི་རྣལ་འབྱོར་དུས་རྟག་ཏུ་བསྒོམ་པར་བྱ་སྟེ། ཞི་བ་ལྷས། ཉོན་མོངས་ཤེས་བྱའི་སྒྲིབ་པ་ཡི། །མུན་པའི་གཉེན་པོ་སྟོང་པ་ཉིད།།

[039A]༄༅། །མྱུར་དུ་ཐམས་ཅད་མཁྱེན་འདོད་པས། །དེ་ནི་ཅི་སྟེ་སྒོམ་མི་བྱེད། ཅེས་གསུངས་པའི་ཕྱིར། དེ་ལ་རྐང་པ་སྔ་མ་གཉིས་ཀྱིས་དེ་ཁོ་ན་ཉིད་རྟོགས་པའི་ཤེས་རབ་དང་བྲལ་ན་ཉོན་མོངས་ཅི་ཡང་སྤོང་མི་
ནུས་པས་ཉན་རང་ལའང། སྟོང་ཉིད་ཕྲ་མོ་རྟོགས་པ་ཡོད་པར་བསྟན། རྐང་པ་ཕྱི་མ་བཞིས་ཐེག་པ་ཆེ་ཆུང་ལྟ་བས་མི་འབྱེད་པས། ཐེག་པ་ཆེན་པོས་བགྲོད་པ་རྣམས་ཀྱིས་ཐབས་རྒྱ་ཆེན་པོས་ཟིན་པའི་ཤེས་རབ་ལ་སློབ་
དགོས་པར་བསྟན་ཏོ།    ༈    །གཉིས་པ་ཐབས་ཤེས་ཟུང་འབྲེལ་ལ་སློབ་དགོས་པའི་རྒྱུ་མཚན་ནི། རྟག་ཏུ་ཐབས་བཅས་བསྒོམ་པར་བྱ། ཞེས་གསུངས་ན། དེའི་རྒྱུ་མཚན་ཅི་ཡིན་ཞེ་ན། དེའི་ལན་སྟོན་པ་ལ། ཐབས་
དང་བྲལ་བའི་ཤེས་རབ་དང། །ཤེས་རབ་བྲལ་བའི་ཐབས་ཀྱིས་ཀྱང། །གང་ཕྱིར་འཆིང་བ་ཞེས་གསུངས་པ། །དེ་བས་གཉིས་ཀ་སྤང་མི་བྱ། ཞེས་གསུངས་ཏེ། རྫོགས་བྱང་དོན་གཉེར་གྱི་གང་ཟག་གིས་ཐབས་ཤེས་
གཉིས་ཀ་སྤང་ཞིང་དོར་བར་མི་བྱ་བར་ཟུང་འབྲེལ་ལ་བསླབ་དགོས་ཏེ། རྒྱུ་མཚན་གང་གི་ཕྱིར་ན། བཅོམ་ལྡན་འདས་ཀྱིས་དྲི་མ་མེད་པར་གྲགས་པས་བསྟན་པའི་མདོ་ལས། ཐབས་དང་བྲལ་བའི་ཤེས་རབ་ནི་འཆིང་
བའོ། །ཤེས་རབ་དང་བྲལ་བའི་ཐབས་ནི་འཆིང་བའོ། །ཞེས་གསུངས་པ་དེ་བས་ན་དེའི་ཕྱིར། དེ་ལྟར་ན་གཞུང་འདིས། ནག་ཚོའི་ལུགས་ཀྱི་དྲི་བ་ལྔ་པའི་ལན་བཏབ་བོ།    ༈    །གསུམ་པ་ཟུང་དུ་འབྲེལ་བའི་ལམ་ཉིད་བཤད་

[039B] མདོར་བསྟན་པ་དང། རྒྱས་པར་བཤད་པའོ། །དང་པོ་ནི། ཐབས་ཤེས་ཟུང་འབྲེལ་དུ་བསྒོམ་པར་བྱ་ན། དེ་སོ་སོའི་ངོ་བོ་གང་ཞེ་ན། དེའི་ལན་བསྟན་པའི་ཕྱིར། ཤེས་རབ་གང་དང་ཐབས་གང་ཞེས། །ཐེ་ཚོམ་དག་
ནི་སྤང་བའི་ཕྱིར། །ཐབས་རྣམས་དང་ནི་ཤེས་རབ་ཀྱི། །ཡང་དག་དབྱེ་བ་གསལ་བར་བྱ། ཞེས་གསུངས་ཏེ། གསལ་བར་བྱ་ཞེས་བཤད་གཞིར་དྲང། གང་ན་ཐབས་རྣམས་དང་ཤེས་རབ་ཀྱི་མཚན་ཉིད་འདྲེས་པ་ལྟ་བུར་སྣང་
བ་དེ། ཡང་དག་པ་སྟེ་ཕྱིན་ཅི་མ་ལོག་པར་སོ་སོའི་དབྱེ་བའམ་ཁྱད་པར་མ་འདྲེས་པ་ཉིད་དུའོ། །དགོས་པ་གང་གི་དོན་དུ་ན། ཤེས་རབ་ནི་གང་ཡིན། ཐབས་ནི་གང་ཡིན་ཞེས་མ་རྟོགས་པ་དང་ལོག་པར་རྟོག་པ་དང། ཐེ་ཚོམ་
དུ་གྱུར་པ་དག་ནི་སྤང་བའི་ཕྱིར་དུའོ། །པུ་ཏོ་བའི་ཞལ་ནས། བྱང་ཆུབ་ལམ་གྱི་སྒྲོན་མའི་དབུ་ཞབས་ཀྱི་དོན་ལ་ཡི་གེ་ཉུང་ལ་གལ་ཆེ་བ་འདི་ན་མར་གྱི་འདི་ཡིན་གསུང་སྐད།    ༈    །གཉིས་པ་རྒྱས་པར་བཤད་པ་ལ་
གསུམ། ཐབས་ངོས་གཟུང་བ། དེ་གོམས་པའི་དགོས་པ། ཤེས་རབ་ངོས་གཟུང་བའོ། །དང་པོ་ནི། ཤེས་རབ་ཕ་རོལ་ཕྱིན་སྤངས་པའི། །སྦྱིན་པའི་ཕ་རོལ་ཕྱིན་ལ་སོགས། །རྒྱལ་བ་རྣམས་ཀྱིས་ཐབས་སུ་བཤད་
ཅེས་གསུངས། འདིར་ཐབས་ཇི་ལྟར་ཡིན་པ་ཡང་གཞག་ཏུ་ཡོད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་པ་སྟེ། ལོགས་སུ་བཀར་ནས་ཤེས་རབ་ལས་གཞན་བྱང་ཆུབ་ཀྱི་སེམས་ཀྱིས་ཟིན་པའི་སྦྱིན་པའི་ཕ་རོལ་ཏུ་ཕྱིན་པ་

[040A]༄༅། །དང། ལ་སོགས་པ་སྟེ། ཕར་ཕྱིན་ལྷག་མ་བཞི་ལ་སོགས་པ་དཀར་པོ་དགེ་བའི་ཆོས་རྣམས་ཐམས་ཅད་དུས་གསུམ་གྱི་རྒྱལ་བ་རྣམས་ཀྱིས་ཐབས་སུ་བཤད་པའི་ཕྱིར།    ༈    །གཉིས་པ་ནི། ཐབས་གོམས་
དབང་གིས་བདག་ཉིད་ཀྱིས། །གང་ཞིག་ཤེས་རབ་རྣམ་བསྒོམས་པ། །དེས་ནི་བྱང་ཆུབ་མྱུར་དུ་ཐོབ། །བདག་མེད་གཅིག་པུ་བསྒོམས་པས་མིན། ཞེས་གསུངས་ཏེ། མི་རྟག་པ་དང་ལས་འབྲས་ནས་བརྩམས་ཏེ་སྦྱིན་པ་ལ་སོགས་
པའི་ཐབས་རྣམས་གོམས་པ་བརྟན་པར་བྱས་པའི་དབང་གིས་བྱང་སེམས་བདག་ཉིད་ཀྱིས་ཕྱི་ནང་གི་དངོས་པོ་གང་ཡང་རུང་བ་ཞིག་ལ་དམིགས་ནས་མཚན་མར་འཛིན་པའི་དམིགས་གཏད་གཅོད་པའི་ཤེས་རབ་རྣམ་
པར་བསྒོམས་པ་དེ་ནི་སྒྲིབ་པ་སྤོང་བའི་ནུས་པ་ཤིན་ཏུ་ཆེ་བས་བླ་ན་མེད་པའི་བྱང་ཆུབ་མྱུར་དུ་ཐོབ་ཀྱིས་ཐབས་ཁྱད་དུ་བསད་ནས་བདག་མེད་གཅིག་པུ་བསྒོམས་པས་ནི་བླ་མེད་བྱང་ཆུབ་འགྲུབ་ནུས་པ་མ་ཡིན་ཏེ། ཉི་
ཚེ་བ་ལས་ཉི་ཚེ་དང། །མཐའ་དག་བ་ལས་མཐའ་དག་པའི། །འབྲས་བུ་འགྲུབ་པར་གསུངས་པའི་ཕྱིར། །ཤེས་ལྡན་སུ་ཞིག་ཕྱོགས་རེས་ཚིམ། ཞེས་འབྱུང་བ་ལྟར་ཡིན་པའི་ཕྱིར།    ༈    །གསུམ་པ་ཤེས་རབ་ངོས་
གཟུང་བ་ནི། ཕུང་པོ་ཁམས་དང་སྐྱེ་མཆེད་རྣམས། །སྐྱེ་བ་མེད་པར་རྟོགས་གྱུར་པའི། །རང་བཞིན་སྟོང་ཉིད་ཤེས་པ་ནི། །ཤེས་རབ་ཅེས་ནི་ཡོངས་སུ་བཤད། ཅེས་གསུངས་ཏེ། རྐང་པ་དང་པོས་ཤེས་རབ་ཀྱི་དམིགས་

[040B] རྐང་པ་གཉིས་པས་རྣམ་པ་བསྟན་ལ། ཐ་མ་གཉིས་ཀྱིས་ཤེས་རབ་ངོས་གཟུང་བའོ། །ཕུང་པོ་ལྔ་དང། ཁམས་བཅོ་བརྒྱད་དང། སྐྱེ་མཆེད་བཅུ་གཉིས་ཏེ། ཆོས་སུམ་ཅུ་རྩ་ལྔ་པོ་དེ་རྣམས་ནི་ཆོས་ཅན་ནམ་དམིགས་པའོ།།
དེ་རྣམས་ཀྱི་སྟེང་དུ་ངེས་བྱའི་ཆོས་སམ་རྣམ་པ་ནི། རང་བཞིན་གྱིས་སྐྱེ་བ་མེད་པར་རྟོགས་ཤིང་ཤེས་པར་བྱ་བ་ཡིན་ཏེ། འཁོར་བར་འཁྱམས་པའི་རྒྱུའི་གཙོ་བོ་ནི་ཇི་ལྟར་སྣང་བའི་དངོས་པོ་འདི་དག་ལ། བདེན་པར་ཞེན་པ་ཉིད་ཡིན་ལ་
བདེན་པར་ཞེན་པ་རྣམས་ལས་ཀྱང་རང་བཞིན་གྱིས་སྐྱེ་བར་འཛིན་པ་ཉིད་དངོས་འཛིན་གཞན་གྱི་རྟེན་ཡིན་པས་དེ་ལྡོག་དགོས། དེ་ལ་རང་བཞིན་གྱིས་སྐྱེ་བ་མེད་པར་རྟོགས་དགོས་པའི་ཕྱིར། དེ་ལྟར་སྐྱེ་བ་མེད་པར་རྟོགས་པར་
གྱུར་པས་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་ཤེས་པ་ནི། ཐབས་ཤེས་གཉིས་ཀྱི་ནང་ནས་ཤེས་རབ་ཅེས་ནི་ཡོངས་སུ་བཤད་ལ། ཤེས་རབ་ཀྱི་བསླབ་པའི་གཙོ་བོ་ཡང་དེ་ཡིན་ནོ། །ཤ་ར་བའི་ཞལ་ནས་ཀྱང། རིག་
པས་དཔྱད་པས་ཅིར་ཡང་མ་གྲུབ་པར་རྟོགས་ཅེ་ན། སྔར་ཡོད་པ་ཅིག་མེད་དེ་སོང་སྙམ་དུ་སྒོམ་པ་མིན་གྱི། གཟོད་མ་ནས་སྟོང་པ་ཡིན་པས་རང་བཞིན་གྱིས་མེད་པ་ལ། རང་བཞིན་གྱིས་མེད་པར་རྟོགས་པ་ཡིན་ཞེས། རང་
བཞིན་སྟོང་ཉིད་ཤེས་པ་ནི། ཞེས་པའི་དོན་ཡིན་གསུང་སྟེ་ཤིན་ཏུ་ལེགས་སོ། །དེ་ལྟར་ཐེག་པ་ཆེན་པོའི་ལམ་གྱི་རང་བཞིན་ནི་རྒྱན་ལས། ཤེས་པས་སྲིད་ལ་མི་གནས་ཤིང། །སྙིང་རྗེས་ཞི་ལ་མི་གནས་དང། ཞེས་པ་

[041A]༄༅། །དང། རྒྱུད་བླ་མ་ལས་ཀྱང། བདག་སྲེད་མ་ལུས་ཤེས་རབ་ཀྱིས་བཅད་དེ། ཞེས་སོགས་གསུངས་པ་ལྟར་ཐབས་དང་ཤེས་རབ་གཉིས་ཡིན་ལ། དེ་གཉིས་ཀྱི་གྲངས་ངེས། གོ་རིམས། ངོ་བོ་གསུམ་
ལམ་གྱི་སྒྲོན་མས་གསལ་བར་བསྟན་ཏོ། །ཇི་ལྟར་ན། ཤེས་བྱ་ཆོས་ཅན། ཐེག་པ་ཆེན་པོའི་ལམ་ལ་ཐབས་དང་ཤེས་རབ་གཉིས་སུ་གྲངས་ངེས་ཏེ། དེ་ལ་དེ་གཉིས་སུ་དབྱེར་ཡོད། དེ་ལ་དེ་གཉིས་ལས་གྲངས་མང་མི་
དགོས་ཤིང། ཉུང་ན་མི་འདུ་བ་ཡིན་པའི་ཕྱིར། དང་པོ་ནི། དེ་ཕྱིར་ཉོན་མོངས་ཤེས་བྱ་ཡི། ཞེས་སོགས་ཤོ་ལོ་ཀ་གཅིག་གིས་བསྟན་ཏེ། གཞུང་འདིས། ཐབས་དང་ཤེས་རབ་གཉིས་ཡུན་རིང་དུ་གོམས་པས་སྒྲིབ་གཉིས་
འཇོམས་ནུས་སུ་བསྟན་པའི་ཕྱིར། རྟགས་གཉིས་པ་ནི། ཐབས་དང་བྲལ་བའི་ཤེས་རབ་དང། ཞེས་པ་ཤོ་ལོ་ཀ་གཅིག་གིས་བསྟན་ཏེ། ཐབས་ཤེས་ཡ་བྲལ་གྱིས་ས་དང་པོ་ཙམ་ཡང་མི་ཐོབ་པའི་ཕྱིར། གོ་རིམས་ངེས་
པ་ནི། ཐབས་གོམས་དབང་གིས་བདག་ཉིད་ཀྱིས། ཞེས་པ། ཤོ་ལོ་ཀ་གཅིག་གིས་བསྟན་ཏེ། ཐབས་གོམས་སྔོན་དུ་བཏང་ནས་ཤེས་རབ་སྒོམ་པར་གསུངས་ཤིང། དོན་འདི་ནི་ཕར་ཕྱིན་དྲུག་ལ་སློབ་པའི་གོ་རིམས་
ཀྱིས་ཀྱང་གྲུབ་ཅིང། སྤྱོད་འཇུག་ལས་ཀྱང། ཡན་ལག་འདི་དག་ཐམས་ཅད་ནི། །ཐུབ་པས་ཤེས་རབ་དོན་དུ་གསུངས། ཞེས་གསུངས་པའི་དགོངས་པའང་ཡིན་ནོ། །འོན་ཀྱང་ཡང་དག་ཤེས་འཚོལ་སྔོན་བཏང་

[041B] ཞེས་སོགས་དམིགས་བསལ་འགའ་ཞིག་ནི་མཆིས་སོ། །ངོ་བོ་ངེས་པ་ནི། ཤེས་རབ་ཕ་རོལ་ཕྱིན་སྤངས་པའི། ཞེས་སོགས་དང། ཕུང་པོ་ཁམས་དང་སྐྱེ་མཆེད་རྣམས། ཞེས་སོགས་ཚིགས་བཅད་སྔ་ཕྱི་གཉིས་ཀྱིས་
བསྟན། དེ་གཉིས་ཇི་ལྟར་ཉམས་སུ་བླང་སྙམ་ན། དཔལ་ལྡན་གྲོས་ལམ་མཆོག་ཏུ། ཐབས་དང་ཤེས་རབ་གཉིས་པོ་དེ་ཡང། །གོམས་པ་ལྟ་བུར་དང་པོར་རེས་འཇོག་བྱ་གཤོག་ལྟ་བུར་བརྟེན་ནས་ཟུང་འཇུག་དེ་ལ་གོམས་
པར་གྱུར་ན་འཚང་རྒྱ། ཞེས་བཤད་པ་ལྟར་སློབ་བོ།    ༈    །གཉིས་པ་ལྷག་མཐོང་ལ་ཇི་ལྟར་སློབ་པའི་ཚུལ་ལ་གཉིས། རྒྱས་བཤད་དང། མཇུག་བསྡུ་བའོ། །དང་པོ་ལ་གསུམ། ལྷག་མཐོང་གི་ཚོགས་བསྟན་པ། ལྷག་
མཐོང་སྒོམ་པའི་ཚུལ། བསྒོམས་པའི་འབྲས་བུའོ། །དང་པོ་ནི། སྒོམ་རིམ་བར་པ་ལས། ལྷག་མཐོང་གི་ཚོགས་གང་ཞེ་ན། སྐྱེས་བུ་དམ་པ་ལ་བརྟེན་པ་དང། མང་དུ་ཐོས་པ་ཡོངས་སུ་བཙལ་བ་དང། ཚུལ་བཞིན་སེམས་
པའོ། །ཞེས་ལྷག་མཐོང་གི་ཚོགས་གསུམ་གསུངས་ལ། མདོ་སྡེ་དགོངས་འགྲེལ་ལས་ལྷག་མཐོང་ནི་ཐོས་པ་དང་བསམ་པ་ལས་བྱུང་བའི་ལྟ་བ་རྣམ་པར་དག་པའི་རྒྱུ་ལས་བྱུང་བ་ཡིན་ནོ། །ཞེས་གཉིས་སུ་བསྡུས་ནས་
གསུངས་སོ། །དེ་བཞིན་དུ་འདིར་ཡང་ལྷག་མཐོང་གི་ཚོགས་བསྟེན་པ་ལ་གཉིས། རིག་པ་ལ་བརྟེན་པ་བསམ་བྱུང་གི་ཤེས་རབ་དང། ལུང་ལ་བརྟེན་པ་ཐོས་བྱུང་གི་ཤེས་རབ་བོ། །དང་པོ་ལ་གསུམ། འབྲས་བུ་ལ་དཔྱོད་

[042A]༄༅། །པ་ཡོད་མེད་སྐྱེ་འགོག་གི་གཏན་ཚིགས། རྒྱུ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས། ངོ་བོ་ལ་དཔྱོད་པ་གཅིག་དུ་བྲལ་གྱི་གཏན་ཚིགས་སོ། །དང་པོ་ནི། ཡོད་པ་སྐྱེ་བར་རིགས་མིན་ཏེ། །མེད་
པའང་ནམ་མཁའི་མེ་ཏོག་བཞིན། །ཉེས་པ་གཉིས་ཀར་ཐལ་འགྱུར་ཕྱིར། །གཉིས་ཀ་དག་ཀྱང་འབྱུང་བ་མིན། ཞེས་སོ། །གོང་དུ་རང་བཞིན་གྱིས་སྐྱེ་བ་མེད་པར་རྟོགས་པའི་བློ་ཤེས་རབ་ཏུ་བསྟན་པ་ལ། དངོས་སྨྲ་
བ་རྣམས་ན་རེ། དེ་མི་འཐད་དེ། དངོས་པོ་རྣམས་རང་བཞིན་གྱིས་སྐྱེ་བ་དང་འཇིག་པ་མངོན་སུམ་དུ་གྲུབ་པའི་ཕྱིར། ཞེ་ན། འོ་ན། མྱུ་གུ་རང་བཞིན་གྱིས་སྐྱེ་ན། རྒྱུའི་དུས་ན་ཡོད་པའམ། མེད་པའམ། གཉིས་ཀའམ་
གཉིས་ཀ་མ་ཡིན་པ་ཞིག་རང་བཞིན་གྱིས་སྐྱེ་བར་བརྟག་གྲང། དང་པོ་ལྟར་ན། མྱུ་གུ་ཆོས་ཅན། རྒྱུའི་དུས་སུ་ཡོད་པ་སྐྱེ་བ་རིགས་པ་མ་ཡིན་ཏེ། ཡོད་པ་གྲུབ་ཟིན་པས་སྐྱེ་བ་དགོས་པ་མེད་པའི་ཕྱིར་དང། གྲུབ་ཟིན་
སླར་ཡང་སྐྱེ་ན་སྐྱེ་བ་ཐུག་མེད་དུ་འགྱུར་བའི་ཕྱིར། གཉིས་པ་ལྟར་ན། རྒྱུའི་དུས་སུ་མེད་པའང་རང་བཞིན་གྱིས་སྐྱེ་བ་རིགས་པ་མ་ཡིན་ཏེ། བྱེ་བ་བརྒྱ་ཕྲག་རྒྱུ་ཡིས་ཀྱང། །དངོས་པོ་མེད་པ་སྒྱུར་དུ་མེད། ཅེས་གསུངས་པ་
ལྟར་རྒྱུ་ནུས་པ་ཇི་ལྟར་ཆེ་ཡང། རང་བཞིན་གྱིས་གྲུབ་པའི་མྱུ་གུ་བསྐྱེད་མི་ནུས་པའི་ཕྱིར། དཔེར་ན་ནམ་མཁའི་མེ་ཏོག་བཞིན་ནོ། །རྒྱུའི་དུས་སུ་མེད་ན། སྤྱིར་མེད་མི་དགོས་ཀྱང། རང་བཞིན་གྱིས་གྲུབ་པ་ཞིག་རྒྱུའི་

[042B] སྔོན་བྱུང་ད་ལྟ་མེད་ཅེས་པ། །དེས་ན་ཆད་པར་ཐལ་བར་འགྱུར། ཞེས་པས་བསྟན་པའི་རིགས་པའོ།    ༈    །གསུམ་པ་ནི། རྒྱུའི་དུས་སུ་ཡོད་པ་དང་མེད་པ་གཉིས་ཀ་དག་
ཀྱང། རང་བཞིན་གྱིས་འབྱུང་བ་རིགས་པ་མ་ཡིན་ཏེ། དེ་ལ་ནི་སྔར་བཤད་པའི་ཉེས་པ་གཉིས་ཀར་ཐལ་བར་འགྱུར་བའི་ཕྱིར་རོ། །བཞི་པ་ལྟར་ན་ཡང་མི་འཐད་དེ། རྒྱུའི་དུས་སུ་ཡོད་པའང་མ་ཡིན་མེད་པའང་མ་ཡིན་པའི་
དངོས་པོ་དེ་འདྲ་མི་སྲིད་པའི་ཕྱིར། དེ་ལྟར་ན་མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ། ཡོད་པ་དང་མེད་པ་དང། གཉིས་ཀ་དང། གཉིས་ཀ་མ་ཡིན་པ་རང་བཞིན་གྱིས་མི་སྐྱེ་བའི་ཕྱིར། ཞེས་པས་ཤེས་རབ་ཀྱི་ཡུལ་
སྐྱེ་མེད་རིགས་པས་སྒྲུབ་པ་ཡིན་ཏེ། ལང་གཤེགས་ལས། བློ་གྲོས་ཆེན་པོ་རང་གི་སེམས་སྣང་བའི་དངོས་པོ་མེད་པ་དང། ཡོད་པ་དང། མེད་པ་ལས་སྐྱེ་བ་མེད་པའི་ཕྱིར། དངོས་པོ་ཐམས་ཅད་ནི་མ་སྐྱེས་པ་སྟེ། ཞེས་པ་དང་
སྟོང་ཉིད་བདུན་ཅུ་པ་ལས་ཀྱང། །ཡོད་པ་ཡོད་ཕྱིར་སྐྱེ་མ་ཡིན། །མེད་པ་མེད་ཕྱིར་སྐྱེ་མ་ཡིན། །ཆོས་མི་མཐུན་ཕྱིར་གཉིས་ཆོས་མིན། །སྐྱེ་བ་མེད་ཕྱིར་གནས་འགག་མེད། ཅེས་པ་དང། འཇུག་པ་ལས་ཀྱང། ཡོད་ན་སྐྱེ་བྱེད་
ཅི་དགོས་མེད་ལའང་དེས་ནི་ཅི་ཞིག་བྱ། །གཉིས་ཉིད་ལ་དེས་ཅི་བྱ་གཉིས་དང་བྲལ་ལའང་དེས་ཅི་བྱ། ཞེས་འབྱུང་བ་ལྟར་མདོ་དང་བསྟན་བཅོས་རྣམས་ན་རིགས་པ་འདི་ཤིན་ཏུ་མང་ངོ།    ༈    །གཉིས་པ་ནི། དངོས་པོ་

[043A]༄༅། །རང་ལས་མི་སྐྱེ་ཞིང། །གཞན་དང་གཉིས་ཀ་ལས་ཀྱང་མིན། །རྒྱུ་མེད་ལས་མིན་དེ་ཡི་ཕྱིར། །ངོ་བོ་ཉིད་ཀྱིས་རང་བཞིན་མེད། ཅེས་གསུངས་ཏེ། འདི་ནི་རྩ་བ་ཤེས་རབ་ལས། བདག་ལས་མ་ཡིན་གཞན་
ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ན་ཡང། །སྐྱེ་བ་ནམ་ཡང་ཡོད་མ་ཡིན། ཞེས་པ་དང། ཟླ་བའི་ཞབས་ཀྱིས། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག་ཞེས་སོགས་
རྩ་འགྲེལ་གྱིས་བསྟན་པའི་དོན་སྙིང་པོར་དྲིལ་བ་ཡིན་ནོ། །འོན་ཀྱང་འདི་དག་གི་དོན་འཆད་པ་ན། འཇུག་པའི་རང་འགྲེལ་དུ། འདིར་མ་ཡིན་ཞེས་བྱ་བ་ནི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་སྦྲེལ་གྱི་ཡོད་པ་དང་
ནི་མ་ཡིན་ཏེ། དེ་དགག་པ་དོན་གྱིས་འགྲུབ་པའི་ཕྱིར། ཞེས་ཕྱེད་སྔ་མས་གཏན་ཚིག་དང། ཕྱེད་ཕྱི་མས་དམ་བཅའ་བསྟན་པ་ལྟ་བུར་མི་སྦྱོར་བར་བཞི་གས་མཐའ་བཞིའི་སྐྱེ་བ་འགོག་པའི་དམ་བཅའ་ཙམ་ཞིག་ཡོངས་སུ་བསྟན་
མཐའ་བཞིའི་སྐྱེ་བ་རིགས་པས་ཁེགས་པ་ན། རང་བཞིན་གྱིས་སྐྱེ་བ་མེད་པ་དོན་གྱིས་འགྲུབ་པར་བསྟན་པས། རྡོ་རྗེ་གཟེགས་མའི་གཏན་ཚིགས་ཀྱང་དོན་གྱིས་བསྟན་པ་འགྲེལ་པའི་དགོངས་པ་ཡིན་ཀྱང། འདིར་ནི། གང་གི་
ཕྱིར་ན་བདག་དང་གཞན་དང་གཉིས་ཀ་ལས་སྐྱེ་དང། །རྒྱུ་ལ་མ་ལྟོས་ཡོད་པ་མིན་པས་དངོས་རྣམས་རང་བཞིན་བྲལ། ཞེས་པས་གཏན་ཚིགས་དངོས་སུ་བསྟན་པ་ལྟར། འདིར་ཡང་རྐང་པ་ཕྱི་མས་དམ་བཅའ་དང་

[043B] གཞུང་ལྷག་མས་གཏན་ཚིགས་བསྟན་པ་ཡིན་ནོ། །དེ་ལྟར་ན། ཕྱི་ནང་གི་དངོས་པོ་རྣམས་ཆོས་ཅན། རང་ལས་མི་སྐྱེ་སྟེ། དེ་ལྟར་སྐྱེ་ན་སྐྱེ་བ་དོན་མེད་དང། ཐུག་མེད་དུ་འགྱུར་བའི་ཕྱིར་
གཞན་ཡང། རྒྱུ་དང་འབྲས་བུ་གཅིག་ཉིད་ནི། །བསྐྱེད་བྱ་སྐྱེད་བྱེད་གཅིག་ཏུ་འགྱུར། ཞེས་པའི་གནོད་བྱེད་ཀྱང་འཇུག་པའི་ཕྱིར་རོ། །ངོ་བོ་ཉིད་ཀྱིས་གཞན་ལས་ཀྱང་མི་སྐྱེ་སྟེ། ངོ་བོ་ཉིད་ཀྱིས་གཞན་ཡིན་ན། ཕན་གདགས་
བྱ་འདོགས་བྱེད་འབྲེལ་མེད་དུ་འགྱུར། དེ་ལྟར་ན་ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་དང། རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། ཞེས་པའི་རིགས་པས་གནོད་པའི་ཕྱིར་
འདི་ནི་གཅིག་དུ་བྲལ་གྱི་རིགས་པའི་སྙིང་པོ་ཅན་ཡང་ཡིན་ཏེ། བདག་སྐྱེ་འགོག་པས་རང་བཞིན་གྱི་གཅིག་དང། གཞན་སྐྱེ་འགོག་པས་རང་བཞིན་གྱི་ཐ་དད་ཡིན་པ་འགོག་པའི་ཕྱིར། བདག་གཞན་གཉིས་ཀ་ལས་ཀྱང་སྐྱེ་བ་
མ་ཡིན་ཏེ། བདག་གཞན་རེ་རེ་བ་ལས་སྐྱེ་བ་ཁེགས་པའི་ཕྱིར། རྒྱུ་མེད་ལས་ཀྱང་སྐྱེ་བ་མ་ཡིན་ཏེ། དེ་ལྟར་ན་འཇིག་རྟེན་པ་རྣམས་འབྲས་བུ་སྟོན་ཐོག་འབྱུང་ཕྱིར་ཞིང་ལས་ལ་འབད་པའང་དགོས་པ་མེད་པའི་ཕྱིར་དང། རྒྱུ་
མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། ཞེས་པའི་གནོད་བྱེད་ཐོག་ཏུ་འབབ་པའི་ཕྱིར། དེ་ལྟར་མཐའ་བཞི་ལས་སྐྱེ་བ་མི་འཐད་པ་དེའི་ཕྱིར། དངོས་པོ་རྣམས་ངོ་བོ་ཉིད་ཀྱིས་རང་བཞིན་མེད་དོ།    ༈    །

[044A]༄༅། །གསུམ་པ་ནི། ཡང་ན་ཆོས་རྣམས་ཐམས་ཅད་དག་གཅིག་དང་དུ་མས་རྣམ་དཔྱད་ན། །ངོ་བོ་ཉིད་ནི་མི་དམིགས་པས། །རང་བཞིན་མེད་པ་ཉིད་དུ་ངེས། ཞེས་པའོ། །འདི་ནི་ལང་གཤེགས་ལས། ཇི་
ལྟར་མེ་ལོང་ལས་ནི་གཟུགས། །གཅིག་དང་གཞན་པ་ཉིད་སྤངས་པ། ཞེས་སོགས་དང། དབུ་མ་རྩ་བའི་མཆོད་བརྗོད་དུ། ཐ་དད་དོན་མིན་དོན་གཅིག་མིན། ཞེས་པ་དང། དབུ་མ་རྒྱན་ལས། བདག་དང་གཞན་སྨྲའི་དངོས་
འདི་དག་ཡང་དག་ཏུ་ནི་གཅིག་པ་དང། །དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། ཞེས་པ་རྣམས་ཀྱིས་བསྟན་པའི་རིགས་པ་བཀོད་པའོ། །རིགས་པའི་རྣམ་གྲངས་གཞན་བསྟན་
པའི་ཕྱིར། སྔར་བཤད་པ་ལས་ཡང་ན་ཕྱི་ནང་གི་དངོས་པོ་རྣམས་ཐམས་ཅད་དག་ནི་ཆོས་ཅན། རང་བཞིན་གྱིས་མེད་པ་ཉིད་དུ་ངེས་ཏེ། རང་བཞིན་གྱིས་གྲུབ་པའི་གཅིག་དང། དེ་ལྟར་གྲུབ་པའི་དུ་མ་གང་དུ་
གྲུབ་ཅེས་རྣམ་པར་དཔྱད་ན། ཡུལ་སྟེང་ནས་གྲུབ་པའི་ངོ་བོ་ཉིད་ནི་རྡུལ་ཙམ་ཡང་མི་དམིགས་པས་ཏེ་མི་དམིགས་པའི་ཕྱིར། དཔེར་ན་མེ་ལོང་ནང་གི་གཟུགས་བརྙན་བཞིན་ནོ། །ཕྱོགས་ཆོས་སྒྲུབ་པ་ནི། དེ་ཆོས་
ཅན། རང་བཞིན་གྱིས་གྲུབ་པའི་གཅིག་ཏུ་མེད་དེ། ཆ་བཅས་ཡིན་པའི་ཕྱིར། དེ་ཆོས་ཅན། དེ་ལྟར་གྲུབ་པའི་དུ་མར་མེད་དེ། དེ་ལྟར་གྲུབ་པའི་གཅིག་རིགས་པས་ཁེགས་པའི་ཕྱིར། ཁྱབ་སྒྲུབ་ནི། རང་བཞིན་

[044B] དེ་ལྟར་གྲུབ་པའི་གཅིག་དང། དེ་ལྟར་གྲུབ་པའི་དུ་མ་གང་རུང་དུ་གྲུབ་པས་ཁྱབ་སྟེ། གཅིག་དང་དུ་མ་དངོས་འགལ་མིན་པས། ཡོད་ན་གཅིག་དང་དུ་མ་གང་རུང་དུ་ཡོད་དགོས་པའི་ཕྱིར་ཏེ། དབུ་མ་རྒྱན་ལས་
གཅིག་དང་དུ་མ་མ་གཏོགས་པར། །རྣམ་པ་གཞན་དང་ལྡན་པ་ཡི། །དངོས་པོ་མི་རུང་འདི་གཉིས་ན། །ཕན་ཚུན་སྤངས་ཏེ་གནས་ཕྱིར་རོ། །ཞེས་གསུངས་པའི་ཕྱིར་རོ།    ༈    །གཉིས་པ་ལུང་ལ་བརྟེན་པ་ཐོས་བྱུང་གི་ཤེས་
རབ་ནི། སྟོང་ཉིད་བདུན་ཅུའི་རིགས་པ་དང། །དབུ་མ་རྩ་བ་སོགས་ལས་ཀྱང། །དངོས་པོ་རྣམས་ཀྱི་རང་བཞིན་ནི། །སྟོང་པ་ཉིད་དུ་གྲུབ་བཤད་པ། །གང་ཕྱིར་གཞུང་ནི་མངས་འགྱུར་བས། །དེ་ཕྱིར་འདིར་ནི་མ་སྤྲོས་ལ། །གྲུབ་པའི་གྲུབ་
མཐའ་ཙམ་ཞིག་ཏུ། །བསྒོམ་པའི་དོན་དུ་རབ་ཏུ་བཤད། ཅེས་གསུངས་ཏེ། རྐང་པ་དང་པོ་བཞིས་སྟོང་ཉིད་ངེས་དོན་གྱི་ལུང་རྒྱ་ཆེན་པོ་ལས་ཤེས་དགོས་པ་དང། རྐང་པ་ཕྱི་མ་བཞིས་འདིར་གཞུང་ཉུང་དུ་འགོད་པའི་རྒྱུ་
མཚན་བསྟན་ཏོ། །དེས་ན་བློ་གྲོས་དང་ལྡན་པ་རྣམས་ཀྱིས་སྟོང་ཉིད་ཟབ་མོ་ལ་ངེས་པ་ཡང་དག་པར་དང་བའི་ཕྱིར། སྟོང་ཉིད་ངེས་དོན་གྱི་ལུང་གིས་བསྒྲུབ་པ་མདོ་ཀུན་ལས་བཏུས་པ་དང། རིགས་པས་བསྒྲུབ་པ་སྟོང་ཉིད་བདུན་
ཅུ་པའི་གཞུང་ལས་འབྱུང་བའི་རིགས་པ་དང། སྟོང་ཉིད་ཟབ་མོ་རིགས་པའི་རྣམ་གྲངས་མཐའ་ཡས་པའི་སྒོ་ནས་གཏན་ལ་འབེབས་པ་དབུ་མ་རྩ་བ་དང། སོགས་པ་རིགས་ཚོགས་ལྷག་མ་རྣམས་དང། འཕགས་པ་ལྷ་དང་ལེགས་

[045A]༄༅། །ལྡན་གྱི་གཞུང་རྣམས་དང། ལྷག་པར་འཕགས་པའི་དགོངས་པ་འགྲེལ་བའི་མཆོག་སངས་རྒྱས་བསྐྱངས་དང། ཟླ་བའི་ཞབས་དང། ཞི་བ་ལྷའི་གཞུང་རྣམས་དང། མདོར་ན་རྒྱལ་བའི་ཡུམ་
སོགས་མདོ་སྡེ་ཟབ་མོ་དག་གིས་དངོས་པོ་རྣམས་གདོད་མ་ནས་རང་བཞིན་གྱིས་སྟོང་པ་ཉིད་དུ་གྲུབ་པར་བཤད་པ་ལ། རྒྱ་ཆེར་བལྟ་བར་བྱ་ཞིང། ལྟ་བའི་ཕུ་ཐག་ཆོད་པར་བྱའོ། །འོ་ན་ལུང་དང་རིགས་པ་རྒྱ་ཆེན་པོ་དེ་དག་
འདིར་མི་འགོད་པ་ཅི་ཞེ་ན། རྒྱུ་མཚན་ཡོད་དེ། གང་གི་ཕྱིར་འདིར་དེ་དག་བཀོད་ན་གཞུང་ནི་མངས་པར་འགྱུར་བས། རྒྱུ་མཚན་དེའི་ཕྱིར། འདིར་ནི་དེ་དག་མ་སྤྲོས་ལ། ཅུང་ཟད་བསྟན་པ་ནི་ལུང་རིགས་ཀྱིས་གྲུབ་པའི་གྲུབ་མཐའ་ཙམ་
ཞིག་བདག་མེད་པ་བསྒོམ་པའི་དོན་དུ་རབ་ཏུ་བཤད་པ་ཡིན་པའི་ཕྱིར། སྟོང་ཉིད་བདུན་ཅུའི་རིགས་པ་དང། ཞེས་པའི་རང་འགྲེལ་ལས་ཀྱང། འདིས་ནི་རྟེན་ཅིང་འབྲེལ་པར་འབྱུང་བའི་གཏན་ཚིགས་བསྟན་ཏེ། ཞེས་པ་དང། སྙིང་
པོ་ངེས་པར་བསྡུ་བ་ལས་ཀྱང། རྟེན་ཅིང་འབྲེལ་འབྱུང་ལ་སོགས་པའི། །རིགས་པ་གང་ལ་གོམས་པ་ཡིས། །དངོས་པོར་འཛིན་པའི་གདོན་ཆེན་པོ། །མ་ལུས་པར་ནི་ལྡོག་པར་བྱ། ཞེས་དང། བེའུ་བུམ་སྔོན་པོ་ལས་ཀྱང་
རྟག་དང་ཆད་སོགས་ལྟ་ངན་སེལ་བ། །རྟེན་ཅིང་འབྲེལ་འབྱུང་བསྒོམས་པས་ཡིན་ཏེ། ཞེས་རིགས་པའི་རྒྱལ་པོ་རྟེན་འབྲེལ་ལ་བསྔགས་ཤིང་བསྟན་ཏོ། །དེ་ལྟར་ན་གང་ཟག་དང་ཕུང་པོ་ཆོས་ཅན། རང་བཞིན་གྱིས་མེད་

[045B] རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། དོན་འདི་ནི་མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་
ཉིད་ཤེས་ཏེ་བག་ཡོད་ཡིན། ཞེས་པ་དང། གང་རྣམས་རྟེན་ཅིང་འབྲེལ་བར་འབྱུང། །དེ་རྣམས་ངོ་བོ་ཅུང་ཟད་མེད། ཅེས་པ་དང། དབུ་མ་ལས་ཀྱང། རྟེན་ཅིང་འབྱུང་བ་གང་ཡིན་པ། །དེ་ནི་ངོ་བོ་ཉིད་ཀྱི་ཞི། ཞེས་དང། གང་ལ་
བརྟེན་ཏེ་གང་འབྱུང་བ། ཞེས་སོགས་ཀྱིས་བསྟན་ཏོ།    ༈    །གཉིས་པ་ལྷག་མཐོང་སྒོམ་ཚུལ་ནི། དེ་བས་ཆོས་རྣམས་མ་ལུས་པའི། །རང་བཞིན་དག་ནི་མི་དམིགས་པས། །བདག་མེད་པ་ནི་སྒོམ་གང་ཉིད། །དེ་ཉིད་ཤེས་རབ་སྒོམ་
པ་ཡིན། ཞེས་གསུངས་སོ། །ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་བདེན་མེད་དུ་གཏན་ལ་ཕབ་པ་དེ་བས་ན། གང་ཟག་དང། ཕུང་སོགས་ཆོས་རྣམས་མ་ལུས་པའི་ཐུན་མོང་མ་ཡིན་པའི་རང་བཞིན་དག་ནི་
ཡོད་ན། རིག་པས་བཙལ་བའི་ཚེ་རྙེད་དགོས་པ་ལས་རྡུལ་ཙམ་ཡང་མི་དམིགས་པས་ན། གང་ཟག་དང་ཆོས་ལ་ངོ་བོས་གྲུབ་པའི་བདག་མེད་པ་ཉིད་དོ། །ཅེས་རིག་པས་དཔྱད་ཅིང་བསྒོམ་པ་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་
བསྒོམ་པ་ཡིན་ཏེ། སྒོམ་རིམ་པར་པ་ལས་ཤེས་རབ་ཀྱིས་དངོས་པོ་མཐའ་དག་གི་ངོ་བོ་ཉིད་ལ་སོ་སོར་བརྟགས་ནས་གང་གི་ཕྱིར། མི་དམིགས་པར་བསམ་གཏན་བྱེད་པ་དེའི་ཕྱིར། ཤེས་རབ་མཆོག་གི་བསམ་གཏན་པ། ཞེས་

[046A]༄༅། །བྱ་སྟེ༑ ཞེས་གསུངས་པའི་ཕྱིར། འོ་ན། དེ་ལྟར་རྟོགས་མཁན་གྱི་ཤེས་རབ་དེ་ཉིད་ལ་འཛིན་པ་ཇི་ལྟར་སྤོང་ཞེ་ན། དེའི་ལན་བསྟན་པའི་ཕྱིར། ཤེས་རབ་ཀྱིས་ནི་ཆོས་རྣམས་ཀུན། །གང་
གི་རང་བཞིན་མ་མཐོང་བཞིན། །ཤེས་རབ་དེ་ཉིད་རིག་དཔྱད་པ། །རྣམ་རྟོག་མེད་པར་དེ་བསྒོམ་བྱ། ཞེས་སོ། །སོ་སོར་རྟོག་པའི་ཤེས་རབ་ཀྱིས་ནི་གང་ཟག་དང་ཆོས་རྣམས་ཀུན་གྱི་གང་གི་ཡང་རང་བཞིན་
བཙལ་བས་མ་མཐོང་བ་བཞིན་དུ། ཤེས་རབ་དེ་ཉིད་ཀྱང་རིག་པས་དཔྱད་པ་ན་རང་བཞིན་གྱིས་མེད་དེ། བདེན་པའི་གཅིག་དང་བདེན་པའི་དུ་མ་དང་བྲལ་བའི་ཕྱིར་རོ། །དེ་ལྟར་རིག་པས་རྣམ་པར་དཔྱད་དེ། ཡུལ་ཡུལ་ཅན་སྐྱེ་མེད་
དུ་རྟགས་པ་གང་ཡིན་པ་དེ་ཉིད་རྣམ་པར་རྟོག་པ་མེད་པར་ཏེ། རྣམ་པར་མི་རྟོག་པའི་ཡེ་ཤེས་ཀྱི་རྒྱར་ངེས་པར་བསྒོམ་པར་བྱ་བ་ཡིན་ཏེ། ཏིང་ངེ་འཛིན་རྒྱལ་པོ་ལས། གལ་ཏེ་ཆོས་ལ་བདག་མེད་སོ་སོར་བརྟགས། །སོ་སོར་དེ་བརྟགས་
གལ་ཏེ་སྒོམ་བྱེད་པ། །དེ་ནི་མྱ་ངན་འདས་ཐོབ་འབྲས་བུའི་རྒྱུ། ཞེས་གསུངས་པའི་ཕྱིར།    ༈    །གསུམ་པ་ལྷག་མཐོང་བསྒོམས་པའི་འབྲས་བུ་ལ་གཉིས། དངོས་ཀྱི་དོན་དང། དེ་ཉིད་ལུང་གིས་བསྒྲུབ་པའོ། །དང་པོ་ནི། རྣམ་
རྟོག་ལས་བྱུང་སྲིད་པ་འདི། །རྣམ་པར་རྟོག་པའི་བདག་ཉིད་དེ། །དེ་ཕྱིར་མ་ལུས་རྟོག་སྤངས་པ། །མྱ་ངན་འདས་པ་མཆོག་ཡིན་ནོ། །ཞེས་གསུངས། ཤར་བའི་ཞལ་ནས། གཞུང་འདིས་ལྷག་མཐོང་བསྒོམས་པས་སྲིད་

[046B] དེ་ཡང་རྣམ་རྟོག་ལས་བྱུང་ཞེས་པས། ཀུན་འབྱུང་སྤང་བྱ་དང། སྲིད་པ་ནི། རྣམ་པར་རྟོག་པའི་བདག་ཉིད་དེ། ཞེས་པས། སྡུག་བསྔལ་ཤེས་བྱར་བསྟན། རྐང་པ་གསུམ་པས་ལམ་
བསྟེན་པར་བྱ་བ་དང། བཞི་པས། འགོག་པ་ཐོབ་བྱར་བསྟན། ཞེས་གསུངས་པའི་དགོངས་པ་ལྟར་བྱས་ན། ཀུན་འབྱུང་ལས་དང་ཉོན་མོངས་པ་འདི་ཆོས་ཅན། ཐར་འདོད་ཀྱིས་སྤང་བར་བྱ་བ་ཡིན་ཞིང། སྤོང་ནུས་པ་ཡང་
ཡིན་ཏེ། དངོས་པོ་བདེན་པར་འཛིན་པའི་རྣམ་རྟོག་མ་རིག་པ་ལས་བྱུང་བ་ཡིན་པའི་ཕྱིར་ཏེ། སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། །ཡང་དག་པར་ནི་རྟོགས་པ་གང། །དེ་ནི་སྟོན་པས་མ་རིག་གསུངས།།
དེ་ལས་ཡན་ལག་བཅུ་གཉིས་འབྱུང། ཞེས་གསུངས་པའི་ཕྱིར། སྲིད་པ་ཁམས་གསུམ་གྱི་འཁོར་བ་འདི་ཆོས་ཅན། ཐར་པ་དོན་གཉེར་རྣམས་ཀྱིས་བདེན་མེད་དུ་ཤེས་པར་བྱ་བ་ཡིན་ཏེ། རྣམ་པར་རྟོག་པས་སྒྲོ་བཏགས་
པའི་བདག་ཉིད་ཅན་ཡིན་པའི་ཕྱིར་ཏེ། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང། །གསེར་གྱི་ཁང་མཆོག་འབར་བ་ཡིད་འོང་བ། །འདི་ན་དེ་ལའང་བྱེད་པོ་འགའ་མེད་དེ། །དེ་དག་རྟོག་པའི་དབང་གིས་བཞག་པ་ཡིན། །རྟོག་པའི་
དབང་གིས་འཇིག་རྟེན་རྣམ་བརྟགས་ཏེ། ཞེས་གསུངས་པའི་ཕྱིར། བདག་མེད་པའི་དོན་ལ་སོ་སོར་རྟོག་པའི་ཤེས་རབ་ཆོས་ཅན། ཐར་འདོད་རྣམས་ཀྱིས་བསྟན་པར་བྱ་བ་ཡིན་ཏེ། དངོས་པོར་འཛིན་པའི་རྟོག་པ་མ་ལུས་པ་རྩ་བ་

[047A]༄༅། །ནས་སྤངས་པ་ནི་ཐར་པ་ཡིན་ལ། ཁྱོད་དངོས་འཛིན་དེ་དངོས་སུ་འཇོམས་བྱེད་ཡིན་པ་དེའི་ཕྱིར། རྣམ་པར་རྟོག་པ་མ་ལུས་པར་སྤངས་པའི་འགོག་པ་ཆོས་ཅན། ཐར་པ་དོན་གཉེར་རྣམས་ཀྱིས་མངོན་
དུ་བྱ་བ་ཡིན་ཏེ། མྱ་ངན་ལས་འདས་པ་མཆོག་གམ་ཆེན་པོ་ཡིན་པའི་ཕྱིར། དབུ་མ་ལས། མ་རིག་འགག་པར་འགྱུར་བ་ནི། །ཤེས་པས་དེ་ཉིད་བསྒོམས་པས་སོ། །ཞེས་དང། བརྒྱ་པ་ལས་ཀྱང། ཡུལ་ལ་བདག་མེད་
མཐོང་ན་ནི། །སྲིད་པའི་ས་བོན་འགག་པར་འགྱུར། ཞེས་དང། འཇུག་པ་ལས་ཀྱང། དེའི་ཕྱིར་བདག་དང་བདག་གིས་སྟོང་བལྟ་བ། །རྣལ་འབྱོར་པ་དེ་རྣམ་པར་གྲོལ་བར་འགྱུར། ཞེས་གསུངས་པའི་ཕྱིར། མདོར་ན་
སྲིད་པ་འཁོར་བ་འདི་ཐམས་ཅད་བདེན་འཛིན་གྱི་རྣམ་རྟོག་ལས་བྱུང་བས་དེའི་རྩ་བ་ཅན་དང། རྣམ་པར་རྟོག་པས་རྣམ་པར་བཞག་པའི་བདག་ཉིད་དེ། དེའི་ཕྱིར་རྩ་བ་རྣམ་པར་རྟོག་པ་བག་ཆགས་དང་བཅས་པ་མ་ལུས་
པར་སྤངས་པ་ནི། ཐར་པའི་མཆོག་མི་གནས་པའི་མྱ་ངན་ལས་འདས་པ་ཐོབ་པ་རང་གཞན་གྱི་དོན་ཐམས་ཅད་འགྲུབ་པ་ཡིན་ནོ།    ༈    །གཉིས་པ་དེ་ཉིད་ལུང་གིས་བསྒྲུབ་པ་ནི། དེ་ལྟར་ཡང་བཅོམ་ལྡན་འདས་
ཀྱིས༑ རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བར་བྱེད། །རྟོག་མེད་ཏིང་འཛིན་ལ་གནས་ན། །ནམ་མཁའ་བཞིན་དུ་རྟོག་མེད་གསལ། ཞེས་གསུངས་སོ། །རྣམ་པར་མི་རྟོག་པ་ལ་འཇུག་པའི་

[047B] དམ་ཆོས་འདི་ལ་རྒྱལ་བའི་སྲས། །རྣམ་པར་མི་རྟོག་བསམས་གྱུར་ན། །རྣམ་རྟོག་བགྲོད་དཀའ་རྣམས་འདས་ཏེ། །རིམ་གྱིས་མི་རྟོག་ཐོབ་པར་འགྱུར། ཞེས་གསུངས་སོ། །ཞེས་མདོ་རྒྱུད་གཉིས་ཀྱི་ལུང་
གིས་བསྒྲུབ་པར་མཛད་དོ། །འོ་ན་འཁོར་བ་རྣམ་རྟོག་ལས་བྱུང་བ་དང། བདག་མེད་བསྒོམས་པས་རྣམ་རྟོག་ས་བོན་དང་བཅས་པ་སྤོང་ནུས་པའི་ཁུངས་ཇི་ལྟར་ཞེ་ན། སྔར་བཤད་པ་དེ་ལྟར་བཅོམ་ལྡན་འདས་ཀྱིས་སམྦུ་ཊའི་
རྒྱུད་ལས། ཤེས་བྱ་ཆོས་ཅན། དངོས་པོར་འཛིན་པའི་རྣམ་པར་རྟོག་པ་འདི་ནི་སྲིད་པའི་རྩ་བར་གྱུར་པའི་མ་རིག་པ་ཆེན་པོ་ཡིན་ཏེ། འཁོར་བའི་རྒྱ་མཚོ་གཏིང་མཐའ་མེད་པར་ལྟུང་བར་བྱེད་པ་པོ་ཡིན་པའི་ཕྱིར་
བྱེད་པ་པོ་ལ་ཆེན་པོའི་སྒྲ་འཇུག་པ་ཡང་ཡིན་ཏེ། འཆི་མེད་མཛོད་ལས། ཆེན་པོ་མཆོག་དང་ཚད་མེད་དང། །མཁས་བརྩོན་སྤྲོ་བའི་ལས་བདག་ཉིད། །མཆོག་ཏུ་རྨད་བྱུང་བྱེད་པ་པོ། །ཆེན་པོ་ཞེས་ནི་བཤད་པ་
ཡིན༑ ཞེས་བཤད་པའི་ཕྱིར། དེ་ལྟར་རྣམ་རྟོག་ལས་བྱུང་སྲིད་པ་ནི། ཞེས་པ་རྐང་པ་གཉིས་ཀྱི་དོན་ལུང་གིས་བསྒྲུབས་ནས། དེ་ཕྱིར་མ་ལུས་རྟོག་སྤངས་པ། ཞེས་པ་ཕྱི་མ་གཉིས་ལུང་གིས་བསྒྲུབ་པ་ནི་
བདེན་འཛིན་གྱི་རྣམ་རྟོག་གི་གཉེན་པོར། བདག་མེད་པའི་དོན་རིག་པས་དཔྱད་དེ། ངེས་པ་རྙེད་པའི་ཚེ་དཔྱད་མཐར་རྟོག་པ་མེད་པ་སྟེ་རྣམ་པར་མི་རྟོག་པའི་ཏིང་ངེ་འཛིན་ལ་གནས་ཤིང་གོམས་པར་བྱས་པས། གོམས་

[048A]༄༅། །པ་རབ་ཀྱི་མཐར་ཕྱིན་པ་ན། སྟོན་དུས་ཀྱི་སྤྲིན་དང་བྲལ་བའི་ནམ་མཁའ་བཞིན་དུ་རྟོག་པ་མེད་པའི་སེམས་ཀྱི་ཆོས་ཉིད་གསལ་བར་མངོན་སུམ་དུ་མཐོང་སྟེ། གཉིས་སྣང་གི་རྟོག་པ་བག་
ཆགས་དང་བཅས་པ་འཇོམས་པར་བྱེད་དོ། །ཞེས་ཁ་སྦྱོར་གྱི་རྒྱུད་ལས་གསུངས་པའི་ཕྱིར། འདི་ནི་རིགས་པའི་དབང་ཕྱུག་གིས། དེ་ཕྱིར་ཡང་དག་ཡང་དག་མིན། ཞེས་སོགས་གསུངས་པའི་རིགས་པ་དང་མཚུངས་
སོ༑ ༑ཟབ་མོ་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་ན། རྣམ་རྟོག་གི་སྤྲོས་པ་ལྡོག་པའི་ཁུངས་གཞན་ཡང་རྣམ་པར་མི་རྟོག་པ་ལ་འཇུག་པའི་གཟུངས་ལས་ཀྱང། དོན་འདི་བཀའ་སྩལ་ཏོ། །ཇི་ལྟར་ཞེ་ན་
འདི་ལྟར་གསུངས་ཏེ། ཐེག་པ་ཆེན་པོའི་དམ་པའི་ཆོས་ཟབ་མོ་འདི་ལ་ཐོས་བསམ་གྱི་ཤེས་རབ་སྔོན་དུ་འགྲོ་བའི་རྒྱལ་བའི་སྲས་པོས། མཚན་མར་འཛིན་པའི་ཡིད་ལ་བྱེད་པའི་འགལ་བ་མི་མཐུན་ཕྱོགས། རྣམ་པར་
མི་རྟོག་པ་བསམས་ཤིང་བསྒོམས་པར་གྱུར་ན། མཚན་མ་ལ་སྤྱོད་པའི་རྣམ་པར་རྟོག་པའི་དྲ་བ་བགྲོད་པར་དཀའ་བ་ལས་རྣམ་པར་འདས་ཏེ། རིམ་གྱིས་རྣམ་པར་མི་རྟོག་པའི་ཡེ་ཤེས་ཐོབ་པར་འགྱུར་རོ། །
ཞེས་གསུངས་པའི་ཕྱིར།    ༈    །གཉིས་པ་མཇུག་བསྡུ་བ་ནི། ལུང་དང་རིགས་པ་དག་གིས་ནི། །ཆོས་རྣམས་ཐམས་ཅད་སྐྱེ་མེད་པའི། །རང་བཞིན་མེད་པར་ངེས་བྱས་ནས། །རྣམ་པར་རྟོག་མེད་བསྒོམ་པར་བྱ། ཞེས་

[048B] ངེས་དོན་གྱི་ལུང་དང་དྲི་མ་མེད་པའི་རིགས་པའི་ཚོགས་དག་གིས་ནི། གང་ཟག་དང་ཕུང་པོ་སོགས་ཀྱིས་བསྡུས་པའི་ཆོས་རྣམས་ཐམས་ཅད་བདེན་པའི་སྐྱེ་བའམ་སྐྱེ་བའི་རང་བཞིན་མེད་པར་ངེས་ཤིང་སྒྲོ་འདོགས་
ཆོད་པར་བྱས་ནས་ཡིན་ལུགས་ཀྱི་དོན་ལ་མཚན་མའི་རྣམ་པར་རྟོག་པ་མེད་པར་རྩེ་གཅིག་ཏུ་བསྒོམ་པར་བྱ་སྟེ། ཐོས་པའི་རྗེས་འཇུག་སྒྲུབ་པ་སྙིང་པོར་བྱ། །སྐྱེ་བའི་རྫོང་ལས་ཚེགས་ཆུང་ཐར་བར་འགྱུར། ཞེས་གསུངས་པའི་ཕྱིར་རོ་
   ༈    །གཉིས་པ་འབྲས་བུའི་ཆོས་བཤད་པ་ནི། དེ་ལྟར་དེ་ཉིད་བསྒོམ་བྱས་ན། །རིམ་གྱིས་དྲོད་སོགས་ཐོབ་བྱས་ནས། །རབ་དགའ་ལ་སོགས་ཐོབ་འགྱུར་ཏེ། །སངས་རྒྱས་བྱང་ཆུབ་ཡུན་མི་རིང། ཞེས་གསུངས། དེ་ལྟར་སྐྱབས་
འགྲོ་ཐུན་མོང་བ་ནས་བཟུང་སྟེ། སྐྱེས་བུ་ཆུང་འབྲིང་གི་ལམ་ལ་བློ་སྦྱངས། སྨོན་འཇུག་གི་སེམས་གཉིས་བསྐྱེད་དེ། ཐབས་རྒྱ་ཆེན་པོས་ཟིན་པའི་སྒོ་ནས། ཞི་གནས་དང། ལྷག་མཐོང་གིས་དེ་ཁོ་ན་ཉིད་བསྒོམས་པར་བྱས་
ན་སྟེ་བྱས་པ་ལ་དགོས་པ་ཡོད་དེ། ཚོགས་ལམ་ཆུང་འབྲིང་ཆེན་པོ་ལེགས་པར་བགྲོད་དེ། རིམ་གྱིས་དྲོད་ལ་སོགས་པ་ངེས་པར་འབྱེད་པའི་ཆ་དང་མཐུན་པ་བཞི་ཐོབ་པར་བྱས་ནས། འཇིག་རྟེན་ལས་འདས་པའི་ཡེ་ཤེས་
ཀྱིས༑ དང་པོ་ས་རབ་ཏུ་དགའ་བ་དང། ལ་སོགས་པས་བསྡུས་པ་ས་གཉིས་པ་ནས། བཅུ་པའི་རྡོ་རྗེ་ལྟ་བུའི་ཏིང་ངེ་འཛིན་གྱི་བར་གྱི་གནས་སྐབས་ཀྱི་འབྲས་བུ་ཐོབ་པར་འགྱུར་ལ། དེ་ལས་མཐར་ཐུག་གི་འབྲས་བུ་སངས་

[049A]༄༅། །རྒྱས་ཀྱི་བྱང་ཆུབ་ཆེན་པོ་སྐུ་གསུམ་ཡེ་ཤེས་ལྔ་ལྡན་གྱི་གོ་འཕང་ཡང་ཡུན་མི་རིང་བར་མྱུར་དུ་ཐོབ་ནས་སྐལ་བ་དང་ལྡན་པའི་འགྲོ་བ་མཐའ་ཡས་པ་སྨིན་ཅིང་གྲོལ་བར་བྱེད་པའི་འཕྲིན་ལས་
ལྷུན་གྱིས་གྲུབ་པ་དང། རྒྱུན་མི་འཆད་པ་འཁོར་བ་ཇི་སྲིད་དུ་འབྱུང་བ་ཡིན་པའི་ཕྱིར་ཏེ། དེ་བཞིན་འཁོར་བ་ཇི་སྲིད་བར། །ལས་ནི་རྒྱུན་མི་འཆད་པར་འདོད། ཅེས་གསུངས་པའི་ཕྱིར་རོ།    ༈    །གཉིས་པ་སྔགས་ལ་
འཇུག་པའི་ཚུལ་ཕྱོགས་ཙམ་བསྟན་པ་ལ་གསུམ། རྡོ་རྗེ་ཐེག་པ་ལ་འཇུག་པས་དབང་ཐོབ་དགོས་པར་བསྟན་པ། རྟེན་གྱི་ཁྱད་པར་གྱིས་དབང་གོང་མ་གཉིས་བྱར་རུང་བ་དང་མི་རུང་བའི་ཚུལ། དབང་གོང་མ་གཉིས་
མ་ཐོབ་ན་རྒྱུད་ཉན་བཤད་སོགས་བྱར་རུང་མི་རུང་དཔྱད་པའོ། །དང་པོ་ལ་གསུམ། རྟེན་གྱི་གང་ཟག་དང། དེ་ལ་སྨིན་བྱེད་ཀྱི་དབང་བསྐུར་བ་དང། དབང་བསྐུར་བའི་ཆེ་བ་བསྟན་པའོ། །དང་པོ་ནི། སྔགས་མཐུ་ཉིད་
ལས་གྲུབ་པ་ཡི། །ཞི་དང་རྒྱས་སོགས་ལས་རྣམས་ཀྱིས། །བུམ་པ་བཟང་གྲུབ་ལ་སོགས་པ། །གྲུབ་ཆེན་བརྒྱད་སོགས་སྟོབས་ཀྱིས་ཀྱང། །བདེ་བ་ཡིས་ནི་བྱང་ཆུབ་ཚོགས། །ཡོངས་སུ་རྫོགས་པར་འདོད་
པ་དང། །བྱ་བ་སྤྱོད་སོགས་རྒྱུད་གསུངས་པའི། །གལ་ཏེ་གསང་སྔགས་སྤྱོད་འདོད་ན། ཞེས་གསུངས། གཙང་དུ་ཇོ་བོ་ཕེབས་དུས། ཁུ་རྡོག་སོགས་མི་དྲུག་གིས་དྲི་བ་ལྔ་ཞུས་པའི་ཕྱི་མ་གསུམ་སྔགས་ཀྱི་དྲི་བ་ཡིན་

[049B] རྡོ་རྗེ་སློབ་དཔོན་གྱི་དབང་མ་ཐོབ་པར་རྒྱུད་འཆད་དུ་རུང་ངམ་མི་རུང་བྱ་བ་དང། ཚངས་པར་སྤྱོད་པས་དབང་གོང་མ་གཉིས་བླང་དུ་རུང་ངམ་མི་རུང་བྱ་བ་དང། དབང་བསྐུར་མ་བྱས་པར་གསང་སྔགས་ཉམས་སུ་བླང་རུང་
ངམ་མི་རུང་བྱ་བའོ། །དྲི་བ་དང་པོའི་ལན་ནི། རྒྱུད་ཀུན་ཉན་དང་འཆད་པ་དང། ཞེས་སོགས་དང། གཉིས་པའི་ལན་ནི། དང་པོའི་སངས་རྒྱས་རྒྱུད་ཆེན་ལས། ཞེས་སོགས་དང། གསུམ་པའི་ལན་ནི། བྱ་བ་སྤྱོད་སོགས་རྒྱུད་གསུངས་
པའི༑ ཞེས་སོགས་ཀྱིས་བསྟན་པ་ཡིན་ནོ། །དེ་ཡང་ཕར་ཕྱིན་ཐེག་པའི་ལུགས་ཀྱི། ཕྱིན་དྲུག་བསྡུ་བཞིའི་ཉམས་ལེན་གྱིས་རང་བཞིན་གྱི་དོན་ཡོངས་སུ་རྫོགས་པར་འགྱུར་བ་བཞིན་དུ། རྡོ་རྗེ་ཐེག་པའི་ལམ་གྱིས་བགྲོད་པའི་
རྟེན་ཇི་ལྟར་དགོས་པ་ཡང་གཞག་ཏུ་ཡོད་དེ། སྔགས་བཟླས་པའི་མཐུ་ཉིད་ལས་གྲུབ་པར་འགྱུར་བའི་ཞི་བ་དང། རྒྱས་པ་དང། དབང་དང། མངོན་སྤྱོད་ཀྱི་འཕྲིན་ལས་བཞི་དང། འདོད་དགུ་འབྱུང་བའི་བུམ་པ་བཟང་པོ་གྲུབ་
པ་དང། གྲུབ་པ་ཆེན་པོ་བརྒྱད་ལ་བརྟེན་ནས་ལམ་བདེ་བ་དང། མྱུར་བ་ཡིས་ནི་རང་གིས་བྱང་ཆུབ་ཆེན་པོའི་ཚོགས་ཡོངས་སུ་རྫོགས་ཤིང། གཞན་དོན་ཐམས་ཅད་བསྒྲུབ་པར་འདོད་པས། བྱ་བ་དང་སྤྱོད་པ་སོགས་རྒྱུད་སྡེ་
བཞི་ལས་གསུངས་པའི་གསང་སྔགས་ཀྱི་སྤྱོད་པ་རྣམ་པར་དག་པར་ཉམས་སུ་བླང་བར་འདོད་པའི་རྟེན་ཅན་དགོས་པའི་ཕྱིར།    ༈    །གཉིས་པ་ནི། དེ་ཚེ་སློབ་དཔོན་དབང་བསྐུར་ཕྱིར། །བསྙེན་བཀུར་རིན་ཆེན་སོགས་སྦྱིན་

[050A]༄༅། །དང༑ ༑བཀའ་བསྒྲུབ་ལ་སོགས་ཐམས་ཅད་ཀྱིས། །བླ་མ་དམ་པ་མཉེས་པར་བྱ། །བླ་མ་མཉེས་པར་གྱུར་པ་ཡིས། །ཡོངས་རྫོགས་སློབ་དཔོན་དབང་བསྐུར་བས། ཞེས་གསུངས། དེ་ཡང་རྡོ་རྗེ་ཐེག་པའི་
ལམ་དུ་འཇུག་པར་འདོད་པའི་སློབ་མ་ལ་མཐུན་མོང་བས་རྒྱུད་སྦྱངས་ནས་རྒྱུད་སྡེ་བཞི་པོ་ཅི་རིགས་པའི་སྒོ་ནས་གསང་སྔགས་ལ་འཇུག་པར་འདོད་པ་དེའི་ཚེ། མཚན་ཉིད་དང་ལྡན་པའི་བླ་མ་དམ་པ་མཉེས་པར་བྱ་དགོས་ཏེ་
དགོས་པ་གང་གི་དོན་དུ་ན། རྡོ་རྗེ་སློབ་དཔོན་གྱི་དབང་བསྐུར་ཐོབ་ཕྱིར་ཡིན་པའི་ཕྱིར། འདིས་དབང་གོང་མ་གསུམ་ཡང་མཚོན་ནོ། །ཚུལ་ཇི་ལྟར་མཉེས་པར་བྱེད་ཚུལ་ཡང་ཡོད་དེ། བཀུར་སྟི་རྙེད་པ་དག་དང་རིམ་གྲོ་དང། །
བསྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ཞེས་པ་ལྟར་ལུས་ངག་གིས་བསྙེན་བཀུར་བ་དང། རིན་པོ་ཆེ་དང། བགོ་བ་དང། བཟའ་བཏུང་དང། བྲན་ལ་སོགས་པ་ཇི་ལྟར་བཞེད་པ་བཞིན་གྱི་ཡོ་བྱད་སྦྱིན་པ་
དང༑ བཀའ་སྩལ་དང་དུ་བླངས་ནས་ཚུལ་བཞིན་དུ་བསྒྲུབ་པ་ལ་སོགས་པ་སྒོ་གསུམ་གྱི་དངོས་པོ་ཐམས་ཅད་ཀྱིས་མཉེས་པར་བྱ་བ་ཡིན་པའི་ཕྱིར། བླ་མ་མཉེས་པར་བྱས་ནས་ཇི་ལྟར་བྱ་བ་ཡང་ཡོད་དེ། དེ་ལྟར་བླ་མ་
མཉེས་པར་གྱུར་པ་ཡིས། སློབ་མས་དབང་དོན་དུ་གསོལ་བ་བཏབ་ནས། མཐའ་རྟེན་རྗེས་གནང་དང་བཅས་པ་ཡོངས་སུ་རྫོགས་པའི་རྡོ་རྗེ་སློབ་དཔོན་གྱི་དབང་བསྐུར་བས། བདག་ཉིད་གསང་སྔགས་ཀྱི་སྣོད་རུང་དུ་བྱ་

[050B]    ༈    །གསུམ་པ་དབང་བསྐུར་བའི་ཆེ་བ་ནི། སྡིག་ཀུན་རྣམ་དག་བདག་ཉིད་ནི། །དངོས་གྲུབ་བསྒྲུབ་པའི་སྐལ་ལྡན་འགྱུར། ཞེས་སོ། །གོང་དུ་བཤད་པ་ལྟར། དབང་བཞི་རྫོགས་པར་བསྐུར་བ་ལ་དགོས་པ་ཡོད་
དེ༑ སྒོ་གསུམ་གྱི་སྡིག་སྒྲིབ་བག་ཆགས་དང་བཅས་པ་རྣམ་པར་དག་ཅིང། སློབ་མ་བདག་ཉིད་ནི་དངོས་གྲུབ་ཆུང་འབྲིང་ཆེན་པོ་གསུམ་བསྒྲུབ་པའི་སྐལ་བ་དང་ལྡན་པར་འགྱུར་བའི་ཕྱིར་རོ།    ༈    །གཉིས་པ་རྟེན་གྱི་ཁྱད་པར་གྱིས་
དབང་གོང་མ་གཉིས་བྱར་རུང་བ་དང་མི་རུང་བའི་ཚུལ་ནི། དང་པོའི་སངས་རྒྱས་རྒྱུད་ཆེན་ལས། །རབ་ཏུ་འབད་པས་བཀག་པའི་ཕྱིར། །གསང་བ་ཤེས་རབ་དབང་བསྐུར་བ། །ཚངས་པར་སྤྱོད་པས་བླང་མི་བྱ། །གལ་ཏེ་དབང་བསྐུར་
དེ་འཛིན་ན། །ཚངས་སྤྱོད་དཀའ་ཐུབ་ལ་གནས་པས། །བཀག་པ་སྤྱད་པར་གྱུར་པའི་ཕྱིར། །དཀའ་ཐུབ་སྡོམ་པ་དེ་ཉམས་ཏེ། །བརྟུལ་ཞུགས་ཅན་དེ་ཕམ་པ་ཡི། །ལྟུང་བ་དག་ནི་འབྱུང་འགྱུར་ཞིང། །དེ་ནི་ངན་སོང་ངེས་ལྟུང་བས། །
གྲུབ་པ་ནམ་ཡང་ཡོད་མ་ཡིན། ཞེས་གསུངས། འོ་ན་དབང་བསྐུར་པ་དེ་དག་དངོས་གྲུབ་འདོད་པའི་གང་ཟག་ཐམས་ཅད་ཀྱིས། དངོས་དབང་དུ་བླང་བ་ཡིན་ནམ་ཞེ་ན། མ་ཡིན་ཞེས་དམིགས་བསལ་སྟོན་པ་ནི། ཤེས་
བྱ་ཆོས་ཅན། ཚངས་པར་སྤྱོད་པའི་དགེ་བསྙེན་དང། རབ་བྱུང་སྡེ་ལྔ་གང་རུང་གི་ཚུལ་ཁྲིམས་ལ་གནས་པའི་སློབ་དཔོན་གྱིས། གསང་བའི་དབང་གཞན་ལ་བསྐུར་བ་དང། སློབ་མ་ལ་ཤེས་རབ་ཡེ་ཤེས་ཀྱིས་དབང་བསྐུ་

[051A]༄༅། །བ་དང་ནི། རང་ཉིད་ཀྱིས་དངོས་སུ་བླང་བར་མི་བྱ་སྟེ། ཚུལ་དེ་ལྟ་བུ་ནི། དང་པོའི་སངས་རྒྱས་དུས་ཀྱི་འཁོར་ལོའི་རྩ་བའི་རྒྱུད་ཆེན་མོ་ལས། བཅོམ་ལྡན་འདས་ཀྱིས་རབ་ཏུ་འབད་པས་བཀག་པའི་ཕྱིར་
འོ་ན་སྐྱོན་ཅི་ཞིག་གཟིགས་ནས་དབང་དེ་གཉིས་ཚངས་པར་སྤྱོད་པ་ལ་བཀག་ཅེ་ན། ཚངས་པར་སྤྱོད་པའི་དཀའ་ཐུབ་ལ་གནས་པའི་དགེ་བསྙེན་དང། རབ་བྱུང་སྡེ་ལྔ་པོ་གང་རུང་གིས། གལ་ཏེ་དབང་བསྐུར་བ་གཉིས་པོ་
དེ་དག་དངོས་སུ་འཛིན་ཅིང་བླངས་ན། སྟོན་པས་བཀག་པ་སྤྱད་པར་གྱུར་པ་ཡིན་པའི་ཕྱིར། ཚངས་སྤྱོད་ཀྱི་དཀའ་ཐུབ་དང། རབ་ཏུ་བྱུང་བའི་སྡོམ་པ་དེ་ཉམས་ཏེ། ཚུལ་ཁྲིམས་ཀྱི་བརྟུལ་ཞུགས་ཅན་དེ་དག་ཕམ་པ་དང་
ཕམ་པ་དང་འདྲ་བའི་རྩ་བའི་ལྟུང་བ་དག་ནི་འབྱུང་བར་འགྱུར་བ་ཡིན་པའི་ཕྱིར་དང། ལྟུང་བས་ཉམས་པའི་གང་ཟག་དེ་ནི་ངན་སོང་གསུམ་དུ་ངེས་པར་ལྟུང་བས་ན་དངོས་གྲུབ་འགྲུབ་པ་ནམ་ཡང་ཡོད་པ་མ་ཡིན་
པའི་ཕྱིར་ཏེ། ཇོ་བོ་ཉིད་ཀྱིས། གསང་བ་དང་ཤེས་རབ་ཡེ་ཤེས་ཀྱི་དབང་ནི་ཚངས་པར་སྤྱོད་པ་གྲོལ་བའི་ལམ་པས་མི་བསྐུར་ཞིང་སློབ་མས་ཀྱང་མི་བླང་ངོ། །དེ་ནི་ཚངས་པར་སྤྱོད་པ་ཟད་པར་བྱེད་པ་དང། སངས་རྒྱས་ཀྱི་
བསྟན་པ་ནུབ་པར་བྱེད་པས་སེམས་ཅན་དམྱལ་བར་སློབ་དཔོན་དེ་དང་སློབ་མ་གཉིས་ཀ་ཐེ་ཚོམ་མེད་པར་འགྲོ་བར་འགྱུར་རོ། །ཞེས་དང། རང་འགྲེལ་ལས་ཀྱང། ཁ་ཅིག་གསང་སྔགས་ཀྱི་རྒྱུད་ཆེན་པོ་དག་གི་དགོངས་

[051B] བླ་མ་དམ་པས་ཀྱང་མ་ཟིན་ཅིང། སྡིག་པའི་བཤེས་གཉེན་ལ་བརྟེན་པས། གསང་སྔགས་ཀྱི་ཚུལ་མི་ཤེས་པས། དགོངས་པ་ཅན་གྱི་བཀའ་ལ་བརྟེན་ནས་འདི་སྐད་དུ། བདག་ཅག་ནི་གསང་སྔགས་པའོ། །ཞེས་སྤྱོད་
པ་ཐམས་ཅད་ལ་བག་ཡངས་སུ་བྱེད་ཅིང། ཕྱག་རྒྱ་ཆེན་པོའི་དངོས་གྲུབ་ཀྱང་མྱུར་དུ་ཐོབ་པར་འགྱུར་རོ་ཞེས་སྒྲོགས་ཤིང་གནས་པ་དེ་དག་ནི་ངན་འགྲོར་འགྲོ་བར་འགྱུར་རོ་ཞེས་སོགས་རྒྱ་ཆེར་གསུངས་སོ། །གསུམ་པ་དབང་
གོང་མ་གཉིས་མ་ཐོབ་ན། རྒྱུད་ཉན་བཤད་སོགས་བྱར་རུང་མི་རུང་གི་དོགས་པ་སྤང་བ་ནི། རྒྱུད་ཀུན་ཉན་དང་འཆད་པ་དང། །སྦྱིན་སྲེག་མཆོད་སྦྱིན་སོགས་བྱེད་པ། །སློབ་དཔོན་དབང་བསྐུར་བརྙེས་གྱུར་ཅིང། །དེ་ཉིད་རིག་ལ་ཉེས་པ་
མེད། ཅེས་གསུངས། གལ་ཏེ་ཚངས་པར་སྤྱོད་པས་དབང་དེ་གཉིས་དངོས་སུ་བླང་དུ་མི་རུང་ན་གསང་སྔགས་སྤྱོད་པའི་སྐལ་བ་མེད་པར་འགྱུར་རོ་ཞེ་ན། སྐྱོན་མེད་དེ། སློབ་དཔོན་གྱི་དབང་བསྐུར་བ་རྗེས་འབྲང་དང་བཅས་པ་བརྙེས་པ་སྟེ་
ཐོབ་པར་གྱུར་ཅིང། དེ་ཁོ་ན་ཉིད་བཅུ་རིག་པ་ལ་སྟེ་རིག་པའི་གང་ཟག་གིས། བྱ་བ་ལ་སོགས་པའི་རྒྱུད་ཀུན་ལ་སློབ་མས་ཉན་པ་དང། སློབ་དཔོན་གྱིས་འཆད་པ་དང། ཐུན་མོང་དུ་གཉིས་ཀས་སྦྱིན་སྲེག་དང། མཆོད་སྦྱིན་དང། སོགས་
པས་རབ་གནས་དབང་བསྐུར་འཕྲིན་ལས་བཞི་དང། གྲུབ་པ་རྣམ་པ་བརྒྱད་སྒྲུབ་པར་བྱེད་པ་ལ་ཉེས་པ་མེད་པའི་ཕྱིར།    ༈    །གསུམ་པ་རྒྱུ་གང་ལ་བརྟེན་ནས་བརྩམས་པ་ནི། གནས་བརྟན་མར་མེ་མཛད་དཔལ་གྱིས། །

[052A]༄༅། །མདོ་སོགས་ཆོས་ལས་བཤད་མཐོང་བས། །བྱང་ཆུབ་འོད་ཀྱིས་གསོལ་བཏབ་ནས། །བྱང་ཆུབ་ལམ་བཤད་མདོར་བསྡུས་བྱས། ཞེས་སོ། །དེ་ལ་རྐང་པ་དང་པོས་བྱེད་པ་པོ། བཞི་པས་ལས་
སུ་འདུ་བྱ་བ། གཉིས་པས་ནང་གི་རྐྱེན་ཤེས་རབ་ཕུན་སུམ་ཚོགས་པ། གསུམ་པས་གཞན་རྐྱེན་སྙིང་རྗེ་ཆེན་པོ་བསྟན་བཅོས་རྩོམ་པའི་རྒྱུར་བསྟན་ཏེ། །སྡེ་པ་བཅོ་བརྒྱད་པོ་མཐའ་དག་གི་གཙུག་གི་ནོར་བུ། བསྙེན་པར་རྫོགས་
ནས་སྡོམ་རྒྱུན་རྣམ་དག་བར་མ་ཆད་དུ་ལོ་སུམ་ཅུ་ལྷག་བཞེས་པས་གནས་བརྟན་ཆེན་པོ་མར་མེ་མཛད་དཔལ་ཡེ་ཤེས་ཞེས་བྱ་བས། གངས་རིའི་ཁྲོད་ཀྱི་སྐལ་ལྡན་རྣམས་རྗེས་སུ་བཟུང་བའི་ཕྱིར་དུ། ལས་དང་པོ་
པའི་ས་ནས་བྱང་ཆུབ་མཆོག་གི་བར་དུ། བགྲོད་པའི་ཐེག་པ་ཆེན་པོའི་ལམ་རྣམ་པར་བཤད་པ་ཡིན་ནོ། །རྒྱུ་གང་ལ་བརྟེན་ནས་བཤད་པ་ཡང་གཞག་ཏུ་ཡོད་དེ། མདོ་དང། སོགས་ཁོངས་ནས་རྒྱུད་དང། བསྟན་བཅོས་མན་ངག་
གི་ཆོས་རྣམས་ལས་བཤད་པ་ཇི་ལྟ་བ་བཞིན་མཐོང་བས་ཏེ་མཐོང་བའི་ཤེས་རབ་དང། བོད་ཡུལ་གྱི་བསྟན་པའི་ཁུར་བཞེས་པའི་ལྷ་རིགས་དགེ་སློང་བྱང་ཆུབ་འོད་ཀྱིས། བསྟན་པ་སྤྱི་ཁྱབ་ཀྱི་དོན་དུ་ཐེག་པ་ཆེན་པོའི་ཤིང་
རྟར་གྱུར་པའི་གཞུང་ཞིག་ཅིས་ཀྱང་གནང་དགོས་ཞེས་གསོལ་བ་བཏབ་པའི་རྒྱུ་ལས་བཤད་པ་ཡིན་པའི་ཕྱིར། ཚུལ་ཇི་ལྟར་བྱས་པ་ཡང་གཞག་ཏུ་ཡོད་དེ། ཚེ་འདི་ཡུན་ཐུང་ཤེས་བྱའི་རྣམ་པ་མང། །ཚེ་ཡི་ཚད་ཀྱང་ཇི་ཙམ་

[052B] །ངང་པས་ཆུ་ལས་འོ་མ་ལེན་པ་ལྟར། །རང་གི་འདོད་པ་དང་དུ་བླང་ན་ལེགས། ཞེས་གསུངས་པ་ལྟར། དགག་བསྒྲུབ་ཀྱི་སྤྲོས་པ་རྒྱ་ཆེན་པོ་དོར་ནས་ཐམས་ཅད་མཁྱེན་པ་དོན་གཉེར་གྱི་ཉམས་ལེན་མ་ཚང་བ་མེད་
པ་བསྒྲུབ་པའི་ཆ་རྐྱེན་དུ་གྱུར་པ་ཙམ་ཞིག་ཚིག་མདོར་བསྡུས་ཏེ་བྱས་པ་ཡིན་པའི་ཕྱིར།    ༈    །བཞི་པ་མཇུག་གི་དོན་ལ་གཉིས། གང་གིས་མཛད་པ་དང། སུས་བསྒྱུར་བའོ། །དང་པོ་ནི། བྱང་ཆུབ་ལམ་གྱི་སྒྲོན་མ་ལྔ་བརྒྱ་པ་
རྣམས་ཀྱི་གཙུག་གི་ནོར་བུ་སློབ་དཔོན་མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱིས། སྐལ་ལྡན་གྱི་གདུལ་བྱ་བགྲང་བ་ལས་འདས་པའི་དོན་དུ་ཐུགས་བརྩེ་བ་ཆེན་པོས་མཛད་པ་རྫོགས་སོ།། །།གཉིས་
པ་ནི། རྒྱ་གར་གྱི་མཁན་པོ་དའི་པཾ་ཀཱ་ར་ཤྲཱི་ཛྙཱ་ན་དང། བོད་ཀྱི་ལོཙྪ་བ་འཇིག་རྟེན་གྱི་མིག་དགེ་སློང་དགེ་བའི་བློ་གྲོས་ཀྱིས་རྒྱ་སྐད་ལས་བོད་སྐད་དུ་བསྒྱུར་ཞིང་ཚིག་དོན་གྱི་ཞུ་ཆེན་བགྱིས་ནས་འཆད་ཉན་མཛད་པའོ། །འདིའི་
རང་འགྲེལ་ནི་དགེ་བཤེས་གུང་ཐང་པས་ཞུས་ཤིང་བསྒྱུར་ཏེ། ནག་ཚོ་བདག་ཉིད་གཅིག་པུ་མ་གཏོགས་པ། །ཇོ་བོའི་སློབ་མ་གཞན་ལ་ཡོད་རེ་སྐན། །ཞེས་ནག་ཚོ་བདག་ཉིད་ཀྱིས་སྦས་ཆོས་སུ་མཛད་དོ། །འོན་ཀྱང་འདིའི་
འཕྲིན་ལས་ཆེས་ཆེར་རྒྱས་པར་བྱེད་པ་པོ་ནི། དགེ་བཤེས་སྟོན་པ་ལ་སོགས་ཏེ། ཁོང་གིས་སྐུ་མཆེད་གསུམ་ལ་སོགས་པའི་སློབ་མའི་ཚོགས་ལ་འདོམས་པར་མཛད། དགེ་བཤེས་པུ་ཏོ་བས། ལོ་པཎ་གཉིས་ཀྱི་གསུང་ལ་

[053A]༄༅། །གཅེས་སྤྲས་སུ་མཛད་དེ། ཚོགས་སུ་ཐུན་བརྒྱད་བརྒྱད་དུ་གསུངས། དེ་ནས་ཤ་ར་བ་ཆེན་པོས་འདིའི་འཕྲིན་ལས་རྒྱས་པར་མཛད་དེ། ད་ལྟའི་བར་དུ་བསྟན་པའི་སྒྲོན་མེ་དང་འགྲོ་བའི་མིག་ཏུ་གྱུར་པ་འདི་
ཡིན་ནོ།། །།སྨྲས་པ་ཕུལ་བྱུང་མཁྱེན་བརྩེའི་དཀྱིལ་འཁོར་ལས་འོངས་པ། །རྣམ་འགྲེལ་ཚིག་དོན་རྫོགས་པའི་གཟི་འོད་ཅན། །སླར་ཡང་རང་གཞུང་པད་ཚལ་འབྱེད་པའི་ཕྱིར། །ཐུབ་བསྟན་མཁའ་དབྱིངས་
རྒྱན་དུ་ཤར་བ་བཞིན། །བདེ་གཤེགས་ཀུན་གྱི་བགྲོད་པ་གཅིག་པའི་ལམ། །ཤིང་རྟ་ཆེན་པོ་གཉིས་ཀྱི་བཞེད་པའི་ཕུལ། །བརྒྱུད་པའི་ཆུ་བོ་གསུམ་འདྲེས་གདམས་པའི་མཆོག་གང་འདིའི་སྙན་གྲགས་དབྱར་སྐྱེས་
བཞད་པའི་སྒྲས། །འགྲོ་ཀུན་གཏམ་གཞན་གླེང་བའི་གོ་སྐབས་ཕྲོགས། །རབ་དཀར་གངས་རིས་བསྐོར་ཀྱང་ཀུན་རྨོངས་ཀྱི། །སྨག་རུམ་མི་བཟད་འཐིབས་པའི་བྱང་ཕྱོགས་འདིར། །རྗོད་བྱེད་ཚིག་གི་ལང་ཚོ་ཆེས་ཕྲ་ཡང།།
བརྗོད་བྱའི་འོད་དཀར་རྫོགས་པའི་ཟླ་ཚེས་འདི། །ཤར་བ་ཙམ་གྱིས་སྡུག་བསྔལ་ཚ་གདུང་དང། །རྨོངས་པའི་མུན་ནག་མ་ལུས་ཅིག་ཅར་བསལ། །བྱང་ཕྱོགས་ཡངས་པའི་ནོར་གྱི་བློ་གྲོས་མར། །ཐུབ་བསྟན་ཡོངས་རྫོགས་
མཛེས་པའི་གོས་དཀར་སྦྱིན། །དྲང་སྲོང་ཆེན་པོ་ཐུབ་པའི་རྣམ་ཐར་ལ། །ཀུན་ནས་བརྟེན་པའི་མཁས་གྲུབ་བྱེ་བ་བརྒྱས། །འཛམ་གླིང་མངོན་པར་བརྒྱན་པའི་བྱེད་པོའང། །བྱང་ཆུབ་ལམ་གྱི་སྒྲོན་མ་འདི་ཉིད་དོ། །དེ་ཕྱིར་ཚ་གྲང་

[053B] །འཇིགས་རུང་ངན་འགྲོའི་གཡངས་ས་ལས་གྲོལ་ཏེ། །བདེ་འགྲོ་ལྷ་མིའི་སྐྱེད་ཚལ་བསྟེན་འདོད་ན། །ཕུལ་བྱུང་གཞུང་བཟང་འདི་ལ་བསྟེན་པའི་རིགས། །ལས་ཉོན་ཆུ་གཏེར་སྡུག་བསྔལ་རྦ་
གློང་ཅན། །མཐའ་མེད་འཁོར་བའི་རྒྱ་མཚོ་ལས་བརྒལ་ཏེ། །རྣམ་གྲོལ་ནོར་བུའི་གླིང་དུའང་འགྲོ་འདོད་ན། །ཕུལ་བྱུང་གཞུང་བཟང་འདི་ལ་བསྟེན་པའི་རིགས། །སྐྱེ་རྒ་ན་འཆི་མེད་པ་བདེ་ཆེན་གྱི། །དབྱིངས་ལ་རྟག་རོལ་འགྲོ་ལ་མཆོག་
སྩོལ་བའི། །ཐམས་ཅད་མཁྱེན་པའི་གྲོང་དུ་འཇུག་འདོད་ན། །ཕུལ་བྱུང་གཞུང་བཟང་འདི་ལ་བསྟེན་པའི་རིགས། །ཚེ་འདི་བར་སྣང་གློག་ལྟར་མྱུར་འགྲོ་ཞིང། །འཇིག་རྟེན་ཕ་རོལ་བཤུལ་རིངས་ཉམས་ང་ན། །གྲོགས་དག་
བག་མེད་སྦུན་པ་མ་འཕྱར་བར། །ཕུལ་བྱུང་གཞུང་བཟང་འདི་ལ་བསྟེན་པའི་རིགས། །བདེ་འདོད་སྡུག་བསྔལ་བསྒྲུབ་པའི་ཁྱི་ཕག་གི་སྤྱོད་ཚུལ་སྤངས་ཏེ་བཀའ་གདམས་དགེ་བའི་བཤེས། །དམ་པ་རྣམས་ཀྱི་རྣམ་ཐར་
སྐྱོང་འདོད་ན། །ཕུལ་བྱུང་གཞུང་བཟང་འདི་ལ་བསྟེན་པའི་རིགས། །དེ་ཕྱིར་ཚུལ་འདི་ལེགས་པར་བཤད་པ་ལས། །ཐོབ་པའི་རྣམ་དཀར་དགེ་བ་ཅི་མཆིས་པ། །མ་ལུས་རང་གཞན་དོན་རྣམས་བསྒྲུབ་པའི་ཕྱིར། །བླ་མེད་བྱང་ཆུབ་
དམ་པ་ཐོབ་ཕྱིར་བསྔོ། །བདག་ཀྱང་ཚེ་རབས་ཀུན་ཏུ་བཀའ་གདམས་ཀྱི། །བཤད་སྒྲུབ་བསྟན་པ་འཛིན་ཅིང་སྤེལ་བ་ལ། །སྐུ་མཆེད་གསུམ་གྱི་མཛད་པ་རྣམ་ཐར་ཀུན། །གཅིག་ཏུ་བསྡུས་ནས་ཇི་བཞིན་སྤྱོད་པར་ཤོག་ཅེས་བྱ་

[054A]༄༅། །ཆུབ་ལམ་གྱི་སྒྲོན་མའི་རྣམ་བཤད་ཕུལ་བྱུང་བཞད་པའི་དགའ་སྟོན་ཞེས་བྱ་བ་འདི་ནི། ཡོངས་ཀྱི་དགེ་བའི་བཤེས་གཉེན་སངས་རྒྱས་བཀྲ་ཤིས་པས་ནན་ཏན་དུ་བགྱིས་ཏེ་བསྐུལ་བའི་ངོར་མང་དུ་
ཐོས་པའི་དགེ་སློང་བློ་བཟང་ཆོས་ཀྱི་རྒྱལ་མཚན་དཔལ་བཟང་པོས་ཉིད་ཀྱི་རང་འགྲེལ་དང། ནག་ཚོའི་འགྲེལ་པ་དང། སྟོན་པ་རིན་པོ་ཆེ་དང། པུ་ཏོ་བའི་གསུང་བགྲོས་གཞན་མང་པོ་དང། ཁྱད་པར་དགེ་བཤེས་དོལ་པའི་
བེའུ་བུམ་སྔོན་པོ་དང། ཤ་ར་བའི་ལམ་རིམ་དང། སྣར་ཐང་བའི་ལམ་མཆོག་དང། གཞན་ཡང་བཀའ་གདམས་ཀྱི་བསྟན་རིམ་མང་པོ་ཞིག་ལའང་བརྟེན་ཅིང། ཁྱད་པར་སྙིགས་དུས་ཀྱི་རྒྱལ་བ་གཉིས་པའི་ལེགས་པར་
བཤད་པ་ལ་གཞི་བགྱིས་ཏེ། བདག་ཅག་གི་སྟོན་པ་མངོན་པར་བྱང་ཆུབ་པའི་ཟླ་ཚེས་ཁྱད་པར་ཅན་ལ། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཟིམས་ཁང་དུ་གྲུབ་པར་གཡར་ཁྲལ་དུ་སྩལ་བ་དགེ་ལེགས་འཕེལ།། །།
   ༈    ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ། །
སརྦ་ཛ་ག་ཏཾ།། །།



﻿༄༅། །བྱང་ཆུབ་ལམ་གྱི་སྒྲོན་མའི་འགྲེལ་བ་ཉུང་ངུ་རྣམ་གསལ་ཇོ་བོ་ཆེན་པོ་དགྱེས་པའི་མཆོད་སྤྲིན་ཞེས་བྱ་བ་བཞུགས་སོ། །

[001A] །ན་མོ་ཤཱཀྱ་མུ་ན་ཡེ། བདེ་ལྡན་ཞིང་གཙོ་མགོན་པོ་འོད་དཔག་མེད། །སྙིགས་མའི་འགྲོ་ངོར་འཕགས་ཡུལ་པཎ་ཆེན་དུ། །རྣམ་རོལ་ཕུལ་བྱུང་མར་མ་
མཛད་དཔལ་ཞེས། །ཡོངས་སུ་གྲགས་པའི་ཞབས་ལ་ཕྱག་འཚལ་ལོ། །མགོན་དེ་བོད་ཡུལ་དབུས་བྱོན་ནས། །ཐུབ་བསྟན་སྤྱི་དང་བཀའ་གདམས་ཀྱི། །བསྟན་པའི་སྲོལ་ཕྱེ་ལེགས་
བཤད་གཙོ། །བྱང་ཆུབ་ལམ་སྒྲོན་ཞེས་སུ་གྲགས། །འབྲོམ་སྟོན་པོ་ཏོ་གླང་ཤར་དང། །རྒྱལ་བ་གཉིས་པ་ཡབ་སྲས་སོགས། །ཀུན་གྱིས་ལམ་སྒྲོན་འདི་ཉིད་གཞིར། །བཟུང་ནས་བཀའ་
གདམས་བསྟན་པ་སྤེལ། །དེ་ཕྱིར་འདིར་ཡང་ལམ་སྒྲོན་གྱི། །ཚིག་འགྲེལ་མདོར་བསྡུས་གསལ་ཙམ་ཞིག་ཇོ་བོ་ཆེན་པོ་མཆོད་མཉེས་ཕྱིར། །དད་པ་ཉིད་ཀྱིས་བྲི་བར་བྱ། །དེ་ཡང་ཇོ་བོ་རྗེའི་
ཆེ་བའི་ལོ་རྒྱུས་ཀྱི་རྣམ་ཐར་རྒྱས་པར་ནི་བཀའ་གདམས་ཆོས་འབྱུང་སོགས་ན་གསལ་ཞིང། མདོར་བསྡུས་པའི་རྣམ་ཐར་ནི་ལམ་རིམ་ཆེན་མོ་སོགས་ལས་འབྱུང་བ་ལྟར་ཏེ། འདིར་འཆད་པར་

[002A] །འོས་ཀྱང་མང་དུ་དོགས་ནས་བཞག་གོ་ལམ་སྒྲོན་འདིས་གསུང་རབ་ཐམས་ཅད་ཀྱི་དོན་ཉམས་ལེན་གྱི་རིམ་པར་བསྡུས་ནས་སྟོན་པས་བརྗོད་བྱའི་ངོས་ནས་
ཁྱད་པར་དུ་འཕགས་པའི་ཕྱིར་འདི་འཆད་པ་ལ་བཞི། མཚན་གྱི་དོན། འཁྱུར་གྱི་ཕྱག་གཞུང་གི་དོན། མཇུག་གི་དོན་ནོ། །དང་པོ་ནི། རྒྱ་གར་སྐད་དུ། བོ་དཧི་པ་ཐ་པྲ་དའི་པ། བོད་སྐད་དུ། བྱང་ཆུབ་
ལམ་གྱི་སྒྲོན་མ་ཞེས་བྱ་ལ། དེ་ཡང་བོ་དཧི་ནི་བྱང་ཆུབ། པ་ཐ་ནི་ལམ། པྲ་དའི་པ་ནི་སྒྲོན་མ་ཞེས་པའོ། །མཚན་བཤད་ན། བསྟན་བཅོས་འདི་ལ་བྱང་ཆུབ་ལམ་གྱི་སྒྲོན་མ་ཞེས་བྱ་སྟེ། སངས་རྒྱས་
ཀྱི་བྱང་ཆུབ་རྣམ་མཁྱེན་དུ་བགྲོད་པར་བྱེད་པའི་ལམ་གྱི་རིམ་པ་རྣམས་བརྗོད་བྱར་གསལ་བར་སྟོན་ཅིང་མཐོང་བར་བྱེད་པའི་སྒྲོན་མེ་ལྟ་བུ་ཡིན་པས་ན་དེ་ལྟར་དུ་བརྗོད་པའི་ཕྱིར་རོ། །གཉིས་པ་འགྱུར་ཕྱག་ནི་
བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་པ་ནི་ལོ་ཙྪ་བས་བཀོད་པ་སྟེ་གོ་སླའོ། །གསུམ་པ་གཞུང་གི་དོན་ལ་གསུམ། མཆོད་པར་བརྗོད་ཅིང་བཤད་པར་དམ་

[002B] གཞུང་དངོས་བཤད་པ། རྒྱུ་གང་ལ་བརྟེན་ནས་བརྩམས་པའོ། །དང་པོ་ནི། དུས་གསུམ་རྒྱལ་བ་དག་དང་དེ་ཡི་ཆོས། །དགེ་འདུན་རྣམས་ལ་གུས་པ་ཆེན་པོས་ཕྱག་བྱས་ཏེ། །སློབ་མ་བཟང་པོ་བྱང་ཆུབ་འོད་ཀྱིས་བསྐུལ་གྱུར་པས། །
བྱང་ཆུབ་ལམ་གྱི་སྒྲོན་མ་རབ་ཏུ་གསལ་བར་བྱ། །ཞེས་སོ། །བསྟན་བཅོས་འདི་རྩོམ་པའི་ཐོག་མར་ཡུལ་གང་ལ་ཕྱག་འཚལ་པ་ཡོད་དེ། འདས་མ་འོངས་ད་ལྟའི་དུས་གསུམ་གྱི་སངས་རྒྱས་དག་དང། སངས་རྒྱས་དེ་ཡི་ལུང་རྟོགས་ཀྱི་དམ་པའི་ཆོས་དང་
དེ་སྒྲུབ་པའི་དགེ་འདུན་རྣམས་ལ་ནི་ཡིད་གུས་པ་ཆེན་པོས་ཕྱག་འཚལ་བའི་ཕྱིར། དེ་ལྟར་ཕྱག་བྱས་ནས་བྱ་བ་གང་བྱེད་པ་ཡོད་དེ། སློབ་མ་བཟང་པོ་ལྷ་བླ་མ་བྱང་ཆུབ་འོད་ཀྱིས་བསྐུལ་བར་གྱུར་པ་ལ་བརྟེན་ནས། དེའི་ངོ་བོར་བྱང་ཆུབ་ལམ་གྱི་སྒྲོན་མའི་
བསྟན་བཅོས་འདི་གསལ་བར་བྱ་བ་སྟེ་འཆད་པར་འགྱུར་བའི་ཕྱིར། དེ་ཡང་སྒྲོན་མེས་གཟུགས་སྣང་བར་བྱེད་པ་བཞིན་དུ་གསལ་བར་བྱ་བའི་དོན་ནོ། །ལྷ་བླ་མ་བྱང་ཆུབ་འོད་ནི་བོད་ཀྱི་རྒྱལ་རིགས་ལྷ་བཙུན་ཞིག་སྟེ། དེས་རྒྱ་བརྩོན་སེང་དང་ནག་ཚོ་
ལོ་ཙྪ་བ་སོགས་རྒྱ་གར་དུ་བརྫངས་ནས་བོད་དུ་ཕན་ཐོགས་པའི་པཎྜི་ཏ་ཞིག་སྤྱན་དྲོངས་ལ་ཤོག་ཅེས་གསུངས་པ་བཞིན། ཁོང་རྣམས་རྒྱ་གར་དུ་བྱོན་ནས་མངོན་ཤེས་མངའ་བའི་གྲུབ་ཆེན་འགའ་ལ་ལུང་བསྟན་ཞུས་པ་ན། ཇོ་བོས་ཕན་ཆེན་པོ་ཐོགས་
པར་ལུང་བསྟན་པ་ལྟར་ཇོ་བོ་དགུང་ལོ་དྲུག་ཅུ་ལ་ཉེ་བའི་ཚེ་བོད་དུ་སྤྱན་དྲངས་ཏེ་མངའ་རིས་སྟོད་དུ་བཞུགས་པའི་དུས་སུ་ལྷ་བླ་མས་ཇོ་བོ་ལ་དྲི་བ་བདུན་ཞུས་པའི་ལན་དུ་བསྟན་བཅོས་འདི་བརྩམས་པར་གྲགས་སོ། །འདི་ལ་ཇོ་བོས་རང་འགྲེལ་བསྡུས་པ་ཞིག་

[003A]༄༅། །མཛད་ཅིང། གཞན་དགེ་བཤེས་སྟོན་པ། པུ་ཏོ་བ། ཤ་ར་བ། ནག་ཚོ་སོགས་ཀྱིས་འགྲེལ་བ་དང། མན་ངག་བསྡུས་དོན་ཅི་རིགས་མཛད་ལ། ཕྱིས་པཎ་ཆེན་གོང་མས་འགྲེལ་བ་རྒྱས་ཙམ་ཞིག་མཛད་དོ། །
གཉིས་པ་གཞུང་དངོས་བཤད་པ་ལ་གཉིས། སྐྱེས་བུ་གསུམ་གྱི་རྣམ་གཞག་མདོར་བསྟན་པ་དང། དེ་གསུམ་གྱི་ལམ་གྱི་མཚན་ཉིད་སོ་སོར་བཤད་པའོ། །དང་པོ་ནི། ཆུང་དང་འབྲིང་དང་མཆོག་གྱུར་པས། །སྐྱེས་བུ་གསུམ་དུ་ཤེས་
པར་བྱ། །དེ་དག་མཚན་ཉིད་རབ་གསལ་བས། །སོ་སོའི་དབྱེ་བ་བྲི་བར་བྱ། །ཞེས་སོ། །ལམ་དང་དབང་པོའི་རིམ་པ་ལ་ཆུང་ངུ་དང་འབྲིང་དང་མཆོག་ཏུ་གྱུར་པ་གསུམ་ཡོད་པའི་དབྱེ་བས་སྐྱེས་བུ་གསུམ་དང་དེའི་ལམ་གྱི་མཚན་ཉིད་ཀྱང་གསུམ་
དུ་ཤེས་པར་བྱ་སྟེ། དེ་དག་གི་ཁྱད་པར་རམ་མཚན་ཉིད་སོ་སོའི་དབྱེ་བ་ཇི་ལྟར་ཡིན་པ་རབ་ཏུ་གསལ་བའི་ཚིག་གིས་བྲི་བར་བྱའོ། །འདིར་སྐྱེས་བུ་ཞེས་ཐ་སྙད་མཛད་པ་ནི། སྐྱེས་བུའི་སྐད་དོད་པུ་རུ་ཥ་ཞེས་པ་ནུས་པ་ལྡན་པ་ལ་འཇུག་པས་
འདིའི་སྐྱེས་བུ་གསུམ་ཡང་འཇིག་རྟེན་ཕྱི་མ་ཕན་ཆད་ཀྱི་ལམ་སྒྲུབ་པ་ལ་ནུས་པ་དང་ལྡན་པ་ཞིག་ཡིན་པས་དེ་སྐད་ཅེས་བྱའོ། །གཉིས་པ་ལ་གསུམ། སྐྱེས་བུ་ཆུང་ངུ། སྐྱེས་བུ་འབྲིང། སྐྱེས་བུ་ཆེན་པོའི་མཚན་ཉིད་དམ་ཁྱད་པར་རོ། །
དང་པོ་ནི། གང་ཞིག་ཐབས་ནི་གང་དག་གིས། །འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པ། །སྐྱེས་བུ་དེ་ནི་ཐ་མར་ཤེས། །ཞེས་སོ། །འདིར་བསྟན་སྐྱེས་བུ་ཆུང་ངུའི་ཁྱད་པར་ཡོད་དེ། ངན་སོང་ལ་འཇིགས་

[003B]ལས་འབྲས་ལ་ཡིད་ཆེས་བའི་དད་པ་དང་ལྡན་ཅིང་སྐྱབས་སུ་འགྲོ་བ་དང། མི་དགེ་བཅུ་སྤོང་བ་ལ་སོགས་པའི་ཚུལ་ཁྲིམས་དང། བསམ་གཏན་དང་གཟུགས་མེད་ཀྱི་
སྙོམས་འཇུག་སྒོམ་པ་ལ་སོགས་པའི་ཐབས་ནི་གང་དག་གིས། ལྷ་མིའི་ཟག་བཅས་ཀྱི་བདེ་བ་ཙམ་ཐོབ་པ་ལ་རང་ཉིད་འབད་ཅིང་དོན་དུ་གཉེར་བར་བྱེད་པ་དེ་ནི། འདིར་བསྟན་པའི་སྐྱེས་བུ་ཆུང་ངུའམ་ཐ་མར་ཤེས་པར་བྱ་བ་ཡིན་པའི་ཕྱིར། སྤྱིར་ཚེ་འདི་ཙམ་གྱི་བདེ་
བ་དོན་དུ་གཉེར་བ་རྣམས་ཀྱང་སྐྱེས་བུ་ཆུང་ངུའམ་ཐ་མ་ཡིན་ཀྱང། འདིར་བསྟན་སྐྱེས་བུ་ཆུང་ངུ་ནི་ངན་སོང་གིས་འཇིགས་ནས་ཚེ་འདི་ཙམ་དོན་དུ་མི་གཉེར་བར་ཕྱི་མའི་མངོན་མ་ཐོ་གཙོ་བོར་དོན་དུ་གཉེར་བ་ཞིག་གོ་དེ་ལ་སྐྱེས་བུ་ཆུང་ངུ་ཞེས་བརྗོད་པ་ནི་
གཞན་དོན་ལ་རྒྱབ་ཀྱིས་ཕྱོགས་ཤིང། འཁོར་བ་ལས་གྲོལ་བ་དོན་དུ་མི་གཉེར་བར་མ་ཟད། འཁོར་བའི་ཕུན་ཚོགས་དོན་དུ་བྱེད་པས་ན་ད་སྐད་ཅེས་བྱའོ། །དེ་ཡང་མངོན་མཐོ་དོན་དུ་གཉེར་ཞིང་དེའི་ཐབས་སམ་ལམ་མ་ནོར་བ་ལ་ཞུགས་པ་ཞིག་ངེས་
པར་དགོས་ཀྱི། ཕྱི་མའི་མངོན་མཐོའི་བདེ་བ་དོན་དུ་གཉེར་ཡང་དེའི་ཐབས་ནོར་བ་ལ་ཞུགས་པའི་གཞན་སྡེ་འདིར་བསྟན་སྐྱེས་བུ་ཆུང་ངུ་མིན་ཏེ། ཐབས་དོར་བ་ལ་ཞུགས་པའི་ཕྱིར་དང་དཀོན་མཆོག་ལ་སྐྱབས་སུམ་སོང་བའི་ཕྱིར་རོ། །སྐྱེས་བུ་ཆུང་ངུ་
འདི་ལ་ཚེ་འདིའི་བདེ་བ་དོན་དུ་གཉེར་བ་ཙམ་ཞིག་ནི་ངེས་པར་ཡོད་ཀྱང། དེ་ཙམ་ལ་བློ་མི་གཏོང་བར་ཕྱི་མའི་མངོན་མཐོ་དོན་དུ་གཉེར་བ་བྱེད་ཅིང་ངན་སོང་ལས་ཐར་བར་འདོད་པའོ། །གཉིས་པ་ནི། སྲིད་པའི་བདེ་ལ་རྒྱབ་ཕྱོགས་ཤིང། །སྡིག་པའི་ལས་

[004A]༄༅། །ལ་ལྡོག་བདག་ཉིད། །གང་ཞིག་རང་ཞིག་ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། །ཞེས་སོ། །འདིར་བསྟན་སྐྱེས་བུ་འབྲིང་གི་ཁྱད་པར་ཡོད་དེ། སྲིད་པ་འཁོར་བའི་ཕུན་ཚོགས་ཀྱིས་བདེ་བ་ལའང་བློ་
རྒྱབ་ཀྱིས་ཕྱོགས་ཤིང་མི་འདོད་ལ། སྒོ་གསུམ་འཁོར་བ་འགྲུབ་པའི་ལས་སྤྱི་དང། སྡིག་པ་མི་དགེ་བའི་ལས་ལས་ལྡོག་པའི་བདག་ཉིད་ཅན་གྱི་སྐྱེས་བུ་གང་ཞིག་ལམ་རང་ཉིད་གཅིག་པུའི་དོན་དུ་སྡུག་ཀུན་སྤངས་པའི་ཞི་བ་མྱང་འདས་ཐར་པ་
ཙམ་དོན་དུ་གཉེར་བའི་སྐྱེས་བུ་གང་ཡིན་པ་དེ་ནི་འདིར་བསྟན་པའི་སྐྱེས་བུ་འབྲིང་ཞེས་བྱ་བའི་ཕྱིར། འདི་ནི་ངན་སོང་ལས་ཐར་འདོད་ཡོད་ཀྱང་ཕྱི་མའི་མངོན་མཐོ་ཙམ་དོན་དུ་མི་གཉེར་བར་ཐར་པ་ཐོབ་པར་འདོད་པས་སྔ་མ་ལས་ཁྱད་པར་དུ་འཕགས་
ཤིང། གཞན་དོན་བྱེད་པའི་བསམ་སྦྱོར་དམན་པས་ན་སྐྱེས་བུ་འབྲིང་ངོ། །ངན་འགྲོ་ལས་ཐར་འདོད་དང་ཐར་པ་འདོད་ཀྱི་སྐྱེས་བུ་ཆེན་པོའི་ལམ་ཡོད་ཀྱང་དེ་ནི་སྐྱེས་བུ་ཆུང་འབྲིང་དང་ཐུན་མོང་བའི་ལམ་དུ་འགྱུར་བ་ཡིན་གྱི། སྐྱེས་བུ་ཆུང་འབྲིང་གིས་
དངོས་ནི་མིན་ཏེ། ཆུང་འབྲིང་གི་ལམ་དངོས་ནི་མངོན་མཐོ་ཙམ་དོན་དུ་གཉེར་བ་དང་ཐར་པ་ཙམ་དོན་དུ་གཉེར་བ་ཡིན་པས་མི་འདྲ་བའི་ཕྱིར་རོ། །གཞུང་འདིས་བདེན་པ་བཞི་ཡང་བསྟན་ཏེ། སྲིད་པའི་བདེ་ལ་ཞེས་པས་སྡུག་བདེན། སྡིག་པའི་ལས་
ཞེས་པས་ཀུན་འབྱུང། རང་ཞི་ཙམ་ཞེས་པས་འགོག་བདེན། ལྡོག་བདག་ཉིད་ཅེས་པས་ལམ་བདེན་བསྟན་ཅིང། ངེ་མ་འབྱུང་ཡང་བཤད་པ་ཡིན་ནོ། །འཁོར་བ་འགྲུབ་པའི་ཐོག་མའི་རྒྱུའི་གཙོ་པོ་ནི་མ་རིག་པ་དང། དེའི་དབང་གིས་ལས་དཀར་

[004B] དེ་ལས་ལྡོག་པའི་རྒྱུའི་གཙོ་བོ་ནི་བདག་མེད་རྟགས་པའི་ཤེས་རབ་སྟེ་ངེས་མ་རིག་པ་སྤངས་པ་ན་འཁོར་བ་ལས་གྲོལ་ཏེ་མཚོན་ཙམ་མོ། །གསུམ་པ་ལ་གཉིས། མདོར་བསྟན་པ་
དང། རྒྱས་པར་བཤད་པའོ། །དང་པོ་ནི། རང་རྒྱུད་གཏོགས་པའི་སྡུག་བསྔལ་གྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་མཆོག་ཡིན་ནོ། །ཞེས་སོ། །འདིར་བསྟན་སྐྱེས་བུ་ཆེན་པོའི་
ཁྱད་པར་ཡོད་དེ། སྐྱེས་བུ་ཆུང་འབྲིང་གི་ལམ་ལ་བློ་འབྱོངས་བའི་གང་ཟག་གང་ཞིག་རང་རྒྱུད་དུ་གཏོགས་པ་སྟེ་རང་ཉིད་འཁོར་བ་སྡུག་བསྔལ་གྱིས་ཇི་ལྟར་མནར་བདེ་བཞིན་དུ། སེམས་ཅན་གཞན་རྣམས་ཀྱང་སྡུག་བསྔལ་གྱིས་གཟིར་བར་མཐོང་
ནས་སྙིང་རྗེས་སེམས་ཅན་དེ་རྣམས་ཀྱི་སྡུག་བསྔལ་ཀུན་ཡང་དག་པར་ཀུན་ནས་ཟད་པར་བྱས་ནས་སངས་རྒྱས་ལ་འགོད་པར་འདོད་པའི་སྐྱེས་བུ་དེ་ནི་འདིར་བསྟན་པའི་སྐྱེས་བུ་མཆོག་གམ་ཆེན་པོ་ཡིན་པའི་ཕྱིར། མདོར་ན་སྐྱེས་བུ་གསུམ་གྱི་མཚན་ཉིད་སྟོན་
པའི་སྐབས་ཀྱི་གཞུང་འདི་དག་གིས་སྐྱེས་བུ་གསུམ་གྱི་མཚན་ཉིད་དང་དེའི་ལམ་གཙོ་བོར་བསྟན་ནས། སྐྱེས་བུ་གསུམ་དང་ཐུན་མོང་བའི་ལམ་གྱི་ཁྱད་པར་དོན་གྱིས་བསྟན་ལ་འདིར་བསྟན་སྐྱེས་བུ་ཆུང་ངུ་ལ་ཐེག་པ་གསུམ་པོ་གང་རུང་གི་རིགས་ཅན་མ་ཡིན་པ་
ཞིག་དང། འབྲིང་ལ་ཐེག་དམན་གྱི་རིགས་ཅན་ཞིག་དང། ཆེན་པོ་ལ་ཐེག་ཆེན་གྱི་རིགས་ཅན་ཞིག་ངེས་པར་དགོས་པ་ཡིན་ནོ། །དེ་ཡང། གཙོ་བོར་ཐེག་ཆེན་གྱི་ལམ་སྒྲུབ་པའི་ཐབས་མ་ནོར་བ་ལ་ཞུགས་པ་སྟེ། དེ་ལ་མདོ་སྔགས་ཀྱི་དབྱེ་བ་གཉིས་སུ་ཡོད་དོ། །གཉིས་

[005A]༄༅། །བརྒྱས་པར་བཤད་པ་ལ་གཉིས། ཕར་ཕྱིན་ཐེག་པའི་ལམ་རྒྱས་པར་བཤད་པ་དང། སྔགས་ལ་འཇུག་པའི་ཚུལ་ཕྱོགས་ཙམ་བཤད་པའོ། །དང་པོ་ལ་གཉིས། ལམ་གྱི་རྣམ་གཞག་དང། འབྲས་བུའི་རྣམ་གཞག་གོ་དང་པོ་
ལ་གཉིས། དམ་བཅའ་བ་དང། བཤད་པ་དངོས་སོ། །དང་པོ་ནི། སེམས་ཅན་དམ་པ་བྱང་ཆུབ་མཆོག་འདོད་པར་གྱུར་པ་དེ་དག་ལ། །བླ་མ་རྣམས་ཀྱིས་བསྟན་པ་ཡི། །ཡང་དག་ཐབས་ནི་བཤད་པར་བྱ། །ཞེས་སོ། །འདི་ལ་བཤད་པར་བྱའོ་ཞེས་
དྲང་ངོ། །གང་ན་བླ་ན་མེད་པའི་བྱང་ཆུབ་སྒྲུབ་པའི་ཡང་དག་པའི་ཐབས་སོ། །གང་ལ་ན་སེམས་ཅན་དམ་པ་བྱང་ཆུབ་མཆོག་གི་གོ་འཕང་འདོད་པར་གྱུར་བ་དེ་དག་ལའོ། །དེ་ཡང་རང་དགར་འཆད་པ་མིན་གྱི། གསེར་གླིང་པ་སོགས་བླ་མ་དམ་པ་རྣམས་
ཀྱིས་བསྟན་པའི་གསུང་གི་རྗེས་སུ་འབྲང་ནས་འཆད་པར་བྱེད་དོ། །མདོར་ན་ཇོ་བོ་ཆེན་པོ་འདི་ལ་ཤིང་རྟ་ཆེན་པོ་རྣམ་པ་གཉིས་ལས་བརྒྱུད་པའི་ལམ་རིམ་གྱི་མན་ངག་ཐམས་ཅད་རྫོགས་པར་མངའ་སྟེ། བསྡུས་དོན་ལས། ཤིང་རྟ་ཆེན་པོ་
གཉིས་ལས་ལེགས་བརྒྱུད་པའི། །ཞེས་སོགས་གསུངས་པ་ལྟར་རོ། །གཉིས་པ་བཤད་པ་དངོས་ལ་གཉིས། སྨོན་སེམས་བསླབ་བྱ་དང་བཅས་པ་དང། འཇུག་སེམས་བགླབ་བྱ་དང་བཅས་པའོ། །དང་པོ་ལ་གསུམ། སྦྱོར་བ། དངོས་
གཞི། མཇུག་གི་རིམ་པའོ། །དང་པོ་ལ་གསུམ། ཚོགས་གསོག་པ། སྐྱབས་འགྲོ་ཁྱད་པར་ཅན་བྱ་བ། སེམས་གསུམ་ལ་བློ་སྦྱང་བའོ། །དང་པོ་ནི། རྫོགས་སངས་བྲིས་སྐུ་ལ་སོགས་དང། །མཆོད་རྟེན་དམ་ཆོས་མངོན་ཕྱོགས་ནས་

[005B]ཅི་འབྱོར་པ་ཡིས་མཆོད་པར་བྱ། །ཀུན་བཟང་སྤྱོད་ལས་གསུངས་པ་ཡི། །མཆོད་པ་རྣམ་པ་བདུན་དག་ཀྱང། །ཞེས་སོ། །འདིར་བསྟན་མཆོད་པ་ཇི་ལྟར་བྱ་བ་དང། གང་གི་མདུན་དུ་བྱ་བའི་ཁྱད་པར་ཡོད་དེ་
རྫོགས་པའི་སངས་རྒྱས་ཤཱ་ཀྱ་ཐུབ་པའི་སྐུ་རི་མོར་བྲིས་པ་དང། འབུར་དུ་བྱས་པ་ལ་སོགས་པའི་སྐུ་རྟེན་དང། རིང་བསྲེལ་སྙིང་པོ་ཅན་གྱི་ཐུགས་མཆོད་རྟེན་དང། གསུང་རབ་ཀྱི་དམ་པའི་ཆོས་པོ་ཏི་སོགས་གསུང་གི་རྟེན་རྣམས་ཅི་འགྲུབ་མངོན་དུ་
ཕྱོགས་ནས་ཏེ་དངོས་སུ་བཞུགས་པའི་མདུན་དུ་མཆོད་པར་བྱ་བ་ཡིན་པའི་ཕྱིར། དངོས་པོ་གང་གིས་མཆོད་པ་ཡང་ཡོད་དེ། མེ་ཏོག་དང། བདུག་སྤོས་དང། མར་མེ་དང། དྲི་ཆབ་དང། ཞལ་ཟས་རོལ་མོ་སོགས་དངོས་པོ་དག་ཅི་འབྱོར་བ་ཡིས་མཆོད་བར་
བྱ་བ་ཡིན་པའི་ཕྱིར། དེར་མ་ཟད་ཀུན་དུ་བཟང་པོའི་སྤྱོད་པའི་སྨོན་ལམ་ལས་གསུངས་པ་ཡི་མཆོད་པ་རྣམ་པ་བདུན་བྱ་སྟེ། དེ་ཡང་ཕྱག་འཚལ་བ་དང། མཆོད་འབུལ། སྡིག་བཤགས། ཡི་རང། བསྐུལ་བ། གསོལ་གདབ། བསྔོ་བ་དང་བཅས་ཡན་
ལག་བདུན་དག་ཀྱང་བྱ་བའི་ཕྱིར། གཉིས་པ་སྐྱབས་འགྲོ་ཁྱད་པར་ཅན་ནི། བྱང་ཆུབ་སྙིང་པོའི་མཐར་ཐུག་པར། །མི་ལྡོག་པ་ཡི་སེམས་དག་གིས། །དཀོན་མཆོག་གསུམ་ལ་རབ་དད་ཅིང། །པུས་མོའི་ལྷ་ང་སར་བཙུགས་ནས། །ཐལ་མོ་སྦྱར་
པར་བྱས་ནས་ནི། །དང་པོ་སྐྱབས་འགྲོ་ལན་གསུམ་བྱ། །ཞེས་སོ། །དུས་ཇི་སྲིད་པར་དུ་སྐྱབས་སུ་འགྲོ་བའི་ཚུལ་ཡོད་དེ། བྱང་ཆུབ་ཀྱི་སྙིང་པོའི་མཐར་ཐུག་གི་བར་སྐྱབས་སུ་འགྲོ་བ་ཡིན་པའི་ཕྱིར། བྱང་ཆུབ་ཀྱི་སྙིང་པོ་ལ་ཕྱི་ནང་གཉིས་

[006A]༄༅། །ཡོད་དེ། ཕྱི་གནས་བྱང་ཆུབ་ཀྱི་སྙིང་པོ་ནི་བྱང་ཆུབ་ཀྱི་ཤིང་དྲུང་ངམ་རྡོ་རྗེ་གདན་ལྟ་བུ་དང། ནང་རྟོགས་པ་བྱང་ཆུབ་ཀྱི་སྙིང་པོ་ནི་ཡེ་ཤེས་ཆོས་སྐུ་སྟེ་སྔ་མ་དེར་སངས་མ་རྒྱས་བར་དང། ཕྱི་མ་དེ་མ་ཐོབ་བར་དུ་སྐྱབས་སུ་འགྲོ་དགོས་
པའི་དོན་ཡིན་པའི་ཕྱིར། ཀུན་སློང་དང་སྤྱོད་ལམ་ཅི་འདྲ་བས་སྐྱབས་སུ་འགྲོ་བ་ཡོད་དེ། སེམས་ཅན་ཐམས་ཅད་ལ་དམིགས་པའི་སྙིང་རྗེས་དཀོན་མཆོག་གསུམ་ལ་སྐྱབས་སུ་འགྲོ་བ་ལས་ནམ་ཡང་མི་ལྡོག་པ་བརྟན་པོའི་སེམས་དག་གིས། དཀོན་མཆོག་གསུམ་
ལ་རབ་ཏུ་དད་ཅིང་གུས་པ་ཆེན་པོས་ལུས་ཀྱི་པུས་མོའི་ལྷ་ང་ས་ལ་བཙུགས་ནས་ལག་པ་གཉིས་ཐལ་མོ་སྦྱར་བར་བྱས་ནས་ནི་སྐྱབས་སུ་འགྲོ་བའི་ཕྱིར། སྐྱབས་འགྲོའི་ཆོ་ག་ཇི་ལྟར་བྱ་ཚུལ་ཡོད་དེ། སྨོན་སེམས་བསྐྱེད་པའི་ཆོ་གའི་དང་པོར་ཐུན་མོང་མ་ཡིན་པའི་
སྐྱབས་འགྲོའི་ཆོ་ག་ལན་གསུམ་བརྗོད་པའི་སྒོ་ནས་བྱ་བའི་ཕྱིར། སྐྱབས་འགྲོ་ཁྱད་པར་ཅན་དུ་འཇོག་ཚུལ་ཡོད་དེ། སེམས་ཅན་ཐམས་ཅད་འཁོར་བའི་སྡུག་བསྔལ་ལས་སྐྱོབ་པར་འདོད་པའི་བསམ་པས་དཀོན་མཆོག་གསུམ་ལ་སྐྱབས་སུ་འགྲོ་བ་
ཡིན་པའི་ཕྱིར། འདིའི་སྐབས་ཀྱི་སྐྱབས་འགྲོའི་རྒྱུ་དང་ཡུལ་དང་ངོ་བོ་དང་བསླབ་བྱ་དང་ཕན་ཡོན་གྱི་ཁྱད་པར་རྣམས་ལམ་རིམ་ཆེན་མོ་སོགས་ལས་ཤེས་པར་བྱའོ། །གསུམ་པ་སེམས་གསུམ་ལ་བློ་སྦྱང་བ་ནི། དེ་ནས་སེམས་ཅན་ཐམས་ཅད་ལ། །
བྱམས་པའི་སེམས་ནི་སྔོན་འགྲོ་བས། །ངན་སོང་གསུམ་དང་སྐྱེ་སོགས་དང། །འཆི་འཕོ་སོགས་ཀྱི་སྡུག་བསྔལ་བའི། །འགྲོ་བ་མ་ལུས་ལ་བལྟས་ཏེ། །སྡུག་བསྔལ་གྱིས་ནི་སྡུག་བསྔལ་བ། །སྡུག་བསྔལ་སྡུག་བསྔལ་རྒྱུ་མཚན་ལས། །འགྲོ་བ་ཐར་

[006B] །ཞེས་སོགས། འདིའི་དང་པོ་གཉིས་ཀྱིས་བྱམས་པ། དེ་ནས་གསུམ་གྱིས་སྙིང་རྗེའི་དམིགས་པ། དེ་ནས་གསུམ་གྱིས་སྙིང་རྗེའི་རྣམ་པ་བསྟན་ཅིང། བྱང་ཆུབ་སེམས་སྦྱོང་ཚུལ་ཡང་དོན་གྱིས་བསྟན་ཏེ། སྐྱབས་འགྲོ་ཁྱད་པར་ཅན་
བྱས་པ་དེ་ནས་ཅི་ཞིག་བྱ་བ་ཡོད་དེ། སེམས་ཅན་ཐམས་ཅད་ལ་དམིགས་ནས་བདེ་བ་དང་ལྡན་འདོད་ཀྱི་ཡིད་འོང་གི་བྱམས་པའི་སེམས་ནི་བསྒོམ་པར་བྱ་བ་ཡིན་པའི་ཕྱིར། སེམས་ཅན་ཐམས་ཅད་མར་ཤེས་པ་དྲིན་དྲན་པ་དྲིན་བཟོ་བའི་སྒོ་ནས་ཡིད་འོང་གི་བྱམས་
པ་བསྒོམས་ནས་ཅི་ཞིག་བྱ་བ་ཡོད་དེ། དེ་ནས་བྱམས་པའི་སེམས་དེ་སྔོན་དུ་འགྲོ་བའི་སྒོ་ནས་སྙིང་རྗེ་ཆེན་པོ་བསྒོམ་པར་བྱ་བ་ཡིན་པའི་ཕྱིར་ཏེ། ཇི་ལྟར་བསྒོམ་ན་སེམས་ཅན་ཐམས་ཅད་སྡུག་བསྔལ་སྤྱི་དང་ངན་སོང་གསུམ་གྱི་སྡུག་བསྔལ་དང། མིའི་སྐྱེ་རྒ་ན་འཆི་
སོགས་ཀྱི་སྡུག་བསྔལ་དང། འདོད་ལྷའི་འཆི་འཕོ་འོག་ཏུ་ལྟུང་བའི་སྡུག་བསྔལ་དང། སོགས་ཀྱིས་ཁམས་གོང་མའི་འདུ་བྱེད་ཀྱི་སྡུག་བསྔལ་གྱི་ཚུལ་རྣམས་ཤེས་པར་བྱས་ནས་ཁམས་གསུམ་གྱི་འགྲོ་བ་མ་ལུས་པ་ལ་བལྟས་ཏེ། དེ་ཡང་ངན་སོང་གསུམ་ནི་
སྡུག་བསྔལ་གྱིས་ནི་སྡུག་བསྔལ་བ་དང། འདོད་ལྷ་དང་མི་ནི་འགྱུར་བའི་སྡུག་བསྔལ་དང། ཁམས་གོང་མ་རྣམས་འདུ་བྱེད་ཀྱི་སྡུག་བསྔལ་དང། རྒྱུ་མཚན་ཏེ་རྒྱུ་ཀུན་འབྱུང་བདེན་པ་ལས་ཉོན་དང་བཅས་བསམ་ནར་བའི་འགྲོ་བ་རྣམས་དེ་ལས་ཐར་བར་འདོད་
པའི་སྙིང་རྗེ་ཆེན་པོ་བསྒོམས་ནས་སྙིང་རྗེ་དེ་ཡིས་དྲངས་པའི་བྱང་ཆུབ་ཀྱི་སེམས་བསྐྱེད་པར་བྱ་བ་ཡིན་པའི་ཕྱིར། གཞུང་དེ་དག་གིས་སེམས་བསྐྱེད་སྐྱེ་བ་ལ་བྱམས་སྙིང་རྗེ་གཉིས་ངེས་པར་དགོས་པར་སྟོན་པའོ། །གཉིས་པ་དངོས་གཞི་ནི། ལྡོག་པ་མེད་པར་

[007A]༄༅། །དམ་བཅའ་བའི། །བྱང་ཆུབ་སེམས་ནི་བསྐྱེད་པར་བྱ། །ཞེས་པ་སྟེ། གང་བསྐྱེད་ན། སྔར་ལྟར་བྱམས་པ་དང་སྙིང་རྗེའི་དམིགས་རྣམས་ལེགས་པར་སྦྱངས་ནས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་
པའི་སྨོན་པ་བྱང་ཆུབ་ཀྱི་སེམས་བསྐྱེད་པར་བྱའོ། །ཇི་ལྟར་ན། སེམས་བསྐྱེད་པ་ལས་དུས་ནམ་ཡང་ལྡོག་པ་མེད་པར་དམ་བཅའ་བའི་ཚུལ་གྱིས་སོ། །སྤྱིར་སྨོན་སེམས་ཆོ་ག་ལ་མ་བལྟོས་པར་སྐྱེ་ཡང། ཆོ་གས་བླངས་ན་བརྟན་པ་སོགས་དགོས་པ་ཁྱད་པར་ཅན་ཡོད་
པས་ལེན་པ་ཡིན་ལ། ལེན་པའི་ཆོ་ག་དངོས་ནི། ལམ་རིམ་ཆེན་མོ་སོགས་ལས་འབྱུང་བ་ལྟར་བདག་གིས་ལོགས་སུ་བཀོད་ཟིན་པས་འདིར་བཞག་གོ་གསུམ་པ་མཇུག་གི་བསླབ་བྱ་དང་བཅས་པ་ལྔ་ལས། དང་པོ་ཕན་ཡོན་ནི། དེ་ལྟར་སྨོན་པའི་སེམས་དག་ནི། །
བསྐྱེད་པའི་ཡོན་ཏན་གང་ཡིན་པ། །དེ་ནི་སྡོང་པོ་བཀོད་པ་ཡི། །མདོ་ལས་བྱམས་པས་རབ་ཏུ་བཤད། །ཅེས་སོ། །སྔར་བཤད་པ་དེ་ལྟར་སྨོན་པའི་སེམས་དག་ནི་ཆོ་གས་བསྐྱེད་པའི་ཡོན་ཏན་ནམ་ཕན་ཡོན་རྒྱ་ཆེན་པོ་གང་ཡིན་པ་དེ་ནི། སྡོང་པོ་བཀོད་པ་ཡི་
མདོ་ལས་རྗེ་བཙུན་བྱམས་པས་རྒྱལ་སྲས་ནོར་བཟང་ལ་རབ་ཏུ་རྒྱས་པར་བཤད་དོ། །བཤད་ཚུལ་ནི་མདོ་དེ་ཉིད་ལས། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱིས་ས་བོན་ལྟ་བུའི་ཞེས་སོགས་ཏེ། སེམས་བསྐྱེད་ཀྱི་ཕན་
ཡོན་འཆད་པའི་མདོ་མང་ཡང་འདི་ལས་རྒྱས་པ་མ་མཐོང་ངོ། །གཉིས་པ་བྱང་ཆུབ་ཀྱི་སེམས་སྦྱར་བ་ལ་སློབ་པ་ནི། དེ་ཡིས་མདོ་ཀློག་པའམ་བླ་མ་ལས་མཉན་ཏེ། །རྫོགས་པའི་བྱང་ཆུབ་སེམས་ཀྱི་ཡོན་ཏན་མཐའ་མེད་པ། །རྣམ་པར་ཤེས་པར་བྱས་ལ་དེ་

[007B] །དེ་ལྟར་ཡང་དང་ཡང་དུ་སེམས་ནི་བསྐྱེད་པར་བྱ། །ཞེས་སོ། །སྨོན་སེམས་ཆོ་གས་བླངས་པའི་གང་ཟག་དེ་ཡིས་སྨོན་སེམས་བསྐྱེད་པའི་ཕན་ཡོན་ཤེས་པར་བྱ་བའི་ཆེད་དུ་སྡོང་པོ་བཀོད་པ་ལ་སོགས་པའི་མདོ་རྣམས་དང་བསྟན་བཅོས་ཁྱད་པར་
ཅན་རང་ཉིད་ཀྱིས་ཀློག་པའམ། ཡང་ན་བླ་མ་ལས་ལེགས་པར་མཉན་ཏེ་རྫོགས་པའི་བྱང་ཆུབ་ཀྱི་སེམས་བསྐྱེད་པའི་ཡོན་ཏན་ནམ་ཕན་ཡོན་མཐའ་མེད་པའི་ཚུལ་རྣམ་པར་ཤེས་པར་བྱས་ནས། དགོས་པ་སེམས་དེ་རང་རྒྱུད་ལ་གནས་ཤིང་མི་ཉམས་པའི་རྒྱུ་མཚན་
ཏེ་རྒྱུ་རྐྱེན་དུད་ལྟར་ཡང་དང་ཡང་དུ་འམ། ཉིན་ལན་གསུམ་མཚན་ལན་གསུམ་དུ་སྨོན་སེམས་དེ་ནི་དྲན་ཅིང་བསྐྱེད་པར་བྱའོ། །སྨོན་སེམས་བསྐྱེད་པའི་ཆོ་ག་རྒྱས་པ་ལམ་རིམ་ནས་འབྱུང་བ་ལྟར་མ་གྲུབ་ན། སངས་རྒྱས་ཆོས་ཆགས་མ་རྐང་པ་བཞིས་བྱ་བར་
ཇོ་བོ་ཉིད་ཀྱི་གསུང་ལས་འབྱུང་ངོ། །འོ་ན། རྫོགས་པའི་བྱང་ཆུབ་ཀྱི་སེམས་བསྐྱེད་པའི་ཡོན་ཏན་ནམ་ཕན་ཡོན་མཐའ་མེད་པ་དེ་གང་ཞེ་ན། དེ་ནི་སྡོང་པོ་བཀོད་པ་ཙམ་དུ་མ་ཟད་གཞན་ཡང། དཔའ་སྦྱིན་གྱིས་ཞུས་མདོ་དག་ལས། །འདི་ཡི་བསོད་ནམས་གང་བསྟན་
པ། །གང་ཚེ་ཚིགས་བཅད་གསུམ་ཙམ་དུ། །མདོར་བསྡུས་པས་ནི་བྲི་བར་བྱ། །བྱང་ཆུབ་སེམས་ནི་བསོད་ནམས་གང། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་ལྷག་པར་འགྱུར། །གངྒཱའི་བྱེ་མའི་
གྲངས་སྙེད་ཀྱི། །སངས་རྒྱས་ཞིང་རྣམས་མི་གང་གིས། །རིན་ཆེན་དག་གིས་ཀུན་བཀང་སྟེ། །འཇིག་རྟེན་མགོན་ལ་ཕུལ་བ་བས། །གང་གིས་ཐལ་མོ་སྦྱར་བགྱིས་ཏེ། །བྱང་ཆུབ་ཏུ་ནི་སེམས་བཏུད་ན། །མཆོད་པ་དེ་ན་ཁྱད་པར་འཕགས། །

[008A]༄༅། །དེ་ལ་མཐའ་ནི་མ་མཆིས་སོ། །ཞེས་གསུངས་ཏེ། དོན་བསྡུ་ན་དཔའ་སྦྱིན་གྱིས་ཞུས་པའི་མདོ་ལས་སེམས་བསྐྱེད་པ་འདིའི་བསོད་ནམས་གང་བསྟན་པ་གང་གི་ཚེ་ཚིགས་བཅད་གསུམ་ཙམ་དུ་འདིར་མདོར་
བསྡུས་ནས་བྲི་བར་བྱའོ་ཞེས་བཤད་པར་དམ་བཅས་ནས། དེ་མན་ཆད་ཀྱིས་ཕན་ཡོན་སྟོན་ཏེ། བྱང་ཆུབ་ཏུ་སེམས་བསྐྱེད་པའི་བསོད་ནམས་གང་ཡིན་པ་དེ་ལ་གཟུགས་མ་མཆིས་མོད། གལ་ཏེ་དེ་ལ་གཟུགས་མཆིས་ན་ནི་ནམ་མཁའི་ཁམས་
ཀུན་བཀང་སྟེ་མི་ཤོང་བར་ཕན་ཡོན་དེ་ནི་ནམ་མཁའ་དེ་ལས་ཀྱང་ལྷག་པར་འགྱུར་རོ། །དཔེར་ན་ཆུ་བོ་གངྒའི་བྱེ་མའི་གྲངས་བ་ཅི་སྙེད་ཀྱི་ཚད་དང་མཉམ་པའི་སངས་རྒྱས་ཀྱི་ཞིང་རྣམས་མི་གང་གིས་ཡིད་བཞིན་གྱི་ནོར་བུ་དང་དངུལ་སོགས་རིན་པོ་ཆེ་
དག་གིས་ཀུན་ནས་བཀང་སྟེ་འཇིག་རྟེན་གྱི་མགོན་པོ་སངས་རྒྱས་རྣམས་ལ་ཕུལ་བ་བས། གཞན་གང་གིས་ཐལ་མོ་སྦྱར་བར་བྱས་ནས་ལུས་བཏུད་དེ་བྱང་ཆུབ་ཏུ་སེམས་བསྐྱེད་པའི་མཆོད་པ་འདི་ནི་ཁྱད་པར་དུ་འཕགས་པ་ཡིན་ནོ། །འོ་ན། འདིར་
བྱང་ཆུབ་ཏུ་སེམས་བསྐྱེད་པ་མཆོད་པར་བཤད་པ་ཇི་ལྟར་ཡིན་ཞེ་ན། མཆོད་པ་ལ་ཕྱི་ཟང་ཟིང་དང་ནང་སྒྲུབ་པའི་མཆོད་པ་གཉིས་གསུངས་པའི་ནང་ནས་བྱང་ཆུབ་ཏུ་སེམས་བསྐྱེད་པ་དང་བྱམས་སྙིང་རྗེ་སྟོང་ཉིད་སྒོམ་པ་སོགས་ནི་ནང་སྒྲུབ་པའི་
མཆོད་པ་ཡིན་པ་ལ་དགོངས་སོ། །གསུམ་པ་ཚོགས་གཉིས་བསགས་པ་ལ་བསླབ་པ་ནི། བྱང་ཆུབ་སྨོན་པའི་སེམས་དག་བསྐྱེད་ནས་ནི། །འབད་པ་མང་པོས་ཀུན་དུ་སྤེལ་བྱ་ཞིང། །ཞེས་སོ། །གོང་ལྟར་ཕན་ཡོན་དྲན་པ་སོགས་ཀྱི་སྒོ་ནས་བྱང་

[008B] ཡན་ལག་བདུན་པ་ལ་སོགས་པའི་སྒོ་ནས་འབད་པ་མང་པོས་སེམས་དེ་ཀུན་དུ་སྤེལ་བར་བྱ་དགོས་ཏེ། བྱང་ཆུབ་ཀྱི་སེམས་གོང་དུ་འཕེལ་ན་ཚོགས་གཉིས་གོང་དུ་འཕེལ་ཏེ་མྱུར་དུ་འཚང་རྒྱ་
བར་འགྱུར་བའི་ཕྱིར་རོ། །བཞི་བ་སེམས་ཅན་བློས་མི་སྤང་བ་ནི། འདི་ནི་སྐྱེ་བ་གཞན་དུའང་དྲང་དོན་དུ། །ཞེས་པའི་འང་ཞེས་པའི་སྒྲས་བསྟན་ཅིང། བློས་མི་སྤོང་བ་ནི། ཁ་ཅིག་གིས་རང་ལ་མི་འཐད་པ་བྱས་པ་ན་འདིའི་དོན་ནམ་ཡང་མི་བྱའོ་སྙམ་ན་
སེམས་ཅན་བློས་སྤངས་པ་ཡིན་པ་དེ་ལྟ་བུ་མི་བྱེད་པའོ། །ལྔ་པ་ནག་ཆོས་སྤོང་ཞིང་དཀར་ཆོས་བཞི་ལ་སློབ་ཚུལ་ཡང། འདི་ནི་སྐྱེ་བ་གཞན་དུའང་དྲན་དོན་དུ། །ཇི་སྐད་བཤད་པའི་བསླབ་པ་ཡོངས་སུ་བསྲུང། །ཞེས་སོ། །སྨོན་སེམས་ཆོ་གས་
བཟུང་བ་འདི་ལ་ནི་ཚེ་འདིར་མི་ཉམས་པའི་རྒྱུ་ལ་བསླབ་པ་ཙམ་གྱིས་མི་ཆོག་གི་སྐྱེ་བ་ཕྱི་མ་གཞན་དུའང་སེམས་དེ་དྲན་ཅིང་མི་བརྗེད་པའི་དོན་དུ་རྒྱུ་འོད་སྲུང་གིས་ཞུས་པའི་མདོ་ལས་ཇི་སྐད་བཤད་པའི་བསླབ་པ་བཞི་མཚན་གཉིས་པོ་ཡོངས་སུ་བསྲུང་བ་དང་བསྟེན་པར་
བྱའོ། །ཆོས་བཞི་ཚན་གཉིས་པོ་གང་ཡིན་ལམ་རིམ་ཆེན་མོ་སོགས་ལས་འབྱུང་བ་ལྟར་རོ། །གཉིས་པ་འཇུག་སེམས་བསླབ་བྱ་དང་བཅས་པ་བཤད་པ་ལ་གསུམ། འཇུག་སྡོམ་བླང་དགོས་པར་བསྟན་པ། དེ་ཇི་ལྟར་ལེན་ཚུལ། དེའི་བསླབ་བྱ་བཤད་པའོ། །དང་
པོ་ནི། འཇུག་སེམས་བདག་ཉིད་སྡོམ་པ་མ་གཏོགས་པ། །ཡང་དག་སྨོན་པ་འཕེལ་བར་འགྱུར་མ་ཡིན། །རྫོགས་པའི་བྱང་ཆུབ་སྡོམ་པ་སྤེལ་འདོད་པས། །དེ་ཕྱིར་འབད་པས་འདི་ནི་ངེས་པར་བླངས། །ཞེས་སོ། །སྨོན་སེམས་ཆོ་གས་བཟུང་བ་དེས་ནི། འཇུག་

[009A]༄༅། །སྡོམ་འདི་ནི་ངེས་པར་བླང་བར་བྱ་སྟེ། རྫོགས་པའི་བྱང་ཆུབ་ཀྱི་སྡོམ་པའི་མིང་ཅན་སྨོན་སེམས་དེ་གོང་དུ་སྤེལ་བར་འདོད་པས། འཇུག་པའི་སེམས་ཀྱི་བདག་ཉིད་འཇུག་སྡོམ་བཟུང་བའི་སྒོ་ནས་སྤེལ་བར་བྱ་ཞིང། སྡོམ་པ་དེ་མ་
གཏོགས་པར་སྨོན་སེམས་ཡང་དག་པ་གོང་དུ་འཕེལ་བར་འགྱུར་བའི་ཐབས་གཞན་ཡོད་པ་མ་ཡིན་པ་དེའི་ཕྱིར་རོ། །གཉིས་པ་འཇུག་སྡོམ་ཇི་ལྟར་ལེན་པ་ལ་གསུམ། ལེན་པའི་རྟེན། བླང་བའི་ཡུལ། ལེན་པའི་ཆོ་གའོ། །དང་པོ་ནི། སོ་སོར་ཐར་པ་རིགས་
བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་ཡོད་ཀྱི་གཞན་དུ་མིན། །ཞེས་སོ། །དགེ་བསྙེན་ཕ་མ། དགེ་ཚུལ་ཕ་མ། དགེ་སློང་ཕ་མ་གཉིས་ཏེ་དྲུག་དང། དེའི་སྟེང་དུ་དགེ་སློབ་མའི་སྡོམ་པ་བསྣན་ནས་སོ་སོར་ཐར་པ་
རིགས་བདུན་དུ་བཤད་པ་ལྟར་རིགས་བདུན་གང་རུང་དངོས་སམ། དེ་དང་ཐུན་མོང་བའི་རང་བཞིན་གྱི་ཁ་ན་མ་ཐོ་བ་སྤོང་བ་རྟག་ཏུ་སྟེ་ཇི་སྲིད་འཚོ་བའི་བར་དུ་བླངས་ནས་རྒྱུད་ལ་ལྡན་པའི་གང་ཟག་ལ་བྱང་ཆུབ་སེམས་དཔའི་འཇུག་པའི་སྡོམ་པ་སྐྱེ་བའི་སྐལ་པ་
ཡོད་ཀྱི། གཞན་དུ་སྟེ་བཅས་རང་གི་ཁ་ན་མ་ཐོ་བ་ཅི་རིགས་མི་སྤོང་བ་ལ་བྱང་སེམས་ཀྱི་སྡོམ་པ་སྐྱེ་བ་ཡོད་པ་མ་ཡིན་ནོ། །འདིའི་དངོས་བསྟན་ལ་འཇུག་སྡོམ་སྐྱེ་བའི་རྟེན་དུ་སོ་ཐར་རིགས་བདུན་གང་རུང་ཞིག་དགོས་པར་བཤད་པ་ནི། རྟེན་ཁྱད་པར་ཅན་དང་གཙོ་ཆེ་བའི་
དབང་དུ་མཛད་པ་ཡིན་གྱི། ངེས་པར་དགོས་པ་མ་ཡིན་ཏེ། སོར་ཐར་གྱི་སྡོམ་པ་མ་བླངས་པ་ལའང་འཇུག་སྡོམ་སྐྱེ་བ་ཡོད་པའི་ཕྱིར་རོ། །འདིར་རིགས་བདུན་ལ་བསྙེན་གནས་ཀྱི་སྡོམ་པ་མི་འདྲེན་པ་ནི། དེ་ཉིན་ཞག་གཅིག་གི་མཐའ་ཅན་ཡིན་པས་རྒྱུན་ཐུར་བ་ལ་དགོངས་སོ། །

[009B] སོ་སོར་ཐར་པ་རིགས་བདུན་དུ། །དེ་བཞིན་གཤེགས་པས་གསུངས་པ་ལས། །ཚངས་སྤྱོད་དཔལ་ནི་མཆོག་ཡིན་ཏེ། །དགེ་སློང་སྡོམ་པ་དག་ཏུ་བཞེད། །ཅེས་སོ། །བྱང་སྡོམ་གྱི་རྟེན་ལས་སོ་ཐར་པ་རིགས་བདུན་དུ་དེ་བཞིན་གཤེགས་
པས་གསུངས་པ་ལ། ཁྱིམ་པའི་སྡོམ་པ་ལས་ཚངས་སྤྱོད་ཀྱི་དཔལ་རབ་བྱུང་གི་སྡོམ་པ་མཆོག་ཡིན་ཞིང། རབ་བྱུང་གི་སྡོམ་པའི་ནང་ནས་ཀྱང་དགེ་སློང་གི་སྡོམ་པ་དག་མཆོག་ཏུ་བཞེད་དོ། །གཉིས་པ་གང་ལས་བླང་བའི་ཡུལ་ནི། སྡོམ་པའི་ཆོ་ག་ལ་མཁས་
དང། བདག་ཉིད་གང་ཞིག་སྡོམ་ལ་གནས། །སྡོམ་པ་འབོགས་བཟོད་སྙིང་རྗེ་ལྡན། །བླ་མ་བཟང་པོར་ཤེས་པར་བྱ། །ཞེས་སོ། །གཞུང་ཚིག་འདི་བྱང་ཆུབ་སེམས་དཔའི་ས་དག་གི་ཞེས་པའི་འོག་ཏུ་འབྱུང་ཡང་འཆད་པ་དེ་བའི་ཕྱིར་སྔར་བླངས་པ་སྟེ། འོ་ན་
སྡོམ་པ་བླང་བའི་ཡུལ་ཇི་ལྟ་བུ་ཞེ་ན་ཡོད་དེ། དེ་ལ་སྡོམ་པ་ལེན་པའི་ཆོ་གའི་སྐོར་ལ་མཁས་པའི་ཤེས་རབ་དང་ལྡན་པ་དང། བདག་ཉིད་གང་ཞིག་བྱང་སེམས་ཀྱི་སྡོམ་པ་ལ་གནས་པ་དང། གཞན་ལ་སྡོམ་པ་དེ་འབོགས་བཟོད་པའི་ནུས་པའི་སྤོབས་པ་དང། སྙིང་
རྗེ་ཆེན་པོ་སྟེ་ཡོན་ཏན་བཞི་དང་ལྡན་པ་ཞིག་དགོས་ཤིང། དེ་ལྟ་བུའི་གང་ཟག་དེ་བྱང་སྡོམ་ལེན་ཡུལ་གྱི་བླ་མ་བཟང་པོར་ཤེས་པར་བྱ་བའི་ཕྱིར། གསུམ་པ་ཇི་ལྟར་ལེན་པའི་ཆོ་ག་ལ་གཉིས། བླ་མ་ཡོད་པ་དང། བླ་མ་མེད་པའི་ཆོ་གའོ། །དང་པོ་ནི། བྱང་ཆུབ་སེམས་དཔའི་ས་དག་
གི་ཚུལ་ཁྲིམས་ལེའུ་གསུངས་ཆོག་ཡིས། །ཡང་དག་མཚན་ཉིད་ལྡན་པ་ཡི། །བླ་མ་བཟང་ལས་སྡོམ་པ་བླངས། །ཞེས་སོ། །དེ་ལ་བླང་ཞེས་དྲང་ངོ། གང་ན་འཇུག་པའི་སྡོམ་པའོ། །གང་ལས་ན། སྔར་བཤད་པ་ལྟར་ཡང་དག་པའི་མཚན་ཉིད་ཕུན་སུམ་ཚོགས་

[010A]༄༅། །པ་དང་ལྡན་པའི་བླ་མ་བཟང་པོ་ལས་སོ། །ཆོ་ག་གང་ལ་བརྟེན་ཏེ་ལེན་ན། འཕགས་པ་ཐོགས་མེད་མཛད་པའི་བྱང་ཆུབ་སེམས་དཔའི་སའི་ནང་ཚན་དག་གི་ཚུལ་ཁྲིམས་ཀྱི་ལེའུ་ལས་གསུངས་པའི་ཆོ་ག་ཡི་སྒོ་ནས་
སོ། །འཇུག་སྡོམ་ལེན་པའི་ཆོ་ག་རྒྱས་པ་འདི་ཇོ་བོའི་སྡོམ་པའི་ཆོ་ག་དང། རྗེ་ཉིད་ཀྱིས་མཛད་པའི་བྱང་སའི་ཚུལ་ཁྲིམས་ལེའུ་ལས་འབྱུང་བ་ལྟར་ཏེ། འདིར་མང་དུ་དོགས་ནམ་མི་འགོད་དོ། །གཉིས་པ་བླ་མ་མེད་པའི་ཆོ་ག་ནི། དེ་ལ་འབད་པས་
འདི་འདྲ་བའི། །གལ་ཏེ་བླ་མ་མ་རྙེད་ན། །དེ་ལས་གཞན་སྡོམ་ནོད་པ་ཡི། །ཆོ་ག་ཡང་དག་བཤད་པར་བྱ། །ཞེས་པ་ནི། བླ་མ་མེད་མཆོག་འཆད་པའི་དམ་བཅའ་སྟེ། སྡོམ་པ་ལེན་པ་དེ་ལ་འབད་པ་ཆེན་པོས་གོང་དུ་བཤད་པ་འདི་འདྲ་བའི་བླ་མ་གལ་
ཏེ་མ་རྙེད་ན་ནི། བླ་མ་ཡོད་པ་དེ་ལས་གཞན་དམིགས་བསལ་བླ་མ་མེད་ཀྱང་རང་ཉིད་ཀྱིས་སྡོམ་པ་དེ་ནོད་པའི་ཆོ་ག་ལུང་ལས་ག་བཞིན་འདིར་ཡང་དག་པར་བཤད་པར་བྱའོ། །འོ་ན་བླ་མ་མེད་པའི་སྡོམ་ཆོ་ག་ལུང་གང་ལས་བཤད་ཅེ་ན། དེ་ལ་སྔོན་ཚེ་
འཇམ་པའི་དཔལ། །ཨམྦ་རཱ་ཛར་གྱུར་པ་ཡིས། །ཇི་ལྟར་བྱང་ཆུབ་ཐུགས་བསྐྱེད་པ། །འཇམ་དཔལ་གྱི་ནི་སངས་རྒྱས་ཞིང། །དོ་ལས་བཤད་པ་ལྟར། །དེ་བཞིན་འདིར་ནི་རབ་གསལ་བྲི། །ཞེས་སོ། །དེ་ལ་བླ་མ་མེད་པའི་སྡོམ་པ་ཆོ་ག་བཤད་
པར་བྱ་སྟེ། སྔོན་བསྐལ་པ་མང་པའི་འདས་པའི་དུས་ཀྱི་ཚེ་འཇམ་པའི་དཔལ་འཇམ་དབྱངས་འཁོར་ལོས་བསྒྱུར་བའི་རྒྱལ་པོ་ཨ་རྒྱལ་པོ་ནམ་མཁའ་ཞེས་བྱ་བར་གྱུར་པ་དེ་ཡིས། སངས་རྒྱས་འབྲུག་སྒྲའི་དབྱངས་ཀྱི་རྒྱལ་པོའི་དྲུང་དུ་ཇི་ལྟར་

[010B] །མདོ་དེ་ལས་འབྱུང་བའི་སེམས་བསྐྱེད་དང། སྡོམ་པ་བཟུང་ཚུལ་དངོས་
སྟོན་པ་ནི། མགོན་པོ་རྣམས་ཀྱི་སྤྱན་སྔ་རུ། །རྫོགས་པའི་བྱང་ཆུབ་སེམས་བསྐྱེད་ཅིང། །འགྲོ་བ་ཐམས་ཅད་མགྲོན་དུ་གཉེར། །དེ་དག་འཁོར་བ་ལས་སྒྲལ་ལ། །གནོད་སེམས་ཁྲོ་བའི་སེམས་ཉིད་དང། །སེར་སྣ་དང་ནི་ཕྲག་དོག་ཉིད། །དེང་ནས་བཟུང་སྟེ་བྱང་ཆུབ་
དག་ཐོབ་ཀྱི་བར་དུ་མི་བྱའོ། །ཚངས་པར་སྤྱོད་པ་སྤྱད་བྱ་ཞིང། །སྡིག་དང་འདོད་པ་སྤང་བར་བྱ། །ཚུལ་ཁྲིམས་སྡོམ་པ་ལ་དགའ་བས། །སངས་རྒྱས་རྗེས་སུ་བསླབ་པར་བྱ། །བདག་ཉིད་མྱུར་བའི་ཚུལ་གྱིས་ནི། །བྱང་ཆུབ་ཐོབ་པར་མི་སྤྲོ་ཞིང། །སེམས་ཅན་
གཅིག་གི་རྒྱུ་ཡིས་ནི། །ཕྱི་མའི་མུ་མཐར་གནས་པར་བགྱིད། །ཚད་མེད་བསམ་གྱིས་མི་ཁྱབ་པའི། །ཞིང་དག་རྣམ་པར་སྦྱང་བར་བྱ། །མིང་ནས་བཟུང་བར་བྱས་པ་དང། །ཕྱོགས་བཅུ་དག་ཏུ་རྣམ་པར་གནས། །བདག་གི་ལུས་དང་ངག་གི་ལས། །ཐམས་ཅད་དུ་ནི་དག་
པར་བྱ། །ཡིད་ཀྱི་ལས་ཀྱང་དག་བྱ་སྟེ། །མི་དགེའི་ལས་རྣམས་མི་བྱའོ། །ཞེས་སོ། །འདི་ལ་སེམས་བསྐྱེད་པ་དང། །སྡོམ་པ་བླང་བའི་ཚུལ་གཉིས་ལས། དང་པོ་ནི། མགོན་པོ་སངས་རྒྱས་རྣམས་ཀྱི་སྤྱན་སྔ་རུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
སེམས་བསྐྱེད་དོ། །དགོས་པ་ནི། འགྲོ་བ་སེམས་ཅན་ཐམས་ཅད་མགྲོན་དུ་གཉེར་བསྟེ་དེའི་དོན་དུའོ། །གང་ལ་མགྲོན་དུ་གཉེར་པ་ནི། འགྲོ་བ་དེ་དག་འཁོར་བ་ལས་སྒྲོལ་བསྟེ་མྱང་འདས་ལ་འགོད་ཅིང་མགྲོན་དུ་གཉེར་བའོ། །གཉིས་པ་ལ་གསུམ་ལས། དང་པོ་སྡོམ་

[011A]༄༅། །པའི་ཚུལ་ཁྲིམས་ཁས་ལེན་པ་ནི། སེམས་ཅན་གསོད་འདོད་ལ་སོགས་པའི་གནོད་སེམས་སེམས་ཉིད་དང། ཡོ་བྱད་ལ་དམ་དུ་འཛིན་པའི་སེར་སྣ་དང། གཞན་གྱི་ཕུན་ཚོགས་ལ་མི་འཟོད་པའི་ཕྲག་དོག་ཉིད་དང་
བཅས་པ་རྣམས་སྡོམ་པ་བླངས་པའི་ཉིན་དེང་ནས་བཟུང་སྟེ་བྱང་ཆུབ་ཆེན་པོ་དག་ཐོབ་ཀྱི་བར་དུ་མི་བྱའོ། །དབང་པོ་གཉིས་སྤྱི་ སྡིག་པའི་ལས་དང་དེའི་རྒྱུ་འདོད་པའི་ཡུལ་ལ་ཆགས་པ་རྣམས་སྤང་
བར་བྱའོ། །དེ་དག་སྤངས་པའི་ཚུལ་ཁྲིམས་ཀྱི་སྡོམ་པ་ལ་དག་འབས་སངས་རྒྱས་རྣམས་ཀྱི་སྤྱོད་པའི་རྗེས་སུ་བསླབ་པར་བྱའོ། །སེམས་ཅན་དོན་བྱེད་ཀྱི་ཚུལ་ཁྲིམས་ཁས་ལེན་པ་ནི། བདག་ཉིད་མྱུར་དུ་རིངས་པའི་ཚུལ་གྱིས་བྱང་ཆུབ་ཐོབ་པར་མི་སྤྲོ་
ཞིང། སེམས་ཅན་གཅིག་གི་ཡང་དོན་བྱ་བའི་རྒྱུ་ཡིས་ནི་ཕྱི་མའི་མུ་མཐའ་མེད་པའི་བར་འཁོར་བར་གནས་པར་བགྱིའོ། །གསུམ་པ་དགེས་ཀྱི་ཚུལ་ཁྲིམས་ནི། ཡོན་ཏན་གྱི་གྲངས་ཚད་མེད་ཅིང་བསམ་གྱིས་མི་ཁྱབ་པ་དང་ལྡན་པའི་རང་གི་ཞིར་དག་གི་སྐྱོན་
རྣམ་པར་སྦྱང་བར་བྱ་ཞིང། གཞན་གང་གིས་བདག་གི་མིད་ཐོས་ཏེ་བཟུང་བ་དང་མཐོང་ཐོས་དྲན་རིག་བྱས་པའི་སེམས་ཅན་རྣམས་གས་ ཕྱོགས་བཅུ་དག་ཏུ་བདག་གི་མིང་གྲགས་ཤིང་རྣམ་པར་འཛིན་བས་གནས་པར་བྱེད་པའི་
སེམས་ཅན་གྱི་འཇིག་རྟེན་ཡང་སྦྱང་བར་བྱའོ། །མདོར་ན་བདག་གི་ལུས་དང་ངག་གི་ལས་གཉིས་རྣམ་པ་ཐམས་ཅད་དུ་ཉེས་པས་ཞིང། དེར་མ་ཟད་ཡིད་ཀྱི་ལས་ཀྱང་ལྟུང་བས་དག་པར་བྱ་སྟེ། སྒོ་གསུམ་གྱི་མི་དགེ་བའི་ལས་རྣམས་བྱང་ཆུབ་ཀྱི་

[011B] །འདིར་བཤད་པའི་སྡོམ་པ་ལེན་པའི་ཆོ་ག་ལ་རྒྱས་བསྡུས་གཉིས་ལས་བསྡུས་པ་ནི་བསླབ་བཏུས་ལས་གསུངས་པ་ལྟར། སློབ་དཔོན་ཡོད་དམ་མེད་ཀྱང་རུང་ལ་ཡོད་ན་སློབ་དཔོན་དགོངས་སུ་གསོལ་དང། མེད་ན་རྒྱལ་བ་སྲས་
བཅས་རྣམས་དགོངས་སུ་གསོལ། བདག་མིང་འདི་ཞེས་བགྱི་བས། ཇི་ལྟར་འཕགས་པ་འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོ་ལས། བཅོམ་ལྡན་འདས་འཕགས་པ་འཇམ་དཔལ་གྱི་སྔོན་གྱི་ཚེའི་རྟོགས་པ་བརྗོད་པ་ལས་སྤྱོད་པ་དང་
ལྡན་པས་བྱང་ཆུབ་ཀྱི་སེམས་བསྐྱེད་པ་དེ་བཞིན་དུ་སེམས་བསྐྱེད་པར་བགྱིའོ། །ཞེས་ལན་གསུམ་རྗེས་བཟླས་སམ། རང་གིས་བརྗོད་ནས་བླང་ངོ། །རྒྱས་པ་ནི། སྔ་མ་དེའི་རྗེས་སུ་མགོན་པོ་རྣམས་ཀྱི་སྤྱན་སྔ་རུ། །ཞེས་པ་ནས། མི་དགེའི་ལས་རྣམས་མི་བྱའོ། །
ཞེས་པའི་བར་བཏགས་ཏེ་ལན་གསུམ་བརྗོད་ཅིང་ལེན་ནོ། །གསུམ་པ་སྡོམ་པ་བླངས་ནས་བསླབ་བྱ་ལ་སློབ་པར་བསྟན་པ་ལ་གསུམ། ཚུལ་ཁྲིམས་ཀྱི་བསླབ་པ་ལ་སློབ་ཚུལ། སེམས་ཀྱི་བསླབ་པ་ལ་སློབ་ཚུལ། ཤེས་རབ་ཀྱི་བསླབ་པ་ལ་སློབ་ཚུལ་ལོ། །དང་
པོ་ལ་གཉིས། དངོས་དང། དེའི་ཆེ་བའོ། །དང་པོ་ནི། རང་གི་ལུས་ངག་སེམས་ནི་རྣམ་དག་རྒྱུ། །འཇུག་སེམས་བདག་ཉིད་སྡོམ་པ་ལ་གནས་པས། །ཚུལ་ཁྲིམས་བསླབ་པ་གསུམ་ལ་ལེགས་བསླབས་ན། །ཚུལ་ཁྲིམས་བསླབས་པ་གསུམ་ལ་གུས་ཆེར་འགྱུར། །ཞེས་
སོ། །དེ་ཡང་བསླབས་ཞེས་དྲང་ངོ། །གང་ལ་ན། ཚུལ་ཁྲིམས་ཀྱི་བསླབ་པ་གསུམ་པོ་ལའོ། །གང་གིས་ན། འཇུག་པའི་སེམས་ཀྱི་བདག་ཉིད་ཀྱི་སྡོམ་པ་ལ་གནས་པའི་བྱང་སེམས་དེས་སོ། །དགོས་པ་གང་ན། རང་གི་ལུས་ངག་སེམས་གསུམ་ནི་ལྟུང་བས་རྣམ་པར་དག་ཅིང་

[012A]༄༅། །གཞན་ལ་ཕན་པའི་རྒྱུར་རོ། །ཇི་ལྟར་སློབ་ན་དེ་གསུམ་ལ་ལེགས་པར་སློབ་བོ། །དེ་ལྟར་བསླབས་པས་ཅིར་འགྱུར་ཞེ་ན། ཕྱིས་གོམས་པའི་སྟོབས་ཀྱིས་ཚུལ་ཁྲིམས་ཀྱི་བསླབ་པ་གསུམ་ལ་སློབ་འདོད་ཀྱི་གུས་པ་ཇེ་ཆེར་འགྱུར་
རོ། །གཉིས་པ་ཆེ་བ་ནི། དེ་བས་རྣམ་དག་རྫོགས་བྱང་ཆུབ། །སེམས་དཔའི་སྡོམ་པའི་སྡོམ་དག་ནི། །འབད་པར་བྱས་པས་རྫོགས་བྱང་ཆུབ། །ཚོགས་ནི་ཡོངས་སུ་རྫོགས་པར་འགྱུར། །ཞེས་སོ། །ཚུལ་ཁྲིམས་ཀྱི་བསླབ་པ་གསུམ་ལ་བསླབས་པས་སྒོ་
གསུམ་དག་བར་འགྱུར་བ་དེ་བས་ན། སྤང་བྱ་རྣམ་པར་དག་ཅིང་ཡོན་ཏན་ཡོངས་སུ་རྫོགས་པ་ནི་འབྲས་བུ་བྱང་ཆུབ་ཡིན་ལ། དེ་ཉིད་ཐོབ་བྱར་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་སྡོམ་པའི་ཚུལ་ཁྲིམས་གཙོ་བོར་གྱུར་པའི་ཚུལ་ཁྲིམས་གསུམ་
གྱི་སྡོམ་པ་དག་སྲུང་བ་ལ་ནི་འབད་པར་བྱས་པས་བླ་མེད་རྫོགས་པའི་བྱང་ཆུབ་ཀྱི་ཚོགས་གཉིས་ནི་ཡོངས་སུ་རྫོགས་པར་འགྱུར་རོ། །གཉིས་པ་སེམས་ཀྱི་བསླབ་པ་ལ་གཉིས། མངོན་ཤེས་ཀྱི་རྒྱུ་ཞི་གནས་ལ་སློབ་དགོས་པ་དང། ཞི་གནས་ལ་ཇི་ལྟར་བསླབ་
པའི་ཚུལ་དངོས་སོ། །དང་པོ་ནི། བསོད་ནམས་ཡེ་ཤེས་རང་བཞིན་གྱི། །ཚོགས་ནི་ཡོངས་སུ་རྫོགས་པ་ཡི། །རྒྱུ་ནི་སངས་རྒྱས་ཐམས་ཅད་དག་མངོན་ཤེས་བསྐྱེད་པ་ཉིད་དུ་བཞེད། །ཇི་ལྟར་འདབ་གཤོག་མ་རྒྱས་པའི། །བྱ་ནི་ནམ་མཁར་འཕུར་མི་ནུས། །
དེང་ཞིན་མངོན་ཤེས་སྟོབས་བྲལ་བས། །སེམས་ཅན་དོན་བྱེད་ནུས་མ་ཡིན། །མངོན་ཤེས་ལྡན་པའི་ཉིན་མཚན་གྱི། །བསོད་ནམས་དག་ནི་གང་ཡིན་ཏེ། །མངོན་ཤེས་དག་དང་བྲལ་གྱུར་ལ། །སྐྱེ་བ་བརྒྱར་ཡང་ཡོད་མ་ཡིན། །མྱུར་དུ་རྫོགས་པའི་བྱང་ཆུབ་

[012B] །ཡོངས་སུ་རྫོགས་པར་འདོད་གྱུར་པ། །དེས་ནི་འབད་པས་མངོན་ཤེས་དག་འགྲུབ་པར་འགྱུར་གྱིས་ལེ་ལོས་མིན། །ཞེས་སོ། །བསོད་ནམས་དང་ཡེ་ཤེས་ཀྱི་རང་བཞིན་གྱི་ཚོགས་གཉིས་པོ་ཡོངས་སུ་རྫོགས་པའི་རྒྱུ་ཁྱད་པར་ཅན་གང་ཞེ་ན། དེའི་རྒྱུ་ནི་སངས་
རྒྱས་ཐམས་ཅད་ཀྱིས་མངོན་པར་ཤེས་པ་དྲུག་བསྐྱེད་པ་ཉིད་དུ་བཞེད་དེ། མངོན་ཤེས་མེད་ན་སེམས་ཅན་གྱི་དོན་ཁྱད་པར་ཅན་སྒྲུབ་མི་ཤེས་པའི་ཕྱིར། དཔེ་ཇི་ལྟར་ན་འདབ་གཤོག་མ་རྒྱས་པའམ་མེད་པའི་བྱ་ནི་ནམ་མཁར་འཕུར་མི་ནུས་པ་དེ་བཞིན་དུ་མངོན་པར་ཤེས་
པའི་སྟོབས་དང་བྲལ་བས་ནི་སྐལ་བ་དང་འཚམས་པར་སེམས་ཅན་གྱི་དོན་རྒྱ་ཆེན་པོ་བྱེད་པར་ནུས་པ་མ་ཡིན་ཏེ། བྱང་སེམས་མངོན་ཤེས་དང་ལྡན་པས་ཉིན་མཚན་ཕྲུགས་གཅིག་ལ་སྤྱད་པའི་བསོད་ནམས་ཀྱི་ཚོགས་དག་ནི་གསོག་པ་གང་ཡིན་པ་དེ་ཙམ་ཞིག་མངོན་
ཤེས་དག་དང་བྲལ་བར་གྱུར་པ་ལ་སྐྱེ་བ་བརྒྱར་ཡང་ཡོད་པ་མ་ཡིན་པའི་ཕྱིར་ཏེ། དེས་ན་དུས་མྱུར་དུ་རྫོགས་པའི་བྱང་ཆུབ་ཀྱི་ཚོགས་ཡོངས་སུ་རྫོགས་པར་འདོད་པར་གྱུར་པ་དེས་ནི་མངོན་ཤེས་བསྐྱེད་དགོས་ཤིང། དེ་ཡང་དའི་རྒྱུལ་འབད་པ་ཆེར་བྱས་པས་མངོན་ཤེས་དག་
འགྲུབ་པར་འགྱུར་གྱིས། ལེ་ལོ་ཅན་གྱིས་ནི་དེ་འགྲུབ་ནུས་པ་མིན་པའི་ཕྱིར་རོ། །རྒྱུའི་གཙོ་བོ་གང་ཡིན་ཞེ་ན། ཞིག་ནས་གྲུབ་པ་མ་ཡིན་པས། །མངོན་ཤེས་འབྱུང་བར་མི་འགྱུར་ལ། །དེ་ཕྱིར་ཞི་གནས་གྲུབ་པའི་ཕྱིར། །ཡང་དང་ཡང་དུ་འབད་པར་བྱ། །ཞེས་སོ། །
མངོན་ཤེས་ཕྲ་མོ་འགའ་ཞིག་སྐྱེས་སྟོབས་དང། ལས་སྟོབས་དང། སྨན་དང་སྔགས་ལ་བརྟེན་ནས་འབྱུང་བ་ཡོད་ཀྱང། བསྒོམས་སྟོབས་ཀྱིས་བྱུང་བའི་མངོན་ཤེས་ཁྱད་པར་ཅན་སྐྱེ་བའི་རྒྱུའི་གཙོ་བོ་ཡོད་དེ། ཞི་གནས་གྲུབ་པ་མ་ཡིན་པ་ལ་འབྱུང་བར་མི་འགྱུར་

[013A]༄༅། །བ་ཡིན་ལ། རྒྱུ་མཚན་དེ་ཕྱིར་ཞི་གནས་གྲུབ་པའི་ཕྱིར་དུ་སེམས་གནས་དགུ་སོགས་ལ་ཡང་དང་ཡང་དུ་འབད་དགོས་པའི་ཕྱིར་རོ། །གཉིས་པ་ཞི་གནས་ལ་བསླབ་ཚུལ་དངོས་ལ་གསུམ། ཞི་གནས་ཀྱི་ཚོགས་བསྟེན་པ། ཞི་
གནས་ཇི་ལྟར་སྒོམ་ཚུལ། བསྒོམས་པའི་ཕན་ཡོན་ནོ། །དང་པོ་ནི། ཞི་གནས་ཡན་ལག་རྣམ་ཉམས་པས། །རབ་ཏུ་འབད་དེ་བསྒོམས་བྱས་ཀྱང། །ལོ་ནི་སྟོང་ཕྲག་དག་གིས་ཀྱང། །ཏིང་འཛིན་འགྲུབ་པར་མི་འགྱུར་རོ། །དེ་ཕྱིར་ཏིང་འཛིན་ཚོགས་ལེའུ་ལས། །
གསུངས་པའི་ཡན་ལག་ལ་ལེགས་ནས། །ཞེས་སོ། །ཞི་གནས་སྐྱེ་བ་ལ་དེའི་རྒྱུ་ཚོགས་བསྟེན་དགོས་ཏེ། ཞི་གནས་ཀྱི་ཡན་ལག་རྒྱུ་ཚོགས་རྣམ་པར་ཉམས་པས་ནི་རབ་ཏུ་འབད་དེ་ཞི་གནས་བསྒོམས་པར་བྱས་ཀྱང་ལོ་ནི་སྟོང་ཕྲག་དག་གི་བར་དུ་ཡང་ཞི་གནས་
ཀྱི་ཏིང་འཛིན་སྐྱོན་མེད་འགྲུབ་པར་མི་འགྱུར་བའི་ཕྱིར། རྒྱུ་མཚན་དེའི་ཕྱིར་ཏིང་ངེ་འཛིན་གྱི་ཚོགས་ཀྱི་ལེའུ་ལས་གསུངས་པའི་ཞི་གནས་ཀྱི་རྒྱུ་ཚོགས་ཡན་ལག་རྣམས་ལ་ལེགས་པར་གནས་ནས་ཞི་གནས་བསྒྲུབ་པར་བྱའོ། །རྒྱུ་ཚོགས་ཉན་ས་ནས་ཚུལ་
ཁྲིམས་དག་པ་དང། འདོད་པ་ཆུང་བ་དང། ཆོག་ཤེས་པ་དང། དབེན་པ་ལ་གནས་པ་སོགས་བཅུ་གསུམ་གསུངས་པ་ལྟར་རོ། །གཉིས་པ་ཞི་གནས་ཇི་ལྟར་སྒོམ་པའི་ཚུལ་ནི། དམིགས་པ་གང་རུང་གཅིག་དག་ལ། །ཡིད་ནི་དགེ་ལ་བཞག་པར་བྱ། །ཞེས་སོ། །
སྔར་ལྟར་ཞི་གནས་ཀྱི་ཚོགས་ལ་གནས་པ་དེས་ཞི་གནས་སྒོམ་ཚུལ་ཡོད་དེ། རྒྱལ་བས་གསུངས་པའི་ཁྱབ་པའི་དམིགས་པ་དང། དཔྱད་པ་རྣམ་སྦྱོང་གི་དམིགས་པ་དང། མཁས་པའི་དམིགས་པ་དང། ཉོན་མོངས་རྣམ་སྦྱོང་གི་དམིགས་པ་གང་རུང་

[013B] ལམ་རིམ་སོགས་ལས་སངས་རྒྱས་ཀྱི་སྐུ་དམིགས་རྟེན་དུ་བྱས་ནས་བསྒོམས་པར་བཤད་དོ། །གསུམ་པ་བསྒོམས་པའི་ཕན་ཡོན་ནི། རྣལ་འབྱོར་ཞི་གནས་འགྲུབ་
གྱུར་ན། །མངོན་ཤེས་དག་ཀྱང་འགྲུབ་པར་འགྱུར། །ཞེས་སོ། །ཞི་གནས་བསྒོམས་པའི་ཕན་ཡོན་ཡོད་དེ། སྔར་ལྟར་བརྩོན་པའི་རྣལ་འབྱོར་བ་དེས་ཞི་གནས་གྲུབ་པར་གྱུར་པ་ན་དེ་སྦྱངས་པ་ལས་ཡོན་ཏན་གཞན་དང་མངོན་པར་ཤེས་པ་དག་ཀྱང་འགྲུབ་པར་འགྱུར་
བའི་ཕྱིར་རོ། །གསུམ་པ་ཤེས་རབ་ཀྱི་བསླབ་པ་ལ་གཉིས། ཐབས་ཤེས་ཟུང་འབྲེལ་གྱི་སྒོ་ནས་ལྷག་མཐོང་ལ་བསླབ་པར་བསྟན་པ་དང། ལྷག་མཐོང་ལ་ཇི་ལྟར་སློབ་ཚུལ་ལོ། །དང་པོ་ལ་གསུམ། ལྷག་མཐོང་ལ་སློབ་དགོས་པའི་རྒྱུ་མཚན། ཐབས་ཤེས་ཟུང་
འབྲེལ་ལ་སློབ་དགོས་ཚུལ། ཟུང་འབྲེལ་གྱི་ལམ་དངོས་བཤད་པའོ། །དང་པོ་ནི། ཤེས་རབ་ཕ་རོལ་ཕྱིན་སྦྱོར་དང། །བྲལ་བས་སྒྲིབ་པ་ཟད་མི་འགྱུར། །དེ་ཕྱིར་ཉོན་མོངས་ཤེས་བྱ་ཡི། །སྒྲིབ་པ་མ་ལུས་སྤང་བའི་ཕྱིར། །ཤེས་རབ་ཕ་རོལ་ཕྱིན་རྣལ་འབྱོར། །རྟག་
ཏུ་ཐབས་བཅས་བསྒོམ་པར་བྱ། །ཞེས་སོ། །ཞི་གནས་ལ་བརྟེན་ནས་ལྷག་མཐོང་བསྒོམ་པར་བྱ་སྟེ། དེ་ཁོ་ན་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱོར་བ་སྟེ་རྣལ་འབྱོར་དང་བྲལ་བའི་ཞི་གནས་ཙམ་གྱིས་སྒྲིབ་པ་ཟད་པར་མི་འགྱུར་བར་གསུངས་
པ་དེའི་ཕྱིར། དེས་ན་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་མ་ལུས་པ་སྤང་བར་བྱ་བའི་ཕྱིར་དུ་སྟོང་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་རྟག་ཏུ་སྦྱིན་པ་དང་ཚུལ་ཁྲིམས་སོགས་ཐབས་དང་བཅས་ཏེ་བསྒོམ་པར་བྱའོ། །གཉིས་པ་ཟུང་འབྲེལ་

[014A]༄༅། །ལ་སློབ་དགོས་པའི་རྒྱུ་མཚན་ནི། ཐབས་དང་བྲལ་བའི་ཤེས་རབ་དང། །ཤེས་རབ་བྲལ་བའི་ཐབས་ཀྱིས་ཀྱང། །གང་ཕྱིར་འཆིང་བ་ཡིན་གསུངས་པས། །དེ་བས་གཉིས་ཀ་སྤང་མི་བྱ། །ཞེས་སོ། །སངས་རྒྱས་དོན་དུ་
གཉེར་བས་ཐབས་ཤེས་གཉིས་ཀ་སྤང་བར་མི་བྱ་སྟེ། རྒྱུ་མཚན་གང་གི་ཕྱིར་ན་བཅོམ་ལྡན་འདས་ཀྱིས་དྲི་མ་མེད་པར་གྲགས་པས་མདོ་ལས་ཐབས་དང་བྲལ་བའི་ཤེས་རབ་ནི་འཆིང་བའོ། །ཤེས་རབ་དང་བྲལ་བའི་ཐབས་ནི་འཆིར་བའོ་ཞེས་གསུངས་པ་དེ་པས་
ནའི་ཕྱིར་རོ། །གསུམ་པ་ཟུང་འབྲེལ་གྱི་ལམ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། ཤེས་རབ་གང་དང་ཐབས་གང་ཞེས། །ཐེ་ཚོམ་དག་ནི་སྤང་བའི་ཕྱིར། །ཐབས་རྣམས་དང་ནི་ཤེས་རབ་ཀྱི། །ཡང་དག་དབྱེ་བ་གསལ་བར་
བྱ། །ཞེས་སོ། །གསལ་བར་བྱ་ཞེས་དྲང་ངོ། །གང་ན་ཐབས་རྣམས་དང་ནི་ཤེས་རབ་ཀྱི་མཚན་ཉིད་འདྲེས་པ་ལྟར་སྣང་བ་དེ་ཡང་དག་པ་སྟེ་ལེགས་པར་སོ་སོའི་དབྱེ་བ་མ་འདྲེས་པར་རོ། །དགོས་པ་གང་ན་ཤེས་རབ་ནི་གང་ཡིན་དང་ཐབས་ནི་གང་ཡིན་ཞེས་མ་རྟོགས་
པ་དང་ལོག་པར་རྟོག་པ་དང་ཐེ་ཚོམ་དུ་གྱུར་བ་དག་ནི་སྤང་བའི་ཕྱིར་དུའོ། །གཉིས་པ་རྒྱས་པར་བཤད་པ་གསུམ། ཐབས་ངོས་བཟུང་བ། དེ་གོམས་པའི་དགོས་པ། ཤེས་རབ་ངོས་བཟུང་བའོ། །དང་པོ་ནི། ཤེས་རབ་ཕ་རོལ་ཕྱིན་སྤངས་པའི། །སྦྱིན་པའི་
ཕ་རོལ་ཕྱིན་ལ་སོགས། །རྒྱལ་བ་རྣམས་ཀྱིས་ཐབས་སུ་བཤད། །ཅེས་སོ། །ཐབས་ཤེས་པ་དེ་ཇི་ལྟ་བུ་ཞེ་ན་ཡོད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་པ་སྟེ་ལོགས་སུ་བཀར་ནས་དེ་ལས་གཞན་སེམས་བསྐྱེད་ཀྱིས་ཟིན་པའི་སྦྱིན་པའི་ཕ་རོལ་ཏུ་ཕྱིན་པ་

[014B] བཟོད་པ་ལ་སོགས་ལྷ་གམ་ལྔ་དང་དཀར་ཆོས་གཞན་དག་ཀྱང་ནི་རྒྱལ་བ་སངས་རྒྱས་རྣམས་ཀྱིས་ཐབས་སུ་བཤད་པའི་ཕྱིར་རོ། །གཉིས་པ་ནི། ཐབས་གོམས་དབང་གིས་བདག་ཉིད་ཀྱིས། །གང་ཞིག་ཤེས་རབ་རྣམ་སྒོམ་པ། །དེས་ནི་
བྱང་ཆུབ་མྱུར་དུ་ཐོབ། །བདག་མེད་གཅིག་པུ་བསྒོམས་པས་མིན། །ཞེས་སོ། །ཐབས་ཤེས་ཟུང་འབྲེལ་ལ་སློབ་དགོས་ཏེ། མི་རྟག་པ་དང་ལས་འབྲས་བསམ་པ་དང་སྦྱིན་པ་ལ་སོགས་པའི་ཐབས་རྣམས་གོམས་པ་བརྟན་པར་བྱས་པའི་དབང་གིས། བྱང་སེམས་བདག་
ཉིད་ཀྱིས་གཞི་གང་ཞིག་མཚན་འཛིན་གྱི་དམིགས་གཏད་བཤིག་པའི་ཤེས་རབ་རྣམ་པར་བསྒོམས་པར་བྱས་པ་དེས་ནི་རྫོགས་པའི་བྱང་ཆུབ་མྱུར་དུ་ཐོབ་པར་འགྱུར་གྱི། བདག་མེད་ཀྱི་དོན་གཅིག་པུ་བསྒོམ་པ་ལྟ་བུ། ཐབས་ཤེས་ཡ་བྲལ་གྱིས་ས་དང་པོ་ཙམ་
ཡང་ཐོབ་ནུས་པ་མིན་པའི་ཕྱིར་རོ། །གསུམ་པ་ཤེས་རབ་ངོས་བཟུང་བ་ནི། ཕུང་པོ་ཁམས་དང་སྐྱེ་མཆེད་རྣམས། །སྐྱེ་བ་མེད་པར་རྟོགས་གྱུར་བའི། །རང་བཞིན་སྟོང་ཉིད་ཤེས་པ་ནི། །ཤེས་རབ་ཅེས་ནི་ཡོངས་སུ་བཤད། །ཅེས་སོ། །དེ་ལ་ཤེས་རབ་ཀྱི་དམིགས་
པ་ནི་གཟུགས་སོགས་ཕུང་པོ་ལྔ་དང། མིག་སོགས་ཁམས་བཅོ་བརྒྱད་དང། མིག་གི་སྐྱེ་མཆེད་སོགས་སྐྱེ་མཆེད་བཅུ་གཉིས་ཀྱིས་བསྡུས་པའི་ཆོས་ཐམས་ཅད་དོ། །དེ་རྣམས་ཀྱི་སྟེང་དུ་ངེས་རྒྱུ་ནི་རང་བཞིན་གྱིས་སྐྱེ་བ་མེད་པའོ། །དེ་རྟོགས་པར་གྱུར་བའི་
རང་བཞིན་གྱིས་སྟོང་པ་ཉིད་དུ་ཤེས་པའི་ཤེས་རབ་ནི། འདིར་ཐབས་ཤེས་གཉིས་ཀྱི་ནང་ནས་ཤེས་རབ་ཅེས་ནི་ཡོངས་སུ་བཤད་དེ། དེ་ནི་ཤེས་རབ་ཀྱི་བསླབ་པ་ཐམས་ཅད་ཀྱི་གཙོ་བོ་ཡིན་ནོ། །གཉིས་པ་ལྷག་མཐོང་ལ་ཇི་ལྟར་སློབ་པའི་ཚུལ་ལ་གཉིས། རྒྱས་

[015A]༄༅། །པར་བཤད་པ་དང། མཇུག་བསྡུ་བའོ། །དང་པོ་ལ་གསུམ། ལྷག་མཐོང་གི་ཚོགས་བསྟེན་པ། ལྷག་མཐོང་སྒོམ་ཚུལ། བསྒོམས་པའི་འབྲས་བུའོ། །དང་པོ་ལ་གཉིས། རིགས་པ་ལ་བརྟེན་ནས་བསམ་བྱུང་གི་ཤེས་
རབ་བསྐྱེད་པ་དང། ལུང་ལ་བརྟེན་ནས་ཐོས་བྱུང་གི་ཤེས་རབ་བསྐྱེད་པའོ། །དང་པོ་ལ་གསུམ། འབྲས་བུ་ལ་དཔྱོད་པ་ཡོད་མེད་སྐྱེ་འགོག་དང། རྒྱུ་ལ་དཔྱོད་པ་རྡོ་རྗེ་གཟེགས་མ་དང། ངོ་བོ་ལ་དཔྱོད་པ་གཅིག་ཏུ་བྲལ་གྱི་གཏན་ཚིགས་སོ། །དང་པོ་ནི་
ཡོད་བ་སྐྱེ་བ་རིགས་མིན་ཏེ། །མེད་པ་ནམ་མཁའི་པདྨོ་བཞིན། །ཉེས་པ་གཉིས་ཀར་ཐལ་འགྱུར་ཕྱིར། །གཉིས་ཀ་དག་ལས་འབྱུང་བ་མིན། །ཞེས་སོ། །དངོས་སྨྲ་བ་རྣམས་ན་རེ། དངོས་པོ་རྣམས་རང་བཞིན་གྱིས་མི་སྐྱེ་བ་མི་འཐད་དེ། རང་བཞིན་གྱིས་སྐྱེ་
བར་མངོན་སུམ་དུ་དམིགས་པའི་ཕྱིར་ཞེ་ན། འོ་ན། མྱུ་གུ་ལྟ་བུ་རྒྱུའི་དུས་ན་ཡོད་པའམ། མེད་པའམ། ཡོད་མེད་གཉིས་ཀའམ། གཉིས་ཀ་མ་ཡིན་པ་གང་རང་བཞིན་གྱིས་སྐྱེ་བར་བརྟག་གྲང། དང་པོ་ལྟར་ན། མྱུ་གུ་ཆོས་ཅན། རྒྱུའི་དུས་སུ་ཡོད་པ་སྐྱེ་བར་
རིགས་པ་མ་ཡིན་ཏེ། ཡོད་ན་གྲུབ་ཟིན་པས་གྲུབ་ཟིན་སླར་ཡང་སྐྱེ་བ་ལ་དགོས་པ་མེད་པའི་ཕྱིར་ཏེ། དགོས་པ་ཡོད་ན་སླར་ཡང་ཐུག་མེད་དུ་སྐྱེ་བར་འགྱུར་བའི་ཕྱིར་རོ། །གཉིས་པ་ལྟར་ན། རྒྱུའི་དུས་སུ་མེད་པའང་རང་བཞིན་གྱིས་སྐྱེ་བར་རིགས་པ་མ་ཡིན་ཏེ་
མེད་པ་ལ་རྒྱུས་ཅི་ཡང་བྱར་མི་ནུས་པའི་ཕྱིར་ཏེ། ནམ་མཁའི་པདྨོ་ནི་སུས་ཀྱང་བསྐྱེད་མི་ནུས་པ་བཞིན་ནོ། །དེ་སྐད་དུའང། བྱེ་བ་ཕྲག་བརྒྱའི་རྒྱུ་ཡིས་ཀྱང། །དངོས་པོ་མེད་པ་བསྒྱུར་དུ་མེད། །ཅེས་གསུངས་པ་ལྟར་རོ། །འོན་ཀྱང་ནམ་མཁའི་པདྨོ་དང་ནམ་

[015B] །སྤྱིར་རང་གི་རྒྱུའི་དུས་སུ་མེད་ཀྱང་བསྐྱེད་ནུས་པ་དངོས་པོ་ཀུན་གྱི་སྐྱེ་ཚུལ་ཡིན་ཡང། རང་བཞིན་གྱིས་གྲུབ་བཞིན་དུ་རྒྱུའི་དུས་སུ་མེད་ན་རྣམ་པ་ཐམས་ཅད་དུ་མེད་པར་འགྱུར་བའི་ཕྱིར་རྒྱུས་བསྐྱེད་མི་ནུས་ཏེ་
ཞི་བ་ཆ་མང་ངོ། །གསུམ་པ་ལྟར་ན་རྒྱུ་དུས་སུ་ཡོད་མེད་གཉིས་ཀ་དག་ལས་ཀྱང་འབྱུང་བ་མིན་ཏེ། དེ་ལ་ནི་སྔར་བཤད་པའི་རིགས་པས་གནོད་པའི་ཉེས་པ་གཉིས་ཀར་ཐལ་བར་འགྱུར་བའི་ཕྱིར་རོ། །བཞི་པ་ལྟར་ན་ཡང་མི་འཐད་དེ། རྒྱུ་དུས་སུ་ཡོད་པ་ཡང་
ཡིན་མེད་པ་ཡང་ཡིན་པའི་དངོས་པོ་དེ་འདྲ་མི་སྲིད་པའི་ཕྱིར་རོ། །དེ་ལྟར་ན། མྱུ་གུ་ཆོས་ཅན། རང་བཞིན་གྱིས་མི་སྐྱེ་སྟེ། སྔར་ལྟར་ཡོད་མེད་སོགས་བཞི་ལས་རང་བཞིན་གྱིས་མི་སྐྱེ་བའི་ཕྱིར་ཏེ། སྟོང་ཉིད་བདུན་ཅུ་པ་ལས། ཡོད་པ་ཡོད་ཕྱིར་སྐྱེ་མ་ཡིན། །
མེད་པ་མེད་ཕྱིར་སྐྱེ་མ་ཡིན། །ཆོས་མི་མཐུན་ཕྱིར་གཉིས་ཆོས་མིན། །སྐྱེ་བ་མེད་ཕྱིར་གནས་འགག་མེད། །ཅེས་གསུངས་པའི་རིགས་པའོ། །གཉིས་པ་ནི། དངོས་པོ་རང་ལས་མི་སྐྱེ་ཞིང། །གཞན་དང་གཉིས་ཀ་ལས་ཀྱང་མིན། །རྒྱུ་མེད་ལས་མིན་དེ་
ཡི་ཕྱིར། །ངོ་བོ་ཉིད་ཀྱིས་སྐྱེ་བ་མེད། །ཅེས་སོ། །འདི་ནི་རྩ་བ་ཤེས་རབ་ལས། བདག་ལས་མ་ཡིན་གཞན་ལས་མིན། །ཞེས་སོགས་ཀྱི་རིགས་པ་སྟེ། ཕྱི་ནང་གི་དངོས་པོ་རྣམས་ཆོས་ཅན། རང་སྟེ་བདག་ལས་མི་སྐྱེ་སྟེ། སྐྱེ་ན་རྒྱུ་དུས་སུ་ཡོད་པའི་སྐྱེ་ཚུལ་དུ་
སོང་བས་སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར། ཇི་ལྟར་ན་དེ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་དུ་གྲུབ་ཟིན་པའི་ཕྱིར། མ་ཁྱབ་ན། སླར་ཡང་ཐུག་མེད་དུ་སྐྱེ་བར་འགྱུར་བར་ཐལ། གྲུབ་ཟིན་ཀྱང་སླར་ཡང་སྐྱེ་བ་དགོས་

[016A]༄༅། །པ་དང་བཅས་པའི་ཕྱིར་ཞེས་པས་མཚོན་ཏེ་རྩ་འཇུག་གི་རིགས་པ་མང་ངོ། །དེ་ཆོས་ཅན། རྒྱུ་ལས་ངོ་བོ་ཉིད་ཀྱིས་གཞན་ལས་མི་སྐྱེ་སྟེ། སྐྱེ་ན་ས་རྡོ་ཤིང་སོགས་འབྲལ་མེད་ཀྱི་རྒྱུ་ཐམས་ཅད་ལས་འབྲས་བུ་ཐམས་ཅད་སྐྱེ་བར་
ཐལ་བའི་ཕྱིར། འདི་ནི་གཅིག་དུ་བྲལ་གྱི་རིགས་པའི་སྙིང་པོ་ཅན་ཡང་ཡིན་ཏེ། བདག་སྐྱེ་འགོག་པ་ལ་རང་བཞིན་གྱིས་གཅིག་དང། གཞན་སྐྱེ་འགོག་པ་ལ་རང་བཞིན་གྱིས་ཐ་དད་ཀྱི་རིགས་པའི་གནོད་པ་སྟོན་པའི་ཕྱིར། གཉིས་ཀ་ལས་ཀྱང་མི་སྐྱེ་སྟེ། བདག་
གཞན་རེ་རེ་ལས་སྐྱེ་བ་ཁེགས་པའི་ཕྱིར། རྒྱུ་མེད་ལས་ཀྱང་སྐྱེ་བ་མ་ཡིན་ཏེ། སྐྱེ་ན་བྱ་རོག་ལའང་རྨ་བྱའི་མདོངས་སྐྱེ་བར་འགྱུར་ཞིང། འབྲས་བུ་ལོ་ཐོག་འབྱུང་བའི་ཆེད་དུ་རྒྱུ་སྒྲུབ་མི་དགོས་པར་ཐལ་བ་སོགས་སུ་འགྱུར་བའི་ཕྱིར་རོ། །དེ་ལྟར་ན་དངོས་པོ་རྣམས་
ཆོས་ཅན། ངོ་བོ་ཉིད་ཀྱིས་སྐྱེ་བའི་རང་བཞིན་མེད་དེ། རྒྱུ་མཚན་རིགས་པ་ནི། སྔར་བསྟན་པ་དེའི་ཕྱིར་རོ། །གསུམ་པ་ནི། ཡང་ན་ཆོས་རྣམས་ཐམས་ཅད་དག་གཅིག་དང་དུ་མས་རྣམ་དཔྱད་ན། །ངོ་བོ་ཉིད་ནི་དམིགས་སུ་མེད། །ཅེས་གསུངས་ཏེ། འདི་ནི་དབུ་མ་རྒྱན་ལས་
བདག་དང་གཞན་པའི་དངོས་འདི་དག་ཡང་དག་ཏུ་ནི་གཅིག་པ་དང། །དུ་མའི་དངོས་དང་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། །ཞེས་གསུངས་པའི་རིགས་པའོ། །རིགས་པའི་རྣམ་གྲངས་ཡང་ན། ཕྱི་ནང་གི་ཆོས་ཀྱི་དངོས་པོ་ཐམས་ཅད་དག་
ཆོས་ཅན། ངོ་བོ་ཉིད་ཀྱིས་དམིགས་སུ་མེད་དེ། ངོ་བོ་ཉིད་ཀྱིས་གཅིག་དང་དུ་མ་གང་རུང་དུ་རིགས་པས་རྣམ་པར་དཔྱད་ན་མི་རྙེད་བའི་ཕྱིར། དཔེར་ན། གཟུགས་བརྙན་སྣང་བ་ལྟར་མེད་པ་བཞིན་ནོ། །ཕྱོགས་ཆོས་ནི། རང་བཞིན་གྱིས་གྲུབ་པའི་གཅིག་ཏུ་མེད་

[016B] ཆ་བཅས་ཡིན་པའི་ཕྱིར། དེ་ཆོས་ཅན། དེ་ལྟར་གྲུབ་པའི་དུ་མར་མེད་དེ། དེར་གྲུབ་པའི་གཅིག་མེད་པའི་ཕྱིར། ཁྱབ་སྒྲུབ་ནི། རང་བཞིན་གྱིས་གྲུབ་ན་དེ་ལྟར་གཅིག་དང་དུ་མ་གང་རུང་དུ་གྲུབ་དགོས་པའི་ཕྱིར་ཏེ། ཡོད་ན་གཅིག་དང་དུ་མ་གང་རུང་དུ་ཡོད་དགོས་པའི་ཕྱིར་
ཏེ། དབུ་མ་རྒྱན་ལས། གཅིག་དང་དུ་མ་མ་གཏོགས་པར། །རྣམ་པ་གཞན་དང་ལྡན་པ་ཡི། །དངོས་པོ་མི་རུང་འདི་གཉིས་ནི། །ཕན་ཚུན་སྤངས་ཏེ་གནས་ཕྱིར་རོ། །ཞེས་གསུངས་པས་སོ། །གཉིས་པ་ལུང་ལས་བརྟེན་པ་ཐོས་བྱུང་གི་ཤེས་རབ་ནི། སྟོང་བདུན་ཅུའི་རིགས་པ་
དང། །དབུ་མ་རྩ་བ་སོགས་ལས་ཀྱང། །དངོས་པོ་རྣམས་ཀྱི་རང་བཞིན་ཉིད། །སྟོང་པ་ཉིད་དུ་གྲུབ་བཤད་པ། །གང་ཕྱིར་གཞུང་ནི་མངས་གྱུར་ན། །དེ་ཕྱིར་འདི་ནི་མ་སྤྲོས་ལ། །གྲུབ་པའི་གྲུབ་མཐའ་ཙམ་ཞིག་ཏུ། །བསྒོམ་པའི་དོན་དུ་རབ་ཏུ་བཤད། །ཅེས་སོ། །གཞན་ཡང་སྟོང་
ཉིད་ལུང་གིས་བསྒྲུབ་པ་འཕགས་པའི་མདོ་ཀུན་ལས་བཏུས་པ་དང། དེ་རིགས་པས་སྒྲུབ་པ་སྟོང་ཉིད་བདུན་ཅུའི་གཞུང་གི་རིགས་པ་དང། སྟོང་ཉིད་རིགས་པའི་རྣམ་གྲངས་མཐའ་ཡས་པའི་སྒོ་ནས་གཏན་ལ་འཕེབས་པར་དབུ་མ་རྩ་བ་ཤེས་རབ་དང། སོགས་པ་
རིགས་ཚོགས་གཞན་རྣམས་དང། འཕགས་པ་ལྷ་དང་སངས་རྒྱས་བསྐྱངས་དང་ཟླ་བ་གྲགས་པ་ལ་སོགས་པའི་གཞུང་ལས་ཀྱང་དངོས་པོ་རྣམས་ཀྱི་རང་བཞིན་བདེན་པས་སྟོང་བའི་སྟོང་པ་ཉིད་དུ་གྲུབ་པར་བཤད་པ་ལ་བལྟ་བར་བྱ་ལ། གཞུང་འདིར་ནི་དེ་དག་རྒྱས་
པར་མི་འགོད་པའི་རྒྱུ་མཚན་ཡོད་དེ། གང་གི་ཕྱིར་ན་གཞུང་ནི་མང་བར་གྱུར་དོགས་ནས་མ་སྤྲོས་པའི་ཕྱིར། འདིར་ཅུང་ཟད་བསྟན་པ་ཡང་ལུང་རིགས་ཀྱིས་གྲུབ་པའི་གྲུབ་མཐའ་ཙམ་ཞིག་འཆད་པ་ཡིན་ཏེ། དགོས་པ་བདག་མེད་བསྒོམ་པར་བྱ་བའི་དོན་དུ་རབ་

[017A]༄༅། །ཏུ་བཤད་པ་ཡིན་པའི་ཕྱིར། སྐབས་འདིའི་རང་འགྲེལ་ལས། སྟོང་ཉིད་བདུན་ཅུའི་རིགས་པ་དང། ཞེས་པས་རྟེན་འབྲེལ་གྱི་གཏན་ཚིགས་བསྟན་པར་བཤད་དེ། དེ་ནི། ཕུང་སོགས་ཀྱི་དངོས་པོ་ཆོས་ཅན། རང་བཞིན་གྱིས་མ་
སྐྱེས་ཏེ། རྒྱུ་རྐྱེན་ལ་བརྟེན་ནས་འབྱུང་བའི་ཕྱིར། འདི་ནི་མ་དྲོས་པས་ཞུས་པའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་དེ་བག་ཡོད་
ཡིན། །ཞེས་དང། མགོན་པོས་རྩ་བ་ཤེས་རབ་ལས། རྟེན་ཅིང་འབྲེལ་པར་འབྱུང་བ་གང། །དེ་ནི་ངོ་བོ་ཉིད་ཀྱིས་ཞི། །ཞེས་གསུངས་པའི་དོན་ནོ། །གཉིས་པ་ལྷག་མཐོང་སྒོམ་ཚུལ་ནི། དེ་བས་ཆོས་རྣམས་མ་ལུས་པའི། །རང་བཞིན་དག་ནི་མི་དམིགས་
པས། །བདག་མེད་པ་ནི་སྒོམ་པ་ཉིད། །དེ་ཉིད་ཤེས་རབ་སྒོམ་པ་ཡིན། །ཞེས་སོ། །ལྷག་མཐོང་སྒོམ་ཚུལ་ཡོད་དེ། གོང་ལྟར་ཕུང་སོགས་ཀྱི་ཆོས་ཐམས་ཅད་བདེན་མེད་དུ་རིགས་པས་གཏན་ལ་ཕབ་པ་དེ་བས་ན། ཕུང་སོགས་ཀྱི་ཆོས་རྣམས་མ་ལུས་
པ་དོན་དམ་དཔྱོད་བྱེད་ཀྱི་རིགས་པ་ཡང་དག་གིས་དཔྱད་མཐར་རང་བཞིན་གྱིས་གྲུབ་པ་དག་ནི་རྡུལ་ཙམ་ཡང་མི་དམིགས་པས་སྟོང་ཆམ་གྱིས་འགྲོ་ལ། དཔྱད་སྒོམ་གྱིས་དེ་ལྟ་བུའི་སྟོང་པའི་བདག་མེད་པ་སྒོམ་པ་གང་ཡིན་པ་དེ་ཉིད་ཤེས་རབ་ཀྱི་ཕ་རོལ་ཏུ་
ཕྱི་ནབ་སྒོམ་པ་ཡིན་པའི་ཕྱིར། དེ་ལ་སྤྱིར་དཔྱད་སྒོམ་དང་འཇོག་སྒོམ་གཉིས་སོ། །འདིར་བདག་ཅེས་པ་ནི་དགག་བྱའི་བདག་ཡིན་ཏེ། དེ་ནི་གཞན་ལ་མ་བལྟོས་པར་རང་དབང་གིས་གྲུབ་པ་ཞིག་ལ་བྱ་སྟེ། བཞི་བརྒྱ་པའི་འགྲེལ་བ་ལས། དེ་ལ་བདག་

[017B] །ཞེས་གསུངས་པ་ལྟར་རོ། །འོ་ན། དེ་ལྟར་རྟོགས་མཁན་གྱི་ཤེས་རབ་དེ་ཉིད་ལ་འཛིན་པ་ཇི་ལྟར་སྤོང་ཞེ་ན། ཤེས་རབ་ཀྱིས་ནི་ཆོས་རྣམས་ཀུན། །
གང་ཞིག་རང་བཞིན་མ་མཐོང་བཞིན། །ཤེས་རབ་དེ་ཉིད་རིག་དཔྱད་པ། །རྣམ་རྟོག་མེད་པར་བསྒོམ་པར་བྱ། །ཞེས་སོ། །དོན་དམ་དཔྱོད་བྱེད་ཀྱི་ཤེས་རབ་ཀྱིས་ནི་ཆོས་རྣམས་ཀུན་གྱི་བདེན་པའི་རང་བཞིན་གང་ཞིག་བཙལ་བས་མ་མཐོང་བ་དེ་བཞིན་དུ། ཤེས་རབ་དེ་ཉིད་
ཀྱང་རིགས་པས་དཔྱད་པ་ན་རང་བཞིན་གྱིས་མེད་པར་མཐོང་བར་འགྱུར་ཞིང། མཐོང་བའི་དོན་མེད་དགག་དེ་ལ་གཞན་དུ་རྣམ་པར་རྟོག་པ་མེད་པར་དཔྱོད་ཅིང་རྩེ་གཅིག་ཏུའང་བསྒོམ་པར་བྱ་སྟེ། དེ་ཉིད་ཐར་པ་མྱང་འདས་ཐོབ་བྱེད་ཀྱི་རྒྱུའི་གཙོ་བོ་ཡིན་པའི་ཕྱིར་ཏེ་
ཏིང་ངེ་འཛིན་རྒྱལ་པོ་ལས། གལ་ཏེ་བདག་མེད་ཆོས་ལ་སོ་སོར་རྟོག་སོ་སོར་དེ་བརྟགས་གལ་ཏེ་སྒོམ་བྱེད་པ། །དེ་ནི་མྱ་ངན་འདས་པ་འབྲས་བུའི་རྒྱུ། །རྒྱུ་གཞན་གང་གིས་དེ་ནི་ཞིར་མི་འགྱུར། །ཞེས་གསུངས་སོ། །གསུམ་པ་བསྒོམས་པའི་འབྲས་བུ་ལ་
གཉིས། དངོས་ཀྱི་དོན་དང། དེ་ཉིད་ལུང་གིས་སྒྲུབ་པའོ། །དང་པོ་ནི། རྣམ་རྟོག་ལས་བྱུང་སྲིད་པ་འདི། །རྣམ་པར་རྟོག་པའི་བདག་ཉིད་དེ། །དེ་ཕྱིར་མ་ལུས་རྟོག་སྤངས་པ། །མྱ་ངན་འདས་པ་མཆོག་ཡིན་ནོ། །ཞེས་སོ། །དངོས་པོ་བདེན་པར་འཛིན་པའི་རྣམ་པར་རྟོག་
པ་མ་རིག་པ་སོགས་ཀུན་འབྱུང་བདེན་པ་ལས་བྱུང་བའི་སྲིད་པ་འཁོར་བ་འདི་ནི། རྣམ་པར་རྟོག་པའི་བདག་ཉིད་ཅན་གྱི་སྡུག་བསྔལ་བདེན་པ་ཡིན་ཏེ། དེ་ལས་ཉོན་གྱི་རྣམ་པར་རྟོག་པ་ལས་བྱུང་ཞིང་དེ་དག་གིས་བཅིངས་པ་དང་དེའི་དབང་གིས་བཞག་པ་ལས་མ་

[018A]༄༅། །འདས་པའི་ཕྱིར། རྒྱུ་མཚན་དེའི་ཕྱིར་མ་ལུས་པའི་རྣམ་རྟོག་རྒྱུ་འབྲས་གཉིས་ཀ་གཏན་ནས་སྤངས་པའི་འགོག་བདེན་དེ་ནི། མྱ་ངན་ལས་འདས་པ་མཆོག་ཏུ་གྱུར་པ་ཡིན་ནོ། །གཞུང་འདིས་བདེན་བཞི་བསྟན་པ་ཡང་
ཡིན་ཏེ། རྣམ་རྟོག་ཅེས་པས་ཀུན་འབྱུང། སྲིད་པ་དང་རྣམ་པར་རྟོག་པའི་བདག་ཉིད་ཅེས་པས་སྡུག་བདེན། རྐང་པ་གསུམ་པས་ལམ་བདེན་དང། བཞི་པས་འགོག་བདེན་བསྟན་པའི་ཕྱིར་རོ། །གཉིས་པ་དེ་ལུང་གིས་སྒྲུབ་པ་ནི། དེ་ལྟར་ཡང་ནི་
བཅོམ་ལྡན་གྱིས། །རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བར་བྱེད། །རྟོག་མེད་ཏིང་འཛིན་ལ་གནས་ན། །ནམ་མཁའ་བཞིན་དུ་མི་རྟོག་གསལ། །ཞེས་གསུངས་ཤིང། རྣམ་པར་མི་རྟོག་པ་ལ་འཇུག་པའི་མདོ་ལས་ཀྱང་
དམ་ཆོས་འདི་འདྲ་རྒྱལ་བའི་སྲས། །རྣམ་པར་མི་རྟོག་བསམ་གྱུར་ན། །རྣམ་རྟོག་བགྲོད་དཀའ་ལས་འདས་ཏེ། །རིམ་གྱིས་མི་རྟོག་ཐོབ་པར་འགྱུར། །ཞེས་གསུངས་སོ། །དེ་ལྟར་ཡང་བཅོམ་ལྡན་འདས་ཀྱིས་སམྦྷུ་ཊའི་རྒྱུད་ལས། སོ་སྐྱེའི་
རྒྱུད་ཀྱི་དངོས་པོ་བདེན་པར་འཛིན་པའི་བདེན་འཛིན་གྱི་རྣམ་རྟོག་འདི་ནི་མ་རིག་པ་ཆེན་པོ་འཁོར་བའི་རྒྱ་མཚོར་ལྟུང་བར་བྱེད་པའི་རྒྱུའི་གཙོ་བོར་གསུངས་པས་དེ་ཉིད་སྤོང་དགོས་ལ། སྤོང་ཚུལ་ཡང་བདག་མེད་ཀྱི་དོན་རིགས་པ་ཡང་དག་
གིས་ངེས་ནས། ངེས་པའི་དོན་དེ་ཉིད་བསྒོམ་པའི་རྟོག་མེད་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་ཤིང་གོམས་པས། གོམས་པ་མཐར་ཕྱིན་པ་ན། སྟོན་དུས་ཀྱི་ནམ་མཁའ་གཡའ་དག་པའི་སྟོང་སང་གསལ་བར་སྣང་བ་དེ་བཞིན་དུ་མི་རྟོག་

[018B] །དེ་ནི་རྣམ་འགྲེལ་ལས། དེ་ཕྱིར་ཡང་དག་ཡང་དག་མིན། །གང་གང་ཤིན་ཏུ་གོམས་གྱུར་པ། །ཞེས་སོགས་གསུངས་པ་དང་རིགས་པ་གནད་གཅིག་གོ་གཞན་ཡང་རྣམ་པར་མི་རྟོག་པ་
ལ་འཇུག་བའི་གཟུངས་ལས་ཀྱང་བཀའ་སྩལ་ཏེ། དམ་པའི་ཆོས་ཟབ་མོ་འདི་ལ་རྒྱལ་བའི་སྲས་པོ་བྱང་སེམས་ཀྱིས། རྣམ་རྟོག་མ་རིག་པའི་འཛིན་སྟངས་དང་འགལ་བའི་གཉེན་པོ་རྣམ་པར་མི་རྟོག་པའི་ཡེ་ཤེས་བསམས་ཤིང་བསྒོམས་པར་གྱུར་ན། མཚན་འཛིན་
གྱི་རྣམ་རྟོག་གི་དྲ་བ་གཅོད་དཀའ་ཞིང་བགྲོད་པར་དཀའ་བ་བཅད་ནས་དེ་ལས་རྣམ་པར་འདས་ཏེ། རིམ་གྱིས་ཆོས་ཉིད་མངོན་སུམ་དུ་རྟོགས་པའི་མི་རྟོག་པའི་ཡེ་ཤེས་ཁྱད་པར་ཅན་ཐོབ་པར་འགྱུར་རོ། །གཉིས་པ་མཇུག་བསྡུ་བ་ནི། ལུང་དང་རིགས་པ་དག་གིས་
ནི། །ཆོས་རྣམས་ཐམས་ཅད་སྐྱེ་མེད་པའི། །རང་བཞིན་མེད་པར་ངེས་བྱས་ནས། །རྣམ་པར་རྟོག་མེད་བསྒོམ་པར་བྱ། །ཞེས་སོ། །ངེས་དོན་གྱི་ལུང་དང་རིགས་པའི་ཚོགས་དག་གིས་ནི་གང་ཟག་དང་ཕུང་སོགས་ཀྱིས་བསྡུས་པའི་ཆོས་རྣམས་ཐམས་ཅད་བདེན་
པའི་སྐྱེ་བ་མེད་པའི་རང་བཞིན་གྱིས་སྐྱེ་བ་མེད་པར་ངེས་པར་བྱས་ཤིང། སྒྲོ་འདོགས་བཅད་ནས་མཚན་འཛིན་གྱི་རྣམ་པར་རྟོག་པ་རྒྱུ་བ་མེད་པར་ཟབ་མོའི་དོན་རྩེ་གཅིག་ཏུ་བསྒོམ་པར་བྱའོ། །གཉིས་པ་འབྲས་བུའི་ཆོས་བཤད་པ་ནི། དེ་ལྟར་དེ་ཉིད་བསྒོམས་བྱས་
ན། །རིམ་གྱིས་དྲོད་སོགས་ཐོབ་བྱས་ནས། །རབ་དགའ་ལ་སོགས་ཐོབ་འགྱུར་ཏེ། །སངས་རྒྱས་བྱང་ཆུབ་ཡུན་མི་རིང། །ཞེས་སོ། །དེ་ལྟར་སྐྱབས་འགྲོ་ནས་བཟུང་སྟེ་སྐྱེས་བུ་ཆུང་འབྲིང་གི་ལམ་ལ་བློ་སྦྱངས་ནས། སྨོན་འཇུག་གི་སེམས་བསྐྱེད་དེ་ཐབས་རྒྱ་

[019A]༄༅། །ཆེན་པོས་ཟིན་པའི་སྒོ་ནས་ཞི་ལྷག་གིས་དེ་ཁོ་ན་ཉིད་བསྒོམས་པར་བྱས་ན་ནི། ཚོགས་ལམ་ཆུང་འབྲིང་ཆེན་པོ་རྣམས་རིམ་གྱིས་བགྲོད་དེ། སྦྱོར་ལམ་དྲོད་རྩེ་སོགས་ཐོབ་པར་བྱས་ནས་ས་དང་པོ་རབ་ཏུ་དགའ་བ་དང། གཉིས་པ་དྲི་མ་མེད་
པ་སོགས་ཐོབ་པར་འགྱུར་ཏེ། དེ་ལས་སངས་རྒྱས་ཀྱི་བྱང་ཆུབ་ཡུན་མི་རིང་བར་མྱུར་དུ་ཐོབ་པར་འགྱུར་རོ། །གཉིས་པ་སྔགས་ལ་འཇུག་པའི་ཚུལ་ཕྱོགས་ཙམ་བསྟན་པ་ལ་གསུམ། སྔགས་ལ་འཇུག་དགོས་པར་བསྟན་པ། དབང་གོང་མ་གཉིས་བྱར་རུང་གི་ཁྱད་
པར། དབང་དེ་གཉིས་མ་ཐོབ་ན་རྒྱུད་ཉན་བཤད་བྱར་རུང་མི་རུང་གི་ཁྱད་པར་རོ། །དང་པོ་ལ་གསུམ། རྟེན་གྱི་གང་ཟག་དོན་གཉེར་ཅན་དགོས་པ་དང། དེ་ལ་སྨིན་བྱེད་ཀྱི་དབང་བསྐུར་བ་དང། དབང་བསྐུར་བའི་ཆེ་བ་བསྟན་པའོ། །དང་པོ་ནི། སྔགས་མཐུ་ཉིད་ལས་གྲུབ་
པ་ཡི། །ཞི་དང་རྒྱས་སོགས་ལས་རྣམས་ཀྱིས། །བུམ་པ་བཟང་གྲུབ་ལ་སོགས་པ། །གྲུབ་ཆེན་བརྒྱད་སོགས་སྟོབས་ཀྱིས་ཀྱང། །བདེ་བ་ཡིས་ནི་བྱང་ཆུབ་ཚོགས། །ཡོངས་སུ་རྫོགས་པར་འདོད་པ་དང། །བྱ་སྤྱོད་ལ་སོགས་རྒྱུད་གསུངས་པའི། །གལ་
ཏེ་གསང་སྔགས་སྤྱོད་འདོད་ན། །ཞེས་སོ། །ཇོ་བོ་གཙང་དུ་ཕེབས་སྐབས་ཁུ་རྔོག་སོགས་དྲུག་གིས་དྲི་བ་ལྔ་ཞུས་པའི་སྔགས་ཀྱི་དྲི་བ་གསུམ་གྱི་ལན་ལ། གལ་ཏེ་གསང་སྔགས་ལམ་ལ་འཇུག་པར་འདོད་ན་དེ་ལ་སྔགས་བཟླས་པའི་མཐུ་ཉིད་ལས་གྲུབ་
པར་འགྱུར་བའི་ཞི་བ་དང་རྒྱས་པ་དང་སོགས་ཏེ་དབང་དང་མངོན་སྤྱོད་ཀྱི་ལས་དང། འདོད་རྒུ་འབྱུང་བའི་བུམ་པ་བཟང་པོ་གྲུབ་པ་ལ་སོགས་པ་གྲུབ་པ་ཆེན་པོ་བརྒྱད་ལ་སོགས་པའི་སྟོབས་ཀྱིས་ཀྱང། ལམ་བདེ་བ་དང་མྱུར་བ་ཡིས་ནི་བྱང་ཆུབ་ཆེན་པོའི་

[019B] བྱ་རྒྱུད་དང་སྤྱོད་རྒྱུད་སོགས་རྒྱུད་སྡེ་བཞི་ཅི་རིགས་ལས་གསུངས་པའི་གསང་སྔགས་སྤྱོད་པ་སྟེ་སྒྲུབ་པར་འདོད་པའི་རྟེན་ཅན་ཞིག་དགོས་སོ། །གཉིས་པ་ནི། དེ་ཚེ་སློབ་དཔོན་དབང་
བསྐུར་ཕྱིར། །བསྙེན་བཀུར་རིན་ཆེན་སོགས་སྦྱིན་དང། །བཀའ་སྒྲུབ་ལ་སོགས་ཐམས་ཅད་ཀྱིས། །བླ་མ་དམ་པ་མཉེས་པར་བྱ། །བླ་མ་མཉེས་བར་གྱུར་པ་ཡིས། །ཡོངས་རྫོགས་སློབ་དཔོན་དབང་བསྐུར་བས། །ཞེས་སོ། །སྔགས་ལ་འཇུག་པར་
འདོད་པ་དེའི་ཚེ་བླ་མ་མཚན་ཉིད་དང་ལྡན་པ་ལ་རྡོ་རྗེ་སློབ་དཔོན་གྱི་དབང་བསྐུར་སོགས་ཐོབ་པའི་ཕྱིར་དུ། ལུས་ངག་གིས་བསྙེན་བཀུར་དང། རིན་པོ་ཆེ་དང་བགོ་བ་དང་བཟའ་བཏུང་སོགས་སྦྱིན་པ་དང་ཡོ་བྱད་ཀུན་གྱིས་མཆོད་ཅིང་གསུངས་པའི་བཀའ་
སྒྲུབ་པ་ལ་སོགས་པའི་བྱ་བ་ཐམས་ཅད་ཀྱིས་བླ་མ་དམ་པ་མཉེས་པར་བྱ་ལ། བླ་མ་མཉེས་པར་གྱུར་པ་བྱས་པ་ཡིས་སློབ་མས་བླ་མ་དབང་གི་དོན་དུ་གསོལ་བ་བཏབ་ནས། སློབ་དཔོན་གྱིས་མཐའ་རྟེན་དང་བཅས་པ་ཡོངས་སུ་རྫོགས་པའི་བུམ་
དབང་སྤྱི་དང་རྡོ་རྗེ་སློབ་དཔོན་གྱི་དབང་བསྐུར་བས་གསང་སྔགས་ཀྱི་སྣོད་རུང་དུ་བསྒྲུབ་པར་བྱའོ། །འདིས་དབང་གཞན་གསུམ་ཡ་མཚོན་ནོ། །གསུམ་པ་དབང་བསྐུར་བའི་ཆེ་བའམ་ཕན་ཡོན་ནི། སྡིག་ཀུན་རྣམ་དག་བདག་ཉིད་ནི། །དངོས་གྲུབ་
སྒྲུབ་པའི་སྐལ་ལྡན་འགྱུར། །ཞེས་སོ། །དབང་བསྐུར་བ་ལ་དགོས་པ་ཡོད་དེ། སྒོ་གསུམ་གྱི་སྡིག་སྒྲིབ་ཀུན་རྣམ་པར་དག་ཅིང་བདག་ཉིད་ནི་དངོས་གྲུབ་ཆུང་འབྲིང་ཆེན་པོ་གསུམ་ཅི་རིགས་འགྲུབ་པའི་སྐལ་པ་དང་ལྡན་པར་འགྱུར་རོ། །གཉིས་

[020A]༄༅། །པ་དབང་གོང་མ་གཉིས་ཀྱི་དངོས་དབང་གང་ཟག་གང་ཡིན་གྱིས་བྱར་རུང་མི་རུང་ནི། དང་པོའི་སངས་རྒྱས་རྒྱུད་ཆེན་ལས། རབ་ཏུ་འབད་པས་བཀག་པའི་ཕྱིར། །གསང་བ་ཤེས་རབ་ཡེ་ཤེས་དབང། །ཚངས་པར་སྤྱོད་
པས་བླང་མི་བྱ། །གལ་ཏེ་དབང་བསྐུར་དེ་འཛིན་ན། །ཚངས་སྤྱོད་དཀའ་ཐུབ་ལ་གནས་པས། །བཀག་པ་སྤྱད་པར་གྱུར་པའི་ཕྱིར། །དཀའ་ཐུབ་སྡོམ་པ་དེ་ཉམས་ཏེ། །བརྟུལ་ཞུགས་ཅན་དེ་ཕམ་པ་ཡི། །ལྟུང་བ་དག་ནི་འབྱུང་འགྱུར་ཞིང། །དེ་ནི་ངན་སོང་
ངེས་ལྟུང་བས། །གྲུབ་པ་ནམ་ཡང་ཡོད་མ་ཡིན། །ཞེས་སོ། །གང་ཟག་གང་ཡིན་གྱིས་དབང་གོང་མ་གཉིས་ཀྱི་དངོས་དབང་བླང་བར་མི་བྱ་སྟེ། ཚངས་པར་སྤྱོད་པ་ལ་གནས་པ་རྣམས་ཀྱིས་གསང་དབང་ཤེས་རབ་ཡེ་ཤེས་ཀྱི་དབང་གཉིས་རིག་མ་ལ་བརྟེན་
ནས་དངོས་སུ་བླང་བར་ནི་བྱར་མི་རུང་བའི་ཕྱིར་ཏེ། ཚུལ་དེ་ནི་དང་པོའི་སངས་རྒྱས་དུས་ཀྱི་འཁོར་ལོའི་རྩ་རྒྱུད་ཆེན་པོ་འགྲེལ་པ་དང་བཅས་པ་ལས་རབ་ཏུ་འབད་པས་བཀག་པའི་ཕྱིར། བཀག་པའི་དགོས་པ་ནི། གལ་ཏེ་ཚངས་སྤྱོད་ལ་གནས་པ་དག་གིས་
ཕྱག་རྒྱ་ལ་བརྟེན་ནས་དབང་བསྐུར་དེ་གཉིས་ལེན་ཅིང་འཛིན་ན་ནི། ཚངས་སྤྱོད་དཀའ་ཐུབ་ལ་གནས་པ་དེ་ཚངས་སྤྱོད་ཀྱི་དཀའ་ཐུབ་ཀྱི་སྡོམ་པ་དེ་ཉམས་ཏེ། ཚུལ་ཁྲིམས་ཀྱི་བརྟུལ་ཞུགས་ཅན་དེ་ལ་ནི་ཕམ་པ་ཡི་རྩ་བའི་ལྟུང་བ་དག་འབྱུང་བར་འགྱུར་ཞིང་
གང་ཟག་དེ་ནི་ངན་སོང་དུ་ངེས་པར་ལྟུང་བར་འགྱུར་བས་གྲུབ་པ་ཐོབ་པ་ནམ་ཡང་ཡོད་པ་མ་ཡིན་ཏེ། རྒྱུ་མཚན་ནི། དེས་སངས་རྒྱས་ཀྱིས་ནན་ཆེར་བཀག་པ་དེ་སྤྱད་པར་གྱུར་བའི་ཕྱིར་རོ། །འོན་ཀྱང་གང་ཟག་ཁྱད་པར་ཅན་རྒྱུད་སྨིན་པ་འགའ་ཞིག་ནི་དམིགས་

[020B] །གསུམ་པ་དབང་གོང་མ་གཉིས་མ་ཐོབ་ན་ཇི་ལྟར་བྱ་བ་ནི། རྒྱུད་ཀུན་ཉན་དང་འཆད་པ་དང། །སྦྱིན་བསྲེག་མཆོད་སྦྱིན་སོགས་བྱེད་ལ། །སློབ་དཔོན་དབང་བསྐུར་བརྙེས་འགྱུར་ཞིང། །དེ་ཉིད་རིག་ལ་ཉེས་པ་མེད། །ཅེས་སོ། །གལ་ཏེ་ཚངས་པར་སྤྱོད་པས་
དབང་དེ་གཉིས་དངོས་སུ་བླང་དུ་མི་རུང་ན་སྔགས་ལ་སྤྱོད་པའི་སྐལ་མེད་དུ་འགྱུར་རོ་སྙམ་ན། སྐྱོན་མེད་དེ། སློབ་དཔོན་གྱི་དབང་བསྐུར་རྫོགས་པར་བརྙེས་པ་དེ་ཐོབ་པར་འགྱུར་ཞིང། དེ་ཁོ་ན་ཉིད་བཅུ་རིག་པའི་གང་ཟག་ལ་ནི་བྱ་རྒྱུད་སོགས་རྒྱུད་ཀུན་ལ་སློབ་མས་
ཉན་པ་དང། སློབ་དཔོན་གྱིས་འཆད་པ་དང། གཉིས་ཀས་སྦྱིན་བསྲེག་དང་མཆོད་སྦྱིན་དང། སོགས་ཏེ་རབ་གནས་དང་དབང་བསྐུར་སོགས་བྱེད་པ་ལ་ཉེས་པ་མེད་པའི་ཕྱིར་རོ། །གསུམ་པ་རྒྱུ་གང་ལ་བརྟེན་ནས་བརྩམས་པ་ནི། གནས་བརྟེན་མར་མེ་མཛད་དཔལ་གྱིས། །
མདོ་སོགས་ཆོས་ལས་བཤད་མཐོང་བས། །བྱང་ཆུབ་འོད་ཀྱིས་གསོལ་བཏབ་ནས། །བྱང་ཆུབ་ལམ་བཤད་མདོར་བསྡུས་བྱས། །ཞེས་སོ། །བསྙེན་པར་རྫོགས་པའི་སྡོམ་པ་རྣམ་དག་དང་ལྡན་པའི་གནས་བརྟན་མར་མེ་མཛད་ཀྱིས། མདོ་སོགས་ཏེ་རྒྱུ་
དང་འགྲེལ་པ་དང་མན་ངག་གི་ཆོས་རྣམས་ལས་བཤད་པ་མཐོང་བ་ལ་བརྟེན་པའི་རྣམ་དཔྱོད་ཀྱིས་བོད་ཀྱི་ལྷ་བཙུན་དགེ་སློང་བྱང་ཆུབ་འོད་ཀྱིས་བསྟན་པའི་དོན་དུ་འདི་ལྟ་བུ་ཞིག་དགོས་ཞེས་གསོལ་པ་བཏབ་པ་ལ་བརྟེན་ནས། ལུང་རིགས་ཀྱི་སྤྲོས་པ་རྒྱ་ཆེ་བ་
དོར་ནས་བྱང་ཆུབ་ཏུ་བགྲོད་པའི་ལམ་གྱི་བཤད་པ་རྒྱ་ཆེ་ཡང་ཚིག་མདོར་བསྡུས་ཏེ་བྱས་སོ། །བཞི་པ་མཇུག་གི་དོན་ལ་གཉིས། གང་གིས་མཛད་པ་དང། སུས་བསྒྱུར་པའོ། །དང་པོ་ནི། བྱང་ཆུབ་ལམ་གྱི་སྒྲོན་མ་ལྔ་བརྒྱ་པ་རྣམས་ཀྱི་གཙུག་གི་ནོར་

[021A]༄༅། །[#LINE APPARENTLY MISSING THIS PAGE]བུ་སློབ་དཔོན་མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱིས་སྐལ་ལྡན་གྱི་གདུལ་བྱ་བགྲང་བ་ལས་འདས་པའི་དོན་དུ་ཐུགས་བརྩེ་བ་ཆེན་པོས་མཛད་པ་རྫོགས་སོ། །གཉིས་པ་ནི། རྒྱ་གར་གྱི་མཁན་པོ་དའི་པཾ་
ཀཱ་ར་ཤྲཱི་ཛྙཱ་ན་དང། བོད་ཀྱི་ལོ་ཙྪ་བ་འཇིག་རྟེན་གྱི་མིག་དགེ་སློང་དགེ་བའི་བློ་གྲོས་ཀྱིས་རྒྱ་སྐད་ལས་བོད་སྐད་དུ་བསྒྱུར་ཞིང། ཚིག་དོན་གྱི་ཞུ་ཆེན་བགྱིས་ནས་འཆད་ཉན་མཛད་པའོ། །བྱང་ཆུབ་ལམ་སྒྲོན་འདི་ནི་བོད་ཀྱི་བཀའ་གདམས་ཀྱི་གཞུང་ཀུན་གྱི་
མ་ཕྱི་ལྟ་བུ་ཡིན་ལ། འདིའི་འཕྲིན་ལས་རྒྱས་པར་བྱེད་པ་པོའི་ཐོག་མ་ནི་འབྲོམ་རིན་པོ་ཆེ་དང། དེ་ནས་པུ་ཏོ་བ་དང། ཤ་ར་བ་སོགས་བཀའ་གདམས་རྙིང་པ་བ་རྣམས་དང། ཕྱིས་རྗེ་རིན་པོ་ཆེས་བྱང་ཆུབ་ལམ་རིམ་ཆེན་མོ་ཡང་འདི་གཞི་བྱས་ནས་མཛད་དེ་བཀའ་གདམས་
གསར་མའི་བསྟན་པའི་སྲོལ་ཕྱེ་བ་ཡིན་ཞིང། ཇི་སྐད་དུ། ཤིང་རྟ་ཆེན་པོ་གཉིས་ལས་ལེགས་བརྒྱུད་པའི། །ཟབ་མོ་ལྟ་བ་རྒྱ་ཆེན་སྤྱོད་པའི་ལམ། །མ་ནོར་ཡོངས་སུ་རྫོགས་པའི་གནད་བསྡུས་པའི། །གདམས་པའི་མཛད་འཛིན་མར་མེ་མཛད་པ་
འདུད། །ཅེས་གསུངས་པ་ཡང་གཞུང་འདི་ལ་གཙོ་བོར་དགོངས་སོ།།    ༈    །།སྨྲས་པ། གངས་ཅན་བོད་དུ་པཎ་གྲུབ་མང་བྱོན་ཡང། །བཀའ་གདམས་བསྟན་པའི་ཐོག་མའི་སྲོལ་འབྱེད་མཆོག་ཨ་ཏི་ཤ་དང་དེ་སྲས་འབྲོམ་སྟོན་ལས། །ཟླ་མེད་མཛད་པ་

[021B] །ཇོ་བོས་མཛད་པའི་མདོ་སྔགས་གཞུང་མང་ཡང། །བརྗོད་བྱའི་ལམ་གྱི་རིམ་པའི་གནད་རྫོགས་པ། །ཀུན་ལས་ཁྱད་འཕགས་བྱང་ཆུབ་ལམ་སྒྲོན་ནི། །ཐུབ་བསྟན་གསལ་བྱེད་ཉི་མ་གཉིས་པའོ། །གཞུང་མཆོག་འདི་ཡི་
དགོངས་དོན་འགྲེལ་བའི་ཚད། །སྒོ་གསུམ་འབད་ལས་ཐོབ་པའི་རྣམ་དཀར་དགོས། །སྐྱེ་ཀུན་ཇོ་བོ་ཆེན་པོས་དགེ་བའི་བཤེས། །མཛད་ནས་བྱང་ཆུབ་མྱུར་དུ་ཐོབ་གྱུར་ཅིག་ །ཅེས་བྱང་ཆུབ་ལམ་སྒྲོན་གྱི་འགྲེལ་པ་མདོར་བསྡུས་པ་འདི་
ཡང། ཤཱ་ཀྱའི་བཙུན་པ་གྲགས་པ་བཤད་སྒྲུབ་ཅེས་བྱ་བས་ཇོ་བོ་ཡབ་སྲས་ལ་མཆོད་པའི་ཆེད་དུ་དད་པ་ཁོ་ནས་ཅོ་ནེའི་དགོན་ཉིད་དུ་སྦྱར་བ་སྟེ། བར་གྱི་ཡི་གེ་པ་ནི་ཡིག་སྔ་བ་དང་སྐར་རྩིས་སྙན་ངག་སོགས་ལ་བློ་བྱང་པའི་དཀའ་བཅུ་
བློ་བཟང་དབང་ཕྱུག་གོ་  །།མངྒ་ལཾ།། །།



