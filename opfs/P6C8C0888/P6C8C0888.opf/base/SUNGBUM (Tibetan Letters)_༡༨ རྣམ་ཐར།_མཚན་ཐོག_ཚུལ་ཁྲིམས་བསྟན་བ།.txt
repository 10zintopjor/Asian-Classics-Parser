
[001A]༄༅། །ཨབདནམཎིཀཌྠཀནཱམབུཊ་བྷཊྚརཀོཏྟམཤཱིལཤཱས་ནསྱསཱུརླཤྲཱིབྷདྲོབིཧརཏིསྨ་ །
༄༅། །རྗེ་བཙུན་བླ་མ་དམ་པ་ཚུལ་ཁྲིམས་བསྟན་བའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ཞེས་བྱ་བ་བཞུགས་སོ། །།

[001B]༄༅། །ན་མོ་གུ་རུ་བུདྡྷ་བོ་དཧི་ས་ཏྭ་ས་ར་བྷྱ། སརྦ་ལོ་ཀ་སུ་ཁ་སུ་ཁིཀཱ་ར་ཀུ་རུ་མཾ།། བུདྡྷ་སྤཱུ་རྞ་ཀོ་ཤོ་ཏྲ་ཏེ་ག་མེ་རུཿ་
༄༅། །བླ་མ་དང་སངས་རྒྱས་བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །འཇིག་རྟེན་ཀུན་ཏུ་བདེ་སྐྱིད་འབྱུང་བར་མཛད་དུ་གསོལ། །སྤང་རྟོགས་སྤོ་མཐོའི་ལྷུན་པོ་རྫོགས་སངས་རྒྱས་

[002A]༄༅། །སདྷརྨྨསྱཱབིཏྶཱུརྱྱནཱཤཡཱནྡྷསདྒྷོརཏྣཀཱར་སྟབིདྱམུཀྟིབོདྷྱནྟིཀཱརུཎྚྲིཤཤརཱཎཔཱཏུཾ།།
༄༅། །མ་རིག་མུན་སེལ་ཉི་མ་དམ་པའི་ཆོས། །རིག་གྲོལ་རིན་ཆེན་འབྱུང་གནས་དགེ་འདུན་ཏེ། །སྐྱབས་གསུམ་ཐུགས་རྗེས་བྱང་ཆུབ་བར་དུ་སྐྱོངས། །

[002B] །ཁྲིམས་ལྡན་དགེ་འདུན་འདུས་པའི་གཙུག་གི་རྒྱན། །ལུང་རྟོགས་བསྟན་པའི་པད་ཚལ་རྒྱས་མཛད་པ། །སྨྲ་བའི་ཉི་མ་ལུས་ཅན་གཙུག་ན་རྒྱལ། །ཡོན་ཏན་སྒྲོལ་
བའི་དབྱིངས་ཀྱི་ས་བོན་སྙིང་རྗེའི་རླན་གྱིས་བསྒོས་པ་ལས། །རིན་ཆེན་སེམས་ཀྱི་སྡོང་བུ་དར་དྲག་ཚོགས་གཉིས་ཡལ་གའི་ཁྱོན་ཡངས་ཤིང། །ཕྱིན་དྲུག་བསྡུ་བཞིའི་མེ་ཏོག་རྣམ་བཀྲ་བདེ་ཆེན་སྐུ་བཞིའི་
འབྲས་བུ་སྨིན། །ལྷུན་གྲུབ་འཕྲིན་ལས་གྲིབ་བསིལ་སྣུམ་པོས་འགྲོ་ལ་ཕན་བདེ་ཅི་ཡང་སྩོལ། །ཟླ་ཤེལ་གཅིག་ལས་ཡངས་པའི་འཇིག་རྟེན་དུ། །རང་འདྲ་རྒྱ་མཚོའི་རྡུལ་རྙེད་འཆར་བ་བཞིན། །མི་བཟད་
རྒྱུན་གྱི་འཁོར་ལོའི་གསང་གསུམ་གྱི། །རོལ་བ་ཡིད་ཀྱི་རྭ་བ་ལས་འདས་ཀྱང། །དུས་མཐར་ཐུན་མོང་གདུལ་བྱའི་མོས་ངོ་དང། །འཚམ་བར་བསྟན་པ་སྐྱེ་བའི་ཟློས་གར་ལ། །ཚུལ་གནས་ཐོས་བསམ་སྒོམ་པའི་རིམ་པ་
ཡིས། །དོན་གཉིས་ལྷུན་གྱིས་གྲུབ་པའི་རྟོགས་པ་ནི། །སྡོམ་གསུམ་ཚུལ་ཁྲིམས་རྨང་གཞི་རབ་བརྟན་ལྷག་བསམ་ཤེལ་གྱི་རྭ་བས་བསྐོར། །མདོ་སྔགས་བསྟན་བའི་གཞལ་མེད་ཁང་ཆེན་བཤད་སྒྲུབ་ཀ་བ་འབུམ་
ལྡན་ཞིང། །འཕྲིན་ལས་ཉི་མ་སྟོང་གི་གཟི་འབར་གསེར་གྱི་རྒྱ་ཕིབ་མངོན་མཐོ་བ། །སྐལ་བཟང་ལྷ་བརྒྱའི་བསྡི་གནས་དེ་འདིར་དགའ་དད་སྤྲོ་བའི་འཇུག་ངོགས་ཡིན། །མཁའ་དང་འཛིན་མའི་དཀྱིལ་འཁོར་

[003A]༄༅། །དབྱར་གྱི་ལང་ཚོས་བསྟེན་པ་ན། །ཡིད་འོང་མདོངས་མཐའི་རྒྱལ་མོ་འཇོ་སྒེག་ཉམས་ཀྱིས་རོལ་པ་བཞིན། །རྒྱལ་བསྟན་འཛིན་སྐྱོང་སྤེལ་བའི་ཡོན་ཏན་ལྷུན་གྱིས་རྫོགས་མཐོང་ཚེ། །མཛངས་
ཤིང་དེས་པ་རྣམས་ནི་བསྟོད་བཀུར་བསྔགས་ལ་སྤྲོ་བ་འཛིན། །ལྕེ་རྐན་གཙུབ་ཤིང་བརྡར་བའི་མོད་ཉིད་ལ། །ཆགས་སྡང་དུ་བ་འཐུལ་བའི་གཤིས་མིན་པར། །དམ་པའི་ཡོན་ཏན་ཟླ་ཤེལ་དང་འགྲོགས་པས། །
ལེགས་བྱས་བདུད་རྩིའི་རྒྱུན་འབེབས་ཆུ་ཤེལ་དངོས། །མཁས་བཙུན་བཟང་པོའི་རྣམ་ཐར་ཐར་འདོད་བུང་བའི་ཉེར་འཚོ་མཆོག་ཕྱོགས་ལྷུང་སྐྱོན་གྱི་ཚེར་མ་མ་འདྲེས་ཉེ་བར་ཞི་བའི་གཏམ། །སྙན་ཚིག་འདབ་
འཕྲེང་སྡེབ་ལེགས་ལེགས་བཤད་པདྨའི་དགའ་ཚལ་འདིར། །གཟུ་བོར་གནས་པའི་མཁས་ཀུན་ཀུན་དགའི་གར་གྱིས་རྩེན་པར་བྱོས། །དེའང་སྒོ་གསུམ་བག་ཡོད་པའི་བརྟུལ་ཞུགས་ལ་གནས་པས་ཉེས་ལྟུང་གི་དྲི་མ་
རིང་དུ་སྤངས་ཏེ་ཚུལ་ཁྲིམས་རྣམ་པར་དག་པའི་བདུད་རྩིས་ཐུགས་རྒྱུད་ཡོངས་སུ་གཏམས་པའི་གནས་བརྟན་འདུལ་བ་འཛིན་པ། རྟག་སྦྱོར་གུས་སྦྱོར་གྱི་བརྩོན་པ་དང་སྐྱེས་ཐོབ་སྦྱངས་ཐོབ་ཀྱི་ཤེས་རབ་ཟུང་དུ་འཇུག་
པའི་གྲུ་གཟིངས་ཀྱིས་མདོ་སྔགས་རིག་གནས་རྒྱ་མཚོའི་ཕ་རོལ་ཏུ་སོན་པའི་སྨྲ་བའི་ཁྱུ་མཆོག་བདག་པས་གཞན་གཅེས་པའི་བྱང་ཆུབ་ཀྱི་སེམས་རིན་པོ་ཆེའི་གོ་ཆ་བགོས་སྟེ་ཚུལ་ཁྲིམས་གསུམ་གྱིས་བསྡུས་པའི་

[003B] དཀྱིལ་འཁོར་རྒྱ་མཚོའི་བསྙེན་སྒྲུབ་མཐར་སོན་ཅིང་མཚན་བཅས་མཚན་མེད་དང་རིམ་གཉིས་ཟབ་མོའི་རྟོགས་པ་ཀློང་དུ་གྱུར་པའི་རྣལ་འབྱོར་གྱི་དབང་ཕྱུག་དཔལ་
ལྡན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་པར་ཐར་པ་ཆེ་ལོང་ཙམ་ཞིག་བསྙད་བར་བྱ་བ་ནི། སྐུ་ཚེ་སྔ་མར་གྲུབ་པའི་འཁོར་ལོས་སྒྱུར་བ་ཆེན་པོ་སྤྱོད་འཆང་དབང་པོའམ་ནག་པོ་པ་ཞེས་མགོན་པོ་མངོན་
འབྱུང་གི་རྒྱུད་ལས་གང་དུ་འཁྲུངས་པའི་ཡུལ་དང་མཛད་པ། བུ་ཆེན་བཟང་པོའི་ཞབས་དང་དགེ་ཚུལ་ཚེམས་བུ་པ་སོགས་འཇའ་ལུས་རྡོ་རྗེའི་སྐུ་བརྙེས་པའི་སློབ་མ་དྲུག་དང་བཅས་པ་ལུང་བསྟན་ཅིང། དུས་འཁོར་གྱི་རྒྱུད་ཕྱི་མ་འགྱུར་རྙིང་
ལས་ཀྱང་མཚན་སྒྲ་གསལ་བར་ལུང་བསྟན་པ་དེ་ཉིད་དང། རྗེ་བླ་མའི་ཐུགས་སྲས་འཕྲིན་ལས་ནམ་མཁའ་དང་མཉམ་པ་བདུན་གྱི་ནང་ཚན་འཇམ་དབྱངས་ཆོས་ཀྱི་རྗེ་བཀྲ་ཤིས་དཔལ་ལྡན་པ་ཞེས་གཞུང་ཆེན་བརྒྱ་དང་སུམ་ཅུ་ཐུགས་ལ་བཟུང་སྟེ་བཤད་པ་
གནང་ཞིང། དཔལ་ལྡན་འབྲས་སྤུངས་ཀྱི་ཆོས་སྡེ་ཆེན་པོ་ཕྱག་བཏབ་པས་དགེ་ལྡན་རིང་ལུགས་མི་ནུབ་པའི་རྒྱལ་མཚན་འཛུག་པར་མཛད་པ་དེ་ཉིད་སོགས་རྒྱ་བོད་གཉིས་ཀར་མཁས་པ་དང་གྲུབ་པའི་སྐྱེ་འཕྲེང་ནམ་མཁའི་ཉི་ཟླ་ལྟ་བུ་དུ་མ་རིམ་པར་བརྒྱུད་
པའི་ཚུལ། རྗེ་བླ་མའི་སྙན་བརྒྱུད་མན་ངག་གི་བདག་པོ་བ་སོ་ཆོས་ཀྱི་རྒྱལ་མཚན་གྱི་སྐྱེ་མཐའ་རྟ་ཚག་རྗེ་དྲུང་ཡེ་ཤེས་བློ་བཟང་བསྟན་པའི་མགོན་པོས་མཛད་པའི་འཁྲུངས་རབས་སུ་གསལ་བ་དང། གཞན་ཡང་འཁྲུལ་བྲལ་ཡེ་ཤེས་ཀྱི་སྤྱན་

[004A]༄༅། །དང་ལྡན་བའི་ལྷ་བླ་མ་དུ་མའི་ལུང་གིས་ཟིན་པ་ལྟར་རོ། །འོ་ན་ཏཱ་ར་ནཱ་ཐ་ཡན་གྱི་སྐུ་འཕྲེང་གོང་མ་རྣམས་རྗེ་བཙུན་དམ་པའི་འཁྲུངས་རབས་སུའང་བཞུགས་པས་འདི་དང་མི་འབྲེལ་སྙམ་པ་ནི་བློ་གྲོས་
དམན་ཞིང་མཐོང་རྒྱ་ཆུང་བའི་སྐྱོན་ཏེ། མཁན་ཆེན་ངག་དབང་གྲགས་པ་དང་ཞྭ་ལུ་བ་ལེགས་པ་རྒྱལ་མཚན་ལྟ་བུ་དམ་པ་སོ་སོའི་འཁྲུངས་རབས་ན་ཡོད་པ་ཤིན་ཏུ་མང་ཞིང་འཁྲུངས་རབས་ཆེ་བ་ཕལ་ཆེར་གྱི་ཕུགས་རིགས་གསུམ་མགོན་པོ་གང་རུང་ལ་
ཐུག་ཅིང། རིགས་གསུམ་མགོན་པོ་ངོ་བོ་གཅིག་པར་བཀའ་གདམས་གླེགས་བམ་ལས་འབྱུང་བ་དང། ཁྱད་པར་དུ་ཐེག་པ་ཆེན་པོ་མདོ་སྡེ་རྒྱན་ལས། ཇི་ལྟར་ཉི་མའི་དཀྱིལ་འཁོར་གྱི། །འོད་ཟེར་དཔག་ཏུ་མེད་འདྲེས་ཤིང། །རྟག་ཏུ་
བྱ་བ་གཅིག་ལ་འཇུག་འཇིག་རྟེན་ལ་ཡང་སྣང་བ་བྱེད། །དེ་བཞིན་ཟག་མེད་དབྱིངས་ན་ཡང། །སངས་རྒྱས་དཔག་ཏུ་མེད་འདྲེས་ཤིང། །མཛད་པ་གཅིག་ནི་མཛད་པ་ལ། །ཡེ་ཤེས་སྣང་བར་མཛད་པར་འདོད། །ཅེས་ཉི་མའི་ཆ་ཤས་ཀུན་
གྱི་འོད་ཟེར་འདྲེས་ནས་འཇིག་རྟེན་སྣང་བར་བྱེད་པ་དང། ཡང། ཀླུང་དག་ས་ཡི་འོག་ཏུ་མ་སོང་བ། །ཞེས་བ་ནས། རྒྱ་མཚོར་སོང་བར་གྱུར་ན་ཐམས་ཅད་ཀྱང། །གནས་རྣམས་གཅིག་ཅིང་ཆུ་ཡང་ཆེ་ལ་གཅིག་བྱ་བ་གཅིག་ཅིང་ཆུ་
ལ་གནས་པ་ཡི། །སྲོག་ཆགས་མང་པོའི་རྟག་ཏུ་ཉེར་སྤྱད་ཆེ། །སངས་རྒྱས་ཉིད་དུ་མ་ཞུགས་བརྟན་པ་རྣམས། །རྟེན་ཀྱང་ཐ་དད་བློ་གྲོས་ཐ་དད་ཅིང། །རྟོགས་ཆུང་རང་གི་བྱ་བ་ཐ་དད་ལ། །སེམས་ཅན་ཉུང་དོན་རྟག་ཏུ་ཉེར་སྤྱད་

[004B] །སངས་རྒྱས་ཉིད་དུ་ཞུགས་ན་དེ་དག་ཀུན། །རྟེན་ཀྱང་གཅིག་ཅིང་རྟོགས་པ་ཆེ་ལ་གཅིག་མཛད་པ་གཅིག་ཏུ་འདྲེས་ཤིང་རྟག་པར་ཡང། །སེམས་ཅན་ཚོགས་ཆེའི་ཉེ་བར་སྤྱད་པ་ཆེ། །ཞེས་ཆུ་ཀླུང་མཐའ་དག་རྒྱ་མཚོར་འདྲེས་ན་རོ་
གཅིག་ཏུ་འགྱུར་བ་བཞིན། སངས་རྒྱས་པ་ན་ངའོ་སྙམ་པས་ཕྱེ་བས་རྒྱུད་ཐ་དད་ཀྱི་རྣམ་གཞག་མེད་ལ། གདུལ་བྱའི་སྔོན་གྱི་འབྲེལ་བའི་དབང་གིས་ཐ་དད་སྣང་རྒྱུའང་ཡོད་པ་མི་འགལ་བས། དེ་ཉིད་ལས། ཟག་མེད་དབྱིངས་ན་སངས་
རྒྱས་རྣམས། །མཁའ་ལྟར་ལུས་ནི་མེད་ཕྱིར་དང། །སྔོན་གྱི་ལུས་རྗེས་འབྲང་བའི་ཕྱིར། །གཅིག་མིན་མང་པོ་ཉིད་མ་ཡིན། །ཞེས་དང། རིགས་ཐ་དད་ཕྱིར་དོན་ཡོད་ཕྱིར། །རྫོགས་ཕྱིར་ཐོག་མ་མེད་བའི་ཕྱིར། །སངས་རྒྱས་གཅིག་མིན་དྲི་
མེད་གནས། །ཐ་དད་མེད་ཕྱིར་མང་པོའང་མིན། །ཞེས་གསུངས་སོ། །འདི་ནི་མངོན་པ་ཀུན་བཏུས་ལས་བསམ་མི་ཁྱབ་བཞིར་གསུངས་བའི་ནང་ནས་ཀྱང། མི་མཉམ་པ་ནམ་མཁའ་དང་མཉམ་པའི་བསམ་མི་ཁྱབ་ཀྱི་མཐར་ཐུག་ཏུ་གསུངས་
པས་བློར་ཤོང་དྐའང། དམ་པའི་གསུངས་ལ་ཡིད་ཆེས་ཀྱི་དད་པ་བསྐྱེད་ན་ཕན་ཡོན་ཤིན་ཏུ་ཆེ་བ་ནི། འཆི་མེད་རྔ་སྒྲའི་གཟུངས་ལས། བསམ་མི་ཁྱབ་ལ་དད་བྱས་ན། །རྣམ་པར་སྨིན་པའང་བསམ་མི་ཁྱབ། །ཅེས་གསུངས་པ་ལྟར་རོ། །
དེར་མ་ཟད་ས་དང་པོར་སྤྲུལ་པ་བརྒྱ་འགྱེད་པ་ནས་བཟུང་གོང་མ་གོང་མར་སྟོང་གསུམ་འབུམ་ཕྲག་དུ་མའི་རྡུལ་སྙེད་ཀྱི་སྤྲུལ་པ་སྟོན་པར་གསུངས་བ་རང་གིས་ཁས་ལེན་ཅིང། དེའི་སྒོ་ནས་བསྔགས་པ་བརྗོད་བཞིན་དུ་ཕྱོགས་གཉིས་ནས་སྤྲུལ་པ་གཉིས་

[005A]༄༅། །བྱུང་ན་འགལ་བར་རྩི་བ་ནི་རང་ཚིག་དངོས་སུ་འགལ་བ་ཡིན་པས། དོན་མེད་བའི་གནས་ལ་རྟོག་གེའི་རིགས་པ་འཚང་སྟེ་ལོག་རྟོག་གི་འཕྲེང་བ་མི་སྤེལ་བར། རང་རང་ལ་གང་འཚམ་དུ་བསྟན་ཅིང་གདམས་པའི་ངོ་
སྐལ་དེ་ཉིད་བདག་གིར་བྱས་ཏེ་མོས་གུས་སྦྱངས་ན་སྨན་ཡོན་དུ་འགྱུར་རོ། །ཚོན་བརྒྱའི་མདངས་དང་འགྲོགས་པའི་དྭངས་ཤེལ་བཞིན། །མཐའ་ཡས་གདུལ་བྱའི་སྐལ་བའི་རྗེས་འགྲོ་བ། །གཅིག་མིན་གཞན་མིན་ཡེ་ཤེས་འབྱུང་ལྔའི་
མདངས། །གཟུགས་སྐུའི་འཇའ་ཚོན་རི་མོ་ཅིར་ཡང་སྣང། །ལྷ་བུ་ཉི་མ་དངོས་སམ་གཞལ་ཡས་སུ། །རྩོད་པར་མི་ལྟོས་གྲགས་པའི་གདུང་སེལ་བཞིན། །རྟོག་གེའི་འཕྲུལ་པར་མི་འཕྱན་གང་འདུལ་གྱི། །བཀོད་པར་མོས་པས་སྨིན་ཅིང་གྲོལ་བ་
འཐོབ༑ །དེའང་སྐུ་འཕྲེང་གོང་མ་དེ་དག་ལས་འགའ་ཞིག་ལ་རྣམ་ཐར་ལོ་རྒྱུས་རྒྱས་ཀྱང་ཆ་ཚང་བ་ཞིག་མ་རྙེད་པས་རེ་ཞིག་བཏང་སྙོམས་སུ་བཞག་གདན་ས་འདི་ཉིད་ཀྱི་དབང་དུ་བྱས་པའི་སྐུ་གོང་མ་རྗེ་མི་ཉག་བློ་གྲོས་དར་རྒྱས་དཔལ་བཟང་པོ་
ནས་བརྩམས་ཏེ་གླེང་པ་ལ། རྗེ་གོང་མ་དེ་ཉིད་གང་དུ་འཁྲུངས་པའི་ཡུལ་ནི། རྗེ་ཙོང་ཁ་པ་ཆེན་པོ་སྐུ་བལྟམས་པའི་གནས་ཁྱད་པར་ཅན་དང་མི་རིང་པའི་སའི་ཆ་བུམ་པར་རྟེའུ་ཆུང་ཞེས་པར་རབ་བྱུང་བཅུ་གཅིག་པའི་ཤིང་ཡོས་ལ་ངོ་མཚར་བའི་ལྟས་
དུ་མ་དང་བཅས་ཏེ་སྐུ་འཁྲུངས། དེ་ནས་རིང་པོ་མ་ལོན་བན་སྔོན་གྱི་བག་ཆགས་ཡོངས་སུ་སད་པས་ཁྱིམ་གྱི་གནས་ནི་དུག་སྦྲུལ་གྱི་ཚང་ལྟ་བུར་གཟིགས་ཏེ། སྐུ་འབུམ་དུ་བྱོན་ནས་རྒྱུད་བ་བླ་མ་སྙེ་ཀྱཱ་དགེ་ལེགས་དཔལ་ལྡན་ལས་ཡོངས་རྫོགས་

[005B] རིང་པོར་མ་ལོན་པར་དབུས་གཙང་དག་པའི་ཞིང་དུ་ཕེབས་ནས་དཔལ་ལྡན་འབྲས་སྤུངས་བཀྲ་ཤིས་སྒོ་མང་གི་ཆོས་གྲྭར་
ཞུགས་ཏེ་རྒྱལ་དབང་ཡབ་སྲས་སོགས་སྐྱེས་ཆེན་དམ་པ་དུ་མའི་ཞབས་ལ་བསྟེན། ཁྱད་པར་མཁས་གྲུབ་ཀུན་གྱི་གཙུག་རྒྱན་ཀུན་མཁྱེན་འཇམ་དབྱངས་བཞད་པའི་རྡོ་རྗེའི་ཞབས་ལ་གཏུགས་ནས་མདོ་སྔགས་ཀྱི་གདམས་པ་མཐའ་ཡས་པ་
གསན༑ བཀའ་བོད་ཆེན་པོ་རྣམས་ལ་སྦྱང་པ་མཐིལ་ཕྱིན་བ་མཛད། གསང་ཕུར་ཕེབས་ནས་དཀའ་བཅུའི་མིང་བཏགས་གནང། གསང་ཆེན་གདམས་པའི་གཏེར་མཛོད་བྲག་དཀར་སྔགས་རམ་པ་སོགས་དགེ་བའི་བཤེས་གཉེན་དུ་
མ་བསྟེན་ནས་དབང་རྗེས་གནང་ཁྲིད་མན་ངག་སོགས་ཟབ་ཆོས་མང་དུ་གསན་པ་དང། ཇོ་ཤཱཀ་སོགས་ལ་མཆོད་འབུལ་ཕྱག་སྐོར། དབུས་གཙང་ཀུན་ཏུ་གནས་མཇལ་སོགས་དབུས་ཕེབས་ཀྱི་དགོས་དོན་མཐའ་དག་ལྷུན་གྱིས་གྲུབ་ནས་སླར་མདོ་སྨད་དུ་
ཕེབས༑ མཁས་བཙུན་བཟང་པོའི་སྙན་གྲགས་ཆེ་ཞིང་སྔོན་གྱི་ལས་འབྲེལ་གྱིས་བསྐུལ་ནས་ཀུན་གྱིས་བླ་མར་བཀུར་ཏེ། མཚོ་སྔོན་ཕྱོགས་ཀྱི་ཝ་ང་པེ་ལི་ཇ་སག་སོགས་བླ་དབོན་ཕལ་ཆེར་སྦྱིན་བདག་ཏུ་གྱུར་པས་དེ་དག་ལ་འདོད་མོས་བཞིན་ཆོས་
ཀྱི་ཆར་ཕབ། ཉིད་ཀྱི་སྐུ་གོང་མའི་འཁྲུངས་ཡུལ་ཁྲིག་གསེར་མོ་ལྗོངས་སུ་བསྟན་འགྲོའི་ཕན་བདེར་དམིགས་བོད་ཁ། སྐེ་བ་ཞེས་གྲགས་བའི་སར་དགོན་པ་དགའ་ལྡན་དར་རྒྱས་གླིང་དང། ཁྲི་གའི་མཁར་གྱི་ཐག་ཉེར་སྔོན་རྗེ་བཙུན་སྒྲོལ་བའི་

[006A]༄༅། །མགོན་པོའི་སྐུ་ཚེ་རྗེས་མར་སྔགས་ཆེན་འཕྲིན་ལས་འབུམ་དུ་སྐྱེ་བ་བཞེས་སྐབས་སྒྲུབ་བ་བྱེད་པའི་གནས་དེར་གསང་སྔགས་བདེ་ཆེན་ཆོས་འཕེལ་གླིང་དང་བཀྲ་ཤིས་ཆོས་གླིང་ཞེས་བའི་རི་ཁྲོད་གཉིས་བཏབ། ཧོར་ཀྱཱའི་གྲྭ་ཚང་
བསམ་གཏན་རབ་རྒྱས་གླིང་ཞེས་པའང་བདེབས་པར་མཛད་དེ་བཤད་སྒྲུབ་རྣམ་པར་དག་པའི་དགེ་འདུན་གྱི་སྡེ་མང་དུ་བཙུགས། གསང་སྔགས་བདེ་ཆེན་ཆོས་འཕེལ་གླིང་དེར་ཡུན་རིང་བོའི་བར་དུ་སྒྲུབ་པ་ནན་ཏན་གནང། རྒྱ་བོད་ཧོར་སོག་
གིས་མཚོན་ཕྱོགས་མཐའ་དག་ནས་ཡོང་བའི་དད་ལྡན་སེར་སྐྱ་དྲག་ཞན་མང་པོ་ལ་རང་རང་གི་སྐལ་བ་དང་འཚམ་བར་དམ་པའི་ཆོས་ཀྱི་བདུད་རྩིས་ཡིད་ཚིམ་བར་མཛད། དེ་ནས་སྐུ་འབུམ་ཆོས་སྡེ་ཆེན་པོར་ཕེབས་སྐབས་ལས་སྣེ་ཐུན་མོང་ནས་བསྟན་
པ་སྤྱི་དང། ལྷག་བར་དགོན་པ་འདིའི་བཤད་སྒྲུབ་ཀྱི་བྱ་བ་འཕེལ་བ་ལ་བར་དུ་གཅོད་པའི་གེགས་སེལ་བའི་ཆེད་དུ་ཞབས་བརྟན་རིམ་གྲོ་ཞིག་སྒྲུབ་དགོས་ཚུལ་ཞུས་པ་བཞིན་རྒྱུད་གྲྭའི་འདུ་ཁང་གི་འཕྱམ་རར་རྗེ་ཉིད་སྒྲུབ་གྲགས་དགེ་འདུན་གྱི་ཚོགས་
དང་བཅས་པས་འཇིགས་བྱེད་ཀྱི་བསྙེན་བ་རྒྱུན་རིང་གནང་སྟེ་མཇུག་ཏུ་ཞི་བའི་སྦྱིན་སྲེག་མཛད་བས་དགེ་བའི་བཤེས་གཉེན་རྣམས་དང་མཇལ་བ་སེར་སྐྱ་མཐའ་དག་ལ་ངོ་མཚར་བའི་མཐོང་སྣང་མི་འདྲ་བ་སྣ་ཚོགས་བྱུང། དེ་དག་ལ་བརྟེན་
ནས་སྐྱེ་བོ་ཀུན་ལྷག་བར་དད་དེ་འདི་ནི་ངེས་པར་མཁས་ཤིང་གྲུབ་པ་བརྙེས་པའི་རྣལ་འབྱོར་པ་ཆེན་པོ་ཞིག་གོ་ཞེས་ཕྱོགས་ཀུན་ཏུ་གྲགས། དེ་ནས་རྒྱུད་པའི་སེང་ཁྲིར་བཞུགས་ནས་སྔགས་ཀྱི་འཆད་ཉིན་ལ་ཐུགས་ཁུར་ཆེ་བཞེས་མཛད། གྲྭ་བ་

[006B] ལྷག་པར་རྒྱུད་གྲྭ་འདིར་སྔར་པཎ་ཆེན་ཐམས་ཅད་མཁྱེན་པའི་གཏོར་ཆོག་མཚོན་ཆ་འབར་བའི་འཁྲུལ་འཁོར་ལྟར་གྱི་ལྕགས་མཁར་ཟུར་བཅུ་དྲུག་པ་མ་གཏོགས་ལྕགས་
མཁར་ཟུར་དགུ་པའི་ཕྱག་ལེན་མ་དར་བས། རྗེ་འདིས་ལྕགས་མཁར་ཟུར་དགུ་པའི་ཕྱག་ལེན་བཙུགས། སྔ་མ་འགའ་ཞིག་བུ་སྟོན་གྱི་གསུང་ཟིན་སོགས་ལ་བརྟེན་ནས་དྲུག་ཅུ་པ་བརྩེགས་པའི་སྔོ་ཚུལ་མི་འཐད་པར་སྨྲ་བ་བྱུང་ཡང། འདི་
ནི་རྟོག་བདུན་གྱི་རྟོག་པ་གཉིས་པ། བཤད་རྒྱུད་རྟོག་གསུམ་གྱི་རྟོག་པ་དང་བོ་དང་གསུམ་པ་སོགས་འཕྲུལ་འཁོར་གྱི་རྣམ་གཞག་སྟོན་པའི་གཤེད་སྐོར་ཀུན་གྱི་དགོངས་པ་གཏོར་མ་ལ་བརྟེན་པའི་འཕྲུལ་འཁོར་ཡིན་ཞིང། ལྷག་པར་ཟུང་
དགུ་པ་འདི་ནི་རྭ་ལོའི་གཏོར་ཆོག་ལས། དྲུག་ཅུ་རྩ་བཞི་བརྩིག་ཚུལ་ནི། །ཕྱི་ཡི་ཟུར་དགུ་ཉིས་བརྩེགས་དང། །ཞེས་སོགས་ཀྱིས་འཇིགས་བྱེད་དཔའ་བོ་གཅིག་པ་དང་ལས་གཤིན་སྦྲགས་སྒྲུབ་ལ་བརྟེན་པའི་ལྕགས་མཁར་ཟུར་དགུ་པའི་རྣམ་
གཞག་གསུངས་པ་ཀུན་གཟིགས་ལྔ་པ་ཆེན་པོས་གཏོར་ཆོག་སྲིད་གསུམ་རྣམ་རྒྱལ་དུ་གསལ་བར་མཛད་པ་ཡིན་པས། སྔགས་འཆང་རྣམས་ཀྱིས་བསྟན་པ་སྲུང་བའི་ལག་ཆ་རྨད་དུ་བྱུང་བར་གཟིགས་ནས་བསྟན་པའི་ལྕགས་རི་ལྟ་བུར་བཙུགས་པ་ཡིན་ལ་
གྲྭ་པ་རྣམས་སྔར་རྒྱུས་མེད་པའི་ཐིག་དང་བརྩིགས་ཚུལ་སོགས་སྦྱོར་དངོས་རྗེས་ཀྱི་ཕྱག་ལེན་ཆ་ཚང་བ་ཉིད་ནས་ཞིབ་ཁྲིད་མཛད། དེའི་ངག་འདོན་དང་ཀུན་སྤྱོད་སོགས་ཀྱི་རིམ་པ་ཡི་གེར་བཀོད་ནས་མཁར་ཐབས་གཉིས་པོ་ལོ་རེ་བཞིན་ངེས་

[007A]༄༅། །མོས་ཀྱིས་སྒྲུབ་པའི་སྲོལ་བཅུགས་ནས་ཐུགས་བསྐྱེད་ཀྱི་དབང་གིས་ད་ལྟའི་བར་གོང་འཕེལ་དུ་གནས། དེ་ནས་རྒྱུད་ཁྲིའི་དགོངས་པ་ཞུས་ཏེ་སླར་ཡང་ཁྲི་ཀར་ཕེབས་ནས་ཐུགས་དམ་ལ་གཞོལ་བར་མཛད། སྐབས་ཤིག་ཏུ་སྦྱིན་བདག་
ཅིག་གིས་གདན་དྲངས་པ་བཞིན་ཕེབས་པ་དང་ལམ་དུ་ཆིབས་པ་འདྲོག་སྟེ་ཆིབས་གོང་ནས་བསྐྱུར་བས། ཞབས་གྲས་པ་རྣམས་ལ་འདིར་ཁལ་ཕོག་སྟེ་རས་གུར་ཕུབ་ཅེས་གསུང། དེ་ནས་ཉིད་རས་གུར་དུ་བཞུགས་ཏེ་ཁྱེད་ཚོ་ཐག་རིང་ལ་སོང། ངས་
བརྡ་མ་བྱས་བར་དུ་སྡོད་ཅིག་ཅེས་གསུང། ཡུན་རིང་ཙམ་སོང་པ་དང་ཞབས་གྲས་པ་རྣམས་ལ་བོས་ནས་མདུན་དུ་སོང་བས། སེམས་ཅན་ལ་གནོད་པ་བྱེད་མཁན་གྱི་མི་མ་ཡིན་མ་རུང་བ་གསུམ་འདུག་པས་བཟུང་བ་ཡིན་ཀྱང་གཉིས་ཤོར་སོང་
གཅིག་འདིའོ་ཞེས་ཐེའུ་རང་རྐང་གཅིག་གི་གཟུགས་ཤིག་མདུན་ན་འདུག་པ་བསྟན་པས་ཞབས་གྲས་པ་རྣམས་ཀྱང་ཡ་མཚན་པར་གྱུར། རྗེ་ཉིད་ལད་འདིས་ཅི་བྱེད་ཞུས་པས། བྱེད་རྒྱུ་གཞན་མེད་སྲུང་མའི་སྤྱན་གཟིགས་ལ་ཕུལ་གསུང་སྟེ། དེང་སང་ཡང་
ཀུན་གྱིས་མངོན་སུམ་དུ་རེག་རྒྱུ་དང་མཐོང་རྒྱུ་ཡོད་དོ། །རབ་བྱུང་བཅུ་གསུམ་པའི་ས་སྤྲུལ་ལོར་རྒྱལ་བ་གཉིས་པའི་གདན་ས་སྐུ་འབུམ་ཆོས་སྡེ་ཆེན་པོའི་ཁྲི་ལ་བཞུགས་ཏེ་དགེ་འདུན་འདུས་པ་རྒྱ་མཚོར་ཟབ་ཅིང་རྒྱ་ཆེ་བའི་དམ་པའི་ཆོས་ཀྱི་ཆར་
ཕབ༑ ལོ་དེར་སྐྱབས་མགོན་དམ་པ་ལྕང་སྐྱ་རོལ་པའི་རྡོ་རྗེ་རྒྱ་ནག་ནས་མདོ་སྨད་དུ་བྱོན་སྐབས་རྗེའི་གསེར་གདུང་སོགས་མཇལ་བཞེད་ཀྱིས་གདན་ས་སྐུ་འབུམ་ཆོས་སྡེ་འདིར་ཕེབས། གདན་ས་པ་དམ་བ་འདི་ཉིད་རྗེ་རོལ་པའི་རྡོ་རྗེའི་དྲུང་དུ་ཕྱག་དབང་ཞུ་བར་ཕེབས་

[007B] རྗེ་ལྕང་སྐྱ་རིན་པོ་ཆེ་ཐུགས་ཤིན་ཏུ་དགྱེས་པའི་སྒོ་ནས་མདོ་སྔགས་ཀྱི་དྲི་བ་མང་དུ་གནང་ཞིང། ཁྱད་པར་ཟབ་མོ་དབུ་མའི་ལྟ་བའི་སྐོར་ནས་དཀའ་གནས་ཀྱི་དྲི་བ་མང་དུ་མཛད་པས། ཞུ་ལན་ལུང་རིགས་ཀྱིས་མཐའ་ཆོད་པ་ཐོགས་མེད་དུ་ཕུལ་
བས༑ ལྕང་སྐྱ་ཐམས་ཅད་མཁྱེན་པ་ཐུགས་གཏིང་ནས་ཚིམ་པས་ཕྱག་ཐལ་མོ་སྦྱར་ཏེ་བསྔགས་བརྗོད་མཛད། རྗེ་འདི་ལ་ཕྱག་ཆེན་གྱི་ཁྲིད་ཅིག་གནང་རྒྱུའི་སྙན་གསན་ཕུལ་ཡང། ལྕང་སྐྱ་རིན་པོ་ཆེའི་ཞབས་ཕྱི་ལ་རྒྱ་མིའི་དཔོན་པོ་ཆེ་དྲག་མང་པོ་ཡོང་
ནས་སྐུ་ལ་བཅར་སྡོད་བྱས་ཡོད་པས་གདན་ས་འདིར་གནང་སྟབས་མ་འགྲིག་པར་བརྟེན། རྗེ་ལྕང་སྐྱ་རིན་པོ་ཆེ་དང་རྗེ་འདི་པ་གཉིས་ཞབས་གྲས་ཉུང་དུར་བྱས་ནས་ཆོས་སྡེ་ཆེན་པོ་བྱ་ཁྱུང་དུ་ཕེབས་ཏེ་དེར་དགའ་ལྡན་ཕྱག་རྒྱ་ཆེན་པོའི་ཁྲིད་ལུང་
རིགས་ཀྱི་ལམ་ནས་དྲངས་པའི་ལེགས་བཤད་ཀྱི་དགའ་སྟོན་གཞན་ལས་ཁྱད་དུ་འཕགས་པའི་གསུང་བཤད་ཤིན་ཏུ་རྒྱས་པར་ཕུལ་ཅིང། ལྷག་པར་ལྟ་བའི་སྐོར་ལ་བོད་ཀྱི་ལྟ་སྒོམ་མི་འདྲ་བ་སོ་སོ་དང། དེ་ལས་རྗེ་བླ་མའི་རང་ལུགས་འདི་
ཁྱད་པར་འཕགས་ཚུལ་སོགས་མ་འདྲེས་པར་ཕྱེ་སྟེ་ཞིབ་ཏུ་བཀྲོལ་བས་རྗེ་ལྕང་སྐྱ་རིན་པོ་ཆེའི་ཐུགས་ཤིན་ཏུ་འཕྲོག་སྟེ་རྗེ་འདི་ལ་གུས་པ་ཆེར་མཛད་ཅིང་བསྔགས་བརྗོད་ཡང་ཡང་གནང་བའི་སྟོབས་ཀྱིས་མཁས་པའི་གྲགས་པ་མཐའ་དབུས་ཀྱི་
ཕྱོགས་ཀུན་ཏུ་ཁྱབ་པར་གྱུར། དེའི་སྐབས་སུ་གདན་ས་འདིར་བཞུགས་ཀྱི་དགེ་བའི་བཤེས་གཉེན་སུམ་ཅུ་ལྷག་གིས་ཀྱང་བཀའ་ཆོས་མང་དུ་ཞུས་ཤིང་མདོ་སྔགས་ཀྱི་དཀའ་གནས་ལས་བརྩམས་ཏེ་དྲི་བ་མང་དུ་ཞུགས་བར་བཀའ་ལན་ཐོགས་

[008A]༄༅། །མེད་དུ་གནང། རྗེ་ལྕང་སྐྱ་རིན་པོ་ཆེ་འདི་གནས་ཕེབས་ཁར་ཉིད་ལ་རྗེ་ཙོང་ཁ་པའི་འཁྲུངས་གནས་ཁྱད་པར་ཅན་འདིར་རྗེ་ཉིད་དང་དགེ་བའི་བཤེས་གཉེན་དམ་པ་འདི་རྣམས་དང་ལྷན་རྒྱས་སུ་འདུག་འདོད་
ཆེའང། ་གོང་མའི་བཀའ་བཞིན་འཕྲལ་དུ་བསྐྱོད་དགོས་པར། སླར་མཇལ་ནས་ཆོས་ཀྱི་དགའ་སྟོན་མྱོང་བའི་འདུན་པ་བྱེད་ཅེས་ཐུགས་འཕྲེང་བའི་རྣམ་པ་མཛད། ལྕགས་རྟའི་ལོ་རྒྱ་ཡག་མཁན་པོ་ཨེར་ཏི་ནི་ཆག་ན་ཧུ་ཐོག་ཐུས་རྗེ་རིན་པོ་ཆེའི་
གསེར་སྐུ་ཆེ་བ་ཞིག་གདན་དྲངས་ཏེ་ཚོགས་ཆེན་གྱི་འདུ་ཁང་ཆེན་མོར་བཞུགས་སུ་བཅུག་ནས་རྗེ་འདི་པས་རབ་གནས་མཛད་པས་ལེགས་ཚོགས་རྟེན་འབྲེལ་ཆེ་བ་བྱུང། དགེ་བའི་བཤེས་གཉེན་མང་པོ་དང་དོན་གཉེར་པ་རྣམས་ལ་བདེ་
གསང་འཇིགས་གསུམ། སྤྱན་རས་གཟིགས། ཚེ་དཔག་མེད་སོགས་ཀྱི་དབང་དང། སྣར་ཐང་བརྒྱ་རྩའི་རྗེས་གནང། ལམ་རིམ་དང་སྔགས་རིམ་ཆེན་མོ། པཎ་ཆེན་གསུང་འབུམ། ལྕང་སྐྱ་རིན་པོ་ཆེའི་གསུང་འབུམ་སོགས་ཀྱི་ལུང་
བཅས་ཟབ་པ་དང་རྒྱ་ཆེ་བའི་མདོ་སྔགས་ཀྱི་ཆོས་མང་དུ་སྩལ་ནས་ཀུན་གྱི་ཡིད་ཚིམ་བར་བྱས། དེའི་སྐབས་སུ་གཟུར་གནས་བུ་སློབ་རྣམས་ཀྱིས་མི་ཉག་རྡོ་རྗེ་འཆང་ཞེས་བསྔགས་བརྗོད་ཀྱི་རོལ་མོ་འཁྲོལ་བ་ལ་བརྟེན་ནས་ཕྱོགས་ཀུན་ཏུའང་རྗེ་འདིའི་
མཚན་ལ་མི་ཉག་རྡོ་རྗེ་འཆང་ཞེས་གྲགས་པ་བྱུང། སྐྱེས་རབས་སོ་བཞི་བའི་སྟོད་ཆ་ལ་འགྲེལ་པ་ཞིག་མཛད་པའང་ཚིག་དོན་གྱི་ཆ་མཐའ་དག་ནས་མཁས་པ་ཀུན་གྱི་ཡིད་འཕྲོག་པས་བསྔགས་བརྗོད་ཀྱི་གནས་སུ་གྱུར། ས་སྦྲུལ་ནས་བཟུང་

[008B] ཕྱི་དྲོའི་ཆར་སྨོན་ལམ་ལ་ཆག་མེད་དུ་ཕེབས་ཏེ་བསྟན་པ་རྒྱས་བའི་ཐུགས་སྨོན་ལམ་ཏན་མཛད་
སྨོན་ལམ་དུས་དེར་ཕྱོགས་ཀུན་ནས་འདུས་པའི་དད་ལྡན་སེར་སྐྱ་ཆེ་ཕྲ་རྣམས་ལའང་སོ་སོའི་འདོད་པ་བཞིན་ཕྱག་དབང་དང་དབང་ལུང་རྗེས་གནང་སོགས་ལྷུག་པར་སྩལ། རྒྱུན་དུ་གདན་ས་འདི་གའི་འཆད་ཉན་ལ་གཟིགས་རྟོག་སྟར་ཆགས་
སུ་མཛད་དེ། ཆོས་ཐོག་སྐབས་བརྩི་བཞག་རྒྱུན་པར་སྩལ་ཅིང། ཚིག་རྒྱུག་དང་དོན་རྒྱུག་རེས་མོས་ཀྱིས་བཞེས། གྲྭ་པ་ཆོས་འགྲིམ་པ་རྣམས་ལ་གཟེངས་བསྟོད་གསོལ་རས་སོགས་བདག་རྐྱེན་གནང་བ་དང། གཞན་རྣམས་ལའང་ཆགས་
ཞེན་དུ་མ་སོང་བའི་འདི་དང་ཕྱི་མའི་དགོས་དོན་གཙོར་འདོན་གྱི་རྟིང་བསྐུལ་གནང་བས་མཁས་བླུན་ཀུན་ཡི་རང་བར་གྱུར་ཏེ་ཉིན་མཚན་ཁོར་ཡུག་ཏུ་ཐོས་བསམ་ཆིག་དྲིལ་དུ་མཛད་ཅིང། ལྷག་པར་ཆོས་གྲ་པ་རྣམས་ཀྱིས་རྗེ་འདི་པའི་གསུང་དང་
དུ་བླངས་ཏེ། རྒྱལ་བ་གཉིས་པའི་གསུང་སོགས་ཡིག་ཆ་ཁུངས་ཐུབ་རྣམས་ཚད་མར་བཟུང་ནས་རྩོད་པའི་དུས་སུ་ཆིག་འཁྲི་ཙམ་མིན་པར། རྒྱལ་བའི་དགོངས་པ་ཕྱིན་ཅི་མ་ལོག་པ་རང་གི་རྒྱུད་སྟེང་དུ་གོ་རྒྱུ་ཞིག་བྱུང་ན་སྙམ་པའི་བསམ་པ་འཐའ་
ཞིག་གིས་སློབ་གཉེར་ལ་བརྩོན་པ་དང། ང་རྒྱལ་དང་ཕྲག་དོག་སོགས་ཡེ་མི་བྱེད་པར་གཞན་ཡོན་ཏན་ཅན་ལ་ཤིན་ཏུ་གུས་པས་ཡ་རབས་ཀྱི་ངང་ཚུལ་ལ་གནས་པ་ཤ་སྟག་བྱུང། རྒྱུན་རིང་བསྟེན་ནས་ཞལ་སློབ་ཏུ་གྱུར་པར་མ་ཟད་རྗེ་འདིའི་

[009A]༄༅། །ཞལ་མཐོང་ནས་ཆོས་ཚིགས་སུ་བཅད་བ་བཞི་ཙམ་ཉན་བས་ཀྱང་ཤེས་རྒྱུད་ཇེ་འཇམ་དུ་འགྲོ་ཞིང་གཞན་ལ་གུས་པ་དང། རྟག་ཏུ་བག་ཡོད་ལ་གནས་པ་བྱུང་ཚུལ་ཀུན་ལ་མཐུན་པར་གྲགས། སྤྲེལ་ལོར་ཁྲིའི་དགོངས་
པ་ཞུས་ནས་རྗེ་ཆུ་བཟང་རིན་པོ་ཆེ་ངག་དབང་ཐུབ་བསྟན་དབང་ཕྱུག་གདན་ས་འདིའི་ཁྲིར་བསྐོ་བཞག་མཛད། དེ་ནས་སྐུ་བསྙུན་བཞེས་པའི་ཚུལ་གནང་སྐབས། ཕྱག་གཉེར་སོགས་ཀྱིས་ཞབས་བརྟན་ཕོན་ཆེར་བསྒྲུབས། གདན་ས་འདིའི་རྒྱུད་
སྨན་བླ་མ་གཉིས་དང་ཚོགས་ཆེན་ཞལ་ངོས་གཙོས་པའི་ལས་སྣེའི་རིགས་དང་དགེ་བའི་བཤེས་གཉེན་རྣམས་ཀྱིས་གཞི་བཟུང་དགེ་འདུན་འདུས་ཚོགས་ཡོངས་ནས་ཞབས་བརྟན་ཕུལ་བར། བཀའ་ལན་དུ་ད་རེས་སྐྱོན་ཆེར་མི་འདུག་མོད། འོན་
ཀྱང་ལོ་ཧ་ཅང་རྒས་པས་ངེས་པ་ཅི་མཆིས། དེ་བས་བདག་གི་ཆོས་ལྡན་གྱི་བགྱི་བ་རྣམས་བསམ་པ་བཞིན་འགྲུབ་པའི་སྐྱབས་འཇུག་དགེ་འདུན་འདུས་ཚོགས་ཡོངས་ནས་ཐུགས་བརྩེ་བས་གཟིགས་པ་མཁྱེན་མཁྱེན་མཁྱེན་ཞེས་ཞུ་བ་མཛད། འཕྲལ་
དུ་སྐུའི་ཁམས་དྭངས་ཤིང་ཁྲི་གའི་ཕྱོགས་སུ་ཆིབས་བསྒྱུར་གནང། ཕེབས་ཁའི་ཚེ་རྗེ་ཉིད་ཀྱི་ཐུགས་སྲས་འགའ་ཞིག་དང་རིག་པའི་གནས་ལ་མཁས་པའི་པཎྜི་ཏ་ཆེན་པོ་ཆེ་ཤོས་ལྷ་བཟོ་བས་གཙོས་དགེ་བའི་བཤེས་གཉེན་མང་པོར་ཆོས་སྲིད་
ཀྱི་བསླབ་སྟོན་སྩལ་ཅིང། ཁྱད་པར་ཁྱོད་ཚོས་རང་རང་གི་བློ་ནུས་དང་མཐུན་པར་རྒྱལ་བསྟན་ཡོངས་རྫོགས་ལ་བག་ཆགས་ཅི་ཐེབས་གྱི་དགེ་སྦྱོར་ལ་རེམ་རེམ་གྱིས། ད་ཕྱིས་སུ་ངེད་རང་རྣམས་ཡང་བསྐྱར་ཐུག་མི་ཐུབ་པ་འདྲ་ཞེས་གསུང་

[009B] རྨ་ཆུའི་འགྲམ་གྱི་རྒྱ་བོད་མ་ལུས་པ་སྦྱིན་བདག་ཏུ་གྱུར་ཅིང། དེ་དག་ལ་ཐུགས་བརྩེ་བས་ཉེ་བར་དགོངས་ཏེ་མཐོང་ཐོས་དྲན་རེག་གི་འབྲེལ་བ་ཐོགས་པར་མཛད་ནས་སྐུ་
དངོས་ཀྱི་གདུལ་བྱ་རྫོགས་པ་ན་ཁྲི་ཀའི་མཆོད་རྟེན་བླ་བྲང་དུ་དགུང་ལོ་བདུན་ཅུ་རྩ་དགུ་པ་ཆུ་བྱ་ལོའི་ཧོར་ཟླ་བརྒྱད་པའི་ཚེས་བརྒྱད་ཀྱི་ཉིན་མྱ་ངན་ལས་འདས་པའི་ཚུལ་བསྟན། ཐུགས་དམ་ལ་རྒྱུན་རིང་ཙམ་བཞུགས་ཤིང་ཐུགས་དམ་གྲོལ་
རྟགས་སུ་ཤངས་བུག་གཡས་གཡོན་ནས་བྱང་སེམས་གཉིས་ཀྱི་རྒྱུན་བབས་པ་སོགས་རྒྱུད་སྡེ་ནས་བཤད་པ་ལྟར་གྱི་ངོ་མཚར་བའི་ལྟས་མང་དུ་བྱུང། ཞབས་གྲས་པ་རྣམས་ཀྱིས་གདན་ས་འདིས་མཚོན་ཕྱོགས་སོ་སོའི་དགེ་འདུན་གྱི་སྡེ་ལ་མཆོད་
འབུལ་དང། ཉིད་ཀྱི་བླ་བྲང་དུའང་མཆོད་ཚོགས་རྒྱ་ཆེན་པོ་བསྟར་ཏེ་སྡེ་སྣོད་འཛིན་པ་དུམས་གཅོས་དགེ་འདུན་བརྒྱ་ཕྲག་གཉིས་ལྷག་གིས་བདེ་གསང་འཇིགས་གསུམ་སོགས་རྒྱུད་སྡེ་གོང་འོག་གི་བདག་འཇུག་བཞེས་པ་རྣམས་ལ་མང་འགྱེད་
གྱ་ནོམ་བ་དང། དབུལ་ཕོངས་ལ་སྦྱིན་པ་སོགས་རྣམ་དཀར་གྱི་ཕུང་པོ་གང་རྒྱས་སྒྲུབ་པར་བྱས་སོ། །འཕྲིན་ལས་སྣང་བ་འབུམ་གྱི་རྩེ་དགའ་ཅན། །བློ་གྲོས་འོད་བརྒྱས་རྒྱ་མཚོའི་གོས་ཅན་འདིར། །བགྲང་ཡས་དགེ་འདུན་སྦྲང་རྩིའི་རྒྱལ་མཚན་ཚོགས་
སྐྱོང་བའི་ཉིན་བྱེད་རིམ་པར་ཤར་བ་ལས། །རྒྱ་ཆེན་མདོ་སྔགས་གཞུང་ལུགས་རྒྱ་མཚོའི་དོན། །རྣམ་པར་འབྱེད་པའི་བློ་གྲོས་རྣམ་བཀྲ་ཞིང། །རྒྱལ་ཀུན་ཐུགས་བཅུད་བློ་བཟང་རྒྱལ་བའི་བསྟན། །དར་ཞིང་རྒྱས་མཛད་འཕྲིན་ལས་དར་

[010A]༄༅། །ལ་བདས། །ཞེས་བྱ་བ་ནི། བར་སྐབས་ཀྱི་ཚིགས་སུ་བཅད་པའོ།།    ༈    །།དམ་པ་དེ་ཉིད་སླར་ཡང་ལྗོངས་འདིར་གདུལ་བྱ་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་ཡང་སྲིད་གསར་པའི་ཟློས་གར་
མངོན་པར་བསྐྱུར་བ་ནི། འཇམ་མགོན་བསྟན་བའི་སྲོག་ཤིང་མཚུངས་ཟླ་མ་མཆིས་པ་དཀྱིལ་འཁོར་རྒྱ་མཚོའི་མངའ་བདག་དཔལ་ལྡན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོ་འདི་ཉིད་ཡིན་ལ། མགོན་པོ་འདི་ཉིད་འཁྲུངས་
པའི་ཡུལ་ནི། འཇམ་མགོན་ཙོང་ཁ་པ་ཆེན་པོ་སྐུ་བལྟམས་པའི་གནས་ཁྱད་པར་ཅན་མཁས་གྲུབ་བྱེ་བའི་རོལ་མཚོ་ཆོས་སྡེ་ཆེན་པོ་སྐུ་འབུམ་བྱམས་པ་གླིང་གི་ནུབ་ཕྱོགས་ཧ་ཅང་མི་རིང་བའི་ཡུལ་མཚོ་སྔོན་གྱི་སའི་ཆར། དགེ་མཚན་
དུ་མས་མངོན་པར་སྤྲས་ཤིང་ཕྱོགས་ཀུན་ནས་རི་དང་བྲག་སོགས་གུས་བའི་ཚུལ་གྱིས་མངོན་པར་འདུད་པའི་རྣམ་པ་ཅན་གྱི་དབུས་རི་ཆེན་པོ་ཨུམ་ཙོས་ཨེ་བོ་ཞེས་འབོད་པ། གཞི་བདག་དཀར་ཕྱོགས་སྐྱོང་བའི་ལྷ་མཐུ་རྩལ་ཅན་
གནས་ཤིང། གཡས་གཡོན་ནས་མུ་ཏུ་ཟེར་བའི་ལུང་པ་གཉིས་ཀྱི་གཤར་ཆུ་རི་དེའི་མདུན་དུ་འདྲེས་ནས་ཡོན་ཆབ་ཀྱི་ཚུལ་དུ་འཁྱིལ་བ་སོགས་དཔལ་འབྱོར་འདུ་བའི་ས་དཔྱད་ཅན་གྱི་གནས་ཁྱད་པར་ཅན་ཞིག་ཡིན་པར་སྣང། གདུང་
བརྒྱུད་ནི། བཛྲ་པཱཎིའི་སྤྲུལ་པའི་རྒྱལ་པོ་ཞིག་ཅེས་སོགས་གཏེར་གཞུང་དུ་མ་དང། འཇམ་དཔལ་རྩ་རྒྱུད་ལས། ཡི་གེ་ཧ་མིང་སླར་ལོག་ནས། །ཀླ་ཀློའི་རྒྱལ་པོས་རབ་ཏུ་མཆོད། །ཡི་གེ་ཧ་བྱ་དགེ་དང་ལྡན། །ཞེས་གསུངས་ཏེ་

[010B] ཡོངས་གྲགས་ཀཽ་ཤི་ཧན་ཞེས་ཟེར་བའི་མཚན་སྒྲ་དང་རི་བོ་དགའ་ལྡན་པའི་སྦྱིན་བདག་གི་རྩ་བར་འགྱུར་བར་ལུང་བསྟན་ལ། རྒྱལ་བརྒྱུད་རྣམས་ཀྱང་ཆབ་སྲིད་ཡར་ལྡན་གྱི་རྟེན་འབྲེལ་མ་འཆུག་པའི་
རིང་ལ་ཞྭ་སེར་གྱི་སྦྱིན་བདག་ཐུན་མོང་མ་ཡིན་པར་གྱུར་པའི་གདུང་བརྒྱུད་ཀྱི་དཔོན་ཁག་དུ་མ་མཆིས་པ་ལས། བསྟན་པའི་སྦྱིན་བདག་ས་སྐྱོང་མི་དབང་དམ་པ་ཝང་དཀོན་མཆོག་བཀྲ་ཤིས་ཀྱི་ཆབ་འོག་ཏུ་གཏོགས་པ་ཏ་ལེའི་ཧུང་ཐེ་ཇི་ཟེར་
བའི་སྐྱེ་རྒྱུད་ཡིན་ཞིང། གསོ་རིག་རྒྱུད་བཞིའི་སྲོལ་འབྱེད་ཆེན་པོ་གཡུ་ཐོག་ཡོན་ཏན་མགོན་པོ་གཉིས་པ་དར་མོ་སྨན་རམ་པའང་གདུང་བརྒྱུད་འདི་ཉིད་ཡིན་པར་གྲགས་སོ། །རིགས་ཕུན་སུམ་ཚོགས་པ་ནི་རྣམ་སྨིན་གྱི་ཡོན་ཏན་བརྒྱད་ཀྱི་གཙོ་
བོ་ཞིག་ཡིན་བས། མདོ་ལས། ཡ་རབས་རིགས་ལྡན་གུས་ཤིང་བག་ཡོད་སྤྱོད། །ངང་ཚུལ་བཟང་ལ་གཙང་ཞིང་དེས་པར་འགྱུར། །ཞེས་ཡོན་ཏན་དུ་མ་གསུངས་ཤིང། རྒྱན་ལས་ཀྱང། རིགས་དང་རུས་དང་ཆོ་འབྲང་དང། །ཞེས་
སའི་ཡོངས་སྦྱོང་གི་སྐབས་སུ་གསུངས་སོ། །སྨན་མདོ་བརྒྱད་བརྒྱ་པར། རྒྱལ་རིགས་ཤིང་སཱ་ལ་ཆེན་པོ་ལྟ་བུའི་ཁྱིམ་དག་ཏུ་སྐྱེ་བར་འགྱུར། བྲམ་ཟེ་ཤིང་སཱ་ལ་ཆེན་པོ་ལྟ་བུའི་ཁྱིམ་དག་ཏུ་སྐྱེ་བར་འགྱུར། ཁྱིམ་བདག་ཤིང་སཱ་ལ་ཆེན་པོ་ལྟ་བུའི་ཁྱིམ་དང་
ནོར་དང། འབྲུ་དང། མཛོད་དང། བང་བ་མང་པོ་འབྱོར་པའི་ཁྱིམ་དུ་སྐྱེ་བར་འགྱུར། ཞེས་རིགས་བཟང་བའི་སྟེང་དུ་འབྱོར་པ་ཆེ་བ་ལ་བསྔགས་པ་ནི་སྦྱིན་པའི་རྒྱུ་དང་འབྲས་བུའི་དབང་དུ་བྱས་པ་ཡིན་ལ། པང་ནས་སྐྱེས་དང་ཉེ་རྒྱལ་

[011A]༄༅། །གྱི་བྱུང་བའི་ཐད་ཀྱི་འདུལ་བ་ལུང་ལས། ཧ་ཅང་ཕྱུག་པོའི་ཁྱིམ་དང་ནི། །དབུལ་པོའི་ཁྱིམ་དུ་མི་སྐྱེ་བར། །བར་མའི་ཁྱིམ་དུ་སྐྱེ་འགྱུར་ཞིང། །རྟག་ཏུ་རབ་བྱུང་མང་བར་ཤོག་ཅེས་བསྔགས་པ་རབ་ཏུ་འབྱུང་སླབ་
དང་ཚུལ་ཁྲིམས་ཀྱི་དབང་དུ་བྱས་པ་ཡིན་ཞིང། འདི་ནི་གཉིས་པོ་གང་གི་དབང་དུ་བྱས་ཀྱང་ཆོག་པ་ཞིག་གོ་ཡབ་བསོད་ནམས་དར་རྒྱས་ཟེར་བ་རང་བཞིན་བཟང་བ། བླ་མ་མཆོག་གསུམ་ལ་དད་གུས་ཆེ་ཞིང་ཐ་ན་ལྷན་པ་སེར་པོ་ཡན་ཆད་ལ་
སྐྱབས་ཀྱི་འདུ་ཤེས་འཛིན་པ། སྙིང་རྗེ་ཆེ་ཞིང་སྦྱིན་གཏོང་ལ་དགའ་བ། ཁ་ཏོན་དགེ་སྦྱོར་དང་ཕྱག་སྐོར་སོགས་དམ་བའི་ལྷ་ཆོས་སྒྲུབ་པ་ལ་གཞོལ་བ། འདོད་ཆུང་ཆོག་ཤེས་བསྟེན་ཅིང་དུས་རྟག་ཏུ་བག་དང་ལྡན་པ་ཞིག་གོ་ཞེས་ཀུན་ལ་
གྲགས༑ ཡུམ་ནི་སྒྲོལ་མ་སྐྱིད་བྱ་བ་བུད་མེད་ཀྱི་རྟེན་ལ་གཡོ་སྒྱུ་མེད་ཅིང་དད་པ་དང་གཙང་སྦྲ་ཆེ་བ། སྒྲོལ་དཀར་ལྗང་མ་ཎི་སོགས་ཁ་ཏོན་ལ་རྒྱུན་དུ་འབད་ཅིང། ཉེ་རིང་མེད་པར་ཀུན་ལ་ཕན་ཅི་ཐོགས་བྱེད་པ་ཞིག་གོ་ཞེས་གླེང། ཡབ་ཡུམ་
དེ་གཉིས་ལ་སྲས་སྲས་མོ་གསུམ་ཡོད་པའི་དང་པོ་ནི་ཅོ་ནེ་ཆོས་རྗེ་བློ་བཟང་ཉི་མའི་སྤྲུལ་སྐུ་དང། གཉིས་པ་ནི་རྗེ་འདི་ཉིད་ཡིན་ལ། དེའང་དམ་པ་འདི་ཉིད་ལྷུམས་སུ་ཞུགས་པ་ནས་ཇི་སྲིད་སྐུམ་བལྟམས་ཀྱི་བར་དུ་ཡུམ་གྱི་ལུས་ལྷག་པར་བདེ་ཞིང་
ཤེས་རྒྱུད་སྔར་ལས་ཇེ་འཇམ་ཇེ་གསལ་དུ་འགྲོ་བ་དང། རྨི་ལམ་དང་ཉམས་སྣང་ཅི་རིགས་པར་འཇའ་ཚོན་ཤར་བ་སོགས་ངོ་མཚར་བ་མང་དུ་བྱུང། ལྷག་པར་ཡབ་ཀྱི་རྨི་ལམ་དུ་རྗེ་ཙོང་ཁ་བའི་གསེར་སྐུ་ཆེ་བ་ཞིག་ལ་རང་ཉིད་ཀྱིས་མཆོད་བ་ཕུལ་

[011B] གཞན་དགེ་ཚུལ་སློང་མང་པོ་གྲལ་བསྒྲིགས་ནས་དུང་འབུད་ཅིང་མཆོད་པའི་ཡོ་བྱད་སྣ་ཚོགས་ཀྱིས་མཆོད་པ་བྱེད་པ་སོགས་རྨི་ལྟས་ཡ་མཚན་པ་སྣ་ཚོགས་བྱུང། རབ་བྱུང་བཅུ་གསུམ་པའི་བགྲང་བྱ་དགུ་པ་བདེ་མཆོག་སྟོད་
འགྲེལ་ལྟར་ན་ན་ཚོད་ལྡན་དང། མཧཱ་ཙ་ནིའི་ཡུལ་དུ་ཡི་ཧའི་ཞེས་གྲགས་ཤིང། སྤོར་ཐང་དང་བསྟུན་པ་ཤིང་མོ་ཕག་གི་ལོར་རྒྱལ་ཕུར་འཛོམ་ཞིང་འཕྲོད་སྦྱོར་ཕུན་སུམ་ཚོགས་བའི་ཉིན་ཞིག་ཉིན་བྱེད་དབང་པོ་ཤར་རིའི་རྩེར་མངོན་པར་
འཕགས་པ་དང་དུས་མཚུངས་པར་གཞོན་ནུ་མདངས་གསལ་ཞིང། ཡན་ལག་དང་ཉིང་ལག་རྣམ་པར་འབྱེས་པ། སྐྱེ་བོ་ཀུན་གྱི་མིག་གི་བདུད་རྩི་ལྟ་བུ་ཞིག་ཡུམ་ལ་གནོད་པ་མེད་པར་མངོན་དུ་བལྟམས་སོ། །དེའང་སྐུ་འཁྲུངས་མ་ཐག་ནས་སྔོན་གྱི་
བག་ཆགས་བཟང་པོའི་མཐུ་ཉེ་བར་སད་དེ་ངུ་བ་དང་འཚེག་པ་སོགས་བྱིས་པའི་རྒྱུད་པ་རིང་དུ་སྤངས་ཏེ། སུ་མཐོང་ཡང་དགྱེས་པའི་རྣམ་འགྱུར་གྱིས་འཛུམ་པ་མཛད་པས་ཡུལ་མི་རྣམས་བུ་ཆུང་མཐོང་ན་དགའ་བ་ཨང་ཞེས་གླེང་བ་བྱུང། ཡབ་
ཡུམ་གཉིས་ཀྱིས་ཀྱང་བབ་ལ་བརྟགས་ཏེ་གཞོན་ནུ་འདི་ཕལ་པ་ཞིག་མིན་ངེས་སྙམ་ནས་དུས་རྒྱུན་གཙང་སྦྲ་དང། རྣམ་འཇོམས་བྱབས་ཁྲུས་སོགས་བྱེད་དུ་བཅུག་སྟེ་བསྐྱེད་བསྲིངས། གསུང་ཕྱེ་མ་ཐག་མི་མི་ཞེས་ཟློས་པ་ཞིག་བྱུང་བ་སྐབས་དེར་
དཔྱད་མ་ཤེས་ཀྱང། རྗེས་ནས་དཔྱོད་ལྡན་རྣམས་དེ་མི་ཉག་པ་ཡིན་གསུང་འདོད་པར་འདུག་ཅེས་ཟེར་བ་དོན་ལ་གནས་པར་མངོན། སྐབས་དེར་སྐུ་གོང་མའི་ཕྱག་གཉེར་མི་རྩ་སོགས་དང། མཚོ་སྔོན་ཤོག་གི་ས་སྐྱོང་དམ་པ་ཝང་དཀོན་

[012A]༄༅། །མཆོག་བཀྲ་ཤིས། བཻ་ཟི་ཚེ་རིང་རྣམ་རྒྱལ། ཇ་སག་སོགས་དཔོན་ཁག་མང་པོ་བཅས་ནས་དམ་པ་དེའི་ཡང་སྲིད་ལ་ཕྱོགས་ཀུན་ཏུ་ཨང་ཉན་བྱས་ཤིང་ཕལ་ཆེར་འདི་བ་ཨེ་ཡིན་སྙམ་པའི་དོགས་པ་ཡོད་ཐོག་
གོང་ས་རྒྱལ་བ་ཡབ་སྲས་དང་འབྲས་སྤུངས་གནས་ཆུང་སོགས་ལ་བརྟག་ཞུས་ཕུལ་བའི་བཀའ་ལན་ཕྱིར་འབྱོར་ཏེ་གུང་བསྒྲིགས་ནས་བལྟས་པས་ཐམས་ཅད་ལས་དགོངས་བ་གཅིག་གིས་འདི་བར་བབས། རྣམ་འཇོམས་བྱབས་ཁྲུས་
དང་སྒྲོལ་མ་རྒྱུན་འདོན་སོགས་རིམ་གྲོ་མང་དུ་བབས་བའང་གནད་སྨིན་བསྒྲུབས་ཏེ། དགུང་ལོ་གསུམ་པའི་སྐབས་སུ་ཕྱག་གཉེར་དང་མི་རྩ་འབྲུག་རྩེ་སོགས་ཞབས་གྲས་པ་རྣམས་ཀྱིས་སྐུ་གོང་མའི་ཕྱག་ཏུ་རྒྱུན་པར་བསྣམས་བའི་
འཕྲེང་བ་དང་དེ་དང་རིགས་འདྲའི་ཕྲེང་བ་ཁ་ཤས། ཕྱག་ཌར་དང་ཡང་དེ་མཚུངས་ཀྱི་ཌ་མ་རུ་ཁ་ཤས་ཁྱེར་ནས་ངོས་འཛིན་ཞུས་པས་ཚམ་ཚོམ་མེད་བར་སྐུ་གོང་མའི་ཕྱག་ཕྲེང་ངོ་མ་དེ་ཕྱག་གིས་འཐེན་ནས་བླངས། ཕྱག་ཌར་ཡང་ངོ་
ཐོག་གི་ལུང་བུ་འཐེན་ནས་ཏབ་ཏོབ་ཅེས་ཌཱ་མ་རུའི་སྐད་ཀྱི་རྣམ་པ་དང་འདོན་པ་མང་པོ་འདོན་ཚུལ་མཛད་བ་སོགས་ངོས་འཛིན་ཡང་འཁྲུལ་མེད་བྱུང་བས་གྲྭ་སློབ་སྦྱིན་བདག་ཐམས་ཅད་ཡིད་ཆེས་ལྷག་པར་སྐྱེས་ནས་རྗེ་གོང་མ་དེ་དང་
དངོས་སུ་མཇལ་བ་ལྟ་བུའི་སྤྲོ་དགའ་ཚད་མེད་པ་རྙེད་དོ། །ཚུལ་བཟང་རྒྱལ་པོའི་ཁྲིམས་ཀྱིས་ནོན་པའི་ཡུལ། །ཞྭ་སེར་བསྟན་པའི་སྦྱིན་བདག་གཙང་མའི་རིགས། །བསོད་ནམས་བདེ་སྐྱིད་དཔལ་འཛོམ་ཤར་རིའི་རྩེར། །

[012B] །དམ་པའི་རང་བཞིན་པདྨོ་ཁ་འབུས་པས། །ངོ་མཚར་ལྟས་ཀྱི་དྲི་བཟང་འཐུལ་བ་ན། །དགེ་ལེགས་སྦྲང་རྩི་རེ་བའི་བཧྲ་མ་རཿ། །རབ་དགའི་མུ་ཅོར་དྲི་ཟའི་དབྱངས་སུ་སྒྲོགས། །དེ་ཚེ་དཀར་
ཕྱོགས་སྐྱོང་བའི་ལྷ་རྣམས་ཀྱང། །ནོར་འཛིན་དཔལ་མོའི་བཅུད་ཀྱིས་བལྟམས་སོ་ཞེས། །དགའ་བའི་འཕྲིན་ཡིག་སྤྲིངས་པ་འོག་མིན་ན། །སྲས་བཅས་རྒྱལ་བ་མཆོད་པའི་རོལ་མོར་གྱུར། །ཅེས་དགེ་ལྡན་བསྟན་པའི་རྩ་ལག་
མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས་སྐུ་བལྟམས་པའི་ཚུལ་གྱི་དྲ་བ་ཕྱེད་པ་སྟེ་དང་པོའོ།། །།དགུང་ལོ་
དྲུག་པ་རྣམ་གནོན་ཞེས་པ་ལྕགས་འབྲུག་ལོའི་སྟོན་ག་གཟའ་སྐར་ལེགས་པའི་ཉིན་མཚོ་སྔོན་ཝང་དཀོན་མཆོག་བཀྲ་ཤིས། པཻ་ཟི་རྣམ་རྒྱལ་ཚེ་རིང། ཇ་སག་ཐུ་ས་ལཀྣི་སོགས་དཔོན་ཁག་མང་པོ་དང། གཞན་ཧོ་ཤོའུ་
སོ་སོའི་སྦྱིན་བདག་རྣམས་དང། སྐུ་འབུམ་བྱམས་པ་གླིང་ནས་བླ་མ་ལས་སྣེའི་རིགས། ཚོ་དྲུག་གི་རྒན་པ། གཞན་གྲྭ་རྒན་རྣམས་དང་བཅས་པས་བསུ་སྐྱེལ་གྱི་བཀོད་པ་རྒྱ་ཆེན་པོ་དང་བཅས་ཏེ་སྐུ་འབུམ་ཆོས་སྡེ་ཆེན་པོའི་རང་སྒར་དུ་འཇིགས་
བྲལ་གདོང་ལྔས་བཏེག་པའི་ཁྲི་འཕང་མཐོན་པོར་ཞབས་པད་མངོན་པར་བཀོད་ནས་བདེ་དགའི་དགའ་སྟོན་གསར་འཛུམ་གྱི་མགོ་ཚུགས་པར་མཛད། ཕེ་ཀྱཱ་ཤོག་གི་དགེ་བའི་བཤེས་གཉེན་ཆེན་པོ་བློ་གྲོས་མཆོག་ལྡན་དགེ་རྒན་དུ་བསྟེན་ཏེ་ཀ་ཁ་

[013A]༄༅། །དང་ཀློག་རྣམས་ཐོག་མར་སློབ་ཏུ་བཅུག་པས་རིང་པོར་མཐོགས་པར་ཀློག་རབ་ཏུ་བྱང་བ་བྱུང། དེའི་ཞར་ལ་རྒྱུན་གྱི་སྤྱོད་ལམ། ན་བཟའ་མནབ་ཚུལ། བཞེས་པ་བཞེས་ལུགས། ཕེབས་ཚུལ་བཞུགས་
ཚུལ་སོགས་ཆོས་དང་མཐུན་བའི་དང་བ་འདྲེན་པ་དགོས་ཚུལ་ཡང་ཡང་བསླབ་སྟེ་མ་མཛངས་ཀྱིས་བུ་སྐྱོང་བ་བཞིན་བྱས་པས་བཤེས་གཉེན་པ་དེ་བཀའ་དྲིན་ཤིན་ཏུ་ཆེ་ཞེས་རྗེ་ཉིད་ཀྱིས་ཡང་དང་ཡང་དུ་གསུངས་ཚུལ་སྐུ་འཁོར་རྣམས་གླེང་བ་ནི། དེང་
དུས་སྐུ་སྐྱེས་ཀྱི་མིང་རེ་བཏགས་ཏེ། གཅེས་ཕྲུག་གོས་དར་གྱིས་བཏུམ་ཞིང་ཆུང་དུས་ནས་ལང་ཤོར་ལ་བཏང་བས་བསྟན་པའི་མིག་ལྟོས་བསླད་པ་རྣམས་འགོག་ཆེད་ཀྱི་དགོངས་གཞི་ཟབ་པར་སྣང། དགུང་ལོ་བདུན་པ་ཁྱུ་མཆོག་ཅེས་པ་ལྕགས་སྦུལ་
ལོའི་ས་ག་ཟླ་བའི་ཡར་ངོའི་དུས་ཆེན་གསུམ་འཛོམ་གྱི་ཉིན་བརྟན་མཁས་ཀྱི་ཡོན་ཏན་གཉིས་དང་ལྡན་པའི་གནས་བརྟན་འདུལ་བ་འཛིན་པ་ཆེན་པོ་རྗེ་བཙུན་བླ་མ་བུམ་པར་ཚུལ་ཁྲིམས་རྒྱ་མཚོའི་དྲུང་ནས་རབ་བྱུང་དང་ཚིགས་སྔ་མ་དགེ་ཚུལ་གྱི་སྡོམ་པ་
བཞེས་པས་མཚན་ལ་ཚུལ་ཁྲིམས་བསྟན་བའི་ཉི་མ་ཞེས་འདོགས་པར་མཛད། སྐུ་ཚེ་ཡུན་རིང་བརྟན་བའི་རྟེན་འབྲེལ་དུ་དགོངས་ཏེ་བཀའ་ཆོས་ཀྱི་ཐོག་མར་མ་ཅིག་གྲུབ་རྒྱལ་ལུགས་ཀྱི་ཚེ་དབང་དང་སྒྲོལ་དཀར་ཡིད་བཞིན་འཁོར་ལོའི་རྗེས་གནང་སོགས་
བཀའ་དྲིན་དུ་སྩལ། དེ་ནས་བརྩམས་ཏེ་བཞི་བཅུས་བསྡུས་བའི་བསླབ་བྱའི་བསྲུང་མཚམས་རྣམས་ལེགས་པར་རྩད་བཅད་དེ་མིག་གི་འབྲས་བུ་བཞིན་དུ་བསྲུང་བར་མཛད་དོ། །འདུལ་འཛིན་ཆེན་པོ་ཚུལ་ཁྲིམས་རྒྱ་མཚོ་ཡིས། །རྣམ་དག་ཆོགས་

[013B] །སྟོན་པ་ཉི་མའི་གཉེན་གྱི་གདུང་འཚོབ་ཏུ། །དབང་བསྐུར་ཐར་པའི་རྒྱལ་མཚན་སྲིད་རྩེར་བསྒྲེངས། །ཚུལ་ཁྲིམས་དག་ཀྱང་རྒྱལ་བའི་བསྟན་པ་ལ། །ཐོས་དང་བསམ་བའི་རྩོལ་བ་མ་བརྟན་ན། །སོམ་ཉི་རྨོངས་པའི་དྲི་མ་མི་
སེལ་བས། །ཀློག་པ་ཐོས་བསམ་སྦྱོར་བ་ལ་ཞུགས་སོ། །དེ་ནས་ཆོས་སྦྱོད་ཀྱི་རིམ་པ། སྨོན་ལམ། གདུགས་ཤེར་སྒྲོལ་མ་སོགས་དང། མངོན་རྟོགས་རྒྱན། དབུམ་འཇུག་པ། སྤྱོད་འཇུག་གཏོར་མ་བརྒྱ་རྩ། ཀུན་རིག་གི་ཆོ་ག་འཇིགས་
བྱེད་མངོན་རྟོགས་བསྐང་གསོ་སོགས་ཐུགས་འཛིན་གནང་སྟེ། དཔེ་འཛིན་སོགས་ཀྱི་ཞབས་བསྐུལ་གང་ཞུས་དང་དུ་བཞེས་པས་དགེ་རྒན་ཐུགས་མཉེས། རྒྱུན་གྱི་ཞལ་འདོན་གནང་ལུགས་ཀྱང་ཐོག་མར་ཕྱག་མཆོད་ཀྱི་རིམ་པ་དགའ་ལྡན་ལྷ་བརྒྱ་
མ༑ རྒྱན་འཇུག་བསྟོད་སྤྲིན་རྒྱ་མཚོ། བླ་མཆོད། འཇིགས་བྱེད་ལྷ་བཅུ་གསུམ་མ། གསེར་ཞུན་མ། བརྒྱ་རྩ་སོགས་ཆག་མེད་ཀྱི་བཀོད་པ་མཛད་པ་བཞིན་ཉམས་སུ་བཞེས། དགུང་ལོ་དགུ་པ་ཉི་མ་ཞེས་པ་ལྕགས་ལུག་ལོར་འཇམ་མགོན་རྒྱལ་བ་
གཉིས་པའི་གདན་ས་སྐུ་འབུམ་ཆོས་ཀྱི་སྡེ་ཆེན་པོར་མང་བསྐོལ་སོགས་ཀྱི་དགའ་སྟོན་དང་བཅས་བའི་སྒོ་ནས་ཆོས་གྲྭར་ཞུགས། བསྡུས་གྲྭའི་རྩི་བཞག་ཐུགས་ལ་གཟུང་སྟེ་དགེ་རྒྱན་གྱི་དྲུང་ནས་དཔེ་ཁྲིད་ཀྱང་ཚུལ་བཞིན་གནང་ནས་བསླབ་སྦྱང་ལ་བརྩོན་
བས་ཆོས་ཐོག་གཅིག་གཉིས་ཙམ་གྱི་རིང་ལ་བསྡུས་གྲྭའི་རྟགས་གསལ་ལེགས་བར་ཆགས། གྲྭ་ཚང་དགེ་བསྐོས་ནས་བསྡུས་གྲྭའི་ཆོགས་གླེང་ཕུལ་བ་བཞིན་ཚོགས་ཆེན་གྱི་དགེ་འདུན་འདུས་བ་རྒྱ་མཚོའི་དབུས་སུ་འགྲོ་གླེང་མཛད་པས། ཐལ་སྐད་དང་རྣམ་

[014A]༄༅། །འགྱུར། རྩོད་པའི་སྤོབས་བ། ལུང་རིགས་ཀྱི་ངར་སོགས་གཞན་ལས་ཆེས་ཁྱད་བར་དུ་འཕགས་བ་ཞིག་བྱུང་བས། དགེ་བཤེས་རྒན་གཞོན་དུ་མ་ནས་སྤྲུལ་སྐུ་འདི་པ་རྡོ་རྗེ་འཆང་གོང་མ་དེ་ཉིད་ཀྱི་སྐུ་
ཡོན་མ་བརྗེད་པར་འདུག་ཅེས་གླེང་བ་བྱུང། ལོ་ཁ་ཤས་ཀྱི་རིང་བསྡུས་གཞུང་རྣམས་ལ་ཚུལ་བཞིན་དུ་སྦྱང་བ་མཐར་ཕྱིན་པར་མཛད། དེ་ནས་འཛིན་གྲྭ་གཞུང་དུ་ཕེབས་པ་ན་ཉ་ཀྱཱ་ཤོག་གི་དགེ་བའི་བཤེས་གཉེན་གཞུང་བརྒྱ་སྨྲ་བའི་དབང་པོ་
རྒྱལ་མཚན་དཔལ་འབྱོར་ཡང་བསྐྱར་དགེ་རྒན་དུ་བསྟེན་ཏེ། རྗེ་འཇམ་དབྱངས་བཞད་པའི་བློ་རྟགས་དང། རྒྱས་བའི་བསྟན་བཅོས་ཚད་མ་རྣམ་འགྲེལ། དེའི་དགོངས་འགྲེལ་རྒྱལ་ཚབ་རྗེས་མཛད་པའི་རྣམ་བཤད་ཐར་ལམ་གསལ་བྱེད་
རྣམས་ཐུགས་ལ་བཟུང་ཞིང། ཞར་བྱུང་དུ་དེའི་སྐོར་གྱི་གཞུང་འགྲེལ་སོགས་ལ་དཔེ་གཟིགས་དང་མཛུབ་ཁྲིད་ཀྱི་སྒོ་ནས་དཀའ་གནས་རྣམས་ལ་རིང་དུ་འདྲིས་པར་བྱས། མཁས་མང་འདུས་པའི་དབུས་སུ་རྩོད་པའི་བརྡར་ཤ་བཅད་ནས་
མཐའ་ཆོད་བར་སྦྱངས་ཤིང། གཞུང་དེ་རྣམས་ཀྱི་ཚོགས་རྒྱུག་ཀྱང་འབུལ་བར་མཛད། ཕར་ཕྱིན་གྱི་སྐབས་ཆོས་འབྱུང་གི་ཕར་ཕྱིན་སྐབས་དང་པོ་ཟུར་བཀོལ་བཅས་དང། རྗེ་འཇམ་དབྱངས་བཞད་པའི་ཕར་ཕྱིན་སྐབས་དང་པོ་ནས་བརྒྱད་པའི་བར་ཟུར་
བཀོལ་གསུམ་དང་བཅས་ཆ་ཚང། ལེགས་བཤད་གསེར་འཕྲེང། དབུ་མའི་སྐབས་སེར་རྗེ་བཙུན་ཆོས་ཀྱི་རྒྱལ་མཚན་གྱི་དབུ་མ་དང་རྣམ་བཤད་དགོངས་པ་རབ་གསལ། མཛོད་ལ་རྒྱལ་དབང་རིན་པོ་ཆེའི་མཛོད་སོགས་ཐུགས་ལ་གཟུང་སྟེ་གཤར་

[014B] དབྱར་དང་སྟོན་དུས་སྐབས་འགར་གཤར་སྦྱང་གིས་མཚན་ཕུད་བའང་ལན་མང་པོ་མཛད། པོ་ཏི་སོ་སོའི་རྩ་བ་དང་ཕྱོགས་གཏོགས་རྒྱ་བོད་ཀྱི་གཞུང་མཐའ་དག་དང་གུང་བསྒྲིག་ནས་གཟིགས་རྟོག་
མཛད་དེ་རྩོད་པའི་ཐོག་ཏུ་བློ་སྐྱེད་ཐོན་པ་བྱས། དགུང་ལོ་ཉི་ཤུ་པ་རྒྱལ་བ་ཞེས་པ་ཤིང་ཕོ་རྟའི་ལོར་ཐུབ་བསྟན་ཡོངས་རྫོགས་ཀྱི་མངར་བདག་རྗེ་དག་དབང་ཐུབ་བསྟན་དབང་ཕྱུག་དཔལ་བཟང་པོས་མཁན་སློབ་སྦྲགས་མ་མཛད། ཁ་སྐོང་
གི་ཆོས་རྣམས་ཚང་བའི་དད་པའི་དགེ་འདུན་གྲངས་ཚང་བའི་དབུས་སུ་བསྟན་པའི་རྩ་བ་ཡོངས་སུ་རྫོགས་པའི་དགེ་སློང་གི་དངོས་པོ་ཡང་དག་པར་བཞེས་ཏེ། ཚུལ་ཁྲིམས་ཀྱི་ཕུང་པོ་མཚང་བ་མེད་པའི་ཡིད་བཞིན་ནོར་བུས་ཐུགས་ཀྱི་བང་མཛོད་ཕྱུར་
བུར་གཏམས། ལྟུང་བ་སྔ་ལྔ་སོ་སོའི་བསྲུང་མཚམས་ཟིན་བར་བྱས་ཏེ་འདུལ་བའི་ཕྱག་ལེན་གྱི་ཆ་ཕྲ་མོ་རྣམས་ཀྱང་ཉམས་བཞེས་སུ་ཐེབས་པར་གནང། བརྒྱ་ལ་རྐྱེན་དང་ང་གིས་ཉེས་པ་ཕྲ་མོ་རེའི་དོགས་པ་བྱུང་ཚེ་འཕྲལ་དུ་ཕྱིར་བཅོས་སོགས་ཀྱིས་སྦྱོང་
བར་མཛད། འཚོ་བའི་ཡོ་བྱད། ལྷག་པའི་ཡོ་བྱད། མཁོ་བའི་ཡོ་བྱད་རྣམས་སོ་སོར་བྱིན་གྱིས་རློབས་པ་དང་རྣམ་བརྟག་བྱས་ཏེ་འཆང་ལུགས་ཟས་ལ་བྱིན་ལེན་བྱ་ཚུལ། རུང་ཆུ་འདེབ་ལུགས་ཚུན་ཆོད་ཀྱི་འཆས་མཚམས་ཕྲ་ཞིང་ཞིབ་པར་བསྲུང་
བ་ཉིད་སྒྲུབ་པ་ཉམས་ལེན་གྱི་གཙོ་བོར་གནང་བ་ནི་ལུང་གཞི་ལས། གང་ན་ལས་ཀྱང་ཡོད། ནན་ཏན་བྱེད་པའང་ཡོད་པ་དེ་ནི་དམ་པའི་ཆོས་གནས་པ་ཞེས་བྱའོ། །གང་ན་ལས་ཀྱང་མེད། ནན་ཏན་བྱེད་པའང་མེད་པ་དེ་ནི་དམ་པའི་ཆོས་ཞིག་

[015A]༄༅། །བ་ཞེས་བྱའོ། །ཞེས་བསྟན་བ་གནས་མི་གནས་ཆོས་འདུལ་བ་ཡོད་མེད་ཀྱི་རྗེས་སུ་འགྲོ་བར་གསུངས་པ་སོགས་བསྟན་བའི་གནད་མཁྱེན་པའི་རྣམ་པར་ཐར་པ་སྟེ་རྗེ་བླ་མས་ཀྱང། བསྟན་པའི་རྩ་བ་སོ་སོར་ཐར་
པ་ལ། །སྒྲུབ་པ་སྙིང་པོར་བྱེད་པར་བྱིན་གྱིས་རློབས། །ཞེས་གསུངས་པའི་དགོངས་པའོ། །དེ་ནས་དཀྱིལ་འཁོར་རྒྱ་མཚོའི་མངའ་བདག་རྡོ་རྗེ་འཆང་ཆེན་པོ་རྗེ་ཆུ་བཟང་རིན་པོ་ཆེའི་ཞལ་སྔ་ནས་གཙུག་ཏོར་གདུགས་དཀར་ལྷ་བཅུ་བདུན་
མའི་དབང་བྱད་གྲོལ་དང་བཅས་པ། དབལ་རྡོ་རྗེ་འཇིགས་བྱེད་དཔའ་བོ་གཅིག་པ་བདུད་ལས་རྣམ་རྒྱལ་གྱི་དབང་བཞི་ཡོངས་རྫོགས་དང་བཅས་པ་གསན་ཏེ། གསང་སྔགས་རྡོ་རྗེ་ཐེག་པའི་སྒོར་སྨིན་པར་མཛད། དབང་བཀའ་སོགས་
ཐོབ་པ་ཙམ་གྱིས་ཆོག་ཤེས་མི་མཛད་པར་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་རྣམ་བར་དག་པ་གལ་ཆེ་བར་དགོངས་ཏེ་རྩ་བ་དང་ཡན་ལག་གི་དམ་ཚིག་མཐའ་དག་ཚུལ་བཞིན་དུ་བསྲུང་བར་མཛད། ཀུན་མཁྱེན་འཇམ་དབྱངས་
བཞད་པའི་འདུལ་བ་གཞི་སྟོད་སྨད་ཆ་ཚང་བར་ཐུགས་ལ་གཟུང་སྟེ་རྩོད་པས་སྒྲོ་འདོགས་བཅད་ཅིང། གཙོ་བོར་ལག་ལེན་གྱི་དབང་དུ་མཛད་དེ་དགག་སྒྲུབ་གནང་གསུམ་གྱི་གནད་མཐའ་དག་ཇི་ལྟ་བ་བཞིན་དུ་གཏན་ལ་ཕབ། ཡིག་ཆ་ཐུགས་
འཛིན་གྱི་སྐབས་ཉིན་རེ་བཞིན་ཤོག་བུ་མདའ་ཚད་མ་བདུན་རེ་ཙམ་མ་ཆད་པར་ཐུགས་ལ་འཛིན་ཐུབ་ཅེས་ཉེ་གནས་རྣམས་དང་གྲྭ་ཐོག་མཉམ་པའི་གྲྭ་རྒན་ཕལ་ཆེར་གྱིས་རྒྱུན་པར་གླེང། སྐབས་ཤིག་མཁས་མང་འདུས་པ་རྒྱ་མཚོའི་

[015B] སྐུའི་
གསང་བའི་མདོ་ལས། དམ་ཆོས་འཛིན་པའི་བསོད་ནམས་ནི། །སངས་རྒྱས་ཀུན་གྱིས་ནན་ཏན་ཏུ། །བསྐལ་པ་བྱེ་བར་བརྗོད་མཛད་ཀྱང། །ཐ་མར་ཕྱིན་པར་འགྱུར་མ་ལགས། །ཞེས་གསུངས་པ་དང། བུ་མོ་དཔལ་ཕྲེང་གིས་ཞུས་པ་བཞིན་དམ་
ཆོས་འཛིན་པའི་ཕན་ཡོན་གྱིས་ཐུགས་ཕྲོགས་ཏེ། བྱང་ཆུབ་སེམས་དཔའ་རྟག་ཏུ་དུ་གཞོན་ནུ་ནོར་བཟང་ལྟར་ཆོས་ཚོལ་བ་ལ་ངོམས་པ་མེད་པའི་རྣམ་པར་ཐར་པ་ཐར་འདོད་ཀུན་གྱི་སྨོན་པའི་གནས་ཤིག་ཡིན་པས་སྙིགས་དུས་ཀྱི་སྐྱེ་
སྤྲུལ་མཐོ་དམན་ཀུན་ཀྱང་རྣམ་ཐར་འདི་དག་གི་རྗེས་སུ་སྤྱན་མིག་ཡར་གཟིགས་ན། གཞུང་ཆེན་འདི་སྙེད་འཛིན་སྐྱོར་མཛད་པ་ཡང། །ཡང་དག་དོན་གྱི་རྣམ་ཐར་ཟླ་མེད་དེ། །དེ་ནི་འཇམ་དབྱངས་ཆོས་རྗེའི་རྣམ་ཐར་ཉིད། །ཉིད་ཀྱིས་སླར་ཡང་
བདག་གིར་མཛད་པར་ངེས། །ཀྱེ་མ་མ་ལས་སྐྱེས་པས་སྐུ་སྐྱེས་རྣམས། །བླ་མ་མ་བཅོས་ལྷུན་གྲུབ་ཡིན་མོད་ཀྱང། །སྔ་མ་མ་བརྗེད་བཞུགས་པ་ཙུང་དཀའ་བས། །སློབ་མ་མ་བསླུ་དང་པོར་ཐོས་པ་མཛོད། །ཚུལ་འདི་འདྲ་ལ་དགོངས་ནས་
སྐྱབས་མཆོག་ཐུའུ་བཀན་རིན་པོ་ཆེ་བློ་བཟང་ཆོས་ཀྱི་ཉི་མའི་ཞལ་ནས། དེང་དུས་དམ་པའི་སྐྱེས་སྤྲུལ་འདི་དག་ནི། །སྔོན་སྦྱངས་ཡོན་ཏན་སྙིགས་དུས་གཟུང་དཀའ་བར། །དགོངས་ནས་དག་ཞིང་བཅོལ་ཏེ་སྐུ་རྐྱང་གིས། །ཕྱིན་པ་ཤ་སྟག་ཕྱིར་

[016A]༄༅། །ན་ཐུགས་ལས་ཆུང། །ཁྱོད་ནི་ད་ལྟའི་ངང་ཚུལ་འདིར་དཔག་ན། །ལུང་རྟོགས་ནོར་ལ་ཧ་ཅང་སྲེད་དྲག་པས། །སྔ་མའི་དུས་ཀྱི་གསང་མཛོད་གོད་མེད་ད། །བསྣམས་ནས་བྱོན་པའི་ངོ་མཚར་ཅན་དུ་ངེས། །ཞེས་
གསུངས་ཏེ་འཕྲལ་ཉམས་མཚར་ལྟ་བུ་ལ་ཕུགས་གོ་རྒྱུ་ཆེན་པོ་ཞིག་འདུག་གོ་དགུང་ལོ་ཉེར་གཉིས་པ་གདོང་ངན་ཞེས་པ་མེ་སྤྲེལ་ལོར་གདན་སའི་མཁན་རིན་པོ་ཆེ་དང་གྲྭ་ཚང་ཐུན་མངོནས་སྨོན་ལམ་གྲྭ་སྐོར་གྱི་མཚན་བཏགས་ཕུལ་བ་
བཞིན་དགུན་ཆོས་ཆེན་མོར་གྲྭ་ཚང་རང་གི་དམ་བཅའ་དང། དགུང་ལོ་ཉེར་གསུམ་པ་གསེར་འཕྱང་ཞེས་པ་མེ་བྱའི་ལོའི་ཆོ་འཕྲུལ་སྨོན་ལམ་གྱི་དམ་བཅའ་མཛད་དེ་ལེགས་བཤད་གཏམ་གྱི་དགའ་སྟོན་སྤེལ་བས་དགེ་བའི་བཤེས་
གཉེན་མཐའ་དག་ཤིན་ཏུ་མགུ་ནས་བསྔགས་པའི་མེ་ཏོག་གིས་མངོན་པར་མཆོད་པར་གྱུར་ཏོ། །དེ་ནས་སྐྱབས་མགོན་རྡོ་རྗེ་འཆང་ཆེན་པོ་རྗེ་བཙུན་དཀོན་མཆོག་འཇིགས་མེད་དབང་པོའི་ཞབས་དྲུང་ནས་བདེ་གསང་འཇིགས་གསུམ་
གྱི་དབང་སྟ་གོན་དང་བཅས་པ། འཇིགས་བྱེད་དང་བདེ་མཆོག་སྔགས་བཏུའི་རྗེས་གནང། བླ་མཆོད་དང་དགའ་ལྡན་ལྷ་བརྒྱ་མའི་ཁྲིད་སོགས་གསན། སྐྱབས་མགོན་དེ་ཉིད་ནས། ཁྱེད་ཀྱིས་མདོ་ཕྱོགས་གསན་སྦྱོང་ལེགས་པོ་བྱུང་
འདུག་འཚང་རྒྱ་བ་ལ་མདོ་སྔགས་ཡ་མ་བྲལ་བ་དགོས་བས། ད་ནི་སྔགས་ལ་སྦྱང་པ་ཧུར་ཐག་ཅིག་ཅིས་ཀྱང་མཛོད། ཅེས་བཀའ་ནན་ཆེར་ཕེབས་པར་བརྟེན་གསང་སྔགས་རིག་པ་འཛིན་བའི་འདུས་སྡེ་རྒྱུད་པ་གྲྭ་ཚང་དུ་ཕེབས། ལོ་ཁ་ཤས་ཀྱི་རིང་

[016B] ལེགས་པར་བཤད་པའི་རྒྱལ་པོ་འགྲེལ་པ་བཞི་སྦྲགས། རིམ་ལྔ་གསལ་སྒྲོན་སོགས་ལ་སྦྱངས་བས་གསང་ཆེན་རྒྱུད་སྡེ་རྒྱ་མཚོའི་གནད་ལ་ངེས་པ་བདེ་བླག་ཏུ་རྙེད། རྒྱུད་བའི་ཆོས་ཐོག་ཤོག་ལ་
ཁེབས་སྐབས་སུ་གྲྭ་རྐྱང་གི་ལུགས་བཞིན་དམན་ཆ་བཟུང་སྟེ་འདུས་སྡེའི་བསྒྲིག་ལམ་དང་མཐུན་པར་རང་གི་བླ་གོས་སྣམ་སྦྱར། ཤོ་ཀ་ལི། ལྷུང་བཟེད། ཞྭ་ཟླམ་སོགས་ཉེར་མཁོའི་ཡོ་བྱད་རྣམས་རང་ཉིད་ཀྱིས་ཁུར་ནས་ཕེབས་པས་ཐམས་ཅད་ངོ་མཚར་ཞིང་
དཔྱོད་ལྡན་རྣམས་རྗེས་སུ་ཡི་རང་བར་གྱུར། རྒྱུད་གྲྭའི་རྒན་གཞོན་མཐའ་དག་ནས་ཀྱང་སྤྲུལ་སྐུ་རིན་པོ་ཆེའི་ན་བཟའ་ངས་འཁུར་ངས་འཁུར་ཞེས་ཧབ་ཐོབ་ཀྱིས་རྩོད་པ་བྱས་པས་དེ་མི་དགོས་གསུངས་ཀྱང་ནན་གྱིས་འཁྱེར་བ་སོགས་དད་གུས་རྨད་དུ་བྱུང་བས་བཀུར་སྟི་
ཇེ་ཆེར་འགྲོ་བ་ཞིག་ཡོད་ཅེས་ངག་རྒྱུན་ད་ལྟའང་འདུག་པ་ནི་རྒྱུ་མཐུན་པའི་འབྲས་བུ་སྟེ། བུད་བསྙེགས་ཐོབ་གསུམ་མམ། དམན་ས་བཟུང་བས་རྒྱལ་ས་ཐོབ་པའི་དཔེ་དམ་པ་རྣམས་ཀྱི་ངང་ཚུལ་རྨད་དུ་བྱུང་བའོ། །ངང་ཚུལ་བཟང་པོས་འདུས་སྡེའི་
བཅའ་ཁྲིམས་ཀུན། །བཀུར་བའི་རྣམ་ཐར་བསྟན་པའི་མཛེས་རྒྱན་ཏེ། །མེ་ཁྱེར་ཉི་མའི་འོད་ཀྱི་ང་རྒྱལ་ཅན། །སྙིགས་དུས་ཆེར་རློམ་རྣམས་ལ་འཕྱ་བ་བཞིན། །དགུང་ལོ་ཉེར་ལྔ་པ་སྒྱུར་བྱེད་ཅེས་པས་ཕག་ལོར་བཎ་ཆེན་ཐམས་ཅད་མཁྱེན་པ་ཆེན་པོ་རྗེ་
བཙུན་བློ་བཟང་དཔལ་ལྡན་ཡེ་ཤེས་དཔལ་བཟང་པོ་གསེར་གྱི་རྒྱལ་ཁབ་ཏུ་ཆིབས་ཀྱི་ཁ་ལོ་བསྒྱུར་བའི་ལམ་ཞོར་དུ་སྐུ་འབུམ་ཆོས་སྡེ་ཆེན་པོ་འདིར་ཕྱག་ཕེབས་ནས་དགུན་གྱི་རིང་བཞུགས་པའི་སྐབས་ལམ་རིམ་བདེ་ལམ་གྱི་ཁྲིད་ཤིན་ཏུ་ཟབ་ཅིང་

[017A]༄༅། །རྒྱས་པ། མཇུག་ཏུ་སེམས་བསྐྱེད་ཀྱི་ཆོ་ག་དང་བཅས་པ། རྒྱན་འཇུག་གཉིས། སྤྱོད་འཇུག་སོགས་ཀྱི་ལུང་དུ་མ་དང་བཅས་བཀའ་ཆོས་མང་དུ་གསན། གནས་ལྔ་རིག་བའི་དབང་ཕྱུག་དགེ་བའི་
བཤེས་གཉེན་ངག་དབང་ཉི་མའི་སྤྱན་སྔར་འཕགས་བོད་ཀྱི་སྐད་རིགས་སྒྱུར་ཚུལ། སྒྲ་དང་སྙན་ངག་མིང་གི་མངོན་བརྗོད། རྩིས་དཀར་ནག་སོགས་ལ་སྦྱངས་བས་དཀའ་ཚེག་མེད་བར་མཁྱེན། གཟུར་གནས་བློ་དང་ལྡན་པ་རྣམས་རྗེ་མི་ཉག་
རིན་པོ་ཆེའི་སྤྲུལ་སྐུ་འདི་པ་མདོ་སྔགས་ཀྱི་ཡོན་ཏན་མ་ལུས་པ་རྫོགས་འདུག་པས། རྗེ་རིན་པོ་ཆེའི་བསྟན་པ་ལ་ཕན་ངེས་ཤིག་འོང་བར་འདུག་ཅེས་དགའ་བའི་ཅ་ཅོ་སྒྲོགས་པ་བྱུང། དམ་པ་ཉིད་ནས་ཀྱང་གོང་སྨོས་ལྟར་གྱི་ཐེག་པ་ཆེན་
པོའི་དགེ་བའི་བཤེས་གཉེན་དེ་རྣམས་རིགས་ཀྱི་ཅོད་བན་དུ་བཞེས་ཏེ་ཡོན་ཏན་རྣམས་ཐུགས་སུ་ཆུད་པས་དགའ་དད་སྤྲོ་གསུམ་བྱི་སྒོ་ནས་རང་གི་རྟོགས་པ་མགུར་དུ་བཞེས་པ་ནི། རྗེ་བླ་མ་རྣམས་ལ་གུས་བཏུད་དེ། །དུས་ད་རེས་ཐོབ་པའི་དལ་
འབྱོར་ལ། །དོན་ཆེན་པོ་སྒྲུབ་པའི་གཏམ་སྙན་གྱི། །དྲིལ་ཆུང་དེ་ཅུང་ཟད་དཀྲོལ་བར་བྱ། །སྔོན་བསགས་པའི་རྣམ་དཀར་ལས་ཀྱི་དབང། །དེང་དལ་འབྱོར་ཚང་བའི་རྟེན་བཟང་ཐོབ། །མཆོག་རྒྱལ་བའི་བསྟན་གྱི་སྒོར་ཞུགས་ནས། །སྡོམ་ཚུལ་ཁྲིམས་
ཡང་དག་རབ་ཏུ་བླངས། །འདི་བསམ་ན་ཁོ་བོ་སྐལ་ལྡན་ཡིན། །མཚན་ལྡན་གྱི་བཤེས་གཉེན་ལེགས་བསྟེན་ནས། །བཤད་སྒྲུབ་ཀྱི་བྱ་བར་བློ་གཞོལ་ཏེ། །ཆུང་འབྲིང་དང་ཆེན་པོའི་རིགས་ལམ་ལ། །གང་ཐུབ་ཚོད་སྦྱངས་པའི་སྐལ་ལྡན་ཡིན། །

[017B] །ནང་བལྟས་ཀྱིས་བློ་ཡིས་གང་ནུས་སྐྱོར། །དེ་རྣམས་ཀྱི་དམ་བཅའི་ཁུར་ཡང་བཟུང། །ཆོས་གཏན་ཚིགས་རིག་པའི་བག་ཆགས་བཞག་དེ་བསམ་ན་ཁོ་བོ་སྐལ་ལྡན་ཡིན། །མཆོག་གསང་སྔགས་རིག་
འཛིན་འདུས་པ་ཡི། །གྲྭར་ཞུགས་ཏེ་སྔགས་ལམ་ལ་བརྟེན་ནས། །འཚང་རྒྱ་བར་སླ་བའི་སྨོན་ལམ་བཏབ། །དེ་ཚུལ་བཞིན་བསམ་ན་བདག་སྐལ་ལྡན། །མཆོག་དམ་པའི་དོན་དེ་རྟོགས་པའི་ཕྱིར། །ཐ་སྙད་བའི་རིག་གནས་ཀུན་ལ་ཡང། །བློས་གཞལ་
ཚུལ་ཙམ་གྱིས་སྦྱང་བའི་ཚུལ། །འདི་བསམ་ན་ཉམ་ཆུང་བདག་སྐལ་ལྡན། །དད་གུས་དང་སྤྲོ་བ་རྣམ་གསུམ་གྱིས། །དུས་ནམ་ཡང་བདག་ཡིད་རབ་འགེངས་ཤིང། །ཉམ་ཆུང་ཞིང་ཞི་དུལ་ཆོག་ཤེས་པ། །འདི་མཚན་ལྡན་གྱི་བླ་མའི་བྱིན་རླབས་ཡིན། །འདི་
བསམ་ན་ཁོ་བོ་སྐལ་ལྡན་ཡིན། །མཆོག་དགེ་བའི་བཤེས་ཀྱིས་རྗེས་བཟུང་ནས། །མཆོག་དམ་པའི་མཚན་གྱིས་བྱིན་བརླབས་ཤིང། །མཆོག་ཐར་པའི་ལམ་བཟང་སྟོན་མཛད་པ། །འདི་བསམ་ན་ཁོ་བོ་མཆོག་སྐལ་ལྡན། །སྐྱེས་སྦྱངས་པའི་རྣམ་དཔྱོད་རབ་
དམན་ཀྱང། །མགོན་དགེ་བའི་བཤེས་ཀྱི་དྲིན་ལས་ནི། །འཆད་རྩོད་དང་རྩོམ་པའི་ཁུར་ལྕིབ། །འདེགས་ནུས་པ་འདི་ཡང་སྐལ་བ་ལྡན། །དེང་འཁོར་བའི་གནས་སུ་རབ་ལྷུང་ཡང། །མཆོག་དགེ་བའི་སྙིང་སྟོབས་ཆེར་བསྐྱེད་དེ། །བློའི་གཏད་སོ་
ཆོས་ལ་བགྱིས་པ་འདི། །དུས་ཀུན་ཏུ་བསམ་ན་སྐལ་བ་ལྡན། །ཚེ་འདི་ཡི་དལ་འབྱོར་དོན་ལྡན་གྱུར། །ཚེ་ཕྱི་མར་དགེ་བའི་སྐལ་ལྡན་གྱུར། །མཆོག་དགེ་བའི་བཤེས་དང་འབྲལ་མེད་གྱུར། །མཆོག་རྒྱལ་བའི་གོ་འཕང་ཐོབ་གྱུར་ཅིག་ཅེས་རང་

[018A]༄༅། །བསྟོད་སྐལ་ལྡན་བཅུའི་གླུ་སྙན་དབྱངས་ཅན་ཕང་འགྲོའི་སྲིང་མོའི་རྣ་བའི་བཅུད་ལེན་ཞེས་བྱ་བ་འྡིའང་བཤེས་གཉེན་དུ་མའི་ཞབས་རྡུལ་སྤྱི་བོས་བསྟེན་པའི་ཤཱཀ་བཙུན་མི་ཉག་སྐུ་སྐྱེ་ཤཱི་ལ་ཤཱ་སན་སུ་རླླས་དད་
གདུང་སྤྲོ་གསུམ་གྱི་སྒོ་ནས་སྐུ་འབུམ་དུ་རང་ལོ་ཉེར་ལྔའི་ཐོག་སྦྱར་བ་ཛཡནྟུ། །ཞེས་གསུངས་ཏེ་ལེགས་པར་བརྟགས་ན་དོན་ཟབ་ལ་གོ་བདེ་ཞིང་འདུས་ཆེ་བར་སྣང་ངོ། །དེ་ནས་མཚོ་སྔོན་ཤོག་ནས་དད་སྟོབས་ཀྱི་དབང་ཕྱུག་ཝང་དཀོན་མཆོག་
བཀྲ་ཤིས་ཀྱིས་མཁས་གྲུབ་བྱེ་བའི་གཙུག་རྒྱན་རྗེ་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོའི་ཞལ་སྔ་ནས་གདན་དྲངས་ཏེ་བཀའ་ཆོས་ཞུས་སྐབས། ཝང་དེ་ཉིད་ཀྱིས་རྗེ་འདི་པའང་གདན་དྲངས་ནས་དབང་གྲལ་ལ་བཞུགས་སུ་
བཅུག་པས། རྗེ་འཇམ་དབྱངས་བཞད་པ་རིན་པོ་ཆེའི་དྲུང་ནས་ངོ་མཚར་བའི་རྣམ་ཐར་བཅོ་བརྒྱད་དམ་ཉི་ཤུ་དང་ལྡན་པ་གྲུབ་ཆེན་མི་ཏྲ་ཛོ་ཀི་ལ་འཕགས་མཆོག་རྒྱལ་བ་རྒྱ་མཚོས་དངོས་སུ་གནང་བའི་མི་ཏྲ་བརྒྱ་རྩའི་དབང། སློབ་དཔོན་ཨ་བྷྱཱ་ཀཱ་ར་
ལ་རྡོ་རྗེ་རྣལ་འབྱོར་མས་དངོས་སུ་སྩལ་བ་རྡོ་རྗེ་འཕྲེང་བའི་དབང། དུས་ཀྱི་འཁོར་ལོའི་བྱིས་པ་འཇུག་པའི་དབང་བདུན་གོང་མ་གོང་ཆེན་དང་བཅས་པ། ཐུགས་རྗེ་ཆེན་པོ་བཅུ་གཅིག་ཞལ་གྱི་དབང། གཅོད་ནམ་མཁའ་སྒོ་འབྱེད་ཀྱི་
དབང༑ འཇིགས་བྱེད་དཔའ་གཅིག་གི་རྗེས་གནང། ཆོས་རྒྱལ་ཕྱི་ནང་གསང་གསུམ་དང་སེང་གདོང་མའི་རྗེས་གནང། མན་ངག་ལྷན་ཐབས་ཀྱི་ལུང། ཐང་སག་པའི་འཇིགས་བྱེད་བསྐྱེད་རྫོགས་དང་དྭགས་པོའི་བསྐྱེད་རྫོགས་གཉིས་ཀྱི་

[018B] འཕོ་ཁྲིད། ཚེ་དཔག་གྲུབ་རྒྱལ་མའི་རྗེས་གནང་སོགས་མདོ་སྔགས་ཟབ་རྒྱས་ཀྱི་གདམས་པ་ཟད་མི་ཤེས་པའི་བཀའ་དྲིན་ནོད་པར་མཛད། དེ་ནས་སྔ་ཕྱིར་གསན་པའི་བཀའ་ཆོས་ཐམས་ཅད་ལ་ཡང་བསྐྱར་གཟིགས་རྟོགས་
མཛད་དེ་དབང་རྗེས་གནང་སོགས་ཀྱི་སྒྲུབ་དཀྱིལ་མངོན་རྟོགས། རྗེས་གནང་གི་ཆིངས་མི་འདྲ་བ་སོགས་གང་གི་སྟེང་ནས་གནང་བ་དང་གནང་ཚུལ་རྒྱས་བསྡུས་ཀྱི་ཕྱག་ལེན། དེ་དག་ལ་ཉེ་བར་མཁོ་བའི་ཙཀ་ལི་ཐིག་གདན་སོགས་ཀྱིས་མཚོན་གང་དགོས་
པའི་ཡོ་བྱད་སླ་ཆོས་སུ་མ་སོང་བའི་ཚད་ལྡན་ཡང་གྲ་སྒྲིག་མཛད། ཆུ་རྒྱུ་ཁ་པ་རྗེ་བཙུན་བསྟན་པ་དར་རྒྱས་ཀྱི་དྲུང་ནས་མགོན་པོ་བཀའ་བཅུ་གསུམ་གྱི་རྗེས་གནང། རྗེ་དགེ་འདུན་རྒྱ་མཚོའི་ཡི་དམ་སྒྲུབ་སྐོར་གྱི་རྗེས་གནང། ལྷོ་བྲག་བཀའ་འབུམ་
གྱི་ལུང། རྟ་མགྲིན་གསང་སྒྲུབ་ཀྱི་དབང་བཞི་ཡོངས་སུ་རྫོགས་པ། གཡུ་ཐོག་སྙིང་ཐིག་གི་ཆོས་སྐོར་དབང་ཆོག་བདེ་ཆེན་ཀློང་ཡངས་ཀྱི་སྟེང་ནས་ཐོབ་པ་སོགས་བཀའ་ཆོས་ཀྱི་རིམ་པ་མཐའ་ཡས་པ་གསན། སྐབས་སྐབས་སུ་ཟླ་རེ་ཙམ་
ལ་བཅད་རྒྱ་དམ་པོ་གནང་ནས་ཡི་དམ་ལྷའི་ལྗགས་བསྙེན་ཁ་སྐོང་གི་སྦྱིན་སྲེག་དང་བཅས་པ་ལ་འགྲུས་པར་མཛད། རྒྱུན་དུའང་ཡན་ལག་བདུན་པ་སོགས་དང་ཐུན་དྲུག་གི་རྣལ་འབྱོར་འཇིགས་བྱེད་བཅས་ལ་ཞལ་འདོན་གཙོ་བོར་མཛད་
དེའང་རྗེ་ཉིད་དང་ཨཀྱཱ་རིན་པོ་ཆེ་རྣམས་གཉིས་སྐུ་འཕྲེང་སྔ་མ་རྣམས་ནས་བཟུང་ད་ལྟའི་བར་ཆོས་དམ་ཚིག་གི་འབྲེལ་ཟབ་ཅིང་གཙང་བར་བརྟེན། འཇམ་མགོན་བསྟན་པའི་རྩ་ལག་དམ་པ་ཨཀྱཱ་རིན་པོ་ཆེ་འཇམ་དབྱངས་གོང་མའི་

[019A]༄༅། །བཀའ་བཞིན་ཕོ་བྲང་དུ་ཉེ་བར་འབྱོན་དགོས་པས་རྗེ་ཉིད་ལ་ཉེར་མཁོའི་རྗེས་གནང་ལུང་ཁྲིད་མང་པོ་ཞུས་པ་རྣམས་ཐུགས་ཀྱི་བཞེད་པ་བཞིན་གནང། མདོ་སྔགས་ཀྱི་བཀའ་གནས་རྣམས་ལ་དྲི་བ་མང་དུ་ཞུ་བར་ཡང་
དོགས་ལན་ནོར་འཁྲུལ་མེད་པར་རྗེ་ཡབ་སྲས་ཀྱི་གསུངས་ལ་ཁུངས་གཏུགས་ཏེ་ཞིབ་རྒྱས་སུ་ཕུལ་ནས་བཞེད་པའི་ཡོལ་གོ་ཕྱུར་བུར་བཀང། ཨཱ་ཀྱཱ་རིན་པོ་ཆེ་སྐུ་འབུམ་ནས་ཕོ་བྲང་དུ་ཕེབས་ཉིན་ཉིད་དང་མཇལ་ཕྲད་གནང་སྟེ་སྐྱབས་འཇུག་ཞུས་
སྐབས་ཀྱང་ཞལ་ནས། ཁྱེད་ཀྱི་སྐུ་གོང་མ་དེ་ཉིད་བྱང་ཆུབ་ཀྱི་ཐུགས་འབྱོངས་ཤིང་སྐུ་ཡོན་ཡང་ཤིན་ཏུ་ཟབ་ལ་བསྟན་འགྲོར་ཕན་པ་ཚད་ལས་འདས་པ་ཞིག་ཡིན། ཁྱད་པར་ངེད་རང་ལ་བཀའ་དྲིན་ཤིན་ཏུ་ཆེ། ད་ལམ་ཁྱེད་ཉིད་ཀྱང་མཁྱེན་
རྒྱ་ཡངས་ཤིང་རྒྱལ་བའི་གསུང་རབ་ལ་ཐོས་བསམ་སོགས་ཀྱིས་སྒྲོ་འདོགས་ཆོད་པ་འདི་གཞིར་བྱས་ནས། ད་དུང་སྨད་ཕྱོགས་སུ་ཕེབས་ནའང་ལུགས་གཉིས་ཀྱི་སྐུ་དོན་རྒྱ་ཆེན་པོ་འོང་ཡང་གཙོ་བོར་གཞུང་ལུགས་ཐམས་ཅད་
གདམས་པར་ཤར་བའི་ཉམས་ལེན་དང་གར་ཕེབས་ཀྱི་སར་འཇམ་མགོན་བླ་མའི་མདོ་སྔགས་ཀྱི་རིང་ལུགས་སྤེལ་བའི་ཐབས་མཁས་གང་ཆེར་གནང་བ་དང། དད་ལྡན་སྐྱེ་བོ་མཆོག་དམན་མཐའ་དག་ལ། གང་ལ་གང་འཚམ་
གྱི་འཕྲལ་ཕུགས་སུ་ཕན་པའི་མཛད་བ་རླབས་ཆེན་པོས་དམ་པ་གོང་མའི་རྣམ་ཐར་བདག་གིར་བཞེས་པ་གལ་ཆེ། ངེད་ཀྱིས་ཀྱང་ཉིད་ཀྱི་ཐུགས་བཞེད་ཇི་བཞིན་འགྲུབ་ཆེད་དུ་མཆོག་གསུམ་གྱི་ཐུགས་རྗེ་བསྐུལ་ཏེ་གསོལ་འདེབས་དང་ཆོས་

[019B] ཅེས་སོགས་ཀྱིས་མཚོན་ཞལ་ཏ་མང་དུ་གནང། སྐབས་ཤིག་མཚོ་སྔོན་ཆིང་ཝང་བསོད་ནམས་རྡོ་རྗེ་དང། བཻ་ཟི་མི་འགྱུར་སོགས་དཔོན་ཁག་དུ་མས་གདན་དྲངས་པ་བཞིན་དེ་ཕྱོགས་སུ་ཕེབས། ཝང་
གིས་ཞུས་ངོར་སྒྲོལ་དཀར་ལྗང་སོགས་ཀྱི་རྗེས་གནང། སྒྲོལ་དཀར་གྱི་ཚེ་སྒྲུབ་སོགས་གནང་ཞིང་ཕྱོགས་འདུས་ཀྱི་དད་ལྡན་མཆོག་དམན་མཐའ་དག་ལ་ཁྲུས་དབང་བཀའ་བསྒོ་སོགས་འདོད་མོས་བཞིན་སྩལ། དེ་ནས་བཻ་ཟི་མི་འགྱུར་གྱི་
ཨུ་རྒེར་ཕེབས་ཏེ་དཔོན་པོའི་མོས་འདུན་བཞིན་སྨན་བླའི་ལུང། དགའ་ལྡན་ལྷ་བརྒྱ་མའི་ཁྲིད་འཕོ་ཁྲིད་སོགས་དང། སྡེ་འབངས་ནས་ཀྱང་སོ་སོའི་འདོད་མོས་ཀྱི་བཀའ་ཆོས་མང་པོ་ཞུས་པ་རྣམས་སྩལ་ཏེ་དད་ལྡན་ཀུན་གྱི་རྒྱུད་ལ་ཐར་པའི་
ས་བོན་ཁྱད་པར་ཅན་བསྐྲུན་པར་མཛད། སླར་སྐུ་འབུམ་དུ་ཕེབས་ཏེ་སྐྱབས་མགོན་དམ་པ་ཆུ་བཟང་རིན་པོ་ཆེའི་དྲུང་ནས་ལྕང་སྐྱ་ངག་དབང་བློ་བཟང་ཆོས་ལྡན་གྱི་གསུང་འབུམ། ཆོས་ཆུང་བརྒྱ་རྩ་སོགས་ཀྱི་ལུང་མང་པོ་དང་
སྣར་ཐང་བརྒྱ་རྩའི་རྗེས་གནང། གདུགས་དཀར་གྱི་དབང་ལེགས་ལྡན་མཆེད་གསུམ་གྱི་རྗེས་གནང་དང་བཅས་པ། ཆེ་དཔག་གྲུབ་རྒྱལ་མའི་རྗེས་གནང། ཐུགས་རྗེ་ཆེན་པོ་དང་བཀའ་གདམས་ཐིག་ལེ་བཅུ་དྲུག་གི་དབང་
འཇིགས་བྱེད་སྔགས་བཏུའི་རྗེས་གནང་སོགས་ཟབ་ཅིང་རྒྱ་ཆེ་བའི་བཀའ་ཆོས་ཀྱི་རིམ་པ་ཟླ་བ་གཉིས་ཀྱི་རིང་ལ་ལེགས་པར་གསན། ཆོས་ཡོན་དུ་བདོག་པའི་མཆོད་སྤྲིན་གཟབ་རྒྱས་ཞུས། དེ་ནས་ཁྲི་ཀ་གསེར་མོ་ལྗོངས་ཀྱི་སེར་སྐྱ་ཀུན་ནས་

[020A]༄༅། །གསོལ་བ་བཏབ་པ་བཞིན། དེ་ཀའི་ཆོས་སྡེ་ཐོས་བསམ་དར་རྒྱས་གླིང་གི་ཁྲིར་བཞུགས། དགོན་བའི་བསྒྲིག་ལམ་ཀུན་སྤྱོད་ཀྱི་རིམ་བ་གོང་མས་ཇི་ལྟར་ཚུགས་པ་བཞིན་ཅུང་ཟད་ཀྱང་གྲྭ་མ་ཉམས་
པར་བསྐྱངས། དགོན་པ་རང་གི་གྲྭ་པ་རྣམས་དང་ཕྱོགས་ནས་ཀྱང་སེར་སྐྱ་མཆོག་དམན་དུ་མ་ལྷགས་པ་རྣམས་ལ་དབང་ལུང་རྗེས་གནང་སོགས་ལྷུག་བར་སྩལ་ཏེ་ཞུ་མཁན་ཐམས་ཅད་ཀྱི་རེ་བ་སྐོང་བར་མཛད། སྤྱིར་རྒྱལ་བསྟན་རིན་པོ་ཆེར་
གུས་འདུད་བཀུར་སྟི་སོགས་ལ་བརྩོན་པ་དང། ལྷག་པར་རང་རང་ཐད་ཀའི་དགེ་སྦྱོར་ལ་འགྲུས་ཤིང་དགེ་བཅུ་ཅི་ལྕོག་སྒྲུབ་པ། ཡིག་དྲུག་དང་སྨྱུང་གནས་སོགས་ལ་འབད་ན་ཡུལ་ཕྱོགས་སུ་དགེ་མཚན་འབྱུང་ཞིང། རང་རང་སོ་སོའི་འདི་ཕྱིའི་
དགོས་དོན་འགྲུབ་པས་དེ་དག་ལ་འབད་བ་གལ་ཆེ་ཚུལ་སོགས་སོ་སོའི་ཁམས་དང་འཚམ་པའི་ཞལ་ཏ་མཛད་ནས་སྐྱེ་བོ་མཆོག་དམན་ཐམས་ཅད་ཕན་བདེའི་ལམ་ལ་སྤྱར། ཉིད་ཀྱི་ཐུགས་རྗེ་དང་འཕྲིན་ལས་ཀྱི་ལྕགས་ཀྱུས་ལུས་ཅན་ཀུན་གྱི་ཡིད་རང་དབང་མེད་པར་
འཕྲོག་པས་དགོན་དེ་ཉིད་ལ་མང་འགྱེད་སོགས་སྔར་ལས་ཆེས་ལྷག་པ་བྱུང་བས། དགེ་འདུན་རྣམས་བཤད་སྒྲུབ་ཡར་ལྡན་དུ་སོང་བའི་ཞར་ལ་ཆོས་སྒྲུབ་པའི་མཐུན་རྐྱེན་ཡང་འདོད་དགུར་འབྱོར། འཕྲལ་དང་ཡུན་གྱི་ལེགས་ཚོགས་ལྷུན་གྱིས་གྲུབ་སྟེ། ས་པཎྜི་ཏས་
དམ་པ་དཔོན་དུ་བསྐོས་གྱུར་ན། །དོན་གྲུབ་བ་དང་བདེ་སྐྱིད་འཐོབ། །ནོར་བུ་རྒྱལ་མཚན་རྩེར་མཆོད་ན། །ཡུལ་ཕྱོགས་དགེ་ཞེས་མཁས་རྣམས་སྒྲོགས། །ཞེས་པའི་ངང་ཚུལ་མངོན་དུ་གྱུར་ཏོ། །རེ་ཞིག་ནས་དེའི་ཁྲི་ཁུར་བཞག་སྟེ་མཆོད་རྟེན་མི་ཉག་གྲྭ་

[020B] མཇུག་ཏུ་སྦྱིན་སྲེག་ཚོགས་འཁོར་སོགས་གང་རྒྱས་གནང། དེ་ནས་སྒོ་
མེའི་ཤོག་གི་མཆོད་རྟེན་སྐེད་ཅེས་གྲགས་བའི་དགོན་གྱི་ཁྲིར་བཞུགས་ཏེ་ཆོས་འགྲིམ་པ་རྣམས་ལ་རྩི་བཞག་རྒྱུན་པར་ཐུགས་ནས་གནང་ཞིང་ཚིག་དོན་གཉིས་ཀྱི་རྒྱུག་ཞིབ་མོར་བཞེས། འཆད་ཉན་གྱི་རྟིང་བསྐུལ་དང་བསྒྲིག་ལམ་ཀུན་སྤྱོད་སོགས་
བླ་མ་གོང་མས་བཙུགས་པའི་ཕྱག་སྲོལ་བཞིན་བསྐྱང་བར་མཛད། ཐམས་ཅད་སྤྲོ་བ་སྐྱེས་ཏེ་གྲྭ་པ་རྒན་གཞོན་གང་ས་ནས་བསླབ་སྦྱང་སོགས་ལ་བརྩོན་མཁན་ཁ་མིག་ཡར་ལྟ་བ་མང་དུ་བྱུང་བས་བསྟན་པའི་དམིགས་རྐྱེན་ལ་ཤིན་ཏུ་ཕན་པ་བྱུང་
དེར་བཞུགས་རིང་དགོན་པའི་གྲྭ་པ་རྣམས་དང་མཆོད་གཞིའི་སེར་སྐྱ་བཅས་ལ་མདོ་སྔགས་ཀྱི་ལུང་ཁྲིད། དབང་རྗེས་གནང་སོགས་འདོད་མོས་བཞིན་སྩལ་ཏེ་རྒྱུད་སྨིན་པར་མཛད། ཁྲི་མཐར་ཕྱིན་ནས་སྐུ་འབུམ་དུ་ཕེབས། ཀུན་མཁྱེན་ཆེན་པོ་རྗེ་
འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོའི་ཞལ་སྔ་ནས་ཀྱི་སྤྱན་སྔར། ལྷོ་བྲག་གྲུབ་ཆེན་ལས་ཀྱི་རྡོ་རྗེ་ནི་ངེས་པའི་དོན་དུ་གསང་བའི་བདག་པོ་དང་ངོ་བོ་དབྱེར་མེད་ཀྱང། རྒྱུད་བརྟག་པ་གཉིས་པར། འཆད་པ་པོ་ང་ཆོས་
ཀྱང་ང། །རང་གི་ཚོགས་ལྡན་ཉན་བོ་ང། །ཞེས་པ་ལྟར་ཐུན་མོང་གདུལ་བྱའི་ངོ་བོར་དེ་ཉིད་ཡི་དམ་གྱི་ལྷར་བརྟེན་ནས་རྩེ་གཅིག་ཏུ་བསྒྲུབས་པས་ཞལ་དངོས་སུ་བསྟན་ཏེ་སྩལ་བའི་སྙན་བརྒྱུད་ཀྱི་མན་ངག་དོན་དམ་སེམས་བསྐྱེད་ཀྱི་རྗེས་གནང་

[021A]༄༅། །ངམ་སྟོན་པ་ཉེ་སྲས་དང་བཅས་པའི་རྗེས་གནང། ཚེ་དཔག་མེད་དང་རྣམ་འཇོམས་ཀྱི་དབང། ཕྱག་རྡོར་སྐུ་ལྔའི་རྗེས་གནང། ཕྱག་རྡོར་སེམས་དཔའ་སུམ་བརྩེགས་ཀྱི་རྗེས་གནང། ཕྱག་རྡོར་བདུད་རྩི་ཐིགས་
པ༑ ཕྱག་རྡོར་གཏུམ་པོ་མེ་འབར་དྲག་པོ། དྲག་པོ་སུམ་དྲིལ་སོགས་སྙན་བརྒྱུད་ཀྱི་དབང་དང་རྗེས་གནང་ཆ་ཚང་བ། ཕྱག་རྡོར་འཁོར་ཆེན་གྱི་དབང་དང་མི་འཁྲུགས་པ་ལྷ་དགུའི་དབང། སྒྲུབ་ཐབས་རིན་འབྱུང་གི་རྗེས་གནང་རིགས་
གཏད་སྒོམ་ལུང་སོགས་བསྡོམས་པ་སུམ་བརྒྱ་དང་གཅིག་དེའི་གཞུང་གི་ལུང་དང་བཅས་པ། མཁས་གྲུབ་རིན་པོ་ཆེའི་གསུང་ཐོར་བུའི་ལུང། དམིགས་བརྩེ་མའི་ལས་ཚོགས་ཀྱི་ལུང། རྒྱན་འཇུག་གཉིས་ཀྱི་ལུང། སྒྲོལ་དཀར་
ལྗང་བླ་མེད་རྡོར་སེམས། སེང་གདོང་མ་གཙོ་འཁོར་གསུམ། འཇམ་དཔལ་ནཱ་ག་རཀཤ་འཇམ་དཀར། རྣམ་སྲས། མགོན་དཀར། ཕྱག་རྡོར་གོས་སྔོན་ཅན་སོགས་ཀྱི་རྗེས་གནང། ནཱ་རོ་མཁའ་སྤྱོད་མའི་དབང་སོགས་དང་
གཞན་ཡང་ལུང་ཁྲིད་མན་ངག་ཞལ་ཤེས་ཀྱི་རིགས་མཐའ་ཡས་པ་གསན་ཏེ། དེད་དཔོན་ནོར་བུའི་གླིང་དུ་སོན་པ་བཞིན་ཐུགས་རྒྱུད་ཟབ་རྒྱས་ཀྱི་གདམས་བས་ཕྱུག་པར་མཛད། དེ་ནས་ཡང་ཕལ་ཆེར་བཅད་རྒྱ་མཛད་ནས་ཡི་དམ་གྱི་ལྷ་དེ་རྣམས་ཀྱི་
བསྙེན་པ་དང། ཁ་སྐོང་སྦྱིན་སྲེག་སོགས་ཀྱང་རྒྱས་པར་གནང་སྟེ་གསན་པའི་དགོས་དོན་ཕྱག་ལེན་དུ་ཐེབས་པར་མཛད། དེའི་བར་མཚམས་རྣམས་སུ་ཕྱོགས་སོ་སོ་ནས་ཡོང་བའི་མཆོག་དམན་དོན་གཉེར་ཅན་རྣམས་འདོད་ཆོས་ཀྱིས་ཚིམ་པར་བྱས་ཤིང་

[021B] དགེ་ཚུལ། དགེ་སློང་གི་སྡོམ་པ་སོགས་སྩལ་ཏེ་ཐར་པའི་ས་བོན་གྲུང་པོ་འདེབས་པར་མཛད། ཝང་བསོད་ནམས་རྡོ་རྗེས། རྗེ་འཇམ་དབྱངས་བཞད་པ་རིན་པོ་ཆེར་དུས་འཁོར་གྱི་དབང་
ཞུས་སྐབས་དེར་ཕེབས་ཏེ་དུས་འཁོར་གྱི་དབང་དང། ལྷ་མོ་ཤྲ་མ་ཎ། རྟ་མགྲིན་གསང་སྒྲུབ། མི་གཡོ་བ་དཀར་བོ། མ་ཏི་ལུགས་ཀྱི་འཇམ་དཀར། ཁྲོ་བོ་སྨེ་བརྩེགས། ལྷ་མོ། ཀླུ་དབང་རྒྱལ་པོ། ཕྱག་རྡོར་གཏུམ་ཆུང། སོར་འབྲང་
གཙུག་ཏོར་རྣམ་རྒྱལ་ལྷ་དགུ་ལོ་མ་གྱོན་མ་སོགས་ལྷག་ལྷ་མང་བོའི་རྗེས་གནང། རྡོ་རྗེ་ཕག་མོ་ཤེས་རབ་གསལ་བྱེད་མའི་སྒྲུབ་ཐབས་ཀྱི་ལུང། མགོན་པོའི་བསྐང་བཤགས་ཀྱི་ལུང། གསོ་དཔྱད་རྒྱུད་བཞིའི་ལུང། འཇམ་དབྱངས་ཆོས་སྐོར་གྱི་
ལུང་དང་དེ་ལས་གསུངས་པའི་རྗེས་གནང་གི་རིམ་པ་ཕལ་ཆེར། བསྙུང་གནས་ཆོ་གའི་ལུང། འདུལ་བ་རྒྱ་མཚོའི་སྙིང་པོ། དགེ་སློང་གི་བསླབ་བྱ། སྔགས་བྱང་སེམས་ཀྱི་བསླབ་བྱ། སྒྲོལ་དཀར་མངོན་རྟོགས་དང་དེའི་སྦྱིན་སྲེག་མཁའ་སྤྱོད་མའི་
མངོན་རྟོགས། དམ་ཅན་མངོན་རྟོགས། བདེ་གསང་གཉིས་ཀྱི་རྒྱུད། དྭགས་པོ་བསྐྱེད་རིམ། འཇམ་དཀར་སྦྱིན་སྲེག་འཇམ་དབྱངས་དམར་སེར་གྱི་མངོན་རྟོགས། བཅུ་གཅིག་ཞལ་གྱི་མངོན་རྟོགས་སོགས་ཀྱི་ལུང་དང་གཞན་བཀའ་ཆོས་ཀྱི་རིམ་པ་
ཐོར་བུའང་མཐའ་ཡས་གསན། དེ་ནས་སྐུ་འབུམ་དུ་ཕེབས་ཏེ་སླར་ཡང་རྗེ་དེ་ཉིད་ཀྱི་ཞབས་དྲུང་ནས་ཉིད་ཀྱི་གསུང་འབུམ་གྱི་སྐོར་དང། གཞན་འཕོ་ཁྲིད་སོགས་ཁྲིད་འགའ་ཞིག་ལམ་རིམ་གྱི་ཁྲིད་སོགས་བཀའ་ཆོས་ཀྱི་རིམ་པ་སྤྱི་སྒེར་ལ་གང་གནང་བ་

[022A]༄༅། །ཐམས་ཅད་ལ་མ་ལུས་པར་ཕེབས་ཏེ་གསན། རེས་འགའ་གཞན་གྱིས་ཞུས་པ་མ་གསན་པར་ལུས་པའི་ཚེ། རྗེ་འཇམ་དབྱངས་བཞད་པ་རིན་པོ་ཆེས་གཟིགས་པ་ཆེ་བཞེས་ཀྱིས་འདི་པ་བོས་ནས་བཞུགས་སུ་
བཅུག་པས་བཀའ་དྲིན་ཤིན་ཏུ་ཆེ་བ་བྱུང་ཚུལ་དམ་པ་ཉིད་ནས་ཀྱང་ཡང་ཡང་གསུང་ཚུལ་རྒྱུས་ཡོད་རྣམས་གླེང། རྗེ་བཙུན་བླ་མ་དམ་པ་སྐུ་ཞབས་ཐུའུ་བཀྭན་རིན་པོ་ཆེའི་སྤྱན་སྔར་རྗེ་དེ་ཉིད་ཀྱི་གསུང་འབུམ་སྐོར་པོ་ཏི་བདུན་ལྷག་དང། གཞན་
ཆོས་ཚན་མང་པོའི་ལུང་གསན། རྒྱར་རྩང་སྒོམ་ཆེན་རིན་པོ་ཆེ་བློ་བཟང་རྒྱལ་མཚན་གྱི་དྲུང་ནས་ཀྱང་ལམ་རིམ་གྱི་ཁྲིད་དང་ལུང་ཁ་ཤས་གསན། སྒོམ་ཆེན་རིན་པོ་ཆེ་དང་རྗེ་འདི་པ་གཉིས་ཞབས་ཐང་ལ་མར་ཚང་བླ་ཆེན་དུ་མཇལ་བར་
ཕེབས༑ རྟེན་ལ་མཆོད་པ་གང་རྒྱས་ཕུལ་ཏེ་ཉིན་ཁ་ཤས་ཀྱི་རིང་བཞུགས་ནས་སྐྱབས་སེམས། ཐུན་དྲུག་གི་རྣལ་འབྱོར་ཡན་ལག་བདུན་བ། སྤྱན་འདྲེན་ཁྲུས་གསོལ། བསྟན་པ་རྒྱས་པའི་ཐུགས་སྨོན་སོགས་ནན་ཏན་གནད་དུ་སྨིན་བ་མཛད། ཕྱག་
སྐོར་ཡང་གྲངས་ཚད་ལོང་ངེས་བྱས། དེ་ལྟར་དགེ་བའི་བཤེས་གཉེན་དུ་མ་དང། ཁྱད་པར་རྗེ་འཇམ་དབྱངས་བཞད་པ་རིན་པོ་ཆེ། རྗེ་ཆུ་བཟང་རིན་པོ་ཆེ། ཆུ་རྒྱུ་ཁ་བ་རིན་པོ་ཆེ་སོགས་རིགས་ཀྱི་ཅོད་པན་དུ་བཞེས་ཏེ་མདོ་སྔགས་ཀྱི་གསན་སྦྱོངས་རྒྱ་ཆེར་
མཛད་པས་མདོ་སྔགས་རིག་གནས། དབང་ལུང་ཁྲིད་མན་ངག་སོགས་གདམས་བ་ཟད་མི་ཤེས་པའི་གཏེར་དུ་གྱུར་ཅིང་འཕྲིན་ལས་ཀྱི་སྒོ་བརྒྱ་ཕྱེ་ནས་ཕན་ཚུན་གྱི་དགོན་སྡེ་དུ་མར་འཛིན་སྐྱོང་དང་ཆོས་ཀྱི་མཆོད་སྦྱིན་འདོད་དགུར་སྩལ་བའི་གྲགས་སྙན་གྱི་

[022B] །བཤེས་གཉེན་གངས་ཀྱི་རི་པོའི་འཕྲེང་བ་ལས། །དལ་འབབ་ཆོས་ཀྱི་ཀླུང་བརྒྱ་ཆབས་གཅིག་ཏུ། །འཁྱིལ་བའི་གདམས་པ་མི་ཟད་ཆུ་བོའི་གཏེར། །ཐར་འདོད་ངང་པའི་རོལ་གནས་གཅིག་བུར་གྱུར། །
ཚུལ་མཐུན་བག་ཡོད་ཁྲིམྶ ་ལྡན་འདུས་སྡེ་སོགས། །དད་ལྡན་གདུལ་བྱའི་བསོད་ནམས་མཁའ་དབྱིངས་ནས། །ཟབ་རྒྱས་གདམས་པའི་འོད་ཟེར་འབུམ་འགྱེད་པ། །བཤེས་གཉེན་བསྟན་པའི་ཉིཾ་མཾ་འོད་པོ་ཆེ། །ཕྱོགས་ཀྱི་འཁོར་ལོའི་གླིང་དང་གླིང་ཕྲན་
དུ༑ །གང་འཚམ་ཆོས་ཀྱི་སྣང་བའི་མཆོག་བྱིན་ཏེ། །སླར་ཡང་སྐུ་འབུམ་ཆོས་སྡེ་པདྨའི་མཚོར། །འཕྲིན་ལས་གསེར་ཞུན་ཁུབ་བཅུད་དུ་འཁྱིལ། །ཞེས་དགེ་ལྡན་བསྟན་བའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་བསྟན་
པའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས་བསྟན་པའི་སྒོར་ཞུགས་ཤིང་མང་དུ་ཐོས་པ་རྒྱ་ཆེར་བཙལ་བའི་ཚུལ་གྱི་དྲ་བསྟེ་གཉིས་བའོ།། །།དགུང་ལོ་སོ་གཉིས་པ་ཟིལ་གནོན་ཞེས་པ་མེ་ཕོ་རྟའི་ལོར་སྐུ་འབུམ་སྨན་
བ་གྲྭ་ཚང་གི་ཁྲིར་བཞུགས། གྲྭ་ཚང་རང་གི་འཆད་ཉན་ལ་རྟིང་བསྐུལ། ལམ་རིམ་སོགས་བཀའ་ཆོས་ཀྱི་རིམ་པ། ཆོས་ཐོག་སྐབས་ཀྱི་བརྩི་བཞག་རྣམས་ཆག་མེད་དུ་སྩལ། དུས་བཟང་སོ་སོར་ཡང་ཆག་མེད་ཕེབས་ཤིང་འདོན་པའི་དལ་བྲེལ་དབྱངས་རྟ་
སོགས་བསྒྲིག་ལམ་གྱི་རིམ་བ་མཐའ་དག་ལ་ཞི་དྲག་གང་འོས་ཀྱི་དོ་དམ་གང་དྲག་དང་ཚོགས་གཏམ་བསླབ་བྱ་དང་འབྲེལ་བ་ལེགས་ཉེས་སྐྱོན་ཡོན་གྱི་ཤན་ཕྱེད་པའི་རྒྱུ་མཚན་ཡིད་ལ་འབབ་ངེས་བཅས་སྐྱོང་ལ་མེད་པར་ཡང་ཡང་གནང། གྲྭ་བ་ཆོས་

[023A]༄༅། །འགྲིམ་པ་རྣམས་ལ་ཐད་ཀ་ཐད་ཀའི་ཡིག་ཆའི་རྒྱུག་བླངས་ཏེ་འཆད་ཉན་ལ་འགྲུས་པར་མཛད་པས་ཀུན་གྱིས་གསུང་དང་བླང་གིས་ཐོས་བསམ་སོགས་ལ་འབད་པ་ལྷུར་བླངས་པས་ཆོས་ཐོག་རེ་རེ་ལས་རེ་རེར་སྐྱེད་ཐོན་ཏེ་འཆད་
ཉན་ཡར་ཚེས་ཀྱི་ཟླ་བ་ལྟར་འཕེལ། གྲྭ་ཚང་འདིར་ལོ་རེ་བཞིན་དབྱར་ཆོས་ཀྱི་སྐབས་ཀུན་རིག་གི་སྒྲུབ་མཆོད་རས་བྲིས་ཀྱི་དཀྱིལ་འཁོར་སྟེང་ནས་གནང་གིན་ཡོད་པས་དེ་ལ་རྡུལ་ཚོན་གྱི་དཀྱིལ་འཁོར་བཞེངས་རྒྱུ་ཞིག་ཚུགས་ན་སྙམ་པའི་ཐུགས་བཞེད་ཡོད་
པའི་ཐོག་རྗེ་འཇམ་དབྱངས་བཞད་བ་རིན་པོ་ཆེ་ནས་སྐབས་ལ་བབ་པར་གཟིགས་ཏེ་རྗེ་འདི་པར་ཁྱེད་ཀྱིས་ཁྲི་ཁུར་འཛིན་བཞིན་པའི་ཐོག་རྡུལ་ཚོན་གྱི་དཀྱིལ་འཁོར་བཞེངས་རྒྱུའི་རྒྱུན་འཛུག་ཐུབ་ན་བསྟན་པའི་ཞབས་འདེགས་ལ་ཤིན་ཏུ་ཕན་
ངེས་པས་མྱུར་དུ་བཙུག་ན་ལེགས་གསུང་པའི་བཀའ་སྩལ་མེ་ཏོག་གི་འཕྲེང་བ་སྤྱི་བོར་བཅིངས་ཏེ་རྡུལ་ཚོན་གྱི་དཀྱིལ་འཁོར་ཕྱག་ལེན་རྣམས་རྒྱུད་སྡེའི་དགོངས་བ་དང་མཐུན་པར་ཆ་ལག་ཚང་མ་བཙུགས་ཏེ་སྒྲུབ་མཆོད་མཛད་པས་དགེ་འདུན་གྱི་ཆོས་
ཀྱི་འཕྲིན་ལས་རྒྱས་པའི་རྟེན་འབྲེལ་ངོ་མཚར་བའི་མཚན་མ་མང་དུ་བྱུང། དེའང་གྲུབ་ཆེན་དྲིལ་བུ་པས། རི་མོར་བྲིས་པའི་ལས་དང་ནི། །ཐིག་ལས་ཚོན་དགྱེའི་རིམ་པ་དང། །འགྲོ་བ་འདི་དག་རང་བཞིན་གྱི། །གྲུབ་པའི་དཀྱིལ་འཁོར་གཉིས་
མེད་པའོ། །བཅོས་མ་གཉིས་ཀྱི་ངོ་བོ་གང། །དེ་ནི་གདུལ་བྱའི་དབང་ལས་འདོད། །ཅེས་མ་བཅོས་པ་ལུས་དཀྱིལ་སོ་ དེའང་རི་མོར་བྲིས་བ་ཞེས་རས་བྲིས་དང། ཐིག་ལས་ཚོན་དཀྱེ་

[023B] དེ་ཡིན་ཚུལ་ནི་རྡོ་རྗེ་མཁའ་འགྲོ་ལས། དཀྱིལ་འཁོར་ལ་སོགས་ལས་གང་ནི། །བཅོས་མའི་སེམས་ཀྱིས་གང་བྱེད་པ། ཕྱི་རོལ་ལས་རྣམས་གསལ་བྱེད་པས་
དང་པོའི་ལས་ཅན་རྣམས་ལ་བསྔགས། །ཞེས་གསུངས་ཏེ་རང་གིས་བསྒོམ་བ་ལ་དཀྱིལ་འཁོར་གྱི་མཚན་ཉིད་ཤེས་དགོས་ཤིང། རྡོ་རྗེ་སློབ་དཔོན་བྱེད་པ་ལ་དེ་ཉིད་བཅུའི་ནང་དུ། དཀྱིལ་འཁོར་བྲི་བའི་ལས་ལ་མཁས། །ཞེས་ནན་
ཏན་ཏུ་གསུངས་པ་དང། རྡུལ་ཚོན་གྱི་ཕྱེ་མའི་གྲངས་སྙེད་ཀྱི་བསོད་ནམས་ཚད་མེད་ཐོབ་པས་སློབ་མའི་ཚོགས་རྫོགས་ཚང་ཆེ་བ་སོགས་རྡུལ་ཚོན་གྱི་སྲོལ་བཙུགས་པ་འདི་ལ་དགོངས་གཞི་དང། དགོས་པ་བསམ་ལས་འདས་པ་ཞིག་ཡོད་སྣང་སྟེ། དབང་
དོན་དེ་ཉིད་རབ་གསལ་ལས། ཨ་བྷྱ་ཀཱ་ར་ལ་སོགས་བས་རས་བྲིས་ཀྱི་དཀྱིལ་འཁོར་གྱི་ཆོ་གའང་བཤད་པས་ཐོག་མའི་དབང་ལ་དེའང་རུང་མོད་ཀྱང་སློབ་དཔོན་གྱི་མཚན་ཉིད་དུ་དཀྱིལ་འཁོར་བྲི་བའི་ལས་ལ་མཁས་བ་མང་དུ་གསུངས་ཤིང་
སློབ་མའི་ངོས་ནས་དཀྱིལ་འཁོར་གྱི་ཕྱོགས་སུ་ཟང་ཟིང་གཏོང་བའི་སྒོ་མང་ལ་དེས་ཀྱང་རྒྱུད་སྣོད་རུང་དུ་སྒྲུབ་བ་ལ་ཁྱད་བར་ཤིན་ཏུ་ཆེ་བས། རྒྱུད་དང་གྲུབ་ཆེན་གྱི་གཞུང་རྣམས་ནས་རྡུལ་ཚོན་གྱི་ཆོ་ག་བསྔགས་པས་འདི་ནི་གཙོ་བོའོ། །ཞེས་གསུངས་པ་
ལྟར་རེ། །རྒྱལ་བའི་དམ་ཆོས་འཛིན་པའི་ཐུགས་བསྐྱེད་སྨོན་ལམ་གྲུབ་བའི་དབང་གིས་དུས་དེ་ནས་བཟུང་ད་ལྟའི་བར་ལ་རྡུལ་ཚོན་གྱི་དཀྱིལ་འཁོར་བཞེངས་པའི་ཕྱག་ལེན་མཐའ་དག་མཉམས་པར་དར་རྒྱས་སུ་བཞུགས་སོ། །དམ་པ་ཉིད་ནས་

[024A]༄༅། །ཚད་ལྡན་སྐྱེས་ཆེན་དུ་མའི་ཞབས་ལ་བསྟེན་ཏེ་གསན་རྒྱ་ཆེ་བ་ཆོས་ཀྱི་མཛོད་ལྟ་བུར་བཞུགས་པའི་དབང་གིས་ཕྱོགས་མཐའ་དག་ནས་བླ་མ་དགེ་བའི་བཤས་གཉེན། དཔོན་པོ་ཆེ་ཆུང་སེར་སྐྱ་དྲག་ཞན་མཐའ་ཡས་པ་
པདྨའི་ཚལ་ལ་བུང་བ་བཞིན་དུ་འདུས་ནས་བཀའ་ཆོས་གང་དགོས་ཞུས་པ་རྣམས་ལ་སོ་སོའི་འདོད་མོས་བཞིན་ཆོས་ཀྱི་ཆར་ཕབ། དགུང་ལོ་སོ་ལྔ་བས་བྱིའི་ལོར་སྐྱབས་མགོན་ཐམས་ཅད་གཟིགས་པ་ཆེན་པོ་རྗེ་བཙུན་འཇམ་དབྱངས་བཞད་
བའི་རྡོ་རྗེའི་སྤྱན་སྔར་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་བཀའ་འབུམ་ཡོངས་རྫོགས་ཀྱི་ལུང་རྗེ་ཐུའུ་བཀྭན་རིན་པོ་ཆེ་ནས་ཞུས་ཏེ་ཁོང་དང་འདི་བ་རྣམ་གཉིས་ཀྱིས་གཙོས་གྲྭ་སློབ་ཐུན་མོང་ནས་གསན་སྐབས་དེར། སྟོན་བ་དང་འཁོར་
དང་གནས་དུས་སོགས་ཕུན་སུམ་ཚོགས་པ་ལྔ་ལྡན་དུ་གྱུར་པས་སྤྲོ་དགའ་དང་སྐྱོ་ཤས་སྤེལ་མའི་ཉམས་ཀྱིས་ཐུགས་གཡོས་ཏེ། སྐྱབས་མགོན་ཐུའུ་བཀྭན་རིན་པོ་ཆེ་དང་རྗེ་འདི་པ་གཉིས་ཀྱིས་སློབ་དཔོན་དཔའ་བོ་དང་ཕྱོགས་གླང་གི་སྤེལ་མར་བསྟོད་པའི་ལུགས་བཞིན་
གསུང་སྦྲགས་ནས་སྨོན་ཚིག་ཉམས་མགུར་དུ་བཞེས་པ་རྗེ་འདིས་ཕྱག་བྲིས་སུ་མཛད་པ་ནི།    ༈   རྗེ་ཐུའུ་བཀྭན་རིན་པོ་ཆེའི་གསུང་པདྨ་ཁོ་དྲི་བསུང་ཆེ་དང་གཅིག་བུང་བ་རྣམས་མང་ར་དད་ཆེ་དང་གཉིས། །དུས་ཚོད་དེ་དབྱར་ལ་སླེབ་དང་གསུམ།།
དེ་གསུམ་པོ་འཛོམ་པའི་དུས་ཚོད་ན། །རྐང་དྲུག་ཀུན་ཚོགས་པ་ཆོས་ཉིད་ཡིན། །སྦྲང་རྩི་ཡི་དགའ་སྟོན་རྒྱས་གྱུར་ཅིག་བླ་མ་རྗེ་བྱིན་རླབས་ཆེ་དང་གཅིག་སློབ་མ་རྣམས་དད་པ་བཟང་དང་གཉིས། །ལས་སྨོན་གྱི་དུས་ལ་སླེབ་དང་གསུམ། །དེ་གསུམ་པོ་

[024B] །སྐལ་ལྡན་ཀུན་ཚོགས་པ་ཆོས་ཉིད་ཡིན། །དམ་ཆོས་ཀྱི་དགའ་སྟོན་རྒྱས་གྱུར་ཅིག་སློབ་བུ་མི་ཉག་ཞབས་དྲུང་གིས། སྤྱིར་རྒྱལ་བའི་བསྟན་ལ་མཇལ་དང་གཅིག་སོགས་ནང་བལྟས་ཤེས་རྒྱུད་དྲང་དང་གཉིས། །མགོན་དགེ་བའི་
བཤེས་གཉེན་བསྟེན་དང་གསུམ། །དེ་གསུམ་པོ་འཛོམ་པའི་དུས་ཚོད་ན། །ལེགས་ལམ་ཀུན་གྲུབ་པ་ཆོས་ཉིད་ཡིན། །སྐྱེ་ཀུན་ཏུ་ཆོས་ལ་སྤྱོད་གྱུར་ཅིག་མཆོག་མཁས་བཙུན་བཟང་པོའི་རྣམ་པར་ཐར། །སོགས་བསྟན་པའི་གནད་དུ་ལེགས་རྟོགས་
ཏེ༑ །ཡིད་དམའ་པའི་མལ་དུ་བག་ཕེབ་པའི། །སྐལ་བཟང་པོ་རྟག་ཏུ་འཛོམ་གྱུར་ན། །ལས་གང་སྨོན་གྲུབ་པ་ཆོས་ཉིད་ཡིན། །དགྲ་གཉེན་གྱིས་བསླུ་བ་མེད་གྱུར་ཅིག་རྗེ་ཐུའུ་བཀྭན་རིན་པོ་ཆེའི་གསུང། དགུང་སྔོན་གྱི་ནམ་མཁའ་དྲངས་དང་གཅིག་
ཁྲི་གདུགས་ཀྱི་ཉི་མ་ཤར་དང་གཉིས། །འོད་ཟེར་གྱིས་ཕྱོགས་ཀུན་གསལ་དང་གསུམ། །དེ་གསུམ་པོ་འཛོམ་པའི་དུས་ཚོད་ན། །མུན་པ་ལ་མི་སངས་རང་དབང་མེད། །སྣང་བ་ལ་ཕྱོགས་ཀུན་སྤྱོད་གྱུར་ཅིག་བླ་མ་དང་དཀོན་མཆོག་མཐུ་དང་གཅིག། །
རང་ཅག་གི་ལྷག་བསམ་སྟོབས་དང་གཉིས། །འགྱུར་མེད་ཀྱི་ཆོས་དབྱིངས་བདེན་པ་གསུམ། །དེ་གསུམ་པོ་གཅིག་ཏུ་ཚོགས་གྱུར་ན། །གང་སྨོན་ལ་མི་འགྲུབ་རང་དབང་མེད། །བཀྲ་ཤིས་ཀྱི་དགེ་མཚན་རྒྱས་གྱུར་ཅིག་སློབ་བུ་མི་ཉག་ཞབས་དྲུང་གིས། ཚུལ་དེ་
ལྟའི་སྨོན་ཚིག་འོད་སྟོང་ཅན། །བདག་དགའ་དད་སྤྲོ་བའི་རྟ་བདུན་གྱིས། །ལས་མཁའ་དབྱིངས་དག་པར་ཉེར་དྲངས་ཏེ། །ལམ་བཟང་པོའི་ཉིན་མོ་རྩོམ་ཕ་ཡིས། །མཆོག་དགེ་ལེགས་དཔལ་དང་ལྡན་གྱུར་ཅིག་ཅེས་པ་འདི་ནི་ས་བྱ་ལོར་སྐྱབས་

[025A]༄༅། །མགོན་དམ་པ་འཇམ་དབྱངས་བཞད་པའི་དྲུང་ནས། རྗེ་རིན་པོ་ཆེའི་བཀའ་འབུམ་གྱི་ལུང་གྲྭ་སློབ་ཐུན་མོང་ནས་གསན་དུས་ཕུན་སུམ་ཚོགས་པ་ལྔ་ལྡན་དུ་གྱུར་ཚུལ་གྱིས་ཡིད་དྲངས་ཏེ། མཚུངས་བྲལ་ཐུའུ་བཀྭན་
རིན་པོ་ཆེ་ནས་མགོ་བརྩམས། ཉམ་ཆུང་མི་ཉག་སྐུ་སྐྱེས་ཀྱིས་མཚམས་སྦྱར་ཏེ་དགེ་ལེགས་ཀྱི་བྱ་བ་འདིས་ཐོག་དྲངས་ནས་བསྐལ་བའི་བར་དུ་བླ་སློབ་ཆོས་དང་འབྲེལ་བའི་རྒྱུན་ལྷ་ཆུའི་ཚུལ་ལྟར་གནས་པའི་རྟེན་འབྱུང་གི་སྨོན་ཚིག་ཏུ་བགྱིས་པའོ།།
ཞེས་གསུངས། དེ་སྐབས་སྐྱབས་མགོན་མཆོག་ནས་ཞིང་ཁམས་གཞན་དུ་དགོངས་པ་གཏང་པར་ཉེ་བའི་དབང་གིས་དུས་རྒྱུན་དང་མི་འདྲ་བར་བུ་སློབ་རྣམས་ལ་བསྟན་པའི་ཁུར་བཞེས་དགོས་ཚུལ་ཡང་ཡང་གསུངས་ཤིང། ལྷག་པར་ཉིན་
གཅིག་རྗེ་འདི་ཉིད་གཅིག་པུར་མདུན་དུ་བྱོན་པའི་ཚེ། འོ། དེང་སང་སངས་རྒྱས་ཀྱི་བསྟན་པ་འདི་ཤིན་ཏུ་ཉམས་དམས་འདུག་ཆོས་རྒྱུན་ཐམས་ཅད་ཀྱང་ཉག་ཇེ་ཕྲར་འགྲོ་གི་འདུག་ཀྱང་སུས་ཉམས་མི་འཇོག་པར་སྣང། ཁྱེད་ཀྱིས་ཐུགས་སྟོབས་
བསྐྱེད་ནས་བླ་མ་དགེ་བའི་བཤེས་གཉེན་རྣམས་ཀྱི་སྤྱན་སྔར་དབང་ལུང་ཁྲིད་རྗེས་གནང་སོགས་གང་ཐོབ་པ་ཐམས་ཅད་དང། ངོས་ཀྱི་རྩ་ནས་ཀྱང་མདོ་སྔགས་ཀྱི་ཆོས་མང་དུ་ཐོབ་ཡོད་པས་སྤེལ་གང་ཐུབ་ཀྱིས་ངས་བཤད་པ་དོན་ལྡན་
དུ་འགྱུར་བ་ཞིག་མཛད་དགོས། ལྷག་པར་ད་ལན་བྲེལ་བ་ཆེ་བཞག་ཆུང་བཞག་གིས་བརྩོན་པ་བསྐྱེད་ནས་རྗེ་བླ་མའི་བཀའ་འབུམ་གྱི་ལུང་ཕུལ་བ་འདི་བརྒྱུད་པ་ཁུངས་དག་ཅིང་བཙུན་པ་ཡིན། ཆོས་བདག་པོར་འཕྲོད་པ་ཡིན་པས་

[025B] འཇམ་མགོན་བླ་མའི་བསྟན་པ་སྤྲིན་བར་གྱི་ཉི་མ་ལྟ་བུ་འདི་ཐབས་སྣ་ཚོགས་ཀྱི་སྒོ་ནས་དར་རྒྱས་སུ་འགྲོ་བའི་ཐུགས་སྟོབས་
ཆེར་བསྐྱེད་དགོས་ཞེས་སོགས་ཕྱི་ནང་གསང་བའི་གསུང་གི་ལུང་བསྟན་མང་དུ་གནང། ལུང་གསན་མཁན་གྱི་ཁྲོད་དེ་ནས་རྒྱུན་མང་དུ་སྤེལ་མཁན་ཉིད་ལྟ་བུ་མ་བྱུང་བ་འོག་ཏུ་གསལ་བས་གསུང་དེའང་འབྱུང་འགྱུར་མངོན་སུམ་དུ་གཟིགས་པའི་
འབྲས་རྟགས་སུ་སྣང་ངོ། །དེའི་སྐབས་སུ་རྗེ་འཇམ་དབྱངས་བཞད་པ་རིན་པོ་ཆེས་འདི་པར་ཁྱེད་ལོ་ཁ་ཤས་ཀྱི་རིང་ལ་ངའི་དགོན་པ་བཀྲ་ཤིས་འཁྱིལ་དུ་ཕེབས་ནས་བཞུགས་དགོས་ཚུལ་མང་དུ་གསུངས་ཏེ་དགོངས་གཞི་ཁྱད་པར་ཅན་ཞིག་ཡོད་
པར་སྣང། ཡང་ཁྱེད་ཀྱི་སྐུ་གོང་མས་མཛད་པའི་སྐྱེས་རབས་ཀྱི་འགྲེལ་པ་རྩོམ་འཕྲོ་མ་དེ་ཧ་ཅང་འགང་ཆེ་བས། འཕྲོ་འདི་ཁྱེད་ལ་སྐལ་བར་བཞག་པ་ལྟ་བུ་ཡིན་པས་མཇུག་རྫོགས་པ་ཞིག་བྱུང་ན་ལེགས་གསུང། གཞན་སྤྲུལ་སྐུ་ཆེ་ཕྲ་དུ་མ་དང། དབང་
ཕྱོགས་ཀྱི་ཏཱ་རའི་གང་གའི་མེར་གན་བཎྜི་ཏ་བླ་མ་སོགས་མང་པོས་ཀྱང་རྩོམ་འཕྲོ་བསྐུལ་མ་མཛད་འདུག་ཀྱང་དུས་ལ་མ་སླེབ་པ་ལྟ་བུས་གནང་རྒྱུར་མ་སོང་སྣང། སྨན་པ་བླ་མ་མཛད་མཁན་ཕལ་ཆེར་མདོ་སྔགས་ཀྱི་སྐུ་ཡོན་བཟང་ཡང་སྨན་ལ་
འདྲིས་ཆུང་བས་ལམ་རིམ་སོགས་ཆོས་བཀའ་སྤྱི་འགྲོ་ཙམ་ལས་མི་འོང་ལ། རྗེ་ཉིད་གསོ་རིག་ལའང་མཁྱེན་པ་རྒྱས་པར་གྲྭ་ཁྲོད་ནས་སྨན་གྱི་ལག་ལེན་གཤའ་མ་སློབ་འདོད་པ་རྣམས་ལ་སོ་སོའི་བློ་དང་འཚམ་པར་ཚེའི་རིག་བྱེད་ཀྱི་གནད་

[026A]༄༅། །མཐའ་དག་གནས་དྲུག་ཏུ་བསྡུས་ཏེ་སྟོན་པ་དཔའ་བོའི་ཡན་ལག་བརྒྱད་པ་དང། དཔལ་ལྡན་རྒྱུད་བཞི་རྩ་འགྲེལ་གསུམ་སོགས་སྨན་གྱི་གཞུང་ཆེ་བ་རྣམས་དང། ཆ་ལག་བཅོ་བརྒྱད། ཉམས་ཡིག་བྱེ་བ་རིང་
བསྲེལ། ལག་ལེན་བདུད་རྩིའི་བུམ་བ་ཆེ་ཆུང་སོགས་གཞུང་མང་པོ་གུང་བསྒྲིགས་ཏེ་དོགས་སློང་དང་དམར་ཁྲིད་ལག་ལེན་དུ་འདེབ་ཚུལ་གྱི་བློ་སྐྱེད་མང་དུ་གནང་བས་ཕན་ཐོགས་བླ་ན་མེད་པ་བྱུང། དེ་ལྟར་ཆོས་སྲིད་ཟུང་འབྲེལ་གྱི་འཛིན་སྐྱོང་
གཞན་འགྲན་མེད་པའི་ངང་ནས་ལོ་དྲུག་གི་རིམ་པར་གསོ་རིག་གྲྭ་ཚང་གི་བྱ་བ་གང་རྒྱས་མཛད་དེ། དགུང་ལོ་སོ་བདུན་པ་འགལ་བྱེད་ཅེས་པ་ལྕགས་ཕག་ལོར་ཁྲིའི་དགོངས་པ་ཞུས་ནས་ཟུར་བཞུགས་མཛད། ཆ་ཧར་ཤོག་གི་དར་ཧན་རབ་འབྱམས་པ་
ངག་དབང་ཆོས་དར་གྱིས་གཙོས་སེར་སྐྱ་ཉི་ཤུ་ལྷག་གིས། འཇམ་དཀར། ཛཾ་བྷ་ལ། ཐུགས་རྗེ་ཆེན་པོ་ཕྱག་བཞི་པའི་རྗེས་གནང་ཞུས་པ་བཞིན་སྩལ། རབ་འབྱམས་པ་དེའི་མོས་འདུན་ལྟར་བསྟན་སྲུང་འགའ་ཞིག་ལ་མཆོད་གཏོར་
འབུལ་ཚུལ་དངོས་གྲུབ་གཏེར་མཛོད་ཅེས་བྱ་བའང་ལྗགས་རྩོམ་གནང། གྲོང་པའི་སྐྱེ་བོ་འགའ་ཞིག་ལ་བསྙེན་གནས་དང། བསྒྲུབ་བྱ་དུ་མར་དགེ་ཚུལ་སློང་གི་སྡོམ་པ་སྩལ། ལ་ཀྱཱ་ཞབས་དྲུང་ངོ་གཡོག་ནས་གསོལ་བ་རྩེ་གཅིག་ཏུ་བཏབ་སྟེ་
རྗེ་རིན་པོ་ཆེའི་གསུང་འབུམ་གྱི་ལུང་ཞུས་པ་ལྟར་ཁོང་དཔོན་གཡོག་དང་གདན་སའི་དགེ་བའི་བཤེས་གཉེན་མང་པོ་གཞན་སེར་སྐྱ་སུམ་བརྒྱ་ལྷག་ཙམ་དང་བཅས་ལ་ལྗགས་ལུང་ཆ་ཚང་བར་སྩལ། དེ་ནས་ཆོས་ཀྱི་རྗེ་དོན་གྲུབ་རིན་པོ་ཆེའི་གདན་ས་བྱ་

[026B] བླ་གྲྭ་ཐུན་མོང་ནས་ཚོགས་ཆེན་གྱི་ཆོས་ཁྲིར་གདན་དྲངས་ནས་གསོལ་བ་བཏབ་བ་བཞིན་འདུས་ཚོགས་ཡོངས་ལ། ལམ་གྱི་གཙོ་བོ་རྣམ་གསུམ་གྱི་ཁྲིད་མདོ་རྒྱུད་བསྟན་བཅོས་ཀྱི་ལུང་གི་ཁུངས་དང་བཅས་པ་ཤིན་ཏུ་རྒྱས་པ་ཞིག་
སྩལ༑ ཆོས་སྡེར་མང་འགྱེད་ཀྱི་བསྙེན་བཀུར་ཞུས་ཤིང། ནང་རྟེན་སོགས་ལ་མཆོད་འབུལ་གྱ་ནོམ་བ་དང་བཅས་སྐྱབས་སེམས་ཐུན་དྲུག་གི་རྣལ་འབྱོར་སོགས་དང་སྤྱན་འདྲེན་ཁྲུས་གསོལ། བསྟན་བ་རྒྱས་པའི་སྨོན་ལམ་སོགས་སྤྱན་དམིགས་ནན་ཏན་
གྱི་སྒོ་ནས་གང་རྒྱས་མཛད། དེར་ཡུན་རིང་པོར་བཅད་རྒྱ་གང་དམ་གནང་ནས་ཡི་དམ་ལྷའི་ལྗགས་བསྙེན་དང་གཙོ་བོར་བསག་སྦྱང་ལ་འགྲུས་པར་མཛད། དགུང་ལོ་སོ་དགུ་པ་བྲ་མཱ་དའི་ཞས་པ་ཆུ་གླང་གནམ་ལོ་གསར་བཞད་ཀྱི་ཟླ་བ་དང་པོའི་ཚེས་བཅུ་
གཉིས་ཀྱི་ཉིན་སྐུ་འབུམ་ཆོས་སྡེ་ཆེན་པོར་དཔལ་ལྡན་སྨད་རྒྱུད་གྲྭ་ཚང་གི་སེང་ཁྲིར་བཞུགས། དེ་སྐབས་མཚོ་སྔོན་གྱི་ཆིང་ཝང་བསོད་ནམས་རྡོ་རྗེ་དང་པཻ་ཟི་མི་འགྱུར་སོགས་ཆེ་དྲག་མང་སོ། སྨད་ཕྱོགས་ཀྱི་སྤྱིན་བདག་ཆེ་ཕྲ་དུ་མ། ཁྲི་ཀའི་
ཕྱོགས་ནས་སེར་སྐྱ་བརྒྱ་ཕྲག་ལྷག་བཅས་ཀྱིས་སྤོས་འདྲེན་ཁྲི་དར་དངོས་འབུལ་སོགས་བཏེག་ནས་ཁྲི་ཁར་གདན་དྲངས་ཏེ་རྟེན་འབྲེལ་གང་ལེགས་བསྒྲིགས། རྒྱུད་གྲྭའི་འདུས་ཚོགས་སུ་བཀའ་ཆོས་སྩལ་ཅིང་མང་འགྱེད་ཀྱི་བསྙེན་བཀུར་
དང། ཚོགས་ཆེན་གྱི་དགེ་འདུན་སུམ་སྟོང་བརྒྱ་ཕྲག་དྲུག་ལྷག་ལའང་མང་འགྱེད་སོགས་རྒྱ་ཆེར་ཕུལ། དེ་ནས་ལོ་རེ་བཞིན་གྲྭ་ཚང་རང་གི་ཐུན་མོང་མ་ཡིན་པའི་སྒྲིག་ལམ་བཞིན་བླ་མ་རྒྱུད་མཆོད་སྔོན་དུ་འགྲོ་བའི་སྒོ་ནས་རྒྱུད་ཐམས་

[027A]༄༅། །ཅད་ཀྱི་རྒྱལ་པོ་དབལ་གསང་བ་འདུས་པའི་རྩ་རྒྱུད་ཀྱི་དགོངས་དོན་མཐའ་དྲུག་ཚུལ་བཞིས་རྒྱས་བཏབ་བའི་གནད་རྣམས་བཤད་རྒྱུད་ཆེན་པོ་དྲུག་གི་སྒོ་ནས་ལེགས་པར་བཤད་པའི་ལམ་སྲོལ་ཆེན་པོ་དཔལ་ལྡན་ཟླ་
བའི་འགྲེལ་པ་སྒྲོན་གསལ་དང་བཅས་པ། རྗེ་རིན་པོ་ཆེས་མཛད་པའི་བསྡུས་དོན། ཟུར་མཆན། དཀྱུས་མཆན། མཐའ་དཔྱོད་རྣམས་སྦྲགས་ནས་གཏན་ལ་འབེབས་པའི་བཤད་རྒྱུན་དྲི་མ་མེད་པ་འཇམ་མགོན་ཙོང་ཁ་བ་ཆེན་པོ་
ནས་རིམ་པར་བརྒྱུད་པ་དཔལ་ལྡན་སྨད་རྒྱུད་པའི་སྲོལ་ཇི་ལྟ་བ་བཞིན་ལ། རྗེའི་གསུང་རབ་གཞན་རྣམས་དང་རྒྱ་བོད་ཀྱི་མཁས་པ་དུ་མའི་གཞུང་ཁུངས་ཐུབ་མང་པོ་གུང་བསྒྲིགས་པའི་བཤད་པ་དང། དཀའ་བའི་གནས་མཐའ་
དག་ལ་དགག་གཞག་བསྐྱངས་ཏེ་དོགས་པའི་མཐའ་ཆོད་ངེས་སུ་མཛད་པས། དགེ་བའི་བཤེས་གཉེན་རྣམས་རྒྱུད་སྡེ་རྒྱ་མཚོའི་ཡང་སྙིང་གསང་བ་བླ་ན་མེད་པའི་བདུད་རྩིས་ངོམས་པར་གྱུར་ཏེ། རྒྱུད་དོན་ལམ་གྱི་རིམ་པར་བསྒྲིག་ཚུལ་གྱི་
གནད་ལ་ངེས་པ་གཏིང་ཚུགས་པ་བྱུང། མཐའ་དྲུག་ཚུལ་བཞིས་རྒྱས་བཏབ་རྒྱུད་དོན་བཤད་རྒྱུད་ཀྱིས་དགྲོལ་བཀའ་ཁྲིཾས་བཞིན། །གསང་ཆེན་བསྟན་པའི་སྙིང་པོ་གསལ་བྱེད་དཔལ་ལྡན་ཟླ་པ་གྲགས་པའི་གཞུང། །གནམ་ལ་ཉི་ཟླ་རྣམ་
གཉིས་ས་ལ་གསལ་བ་གཉིས་ཞེས་གྲགས་པ་ལས། །སྒྲོན་མ་རབ་ཏུ་གསལ་བའི་དགོངས་དོན་ཡིད་བཞིན་ནོར་བུའི་གཏེར་མཛོད་ཕྱེས། །གཞན་ལའང་ཕྱིན་ཅི་མ་ལོག་པར་འཆད་ཐུབ་པའི་དགེ་བཤེས་མང་དུ་ཐོན་པས་བསྟོད་བསྔགས་ཀྱི་རོལ་མོ་

[027B] སུ་ཉིད་ཕྱོགས་ནས་འོངས་པ་མཁྱེན་དཔྱོད་ཡངས་པ་ཞབས་དྲུང་སྐལ་བཟང་བསྟན་པའི་སྒྲོན་མེས་ཞུས་ངོར་འཇིགས་བྱེད་ཀྱི་དབང་དང་ཐུགས་རྗེ་ཆེན་པོའི་དབང་སྟ་གོན་བཅས་ཚེ་དཔག་མེད་གྲུབ་རྒྱལ་མའི་རྗེས་གནང། སྒྲོལ་མའི་རྗེས་
གནང། གསང་འདུས་རྩ་རྒྱུད་ཀྱི་ལུང། ལམ་རིམ་གྱི་ཁྲིད། སྨན་ཆོག་རྒྱས་བསྡུས་ཀྱི་ལུང་སོགས་བཀའ་ཆོས་དུ་མ་སྩལ། ཁོ་རང་གི་འདོད་མོས་བཞིན་ལམ་རིམ་གྱི་དམིགས་རྣམ་ཆ་ཚང་བར་སྐྱོང་ཚུལ་དང་འབྲེལ་བའི་གསོལ་འདེབས་མགུར་
དབྱངས་སུ་བྱས་པ་ཞིག་ལྗགས་རྩོམ་མཛད། དགེ་བསྙེན་གྱི་སྔོམ་པ་ཞུ་བ་འགའ་ཞིག་བྱུང་བའི་འདུན་པ་བསྐངས། ཚོགས་ཆེན་གྱི་སྨོན་ལམ་གསུང་ཆོས་སོགས་ལ་ཆག་མེད་དུ་ཕེབས་ཏེ་བསྟན་པ་རྒྱས་པའི་ཐུགས་སྨོན་གང་ལེགས་མཛད་ཅིང་བདག་གཞན་གཉིས་
ཆར་གྱི་དགེ་བ་རྫོགས་བྱང་དུ་བསྔོ་བ་གནང། དགོན་པའི་ནང་དང་ཕྱོགས་གཞན་ནས་འོང་བའི་བསྒྲུབ་བྱ་བརྒྱ་དང་ལྔ་བཅུ་ལྷག་ལ་དགེ་ཚུལ་སློང་གི་སྡོམ་པ་ཕོག་སྟེ་ལྷག་པ་ཚུལ་ཁྲིམས་ཀྱི་བསླབ་པའི་བདུད་རྩིས་ཡིད་ཀྱི་བུམ་བཟང་གང་བར་མཛད། ཆོས་
མཚམས་ཕལ་ཆེར་བཅད་རྒྱར་བཞུགས་ནས་ཡིད་མ་ལྷ་དུ་མའི་ལྗགས་བསྙེན་མཛད། རྒྱུད་པ་གྲྭ་ཚང་ནས་ལོ་རེ་བཞིན་ཟླ་ཟད་སྐབས་བསྟན་པ་སྤྱིའི་རིམ་གྲོར་དམིགས་ནས་ཆོས་རྒྱལ་ལྕགས་མཁར་ཟུར་དགུ་པ་དང་བཅུ་དྲུག་པ་གཉིས་རེས་མོས་
ཀྱིས་སྒྲུབ་སྲོལ་ཉིད་ཀྱི་སྐུ་གོང་མའི་དུས་བཙུགས་བ་མཉམས་པར་གནས་བས་ལོ་སྔ་ཕྱིར་གཉི་གའི་ཚོགས་དབུར་བཞུགས་ཏེ་སྒྲུབ་པ་ཚད་ལྡན་བྱས་ནས་མཇུག་ཏུ་གཏོར་རྒྱག་སྐབས་རྒྱུད་པའི་གཏོར་རྒྱག་དང་སྦྲགས་ཏེ་གྲྭ་ཚང་ཕན་ཚུན་གྱི་གཏོར་མའང་སྡེབ་པའི་སྲོལ་

[028A]༄༅། །བཞིན༑ རྗེ་འདི་བས་གྲྭ་ཚང་སོ་སོའི་གཏོར་མ་དང་སོགས་ཀྱི་རྒྱུད་པའི་ཟོར་དང་ལྕགས་མཁར་རིམ་པར་བརྡབ་པའི་ཚེ་རླུང་ཁ་ཕར་ལྡོག་ཅིང་མེ་ལྕེ་དུ་མ་བུ་དུམ་བུར་ཆད་ནས་འགྲོ་བ་སོགས་ཟིལ་ཆེ་བ་ཚམ་རྔ་མ་
དཀྱུས་དང་མི་འདྲ་བར་ཤིན་ཏུ་འཇིགས་པ་བྱུང། གནམ་ལོ་གསར་ཚེས་ཀྱི་ཉིན་རྒྱུད་པའི་བླ་བྲང་གི་སྲོལ་བཞིན་དཔལ་ལྡན་འདོད་ཁམས་དབང་མོའི་གཏོར་སྐྱོང་མངའ་གསོལ་སོགས་ཕྱག་ལེན་ལྟར་གནང། སྨད་རྒྱུད་གྲྭ་ཚར་གི་བླ་མ་དབུ་མཛད་སྐེ་རྒྱ་ཞབས་
དྲུང། དགེ་བསྐོས་བཀའ་བཅུ་བློ་བཟང་དར་རྒྱས། བྱིང་འདྲེན་ཤེས་རབ་རིག་འཛིན། སྤྱི་གཉེར་རབ་འབྱམས་པ་བསྟན་འཛིན་རྣམས་རྒྱལ། དགེ་སློང་བློ་གྲོས་མཆོག་ལྡན། དགེ་རྒན་དཀའ་བཅུ་བློ་བཟང་བཀྲ་ཤིས། སྔགས་རམ་བ་
འཇིགས་བྱེད་རྣམ་རྒྱལ། སྔགས་རམ་པ་ཚུལ་ཁྲིམས་བཟང་པོ་སོགས་གྲྭ་ཚང་རང་གི་ལས་སྣེའི་རིགས་དང། ཚོགས་ཆེན་ཞལ་ངོ་རབ་འབྱམས་པ་ཡོན་ཏན་དར་རྒྱས་སོགས་ལས་སྣེ་ཐུན་མོང་ནས་དཔལ་རྡོ་རྗེ་འཇིགས་བྱེད་ཀྱི་གཏོར་
ཆེན་ལྕགས་མཁར་ཟུར་བཅུ་དྲུག་པར་ཉེ་བར་མཁོ་བའི་ཞལ་འདོན་གྱི་རིམ་པ་འགའ་ཞིག་དང། ལས་རིམ་རྣམས་དགོས་ཞེས་བསྐུལ་བ་བཞི། དཔལ་རྡོ་རྗེ་འཇིགས་བྱེད་ཀྱི་གཏོར་ཆོག་འཁྲུལ་འཁོར་གྱི་ལུགས་སུ་བྱས་པ་ལྕགས་མཁར་
ཟུར་བཅུ་དྲུག་བ་ལ་ཉེ་བར་མཁོ་བའི་ལས་རིམ་དྲག་པོ་ཕོ་ཉ་བཞད་པའི་སྒྲ་དབྱངས་ཞེས་པ་དང། ཡང་ཟུར་དགུ་པའི་སྐབས་སུ་ཉེ་བར་མཁོ་བའི་ལས་རིམ་ཞལ་འདོན་གྱི་རིམ་བ་འགའ་ཞིག་དང། ཀུན་སྤྱོད་ཀྱི་གོ་རིམ་ལག་ཏུ་བླང་

[028B] གྲྭ་ཚང་གི་ཐུན་མོང་མ་ཡིན་པའི་བསྒྲིག་ལམ་ཀུན་སྤྱོད་ཀྱི་རིམ་པ་འགའ་ཞིག་ཅུང་ཟད་བག་ཡངས་སུ་སོང་ཡོད་པ་ཇེ་དམ་དུ་བཏང་སྟེ། ཆོས་འདུལ་བའི་དགོངས་
པ་བཞིན་བཅའ་ཡིག་གི་སྟེང་ནས་ཅུང་ཟད་ཀྱང་མ་འདས་པ་དང། ལྷག་པར་འཆད་ཉན་གྱི་རྟིང་བསྐུལ་ནན་ཏན་མཛད་པ་ལ་བརྟེན་ནས་གྲྭ་བ་རྒན་གཞོན་མཐའ་དག་འདུན་པ་ཇེ་ཆེར་སོང་སྟེ། བསྐྱེད་རྫོགས་ཀྱི་རིམ་པ་བློ་ལ་གཟུང་ཞིང་རྗེ་ཉིར་
ལ་རྒྱུག་ཕུལ་ནས་ཁྲིད་སོགས་ཞུ་མཁན་དང། འགྲེལ་པ་བཞི་སྦྲགས་ཀྱི་སྐོར་ནས་དོགས་གཅོད་ཞུ་མཁན་ཆེས་མང་པོ་བྱུང་བས། སོ་སོའི་དོགས་ལན་ཞིབ་མོར་བཀྲོལ་བས་བློ་གསལ་རྣམས་སྔོན་མེད་ལེགས་བཤད་ཀྱིས་ཚིམ་པར་གྱུར་ཏེ་དད་
པའི་སྙིམ་པ་སྤྱི་བོའི་རྒྱན་དུ་བཀོད་ཅིང་བསྔགས་པའི་མེ་ཏོག་གིས་མཆོད་པ་ལྷུར་ལེན་བ་བྱུང་བས་བསྒྲིག་ལམ་འཆད་ཉན་གཉི་ག་འགྲན་པ་བཞིན་གོང་འཕེལ་དུ་གྱུར་ཏོ། །རྒྱུན་གྱི་སྤྱོད་ལམ་ཚོགས་ཆོས་འགྲིམ་ཚུལ་སོགས། །འདུལ་བའི་བཅས་ཁྲིམས་
མཚམས་ལས་མི་འདའ་བས། །བསྟན་པའི་དམིགས་རྐྱེན་ཁོ་ནར་ཕན་པའི་ཐབས། །ཉི་མ་རེ་རེ་བཞིན་ཡང་བརྩོན་པར་མཛད། །དེ་ལྟར་ཚུལ་ཁྲིམས་གཙང་མའི་ཀ་ལཱ་ཤ། །བསྟན་བའི་བྱ་བ་བཤད་སྒྲུབ་བདུད་རྩིའི་ཆུས། །ཡོངས་སུ་
བཀང་སྟེ་འགྲོ་རྣམས་ཚིམ་མཛད་པ། །ཀུན་མཁྱེན་ཉི་མའི་གཉེན་གྱི་གདུང་འཚོབ་གྱུར། །སྐབས་ཤིག་ཨར་ཚ་ཐུའི་དགོན་དགའ་ལྡན་བཀྲ་ཤིས་ཆོས་གླིང་གི་གྲྭ་པ་དགེ་སློང་ངག་དབང་སྙན་གྲགས་ཀྱིས་ཕྱོགས་དེའི་གཞི་བདག་ལ་གསོལ་མཆོད་ཅིག་

[029A]༄༅། །ཞུས་པའང་རྩོམ་པ་མཛད། ཆ་ཧར་ཕྱོགས་ཀྱི་ཆོས་སྤྱན་ཡངས་པའི་བཀའ་འགྱུར་བ་ཆོས་རྗེ་བློ་བཟང་བཀྲ་ཤིས། དད་ལྡན་བློ་བཟང་ཉི་མ་ངོ་གཡོག་བཅས་ལ་འཇིགས་བྱེད་ཀྱི་དབང། སྒྲོལ་དཀར་དང་
རྟ་མགྲིན་གྱི་རྗེས་གནང་སོགས་སྩལ། ཆོས་རྗེ་བློ་བཟང་བཀྲ་ཤིས་ཀྱིས་བསྐུལ་ངོར་སྐྱེས་བུ་ཆེན་པོ་དམ་ཅན་རྡོ་རྗེ་ལེགས་པ་དང་སྐུ་ལྔའི་གསོལ་མཆོད་བྱ་ཚུལ་ལེགས་ཚོགས་འཕྲིན་ལས་དཔལ་འབར་ཞེས་བྱ་བ་ལྗགས་རྩོམ་མཛད་
གྲྭ་ཚང་དང་ལྷན་དུ་དབྱར་ཞལ་བཞེས་གནང་སྟེ་དབྱར་གྲོལ་རྗེས་བསྟན་པའི་གསལ་བྱེད་ཨ་ཀྱཱ་རིན་པོ་ཆེ་བློ་བཟང་འཇམ་དབྱངས་རྒྱ་མཚོ་དབུས་གཙང་ནས་ཕྱིར་ཕེབས་པས། རྗེ་འདི་བར་བཀའ་ཆོས་མང་པོའི་སྙན་གསན་ཕུལ་བ་
བཞིན་བ་རི་བརྒྱ་རྩ་དང། སྒྲུབ་ཐབས་རྒྱ་མཚོ་སོགས་ཀྱི་རྗེས་གནང་དང། གཞན་ལུང་ཁྲིད་མང་པོ་བཅས་སྩལ་ཏེ་བཞེད་པ་ཡོངས་སུ་བསྐངས། དགེ་ཚུལ་སློང་གི་སྡོམ་པ་ཞུ་མཁན་བརྒྱ་ལྷག་ཙམ་བྱུང་བ་རྣམས་སོ་སོར་བསླབ་པའི་གཞི་ལ་
བཀོད༑ དགུང་ལོ་ཞེ་གཅིག་པ་སྲིན་པོ་ཞེས་པ་ཤིང་ཡོས་ལོར་དཔྱར་ཁ་ཐན་ཆེན་བྱུང་ནས་བླ་སྔགས་མང་པོས་ཆར་འབེབ་ལན་མང་པོ་བྱས་ཀྱང་གཏན་མ་བབ་པས་མི་ཕྱུགས་ལོ་ཏོག་སོགས་ལ་གནོད་ཚབས་ཆེ་བར་བརྟེན་ཚོགས་ཆེན་ཞལ་ངོ་
སོགས་ལས་སྣེ་ཐུན་མོང་ནས་ཆོས་སྐྱོང་ལ་ལུང་བསྟན་ཞུས་པས་རྒྱུད་པ་དཔོན་སློབ་ཀྱིས་གཙོས་དགེ་འདུན་པ་ཉི་ཤུ་རྩ་གཅིག་གིས་ཆུ་མིག་སྦལ་ཁའི་ཆུ་མགོར་ཕེབས་ཏེ་ཆར་འབེབ་བྱེད་དགོས་ཚུལ་བབས་པ་བཞིན་ཉིན་བདུན་གྱི་རིང་ལ་དམིགས་

[029B] རྒྱ་བོད་མཐའ་དག་ནས་
ད་རེས་སྤྱིར་དཀོན་མཆོག་གི་བཀའ་དྲིན་དང། ལྷག་པར་རྗེ་འདི་པའི་ཐུགས་རྗེ་ཁོ་ན་ཡིན་པར་ཐེ་ཚོམ་མེད། དེ་མིན་ན་མི་ཕྱུགས་ཀུན་ལ་ཉམ་ཉེས་ཆེན་པོ་ཞིག་ཡོང་ཐག་ཆོད་དུ་འདུག་ཅེས་བཀའ་དྲིན་རྗེས་སུ་དྲན་པ་བྱུང། ཤེར་གལ་དག་ཐོ་ཡོན་
ནས་རྗེ་རིན་པོ་ཆེའི་གསུང་འབུམ་གྱི་ལུང་ཞུས་པ་བཞིན་དགེ་འདུན་བརྒྱ་ལྷག་ཙམ་ལ་ལྗགས་ལུང་ཚང་བར་སྩལ་ཏེ་དགེ་ལྡན་རང་ལུགས་རྒྱས་པའི་རྒྱུར་བསྔོ་བའི་མཚམས་སྦྱར་ཤུགས་དྲག་མཛད། དམ་པ་འདི་ཉིད་ནས་གྲྭ་ཚང་གི་
འཛིན་སྐྱོང་གནང་ཚུལ་ས་བཅད་མ་སྟོངས་ཙམ་གྱིས་ཁྲིར་བཞུགས་པའི་མིང་ལེན་ཐབས་མ་ཡིན་པར་རྒྱལ་བསྟན་རིན་པོ་ཆེའི་ཡང་སྙིང་རྗེ་ཙོང་ཁ་པའི་བསྟན་པ་དྲི་མ་མེད་པ་འདི་ཉིད་ཐུགས་ལ་དགོངས་ཏེ་ཆོས་སྲིད་གང་གི་ཐད་ནས་ཀྱང་
ཐུགས་ཁུར་ཚད་མེད་པ་བཞེས་ཏེ་ཐབས་མཁས་ཀྱི་སྒོ་དུ་མ་ནས་བསྐྱངས་པས་ཆོས་འབྱོར་རྫོགས་ལྡན་གྱི་དཔལ་ལ་རེག་པར་གྱུར། དགུང་ལོ་ཞེ་གཉིས་པ་མེ་འབྲུག་ལོར་དཔྱིད་ཀ་རྒྱུད་པའི་ཁྲིའི་ལས་ཁུར་གྱི་དགོངས་པ་ཞུས་ཏེ། རེ་ཞིག་བཅད་
རྒྱ་དམ་པོས་ལམ་གྱི་གཙོ་བོ་རྣམ་གསུམ་གྱི་ཉམས་ལེན་དང་ལྷག་ལྷ་དུ་མའི་བསྙེན་པ་ལ་བརྩོན་པར་མཛད། སྐབས་ཤིག་མཚོ་སྔོན་གྱི་ཆིང་ཝང་བསོད་ནམས་རྡོ་རྗེ། པཻ་ཟི་མི་འགྱུར་སོགས་ཀྱིས་གདན་དྲངས་བ་བཞིན་དེ་ཕྱོགས་སུ་ཕེབས། ཝང་

[030A]༄༅། །ལ་ཚེ་དབག་གྲུབ་རྒྱལ་མའི་རྗེས་གནང་སྩལ་ཅིང་ཞག་ཤས་ཚེ་སྒྲུབ་གནང། འཇིགས་བྱེད་ཀྱི་བསྙེན་པ་རྒྱུན་རིང་སྔོན་དུ་བཏང་སྟེ་ཞི་བའི་སྦྱིན་སྲེག་མཛད། ཕྱོགས་ཀུན་ནས་ལྷགས་པའི་མཇལ་བ་མང་པོར་
ཁྲུས་དབང། ལྗགས་བསྔོ། བཀའ་བསྒོ་སོགས་ཆོས་སྦྱིན་སྩལ། རབ་བྱུང་དང་དགེ་ཚུལ་སློང་གི་དངོས་པོ་དོན་དུ་གཉེར་མཁན་བཞི་བཅུ་ལྷག་ལ་སྡོམ་པ་སྩལ། དེ་ནས་པཻ་ཟིའི་ཨུར་གེར་ཕེབས་ཏེ་དཔོན་པོའི་མོས་འདུན་བཞིན་སྒྲོལ་དཀར་གྱི་
ཚེ་སྒྲུབ་དང་ཡི་དམ་ཆོས་སྲུང་ལ་གསོལ་མཆོད་ཞུས་ཤིང། ཀུན་རིག་ཚེ་དཔག་མེད། ཐུགས་རྗེ་ཆེན་པོ་རྣམས་ཀྱི་དབང་སྟ་གོན་དང་བཅས་པ་སྩལ། བསྒྲུབ་བྱ་སུམ་ཅུ་ཙམ་ལ་དགེ་ཚུལ་སློང་གི་སྡོམ་པ་གནང། དེ་ནས་སྐུ་འབུམ་དུ་
ཕེབས༑ སྨད་སོག་པ་དགེ་སློང་ངག་དབང་བརྩོན་འགྲུས་ངོ་གཡོག་ནས་ཞུས་པ་བཞིན་འཇིགས་བྱེད་ཀྱི་དབང། སེང་གདོང་མའི་རྗེས་གནང། མགོན་པོ་བར་ཆད་ཀུན་སེལ་གྱི་རྗེས་གནང། གཞན་ལུང་ཐོར་བུ་སྣ་ཚོགས་བཅས་སྩལ། དེས་
བསྐུལ་ངོར་རྡོ་རྗེ་རྣམ་འཇོམས་ཀྱི་སྒྲུབ་ཐབས་དངོས་གྲུབ་ཀུན་འབྱུང་ཞེས་པ་ལྗགས་རྩོམ་མཛད། དེ་ནས་ཁྲི་གའི་ཕྱོགས་སུ་ཕེབས་ཏེ་མཆོད་རྟེན་གྱི་བླ་བྲང་རང་དུ་ཡུན་རིང་པོའི་བར་སྐུ་མཚམས་ལ་བཞུག་ནས་ཟབ་ལམ་རྡོ་རྗེའི་རྣལ་འབྱོར་སྐྱོན་བར་
མཛད༑ བདེ་གསང་འཇིགས་གསུམ་གྱི་བདག་འཇུག་ལན་མང་དུ་བཞེས་ཤིང་བསག་སྦྱང་ལའང་ཤིན་ཏུ་འགྲུས་པར་མཛད། ཁྲི་ཀའི་རྟེན་གྱི་གཙོ་བོ་གྲེན་བྲུའི་ལྷ་ཁང་ཞེས་གྲགས་པར་དཀར་ཆག་ཅིག་དགོས་ཞེས་རོང་པོ་དགེ་སློང་དོན་གྲུབ་

[030B] དེ་ནས་གྲྭ་ཚང་ཐོས་བསམ་དར་རྒྱས་གླིང་དུ་ཕེབས་ནས་གྲྭ་པ་ལྔ་བརྒྱ་ལྷག་ལ་ཀུན་རིག་དང་གསང་འདུས་གཉིས་ཀྱི་དབང་སྟ་གོ་ན་དང་བཅས་པ། སྨན་ཆོག་རྒྱས་པ་
དང་བླ་མཆོད་ཀྱི་ལུང་སོགས་སྩལ། སླར་སྐུ་འབུམ་དུ་ཕེབས། ཆེ་ཤོས་རིན་པོ་ཆེའི་ཡབ་སྔགས་ཆེན་གྱིས་ཞུས་ནས་རྟ་མགྲིན་གསལ་སྒྲུབ་དང་ཡང་གསང་གི་དབང་སོགས་གནང། ཆེ་ཤོས་ངག་དབང་བསྟན་པའི་སྤྲུལ་སྐུ་རིན་པོ་ཆེའི་གཙུག་
ཕུད་བཞེས་ཏེ་རབ་བྱུང་དང་དགེ་ཚུལ་གྱི་སྡོམ་པ་སྩལ་ནས་མཚན་ངག་དབང་བཤད་སྒྲུབ་ཉི་མ་ཞེས་འདོགས་པར་མཛད། སུ་ཉིད་གཡས་རུའི་མཁན་པོ་བླ་མས་སངས་རྒྱས་བཀྲ་ཤིས་ཀྱིས་རྗེའི་གསུང་འབུམ་གྱི་ལུང་ཞུས་པར། ཀུན་མཁྱེན་བླ་མ་
མཆོག་ལ་སྒྲུབ་པའི་མཆོད་བར་དགོངས་ཏེ་སྐྱོ་ངལ་མེད་པར་དགྱེས་བཞིན་པའི་སྒོ་ནས་ལུང་ཆ་ཚང་བ་དགེ་འདུན་པ་སུམ་བརྒྱ་ལྷག་ལ་སྩལ། ཆོ་འཕྲུལ་སྨོན་ལམ་གྱི་དུས་སུ་ཕྱོགས་ཀུན་ནས་ཡོང་པའི་དད་ལྡན་རྒྱ་བོད་ཧོར་སོགས་ལ་ཐུགས་རྗེ་ཆེན་
པོའི་དབང་སྟ་གོན་དང་བཅས་པ། རྣམ་འཇོམས་ཀྱི་རྗེས་གནང་བྱ་བས་བསྲུང་བཅས་དང། མ་ཎི་དང་དམིགས་བརྩེ་མའི་བཟླས་ལུང་སོགས་གནང་སྟེ་ཡིད་ཚིམ་པར་མཛད། བསྒྲུབ་གྱ་ཉིས་བརྒྱ་དང་དྲུག་ཅུ་ལྷག་ལ་དགེ་ཚུལ་དང་དགེ་སློང་
གི་སྡོམ་པ་སྩལ་ཏེ་ཐར་པའི་རྒྱལ་མཚན་སྲིད་རྩེར་བསྒྲེངས། དེ་རྗེས་ཟླ་བ་ཁ་ཤས་ཀྱི་རིང་སྐུ་མཚམས་ལ་བཞུགས་ནས་བསྙེན་པ་དང་བསག་སྦྱང་ལྷུར་བཞེས། རྗེ་བཙུན་རྡོ་རྗེ་རྣལ་འབྱོར་མའི་བདག་འཇུག་ཀྱང་ལན་མང་དུ་བཞེས་ཏེ་རྣལ་འབྱོར་གསང་

[031A]༄༅། །མཐའི་ལམ་གྱི་ཉམས་ལེན་བསྐྱངས། དེ་ནས་མཚོ་སྔོན་པཻ་ལི་ཡེ་ཤེས་འཇིགས་མེད་ཀྱིས་གདན་དྲངས་པ་བཞིན་ཕེབས། དཔོན་པོས་བསྟན་པ་དང་ཡང་སོགས་ངེད་ལྟོས་བཅས་ལ་ཕྱི་ནང་གེགས་འཚུབ་ཆེ་སྟབས། །
དེ་དག་སེལ་ཕྱིར་དུ་ཅིས་ཀྱང་ཆོས་རྒྱལ་གྱི་གཏོར་སྒྲུབ་ཅིག་མཛད་དགོས་ཞེས་ནན་ཏན་གསོལ་བ་བཞིན་སྒྲུབ་གྲོགས་དགེ་འདུན་དང་བཅས་པས་གནད་སྨིན་བསྒྲུབ་ཏེ་གཏོར་རྒྱག་བྱས་པས། གེགས་འཚུབ་སོགས་ཞི་བའི་ལྟས་མིག་མཐོང་ལག་བཟུང་ལྟ་བུ་
བྱུང། སླར་སྐུ་འབུམ་དུ་ཕེབས་ཏེ་ཟླ་ལྷག་ཙམ་ལ་འཇིགས་བྱེད་ཀྱི་བསྙེན་པ་ཚད་ལྡན་ཁ་སྐོང་ཞི་བའི་སྦྱིན་སྲེག་དང་བཅས་པ་མཛད། མཁས་གྲུབ་ཆེན་པོ་རྗེ་བཙུན་བླ་མ་ཨ་རིག་དགེ་བཤེས་རྒྱལ་མཚན་འོད་ཟེར་གྱི་ཞབས་དྲུང་དུ་ཕེབས་ཏེ་ལམ་
གྱི་གཙོ་བོ་རྣམ་གསུམ་གྱི་ཁྲིད་རྒྱས་པར་གསན། དགུང་ལོ་ཞེ་བརྒྱད་ལ་ཕེབས་པ་སྟོད་འགྲེལ་ལུགས་ཀྱི་རྔ་ཆེན་ཏེ་ལེགས་པར་སྦྱར་བ་སཾ་སྐྲྀ་ཏའི་སྐད་དུ་དུནྡུ་བཧིཿ་མཧཱ་ཙ་ནིའི་སྐད་ཀྱིས་ཞིང་ཟུའི་ཞེས་འབོད་པ། སྤོར་ཐང་དང་བསྟུན་པ་ཆུ་
ཕོ་ཁྱི་ལོ་ཧོར་ཟླ་གཉིས་པ་ཆུ་ཤེལ་དབང་པོ་དོན་ཐམས་ཅད་འབྲས་བུར་བྱེད་པས་ཕལྒུ་ནཱི་སྟེ་རྒྱུ་སྐར་གྱི་ལྷ་མོ་དབོས་ཉ་བའི་ཚེས་གསུམ་རྒྱལ་བ་དང་པོའི་ཉིན། སྐུ་འབུམ་ཆོས་སྡེ་ཆེན་པོའི་དཔལ་ལྡན་སྨད་རྒྱུད་དཔོན་སློབ་ལྷ་རམས་པ་བསོད་ནམས་
བསྟན་འཛིན་དང་སྨན་པ་དཔོན་སློབ་གཉིས་ཀྱིས་གཙོས་ཚོགས་ཆེན་ཞལ་ངོ། བླ་བྲང་ཕྱག་མཛོད། སྤྱི་གཉེར། སྐུ་རྟེན་ཆོས་རྗེ། ཚོ་པ་དྲུག་གི་རྒན་པ། སྒར་པ་ཁག་དང་བཅས་ནས་གདན་ས་ཆེན་པོའི་ཆོས་ཁྲིར་ཕེབས་དགོས་ཀྱི་

[031B] རྗེ་རིན་པོ་ཆེའི་འཁྲུངས་གནས་ཁྱད་པར་ཅན་འདིར་འཆད་ཉན་བྱེད་རྒྱུ་བྱུང་ན་ཤིན་ཏུ་སྐལ་བ་བཟང་ཚུལ་དང་བཅས་ཞལ་བཞེས་མཛད་པས། དཔོན་སློབ་རྣམ་གཉིས་དང་ལས་སྣེ་ཐུན་མོང་ནས་དགའ་དར་བཀྲ་ཤིས་ལྷ་རྫས་
མཎྜལ་བཅས་ཕུལ། སེར་ཁྲིར་བཞུགས་རྒྱུའི་སྔར་ཉིན་རྒྱ་མིའི་དཔོན་པོ་ཟི་ལིང་ཤཱན་དགོན་པར་འོངས་ནས་རྗེ་འདི་པར་ཐུག་སྐབས། ཁྱེད་དགོན་པ་འདིའི་ཁྲི་ལ་གསར་དུ་བཞུགས་རྒྱུ་ཡིན་ཟེར་བ་བདེན་ནམ་ཞུས་པར། ཡིན་ཚུལ་གསུང་པས། ཤིན་
ཏུ་དགའ་བའི་རྣམ་པས་ཁྱེད་བླ་མ་ཡག་པོ་རེད། ཁྱེད་ཀྱིས་དགོན་པ་འདི་ལ་དོ་དམ་ཡག་པོ་གྱིས། ཁྱོད་ཀྱི་གསུང་མི་ཉན་མཁན་དེ་འདྲ་ཡོད་ཚེ་དཔོན་པོ་ང་ལ་སྤྲོད། ཁྱེད་བླ་མ་ཆོས་བྱེད་མཁན་ཡིན། དེད་དཔོན་པོ་ཚོས་ཆོས་དང་མི་མཐུན་པའི་བྱ་
བ་བྱེད་མཁན་ཚར་གཅོད་པ་པོ་ཡིན། དཔེར་ན་བསྟན་པ་སྲུང་བའི་ཆོས་སྐྱོང་ལྟ་བུ་ཡིན་ཞེས་ཞུས་ཏེ་སྲུང་མས་རྒྱུད་བསྐུལ་བའི་རྟེན་འབྲེལ་ཅན་གྱི་གཏམ་དུ་སྣང། དེ་ནས་ཧོར་ཟླ་གསུམ་བྩཻཏྲི་ཀསྟེ་ནག་པ་ཅན་གྱི་ཟླ་བ་ཞེས་སྟོན་པས་བྱ་རྒོད་ཕུང་
པོའི་རིར་ཤེར་མདོ་དང་དཔལ་ལྡན་འབྲས་སྤུངས་སུ་དང་པོའི་སངས་རྒྱས་དུས་ཀྱི་འཁོར་ལོའི་རྒྱུད་གསུངས་པའི་དུས་ཆེན་ཁྱད་པར་ཅན་གྱི་ཡར་ཚེས་གསུམ་པ་གཟའ་སྐར་འཕྲོད་སྦྱོར་ཐམས་ཅད་ཕུན་སུམ་ཚོགས་པའི་ཉིན། ཉི་མ་ཤར་རིའི་རྩེར་མངོན་པར་
འཕགས་པ་དང་དུས་མཚུངས་སུ་ཚོགས་ཆེན་ཞལ་ངོ་སོགས་ལས་སྣེ་ཐུན་མོང་ནས་ཆེན་པོར་འོས་པའི་ཡོ་བྱད་མཆོད་རྫས་ཀྱི་བྱེ་བྲག་དུ་མ་བསྒྲེངས་པ་དང་བཅས་པའི་སྒོ་ནས་ཆོས་ཀྱི་ཁྲི་འཕང་མཐོན་པོར་མངའ་གསོལ་བར་མཛད་པས་དགེ་ལེགས་ཀྱི་འོད་སྣང་

[032A]༄༅། །འཇིག་རྟེན་ཀུན་ཏུ་ཁྱབ་པར་གྱུར་ཏོ། །སྣོད་བཅུད་དཔལ་འབྱོར་བདེ་སྐྱིད་ལྷ་དང་ཚུལ་མཚུངས་མདོ་སྨད་ཙོང་ཁའི་ཡུལ། །རྒྱལ་ཁྲིམས་རྭ་བ་བཙན་བོས་བསྐོར་བས་འཐབ་རྩོད་རྒུད་པའི་མིང་ཡང་མེད། །བློ་
བཟང་བསྟན་པའི་ཉི་འོད་ཆེར་གསལ་སྐུ་འབུམ་ཆོས་ཀྱི་སྡེ་ཆེན་པོར། །འཇིགས་བྲལ་ཚོས་ཀྱི་ཁྲི་ལ་དབང་བསྐུར་དཔལ་ལྡན་བླ་མ་རྒྱལ་གྱུར་ཅིག་ཉིན་འདིར་ཚོགས་ཆེན་གྱི་དགེ་འདུན་སུམ་སྟོང་བརྒྱད་བརྒྱ་བརྒལ་བ་ལ་ཕྱག་དབང་དང། ལམ་
རིམ་ཆེན་མོའི་མགོ་ནས་ཆོས་ཐུན་གཅིག་གནང་སྟེ་མཇུག་ཏུ་བསྟན་འབར་མ་གསུང་ནས་རྒྱལ་བསྟན་རིན་པོ་ཆེ་རྒྱལ་པའི་ཐུགས་སྨོན་དང་ཕན་བདེའི་ལེགས་ཚོགས་འཕེལ་བའི་རྟེན་འབྲེལ་ཡང་དག་བསྒྲིགས། གདན་ས་རང་གི་བླ་སྤྱི་ཐུན་མོང་དང་
དགོན་ལུང་ནས་སྐྱབས་མགོན་ཐུའུ་བཀྭན་རིན་པོ་ཆེས་ཆེད་མངགས་ཀྱི་མི་སྣ་སོགས་ཕྱོགས་གཞན་གྱི་དགོན་པ་དང་སྤྱིན་བདག་དུ་མས་ཁྲི་འབུལ་རྒྱ་ཆེ་བ་རིམ་པར་བཏེག་སྨད་རྒྱུད་དཔོན་སློབ་སེར་བྱེས་ལྷ་རམས་པ་བསོད་ནམས་བསྟན་འཛིན་གྱིས་
སྐྱེས་རབས་དང་འབྲེལ་བའི་ཆེ་བརྗོད། བསྟན་པ་རྒྱས་ཤིང་འགྲོ་བ་ལ་དགེ་མཚན་འབྱུང་བ་དང། ཟབ་གསང་ཆོས་འཁོར་བསྐོར་ནས་བརྟན་པར་བཞུགས་དགོས་ཚུལ་སོགས་ཞུ་འབུལ་རྒྱས་ཤིང་སྙན་འཇེབ་འབྲེལ་ཆགས་པ་ཞུས། ཁྲི་སྟོན་དུ་
ཚོགས་ཆེན་ལ་མང་འགྱེད་དང་ཚྭ་སྦྲ་སོགས་ཀྱི་བསྙེན་བཀུར་རྒྱས་བ་ཞུས། ཟི་ལིང་ཤཱན་སྐུ་མདུན་དུ་ཡོང་ནས་ལེགས་དར་དང། རིན་ཆེན་གཉིས་པ་སྲང་འགའ་ཕུལ་ཏེ་གུས་པ་ཆེར་བྱས། གཟའ་སྐར་ལེགས་པའི་ཉིན་ནས་བརྩམས་ཆོས་གྲྭར་བརྩི་

[032B] །དེ་ནས་ས་ག་ཟླ་བའི་སྨོན་ལམ་སྐབས་
སྔ་དྲོ་གསུང་ཆོས་ལ་རྒྱུད་འཁུལ་ངེས་པའི་གསུང་བཤད་རྒྱས་པ་དང་ཕྱི་དྲོའི་ཆར་སྨོན་ལམ་ལ་ཆག་མེད་དུ་ཕེབས་ནས་ཐུགས་སྨོན་རྒྱ་ཆེན་པོ་མཛད། ལོ་སྔོན་མ་རྣམས་སུ་མཚོ་སྔོན་དང་ནང་ལོགས་རྣམས་ལ་དགྲ་ངག་གི་གནོད་པ་ཆེར་བྱུང་བར་བརྟེན་རྒྱའི་
དམག་ཆེན་བུད་དེ་རྨ་ཆུ་ཕ་རིར་འགྲོ་བའི་སྐབས་ཡིན་པས། ལན་ཇུའི་ཙུན་ཏུ། ཚིན་ཚེའི་ཏཱ་ཞིན། ཟི་ལིང་ཨམ་བཧན། ཏོ་འུ་ཡེ། ཤཱན་སོགས་རྒྱའི་དཔོན་པོ་ཆེས་དྲེགས་པ་མང་པོ་ལམ་ཞོར་ལ་སྐུ་འབུམ་དུ་ཕེབས་པར། དགོན་བའི་ཉེ་འདབ་
ཏུ་རྗེའི་གདན་ས་པ་འདི་པས་གཙོས་དགེ་འདུན་མང་མས་བསུ་བ་བྱེད་སྐབས་རྗེ་འདིས་རྒྱང་རིང་པོ་ནས་ཆིབས་བཤོལ་ཏེ་རྒྱའི་ལུགས་སྲོལ་གྱིས་བཀུར་གཟོས་བྱེད་རྩིས་གནང་བར། ཇམ་དབྱངས་གོང་མའི་ཞིང་ས་གཅིག་གི་བདག་པོ་ཆེན་པོ་ལན་ཇུའུ་
ཙུན་ཏུས་འདི་པ་མཐོང་མ་ཐག་འགྱོག་བྱང་ནས་བབས་ཏེ་ཁ་དར་ཕུལ་ནས་མཇལ་ཕྲད་གནང། ཁྱེད་རྟ་ཆིབས་ནས་གཟིམས་ཤག་ཏུ་ཕེབས་ཞེས་བཀུར་གཟོས་ཆེན་པོ་ཞུས། ཨམ་བཧན་ཆིན་ཚེའི་ཏཱ་ཞིན་ཡང་དགོན་པར་ཕེབས་འཕྲལ་ཁོ་བོ་ཁྲི་པ་བླ་མ་ལ་
ཐུག་རྒྱུ་ཡིན་གསུང་སྟེ་གཟིམས་ཆུང་དུ་ཕེབས། ཞབས་ཕྱི་རྣམས་ལ་ཁྱོད་ཚོས་ཁང་པ་ལོགས་ཤིག་ཏུ་ཡུད་ཙམ་སྡོད། ངེད་གཉིས་པོ་འགོལ་པོ་བྱས་ནས་གཏམ་གླེང་རྒྱུ་ཡོད་ཅེས་བཤད་དེ། དཔོན་པོས་སྐྱེས་བུ་གསུམ་གྱི་ལམ་སྤྱི་ཁོག་དང། ལྷག་པར་

[033A]༄༅། །ཞི་ལྷག་གི་ཐད་ནས་དཀའ་གནས་མང་པོ་དྲིས་པར། རྗེ་འདི་པས་བྱང་ཆུབ་ལམ་རིམ་ཆེན་མོ་ཁུངས་སུ་མཛད་ནས་དོགས་ལན་མཐའ་ཆོད་ཅིང་གོ་བདེ་བའི་ཡིད་ཚིམ་ངེས་པ་ཐོག་མེད་དུ་སྩལ། དཔོན་པོ་དེ་སྔོན་གྱི་བག་
ཆགས་ཀྱིས་ཆོས་ལ་མཁས་ངེས་ཤིག་ཡིན་འདུག་བས་ལྷག་པར་དད་དེ་བསྔགས་བརྗོད་ཆེར་མཛད་ཅིང། ཁོང་རང་བཞུགས་སར་ཕེབས་འཕྲལ་དཔོན་ཆུང་ཞིག་བཏང་སྟེ། མཛོད་གོས་དམར་པོ་ཡུག་རིན་ཆེན་གཉིས་པ་ཐུར་སྲང་བཞི་བཅུ། ཇ་སྦག་
བཞི་བཅས་ཆོས་ཀྱི་བཀའ་དྲིན་ཞུས་པའི་ཡོན་དུ་ཕུལ། དེ་སྐབས་སྐུ་འབུམ་གྱི་ས་ཐོག་ཏུ་ཧོས་ཟིའམ་ཧོ་ཧུའུ་མང་པོས་ལྷ་ཁང་གསར་པ་ཕུབ་པའི་སྟེང་ནས་དགོན་པ་དང་མ་འགྲིགས་པར་རྩོད་གླེང་བྱེད་འཕྲོ་ཡིན་པས་ཧོ་ཧུའུ་རྣམས་ལྐོག་
གྲོས་ཀྱིས་ཁ་འཆམ་བྱས་ཏེ། ད་རེས་རྒྱུ་ཅི་ཤོར་ཡང་ལམ་བཅོས་ཏེ་ཙུན་ཏུ་ལ་ཞུས་ནས་རྒྱལ་ཁ་ཨེ་ལོན་བལྟ་དགོས་ཞེས་ཐག་བཅད་ཡོད་ཀྱང་ཙུན་ཏུ་དང་ཨམ་བཧན་སོགས་ནས་བཀུར་གཟོས་ཆེན་པོ་བྱས་པ་མཐོང་བས་དཔའ་ཞུམ་ཞིང། རེ་
བསྟོང་པར་སོང་བས་ཁོ་ཐག་ཆད་དེ་ལོག་པའི་བསམ་སྦྱོར་མཐའ་དག་བྱེ་མའི་ཆངས་བུའམ་སྤྲུལ་གྱི་མདུད་པ་ལྟར་རང་ཞིག་ཏུ་གྱུར་ཏོ། །གནས་ཚུལ་དྲང་པོར་སྤྱོད་པ་ལ། །ཁྲིམས་ཀྱི་དྲང་ཐིག་ཡོ་མེད་ཅིང། །བསྟན་སྲུང་ཁྲོས་པའི་དཔུང་
གིས་ཀྱང། །དགྲ་སྡེ་ཉི་མས་མུན་བཞིན་བཅོམ། །གྲྭ་པ་རྒན་གཞོན་ཀུན་ནས་མགྲིན་གཅིག་ཏུ་རྗེ་མི་ཉག་རིན་པོ་ཆེ་འདི་སྐུ་བསོད་ཆེན་པོ་ཡ་མཚན་རེད། གཞན་དཔོན་པོ་ཆེན་པོ་དེ་དག་གིས་བཀུར་སྟི་འདི་འདྲ་བྱེད་པ་དཀའ་ཞེས་གླེང་པ་བྱུང་

[033B] བསོད་ནམས་ལྡན་བའི་མི་ཡི་བསམ་པ་རྣམས་ཀྱང་འགྲུབ། །ཅེས་གསུངས་བས་དེའང་ཡིན་མོད་ཀྱང། གཙོ་བོར་ནི་ཆེད་དུ་བརྗོད་བའི་ཚོམ་ལས། རང་གི་དོན་ནི་མེད་པ་ལ། །འདི་ལྟར་གཞན་རྣམས་དགའ་འགྱུར་ཞིང། །མཐོང་བའི་ཆོས་ལ་
བསྔགས་པ་དང། །ཕ་རོལ་ཏུ་ཡང་བདེ་འགྲོར་འགྱུར། །ཞེས་པ་ལྟར་བདག་བས་གཞན་གཅེས་བའི་བྱང་ཆུབ་ཀྱི་སེམས་རིན་པོ་ཆེའི་མཐུ་ཡིན་ནོ། །དེ་ནས་དབྱར་ཆོས་ཚུགས་བར་གུང་ཞོག་གཉིས་ཀྱི་ཆོས་གྲྭར་རེས་མོས་ཀྱིས་བརྩི་བཞག་ལྷུག་པར་སྩལ་བས་རྩོད་
གྲྭ་མེད་ལྟར་འབར་བ་བྱུང། དྲུག་པའི་སྨོན་ལམ་སྐབས་ཕྱོགས་གཞན་གྱི་དད་འདུས་པ་རྣམས་དང། དགོན་པར་རང་ཉིད་ཀྱི་དགེ་འདུན་འདུས་པ་རྒྱ་མཚོར་སྔ་དྲོའི་ཆར་སྐྱེས་རབས་དང་ལམ་རིམ་རེས་མོས་ཀྱིས་གསུང་བཤད་འབྱམས་ཀླས་ཤིང་ལུང་
རིགས་ཀྱིས་བརྒྱན་བདོན་གྱི་སྙིང་པོ་རྒྱུད་ཐོག་ཏུ་འདྲིལ་ངེས་པ་དང། སྨོན་ལམ་ལ་ཕེབས་ཏེ་རྒྱལ་བསྟན་རིན་པོ་ཆེའི་ཡང་སྙིང་དགེ་ལྡན་ལུགས་བཟང་རྒྱས་པའི་ཐུགས་སྨོན་ཡང་དག་གནང། མཇལ་བསུམ་སྟོང་ཙམ་ལ་ཕྱག་དབང། བཀའ་བསྒོ་
བཟླས་ལུང་སོགས་འདོད་མོས་བཞིན་གནང་སྟེ་ཡིད་ཚིམ་པར་བྱས། དབྱར་གནས་ཚུགས་ཏེ་གཞི་གསུམ་ལག་ལེན་ཕྲ་ཞིབ་དག་ཐེར་གནང་སྟེ་ཆོས་འདུལ་བའི་དགོངས་པ་ཇི་ལྟ་བ་བཞིན་མཛད། བརྩི་བཞག་ཆག་མེད་གནང་སྟེ་འཕྲོས་པ་མཛད་
ཅིང་བློ་སྐྱེད་ཀྱི་སྐྱེས་སྩོལ་བ་དང། ཞི་དྲག་གི་སྒོ་སྣ་ཚོགས་པས་འཆད་ཉན་རྟིང་བསྐུལ་ཆེས་ཆེར་མཛད། སྐབས་དེར་སྐྱབས་མགོན་དམ་པ་ཐུའུ་བཀྭན་རིན་པོ་ཆེ་གཟུགས་སྐུ་ཆོས་དབྱིངས་སུ་བསྡུ་ཚུལ་བསྟན་པ་གསན་མ་ཐག་གཅེས་པའི་མ་དང་བྲལ་བའི་བུ་

[034A]༄༅། །སྡུག་བཞིན་ཐུགས་ངལ་ཆེད་མེད་པ་གནང་ཞིང། ཀྱེ་མ་ཀྱེ་ཧུད་འཇམ་མགོན་བསྟན་པའི་ཉི་མན་ནུབ་སྟེ། སྙིགས་དུས་ཀྱི་སྐྱེ་བོ་རྣམས་མགོན་སྐྱབས་དང་བྲལ་ཚུལ་འདི་ཅི་འདྲ་རང་ཞེས་སོགས་ཐུགས་སྐྱོ་བའི་
གསུང་མང་དུ་མཛད་ཅིང། དངོས་བཤམས་ཡིད་སྤྲུལ་གྱི་མཆོད་པས་མཆོད་པ་དང། ཁྲུས་གསོལ་སྨོན་ལམ་སོགས་རྗེ་དེ་ཉིད་ཀྱི་ཐུགས་ཀྱི་དགོངས་པ་རྫོགས་ཏེ་ཡང་སྲིད་མྱུར་འབྱོན་གྱི་སྨོན་པ་མཛད། མྱུར་འབྱོན་གསོལ་འདེབས་རྩོམ་འདུན་ཡོད་ཐོག་ཚོགས་
ཆེན་ཞལ་ངོ་དགེ་བཤེས་བློ་གྲོས་ཡར་འཕེལ་དང། གྲྭ་ཚང་དགེ་བསྐོས་དཀའ་བཅུ་མཁས་མཆོག་གཉིས་དང། ཕྱོགས་གཞན་ནས་ཀྱང་ཞུ་མཁན་མང་པོ་བྱུང་བཞིན་ལྗགས་རྩོམ་མཛད་དེ་མང་འགྱེད་སོགས་ཀྱི་བསྙེན་བཀུར་དང་བཅས་ཚོགས་ཆེན་དུ་
འཛུག་བར་མཛད། དེ་ནས་སྟོན་ཆོས་ཀྱི་འཆད་ཉན། དགུ་བའི་སྨོན་ལམ་གྱི་གསུང་ཆོས་སྨོན་ལམ་སོགས་སྔར་རྒྱུན་བཞིན་མཛད། སྨོན་ལམ་སྐབས་སྟོད་སྨད་ཀྱི་མཇལ་བ་མང་པོ་འདུས་པའང་འདོད་ཆོས་ཀྱིས་ཚིམ་པར་བྱས། དགའ་ལྡན་ལྔ་མཆོད་ཆེན་མོར་
ཚོགས་ཆེན་དུ་ཇ་ཐུག་ཚ་སྦྲ་སོགས་སྔ་མའི་སྲོལ་གང་ཡོད་ཡར་རྒྱས་ཀྱི་ཚུལ་དུ་ཕུལ་ནས་དགེ་འདུན་རྣམས་མཉེས་པལ་བསྒྲུབས། དེའི་ཉིན་ཉིད་ཀྱིས་གཙོས་དགེ་བའི་བཤེས་གཉེན་སུམ་བརྒྱ་ཙམ་གྱིས་གསེར་གདུང་ཆེན་མོའི་དྲུང་དུ་དངོས་བཤམས་ཡིད་སྤྲུལ་གྱི་
མཆོད་སྤྲིན་སྤྲོས་ཏེ་ཁྲུས་གསོལ་རྒྱས་པ། རྣམ་དག་གངས་རི་མ་སོགས་སྐུ་བསྟོད་ཀྱི་རིམ་པ། བསྟན་འབར་མ་སོགས་གསུང་སྟེ་སྤྱི་བྱེ་བྲག་གི་བསྔོ་བས་རྒྱས་བཏབ། དགུན་ཆོས་ཆེན་མོར་བརྩི་བཞག་ཆག་མེད་དུ་སྩལ་ཅིང་འཆད་ཉན་ལ་གཟིགས་རྟོག་ཞིབ་

[034B] སོཀྱཱ་ཆོས་རྗེ་ངག་དབང་ཕུན་ཚོགས་དང་སྨན་རམ་པ་བློ་བཟང་ཡོན་ཏན་བཅས་ཀྱིས་གསོལ་བ་བཏབ་བ་བཞིན་དོན་གཉེར་ཅན་དུ་མ་ལ་འཇིགས་བྱེད་ཀྱི་དབང་སྟ་གོན་དང་བཅས་པ། མགོན་པོ་བཀའ་བཅུ་གསུམ་གྱི་རྗེས་གནང། དཔལ་ལྡན་ས་སྐྱའི་
གསེར་ཆོས་བཅུ་གསུམ་གྱི་རྗེས་གནང་སོགས་ཆོས་ཀྱི་མཆོད་སྦྱིན་བསྟར། སྦྱིན་བདག་འགའ་ཞིག་གིས་ལན་དུ་མར་དགའ་ལྡན་རིལ་སྒྲུབ་ཚོགས་ཆེན་དུ་སྒྲུབ་པའི་ཚོགས་དབུར་གདན་དྲངས་ནས་འབུལ་ནོད་གཟབ་རྒྱས་ཞུས། ལོ་མཇུག་ཏུ་གྲྭ་ཚང་གི་
ཞབས་བརྟན་ཉིན་བདུན་གྱི་བསྙེན་བཀུར་གང་ལེགས་བསྟབས། དགུང་ལོ་ཞེ་དགུ་པ་ཆུ་ཕག་ལོའི་ལོ་གསར་དགའ་སྟོན་དང་འདོད་ཁམས་དབང་མོའི་དུས་གཏོར་སོགས་སྔར་འཁྱུད་བཞིན་བསྒྲུབས། ཆོ་འཕྲུལ་སྨོན་ལམ་སྐབས་གསུང་ཆོས་སྨོན་
ལམ་སྔར་བཞིན་དང། ཚེས་བཅོ་ལྔའི་ཉིན་རྗེའི་མཆོད་རྟེན་དྲུང་དུ་བརྒྱ་མཆོད་གང་རྒྱས། ཁྲུས་གསོལ་དང་སྐུ་བསྟོད་ཀྱི་རིམ་པ་བསྟན་འབར་མ་བཅས་གསུང་སྟེ། བསྟན་པ་རྒྱས་པའི་ཐུགས་སྨོན་མཛད། དགོན་པའི་གྲྭ་པ་དགེ་ཚུལ་བསྒྲུབ་
བྱ་ཉིས་བརྒྱ་དང་ལྔ་བཅུ་ལྷག་དགེ་སློང་གི་དངོས་པོ་དོན་དུ་གཉེར་བ་སུམ་བརྒྱ་ཉི་ཤུ་སྐོར་བསྟན་པའི་གཞི་མ་སོ་ཐར་གྱི་སྡོམ་བའི་དཔལ་ལ་བཀོད་དེ་ཕན་བདེའི་རྩ་བ་ཚུགས་པར་མཛད་དོ། །དགེ་ཚུལ་སློང་བསྒྲུབ་བྱ་བརྒྱ་ཕྲག་མང། །ཁྲིམས་ཉིས་
བརྒྱ་ལྔ་བཅུ་སོགས་ལ་བཀོད། །ཆོས་འདུལ་བསྟན་རྒྱས་པའི་དགེ་མཚན་ནི། །ཉི་འོད་ཀྱིས་རེག་པའི་བད་མ་བཞིན། །ཆ་ཧར་གུ་ལུ་ཤ་རའི་ཤོག་དགའ་ལྡན་བཀྲ་ཤིས་ཆོས་འཕེལ་གླིང་གི་སྤྲུལ་སྐུ་གུ་ཤྲི་མེར་གེན་པཎྚི་ཏ་བསོད་ནམས་བསྟན་

[035A]༄༅། །པའི་རྒྱལ་མཚན། ཕྱག་མཛོད་དགེ་བཤེས་ཆོས་རྗེ་སོགས་ནས་དབང་ལུང་རྗེས་གསུམ། ཁྲིད་བཅས་མང་དུ་ཞུས་པ་རྣམས་འདུན་པ་བཞིན་སྩལ། བླ་མ་དེས་བསྐུལ་ཏེ་བླ་མ་རྣམས་ལ་གསོལ་
བ་འདེབས་ཚུལ་དང། གཞི་བདག་སྤྱི་ལ་བསང་མཆོད་བྱ་ཚུལ་སོགས་ལྗགས་རྩོམ་མཛད། གནས་ལྔ་མཁྱེན་པའི་དབང་ཕྱུག་ལྕང་ལུང་པཎྜི་ཏ་ཕེབས་ནས་བཀའ་ཆོས་མང་དུ་ཞུས་པའི་ཐུགས་འདུན་བསྐངས། འཇམ་མགོན་བསྟན་
པའི་རྩ་ལག་ཨ་ཀྱཱ་ནོ་མིན་ཧན་རིན་པོ་ཆེ་རྒྱ་ནག་ནས་མདོ་སྨད་རང་ཡུལ་དུ་ཕྱག་ཕེབས་པར་བསུ་པ་གནང་ཞིང་ཡབ་སྲས་ཞལ་འཛོམ་པའི་དགའ་སྟོན་བསྟར། ཨ་ཀྱཱ་རིན་པོ་ཆེས་ཞུས་ནས་འཇིགས་བྱེད་སོགས་ཀྱི་དབང་དང་ལུང་ཁྲིད་མང་པོ་
སྩལ༑ དཔྱིད་ཆོས་ཆེན་མོར་བརྩི་བཞག་སྔར་ལྟར་སྩལ་ཅིང་ཚིག་རྒྱུག་སོགས་བཞེས་རྩིས་ཀྱིས་ཚུལ་མཐུན་སྤྲོ་བ་བསྐྱེད་ཅིང་དམུ་རྒོད་དབའ་བཀོང་བའི་ཚོགས་གཏམ་བཙན་བརྗིད་བརླིང་ཞིང་བློ་འཁུལ་ངེས་ཡང་ཡང་གནང་བས་འཆད་ཉན་ལྷག་པར་
འཕེལ་ཞིང། གྲྭ་འཚོགས་ཀྱང་ཚོགས་ཆེན་ལ་དགེ་འདུན་སུམ་སྟོང་དགུ་བརྒྱ་ལྷག་དང། གྲྭ་ཚང་བཤད་སྒྲུབ་གླིང་རང་ལའང་དགེ་འདུན་ཆིག་སྟོང་ལྔ་རྒྱར་ཉེ་བ་བྱུང་སྟེ་འདུས་ཚོགས་ཤིན་ཏུ་རྒྱས་པས་ཕྱོགས་མཐའ་དག་ནས་འོངས་པའི་
མཆོག་དམན་ཐམས་ཅད་ཡིད་ཁེངས་ཏེ་གདན་སའི་བསྔགས་བརྗོད་ཕྱོགས་ཀུན་ཏུ་སྒྲོགས་པ་བྱུང། རྒྱུད་པའི་ཁྲི་པ་སྔ་མས་དགོངས་པ་ཞུས་ཏེ། བུམ་པར་ཚུལ་ཁྲིམས་རྒྱ་མཚོའི་མཆོག་སྤྲུལ་རྒྱུད་པའི་དཔོན་སློབ་ཏུ་བསྐོ་བཞག་དང། སྨན་པའི་

[035B] དེའི་ཚབ་ཏུ་རྒྱ་རྩང་དགེ་བཤེས་རྒྱལ་མཚན་ནོར་བུ་བླ་མ་གཞུང་ལས་པར་བསྐོས། རྒྱ་རྩང་སྒོམ་ཆེན་རིན་པོ་ཆེས་ལམ་ཁྲིད་སོགས་ཞུས་པ་ལྟར་ཕུལ། དཔྱིད་
ཆོས་རྗེས་མ་ནས་བཟུང་དབྱར་ཆོས་སོགས་ཆོས་ཐོག་གི་རིགས་ལ་བརྩི་བཞག་དང་རྩོད་གྲའི་རྟིང་བསྐུལ་སོགས་ཆུ་ལམ་ཞུགས་ཀྱི་ཚུལ་དུ་གནང། དེ་སྐབས་སྐུ་འབུམ་ཆོས་སྐྱོང་ཆེན་མོའི་གཙང་ཁང་འཕྱམ་ར་གསར་བཞེངས་གྲུབ་ཟིན་པས། ཞལ་
ངོ་སོགས་ལས་སྣེ་ཐུན་མོང་ནས་རབ་གནས་ཀྱི་སྙན་གསན་ཕུལ་བའི། ཡར་ཚེས་ཕུན་སུམ་ཚོགས་བར་ཉིད་ཀྱིས་རྡོ་རྗེ་སློབ་དཔོན་མཛད་དེ་རྒྱུད་སྨད་ཀྱི་དཔོན་སློབ་རྣམ་གཉིས་དང་བཅས་བཤེས་གཉེན་དམ་པ་ཉེར་གཅིག་གི་ཚོགས་ཀྱིས་རབ་གནས་དགེ་ལེགས་ཆར་
འབེབས་ཀྱི་སྒོ་ནས་སྤྱན་དབྱེའི་ཆོ་ག་ཕྱག་ལེན་བཞིན་མཛད། སྐུ་གསུང་ཐུགས་རྟེན་ཐོག་མང་བྱུང་ཚུལ། རབ་གནས་དགོས་བའི་རྒྱུ་མཚན། དེའི་ཕན་ཡོན། བརྟག་གཉིས་ཀྱི་དོན་རྗེ་བཙུན་གྲགས་པས་བཀྲལ་བ་བཞིན་བཟང་པོ་དྲུག་གི་སྒོ་ནས་བྱེད་ཚུལ་
སོགས་རབ་གནས་ཀྱི་བཤད་པ་ཟབ་ལ་རྒྱས་པ། རབ་གནས་ཀྱི་རྒྱུད་སོགས་རྒྱུད་སྡ་དང་དགོངས་འགྲེལ་མང་པོའི་ལུང་གི་རྒྱབ་བརྟེན་བཅས་སྙན་ཞིང་འཇེབ་བ་སྩལ་བས། མཁས་པ་ལེགས་བཤད་གཏམ་གྱིས་མགུ། །གསུངས་པ་བཞིན་གཟུར་
གནས་མཁས་པའི་ཚོགས་ཀྱིས་བསྔགས་བརྗོད་ཀྱི་མེ་ཏོག་འཐོར། འཕྱམ་ར་དེར་དཀར་ཆག་རྒྱས་པ་ཞིག་དགོས་ཞེས་བསྐུལ་པའང་ལྗགས་རྩོམ་བཀའ་དྲིན་བསྐྱངས། དགུ་པའི་སྨོན་ལམ་དང་ལྔ་མཆོད་ཆེན་མོ་སོགས་ལ་ཆོས་སྲིད་ཀྱི་

[036A]༄༅། །མཛད་སྒོ་གང་ཡོད་ཡར་ལྡན་དུ་གནང། རྒྱ་ཡག་རིན་པོ་ཆེའི་སྤྲུལ་སྐུའི་གཙུག་ཕུད་བཞེས་ཏེ། མཚན་བློ་བཟང་བསྟན་པའི་ཉི་མ་ཞེས་འདོགས་པར་མཛད། ཏཱ་རི་གངྒཱའི་མེར་གན་པཎྚི་ཏ་བླ་མ་བསྟན་འཛིན་རྒྱལ་
མཚན་གྱིས་གཙོས་དཔོན་གཡོག་རྣམས་ལ་སྒྲོལ་དཀར་རྗེས་གནང་སོགས་རྗེས་གནང་མང་པོ་དང། ལུང་ཁྲིད་སོགས་ཀྱང་འདོད་མོས་བཞིན་སྩལ། བླ་མ་དེས་བསྐུལ་ངོར་དམ་ཅན་གྱི་སྒྲུབ་ཐབས་བསྐང་གསོ་དང་བཅས་པ་ལྗགས་རྩོམ་མཛད། ཟླ་ཟད་
སྐབས་ཉིན་ཁ་ཤས་ཀྱི་རིང་ཚོགས་དབུར་ཕེབས་ཏེ་ཆོས་སྲུང་རྣམས་ལ་འཕྲིན་བཅོལ་སོགས་གང་དྲག་གནང་ཞིང། འདུས་ཚོགས་སུ་ཉིན་རེ་བཞིན་ཇ་ཐུག་དང། འགྱེད་ཚྭ་སྦྲ་སོགས་གང་རྒྱས་ཀྱི་བསྙེན་བཀུར་ཞུས། དགུང་ལོ་ལྔ་བཅུ་མིག་
དམར་ཞེས་པ་ཤིང་བྱིའི་ལོ་གསར་གྱི་ཉིན་མ་གཅིག་འདོད་ཁམས་དབང་ཕྱུག་མའི་གཏོར་སྐྱོང་སོགས་རྒྱས་པར་མཛད། ཚོགས་དབུར་ཕེབས་ནས་ཕྱག་དབང་སྩལ་ཅིང། ཆོ་འཕྲུལ་སྨོན་ལམ་སྐབས་ཀྱི་གསུང་ཆོས་སྨོན་ལམ་སོགས་སྔར་བཞིན་གནང། དེ་
སྐབས་ཕྱོགས་ནས་ཡོང་བ་དང་དགོན་པའི་དགེ་འདུན་བཅས་བསྒྲུབ་བྱ་བརྒྱ་དང་བཅུ་གཉིས་དགེ་ཚུལ་དང། ཉིས་བརྒྱ་ཞེ་ལྔར་དགེ་སློང་གི་སྡོམ་པ་འབོག་པར་མཛད། དད་འདུས་ཀྱི་སེར་སྐྱ་མང་པོར་འདོད་མོས་བཞིན་བཀའ་ཆོས་ཀྱི་ཆར་ཕབ། དེ་ལྟར་
སྨོན་ལམ་གསུང་ཆོས་ཀྱི་སྐབས་དང་ཆོས་ཐོག་གི་སྐབས་ཀུན་ཏུ་གཙོ་ཆེར་འཆད་ཉན་ལ་རྟིང་བསྐུལ་ཆེར་མཛད་པས་རྩོད་པ་ཡར་ཟླ་བཞིན་འཕེལ་ཞིང། དེ་མིན་རྒན་གཞོན་ཀུན་ལ་ལམ་རིམ་བློ་སྦྱོང་དང་མཐུན་པའི་དགེ་སྦྱོར་གྱི་བསྐུལ་མ་གནང་

[036B] མཚན་ཕུད་དེ་བརྩི་བཞག་སྐྱོར་མཁན་ཆེས་མང་བ་དང། རྗེ་ཉིད་ལ་རྒྱུག་འབུལ་མཁན་དང། དབུ་ཕར་ཚོགས་རྒྱུག་འབུལ་མཁན་མང་པོ། སྨོན་ལམ་དང་གླིང་
བསྲེའི་དམ་བཅའ་བཞག་ནས་མིང་བཏགས་བྱེད་མཁན་ཆེས་མང་པོ་བྱུང་བ་སོགས་སྒོ་གང་ཐད་ནས་ཉིན་སྐྱེད་ཞག་སྐྱེད་ཐོན་བ་བྱུང། གསེར་ཏོག་ནོ་མིན་ཧན་རིན་པོ་ཆེའི་སྤྲུལ་སྐུ་ཡེ་ཤེས་ཐུབ་བསྟན་རྒྱ་མཚོ་ལའང་རིག་གནས་ཀྱི་སྐོར་འགའ་ཞིག་འཁྲིད་
པར་མཛད། ཆོས་སྡེ་ཆེན་པོ་འདིའི་ནང་རྟེན་གྱི་གཙོ་བོ་གསེར་གདུང་བཞུགས་པའི་ལྷ་ཁང་ཆེན་མོ་རྩིག་པ་སོགས་ལ་སྐྱོན་ཞུགས་ཏེ་ཅུང་ཟད་ཉམས་ཆག་ཏུ་སོང་ཡོད་པས་གསར་བཞེངས་བྱས་ན་ལེགས་པར་དགོངས་ཏེ་འཇམ་མགོན་བསྟན་པའི་
རྩ་ལག་ཨ་ཀྱཱ་རིན་བོ་ཆེར། ཉིད་ཀྱིས་གཙོས་ཚོགས་ཆེན་གྱི་ལས་སྣེའི་རིགས། ཚོ་པ་དྲུག་གི་རྒན་པ་སོགས་ཐུན་མོང་ནས་རྒྱུ་མཚན་ཞུས་ཏེ་གཏད་གཉེར་མཛད་པས། ཨ་ཀྱཱ་རིན་པོ་ཆེས། ཁོ་བོ་ལ་འདི་འདྲའི་ཁ་སྟབས་མ་མཆིས་རུང་བླ་མ་རྡོ་རྗེ་
འཆང་གི་བཀའ་ལས་འདའ་མི་ཉན་པས། གང་ཡིན་ཀྱང་རྟེན་འབྲེལ་གྱི་ཁྱད་དུ་ཁས་ལེན་བྱེད། བླ་མ་གྲྭ་ཚང་གི་ཞལ་གཡང་བཞིན་འགྲུབ་པའི་སྐྱབས་འཇུག་བླ་མ་རྡོ་རྗེ་འཆང་ནས་མཛད་དགོས་གསུང། མགོན་པོ་དེ་ཉིད་ཀྱི་འཕྲིན་ལས་ཉིན་བྱེད་
སྣང་བས་བྱ་བ་ལས་ཀྱི་འཁོར་ལོའི་པད་ཚལ་བཞད་བའི་དགེ་མཚན་དང་པོར་འདྲེན་བྱེད་ཀྱང་རྗེ་འདིའི་ཐུགས་བསྐྱེད་རྟ་ལྗང་ཤིང་རྟ་ཁོ་ནའི་བཀའ་དྲིན་ཡིན་ནོ། །དེ་ལྟར་ལེགས་བྱས་སྒོ་བརྒྱ་ལྷུན་གྱིས་གྲུབ་སྟེ་ཆོས་སྡེ་ཆེན་པོའི་སེང་ཁྲིའི་དགོངས་

[037A]༄༅། །བ་ཞུས་ནས་བསྟན་བའི་གསལ་བྱེད་དམ་པ་ཏ་ལའི་ཧུ་ཐོག་ཐུ་བསྐལ་བཟང་ཐུབ་བསྟན་རབ་རྒྱས་ཆོས་སྡེ་འདིའི་ཁྲི་ལ་བསྐོ་བཞག་མཛད། ཚེས་གྲངས་དགེ་བའི་ཉིན་གྲྭ་ཚང་བཤད་སྒྲུབ་གླིང་དང། ཚོགས་ཆེན་གྱི་དགེ་འདུན་
འདུས་པ་རྒྱ་མཚོར་ཕྱག་དབང་དང་ཆོས་སྟོན་སོགས་རྒྱས་པར་ཕུལ་ཏེ། ཕུན་ཚོགས་འདོད་པ་འཇོ་བའི་རང་སྒྲ་དུ་ཟུར་བཞུགས་མཛད་དོ། །མདོར་ན་ཀུན་མཁྱེན་འཇིགས་མེད་དབང་པོའི་གསུང་ལས། མདོ་སྨད་ཙོང་ཁ་སྤྲུལ་པའི་སྐུ་འབུམ་
ཞེས༑ ༑གྲགས་སྙན་རོལ་མོས་གསུམ་རྣ་རྒྱན་གྱུར། །ནོར་འཛིན་ཐིག་ལེ་གང་དེར་ཡབ་རྗེ་ཡི། །ཐུགས་བསྐྱེད་ལ་བརྟེན་བུར་སྨྲིག་འཛིན་པའི་སྡེ། །ཚར་དུ་དངར་བའི་ཡིད་འོང་ཟུར་ཕུད་ཀྱིས། །གུས་བས་བཏུད་པའི་མི་འཇིགས་ཆོས་ཀྱི་ཁྲིར། །
ཡོངས་འཛིན་ནོར་བུའི་ཅོད་བན་གཙུག་ཐོགས་ནས། །ལུང་རྟོགས་དབྱིག་འཛིན་ཁྱོན་ལ་དབང་བསྒྱུར་བ། །མཚུངས་བྲལ་སྨྲ་བའི་རྒྱལ་པོ་ཁྱོད་འཁོད་པས། །དཀར་ཕྱོགས་སྐྱོང་རྣམས་འཛུམ་དཀར་རྒོད་པས་བྲེལ། །ཞེས་པ་ནས། མདོར་ན་
ཆོས་སྡེ་ཆེན་པོའི་ལུགས་གཉིས་ཀྱི། །འཕེལ་རྒྱས་ཇི་ལྟ་ཇི་ལྟར་གནང་འོས་པ། །དེ་ལྟ་དེ་ལྟར་ཐུགས་ཁུར་ལྷུར་བཞེས་ཏེ། །དབྱར་གྱི་ཆུ་གཏེར་དཔལ་ལ་འགྲན་བར་མཛོད། །ཅེས་གསུངས་པ་དང་ཚུལ་མཚུངས་པར་ཁྲིར་བཞུགས་ནས་
རྣམ་པ་ཀུན་ཏུ་བསྒྲིག་ལམ་དང་འཆད་ཉན་ཁོ་ན་ཐུགས་ལ་བཅིངས་ཏེ་རྟིང་བསྐུལ་མཛད་ལ། མཛད་ཚུལ་ཡང་འཇིག་རྟེན་གྱི་ཁ་འཛིན་ལྟ་བུ་མ་ཡིན་པར་ཆོས་ཁོ་ན་དང་མཐུན་པ། དེའི་ནང་ནས་ཀྱང་བསྟན་པའི་རྩ་བ་འདུལ་བ་དང་མཐུན་བ་

[037B] གཞན་ཕྱོགས་ལྟ་གྲུབ་མི་གཙང་ཞིང་སྤྱོད་པ་མ་དག་པ་རྣམས་ཀྱི་རྗེས་སུ་འབྲང་ན་འདི་ཕྱིའི་ལེགས་ཚོགས་སྟོར་ཉེན་ཆེ་ལུགས་སོགས་སྐྱོན་མཚང་ལ་རེག་བའི་ཤ་ཚའི་བསླབ་བྱ་བློ་སྣ་རང་དབང་མེད་པར་བསྒྱུར་ནུས་པའི་གསུང་
ནུས་པ་ཅན་ཚོགས་གཏམ་གྱི་ཚུལ་དུ་ཡང་ཡང་སྩལ་བས། དགེ་བའི་བཤེས་གཉེན་རྣམས་དང་ཆོས་འགྲིམ་དོན་གཉེར་པ་རྣམས་མགྲིན་གཅིག་ཏུ་འདི་ལས་ལྷག་པའི་བསླབ་བྱ་དང་ལམ་རིམ་འཆད་ཚུལ་མེད་ཅེས་གསུང་ཚད་མར་བཟུང་སྟེ་གྲྭ་པ་རྒན་
གཞོན་མཐའ་དག་རང་རང་གི་བློ་ནུས་དང་མཐུན་པའི་དམ་ཆོས་སྒྲུབ་པ་ལ་གཅིག་ཏུ་གཞོལ་བར་གྱུར་ཏེ། ཇོ་བོ་བཀའ་གདམས་པ་རྣམས་ཀྱི་གསུང་སྒྲོས་ལས། བཤེས་གཉེན་གྱི་མཆོག་མཚང་ལ་རྒོལ་བ་ཡིན། ཞེས་གསུངས་པ་ལྟར་
རོ༑ ༑གཏོང་སྒོའི་སྐོར་ཡང་ཟླ་ཟད་སྐབས་གྲྭ་ཚང་བཤད་སྒྲུབ་གླིང་ལ་ཉི་མ་བདུན་གྱི་བསྙེན་བཀུར་དང། ཚོགས་ཆེན་དུ་དགའ་ལྡན་ལྔ་མཆོད་སྐབས་དགེ་འདུན་གྱི་སྡེར་ཚ་སྦྲ་དང་ཇ་ཐུག་རྣམ་བཞག་འགྱེད་སོགས་ཀྱི་བསྙེན་བཀུར་
ཡང་ཡང་ཕུལ་བ་སོགས་ཤིན་ཏུ་རྒྱ་ཆེ་བ་གནང་འདུག་པ་ནི། འདུལ་བའི་མདོར་གནས་ཀྱི་སློབ་དཔོན་ཆོས་དང་ཟང་ཟིང་གཉི་གས་སྡུད་པ་མཆོག་ཏུ་བསྔགས་པ་ལྟར་ཡིན་མོད་ཀྱང། གཙོ་བོ་ནི་མདོ་སྡེ་རྒྱན་ལས། དེ་ཆོས་བགོ་སྐལ་ལ་སྤྱོད་ཟང་ཟིང་མིན། །
གསུངས་པ་དེ་དགོས་སོ། །དམ་པ་རྣམས་ལ་ཡོན་ཏན་གྱི་མཐུས་མཐུན་བའི་རྐྱེན་ཐམས་ཅད་ཕུན་སུམ་ཚོགས་པར་འགྱུར་ཞིང། དེའི་ཞབས་ལ་བརྟེན་པ་རྣམས་ཀྱང་ལེགས་བྱས་ཀྱི་དཔལ་ཆེན་པོ་འཐོབ་པ་ནི་སྐྱེས་རབས་ལས། དེ་ལ་འཁོར་

[038A]༄༅། །གསུམ་རྗེས་མཐུན་ཡོན་ཏན་ཚོགས། །ཕན་ཚུན་འགྲན་བ་བཞིན་དུ་གནས་བར་གྱུར། །ཅེས་དང། འཁྲི་ཤིང་གི་སེར་སྐྱའི་རྟོགས་པ་བརྗོད་པའི་ཡལ་འདབ་ལས། མཁས་པའི་ཡོན་ཏན་ཁྱད་འཕགས་
ཀྱིས༑ ༑བསྒྲུབས་བའི་དཔལ་ནི་རྣམ་པར་མཛེས། །ཞེས་དང། འཁྲྭི་ཤིང་ཡལ་འདབ་བཅུ་དྲུག་པ་ལས་ཀྱང། ཆེན་པོ་ཉིད་ལ་བརྟེན་པའི་སྦྱོར་བ་ལས། །གང་ཕྱིར་ཐམས་ཅད་ཆེན་པོ་ཉིད་དུ་འགྱུར། །ཞེས་གསུངས་པ་བཞིན་ནོ། །ཆོས་
སྲིད་ཟུང་གིས་ཚུལ་བཞིན་བསྐྱངས་པས་ཁྲིམས་ལྡན་འདུས་སྡེ་བགྲང་ཡས་འཕེལ། །བཤད་སྒྲུབ་འཆད་ཉན་བསྟན་པའི་བྱ་བ་དབྱར་གྱི་ཆུ་གཏེར་བཞིན་དུ་རྒྱས། །ཡངས་པའི་རྒྱལ་ཁམས་བཀྲ་ཤིས་བདེ་སྐྱིད་ཕུན་སུམ་ཚོགས་པའི་དཔལ་
ལ་རོལ། །རྫོགས་ལྡན་སླར་ཡང་འོང་སྙམ་སོམ་ཉི་ལ་འགོད་ཨེ་མ་སྐལ་བ་བཟང། བསིལ་ལྡན་ལྗོངས་ཀྱི་ལུམ་བི་ནཱི་ཡི་ཚལ། །མྱ་ངན་མེད་པ་ཙན་དན་ལྗོན་པའི་དྲུང། །ལུགས་ཟུང་གོམ་པའི་པདྨ་བསྟར་འ་ཡིས། །དོན་ཀུན་གྲུབ་པའི་མཚན་
སྙན་དང་གིས་བསྒྲགས། །རྨད་བྱུང་ཐུགས་བསྐྱེད་ཡུབ་དྲང་ཞིང་ལྡེམ། །རྒྱལ་བསྟན་འཛིན་སྐྱོང་ཤམ་བུ་རིམ་པར་བཀྲ། །བསླབ་གསུམ་ཡིད་བཞིན་ནོར་བུའི་ཏོག་མཛེས་པའི། །བསྟན་པའི་རྒྱལ་མཚན་སྲིད་པའི་རྩེ་མོར་བསྒྲེངས། །ཞེས་དགེ་
ལྡན་བསྟན་པའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་བར་ཐར་བ་ནོར་བུའི་དོ་ཤལ་ལས་གདན་ས་ཆེན་པོ་སྐུ་འབུམ་བྱམས་པ་གླིང་དུ་གྲྭ་ཚང་སྤྱི་སྒོས་ཀྱི་འཛིན་སྐྱོང་

[038B]། །།དེ་ནས་བཅད་རྒྱ་གནང་སྟེ་ཉམས་བཞེས་ལ་རྩེ་གཅིག་ཏུ་གཞོལ་བར་མཛད་ཅིང། ཐུན་མཚམས་སུ་རྒྱ་བོད་ཀྱི་མདོ་རྒྱུད་བསྟན་བཅོས་སོགས་ལ་གཟིགས་རྟོག་རྒྱ་ཆེར་གནང། །
སྐབས་ཤིག་ཏུ་བསྟན་བའི་གསལ་བྱེད་ཏ་ལེའི་ཧུ་ཐོག་ཐུ་སྐུ་བསྙུན་ཅུང་ཟད་བཞེས་པར་རྣམ་འཇོམས་ཀྱི་རྗེས་གནང་བྱབས་ཁྲུས་བཅས་ཞུས་པ་བཞིན་སྩལ་བས་སྐུ་ཁམས་འཕྲལ་དུ་དྭངས། དེ་ནས་ཡི་དམ་རྡོ་རྗེ་འཇིགས་བྱེད་ལྗགས་
བསྙེན་ཁ་སྐོང་གི་སྦྱིན་སྲེག་བཅས་མཛད། ཨ་ཀྱཱ་རིན་པོ་ཆེའི་དྲུང་ནས་རྒྱལ་བ་བསྐལ་བཟང་རྒྱ་མཚོའི་གསུང་འབུམ་བོ་ཏི་འགའི་ལུང་གསན། དགུང་ལོང་གསུམ་བ་རབ་བྱུང་བཅུ་བཞི་པའི་ཐོག་མའི་མེ་ཡོས་ལོར་ཉིད་ཀྱི་གདན་
ས་དགོན་པ་དགའ་ལྡན་དར་རྒྱས་གླིང་དང་མི་ཡག་གྲྭ་ཚང་གཉིས་བདག་གིར་མཛད་པའི་ཐོག་མཆོད་རྟེན་དཀར་པོའི་མི་ཉག་གྲྭ་ཚང་གི་གྲྭ་པ་རྒན་གཞོན་རྣམས་དང། མཆོད་གཞིས་སོགས་ནས་དད་འདུས་རྩེ་གཅིག་གིས་ས་ག་ཟླ་བ་འདིར་གྲྭ་ཚང་རང་དུ་བཞི་
པའི་སྨོན་ལམ་གསར་འཛུག་གནང་དགོས་ཚུལ་ནན་ཆེར་ཞུས་པ་ལྟར། སྨོན་ལམ་བཙུགས་ནས་ཞལ་འདོན་ལ་གཏན་ཆགས་སུ་ཀུན་རིག་གི་སྒྲུབ་མཆོད་དབྱངས་རྟ་འདུར་གསུམ་སྐུ་འབུམ་སྨན་པ་གྲྭ་ཚང་གིས་ཕྱག་ལེན་བཞིན་བཙུགས། དེ་ནས་དགའ་ལྡན་
དར་རྒྱས་གླིང་དུ་ཕེབས་ཏེ་སྨོན་ལམ་སོགས་སུ་བྱོན་ནས་བསྟན་པ་རྒྱས་བའི་ཐུགས་སྨོན་གང་ལེགས་མཛད། ཕྱོགས་འདུས་ཀྱི་མཇལ་བ་རྣམས་ལ་ཕྱག་དབང། ལྗགས་ལུང་སོགས་ཀྱིས་རེ་འབྲས་སྨིན་པར་བྱས། ཨ་ཀྱཱ་རིན་པོ་ཆེས་སྒོ་མེའི་ཧོར་ཀྱའི་རང་གཞིན་

[039A]༄༅། །ལྷུན་གྲུབ་རྩེར་གདན་དྲངས་པ་བཞིན་ཕེབས། བསྟན་པའི་རྩ་ལག་ཨ་ཀྱཱ་རིན་པོ་ཆེའི་ཐུགས་བཞེད་བཞིན་ཁོང་གིས་དབུ་མཛད་པའི་སེར་སྐྱ་སུམ་བརྒྱ་ལྷག་ཙམ་ལ་གདུགས་དཀར་གྱི་དབང་ཆེན་དང། རྗེའི་གསུང་འདུག་
ནང་གི་ལེ་ཚན་འགའ་ཞིག་གི་ལུང་སོགས་སྩལ། གཞན་དད་ལྡན་རྣམས་ཀྱི་མོས་འདུན་ལྟར་ཕྱག་དབང་དང་རིག་གསུམ་མགོན་བོའི་བཟླས་ལུང། བཀའ་བསྒོ། ལྗགས་བསྔོ་སོགས་ཀྱིས་ཡིད་ཚིམ་པར་བྱས། སྐུ་འབུམ་དུ་ཕེབས་ཏེ་མཁས་
པའི་དབང་པོ་ཨ་བ་ག་ལྷ་རམ་བ་ངག་དབང་འོད་ཟེར་ལ་རྟ་མགྲིན་གསང་སྒྲུབ་ཀྱི་དབང་དང། གཡུ་ཐོག་སྙིང་ཐིག་གི་དབང་བཅས་བཀའ་ཆོས་ཀྱི་སྐོར་མང་དུ་སྩལ། བླ་མ་དེས་མཆོད་རྟེན་ཆེན་མོའི་མདུན་དུ་སྔར་བླངས་པའི་དགེ་
སློང་གི་སྔོམ་པ་ཕུལ་ཏེ། འདི་འདུལ་བ་རང་སྐད་ལ་ཆེར་མེད་ཀྱང། ལོ་རྒྱུས་དེ་འདྲ་མང་དུ་སྣང། ཡང་བསྐྱར་བསྙེན་རྫོགས་ཀྱི་སྡོམ་པ་ལེན་རྒྱུ་ར་ཨ་ཀྱཱ་རིན་པོ་ཆེ་དང་ཉིད་རྣམ་གཉིས་ལ་ཨུ་ཚུགས་ཀྱིས་ཞུས་པ་བཞིན། རྗེ་རིན་པོ་ཆེའི་གསེར་གདུང་ཆེན་མོའི་མདུན་
དུ་ཐུབ་དབང་གི་སྐུ་བྱིན་རླབས་ཅན་བཞུགས་སུ་བཅུག་སྟེ། རྗེ་ཨ་ཀྱཱ་རིན་པོ་ཆེས་མཁན་པོ་དང་རྗེ་འདི་པའི་ལས་སློབ་མཛད་དེ་བསྙེན་རྫོགས་ཀྱི་སྡོམ་པ་སྩལ། རྗེ་འཇམ་དབྱངས་བཞད་པའི་མཆོག་སྤྲུལ་རིན་པོ་ཆེ་སྐུ་འབུམ་དུ་ཆིབས་བསྒྱུར་སྐབས་
ཉིད་ཀྱི་བླ་བྲང་དུ་བླ་མཆོད་དུས་བཟང་གི་ཚོགས་དབུར་གདན་དྲངས་ཏེ། ལམ་གྱི་གཙོ་བོ་རྣམ་གསུམ་གྱི་ཁྲིད་གསན་ནས་བླ་མཆོད་དང་འབྲེལ་བའི་ཞབས་བརྟན་གྱི་ཞུ་བ་གནད་ཅན་ཕུལ། རྗེ་ཨ་ཀྱཱ་རིན་པོ་ཆེས་རྒྱུད་པའི་འདུ་ཁང་གསར་བཞེངས་བྱས་

[039B] རྒྱུད་གྲྭའི་ལས་སྣེ་ཐུན་མོང་ནས་དཀར་ཆག་རྒྱས་པ་ཞིག་དགོས་ཞེས་རྗེ་ཉིད་ལ་བསྐུལ་མ་ཞུས་པ་ལྟར་ལྗགས་རྩོམ་མཛད། སྐྱབས་མགོན་ཆུ་བཟང་རིན་པོ་ཆེའི་མཆོག་སྦྲུལ་སྐུ་འབུམ་དུ་ཕེབས་བར། ཉིད་ཀྱི་བླ་བྲང་དུ་གདན་དྲངས་ནས་ཆོས་འབྲེལ་
ཞུས་ཏེ་ཞབས་བརྟན་ཞུ་འབུལ་གང་རྒྱས་བསྟར། མཚོ་སྔོན་ཆིང་ཝང་བསོད་ནམས་རྡོ་རྗེས་ཁོ་རང་གི་སྡེ་བའི་དྲུག་བའི་སྨོན་ལམ་ལ་གདན་དྲངས་པ་བཞིན་མཚོ་སྔོན་ཏུ་ལན་གོལ་གྱི་དགོན་པར་ཕེབས་ནས་ཏ་ལེ་ཧུ་ཐོག་ཐུ་དང་རྣམ་གཉིས་ཞལ་འཛོམ་སྟེ་
སྨོན་ལམ་སོགས་སུ་བྱོན་ནས་དགེ་ལྡན་རིང་ལུགས་རྒྱས་པའི་ཐུགས་སྨོན་མཛད། མི་རྗེ་ཝང་དེར་འཚོགས་སེར་སྐྱ་དྲག་ཞན་ཀུན་ནས་གསོལ་བ་བཏབ་བ་བཞིན་ཐུགས་རྗེ་ཆེན་པོ་བཅུ་གཅིག་ཞལ་གྱི་དབང། གསང་འདུས་ཀྱི་དབང། གཞན་ལུང་སྣ་ཚོགས་
བཅས་སེར་སྐྱ་ཆིག་སྟོང་དང་བརྒྱ་ཕྲག་གསུམ་ལྷག་ལ་སྩལ། ཉིན་གཅིག་གི་རིང་དུས་འཁོར་གྱི་ཚོགས་དབུར་བཞུགས་ནས་བསྟན་བ་རྒྱས་པའི་ཐུགས་སྨོན་མཛད། དེ་ནས་ཝང་གི་ཨུརྒེར་ཕེབས། དཔོན་ཚང་ནས་གསོལ་བ་བཞིན་ཐེན་ཙིན་བྲག་དཀར་
གྱི་རྫོང་དུ་དབང་གི་ལྷ་མོ་ཀུ་རུ་ཀུལླེའི་བསྙེན་སྒྲུབ་ཉིན་བདུན་གྱི་རིང་ལ་མཛད་དེ་དབང་གི་སྦྱིན་སྲེག་གནང་བས་རྟགས་མཚན་དང་རྟེན་འབྲེལ་སྣ་ཚོགས་རང་འགྲིག་ཏུ་བྱུང། ཝང་ཆོལ་གཞན་ནས་ཕྱིར་ཕེབས་ཏེ་རྗེ་འདི་བར་མཇལ་དུས། ལགས་ད་རེས་
ངེད་ཆོལ་གྷན་ལ་སོང་བས་དོན་ཐམས་ཅད་གྲུབ་ཅིང། ལྷག་པར་ཕ་རོལ་གྱི་མི་དྲག་དབང་ཆེ་བ་མང་པོ་ཚུར་མགོ་སྒུར་ཏེ་དབང་དུ་འདུས་བྱུང་བ་རྗེ་ཉིད་ཀྱི་བྱིན་རླབས་ཡིན་ཞུས་བར། ང་ལ་བྱིན་རླབས་གན་མཆིས། དཀོན་མཆོག་གསུམ་དང་ལྷག་པའི་ལྷའི་བྱིན་

[040A]༄༅། །རླབས་ཁོ་ན་ཡིན་གསུང། སུ་རུ་ཐོ་ལིའི་ཕྱོགས་ཆིབས་བསྒྱུར་གནང། དད་ལྡན་རྣམས་ཀྱི་འདོད་མོས་ལྟར་སེར་སྐྱ་ལྔ་བརྒྱ་སྐོར་ལ་ཀུན་རིག་གི་དབང་ལུང་སྣ་ཚོགས་བཅས་སྩལ། གཞན་སྦྱིན་བདག་སོ་སོའི་འདོད་
མོས་བཞིན་བཀའ་བསྒོ། ལྗགས་བསྔོ་སོགས་ཀུན་གྱི་ཡིད་ཚིམ་པ་གནང། ཨུལ་ཅི་ཐུ་དའི་ཆིང་རྡོ་རྗེ་ཇ་སག་གིས་གདན་དྲངས་བ་བཞིན་ཕེབས། དཔོན་བོས་ཞུས་ངོར་འཇིགས་བྱེད་ཀྱི་བསྙེན་སྒྲུབ་ཚད་ལྡན། ཞི་བའི་སྦྱིན་སྲེག་གནད་སྨིན་
བཅས་བསྒྲུབས། འཇིགས་བྱེད་ཀྱི་དབང་དང་གཞན་ལུང་འགའ་ཞིག་ཞུས་པ་བཞིན། དཔོན་བོས་ར་མོ་བ་ཉིས་བརྒྱ་ལྷག་དང་བཅས་ལ་སྩལ། ཡང་སྐྱར་ཝང་གི་ཨུར་གེར་ཕེབས་ཏེ་ཝང་ཡབ་སྲས་ཀྱི་ཞབས་བརྟེན་དུ་སྒྲོལ་དཀར་ཚེ་སྒྲུབ་ཉིན་
བདུན་གནང། བུམ་པའི་ནང་དུ་རིལ་བུ་སུམ་ཉིས་ཙམ་བླུགས་ཏེ་ཚེ་སྒྲུབ་གྲོལ་ཉིན་གང་སྟེ་འཕྱུར་བྱུང་བས་ཝང་ཐུགས་དགྱེས་ཤིང་དད་པ་ཆེར་སྐྱེས་ནས་མ་ཆོད་འབུལ་གཟབ་རྒྱས་ཞུས། ཨུར་གེ་ནས་ཕྱིར་ཕེབས་སྐབས་ཝང་གིས་སྤྱི་སྒེར་གྱི་
སྐྱབས་འཇུག་ཞུས་ཤིང། ཁྱད་པར་ད་ནི་ང་རང་ལོའང་མཐོ་བས་འཆི་བ་ལ་ངེས་བ་ཅི་ཡོད། ངའི་བུ་འདི་ཐུགས་བརྩེ་བས་མ་བོར་བར་ཆོས་སྲིད་གང་ཐད་ཀྱི་བསླབ་སྟོན་སྦ་གསང་མེད་པར་ལྷུག་སྩོལ་དགོས་ཞེས་སོགས་ཀྱི་ཞུ་བ་མཛད། དེ་ནས་
པཻ་ཟི་མི་འགྱུར་གྱི་ཨུརྒེར་ཕེབས། དཔོན་པོའི་འདོད་མོས་ལྟར་ཡོངས་རྫོགས་དགེ་བསྙེན་གྱི་སྡོམ་པ་སྩལ་ནས་ཐར་བའི་ས་བོན་བསྐྲུན་པར་མཛད། མི་རིང་བར་ཝང་བསོད་ནམས་རྡོ་རྗེ་སྐུ་གཤེགས་པའི་སྔས་མགོར་གདན་དྲངས་པ་བཞིན་ཕེབས་ཏེ། བཅོམ་

[040B] སླར་སྐུ་འབུམ་དུ་ཕེབས། ཟླ་བ་ཁ་
ཤས་ཀྱི་རིང་ལ་བཅད་རྒྱ་བསྡམས་ནས་རྡོ་རྗེ་རྣལ་འབྱོར་མའི་ལྫགྶ་བསྙེན་མཛད་ཅིང། མཇུག་ཏུ་ཉིན་ཉི་ཤུ་རྩ་གཅིག་གི་རིང་ལ་བདག་འཇུག་བཞེས་ཏེ་ཚོགས་ཀྱི་འཁོར་ལོར་ཚིམ་པ་དྲུག་ལྡན་དུ་རོལ་པར་མཛད། བྱང་ཕྱོགས་ཀྱི་སྦྱིན་བདག་
སོགས་དད་ལྡན་མང་དུ་འདུས་པ་རྣམས་ལ་དམ་པའི་ཆོས་ཀྱི་ཆར་ཕབ་ཅིང་བྱང་ཆུབ་མཆོག་གིས་བོན་བསྐྲུན་པར་མཛད། བསྒྲུབ་བྱ་བརྒྱ་དང་བཞི་བཅུ་ལྷག་ལ་སོ་ཐར་གྱི་སྡོམ་པ་སྩལ། སྐབས་ཤིག་ཏུ་དབང་ཕྱོགས་ཀྱི་སྦྱིན་བདག་ས་ཡི་དབང་ཕྱུག་
དམ་པ་སུ་ཉིད་གཡས་རུའི་དུའུ་རེངས་ཝང་རཏྣ་སིདྡྷིའི་སྐུ་མཆེད་བསྟན་པའི་གསལ་བྱེད་མཁན་བོ་བླ་མ་སངས་རྒྱས་བཀྲ་ཤིས་ནས་བྱང་ཕྱོགས་སུ་ཆིབས་སྒྱུར་གནང་དགོས་ཚུལ་གྱི་སྙན་གསན་སྔར་ནས་ནན་ཆེར་ཡང་ཡང་ཕུལ་ཡོད་པ་ལྟར་གདན་འདྲེན་
བྱེད་མི་ཁལ་རྟ་བཅས་འབྱོར། དགུང་ལོང་ལྔ་པ་དཀར་པོ་ཞེས་པས་སྦྲུལ་ལོའི་དཔྱིད་ཀ་ཆོས་སྡེ་ཆེན་པོ་སྐུ་འབུམ་བྱམས་པ་གླིང་ནས་བྱང་ཕྱོགས་ཆེན་པོ་ཧོར་གྱི་ཡུལ་དུ་ཆིབས་ཀྱི་ཁ་ལོ་བསྒྱུར། ཕེབས་ལམ་དུའང་དགོན་སྡེ་སྒྲུབ་སྡེ་སོགས་ཀྱིས་མཚོན་
དད་ལྡན་སོ་སོའི་ཞུ་འབུལ་ལྟར་བསྒྲུབ་བྱ་འདུས་ཐེབས་མང་པོ་ལ་དགེ་ཚུལ་སློང་གི་སྡོམ་པ་སྩལ། ཕྱོགས་འདུས་ཀྱི་དད་ལྡན་མཐའ་ཡས་པ་ལ་ཕྱག་དབང་དང་དམ་པའི་ཆོས་ཀྱི་ཆར་པ་འདོད་མོས་ལྟར་ཕབ་སྟེ་ཀུན་གྱི་ཡིད་ཚིམ་པར་བྱས། དེ་ནས་རིམ་པར་

[041A]༄༅། །བརྒྱུད་དེ་སུ་ཉིད་དང་དུར་བདེ་གཉིས་ཀྱིས་མཚམས་པཱ་ཡན་ཟེར་བའི་ས་ནས་གདན་འདྲེན་ཞུ་མི་གཙོ་བོ་སུ་ཉིད་གཡས་རུའི་ཝང་རཏྣ་སིདྡྷི་དང། སྐུ་མཆེད་མཁན་པོ་བླ་མ་སངས་རྒྱས་བཀྲ་ཤིས། ཏཱ་བླ་མ་བསོད་ནམས་ཉི་མ་
སོགས་ཀྱིས་གཙོས་འབངས་བློན་སེར་སྐྱ་མང་བོས་ཆིབས་བསུ་ཞུས། ཧོ་ཤོས་ཀྱི་དགོན་པ་བདེ་སྐྱིད་གླིང་དུ་ཕེབས་ཏེ་རྟེན་འབྲེལ་གྱི་ཐོག་མར་བཀྲ་ཤིས་གསོ་སྦྱོང་མཛད། དོན་གཉེར་པ་མང་བོར་འདོད་ཆོས་གནང། མཁན་པོ་བླ་མའི་དགོན་པར་
ཡང་ཐོག་མར་བཀྲ་ཤིས་གསོ་སྦྱོང་མཛད། རིམ་བཞིན་དཔོན་པོ་རྣམས་ཀྱིས་མཆོད་སྤྲིན་རྒྱས་པར་ཕུལ། བསྟན་པའི་གསལ་བྱེད་མཁན་པོ་བླ་མ་སངས་རྒྱས་བཀྲ་ཤིས། དུའུ་རེང་ཝང་རཏྣ་སིདྡྷི། ཏཱ་བླ་མ་བསོད་ནམས་ཉི་མ་སོགས་སྐུ་མཆེད་རྣམས་ཀྱིས་
མགྲིན་གཅིག་ཏུ་བཀའ་ཆོས་ཀྱི་སྙན་གསན་ཕུལ། དེ་ནས་དགོན་པ་བདེ་སྐྱིད་གླིང་དུ་ཕེབས་ཏེ། སོ་སོའི་འདོད་མོས་བཞིན་བླ་དཔོན་སེར་སྐྱ་དྲག་ཞན་སུམ་སྟོང་དྲུག་བརྒྱ་ལྷག་པར་ཉིན་བཅུ་གཅིག་གི་རིང་གསང་བདེ་འཇིགས་གསུམ་ཀུན་རིག་རྣམས་ཀྱི་དབང་
སྟ་གོན་དང་བཅས་པ། གྲུབ་རྒྱལ་ལུགས་ཀྱི་ཚེ་དབང། འཕོ་ཁྲིད། གཞན་ལུང་སྣ་ཚོགས་བཅས་སྩལ་ནས་དགེ་མཚན་གྱི་དཔལ་ལ་སྦྱོར་བར་མཛད། བསྒྲུབ་བྱ་བརྒྱ་དང་ལྔ་བཅུ་དགེ་ཚུལ་སློང་གི་དངོས་པོར་བསྒྲུབས། ཆ་གན་ཨོ་བོའི་དགོན་པ་དགེ་
འདུན་དར་རྒྱས་གླིང་དུ་ལམ་རིམ་བསྡུས་དོན། དགའ་ལྡན་ལྷ་བ་རྒྱ་མ། བཟླས་ལུང་མང་བོ། དུར་བདེ་སཱོ་ནེའི་དགོན་བར་བླ་མ་མཆོད་པ། ཐོག་མཐའ་བར་སོགས་རྗེའི་གསུང་འགའ་ཞིག་གི་ལུང། སྔགས་རམ་བ་བླ་མས་ཞུས་ངོར་དམིགས་བརྩེ་

[041B] གདུགས་དཀར་གྱི་རྗེས་གནང། སྒྲོལ་དཀར་དང་སྐུ་ལྔའི་རྗེས་གནང། རབ་འབྱམས་པ་བློ་བཟང་ཉི་མས་ཞུས་ངོར་སྒྲོལ་དཀར་གྱི་རྗེས་གནང་ལུང་སྣ་ཚོགས། ཀི་རྟི་བླ་མའི་འདོད་མོས་བཞིན་བདེ་མཆོག་དཀར་པོ་དང་སྒྲོལ་མའི་རྗེས་
གནང་སོགས་གནང། དུར་བདེ་ཐུ་ས་ལཀྖི་མེརྒེན་ཏཱ་ཆིང་ནས་གདན་དྲངས་བར་མི་འཁྲུགས་པ་ལྷ་དགུའི་དབང་སྟ་གོན་བཅས། ཐུགས་རྗེ་ཆེན་པོའི་དབང། འོད་དཔག་མེད་ཀྱི་འཕོ་ཁྲིད་བཅས་སྩལ། ཐུས་ལཀྨིས་ཆོས་རྒྱལ་གཏོར་སྒྲུབ་ཅིག་བྱེད་
དགོས་ནན་ཏན་ཞུས་བ་ལྟར་བསྟན་པའི་ཞབས་བརྟན་ལ་དམིགས་ནས་གཏོར་སྒྲུབ་མཛད། དཔོན་པོ་ཚེ་དཔག་སྐྱབས་དང་ཨེམ་ཆི་ཆོས་རྗེ་རྣམས་ཀྱིས་འདོད་མོས་བཞིན་བརྒྱ་རྩའི་ལུང་སོགས་དང། ཨེམྖི་བློ་བཟང་ཚུལ་ཁྲིམས་ཀྱིས་ཞུས་ངོར་ཚེ་
བདག་མགོན་པོ་དང་ཕྱག་རྡོར་སོགས་ཀྱི་རྗེས་གནང། སེང་གདོང་མའི་གཏོར་ཆོག་འཇིགས་བྱེད་བསྐྱེད་རིམ་སོགས་ཀྱི་ལུང། དུར་བེད་ཇ་ཁི་རོག་ཆི་ལ། སྒྲོལ་དཀར་དང་ལྷ་མོའི་རྗེས་གནང། བླ་མཆོད་ཀྱི་ལུང། ཆ་ཧར་ཙམ་པ་ཀ་ནང་སོ་བཅས་
ལ་གྲུབ་རྒྱལ་ལུགས་ཀྱི་ཚེ་དབང། སྒྲོལ་མ་དཀར་ལྗང་གི་ལུང། སོ་ཉིད་བོ་དཧི་ཅ་ཁི་རོག་ཆིར་ཚེ་དཔག་གི་རྗེས་གནང། རིགས་གསུམ་མགོན་པོའི་སྙིང་པོའི་བཟླས་ལུང་བཅས་གནང། ཡང་སྔར་གྱི་སོ་ཉིད་དགོན་པ་བདེ་སྐྱིང་གླིང་དུ་ཕེབས། བླ་མ་མཆོད་
བའི་དུས་བཟང་ཚོགས་འཁོར་སོགས་ཆ་ལག་ཚང་བ་མཛད། གུ་ཤྲཱི་བླ་མའི་དགོན་པ་བཀྲ་ཤིས་རབ་རྒྱས་གླིང་དུ་ཕེབས་ཏེ་སྐུ་སྐྱེ་ཞབས་དྲུང་ལ་ལྷ་མོའི་རྗེས་གནང། ཉིད་ཀྱི་གསུང་གི་བླ་མའི་རྣལ་འབྱོར་སོགས་ཀྱི་ལུང་གནང། དེ་ནས་སོ་ཉིད་ཨུ་

[042A]༄༅། །རྫིང་མེ་རིན་གྱིས་མཆོད་བའི་གྲྭ་ཚང་ལ་ཕེབས། འདུས་ཚོགས་ཉིས་བརྒྱ་ཙམ་ལ་དགའ་ལྡན་ལྷ་བརྒྱ་མའི་ཁྲིད་ལུང་སྩལ། མཚོ་བདུན་དུ་ཆིབས་ཁ་བསྒྱུར་བའི་ལམ་དུའང་བླ་དཔོན་སེར་སྐྱ་དྲག་ཞན་
ཉིས་སྟོང་བརྒལ་བ་ལ་ཕྱག་དབང་དང། སོ་སོའི་མོས་པ་ལྟར་དབང་རྗེས་གནང་ལུང་ཁྲིད་སོགས་སྩལ་ཏེ་སྐྱེ་བོ་ཀུན་གྱི་ཡིད་ཚིམ་བར་བྱས་ནས་མཚོ་བདུན་ཨ་ཀྱཱ་རིན་པོ་ཆེའི་བླ་བྲང་དུ་ཕྱག་ཕེབས། བྱང་ཕྱོགས་བསྟན་པའི་མངའ་བདག་
ཆེན་པོ་ཧལ་ཧ་རྗེ་བཙུན་དམ་པ་དང་བསྟན་པའི་རྩ་ལག་རྗེ་ཨ་ཀྱཱ་ནོ་མོན་ཧན་རིན་པོ་ཆེ་རྣམ་གཉིས། ་འཇམ་དབྱངས་གོང་མ་ཆེན་པོར་མཇལ་ཕྲད་གནང་རྒྱུར་མཚོ་བདུན་བརྒྱུད་ནས་ཕེབས་སྐབས། རྗེ་བཙུན་དམ་པ་རིན་པོ་ཆེར་ལྷ་རྫས་
དངུལ་གྱི་མཎྜལ། སྐུ་གསུང་ཐུགས་རྟེན། དངུལ་སྲང་ལྔ་བཅུ་སོགས་ཕུལ་ཏེ་མཇལ་ཁ་ཞུས་ཤིང། ཉིད་རྣམ་པ་གསུམ་པོ་ཉིན་ཁ་ཤས་ཀྱི་རིང་ལ་ལྷན་རྒྱས་སུ་བཞུགས་ནས་ཟབ་ཆོས་ཀྱི་གླེང་བ་རྒྱ་ཆེར་མཛད། ཉིད་ལ་རྗེ་བཙུན་དམ་པ་རིན་པོ་ཆེས་རྣམ་
འཇོམས་ཀྱི་རྗེས་གནང་བྱ་བས་ཁྲུས་དང་བཅས་བ་གནང་དགོས་ཞེས་བཀའ་ཕེབས་པ་ལྟར་རྗེས་སུ་གནང་བ་སྤྱིའི་ཆོས་བཤད་གང་རྒྱས་ཀྱིས་བརྒྱན་ནས་ཕུལ་བས་ཐུགས་ཤིན་ཏུ་དགྱེས་ཏེ། ཁོ་བོ་གཏན་ཆག་བར་ཁྱེད་ཉིད་དང་ལྷན་རྒྱས་སུ་འདུག་འདོད་ཆེ་
ནའང། ཡུལ་གྱིས་བསྐལ་པའི་དབང་གིས་བསམ་པ་བཞིན་མི་ཡོང་འདུག་ད་རེས་རང་ཅག་གི་སྐྱེ་བ་སྔོན་མའི་སྨོན་ལམ་རྣམ་པར་དག་པའི་མཐུས་དངོས་སུ་ཕྲད་དེ་དམ་པའི་ཆོས་ཀྱི་འབྲེལ་བ་ཤིན་ཏུ་ཟབ་པ་བྱུང་བས། དམ་བ་ཉིད་ནས་

[042B] ཉིད་ནས་ཀྱང་ལྷ་རྫས། དངུལ་མཎ། སྐུ་གསུང་ཐུགས་རྟེན་སོགས་ཕུལ་ཏེ་སྐྱབས་འཇུག་ནན་ཏན་ཞུས། དེ་ནས་རྗེ་ཐམས་ཅད་མཁྱེན་བ་ལྕང་སྐྱ་རོལ་པའི་རྡོ་རྗེའི་
མཆོག་སྤྲུལ་རིན་པོ་ཆེར་མཇལ་བར་ཕེབས་པས། ལྕང་སྐྱ་རིན་པོ་ཆེས་གཟིགས་པ་ཆེ་བཞེས་ཀྱིས་བཀའ་མཆིད་མང་དུ་སྩལ། སླར་མཚོ་བདུན་གྱི་ཨ་ཀྱཱ་བླ་བྲང་དུ་ཕེབས་ནས་ཡུན་རིང་ཙམ་བཞུགས། བསྟན་པའི་གསལ་བྱེད་ལྕང་ལུང་པཎྜི་ཏ་མཇལ་བར་
ཕེབས་པ་ལ་ཟབ་ཆོས་ཀྱི་བགྲོ་བ་རྒྱ་ཆེར་མཛད། ཧོའུ་ཆིད་གཡས་རུའི་ཝང་གིས་ཞུས་པ་བཞིན་དམ་ཅན་སྐྱེས་བུ་ཆེན་པོའི་རྗེས་གནང་དང། ཨོར་དུ་སུཅཱུན་གར་ཏཱ་བེ་ཟིལ་སྒྲོལ་དཀར་གྱི་རྗེས་གནང་སྩལ། དུར་བདེ་ཏཱ་ཝང་ཞེ་ཧོར་ལ་གོང་མར་མཇལ་དུ་ཕེབས་ཞོར་
ལ་རྗེ་འདི་མཇལ་བར་བྱོན་ནས་ཕྱག་དབང་དང་ཆོས་འབྲེལ་ཞུས། མཚོ་སྔོན་དང་སྨད་ཕྱོགས་ཀྱི་དབོན་པོ་མང་བོས་མཇལ་བར་འདོད་ཆོས་སྩལ། མཇལ་བ་བླ་དཔོན་སེར་སྐྱ་དྲག་ཞན་ཆིག་ཁྲི་ལྔ་སྟོང་བརྒལ་བ་ལ་ཕྱག་དབང་དང་ཆོས་འབྲེལ་སྩལ་ཅིང། ལྷག་
བར་རིགས་གསུམ་མགོན་པོའི་བཟླས་ལུང་ལྗགས་བསྡོ་སོགས་གནང་སྟེ་ཀུན་གྱི་རྒྱུད་ལ་ཐར་པའི་ས་བོན་བསྐྲུན། ཨ་ཀྱཱ་རིན་པོ་ཆེའི་ཞབས་བརྟན་དུ་ཡིད་དམ་གྱི་བསྙེན་པ་དང་ཆོས་སྲུང་སྤྱི་ལ་མཆོད་གཏོར་གང་རྒྱས་འཕྲིན་བཅོལ་སོགས་གནང། ཧལ་ཧ་རྗེ་
བཙུན་དམ་པ་རིན་པོ་ཆེ་དང། ཨ་ཀྱཱ་རིན་པོ་ཆེ་རྣམ་གཉིས་ནས་་འཇམ་དབྱངས་གོང་མར་མཇལ་ཕྲད་གྲུབ་ནས་ཡང་སྐྱར་མཚོ་བདུན་དུ་ཕེབས་པས། ཉིན་ཁ་ཤས་ཀྱི་རིང་ལྷན་དུ་བཞུགས་ནས་མདོ་སྔགས་ཆོས་ཀྱི་བཀའ་མཆིད་མང་དུ་མཛད། ཁྱད་པར་དཀའ་

[043A]༄༅། །གནས་མང་པོ་བཀྲོལ་བས་ཆོས་ཀྱི་དགའ་བས་རོལ་བར་གྱུར། སྐབས་ཤིག་ཏུ་ཨོར་དུ་སུ་ཅུན་གར་ཏཱ་པཻ་ཟིའི་སྲས་མོ་གཉིས་ལ་གདོན་གྱིས་ཟིན་ཏེ་ཅི་བྱ་གཏོལ་མེད་དུ་གྱུར་ནས་མགོན་སྐྱབས་སུ་གདན་དྲངས་པ་བཞིན་
ཕེབས། ཕྱག་དབང་བཀའ་བསྒོ། སྲུང་མདུད་སོགས་སྩལ་བས་བུ་མོ་གཉིས་དྲན་མེད་དུ་བརྒྱལ་ཞིང། བརྒྱལ་སངས་ནས་ཁོ་རང་གཉིས་ཀྱི་སྲོག་སྐྱོབ་དགོས་ཚུལ་གྱི་སྐྱབས་འཇུག་ཞུས་པས་ནད་ལས་རིམ་གྱིས་གྲོལ་ཏེ་དཔོན་འབངས་ཚང་མས་
ཉིན་མཚན་ཁོར་ཡུག་ཏུ་རྗེ་འདི་ལ་གསོལ་བ་འདེབས་བ་བྱུང། དུར་བདེ་ཏཱ་ཝང་ཕུན་ཚོགས་བསམ་འགྲུབ་་གོང་མར་མཇལ་ནས་རང་ཡུལ་དུ་ལྡོག་སྐབས་ལམ་དུ་བསྙུན་གཞི་དྲག་པོ་ཞིག་གིས་ཐེབས་ཏེ། གཞན་གྱི་ས་ཆར་མགོན་སྐྱབས་ཡེ་མ་མཆིས་པར་
བཞུགས་པས། ཉིད་ལ་སྐྱབས་བཙལ་ནས་གསོལ་བ་བཏབ་བར་ཐུགས་བརྩེ་བས་ཉེ་བར་གཟིགས་ཏེ་ཕྱག་སྨན་དང་བཀའ་བསྒོ་སོགས་སྩལ་ཅིང་རིམ་གྲོ་འགའ་ཞིག་བསྒྲུབས་པས། ཞག་གཅིག་ནས་སྐུ་བསྙུན་ལས་གྲོལ་ཏེ་དད་བ་ལྷག་པར་སྐྱེས་ནས་རྟ་མགྲིན་
གསང་སྒྲུབ་ཀྱི་རྗེས་གནང་ཞུས་ཤིང་དབོན་པོ་རང་གི་ཨུརྒེར་གདེན་འདྲེན་ཀྱི་སྙན་གསན་ཕུལ། དེ་ནས་སྟོན་མཇུག་མཚོ་བདུན་ནས་ཆ་ཧར་གྱི་སྡེ་ཚོ་བརྒྱུད་དེ་ཆིབས་ཁ་ཡར་བསྒྱུར། ཕེབས་ལམ་དུ་དད་ལྡན་སེར་སྐྱ་ལྔ་སྟོང་བརྒལ་བ་ལ་ཕྱག་
དབང་མ་ཎིའི་བཟླས་ལུང་སོགས་སྩལ་ནས་ཀུན་གྱི་རེ་བ་བསྐང་བར་མཛད་དེ་ཨ་ཏོ་ཚིན་ཧ་ཡ་གྲི་ཝའི་དགོན་པར་ཕེབས། དགེ་འདུན་འདུས་ཚོགས་ཡོངས་ལ་དགའ་ལྡན་ལྷ་བརྒྱ་མའི་ཁྲིད་ལུང། འཕོ་བའི་མན་ངག་བཅས་ལྩལ། དེ་ནས་རིམ་བར་

[043B] སེང་གདོང་མའི་སྒྲུབ་ཐབས་ཀྱི་ལུང། བཟླས་ལུང་འགའ་ཞིག་བཅས་
སྩལ༑ དེ་ནས་ཆ་ཧར་ཀུ་ལུ་ཨོ་ལཱན་ཤོག་གི་སྔོ་ཉིག་དགོན་བ་བསྟན་པ་དར་རྒྱས་གླིང་དུ་ཕེབས། དད་ལྡན་རྣམས་ལ་ཕྱག་དབང་སོགས་སྩལ། དེར་ཁལ་རྟ་དང་ཆིབས་པ་རྣམས་བཞག་ནས་འཛམ་གླིང་གི་གནས་ཆེན། ཤར་རི་བོ་རྩེ་ལྔ། ལྷོར་རི་བོ་གྲུ་
འཛིན༑ ནུབ་ཨོ་ཌི་ཡ་ན། བྱང་ཤམྦྷ་ལ། དབུས་རྡོ་རྗེ་གདན་ཏེ་ལྔར་གསུངས་པའི་ནང་ནས། རྗེ་བཙུན་འཇམ་པའི་དབྱངས་ཀྱི་ཞིང། འཇམ་དཔལ་རྩ་རྒྱུད། མདོ་སྡེ་ཕལ་བོ་ཆེ། ཡི་གེ་བརྒྱད་པའི་ཆོ་ག་ཞིབ་མོ་སོགས་ལས་ལུང་བསྟན་
པ་གནས་མཆོག་རི་བོ་རྩེ་ལྔར་མཇལ་བར་ཕེབས། རྟ་ཞོན་ཁལ་བཀལ་ནས་འགྲོ་བ་གཞན་ལ་གནོད་པ་ལས་མ་ལོག་པས་དཀར་ནག་འདྲེས་མའི་སྐྱོན་གྱིས་སྦགས་ཏེ་གནས་མཇལ་ཚུལ་མཐུན་མི་ཡོང་བར་དགོངས་ནས་རྟག་དུ་ཆོས་འཕགས་
མཇལ་བར་ཕེབས་ཚུལ་བཞིན་དཔོན་གཡོག་ཐམས་ཅད་ཞབས་ཐང་ལ་ཕེབས། ལམ་དུ་ཡིན་གྲུའུ་མཁར་གྱི་ལྷ་ཁང་མཆོད་རྟེན་མར་མཆོད་མཇལ་གནང། རི་བོ་དྭངས་བསིལ་གྱི་རི་ལྔ་ལས་དོན་ཡོད་གྲུབ་བ་འཕྲིན་ལས་ཀྱི་གནས་བྱང་རིའི་རྩེ་མོར་བཞུགས་
པའི་ལྷ་ཁང་གི་རྟེན་རྣམས་དང། རིའི་ཕྱོགས་ཕྱོགས་སུ་ཡོད་པ་འཇམ་དབལ་དང་གནས་བརྟན་གྱི་ཁྲི། བརྟུལ་ཞུགས་སྤྱོད་བའི་མཆོད་རྟེན་སོགས་ལ་མཇལ་ཏེ། སྟུང་བཤགས། སྐྱབས་སེམས། ཡན་ལག་བདུན་པ་མཎྜལ་བཅས། ཐུན་དྲུག་

[044A]༄༅། །གི་རྣལ་འབྱོར་སོགས་ལམ་ཐུན་མོང་དང་ཐུན་མོང་མ་ཡིན་པའི་ཉམས་བཞེས་ཆ་ཚང་བ། མཇུག་ཏུ་སྨོན་ལམ་རྣམ་ལྔ་བསྟན་འབར་མ་སོགས་གསུང་སྟེ་བསྟན་འགྲོའི་དོན་དུ་བསྔོ་བའི་སྤྱན་དམིགས་ནན་ཏན་མཛད་ཅིང་ཕྱག་
མཆོད་སྐོར་པ་སོགས་གང་རྒྱས་གནང། དེ་ནས་དུན་ཐེའམ་ཝང་ཧེ་སྤུང་ཞེས་ཐུགས་མི་བསྐྱོད་པའི་གནས་ཤར་རིའི་རྩེར་བྱོན། རྟེན་རྣམས་ལ་མཆོད་མཇལ་གནང་ཞིབ་ཕྱག་མཆོད་ཞལ་འདོན་གྱི་རིམ་པ་ཐམས་ཅད་གོང་བཞིན་སྤྱན་དམིགས་ཤུགས་
དྲག་པོའི་སྒོ་ནས་གནང་སྟེ། མཇལ་ལོ་ཙམ་མ་ཡིན་པར་རྟེན་ཆེ་བ་ཐམས་ཅད་ཀྱི་དྲུང་དུ་དེ་དག་ཆག་མེད་དུ་ཕྱག་ལེན་ལ་འདེབས་པར་མཛད། སྲེད་མེད་ཀྱི་བུའི་ཕུགས་དང། ཚག་ཞྭའི་མཆོད་རྟེན། སྤྱན་རས་གཟིགས་ཀྱི་ཁྲི། སྡོང་བོ་བཀོད་པའི་ཕུགས་
སོགས་ཞིབ་མཇལ་དང་བསག་སྦྱངས་གང་རྒྱས་གོང་བཞིན་གནང། རྒྱ་གར་གྱི་སློབ་དཔོན་བདུན་ཕེབས་ནས་ཏིང་ངེ་འཛིན་ལ་ཞུགས་ཏེ་མ་ལྔས་པའི་སྟེང་དུ་བཞེངས་པ་སངས་རྒྱས་རབས་བདུན་གྱི་ལྷ་ཁང་དུ་ཕྱག་བཏེག་བསག་སྦྱང་རྒྱས་པ་སྔར་ལྟར་མཛད་
དེ་ནས་འཇམ་དབྱངས་གོང་མའི་བ་ཡར་གྱི་ཉིན་དང་དུས་འཛོམས་པར། གོང་མའི་གཟིམ་ཆུང་ལ་མཆོད་མཇལ་རྒྱལ་པ་ཞུས་ཧྭ་ཤང་གི་ལྷ་ཁང་མང་པོ་བརྒྱུད་དེ་ལྕང་སྐྱ་ཐམས་ཅད་མཁྱེན་པའི་གཟིམ་ཆུང་དང། དཔལ་ལྡན་རིགས་བརྒྱའི་
ཁྱབ་བདག་རྗེ་བཙུན་རོལ་པའི་རྡོ་རྗེའི་སྐུ་གདུང་མཆོད་རྟེན་ལ་མཇལ། ཉེར་སྤྱོད་ཀྱི་མཆོད་པ་དང་མཆོད་མེ་བརྒྱ་ཕྲག་མང་པོ་ཕུལ་ཏེ། ལྟུང་བཤགས། སྐྱབས་སེམས། ཡན་ལག་བདུན་པ་མཎྜལ་བཅས། ཐུན་དྲུག་གི་རྣལ་འབྱོར་སོགས་དཀྱུས་མའི་

[044B] དཔོན་བོ་ཏེམ་མཆི་བླ་མ་དང་གྲྭ་རིགས་རྣམས་ཀྱི་འདོད་མོས་བཞིན་དགའ་ལྡན་ལྷ་བརྒྱ་མ་དང་
རིགས་གསུམ་མགོན་པོའི་སྙིང་པོའི་ལུང་སོགས་སྩལ། ཇིང་ཧེ་ཟི་ཟེར་པའི་ལྷ་ཁང་དང། ཁྱུད་ས་རིའི་མཆོད་རྟེན་ཆེ་བ་དང། གཞན་ཡང་མཆོད་རྟེན་འགའ་ཞིག་བཅས་པར་མཆོད་འབུལ་ཞུས། དེ་ནས་ཧྭ་ཤང་གི་ལྷ་ཁང། གོང་མའི་གཟིམས་
ཆུང༑ གནམ་གང་གི་ཟླ་བ་མཐོང་བའི་ཆུ་མིག་མིང་ཡྭེ་ཋེ་ཟེར་བ་བཅས་ལ་མཇལ། དེའི་མདུན་གྱི་མཆོད་རྟེན་དང། དེའི་གཤམ་གྱི་ཧྭ་ཤང་གི་ལྷ་ཁང་བཅས་ལ་མཇལ། དེ་ནས་ཆུའི་ཚུར་ཁའི་ཧྭ་ཤང་ཆིན་ཡེ་སེན་གྱི་ལྷ་ཁང་སོགས་ལ་མཆོད་
མཇལ་ཞུས། དེ་ནས་ཆིན་ཧོ་དུན་ཟེར་བའི་ལྷ་ཁང་དང། བྲག་གི་ཕུགས་མིག་སོགས་ལ་མཇལ། དེ་ནས་ལྷོ་རི་ཡོངས་གྲགས་ནན་ཐེ་ཟེར་ཞིང་ཀྱིན་ཤེའུ་ཕུང་སྟེ་མདོག་བཟང་བཀྲ་བའི་སྤ་ཞེས་གྲགས་པའི་རྩེར་བཞུགས་པའི་ཀུན་བཟང་མཆོད་རྟེན་དང་ལྷ་ཁང་
ཆིང་ལང་ཤི་སྟེ་མདོ་ལས་གསུངས་པའི་དྭངས་བསིལ་རྡོ་དང་དེར་ཡོད་པའི་ཧྭ་ཤང་གི་དགོན་རྣམས་མཇལ། དེ་ནས་ལོ་ཧན་དུན། གུ་ཆི་ལེང། ཅིན་ག་ལིན། གྲུ་རིན་ཟི། ཚི་ཕོང་མ་བན་ཤུ་ཟི་ཟེར་བ་རྣམས་དང་མཆོད་རྟེན་སྔོན་པོ་རི་མོ་ཅན་རྣམས་ལ་
མཇལ༑ དེ་ནས་ཆིང་ལེགས་ཆོ་ཟེར་བའི་ཟམ་བརྒྱུད་དེ་ཞག་བབ་ཀྱི་སར་ལྷ་ཁང་ཞིག་ཏུ་རྒྱའི་ཆིན་ཡེ་སེན་ཟེར་བའི་ཧྭ་ཤང་ཞེན་ཅན། ཧྭ་ཤང་ཐུང་ཤུན་ཧྭ་ཤང་ཞིན་མིན་ཏེ་ཧྭ་ཤང་གསུམ་བཞུགས་ཡོད་པ་དེ་གསུམ་གྱིས་ཁོ་རང་ཚོའི་འདུག་སའི་ཁང་བ་ལ་བྱི་

[045A]༄༅། ་དོར་ལེགས་པར་བྱས་ནས་རྗེ་འདི་པ་གདན་དྲངས་ཏེ་བཞུགས་སུ་བཅུག་དེའི་མཚན་གྱི་རིང་ཡོངས་རྫོགས་ལ་རྗེ་ཉིད་དང་ཧྭ་ཤང་གསུམ་ག་ལྷན་དུ་བཞུགས། ཞབས་གྲས་རྣམས་ཁང་པ་ལོགས་ཤིག་ཏུ་བཞག་སྟེ། རྣམ་
པ་བཞི་པོས་ཆོས་ཀྱི་བགྲོ་བ་འབའ་ཞིག་གིས་དུས་འདའ་བར་མཛད། སྐབས་ལ་ལར་རྣམ་པ་བཞི་གས་རྒྱ་སྐད་ཀྱི་མ་ཎི་གསུང་གིན་འདུག་པ་འགའ་ཞིག་གིས་ཐོས་ནས་ཡ་མཚན་ཏེ་མདུན་དུ་སོང་བས། ཞལ་ཏའི་མཚམས་བཅད་དེ་རྗེ་འདི་པས་རང་གའི་
ཞལ་འདོན་ཞིག་དང། ཧྭ་ཤང་གསུམ་པོས་རྒྱ་སྐད་ཀྱི་མ་ཎི་གསུང་པའི་ཚུལ་ཙམ་ལས་གཞན་རྣམས་སྦས་པའི་ཚུལ་གནང། སང་ཞོགས་གསོལ་དཔོན་དགེ་སློང་བསྟན་འཛིན་ཆོས་འཕེལ་གྱིས་གསོལ་ཇ་ཁྱེར་དུས་རྣམ་པ་བཞི་ག་སྔར་དགུང་ཇི་ལྟར་
བཞུགས་པའི་ཚུལ་དེ་ལས་ཅུང་ཟད་ཀྱང་མ་གཡོས་བར་བཞུགས་འདུག་པས་ཁོ་ཤིན་ཏུ་ངོ་མཚར་སྐྱེས། འོན་ཀྱང་དེ་ནས་ཕེབས་ཀར་ཧ་ཅང་དགྱེས་དྲག་པའི་ཉམས་ཀྱིས་ཞབས་ཕྱི་ནང་མ་འགའ་ཞིག་ལ་ཞལ་རྩེད་ཀྱི་ཚུལ་དུ་མདངས་རྗེ་བཙུན་འཇམ་
དབྱངས་ཀྱི་སྤྲུལ་པ་ཧྭ་ཤང་གསུམ་དང་ཞག་གཅིག་ལྷན་དུ་བསྡད་པས་སྐལ་བ་ཤིན་ཏུ་བཟང་ཞེས་གསུང། དེའི་ཚེ་མགུར་གྱི་ཚུལ་དུ། ཟླ་་ཚེས་་བཟང་ཉིན་འཇམ་དབྱངས་ཀྱི། །གནས་མཆོག་རི་བོ་རྩེ་ལྔ་ཡི། །ཆིང་ལིང་ཆོ་རུར་འཇམ་དབྱངས་ཀྱི། །སྤྲུལ་བ་
ཧྭ་ཤང་གསུམ་དང་ཕྲད། །བཙུན་པ་མི་ཉག་སྤྲུལ་མིང་བདག་འཇམ་དབྱང་གོ་འཕང་མཉམ་ཐོབ་ཤོག་ཅེས་ཚིགས་བཅད་འགའ་འཐེན་པ་ཞབས་གྲས་པ་ཤེས་ལྡན་ཞིག་གིས་ཐོས་ཏེ་དགོངས་གཞི་ཅན་གྱི་གསུང་ཡིན་པར་གོ་ནས་ཤིན་ཏུ་དད་དེ་ཚིགས་

[045B] དེ་ནས་ཕེབས་ཏེ་གོམ་པ་ལྔ་བཅུ་ཙམ་སོང་དུས་གྲྭ་པ་ཞིག་གིས་ཁ་ཏོན་གྱི་དཔེ་ལུས་པ་དྲན་ནས་ཕྱིར་ལེན་རྒྱུར་སོང་ཚེ་ཧྭ་ཤང་གསུམ་ག་མི་འདུག་པར་མ་ཟད་བསྡད་ཤུལ་སོང་རྗེས་ཅི་ཡང་མེད་པར་
ཁང་སྟོང་དུ་སྣང་ཞེས་ཚུར་འོང་ནས་བཤད་པས། གྲྭ་པ་ཐམས་ཅད་ཀྱིས་གཞི་བཟུང་ནས་གཏན་ཆགས་སུ་བསྡད་ཡོད་པའི་རྣམ་པ་ལས་འཕྲལ་དུ་ཆས་ནས་འགྲོ་བའི་ཚོད་མིན། འགྲོ་ནའང་བར་དེར་ལོང་ཡོད་ས་མེད་པས་ངེས་པར་འཇམ་དབྱངས་ཀྱི་སྤྲུལ་པ་ཡིན་པར་
གོར་མཆག་གོ་ཞེས་མགྲིན་གཅིག་ཏུ་གླེང། དེ་ནས་ཀྭ་ཡྭེའི་སྤུང་ངམ་ཡོངས་གྲགས་ཞི་ཐེ་ཟེར་བ་ནུབ་རིའི་རྩེར་ཕེབས། ཁྲོ་སྐུ་དང་མཆོད་རྟེན་ཆེན་པོ་ཞིག་ལ་མཆོད་མཇལ་ཞུས། དེ་ནས་གྲུབ་ཐེ་ཟེར་པའི་དབུས་རི་མཚར་སྡུག་ལྷུན་པོའི་རྩེར་ཕེབས། མཆོད་རྟེན་ཆེ་ཆུང་ལྔ་དང་ཡང་
མཆོད་རྟེན་ཆེ་བ་ཞིག་དང་རྡོའི་སྐུ་ཆེ་བ་བཅས་ལ་མཆོད་མཇལ་གནང། དེ་ནས་དགྲ་བཅོམ་པ་ལྔ་བརྒྱའི་ལྷ་ཁང་དུ་ཕེབས་ཏེ་བརྒྱ་མཆོད་དང་སྙན་ཤལ་གང་རྒྱས་ཕུལ། ལྟུང་བཤགས་སོགས་སྔར་བཞིན་མཛད། དེ་ནས་དབྱར་གནས་ཀྱི་ལྷ་ཁང་དང། འཇམ་
དབྱངས་བགྲེས་པའི་ལྷ་ཁང། སྒྲོལ་མའི་ལྷ་ཁང་རྣམས་སུ་བྱོན་ནས་ཕྱག་མཆོད་རྒྱས་པར་མཛད་ཅིང། ནང་རྟེན་དུ་སྒྲོལ་མའི་བྲིས་ཐང་ཞིག་གདན་དྲངས་པར་མཛད། སླར་སངས་རྒྱས་རབས་བདུན་དུ་ཕྱག་བཏེག་རིམ་པར་བདེ་མཆོག་ལྷ་ཁང་དང། རྗེ་
ལྕང་སྐྱ་རིན་པོ་ཆེའི་རི་ཁྲོད་དང་བླ་བྲང། རྡོ་རྗེའི་ཕུགས་སོགས་ལ་མཆོད་མཇལ་རྒྱས་པར་བྱས་ནས་བྱ་རྒོད་ཕུང་པོའི་རི་དང་མཚུངས་པར་གསུངས་པ་ཕུས་ཏིང་ཟེར་བ་དང། ལོ་ཧོ་ཐི་ཟེར་བ་གཉིས་ཀྱི་རྟེན་རྣམས་ཞིབ་མཇལ་བར། གྲྭ་ཚང་དུ་མང་ཇ་སོགས་

[046A]༄༅། །ཀྱིས་བསྙེན་བཀུར་ཞུས། དེ་ནས་རྒྱབ་ཀྱི་འཇམ་དབྱངས་རང་བྱོན་གྱི་ལྷ་ཁང་འཇམ་དཔལ་སྡེ་ཆེན་ཟེར་བ་དང། ཕུས་ཏིང་གི་མདུན་ན་ཆོས་རྒྱལ་མྱ་ངན་མེད་ཀྱིས་བཞེངས་པར་དགྲ་བཅོམ་པ་མ་ཏིང་གིས་ལུང་བསྟན་པ་གནས་ཆེན་
འདིའི་ལྟེ་བ་དང་རྟེན་གཙོ་ནོར་བུ་ཆེན་པོའི་མཆོད་རྟེན་བྱ་བའི་མཆོད་རྟེན་དཀར་པོ་ཆེན་པོ་བཅས་ལ་མཇལ་ནས་སྐོར་ཕྱག་མཆོད་པ་ཞལ་འདོན་སོགས་གང་རྒྱས་གནང། སོག་སྐད་ཀྱིས་ཁུ་རི་ལ་སུ་མི་ཞེས་འབོད་པ་ཟངས་ཀྱིས་བཞེངས་པའི་ལྷ་
ཁང་དང། ལྕང་སྐྱ་ཐམས་ཅད་མཁྱེན་པས་བཞེངས་པའི་མཆོད་རྟེན་དཀར་པོ་ཆུང་བ་དང། ནོར་བཟང་ཕུགས། འཇམ་དབྱངས་རིགས་ལྔའི་ལྷ་ཁང། འཇམ་དབྱངས་ཀྱི་སྒྲུབ་ཁང་བྲག་སོགས་ལ་མཆོད་འཇམ་ཞུས། དེ་ནས་སྤྱན་རས་གཟིགས་ཀྱི་
སྒྲུབ་ཕུགས་སུ་མཇལ་ཞིང་དར་རྒྱས་ནོ་མོན་ཧན་གྱི་ལྷ་ཁང་དུ་ཕྱག་བཏེགས་སོ། །མདོར་ན་གོང་གསལ་གྱི་རྟེན་རྣམས་དང་བྱང་རིའི་རྩེ་ནས་གཡས་སྐོར་དུ་མཇལ་སྐབས་ཐ་ན་ལམ་དུ་ཡོད་པའི་རྡོ་དང་བོང་བ་ཡན་ཆད་ལ་འཇམ་དབྱངས་དངོས་ཀྱི་འདུ་ཤེས་
ཀྱིས་དག་སྣང་སྦྱངས་བ་ལས་ཧབ་རྒྱུག་མི་མཛད། རྟེན་གང་གཟིགས་ཀྱི་རྩར་ལྟུང་བཤགས་སོགས་དང་འབྲེལ་བའི་ཕྱག་གང་མང། སྐྱབས་སེམས། ཡན་ལག་བདུན་པ་མཎྜལ་བཅས་དང། ཐུན་དྲུག་གི་རྣལ་འབྱོར། བླ་མ་མཆོད་པ། སྨོན་ལམ་
རྣམ་ལྔ། བསྟན་འབར་མ་སོགས་གསུངས་ཤིང་ཐུགས་སྨོན་གང་དྲག་མཛད། ལམ་ཐག་རིང་བ་སོགས་ཀྱིས་ཇི་ཙམ་བྲེལ་དགོས་པ་ཡོད་ཀྱང་ཞལ་འདོན་ཁྲལ་རྒྱུག་ཏུ་མ་སོང་བའི་དལ་བུར་སྤྱན་དམིགས་གཏད་ནས་གསུང། སོ་སོའི་དཀོན་

[046B] མཆོད་པ་ཐམས་ཅད་ཤིན་ཏུ་གཙང་སྦྲ་ཐོན་ངེས་དང་མགོ་མཇུག་སྙོམས་པ་རྒྱ་གང་ཆེ་བསྟར། གནས་དེར་བཞུགས་པའི་གྲྭ་ཚང་ཆེ་ཕྲ་སོ་སོར་མང་ཇའི་དོད་དངུལ་སྲང་བཅུ་ཡན་ཆད་ཀྱིས་བསྙེན་བཀུར་ཞུས། དེ་ནས་
འཇམ་དབྱངས་གོང་མའི་གསེར་གྱི་རྒྱལ་ཁབ་ཆེན་པོར་ཕེབས་ཡུང་ཧྭ་གུང་གི་ཨ་ཀྱཱ་བླ་བྲང་དུ་བཞུགས་གནས་མཛད། ནང་རྟེན་ཙན་དན་ཇོ་བོ། གདུགས་དཀར་ལྷ་ཁང། བདེ་བ་ཅན། མཆོད་རྟེན་དཀར་པོ། ཡུང་ཧཱ་གུང་གི་ལྷ་རྟེན་སོགས་ལ་མཆོད་སྒྲོན་རྒྱས་
ཕར་ཕུལ་ཏེ་སོ་སོའི་མདུན་དུ་བསག་སྦྱང་གི་རིམ་བ་རྒྱ་ཆེན་པོ་སྔ་མ་བཞིན་སྔར་ཆགས་སུ་མཛད། དེ་ནས་ལྕང་སྐྱ་ཐམས་ཅད་མཁྱེན་པའི་མཆོད་སྤུརླ་རིན་པོ་ཆེ་དང། ཁྲི་ཆེན་རྒྱ་ནག་པའི་མཆོག་སྤྲུལ་རིན་པོ་ཆེ། ཟམ་ཚ་གསེར་ཁྲི་རིན་པོ་ཆེ་རྣམས་ལ་རིམ་
བཞིན་མཇལ་ཕྲད་ཞུས། ཕོ་བྲང་དུ་བཞུགས་པའི་སྒྲུབ་སྡེ་སོ་སོར་མང་ཇའི་བསྙེན་བཀུར་མཛད། སླར་ཡང་རི་བོ་རྩེ་ལྔར་ཕེབས། ཞབས་གྲྭ་པ་མང་མང་ཆ་ཧར་ལ་བཏང་སྟེ། རྗེ་ཉིད་གསོལ་དཔོན་དང་དགེ་བཤེས་གཉིས་བཅས་དཔོན་གཡོག་བཞི་བཀྭའ་
ཡིན་དུན་ཟེར་བ་སྤྱན་རས་གཟིགས་ཀྱི་སྒྲུབ་ཁང་ཞེས་གྲགས་བར་བྱོན་ཏེ། བླ་མཆོད་དུས་བཟང་ཚོགས་འཁོར་བཅས་ཆོ་གའི་ཡན་ལག་ཚང་བར་མཛད། ཡུན་རིང་ཙམ་བཅད་རྒྱ་བསྔམས་ནས་ཡིད་མ་ལྷའི་ལྗགས་བསྙེན་མཛད་སྐབས་ཉམས་རྟོགས་
ཁྱད་པར་ཅན་འཁྲུངས་ནས་ཐུགས་སྤྲོ་བའི་ཚུལ་གྱི་ཉམས་མགུར་བཞེས་པ་ནི།    ༈   དུས་གསུམ་རྒྱལ་བ་ཀུན་གྱི་བདག་ཉིད། །བླ་མ་འཕགས་པ་སྤྱན་རས་གཟིགས་དབང། །བདེ་ཆེན་འཁོར་ལོར་འབྲལ་མེད་བཞུགས་ལ། །ལུས་ངག་ཡིད་གསུམ་

[047A]༄༅། །བྱིན་གྱིས་རློབས་ཤིག་བདག་ནི་ཐག་རིང་ཡུལ་གྱིས་བསྐལ་ཡང། །སྔོན་བསགས་དགེ་བའི་རླུང་གིས་བསྐྱོད་དེ། །ཕྱི་དང་ནང་གི་ཉེར་འཚེ་མེད་པར། །ཞིང་མཆོག་འདི་རུ་བདེ་བར་འབྱོར་རོ། །ཨ་ལ་ལ་དགའ་
བའི་སྐྱིད་གླུ་ལེན་ནོ། །བརྩེ་བའི་གཏེར་ཆེན་ཐུགས་རྗེ་ལས་འོངས། །ཡན་ལག་བརྒྱད་ལྡན་བདུད་རྩིའི་བཅུད་ཅན། བཀྲ་ཤིས་དགེ་མཚན་ཆགས་བའི་གནས་སུ། །ལམ་བཟང་སྒྲུབ་བའི་གོ་སྐབས་རྙེད་དོ། །ཨ་ལ་ལ་གཡེང་བའི་དྲན་པ་
ནང་དུ་བཀུག་ནས། །ཁྱོད་གསུང་སྙིང་པོ་ཡིག་དྲུག་བགྲང་བས། །རང་གི་ཤེས་རྒྱུད་འདུལ་དང་ཆབས་ཅིག་རིགས་དྲུག་སྡུག་བསྔལ་ཀུན་ཀྱང་སྦྱངས་སོ། །ཨ་ལ་ལ་  ྾  བརྒྱད་ལྡན་ཆུ་ལ་བསྐོལ་པའི་ཇ་ནི། །ཡང་ཡང་བཏུང་ཡང་རོ་ཞིམ་
ལྡན་པས། །ཡིད་ཀྱི་བུ་ཆུང་ཚིམ་དང་ལྡན་ཅིག་དྲན་ཤེས་ཨམ་བརྟན་པར་ཆགས་སོང། །ཨ་ལ་ལ་  ྾  ཡིད་འོང་བལྟ་ན་སྡུག་པའི་བྲག་རིར། །དྲི་ལྡན་རྩི་ཤིང་ཐོ་རེས་བརྒྱན་ཅིང། །སྣ་ཚོགས་བྱ་སྐད་སྙན་པར་སྒྲོགས་པར། །དམུ་རྒོད་སེམས་རྟ་ཁ་ལོ་བསྒྱུར་
སོང༑ །ཨ་ལ་ལ་  ྾  ས་བཀྲ་བཟང་ཞིང་མཐོ་ཁྱད་དབང་གིས། །རང་གི་སེམས་ཀྱི་གཟེངས་ཀྱང་མཐོ་ཞིང། །ཞེ་སུན་ཞུམ་པ་ཅི་ཡང་མེད་པར། །ཡིད་ནི་དགེ་ལམ་ཆོག་ཏུ་སྦྱོར་སོང། །ཨ་ལ་ལ་  ྾  མཐོན་པོའི་གནས་ལས་ཀུན་ཏུ་བལྟས་ཚེ། །བཟང་
ངན་སྣ་ཚོགས་མཐོང་བ་ཇི་བཞིན། །ནང་བལྟས་ཤེས་པས་རྒྱུད་ལ་བལྟས་ན། །བདག་ཏུ་འཛིན་པས་བསླད་པ་མཐོང་ངོ། །ཨ་ལ་ལ་  ྾  རྡོ་ཡི་འགྲམ་དང་ཆུ་ལ་བརྒལ་ཏེ། །གནས་འདིར་གྱེན་དུ་འགྲོད་པ་བཞིན་དུ། །སྲིད་བདེ་འདོད་པའི་ཆུ་ལས་

[047B] །ཐར་པའི་ཐེམ་སྐས་མཆོག་ཏུ་འཇོག་གོ་ཨ་ལ་ལ་  ྾  ནང་གི་སེམས་དང་ཕྱི་ཡི་གནས་ཀྱི། །ཁྱད་པར་མཐུན་པ་དེ་ལྟ་ལགས་ན། །མགོན་ཁྱོད་ཐུགས་རྗེ་ཅིར་ཡང་འགྱུ་བས། །འགྲོ་རྒྱུད་སྨིན་པར་མཛད་པ་ཡིན་ནོ། །ཨ་ལ་ལ་
བདག་གི་སྔོན་བསགས་ལས་སྨོན་བཟང་ཞིང། དེང་འདིར་མོས་གུས་ཁ་ཞེ་མེད་བ། །གནས་ཀྱི་ཁྱད་པར་ཕྱི་ནང་མཐུན་པས། །ངོ་མཚར་དགེ་སྦྱོར་ཡིད་ལ་སྨན་ནོ། །ཨ་ལ་ལ་  ྾  བརྩེ་ལྡན་འཕགས་མཆོག་ཐུགས་རྗེའི་སྤྲིན་ལས། །བྱིན་རླབས་
གྲུ་ཆར་འདོད་བ་འཇོ་བས། །བདག་རྒྱུད་ཞིང་ས་བརླན་པར་མཛད་དེ། །དགེ་སེམས་མྱུ་གུ་འཁྲུངས་པར་བྱས་སོ། །ཨ་ལ་ལ་  ྾  སྤྱིར་ན་གངས་ཅན་ཡོངས་ཀྱི་ལྷ་སྐལ། །སྒོས་སུ་ཉམ་ཆུང་བདག་གི་སྐྱབས་གཅིག་བཤེས་གཉེན་བླ་མའི་རྣམ་པར་
བྱོན་ཏེ། །གཏན་བདེའི་ལམ་བཟང་གསལ་བར་སྟོན་ཅིག་ཨ་ལ་ལ་  ྾  བླ་མ་ལྷ་ལ་གསོལ་བ་འདེབས་པ། །འདིས་མཚོན་དགེ་ཚོགས་རྒྱ་མཚོ་ཅི་མཆིས། །མཁའ་མཉམ་མར་གྱུར་འགྲོ་བ་ཀུན་ཀྱང། བླ་མེད་བྱང་ཆེན་འཐོབ་བའི་རྒྱུར་བསྔོ། །
ཨ་ལ་ལ་དགའ་བའི་སྐྱིད་གླུ་ལེན་ནོ། །ཚུལ་བཞིན་སྒྲུབ་པའི་དགེ་བ་འདིས་ཀྱང། །བསྟན་འཛིན་དམ་པའི་མཛད་འཕྲིན་རྒྱས་ཤིང། །རྒྱལ་བསྟན་དབྱར་མཚོ་བཞིན་དུ་འཕེལ་ངོས། །འཇིག་རྟེན་ཁམས་སུ་དགེ་མཚན་ཁྱབ་གྱུར། །ཅེས་ཉམས་
མགུར་འདི་ནི་གནས་མཆོག་རི་བོ་རྩེ་ལྔའི་སྤྱན་རས་གཟིགས་ཀྱི་སྒྲུབ་ཕུགས་སུ་མི་ཉག་ཚུལ་ཁྲིམས་བསྟན་པའི་ཉི་མས་དགའ་བའི་སྐྱིད་གླུར་བླངས་པའོ། །ཞེས་པ་སྟེ་དཔྱོད་ཤེས་པ་ཞིག་གིས་དཔྱད་ན་རྣམས་ཐར་ཞིག་ལ། རང་གི་ཤེས་རྒྱུད་འདུལ་དང་ཆབས་

[048A]༄༅། །ཅིག་རིགས་དྲུག་སྡུག་བསྔལ་ཀུན་ཀྱང་སྦྱངས་སོ། །ཞེས་པ་འདི་གཅིག་པུས་ཆོག་པ་ལྟ་བུར་སྣང། བྱང་ཆུབ་མཆོག་ཏུ་གཞོལ་བའི་རྒྱུད་གཅིག་པུ། །ཉམས་མགུར་དྲི་ཟའི་འཕང་འགྲོ་བརྡུང་བའི་སྒྲས། །སྲིད་ཞིའི་
མཐའ་ལ་བརྟེན་པའི་གྲུ་གཟིངས་ནི། །དུམ་བུར་གཞིག་པའི་ངང་ཚུལ་ཨེ་མ་རྨད། །ཅེས་ཀྱང་གཏམ་དུ་བྱའོ། །ཡང་འདི་སྐད་གསུངས་ཏེ། ཞིང་རབ་འབྱམས་རྒྱལ་བརྒྱ་མཚོའི་བདག་ལྷ་སྙིང་རྗེའི་གཏེར་ཆེན་སྤྱན་རས་གཟིགས། །གནས་
སྤྱི་བོར་ཞབས་ཟུང་པདྨ་དཀར། །དུས་རྟག་ཏུ་འབྲལ་མེད་བཞད་བཞིན་བཞུགས། །བདག་ཕན་ཆུང་ཡུལ་གྱིས་བསྐལ་གྱུར་ཀྱང། །སྔོན་དགེ་བའི་འཕགས་པའི་རླུང་ཤུགས་ཀྱིས། །ཞིང་དམ་པ་དགེ་ལེགས་འབྱུང་གནས་འདིར། །ཕྱི་ནང་གི་ཉེར་འཚེ་མེད་
པར་འབྱོར། །སྒོས་ལྷ་ཁྱོད་ཐུགས་རྗེས་བྱིན་བརླབས་ཤིང། །འགྲོ་ཤེས་རྒྱུད་དྲི་མ་མངོན་བཀྲུས་ཕྱིར། །ཆུ་ཡན་ལག་བརྒྱད་ལྡན་དངོས་སྟོན་པ། །གནས་བཀྲ་ཤིས་དགེ་མཚན་འཁྱིལ་བ་འདིར། །ཡིད་དགེ་ལ་སྦྱོར་འདྲའི་བརྩོན་པ་ཡིས། །ལམ་
བཟང་པོ་སྒྲུབ་སྐལ་ཞག་འགའ་རྙེད། །མགོན་ཐུགས་རྗེའི་འོད་སྣང་འབུམ་འགྱེད་པས། །བདག་མ་རིག་འཁྲུལ་པ་ཅུང་སངས་ཏེ། །ལར་རང་གི་སྤྱོད་ཚུལ་བརྟགས་པ་ན། །བློ་བདག་འཛིན་འདི་ཡིས་ཚས་བསླད་མཐོང། །ད་སྒོ་གསུམ་ཉེས་
སྤྱོད་ཅི་བགྱིས་པ། །མགོན་ཐུགས་རྗེ་ཉིན་བཞིན་མངོན་མཐོང་ནས། །སྤྱིར་འདུས་བྱས་ཐམས་ཅད་མི་རྟག་ཅིང། །སྒོས་རང་ཉིད་མྱུར་དུ་འཆི་བའི་ཚུལ། །དུས་ཉིན་མཚན་མེད་པར་བསམ་པའི་ངོས། །མཆོག་ལམ་བཟང་སྒྲུབ་ལ་བསྐུལ་བར་མཛད། །སྐྱབས་

[048B] །བདག་ལྷག་བསམ་དག་པའི་མོས་ཚོགས་ལས། །ལྷ་ཐུགས་རྗེ་ཆེན་པོའི་བྱིན་རླབས་རྒྱུན། །བདག་ཡིད་ལ་འབྲལ་མེད་ཆགས་གྱུར་ཅིག་ཅེས་པ་འདི་ནི་གནས་མཆོག་རི་བོ་རྩེ་ལྔར་སྤྱན་རས་གཟིགས་ཀྱི་སྒྲུབ་ཁང་དུ་ཞག་
འགའ་བསྡད་སྐབས་བྲིས་པའོ། །ཞེས་གསུངས། ཡང་སྐབས་ཤིག་ཐུགས་ལ་བཟོད་གླགས་མེད་པའི་སྐྱོ་ཤས་ཀྱི་ཉམས་ཆེན་པོ་བྱུང་སྟེ་སྐྱོ་མགུར་བཞེས་པ་ནི། གནས་སྤྱི་གཙུགས་སེང་ཁྲི་པད་ཟླའི་སྟེང། །སྐྱབས་ཀུན་འདུས་བླ་མ་འཇམ་པའི་དབྱངས། །དུས་རྟག་
ཏུ་འབྲལ་མེད་དགྱེས་བཞུགས་ལ། །ཉམ་ཐག་པའི་གདུང་དབྱངས་འདི་ལ་གསོན། །བདག་ཐག་རིང་ཡུལ་གྱི་བསྐལ་ན་ཡང། །སྔོན་བསགས་པའི་རྣམ་དཀར་ལས་ཀྱི་དབང། །ཞིང་མཆོག་འདིར་ཉེ་ཞོ་མེད་བར་འབྱོར། །དགེ་ཡུད་ཙམ་སྒྲུབ་པའི་གོ་
སྐབས་རྙེད། །ལར་རང་གི་སྤྱོད་ཚུལ་བརྟགས་པ་ན། །སྐྱབས་དམ་པའི་དྲུང་ན་ཡ་རང། །ན་གཞོན་ནུའི་དུས་ནས་སྐྱེས་ཆེན་གྱི། །མིང་གྲགས་སྙན་ལང་ཚོས་མཛེས་ན་ཡང། །ནང་ཡོན་ཏན་དམ་པ་མ་བྱུང་བས། །བསྟན་འགྲོ་ལ་ཕན་བསམ་ངོ་རེ་གནོང། །
མགོན་བཤེས་གཉེན་དུ་མའི་ཞབས་ལ་གཏུགས། །ཟབ་རྒྱས་ཀྱི་གདམས་པ་མང་བསྟན་ཀྱང། །དོན་ཉམས་ལེན་གནད་དུ་མ་ཁེལ་བས། །རྒྱུད་ཐ་མལ་དུ་ལུས་པ་འདི་ལ་གཟིགས། །མཚན་ལྡན་གྱི་མཁན་སློབ་དམ་པའི་དྲུང། །སོ་ཐར་སོགས་སྡོམ་གསུམ་
ལེགས་མནོས་ཀྱང། །དམ་ཚིག་དང་སྡོམ་ཁྲིམས་ཡལ་བོར་བས། །ཉེས་ལྟུང་གི་གོང་བུ་བདག་ལ་གཟིགས། །ཐོས་བསམ་སྒོམ་འབད་ལོ་བྱས་ལེགས་ཀྱང། །བདག་འཛིན་གྱི་འཁྲི་བས་དམ་དུ་བཅིངས། །རྒྱུད་ཆོས་ལས་གོལ་ཡང་ཆོས་བཤད་མཁན། །ཕྱི་བླ་མའི་

[049A]༄༅། །གཟུགས་བརྙན་བདག་ལ་གཟིགས། །དོན་སྒྲ་སྤྱིར་སོང་བའི་དགེ་སྦྱོར་གྱིས། །རང་གཞན་ལ་ཕན་བར་རེ་ན་ཡང། །རང་རྒྱུད་ལ་ཉམས་མྱོང་མ་མཆིས་བས། །ནང་བླ་མ་རུལ་བ་འདི་ལ་གཟིགས། །སྐྱེས་མཐོ་མཉམ་དམན་བ་
སུ་ལ་ཡང། །ཡིད་དག་སྣང་སྐད་ཅིག་ཙམ་མ་འབྱོངས། །རང་ཆེར་རློམ་འགྲན་སེམས་ང་རྒྱལ་གྱིས། །རྒྱུད་རུལ་བར་བྱས་པ་འདི་ལ་གཟིགས། །སྐྱོན་སྣ་མང་རང་ལ་མཆིས་བ་དག་མགོན་ཁྱོད་ལ་རེ་རེར་ངོ་པ་གྲངས་ཏེ། །སྙིང་ཁོང་ནས་གསོལ་བ་
བཏབ་ལགས་ན། །བདག་བློ་ཁ་ཆོས་ལ་མྱུར་དུ་སྒྱུར། །ཚེ་མཇུག་འདི་ཆོས་སུ་གཏོང་བ་ཡིས། །སྐྱབས་སྨོན་འདུན་སྙིང་ནས་བཙལ་བྱེད་ན། །མགོན་ཐུགས་རྗེ་བསླུ་བ་མི་མངའ་བས། །བདག་ཐར་ལམ་སྒྲུབ་བར་བྱིན་གྱིས་རློབས། །ཞིང་དམ་
པ་རི་བོ་རྩེ་ལྔ་ཡི། །གནས་ཏིང་འཛིན་རོལ་པ་ཞེས་བྱ་བར། །ང་མི་ཉག་བན་རྒན་སྤྱོད་ཚུལ་དབྱངས། །མགོན་འཇམ་པའི་དབྱངས་ཀྱི་དྲུང་དུ་ལེན། །ཞེས་པའོ། །ཉམས་དང་རྟོགས་བའི་ཆུ་བོ་ནང་ནས་རྡོལ། །ལོངས་སྤྱོད་འཁོར་ལོའི་མདུད་བ་རང་སར་
གྲོལ༑ །ཟབ་རྒྱས་གདམས་པའི་གླུ་དབྱངས་ལེན་པ་དེ། །མི་ལ་བཞད་བའི་རྡོ་རྗེ་མ་ཡིན་ནམ། །དེ་ནས་ལྕང་སྐྱ་ཐམས་ཅད་མཁྱེན་པའི་རི་ཁྲོད་དུ་ཕེབས། གསོ་སྦྱོང་བླ་མ་བློ་བཟང་དར་རྒྱས་ཀྱིས་གཙོས་རི་ཁྲོད་བ་རྣམས་ལ་བླ་མཆོད་སོགས་ཁྲིད་ལུང་མང་
པོ༑ གཅོད་ནམ་མཁའ་སྒོ་འབྱེད་ཀྱི་དབང་སོགས་སྩལ་ནས་དགེ་བའི་ས་བོན་ཁྱད་པར་ཅན་བསྐྲུན་བར་མཛད། གསོ་སྦྱོང་བླ་མས་བསྐུལ་ངོར་རྗེ་བཙུན་འཇམ་དབྱངས་དང་འབྲེལ་བའི་བླ་མའི་རྣལ་འབྱོར་ཉམས་སུ་ལེན་ཚུལ་དངོས་གྲུབ་ཀུན་འབྱུང་

[049B] ཧལ་ཧ་བློ་བཟང་དང་རྒྱས་ཀྱིས་བསྐུལ་དོར་རྗེ་ཉིད་ཀྱི་མཚན་སྔགས་བཟླ་ཚུལ། པ་རིང་དཔོན་པོ་རིན་ཆེན་ཕུན་ཚོགས་ཀྱིས་བསྐུལ་ངོར་ལྷ་མོའི་གསོལ་
མཆོད་རྣམས་ལྗགས་རྩོམ་མཛད། གཞན་ཡང་དེར་འདུས་བའི་དད་ལྡན་སེར་སྐྱ་དྲག་ཞན་ཐམས་ཅད་ལ་སོ་སོའི་འདོད་མོས་བཞིན་དམ་པའི་ཆོས་ཀྱི་ཆར་བབ་སྟེ་ཀུན་གྱི་ཡིད་ཚིམ་བར་བྱས། དེ་ནས་དགུན་མཇུག་ཏུ་སྔར་གྱི་ཆ་ཧར་སོ་ཉིག་དགོན་པ་བསྟན་པ་
དར་རྒྱས་གླིང་དུ་བྱོན། ལྕགས་རྟའི་གནམ་ལོ་གསར་བཞད་ཀྱི་ཐོ་རངས་དཔལ་ལྡན་དམག་ཟོར་རྒྱལ་མོའི་ཆོས་གཏོར་ཕྱག་ལེན་བཞིན་མཛད། དགོན་པ་དེའི་བདག་པོ་སྤྲུལ་སྐུ་ལ་རབ་བྱུང་གི་སྡོམ་པ་སྩལ་ཏེ་མཚན་བློ་བཟང་ཚུལ་ཁྲིམས་ཉི་མ་ཞེས་བཏགས། སྤྲུལ་
བའི་སྐུ་དང་ཏཱ་བླ་མ་དམ་ཆོས་བཟང་པོ། དགེ་རྒན་རབ་འབྱམས་ཕ་བློ་བཟང་དངོས་གྲུབ་རྣམས་ཀྱིས་གཙོས་འདུས་ཚོགས་ཡོངས་ནས་གསོལ་བ་བཏབ་བ་བཞིན་བླ་གྲྭ་ཉིས་བརྒྱ་ལྷག་ལ་འཇིགས་བྱེད་སྔགས་བཏུ། རྟ་མགྲིན་གསང་སྒྲུབ། སྒྲོལ་དཀར་
དབྱངས་ཅན་མ་དཀར་དམར། ནོར་རྒྱུན་མ། སྨན་བླ་སོགས་ཀྱི་རྗེས་གནང། གནས་བརྟན་ཆོ་ག་རྗེ་རིན་པོ་ཆེས་མཛད་པའི་བསྟོད་ཆེན་བཞི། འཇམ་དཔལ་མཚན་བརྗོད། ཚེ་དཔག་གི་ཆོ་ག་རྡོ་རྗེ་གཅོད་པ། སྨན་ཆོག་འཇིགས་བྱེད་
ཀྱི་མངོན་རྟོགས་ཟ་མ་ཏོག་དེའི་བསྐྱེད་རིམ་གྱི་ལུང་བཅས་སྩལ། ཡང་དགོན་བ་དེའི་བླ་མ་དགེ་འདུན་བཅས་དང་མཆོད་གཞི་ཐུན་མོང་ནས་ཞུས་ངོར་སེར་སྐྱ་བརྒྱད་བརྒྱ་སྐོར་ལ་ཐུགས་རྗེ་ཆེན་པོ་བཅུ་གཅིག་ཞལ། རྡོ་རྗེ་རྣམ་འཇོམས་སོགས་ཀྱི་རྗེས་གནང། འོད་དབག་

[050A]༄༅། །མེད་ཀྱི་འཕོ་བའི་ཁྲིད་ལུང་སོགས་སྩལ། ཕྱོགས་གཞན་ནས་དད་ལྡན་སེར་སྐྱ་ཉིས་སྟོང་ལྷག་འདུས་པར་སོ་སོའི་འདོད་མོས་བཞིན་ཕྱག་དབང། བཀླག་ལུང། ལྗགས་བསྔོ་སོགས་སྩལ་ཏེ་ཀུན་གྱི་ཡིད་ཚིམ་པར་མཛད། རབ་
བྱུང། དགེ་ཚུལ། དགེ་སློང་བཅས་བསྒྲུབ་བྱ་བཅུ་ཕྲག་གཉིས་ལ་སྡོམ་བ་ཕོག་དེ་ནས་ཆ་ཧར་གུ་ལུ་ཨོ་ལན་གྱི་ཨལ་ཐན་བུ་སིའི་དགོན་པར་གདན་དྲངས་པ་ལྟར་ཕེབས། ཐེར་གུན་ཏཱ་བླ་མ། དགེ་བསྐོས་དྷརྨ་རིན་ཆེན། དགེ་བསྐོས་ཤེས་རབ། སྤྱི་
གཉེར་སོགས་ལས་སྣེའི་རིགས་དང་འདུས་ཚོགས་ཡོངས་ནས་ཞུས་པ་བཞིན་སེར་སྐྱ་སྟོང་ཕྲག་ལྷག་ལ་རྣམ་འཇོམས་ཀྱི་དབང་རྗེས་གནང་གཉིས། ཐུགས་རྗེ་ཆེན་པོ་བཅུ་གཅིག་ཞལ་གྱི་དབང། ལུང་ཐོར་བུ་སྣ་ཚོགས་བཅས་སྩལ། དགེ་བསྐོས་བླ་མ་ལྔ་
བའི་ལམ་དུ་སོང་བར་བརྩེ་བས་དགོངས་ཏེ་བསྔོ་སྨོན་གྱི་རྒྱས་འདེབ་ནན་ཏན་མཛད། དགེ་འདུན་སྤྱི་ནས་བླ་མཆོད་ཀྱི་ཁྲིད་ཞུས་པར་ཉིན་ཁ་ཤས་ཀྱི་རིང་ལ་གཟབ་བཤད་ཉམས་མྱོང་གིས་བརྒྱན་པ་རྒྱས་པར་སྩལ། ཨོར་དུ་སུ་ཤོག་གི་གུ་ཤྲི་ཆོས་
རྗེ་བླ་མ་ཡེ་ཤེས་དབལ་ལྡན་གྱིས་ཞུས་ངོར་སེར་སྐྱ་ལྔ་བརྒྱ་ཙམ་ལ་ཚེ་ལྷ་རྣམ་གསུམ་གྱི་རྗེས་གནང། སྨན་བླ་རིང་པོའི་ལུང་བཅས་སྩལ། བླ་མ་དེའི་འདོད་མོས་བཞིན་ཕྱག་རྡོར་གཏུམ་ཆེན་གྱི་མངོན་རྟོགས་དམིགས་རིམ་བཅས་ལྗགས་རྩོམ་མཛད་
ཙུན་ཏཱ་བཀྲ་ཤིས་ཡར་འཕེལ་གྱི་མོས་འདུན་ལྟར་སྒྲོལ་དཀར་གྱི་རྗེས་གནང་དང། འཇམ་དབྱངས་གོང་མའི་ཞབས་བརྟན་སོགས་ལྗགས་རྩོམ་མཛད། སོར་ག་སུ་ཏུའི་དགོན་པར་བྱོན་ཏེ་ཟླ་དཔོན་སེར་སྐྱ་ཐུན་མོང་ནས་ཞུས་པ་བཞིན་སྒྲོལ་དཀར་དང་གཙུག་ཏོར་

[050B] ལུང་འགའ་ཞིག་བཅས་སྩལ། ཆ་གན་ཆོས་རྗེ་བླ་མ་དགེ་འདུན་བཀྲ་ཤིས་ཀྱི་དད་མོས་ལྟར་ནམ་མཁའ་སྒོ་འབྱེད་ཀྱི་དབང། གསང་འདུས་སྨོན་ལམ་གྱི་ལུང། ཉིད་ཀྱི་ལྗགས་རྩོམ་འཇམ་དབྱངས་བླ་མའི་རྣལ་འབྱོར་གྱི་ལུང་སོགས་
གནང༑ ཆ་ཧར་གུ་ལུ་ཤརའི་ཇ་ལན་དབང་མཆོག་ལ་གཙུག་གཏོར་རྣམ་རྒྱལ་མའི་རྗེས་གནང། གདུགས་དཀར་གྱི་ལུང། དད་ལྡན་རང་རང་གི་ཡུལ་ཕྱོགས་ཀྱི་གཞི་བདག་སོགས་ལ་གསང་མཆོད་འཕྲིན་བཅོལ། གཡང་འབོད་སོགས་ལྗགས་རྩོམ་ཐོར་བུ་
མང་པོ་ཞུས་པའི་རེ་བ་བསྐངས། མཛོ་དགེ་ཕྱོགས་ཀྱི་ཞབས་དྲུང་ཞིག་གིས་ཛཾ་དཀར་ལྷ་ལྔ་སོགས་རྗེས་གནང་འགའ་ཞིག་ཛཾ་དཀར་མངོན་རྟོགས་ཀྱི་ལུང་སོགས་ཞུས་པ་ལྟར་གནང། དེ་ནས་བསྒྲུབ་བྱ་བསྙེན་གནས་དྲུག་རབ་བྱུང་བཅོ་ལྔ། དགེ་ཚུལ་ཉི་
ཤུ་ལྷག་དགེ་སློང་ཉི་ཤུ་རྩ་བཞི་བཅས་སོ་ཐར་གྱི་སྡོམ་པའི་དབལ་ལ་བཀོད་དེ་ཐར་བའི་རྒྱལ་མཚན་བསྒྲེངས། ཨོར་དུ་སུ་ཙུན་གར་ཏཱ་པཻ་ཟིའི་སྲས་ཆུང་བ་དཀོན་མཆོག་མཇལ་དུ་འོངས་ཏེ་གཞིའི་གསུང་བརྟག་ཞུས་པའི་ལན་སྩལ། ཁོ་རིང་ཕྱོགས་
སུ་གདན་འདྲེན་གྱི་སྙན་གསན་ཡང་ཕུལ། དེ་ནས་ཆ་ཧར་གུ་ལུ་ཨུ་ལན་གྱི་དགོན་པ་བདེ་ལྡན་བཀོད་པ་གླིང་གི་འདུས་སྤྱི་ནས་ཏཱ་བླ་མ་བློ་བཟང་ཆོས་གྲགས་ངོ་གཡོག་ཆེད་མངགས་བཏང་སྟེ་དགོན་པར་གདན་དྲངས་བ་ལྟར་ཕེབས། ཨེར་ཏི་ནི་མེར་གན་སློབ་དཔོན་ཏའི་ཆིང་
ཆོས་རྗེ་བླ་མ་ཧུ་ཐོག་ཐུ་བློ་བཟང་བསྟན་པའི་རྒྱལ་མཚན་གྱིས་གཙོས་རབ་འབྱམས་པ་བློ་བཟང་དབང་རྒྱལ། ཀུན་པེ་ལིག་ཐུ་ཏཱ་བླ་མ་བློ་བཟང་ཆོས་གྲགས། ཨེར་ཏི་ནི་ཆོས་རྗེ་བློ་བཟང་འཇིགས་མེད། ཨེར་ཏི་ནི་མེ་གེན་ནང་སོ་དགེ་བསྐོས། སློབ་དབོན་

[051A]༄༅། །གུ་ཤྲི་བདེ་ལེགས་ཉི་མ་སོགས་དགེ་བཤེས་མང་པོ་བཅས་འདུས་ཚོགས་ནས་མཁས་གྲུབ་སངས་རྒྱས་ཡེ་ཤེས་ཀྱི་བཀའ་འབུམ་དང། པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་གསུང་འབུམ་གྱི་ལུང། བླ་མཆོད་ཀྱི་ཁྲིད་
སོགས་ཞུས་པ་ལྟར། བླ་མ་ལས་སྣེས་གཙོས་འདུས་ཚོགས་ཡོངས་ལ་སྨིན་རྒྱས་སུ་སྩལ། ཡང་བླ་མ་བློ་བཟང་བསྟན་པའི་རྒྱལ་མཚན་ནས་འཇིགས་བྱེད་རོ་ལངས་བརྒྱད་སྐོར་དང་ཞེ་དགུ་མ་གཉིས་ཀྱི་དབང་ཞུས་པས། བླ་མ་དེ་ཉིད་དང་ཆོས་རྗེ་བློ་བཟང་
འཇིགས་མེད། གུ་ཤྲི་བདེ་ལེགས་ཉི་མ། རྗེ་ཉིད་ཀྱི་མཆོད་དཔོན་དྲུང་ཡིག་པ་དགེ་སློང་ཚུལ་ཁྲིམས་བསྟན་འཛིན་བཅས་སློབ་མ་བཞི་ལ་འགོལ་པོ་བྱས་ནས་བཀའ་དྲིན་དུ་སྩལ། ཡང་བླ་མ་དེ་ཉིད་ཀྱིས་གཙོས་པའི་འདུས་ཚོགས་ཡོངས་ལ་རྟ་མགྲིན་
གསང་སྒྲུབ་ཀྱི་དབང་སྟ་གོན་དང་བཅས་པ། དགའ་ལྡན་ཕྱག་རྒྱ་ཆེན་པོའི་ཁྲིད་རྒྱས་པ། སེམས་བསྐྱེད་ཆོ་ག་ཆ་ལག་ཚང་མ། དད་འདུས་ཀྱི་སེར་སྐྱ་སྟོང་ཕྲག་ལྷག་ལ་གྲུབ་རྒྱལ་ལུགས་ཀྱི་ཚེ་དབང། རིགས་གསུམ་མགོན་པོའི་སྙིང་བོའི་བཟླས་
ལུང་བཅས་ཆོས་སྦྱིན་མི་ཟད་པའི་གཏེར་གྱི་སྒོ་འཕར་ཕྱེ་སྟེ་དེ་ཐམས་ཅད་དགའ་མགུ་རང་པའི་དཔལ་ལ་བཀོད། གྲྭ་ཚང་འདུས་སྤྱི་ནས་བླ་མ་མཆོད་པའི་དུས་བཟང་ཞིག་གསར་འཛུག་གནང་དགོས་ཚུལ་ནན་ཆེར་ཞུས་པ་ལྟར། གདན་ས་ཆེན་བོ་སྐུ་འབུམ་བྱམས་
པ་གླིང་གི་བླ་མ་མཆོད་པའི་དུས་བཟང་གི་ཕྱག་ལེན་ཇི་ལྟ་བ་བཞིན་དང། རྗེ་བཙུན་བླ་མ་དམ་བ་ཡོངས་འཛིན་རིན་པོ་ཆེས་མཛད་པའི་བླ་མཆོད་ཁྲིད་ཡིག་རྒྱས་བའི་ནང་ལྟར་འཛུག་རྒྱུའི་ཞལ་བཞེས་མཛད། ཉེ་གན་ས་བ་གསོལ་དཔོན་དགེ་སློང་བློ་བཟང་ཉི་མས་དབྱངས་

[051B]བཀྲ་ཤིས་གསོ་སྦྱོང་སོགས་ཀྱང་རྒྱུན་གྱི་ཕྱག་ལེན་ལྟར་མཛད། བསྒྲུབ་བྱ་ལྔ་བཅུ་ལྷག་ལ་རབ་བྱུང། དགེ་ཚུལ། དགེ་སློང་གི་སྔོམ་པ་བཅས་སྩལ། དགོན་བ་
དེའི་བཤད་སྒྲུབ་གྱི་བྱ་བ་འཕེལ་རྒྱས་སུ་དམིགས་ཏེ། སྒྲོལ་མ་མཎྜལ་བཞི་ཆོག་ཡི་དམ་ཆོས་སྲུང་རྣམས་ལ་གཏོར་འབུལ་བྲིན་བཅོལ་སོགས་གནད་སྨིན། ཆོས་རྒྱལ་གྱི་དྲུག་ཅུ་པ། ལྷ་མོའི་གཤེགས་གཏོར་སོགས་བསྔོ་བར་མཛད་ཅིང། ཀླུ་བུམ་ཡང་
ཚད་ལྡན་བསྒྲུབས་ནས་གནང། ཆ་ཧར་ཁུ་བེ་ཐུ་ཨུ་ལན་གྱི་རྩིས་རམ་པ་བླ་མའི་དགོན་བའི་མཆོག་སྦྲུལ་བསྙུན་བཞེས་པའི་དོན་དུ་གདན་དྲངས་བ་བཞིན་ཕེབས། ཁྲོ་བོ་སྨེ་བརྩེགས་ཀྱི་བྱབས་ཁྲུས། རྣམ་འཇོམས་ཀྱི་བྱབས་ཁྲུས་བཅས་སྩལ། ཡི་དམ་ཆོས་སྲུང་
ལ་གཏོར་འབུལ་ཕྲིན་བཅོལ་གནང། བསྒྲུབ་བྱ་སུམ་ཅུ་ཙམ་ལ་དགེ་ཚུལ་སློང་གི་སྡོམ་བ་སྩལ། ཆ་ཧར་ཧ་ཡ་གྲི་ཝའི་དགོན་པའི་བཀའ་བཅུ་ཡེ་ཤེས་རྒྱལ་མཚན་ལ་སྐུ་ལྔའི་རྗེས་གནང་དང་ལུང་ཁ་ཤས། ཆ་ཧར་གུ་ལུ་ཨུ་ལན་ཤོག་གི་དཔོན་བོ་བློ་བཟང་དབང་པོ་
ལ་སྒྲོལ་དཀར་གྱི་རྗེས་གནང། ཨལ་ཐན་བུ་སིའི་དགོན་བའི་བླ་མ་ཐོ་ཡོན་ཧུ་ཐོག་ཐུ་ལ་ཚོགས་བདག་དམར་པོ་དང་དབྱངས་ཅན་མ་དམར་མོ་སོགས་ཀྱི་རྗེས་གནང། གུ་ལུ་ཁུ་ཁོའི་ཛང་གི་དབང་འཕེལ་ལ་སེང་གདོང་མ་དང་གདུགས་དཀར་གྱི་རྗེས་གནང། འཆི་
མེད་ཛང་གི་ལ་སྒྲོལ་དཀར་དང་རྣམ་འཇོམས་ཀྱི་རྗེས་གནང། ཙུན་ཏཱ་དཔོན་པོ་མགོན་པོ་ལ་རྣམ་འཇོམས་ཀྱི་རྗེས་གནང་སོགས་རང་རང་གི་འདུན་པ་ལྟར་གནང། ཨུ་ལན་དགེ་བསྐོས་བློ་བཟང་གི་རྟེན་ལ་རབ་གནས་བསྡུས་པ་དང་ཀླུ་གཏོར་བཏང་ཞིང་སྒྲོལ་དཀར་

[052A]༄༅། །གྱི་རྗེས་གནང་སྩལ། སུ་ཉིད་སློབ་དཔོན་བླ་མའི་སྒར་ཐོག་ཏུ་ཕེབས་ཏེ་དགེ་མཚན་སྤེལ་བའི་ཆོ་ག་གསུང་པར་མཛད། དེ་ནས་སླར་ཡང་སུ་ཉིད་དུས་རེང་ཝང་སྐུ་མཆེད་ཀྱི་ཐོག་ཏུ་ཕེབས། ཝང་གི་ཐུགས་འདུན་
ལྟར་ཡི་དམ་ཆོས་སྲུང་ལ་གཏོར་འབུལ་ཕྲིན་བཅོལ་སོགས་གཟབ་རྒྱས་མཛད་ཅིང་མཇུག་ཏུ་གཡང་འབོད་བྱས། ཚེ་དཔག་གྲུབ་རྒྱལ་མའི་རྗེས་གནང་སྩལ། ཧུ་ཐོག་ཐུ་བླ་མ་སྐལ་བཟང་བསོད་ནམས་ཀྱིས་ཞུས་ཏེ་སྒྲོལ་དཀར་དང་རྟ་མགྲིན་གསང་སྒྲུབ་ཀྱི་
རྗེས་གནང། ལམ་རིམ་བདེ་ལམ་བླ་མཆོད་སོགས་ཀྱི་ལུང་སྩལ། ཆ་ཧར་ཨ་དོ་ཆི་ཤོག་གི་རབ་འབྱམས་བ་ཉི་མ་རྡོ་རྗེ་ལ་རྗེས་གནང་དང་ལུང་འགའ་ཞིག་དང། ཐོ་གོ་ཆི་ཙུན་ཏ་ལའང་འདོད་ཆོས་ཅི་རིགས་སྩལ་ཅིང་གཡང་འབོད་གནང། སུ་ཉིད་
མཁན་པོ་བླ་མས་མ་ཅིག་གྲུབ་རྒྱལ་ལུགས་ཀྱི་རྗེས་གནང་ཞུས་པའི་རེ་བ་བསྐངས། སུ་ཉིད་སུ་མི་ཐུ་ཐཱ་བླ་མའི་དགོན་པར་གདན་དྲངས་པ་ལྟར་ཕེབས། བླ་མ་ལས་སྣེ་སོགས་ཚོགས་ཡོངས་ནས་དགོན་དེའི་འདུ་ཁང་རྟེན་དང་བརྟེན་པར་བཅས་པ་ལ་རབ་
གནས་བཀའ་དྲིན་སྐྱོང་དགོས་ཚུལ་ནང་ཆེར་ཞུས་པ་ལྟར། ཉིན་གསུམ་གྱི་རིང་ལ་རབ་གནས་དགེ་ལེགས་རྒྱ་མཚོའི་ཆར་འབེབས་ཀྱི་དགོངས་དོན་བཞིན་སྤྱན་དབྱེའི་ཆོ་ག་ཤིན་ཏུ་རྒྱས་པ། ལྷ་ཚིམ་པར་བྱེད་བརྒྱས་པའི་སྦྱིན་སྲེག་དང། ཉམས་ཆག་
སྐོང་བ་ཞི་བའི་སྦྱིན་སྲེག་བཅས་དམ་པ་གོང་མའི་ཕྱག་བཞེས་ཅུང་ཟད་ཀྱང་མ་ཉམས་པར་གནང་སྟེ་ཡུལ་ཕྱོགས་མཐའ་དག་དགེ་མཚན་གྱི་སྣང་བས་ཁྱབ་པར་མཛད། དེ་ནས་དུར་བེད་ཏཱ་ཝང་ཕུན་ཚོགས་བསམ་འགྲུབ་ཀྱིས་སྔར་གདན་འདྲེན་གྱི་སྙན་

[052B] དཔོན་པོས་རྟ་མགྲིན་གཏོར་ཟློག་ནན་སྒྲུབ་དགོས་ཚུལ་ནན་ཆེ་བ་ལྟར་མཛད། དེ་ནས་ཧོ་ཤུས་དགོན་པ་བདེ་ལྡན་གླིང་གི་འདུ་ཁང་ལོགས་རིས་བཅས་གསར་
བཞེངས་ལ་རབ་གནས་དགོས་ཚུལ་ཞུས་བར་སྔ་མ་བཞིན་དགེ་ལེགས་ཆར་འབེབས་ཀྱི་སྟེང་ནས་རྒྱས་པར་མཛད་དེ་དམ་ཡེ་དབྱེར་མི་ཕྱེད་བའི་བྱིན་རླབས་ཀྱི་གཟི་འོད་འབར་བར་མཛད། རབ་གནས་ཀྱི་བཤད་པ་རྒྱབ་བརྟེན་མདོ་རྒྱུད་བསྟན་བཅོས་ཀྱི་ལུང་
དང་བཅས་པ་དོན་ཟབ་ཅིང་གོ་བདེ་བ་མཁས་པའི་ཡིད་འཕྲོག་པ་ཞིག་གནང། རྟ་མགྲིན་གསང་སྒྲུབ་དང་གདུགས་དཀར་གྱི་དབང་སོགས་ཀྱང་འདུས་ཚེགས་ཡོངས་ལ་སྩལ། མགོན་དཀར་གྱི་ནོར་སྒྲུབ་བྱེད་དགོས་ཚུལ་ཞུས་པའི་རེ་བའང་བསྐངས། དེ་
ནས་ཐུས་ལག་ཆི་མེ་རྒེན་ཏཱ་ཆིང་བཀྲ་ཤིས་རྣམ་རྒྱལ་གྱིས་གདན་དྲངས་ད་བཞིན་ཕེབས། ཁོ་རང་གིས་ཚོགས་གསོག་བའི་ཞིང་དུ་དགེ་འདུན་གྱི་སྡེ་གདན་དྲངས་ནས་བཀའ་འགྱུར་གསུང་དུ་བཅུག་ཅིང་སྨོན་ལམ་ཡང་འཚོགས་འདུག་པར། དེའི་དབུར་སྤྱན་དྲངས་བ་ལྟར་
བྱོན་ཏེ་དགེ་ལྡན་ལུགས་བཟང་རྒྱས་པའི་ཐུགས་སྨོན་གང་རྒྱས་མཛད། བཀའ་ཆོས་ཀྱང་མང་དུ་གནང། ཐེའི་ཇི་ཚེ་དཔག་སྐྱབས་ཀྱི་མོས་པ་བཞིན་སྒྲོལ་དཀར་གྱི་རྗེས་གནང་སྩལ། ཨུ་རྫིང་ཐུ་ས་ལག་ཆི་དང། བུ་བཀྲ་ཤིས་རྣམ་རྒྱལ་སོགས་ཀྱི་དོར་
སྒྲོལ་དཀར་ཚེ་སྒྲུབ་དང། སྤྱན་རས་གཟིགས་ཕྱག་བཞི་པའི་རྗེས་གནང་ཡང་སྕལ། དུར་བེད་སྨན་རམ་པ་ངག་དབང་འོད་ཟེར་གྱིས་གདན་དྲངས་ཐོག་ཁོ་རང་གི་གྲྭ་ཚང་གི་སྨོན་ལམ་ཚོགས་དབུར་གདན་དྲངས་ཏེ་གསུང་ཆོས་སྨོན་ལམ་སོགས་ཕྱག་ལེན་

[053A]༄༅། །ལྟར་གནང། བླ་མ་དེ་དང་འདུས་ཚོགས་ཡོངས་ལ་གདུགས་དཀར་གྱི་དབང་སྟ་གོན་དང་བཀའ་སྲུང་ལེགས་ལྡན་མཆེད་གསུམ་གྱི་རྗེས་གནང་དང་བཅས་པ། ལུང་སྣ་ཚོགས་བཅས་སྩལ། བསྒྲུབ་བྱ་དྲུག་ཅུ་སྐོར་ལ་དགེ་ཚུལ་
སློང་གི་སྡོམ་པ་ཕོག་སྟེ་ཚངས་སྤྱོད་ཀྱི་བརྟུལ་ཞུགས་ཡོངས་སུ་རྫོགས་བ་ལ་བཀོད། དུར་བེད་ཤོག་གི་ཆོས་སྡེ་ཆེན་པོ་བཀྲ་ཤིས་ཕན་བདེ་གླིང་གི་དགོན་བར་གདན་དྲངས་ཏེ། ཚོགས་ཆེན་གྱི་སེང་ཁྲིར་ཕེབས་ནས་ཕྱག་དབང་དང་ལམ་གཙོའི་ཁྲིད་
རྒྱས་པར་སྩལ། མཚན་ཉིད་གྲྭ་ཚང་གི་ཚོགས་དབུར་ཕེབས། བོད་ཀྱི་ལྷར་མ་པ་ཞིག་དང་གྲྭ་པ་གཞན་ཞིག་དང་གཉིགས་དམ་བཅའ་བཞག་ཉིད་ཀྱི་ཞབས་ཕྱི་སློབ་གཉེར་བ་ཁ་ཤས་ཀྱིས་བགྲོ་གླེང་བྱས་ཏེ་ཆོས་ཀྱི་འབེལ་གཏམ་ཟབ་རྒྱས་བསྟན་
པའི་ལ་རྒྱར་ཕན་ངེས། སྐལ་ལྡན་དང་པ་འདྲེན་བའི་དམིགས་རྐྱེན་དུ་འགྱུར་བ་བྱེད་དུ་བཅུག་ཉིད་ནས་མཚན་ཉིད་གྲྭ་ཚང་ལ་བརྩི་བཞག་སྩལ། བླ་མ་ལས་སྣེ་ཐུན་མོང་གིས་མཚན་ཉིད་གྲྭ་ཚང་ལ་མཚན་དགོས་ཚུལ་ཞུས་བ་བཞིན། ཐོས་བསམ་དར་རྒྱས་གླིང་
ཞེས་འདོགས་པར་མཛད། འདུས་ཚོགས་ཡོངས་ནས་ཞུས་ངོར་དགེ་འདུན་ལྔ་བརྒྱ་སྐོར་ལ་དབལ་གསང་བ་འདུས་པའི་དབང་སྟ་གོན་དང་བཅས་པ་དབང་དོན་དེ་ཉིད་ཡང་གསལ་གྱི་དགོངས་པ་ལྟར་ལ་ཞལ་ཤེས་ཉམས་མྱོང་གི་མན་ངག་དུ་མས་བརྒྱན་བའི་བཤད་
པ་སྔགས་ལམ་གྱི་གནད་མཐའ་དག་ཐོན་པའི་འགྲན་ཟླ་མེད་པ་དང། གཅོད་ནམ་མཁའ་སྒོ་འབྱེད་ཀྱི་དབང་སོགས་སྩལ་བས་མཁས་པ་མཐའ་དག་མགྲིན་གཅིག་ཏུ་པ་སྔགས་པ་བརྗོད་ཅིང་གསོལ་འདེབས་ལ་བརྩོན་པར་གྱུར། ཏཱ་བླ་མ་བློ་བཟང་བསོད་

[053B] མཚན་ཉིད་བླ་ཟུར་ངག་དབང་མཆོག་ལྡན། རྒྱུད་པ་བླ་ཟུར་ཚུལ་ཁྲིམས་ཡོན་ཏན་སོགས་ལ་འཇིགས་བྱེད་སྔགས་བཏུའི་རྗེས་གནང་སོགས་སྩལ། རྒྱུད་བའི་ཚོགས་དབུར་ཕེབས་ཏེ་ཉིན་གཅིག་གི་རིང་ཡི་དམ་ཆོས་སྲུང་ལ་གཏོར་འབུལ་ཕྲིན་བཅོལ་གང་དྲག་
མཛད། འདུ་ཁང་ཆེན་མོའི་ནང་རྟེན་གྱི་མདུན་དུ་སྒྲོལ་མ་མཎྜལ་བཞི་ཆོག་མཆོད་སྤྲིན་རྒྱ་ཆེན་པོ་དང་བཅས་བསྒྲུབས། ཚོགས་ཡོངས་ལ་མང་ཇ་སོགས་ཀྱི་བསྙེན་བཀུར་ཞུས་ཤིང་གྲྭ་ཚང་སོ་སོར་སྦྱི་འཇོག་གཏོས་ཆེ་བ་སྩལ། ཨེར་ཏི་ནི་དར་ཧན་མཁན་
པོའི་སྤྲུལ་པའི་སྐུའི་གཙུག་ཕུད་བཞེས་ཏེ་མཚན་ངག་དབང་ཐུབ་བསྟན་ཉི་མ་ཞེས་འདོགས་པ་གནང། བླ་མ་དེའི་ཞབས་བརྟན་གསོལ་འདེབས་ཤིག་དགོས་ཚུལ་འདུས་སྤྱི་ནས་བསྐུལ་བ་ལྟར་ལྗགས་རྩོམ་མཛད། ཕྱོགས་འདུས་ཀྱི་སེར་སྐྱ་ཉིས་སྟོང་
བརྒལ་བར་འདོད་ཆོས་ཅི་རིགས་སྩལ་ཏེ་ཡིད་ཚིམ་བར་བྱས། དེ་ནས་དགོན་བ་དགའ་ལྡན་དར་རྒྱས་གླིང་དུ་ཕེབས། འདུས་ཚོགས་ཡོངས་ནས་ཞུས་ངོར་སེར་སྐྱ་བདུན་བརྒྱ་ལྷག་ལ་སྒྲོལ་དཀར་གྱི་རྗེས་གནང། བླ་མཆོད། སྨོན་ལམ་སོགས་ཀྱི་ལུང་གནང། བཻ་
ཐུང་ཏཱ་ཚེ་རིང་རྡོ་རྗེ་ལ་སྨན་བླའི་རྗེས་གནང་སྩལ། དེ་ནས་དུར་བེད་ཏཱ་ཝང་གི་ཨུརྒེར་ཡང་བསྐྱར་གྱིས་ཕེབས། དཔོན་ཡུམ་སྲས་ནས་བཀའ་ཆོས་འགའ་ཞིག་ཞུས་པ་བཀའ་དྲིན་སྩལ། བླ་མཆོད་དུས་བཟང་ཚོགས་འཁོར་བཅས་ཕྱག་ལེན་ལྟར་མཛད། དེ་ནས་སྔར་
ཀྱི་སྦྱིན་བདག་སུ་ཉིད་དུའུ་རིང་ཝང་གི་སྐུ་མཆེད་མཁན་པོ་བླ་མའི་དགོན་དུ་ཕེབས། ཟླ་བ་གཅིག་གི་རིང་ལ་བཅད་རྒྱ་དམ་བོ་གནང་ནས་རྡོ་རྗེའི་རྣལ་འབྱོར་བརྟན་པོས་ཡི་དམ་གྱི་ལྗགས་བསྙེན་མཛད། སྐབས་ཤིག་ཏུ་བླ་མཆོད་དུས་བཟང་གི་ངག་འདོན་

[054A][MISSING PAGE]

[054B] སྐབས་ཤིག་རྗེ་ཉིད་སྐུ་བསྙུན་ཅུང་ཟད་བཞེས་པར། ཝང་སྐུ་མཆེད་ནས་དགེ་འདུན་གྱི་སྡེར་བཀའ་འགྱུར། གདུགས་ཤེར་སྒྲོ་ལམ་སོགས་གསུང་དུ་
བཅུག་ཅིང་ཞབས་བརྟན་ཡང་ཕུལ། ཕྱག་གཉེར་སོགས་ཀྱིས་ཞབས་བརྟན་རྒྱ་ཆེར་བསྒྲུབས་ཤིང། ངུར་བེད་སྨན་པ་བློ་བཟང་ཚུལ་ཁྲིམས་ཀྱིས་ཕྱག་རྩ་ཞུས་སྨན་ཕུལ་བས་སྐུ་བསྙུན་ལེགས་པར་དྭངས། ཐོ་ཡོན་དགེ་སློང་ཆོས་དར་གྱི་འདོད་མོས་ལྟར་
གཡང་འབོད་དང། རྟེན་ལ་རབ་གནས་མཛད་ཅིང་སྒྲོལ་དཀར་གྱི་རྗེས་གནང་སྩལ། ཨ་རོ་ཧོར་ཆིན་གུ་ཤྲི་དགེ་སློང་དཀོན་མཆོག་ཡར་འཕེལ་གྱིས་འདུལ་བའི་སྐོར་ནས་དྲི་བ་འགའ་ཞུས་པར། དྲིས་ལན་དོགས་པ་ཆོས་ངེས་སུ་སྩལ། མདོ་སྨད་
ཁྲི་ཀའི་ཕྱོགས་ནས་རྗེ་རང་གི་གདན་ས་དགའ་ལྡན་དར་རྒྱས་གླིང་དང། མི་ཉག་གྲྭ་ཚང་བཀྲ་ཤིས་ཆོས་གླིང་གཉིས་ནས་ཆེད་མངགས་ཀྱི་མི་སྣ་རབ་འབྱམས་པ་དག་དབང་ཉི་མ། གཉེར་ཤེས་རབ་ཉི་མ་ངོ་གཡོག་བཅས་སླེབ་པར་འབྱོར་ཕྱག་
སྩལ༑ རང་ཡུལ་དུ་གདན་འདྲེན་གྱི་ཞུ་བནན་ཏན་གྱིས་ཕུལ། ཏི་ཡན་ཆི་བླ་མའི་དགོན་པར་ཕེབས། བླ་མ་ལས་སྣེ་སོགས་འདུས་ཚོགས་ཡོངས་ནས་ཞུས་པ་ལྟར་བཀྲ་ཤིས་གསོ་སྦྱོང་མཛད་ཅིང། སྒྲོལ་མ་མཎྜལ་བཞི་ཆོག་བླ་མཆོད་དུས་
བཟང་སོགས་ཕྱག་ལེན་བཞིན་གསུང། སྨན་བླའི་རྗེས་གནང། སྐྱབས་འགྲོའི་ཁྲིད། ལུང་མང་པོ་བཅས་སྩལ། དུར་བེད་ཐུ་ས་ལེགྖི་བཀྲ་ཤིས་རྣམ་རྒྱལ་དུས་ཆོས་སུ་གྱུར་པར། དེའི་སྲས་ཐའི་ཇེ་བློ་བཟང་དོན་གྲུབ་ཀྱི་འདོད་མོས་བཞིན་ཕེབས་

[055A][MISSING PAGE]

[055B] པེ་ཧར་ཁོག་ཞུགས་ཀྱི་ཆོས་སྐྱོང་ཞིག་གིས་རྗེ་འདི་པའི་གསང་རྣམ་ལུང་སྟོན་རྒྱུ་མང་པོ་ཡོད་ཟེར་བས་ཞབས་གྲས་རྣམས་ཀྱིས་ལྐོག་ཏུ་
ཞུས་པར་ཡ་མཚན་ཆེ་བ་མང་པོ་གསུང། ཆ་ཧར་ཁུ་བེ་ཐུ་ཨོ་ལན་གྱི་དགོན་པ་བཤད་སྒྲུབ་དར་རྒྱས་གླིང་གི་ཆོས་རྗེ་བློ་བཟང་ལྷུན་གྲུབ་ཀྱིས་གཅོད་ཁྲིད་ཞུས་པ་རྒྱས་པར་སྩལ། མགོན་པོའི་གཏོར་ཆོག་བསྡུས་པ་ཞིག་ཀྱང་ལྗགས་རྩོམ་ཞུས། མདོ་
སྔགས་ཀྱི་དྲི་བ་མང་དུ་ཞུས་པར་དོགས་པའི་མཐའ་སལ་ངེས་སྩལ་ཏེ་ཚིམ་པར་བྱས། ཆ་ཧར་གུ་ལུ་ཨུ་ལན་གྱི་སྤྲུལ་པའི་སྐུ་ཚུལ་ཁྲིམས་ཉི་མས་ཞུས་ངོར་འཇམ་དབྱངས་ལ་བརྟེན་པའི་བླ་མའི་རྣལ་འབྱོར་ལྗགས་རྩོམ་མཛད། དེ་ནས་ཏ་རི་གང་གའི་
ཤོག་གི་མེརྒེན་པཎྜི་ཏ་བླ་མ་བསྟན་འཛིན་རྒྱལ་མཚན་གྱིས་གདན་འདྲེན་ཞུས་ནས་དེར་ཆིབས་བསྒྱུར་བའི་ལམ་ཞོར་དུ་དར་ཧན་པཻ་ལིའི་ཧོའུ་ཤོས་དང། སུ་ཉིད་གཡོན་རུ་སོགས་ཀྱི་དད་ལྡན་སེར་སྐྱ་བཞི་སྟོང་ལྷག་ལ་ཕྱག་དབང། བཟླས་ལུང་སོགས་
ཡིད་ཚིམ་པར་སྩལ། པཎྜི་ཏ་བླ་མའི་སྒར་ཐོག་ཏུ་འབྱོར་ནས་ཧལ་ཧ་ཇུ་ནང་པ་ཟེའི་ནུ་བོ་ཐོ་ཡོན་བློ་བཟང་རང་གྲོལ་གྱིས་སྐུ་ལྔ་དང་ལྕམ་སྲིང་སོགས་ཀྱི་རྗེས་གནང་ཞུས་པ་སྩལ། གཞན་བརྒྱད་སྟོང་སོགས་ལུང་མང་པོ་གནང། དེའི་ཤོག་གི་ཨུལ་ཇུས་ཇོ་
རིག་ཐུ་བླ་མ་བློ་བཟང་རིན་ཆེན་ལ་སྒྲོལ་ལྗང། སྤྱན་རས་གཟིགས་ཕྱག་བཞི་པ། མི་འཁྲུགས་པ་སོགས་ཀྱི་རྗེས་གནང་པཎྜི་ཏ་བླ་མ་ཉིད་ནས་ཐུགས་རྗེ་ཆེན་པོ་བཅུ་གཅིག་ཞལ། ཚེ་དཔག་མི་འཁྲུགས་པ་བཅས་ཀྱི་དབང་ཞུས་པ་རྣམས་སེར་སྐྱ་

[056A][MISSING PAGE]

[056B] ཁྱོད་ཀྱིས་ངས་ཕུལ་བའི་ཞུ་ཡིག་དང་རྒྱུ་མཚན་རྣམས་ཞུ་དགོས་གསུངས། མགྲོན་གཉེར་ཕྱིར་འབྱོར་འཕྲལ་སྐུ་མདུན་དུ་མཇལ་ཏེ་རྒྱུ་མཚན་ཞིབ་
རྒྱས་ཞུས་ཤིང་ཞུ་ཡིག་རྣམས་སྤྱན་ལམ་དུ་བསྟར། ཏ་རི་གངྒའི་བཱ་ཐུར་ག་ལི་ཏཱ་སྒྲོལ་མ་སྐྱབས་ལ་གྲུབ་རྒྱལ་ལུགས་ཀྱི་ཚེ་དབང། རྟ་མགྲིན་གསང་སྒྲུབ་ཀྱི་རྗེས་གནང། འཕོ་ཁྲིད་སོགས་དང། དགེ་སློང་དྷརྨ་ལ་མགོན་པོའི་རྗེས་གནང་བཅས་སྩལ། ཏཱ་
བླ་མ་ངག་དབང་ཡོན་ཏན་གྱི་འདོད་པ་ལྟར་གཡང་འབོད་གནང། དེ་ནས་པཱ་ཤིང་ཐུའི་དགོན་པར་ཕེབས། འདུས་ཚོགས་ཡོངས་ནས་སྨན་ཆོག་དང་སྨོན་ལམ་སོགས་ཀྱི་ལུང་ཞུས་བའི་འདུན་པ་བསྐངས། ཧོར་ཏུ་ཏི་ཡན་ཆི་བླ་མའི་སྤྲུལ་སྐུ་བློ་བཟང་
མཁས་མཆོག་གྲགས་པ་ལ་བཀའ་ཆོས་འགའ་ཞིག་སྩལ། ཨོན་པོ་ཏཱ་བླ་མ་ཆོས་རྗེ་ཐུབ་བསྟན་ངག་དབང་གིས་གདན་དྲངས་པའི་འདོད་མོས་བཞིན་རྟེན་ལ་རབ་གནས་བསྡུས་པ་མཛད། འཇིགས་བྱེད་ཀྱི་ལྗགས་བསྙེན་སྔོན་དུ་འགྲོ་བས་ཞི་བའི་སྦྱིན་
སྲེག་མཛད། སྒྲོལ་མའི་རྗེས་གནང་ཡང་སྩལ། པོ་དར་གྷ་ནའི་དགོན་པར་ཕེབས། འདུས་ཚོགས་ཡོངས་ནས་ཞུས་པ་ལྟར་སྤྱན་རས་གཟིགས་ཀྱི་རྗེས་གནང་སོགས་ཆོས་བཀའ་མང་དུ་སྩལ། དེ་ནས་པཎྜི་ཏ་བླ་མའི་སྒར་ཐོག་ཏུ། ཉིད་ཀྱིས་དབུ་མཛད་
པཎྜི་ཏ་བླ་མ། སྤྲུལ་སྐུ་བློ་བཟང་མཁས་མཆོག་ཁྲི་པ་མགོན་པོ་ཤེས་རབ་སོགས་གྲྭ་པ་མང་པོས་བླ་མཆོད་དུས་བཟང་ཕྱག་ལེན་བཞིན་གསུངས། དགེ་བསྙེན། དགེ་ཚུལ་སློང་གི་སྡོམ་པ་ཞུ་མཁན་བདུན་ཅུ་ལྷག་ཅིག་བསླབ་པའི་གཞི་སོ་སོར་

[057A][MISSING PAGE]

[057B] རྗེ་ཉིད་སླར་ཡང་སུ་ཉིད་ཝང་སྐུ་མཆེད་ཀྱི་སྒར་ཐོག་ཏུ་ཕེབས། མཁན་པོ་བླ་མའི་དགོན་པར་རྗེ་ཙོང་ཁ་པའི་དུས་མཆོད་ཀྱི་ཉིན་མཆོད་སྤྲིན་བླ་མེད་སྤྲོས་ཏེ་ལྟུང་བཤགས་ཕྱག་དང་འབྲེལ་བ། ཡན་ལག་བདུན་པ་
ཐུན་དྲུག་རྣལ་འབྱོར། བསྟན་འབར་མ་སོགས་གསུང་སྟེ་རྒྱལ་བ་གཉིས་པའི་བསྟན་པ་ཕྱོགས་མཐར་རྒྱས་པའི་ཐུགས་སྨོན་མཛད། ཝང་གི་སྲས་མོ་ལ་དགེ་བསྙེན་མའི་སྡོམ་པ་སྩལ་མིང་ལྷ་བཙུན་ཉི་མ་ཞེས་བཏགས། དེ་ནས་སུ་ཉིད་ཝང་སྐུ་མཆེད་
སོ་སོའི་སྒར་ཐོག་ཏུ་གདན་དྲངས་པས་སོ་སོ་ལ་འདོད་ཆོས་ལྷུག་པར་སྩལ། ཝང་གི་དཔོན་མོ་ཨུ་དུམྦ་རིས་བསྐུལ་ནས་རྗེས་འཛིན་སྨོན་ཚིག་དང། མཁན་པོ་བླ་མ། དུས་རེང་ཝང། ཏཱ་བླ་མ། ཐུས་ལགྖི་པ་ཐུ་སོགས་སྐུ་མཆེད་ནས་བསྐུལ་བ་ལྟར། དགྲ་
ལྷ་ཆེན་པོ་མཆེད་དགུའི་གསོལ་མཆོད་རྒྱས་པ་ཞིག་ལྗགས་རྩོམ་མཛད། དེ་ནས་དགུན་བླ་འབྲིང་པོའི་ཡར་ཚེས་དགེ་བའི་ཉིན་སོ་ཉིད་གཡས་རུ་ནས་སྐུ་འབུམ་ཆོས་སྡེ་ཆེན་པོར་ཆིབས་ཀྱི་ཁ་ལོ་མངོན་པར་བསྒྱུར། ལམ་ཞོར་དུ་དང་འདུས་ཀྱི་སེར་སྐྱ་
བདུན་སྟོང་བརྒྱ་ཕྲག་གཉིས་ལྷག་དང། ཨོར་དུ་སུ་ཙཱུན་གར་ཏཱ་པཻ་ཟིའི་སྲས་དང་སྲས་མོ་སོགས་ཀྱང་མཇལ་བར་ཕྱག་དབང་འདོད་ཆོས་སོགས་ཀྱིས་ཚིམ་པར་མཛད་དོ། །དེ་ལྟར་བྱང་ཕྱོགས་ཆེན་པོ་ཧོར་གྱི་ཡུལ་དུ་བྱོན་ཏེ་གདུལ་བྱ་སོ་སོའི་ཁམས་དང་
བསམ་པ་དང་བག་ལ་ཉལ་དང་མོས་པ་ཇི་ལྟ་བ་བཞིན་གཟིགས་ཏེ། ལ་ལ་ནི་སོ་ཐར་གྱི་བསླབ་པའི་གཞི་ཅི་རིགས་ལ་བཀོད་དེ་ཐར་པའི་ས་བོན་བསྐྲུན། ལ་ལ་ནི་བྱང་ཆུབ་ལམ་གྱི་རིམ་པའི་ཁྲིད་དང་སེམས་བསྐྱེད་ཆོ་ག་སོགས་ཀྱི་སྒོ་ནས་ཐེག་ཆེན་

[058A][MISSING PAGE]

[058B] །གནས་ཆེན་རྣམས་སུ་སྒྲུབ་པའི་རྒྱལ་མཚན་བཙུགས། །མཆོག་གསུམ་རྟེན་ལ་མཆོད་པའི་བྱ་བ་སྟེ། །འཁོར་ལོ་གསུམ་གྱི་རོལ་གར་ཅིག་ཅར་བསྒྱུར། །ཞེས་དགེ་ལྡན་བསྟན་བའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་
ཁྲིམས་བསྟན་བའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས་བྱང་ཕྱོགས་ཆེན་པོ་ཧོར་གྱི་ཡུལ་དུ་བསྟན་འགྲོའི་དོན་མཛད་ཚུལ་གྱི་དྲ་བ་སྟེ་བཞི་བའོ།། །།དགུང་ལོ་ལྔ་བཅུ་རྩ་བརྒྱད་པ་ཨངྒིར་ཞེས་པ་ཆུ་སྦྲེལ་ལོའི་དབྱིད་ཟླ་དང་
པོར་རྒྱལ་བའི་གདན་ས་ཆེན་པོ་སྐུ་འབུམ་ཆོས་སྡེའི་རྒྱུད་སྨན་དཔོན་སློབ་དང། ཚོགས་ཆེན་ཞལ་ངོ་སྤྱི་གཉེར་སོགས་ལས་སྣེའི་རིགས་དང་ཆེན་པོའི་ཡོ་བྱད་རྣམས་སྒྲེངས་ཏེ་དགེ་འདུན་སུམ་སྟོང་ལྷག་གི་སེར་སྦྲེང་དང་བཅས་ཕུན་ཚོགས་འདོད་པ་འཇོ་
པའི་རང་སྒར་དུ་སེང་ཁྲིར་གདན་དྲངས་ཏེ་ཆོས་སྟོན་རྒྱས་བར་བྱས་སོ། །དེ་ནས་སྐུ་འབུམ་ཚོགས་ཆེན་དུ་དགེ་འདུན་སུམ་སྟོང་བརྒྱད་བརྒྱ་ལྷག་ལ་ཞོ་ལྔ་རེའི་སྐུ་འགྱེད་དང་མང་ཇ་རྣམ་བཞག་གསེར་སྡོང་ཆེན་མོའི་ལྷ་ཁང་གསར་བཞེངས་སུ་དམིགས་ཏེ་
དངུལ་རྟ་རྨིག་མ་ཟུང་བཅས་ཕུལ། བཤད་སྒྲུབ་གླིང་དང། རྒྱུད་སྨན་གྲྭ་ཚང་སོ་སོར། སྐུ་འགྱེད་ཞོ་གང་ཕུན་རེ་བཅས་ཕུལ། མཆོད་རྟེན་མཐོང་བ་དོན་ལྡན་གྱི་མདུན་དུ་སྟོང་མཆོད་དང། གཞན་ལྷ་ཁང་སོ་སོར་མཆོད་སྒྲོན་གང་རྒྱས་བསྟར། དེ་
ནས་ཆུ་བཟང་སྤྲུལ་བའི་སྐུ་རིན་པོ་ཆེར་མཇལ་བར་ཕྱག་བཏེག་སྟེ་ལྷ་རྫས་མཎྜལ། སྐུ་གསུང་ཐུགས་རྟེན། མཛོད་གོས་ཡུག་དངུལ་རྟ་རྨིག་མ་སོགས་ཕྱག་རྟེན་དུ་ཕུལ། ཆུ་བཟང་དགོན་པར་མང་འགྱེད་བཏང་དགོན་ལུང་དུ་བྱོན་ཏེ་མང་ཇ་སོགས་

[059A]༄༅། །ཀྱི་བསྙེན་བཀུར་དང། ཐོའུ་བཀྭན་སྤྲུལ་པའི་སྐུ་རིན་པོ་ཆེར་ལྷ་རྫས། དངུལ་མཎ། སྐུ་གསུང་ཐུགས་རྟེན། མཛོད་གོས་སྤྲིན་རིས་མ་ཡུག་དངུལ་རྡོ་ཚད་སོགས་བྱག་རྟེན་དུ་ཕུལ། ཐོའུ་བཀྭན་རིན་པོ་ཆེའི་
སྐུ་གདུང་མཆོད་རྟེན་གྱི་དྲུང་དུ་མཆོད་སྒྲོན་གང་རྒྱས་ཕུལ་ཏེ་སྐྱབས་སེམས། ཡན་ལག་བདུན་པ་མཎྜལ་བཅས། ཐུན་དྲུག་རྣལ་འབྱོར་ཁྲུས་གསོལ་སོགས་བྱས་ཤིང། སྨོན་ལམ་བསྟན་འབར་མ་བཅས་གསུང་སྟེ་གསོལ་བ་ཤུགས་དྲག་ཏུ་
བཏབ་ནས་བསྔོ་སྨོན་བྱི་མཚམས་སྦྱར། དེ་ནས་ཁྲི་ཀ་སེར་མོ་ལྗོངས་སུ་ཕེབས། མཆོད་རྟེན་བླ་བྲང་རང་དུ་བཞུགས་ནས་བཅད་རྒྱ་གནང། སྐུ་མཚམས་གྲོལ་ནས་མཆོད་རྟེན་མི་ཉག་གྲྭ་ཚང་དང་དགའ་ལྡན་དར་རྒྱས་གླིང་གི་བཞི་པའི་སྨོན་ལམ་
ལ་རེས་མོས་ཀྱིས་ཕེབས། གྲྭ་ཚང་འདི་གཉིས་ལ་མང་འགྱེད་གང་རྒྱས་དང་སྤྱི་འཇོག་དངུལ་རྡོ་ཚད་རེ་གནང། གསོལ་དཔོན་ཉི་མའི་ཨ་ཁུ་གཤེགས་སར་ཕེབས་ནས་བསྔོ་སྨོན་གྱི་མཚམས་སྦྱོར་གནང། ཁྲི་ཀའི་ཕྱོགས་ཀྱི་སྒྲུབ་སྡེ་རྣམས་ལ་
བསྙེན་བཀུར་གྱ་ནོམ་པ་མཛད། དེ་ནས་དབྱར་ཐོག་མཚོ་སྔོན་དུ་ཕེབས། སྨད་ནས་ཅུང་ཟད་འགྱང་བར་ཡུལ་ལྷ་འཕྲེང་བའི་རྣམ་པ་ཞིག་བྱུང་སྟབས། ཉིད་ཀྱི་འཁྲུངས་ས་ཨུལ་ཆུས་ཨོ་བོ་ཞེས་འབོད་པའི་ལབ་རྩེ་བསྟོད་དེ་གཞི་བདག་ལ་བསང་
མཆོད་སོགས་གང་རྒྱས་གནང་བས་ཆར་ཆེན་པོ་ཞིག་བབ་ནས་རྟེན་འབྲེལ་རང་འགྲིག་ཏུ་བྱུང། ཝང་ཚེ་རིང་དོན་གྲུབ་ཀྱི་ཨུརྒེར་ཕེབས། ལྷ་སྲུང་ལ་གསོལ་མཆོད་འདོད་ཆོས་སོགས་སྩལ། པཻ་ཟི་རཏྣ་སིདྡྷིའི་ཨུརྒེར་ཕེབས། མགོན་པོ་ཕྱག་དྲུག་པའི་

[059B] ཨུལ་ཅུས་ཐུ་དའི་ཆིང་ཇ་སག་གི་ཨུ་རྒེར་ཕེབས། ཡིད་མཆོས་སྐྱོང་སོགས་ལ་གཏོར་འབུལ་དང། ཧོ་ཤུའི་དྲུག་པའི་སྨོན་ལམ་ཆོགས་པར་སྨོན་ལམ་གྲོལ་བར་དུ་བཞུགས་ནས་གསུང་ཆོས་སྨོན་ལམ་གྱི་དབུར་ཕེབས་ཏེ་བསྟན་
པ་རྒྱས་པའི་ཐུགས་སྨོན་མཛད། འདུས་ཚོགས་ལ་དགའ་ལྡན་ལྷ་བརྒྱ་མའི་ཁྲིད་དང་ལུང་འགའ་ཞིག་ཀྱང་སྩལ། དེ་ནས་པཻ་ལི་འཇམ་དཔལ་གྱི་ཨུརྒེར་ཕེབས། དཔོན་སྲས་བཅས་ལ་ཆོས་བཀའ་དང་གཏོང་འབུལ་གཡང་འབོད་ཀྱང་བྱས། སླར་སྐུ་འབུམ་དུ་
ཕེབས། ཨོར་དུ་སུ་ཐོ་དོ་ཐུས་ལཀྖིས་ཞུས་ངོར། བསྟན་པའི་གསལ་བྱེད་ཚེ་ཤོས་སྥྲུལ་པའི་སྐུ་ངག་དབང་བཤད་སྒྲུབ་བསྟན་པའི་ཉི་མ། བྱ་བཏང་སྒོམ་པ་ངག་དབང་སྨོན་ལམ་སོགས་དགེ་འདུན་ལྔ་བརྒྱ་སྐོར་ལ་རྟ་མགྲིན་གསང་སྒྲུབ་ཀྱི་དབང་སྟ་གོན་དང་བཅས་པ་
ལྷ་མོ་དང་སེང་གདོང་མ་སོགས་ཀྱི་རྗེས་གནང་བཅས་སྩལ། དེ་ནས་ཁྲི་ཀ་སེར་མོ་ལྗོངས་སུ་བྱོན། ཡུལ་ཕྱོགས་དེའི་རྟེན་བྱིན་རླབས་ཅན་མཆོད་རྟེན་དཀར་པོར་གྲགས་པ་ཞིག་རལ་དུ་སོང་ཡོད་པས། རྗེ་ཉིད་ཀྱིས་ཕྱག་མཛོད་ཆོས་རྗེ་ལ་ཞིག་གསོས་གསར་
བཞེངས་ལྟ་བུ་ཞིག་བྱེད་དགོས་ཞེས་བཀའ་ཕེབས་པ་ལྟར་གྲུབ་ནས་རྩེར་དངུལ་སྲང་ཉིས་བརྒྱ་དང་ལྔ་བཅུ་ལས་གྲུབ་པའི་གསེར་ཟངས་ཀྱི་ཉི་ཟླ་མཆོད་རྟེན་དེ་ལ་རན་པ་གཟི་འོད་འཕྲོ་ཞིང་ཐིག་ཚད་དང་ལྡན་པ་ཕུལ། ནང་དུ་གཟུངས་དང་རྟེན་སྣ་དུ་མ་སོགས་
གཟུང་གཞུག་རྒྱས་པར་བཞག་ནས། ཉིད་དཔལ་རྡོ་རྗེ་འཇིགས་བྱེད་ཀྱི་སྐུར་བཞེངས་ཏེ་སྒྲུབ་གྲོགས་དང་བཅས་པས་རབ་གནས་རྒྱས་པ་མཛད། དེ་ནས་ཕྱག་མཛོད་ཆེ་ཆིང་ཆོས་རྗེ། མགྲོན་གཉེར་རབ་འབྱམས་པ་ངག་དབང་བསྟན་འཛིན། སོ་ཀྱཱ་རབ་འབྱམས་

[060A]༄༅། །བ་དགེ་ལེགས་རྒྱ་མཚོ། དབུ་མཛད་བློ་བཟང་དོན་གྲུབ། དྲུང་ཡིག་གསོལ་དབོན་སོགས་ནས། རྗེ་ཉིད་ཀྱི་སྐུ་གོང་མ་སྔགས་ཆེན་འཕྲིན་ལས་འབུམ་གྱི་སྒྲུབ་ཁང་གསང་སྔགས་བདེ་ཆེན་ཆོས་འཕེལ་གླིང་གི་
གཟིམས་ཆུང་ཧ་ཅང་རྙིང་པར་བརྟེན་མཐུན་རྐྱེན་སོ་སོའི་འབྱོར་པ་དང་བསྟུན་པར་སྒྲུབ་རྒྱུར་ཁས་བླངས་ནས། དེ་མཆི་གཉེར་བ་དགེ་སློང་ཤེས་རབ་ཉི་མས་ལས་དཔོན་བྱས་ཏེ། ས་ལས་དང་ཚོན་རྩི་སོགས་གང་ལེགས་དཀའ་ཚེགས་མེད་པར་བཞེངས་
གྲུབ་ནས་ལས་དཔོན་གྱིས་རྗེ་ཉིད་གདན་དྲངས་ཏེ་ལྷ་རྫས་མཎྜལ་སྐུ་གསུང་ཐུགས་རྟེན་སོགས་རྟེན་འབྲེལ་གྱི་ཞབས་བརྟན་ཕུལ་ཞིང་ཆོས་སྟོན་རྒྱས་པར་ཞུས། དེ་ནས་སྐུ་འབུམ་དུ་ཕེབས། ཡུན་རིང་པོའི་བར་དུ་ཐུགས་དམ་བཅས་རྒྱ་དམ་པོས་རྗེ་བཙུན་རྡོ་
རྗེ་རྣལ་འབྱོར་མའི་ལྗགས་བསྙེན་མཛད་ཅིང་བདག་འཇུག་ཀྱང་མང་དུ་བཞེས། བདེ་གསང་འཇིགས་གསུམ་གྱི་དཀྱིལ་འཁོར་བསྒྲུབས་ཤིང་བདག་འཇུག་བཞེས། སྨད་ཕྱོགས་ཀྱི་བླ་དཔོན་དུ་མས་གཙོས་སེར་སྐྱ་མང་པོ་ལ་ཀུན་རིང། །ཚེ་དཔག་
ཐུགས་རྗེ་ཆེན་པོ་བཅུ་གཅིག་ཞལ་གྱི་དབང་སྟ་གོན་བཅས་སྩལ། བླ་བྲང་ཉིད་དུ་སེང་གདོང་མའི་གཏོར་ཟློག་ཀྱང་སྒྲུབ་པ་མཛད། དེ་ནས་ཟླ་བ་ཁ་ཤས་ཀྱི་རིང་ལ་འཇིགས་བྱེད་ཀྱི་ལྗགས་བསྙེན་ལ་གཅིག་ཏུ་འགྲུབ་པར་མཛད། ཡང་ཁྲི་ཀའི་ཕྱོགས་སུ་
ཕེབས། མཆོད་རྟེན་བླ་བྲང་དུ་བཅད་རྒྱའི་ངང་དུ་བཞུགས། ཁྲི་ཀའི་ཡུལ་གྱི་རྟེན་གཙོ་གྲོན་གྲུའི་ལྷ་ཁངས་སྐྱ་པཎ་ཆེན་གྱིས་བཞེངས་བར་གྲགས་བ་དེའི་ནང་རྟེན་དུ་སྨན་འདམ་ལས་གྲུབ་པའི་ཐུབ་དབང་གི་སྐུ་ཤིན་ཏུ་ཆེ་བ་ཞིག་བཞུགས་པ་ལ་

[060B] ཆོས་སྲུང་འགའ་ཞིག་ལ་ལུང་བསྟན་ཞུས་པའང་ཡུལ་ལྷའི་ལུང་དང་མཐུན་
བར་བབས་པས། འཇམ་མགོན་བླ་མས་ཇོ་བོར་དབུ་རྒྱན་ཕུལ་བའི་རྣམ་ཐར་བཞིན། གཟའ་སྐར་ཕུན་སུམ་ཚོགས་བར་ཐུབ་དབང་རིན་པོ་ཆེར་དབུ་རྒྱན་ཕུལ་ཏེ་མཆོད་སྒྲོན་གང་རྒྱས་སྤེལ། སྤྱན་འདྲེན་ཁྲུས་གསོལ་སོགས་དང། ཐུབ་བསྟན་ཡང་སྙིང་
དགེ་ལྡན་རིང་ལུགས་ཕྱོགས་མཐར་རྒྱས་ཤིང། སྐྱེ་འགྲོ་ཡོངས་ལ་བདེ་སྐྱིད་འབྱུང་བའི་ཐུགས་སྨོན་གང་དྲག་མཛད་པས། ཡུལ་ཕྱོགས་སུ་བཀྲ་ཤིས་པའི་དགེ་མཚན་དུ་མ་མངོན་སུམ་དུ་བྱུང། དེ་ནས་དབུས་གཙང་ལ་ཕེབས་རྒྱུའི་ཐུགས་བཞེད་
སྔ་མོ་ནས་ཡོད་ཐོག་ལྷ་བླ་མ་སོགས་ལ་ལུང་ཞུས་ཕུལ་བར་ཆོས་ཀྱི་མཛད་འཕྲིན་ཉིད་ཀྱི་ཐུགས་འདུན་ལྟར་འགྲུབ་ཚུལ་དང། ཆོས་སྐྱོང་རྣམས་ཀྱིས་གྲོགས་མཛད་བར་ཞལ་གྱིས་བཞེས་པས་ཕེབ་རྒྱུར་ཐུགས་ཐག་བཅད་དེ། ཕྱག་མཛོད་ལམ་འགྱད་
པར་དབུས་གཙང་ལ་འགྲོ་རྒྱུ་ཡིན། དེར་མ་ཟད་སོང་ནས་ཆོས་ཉན་དང་གནས་མཇལ་སོགས་བྱ་བ་མང་པོ་ཡོད་པས་ལོ་ཁ་ཤས་ཀྱི་རིང་ལ་འདུག་དགོས་ཞེས་གསུང་ཕེབས་པར། ཕྱག་མཛོད་ཆེ་ཆིང་ཆོས་རྗེ་རབ་འབྱམས་པ་ཚུལ་ཁྲིམས་ཆོས་འཛིན་
རང་གི་བསམ་བར་ཡང་མདོ་སྨད་དང་སོག་ཡུལ་གྱི་དད་ལྡན་སྦྱིན་བདག་རྣམས་ཀྱིས་ཕུལ་བའི་ཕྱག་རྫས་ཀྱི་སྐོར་འདི་ཆུད་མཟོས་བར་ཆོས་ཕྱོགས་གཏོང་རྒྱུ་ཞིག་བྱུང་ན་སྙམ་པའི་འཕེན་པ་ཡོད་པའི་ཐོག་ཏུ་བབ་ནས་དགའ་དད་སྤྲོ་གསུམ་གྱིས་སྦྱིར་དབུས་ལ་

[061A]༄༅། །ཕེབས་རྒྱུ་བཀའ་དྲིན་ཆེ། ཕེབས་ཆས་སོགས་མྱུར་དུ་གྲ་འགྲིག་པ་བྱེད། འོན་ཀྱང་དེར་ཡུན་རིང་བཞུགས་རྒྱུའི་ཐུགས་དགོངས་གནང་མི་ཉན། དགུང་ལོ་ཉུང་པའི་སྐབས་ཡིན་ན་ཐུགས་གཉེར་གྱི་ཆེད་ལ་བཞུགས་དགོས་མོད་
ད་ལྟ་ཉིད་དགུང་ལོ་མཐོ་བས་ཡུན་རིང་བཞུགས་ནས་ཆུ་སོགས་མི་འཕྲོད་པས་མཇལ་སྐོར་གཏོང་སྒོ་སོགས་གྲུབ་ཕྲལ་རང་ཡུལ་ལ་ཕེབས་དགོས་ཞེས་ནན་ཆེར་ཞུས། དེ་ནས་ཕྱག་མཛོད་ཆོས་རྗེས་རྗེ་ཉིད་ཀྱི་གསུང་དང་བླང་གིས། ཇོ་ཤཱཀ་རྣམ་གཉིས་སོགས་རྟེན་ལ་
མཆོད་འབུལ་དང། རྒྱལ་བ་ཡབ་སྲས་ཀྱི་འབུལ་བ། སེར་འབྲས་དགའ་གསུམ་བཀྲས་ལྷུན་ཏེ་གདན་ས་ཆེན་པོ་བཞིས་མཚོན་ཆོས་སྡེ་ཆེ་ཕྲ་ཐམས་ཅད་ལ་མང་འགྱེད་གང་རྒྱས་འདེང་ངེས་གྲ་སྒྲིག་གང་ལེགས་བྱས་ཏེ། དགུང་ལོ་ལྔ་བཅུ་རྩ་དགུ་བ་དཔལ་གདོང་ཞེས་བ་
ཆུ་བྱའི་ལོའི་སྟོན་ཀའི་དུས་གཟའ་སྐར་ཕུན་ཚོགས་ཀྱི་ཉིན། གདན་ས་ཆེན་པོ་སྐུ་འབུམ་ནས་དབུས་གཙང་དག་པའི་ཞིང་དུ་ཆིབས་ཀྱི་ཁ་ལོ་སྒྱུར་བར་མཛད། ལམ་ཞོར་དུ་བསྟན་པའི་སྦྱིན་བདག་ཝང་ཚེ་རིང་དོན་གྲུབ། པཻ་ལི་འཇམ་དཔལ། པཻ་ཟི་རཏྣ་སིདྡྷི། ཇ་སག་
དའི་ཆིང་རྡོ་རྗེ། ཚྭ་འདམ་ཛ་སག་ཨེང་ཁི་པཱི་ཡར། ཛས་ག་རབ་བརྟན་སོ་སོས་ཨུངྒེར་གདན་དྲངས། དད་ལྡན་ཀུན་ལ་ཕྱག་དབང་ལྗགས་བསྔོ། འདོད་ཆོས་ཅི་རིགས་ཀྱིས་རེ་བ་བསྐངས། བྱང་ལམ་རིམ་པར་བརྒྱུད་ཉེ་ཞོ་མེད་པར་བྱོན་ཏེ་དགུན་
ཟླ་དང་པོའི་ནང། ཐོག་མར་འབྲོམ་སྟོན་རྒྱལ་བའི་འབྱུང་གནས་ཀྱི་གདན་ས་བྱང་རྭ་སྒྲེང་རྒྱལ་བའི་དབེན་གནས་སུ་ཕེབས། ཇོ་བོ་དབུ་ཡོན་མ་སོགས་རྟེན་ལ་མཆོད་སྒྲོན་གང་རྒྱས་ཕུལ་ཏེ། ལྟུང་བཤགས་ཕྱག་དང་སྒྲགས་པ། སྐྱབས་སེམས། ཐུན་དྲུག་

[061B] བསྟན་འབར་མ་སོགས་གསུང་སྟེ་བསྟན་པ་རྒྱས་པའི་ཐུགས་སྨོན་མཛད། དགེ་འདུན་གྱི་སྡེར་མང་ཇ་དང་འགྱེད་སྐར་ལྔ་རེ་ཕུལ། དེ་ནས་ལྷ་སར་ཕེབས། ཇོ་ཤཱཀ་རྣམ་གཉིས་སོགས་ལ་མཆོད་མཇལ་གནང་སྟེ། ལྷ་ལྡན་སྤྲུལ་བའི་གཙུག་
ལག་ཁང་གི་འཁྱམ་རྭའི་ཐོག་ཏུ་རྒྱལ་དབང་ཐམས་ཅད་མཁྱེན་པ་བློ་བཟང་བསྟན་པའི་འབྱུང་གནས་ངག་དབང་ལུང་རྟོགས་རྒྱ་མཚོ་དཔལ་བཟང་པོར། ལྷ་རྫས་ནང་མཛོད། རྒྱ་དངུལ་སྲང་བཅུ་ལས་གྲུབ་བའི་མཎྜལ་དར་ཚོན་གྱི་སྣེ་འདོགས་ཅན། སྐུ་རྟེན་
ཐུབ་དབང་གི་སྐུ་ཚག་གྲུབ། གསུང་རྟེན་ཚེ་མདོ་གསེར་བྲིས། ཐུགས་རྟེན་རྣམ་རྒྱལ་མཆོད་རྟེན། བྱུར་དམར་གྱི་ཕྱག་འཕྲེང་གསེར་གྱི་བཅུ་ཤད་ཅན། དྲིལ་གདན། ཅོད་པན་བཅས་ཐོག་མའི་ཕྱག་རྟེན་དུ་ཕུལ་ནས་ཕྱག་དབང་ཞུས་པར། རྒྱལ་དབང་
རིན་པོ་ཆེས་ཐུགས་བརྩེ་གཟིགས་ཆེན་ཕོས་ལམ་སྐབས་ཀྱི་བཀའ་འདྲི་སོགས་མང་དུ་ཕེབས། རྒྱལ་ཚབ་དེ་མོ་ནོ་མིན་ཧན་རིན་པོ་ཆེར། ལྷ་རྫས་ནང་མཛོད། སྲང་ལྔ་ལས་གྲུབ་པའི་མཎྜལ་དར་གྱིས་སྤྲས་པ། སྐུ་གསུང་ཐུགས་རྟེན། དྲིལ་གདན་
ཅོད་པན་བཅས་ཕུལ་ནས་མཇལ་ཕྲད་མཛད། བསྟན་པའི་སྲོག་ཤིང་དགའ་ལྡན་ཁྲི་རིན་པོ་ཆེར། ལྷ་རྫས་ནང་མཛོད། དངུལ་གྱི་མཎྜལ། དྲིལ་གདན། ཅོད་པན་སོགས་ཕྱག་རྟེན་དུ་ཕུལ་ནས་མཇལ། ཁྲི་རིན་པོ་ཆེས་ཁྱེད་ད་ལམ་དབུས་གཙང་
འདིར་ཕེབས་པ་བཀའ་དྲིན་ཆེ། ཉིད་ཀྱི་སྐུ་ཚེ་གོང་མ་དེ་ཉིད་ཀྱི་ཆོས་སྲིད་ཟུང་གི་མཛད་སྤྱོད་ཕུན་སུམ་ཚོགས་པ་གང་ཡོད་བོད་ཡུལ་འདིར་ཁྱད་པར་དུ་འཕགས་པ་ཞིག་བྱུང་བའི་གནས་ཚུལ་མཐའ་ཡས་པ་གསུངས། དེ་ནས་འཇམ་མགོན་བླ་མའི་དུས་མཆོད་ཆེན་

[062A]༄༅། །མོའི་ཉིན་ཇོ་ཤཱཀ་རྣམ་གཉིས་ཀྱིས་གཙོས་རྟེན་ཐམས་ཅད་ལ་ཞལ་ཟས། མཆོད་མེ། མེ་ཏོག་སྤོས་རིང་སོགས་སྟོང་ཚར་རེ་བཅས་སྟོང་མཆོད་རྒྱས་པར་ཕུལ་ཏེ་སྤྱན་འདྲེན་ཁྲུས་གསོལ། རྣམ་དག་གངས་རིམ། སྨོན་
ལམ་བསྟན་འབར་མ་བཅས་གསུང་སྟེ་ཐུབ་བསྟན་རིན་པོ་ཆེའི་ཡང་སྙིང་བློ་བཟང་འཇམ་དཔལ་སྙིང་བོའི་རིང་ལུགས་རྣམ་བར་དག་པ་ཕྱོགས་མཐའ་དག་ཏུ་རྒྱས་པའི་ཐུགས་སྨོན་ཤུགས་དྲག་བོ་མཛད། པོ་ཏ་ལར་ཕེབས་ཏེ་རྒྱལ་དབང་ཐམས་ཅད་མཁྱེན་
པར་ལྷ་རྫས་ནང་མཛོད། དངུལ་སྲང་ཉི་ཤུའི་མཎྜལ། སྐུ་གསུང་ཐུགས་རྟེན། གོས་ཚོན་བསྒྲིགས་པའི་རྟེན་ཁེབས་ཆེ་བ་སྤུས་གཙང། མཛོད་གོས་དམར་པོ་སྤྲིན་རིས་མ་ཡུག་རྒྱ་དངུལ་རྟ་རྨིག་མ། ཨོ་ཏུ་སུའི་མེ་ཡོལ། ཆིབས་ཆེན་རྟ་དང་
དྲེའུ། ཤིང་ཐོག་ཨ་མྲ་སྒམ་གང། ཤེལ་དཀར་རྟ་སོ་མ་སྒམ་གང་སོགས་ཀྱི་དངོས་འབུལ་བཏེག་ནས་ཕྱག་དབང་ཞུས་པར། རྒྱལ་བའི་ཞལ་ནས། སྔོན་འཇམ་མགོན་བླ་མ་ཙོང་ཁ་པ་ཆེན་པོ་མདོ་སྨད་ནས་གངས་རིའི་ལྗོངས་འདིར་ཕེབས་ཏེ་སངས་རྒྱས་ཀྱི་
བསྟན་པ་དར་མཛད་བ་བཞིན་ད་རེས་ཀྱང་མདོ་སྨད་ཀྱི་རྗེ་བླ་མའི་གདན་ས་ཆེན་པོ་རྗེའི་སྐུ་འབུམ་གྱི་མཁན་ཟུར་མི་ཉག་ཧུ་ཐོག་ཐུ་ཉིད་ཡུལ་གྱིས་བསྐལ་ཡང་སྔོན་གྱི་ཐུགས་བསྐྱེད་སྨོན་ལམ་བཟང་པོའི་མཐུས་བདེ་བར་འདི་ཕྱོགས་སུ་བྱོན་ནས། རང་
ཅག་ལྷན་ཅིག་ཏུ་འཛོམ་བསྐལ་བ་བཟང་ཞེས་སོགས་ཀྱི་བཀའ་མང་དུ་ཕེབས་ཏེ་ཐུགས་བརྩེ་བས་གཟིགས་པ་ཆེ་བཞེས་གནང། ཡོངས་འཛིན་དགའ་ལྡན་ཁྲི་རིན་པོ་ཆེ་པོ་ཏ་ལར་བཞུགས་པ་ལ་ལྷ་རྫས་ནང་མཛོད་དངུལ་མཎ། སྐུ་གསུང་ཐུགས་

[062B] གོས་མཚལ་ཁ་ཡུག་གོས་ཀྱི་ཞབས་ཆག་བཀྭའ་མིན་སྒམ་གང་བཅས་ཕུལ། དེ་ནས་བསྟན་རྒྱས་གླིང་དུ་རྒྱལ་ཚབ་དེ་མོ་ནོ་མོན་ཧན་རིན་པོ་ཆེར་ལྷ་རྫས་ནང་མཛོད། དངུལ་མཎ། སྐུ་གསུང་ཐུགས་རྟེན། མཛོད་གོས་སྨྱུག་མདོག་ཡུག་རྒྱ་དངུལ་
རྟ་རྨིག་མ། ཨོ་ཏུ་སུའི་མེ་ཡོལ་བཅས་སྒེར་འབུལ་བཏེག་རྩེ་མགྲོན་དཔལ་མགོན་ལ་ལྷ་རྫས་བར་མཛོད། བུ་ལ་གྷ་ར་ས་བཅས་གནང། རྭ་སྒྲེང་ཁྲི་ཆེན་རྡོ་རྗེ་འཆང་རིན་པོ་ཆེར་ལྷ་རྫས་ནང་མཛོད། དངུལ་མཎ། དྲིལ་གདན་ཅོད་པན་སོགས་ཕུལ་
ནས་མཇལ། རྗེ་འདི་པ་འཇིག་རྟེན་གྱི་འྲ་བུར་ཟང་ཟིང་དང་ཚེ་འདིའི་གྲགས་འདོད་སོགས་ཡེ་མི་མངའ་བའི་སྟབས་ངོ་གཡོག་ཉུང་ཤས་དང་བཅས་ནས་ཉམ་ཆུང་གནས་མཇལ་བའི་ཚུལ་བྱས་ཏེ་ཨུ་ལཱ་སོགས་མ་ཞུས་པར་ལྷ་སར་འབྱོར་ནས་མཇལ་ཁ་
ཞུས་རྗིས་གཞུང་ས་ནས་མཁྱེན་ཏེ་ཆེ་དྲག་མང་པོས་ཁྱེད་འདྲ་བའི་བླ་ཆེན་ཉམ་ཆུང་བ་གནས་མཇལ་བའི་ཚུལ་དུ་ཕེབས་བ་མཛེས་བོ་མ་རེད་ཅེས་ཞུས་ཤིང། ཕྱག་གཉེར་སོགས་ལ་ཁྱེད་རང་ཚོས་གཞུང་ས་ལ་ཞུས་ན་སྲོལ་བཞིན་ཨུ་ལཱ་སོགས་གནད་ཆོག་སྔར་
ཅི་ལམ་ཞུས་པ་ཡིན་ཟེར་ནས་བཀྱོན་པར། ཕྱག་གཉེར་སོགས་ནས་རྗེ་འདི་པ་འཇིག་རྟེན་གྱི་སྤྲོས་པ་ཐུགས་ལམ་བཞེད་བའི་སྟབས་སྔོན་ལ་རྒྱུ་མཚན་མ་ཞུས་བའི་གནས་ཚུལ་བཤད། གཞུང་ས་རང་ནས་གཟིགས་བ་ཆེ་བཞེས་ཀྱིས་ཕོག་སོགས་རྒྱ་གང་ཆེ་བཀའ་དྲིན་
སྩལ་བར་དེ་འདྲ་གནང་མི་ཉན་ཞེས་ཞུས་ཀྱང་ནན་ཏན་གྱིས་གནང་སྟེ་བཞེས་དགོས་བ་བྱུང། ཆོས་སྡེ་ཆེན་པོ་དབལ་ལྡན་འབྲས་སྤུངས་སུ་ཕེབས། རྟེན་ཀུན་ལ་མཆོད་སྒྲོན་གང་རྒྱས་ཕུལ་ཏེ་མཆོད་མཇལ་ཞུས་ཤིང་བསྟན་པ་རྒྱས་པའི་ཐུགས་སྨོན་མཛད། ཚོགས་ཆེན་དུ་

[063A]༄༅། །དགེ་འདུན་དྲུག་སྟོང་ཉེ་བ་ལ་མང་ཇ་ཁ་ཤས། སྐུ་འགྱེད་དངུལ་སྐར་ལྔ་རེ་ཕུལ། དཔལ་ལྡན་བཀྲ་ཤིས་སྒོ་མང་ལ་གྲྭ་ཇ་དང་སྐུ་འགྱེད་དངུལ་ཊམ་རེ་བཅས་པས་བསྙེན་བཀུར་ཞུས། སོ་སོར་སྤྱི་འཇོག་ཀྱང་གཟབ་
རྒྱས་གནང། སྔགས་པ་གྲྭ་ཚང་གི་འཇིགས་བྱེད་ཀྱི་མདུན་དུ་བརྒྱ་མཆོད་དང། སྔར་རྒྱུན་ཞལ་འདོན་གྱི་རིམ་པ། འཇིགས་བྱེད་སྨོན་ལམ། བསྟན་འབར་མ་བཅས་གསུང་ནས་ཐུན་མོང་མ་ཡིན་པའི་གསོལ་འདེབས་ཐུགས་སྨོན་སོགས་གདུང་བ་
ཤུགས་དྲག་གིས་མཛད། དེ་ནས་བོ་ཏ་ལར་ཕེབས། རྒྱལ་དབང་ཐམས་ཅད་མཁྱེན་པ་ལ་ལྷ་ལྡན་སྨོན་ལམ་གྱི་ཚོགས་དབུར་གདན་འདྲེན་གྱི་སྙན་གསན་ཕུལ། གཙང་དུ་ཕེབས་རྒྱུའི་གནས་ཚུལ་ཞུས་པར་རྒྱལ་དབང་རིན་པོ་ཆེས་གཟིགས་པ་ཆེ་བཞེས་ཀྱིས་
བཀའ་ཁྱབ་སྩལ། རྒྱལ་ཚབ་རིན་པོ་ཆེར་ཡང་ལྷ་ལྡན་སྨོན་ལམ་གྱི་མང་འགྱེད་འབུལ་རྒྱུའི་གནས་ཚུལ་དང་ཚོགས་དབུར་གདན་འདྲེན་གྱི་སྙན་གསན་ཕུལ། དེ་ནས་གཞུང་གི་མི་སྣ་དང་ཕྱག་གཉེར་གྱིས་གཙོས་ཞབས་ཞུ་བ་ནང་མ་རྣམས་ནས་ལྷས་སྨོན་ལམ་
གྱི་ཇ་ཐུག་གི་ཐེབས་དང། སྐུ་འགྱེད་རྒྱུའི་རྒྱ་དངུལ་རྣམས་བསྟན་གླིང་ཛ་སག་ལ་སྤྲད་ནས་བོད་དངུལ་ལ་བརྗེས། དེ་ནས་གཙང་བཀྲ་ཤིས་ལྷུན་པོར་ཕྱག་བཏེག་ཕེབས་ལམ་དུ་སྙེ་ཐང། རྒྱལ་རྩེ་དཔལ་འཁོར་ཆོས་སྡེ་སོགས་ལ་མཆོད་མཇལ་ཞིབ་རྒྱས་དང་
མང་འགྱེད་སོགས་ཀྱང་ཕུལ། བཀྲ་ཤིས་ལྷུན་པོར་འབྱོར་ནས་པཎ་ཆེན་ཐམས་ཅད་མཁྱེན་པར་ལྷ་རྫས་ནང་མཛོད། དངུལ་སྲང་བཅོ་ལྔ་ལས་གྲུབ་པའི་མཎྜལ། སྐུ་གསུང་ཐུགས་རྟེན། གོས་ཆེན་སེར་པོ་ཡུག་དྲིལ་གདན། ཅོད་པན། རི་

[063B] རྒྱ་དངུལ་རྟ་རྨིག་མ། ཆི་བས་ཆེན་སོགས་ཕུལ་ནས་མཇལ་ཁ་ཞུས་པར་ཐུགས་བརྩེ་བས་ཉེར་བར་གཟིགས་ཏེ་བཀའ་མཆིད་མཐའ་ཡས་པ་སྩལ། ཕྱག་མཛོད་ཆེན་མོར། ལྷ་རྫས་བར་མཛོད། མཛོད་གོས་ཡུག་
ཞབས་ལྷམ་སྤུས་གཙང་བཅས་ཕུལ། པཎ་ཆེན་གོང་མ་གསུམ་གའི་སྐུ་གདུང་མཆོད་རྟེན་རྣམས་ལ་མཆོད་སྒྲོན་གང་རྒྱས་ཕུལ་ཏེ། ཞལ་འདོན་གྱི་རིམ་པ་ཆ་ཚང་བར་མཛད། དེ་ནས་འདུ་ཁང་ཆེན་མོའི་སྟེང་གི་ནང་རྟེན་ཐམས་ཅད་ལ་རྟེན་མཇལ་ཞུས་ཤིང་
མཆོད་སྤྲིན་གང་རྒྱས་ནས་ཐུགས་སྨོན་སོགས་སྔར་ལྟར་གནང་ནས་ཕེབས་པ་དང་དུས་མཚུངས་སུ་ཚོགས་དུང་བུས་བས་རྟེན་འབྲེལ་ལེགས་པོ་བྱུང་གསུང། དེ་ནས་པཎ་ཆེན་ཐམས་ཅད་མཁྱེན་པ་གསོ་སྦྱོང་གི་མགོན་དུ་ཕེབས་པའི་ཞབས་ཕྱིར་བྱོན་ཏེ་ལས་དང་གདམས་
ངག་ཉམས་སུ་མྱོང་བར་མཛད། དེ་ནས་པཎ་ཆེན་ཐམས་ཅད་མཁྱེན་པ་ཚོགས་དབུར་སྤྱན་འདྲེན་གྱི་སྙན་གསན་ཕུལ་བར་དགྱེས་གཟིགས་ཀྱིས་ཉི་སྐར་སོགས་ཀྱང་གོང་ནས་བཀོད་ཁྱབ་སྩལ། གཟའ་སྐར་ཕུན་སུམ་ཚོགས་པའི་ཉིན་དེར་ཚོགས་ཆེན་གྱི་དགེ་
འདུན་སུམ་སྟོང་བརྒྱད་བརྒྱ་ལྷག་ལ་མང་ཇ་ཁ་ཤས། སྐུ་འགྱེད་དངུལ་སྐར་ཕྱེད་བརྒྱད་རེ་དང་སྤྱི་འཇོག་བཅས་ཀྱི་བསྙེན་བཀུར་ཞུས་ཐོག་བཎ་ཆེན་ཐམས་ཅད་མཁྱེན་པ་ཚོགས་དབུར་སྤྱན་དྲངས་ཏེ། ཉིད་ནས་དངུལ་སྲང་ཉི་ཤུ་ལས་གྲུབ་པའི་མཎྜལ་དར་ཚོན་གྱི་སྣེ་འདོགས་
ཅན༑ ནང་མཛོད་སེར་བོ་སྲིད་དུ་འདོ་མ་དོ་ལྷག་པ་ཕྱག་ཏུ་བསྣམས་ཏེ། ཤིས་བརྗོད་ཀྱི་སྡུན་བསུས་ནས་སྐྱེས་རབས་ཀྱི་པྲེང་བའི་རྟོགས་བརྗོད། ལྷག་པར་པཎ་ཆེན་གོང་མ་ཐམས་ཅད་མཁྱེན་བ་བློ་བཟང་དཔལ་ལྡན་ཡེ་ཤེས་དཔལ་བཟང་པོ། འཇམ་དབྱངས་གོང་མའི་རྒྱལ་

[064A]༄༅། །ཁབ་ཏུ་ཆིབས་ཁ་བསྒྱུར་བའི་ལམ་ཞོར་དུ་འཇམ་མགོན་རྒྱལ་བ་གཉིས་བའི་འཁྲུངས་གནས་ཆོས་སྡེ་ཆེན་པོ་སྐུ་འབུམ་བྱམས་པ་གླིང་གི་ཆོས་ཁྲིར་ཟླ་བ་ཁ་ཤས་ཀྱི་རིང་ལ་བཞུགས་ཏེ་དགེ་འདུན་གྱི་སྡེལ་འཆད་ཉན་མཛད། ཕྱོགས་
མཐའ་དག་ནས་ཡོང་བའི་བླ་དབོན་སེར་སྐྱ་བགྲང་ལས་འདས་པལ་ཆོས་འཁོར་རྐྱ་ཆེར་བསྐོར་བའི་ཚུལ་རྣམས་ཞིབ་རྒྱས་དང། སྐུ་ཚེ་འདིའི་ཡང་སྐུ་གསུང་ཐུགས་ཀྱི་ཡོན་ཏན་རྣམས་རྒྱས་བར་ཞུས་པའི་ཐོག་ཞབས་བརྟན་གྱི་རྟེན་འབྱུང་དུ། ཆོས་དུང་དཀར་པོ་
དར་ཚོན་གྱིས་བརྒྱན་པ། སྐུའི་རྟེན་རྒྱལ་བ་ཆོ་མཐའ་ཡས་བའི་སྐུ་བརྙན། གསུང་རྟེན་ཚེ་མདོ་གསེར་བྲིས། ཐུགས་རྟེན་གསེར་ཟངས་ཀྱི་བྱང་ཆུབ་མཆོད་རྟེན། དངུལ་སྲང་བཅུ་ལས་གྲུབ་པའི་ཚེ་བུམ་ཕྲ་ལྡན་ཁ་རྒྱན་བཅས། དངུལ་གྱི་འཁོར་ལོ་དཔངས་ཁ་གང་
བ༑ དུང་དཀར་དངུལ་གཤོག་མ་ཆ། བཀྲ་ཤིས་རྫས་བརྒྱད། དངུལ་སྲང་ཉེར་གཅིག་ལས་གྲུབ་པའི་རྒྱལ་སྲིད་སྣ་བདུན་པད་འདབ་ཅན། སྐུའི་ཉེར་སྤྱད་མི་འདྲ་བ་བཅུ་གསུམ། རྡོར་དྲིལ་སོགས་མཆོད་རྫས་སྣ་ཚོགས། གོས་ཚས་གྲུབ་མའི་དྲིལ་
གདན་ཅོད་པན། ཐེག་ཆེན་གླང་པོའི་མཆེ་ག་ནོར་བུ་བསེ་རུའི་རྭ། བྱུར་འཕྲེང་ཆེབ་མུ་ཏིག་གི་བཅུ་ཤད་སུམ་ལྡན་ཅན། མུ་ཏིག་གི་འཕྲེང་བ། རི་བོ་དྭངས་བསིལ་གྱི་འཕྲེང་སེར་ཉི་ཤུ། རྒྱ་དངུལ་རྟ་རྨིག་མ་བཅུ། མཛོད་དགོས་སྣ་ཚོགས་སྤུས་གཙང་
ཡུག་ཆེན་བཅུ་གསུམ། རྒྱ་ཟམ་བཅུ། ས་གདན་མཐིང་ག་མེ་ཏོག་གི་རི་མོ་ཅན་གཅིག་གོས་ལྗང་གུའི་ས་གདན་མེ་ཏོག་མ་གཅིག་ཁེ་བི་སུའི་སྒ་ཁེབས་དམར་ཁྲ་དང། གདན་རྡོ་རྗེ་རྒྱ་གྲམ་གྱི་རི་མོ་ཅན། ཇ་བག་དང་ཤིང་ཐོག་སྒམ་ཁ་ཤས། སྣམ་

[064B] དགོས་དོན་གྱི་གཙོ་བོ་རྒྱལ་བསྟན་རིན་པོ་ཆེའི་ཡང་སྙིང་རྗེ་ཙོང་ཁ་པའི་བསྟན་པ་རྒྱས་ཤིང་འགྲོ་བ་ཡོངས་ལ་བདེ་སྐྱིད་འབྱུང་བ་དང། དེའི་རྩ་བ་རྒྱལ་བ་ཡབ་སྲས་ནས་བསྟན་པ་ཕྱོགས་དུས་ཀུན་
ཏུ་རྒྱས་པའི་ཐུགས་བསྐྱེད་དང་འཕྲིན་ལས་རྒྱ་གང་ཆེ་མཛད་རྒྱུ་ལ་རག་ལས་ཚུལ་མདོ་རྒྱུད་ཀྱི་ལུང་ཁུངས་སུ་དྲངས་ནས་ཞུས་ཤིང། ཞར་བྱུང་ཉིད་འབྲེལ་ཐོགས་དང་བཅས་པའི་འཕྲལ་ཡུན་གྱི་སྐྱབས་འཇུག་ཞུས་པར། པཎ་ཆེན་མཆོག་ཐུགས་ཤིན་ཏུ་དགྱེས་ཏེ་འདུ་ཁང་
གི་རབ་གསལ་དུ་པཎ་ཆེན་གོང་མའི་སྐུ་བཞུགས་པ་ལ་ཡང་ཡང་གཟིགས་ཏེ། རྗེ་འདི་པར་ཁྱེད་ཀྱིས་པཎ་ཆེན་དཔལ་ལྡན་ཡེ་ཤེས་ཀྱི་རྣམ་ཐར་སྐུ་གསུང་ཐུགས་ཀྱི་བསྟོད་ཚོགས་གཞན་ལས་ཁྱད་འཕགས་བརྗོད་བྱུང་ཞེས་སོགས་ཀྱི་བཀའ་ལུང་རྒྱ་ཆེར་སྩལ། དེར་ཚོགས་
མཁས་བ་རྣམས་ཀྱང་རྗེ་འདིའི་སྐུ་ཡོན་མཐོང་སྟེ་དེ་ལས་བརྩམས་པའི་བསྔགས་བརྗོད་ཕྱོགས་ཀུན་ཏུ་སྒྲོགས་བ་བྱུང། པཎ་ཆེན་རིན་པོ་ཆེའི་དྲུང་ནས་གྲུབ་རྒྱལ་ལུགས་ཀྱི་ཚེ་དབང་དང་ཤམྦྷ་ལའི་སྨོན་ལམ་གྱི་ལུང་གསན། སྣར་ཐང་དུ་ཕེབས། སྒྲོལ་མ་
གསུང་འབྱོན་མ། འབྲོམ་གྱི་ཤེལ་གྱི་མཁར་བ། གནས་བཅུའི་ཞབས་ཆག་སོགས་རྟེན་ལ་མཆོད་མཇལ་ཞིབ་རྒྱས། ཚོགས་ལ་མང་འགྱེད་ཀྱི་དོད་རྒྱ་དངུལ་སྲང་ཉི་ཤུ་ལྷག་ཕུལ། མཆོད་དོད་རྒྱ་དངུལ་སྲང་བདུན་ཕུལ། བཀྲས་ལྷུན་དུ་ཕེབས་
རྗེའི་གསུང་འབུམ་ཡོངས་རྫོགས། རྒྱལ་ཚབ་མཁས་གྲུབ་རྣམ་གཉིས་ཀྱི་གསུང་འབུམ། པཎ་ཆེན་སྐུ་ཚེ་ན་རིམ་གྱི་གསུང་འབུམ། མི་ལ་བཞད་བའི་རྡོ་རྗེའི་རྣམ་མགུར་སོགས་ཕྱག་དཔེ་པུ་ཏི་བརྒྱ་ལྷག་ཙམ་གདན་དྲངས། དེ་ནས་སྐུ་འབུམ་ཆོས་སྡེ་ཆེན་པོའི་

[065A]༄༅། །ཆོས་སྲིད་རྒྱས་བའི་དོན་ལ་དམིགས་པཎ་ཆེན་རིན་པོ་ཆེར་ལུང་བསྟན་ཞུས་པར་བཀའ་ལན་དུ། འདུས་ཚོགས་སྤྱིལ་བསླབ་བྱ་དང། དགེ་འདུན་གྱི་སྡེ་རྒྱས་ཤིང་བཤད་སྒྲུབ་འཕེལ་ཆེད་དུ་ཞབས་བརྟན་གང་རྒྱས་
སྩལ། རྗེ་འདི་པས་ཕྱིས་སུའང་གོངས་ནས་ཐུགས་བརྩེ་བས་ཉེ་བར་གཟིགས་ཏེ་གང་ཅིའི་བཀའི་བསླབ་བྱ་ལྷུག་པར་སྩལ་རྒྱུའི་ཞུབ་ཕུལ་བར་ཐུགས་དགྱེས་པའི་ཞལ་བཞེས་གནང། པཎ་ཆེན་རིན་པོ་ཆེ་ཐོན་ཕྱག་ཞུས་བར་ཚེ་མཐའ་ཡས་པའི་སྐུ་བརྙན་
བཀྲ་ཤིས་ལིམ། སྤྱན་རས་གཟིགས་ཀྱི་ཞིང་བཀོད། སྟོན་པའི་བྲིས་ཐང། པཎ་ཆེན་སྐུ་སྔ་ཕྱི་རྣམས་ཀྱི་གསུང་འབུམ་ཆ་ཚང། པཎ་ཞྭ་སྣེ་རིང། སྐུའི་ཉེར་སྤྱད་ཡོངས་རྫོགས། ཆེན་པོའི་ཉེར་སྤྱད་དབུ་གདུགས་སེར་པོ། རྟ་དར་ཆ་
བཀའ་ཤོག་ཐམ་ག་གྲུ་སྒོར་བཅས་གནང། ཐུགས་དགྱེས་པ་ཆེན་པོས་འཕྲལ་ཕུགས་ཀྱི་བཀའ་མཆིད་རྒྱས་པར་སྩལ་ཅིང་ལྷག་པར་མདོ་སྨད་དུ་བསྟན་འགྲོའི་བྱ་བ་ལ་སྔར་ལྟར་གཡེལ་མེད་མཛད་དགོས་ཚུལ་གསུང་སྟེ་ཐུགས་བརྩེ་བས་གཟིགས་པ་ཆེ་
བཞེས་གནང། ཕྱག་མཛོད་ཆེན་མོས། ལྷ་རྫས། སྤྱན་རས་གཟིགས་ཀྱི་སྐུ་བརྙན་བོད་ལི། སྣམ་ཡུག་སྤུས་གཙང་ཆོས་སྣ་ཚོགས་བཅས་གནང། དེ་ནས་རྒྱལ་བ་དབེན་ས་པའི་གདན་སར་མཇལ་ཕྱིར་ཕྱག་བཏེག་འདུས་ཚོགས་ནས་རྗེ་འདི་
པའི་སྙན་པ་གསན་ཏེ་སེར་སྤྲེང་བཅས་བསུ་བ་མཛད། རྒྱལ་བ་དབེན་ས་པའི་མཆོད་རྟེན། མཁས་གྲུབ་སངས་རྒྱས་ཡེ་ཤེས་ཀྱི་འདྲ་སྐུ། སྟོན་པའི་ཚེམས་བཞུགས་པའི་མཆོད་རྟེན་སོགས་རྟེན་རྣམས་ལ་མཆོད་མཇལ་དང་སྐྱབས་སེམས་སོགས་

[065B] འདུས་ཚོགས་སུ་མང་ཇ་སྐུ་འགྱེད་སོགས་ཀྱི་བསྙེན་བཀུར་ཞུས། དེ་ནས་རོང་བྱམས་ཆེན་དུ་ཕེབས། མཆོད་དོད་ལ་རྒྱ་དངུལ་སྲང་ལྔ་ཕུལ་ཏེ་ཞལ་འདོན་མཆོད་མཇལ་སོགས་སྔར་རྒྱུན་ལྟར་གནར། དུར་སྨྲིག་ཅེས་
པར་སྒྲོལ་མ་མཎྜལ་བཞི་ཆོག་གསུང། དེ་ནས་ལྕགས་ཟམ་ཆུ་བོ་རིའི་དབེན་གནས་དང་རྟེན་ཀུན་ལ་མཆོད་མཇལ། མང་ཇ་སོགས་ཀྱི་དོད་རྒྱ་དངུལ་སྲང་བཅུ་ཕུལ། རྭ་བ་སྟོད་དུ་བྱོན། རྟེན་ལ་མཆོད་སྒྲོན་ཕུལ་ནས་མཆོད་མཇལ་ཞུས། ཚོགས་
སུ་མང་ཇ་སྐུ་འགྱེད་དངུལ་སྐར་རེ་ཕུལ། སྒྲོལ་མའི་ཞབས་རྗེས་མཇལ། སེམས་བསྐྱེད་སོགས་སྔར་བཞིན་མཛད། རྗེ་བཙུན་བླ་མ་ཀླེང་རྡོལ་རིན་པོ་ཆེའི་གཟིམས་ཆུང་དུ་རྗེ་དེའི་འདྲ་སྐུ་བཞུགས་པར་མཇལ། མཆོད་སྒྲོན་གང་རྒྱས་ཕུལ་ཏེ་སྐྱབས་སེམས་སོགས་
དཀྱུས་ཀྱི་ཕྱག་བཞེས་སྟར་ཆགས་ཐུགས་སྨོན་རྒྱ་གང་ཆེ་བཅས་གནང། རི་ཁྲོད་པ་རྣམས་ལ་མང་འགྱེད་དོད་རྒྱ་དངུལ་སྲང་བདུན་ཕུལ། དེ་ནས་ལྷ་ལྡན་དུ་འབྱོར་རྗེས་སེ་རའི་ཕུར་མཇལ་ཞུས། པོ་ཏ་ལར་ཕེབས། ཡང་བསྐྱར་རྒྱལ་དབང་ཐམས་ཅད་མཁྱེན་པ་ལྷ་
ལྡན་སྨོན་ལམ་གྱི་ཚོགས་དབུར་གདན་འདྲེན་བྱེད་རྒྱུའི་སྙན་གསན་ཕུལ་བས་ཞལ་བཞེས་དང། ཐུགས་བརྩེ་བའི་བཀའ་སྩལ་མང་དུ་གནང། དེ་ནས་རྟེན་ཐམས་ཅད་ལ་མཆོད་མཇལ་ཞུས་ཤིང། རྒྱུན་པར་ལྷ་ལྡན་གཙུག་ལག་ཁང་ལ་ཕྱག་སྐོར་མཛད་
དེ་ནས་དབན་ཟླ་ཐ་མའི་ཉེར་དགུའི་ཉིན་པོ་ཏ་ལར་ཕེབས། རྣམ་རྒྱལ་གྲྭ་ཚང་གི་འཆམ་དང་གཏོར་རྒྱག་སོགས་ལ་གཟིགས་པར་མཛད། དགུང་ལོ་དྲུག་ཅུ་དངོས་པོ་ཞེས་པ་ཤིང་ཁྱི་གནམ་ལོ་གསར་བཞད་ཀྱི་ཉིན་ཐོ་རངས་ཡི་དམ་ཆོས་སྲུང་ལ་མཆོད་གཏོར་ཕུལ་ཞིང་

[066A]༄༅། །འཕྲིན་བཅོལ་མཛད་ནས་ཇོ་ཤཱཀ་རྣམ་གཉིས་སོགས་རྟེན་རྣམས་ལ་མཆོད་མཇལ་གནང། ཉི་མ་རྩེ་ཤར་ལ་འཕགས་མཆོག་ཕྱག་ན་བད་དཀར་འཆང་བའི་ཕོ་བྲང་པོ་ཏ་ལར་ཕེབས། རྒྱལ་དབང་རིན་པོ་ཆེར་ནང་མཛོད་སེར་
པོ༑ དྲིལ་བདན་ཅོད་བན་སོགས་ཕུལ་ཏེ་ལོ་གསར་གྱི་མཇལ་ཁ་ཞུས། བཞུགས་གྲལ་གྱི་གསོལ་སྟོན་རྒྱས་པའི་ཐོག་གྲལ་འཕྲོས་དང་ཚོགས་གླེང་གར་ཕྲུག་འཁྲབ་པ་སོགས་ལ་གཟིགས་པ་མཛད། རྒྱལ་ཚབ་རིན་པོ་ཆེར། ནང་མཛོད། དྲིལ་
གདན༑ ཅོད་པན་བཅས་ཕུལ་ནས་མཇལ། ཡོངས་འཛིན་ཁྲི་རིན་པོ་ཆེར་ཡང་ལྷ་རྫས་ནང་མཛོད། བཞུགས་གདན་བཅས་ཕུལ་ནས་ཕྱག་དབང་ཞུས། ཕྱི་ཉིན་པོ་ཏ་ལར་རྒྱལ་པོ་ལོ་གསར་དུ་གྲགས་པའི་བཞུགས་གྲལ་ལ་ཡང་བསྐྱར་ཕེབས་ཏེ་རྒྱལ་
དབང་ཐམས་ཅད་མཁྱེན་པར་ཕྱག་དབང་ཞུས་པས། རྒྱལ་བའི་ཞལ་ནས། སྐུ་འབུམ་མཁན་ཟུར་མི་ཉག་ཧོ་ཐོག་ཐུ་བདག་གི་ཉེ་སར་བཞུགས་དགོས་གསུང་སྟེ་ཁྲིའི་མདུན་དུ་བཞུགས་གདན་བརྒྱབ་ནས་དེར་བཞུགས་སུ་བཅུག་སྟེ་དཔེ་མེད་པའི་དགྱེས་
ཉམས་མཛད། གསོལ་སྟོན་གང་རྒྱས་ཐོག་རིན་ཆེན་རྒྱན་ཆ་བ་དང་གར་མཆོད་སོགས་ལ་གཟིགས་པ་གནང། གསོལ་སྟོན་གྲོལ་ནས་རྒྱལ་དབང་རིན་པོ་ཆེས་རྗེ་འདི་པའི་ཕྱག་ནས་བཟུང་སྟེ་ཁྲིད་ནས་གཟིམས་ཆུང་དུ་ཕེབས་པར་དེར་ཚོགས་ཀུན་ཡ་
མཚན་པར་གྱུར། ཉིན་རེ་བཞིན་ལྷ་སའི་གླིང་སྐོར་དང། ལྷ་ལྡན་གཙུག་ལག་ཁང་གི་སྐོར་བ་ལ་རེས་མོས་ཀྱིས་བྱོན་ཞིང་བརྒྱ་ཕྱག་མཆོད་འབུལ་སོགས་ཀྱིས་དུས་འདའ་བར་མཛད། དེ་ནས་ཆོ་འཕྲུལ་སྨོན་ལམ་གྱི་བཅོ་ལྔའི་ཉིན་སྐྱབས་མགོན་ཕྱག་ན་

[066B] བོད་ཡུལ་དུ་སེར་འབྲས་དགའ་གསུམ་སོགས་ལ་བཀའ་ཆོས་ཐོག་མར་སྩལ་སྐབས། རྗེ་འདི་བས་ཚེ་རབས་ཀྱི་ཕྲེང་བར་ཞིང་ཁམས་གང་དུ་བྱོན་བའི་འཁོར་གྱི་དང་པོ་དང། གསུང་གི་གསང་བ་འཛིན་པའི་སྲས་
ཀྱི་ཐུ་བོར་འགྱུར་བའི་རྟེན་འབྲེལ་དུ། གསུང་ཆོས་རྭ་བ་ནས་ལྷ་རྫས་ནང་མཛོད་སེར་པོ། རྒྱ་དངུལ་སྲང་ཉིས་བརྒྱ་ལས་གྲུབ་པའི་མཎྜལ་ཆེ་བ་དབུས་སུ་རི་རབ་དང་གླིང་བཞི་གླིང་ཕྲན་དང་བཅས་ཚོམ་བུར་བཀོད་པ་བཟོ་ཁྱད་ཅན། སྐུའི་རྟེན་གསེར་ཟངས་ལས་གྲུབ་
པའི་རྗེའི་སྐུ་བརྙན། གསུང་རྟེན་ཐར་མདོ་གསེར་བྲིས་གོས་སེར་པོའི་ན་བཟའ་ཅན། ཐུགས་རྟེན་འཆི་བདག་གི་བདུད་ལས་རྣམ་བར་རྒྱལ་བའི་མཆོད་རྟེན། རིན་ཆེན་དང་པོ་སྲང་ལྔ་ལས་གྲུབ་པའི་ཆོས་ཀྱི་འཁོར་ལོ། རྒྱ་དངུལ་སྲང་བཅུ་བདུན་ལས་གྲུབ་
པའི་རྒྱལ་སྲིད་སྣ་བདུན་པར་འདབ་ཅན། དྲིལ་གདན། ཅོད་པན་བཅས་ཕུལ། དེ་ནས་ཉིད་ཀྱིས་སྤོས་འདྲེན་བྱས་ཏེ་རྒྱལ་དབང་ཐམས་ཅད་མཁྱེན་པ་ཚོགས་དབུར་གདན་དྲངས། རྗེ་འདི་པས་ཡན་ལག་ལྔ་ལྡན་གྱི་གུས་ཕྱག་སྔོན་དུ་བཏང་སྟེ། ལྷ་རྫས་ནང་མཛོད་སེར་
པོ་སྲིད་དུ་འདོམ་པ་གསུམ་ལྷག་ཡོད་པ་དང། རྒྱ་དངུལ་སྲང་ཉེར་ལྔ་ལས་གྲུབ་པའི་མཎྜལ་རི་རབ་གླིང་བཞི་ཉི་ཟླ་དང་བཅས་པའི་ཚོམ་བུ་ཅན་དར་ཚོན་སྣ་ལྔས་བརྒྱན་པ་ཕྱག་ཏུ་བསྣམས་ནས། སྙན་དང་གས་ཀྱི་ལམ་ནས་དྲངས་པའི་བདེན་ཚིག་དང་བསྔགས་བརྗོད་
ཀྱིས་ཞུ་ལམ་ཡངས་པོར་བྱས་ཏེ། སྤྱན་རས་གཟིགས་དབང་སྤྲུལ་པའི་ཟློས་གར་ནམ་མཁའི་མཐའ་ཀླས་བའི་སྐྱེས་རབས་ཀྱི་ཕྲེང་བ་དང་འབྲེལ་བའི་རྟོགས་བརྗོད་དང་ཁྱད་པར་རྒྱལ་དབང་ཐམས་ཅད་མཁྱེན་པ་གོང་མ་སྐུ་ན་རིམ་གྱིས་འཇམ་མགོན་བླ་མའི་མདོ་

[067A]༄༅། །སྔགས་ཟུང་འབྲེལ་གྱི་བསྟན་པ་ཁོན་བདག་གིར་མཛད་ཅིང། ཡང་སོགས་རྗེ་ཙོང་ཁ་པའི་འཁྲུངས་གནས་སྐུ་འབུམ་ཆོས་སྡེ་ཆེན་པོར་ཕེབས་ནས་བཤད་སྒྲུབ་ཆོས་ཀྱི་མཛད་པ་རླབས་ཆེ་བ་གནང་ཚུལ་གྱི་བཀའ་དྲིན་བརྗོད་པ་
དང༑ སྐབས་དོན་སྐུ་ཕྲེང་འདི་ཉིད་དུའང་བསྟན་འགྲོའི་མགོན་དུ་ཞབས་ཟུང་པདྨོ་འཇིགས་བྲལ་གདོང་ལྔས་བཏེག་པའི་ཁྲི་འཕང་མཐོན་པོར་བསྐལ་བ་རྒྱ་མཚོའི་བར་དུ་ལྷུན་ཆགས་ཏེ་ཟབ་རྒྱས་ཆོས་འཁོར་སྐོར་དགོས་ཚུལ་རྣམས་རྒྱས་པར་ཞུས་ཏེ་རྟེན་འབྱུང་དུ་
སྐུའི་རྟེན་གསེར་ཟངས་ཀྱི་ཚེ་མཐའ་ཡས་པའི་སྐུ་བརྙན་ཁྲུ་གང་ལྷག་གསུང་གི་རྟེན་ཚེ་མདོ་གསེར་བྲིས། ཐུགས་རྟེན་གསེར་ཟངས་ཀྱི་བྱང་ཆུབ་མཆོད་རྟེན་ཁ་གང་ལྷག་སྐུའི་ཉེར་སྤྱད་ཀྱི་སྐོར་ཆ་ཚང། རྒྱ་རྔ་དབྱུག་བཅས། ནོར་བུ་བསེ་རུའི་རྭ། ཁྱུ་
མཆོག་མ་ཧེའི་རྭ་ཆ། ཐེག་ཆེན་གླང་པོའི་མཆེ་བ། ཁྲི་སྙན་ས་ལའི་པགས་པ་རྭ་བཅས། སྟག་ལྤགས་སྡེར་བཞི་ཆ་ཚང། དངུལ་སྲང་བཅུ་དགུ་ལྷག་ལས་གྲུབ་པའི་ཚེ་བུམ་ཞབས་སྟེགས་ཚ་གསེར་མ། ཁ་རྒྱན་གྱི་དཀྱིལ་དུ་ཚེ་མཐའ་ཡས་པའི་
སྐུ་བརྙན་བཞུགས་པ། མེ་དམ་ཚ་གསེར་ཅན་ནང་དུ་དངུལ་ལས་གྲུབ་པའི་མེ་ཏོག་སྲང་གསུམ་རེ་ཅན་ཆ། ཚ་གསེར་གྱི་རྡོ་རྗེ་རྩེ་ལྔ་པ། དངུལ་སྲང་བདུན་རེ་ཡོད་པའི་དངུལ་སྐོང་ཆ་དངུལ་སྲང་བཞི་བཅུ་ལས་གྲུབ་པའི་རྒྱ་གླིང་ཕྲ་ལྡན་ཆ། ཛབ་ཡའི་
མཆོད་ཞལ་ཆེ་བ་ནང་དུ་དངུལ་ཤན་དབུས་སུ་བྱུ་རུའི་ཕྲ་ཡོད་པ། བཧེ་དའི་མཆོད་ཞལ་བྱུར་བུར་ཇུས་བསྐོས་མ་ནང་དུ་དངུལ་ཤན་ཅན། དངུལ་སྲང་བཅོ་ལྔ་ལས་གྲུབ་པའི་གསོལ་ལྟིར་ནང་དུ་རི་བོ་དྭངས་བསིལ་གྱི་མེ་ཏོག་གིས་བགང་བ། བྱུར་དམར་གྱི་

[067B] གཡང་ཌིའི་ཕྲེང་བམ་ན་ཧུས་བརྒྱན་པ་ཁྱུང་རྒྱ་སྨུག་གི་བཅུ་ཤད་སུམ་ལྡན། རི་བོ་རྩེ་ལྔའི་ཕྲེང་སེར་ཉི་ཤུ། རྒྱ་དངུལ་རྟ་རྨིག་མ་ཉི་ཤུ་ལ་སྲང་ཆིག་སྟོང་ལྷག་ཙམ། མཛོད་གོས་མང་ནུག་བཅས་གོས་ཆེན་སྣ་
ཚོགས་ཡུག་བཅུ་དགུ། ཇུས་ཆེན་སྣ་ཚོགས་ཡུག་ཉེར་ལྔ། གོས་སྤུ་མ་ཚོན་རིས་ཅན་ཁ་གསུམ་རེ་ཡོད་པ་གཉིས། གོས་ཆེན་ལྕགས་སྒྲོག་མའི་སོག་ལྭ་ལིང་སྔོན་གྱི་ནང་ཤ་ཅན་སྤུས་ལེགས། རིགས་ལྔ་དཀྱིལ་དུ་རིགས་ལྔའི་ས་བོན་ཡོད་པ་མཐའ་སྐོར་
གྱི་པ་ཏྲ་རྣམས་དངུལ་ལས་འབུར་མར་བཅོས་པ། གཙུག་ཏོར་ཏོག་ཚ་གསེར་མེ་དངུལ་སྐུད་དང་བྱུ་རུས་བརྒྱན་པ། གོས་ཚོན་གྱིས་གྲུབ་པའི་སྟོད་གཡོགས་དང་སྨད་གཡོགས། དྲིལ་གདན་ཆེ་ལེགས། ཅོད་པན་ཆ། འགོ་སྣམ་སྐྱབ་གྱོན་འདེང། སྨན་
རྙིང་ཡུག་བུ་ལ་གན་བཞི། ཝ་དམར་སྤུས་གཙང། བུལ་གྟ་རི་བུབ་བཅུ། ཏཱ་དཀར་ཡུག་དྲུག་ཅུ། རྒྱ་ཟམ་ལྔ་བཅུ། ཁེ་བི་སུའི་ས་གདན་ལེགས་པ་གསུམ་དང་ཁྲི་ཤོའུ་ཙེ་གཅིག་ཁེ་བི་སུའི་མལ་སྟན་སྦུས་ལེགས་གཅིག་ཤེལ་དཀར་
རྟ་སོམ་སྒམ་གང། བྱེ་ཀར་སྒམ་གཉིས། རྒུན་འབྲུམ་དཀར་པོ་སྒམ་གཉིས། སོག་པོ་རྒུན་འབྲུམ་སྒམ་བཞི། ཨ་མྲ་སྒམ་གང། གོ་ར་སྒམ་གང། ཆི་བ་ག་ལྟང་གསུམ། ཝ་ཀོ་བཞི། ཟིང་སྦག་སྒམ་བདུན། འབྲུ་དཀར་ལྟང་
གཅིག་སྣམ་དཀར་ཡུག་བཅས་རྣམ་གྲངས་ཆིག་སྟོང་ཉིས་བརྒྱ་དང་བཅུ་གཅིག་གི་འབུལ་ལམ་ཞུས་ཏེ་རྨུག་འཛིན་བར་མཛོད་ཕྱེ་བ་བཞིན་རྒྱ་ཆེ་ལ་དངོས་གཙང་ཞིང་གྱ་ནོམ་པའི་བདོག་པ་དངོས་འབྱོར་གྱི་སྟེང་རྣམ་དཀར་དགེ་ཚོགས་དང་བཅས་པ་བློས་

[068A]༄༅། །བླངས་ཏེ་ཀུན་ཏུ་བཟང་བོའི་མཆོད་སྤྲིན་ནམ་མཁའི་མཐའ་ཀླས་པའི་ཕྱོགས་བཅུའི་རྒྱལ་བ་ཀུན་དང་ལྷན་ཅིག་དགྱེས་པ་སྐྱེད་པར་མཛད། ཚྭ་དོར་ནོ་མོན་སོགས་ཀྱི་དུས་རྒྱལ་ཚབ་ལ་རྒྱལ་བའི་འབུལ་བའི་སུམ་ཆའམ་
བཞི་ཆ་ལས་མི་དགོས་ཀྱང། དེ་མོ་གོང་མའི་སྐུ་དུས་ཧལ་ཧ་འགའ་ཞིག་གིས་རྒྱལ་བ་ལས་ཆེ་བར་བྱེད་པའང་བྱུང་བས། འདི་སྐབས་ཕྱེད་ཆག་བྱེད་ཀྱི་ན་འདུག་པའི་ཡུལ་ལུགས་དང་བསྟུན་ཏེ། རྒྱལ་ཚབ་དེ་མོ་ནོ་མིན་ཧན་རིན་པོ་ཆེར་
ལྷ་རྫས་ནང་མཛོད། དངུལ་སྲང་བཅོ་ལྔ་ལས་གྲུབ་བའི་མཎྜལ། སྐུ་གསུང་ཐུགས་རྟེན། སྐུའི་ཉེར་སྤྱད་ཡོངས་རྫོགས། ཚ་གསེར་གྱི་འཁོར་ལོ། རྒྱ་དངུལ་སྲང་ལྔ་བརྒྱ། མཛོད་གོས་མང་ལྷུག་དང་འཇམ་རིས་སྣ་ཚོགས་ཡུག་ཆེན་ལྔ་
ཇུས་ཆེན་སྣ་ཚོགས་ཡུག་བཅུ། རྒྱན་བཞི་སྔོན་པོའི་སོག་གས་ནང་ཤ་ཅན། དྲིལ་གདན་ཆ། ཅོད་བན་ཆ། རི་བོ་རྩེ་ལྔའི་ཕྲེང་སེར་བཅུ། ཏཱ་དཀར་ཡུག་བཞི། རྒྱ་ཟམ་ཡུག་བཅོ་ལྔ། བུ་ལ་གན་བུབ། ཝང་དམར་སྐྱ་བུབ། བུལ་ཧ་རི་དྲུག་
ཁེ་བི་སུའི་ས་སྟན་དང་མཱ་ཁྲང་ཙི། ཁེ་བི་སུའི་མལ་སྟན། ཤེལ་ཀར་རྟ་སོ་མ་དང་བྱེ་ཀར་སྒམ་ཆ། རྒུན་དཀར་སྒམ་གང། སོག་རྒུན་སྒམ་གཉིས། ཆིབ་ག་ལྟང་ཆ། རྒུན་ནག་ལྟང་ཡ། ཟིང་སྦགས་སྒམ་ཆ། གོས་དཀར་ཡུག་བཅས་རྣམ་
གྲངས་ལྔ་བརྒྱད་པེ་གྱ་དགུའི་མཆོད་སྤྲིན་སྤྲོས་ཤིང། ལྷ་སའི་སྨོན་ལམ་གྱི་དགེ་འདུན་ཉི་ཁྲི་སུམ་སྟོང་ལྷག་ལ་ལག་འདོན་མང་ཇ་དང་ཐུག་པ། དངུལ་ཊཾ་རེ་རེའི་སྐུ་འགྱེད་བཅས་ཕུལ། གོང་ས་རྒྱལ་དབང་ཐམས་ཅད་མཁྱེན་པ་ཡབ་སྲས་བསྟན་འགྲོའི་མགོན་

[068B] འཇིག་རྟེན་གྱི་ཁམས་ཀུན་ཏུ་དགེ་མཚན་རྫོགས་ལྡན་བཞིན་འབྱུང་ཞིང། ཁྱད་པར་ཕྲན་མི་ཉག་ཧོ་ཐོག་ཐུའི་སྒོ་གསུམ་གྱི་བགྱི་བ་མཐའ་དག་རྗེའི་བསྟན་པ་འབའ་ཞིག་གི་ཞབས་
འདེགས་སུ་འགྱུར་བ་སོགས་ཀྱི་སྐྱབས་འཇུག་དང་ཞུ་འབུལ་རྣམས་མདོ་རྒྱུད་ཀྱི་ལུང་གི་རྒྱབ་བརྟེན་བཅས་ཞུས་པ་ན། རྒྱལ་དབང་མཆོག་ནས་ཐུགས་ཤིན་ཏུ་དགྱེས་ཏེ། ཁྱེད་ཉིད་ནས་འབྲོམ་སྟོན་རྒྱལ་བའི་འབྱུང་གནས་ཀྱི་རྟོགས་བརྫོད་གང་རྒྱས་བརྗོད་བྱུང་
ཞེས་སོགས་ཀྱི་བཀའ་ལུང་སྩལ། སྨོན་ལམ་གྱི་ཚོགས་སུ་བྱོན་པས་སེར་འབྲས་དགའ་གསུམ་སོགས་ཀྱི་མཁན་པོ་རྣམས་དང་དགེ་བའི་བཤེས་གཉེན་མཁས་པ་མང་ནས་མགྲིན་གཅིག་ཏུ། སྐུ་འབུམ་མཁན་ཟུར་མི་ཉག་ཧུ་ཐོག་ཐུའི་ཞུ་འབུལ་ཚིག་སྙན་ལ་དོན་
ཟབ་པ་རྒྱས་བསྡུས་རན་པ་བཤད་པ་འགང་ཆེན་ཟེར་ནས་ངོ་མཚར་དུ་རྩི་ཞིང། དེའི་སྒོ་ནས་སྐུ་ཡོན་ཟབ་ཅིང་བརླིང་བའི་མཁས་པ་ཆེན་པོ་རེད་ཅེས་བསྔགས་བརྗོད་ཀྱི་དབྱངས་སྙན་སྒྲོགས་པ་བྱུང་སྟེ། ས་པཎྜི་ཏས། མཁས་པ་མཁས་པའི་
དྲུང་ན་མཛེས། །བླུན་པོས་མཁས་པ་ཇི་ལྟར་གོ་ཞེས་གསུངས་པའི་དཔེའོ། །དེ་ནས་རྒྱལ་དབང་ཐམས་ཅད་མཁྱེན་པ་གཟིམ་ཆུང་དུ་བྱོན་ནས་རྗེ་འདི་པར་ལྷ་རྫས་ནང་མཛོད། ཙན་དན་ལས་གྲུབ་པའི་ངོ་བོ་ལོ་ཀི་ཤྭ་རའི་སྐུ་བརྙན། རིན་རིལ་སོགས་
རྙེད་དཀའི་རྟེན་གྱི་སྐོར་དང། ཆོས་ཀྱི་གཎྜི་གཎ་གཡོག་དང་བཅས་པ། སྐུའི་ཉེར་སྤྱད་བླ་ཆས་སྐོར་ཆ་ཚང་སོགས་ཀྱིས་སྲིད་ལུགས་དང་མཐུན་པའི་བདག་རྐྱེན་སྩལ་ཏེ་ཐུགས་མཉེས་པའི་ཚུལ་གྱིས། ཀྱེ་སྐུ་འབུམ་མཁན་ཟར་ཞེས་མདུན་དུ་བོས་ནས་

[069A]༄༅། །དེང་ངེད་ཅག་ལྷན་རྒྱས་ནས་སྨོན་ལམ་ལ་འགྲོ་གསུང་པ་སོགས་ཐུགས་བརྩེ་བའི་གསུང་ལྷུག་བར་གནང། རྒྱལ་བའི་མདུན་དེར་རྗེ་འདི་པལ་རྒྱལ་ཚབ་རིན་པོ་ཆེ་དང། བཀའ་བློན་རྣམས་དང། སྐུ་མདུན་མཁན་
པོ་སོགས་མི་དྲག་ཐམས་ཅད་ནས་ཆོས་ལྡན་གྱི་ཐུགས་བཞེད་གྲུབ་པའི་རྟེན་འབྲེལ་དུ་ལྷ་རྫས་མཛེད་བཏགས་རེ་སྩལ། དེ་ནས་རྒྱལ་དབང་ཐམས་ཅད་མཁྱེན་པའི་ཞབས་ཕྱི་ཞུས་ནས་སྨོན་ལམ་ལ་ཕེབས། ཐུབ་བསྟན་རིན་པོ་ཆེའི་ཡང་སྙིང་འཇམ་མགོན་
སྙན་བརྒྱད་ཀྱི་མན་ངག་རྣམས་ཕྱོགས་ཀུན་ཏུ་རྒྱས་པའི་ཐུགས་སྨོན་མཛད། སྨོན་ལམ་གྲོལ་ནས་རྒྱལ་དབང་མཆོག་ནས་རྗེ་འདི་བའི་ཕྱག་ནས་བཟུང་སྟེ། སྐུ་ན་ཧ་ཅང་ཕྲ་བའི་ཉམས་ཀྱིས་ད་འགྲོ་འགྲོ་ཞེས་འཁྲིད་པའི་རྣམ་པ་མཛད་དེ་ཇོ་བོ་ཤཱཀྱ་མུ་ནེ་དང་
ཉེ་སྐོར་རྟེན་རྣམས་ལ་མཆོད་མཇལ་གནང། མཆོད་མཇལ་གྲུབ་པ་དང། རྒྱལ་དབང་རིན་པོ་ཆེའི་ཞལ་ནས། ཁྱེད་དགུང་ལོ་བགྲེས་པས་གཟིམས་ཤག་ཏུ་ཕེབས་ལ་བདེ་བར་བཞུགས་ཞེས་བརྩེ་བའི་བཀའ་སྩལ་ཏེ་རྩེ་དྲུང་གཅིག་ལ་འདི་པ་སྐྱེལ་དུ་བཅུག་དེ་
ནས༑ གསང་བ་སྤྱི་རྒྱུད་ལས། ཉི་མ་ཟླ་བ་གཟས་ཟིན་དང། །ཡ་མཚན་ཆེ་ལྟས་བྱུང་བ་དང། །ཆོ་འཕྲུལ་གྱི་ནི་ཟླ་བ་ལ། །བསྒྲིམས་ཏེ་དཀྱིལ་འཁོར་བསྒྲུབ་པར་བྱ། །གསུངས་ཀྱང། མཎྜ་སྙིང་པོ་དང། ལ་ལེན་པའི་དོན་ཡིན་པས་འགྱུར་ཁྱད་ཀྱིས་
ཤིན་ཏུ་སྙིང་པོ་ལེན་དགོས་པའི་དུས་སུ་གཟིགས་ནས་སྐྱོ་ངལ་གྱི་རྣམ་པ་ཕྲ་མོ་ཙམ་ཡང་མི་མཛད་པར་གཉིད་དང་སྙོམ་ལས་མཐའ་དག་རྒྱང་རིང་དུ་སྤངས་ཏེ་ལོང་སྐབས་གང་བྱུང་ཐམས་ཅད་ལ་དུས་རྒྱུན་དུ་ཇོ་ཤཱཀ་རྣམ་གཉིས་ལ་ཕྱག་སྐོར་མཛད་ཅིང། རྒྱལ་དབང་

[069B] ལྷ་ལྡན་སྨོན་ལམ་གྱི་མཆོད་པ་དང། གཏོར་རྒྱག་བང་རྩལ་འགྲན་པ་སོགས་ཀྱི་ལྟད་མོ་སྣ་ཚོགས་ལའང་གཟིགས། རྒྱལ་དབང་ཐམས་ཅད་མཁྱེན་པ་པོ་ཏ་ལར་ཆིབས་ཁ་བསྒྱུར་དུས་ཆིབས་སྐྱེལ་དུ་ཕབས་རྩིས་བྱས་པར་
ཁྱེད་དགུང་ལོ་བགྲེས་པས་འོ་བརྒྱལ་བར་འདུག་བསྐྱོད་མི་དགོས་ཞེས་བཀའ་ནན་ཕེབས། དེ་ནས་སེ་ར་ཐེག་ཆེན་གླིང་དུ་ཕེབས། འདུས་ཚོགས་སུ་མང་ཇ་འགྱེད་སོགས་གང་རྒྱས་དང། རྟེན་རྣམས་ལ་མཆོད་འབུལ་ཞུས། གླིང་སྐོར་ལ་བྱོན་ཞོར་
དུ༑ རྗེ་བླ་མས་དབྱར་ཞལ་བཞེས་ཀྱི་ཁུངས་ནས་རྩ་ཤེས་ཊཱིཀ་ཆེན་བཀའ་རྩོམ་མཛད་པའི་གནས་སེ་ར་ཆོས་སྡིངས་སུ་ཕེབས། སྐྱབས་སེམས། ཐུན་དྲུག་གི་རྣལ་འབྱོར། བསྟན་འབར་མ་སོགས་གསུང་སྟེ་རྒྱལ་བའི་ཡུམ་ཕ་རོལ་ཏུ་ཕྱིན་པའི་དངོས་
བསྟན་སྦས་དོན་གྱི་རྟོགས་པ་རྣམས་རྒྱུད་ལ་སྐྱེ་བའི་གསོལ་འདེབས་དང། བསྟན་པའི་སྙིང་པོ་དེ་ཉིད་རྒྱས་པའི་ཐུགས་སྨོན་ནན་ཆེར་མཛད། དེ་ནས་འབྲས་སྤུངས་ཀྱི་དབེན་གནས་དགེ་འཕེལ་དུ་ཕེབས། བདུན་ཕྲག་དུ་མར་བཅད་རྒྱ་བསྡམས་ནས་ཡིད་མ་ལྷའི་ལྗགས་
བསྙེན་མཛད། ཐུན་མཚམས་རྣམས་སུ་རྗེ་བླ་མས་མཛད་པའི་ཐོག་མཐའ་བར་དུ་དགེ་བའི་སྨོན་ལམ་གྱི་འདོན་ཐབས་ཐར་པའི་ལམ་སྟོན་ཞེས་བྱ་བ་ལྗགས་རྩོམ་མཛད། དེ་ནས་དགའ་ལྡན་རྣམ་པར་རྒྱལ་བའི་གླིང་དུ་བྱོན། རྗེ་རིན་པོ་ཆེའི་སྐུ་གདུང་མཆོད་རྟེན་ཡིད་
བཞིན་གྱི་ནོར་བུའི་དྲུང་དུ་མཆོད་སྤྲིན་སྣ་ཚོགས་སྤྲོས་ཏེ་ཉིན་གསུམ་གྱི་རིང་ལ་ཞལ་འདོན་བཤགས་སྦྱང་སོགས་གང་རྒྱས་མཛད་དེ་རྗེའི་བསྟན་པ་ཕྱོགས་མཐར་རྒྱས་པའི་ཐུགས་སྨོན་གནང། གླིང་སྐོར་ལ་བྱོན་སྐབས་ཀླུ་འབུམ་ཁམས་ཚན་གྱི་གྲྭ་རྒན་

[070A]༄༅། །དགེ་བཤེས་ཤིག་ཞབས་ཕྱིར་སོང་བས་སྐོར་ལམ་གྱི་སངས་རྒྱས་བྱང་སེམས་མང་པོའི་སྐུ་རང་བྱོན་དང། ཕྱག་ཞབས་ཀྱི་རྗེས་སོགས་འདུག་པའི་རྒྱུ་མཚན་ཞུས་པ་ལྟར་གྱི་ཐོ་ཡིག་དང་ལོ་རྒྱུས་ཕྱག་བྲིས་སུ་མཛད། འདུས་
ཚོགས་སུ་མང་ཇ་ཁ་ཤས་དང་སྐུ་འགྱེད་དངུལ་སྐར་ཕྱེད་བརྒྱད་རེ་ཕུལ། བྱང་རྩེ་གྲྭ་ཚང་དང་ཤར་རྩེ་གྲྭ་ཚང་སོ་སོར་ཡང་མང་ཇའི་བསྙེན་བཀུར་ཞུས། ནང་རྟེན་ཐམས་ཅད་ལ་མཆོད་པ་སྙན་ཤལ་བཅས་ཕུལ་ཏེ་མཇལ་ཁ་ཞུས། ཆོས་རྒྱལ་གྱི་
མདུན་དུ་བརྒྱ་མཆོད་ཕུལ། བརྐྱང་བསྐུམ་མ་སོགས་གསུང་སྟེ་རྡོ་རྗེའི་གཡར་དམ་བསྐུལ་བའི་ཕྲིན་བཅོལ་མཛད། དེ་ནས་བདེ་ཆེན་རྫོང་དུ་བྱོན། གསང་སྔགས་མཁར་གྱི་ནང་རྟེན་མགོན་པོ་ལ་མཇལ་རྒྱུ་ཡིན་བྱས་པར། དཀོན་གཉེར་དེས་
སོག་པོ་བླ་མ་ག་རི་བྱེད་ཀི་ཡིན་ཟེར་བ་སོགས་བརྙས་ཐབས་ཀྱི་རྣམ་པ་དང་བཅས་དལ་གྱིས་སོང་སྟེ་སྒོ་ཕྱེ་བར་མཇལ་ཁ་ཞུས་ནས་མགོན་པོའི་མདུན་དུ་མཆོད་སྒྲོན་རྒྱ་ཆེར་ཕུལ་ཏེ། སྐྱབས་སེམས། ཡན་ལག་བདུན་པ། མྱུར་མཛད་མ་སོགས་གསུང་
ཞིང༑ བླ་མ་མགོན་པོ་དབྱེར་མི་ཕྱེད་པའི་གདུང་ཤུགས་དྲག་པོ་དང་བཅས་ཕྲིན་བཅོལ་མཛད་པ་ན། དཀོན་གཉེར་གྱི་མཐོང་སྣང་ལ་མགོན་པོའི་སྐུ་བརྙན་དེས་སྤྱན་རྗེ་འདི་པ་གར་ཕེབས་ལ་གཟིགས་པའི་ཉམས་ཤིག་ཤར་ཏེ། དཀོན་གཉེར་སྐྲག་ནས་
སྔར་མ་གུས་པ་བྱས་པ་ལ་འགྱོད་ནས་མཐོལ་བཤགས་དང། ཁྱེད་ཉིད་སྐྱེས་བུ་དམ་པ་འགང་ཆེན་རེད་ཅེས་སྐྱབས་འཇུག་ཀྱང་ནན་གྱིས་ཞུས་པ་བྱུང། དེ་ནས་བྲག་ཡིར་བའི་དགོན་བར་ཕེབས་ཏེ་སྒྲུབ་ཕུགས་སོ་སོ་དང། བྱམས་པ་ལོ་ཀེ་ཤྭ་ར་སོགས་

[070B] འདུས་ཚོགས་ལ་སྐུ་འགྱེད་དང་མང་ཇའི་དོད་ཕུལ། དེ་ནས་ལྷ་སར་བྱོན། ཡོངས་འཛིན་དགའ་ལྡན་ཁྲི་རིན་པོ་ཆེ་མཁས་གྲུབ་བྱེ་བའི་གཙུག་རྒྱན་དམ་པ་བསྟན་བའི་སྲོག་ཤིང་རྗེ་ངག་དབང་སྙན་གྲགས་ཞལ་སྔ་ནས་ཀྱི་
དྲུང་ནས་ལམ་རིམ་མཆན་བཞི་མའི་ཁྲིད་ཉིན་ཉི་ཤུ་ལྷག་ཙམ་གྱི་རིང་ལ་གསན། ཡང་གསང་འདུས་དང་བདེ་མཆོག་སྔགས་བཏུ་གཉིས་ཀྱི་རྗེས་གནང། ཡོངས་འཛིན་ཡེ་ཤེས་རྒྱལ་མཚན་དཔལ་བཟང་པོས་མཛད་པའི་རིགས་གསུམ་སྤྱི་སྒྲུབ་ཀྱི་
ཁྲིད༑ ས་བཅུད་བུམ་སྒྲུབ་ཀྱི་ལུང་བཅས་གསན་ནས་བཀའ་དྲིན་གསོབ་བྱེད་དུ། ནང་མཛོད་སེར་པོ། དངུལ་མཎ། སྐུ་གསུང་ཐུགས་རྟེན། ན་བཟའི་རྒྱུའི་གོས་ཆེན་རྒྱུ་བཟང་ཡུག་ཁ་ཤས། རྒྱ་དངུལ་རྟ་རྨིག་མ་ཟུང། གཞན་དངོས་པོ་གྱ་ནོམ་
པའི་འབུལ་བ་སྣ་ཚོགས་བཅས་ཕུལ། དེ་ནས་ཡོངས་འཛིན་ཁྲི་རིན་པོ་ཆེ་དང། སྟག་ལུང་དགེ་བཤེས་དཔོན་གཡོག་གཉིས་ཀྱིས་རྗེ་འདི་པའི་དྲུང་ནས་ཉིན་ཁ་ཤས་ལ་གཏོར་ཆེན་ཟུར་དགུ་པའི་གཏོར་ཆོག་རྗེ་རང་གིས་མཛད་པའི་ཐོག་མཐའ་བར་གྱི་
འདོན་ཐབས་སོགས་བཀའ་ཆོས་ཀྱི་སྐོར་མང་ཙམ་གསན། ཚོགས་མཆོད་ཚུགས་ནས་རྟེན་མཇལ་ཚོགས་མཇལ་ཕྱག་སྐོར་སོགས་ལ་འགྲུས་པར་མཛད། སེར་སྦྲེང་གི་མཆོད་པ་དང་གར་མཆོད་སོགས་ལའང་ཞིབ་གཟིགས་གནང། སློང་མོ་པ་ཉིས་སྟོང་
ལྷག་ལ་ཇ་མར་གྱི་སྦྱིན་པ་བཏང་ནས་ཡིད་དགའ་བར་བྱས། པོ་ཏ་ལའི་རྣམ་རྒྱལ་གྲྭ་ཚང་གི་དུས་འཁོར་སྒྲུབ་མཆོད་ཚུགས་རྒྱུར་སྔོན་འགྲོ་ཇུལ་ཚོན་གྱི་དཀྱིལ་འཁོར་བཞེངས་རྒྱུའི་ས་ཐིག་ཆོག་སྐབས་ཀྱི་གར་ཐིག་སོགས་ཕྱག་ལེན་ཕྲ་ཞིབ་ཀུན་ལ་ལེགས་

[071A]༄༅། །པར་གཟིགས་རྟོག་མཛད། དཀྱིལ་འཁོར་བཞེངས་གྲུབ་ནས་སྒྲུབ་མཆོད་དངོས་གཞིའི་ཉིན་གཅིག་རྒྱལ་དབང་ཐམས་ཅད་མཁྱེན་པ་ཚོགས་དབུར་ཕེབས་སྐབས་རྗེ་འདི་བས་སྦོས་སྣ་བྱས་ཏེ་ཕེབས་པས། རྒྱལ་བའི་དབང་པོ་
མཆོག་གིས་ཀྱེ་སྐུ་འབུམ་མཁན་ཟུར་ཞེས་འབོད་པ་གནང་ཞིང། འདི་པའི་ཕྱག་ནས་ཁྲིད་དེ་བརྩེ་བའི་གསུང་མང་དུ་བྱོན་ཞིང་མཐར། དེད་ཅག་ལྷན་དུ་སྨོན་ལམ་འདེབས་གསུང་སྟེ་ཚོགས་གྲལ་གྱི་མགོར་བཞུགས་སུ་བཅུག་ཡོངས་འཛིན་ཁྲི་
རིན་པོ་ཆེའང་ཕེབས་པས། རྒྱལ་དབང་ཐམས་ཅད་གཟིགས་པ་ཆེན་བོས་དབུ་མཛད། ཡོངས་འཛིན་ཁྲི་རིན་པོ་ཆེ། རྗེ་འདི་པ། རིག་པ་འཛིན་པའི་དགེ་འདུན་འདུས་ཚོགས་ངང་བཅས་པས་ཉིན་འཁྱོང་གི་རིང་ལ་ཞལ་འདོན་དང་ཐུགས་
སྨོན་རྒྱ་གང་ཆེ་མཛད། ཚོགས་གྲོལ་ནས། རྒྱལ་དབང་རིན་པོ་ཆེ་གཟིམས་ཁང་དུ་ཕེབས་ཁར་རྗེ་འདི་པ་མདུན་དུ་བོས་ཏེ་ཕྱག་གཡས་ཀྱིས་རྗེ་འདི་པའི་ཕྱག་གཡས་ནས་བཟུང་སྟེ། འོ༑ མདོ་སྨད་རྗེ་ཙོང་ཁ་པའི་འཁྲུངས་གནས་གདན་ས་ཆེན་
པོ་སྐུ་འབུམ་བྱམས་བ་གླིང་ནས་བོད་ཡུལ་འདིར་བྱོན་པའི་བླ་མ་ཁྱེད་ནི་རྗེ་རིན་པོ་ཆེའི་རྣམ་འཕྲུལ་དངོས་ཡིན་ཞིང། ངེད་ལའང་སྐུ་དྲིན་ཤིན་ཏུ་ཆེ། དེང་འདིར་ངེད་ཅག་ལྷན་ཅིག་ཏུ་སྨོན་ལམ་ལེགས་པར་བཏབ་པ་ཡིན་པས། ཕྱིས་སུའང་ཁྱེད་
ཀྱིས་ང་རང་ཐུགས་ནས་མ་བརྗེད་ཅེས་གསུང་གི་གསང་བ་ཆེས་ཆེར་སྩལ་བས་གཞལ་བར་དཀའ་བའི་གནས་སུ་གྱུར། སྤྱིར་འདི་པ་དགུང་ལོ་སྨིན་པས་ལོ་རྗེས་མར་དབྱར་འགྲོས་ཀྱིས་བདེ་བར་ཕེབས་ཆོག་རྒྱུ་ལ། དེ་ལྟར་བྱས་ཚེ་ཕག་ལོའི་སྨོན་

[071B] ལྷག་པར་ནག་ཟླའི་དུས་ཆེན་ལ་གཉིས་མེད་དུས་ཀྱི་འཁོར་ལོའི་སྒྲུབ་མཆོད་དང་འབྲེལ་བའི་ཐུགས་སྨོན་རླབས་ཆེན་འདི་ཚོ་མཛད་རྒྱུའི་སྟེང་དུ་མི་ཁེལ་བས། དགུན་དུས་
ཚ་དྲག་གིས་མི་སྔ་མི་འཕྱི་བར་དུས་ཐོག་འདི་རང་ལ་ཕེབས་པ་དང། རྒྱལ་དབང་མཆོག་ནས་ཀྱང་སྐྱེ་བའི་འཕྲེང་བ། མིང་གོ་ས། སྟོབས་འབྱོར་སྙན་གྲགས་ཅན་གྱི་འཛམ་གླིང་གི་བླ་ཆེན་ཇི་སྙེད་ཅིག་མདུན་དུ་བྱོན་པ་ལ་འདིའི་བཅུ་ཆ་ཙམ་ཡང་གནང་
བའི་བགྲོས་མེད་པ། བ་བུ་ཕྲད་པ་ལྟ་བུའི་དགྱེས་གཟིགས་ཚད་མེད་པ་དང་ནང་སྦྱར་གྱི་གསུང་ལྷག་པ་སྩོལ་ཚུལ། ཆོས་ཀྱི་མཛད་འཕྲིན་ལྷན་ཅིག་གནང་བ། གཙོ་ཆེའི་མཐའ་མ་དུས་ཀྱི་འཁོར་ལོའི་སྒྲུབ་པའི་ཐོག་ཏུ་བབ་པ་སོགས་སྒོ་དུ་མ་ནས་དཔྱད་
ན༑ ཀུན་མཁྱེན་རྒྱལ་བའི་དབང་པོ་སྐུ་འཕྲེང་འདི་ཉིད་ཀྱི་ཐུན་མོང་མ་ཡིན་པའི་དངོས་སྐལ་དུ་གྱུར་པའི་སྔོན་གྱི་རྟེན་འབྲེལ་ཞིག་དང། དྲག་པོ་འཁོར་ལོ་ཅན་ཚུན་ཆད་ཕྱི་མའི་རྟེན་འབྲེལ་བྱ་སྒོ་དུ་མ་ཞིག་ཡོད་པར་སྣང་ངོ། །རྒྱ་མཚོའི་རླབས་བཞིན་མི་ཡོལ་ཐུགས་
བསྐྱེད་མཐའ། །དུས་སུ་སྨིན་པ་ཡོངས་འདུའི་ས་བོན་ལས། །དགེ་ལེགས་དཔག་བསམ་སྲིད་པའི་རྩེར་བསྙེགས་པ། །ཕལ་པའི་འཁྲི་ཤིང་ཚོགས་ཀྱི་མཚོན་བྱ་མིན། །ཡབ་སྲས་ཟུང་གི་འཕྲིན་ལས་འདབ་མའི་གར། །རྣམ་ཀུན་མཆོག་ལྡན་དབྱིངས་སུ་
བསྒྱུར་བ་ཡི། །དམིགས་མེད་བདེ་པའི་རྫ་རྔ་བཞད་བའི་སྒྲས། །ཀུན་རྨོངས་གཉིད་ཀྱི་གོ་སྐབས་འཕྲོག་གྱུར་ཅིག་དེ་ནས་རྗེ་ཉིད་གཟིམས་ཤག་ཏུ་བྱོན་ཏེ་ཞབས་ཕྱི་པ་རྣམས་ལ་དེ་རིང་རྒྱལ་དབང་ཐམས་ཅད་མཁྱེན་པ་ཐུགས་རྗེ་ཅན་དང། ཡོངས་

[072A]༄༅། །འཛིན་ཁྲི་རིན་པོ་ཆེ། དགེ་འདུན་འདུས་པའི་ཚོགས་དང་ལྷན་ཅིག་ཏུ་ངེད་རང་གིས་ཀྱང་སྨོན་ལམ་ལེགས་པར་བཏབ། དེར་མ་ཟད་རྒྱལ་དབང་རིན་པོ་ཆེས་ཐུགས་མཉེས་བའི་གསུང་རྡོ་རྗེའི་ཚིག་བསམ་གྱིས་མི་ཁྱབ་
བ་ལྷུག་པར་སྩལ་བས་བཀའ་དྲིན་ནི་འཁོར་མཐའ་མ་མཆིས་པ་བྱུང། རང་གི་འབྱོར་ཚོད་ཀྱིས་ཇོ་ཤཱཀ་རྣམ་གཉིས་སོགས་རྟེན་ཀུན་ལ་མཆོད་པ། རྒྱལ་བ་ཡབ་སྲས་ལ་འབུལ་བ། སེར་འབྲས་དགའ་གསུམ་བཀྲ་ཤིས་ལྷུན་པོ་བཅས་
དགོན་སྒྲུབ་སྡེ་ཆེ་ཕྲ་ཐམས་ཅད་ལ་བསྙེན་བཀུར་ལེགས་བར་གྲུབ་ཚར་བ་ཡིན་ཀྱང། རབ་བྱུང་ན་སྔོན་གྱི་སྐྱེས་བུ་དམ་བ་རྣམས་ཀྱི་རྣམ་ཐར་བཟང་པོ་སྨོན་བའི་ཡུལ་དུ་བྱས་ཏེ། ཚེ་ལྷག་འདི་དོན་དང་ལྡན་པ་ཞིག་ཨེ་ཡོང་སྙམ་པའི་འཕེན་བ་ཡོད། གལ་ཏེ་
དེ་ལྟར་མ་བྱུང་ཡང་བཀའ་ཆོས་ཀྱི་སྐོ་ར་དུ་མ་ཉན་རྒྱུ་སོགས་ཆོས་ཀྱི་བྱ་བ་མང་པོ་ཡོད་བས་ངེད་རང་གྲྭ་པ་གསུམ་ཙམ་བྱས་ཏེ། བོད་ཆོས་ཡུལ་འདིར་ལོ་ཁ་ཤེས་ཀྱི་རིང་ལ་ཅེས་ཀྱང་འདུག་རྒྱུ་ཡིན་གསུང་བར། ཕྱག་གཉེར་དང་དྲུང་གསོལ་ངོ་གཡོག་བཅས་
ནས་སྔ་སོར་ཆོས་རྗེས་ཀྱང་ཞུས་ཡོད་པ་བཞིན་སྐུ་ན་མཐོ་བས་ཡུན་རིང་བཞུགས་ནས་ཆུ་སོགས་ཨི་འཕྲོད་མི་ཤེས་སྟབས་ངེད་ཅག་གི་བློས་མི་ལོང་ལ། ངེད་ཅག་ཀྱང་ལོང་བ་ཐང་སྐུར་བཞིན་དུ་གནང་ལུགས་མེད་པར་མ་ཟད། མདོ་སྨད་ཀྱི་གྲྭ་སློབ་སྦྱིན་བདག་
རྣམས་ཀྱང་ཐུགས་ཀྱིས་འདོར་མི་རུང་བས་ཅིས་ཀྱང་འདི་ལོ་ཕྱིར་ཕེབས་དགོས་ཞེས་ཕྱག་མང་དུ་བཙལ་ཏེ་དུ་ངག་གིས་གསོལ་བ་ཡང་ཡང་བཏབ་པས་དཀའ་དཀའ་ཞིག་ལ་མཐར་སྙིང་རྗེའི་གཞན་དབང་དུ་གྱུར་པས་ངོ་མ་ཆོག་པར་ཕེབས་རྒྱུའི་ཞལ་

[072B] གནས་ཚུལ་དེ་ཐོས་ནས་དཔྱོད་ལྡན་མང་པོས། ཁོང་མདོ་སྨད་དུ་ཆོས་སྲིད་རླབས་ཆེན་དེ་འདྲ་ལ་ཐུགས་ཀྱིས་རྦད་ཆོད་མཛད་དེ། རྡོ་རྗེ་གསུམ་དང་གཏད་པ་བཞི་བུད་བསྙེགས་ཐོབ་གསུམ་གྱི་རྣམ་ཐར་བཀའ་གདམས་གོང་མའི་མཛད་སྲོལ་གྱི་
བཞེད་པ་དེ་འདྲ་བྱུང་བ་འཆིང་བ་ནང་ནས་གྲོལ་བའི་ཁྱད་ཆོས་སུ་འདུག་ཅེས་ཆོས་ཀྱི་རྗེས་སུ་འབྲང་བའི་བསྔགས་པའི་ཚིག་གི་མེ་ཏོག་ཀུན་ཏུ་འཐོར་བ་བྱུང། རྒྱུ་མཚན་དེ་གསན་ནས་ཡོངས་འཛིན་ཁྲི་རིན་པོ་ཆེས་ཀྱང། རྗེ་འདི་པ་བོད་ཡུལ་དུ་ལོ་ཁ་ཤས་
ལ་བཞུགས་རྒྱུ་བྱུང་ན་བསྟན་པ་ལ་ཕན་རྒྱུ་རེད་ཅེས་མང་པོ་ལ་གསུང་སྣང་ངོ། །རྒྱལ་ཚབ་དེ་མོ་ནོ་མོན་ཧན་བློ་བཟང་འཇིགས་མེད་རྒྱ་མཚོའི་དྲུང་ནས་འཆི་མེད་རྡོ་རྗེའི་སྲོག་ཤིང་གི་རྗེས་གནང་སོགས་གསན། འབྲས་སྤུངས་སུ་ཕེབས་ཏེ། ཀླུ་འབུམ་ཁམས་
ཚན་གྱི་དགེ་འདུན་རྣམས་ནས་བཀའ་ཆོས་ཞུས་པར། སྐྱབས་འགྲོའི་ཁྲིད་ཤིན་ཏུ་རྒྱས་པ་སྩལ། ཁམས་ཚན་ལ་ཚོམ་ཇ་དང་འགྱེད་སྤྱི་འཇོག་སོགས་གང་རྒྱས་ཀྱིས་བསྙེན་བཀུར་ཞུས། རྒྱལ་དབང་ཐམས་ཅད་མཁྱེན་པའི་ཞབས་པད་ནས་གསང་བདེ་
འཇིགས་གསུམ་གྱི་སྨོན་ལམ་གྱི་ལུང་དང། ཡོངས་འཛིན་རིན་པོ་ཆེའི་དྲུང་ནས་དགའ་ལྡན་ལྷ་བརྒྱ་མའི་ཁྲིད་ལུང། རྒྱལ་བའི་ཡོངས་འཛིན་ཆུང་བ་ཤར་པ་ཆོས་རྗེའི་དྲུང་ནས་ཀྱང་དགའ་ལྡན་ལྷ་བརྒྱ་མའི་ཁྲིད་བསྡུས་པ་ཞིག་གསན། སེར་འབྲས་
ཀྱི་དགེ་བཤེས་ཉི་ཤུ་ལྷག་ལ་སྐྱབས་འགྲོ་དང་དགའ་ལྡན་ལྷ་བརྒྱ་མའི་ཁྲིད། ལམ་རིམ་བདེ་ལམ་སོགས་ལུང་གི་སྐོར་མང་པོ་སྩལ། དེ་ནས་པོ་ཏ་ལར་རྒྱལ་བ་རིན་པོ་ཆེར་ཐོན་ཕྱག་ཞུས་བར། ཐུབ་དབང་གི་སྐུ་བརྙན་བོད་ལི་ལྷ་རྫས་ནང་མཛོད་

[073A]༄༅། །བཅས་སྲིད་ན་རྙེད་དཀའི་རྟེན་གྱི་སྐོར་ཕལ་ཆེར། རྒྱལ་བའི་ཡུམ་རྒྱས་པ་དུམ་བ་བཅུ་གཉིས། དགའ་ལྡན་བསྟན་པའི་གསལ་བྱེད་ཤ་ཅིན་ས་རིག་ཆི་ཨེར་ཏི་ནི་མཁན་པ་ཞེས་གཟེངས་བསྟོད་ཀྱི་ཆོ་ལོ་དང་བཀའ་ཤོག་ཐམ་
གི་གྲུ་སྒོར་དང་བཅས། ཆེན་པོའི་ཉེར་སྤྱད་རྟ་དར་ཆ་སོགས་དང། ན་བཟའི་སྐོར་ཆ་ཚང་བཅས་བདག་རྐྱེན་སྤམ་མཐོ་བ་སྩལ། རྒྱལ་དབང་རིན་པོ་ཆེས་གསོལ་འཕྲོ་ཤེལ་ཀར་རྟ་སོ་མ་གསོལ་ཕོར་གང་གནང་སྟེ་ཐུགས་འཕྲེང་བའི་རྣམ་བས་ནང་ལུགས་
ཀྱི་གསུང་གནད་ཅན་མང་དུ་ཕེབས། སྐུ་འབུམ་ཆོས་སྡེ་ཆེན་པོར་སྐབས་སྐབས་སུ་མེ་སྐྱོན་སོགས་བཀྲ་མི་ཤིས་བའི་མཚན་མ་ཕྲན་ཚོགས་འབྱུང་བ་ཞིག་འདུག་པས། དེ་དག་སེལ་ཞིང་བཤད་སྒྲུབ་ཟུང་གི་བྱ་བ་གོང་འཕེལ་དུ་རྒྱས་ཕྱིར་དང། དགེ་
འདུན་གྱི་སྡེ་འཕེལ་རྒྱས་སུ་འགྲོ་བའི་ཆེད་དུ་བརྟག་ཞུས་ཕུལ་བ་སོགས་སྤྱི་སོགས་ཀྱི་ལུང་བསྟན་གྱི་སྐོར་རྣམས་ཀྱི་ལན་ཞིབ་རྒྱས་སུ་སྩལ། སྐུ་འབུམ་སྤྱི་ལ་རྟེན་ཞིག་གནང་དགོས་ཞུས་བ་ལྟར་ཐུབ་དབང་གི་སྐུ་ཁྱད་འཕགས་ཤིག་གནང། ཡོངས་འཛིན་ཁྲི་
རིན་པོ་ཆེར་ཐོན་ཕྱག་ཞུས་བར། ཉིད་ཀྱི་དབུ་ཞྭ་དང་སྐུ་གཟན་སེར་པོ་བཅས་སྩལ་ཏེ་འཕྲལ་ཕུགས་ཀྱི་གསུང་ཡང་མང་དུ་ཕེབས། རྒྱལ་ཚབ་རིན་པོ་ཆེའི་དྲུང་ནས་ཀྱང་སྲིད་ལུགས་ཀྱི་བདག་རྐྱེན་རྒྱ་ཆེན་དང་ཕྱི་ནང་གསང་བའི་བཀའ་ལྷུག་བར་གནང། རྗེ་
ཉིད་བོད་ཡུལ་དུ་བཞུགས་རིང་དེར་དད་ལྡན་རྣམས་ནས་ཆོས་འབྲེལ་ཞུ་བ་དང་བརྟག་ཞུས། སྐྱབས་འཇུག་ཞུ་མཁན་སོགས་ཆེས་མང་པོ་བྱུང་བས་སོ་སོའི་འདོད་པ་ཚིམ་པར་བྱས། རྒྱུད་སྟོད་སྨད་གཉིས་ལ་མང་ཇ་དང་སྐུ་འགྱེད་སོགས་ཀྱི་བསྙེན་བཀུར་ཞུས་

[073B] སྐུའི་རྟེན་སྟོན་པ་ཐུགས་རྗེ་ཅན་གྱི་རྟོགས་བརྗོད་དཔག་བསམ་འཁྲི་ཤིང་གི་བྲིས་ཐང་བཅོ་ལྔ་གོས་ཆེན་ཁྱད་མཚར་གྱི་
གོང་གཤམ་བཅས། རྒྱལ་དབང་ཐམས་ཅད་མཁྱེན་པའི་སྐྱེས་རབས་ཞལ་ཐང་བཅུ་ལྷག་གོང་མཚུངས། རྗེ་གླིང་འཕུལ་མའི་སྐུ་བརྙན་ཁ་ཤས། ཐུབ་པ་རྡོར་གདན་མ་རྒྱ་གར་ལི་མྑ་ཤས། ཇོ་བོ་རྗེ་སོགས་རྟེན་རྙིང་གི་སྐོར་རྣམ་པ་མང་པོ་
གཞན་ཡང་འཇིགས་བྱེད་སོགས་ཡི་དམ་གྱི་སྐོར་དང་ཆོས་སྐྱོང་དུ་མ། བླ་སྐུ་ཅི་རིགས། སྒྲོལ་དཀར་ལྗང་སོགས་བྲིས་འབུར་གྱི་རྟེན་མཐའ་ཡས་པ་གདན་དྲངས། དེ་ནས་དཔྱིད་ཟླ་དང་པོའི་ནང་དུ་གཟའ་སྐར་དགེ་བའི་ཉིན་གཞུང་ས་ནས་ལུགས་སྲོལ་དང་
མཐུན་པའི་སྐྱེལ་མི་སྣེ་ཤན་པ་དང་རྟ་འུལ་སོགས་ལྷ་ས་ནས་ནག་ཆུའི་བར་སྩལ་ཏེ་མདོ་སྨད་དུ་ཆིབས་ཀྱི་ཁ་ལོ་སྒྱུར་བར་མཛད་དོ། །རྨུག་འཛིན་གཏེར་ཁ་ཕྱེ་བའི་ཚུལ་གྱི་ཁྲིམས་ལྡན་འདུས་པ་རྒྱ་མཚོ་དང། །བསྟན་པའི་རྩ་ལག་རྒྱལ་དབང་ཡབ་སྲས་
དཔག་ཡས་མཆོད་པའི་སྤྲིན་གྱིས་མཆོད། །ས་ཡི་ཉིཾ་ཟླ་ཇོ་ཤཱཀ་གཉིས་སོགས་རྟེན་ལ་ཕྱག་མཆོད་སྐོར་བར་བཅས། །བྱ་དཀའི་ཚོགས་གཉིས་སྤྱོད་པ་མ་ལུས་ཕྱོགས་ཅན་འགའ་ཡིས་རྫོགས་པར་མཛད། །དེང་དུས་ཐབས་མཁས་ཐུགས་ཀའི་འོད་ཟེར་
གྱིས༑ །ཕྱོགས་བཅུའི་དཔལ་འབྱོར་ལོངས་སྤྱོད་ཀུན་བསྡུས་ཏེ། །སྙིང་གར་ཕྱག་རྒྱ་བཞི་ཡིས་རྒྱས་འདེབས་པ། །དེ་དག་རྣམ་ཐར་ཁྱོད་ཀྱིས་རིང་དུ་སྤངས། །ཟང་ཟིང་དངོས་པོ་ཚོགས་གཉིས་སྙིང་པོར་བསྒྲུབས། །ལེགས་བཤད་དགའ་སྟོན་ཕན་ཚུན་སྐྱེས་སུ་

[074A]༄༅། །སྤེལ། །སྲས་བཅས་རྒྱལ་བའི་འཁོར་ལོ་བསྙེན་པ་ཡིས། །དངོས་གྲུབ་གཉིས་ཀྱི་དགའ་སྟོན་མགྲོན་དུ་ཁུགས། །ཞེས་དགེ་ལྡན་བསྟན་པའི་རྩ་ལག་མཁས་ཤིང་གྲུབ་བའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་
བསྟན་བའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས། དངུས་འགྱུར་གྱི་ལྗོངས་སུ་བསྟན་འགྲོའི་དོན་མཛད་ཚུལ་གྱི་དྲ་བ་སྟེ་ལྡ་བའོ།། །།དེ་ནས་ནག་ཆུ་ལྡང་ལ་སོགས་རིམ་པར་བརྒྱུད་དེ་དུད་བུ་རེར་སླེབས་པ་ན་བསམ་སྦྱོར་ལོག་
བར་འཆང་བའི་འཕྲོག་བཅོམ་བྱེད་མི་མགོ་ལོག་དང། སྐེ་རྩི་རི་ཤོར་བ་མི་གྲངས་ཉིས་བརྒྱ་དང་སུམ་བཅུ་ལྷག་ཙམ་གྱིས་མེ་མདའ་སོགས་མཚོན་ཆའི་རིགས་བརྡར་ཏེ་ཚམ་རྔམ་གྱི་རྣམ་པ་དང་བཅས་ཚུར་གཟས་ནས་འོངས་པ་ན། ཞབས་ཕྱི་པ་རྣམས་ཀྱིས་
འཐབ་ཡ་ཞིག་བྱེད་དགོས་རྒྱུ་རེད་སྙམ་སྟེ་མཚོན་ཆ་སྟ་གོན་བྱས་བར། རྗེ་ཉིད་ནས་གྲྭ་བ་རྣམས་ལ་དེ་འདྲ་བྱེད་མི་དགོས་སྐྱོན་མེད། ངས་ཆོས་སྲུང་ལ་ཕྲིན་བཅོལ་བྱེད། སྤྱིར་འཕྲོག་བཅོམ་བྱེད་མི་འདི་ཚོ་རྒྱག་ཆེས་པ་མ་རེད། རང་རང་གི་ཁ་མ་སོས་བས་
སྡུག་ཐུག་ཅིང་ལས་ཀྱི་མནར་བ་ཡིན་བས་སྙིང་རེ་རྗེ། བཟའ་བཏུང་སོགས་ཀྱི་གསོལ་རས་ཞེ་ཚིམ་བ་ཞིག་སྟེར་དགོས་གསུང་སྟེ་དམུ་རྒོད་ཀྱི་སྤྱོད་ཚུལ་དེ་གཟིགས་བས་ལྷག་པར་སྙིང་རྗེ་བ་ནི། བཞི་བརྒྱ་པ་ལས། ནད་ཐེབས་བུ་ལ་གདུང་འགྱུར་བ། །
དེ་བཞིན་བྱང་ཆུབ་སེམས་དཔའི་བརྩེ། །དམ་པ་མིན་ལ་ཁྱད་པར་དུའོ། །ཞེས་དང། དཔལ་སྦས་ཀྱི་རྟོགས་པ་བརྗོད་བའི་ཡལ་འདབ་ལས། བསམ་པ་རིགས་བ་རྣམས་ཀྱི་ཐུགས་དང་ནི། །གནོད་བ་བྱེད་པ་ལ་ཡང་སྙིང་རྗེ་རྒྱས། །དྲག་བོར་གྱུར་བ་

[074B] །ཞེ་སྡང་ཚ་གདུང་ལ་ཡང་ཤིན་ཏུ་བསིལ། །ཞེས་གསུངས་པ་བཞིན་ནོ། །འོན་ཀྱང་ཆོས་སྲུང་རྣམས་ཀྱི་མཐུས་སྐད་ཅིག་དེ་ཉིད་དུ་ནམ་མཁའ་གཡའ་དག་པ་ལ་གློ་བུར་དུ་རླུང་དམར་དྲག་པོ་འཚུབ་པ་དང་ལྷན་ཅིག་པར་སྤྲིན་ཤིན་ཏུ་
མདོག་ནག་ཅིང་མི་སྡུག་པ་འཁྲིགས་ནས་མུན་སྲོས་པ་བཞིན་གྱུར། འབྲུག་སྒྲ་བཟོད་དཀའ་བ་སྒྲོགས་ཤིང་ཕྱོགས་ཀུན་ཏུ་གློག་གི་ཀ་བ་ཟུག་ནས་ཐོག་འཕེན་པ་དང། སེར་བ་དྲག་པོ་རྒྱུན་རིང་ཙམ་བབས་པས་ཇག་མི་རྣམས་འཇིགས་ཤིང་དཔའ་
ཞུམ་སྟེ་ལུས་སེམས་གཉི་ག་བག་འཁུམ་ནས་ཚུར་འཕྲོག་བཅོམ་བྱེད་རྒྱུ་ལྟ་ཞོག་རང་རང་གར་འགྲོའི་གཏོལ་ཡང་མེད་པས། དབག་བསམ་འཁྲི་ཤིང་ལས། སྐབས་དེར་གནོད་སྦྱིན་ལག་ན་རྡོ་རྗེས་ཟད་བྱེད་པ་རྣམས་ནི། །བདག་ཉིད་ཀུན་གྱིས་རྟག་
ཏུ་བཅོམ་ལྡན་འདས་ཀྱི་མི་མཐུན་ཕྱོགས། །ཡིན་པར་ཤེས་ནས་དྲག་བོའི་རླུང་གིས་དཀྲིས་པའི་ཆར་དག་སྤྲོས། །རྣམ་པར་རྨོངས་ནས་ས་ཡི་ཁུང་བུར་སྐྱབས་པ་དག་ཏུ་བྱས། །ཞེས་པའི་དང་ཚུལ་དེ་ཁོ་ན་བཞིན་དུ་གྱུར། དེའི་མཚམས་སུ་ཁོ་རང་
ཚོའི་ནང་ཕན་ཚུན་ལའང་དོན་མེད་པར་གཅིག་གིས་སྙད་བཙལ་ཏེ་ནང་འཁྲུག་བྱུང་ནས་འཐབ་རེས་བྱས། སྲུང་མས་རྒྱུད་བསྐུལ་བས་བསམ་ཤེས་འགའ་ཞིག་ལ་དོགས་པ་སྐྱེས་ཏེ། ང་ཚོལ་བར་འདིར་དོན་མེད་བར་མི་འགྲིག་པ་ཁོ་ན་ཡོང་བ་འདིའི་
རྐྱེན་ད་རེས་ཀྱི་འགྲུལ་པ་འདི་རེག་མི་ཉན་བ་ཞིག་ཡིན་ཚོད་རེད་བྱས་པ་ཀུན་གྱིས་བློར་བབ་སྟེ་ཐམས་ཅད་ཀྱིས་ཁྱེད་རང་ཚོ་བདེ་བར་སོང། ཁྱེད་རྣམས་ལ་གནོད་འཚེའི་རིགས་མི་བྱེད་ཅེས་ཞུས་ཤིང་མནའ་བསྐྱལ་ནས་ཕྱིར་ལོག་སྟེ་ཉེར་འཚེ་ཅི་ཡང་མ་བྱུང་བ་

[075A]༄༅། །ནི་བྱང་ཆུབ་ཀྱི་སེམས་རིན་པོ་ཆེའི་གཟི་བྱིན་ཡིན་ཏེ། བྱང་ཆུབ་ཆེན་པོའི་སྐྱེས་པའི་རབས་ལས། བསོད་ནམས་གཞི་ལས་འབར་པའི་ཡོན་ཏན་རྣམས། །ནན་ཏན་སྒྲུབ་པའི་བྱིན་གྱིས་དགའ་བར་འགྱུར། །དགྲ་ཡང་
རང་གི་གྲགས་བ་བསྲུང་བའི་ཕྱིར། །ལྷག་པར་བཀུར་སྟི་བྱེད་པ་ཉིད་དུ་གྱུར། །ཅེས་གསུངས་པ་བཞིན་ནོ། །ཕ་རོལ་གྱི་གནོད་པ་བརྩམ་པའང་གྲོགས་སུ་འཁྱེར་ནུས་པའི་བདག་ཉིད་ཆེན་པོ་རྣམས་ནི་བློ་སྦྱོང་རྩ་ཚིག་ལས། ཡིད་བདེ་འབའ་
ཞིག་རྒྱུན་དུ་བསྒོམ། གསུངས་པ་ལྟར་ཅི་བྱས་རྒྱན་དུ་འགྲོ་བས་ནམ་ཡང་གནོད་པས་བརྫི་བའི་གོ་སྐབས་མེད་དེ། འཁྲི་ཤིང་ལས། རྣམ་སྡང་སྐྱོན་གྱི་དུག་གིས་ཡིད་ནི་སུན་ཕྱུད་གྱུར་རྣམས་ཀྱིས། །དམ་པ་དག་ལ་གནོད་པ་སྒྲུབ་ལ་འབད་པར་བ་རྣོ་
གང༑ །དེ་ཉིད་གལ་ཏེ་དེ་ཡི་ཡོན་ཏན་རབ་འབར་རྗེས་བྱེད་པར། །གྱུར་ན་སྲིད་འདིར་སུ་ཞིག་རྒྱ་ཆེར་གནོད་དང་ལྡན་པར་འགྱུར། །ཞེས་གསུངས་པ་ལྟར་རོ། །རྩེ་མགྲོན་ཤད་སྡེ་མཁན་པོ་ངག་དབང་མགྲོན་གཉེར་དང། ཞབས་གྲས་རྣམས་
ནས་ངེད་ཚོ་ངོ་གཡོག་ཉི་ཤུ་རྩ་བདུན་ལས་མེད། ཁོ་རང་ཚོ་གྲངས་ཉིས་བརྒྱ་ལྷག་འདུག་པས། ད་ལམ་སྐྱབས་རྗེ་དམ་པ་སྐུ་ཞབས་རིན་པོ་ཆེའི་ཐུགས་རྗེ་ཁོ་ན་ལ་བརྟེན་ནས་ངེད་རྣམས་ལ་གནོད་པ་མ་བྱུང་བ་མ་གཏོགས། རྒྱུ་ནོར་ཕར་བཞག་
སྲོག་ཀྱང་ཐར་དགའ་བ་འདུག་ཅེས་ཞེ་ཐག་པ་ནས་བཀའ་དྲིན་དང་ཐུགས་རྗེ་དྲན་པའི་ལེགས་སོས་ཆེད་དུ་བརྗོད་པ་དང་གསོལ་བ་འདེབས་པས་དུས་འདའ་བ་བྱུང། དེ་ནས་རིམ་པར་བརྒྱུད་དེ་ཉེ་ཞོ་ཅུང་ཟད་ཀྱང་མེད་པར་ཚྭ་འདམ་རབ་བརྟན་ཛ་སག་

[075B] དེ་ནས་བུ་ཧའི་ཆུ་ཁར་བྱོན་དུས་ཕྱག་མཛོད་ཆེ་ཆིང་ཆོས་རྗེ་རབ་འབྱམས་པ་ཚུལ་ཁྲིམས་ཆོས་འཛིན་ངོ་གཡོག་རྣམས་བསུ་བར་འབྱོར་ཏེ་གཞི་བྱེས་
ཞལ་འཛོམ་པའི་དགའ་སྟོན་མངོན་དུ་གྱུར། དེ་ནས་ཝང་ཚེ་རིང་དོན་གྲུབ། པཻ་ཟི་རཏྣ་སིདྡྷི། ཛ་སག་དའི་ཆིང་རྡོ་རྗེ་བཅས་ཀྱི་ཨུརྒེ་རྣམས་ནས་ཕེབས་ལམ་གྱི་ཞོར་ལ་ཇ་འདྲེན་ཞུས་པར་བྱོན་ནས་འདོད་ཆོས་ཀྱང་སྩལ། སྟོན་ཟླ་འབྲིང་པོའི་ཡར་
ཚེས་བཅུ་གསུམ་འཕྲོད་སྦྱོར་དགེ་བའི་ཉིན་བསྟན་པའི་གསལ་བྱེད་ཆེ་ཤོས་སྤྲུལ་པའི་སྐུ་དག་དབང་བཤད་སྒྲུབ་བསྟན་པའི་ཉི་མས་གཙོས་སྐུ་འབུམ་བླ་སྤྱི་ཐུན་མོང་ནས་རྟ་བསུ་དང། བསྟན་བའི་སྣང་བྱེད་སྟག་མཚེར་སྤྲུལ་པའི་སྐུ་བློ་བཟང་མཁས་
གྲུབ་ཉི་མ་སེར་སྦྲེང་གི་མགོར་བཞུགས་ཤིང། ཚོགས་ཆེན་ཞལ་ངོ། བླ་བྲང་ཕྱག་མཛོད། སྐུ་རྟེན་ཆོས་རྗེ། སྤྱི་གཉེར་ཚོ་པ་དྲུག་གི་རྒན་པ་སོགས་ལས་སྣེའི་རིགས་དང་ཆེན་པོའི་ཡོ་བྱད་བསྒྲེངས་པའི་མཆོད་རྫས་འཛིན་པ་རྣམས་དང། དགེ་འདུན་
སུམ་སྟོང་ལྷག་གི་སེར་སྦྲེང་དང་བཅས་ཆོས་སྡེ་ཆེན་པོ་སྐུ་འབུམ་བྱམས་པ་གླིང་གི་ཕུན་ཚོགས་འདོད་པ་འཇོ་བའི་རང་སྒར་དུ་འཇིགས་བྲལ་གདོང་སྔས་བཏེག་པའི་ཁྲི་འཕང་མཐོན་པོར་ཞབས་སེན་བཀོད། སྐུ་འབུམ་སྤྱི་ནས་འདུ་ཁང་ཆེན་མོར་ཚོགས་ཆེན་
གྱི་ཚོགས་དབུར་གདན་དྲངས། དགེ་འདུན་སུམ་སྟོང་བརྒྱད་བརྒྱ་ལྷག་ལ་ཕྱག་དབང་དང་ལམ་གཙོའི་ཁྲིད་རྒྱས་པ་ཞིག་སྩལ། བསྟན་པའི་སྒྲོན་མེ་རྒྱུད་པ་བླ་ཟུར་ཆེ་ཤོས་སྤྲུལ་བའི་སྐུ་རིན་པོ་ཆེས་མཎྜལ་བཤད་པ་འབུལ་བ་དང་བཅས་འདུས་ཚོགས་

[076A]༄༅། །ཡོངས་ནས་བརྟན་བཞུགས་བུལ། ཉིད་ནས་སྐུ་འབུམ་འདུས་སྤྱིའི་རྟེན་དུ་རྒྱལ་དབང་ཐམས་ཅད་མཁྱེན་བར་ཞུས་ནས་གདན་དྲངས་བའི་ཐུབ་དབང་གི་སྐུ་བརྙན་འདུ་ཁང་ཆེན་མོར་བཞུགས་སུ་བཅུག་པཎ་ཆེན་
རིན་པོ་ཆེར་ཞུས་ནས་འདུས་སྤྱིར་བསླབ་བྱ་གནང་བའང་དགེ་འདུན་མང་གི་སྙན་ལམ་དུ་སྒྲོགས་སུ་བཅུག་དེ་ནས་ཁྲི་ཀའི་ཕྱོགས་སུ་བྱོན་ཏེ་རྟེན་ལ་མཆོད་འབུལ་དང། ཆོས་སྲུང་རྣམས་ལ་དབུས་ཕེབས་ཀྱི་འཕྲིན་ལས་ཚུལ་བཞིན་སྒྲུབ་པའི་
བཀའ་དྲིན་གཏང་རག་གི་མཆོད་སྒྲོན་སླད་ཀྱིའང་འཕྲིན་ལས་བཅོལ། མཆོད་རྟེན་དཀར་བོའི་བླ་བྲང་དུ་ཟླ་བ་གཅིག་གི་རིང་ལ་བཞུགས་ཏེ་སྐུ་ངལ་བསོ་ཞིང་ཉམས་བཞེས་ཀྱི་རྒྱུན་བསྐྱངས། དེ་ནས་སྐུ་འབུམ་དུ་ཕེབས། ཨོར་དུ་སུའི་ཤོག་
གི་ཐོ་ཡོན་ངོ་གཡོག་བཅས་ནས་ཞུས་པ་བཞིན་དགེ་འདུན་ལྔ་བརྒྱ་ལྷག་ཙམ་ལ་གསང་འདུས་ཀྱི་དབང་སྟ་གོན་དང་བཅས་པ། འཇམ་དབྱངས་ནག་པོ། ཤྲ་མ་ཎ། སེང་གདོང་མ་ནག་མོ་གཙོ་འཁོར་གསུམ་བ་དང་དམར་མོ་གཉིས། གཙུག་
ཏོར་རྣམ་རྒྱལ། ཛམྦྷ་ལ་སེར་པོ་སོགས་ཀྱི་རྗེས་གནང། བྱང་ཆུབ་བདེ་ལམ་གྱི་ལུང་ཁྲིད་བཅས་སྩལ། རྗེ་རིན་པོ་ཆེའི་དུས་མཆོད་དགའ་ལྡན་ལྔ་མཆོད་ཆེན་མོའི་སྐབས་ཉིན་བདུན་གྱི་རིང་ལ་ཚོགས་ཆེན་འདུ་ཁང་གི་རབ་གསལ་དུ་བླ་མཆོད་དུས་
བཟང་གི་ཚོགས་མགོར་ཕེབས་ཏེ་བསྟན་འགྲོ་མཐའ་དག་ལ་དགོངས་པའི་ཐུགས་ཀྱི་དགོངས་པ་གང་ལེགས་མཛད། དེ་ནས་འཇམ་མགོན་བསྟན་བའི་རྩ་ལག་དམ་བ་ཨ་ཀྱཱ་ནོ་མིན་ཧན་རིན་པོ་ཆེ་རྒྱལ་ཁབ་བཻ་ཅིང་ནས་མདོ་སྨད་དུ་བྱོན་པའི་བསུ་བ་ལ་

[076B] དེ་སྐབས་རྗེ་འདི་བའི་སྐུ་ཅུང་ཞིག་བསྙུང་ཚུལ་བསྟན་པར་བརྟེན་ཨ་ཀྱཱ་བླ་བྲང་ཉིད་དུ་རྗེ་འདི་བ་གདན་དྲངས་ནས་ཨ་ཀྱཱ་རིན་པོ་ཆེས་བླ་མཆོད་དུས་བཟང་དང་འབྲེལ་བའི་ཞབས་
བརྟན་གནད་སྨིན་ཕུལ་བས་རྟེན་འབྲེལ་གྱི་ཞལ་བཞེས་བཟང་པོ་གནང། ཡང་བསྐྱར་ཨ་ཀྱཱ་བླ་བྲང་ནས་ཚོགས་ཆེན་འདུ་ཁང་གི་རབ་གསལ་དུ་རྗེ་རིན་པོ་ཆེ་གསུང་འབྱོན་མའི་མདུན་ལ་རྗེ་འདི་པ་བླ་མཆོད་དུས་བཟང་གི་ཚོགས་དབུར་གདན་དྲངས་བ་བཞིན་
ཕེབས་ཏེ་བསྟན་བ་རྒྱས་བའི་ཐུགས་སྨོན་མཛད། ཨ་ཀྱཱ་རིན་པོ་ཆེས་རྗེ་འདི་བའི་མཛད་སྤྱོད་དང་གསུང་འབྱོན་ལུགས་སོགས་སྔར་ལས་ཆེས་འགྱུར་འདུག་ཅིང། ཁྱད་པར་འཁོར་བ་ལ་སྐྱོ་བའི་ཚུལ་གནང་སྟེ་ཐུགས་ཀྱི་བཞེད་བ་ཞིང་གཞན་ལ་
གཏད་པ་མཁྱེན་ནས་འཕྲལ་དུ་གསོལ་དབོན་འཇམ་དབྱངས་ཉི་མ་ལ་ལྷ་རྫས་མཛོད་བཏགས་དྲི་མ་མེད་པ་སྲིད་དུ་རིང་བ་ཞིག་གནང་ནས་རྗེ་འདི་པའི་སྐུ་མདུན་དུ་མངགས་ཏེ་སྙིགས་མའི་དང་ཚུལ་ལ་སྐྱོ་ངལ་གྱི་རྣམ་པ་མི་མཛད་པར་བསྟན་འགྲོའི་
མགོན་དུ་རླབས་ཆེན་ཐུགས་བསྐྱེད་ཀྱི་གོ་ཆ་ལྷག་པར་བགོས་ཏེ་ཞབས་པད་ཡུན་རིང་བརྟན་པའི་ཞལ་བཞེས་བཟང་པོ་སེམས་ལ་འཛིན་རྒྱུ་ཡོད་པ་ཞིག་ཅིས་ཀྱང་ནས་གནང་དགོས་ཚུལ་སྐུ་ཕྲེང་སྔ་ཕྱིའི་ཐུགས་འབྲེལ་དམ་ཚིག་ཚུན་ཆད་ལ་དཀར་བའི་ཞུ་བ་
དམར་འབྱིན་ཨུ་ཚུགས་མཐར་སྐྱེལ་གྱིས་ཞིབ་རྒྱས་སུ་ཞུས་པར། ཉིད་ནས་གསོལ་དཔོན་ལ་ཐུན་མོང་གི་གསུང་ལན་རྒྱས་པ་ཞིག་སྩལ་ཅིང། ནང་སྦྱར་ཐུན་མོང་མ་ཡིན་པའི་དགོངས་གཞི་དགོས་པ། འོན་ཀྱང་ཉིད་ཀྱི་ཐུགས་ཐག་བས་གསུང་ནན་མཛད་

[077A]༄༅། །པ་ཟློག་ཚུལ་མེད་བས་ལོ་ཁ་ཤས་ལ་བཞུགས་རྒྱུའི་གནས་ཚུལ་རྣམས་རང་ཉིད་ཀྱིས་ཕྱག་བྲིས་མཛད་དེ་རྒྱས་བཏབ་ནས་མགྲོན་གཉེར་རབ་འབྱམས་བ་ངག་དབང་བསྟན་འཛིན་ལ་གནང་སྟེ། རྗེ་ཨ་ཀྱཱ་རིན་པོ་ཆེའི་དྲུང་དུ་ཕུལ་
བར༑ ཁོང་གིས་གཟིགས་ཏེ་ཕྱག་ཐལ་མོ་སྦྱར་ནས་ཕ་བླ་མ་རྡོ་རྗེ་འཆང་ཆེན་བོ་ཞབས་བད་བརྟན་པར་བཞུགས་པའི་ཞལ་བཞེས་བློ་གདེང་ཐུབ་བའི་གསུང་རྡོ་རྗེའི་ཆིག་འདི་འདྲ་སྩལ་བ་ནི་བཀའ་དྲིན་ངེས་པར་བསམ་གྱིས་མི་ཁྱབ་འདུག་འདི་རྨི་ལམ་
མིན་ནམ་གསུང་སྟེ། དང་པོར་མཛད་སྦྱོད་ལ་ཡིད་མ་ཆེས་པས་བློ་འཁུལ་བྱུང་ཚུལ། དེ་ནས་གདུང་ཤུགས་ཀྱིས་གསོལ་བ་བཏབ་པས་བརྩེ་བས་གཟིགས་ཏེ་ཞལ་བཞེས་ཡིད་ཚིམ་པ་གནང་བ་ལ་སྤྲོ་དགའ་ཚད་མེད་པ་སྐྱེས་པའི་ཆེད་དུ་བརྗོད་བ་
རྣམས་མགུར་དབྱངས་ཀྱི་ཚུལ་དུ་ཞུས་པ་ནི། རྗེ་དུས་གསུམ་གྱི་སངས་རྒྱས་འདུས་བའི་སྐུ། །ཕ་དྲིན་ཅན་གྱི་བླ་མ་རྡོ་རྗེ་འཆང། །འབངས་དད་གདུང་གི་ཤུགས་ཀྱིས་གསོལ་འདེབས་ན། །ཕ་བརྩེ་ཆེན་གྱི་ངང་ནས་ཡུད་ཙམ་དགོངས། །མགོན་རྡོ་
རྗེ་འཆང་ཆེན་རང་གཤིས་ལ། །བགྲེས་རྒུད་ཀྱི་སྤྲོ་བ་མ་མཆིས་ཀྱང། །དེང་རང་རེ་སྙིགས་དུས་སློབ་འབངས་ཀྱི། །ཆུ་བུར་གྱི་མིག་གི་སྣང་ངོ་ལ། །སྐུ་བགྲེས་ཤིང་བསྙུན་པའི་ཚུལ་ཞིག་མཛད། །ཚུལ་འདིས་ཀྱང་ཅུང་ཟད་ཡིད་མ་ཆེས། །གསུང་ཚངས་
དབྱངས་འགག་པ་མ་མཆིས་ཀྱང། །གསུང་ཞན་ཅིང་གྲེ་བབ་སྙུང་ཚུལ་བསྟན། །ཡོངས་འབྲེལ་གཏམ་ཉུང་ཞིང་སྐྱོ་ཚིག་མང། །ཚུལ་འདིས་ཀྱང་ཅུང་ཟད་ཡིད་མ་ཆེས། །ཐུགས་རྣམ་ཀུན་མཁྱེན་པའི་ཡེ་ཤེས་ལ། །སྐྱོ་འཁྲུལ་དང་རྣམ་རྟོག་མི་སྲིད་

[077B] །ཡོངས་སྐྱོ་ཤས་ཁོ་ནས་འདའ་བར་མཛད། །ཚུལ་འདིས་ཀྱང་ཅུང་ཟད་ཡིད་མ་ཆེས། །དོན་དེ་སླད་སློབ་བུའི་ཐ་ཤལ་བདག་སེམས་ལས་ཀྱི་ཁུར་པོས་ནོན་ན་ཡང། །ཅི་བྱེད་ཀྱི་བློ་ལྷུས་མ་ཐིངས་པར། །ཞག་ཤས་ཤིག་འགྱང་ཞིང་ཐལ་
བར་གྱུར། །དེ་རྗེས་སུ་དབེན་པའི་རི་སུལ་འདིར། །གཅིག་པུ་རང་མནོ་བསམ་བཏང་བའི་ཚེ། །འཛེམ་མེད་དུ་ཞུ་དགོས་སྤོབ་པ་སྐྱེས། །རིང་འདྲིས་ཀྱི་ཉེ་གནས་ཉི་མ་ལ། །སྙིང་གཏམ་གྱི་ཚིག་གསུམ་རྗེན་འབུལ་ཞུས། །ཕྲིན་ལས་ཀྱི་བྱེད་པོ་
རྣམས་ལ་ཡང། །ནང་ཉམས་ཀྱི་དྲང་གཏམ་ལྷུག་པར་སྨྲས། །གང་ཞུས་ཀྱི་དོན་འདིར་བརྩེར་དགོངས་ནས། །སྐྱོ་ངལ་གྱི་ཐུགས་འདུན་རྒྱང་བསྲིངས་ཏེ། །བསྟན་འགྲོ་ཡི་ཕན་བདེ་རླབས་པོ་ཆེ། །ཡུན་མཛད་ཀྱི་རྡོ་རྗེའི་བཀའ་བཞེས་དང། །བདེན་
གཏམ་གྱི་ཕྱག་རིས་སྤྱི་བོར་འབྱོར། །ཚུལ་འདི་ལྟའི་རབ་དགའི་བདེ་བ་འདི། །མངོན་སུམ་མམ་འོན་ཏེ་རྨི་ལམ་ལགས། །ཡོངས་རྨི་ལམ་ལགས་ཀྱང་མི་སད་སྙམ། །དོན་འགྱུར་མེད་ཀྱི་རྡོ་རྗེའི་ཐ་ཚིག་འདིས། །བདག་སྙིང་ལ་བདེ་དགའ་
མངོན་དུ་བྱིན། །དད་གདུང་གི་རླབས་ཀྱིས་ཆེར་བསྐྱོད་དེ། །ཞུ་ཚིག་གི་སྙིང་པོ་དགུང་དུ་འཕྱུར། །ཕྱག་ཟུང་གི་སྙིམ་པས་བཟུང་ནས་ཀྱང། །ཟབ་བརླིང་གི་རྒྱ་མཚོར་སིམ་པ་མཁྱེན། །ཞེས་ཐོལ་བྱུང་དུ་གསོལ་བ་འདེབས་པའི་ཞུ་ཚིག་དད་གུས་ཀྱི་སྙིང་པོ་མུ་
ཏིག་གི་ཕྲེང་བ་ཞེས་པ་འདི་ཟླ་ཚེས་དགེ་བའི་ཉི་དྲོས་ལ་དབེན་པའི་རི་སུལ་སེང་གེའི་རི་ཁྲོད་ནས་སློབ་བུའི་ཐ་ཤལ་སྣང་མཛད་དགྱེས་བཞད་རྡོ་རྗེས་བཀྲ་ཤིས་པའི་ལྷ་རྫས། བཀྲ་ཤིས་རི་མོས་སྤྲས་པའི་ཌམ་རྫར། འགྱུར་མེད་རྡོ་རྗེས་མཚན་པའི་

[078A]༄༅། །རྟེན་ཁེབ་བཅས་གུས་ཕྱག་དང་བཅས་གསོལ་བ་བཏབ་པ་ལགས། ཞེས་པའོ། །ཁྱི་ཕག་གཉིས་ཀྱི་ལོ་གསར་རྙིང་གི་མཚམས་འདིར་ལྷག་པར་ཐུགས་སྣ་བསྟུང་བའི་རྣམ་པ་མཛད་པ་ནི། རྗེས་མའི་ལོ་མགོར་ཡང་དབུས་
ནས་རྒྱལ་དབང་ཐམས་ཅད་མཁྱེན་པ་དག་ཞིང་དུ་ཕེབས་འདུག་པས་དུས་ཚེད་དེ་འདྲ་ཞིག་ལ་རྗེ་འདི་འང་ཞིང་ཁམས་གཞན་དུ་འབྱོར་རྒྱུའི་དགོངས་བཞེད་ཡིན་འདུག་ནའང། སྔོན་སྟོན་པས་སྐུ་ཚེའི་འདུ་བྱེད་བཏང་བའི་རྗེས་སུ། གསོལ་བ་བཏབ་པས་ཟླ་
བ་གསུམ་དུ་སྐུ་ཚེའི་འདུ་བྱེད་བྱིན་གྱིས་བརླབས་ནས་བཞུགས་པ་བཞིན། ཨ་ཀྱཱ་རིན་པོ་ཆེས་ཞུ་ནན་ཧ་ཅང་ཆེ་བའི་ཞལ་ངོ་མ་བཟློག་པར་ཁོང་བཞུགས་རིང་གི་ལོ་ཆ་ཤས་ལ་ཉིད་ཀྱིས་ཀྱང་ཐུགས་འཕེན་ཕྱིར་བསྣུར་བ་ཡིན་པར་གདོན་མི་ཟའོ། །
ལོ་མཇུག་ལ་སྐུའི་ཁམས་ཧ་ཅང་སེང་དྭངས་ཤིག་མེད་ཀྱང་དེ་ལ་ཐུགས་སྣང་མི་མཛད་པར་བཅད་རྒྱ་དམ་པོའི་སྒོ་ནས་ཡི་དམ་གྱི་ལྗགས་བསྙེན་མཛད་ཅིང། རྗེ་བཙུན་རྡོ་རྗེ་རྣལ་འབྱོར་མའི་དཀྱིལ་འཁོར་བསྒྲུབ་པ་དང་དབང་ལེན་པ་སོགས་ཀྱང་གནད་
སྨིན་མཛད། དེ་ནས་དགུང་ལོ་རེ་གཅིག་པ་ན་ཚོད་ལྡན་ཞེས་བ་ཤིང་ཕག་གི་གནམ་ལོ་གསར་བཞད་ཀྱི་ཉིན་སྐུ་ཚ་ཞབས་དྲུང་སྐལ་བཟང་བསྟན་འཛིན་རྒྱ་མཚོ་དང། ཕྱག་མཛོད་ཆེ་ཆིང་ཆོས་རྗེ་གཉིས་ཀྱིས་གཙོས་པའི་གྲྭ་རིགས་ཐུན་མོང་ནས་མཁའ་
འགྲོའི་བརྟན་བཞུགས་དང་འབྲེལ་བའི་སྒོ་ནས་ཞབས་བརྟན་ཕུལ། རྒྱར་རྩང་སྒོམ་ཆེན་ཨ་ཀྱ་བླ་མ་དགེ་ལེགས་ཀྱི་སྤྲུལ་སྐུའི་གཙུག་ཕུད་བཞེས་ནས། མཚན་བློ་བཟང་དགེ་ལེགས་ཉི་མ་ཞེས་འདོགས་པར་མཛད། རྗེ་ཨ་ཀྱཱ་རིན་པོ་ཆེ་བྱོན་ནས་ལོ་གསར་གྱི་

[078B] དེ་ནས་རྣམ་པ་གཉིག་དབེན་གནས་དགའ་ལྡན་ཆོས་སྡིངས་སུ་ཕེབས་ཏེ་ཞག་ཁ་ཤས་བཞུགས། དེའི་རིང་ལ་ཨ་ཀྱཱ་རིན་པོ་ཆེར་ནཱ་རོ་མཁའ་སྤྱོད་མའི་དབང་དང་གཞན་བཀའ་ཆོས་མང་པོ་ཐུགས་ཀྱི་
བཞེད་པ་བཞིན་དུ་སྩལ། ཨ་ཀྱཱ་རིན་པོ་ཆས་སླར་ཡང་བླ་མཆོད་ཀྱི་དུས་བཟང་དང་འབྲེལ་བའི་ཞབས་བརྟན་ཞིག་ཀྱང་འབུལ་བར་མཛད། ཨ་ཀྱཱ་བླ་བྲང་དུ་ལྷ་མོའི་རྟེན་མདོས་བཞེངས་རྒྱུར་རྫས་དང་བཅས་ཤོམ་སོགས་ཇི་ལྟར་བྱེད་དགོས་པ་ཐམས་
ཅད་ལ་ཉིད་ནས་ལྗགས་བཀོད་ཞིབ་མོ་བཀའ་དྲིན་སྐྱོང་དགོས་ཚུལ་ཞུས་བ་ལྟར་ཁུར་བཞེས་ཀྱིས་བཀོད་ཁྱབ་མཛད་ནས་བཞེངས་ཏེ་ནང་རྟེན་དུ་བཞུགས་སུ་བཅུག་པར་རབ་གནས་སོགས་ཀྱང་མཛད། དུས་རྒྱུན་བར་ཡང་ཨ་ཀྱཱ་རིན་པོ་ཆེས་ཆོས་སྲིད་ཀྱི་སྐུ་དོན་
གལ་ཆེ་བ་གང་གི་ཐད་དུའང་རྗེ་འདི་པར་དགོངས་བསྟུན་གྱིས་གནང་བ་མ་གཏོགས། བཀའ་གྲོས་མེད་བར་ཉིད་ཀྱི་ཐུགས་བཞེད་ཀྱང་པ་ལྟར་ཡེ་མི་མཛད་པས། དེའི་རྒྱུ་མཚན་ཨ་ཀྱཱ་རིན་པོ་ཆེ་ཉིད་ཀྱི་ཞལ་ནས། བདག་གི་བྱ་བ་ཐམས་ཅད་རྗེ་མི་ཉག་རྡོ་རྗེ་འཆང་
ཆེན་པོར་ཞུས་ནས་སྒྲུབ་ན་བླ་མའི་གསུང་གི་བྱིན་རླབས་དང་ཐུགས་རྗེས་ལས་དོན་དེ་དཀའ་ཚེགས་མེད་པར་འགྲུབ་ཡོང་བར་འདུག་གསུང། ཕྱིན་ཆད་ཀྱང་བློ་གཏད་ས་སྐྱབས་མགོན་ཉིད་ལས་གཞན་མ་མཆིས་བས་ཐུགས་ལ་འཛིན་དགོས་ཞེས་ཡང་ནས་ཡང་དུ་
ཞུ་བ་གནང། དེ་ནས་རྗེ་ཨ་ཀྱཱ་རིན་པོ་ཆེ་རྒྱ་ནག་ཏུ་འབྱོན་ཁར། རྫེ་འདི་བས་ལྷ་རྫས་ནང་མཛོད། མཎྜལ། སྐུ་གསུང་ཐུགས་རྟེན། སྐུའི་ཉེར་སྦྱད་ཆ་ཚང། རྣམ་ཐེར་བུ་བདུམ་སོགས་ཀྱི་དངོས་འབུལ་དང་བཅས་བརྟན་བཞུགས་ཕུལ། རྗེ་ཨ་ཀྱཱ་རིན་པོ་ཆེས་

[079A]༄༅། །ཉིད་ལ་འཕྲལ་ཕུགས་ཀྱི་གནས་ཚུལ་རྣམས་ཞིབ་ཏུ་ཞུས་ཤིང་ཚེ་རབས་ཀྱིས་ཕྲེང་བར་འབྲལ་མེད་རྗེས་འཛིན་གྱི་སྐྱབས་འཇུག་ཞུས། རྗེ་འདི་པས་དམ་པ་ཉིད་ཀྱི་སྐུ་ཚེ་མཛད་ཕྲིན་སོགས་ཀྱི་ཆེད་དུ་དམིགས་ཏེ་དཀོན་མཆོག་ལ་
གསོལ་འདེབས་དང་ཆོས་སྲུང་ལ་ཕྲིན་བཅོལ་སོགས་བྱེད། རྒན་བུ་ང་ལའང་ཚེ་རབས་ཀུན་ཏུ་ཐུགས་ནས་མ་བོར་བའི་སྐྱབས་འཇུག་གནང་དགོས་ཞེས་ཕན་ཚུན་སྐྱབས་འཇུག་ཞུ་རེས་མཛད་དེ་ཨ་ཀྱཱ་རིན་པོ་ཆེ་རྒྱ་ནག་ཏུ་ཆིབས་ཁ་བསྒྱུར། དེ་རྗེས་ཉིད་
ཨ་ཀྱཱ་བླ་བྲང་དུ་བྱོན་ཏེ་ནང་རྟེན་སྒྲོལ་མ་གསུམ་གྱི་སྐུ་བརྙན་ལ་གཟུངས་འབུལ་ཉིད་ཀྱིས་གནང་དགོས་པའི་རྒྱུ་མཚན་སྔར་ཞུས་ཡོད་པ་ལྟར་རིང་བསྲེལ་རྣམ་བཞིས་བསྡུས་པའི་གཟུངས་གཞུག་རྒྱུད་སྡེའི་དགོངས་པ་བཞིན་ལེགས་པར་ཕུལ་ཏེ་རབ་གནས་
ཀྱང་མཛད། ཨོར་དུ་སུ་ཤོག་གི་སྨན་པ་བླ་མ་དཀོན་མཆོག་རབ་རྒྱས་ཀྱིས་ཞུས་པ་ལྟར། མ་ཎི་བཀའ་འབུམ། རྒྱུད་བཞི། མན་ངག་བཀའ་རྒྱ་མ་སོགས་ཀྱི་ལུང་དགེ་འདུན་བརྒྱ་ལྷག་ཙམ་ལ་སྩལ། དེ་ནས་གསེར་སྐུ་ཆེ་ཆུང་མང་པོ་དང་ཞལ་ཐང་མང་བོ་
བཀའ་འགྱུར་ཆ་ཚང། རྗེ་ཡབ་སྲས་ཀྱི་བཀའ་འབུམ་སོགས་གླེགས་བམ་བརྒྱ་དང་དགུ་བཅུ་ལྷག་བཀའ་གདམས་མཆོད་རྟེན་སོགས་སྐུ་གསུང་ཐུགས་རྟེན་དུ་མ་སྐུ་འབུམ་མི་ཉག་བླ་བྲང་ནས་ཁྲི་ཀའི་མཆོད་རྟེན་མི་ཉག་བླ་བྲང་དུ་མཆོད་པའི་རྟེན་ལ་གདན་
དྲངས༑ དབྱར་ཟླ་འབྲིང་པོའི་ནང་དུ་ཧལ་ཧའི་ཕྱོགས་ཀྱི་བླ་མ་འགའ་ཞིག་གིས་ཞུས་པ་ལྟར། རྗེ་ཐུའི་བཀྭན་རིན་པོ་ཆེའི་གསུང་འབུམ་པུ་ཏི་བརྒྱད་ཙམ་གྱི་ལུང་དགེ་འདུན་ལྔ་བཅུ་སྐོར་ལ་སྩལ། རི་ཁྲོད་པ་དཀོན་མཆོག་སྙན་གྲགས་ཀྱིས་གཏོར་མ་

[079B] ལྷ་རྫས། བཀའ་གདམས་མཎྜལ། སྐུ་བརྙན། ལམ་རིམ། བློ་སྦྱོང། འདུལ་བའི་སྐོར་དང། བདེ་ལམ་ཟིན་བྲིས་སོགས་གསུང་རབ་པུ་ཏི་
བཅུར་ཉེ་བ། ཐུགས་རྟེན། འཚོ་བའི་ཡོ་བྱད་ལྷུང་བཟེད་སོགས་བདོག་པ་ཅི་འབྱོར་ཡོད་འབུལ་ལྟ་བུ་བྱས་ཏེ་སྙིང་ཁུང་རུས་པས་ཞབས་བརྟན་གྱི་ཞུ་བ་རྣམ་དག་ཕུལ། སྐྱེ་ཞིང་སྐྱེ་བར་རྗེ་ཉིད་དང་མི་འབྲལ་བའི་སྐྱབས་འཇུག་ཀྱང་ནན་ཏན་ཞུས་པར་བརྩེ་བའི་
ཞལ་བཞེས་བཟང་པོ་གནང། འཇམ་མགོན་བསྟན་པའི་གསལ་བྱེད་ཆེ་ཤོས་སྤྲུལ་པའི་སྐུ་རིན་པོ་ཆེས་ཀུན་རིག་རྒྱུད་དོན་གསལ་པའི་སྟེང་ནས་ཕྱག་རྒྱའི་སྐོར་དང་དཀའ་གནད་ཀྱི་དོགས་གནས་ཅི་རིགས་ཞུས་པ་རྣམས་ཞིབ་ཏུ་ཁྲིད་པ་གནང། སྐུ་འབུམ་
རྒྱུད་གྲྭའི་འདུ་ཁང་འཕྱམ་གྱི་ལོགས་རིས་སྟོན་པའི་སྐྱེས་རབས་ཀྱི་བཀོད་པ་རྣམས་བགྲེས་སྐྱོན་ཆེར་ཞུགས་པ་ལ། བསྟན་པའི་སྲོག་ཤིང་ཨ་ཀྱའ་རིན་པོ་ཆེས་གསར་བཞེངས་ཀྱི་མཐུན་རྐྱེན་སྩལ་ཏེ། ཕྱག་མཛོད་ཆི་ཆིང་ཆོས་རྗེར་བ་འབྱམས་པ་ཚུལ་
ཁྲིམས་ཆོས་འཛིན་དང་བྱིང་འདྲེན་ཟུར་བ་དགེ་སློང་ཤེས་རབ་རིག་འཛིན་གཉིས་ལས་དཔོན་དུ་བསྐོས་ནས། བཞེངས་ལུགས་ཀྱི་ས་བཅད་གོ་རིམ་སོགས་ཉིད་ཀྱིས་ཞལ་བཀོད་གནང་དགོས་ཞེས་ཞུས་པ་ལྟར་ལྷ་བཟོ་བ་རྣམས་ལ་སྔར་རྒྱུན་དང་བསྟུན་
པའི་གོ་རིམ་མ་འཆོལ་ཞིང་སྐུའི་བབ་ཚོན་གྱི་མདངས་སོགས་ཐིག་ལྡན་གང་མཛོས་དགོས་པའི་བཀོད་ཁྱབ་སྩལ་ཏེ་བཞེངས་སུ་བཅུག་གཙོ་སྐུ་ཆེ་བ་རྣམས་ལ་ཁ་བྱང་གསོལ་འདེབས་ཀྱི་ཚིགས་བཅད་ཀྱང་ལྗགས་རྩོམ་མཛད། དབྱར་ཟླ་ཐ་མ་ནས་སྟོན་ཟླ་འབྲིང་

[080A]༄༅། །པོའི་བར་ཐན་བ་མེ་འབར་བ་ལྷ་བུས་མི་ཕྱུགས་དང་ལོ་ཏོག་ཀུན་ལ་གནོད་ཚབ་ཆེ་བ་བྱུང་བས། ཚོགས་ཆེན་ཞལ་ངོ་སོགས་ལས་སྣེའི་རིགས་ནས་ཆོས་སྐྱོང་ལ་ལུང་ཞུས་བྱས་པ་ལྟར། རྒྱུད་སྨན་གཉིས་ཀྱི་དཔོན་སློབ་
ལས་ཐོག་བ་དང་ཟུར་པ་སོགས་དགེ་འདུན་ཉེར་གཅིག་རེ་བཅས་ལན་དུ་མར་ལྷ་ཁང་ཆེན་མོའི་ནང་དང་ཆུ་མགོ་སོགས་སུ་བྱོན་ནས་དམིགས་བརྩེ་མའི་ལས་ཚོགས་ནང་གི་ཆར་འབེབས་ཀྱི་སྒྲུབ་པ་བྱས་ཤིང། དགེ་འདུན་སུམ་སྟོང་བརྒལ་བས་ཀྱང་
རྒྱབ་སྐྱོར་གྱི་རིམ་གྲོ་དང། སྤྱན་འདྲེན་ཁྲུས་གསོལ། དམིགས་བརྩེ་མ་སོགས་རྒྱ་ཆེར་བསྒྲུབས་ནའང་སེམས་ཅན་སྤྱི་མཐུན་གྱི་ལས་དབང་བཙན་པས་ཆར་མ་བབས་ཤིང། ཚ་བས་གདུངས་པས་རི་ཀླུང་ཐམས་ཅད་དམར་ཧང་ངེ་བ་སེར་སྐྱའི་
གྲོང་ལྟ་བུར་གྱུར་བས། རྗེ་ཉིད་ནས་ཀྱང་ཐན་པ་འདིས་ལོ་ཕྱུགས་ཀུན་ལ་གནོད་པ་ཆེ་བར་འདུག་ཆར་འབེབས་ཤིག་བྱས་ན་དགོངས་པའི་ཐོག་ཏུ། ཚོགས་ཆེན་ཞལ་ངོ་དང་བླ་སྤྱིའི་ཕྱག་གཉེར་སོགས་ནས་ཡང་བསྐྱར་ཆོས་སྐྱོང་ལ་ལུང་ཞུས་
བྱས་བར། རྗེ་འདི་བས་ཆར་འབེབ་གནང་དགོས་ལུང་བསྟན་སྩལ་བ་ལྟར། ཐམས་ཅད་འདུན་པ་ཆིག་དྲིལ་གྱིས་ཉིད་ལ་ཆར་འབེབས་ཀྱི་སྙན་གསན་ཕུལ་ནས་གསོལ་བ་བཏབ་པས་འཕྲལ་རང་ལ་ཚོགས་ཆེན་འདུ་ཁང་གི་རབ་གསལ་དུ་རྗེ་གསུང་
འབྱོན་མའི་མདུན་དུ་ཕེབས། སྒྲུབ་གྲོགས་དགེ་བཤེས་བཞི་དང་བཅས། སྐྱབས་སེམས་ཡན་ལག་བདུན་པ་མཎྜལ་དང་བཅས་པ། ཐུན་དྲུག་གི་རྣལ་འབྱོར། བླ་མའི་རྣལ་འབྱོར་སོགས་ཀྱིས་ཐོག་དྲངས་ཡི་དམ་རྡོ་རྗེ་འཇིགས་བྱེད་ཀྱི་མངོན་རྟོགས་

[080B] གཞི་བདག་ལ་བསང་དང་གཏོར་བསྔོ་གནང། དངོས་གཞི་དམིགས་བརྩེ་མའི་ལས་ཚོགས་ལྟར་དང་
རྒྱབ་ཆོས་གཏོར་མ་བརྒྱ་རྩ། ཀླུ་གཏོར། འབྱུང་གཞི་གཏོར་མ་བཅས་ཉིན་གསུམ་གྱི་རིང་ལ་བསྒྲུབས་པས་ཆར་གྱི་རྒྱུན་འཇམ་པོ་ཟད་མི་ཤེས་པ་ཉིན་མཚན་ཁོར་ཡུག་ཏུ་བབས་ནས་མི་འཇིགས་པ་སྐྱབས་ཀྱི་སྤྱིན་པས་མི་ཕྱུགས་ལོ་ཏོག་སོགས་ཀུན་གྱི་དབུགས་
གསོས་པར་མཛད་དེ་ཐུགས་རྗེ་དང་བཀའ་དྲིན་གཞལ་བར་དཀའ་བའི་གནས་སུ་གྱུར། ད་ནས་ཡུན་རིང་པོའི་བར་དུ་བཅད་རྒྱ་དམ་བོས་ལམ་ཐུན་མོང་དང་ཐུན་མོང་མ་ཡིན་པའི་ཉམས་བཞེས་ཏིང་འཛིན་བདུད་རྩིའི་ཟིལ་མངར་ལ་གཅིག་ཏུ་རོལ་པར་མཛད་
དགུན་ཟླ་དང་བོར་རྗེ་རིན་པོ་ཆེའི་དུས་མཆོད་སྐབས་ལོ་ལྟར་འཆར་ཅན་གྱི་ཕྱག་བཞེས་བཞིན་ཚོགས་ཆེན་འདུ་ཁང་གི་རབ་གསལ་དུ་རྗེ་གསུང་འབྱོན་མའི་མདུན་དུ་བླ་མཆོད་དུས་བཟང་གི་ཚོགས་དབུར་ཕེབས་ཏེ་ཉིན་ཁ་ཤས་ཀྱི་རིང་ལ་བསྟན་འགྲོར་སྨན་པའི་
ཐུགས་བསྐྱེད་རླབས་བོ་ཆེ་གནང། དགུན་ཟླ་འབྲིང་བོའི་ཡར་ངོའི་ཚེས་བཅུ་ནས་མར་ངོའི་ཚེས་བཅུའི་བར་ལ་རྗེ་བཙུན་རྡོ་རྗེ་རྣལ་འབྱོར་མའི་དཀྱིལ་འཁོར་སྒྲུབ་ཅིང་དབང་བླངས་པ། ཚོགས་ཀྱི་འཁོར་ལོར་ཚིམ་པ་དྲུག་ལྡན་དུ་རོལ་པས་དམ་ཚིག་སྐོང་ཞིང་
གནས་གསུམ་དབའ་བོ་མཁའ་འགྲོའི་ཚོགས་ཀུན་དགྱེས་པ་བསྐྱེད། དེ་ནས་སྐུ་མཚམས་གནང་སྟེ་ཐུན་དངོས་གཞིར་ཟབ་ལམ་རྡོ་རྗེའི་རྣལ་འབྱོར་བསྐྱངས་ཤིང། ཐུན་མཚམས་སུ་ལྟུང་བཤགས་དང་འབྲེལ་བའི་ཕྱག་སྦྱང་ནན་ཆེར་མཛད། སྐབས་

[081A]༄༅། །ཤིག་སྐུ་བསྙུང་ཅུང་ཟད་བཞེས་པར་ཕྱག་གཉེར་སོགས་ཞབས་གྲས་ཐུན་མོང་ནས་ཞབས་བརྟན་ཅི་འདྲ་སྒྲུབ་རྒྱུ་རྗེ་ཉིད་ལ་ཞུས་པར། སྨན་བླའི་ཆོ་ག་མཆོད་པ་གང་རྒྱས་ཀྱི་སྟེང་ནས་ཚོགས་ཆེན་དུ་གསུང་ན་
ལེགས་ཞེས་བཀའ་ཕེབས་པ་བཞིན་བསྒྲུབས། ཡང་ཞབས་གྲས་ཐུན་མོང་ནས་སྐུ་འབུམ་ཆོས་སྐྱོང་ལ་ལུང་བསྟན་ཞུས་པར། རྣམ་རྒྱལ་མའི་སྟོང་མཆོད་གང་མང་དང་སྒྲོལ་དཀར་གྱི་ཚེ་སྒྲུབ་དགོས་ཞེས་སྩལ་བའང་གནད་སྨིན་བྱས་ཏེ་བསྒྲུབ། མཚོ་སྐྱིད་པཻ་
ཟེའི་ཤོག་གི་སྨན་པ་ལོ་ལོན་མཁས་པ་ཞིག་འདུག་པ་གདན་དྲངས་པར་ཁོང་གིས་ཕྱག་རྩ་བརྟག་ནས་སྨན་ཕུལ་བས་སྐུ་ཁམས་ཅུང་ཞིག་དྭངས་པ་བྱུང། ཞབས་གྲས་ཐུན་མོང་ནས་ཞབས་པད་བརྟན་པའི་སྙན་ཞུས་ནན་ཏན་དུ་ཕུལ་བར། ཞལ་ནས་
ད་ལྟ་གང་ཡིན་ཀྱང་བཟང། ཚེ་འདིར་དགེ་བའི་བྱ་བ་གང་བསམ་ཡིད་སྨོན་ལྟར་འགྲུབ་པས་འགྱོད་པ་མེད། ལོའང་རྒས་བས་ངེས་པ་ཅི་ཡོད་ཅེས་གསུང་པས་ཞབས་ཕྱི་པ་རྣམས་གསུང་དེ་ཅི་འདྲ་ཡིན་སྙམ་ཐེ་ཚོམ་དུ་གྱུར་ལ། ད་ནི་པཎ་ཆེན་
བློ་བཟང་ཆོས་རྒྱན་གྱིས། ཚེ་རིང་དུ་གནས་ན་རྣམ་དཀར་གྱི། །ལས་བཟང་པོ་སྒྲུབ་པོ་ཤི་ཡང་སླ། །སེམས་བག་ཆགས་བཟང་པོའི་ངང་དུ་འཆི། །ཨ་ལ་ལ་གསོན་ཤི་སེམས་ལ་སྙོམ། །ཚེ་སྒྲུབ་ཀུན་ཇི་ལྟར་དགྱེས་དགྱེས་མཛོད། །གསུངས་པ་ལྟར་
གདེང་ཐོབ་པའི་གསུང་ཞར་ལ་གོ་རྒྱུ་མང་པོ་ཅན་གནད་ཟབ་མོ་ཞིག་གོ། །ཏ་རི་གངྒའི་རབ་འབྱམས་པ་ངག་དབང་བསྟན་འཛིན་ནས། ལྷ་རྫས། མཎྜལ། སྐུ་གསུང་ཐུགས་རྟེན། གོས་ཀྱི་ཞབས་ཆག་སོགས་ཀྱིས་ཐོག་དྲངས་ནས་ཞབས་བརྟན་

[081B] ཞབས་ཕྱི་བ་དགེ་ཚུལ་བློ་བཟང་དོན་གྲུབ་ཀྱིས་ཀྱང་བདོག་པའི་ཚན་གྲངས་དང་བཅས་ཞབས་བརྟན་ཕུལ། མེར་གེན་དཀའ་བཅུ་སྨོན་ལམ་རིན་ཆེན་དང། དུར་བདེ་ཐཻ་ཇི་བློ་བཟང་དོན་གྲུབ་ཀྱི་བུ་ཆུང་བཀྲ་ཤིས་ཚེ་
བརྟན༑ ཐོ་ཡོན་འཇིགས་མེད་སོགས་ནས་ཕྱག་དབང་ཞུས། གྲུབ་རྒྱལ་ལུགས་ཀྱི་ཚེ་དབང་དང་གཞན་ཆོས་བཀའ་མང་ཙམ་གནང། བསྒྲུབ་བྱ་ལྔ་བཅུ་ལྷག་དགེ་ཚུལ་དང། སུམ་ཅུ་བརྒལ་བ་ལ་དགེ་སློང་གི་སྡོམ་པ་སྩལ། དེ་ནས་དགུང་ལོ་རེ་གཉིས་པ་
འཛིན་བྱེད་ཅེས་པ་བྱི་བའི་གནམ་ལོ་གསར་ཚེས་ཉིན་སྐུ་ཚ་ཞབས་དྲུང་དང་ཕྱག་མཛོད་ཆེ་ཆིང་ཆོས་རྗེ་གཉིས་ཀྱིས་གཙོས་གྲྭ་རིགས་ཐུན་མོང་ནས་མཁའ་འགྲོའི་བསྟུན་བཟློག་དང་འབྲེལ་བའི་ཞབས་བརྟན་ཕུལ་ནས་རྟེན་འབྲེལ་གང་ལེགས་བསྒྲིགས། ཆོ་
འཕྲུལ་སྨོན་ལམ་ལ་འདུས་པའི་སེར་སྐྱ་ཆེ་ཕྲ་ཆིག་སྟོང་བརྒལ་བ་ལ་ཕྱག་དབང་འདོད་ཆོས་སྩལ་ནས་ཡིད་ཚིམ་པར་བྱས། ཕེ་ཀྱཱ་ཞབས་དྲུང་གོ་འཕང་ཧུ་ཐོག་ཐུས་འཇིགས་བྱེད་དབའ་གཅིག་གསང་འདུས། རྟ་མགྲིན་གསང་སྒྲུབ་སོགས་ཀྱི་དབང་སྟ་གོན་དང་
བཅས་ཞུས་པར། ཆེ་ཤོས་སྤྲུལ་བའི་སྐུ་རིན་པོ་ཆེས་གཙོས་སྤྲུལ་སྐུའི་རིགས་དང། མཚོ་སྔོན་མཚོ་སྐྱེས་པཻ་ཟི། དུར་བདེ་ཐོ་ཡོན་འཇིགས་མེད། ཐའི་ཇི་བཀྲ་ཤིས་ཚེ་བརྟན། དགེ་བཤེས་མང་པོ་བཅས་དགེ་འདུན་དྲུག་བརྒྱ་ལྷག་ལ་སྩལ། བསྒྲུབ་
བྱ་བརྒྱ་དང་བདུན་ཅུ་ལྷག་ལ་དགེ་ཚུལ་སློང་གི་སྡོམ་པ་སྩལ་ཏེ་ཐར་པའི་རྒྱ་མཚོར་འཇུག་པའི་གྲུ་གཟིངས་འཇུག་བར་མཛད། མེརྒེན་བཀའ་བཅུ་སྨོན་ལམ་རིན་ཆེན་ལ་བཀའ་ཤོག་དང་གཟེངས་བསྟོད་ཀྱིས་མེརྒེན་བཎྜི་ཏའི་ཚོ་ལོ་བཅས་སྩལ། ཟླ་

[082A]༄༅། ་བ་གཅིག་གི་རིང་ལ་སྐུ་མཚམ་བསྔམས། མཚམས་གྲོལ་རྗེས་བསྟན་པའི་སྦྱིན་བདག་པཻ་ཟིར་ཏན་སིདྡྷི་དང་ཛ་སག་དའི་ཆིང་རྡོ་རྗེ་གཉིས་ནས་ལྟ་རྫས་མཎྜལ། སྐུ་གསུང་ཐུགས་རྟེན་བཅས་ཞབས་བརྟན་རིམ་བཞིན་ཕུལ། བཻ་ཟིས་འདོད་
མོས་བཞིན་ཡི་དམ་ཆོས་སྲུང་ལ་གཏོར་བསྔོས་ཕྲིན་བཅོལ་མཛད། སྐབས་དེར་ངེད་ཀྱིས་བྲིས་པའི་དགའ་ལྡན་བསྟན་པ་རྒྱས་པའི་སྨོན་ཚིག་གི་དཔེ་ཞིག་ཕྱག་ཏུ་འབྱོར་བས་དགྱེས་ཚོར་ཆེར་མཛད་ཅིང། སྦྱར་བྱང་གི་ཐད་དུ། དེང་དུས་རྗེ་བླ་མའི་བསྟན་པ་འདི་ཟུངས་
ཟད་ཀྱི་ནད་བ་སྨན་པས་བོར་བ་བཞིན་བདག་ཏུ་འཛིན་པ་མི་འདུག་ཅེས་པ་དེ་ཤིན་ཏུ་བདེན་པར་འདུག་གསུང་ནས་ཐུགས་ཤིན་ཏུ་སྐྱོ་བས་སྤྱན་ཆབ་བསིལ། དེ་སྐབས་ཆེ་ཤོས་སྤྲུལ་པའི་སྐུ་རིན་པོ་ཆེ་སྐུ་འབུམ་གྱི་མཁན་ཁྲིར་བཞུགས་རྒྱུའི་སྟ་གོན་གྱི་སྐབས་ཡིན་
པས༑ ཁོང་ལ་ཁྱེད་ཁྲིར་བཞུགས་རྒྱུ་དང་སྨོན་ཚིག་འདི་འབྱོར་བ་རྟེན་འབྲེལ་འགྲིག་པས་ཚེགས་སུ་བཙུགས་ན་ལེགས་གསུང་སྟེ། རྣམ་པ་གཉི་ག་དགོངས་མཐུན་གྱིས་ཚོགས་ཆེན་དང་བཤད་སྒྲུབ་གླིང་གཉི་གར་བཙུགས། དེའི་ཐུགས་དགོངས་ནི་ཁོང་
ཁྲི་འདོན་ལ་རྟེན་འབྲེལ་འགྲིག་པར་མཛད། ཉིད་ཀྱི་སྐུ་ཚེ་ཧྲིལ་པོར་བསྟན་པའི་བྱ་བ་ཁོ་ན་མཛད་དེ་རྗེ་བླ་མས། དང་བོར་རྒྱ་ཆེན་ཐོས་པ་མང་དུ་བཙལ། །བར་དུ་གཞུང་ལུགས་ཐམས་ཅད་གདམས་པར་ཤར། །ཐ་མར་ཉིན་མཚན་ཀུན་ཏུ་ཉམས་
སུ་བླངས། །ཀུན་ཀྱང་བསྟན་པ་རྒྱས་པའི་ཆེད་དུ་བསྔོས། །གསུངས་པ་ལྟར་བསྟན་བ་རྒྱས་པའི་རྒྱུ་འབའ་ཞིག་ཏུ་བསྔོ་བའི་ཐུགས་འདུན་ནར་མར་ཡོད་པ་དང་ངོ་འཕྲོད་པར་མངོན་ཏེ། ཉིད་ནས་བླ་མཆོད་ཀྱི་དུས་བཟང་ཞིག་སྔར་ནས་འཛུག་པར་

[082B] གྲྭ་པ་བགྲེས་གཞོན་ཚང་མས་ཀྱང་ཐུགས་འདུན་རྩེ་གཅིག་གིས་དང་དུ་བཞེས་པས་རྟེན་འབྲེལ་ལེགས་ཚོགས་ཆེ་བ་བྱུང། དེ་ནས་དཔྱིད་ཟླ་གསུམ་པར་ཁྲི་ཀའི་ཕྱོགས་
སུ་ཕྱག་བཏེག་ཉིད་ཀྱི་དགོན་པ་དགའ་ལྡན་དར་རྒྱས་གླིང་གི་འདུ་ཁང་སྟེང་དུ་ཚ་གསེར་གྱི་གྙིཇ་ར་ཆེ་བ་གཟུངས་གཞུག་བཅས་འཇོག་པ་གནང་ནས་རབ་གནས་ཀྱང་མཛད། དེ་ནས་མཆོད་རྟེན་མི་ཉག་གྲྭ་ཚང་བཀྲ་ཤིས་ཆོས་གླིང་དུ་ཕེབས། རྒྱ་བོད་
སོགས་ནས་ལོ་ཏོག་གི་དོན་དུ་ཆར་འབེབས་ཞུས་བར་ཉིན་གསུམ་གྱི་རིང་ལ་སྤྱན་འདྲེན་ཁྲུས་གསོལ། བརྒྱ་རྩ། ཀླུ་གཏོར། འབྱུང་བཞི་དང་ལན་ཆགས་གཏོར་མ་སོགས་བསྔོ་བ་གནང་བར་བརྟེན་ཉིན་ཁ་ཤས་ལ་ཆར་གྱི་རྒྱུན་ཆེན་བོ་བབས་པས་ལུས་
ཅན་རྣམས་ཀྱི་རེ་བ་བསྐངས། རེ་ཞིག་ཕྱི་མཚམས་ཀྱི་ཁོངས་ནས་རྒྱ་བོད་ཀྱི་མཁས་གྲུབ་པཎྜི་ཏ་རྣམས་ཀྱི་གསུང་དང། རྗེ་ཡབ་སྲས་ཀྱི་ལེགས་བཤད་སོགས་ཕྱག་དཔེའི་སྐོར་ལ་གཟིགས་རྟོག་ཞིབ་རྒྱས་གནང། དེ་ནས་ཕྱག་གཉེར་སོགས་གྲྭ་རིགས་ཐུན་
མོང་ནས་སྐུ་གོང་མའི་སྒྲུབ་གནས་བྱིན་ཅན་གསང་སྔགས་བདེ་ཆེན་ཆོས་འཕེལ་གླིང་དུ་དབྱར་གནས་ཤིག་འཛུག་རྒྱུའི་གནས་ཚུལ་ནན་ཆེར་ཞུས་ཤིང། རྗེ་ཉིད་ལའང་སྔ་སོར་རྒྱལ་དབང་ཐམས་ཅད་མཁྱེན་པ་ནས་དབྱར་གནས་དང་གསོ་སྦྱོང་
བྱེད་རྒྱུར་དགོངས་ནས་གཎྜི་གནང་འདུག་པས། ད་ལམ་བསྟན་འགྲོའི་ཕན་བདེར་དམིགས་དབྱར་གནས་ཤིག་འཛུག་རྒྱུ་བྱུང་ན་དགོངས་ཡོད་པར་བརྟེན། དབྱར་ཟླ་དྲུག་པ་ནས་རྗེ་འདི་པས་གཙོས་ཚད་ལྡན་དགེ་བའི་བཤེས་གཉེན་རྣམས་ཀྱིས་

[083A]༄༅། ་གཞི་གསུམ་ཀྱི་ཉམས་ལེན་ཆོས་འདུལ་བའི་དགོངས་ཕ་ཇི་ལྟ་བ་བཞིན་ཕྱག་བཞེས་པ་འཐེབས་ངེས་བྱས་ཏེ་བཙུགས། དུས་རྒྱུན་གྱི་ཞལ་འདོན་ལ་མདོ་སྔགས་ཟུང་གི་ཉམས་ལེན་གྱི་གནང་ཡོངས་སུ་རྫོགས་པ་བླ་
མཆོད་ཆོ་གའི་ངག་འདོན་གྱི་རིམ་བ་རྣམས་མ་ལུས་བར་མཛད་སྲོལ་བཏོད་པས་ཡུལ་ཕྱོགས་བཀྲ་ཤིས་པའི་རྟེན་འབྲེལ་སྒོ་དུ་མ་ནས་འགྲིགས། སྟོན་ཟླ་འབྲིང་པོ་ནས་སྔར་གྱི་ཁྲག་རླུང་གི་བསྙུན་གཞི་ཆེར་འཕར་ཏེ་སྐུ་ཁམས་ཤིན་ཏུ་མི་དྭངས་པའི་
ཚུལ་མཛད་པས། ཕྱག་གཉེར་སོགས་ནས་སྐུ་འབུམ་ཆོས་སྐྱོང་རྣམ་གཉིས་ཀྱིས་གཙོས་ལྷ་དང་བླ་མ་ཐམས་ཅད་ལ་ལུང་བསྟན་ཞུས་བར། ཞབས་བརྟན་རིམ་གྲོ་རྒྱ་ཆེར་ཕབ་ཅིང། ལུང་བསྟན་རྣམས་སུ་སྐུའི་བསྙུང་གཞི་དྭངས་མི་དྭངས་གཙོ་ཆེར་རྗེ་
ཉིད་ཀྱི་དགོངས་པ་ལ་རག་ལས་ཚུལ་རྗེན་པར་གསུངས། མི་ཉག་གྲྭ་ཚང་དུ་སྨན་བླ་གསུང་བ་དང་བཀའ་འགྱུར་གསུང་སྒྲོགས་བྱས། དགའ་ལྡན་དར་རྒྱས་གླིང་གི་དགེ་འདུན་སུམ་ཅུ་ཙམ་གྱིས་སྨན་བླའི་ཆོ་ག་དང་ཆོས་རྒྱལ་གྱི་གཏོར་སྒྲུབ་བཙུགས་
བླ་མ་ཨ་ལག་ཤེས་རབ་ནས་ཀྱང་རྣམ་འཛོམས་བུམ་སྒྲུབ་དང་བྱས་ཁྲུས་ཞུས། བདེ་ཆེན་དབོན་སློབ་རིན་པོ་ཆེས་ཀྱང་ཞབས་བརྟན་གྱི་སྐོར་མང་དུ་བསྒྲུབས། སྐུ་འབུམ་ཚོགས་ཆེན་དུ་སྨན་བླའི་སྟོང་མཆོད་ཚར་འགའ། བཀའ་འགྱུར། གདུགས་དཀར་
སོགས་གསུངས་བ་དང། རྒྱུད་སྨན་གྲྭ་ཚང་སོ་སོར་ཞབས་བརྟན་གྱི་སྐོར་རྣམས་རྒྱ་ཆེར་བསྒྲུབས། བླ་བྲང་རང་དུ་གདུགས་དཀར་ཟློག་ཆེན། གཙུག་ཏོར་རྣམ་རྒྱལ་མའི་སྟོང་མཆོད་ཚར་ལྔ། སྒྲོལ་དཀར་གྱི་ཚེ་སྒྲུབ་སོགས་སྤྱི་སྒེར་ཀུན་ནས་ཞབས་བརྟན་ཚད་

[083B] མུ་རི་ཝང་གི་ཤོག་ནས་སྨན་པ་མཁས་པ་ཞིག་བོས་ཏེ་སྨན་ཕུལ་ཡང་ཕན་ཆེར་མ་ཐོགས། འོན་ཀྱང་ཞབས་གྲས་ཐུན་མོང་ནས་སྐུའི་རིམ་གྲོ་རྒྱ་ཆེར་བསྒྲུབས་ཏེ་ཞབས་བརྟན་གནད་དུ་སྨིན་པ་ཞིག་ཕུལ་བས། ཐུགས་རྗེས་ཉེ་བར་གཟིགས་
ཏེ་སྐུ་ཅུང་ཟད་དྭངས་པའི་ཚུལ་གནང། དེ་ནས་སྐུ་འབུམ་དུ་ཕེབས། བསྙུན་གྱི་མཇུག་མ་དྭངས་བས་སྐུ་ཁམས་སྔར་དང་མི་འྡྲའང་སྙིང་རྗེའི་གོ་ཆ་མི་ལྷོད་པས་དོན་གཉེར་བ་མང་པོར་རྣམ་རྒྱལ་ལྷ་དགུ་འཇམ་དབྱངས་དམར་སེར། ཐུབ་པ་དམ་ཚིག་གསུམ་
བཀོད། ལྷ་མོ་འོད་ཟེར་ཅན་མ། རི་ཁྲོད་ལོ་མ་གྱོན་མ། ནོར་རྒྱུན་མ། སོར་འབྲང་སོགས་ཀྱི་རྗེས་གནང་དང། བླ་མཆོད་དང་ལམ་རིམ་བདེ་ལམ་སོགས་ཀྱི་ལུང་བཅས་སྩལ་ཏེ་རང་རང་གི་རེ་བ་ཡོངས་སུ་སྐོང་བར་མཛད། དགུན་ཟླ་འབྲིང་བོར་ཆོས་སྡེ་
ཆེན་པོའི་གདན་ས་པ་བསྟན་པའི་གསལ་བྱེད་ཆེ་ཤོས་མཁན་རིན་པོ་ཆེས་གཙོ་མཛད། སྨན་བ་བླ་ཟུར་ཤཀྱཱ་དགེ་བཤེས་རྒྱལ་མཚན་ནོར་བུ་སོགས་བླ་མཆོད་ཀྱི་དུས་བཟང་བ་ཚོགས་ཡོངས་ནས་གནས་བརྟན་ཆོ་ག་དང་འབྲེལ་བའི་བརྟན་བཞུགས་ཕུལ་བའི་ཐོག་
ཆེ་ཤོས་མཁན་རིན་པོ་ཆེས་དུས་ཀྱི་ཐ་མ་འདིར་ཐུབ་བསྟན་འཛིན་སྐྱོང་སྤེལ་བའི་རྒྱུ་ཚོགས་མ་ཚང་བ་མེད་པའི་སྐྱབས་མགོན་ཉིད་ལྟ་བུ་ཞབས་པད་བརྟན་དགོས་ཚུལ་ཚིག་གི་ན་ཡམ་ཙམ་མ་ཡིན་པར་ཐུགས་རྗེ་འཁུལ་ནུས་པའི་ཞུ་འབུལ་གནད་སྨིན་བཅས་ཕུལ་
དེ་ནས་བཅད་རྒྱ་བསྔམས་ནས་ཡི་དམ་རྡོ་རྗེ་རྣལ་འབྱོར་མའི་ལྗགས་བསྙེན་ལ་རོལ་ཞིང། བདག་འཇུག་གྱང་ཡུན་རིང་པོའི་བར་དུ་བཞེས་པར་མཛད། བཅད་རྒྱ་གྲོལ་ཏེ་གསེར་སྐུ་ལི་མ་ཆེ་ཆུང་ལྔ་བཅུ་བརྒལ་བ་ལ་གཟུངས་གཞུག་ཚུལ་བཞིན་དུ་

[084A]༄༅། །ཕུལ་ཞིང་ནང་རྟེན་གསར་རྙིང་ཐམས་ཅད་ལ་རབ་གནས་མཛད། དཔལ་ལྡན་སྨད་རྒྱུད་གཉིས་པ་གསང་ཆེན་སྔགས་ཀྱི་གྲྭ་ཚང་གི་དཔོན་སློབ་གྲོ་ཚང་ཞབས་དྲུང་སྐལ་བཟང་བཀྲ་ཤིས་རྒྱ་མཚོས་གཙོས་དགེ་འདུན་འདུས་
ཚོགས་ཡོངས་ནས་བདེ་མཆོག་དཀར་བོའི་ཚེ་སྒྲུབ་མཛད་པའི་མཇུག་ཏུ་དཔོན་སློབ་རིན་པོ་ཆེས་ཞུ་འབུལ་གནང་སྨིན་གྱི་སྒོ་ནས་ལྷ་རྫས་མཎྜལ། ཚེ་བུམ་བཅས་ཕྱག་ཏུ་ཕུལ་ཏེ་རྒྱུད་པ་གྲྭ་ཚང་འདུས་ཚོགས་ཡོངས་ནས་ཞབས་བརྟན་ཕུལ་བར། རྗེ་ཉིད་
ཀྱིས་ཕྱག་ཐལ་མོ་སྦྱར་ཏེ་གུས་པ་ཆེན་པོས་བདག་སོ་སོ་སྐྱེ་བོ་འཆིང་བ་ཀུན་ལྡན་ལ་སྐྱེས་ཆེན་དམ་པ་རྣམས་དང་འདྲ་བའི་རང་དབང་ནི་ག་ལ་མཆིས། དམ་པ་གོང་མ་རྗེ་མི་ཉག་རྡོ་རྗེ་འཆང་དེ་ཉིད་ཀྱི་མཚན་རྣམ་པར་དག་པས་བྱིན་གྱིས་བརླབས་
པའི་ཕྲན་བདག་ལ། དེང་དགེ་བའི་ཉིན་འདིར་དཔལ་ལྡན་སྨད་རྒྱུད་ཀྱི་དཔོན་སློབ་རིན་པོ་ཆེས་གཙོས་དགེ་འདུན་འདུས་ཚོགས་ཡོངས་ནས་ཆོས་དམ་ཚིག་གི་འབྲེལ་བ་ཟབ་མོ་ཐུགས་ལ་དགོངས་ཏེ་རྟེན་འབྲེལ་གྱི་ཁྱད་དེ་ལྟར་གནང་བ་ནི་བཀའ་དྲིན་
ཤིན་ཏུ་གཞལ་དཀའ་བའི་གནས་ལགས། རྡོ་རྗེ་འཆང་དངོས་སུ་ཕེབས་ནས་འཆི་མེད་ཚེའི་དངོས་གྲུབ་མངོན་གྱུར་དུ་གནང་བ་དང་ཁྱད་མེད། གང་ཡིན་ཀྱང་ཕྲན་རང་ངོས་ནས་ཚེ་ཡུན་རིང་གནས་བའི་ཆེད་དུ་ཟླ་མེད་མཆོག་གསུམ་དམ་པར་
གསོལ་འདེབས་བགྱིད། དཔོན་སློབ་རིན་པོ་ཆེ་དང་དགེ་འདུན་འདུས་ཚོགས་ཡོངས་ནས་ཀྱང་བདག་གི་ཆོས་ལྡན་གྱི་བགྱི་བ་གེགས་མེད་འགྲུབ་པའི་སྐྱབས་འཇུག་དང་ཤིས་བརྗོད་ཅིག་གནང་བར་ཞུ་གསུང། དེའི་ཕྱི་ཉིན་ནས་སྐུ་ཁམས་སྔར་ལས་

[084B] ཁ་སང་རྒྱུད་པ་གྲྭ་ཚང་བྱོན་ནས་ཞབས་བརྟན་ཕུལ་བས་སྐུ་བསྙུན་གྲོལ་ཞིང་མཛད་སྤྱོད་ཐམས་ཅད་སྔར་
ལྟར་འདུག་ཅེས་དགའ་བའི་ཅ་ཅོ་སྒྲོགས་པར་གྱུར། དེ་ནས་བསྟན་བའི་སྦྱིན་བདག་མཚོ་སྔོན་ཝང་ཚེ་རིང་དོན་འགྲུབ་སྐུ་འབུམ་དུ་ཕེབས། རྗེ་འདི་བར་མཇལ་ཞིང་སྐུ་མདུན་དུ་ཉིན་ཁ་ཤས་བཞུགས་སྐབས་དཔོན་པོ་ལ། ད་ནི་ངེད་རང་ལོའང་རྒས་ཤིང་
ཁྲག་རླུང་སྟོད་འཚང་ལྟ་བུས་འབྱུང་བཞི་ཆེར་མི་སྙོམས་པ་ཡང་ཡང་འོང་ཚུལ་ལ་བལྟས་ན་འཆི་བ་ནས་ནམ་ཡོང་མི་ཤེས། དྲིན་ཅན་རྩ་བའི་བླ་མ་རྡོ་རྗེ་འཆང་རྗེ་འཇམ་དབྱངས་བཞད་པ་རིན་པོ་ཆེ་དང། སྐྱབས་མགོན་ཆུ་བཟང་རིན་པོ་ཆེ་སོགས་ཀྱི་སྐུ་གོང་
མ་དེ་དག་ཞིང་གཞན་དུ་གཤེགས་ནས་བདག་ཅག་རྣམས་མགོན་མེད་དུ་གྱུར་བ་སོགས་བསམས་ནའང། བདག་ལྟ་བུའི་སོ་སོ་སྐྱེ་བོ་ལྟ་ཅི་སྨོས་ཞེས་སོགས་དུས་ཀྱི་འཕོ་འགྱུར། འཁོར་བ་ལ་ཡིད་བརྟན་མེད་ཚུལ་སོགས་དང་ལེགས་ཉེས་ཀྱི་བླང་དོར་རྣམས་མང་དུ་
གསུངས། ལྷག་པར་ངེད་སྔོན་གྲྭ་རྐྱང་ཡིན་དུས་སུ་ཁྱེད་ཀྱིས་ཡབ་མེས་སོགས་ཀྱིས་མཐུན་རྐྱེན་བསྒྲུབས་ཏེ་ཆོས་སྡེ་འདིའི་ཆོས་གྲྭར་ཞུགས་སུ་བཅུག་པ་དང། དེར་མ་ཟད་ཀུན་མཁྱེན་འཇམ་དབྱངས་བཞད་པ་ཨུརྒེར་གདན་དྲངས་ནས། དུ་ལན་གོལ་གྱི་དགོན་བར་
མི་ཏྲ་བརྒྱ་རྩའི་དབང། དུས་འཁོར་སོགས་ཀྱི་དབང་གཞན་མང་པོ། རྗེས་གནང་མཐའ་ཡས་པ་སོགས་གནང་དུས། ཝང་ནས་མགོ་འདྲེན་བྱས་ཏེ་སྡེ་ཐོག་ནས་ཁལ་རྟ་ཁྱེར་འོངས་ནས་ངེད་ལ་དབང་ཉན་རྒྱུར་ཡོང་དགོས་གསུང་སྟེ་བཀའ་ཆོས་ཀྱི་སྐོར་ཚང་མཉན་

[085A]༄༅། །དུ་བཅུག་པ་སོགས་གང་ཐད་ནས་བསམ་ནའང་བདག་ལ་དྲིན་ཅན་གྱི་ཕ་མ་ལས་ཀྱང་དྲིན་ཤིན་ཏུ་ཆེ། ཡབ་མེས་ཀྱི་འབྲེལ་བ་དེ་ཚོ་ཐུགས་ལ་བཞག་སྟེ་ཕྱིས་སུ་བདག་གི་ཆོས་ལྡན་གྱི་བྱ་བ་གང་ཡོད་ཐམས་ཅད་དཔོན་
པོ་ཉིད་ནས་ཐུགས་ལ་འཛིན་དགོས། སླར་ཡང་བསྐྱར་ཨེ་ཐུག་མི་ཤེས་པས་ངས་གང་ཞུས་ཐམས་ཅད་ཐུགས་ནས་མ་བརྗེད་ཅེས་གསུངས་པས། དཔོན་པོས་ཀྱང་རང་གི་དྲིན་ཅན་རྩ་བའི་བླ་མའི་བཀའ་ལས་འདའ་མི་ཉན་བའི་ཚུལ་ཞིབ་རྒྱས་ཞུས་ཏེ། གསུང་
ལྟར་རང་གིས་གང་ལྕོགས་ཀྱི་ཞབས་འདེགས་བྱས་ཆོག་ཅེས་ཞུས། ཝང་གིས་ལྷ་རྫས་མཎྜལ། སྐུ་གསུང་ཐུགས་རྟེན་སོགས་ཀྱི་མཆོད་སྤྲིན་དང་བཅས་བརྟན་བཞུགས་དང་ཞུ་འབུལ་རྒྱས་པ་ཕུལ། དཔོན་པོའི་མངའ་འོག་གི་སྨན་པ་མཁས་པ་བྱམས་
པ་ཨེམྖི་ལ་དཔོན་རིན་པོ་ཆེས་བཀའ་ཕེབས་ཏེ་སྐུ་མདུན་དུ་འདུག་ཏུ་བཅུག་ནས་དེས་ཀྱང་སྐུ་ཁམས་དང་བསྟུན་ཏེ་སྨན་ཕུལ། དེ་ནས་བཅད་རྒྱའི་ངང་ལ་ཕྱག་མཆོད་ཡན་ལག་བདུན་པ་མཎྜལ་དང་བཅས་པ་སོགས་གཙོར་འདོན་གྱིས་ཡུན་རིང་པོའི་བར་དུ་
བཞུགས། བླ་བྲང་རང་ནས་ཞབས་བརྟན་དུ་རྣམ་རྒྱལ་མའི་སྟོང་མཆོད་དང་བཀའ་འགྱུར་ཀློག་འདོན་སོགས་གནད་སྨིན་བསྒྲུབ་ཏེ་ཡོན་འབུལ་ཡང་གཟབས། དགུང་ལོ་དྲུག་ཅུ་རེ་གསུམ་པ་དབང་ཕྱུག་ཅེས་བ་མེ་གླང་གནམ་ལོ་གསར་བཞད་ཀྱི་ཉིན་
ཞབས་དྲུང་དང་ཕྱག་མཛོད་ཆེ་ཆིང་ཆོས་རྗེ་གཉིས་ཀྱིས་གཙོས་གྲྭ་རིགས་ཐུན་མོང་ནས་མཁའ་འགྲོའི་བརྟན་བཞུགས་དང་འབྲེལ་བར་ལྷ་རྫས་མཎྜལ། སྐུ་གསུང་ཐུགས་རྟེན་བཅས་ཕུལ་ཏེ་ཞབས་བརྟན་གྱི་རྟེན་འབྲེལ་ལེགས་པར་བསྒྲིགས། སྟོད་སྨད་

[085B] རྗེས་གནང། ལུང་ཁྲིད་སོགས་སོ་སོའི་འདོད་པ་ལྟར་ཡིད་ཚིམ་ངེས་པ་བཀའ་དྲིན་བསྐྱང། ཨོར་དུ་སུ་ཤོག་གི་ཞབས་དྲུང་ངག་དབང་དཔལ་ལྡན་ཉི་མ་སོགས་བསྒྲུབ་བྱ་སུམ་ཅུ་ལྷག་ལ་
དགེ་སློང་གི་སྡོམ་པ་སྩལ་ནས་ཐར་བའི་ས་བོན་བསྐྲུན། ཆ་ཧར་ཤོག་གི་ཐོ་ཡོན་རྣམ་རྒྱལ་ཟླ་བ་དང། ནེ་མན་ཤོག་གི་དགེ་བཤེས་ངག་དབང་བསྟན་འཛིན་གཉིས་ནས་དབྱངས་ཅན་མ་དཀར་དམར་ནོར་རྒྱུན་མ་སོགས་ཀྱི་རྗེས་གནང་ཞུས་པའི་འདུན་
པ་བསྐངས། དྲུང་ཡིག་མཆོད་དཔོན་དགེ་སློང་ཚུལ་ཁྲིམས་བསྟན་འཛིན་གྱིས་འཇམ་དབྱངས་དཀར་པོའི་རྗེས་གནང་དང་དེའི་མངོན་རྟོགས་ཀྱི་ལུང་ཞུས་པ་ལྟར་བཀའ་དྲིན་དུ་སྩལ། མཚན་སྒྲོགས་མཁན་ཆེན་བློ་བཟང་དར་རྒྱས་ཀྱི་སྤྲུལ་སྐུ་ལ་བསྙེན་རྫོགས་
ཀྱི་སྡོམ་པ་གནང་ནས་ངུར་སྨྲིག་གི་རྒྱལ་མཚན་བསྒྲེངས། དེ་ནས་ཕྱག་དཔེའི་སྐོར་ལ་ཡུན་རིང་དུ་གཟིགས་རྟོག་རྒྱ་ཆེར་གནང་ཞིང་འཐོར་བསྡེབས་ཆད་བསབ་ཐོ་གསལ་སོགས་ཞིབ་ཏིག་མཛད། ཚོགས་ཆེན་འདུ་ཁང་གསར་བསྐྲུན་གྱི་མཁར་ལས་ལ་བརྟེན་
ཚོགས་ཆེན་རྒྱུད་གྲྭའི་འདུ་ཁང་དུ་ཚོགས་ཤིང། རྒྱུད་པ་གྲྭ་ཚང་གི་དཔྱིད་ཆོས་རྣམས་རྗེ་རང་གི་བླ་བྲང་དུ་བཙུགས་པ་ལ་བསྙེན་བཀུར་གཟབ་རྒྱས་ཞུས། དབྱར་ཟླ་དང་པོའི་ནང་ནས་སྔར་གྱི་བསྙུན་གཞི་ཆེས་ཆེར་འཕར་ཏེ་ཕྱག་གཉེར་ཐུན་མོང་ནས་སྐུ་འབུམ་
ཆོས་སྐྱོང་སོགས་ལྷ་བླ་མ་ཐམས་ཅད་ལ་ལུང་བསྟན་ཞུས་པར། གཙོ་ཆེར་སྐུ་ཞབས་ཉིད་ཀྱི་ཐུགས་བསྐྱེད་ལ་རག་ལས་ཚུལ་རྗེན་པར་གསུང་ཞིང་ཞབས་བརྟན་རིམ་གྲོའང་རྒྱ་ཆེར་བབས། རྗེ་ཉིད་ལ་ཞུས་པར། ང་ལ་རིམ་གྲོ་སྨན་བླའི་ཆོག་མཆོད་པ་

[086A]༄༅། །རྒྱ་གང་ཆེ་དང་བཅས་གནད་དུ་འགྲོ་ངེས་པ་ཆེས་མང་པོ་བསྒྲུབ་ན་དེས་ཆོག་ཅེས་གསུངས་པས། ཚོགས་ཆེན་དུ་གཙང་ཞིང་གྱ་ནོམ་པའི་མཆོད་པ་ཤིན་ཏུ་རྒྱ་ཆེན་པོ་དང་བཅས་སྨན་བླའི་སྟོང་མཆོད་ཚར་མང་པོ་
བསྒྲུབས་ཤིང་དགེ་འདུན་རྣམས་ལ་བསྙེན་བཀུར་ཡང་ཕུལ་དུ་ཕྱིན་པ་ཞུས། ཞབས་ཕྱི་བ་རྣམས་ནས་སྤྱི་བསྡུས་ཀྱིས་ཚོགས་ཆེན་དང་གྲྭ་ཚང་སོ་སོར་མང་ཇ། གྲྭ་ཇ། སྤོམ་བཏེག་རྒྱ་གང་ཆེ་ཕུལ་ཏེ་བཀའ་འགྱུར་དང་བསྟན་འགྱུར་དག་ཚར་
གདུགས་ཤེར་སྒྲོལ་མ་སོགས་འགྲོ་གང་ཆེ་དང། བླ་བྲང་རང་དུ་རྣམ་རྒྱལ་མའི་སྟོང་མཆོད་ཚར་ལྔ་ཙམ། སེང་གདོང་མའི་གཏོར་ཟློག་གཙུག་ཏོར་ཟློག་ཆེན། སྒྲོལ་དཀར་གྱི་ཚེ་སྒྲུབ། སྒྲོལ་མ་མཎྜལ་བཞི་ཆོག་ཚར་བརྒྱ་ཕྲག་
སོགས་ཞབས་བརྟེན་གྱི་སྐོར་རྒྱ་ཆེན་པོ་བསྒྲུབས། དར་རྒྱས་གུང་གི་སྡེ་ཐོག་ནས་སྨན་པ་མཁས་པ་ཞིག་བོས་ཏེ་སྨན་ཕུལ་ཡང་ཕན་མ་ཐོགས་པས། ཉིད་ཀྱི་ཞལ་ནས་སྨན་པའི་སྨན་གྱིས་ཕན་མི་ཐོགས། དེ་བས་དཀོན་མཆོག་ལ་བློ་བཀལ་ན་སྐྱོན་མེད་
འགྲོ་གསུང་ཞིང་སྐུ་ཁམས་ཅུང་ཟད་བདེ་ཉམས་བྱུང། དེའི་མཚམས་སུ་ཧལ་ཧའི་ཕྱོགས་ཀྱི་རི་ཁྲོད་པ་ཐོ་ཡོན་ཚེ་རིང་སྐྱབས་ནས་གཅོད་ནམ་མཁའ་སྒོ་འབྱེད་ཀྱི་དབང་ཞུས་བར། སྤྱིའི་ཆོས་བཤད་མདོ་རྒྱུད་ཁུང་དང་གཞུང་བཤད་དངོས་གཞི་ལམ་ན་
ངག་ཞལ་ཤེས་སོགས་རྗེན་པར་སྩལ་ཏེ་དགྱེས་ཉམས་དང་བཅས་བཤེས་གཉེན་བཅུ་ལྷག་ཙམ་ལ་གནང། དེ་དུས་སྐུ་བསྙུན་བཞེས་ཚུལ་ཡེ་མེད་པར་ཁམས་བདེ་སྐབས་བཞིན་དུ་སྩལ་བས་བཀའ་ཆོས་ཀྱི་ཐ་མ་འདི་ཡིན་འདུག་ལ། ཆོས་མཇུག་

[086B] དེ་ནས་རྒྱུད་པ་གྲྭ་ཚང་གི་དབྱར་གྱི་ཆོས་ཐོག་ཀྱང་འདི་གའི་བླ་བྲང་དུ་ཚུགས་ཡོད་སྟབས། ཉིད་ཀྱི་ཐུགས་བཞེད་ལ་གྲྭ་ཚང་རིན་པོ་ཆེའི་ཁྲུས་དབང་གསན་འདུན་བྱུང་བ་ལྟར། རྒྱུད་པའི་དཔོན་སློབ་གསེར་
ཏོག་ནོ་མོན་ཧན་རིན་པོ་ཆེའི་སྤྲུལ་བའི་སྐུ་ཡེ་ཤེས་ཐུབ་བསྟན་རྒྱ་མཚོའི་ཞལ་སྔ་ནས་ཀྱིས་དབུ་མཛད་འདུས་ཚོགས་ཡོངས་ལ་ཉིན་བདུན་གྱི་རིང་བསྙེན་བཀུར་གྱ་ནོམ་པ་ཞུས་བའི་སྟེང་ནས་ཁྲུས་དབང་གསན། ཞལ་ནས། གྲྭ་ཚང་བྱིན་རླབས་
ཅན་འདི་འདྲ་བའི་དྲུང་ནས་ཁྲུས་དབང་ཉན་རྒྱུ་ཕར་ཞོག་ཡང་ཡང་མཇལ་རྒྱུའང་དཀའ་བས་ད་ལན་སྐལ་བ་བཟང་ཞེས་གསུངས་ཏེ། སྐྱེ་བོ་རྣམས་བསོད་ནམས་ཀྱི་ཞིང་ལ་གུས་པ་སྐྱེད་པའི་ཐབས་མཁས་དང་དགོངས་གཞི་གཞན་ཡང་ཡོད་པར་མངོན་
དགེ་བའི་བཤེས་གཉེན་ཨ་ལག་ཤེས་རབ་ཀྱིས་རྣམ་འཇོམས་བུམ་སྒྲུབ་ཡུན་རིང་མཛད་ནས་བཀྲུས་བྱབས་སྲུང་བའི་རིམ་པ་སོགས་ཀྱང་ཡང་ཡང་ཞུས། དེ་ནས་ཁྲི་གའི་ཕྱོགས་ཀྱི་རྟེན་གྲུའི་ལྷ་ཁང་ཡུལ་ཕྱོགས་དེའི་དང་ལྡན་ཚང་མས་ཁུར་བླང་གིས་གསར་
བཞེངས་བྱས་པའི་སྟེང་དུ་རྗེ་ཉིད་ནས་ཕུན་སུམ་ཚོགས་པའི་གཟི་བརྗིད་ཀྱི་འོད་ཟེར་ཕྱོགས་ཐམས་ཅད་དུ་འཕྲོ་ཞིང། བཀྲ་ཤིས་པའི་དཔལ་གྱིས་ཀུན་ནས་ལྷམ་མེར་བྱས་པ་རིན་པོ་ཆེ་ས་ལེ་སྦྲམ་གྱི་གཉྗི་ར་མཐོ་ཁྱད་དང་ལྡན་པ་གཟུངས་འབུལ་རབ་གནས་སོགས་
ཀྱིས་བྱིན་རླབས་མི་ཟད་པའི་གཏེར་དུ་བསྒྲུབས་པ་འཛུག་པར་མཛད། དེའང་གྙིཛ་ར་ཞེས་པ་ནི་བོད་ཀྱི་སྐད་དུ་མཛོད་ལྡན་ཞེས་པ་ཡིན་པས། ཆོས་སྲིད་དཔལ་འབྱོར་གྱི་བང་མཛོད་ཟད་མི་ཤེས་པའི་དགའ་སྟོན་ལ་འདོད་དགུར་ལོངས་སྤྱོད་པའི་རྟེན་

[087A]༄༅། །འབྲེལ་གྱི་སྒོ་འཕར་ཕྱེ་བ་ཡིན་བར་མངོན། ལེགས་བྱས་དགེ་མཚན་དེ་ཉིད་སུ་བྲཏིཥྠ་བཛྲ་ཞེས་རབ་ཏུ་བརྟན་པའི་རྡོ་རྗེའི་རང་བཞིན་དུ་བྱ་བའི་ཕྱིར། ཁྲི་ཚབ་དགེ་བའི་བཤེས་གཉེན་ཤེས་རབ་དབང་ཕྱུག་ལ་གསུང་ཡིག་
བསྐུར་ཏེ། ཡང་བསྐྱར་དུའང་རབ་གནས་སོགས་དགེ་ལེགས་སྤེལ་བའི་ཆོ་ག་རྒྱ་ཆེར་བྱེད་དུ་བཅུག་དེ་བཞིན་དུ་བཤད་སྒྲུབ་བསྟན་པའི་འབྱུང་གནས་ཆོས་གྲྭ་ཆེན་པོ་སྐུ་འབུམ་བྱམས་པ་གླིང་གི་རིག་གྲོལ་འཕགས་ཚོགས་འདུ་བའི་བསྟི་གནས་འདུ་ཁང་ཆེན་
མོ་གསར་བསྐྲུན་གྱི་སྟེང་དུའང་གསེར་གྱི་འཁོར་ལོ་ཤིན་ཏུ་ཆེ་བ་ཉིན་བྱེད་གཞོན་ནུའི་གཟི་འོད་མངོན་པར་འཕྲོ་ཞིང། བྱིན་རླབས་རྟེན་གྱིས་གཏམས་བས་མི་ཤིས་རྒུད་པའི་མུན་པ་དྲུང་ནས་འབྱིན་ནུས་པ། གཡས་གཡོན་དུ་དེ་ལས་དམའ་བའི་
རི་དྭགས་ཕོ་མོའི་གཟུགས་དང་བཅས་པ་འཇོག་པར་མཛད། འདི་ནི་དཀྱིལ་འཁོར་གྱི་འཁོར་ལོ་ཐམས་ཅད་ལ་འབྱུང་ཞིང། དེའི་རྒྱུ་མཚན་སངས་རྒྱས་བཅོམ་ལྡན་འདས་མི་འཇིགས་པ་བཞི་ལ་མངའ་བརྙེས་ཏེ་སེང་གེའི་སྒྲ་བསྒྲགས་པ་ན་སྨྲ་
བདན་པའི་རི་སྐྱེས་མཐའ་དག་ཟིལ་གྱིས་གནོན་པ་ལ་བཤད་པ་དང། ཡང་རི་དྭགས་རྣམས་སྒྲ་ལ་དགའ་བས་ཆོས་ཀྱི་སྒྲ་དབྱངས་སྙན་པར་བསྒྲགས་ཏེ་ཐར་འདོད་ཀྱི་གདུལ་བྱ་མ་ལུས་པ་མགྲོན་དུ་འགུག་པ་ལ་བཤད་པ་དང། དངོས་གནས་ལའང་བཅོམ་
ལྡན་འདས་ཀྱིས་ཝ་རཱ་ཎཱ་སིར་ཆོས་ཀྱི་འཁོར་ལོ་བསྐོར་བའི་ཚེ་རི་དྭགས་རུ་རུ་གསེར་གྱི་མདོག་ཅན་གཉིས་དེར་འོང་ནས་ཆོས་ཉན་པའི་རྟེན་འབྲེལ་ལ་བཤད་པ་སོགས་གང་ལྟར་ཡང་སྐུ་འཕྲེང་ཕྱི་མ་རྣམས་སུ་གདན་ས་ཆེན་པོ་འདིས་མཚོན་ཡང་པའི་

[087B] །དེའང་རྣམ་པར་ཐར་པ་སྤྱིའི་
ཁོག་འབུབ་ལུགས་ནི། བཀའ་གདམས་གོང་མ་རྣམས་བསྟན་པ་ཐམས་ཅད་འགལ་མེད་དང། གསུང་རབ་མ་ལུས་གདམས་པར་ཤར་བ་གཅིག་ལ་དྲ་ཕད་དུ་བལ་བཅུག་པ་རེ་མིག་གང་ནས་དྲངས་ཀྱང་རྫོགས་པར་ཐོན་པ་བཞིན་རང་གིས་ཉམས་སུ་ལེན་ནའང་
དམིགས་སྐོར་གཅིག་གི་ནང་དུ་སྦྱོར་བའི་བསྒོམ་བྱའི་རྣམ་པ་མཐའ་དག་མ་ཚང་བ་མེད་པར་བསྡུས་སྒོམ་དུ་བྱས་ཆོས་པ་དང། གཞན་ལ་སྟོན་པ་ནའང་གང་ནས་བཤད་ཀྱང་རུང་བ། ཅི་ཙམ་བཤད་ཀྱང་རན་པ། ཇི་ལྟར་བཤད་ཀྱང་འབྲེལ་བ་ཞིག་འོང་
བར་གསུང་པ་ལྟར། དམ་པའི་རྣམ་པར་ཐར་པའང་ཆེན་པོ་བདུན་དུ་བསྡུས་ཏེ་བཤད་པའམ། ཕར་ཕྱིན་དྲུག་ཏུ་བསྡུས་ཏེ་བཤད་པའམ། སྟོབས་ལྔར་བསྡུས་ཏེ་བཤད་པའམ། བསྡུ་བའི་དངོས་པོ་བཞིར་བསྡུས་ཏེ་བཤད་པའམ། བསླབ་པ་གསུམ་
དུ་བསྡུས་ཏེ་བཤད་པའམ། ཚོགས་གཉིས་ཀྱི་སྤྱོད་པ་དང་ལམ་ཐུན་མོང་དང་ཐུན་མོང་མ་ཡིན་པའི་ཉམས་ལེན་གཉིས་སུ་བསྡུས་ཏེ་བཤད་པའམ། བྱང་ཆུབ་ལམ་གྱི་རིམ་པའི་ལུས་གཅིག་ཏུ་དྲིལ་ཏེ་བཤད་པ་སོགས་གང་བྱས་ཀྱང་རྣམ་ཐར་ཐམས་ཅད་དེའི་
ཁུངས་སུ་འདུ་ཞིང་འབྲེལ་ཆགས་པ་ཞིག་འབྱུང་མོད། ད་ལྟ་ཡོངས་སུ་གྲགས་པའི་ས་བཅད་ལེན་ལུགས་མཁས་བཙུན་བཟང་གསུམ། ལྟ་སྒོམ་སྤྱོད་གསུམ། མཁྱེན་བརྩེ་ནུས་གསུམ། བསླབ་པ་གསུམ་སོགས་ལ་སྦྱོར་བ་རྣམས་གཙོ་བོར་བྱེད་པར་སྣང་

[088A]༄༅། །ལ༑ དེ་རྣམས་ཀྱང་ཚད་མ་རྣམ་འགྲེལ་ལས། ཤེས་ལ་ཡོད་པའི་དོན་དེ་རྣམས། །འདི་ལྟར་ལྡོག་པའི་དངོས་པོ་ཅན། །ཞེས་དང། བྱང་ཆུབ་སེམས་འགྲེལ་ལས། བྱས་དང་མི་རྟག་དག་བཞིན་ནོ། །ཞེས་པ་ལྟར་ལྡོག་པ་
ཐ་དད་ལ་ལྟོས་པ་དང་དགོས་ནུས་ཀྱིས་ཕྱེ་བའི་ལྡོག་ཆ་ཐ་དད་ཙམ་གྱི་གོ་བ་སྟེར་ལུགས་མི་འདྲ་བ་རེ་ཡོད་ཀྱང། རྗེ་བླ་མས་བྱང་ཆུབ་ལམ་རིམ་ཆེན་མོར་བཤེས་གཉེན་གྱི་མཚན་ཉིད་སྟོན་པའི་རིམ་པ་ཐམས་ཅད་ལས་བསྟན་པ་སྤྱི་བབ་དང་མཐུན་པའི་རྒྱུད་འདུལ་
ལུགས་ཤིག་གལ་ཆེ་བས་མདོ་སྡེ་རྒྱན་གྱིས་བསླབ་པ་གསུམ་དང་སྦྱར་བའི་རྒྱུད་འདུལ་ཚུལ་འདི་གཙོ་བོར་བྱེད་དགོས་པར་གསུངས་པ་བཞིན་ཡིན་ཏེ། དེའི་རྒྱུ་མཚན་ནི་སངས་རྒྱས་ཀྱིས་ཆོས་ཕུང་ཇི་སྙེད་ཅིག་གསུངས་པ་ཐམས་ཅད་གདུལ་བྱའི་རྒྱུད་
འདུལ་བའི་ཐབས་སུ་གསུངས་པ་ཤ་སྟག་ཡིན་ལ། རྒྱུད་འདུལ་ཚུལ་ཉོན་མོངས་པའི་འཆིང་བ་དྲུངས་ནས་འབྱིན་བྱེད་ལྷག་པའི་ཤེས་རབ་ཡིན་ཀྱང། དེ་ལ་སྔོན་དུ་མངོན་གྱུར་བ་མགོ་གནོན་པའི་ཏིང་ངེ་འཛིན། དེ་ལ་ཉེས་སྤྱོད་རགས་པ་བཟློག་པའི་ཚུལ་
ཁྲིམས་སྔོན་དུ་འགྲོ་བས་བརྗོད་བྱ་རྟོགས་པའི་བསྟན་པ་ཐམས་ཅད་བསླབ་པ་གསུམ་དུ་ངེས། དེའི་རྒྱུ་མཚན་གྱིས་རྗོད་བྱེད་ལུང་གི་བསྟན་པ་ཐམས་ཅད་སྡེ་སྣོད་གསུམ་དུ་འདུ་བ་དང། དེ་ལ་འཛིན་པའི་ཚུལ་ཡང་བཤད་པ་དང་སྒྲུབ་བ་གཉིས་སུ་ཁ་ཚོན་
ཆོད་པར་གསུང་སྟེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་བ་སྨྲ་བྱེད་པ། །སྒྲུབ་པར་བྱེད་པ་ཁོ་ན་ཡིན། །ཞེས་གསུངས་སོ། །དེ་ལྟར་བྱས་ན་དོན་ཚན་གཞན་རྣམས་ཀྱང་འདིའི་

[088B] མཁས་བཙུན་བཟང་གསུམ་ཞེས་པའི་མཁས་པ་ནི་ལྷག་པ་ཤེས་རབ་ཀྱི་བསླབ་པའི་ཡོན་ཏན་དང། བཙུན་པ་ནི་ལྷག་པ་ཚུལ་ཁྲིམས་ཀྱི་བསླབ་པའི་ཡོན་ཏན་ཡིན། བཟང་པོ་ཞེས་པ་བྱང་ཆུབ་ཀྱི་སེམས་དང་དེས་ཟིན་པའི་སྤྱོད་པའི་
མིང་ཡིན་ཞིང། ཐུན་མོང་མ་ཡིན་པའི་ཏིང་ངེ་འཛིན་ནི་གཙོ་བོ་བྱང་ཆུབ་ཀྱི་སེམས་ལ་བྱེད་དགོས་པས་སྤྱོད་འཇུག་ཏུ་བསམ་གཏན་གྱི་ལེའུ་བྱང་ཆུབ་ཀྱི་སེམས་བསྐྱེད་ཚུལ་རྒྱས་པར་གསུངས་པ་དང། རྒྱན་སྣང་ལས་ཀྱང། ཐེག་པ་གཞན་དང་མ་འདྲེས་པའི་
སེམས་རྩེ་གཅིག་པ་དང། ཞེས་བསམ་གཏན་གྱིས་རྩེ་གཅིག་ཏུ་བྱེད་ཚུལ་བྱིང་རྒོད་ཁེགས་པ་ཙམ་ལ་མི་བྱེད་པར་ཉན་རང་གི་ཡིད་བྱེད་སོགས་དང་མ་འདྲེས་པ་གལ་ཆེ་བར་གསུངས་པས་ཤེས་སོ། །ལྟ་སྒོམ་སྤྱོད་གསུམ་ནི་བོད་ཀྱི་བརྡ་སྦྱོར་ཚུལ་ཙམ་མ་
གཏོགས། ལྟ་བ་ཤེས་རབ་སྒོམ་པ་ཏིང་འཛིན། སྤྱོད་པ་ཚུལ་ཁྲིམས་ལས་གཞན་དུ་མེད་དོ། །འཆད་རྩོད་རྩོམ་གསུམ་ནི་མཁས་པའི་ཡོན་ཏན་ཤེས་རབ་ཀྱི་བསླབ་པའི་ཁོངས་སུ་བསྡུས་སོ། །མཁྱེན་བརྩེ་ནུས་གསུམ་ཡང། མཁྱེན་པ་ཤེས་རབ་ཀྱི་
བསླབ་པ་དང། བརྩེ་བ་གོང་དུ་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཏིང་འཛིན་གྱི་བསླབ་པའི་གཙོ་བོར་བཤད་པ་དེ་བཞིན་ཡིན་ལ། ནུས་པ་ནི། ཏིང་ངེ་འཛིན་ལས་བསམ་པའི་དོན། །འབྱོར་བ་ཐམས་ཅད་སྐྱེ་བར་འགྱུར། །ཞེས་མི་འདོད་
པ་སེལ་བ་དང། འདོད་དོན་སྒྲུབ་པའི་ནུས་པ་ཐམས་ཅད་ཏིང་ངེ་འཛིན་ལས་འབྱུང་བར་གསུངས་པས་དེར་ཡང་སྦྱར་ཆོག་མོད། འོན་ཀྱང་གསང་སྔགས་ཀྱི་ལས་རབ་འབྱམས་འགྲུབ་པའི་ནུས་པ་འབྱུང་བ། དང་པོ་ཚུལ་ཁྲིམས་ཀྱི་རྩ་བ་ཚུགས་པ་ལ་རག་ལས་

[089A]༄༅། །པའི་ཚུལ་དཔུང་བཟང་གི་རྒྱུད་ལས། སྔགས་ཀྱི་རྩ་བ་དང་པོར་ཚུལ་ཁྲིམས་ཏེ། །ཞེས་དང། འཇམ་དཔལ་རྩ་རྒྱུད་ལས། ཚུལ་ཁྲིམས་འཆལ་ལ་ཐུབ་དབང་གིས། །སྔགས་འགྲུབ་བར་ནི་མ་གསུངས་ཏེ། །ཞེས་
གསུངས་པའི་ཕྱིར། འདིར་ནུས་པའི་ཡོན་ཏན་གཙོ་བོར་ཚུལ་ཁྲིམས་ཀྱི་ལག་རྗེས་ལ་སྦྱར་ནས་བཤད་ན་འབྲེལ་ཆེའོ། །དེས་ན་དང་པོ་ལྷག་པ་ཚུལ་ཁྲིམས་ཀྱི་བསླབ་བའི་ཡོན་ཏན་ནི་སྟོན་པའི་གདུང་འཚོང་འདུལ་བ་འཛིན་པ་ཆེན་པོ་བུམ་པར་ཚུལ་
ཁྲིམས་རྒྱ་མཚོ་དང། དགེ་ལྡན་བསྟན་པའི་མངའ་བདག་སྐྱབས་མགོན་ཆུ་བཟང་རིན་པོ་ཆེ་རྣམས་ཀྱི་དྲུང་ནས་སོ་ཐར་གྱི་ཚིགས་སྔ་ཕྱིའི་སྔོམ་པ་བཞེས་ཏེ་བསྟན་པའི་སྒོར་ཞུགས། རིགས་བརྒྱའི་ཁྱབ་བདག་ཀུན་མཁྱེན་འཇམ་དབྱངས་བཞད་པའི་
རྡོ་རྗེ་དང། དཔལ་ལྡན་རྡོ་རྗེ་འཛིན་པ་ཆེན་པོ་ཆུ་རུ་ཁ་བ་སོགས་ཕྱི་ནང་གི་དེ་ཉིད་ཉི་ཤུ་དང་ལྡན་པའི་རྡོ་རྗེ་སློབ་དཔོན་དུ་མའི་དྲུང་ནས་དབང་བསྐུར་རྣམ་པར་དག་པས་གསང་བ་སྔགས་ཀྱི་ལམ་དུ་སྨིན་པར་མཛད། དེ་ནས་བཟུང་སྟེ་སྒོ་གསུམ་བག་མེད་པའི་
དབང་དུ་སྐད་ཅིག་ཙམ་ཡང་མི་གཏོང་བར། དྲན་ཤེས་ཀྱི་བྱ་ར་གཡེལ་བ་མེད་པས་སྡོམ་པ་གསུམ་གྱི་བཅས་མཚམས་ལས་ཅུང་ཟད་ཀྱང་མི་འདའ་བར་མིག་གི་འབྲས་བུ་བཞིན་དུ་བསྲུང་བ་ཁོ་ན་སྒྲུབ་པའི་སྙིང་པོ་དང་ཉམས་ལེན་གྱི་མཐིལ་དུ་མཛད་
པར་སྣང་སྟེ། ཐུགས་དམ་བཅད་རྒྱ་མཛད་པའི་སྐབས་ཐམས་ཅད་ལའང་དབང་སྡུད་ཙེ་སྒྲུབ་སོགས་མི་གནང་བར་ལམ་ཐུན་མོང་དང་ཐུན་མོང་མ་ཡིན་པའི་ཁྲིད་དམིགས་སྐྱོང་བ་དང། ལྷག་བར་བདག་ཉིད་འཇུག་ཅིང་དབང་བླངས་པའི་སྒོ་ནས་དམ་ཚིག་

[089B] བརྒྱ་ལ་ཉེས་པ་ཕྲ་མོ་རེས་གོས་ནའང་ལྟུང་བཤགས་དང་སྔོམ་པ་སོ་སོའི་ཕྱིར་བཅོས་ཚུལ་བཞིན་མཛད་དེ་རྒྱ་མཚོར་དང་མི་འགྲོགས་པ་ལྟར་ལྟུང་བ་དང་ཞག་ཏུ་མི་འགྲོགས་པ་ཇོ་བོ་ཨ་ཏི་ཤའི་རྣམ་ཐར་བསྐྱངས། རྒྱུན་
ཁྱེར་ཆག་མེད་ཀྱི་ཐུགས་དམ་མཛད་ཚུལ་ཡང། དགུང་ལོ་ཉེར་གསུམ་གྱི་སྐབས་ནས་བཟུང་སྐུ་ཚེ་ཧྲིལ་པོར་དུས་རྒྱུན་ཞོག་ཀ་སྔ་བར་བཞེངས་ནས་ལྟུང་བཤགས་དང་སྤྱི་བཤགས་ཚར་ཉེར་གཅིག་གི་རིང་ལ་ཕྱག་སྦྱང་མཛད་བའི་མཐར་ཡན་ལག་བདུན་པ་མཎྜལ་
བཅས་པ་ཕུལ་ཏེ་ལམ་རིམ་གྱི་ཁྲིད་དམིགས་ཆ་ཚང་བརྒྱས་བསྡུས་ཅི་རིགས་དང། དཔལ་རྡོ་རྗེ་འཇིགས་བྱེད་ཆེན་པོའི་བསྐྱེད་རྫོགས་ཀྱི་དམིགས་རིམ་གཙོ་བོར་གྱུར་པའི་སྔགས་ཀྱི་ཟབ་ཁྲིད་མང་པོ་སྐྱོང་བར་མཛད། ནང་ཇ་བཞེས་ནས་དྲོས་ཇའི་བར་ལ། བླ་མའི་
རྣལ་འབྱོར་དང་རྗེའི་གསུང་གི་བསྟོད་ཆེན་བཞི། ས་གསུམ་མ། རྒྱན་འཇུག་དང་བརྒྱད་སྟོང་པ་གང་འགྲོ་བླ་མཆོད་ཆོག་ཕྱག་ཆེན་རྩ་བ་སོགས་གསུང་སྟེ་ཟབ་རྒྱས་ཀྱི་ལམ་ལ་ཤར་སྒོམ་རྩལ་འདོན་གནང། དུས་མཚམས་སོ་སོར་ཐུན་དྲུག་གི་རྣལ་
འབྱོར་ཡོལ་བ་མེད་བར་སྐྱོང་ཞིང་སྐབས་གང་བདེར་རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་ཟབ་གནད་ཚང་བའི་ཉམས་བཞེས་གཙོར་འདོན་གྱི་སྒོ་ནས་ཨོཾ་གསུམ་མའི་བཟླས་བ་མང་ཉུང་གང་ལྕོགས་དང་འདུས་པའི་རྩ་རྒྱུད་ཀྱང་ཞལ་འདོན་མཛད། ཕྱི་
དྲོའི་ཆར་སྒྲོལ་འདོན་རྒྱས་བསྡུས་ཅི་རིགས་དང། ཡི་དམ་རྡོ་རྗེ་འཇིགས་བྱེད་ཀྱི་བདག་བསྐྱེད་བཟླས་པ་གང་འགྲོ་དང་བཅས་པའི་མཐར་ཆོས་སྲུང་སྤྱིའི་གཏོར་འབུལ་གང་རྒྱས་དང་གཅོད་ཀྱི་ཉམས་བཞེས། གཟིམ་ཁར་ཡང་ཐུན་དྲུག་རྣལ་འབྱོར་གྱི་

[090A]༄༅། །ཁོངས་ནས་ལྟུང་བའི་བསྔོ་བགྲང་དང་ཕྱིར་བཅོས་གནད་སྨིན་སོགས་མཛད་དེ་ཉིན་རེ་བཞིན་བྲེལ་གཡེང་ཇི་ལྟར་བྱུང་ཡང་ཐུགས་དམ་ཞལ་འདོན་གྱི་རིགས་དེ་རྣམས་ཆག་མེད་གནང། ཕྱོགས་གཞན་དུ་ཕེབས་བའི་
ཚེའང་ཐུབ་དབང་གི་སྐུ་བརྙན་ལི་མ། སྒྲོལ་དཀར་ལྗང་གཉིས་ཀྱི་སྐུ་བོད་ལི། སྨན་འདམ་ལས་གྲུབ་པའི་ཇོ་བོ་རྗེའི་སྐུ། སྐུ་འབུམ་ཙན་དན་ལས་གྲུབ་བའི་རྗེ་ཙོང་ཁ་པའི་སྐུ་དང་རྗེ་གླིང་འཕུར་མ། རྗེ་འཇམ་དབྱངས་བཞད་པ་རིན་པོ་ཆེ་དང་སྐྱབས་མགོན་
ཆུ་བཟང་རིན་པོ་ཆེ་རྣམ་གཉིས་ཀྱི་འཁྲུངས་རབས་སྐུ་ཐང། གསུང་གི་རྟེན་བརྒྱད་སྟོང་པ། མདོ་སྡེ་མཛངས་བླུན། རྒྱན་འཇུག་འདུལ་བ་མདོ་རྩ། བྱང་ཆུབ་ལམ་སྒྲོན། རྗེ་རིན་པོ་ཆེ། པཎ་ཆེན་བློ་བཟང་ཆོས་རྒྱན། རྗེ་འཇམ་དབྱངས་བཞད་པ་
སྐུ་སྔ་ཕྱི། ཡོངས་འཛིན་ཡེ་ཤེས་རྒྱལ་མཚན་དཔལ་བཟང་པོ་རྣམས་ཀྱི་གསུང་འབུམ། གྲུབ་ཆེན་སྐལ་ལྡན་རྒྱ་མཚོའི་མགུར་འབུམ། ལམ་རིམ་མཆན་མ་སོགས་གླེགས་བམ་པུ་རི་བརྒྱད་བཅུ་ཙམ་དང། ཐུགས་རྟེན་བཀའ་གདམས་མཆོད་རྟེན་
རྣམས་འབྲལ་མེད་བསྣམས་ནས་གནས་གར་བཞུགས་སུ་དེ་དག་བཀོད་པ་གང་མཛེས་སུ་བཀྲམ་པའི་མདུན་དུ་ཕྱག་འཚལ་བ་མཆོད་པ་གང་རྒྱས་མཎྜལ་དང་བཅས་པ་དབུལ་བ། ཉེས་ལྟུང་ཕྲ་མོ་ཙམ་ཡང་བཏང་སྙོམས་སུ་མི་འཇོག་པར་བཤགས་
ཤིང་སྔོམ་པ་སོགས་ཇོ་བོ་ཆེན་པོས་འབྲལ་སྤངས་མཆོད་རྟེན་གྱི་དྲུང་དུ་ཇི་ལྟར་མཛད་པ་བཞིན་གནང། ལྷག་པར་སྟོན་པ་ཐུགས་རྗེ་ཅན་གྱི་སྐུ་བརྙན་བྱིན་ཅན་ཆུང་ངུ་ཞིག་དང། སྐུ་གོང་མའི་མགུལ་ཕུར་ཞིག་ཡོད་པ་རྒྱུན་དུ་སྐུ་ལ་བསྣམས་

[090B] ཁམས་བསངས་སོགས་ཀྱི་ཚེ་གཙང་སར་འཇོག་གཞན་ཡང་ཡི་དམ་གྱི་གསང་ཐང། རྒྱུད་ཀྱི་གླེགས་བམ། རྡོར་དྲིལ། ཌཱ་མ་རུ། ཁ་ཊྭཾ་ག་རྒྱན་དྲུག་ཀ་པཱ་ལ། བུམ་པ་སོགས་དངོས་དང་ཙ་ཀ་ལི་ཅི་རིགས་པའི་དམ་ཚིག་གི་རྫས་རྣམས་འབྲལ་
སྤངས་སུ་མཛད་ཅིང། དེ་དག་གཞན་སུས་ཀྱང་ལག་མི་བརྒྱུད་པ་དང་མཐོང་ཡུལ་དུ་མི་འཇོག་པར་ཆེས་སྦ་བ་གནང་སྟེ་བསྲུང་བསྟེན་བཟའ་བའི་དམ་ཚིག་གི་ཆ་ཕྲ་མོ་ཙམ་ལས་ཀྱང་མི་འདའ་བས་ངེས་པ་དོན་གྱི་རིག་པ་འཛིན་པའི་རྗེ་བོར་གྱུར། ལྷ་ཁང་ཆུང་ངུ་ཞིག་
ཏུ་མཆོད་མཇལ་གནང་ནའང་བཤགས་སྦྱང་གཙོ་བོར་གྱུར་པའི་ཡན་ལག་བདུན་པ་མཎྜལ་དང་བཅས་པ་ཕུལ་ཏེ་ལམ་ཐུན་མོང་པའི་ལུས་ཡོངས་རྫོགས། ཐུན་དྲུག་རྣལ་འབྱོར་གྱི་སྒོ་ནས་སྔགས་ཀྱི་དམ་ཚིག་གཙང་མར་མཛད་དེ་ལམ་ཐུན་མོང་མ་ཡིན་པའི་ཉམས་
ལེན་སྐྱོང་བ་ལས་རིགས་འདྲ་མི་འདྲ་མང་པོ་མི་མཛད། གཞན་ཕན་འཕྲིན་ལས་སྐྱོང་བའི་དུས་དང་ཐ་ན་ཆར་འབེབས་གཅོད་ཅིག་ཚུན་ཆད་ཀྱི་སྐབས་སུ་འང་དེའི་དམིགས་བསལ་གྱི་ཞལ་འདོན་རེ་ཡོད་ཀྱང་ཚང་མའི་སྔོན་འགྲོ་དང་རྨང་གཞི་ལྟ་བུ་ལ་དམ་ཚིག་གསོ་
བའི་རིམ་པ་སོགས་རྒྱུན་གྱི་འཆར་ཅན་དེ་རྣམས་ཆག་མེད་ཡིན་ལ། དེར་མ་ཟད་ཟབ་ཟབ་མོ་ཞིག་རྗེས་ན་ཡོད་མདོག་གིས་འདི་རྣམས་ཁྲལ་རྒྱུག་ལྟ་བུའི་སབ་སུབ་བྲེལ་དབང་དུ་མི་གཏོང་བར་གང་རྒྱས་གནད་སྨིན་ཁོ་ན་མཛད་པས། སྦྱིན་བདག་ལ་ལའི་
བསམ་པར་ཁོས་ཞུས་བའི་རིམ་གྲོ་གལ་ཆེན་མི་གནང་བར་ཁོང་རང་གི་ཞལ་འདོན་ཞིག་གནང་གི་འདུག་སྙམ་པ་འཆར་ཡང། གནང་ཤེས་ན་ཉམས་ལེན་དང་ལོག་གནོན་ཐམས་ཅད་གཅིག་གིས་གོ་ཆོད་པར་བློ་སྦྱོང་རྩ་ཚིག་ལས་གསུངས་པ་བཞིན་

[091A]༄༅། །གཅིག་ཤེས་ཀུན་གྲོལ་རྣམས་ཀྱིས་མཛད་ལུགས་འདི་འདྲ་ཞིག་ཡིན་དགོས་ཏེ། གླང་རི་ཐང་པས། ཆོས་ཟབ་མི་ཟབ་མིན། བློ་ཟབ་མི་ཟབ་ཡིན་གསུངས་པ་དང། འགྲོ་མགོན་སངས་རྒྱས་དབོན་གྱིས་ཀྱང། མི་རྟག་པ་
རྒྱུད་ལམ་སྐྱེས་ན། །གསང་བ་འདུས་པ་མི་ཟབ་སྟེ། །འཆི་བ་མི་རྟག་དྲན་པ་ན། །སྐྱབས་འགྲོ་ཚིག་གསུམ་ཟབ་པ་ཡིན། །གསུངས་པ་ལྟར། ལམ་ཐུན་མོང་བའི་ཀུན་སློང་དང་དམ་ཚིག་རྣམ་པར་དག་པས་དངོས་གྲུབ་གཉིས་ཀྱི་གཏེར་སྒོ་ཕྱེས་པ་ཞིག་ལ་ལས་གང་
བྱེད་ཀྱང་འགྲུབ་སླ་ལ་ཚེགས་མེད་པ་ཆོས་ཉིད་ཡིན་པས། ཁྱད་དགེ་བློ་གྲོས་རྒྱ་མཚོས། ཆོས་ཉམས་ལེན་ཤེས་ན་ཐམས་ཅད་ཟབ། །ལྷ་སྒྲུབ་ཚུལ་ཤེས་ན་ཐམས་ཅད་མྱུར། གསུངས་པ་ལྟར་རོ། །སྤྱི་མཐུན་གྱི་ལས་ཀྱི་བསྐྱེད་པའི་ཐན་ཁྱེར་ཆེན་པོ་མཐའི་
བསྐལ་པ་མངོན་དུ་འོང་བ་ལྟ་བུའི་སྐབས་དུ་མར་ཡང་གོང་སྨོས་བཞིན་ཆར་འབེབས་ཀྱི་རིམ་པ་རེ་མཛད་པ་ཙམ་གྱིས་བདེ་བླག་ཏུ་བབས་པ་ན། ཚང་མས་འདོན་རྒྱུའི་ཆོ་ག་བསགས་རྒྱུའི་རྫས། བྱེད་རྒྱུའི་ལག་ལེན་ཐམས་ཅད་འྡྲའང་འབྲས་བུ་མི་འདྲ་བ་ཚུལ་
ཁྲིམས་ཀྱི་ཕུང་པོ་ཡོངས་སུ་རྫོགས་པའི་སྟོབས་མི་འདྲ་བའི་ཁྱད་ཡིན་ཏེ། འདི་འདྲ་ལའང་ཚུལ་ཁྲིམས་གཙང་པ་ཁོ་གལ་ཆེ་བ་བློ་སྦྱོང་མཚོན་ཆ་འཁོར་ལོ་ལས། སད་སེར་ལ་སོགས་མི་འདོད་བྱུང་བའི་ཚེ། །དམ་ཚིག་ཚུལ་ཁྲིམས་ཚུལ་བཞིན་མ་བསྲུང་
བའི༑ །ལས་ངན་མཚོན་ཆ་རང་ལ་འཁོར་བ་ཡིན། །ད་ནི་ཚུལ་ཁྲིམས་ལ་སོགས་གཙང་བར་བྱ། །ཞེས་གསུངས་ལ། འདུལ་བ་ལུང་ལས། ཚུལ་ཁྲིམས་ལྡན་པ་སྨོན་པས་འགྲུབ། །གསུངས་པ་བཞིན་ཚུལ་ཁྲིམས་རྣམ་པར་དག་པའི་བདེན་ཚིག་

[091B] ཆར་ཆུ་དུས་སུ་འབེབས་པ་དང། རབ་གནས་སོགས་མཛད་པའི་ཡུལ་དུ་དགེ་མཚན་རྒྱ་ཆེན་པོ་འབྱུང་བ་རྣམས་དེའི་ནུས་པའི་ཆ་ཤས་ཕྲ་མོ་ཙམ་ཞིག་ཡིན་པར་མངོན་ནོ། །དེང་དུས་ཕལ་མོ་ཆེ་ལམ་ཐུན་མོང་བ་
ལ་སྣ་མི་ཕེབས་པར་སྔགས་ལ་མཐོ་སྙེགས་བྱེད། སྔགས་ཀྱི་འཇུག་སྒོ་དབང་དང་དམ་ཚིག་ལ་རྩལ་དུ་མི་འདོན་པར་ལག་ལེན་ལ་རྔམས། ལག་ལེན་ཡང་བསྙེན་སྒྲུབ་བཞག་ནས་ལས་སྦྱོར་ལ་འཇུག་པ་ནི་ཤོག་བུའི་མེ་ཏོག་དང་རི་མོའི་མར་མེ་བཞིན་དགོས་ནུས་ཅི་
ཡང་མེད་པའི་གཟུགས་བརྙན་ཙམ་དུ་འགྱུར་རོ། །དམ་པ་འདིས་ནི་དེ་ལས་བཟློག་སྟེ་བསྟོད་པ་བརྒྱ་ལྔ་བཅུ་པ་ལས། ཁྱོད་ནི་ཡོན་ཏན་རྒྱུ་རྣམས་ལ། །མངོན་དགྱེས་འབྲས་བུ་རྣམས་ལ་མིན། །སྒྲུབ་པ་བཟང་པོ་འདི་ཉིད་ཀྱིས། །ཁྱོད་ཀྱི་ཡོན་ཏན་ཕུན་སུམ་ཚོགས་
གསུངས་པ་བཞིན། འབྲས་བུ་དེ་དང་དེ་འགྲུབ་བ་ལ་རྒྱུ་གང་དང་གང་གཙོ་བ་དེ་ཉིད་ནན་ཏན་དུ་བསྒྲུབས་ཏེ་མཆོད་རྟེན་གྱི་བང་རིམ་བཞིན་མས་རིམ་ནས་བརྟན་པར་བྱས་པའི་མཐུས། འབྲས་བུ་གྲུབ་པའི་ཚེ་ན་ཟོ་ཆུན་གྱི་འཕྲུལ་འཁོར་བཞིན་དུ་སྟབས་གཅིག་
ལ་དོན་ཐམས་ཅད་ཕུན་ཚོགས་པར་འགྱུར་ཏེ། ནད་གདོན་སོགས་ཀྱིས་གཙེས་པའི་ཤིན་ཏུ་ཉམ་ཐག་པ་རྣམས་སྲུང་མདུད་བུམ་ཆུ་ཙམ་གྱིས་ཞི་བར་བྱས་པ་དང། ནོར་ལོངས་སྤྱོད་ཀྱི་དབུལ་བས་གདུངས་པ་རྣམས་ཞལ་གཡང་ཙམ་གྱིས་སྟོབས་འབྱོར་རྒྱས་པ་དང། སྐྱེ་
བོ་ཁེངས་དྲེགས་ཅན་དུ་མ་ཞལ་མཐོང་བ་ཙམ་གྱིས་དབང་དུ་གྱུར་པ་དང། བསྟན་པ་ལ་ལོག་པར་འཁུ་བ་མང་པོ་ཐུགས་མ་མཉེས་པ་ཙམ་གྱིས་ནུས་པ་ཟད་དེ་སྤ་བཀོང་བའི་ཚུལ་གོང་དུ་ཟུར་ཙམ་སྨོས་པ་དང། གཞན་ཡང་ཉིད་ལ་ལོག་པར་འཁུ་བའི་བསམ་

[092A]༄༅། །སྦྱོར་ཅན་དུ་མ་ཟློག་པ་སོགས་མ་མཛད་ཀྱང་རང་ཉེས་སུ་སོང་བའི་ལོ་རྒྱུས་མང་དུ་ཡོད་པར་སྣང་ངོ། །དེ་ལྟར་ཐུགས་རྗེ་དང་བྱིན་རླབས་མངོན་ཚན་ཤིན་ཏུ་ཆེ་བའི་དབང་གིས་མཐོང་ཐོས་ཀྱི་སྐྱེ་བོ་རིགས་མི་གཅིག་པ་ཚང་མས་
བླ་མར་བཀུར་ཞིང་ཞབས་ཀྱིས་རེག་བའི་རྡུལ་ཙམ་ཡང་དད་པའི་རྟེན་དུ་བྱེད་པ་དང། ཁེངས་དྲེགས་དོར་ཏེ་ཉིད་ཀྱི་སློབ་མ་དང་སྦྱིན་བདག་གི་གྲངས་སུ་ཨེ་ཆུད་བལྟས་ནས་པདྨའི་མཚོ་ལ་བུང་བ་འདུ་བ་བཞིན་བྱེད་པ་དེ་ཐམས་ཅད་ཀྱང་ལྷག་པའི་ཚུལ་ཁྲིམས་
རྣམ་པར་དག་པའི་འབྲས་བུ་ཡིན་ཏེ། ཕར་ཕྱིན་བསྡུས་པ་ལས། རྐང་པས་བཀྲ་ཤིས་གྱུར་པའི་རྡུལ་དག་ཀྱང། །ཕྱག་འཚལ་མགོས་གཏུགས་ཐོབ་པ་ཀུན་ཏུ་འཁྱེར། །ཞེས་དང། རྗེ་བདག་ཉིད་ཆེན་པོས། ཚུལ་ཁྲིམས་ཉེས་སྤྱོད་དྲི་མ་འཁྲུད་པའི་
ཆུ༑ །ཉོན་མོས་ཚ་གདུང་སེལ་བའི་ཟླ་བའི་འོད། །སྐྱེ་དགུའི་དབུས་ན་ལྷུན་པོ་ལྟ་བུར་བརྗིད། །སྟོབས་ཀྱིས་བསྡིགས་པ་མེད་པར་འགྲོ་ཀུན་འདུད། །ཅེས་གསུངས་པ་བཞིན་ནོ། །གཉིས་པ་ལྷག་པ་ཏིང་ངེ་འཛིན་གྱི་བསླབ་པའི་ཡོན་ཏན་ནི། འདི་ལ་ཐུ་
མོང་བཞི་ལྷག་ཟུང་འབྲེལ་གྱི་ཏིང་ངེ་འཛིན་དང། ཐུན་མོང་མ་ཡིན་པ་ཕར་ཕྱིན་ཐེག་པ་ནས་བཤད་པ་གཞན་དོན་ལ་རྩེ་གཅིག་པའི་བྱང་ཆུབ་ཀྱི་སེམས་དང་མཚུངས་བར་ལྡན་བའི་ཏིང་ངེ་འཛིན་དང། རྡོ་རྗེ་ཐེག་པ་ནས་བཤད་པ་བདེ་སྟོང་གི་ཏིང་ངེ་འཛིན་གསུམ་ཡོད་
བས༑ དང་པོ་མངའ་ཚུལ་ནི། ཞུས་ལན་ནོར་བུའི་ཕྲེང་བར། བདག་གི་ཡོན་ཏན་སྦ་བྱ་ཞིང། །ཞེས་པ་ལྟར། དམ་པ་འདི་ནི་ཡོན་ཏན་ཐམས་ཅད་བུམ་ནང་གི་མར་མེ་ལྟར་སྦས་པ་བཀའ་གདམས་གཙང་མའི་བརྟུལ་ཞུགས་ཁོན་ལྷུར་བཞེས་པས་དེ་ཙམ་ཡང་

[092B] འོན་ཀྱང་དེ་ཡོད་པར་རྒྱུ་དང་འབྲས་བུ་གཉིས་ཀྱི་སྒོ་ནས་རྗེས་སུ་དཔོག་ནུས་ཏེ། ཞི་གནས་ཀྱི་ཚོགས་ལ་ཉན་ས་དང་སྒོམ་རིམ་བྱང་ཆུབ་བཟང་པོ་ཇོ་བོའི་ཏིང་ངེ་འཛིན་གྱི་ཚེགས་ཀྱི་ལེའུ་གཉིས་སོགས་ལས་ཆེས་མང་དུ་གསུངས་ནའང་
བེའུ་བུམ་སྔོན་མོ་ལས། ཏིང་འཛིན་བསྐྱེད་ཕྱིར་ཡན་ལག་ལ་གནས། །དེ་ཡི་གཙོ་བོའི་ཡན་ལག་ཚུལ་ཁྲིམས། །ཞེས་སོགས་ལྟར། ཐམས་ཅད་ཀྱི་སྡོམ་དང་རྩ་བ་ལྟ་བུ་ཚུལ་ཁྲིམས་རྣམ་པར་དག་པ་དང་དྲན་ཤེས་མི་ལྷོད་པ་གཉིས་ཡིན་པས། དང་པོ་གོང་དུ་
བསྒྲུབས་ཟིན་ཅིང་དྲན་ཤེས་གཡོ་བ་མེད་པའི་ཚུལ་ནི་ཉིད་ཀྱི་ཉམས་མགུར་ལས། གཡེང་བའི་དྲན་པ་ནང་དུ་བཀུག་ནས། །ཞེས་དང། ཡིད་ཀྱི་བུ་ཆུང་ཚིམ་དང་ལྷན་ཅིག་དྲན་ཤེས་ཨམ་བརྟན་པར་ཆགས་སོང། །ཞེས་སོགས་ཀྱིས་གོ་ནུས་ཏེ། ཚོགས་ཀྱི་
སྐད་དོད་སམྦྷ་ར་ཞེས་པ་ཡང་དག་པར་འགྲུབ་པའི་དངོས་པོ་ཞེས་པ་ཡིན་པས་ཚིག་གི་ནུས་པས་ཀྱང་ཤེས་ལ། ཚད་མ་རྣམ་འགྲེལ་ལས་ཀྱང། རྒྱུ་ཚོགས་པ་ལས་འབྲས་སྐྱེ་བར། །རྗེས་སུ་དཔོག་པ་གང་ཡིན་པ། །དོན་གཞན་ལ་ནི་མི་ལྟོས་ཕྱིར། །དེ་ནི་རང་བཞིན་
ཡིན་པར་བརྗོད། །ཅེས་གསུངས་སོ། །འབྲས་བུའི་སྒོ་ནས་ཀྱང་རྗེས་སུ་དཔོག་ནུས་ཏེ། བྱང་སེམས་ཀྱི་ཞི་གནས་སྒྲུབ་པའི་དགོས་པའི་གཙོ་བོ་གཅིག་ནི། ལམ་སྒྲོན་ལས། མྱུར་དུ་རྫོགས་པའི་བྱང་ཆུབ་ཚོགས། །ཡོངས་སུ་རྫོགས་པར་འདོད་གྱུར་པ་
དེས་ནི་འབད་བྱས་མངོན་ཤེས་དག་འགྲུབ་བར་འགྱུར་གྱི་ལེ་ལོས་མིན། །ཞི་གནས་གྲུབ་པ་མ་ཡིན་པར། །མངོན་ཤེས་འབྱུང་བར་མི་འགྱུར་ལ། །ཞེས་གཞན་དོན་རང་རང་གིས་སྐལ་བ་བཞིན་བྱེད་པ་ལ་མངོན་ཤེས་དགོས་པ་དང། མངོན་ཤེས་

[093A]༄༅། །མཚན་ཉིད་པ་འགྲུབ་པ་ལ་ཞི་གནས་སྔོན་དུ་འགྲོ་དགོས་བར་གསུངས་སོ། །བདག་ཉིད་ཆེན་པོ་འདི་ནི་སྙིགས་དུས་ཀྱི་སྐྱེས་སྤྲུལ་ལ་ལ་ལྟར་ལྷ་མཐོང་འདྲེ་མཐོང་གི་རྣམ་པས་ཡིན་མིན་ཐམས་ཅད་ཕྱོགས་གཅིག་ཏུ་
བཤད་ནས་རེ་རེའི་ཐོག་ཏུ་ཁེལ་བ་ན་མངོན་ཤེས་ཀྱི་ཁ་པོ་སྒྲོགས་བདེ་འདྲ་མི་མཛད་ཀྱང། རང་ལ་བློ་གཏང་པའི་གྲྭ་སློབ་ཡོན་བདག་གི་རིགས་ལ་ཆོས་སྲིད་རྣམ་དཀར་གྱི་བྱ་བ་གང་བསྒོ་བདེ་གསུང་བཞིན་དུ་བསྒྲུབས་ན་རྒྱ་མཚོའི་རླབས་བཞིན་དུས་
ལས་མི་ཡོལ་བར་འགྲུབ་ངེས་པ་དང། དེ་འདྲ་མ་བྱེད་ཅེས་བཀག་པའམ། དངོས་སུ་མ་བཀག་ཀྱང་དང་པོ་ནས་ཐུགས་ལ་མི་བཞེད་པ་རྣམས་མི་འགྲུབ་པའམ། འགྲུབ་ཀྱང་སྐྱོན་དང་བཅས་པར་འགྲོ་བ་ཨ་ཀྱཱ་རིན་པོ་ཆེས་གསུངས་ཚུལ་གོང་དུ་བཀོད་པ་དེས་
མཚོན་ཏེ་རྒྱུས་ཡོད་ཐམས་ཅད་ལ་མཐུན་སྣང་དུ་གྲུབ་པ་ནི་མངོན་ཤེས་ཀྱི་གཟིགས་པ་སྒྲིབ་པ་མེད་པའི་འབྲས་རྟགས་ཡང་དག་ཡིན་ནོ། །དེའང་ཆོས་ཟབ་པ་རྒྱུ་མཚན་དུ་བྱས་པའམ། །གང་ཟག་གཅིག་ལ་ཕན་པ་རྒྱུ་མཚན་དུ་བྱས་ཏེ་ཐམས་ཅད་པར་གཅིག་
ཏུ་བཏབ་ན་གདུལ་བྱ་སོ་སོའི་སྐལ་བ་མཆོག་དམན། དབང་པོ་རྣོ་རྟུལ། ཁམས་དང་མོས་བ་མི་འདྲ་བས་མཐའ་གཅིག་ཏུ་ཕན་དཀའ་ལ། རྗེ་འདིས་ནི་སོ་སོར་གཟིགས་ཏེ། ལ་ལ་ནི་མདོ་སྔགས་ཀྱི་ལུས་ཡོངས་སུ་རྫོགས་པའི་ཟབ་གནད་ཀྱི་སྒྲུབ་པ་ལ་
སྦྱོར༑ ལ་ལ་ནི་འཕགས་བོད་ཀྱི་གཞུང་ཆེན་མོར་མཐའ་རྒྱ་ཆོད་པའི་ཐོས་བསམ་ལ་སྦྱོར། ལ་ལ་ནི་བསག་སྦྱང་དང་ཁ་འདོན་བཟླས་བརྗོད་སོགས་ལ་སྦྱོར། ལ་ལ་ནི་སྨན་རྩིས་སྒྲ་སྙན་ངག་སོགས་ཐ་སྙད་རིག་གནས་ཀྱི་བསླབ་སྦྱང་ལ་སྦྱོར། ལ་ལ་ནི་གར་ཐིག་

[093B] ལ་ལ་ནི་སུམ་རྟགས་དང་གཟབ་བཤར་གྱི་ཡི་གེ་འདྲི་ཀློག་གཏོར་མའི་བཅའ་བཟོ་ཚུན་ཆད་སློབ་ཏུ་བཅུག་སྟེ། རང་རང་གི་བློ་ནུས་དང་མཐུན་པའི་དགོས་དོན་འདི་འགྲུབ་སྙམ་དུ་སེམས་ལ་འཛིན་རྒྱུ་
དང༑ དེའི་སྒོ་ནས་བླ་མའི་བཀའ་དྲིན་དྲན་རྒྱུ་རེ་ངེས་ཅན་དུ་འོང་རྒྱུ་ཡོད་བས། མཐོང་ཐོས་དྲན་རེག་ཐམས་ཅད་དོན་དང་ལྡན་ཞིང། སྒོ་མཐའ་དག་ནས་འགྲོ་བའི་རྒུད་པ་སེལ་ཐབས་དང། འཕྲལ་ཡུན་གྱི་ཕུན་ཚོགས་འགྲུབ་པའི་ཐབས་མཚང་བ་མེད་པར་འགྱུར་པ་
བསྔགས་འོས་བསྔགས་བསྟོད་ལས། ཁྱོད་ཀྱིས་གང་ལས་འགྲོ་བདག་མ་དྲངས་རྒུད་པ་དེ་གང་མཆིས། །གང་དང་འཇིག་རྟེན་མ་སྤྲད་པའི། །ཕུན་ཚོགས་དེ་ཡང་གང་ཞིག་མཆིས། །ཞེས་གསུངས་པ་ལྟར་རོ། །གཉིས་པ་བྱང་ཆུབ་སེམས་དཔའི་ཐུན་མོང་
མ་ཡིན་པའི་བསམ་གཏན་གྱི་བསླབ་པའི་གཙོ་བོ་གཞན་དོན་ལ་རྩེ་གཅིག་ཏུ་གྱུར་པའི་ཚུལ་ནི། མ་བརྟག་བཏང་སྙོམས་སོགས་ཀྱི་དབང་དུ་ཅུང་ཟད་ཙམ་ཡང་འབྱུང་བ་མི་སྲིད་པར་གདུལ་བྱའི་ཁམས་དང་དབང་བོའི་རིམ་པ་སྔོན་དང་ཕྱི་མའི་གནས་སྐབས་ཐམས་
ཅད་གཟིགས་ནས་གང་ཕན་གྱི་ཐབས་ལ་སྦྱོར་ཚུལ་བཤད་མ་ཐག་པ་དེ་ཉིད་བྱང་ཆུབ་ཀྱི་སེམས་ཀྱི་བྱེད་པས་གཞན་དོན་ལ་རྩེ་གཅིག་ཏུ་གཞོལ་ཚུལ་ཡང་ཡིན་ཏེ། བུ་སྟོན་ཐམས་ཅད་མཁྱེན་པས། གཞན་དོན་ཆོས་ཀྱི་གཙོ་བོར་གསུངས་པ་ཡང། །གདུལ་བྱའི་དབང་པོ་
ཁམས་དང་བག་ལ་ཉལ། །ཚོགས་དང་སྔོན་དང་ཕྱི་མའི་མཐའ་ཤེས་ཤིང། །རང་དོན་མཆགས་གདུལ་བྱ་འདུལ་ལ་དགོངས། །ཞེས་སོ། །དེར་མ་ཟད་བསྔོབ་ཚིག་བཞི་པ་གཅིག་མཛད་ནའང་བསྟན་འགྲོ་སྤྱིའི་དོན་དུ་བསྔོ་ཚུལ་རྣམ་ཐར་གྱི་དཀྱུས་སུ་ཡང་

[094A]༄༅། །ཡང་སྨོས་པ་དེ་དག་ཀྱང། དབུ་མ་བཞི་བརྒྱ་པར། དབུགས་ཀྱང་སེམས་ཅན་རྣམས་ལ་ནི། །སྨན་སླད་ཁོ་ནར་འབྱུང། གསུངས་པ་བཞིན་སྤྱོད་ལམ་ཐམས་ཅད་གཞན་དོན་ཁོ་ནར་གཞོལ་བའི་མཚན་མ་ཡིན་ལ། སྦྱིན་བདག་
ལས་ནོར་ལོངས་སྤྱོད་སོགས་བསོད་པ་ལ་གཞན་དོན་གྱི་མིང་བཏགས་བའང། དེང་དུས་ཕལ་མོ་ཆེ་ཚོལ་བའི་སྐབས་སུ་མིང་ལ་གཞན་དོན་ཟེར་ཡང། ལག་ཏུ་ཚུད་པ་ན་རྣམ་དཀར་ཕྱོགས་སུ་ཅུང་ཟད་ཀྱང་མི་གཏོང་བར། གཉེན་བཤེས་བདུན་རྒྱུད་ཚུན་ཆད་ཀྱི་དོན་
ལ་མཛོད་ཕུགས་སུ་རྒྱ་རིམ་པ་བདུན་གྱིས་བཏབ་ནས་འཇོག་པ་རྣམས་ནི་གཞན་དོན་གྱི་དྲི་མི་བྲོ་བར་མ་ཟད། ལེགས་པར་བརྟགས་ན་རང་གིས་རང་བསླུས་པ་ཁོ་ན་ཡིན་པས་རང་དོན་ཡང་མེད་དེ། མཁས་གྲུབ་ཐམས་ཅད་མཁྱེན་པས། དབང་ཁྲིད་ལུང་
གིས་ཟས་ནོར་ཚོལ་བ་དང། །ལྟོ་ཕྱིར་རྫུན་གྱི་ཆོག་བྱུང་རྒྱལ་གྱིས། །ཕན་སེམས་མེད་བར་གྲོང་ཆོག་བརྩོན་བ་ནི། །བདག་གཞན་བསླུ་བའི་གཞན་དོན་གཟུགས་བརྙན་ཡིན། །གསུངས་པ་ལྟར་རོ། །འདི་བས་གནས་སྐབས་དེར་སྦྱིན་བདག་གིས་ཕུལ་བ་
ལེན་པའི་རྣམ་བ་ཙམ་མཛད་ཀྱང་ཞལ་ཏ་བའི་འདུ་ཤེས་ཙམ་གྱིས་དེའི་དད་རྫས་དེ་ཅུང་ཟད་ཙམ་ཡང་ཆུད་མ་ཟོས་བར་དཀོན་མཆོག་གི་རྟེན་བཞེངས་པ་དང། སྡེ་འདིས་མཚོན་པའི་ཆོས་སྡེ་ཆེ་ཆུང་དུ་མར་བཤད་སྒྲུབ་ཀྱི་རྒྱུན་སྐྱོང་བའི་འཛིན་ཐེབས་སུ་
བཏོང་བ། དབུས་ཀྱི་རྒྱལ་བ་ཡབ་སྲས་སོགས་དམ་པ་རྣམས་ལ་དངོས་འབུལ། ཇོ་ཤཱཀ་སོགས་རྟེན་ལ་མཆོད་པ། གདན་ས་ཆེན་པོ་བཞིས་མཚོན་པའི་དགེ་འདུན་ལ་བསྙེན་བཀུར། རི་བོ་རྩེ་ལྔ་སོགས་རྒྱ་བོད་ཀྱི་གནས་ཆེན་ཀུན་ལ་མཆོད་འབུལ་

[094B] །རྒྱལ་སྲས་བདག་ཉིད་ཆེན་པོ་རྣམས་དབེན་པར་ཏིང་ངེ་འཛིན་བསྒྲུབ་པ་
ལས་ཀྱང་འདི་བཞིན་མཛད་ན་སྒྲུབ་བའི་མཆོག་ཏུ་འགྱུར་བའི་ཚུལ་དང། དེ་ཉིད་དེའི་དབེན་པའི་དོན་དུ་འགྱུར་བའི་ཚུལ། ཉི་ཁྲི་ལས། ཉན་ཐོས་དང། རང་སངས་རྒྱས་ཀྱི་ཡིད་ལ་བྱ་བ་དང་མ་འདྲེས་ན། བྱང་ཆུབ་སེམས་དཔའ་ཆེན་པོ་དེ་ནི་དཔེན་བར་རྣམ་པར་
སྤྱོད་བ་ཡིན་ནོ། །ཞེས་གསུངས་བའི་དོན། ཡོན་ཏན་རིན་པོ་ཆེ་སྡུད་པ་ལས། གང་ཞིག་གྲོང་ངམ་འོན་ཏེ་དགོན་པར་གནས་ཀྱང་རུང། །ཐེག་པ་གཉིས་ཀྱི་སེམས་བྲལ་བྱང་ཆུབ་མཆོག་ངེས་ན། །འདི་ནི་འགྲོ་དོན་ཞུགས་པ་རྣམས་ཀྱི་དབེན་པ་སྟེ། །ཞེས་དང་
དབེན་པ་འདི་མི་ཤེས་པའི་ཞེས་སོགས་ཀྱིས་རང་དོན་ཡིད་བྱེད་ཀྱིས་དབེན་ཚུལ་འདི་མ་ཤེས་པར་རི་སུལ་སྟོང་བར་ལོ་བརྒྱ་སྟོང་དུ་བསྒོམས་ཀྱང་བྱང་སེམས་ཀྱི་དབེན་པའི་དོན་མ་ཚང་བར་གསུངས། རྒྱལ་དབང་སྐལ་བཟང་རྒྱ་མཚོས་ཀྱང། དོན་བྱ་བ་ཉུང་བ་
ལྷུར་བྱེད་པ། །སྤྱིར་དམ་བས་བསྔགས་འོས་མཆོག་ཡིན་ཀྱང། །ཁྱེད་སེམས་དཔའ་ཆེལ་མཛེས་མ་ཡིན། །ཞེས་གསུངས་སོ། །གཞན་ཡང་སྡུད་པ་ལས། གལ་ཏེ་བྱང་ཆུབ་སེམས་དཔའ་ཏིང་འཛིན་བསམ་གཏན་གནས། །དགྲ་བཅོམ་རང་རྒྱལ་ཐེག་པར་
འདོད་བའི་བློ་སྐྱེད་ན། །མཉམ་པར་མ་བཞག་རྒོད་ཅིང་སེམས་གཡེང་གྱུར་བ་སྟེ། །ཞེས་བྱང་སེམས་ཀྱི་ཐུན་མོང་མ་ཡིན་པའི་ཏིང་ངེ་འཛིན་གྱི་བསླབ་པའི་མི་མཐུན་ཕྱོགས་སྤོང་བ་ལ། སྤྱིར་བཏང་གི་བྱིང་རྒོད་དང་རྣམ་གཡེང་བཀག་པ་ཙམ་གྱིས་མི་ཆོག་

[095A]༄༅། །པར༑ ཉན་ཐོས་འཇིག་སྲེད་ཀྱི་སྒྲིབ་པ་དང། རང་རྒྱལ་བརྩེ་མེད་ཀྱི་སྒྲིབ་པ་སོགས་རང་དོན་ཡིད་བྱེད་ཀྱི་མཚན་མ་རྣམས་འདིའི་ལྡོག་ཟླའི་རྣམ་གཡེང་གི་གཙོ་བོ་ཡིན་པས་དེ་སྤོང་དགོས་བར་གསུངས་ཏེ། རྣམ་གཡེང་
གི་གཙོ་བོ་དེར་ངོས་བཟུང་བའི་ཤུགས་ལ་བསམ་གཏན་གྱི་གཙོ་བོ་གཞན་དོན་ཁོ་ནར་གཞོལ་བའི་བྱང་ཆུབ་ཀྱི་སེམས་སུ་གོ་ནུས་ལ། བསམ་གཏན་གྱི་ཕར་ཕྱིན་དང་བྱང་སེམས་ཀྱི་ཐུན་མོང་མ་ཡིན་པའི་ཏིང་ངེ་འཛིན་གྱི་བསླབ་པ་གཉིས་དོན་གཅིག་
པ་ཐེག་པ་ཆེན་བོའི་སྤྱི་སྐད་ཡིན་ནོ། །གསུམ་པ་བདེ་སྟོང་དབྱེར་མེད་ཀྱི་ཏིང་ངེ་འཛིན་བརྙེས་ཚུལ་ནི། སྐུ་ཚེ་ཁྲིལ་པོར་གཙོ་བོ་རྡོ་རྗེ་འཇིགས་བྱེད་དང་རྗེས་བཙུན་རྣལ་འབྱོར་མའི་རིམ་གཉིས་ཉམས་ལེན་གྱི་མཐིལ་དུ་མཛད་དེ་སྐྱེས་སྦྱང་གི་ཤེས་རབ། རྟག་
སྦྱོར་གུས་སྦྱོར་གྱི་བརྩོན་པ། དམ་ཚིག་སྡོམ་པའི་བསྲུང་མཚམས། ལྷ་སྔགས་ལ་ཡིད་ཆེས་སོགས་བྱང་ཆུབ་རྡོ་རྗེས་ཇི་ལྟར་གསུངས་པའི་ཐབས་ཀྱི་རྣམ་པ་མ་ཚང་བ་མེད་པར་སྒྲུབ་པ་མཛད་འདུག་པས་འབྲས་བུ་རྟོགས་པ་ཁྱད་པར་ཅན་འཁྲུངས་ཡོད་མེད་ལ་དགོས་
པའི་གནས་ཙམ་ཡང་གལ་མཆིས། འོན་ཀྱང་སྦས་པའི་བརྟུལ་ཞུགས་ཀྱིས་དངོས་སུ་ཞལ་གྱིས་འཆེས་བམ་མཛད་པས་རྒྱ་ཆེར་སྨྲ་བ་དྐའང་ཟུར་ཙམ་བརྗོད་ན། མཚན་མོའི་རིང་ལ་གཟིམ་དང་ཏིང་ངེ་འཛིན་བསྲེས་ནས་དགེ་སྦྱོར་སྐྱོང་བ་ཞིག་ཡོད་ཅེས་
རྒྱུས་ཡོད་རྣམས་གླེང་བས། ཕལ་པ་གཉིད་ལོག་པ་བཞིན་ལུས་སེམས་ཐམས་ཅད་ལྷོད་ལྷོད་པོ་དང་ཤིག་ཤིག་པོར་སོང་བ་དེ་འདྲ་མིན་པར། ཤ་ཚུགས་ཀྱི་སྒྲིམ་ཆ་དང། མདངས་ཀྱི་གསལ་ཆ་སོགས་གང་ལ་བལྟས་ནའང་ནང་དུ་ཏིང་ངེ་འཛིན་ཞིག་ལ་

[095B] དེ་ལྟ་ན་གཟིམ་དང་བསྲེས་ནས་སྐྱོང་རྒྱུའི་དགེ་སྦྱོར་ཡང་དགེ་སེམས་གང་ཡང་རུང་བ་ཙམ་ཞིག་མ་ཡིན་པར་ངེས་ཏེ། ཁྲུས་ལྡང་ཁ་ཟས་ཀྱི་རྣལ་འབྱོར་སོགས་བླ་མེད་ཀྱི་རྒྱུད་དོན་ལྟར་རྣམ་པ་
ཀུན་ཏུ་མཛད་བཞིན་པ་མངོན་སུམ་གྱིས་གྲུབ་པས། དེ་ལ་དཔག་ན་འདིའི་སྐབས་སུ་འང་ཉལ་བ་གཉིད་ཀྱི་རྣལ་འབྱོར་ཞེས་བྱ་བ་ལྷོ་བྲག་མར་པའི་ཐུགས་བཅུད། བསྲེ་བསྐོར་དགུའི་མན་ངག་གི་སྙིང་པོ་ད་ཉིད་ཡིན་པ་གོར་མཆག་གོ་དེའི་སྐྱོང་ཚུལ་ནི་གཉིད་དུ་འགྲོ་
བའི་ཚེ་སྡུད་རིམ་གྱི་དམིགས་པ་བསྐྱངས་ཏེ། སྟོང་བཞི་རིམ་པར་ཤར་བའི་འོད་གསལ་གྱི་དུས་ན་དེ་དང་སྟོང་པ་ཉིད་སྦྱར་བའི་བདེ་སྟོང་དབྱེར་མེད་ཀྱི་ཏིང་ངེ་འཛིན་ལ་མཉམ་པར་འཇོག་པ་གཙོ་བོ་ཡིན་ལ། སྤྱོད་བསྡུས་ལས། ས་མཐུག་གྱུར་པས་རབ་ཏུ་རིང་
གཉིང་ལོག་ཅེས་སོགས་ཀྱིས་ཕལ་བ་ལ་འང་རྣམ་པ་སྣ་ཚོགས་འབྱུང་རྒྱུ་ཡོད་པ་བཞིན། བདག་ཉིད་ཆེན་པོ་རྣམས་ལ་ཚོགས་རླབས་པོ་ཆེ་རྫོགས་པར་བྱེད་པའི་རྗེས་ཐོབ་ཀྱི་ཉམས་ལེན་ངོ་མཚར་བ་མང་པོའང་སྐྱོང་རྒྱུ་ཡོད་པར་སྣང་བས་དེ་འདྲ་ཞིག་ཡིན་པར་
མངོན་ནོ། །གསུམ་པ་ལྷག་བ་ཤེས་རབ་ཀྱི་བསླབ་པའི་ཡོན་ཏན་ནི། གནས་ལུགས་རིགས་པ་དོན་དམ་རྟོགས་པའི་ཤེས་རབ། གནས་ལྔ་རིགས་པ་ཀུན་རྫོབ་རྟོགས་པའི་ཤེས་རབ། སེམས་ཅན་གྱི་དོན་སྣ་ཚོགས་སྒྲུབ་ཚུལ་ཤེས་པའི་ཤེས་རབ་གསུམ་
དང༑ ཡང་ན་ཇི་ལྟ་བ་རིགས་པ། ཇི་སྙེད་པ་རིགས་པ། གནས་ལྔ་རིག་པའི་ཤེས་རབ་གསུམ་ཟབ་པ་མྱུར་བ་གསལ་བརྒྱ་ཆེ་བའི་ཤེས་རབ་བཞི། འཆད་རྩོད་རྩོམ་པའི་ཤེས་རབ། སྐྱེས་སྦྱང་གི་ཤེས་རབ་གཉིས། ཐོས་བསམ་སྒོམ་པའི་ཤེས་རབ་གསུམ་

[096A]༄༅། །སོགས་ཇི་ལྟར་དུ་བྱས་ཏེ་བཤད་ཀྱང་རུང་མོད། འདིར་ཤེས་རབ་ཕུན་སུམ་ཚོགས་པའི་རྒྱུ་དང་འབྲས་བུ་གཉིས་ཀྱི་དབང་དུ་བྱས་ཏེ་བརྗོད་ན། དང་པོ་ལ་ལྷན་ཅིག་བྱེད་པའི་རྐྱེན་དགེ་བའི་བཤེས་གཉེན་བསྟེན་པའི་ཚུལ་
དང༑ ཉེར་ལེན་གྱི་རྒྱུ་ཚུལ་བཞིན་ཡིད་ལ་བྱེད་པས་གཞུང་ལུགས་རྒྱ་མཚོར་སྦྱངས་ཚུངས་གཉིས། དང་པོ་ནི། བསྟན་པ་སྤྱི་དང་བྱེ་བྲག་གི་སྒོར་འཇུག་པའི་བཤེས་གཉེན་གོང་དུ་སྨོས་པ་རྣམས་དང། ཁྱད་པར་མདོ་སྔགས་ཟབ་རྒྱས་ཀྱི་གདམས་པ་ཟད་མི་ཤེས་པ་
རྒྱ་མཚོ་ལས་ཆུ་བཅུ་བ་བཞིན་མནོས་ཏེ་བསྟན་པའི་གནད་ལ་ངེས་པ་སྟེར་བའི་བཀའ་དྲིན་མཚུངས་པ་མེད་པ་ནི་ཀུན་མཁྱེན་འཇམ་དབྱངས་བཞད་པའི་རྡོ་རྗེ་ཡིན་ལ། གཞན་ཡང་དགེ་ལྡན་བསྟན་པའི་སྲོག་ཤིང་དགའ་ལྡན་ཁྲི་རིན་པོ་ཆེ། དཔལ་ལྡན་རིགས་བརྒྱའི་
ཁྱབ་བདག་རྗེ་ཐུའུ་བཀྭན་རིན་པོ་ཆེ། ཆོས་བརྒྱད་ཀྱི་འཆིང་བརྩད་ནས་ཆོད་པ་ཀུན་སྤངས་བློ་བཟང་རྒྱལ་མཚན། རིགས་པའི་དབང་ཕྱུག་ངག་དབང་ཉི་མ་སོགས་བཤེས་གཉེན་དམ་པ་དུ་མ་རིགས་ཀྱི་ཅོད་པན་དུ་བཀུར་ཏེ། གསུང་གི་བདུད་རྩི་མནོས་ནས་
གོད་པ་མེད་པར་ཐུགས་རྒྱུད་ལ་གཏམས་པས་ཡོན་ཏན་མི་ཟད་པའི་གཏེར་དུ་གྱུར་པ་ཡིན་ནོ། །གཉིས་པ་ཉེར་ལེན་གྱི་རྒྱུ་གཞུང་ལུགས་ལ་སྦྱང་བ་མཛད་ཚུལ་ཡང་རྒྱས་པར་གོང་དུ་བརྗོད་ཟིན་བ་ལྟར་རྒྱལ་བའི་བསྟན་པ་འཛིན་པ་ལ་ཐོག་མར་མང་དུ་ཐོས་པ་
གལ་ཆེ་བར་གཟིགས་ནས། ཆེན་པོའི་མིང་དང་གོས་སོགས་ཀྱིས་ཆོག་ཤེས་རློམ་སེམས་མ་མཛད་པར་ཁེངས་དྲེགས་དོར་ཞིང་དཀའ་བ་ཁྱད་པར་དུ་བསད་དེ་ཉིན་མཚན་ཁོར་མོ་ཡུག་ཏུ་དཔེ་འཛིན་སྐྱོར་སྦྱང། དེའི་དོན་ལ་དཔྱོད་པ། བརྒལ་བརྟགས་ཀྱིས་རྕོད་པ་

[096B] དཀའ་གནད་ལ་དྲི་རྨེད་སོགས་ཕྱོགས་སྒོར་མོ་ནས་གསན་སྦྱོང་རྡོ་རུས་ཐུག་པ་མཛད། ཁྱད་པར་དུ་གཞུང་ཆེན་མོ་པོ་ཏི་བཅུ་ཕྲག་ལྷག་པ་འཛིན་སྐྱོར་གནང་སྟེ་ཚོགས་རྒྱུག་ཕུལ་ཚུལ་སོགས་སྔར་བཤད་ཟིན་ལ། རྒྱུད་གྲྭར་ཕེབས་ནས་མདོ་
སྡེ་ཀུན་གྱི་ཟ་མཏོག་དང་རྒྱུད་སྡེ་ཀུན་གྱི་རྒྱལ་པོ་དཔལ་གསང་བ་འདུས་བའི་རྩ་བའི་རྒྱུད་ཀྱི་སྦས་པའི་གནང་རྣམས་བཤད་རྒྱུད་ཆེན་པོ་དྲུག་ལ་བརྟེན་ནས་འགྲེལ་ཚུལ་དཔལ་ལྡན་ཟླ་བ་དང་རྗེ་བླ་མའི་ལེགས་བཤད་རྣམས་ཀྱིས་གཙོས་གསང་ཆེན་རྒྱུད་སྡེ་ཀུན་གྱི་གནད་དོན་
ལམ་རིམ་པ་གཉིས་སུ་བསྡུས་ནས་ཉམས་སུ་ལེན་ཚུལ། ཞལ་ཤེས་ཀྱི་མན་ངག་ཆོ་ག་ཕྱག་ལེན་སོགས་མཐའ་དག་ལ་སྦྱང་བ་མཐིལ་ཕྱིན་པ་དང། ཞར་བྱུང་རིག་གནས་ཀུན་ལའང་སྦྱངས་ཚུལ་སོགས་ཀྱང་གོང་དུ་སོང་ཟིན་པས་བསྐྱར་མི་དགོས། གཉིས་
བརྒྱུ་རྐྱེན་དེ་དག་གི་འབྲས་བུ་འཆད་རྩོད་རྩོམ་གསུམ་ལ་མཚུངས་ཟླ་མེད་པའི་མཁས་པའི་གོ་འཕང་མངོན་དུ་མཛད་ཚུལ་ལ། འཆད་པའི་ཡོན་ཏན་ནི། རྣམ་ཕར་བཤད་པའི་སྒོ་བསྡུ་བ་དང། དབྱིག་གཉེན་གྱི་རྣམ་བཤད་རིགས་པ་སོགས་ནས་
བྱུང་བ་ལྟར་བཤད་ཚུལ་གྱི་སྐྱོན་ཐམས་ཅད་དང་བྲལ་ཞིང། ཡོན་ཏན་ཚང་བའི་ཚུལ་བརྗོད་བྱའི་རྣམ་གྲངས་མང་ཡང་སྙིང་པོ་བསྡུས་ན། དང་བོར་ཆོས་སྟོན་པའི་ཀུན་སློང་བྱམས་སྙིང་རྗེ་དང་བསྟན་པ་རིང་དུ་གནས་བའི་འདུ་ཤེས་སོགས་ཀྱི་སྒོ་
ནས། སྟོན་ཚུལ་བརྗོད་དོན་གྱི་སྙིང་པོ་མི་གསལ་བ། གོང་འོག་འཁྲུགས་པ། ཧ་ཅང་རྒྱ་འབྱམས་པས་གནད་དུ་མི་འདྲིལ་བ། ཟེར་ཟློས་ཀྱི་རྣམ་གྲངས་མང་པོས་ཉི་མ་འཕུལ་བ། གཞན་ལ་བསྙད་འདོགས་ཟུར་ཟ་མང་པོས་དྲི་མ་ཅན་དུ་བྱེད་པ། ལུང་

[097A]༄༅། །རིགས་ཀྱི་གཏད་སོ་མེད་པར་ཚོད་འཇོག་བྱེད་པ་སོགས་ཀྱི་སྐྱོན་དང་བྲལ་བར་མདོ་རྒྱུད་བསྟན་བཅོས་ཚད་མ་དང། ལྷག་པར་རྗེ་ཡབ་སྲས་ཀྱི་གསུང་དྲི་མ་མེད་བ་རེ་གཞིར་བཞག་སྟེ། འབྲེལ་དང་མཚམས་སྦྱོར་མདོར་རྒྱས་སྤྲོད་
ཚུལ་གྱིས་གོ་བདེ་བ། གནད་འགག་གི་སྤྱི་སྡོམས་ནས་བཟུང་སྟེ་གསུང་བས་འདུས་ཆེ་བ། ལུང་རིགས་ཀྱི་ཟུར་ཕྱིན་པས་ངེས་ཤེས་བརྟན་པོ་སྐྱེད་པ། རྟོགས་སླའི་དཔེ་དང་སྦྱར་བས་ཉན་སྤྲོ་བ། ཁྱད་པར་དུ་གང་གསུང་ཐམས་ཅད་ཆོས་ཀྱི་མདེའུ་སྣེ་ནན་
དུ་བསྐོར་ཏེ་རྒྱུད་འདུལ་ཐབས་འབའ་ཞིག་ཏུ་མཛད་པས་ཕན་ཆེ་བ་སོགས་ཁྱད་ཆོས་བསམ་ལས་འདས་པ་ཞིག་ཡོད་པའི་སྟོབས་ཀྱིས་ཉན་པ་པོ་མིང་དང་གོ་སས་རློམ་པ། རྟོག་གའི་ང་རྒྱལ་གྱིས་དྲེགས་པ། སྟོབས་འབྱོར་མངའ་ཐང་གིས་ཁེངས་བ། རིགས་
རུས་གྱིས་སྙེམས་པ་ཐམས་ཅད་ཀྱང་རྟ་དམུ་རྒོད་སྲབ་ཀྱིས་ཁ་ལོ་བསྒྱུར་བ་བཞིན་བློ་སྣ་རང་དབང་མེད་པར་བསྒྱུར་ཐུབ་པ་དང། སླར་ཡུན་རིང་འགོར་ཡང་དེའི་ཚེ་འདི་གསུངས་པ་ཡིན་སྙམ་དུ་སེམས་ལ་གཟེར་བཏབ་པ་བཞིན་མི་བརྗེད་པར་འཛིན་རྒྱུ་ཡོད་བས་
ཡིད་དང་རྣ་བར་སྐྱེལ་མཁས་པ་སྟེ། མདོར་ན་པོ་ཏོ་པའི་རྣམ་ཐར་མཛེས་པའི་པདྨོ་ལས། བརྒལ་ལན་སུན་འབྱིན་ཆོས་དམག་ཟེར་མཆུ་ཉུང། །དབང་ཟ་རང་བཟོས་བསྡུས་དོན་མི་མཛད་ཅིང། །དོན་གྱི་མཐའ་ཆོད་ཚིག་ཉུང་དོན་ཀུན་གོ་མང་ཐོས་
ལུང་ལྡན་དོན་གྱིས་མཚམས་ཕྱེད། །གྲུབ་མཐའ་མ་འདྲེས་ཆོས་སྐད་བཟང་ལ་བརྟེན། །ཅི་བཤད་སྒོམ་དོན་བློ་སྣ་བསྒྱུར་ལ་མཁས། །ཉམས་བ་ཟུར་གསོ་ཚིག་འབྲུ་དམ་པ་བཀྲོལ། །འཁྲུགས་པ་ཀུན་བསྡེབས་འབྱམས་པ་ངག་ཏུ་འདྲིལ། །

[097B] །དེའི་གནད་ཀྱིས་ཆོས་དོན་དུ་གཉེར་བའི་མཁས་པ་གཟུ་བོར་གནས་པ་ཐམས་ཅད་སློབ་མར་གྱུར་ཏེ་གསུང་ལས་སྐྱེས་པའི་བུ་སློབ་ཀྱིས་རྒྱ་བོད་ཧོར་གསུམ་གྱི་ཡུལ་ཐམས་ཅད་དུ་ཁྱབ་པ་བྱུང་བ་ནི། བསྟོད་པ་བརྒྱ་ལྔ་བཅུ་པ་
ལས༑ ཁྱོད་ཀྱི་སློབ་མ་བཟང་པོའི་ཤིང། །དགེ་བའི་མེ་ཏོག་གིས་བརྒྱན་པ། །དཔྱིད་ཀྱི་ཤིང་ནི་མེ་ཏོག་གིས། །བརྒྱན་པ་ལྟ་བུར་མཛེས་པ་ལགས། །ཞེས་པ་འདིའི་ཚིག་རིས་ལྟར་བྱས་ན་སློབ་མ་དེ་ཉིད་ཡོན་ཏན་གྱི་རྒྱན་གྱིས་མཛེས་པའི་དོན་ལྟ་བུར་
འགྲོ་འང། འདི་སློབ་མ་བླ་མའི་རྒྱན་དུ་སོང་ནས་ཆེ་བ་འདོན་ཚུལ་ཡིན་པས། འགྱུར་ཡང། སློབ་མ་དགེ་བའི་མེ་ཏོག་གིས། །བཟང་བོའི་ཤིང་ཁྱོད་བརྒྱན་གྱུར་པ། །དཔྱིད་ཀྱི་ཤིང་ནི་མེ་ཏོག་གིས། །བརྒྱན་པ་ལྟ་བུར་མཛེས་པ་ལགས། །བྱས་ན་ཤིང་
ལས་སྐྱེས་བའི་མེ་ཏོག་གིས་ཤིང་བརྒྱན་པ་བཞིན། བླ་མའི་གསུང་ལས་སྐྱེས་པའི་སློབ་མས་བླ་མ་བརྒྱན་པའི་དཔེ་དོན་གཉིས་ཤིན་ཏུ་འབྲེལ་ལོ། །ས་པཎ་གྱིས་ཐུབ་པའི་བསྟོད་པ་ལས་ཀྱང། ཁྱོད་ཀྱི་ཡོན་ཏན་སྨོས་ཅི་འཚལ། །སྲས་ཀྱི་ཡོན་ཏན་མཐོང་བས་
ཁུམས། །སྐྱ་རེངས་ཤར་བའི་གཟི་བརྗིད་ཀྱིས། །པདྨོའི་གཉེན་གྱི་འོད་ཟེར་གོ་ཞེས་གསུངས་བ་ལྟར། བླ་མའི་སྐུའི་ཆེ་བ་འདོན་པའི་མཛེས་རྒྱན་ཡིན་ཀྱང་ཞིབ་པར་བགྲང་གིས་མི་ལང་ལ། རགས་རིམ་ཙམ་ཞིག་སྨོས་ན། ཉིད་ཀྱི་བླ་མའི་ཁྲོད་ན་
ཚུར་ཡང་ཆོས་གསན་པའི་བླ་སློབ་གཉི་གར་གྱུར་པ་དབུས་འགྱུར་བསྟན་པའི་སྲོག་ཤིང་དགའ་ལྡན་ཁྲི་རིན་པོ་ཆེ་དག་དབང་སྙན་གྲགས། ངེས་དོན་གྱི་རྣལ་འབྱོར་དབང་ཕྱུག་རྒྱ་རྩང་སྒོམ་ཆེན་བློ་བཟང་རྒྱལ་མཚན་རྣམ་པ་གཉིས་དང། ཨཀྱཱ་རིན་པོ་ཆེའི་མདུན་ནས་

[098A]༄༅། །ཀྱང་ཆོས་ལུང་འགའ་ཞིག་གསན་ལ། འོན་ཀྱང་བསྟན་པའི་རྩ་ལག་ཨ་ཀྱའ་རིན་པོ་ཆེ་བློ་བཟང་འཇམ་དབྱངས་རྒྱ་མཚོ་ནི་རྗེ་འདི་ཉིང་ལས་མདོ་སྔགས་ཟབ་རྒྱས་ཀྱི་གདམས་པའི་ཐུགས་བཅུད་མཚང་བ་མེད་བར་བུམ་པ་གང་
བྱོའི་ཚུལ་དུ་བཞེས་པའི་ནང་གི་ཐུགས་སྲས་གཙོ་བོ་ཡིན་ནོ། །གཞན་ཡང་འགྲོ་བ་མཐའ་ཡས་པའི་འདྲེན་མཆོག་མཚུངས་ཟླ་མེད་པ་བྱང་ཕྱོགས་བསྟན་པའི་མགོན་པོ་ཧཱ་ཧ་རྗེ་བཙུན་དམ་བ་དབང་ཕྱུག་འཇིགས་མེད་རྒྱ་མཚོ། ཧ་ལེའི་ཧུ་ཐོག་ཐུ་
བསྐལ་བཟང་ཐུབ་བསྟན་རབ་རྒྱས། དགོན་ཀྱའ་དམ་ཆོས་བསྟན་འཛིན་རྒྱ་མཚོ། གསེར་ཏོག་སྤྲུལ་པའི་སྐུ་ཡེ་ཤེས་ཐུབ་བསྟན་རྒྱ་མཚོ། སྟག་མཚེར་སྤྲུལ་པའི་སྐུ་བློ་བཟང་མཁས་གྲུབ་ཉི་མ། ཚེ་ཤོས་སྤྲུལ་བའི་སྐུ་ངག་དབང་བཤད་སྒྲུབ་བསྟན་པའི་ཉི་མ། གྲོ་
ཚད་རྒྱུད་པ་བླ་ཟུར་སྐལ་བཟང་བཀྲ་ཤིས་རྒྱ་མཚོ། མཚན་སྒྲོགས་མཁན་ཆེན་དགེ་འདུན་དོན་གྲུབ་ཀྱི་སྤྲུལ་སྐུ། རྒྱ་ཡག་སྤྲུལ་སྐུ་བློ་བཟང་བསྟན་པའི་ཉི་མ། སྐ་ཀྱའ་ཞབས་དྲུང། སྒོམ་ཆེན་རིན་པོ་ཆེའི་སྤྲུལ་སྐུ་བློ་བཟང་དགེ་ལེགས་ཉི་མ། སྨན་པ་བླ་ཟུར་
ཉ་ཀྱཱ་རྒྱལ་མཚན་ནོར་བུ། སྨན་པ་བླ་ཟུར་གྲོ་ཚང་སྤྲུལ་སྐུ། དེའི་བླ་ཟུར་སོ་ཉིད་ངག་དབང་དམ་ཆོས། སྨན་པའི་ཁྲི་པ་གྲོ་ཀྱཱ་བསྟན་འཛིན་རྒྱ་མཚོ། ཅོ་ནེ་ཞབས་དྲུང་སྐལ་བཟང་བསྟན་འཛིན་རྒྱ་མཚོ། ཨ་རིག་ཞབས་དྲུང་བསོད་ནམས་བསྟན་པའི་རྒྱལ་
མཚན༑ བསྟན་བའི་གསལ་བྱེད་ལྕང་ལུང་པཎྜི་ཏ། མཁས་དབང་པཱ་རིན་ཐོ་ཡོན་བློ་བཟང་དགེ་ལེགས་བསྟན་འཛིན། ཨ་བག་ལྷ་རམ་པ་དག་དབང་ཡར་འཕེལ། དུར་བདེ་ཨེ་རྟི་ནི་དར་ཧན་མཁན་བོའི་སྤྲུལ་སྐུ་ངག་དབང་ཐུབ་བསྟན་ཉི་མ། ཧ་རེ་གདྒའི་

[098B] ཧོར་ཏུན་ཏྲ་ཡན་ཆིའི་སྦྲུལ་སྐུ་བློ་བཟང་མཁས་མཆོད་གྲགས་པ། མུར་གུ་ཆིག་བདེ་ལྡན་བཀོད་པ་གླུང་གེ་མེར་གེན་ཏའི་ཆིང་ཆོས་རྗེ་བློ་བཟང་བསྟན་པའི་རྒྱལ་མཚན། ཆ་ཧར་ཁུ་བེ་ཐུ་ཨུ་ལན་གྱི་ཆོས་རྗེ་བློ་བཟང་དགེ་ལེགས། ཞབས་
དྲུང་འཇིགས་མེད་བསྟན་འཛིན་ཉི་མ། སོ་ཉིག་བསྟན་པ་དར་རྒྱས་གླིང་གི་སྤྲུལ་སྐུ་བློ་བཟང་ཚུལ་ཁྲིམས་ཉི་མ། མེརྒེན་པཌྞི་ཏ་ཆོས་རྗེ་བསོད་ནམས་བསྟན་པའི་རྒྱལ་མཚན། སུ་ཉིད་གཡས་རུའི་ཝང་གི་སྐུ་མཆེད་མཁན་པོ་བླ་མ་སངས་རྒྱས་བཀྲ་ཤིས་རྒྱ་མཚོ་
སུ་ཉིད་གཡོན་རུ་ཏི་ལེ་བི་ཤྲི་རུ་ཆོས་རྗེའི་སྤྲུལ་སྐུ་བློ་བཟང་དཔལ་ལྡན་ཆོས་འབྱོར། ཨ་བག་ཞབས་དྲུང། ཨོར་དུ་སུ་ཨེར་ཏི་ནི་ཆོས་རྗེའི་ཞབས་དྲུང་ངག་དབང་དཔལ་ལྡན་ཉི་མ། ཨོར་དུ་སུ་སྨན་པ་བླ་ཟུར་དཀོན་མཆོག་རབ་རྒྱས། ཨོར་དུ་སུ་ཧང་གིན་
ཞབས་དྲུང་རིན་ཆེན་འབྱུང་གནས། གྲོ་ཀྱའ་ཞབས་དྲུང་སོགས་དམ་པའི་སྐྱེ་འཕྲེང་འཛིན་པའི་སྤྲུལ་སྐུ་དང་ཆོས་ཀྱི་གདན་ཁྲི་འཛིན་པའི་བླ་མ་མང་པོ་དང། གཞན་ཡང་ཨོར་དུ་སུ་ཤོག་གི་སྦས་པའི་རྣལ་འབྱོར་པ་ཆེན་པོ་ངག་དབང་སྨོན་ལམ། ཨོར་དུ་སུ་ཐང་གི་ཤོག་ནས་
སྒྲུབ་པའི་རྒྱལ་མཚན་འཛིན་པ་རི་ཁྲོད་པ་དཀོན་མཆོག་སྙན་གྲགས། ཨོར་དུ་སུ་གླིང་བསྲེས་བཀའ་བཅུ་མཐུ་སྟོབས། ཨུ་རད་སྨོན་རམ་པ་དབལ་འབྱོར་སོགས་གཞུང་ལུགས་རྒྱ་མ་ཚོར་བློ་གྲོས་ཀྱི་གྲུབ་གཟིངས་འདོད་དགུར་འཇུག་པའི་དགེ་བཤེས། ཆོས་བརྒྱད་ཀྱི་མཆིང་
བ་དོར་ཏེ་སྤོང་བ་བསམ་གཏན་ལ་གཅིག་ཏུ་གཞོལ་བའི་རི་ཁྲོད་པ་སོགས་བགྲང་གིས་མི་ལང་ངོ། །མཆོད་ཅིང་བསྙེན་བཀུར་བའི་སྤྱིན་བདག་གི་རིམ་པ་ནི། ཐོག་མཐའ་བར་གསུམ་དུ་མཛད་འཕྲིན་གྱི་གདུགས་དཀར་འདེག་པའི་ཡུ་བ་ལྟ་བུ་མི་རྗེ་མཚུངས་པ་མེད་

[099A]༄༅། །ག་ཆིང་ཝང་བསོད་ནམས་རྡོ་རྗེ། དེའི་སྲས་ས་སྐྱོང་མིའི་དབང་ཕྱུག་དམ་བ་ཝང་ཚེ་རིང་དོན་གྲུབ། མུ་རིང་ཝང་ཕྱག་རྡོར། བཻ་ལི་འཇིགས་མེད། དེའི་སྲས་བཻ་ལི་འཇམ་དཔལ། བཻ་ཡི་འཕྲིན་ལས་དཔལ་འབྱོར། པེ་
ཟི་མི་འགྱུར། དེའི་སྲས་པེ་ཟི་རཏྣ་སིདྡྷི། བེ་ཟི་མཚོ་སྐྱེས། དར་རྒྱས་གུང། ཇ་སག་ཨུལ་ཅུས་ཐུ་དའི་ཆིང་རྡོ་རྗེ། སྲས་ཇ་སག་དའི་ཚིང་དབང་ཆེན་དོན་གྲུབ། ཚྭ་འདམ་ཇ་སག་ཨེང་ཁི་བ་ཡར། ཇ་སག་བསྟན་སྐྱོང། དེའི་སྲས་ཇ་སག་རབ་བརྟན་
སོགས་མཚོ་སྔོན་གྱི་སའི་ཆར་གཏོགས་པའི་དཔོན་རིགས་ཆེས་མང་པོ་དང། བྱང་ཕྱོགས་ཧོར་གྱི་ཡུལ་ནས་ས་སྐྱོང་དམ་བ་སུ་ཉིད་གཡས་རུའི་དུའི་རེད་ཝང་རཏྣ་སིདྡྷི་སྐུ་མཆེད་བཅས། དུར་བདེ་ཏཱ་ཝང་ཕུན་ཚོགས་བསམ་འགྲུབ། ཧོའུ་ཆིང་ཝང། ཨོར་དུ་སུ་ཇུན་
གར་ཏཱ་བེ་ཟི་སོགས་དད་བའི་ལང་ཚོ་གཏོང་བའི་རྒྱན་གྱིས་མཛེས་པའི་དཔོན་པོ་ཆེ་ཆུང། མི་བཟང་སེ་དོད། ཁྱིམ་བདག་འབྱོར་ལྡན་སོགས་མཐའ་ཡས་སོ། །དགེ་ཚུལ་སློང་བསྙེན་གནས་དགེ་བསྙེན་སོགས་ཀྱི་སྡོམ་པ་མནོས་ཏེ་བྱང་ཆུབ་གསུམ་གྱི་ཁང་བཟང་དུ་
འཇུག་པའི་ནོར་བུའི་ཐེམ་སྐས་བཙུགས་པ་ཁྲི་ཕྲག་ལས་ལྷག་ལ། ཆོས་འབྲེལ་ཙམ་མནོས་ཏེ་མཐོ་རིས་དང་ཐར་པའི་ས་བོན་བསྐྲུན་པ་ཚུན་ཆད་ནི་བགྲང་གིས་མི་ལང་ངོ། །རྩོད་བའི་ཡོན་ཏན་ནི། སྤྱིར་ད་ལྟ་བཤད་སྒྲུབ་ཀྱི་བསྟན་པའི་བྱ་བ་ཀུན་གྱི་ནང་ན་
མདོ་དབུས་ཡོངས་ལ་དར་རྒྱས་ཆེ་བརྩོད་པ་ཡིན་པར་གྲགས་མོད་ཀྱང། ཕལ་མོ་ཆེ་ཞིག་གིས་རྩོད་ཚུལ་ནི། མཁས་གྲུབ་ཐམས་ཅད་མཁྱེན་པས། རྙེད་བཀུར་འཁོར་དང་གྲགས་པ་དོན་གཉེར་བའི། །འགྲན་སེམས་ཕྲག་དོག་བདག་བསྟོད་གཞན་སྨོད་ཀྱིས། །ངེས་

[099B] །ཉོན་མོངས་སོ་ནམ་ཐོས་པའི་གཟུགས་བརྙན་ཡིན། །གསུངས་པ་ལྟ་བུར་སོང་བ་མང་ལ། དེ་མིན་ཡང་རྐུན་བོ་སྔར་མནོར་ལ་འཇབ་བ་བཞིན་དུ་རང་གི་ཞེ་འདོད་ཕ་རོལ་པོས་ཤེས་ཀྱིས་དོགས་པའི་ཚིག་སུབ་སུབ་
པོས་མིང་ཟུར་རེའི་སྟེང་ནས་ཡིན་ཀྱང་མགོ་སྐོར་ཅི་ཐུབ་དང། ཕྱི་རོལ་གྱི་ཁ་ནོར་བ་ཙམ་ལའང་དངོས་འགལ་གྱི་རྒྱང་འབོད་ཨེ་ཐུབ་ལྟ་བ་སོགས་རེ་དོགས་མང་བོ། དཔལ་ཆོས་ཀྱི་གྲགས་པའི་རྩོད་རིགས་དང། ས་པཎ་གྱི་མཁས་འཇུག་སོགས་ལས་རྩོད་པ་རྣམ་དག་གི་
འགལ་བ་ཟླར་གསུང་བ་ཁོ་ན་ལས། ཆོས་ཀྱི་དེ་ཉིད་རིགས་པ་གསུམ་གྱིས་གཏན་ལ་ཕབ་སྟེ་མ་རྟོགས་ལོག་རྟོག་གི་དྲི་མ་དྲུངས་ནས་འབྱིན་པས་རང་གཞན་གཉི་གར་སྨན་པ་དེ་ལྟ་བུ་དཀོན་ཡང། དམ་པ་འདིས་ནི་གཞུང་ཆེན་མོའི་གོ་དོན་གཞིར་བཟུང་སྟེ་རང་གཞན་
གཉི་ག་ཆོས་ཀྱི་གནད་ལ་ངེས་པ་སྣ་རེ་ཡིན་ཀྱང་སྐྱེད་ཅི་ཐུབ། ལོག་རྟོག་རེ་རེའང་སེལ་ཅི་ཐུབ་ཀྱི་ཕན་སེམས་དང་འདུན་པ་རྣམ་པར་དག་པ་ལས། མཁས་གྲགས་ཀྱི་རེ་བ་དང། ཕྱི་རྒོལ་སྨ་འབབ་ཀྱི་བསམ་པ་སོགས་ནམ་ཡང་མི་མཛད་པས། རྩོད་ཟླ་རྣམས་
ཀྱང་ཅི་ཙམ་འགྲོགས་པ་བཞིན་རྗེ་གུས་སུ་འགྲོ་བ་ཞིག་ཡོད་པ་གྲྭ་ཐོག་མཉམ་པའི་རྒྱུས་ཡོད་རྣམས་གླེང་ངོ། །རྩོམ་པའི་ཡོན་ཏན་ནི་དཀོན་མཆོག་རྗེས་དྲན་གྱི་མདོར། དོན་བཟང་པོ། ཚིག་འབྲུ་བཟང་བོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ་
ཞེས་སོགས་དང། མདོ་སྡེ་རྒྱན་ལས། གཟུགས་རྒྱན་རང་བཞིན་ཡོན་ཏན་ལྡན་པ་མེ་ལོང་ནང་སོང་ན། །ཞེས་སོགས་ཀྱིས་རང་བཞིན་གྱི་རྒྱན་ཟབ་རྒྱས་ཀྱི་ལུས་བཟང་པོའང་རྗོད་བྱེད་ཕུན་སུམ་ཚོགས་པའི་གསལ་བྱེད་ཀྱི་རྒྱན་གྱིས་མཛེས་བར་བྱེད་དགོས་

[100A]༄༅། །པར་གསུངས་ལ། རྗེ་བླ་མའི་རིན་པོ་ཆེ་གསུམ་གྱི་གཏམ་གྱི་སྦྱོར་བར་ཡང་དེ་བཞིན་དུ་གསུངས་ཏེ། བསྟན་བཅོས་ཀྱི་སྤྱི་ཁོག་ཤིན་ཏུ་བཟང་བའི་ནང་དུའང་སྦྱོར་ཚུལ་ཉེས་བར་རེ་རེ་བྱུང་ན་རྒྱན་མང་ན་ཆུང་སྣ་བཅད་པ་
བཞིན་དུ་མཛེས་པ་དམན་པར་བྱེད་པར་དཎྜིས་གསུངས་སོ། །དེ་ལྟར་ཚིག་དོན་ཕུན་སུམ་ཚོགས་པ་འབྱུང་བ་ལྟ་སྙན་ངག་གི་གཞུང་སོགས་ལ་སྦྱང་དགོས་པར་གཟིགས་ཏེ་ཐ་སྙད་པའི་རིག་གནས་རྣམས་ལའང་ཐོས་བསམ་ཚུལ་བཞིན་དུ་མཛད་པ་ན་སྐྱེས་
སྦྱང་གི་བློ་གྲོས་ཕུན་སུམ་ཚོགས་བས་དཀའ་ཚེགས་མེད་པར་སྨྲ་བའི་དབང་ཕྱུག་ཏུ་གྱུར་པར་ངེས་ཏེ། སྔོན་ཀུན་མཁྱེན་འཇམ་དབྱངས་བཞད་པ་རིན་པོ་ཆེའི་བཀས་བསྐུལ་ནས་ཐ་སྙད་རིག་གནས་རྣམས་ལ་སྦྱང་བ་མཛད་པའི་ཚེ་རྗེ་དེ་ཉིད་ཀྱིས་སྩལ་བའི་ཆབ་
ཤོག་ལས། ཡིད་འཕྲོག་ཆུ་སྐྱེས་ལྟེ་བར་འཇོ་སྒེག་མཁན། །བཻ་ཌཱུར་རྒྱུད་མངས་སྒྲ་ལས་ཆོས་ཕུང་ཀུན། །གླུར་ལེན་སྨྲ་མཁས་འདོད་པ་རྣམས་ཀྱི་ལྷ། །ཚངས་པའི་བུ་མོས་དགེ་ལེགས་སྩོལ་གྱུར་ཅིག་ཐ་སྙད་རིག་གནས་ཤེས་བྱའི་ཐང་ཆེན་དུ། །བློ་གྲོས་
ཅང་ཤེས་གོམ་སྟབས་བསྒྱུར་མཁས་ཤིང། །ལེགས་བཤད་ངོ་མཚར་ལྟད་མོས་ཚིམ་གྱུར་པ། །དམ་བའི་རང་རྟགས་གསལ་བའི་བློ་ལྡན་ཁྱོད། །ཅེས་ཐུགས་ཤིན་ཏུ་མགུ་བའི་བཀའ་ཕེབས་པ་དང། རྗེ་ཐུའུ་བཀྭན་རིན་པོ་ཆེས་སྩལ་བའི་ཆབ་ཤོག་ལས་
ཀྱང། རྨོངས་ཆེན་གླང་པོའི་མཆེ་བ་ཉེར་ཕྱུང་ནས། །སྣ་ཚོགས་རིག་གནས་སྒྲོ་མདངས་མཚར་སྡུག་ཅན། །རྒྱ་ཆེན་ཐོས་པའི་རྨ་བྱ་ཞོན་ནས་སུ། །མཁས་མང་འཆི་མེད་གྲལ་དུ་ཉེར་སླེབ་སྟེ། །མ་རིག་མུན་སེལ་རིག་གཞུང་གསེར་གྱི་སྒྲོན། །རྣམ་

[100B] །སྐྱེ་སྤྲུལ་བཟང་རྫུའི་མུན་ཁུང་འདོད་སྲེད་ཀྱི། །གཉིད་དུ་ཡུར་བ་རྣམས་ལ་ཅོ་འདྲི་ཞིང། །ཞེས་དང། དར་ཟབ་ཀྱིས་དཀྲིས་ལྡེར་བཟོའི་རྣམ་པར་ཐར། །འཛིན་མིན་ལྔགས་མཉེན་གློག་གི་གར་བསྒྱུར་བས་
ལེགས་བཤད་སྒྲ་བརྒྱ་སྒྲོགས་པའི་ཆོས་ཀྱི་སྤྲིན། །ཁྱོད་ཀོ་ཐུབ་བསྟན་ལྷ་ལམ་མཛེས་རྒྱན་ཉིད། །ཅེས་གཅམ་བུ་ཙམ་མ་ཡིན་པར་གནས་ཚུལ་གྱི་རང་བཞིན་དྲང་པོར་འདོམས་པའི་གསུང་གིས་བསྔགས་པ་བརྗོད་པས་ཤེས་སོ། །འོན་ཀྱང་བར་སྐབས་ཤིག་
ནས་ཇོ་བོ་ཆེན་པོས། ངང་པའི་ཆུ་ལས་འོ་མ་ལེན་པ་ལྟར། །རང་གི་འདོད་པ་དང་དུ་བླང་བར་བྱ། །ཞེས་དང། སྙིང་པོ་ངེས་པར་བསྡུ་བ་ལས་ཀྱང་གསུངས་པ་ལྟར་བེའུ་བུམ་སྔོན་མོར་ཡང། བསྒོམས་པས་ཚེ་འདི་དོན་ཡོད་བྱས་ལ། །རིག་པའི་གནས་ལྔ་
སྨོན་ལམ་གྱིས་སྦྱང། །ཞེས་གསུངས་པ་བཞིན་ནང་དུ་ཡང་དག་འཇོག་ལ་རྩེ་གཅིག་ཏུ་གཞོལ་བར་གྱུར་ཏེ། དེ་ལ་ལྟོས་ནས་ཐ་སྙད་རིག་གནས་ཀྱི་སྤྲོས་པ་དང་རྩོམ་པའི་རྣམ་གྲངས་མང་པོ་གཡེང་བའི་རྒྱུར་གཟིགས་ནས་ཆེར་མ་མཛད་ཀྱང། དད་ལྡན་
རྣམས་ཀྱིས་ནན་ཏན་ཆེན་པོས་ཡང་ཡང་བསྐུལ་ཏེ་སྔ་ཕྱིར་གསུང་རྩོམ་ཐོར་བུ་གནང་བ་ཕྱོགས་གཅིག་ཏུ་བསྡེབས་ན་པོ་ཏི་གཅིག་ལྷག་ཙམ་ཡོད་བ་རྣམས་ནི། དོན་ཟབ་ཅིང་ཚིག་སྦྱོར་ལེགས་བ། གོ་བདེ་ལ་འདུས་ཆེ་བ་སོགས་མཁས་པ་མགུ་བའི་ལེགས་བཤད་འབའ་
ཞིག་ཏུ་ཡོད་དོ། །དེ་ལྟར་ཤེས་བྱ་རིག་པའི་གནས་ལྔ་ལ་མཁས་བས་འཆད་རྩོད་རྩོམ་གསུམ་ལ་ཐོགས་པ་མེད་པ་ཁྱུ་མཆོག་རླབས་པོ་ཆེའི་གནས་ཐོབ་པའི་ཚུལ་དེ་རྣམས་ཀྱང་ལྷག་བ་ཤེས་རབ་ཀྱི་བསླབ་པའི་ཡོན་ཏན་ཡིན་ལ། འོན་ཀྱང་མདོ་སྡེ་རྣམས་ལས་

[101A]༄༅། །ལྷག་པ་ཤེས་རབ་ཀྱི་བསླབ་པའི་དབྱེ་བ་གཙོ་བོར་དངོས་སུ་གསུངས་པ་ནི། རྣམ་བཤད་དགོངས་པ་རབ་གསལ་ལས། ལྷག་བའི་ཤེས་རབ་ཀྱི་བསླབ་པ་གསུམ་འཇོག་པ་ལ། ས་འདིར་བྱང་ཕྱོགས་སོ་བདུན་རགས་པ་དང་ཕྲ་བ་ལ་
ཆེས་མཁས་པའི་ཤེས་རབ་ཀྱི་བསླབ་པ་ཞེས་སོགས་ཀྱི་དོན་དབུ་མ་འཇུག་པར། བྱང་ཆུབ་ཕྱོགས་ལྷག་བསྒོམ་པ་ལས་སྐྱེས་པའི། །ཞེས་བྱང་ཕྱོགས་སོ་བདུན་སོགས་ལམ་ལ་མཁས་པའི་ཤེས་རབ་ཀྱི་བསླབ་པ་དང། བདེན་རང་བཞིན། ཞིབ་མོར་རྟོགས་ལའང་
ཤིན་ཏུ་མཁས་པ་འཐོབ། །ཅེས་བདེན་བཞི་ལ་མཁས་པའི་ལྷག་པ་ཤེས་རབ་ཀྱི་བསླབ་པ་དང། འདི་བརྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་རྟེན་འབྱུང་གི་དེ་ཁོ་ན་ཉིད་རྟོགས་པའི་ལྷག་པ་ཤེས་རབ་
ཀྱི་བསླབ་པ་གསུམ་དུ་གསུངས་པ་དེ་དག་ཐུགས་རྒྱུད་ལ་འཁྲུངས་པར་ཚུལ་འདི་ཉིད་ཀྱིས་ཤེས་དགོས་ཏེ། ཉིད་ཀྱི་རྟོགས་བརྗོད་སྐལ་ལྡན་མ་ལས། གཞུང་ཕར་ཕྱིན་དབུ་མ་ལ་སོགས་པ། །ནང་བལྟས་ཀྱི་བློ་ཡིས་གར་ནུས་སྤྱོར། །ཞེས་བཀའ་བོད་ཆེན་པོ་ལྔ་
ལ་སྦྱང་བ་མཛད་པ་དེའང་ཁ་ཕྱིར་བལྟས་ཀྱི་རྩོད་པའི་ཡན་ལག་ཙམ་མ་ཡིན་པར་ཐུགས་རྒྱུད་ལ་ནང་དུ་བསྐོར་ཏེ་དེ་དང་དེའི་དོན་གྱི་རྟོགས་པ་ཁྱད་པར་ཅན་འཁྲུངས་པ་འབའ་ཞིག་གི་ཕྱིར་དུ་མཛད་ངེས་པ་དང། དེ་ལྟར་ན་ཕར་ཕྱིན་གྱི་གཞུང་ལ་སྦྱངས་པས་གཞུང་ཕ་རོལ་
ཏུ་ཕྱིན་བའི་སྦས་དོན་མངོན་པར་རྟོགས་པ་མཐའ་དག་མཚན་མེད་རབ་ཏུ་སྦྱིན་ལ་སོགས། །ཞེས་སོགས་ཀྱིས་མདོར་བསྟན་པ་བཞིན་དུ་སྐྱེས་བུ་གསུམ་གྱི་ལམ་གྱི་རིམ་པར་བསྡུས་ཏེ་རྣལ་འབྱོར་པ་གཅིག་གི་ཉམས་ལེན་གྱི་ལུས་གཅིག་ཏུ་འདྲིལ་བས་ལམ་ཕྲ་རགས་

[101B] མངོན་པ་མཛོད་ལ་སྦྱངས་པའང་གནས་དང་པོ་གསུམ་གྱིས་ཁམས་ཀྱི་རབ་དབྱེ་མཐའ་ཡས་དང་སྣོད་བཅུད་ཀྱི་འཇིག་རྟེན་མཐའ་དག་གིས་བསྡུས་པའི་ཤེས་བྱ་སྡུག་བསྔལ་གྱི་བདེན་པ་གཏན་ལ་
འབེབས། གནས་བཞི་བ་ལྔ་བ་གཉིས་ཀྱིས་ལས་ཀྱི་དབྱེ་བ་དང་དེའི་རྩ་བ་ཕྲ་རྒྱས་དྲུག་སོགས་སྤང་བྱ་ཀུན་འབྱུང་གི་བདེན་པ་གཏན་ལ་འབེབས། གནས་ཕྱི་མ་གསུམ་གྱིས་འགོག་ལམ་གྱི་བདེན་པ་གཏན་ལ་འབེབས་པས་ལྷག་པའི་ཤེས་རབ་གཉིས་པ་ཐུགས་ལ་འཁྲུངས་བར་
འགྲུབ། དབུ་མའི་གཞུང་ལ་ནང་དུ་བསྐོར་ཏེ་སྦྱངས་བས་སྲིད་པའི་ནད་བརྒྱ་སེལ་བའི་སྨན་མཆོག་ཉེས་བརྒྱའི་འཆིང་བ་གཅོད་བའི་རལ་གྲི་བསྟན་པའི་སྙིང་པོ་དཔལ་མགོན་ཀླུ་སྒྲུབ་ཡབ་སྲས་དང་འཇམ་མགོན་ཙོང་ཁ་པ་ཡབ་སྲས་ཀྱི་ཐུགས་བཅུད་ཟབ་མོ་རྟེན་
འབྱུང་གི་དེ་ཁོ་ན་ཉིད་གཟིགས་པས་ལྷག་པའི་ཤེས་རབ་གསུམ་པ་ཐུགས་ལ་འཁྲུངས་པར་འགྲུབ་ཅིང། རྣམ་འགྲེལ་ནི་དབུ་ཚད་སེང་གེ་འཇིང་བསྣོལ་ཞེས་དབུ་མའི་ལྟ་བ་གཏན་ལ་འབེབས་པའི་རིགས་པར་ངར་འདོགས་བྱེད་ཀྱི་ཡན་ལག་དང། འདུལ་བ་ནི་དེ་
དག་ཐམས་ཅད་ཀྱི་གཞི་རྟེན་དུ་དགོངས་པས། མདོར་ན་རྒྱུ་ཐོས་བསམ་མཛད་ཚུལ་ཚིག་གི་ན་ཡམ་དང་ཤག་འགྱེད་པ་ཙམ་དུ་མ་སོང་བའི་རྣམ་པར་དག་པ་འདི་ཉིད་ཀྱི་སྒོ་ནས་འབྲས་བུ་ལྷག་པའི་ཤེས་རབ་ཕུན་སུམ་ཚོགས་པ་ཐུགས་རྒྱུད་ལ་འཁྲུངས་ཚུལ་རྗེས་སུ་དཔོག་
པར་བྱེད་དགོས་བ་ཡིན་ནོ། །མདོར་ན་ཕྱིན་དྲུག་བསྡུ་བཞི་སོགས་རྒྱལ་སྲས་ཀྱི་སྤྱོད་པ་མཐའ་དག་ལ་གོམས་པ་ངང་དུ་གྱུར་པས་སྐུ་གསུང་ཐུགས་ཀྱི་མཛད་པ་མཐའ་དག་བསྟན་འགྲོའི་གསོས་སྨན་དུ་འགྱུར་ཞིང། རང་དོན་ཡིད་བྱེད་ཀྱིས་བསླད་པ་ཅུང་ཟད་ཀྱང་མེད་

[102A]༄༅། །པར་དེ་ཐམས་ཅད་གཞན་དོན་འབའ་ཞིག་ཏུ་བསྔོ་བར་མཛད་བའི་སྟབས་ཀྱིས་སླད་མར་ཡང་ནམ་མཁའ་ཇི་སྲིད་གནས་ཀྱི་བར་དུ་ཚོགས་གཉིས་ཀྱི་སྤྱོད་པ་རླབས་པོ་ཆེ་ཅུང་ཟད་ཙམ་ཡང་མི་ཉམས་པར་གོང་ནས་གོང་དུ་འཕེལ་
ཞིང༑ འགྲོ་བ་མ་ལུས་པའི་མགོན་དང་སྐྱབས་སུ་འགྱུར་བ་སོགས་གསང་བ་གསུམ་གྱི་ཡོན་ཏན་མི་ཟད་བའི་གཏེར་དུ་གྱུར་བ་ཡིན་ཏེ། མདོ་སྡེ་རྒྱན་ལས། ཐབས་མཆོག་ཤེས་པ་གང་ཞིག་བསོད་ནམས་ཡང་དག་བསྡུས་པ་ཤིན་ཏུ་རྒྱ་ཆེན་ཀུན། །གཞན་
དང་ཐུན་མོང་བྱས་ནས་ཉིན་གཅིག་བཞིན་དུ་རྫོགས་པའི་བྱང་ཆུབ་ཡོངས་བསྔོ་ཞིང། །བཟང་པོའི་གནས་སུ་སྐྱེས་བས་རྟག་ཏུ་དགེ་བྱེད་མངོན་ཤེས་ཡོན་ཏན་རྣམས་ཀྱིས་རྩེ་ན། །སངས་རྒྱས་སྲས་དེ་ཀུན་གྱི་བླ་ན་འདུག་པ་ཡོན་ཏན་གཏེར་དུ་ཤེས་པར་བྱ། །
ཞེས་གསུངས་པ་བཞིན་ནོ། །རྣམ་དག་ཚུལ་ཁྲིམས་ཆུ་གཏེར་ལས་འཁྲུངས་ཏིང་འཛིན་ཤེས་རབ་འོད་སྟོང་འབར། །མདོ་མངོན་འདུལ་བསྟན་ཆ་ཤས་ཡོངས་གང་འཆད་རྩོད་རྩོམ་པའི་བསིལ་ཟེར་འགྱེད། །བཤད་སྒྲུབ་ཉི་ཟླ་ཟུང་དུ་འཐུག་པས་ས་གསུམ་
མུན་པའི་བླ་གོས་ཕྲོགས། །དཔལ་ལྡན་བླ་མ་མཁྱེན་བརྩེའི་བདག་ཉིད་ཀུན་བཟང་སྤྱོད་པའི་ཕ་རོལ་སོན། །འབྲེལ་མེད་ཕྱེ་བསྡུས་བཤད་པས་མགོ་སྐོར་དང། །གནད་དོན་མ་ཕིག་ཁ་འཆལ་རྩོད་པ་དང། །གཞན་ལས་བརྐུས་ཏེ་རྩོམ་པའི་ཁུར་འཛིན་
རྣམས༑ །རེ་ཞིག་ཐུགས་ངལ་སྤངས་ཏེ་བདེ་བར་མནོལ། །ཁྱོད་གསུང་ཚད་མར་གྱུར་པ་ཚངས་པའི་ཐིག་སྡེ་སྣོད་མཚམས་ལས་མི་འདའ་རྒྱལ་གསུང་ཀུན། །མདོ་དང་སྔགས་ཀྱི་ལམ་བཟང་ལུས་གཅིག་ཏུ། །གནོན་པའི་རྒྱལ་ཐབས་ཁྱབ་འཇུག་གོམ་པ་

[102B] །གང་ག་ཡོན་ཏན་ཉི་འོད་གསེར་ཞུན་ཀྱིས། །བྲིས་པའི་ཡི་གེ་བཀླག་པས་གང་དུ་རྫོགས། །འོན་ཀྱང་རྨད་བྱུང་རྣམ་ཐར་བདུད་རྩིའི་རྒྱུན། །ཅི་ཙམ་མྱང་བས་གདུང་སེལ་བདེ་བ་སྟེར། །ཞེས་དགེ་ལྡན་བསྟན་པའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་
བཙུན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས་སྐུ་ཚེའི་མཇུག་གི་མཛད་པ་རྣམ་ཐར་སྤྱིའི་དོན་བསྡུ་དང་བཅས་པའི་དྲ་བ་སྟེ་དྲུག་པའོ།། །།དེ་ནས་སྐུ་བསྙུན་ཤིན་ཏུ་ལྕི་བའི་ཚུལ་བཞེས་ཤིང། གསོལ་
བའང་ཆེར་མི་མཛད་པར་ཤས་ཟེར་མཉམ་གཞག་ལྟ་བུ་ཞིག་གི་ངང་དུ་བཞུགས་པ་ན། ཞབས་ཕྱི་པ་ནང་མ་རྣམས་ཀྱིས་ད་ནི་བསྙུན་གཞི་དང་སྐུའི་བབ། གསུང་གི་ཤུགས་གང་ལ་དཔྱད་ནའང་དགོངས་པ་གཞན་དུ་གཏད་ཚར་འདུག་སྙམ་དུ་ཁོ་ཐག་ཆད་པའི་
མྱ་ངན་གྱི་ཤུགས་དང་བཅས་ཏེ་འཕྲལ་ཕུགས་ཀྱི་གནས་ཚུལ་དུ་མ་དང། ལྷག་པར་སྤྱིར་བསྟན་འགྲོ་དང། སྒོས་ངེད་ཅག་རྣམས་ཀྱི་མགོ་ན་དུ་སྤྲུལ་པའི་སྐུ་དབངས་གསལ་མྱུར་འབྱོན་གྱི་བཀའ་དྲིན་དུས་ལས་མི་ཡོལ་བ་ཐུགས་རྗེས་གཟིགས་དགོས་ཚུལ་དང་སྐུ་གདུང་ཇི་
ལྟར་བྱེད་རྒྱུའི་སྐོར་རྣམས་ཞུས་པར། བླ་མ་དང་དཀོན་མཆོག་རིན་པོ་ཆེའི་ཐུགས་རྗེ་ཁོ་ན་ལ་རག་ལས་གཙོ་ཆེར་རིམ་གྲོ་ལ་འབད་པ་གལ་ཆེ། ཁྱོད་ཚེ་རང་རང་སོ་སོ་ནས་ལེགས་ཉེས་ཅི་བྱུང་ཡང་མཆོག་གསུམ་དམ་པར་གསོལ་འདེབས་ལེགས་པོ་གྱིས་ཞེས་སོགས་
ཀྱི་བསླབ་བྱ་དང། གདུང་ཞུགས་འབུལ་བྱས་ན་དངོས་གཙང་བ་ཡོང་ཚུལ་སོགས་འབྱུང་འགྱུར་གྱི་སྐོར་རྣམས་བརྩེ་བས་ཉེ་བར་གཟིགས་ཏེ་ཞིབ་རྒྱས་སུ་གསུངས། ལྷ་རྟེན་དང་ཕྱག་དཔེ་དོ་དམ་བྱེད་རྒྱུ་དང། རེ་ཞིག་ཞལ་འདོན་གི་སྐོར་ཆ་དགོས་ཏེ་མདུན་

[103A]༄༅། །ནས་འདོན་རྒྱུ་སོགས་སྐུ་ཚ་ཞབས་དྲུང་སྐལ་བཟང་བསྟན་འཛིན་རྒྱ་མཚོ་དང། གཞན་གྲྭ་པ་གཉིས་ལ་གཏད་བ་གནང་བས་ཁོང་རྣམས་ཀྱིས་བཏོན་པའི་ཚེ་ཞལ་འདོན་བགོས་སྐལ་གྱི་ཆ་ཤས་རེ་དེའང་ཚར་དཀའ་བ་བྱུང་བས་
ལྷག་པར་ཡ་མཚན་དུ་གྱུར། ཞབས་ཕྱི་པ་ནང་མ་གཉིས་ལ་ཉིན་རེ་བཞིན་ཁྲུས་གསོལ་དང་མནོལ་བསང་བདུག་རྒྱུའི་བཀོད་པ་གནང་བ་འདའ་ཀ་མའི་ཐུགས་དམ་གསལ་ཆེད་ཡིན་པར་སྣང། ཆོས་སྡེ་ཆེན་པོའི་གདན་ས་པ་ཆེ་ཤོས་མཁན་རིན་པོ་ཆེ་གཙོས་འདུས་
སྤྱི་ནས་ཞབས་བརྟན་འབུལ་རྒྱུའི་སྙན་གསན་ཞུས་པར། བཀའ་དྲིན་འཁོར་མཐའ་མ་མཆིས་བ་ལགས། འོན་ཀྱང་དུས་ཚོད་སྟོན་ཟླ་འབྲིང་པོའི་ཚེས་མགོ་ལ་ཕུལ་ན་ལེགས་ཞེས་རྗེས་ཀྱི་རྟེན་འབྲེལ་དུ་སྒྱུར་བར་མཛད་དོ། །དེ་ལྟར་དགུང་ལོ་རེ་གསུམ་གྱི་
བར་དུ་བསྟན་པ་དང་འགྲོ་བའི་དོན་བསམ་གྱིས་མི་ཁྱབ་པ་མཛད་དེ་ཞིང་འདིའི་སྐུ་དངོས་ཀྱི་གདུལ་བྱ་རྫོགས་པས། མེ་མོ་གླང་གི་ལོ་ཧོར་ཟླ་བརྒྱད་པའི་ཚེས་གཅིག་གི་སྔ་དྲོའི་ཆར། ཞལ་འདོན་གྱི་སྐོར་རྣམས་སྔར་རྒྱུན་ལྟར་གསུང་ཞིང་ཁམས་ཤིན་ཏུ་
དྭངས་པ། བསྙུན་གྱི་ཚུལ་ཡང་ཡེ་མེད་པར་བཞུགས་པ་ལ། ཉིན་གུང་གི་སྔོན་ཙམ་རྟའི་དུས་ཚོད་ལ་སླེབས་པ་ན་གློ་བུར་དུ་སྔར་བཤམས་པའི་ཁྲི་ཁར་ཞབས་གཉིས་སྐྱིལ་ཀྲུང། ཕྱག་གཉིས་བསྡིགས་མཛུབ་བསྣོལ་ཐབས་སུ་བྱས་པ་རྡོ་རྗེ་འཆང་གི་ཕྱག་རྒྱ་
མཛད་དེ་གདུལ་བྱ་རྟག་འཛིན་ཅན་རྣམས་ཚེས་ལ་བསྐུལ་བའི་ཕྱིར་དུ་གཟུགས་སྐུའི་བཀོད་པ་ཆོས་དབྱིངས་སུ་བསྡུས་པའི་ཚུལ་བསྟན་ཏོ། །མི་ཤིགས་རྟག་པའི་ངང་ཚུལ་རྡོ་རྗེའི་སྐུ། །འཕོ་འཇིག་དུས་ཀྱི་བཀའ་ཁྲིམས་ལས་འདས་ཀྱང། །ཞིང་

[103B] །གཟིགས་པའི་ཉི་མ་ནུབ་རིའི་ཕག་ཏུ་འཆེལ། །ཞལ་བཟང་མཐོང་བ་ཙམ་གྱིས་དངོས་གྲུབ་ཀུན། །སྩོལ་མཛད་ནོར་བུ་དྲན་པའི་ཡུལ་དུ་གྱུར། །སྲིད་ཞིའི་གདུང་བ་མ་ལུས་སེལ་བ་ཡི། །གསུང་སྙན་དེ་ཡང་ཐོས་པའི་ལམ་
ལས་འདས། །ཀྱེ་ཧུད་བུས་བ་མྱ་ངམ་ཐང་བསྐྱུར་བཞིན། །མགོན་མེད་སྐྱབས་མེད་གྱུར་པའི་གདུལ་བྱ་རྣམས། །ཐུགས་རྗེས་ནམ་ཡང་འདོར་བ་མི་རིགས་པས། །སླད་ཀྱང་བརྩེ་བས་རྗེས་འཛིན་བཀའ་དྲིན་མཛོད། །དེའི་མོད་ལ་སྐུ་མདངས་སྔར་ལས་ཇེ་གསལ་དུ་སོང་
ཞིང་སྐུ་བོང་ཇེ་ཆུང་དང་གཉེར་མ་སོགས་ཡེ་མེད་བར་གཞོན་ཤ་ཆགས་པའི་འོད་ཕུང་གི་རང་བཞིན་ཅན། ཡ་མཚན་པའི་དྲིས་ཉེ་སྐོར་ཀུན་ལ་ཁྱབ་པ་བྱུང། ནང་གི་རྟོགས་པའི་རྟེན་འབྲེལ་གྱིས་ཕྱི་རོལ་ཏུ་ནམ་མཁའི་དཀྱིལ་ཤིན་ཏུ་གཡའ་དག་ཅིང་རྒྱ་
མཐིང་བཟང་པོ་ལྟར་སྔོ་བ་དང། མཐའ་སྐོར་གྱི་ཕྱོགས་ཀུན་ནས་མཆོད་ལྷ་རྣམས་ཀྱིས་གདུགས་རྒྱལ་མཚན་སོགས་མཆོད་རྫས་སྣ་ཚོགས་ཐོགས་ནས་མཆོད་པ་ཕུལ་བའི་རྣམ་པ་ལྟ་བུའི་སྤྲིན་དཀར་གྱི་ཕྲེང་བ་ཉེ་བར་འཁྲིགས། རླུང་བསེར་བུའི་
རྒྱུ་བ་ཕྲ་མོ་ཙམ་ཡང་མེད་པས་ཉིན་ཞག་གསུམ་གྱི་བར་དུ་གཟིམས་ཆུང་གི་ཁྱམས་སུ་མཆོད་པ་སྣ་ཚོགས་དང། ཁྱད་པར་དུ་མཆོད་མེ་སྟོང་ཕྲག་བརྒལ་བ་ཕུལ་བ་རེ་རེའང་རླུང་གིས་མི་བསྐྱོད་པ་སོགས་ངོ་མཚར་བའི་རྟགས་མང་དུ་བྱུང་བས་སྐྱེ་བོ་རྣམས་བཤེས་གཉེན་དམ་
པའི་དམིགས་བུ་དང་བྲལ་བའི་མྱ་ངན་གྱིས་ནོན་བཞིན་དུའང་ཡ་མཚན་གྱིས་ལྟས་ཀྱིས་ཡིད་འཕྲོག་སྟེ་ཆེད་དུ་བརྗོད་པའང་བྱུང་ངོ། །ཚོགས་ཆེན་གྱི་དགེ་འདུན་ཚང་མས་གདུང་མདུན་དུ་ཁྲུས་གསོལ་དང་སྨོན་ལམ་སོགས་གསུངས་ཏེ་ཞལ་མཇལ་ཞུས་ཤིང་

[104A]༄༅། །བཤད་སྒྲུབ་གླིང་སོགས་གྲྭ་ཚང་སོ་སོ་ནས་སྒེར་དུའང་ཁྲུས་གསོལ་དང་སྨོན་ལམ་བཅས་གསུངས་ཏེ་ཚེ་རབས་རྗེས་འཛིན་དང་ཡང་སྲིད་མྱུར་འབྱོན་སོགས་ཀྱི་གསོལ་འདེབས་ནན་ཏན་ཞུས། ཞག་གསུམ་གྱི་མཚམས་
ནས་འོད་གསལ་ཆོས་དབྱིངས་སུ་བཞུགས་པའི་ཐུགས་དམ་གྲོལ་བའི་རྟགས་ཤངས་བུག་སོགས་ནས་བྱང་སེམས་དཀར་དམར་གྱི་རྒྱུན་བབས་པ་སོགས་བྱུང། དེ་ནས་སླར་ཡང་ཚད་ལྡན་གྱི་གཞུང་དང་ཕྱག་བཞེས་ཇི་ལྟ་བ་བཞིན་དྲི་བཟང་གི་ཆུས་
ཁྲུས་གསོལ་ལེགས་པར་བྱས་ཤིང་གནས་ཡིག་སྦྱོར་པ་དང། ན་བཟའ་དབུ་རྒྱན་སོགས་ཕུལ་ནས་བཞུགས་སུ་བཅུག་སྟེ། མཆོད་པའི་ཡོ་བྱད་སྣ་ཚོགས་པ་བཀོད་པ་གང་མཛེས་ཀྱིས་མཐའ་བསྐོར། ཕྱོགས་ཉེ་རིང་གི་སློབ་མཆེ་ཕྲ་
མང་པོ་དང། ལྷག་པར་ཞབས་ཞུ་བ་རྣམས་ཀྱིས་ཉིན་མཚན་ཁོར་ཡུག་ཏུ་བླ་མཆོད་དང་ཁྲུས་གསོལ། གསོལ་འདེབས་མང་པོ། སྨོན་ལམ་གྱི་རིགས་ཕྱག་དང་མཆོད་པ་ཅི་འབྱོར་ཡང་ཡང་བཤམས་པ་སོགས་རྗེ་བཙུན་བླ་མ་དམ་པ་དེ་ཉིད་
ཀྱི་ཐུགས་ཟག་པ་མེད་པའི་དགོངས་པ་ཡོངས་སུ་རྫོགས་པའི་ཐབས་ལ་སྒོ་དུ་མ་ནས་གཞོལ་བར་གྱུར། དགེ་བའི་བཤེས་གཉེན་དམ་པ་ཁ་ཤས་ཀྱིས་གདུང་ཆོག་གནད་སྨིན་གསུངས། ཆེ་ཤོས་མཁན་རིན་པོ་ཆེས་དབུ་མཛད་བླ་མ་མཆོད་
པའི་དུས་བཟང་བ་ཚོགས་ཡོངས་ནས་ཉིན་བཅོ་བརྒྱད་ཀྱི་རིང་ལ་དུས་བཟང་གི་འདོན་ཆད་ཀྱུས་བཞིན་གསུང། གཞན་ཆོག་གྲྭ་བ་སོ་སོ་ནས་གསང་འདུས། འཇིགས་བྱེད། བདེ་མཆོག་དུས་འཁོར། ཀུན་རིག་སོགས་རྒྱུད་

[104B] དཔལ་ལྡན་སྨད་རྒྱུད་ནས་ཀྱང་སྐུ་གདུང་གི་མདུན་དེར་བདེ་གསང་འཇིགས་གསུམ་གྱི་དཀྱིལ་འཁོར་བསྒྲུབས་ནས་བདག་འཇུག་བཞེས་
ཤིང༑ སྨན་པ་གྲྭ་ཚང་ནས་ཀྱང་དེ་བཞིན་གནང་བ་སོགས་དམ་བ་དེ་ཉིད་ཀྱི་ཐུགས་དགོངས་རྫོགས་པའི་དགེ་བ་རླབས་ཆེན་ཞག་ཞེ་དགུའི་བར་དུ་བསྒྲུབས་པ་ལ་ཕྱག་གཉེར་སོགས་ནས་ཁུར་བླང་གིས་བསྙེན་བཀུར་ཞབས་ཏོག་གྱ་ནོམ་པས་མཉེས་པར་བྱས་
སྐུ་འབུམ་ཆོས་སྡེ་ཆེན་པོའི་དགེ་འདུན་སུམ་སྟོང་བརྒལ་བ་ལ་མང་ཇ་བཅུ་ཕྲག་ལྷག་དང། སྐུ་འགྱེད་ཞོ་དོ་སྐར་ལྔ། བཤད་སྒྲུབ་གླིང་སོགས་ལ་སྐུ་འགྱེད་ཞོ་རེ། སྨད་རྒྱུད་གྲྭ་ཚང་ལ་ཞོ་ལྔ་སོགས་འཚེམ་མེད་དུ་བུལ། ཆུ་བཟང། གསེར་
ཁོག་དགོན་ལུང། བཀྲ་ཤིས་འཁྱིལ་སོགས་དགོན་སྡེ་ཆེ་ཆུང་མང་པོ་ལའང་མང་འགྱེད་ཀྱི་བསྙེན་བཀུར་ཕུན་སུམ་ཚོགས་པ་ཞུས། རྗེ་ཆུ་བཟང་སྤྲུལ་པའི་སྐུ་རིན་པོ་ཆེར་ཁ་བཏགས། མཎྜལ་འགྱོག་བྱང། དངུལ་གོས་སོགས་དང། རྗེ་འཇམ་
དབྱངས་བཞད་པའི་མཆོག་སྤྲུལ་རིན་པོ་ཆེ། རྗེ་ཐུའུ་བཀྭན་རིན་པོ་ཆེའི་སྤྲུལ་པའི་སྐུ། ཁོ་བོ་ཅག་སོགས་ལའང་ལྷ་རྫས་མཛོད་བཏགས། གོས་ཆེན་ཡུག་དངུལ་སོགས་བདོག་བ་རྒྱ་ཆེར་བསྟར། སྐུ་འབུམ་དུ་བཞུགས་པའི་བླ་མ་གདན་ཟུར། སྤྲུལ་
སྐུ་ཆེ་ཕྲ་མཐའ་དག་གཅིག་ཀྱང་མ་ལུས་པ་ལ་ཕྱག་རྟེན་གྱ་ནོམ་པ་ཕུལ། རྙེ་ཉིད་ཀྱི་གྲྭ་ཚང་བཀྲ་ཤིས་ཆོས་གླིང། དགའ་ལྡན་དར་རྒྱས་གླིང་སོགས་ཀྱིས་མཚོན་དགོན་སྒྲུབ་སྡེ་རྣམས་ལ་མང་འགྱེད་གང་རྒྱས་བཅས་དགོངས་རྫོགས་ཀྱི་ཞག་གྲངས་ཁོངས་སུ་ཕུལ་

[105A]༄༅། །ཞིང་སླར་རིམ་པ་བཞིན། དབུས་སུ་པཎ་ཆེན་ཐམས་ཅད་མཁྱེན་པར་ལྗགས་བསྔོ་ཞུ་རྟེན་ལྷ་རྫས་གོས་དར་སོགས་ཕྱ་ནོམ་པ་དང། ཡོངས་འཛིན་དགའ་ལྡན་ཁྲི་རིན་པོ་ཆེར་ལྷ་རྫས་གོས་དར་སོགས་རྒྱ་ཆེ་བ་ཕུལ། ལྷ་
ས་སྨོན་ལམ་གྱི་ཚོགས་ལ་མང་ཇ་སོགས་ཀྱི་བསྙེན་བཀུར། རྒྱལ་ཚབ་དེ་མོ་ནོ་མོན་ཧན་སོགས་དབུས་གཙང་གི་སྤྲུལ་སྐུ་ཆེ་ཕྲ་མང་པོ་དང། མདོ་སྨད་ཀྱི་བླ་མ་གདན་ཟུར་སྤྲུལ་སྐུའི་རིགས་མང་པོ་ལའང་འོས་བསྟུན་གྱི་ཕྱག་རྟེན་རིམ་པར་བསྟར། རྗེ་ཉིད་ལ་
དད་པ་ཐོབ་པའི་བླ་དཔོན་ཆེ་ཕྲ་དང་སེར་སྐྱ་མཐའ་དག་གིས་གདུང་འབུལ་གྱི་ཞལ་འདེབས་ཀྱང་སོ་སོའི་འབྱོར་འཁོས་དང་བསྟུན་པའི་གང་ལེགས་བགྱིས་ཏེ་སྐྱེ་བའི་ཕྲེང་བར་མཉེས་པ་གསུམ་གྱིས་མཉེས་པར་བྱེད་པའི་རྟེན་འབྲེལ་བསྒྲིགས། གཟའ་ཚེས་དགེ་བའི་ཉིན་
སྨད་རྒྱུད་དཔོན་སློབ་གསེར་ཏོག་སྤྲུལ་པའི་སྐུ་ཡེ་ཤེས་ཐུབ་བསྟན་རྒྱ་མཚོ་དགེ་འདུན་རིག་པ་འཛིན་པའི་ཚོགས་དང་བཅས་བས་དཔལ་རྡོ་རྗེ་འཇིགས་བྱེད་ཀྱི་ཆོ་ག་ལ་བརྟེན་ནས་སྐུ་གདུང་རིན་པོ་ཆེ་ཞུགས་འབུལ་མཛད། དེའི་ཚེ་ནམ་མཁའ་གཡའ་དག་
ཅིང། ནུབ་ཕྱོགས་བྱམས་པ་ལུང་པ་ཟེར་བ་ནས་འཇའ་ཚོན་ཞིག་ཤར་ཏེ་པུར་ཁང་གི་སྟེང་དུ་ཟུག་པ་མང་པོས་མཐོང་ཞིང། དུ་བའི་མདོག་ཀྱང་ལྷ་བྲིས་མཁས་པས་ཚོན་མདངས་སྤེལ་བ་ལྟ་བུར་ཤིན་ཏུ་བཀྲ་བའི་ཡ་མཚན་པ་པུར་ཁང་གི་སྟེང་དུ་ཡིད་
ཙམ་འཁོད་ནས་ཐོག་མར་ནུབ་བྱང་དང། དེ་ནས་ཕྱོགས་ཀུན་ཏུ་སོང། ཞུགས་འབུལ་མཛད་མཁན་གྱི་བླ་མ་དགེ་འདུན་རྣམས་ལ་ཡོན་འབུལ་དང་ཞབས་ཏོག་གཟབ་རྒྱས་ཞུས། པུར་ཁང་ལ་ཉིན་ཞག་དྲུག་གི་རིང་མཆོད་པ་རྒྱ་ཆེར་ཕུལ་ཏེ། ནང་

[105B] ས་པཎ་གྱི་སྡོམ་གསུམ་རབ་དབྱེ་ལས། འཕགས་པ་གསུམ་གྱི་རིང་བསྲེལ་ནི། །ཡོན་ཏན་སྟོབས་ཀྱིས་བྱུང་བ་སྟེ། །སྐྱེ་བོ་རྣམས་ཀྱི་བསོད་ནམས་རྟེན། །ཞེས་དང། ཀརྨ་
ཆགས་མེད་ཀྱིས། དབུ་བུམ་རི་ལ་ངུང་དཀར་གམས་འཁྱིལ་སོགས། །དེ་བྱུང་ན་མཆོག་སྟེ་ནོར་འཁྲུལ་མེད། །ཅེས་པ་ལྟར་དབུ་ཐོད་རིལ་པོར་བཞུགས་པའི་ནང་དུ་ཐུགས་ལྗགས་སྤྱན་གསུམ་བབས་ཤིང། རིང་བསྲེལ་མང་དུ་བྱོན་པ་དེར་འཁོད་
ཐམས་ཅད་ཀྱིས་མངོན་སུམ་དུ་མཇལ་བས་ལྷག་པར་དད་པའི་གསོས་སུ་གྱུར། གདུང་རུས་བཏུ་ཚུལ་དང་ཤུལ་དུ་ཇི་ལྟར་བྱ་བ་རྣམས་ཀྱང་ཕྱག་ལེན་ལྟར་བྱས། སྐུ་ཚ་ཞབས་དྲུང་དང་ཕྱག་མཛོད་ཆེ་ཆིར་ཆོས་རྗེ་སོགས་ཞབས་ཞུབ་རྣམས་ནས་ཁུར་
བླང་བགྱིས་ཏེ་སྐུ་གདུང་རིན་པོ་ཆེ་བཞུགས་ཡུལ་གྱི་མཆོད་རྟེན་ཕྱག་ཚད་དང་ལྡན་ཞིང་གསེར་མདངས་གཟི་འོད་འབར་བ། རིན་པོ་ཆེ་དུ་མའི་ཕྲ་ཚོམ་གྱིས་མཛེས་པའི་བཀོད་པ་ཕུན་སུམ་ཚོགས་བ་ཆེ་ལེགས་གཉིས་བསྒྲུབས་པའི་ནང་དུ་ཐུགས་ལྗགས་སྤྱན་
གསུམ་དང་སྐུ་གདུང་གི་རིང་བསྲེལ་རྣམས་བཞུགས་སུ་གསོལ། གཞན་ཡང་རྟེན་སྣ་དུ་མ་དང་གཟུངས་གཞུག་ཆ་ཚང་བ་སོགས་དམ་པ་གོང་མའི་ཕྱག་ལེན་དང་མཐུན་པར་ཕུལ་ནས་ཁྲི་ཀའི་གདན་ས་བཀྲ་ཤིས་ཆོས་གླིང་གི་བླ་བྲང་དང། སྐུ་འབུམ་
ཆོས་སྡེ་ཆེན་པོའི་ཉིད་ཀྱི་བླ་བྲང་ཕུན་ཚོགས་འདོད་པ་འཇོ་བའི་གཟིམ་ཆུང་གཉིས་སུ་སྐྱེ་དབུའི་བསོད་ནམས་བསགས་པའི་ཞིང་ས་དམ་པར་བཞུགས་པ་ལ་རབ་གནས་ཀྱི་ཆོ་ག་རྒྱས་པར་བྱས་ཏེ་བྱིན་རླབས་ཀྱི་གཟི་འོད་འབར་ཞིང་དགེ་མཚན་གྱི་དཔལ་

[106A]༄༅། །ཆེན་པོ་བརྒྱུད་མ་ནས་བརྒྱུད་མར་འབྱུང་བའི་རྟེན་འབྲེལ་ཕུན་སུམ་ཚོགས་པ་དུ་མའང་ལྷུན་གྱིས་གྲུབ་པར་གྱུར་ཏོ། །དཔག་བསམ་ཤིང་དང་རྫོགས་ལྡན་སྤྲིན་བཞིན་དུ། །གཏན་པ་མེད་པའི་
མཆོད་སྤྱིན་རླབས་པོ་ཆེས། །དཔལ་ལྡན་བླ་མའི་ཟག་མེད་དགོངས་པ་དང། །གདུལ་བྱའི་བསོད་ནམས་ཚོགས་ཆེན་ལྷན་ཅིག་རྫོགས། །མྱ་ངན་གདུང་བའི་རྣོ་རྩུབ་ཆབ་རོམ་ཡང། །ཐུགས་རྗེའི་འོད་ཀྱི་ཆུ་རུ་ཞུ་བ་ལས། །རྣམ་
དཀར་འདུ་བྱེད་ལྡུ་བའི་འཕྲེང་བར་བཅས། །རྟག་འཛིན་རྒྱུད་ཀྱི་ཞིང་སྐམ་རླན་པར་བྱེད། །ཧ་རི་ཙན་དན་བཅད་གཏུབས་བསྲེགས་པས་ཀྱང། །བསུང་ཞིམ་ངག་ཀྱི་དྲི་བཟང་འཐུལ་བ་ལྟར། །ཀུན་བཟང་སྤྱོད་པའི་སྒྱུ་འཕྲུལ་ཇི་ལྟར་དུ། །
བསྟན་ཡང་འགྲོ་བའི་ཉེར་འཚོ་མཆོག་ཏུ་འགྱུར། །ཞེས་དགེ་ལྡན་བསྟན་པའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ལས་སྐུ་མྱ་ངན་
ལས་འདས་པའི་མཛད་པ་དགོངས་རྫོགས་ཀྱི་རྣམ་དཀར་སྒྲུབ་ཚུལ་དང་བཅས་པའི་དྲ་བ་ཕྱེད་པ་སྟེ་བདུན་པའོ།། །།སྨྲས་པ། མི་འགྱུར་ལྷན་སྐྱེས་བདེ་ཆེན་
ཉག་གཅིག་གཟུགས་སྐུའི་གར་རོལ་རྡོ་རྗེ་འཆང། །སླར་ཡང་ཐ་མལ་ཚུལ་གྱིས་ཁྲིམས་ལྡན་ངུར་སྨྲིག་འཆང་བའི་སྐུར་བཞེངས་ཏེ། །མ་ནོར་ལམ་བཟང་ཇི་བཞིན་བསྟན་ནས་ཐར་པར་འཁྲིད་པའི་དེད་དཔོན་མཆོག་སྙིང་དབུས་ཉི་ཟླའི་

[106B] །མཁའ་མཉམ་སེམས་ཅན་རྒྱ་མཚོ་བསྒྲལ་བའི་ཕྱིར། །ཕྱོགས་བཅུའི་ཞིང་ཁམས་རྒྱ་མཚོར་དུས་ཀུན་ཏུ། །བྱ་དཀའི་སྤྱོད་པ་རྒྱ་མཚོར་བསླབ་པའི་ཚུལ། །བགྲང་ཡས་
བསྐལ་པ་རྒྱ་མཚོར་བརྗོད་མི་ནུས། །འོན་ཀྱང་རྒྱལ་སྲས་སྤྱོད་པའི་ཆ་ཤས་ཙམ། །རྙོག་བྲལ་དྭངས་པའི་ཡིད་ཀྱིས་བསྔགས་པ་ཡང། །བསོད་ནམས་མི་ཟད་གཏེར་དུ་འདོམས་པ་ཡི། །རྒྱལ་གསུང་ཚད་མས་ཡིད་ནི་སྤྲོ་བས་དྲངས། །
རྒ་བས་ནོན་པའི་མི་སྡུག་སྤྲིན་ནག་ལས། །དར་བབ་ལྕེ་ཡི་འཁྲུལ་འཁོར་གློག་དམར་གྱི། །རྗེས་འགྲོ་ལེགས་བཤད་སྙན་འགྱུར་འབྲུག་གི་སྒྲས། །སྐལ་ལྡན་མདོངས་མཐའ་དང་པའི་གཏོས་བཟང་འཛིན། །རྙེད་བཀུར་བུང་བའི་
གླུ་དང་མི་འགྲོགས་ཤིང། །ཕྱོགས་ལྷུང་ཚ་བའི་གདུང་བ་རིང་དུ་སྤངས། །རྣམ་དག་དད་པའི་ཆུ་གཏེར་རྒྱས་བྱེད་པ། །ཕུལ་བྱུང་རྟོགས་པ་བརྗོད་པའི་ཟླ་ཟེར་འདིས། །ཁམས་གསུམ་འབྱོར་པར་རྔམ་པའི་ཁ་གདངས་ཤིང། །
ཆགས་སྡང་རིས་སུ་གཅོད་པའི་མཆེ་བ་གཙིགས། །ཆོས་མིན་ངར་སྐད་མཐོན་པོར་སྒྲོགས་རྣམས་ཀྱི། །ཞལ་གྱི་པདྨོ་པདྨོ་བཞིན་དུ་བྱེད། །རྣམ་འབྱེད་ཤེས་རབ་མིག་གིས་མཐོང་བའི་ལམ། །དད་བརྩོན་གོམ་པས་བགྲོད་པའི་གཟུར་
གནས་རྣམས། །དེད་དཔོན་མཆོག་གི་བཤུལ་འདི་མ་བོར་བར། །མི་གནས་ཞི་བའི་གྲོང་ཁྱེར་བསྙེགས་པར་མཛོད། །སྒྲ་དོན་ཕུན་སུམ་ཚོགས་པའི་རྣམ་ཐར་གྱི། །རྒུན་འབྲུམ་ཡོངས་སྨིན་མངར་བའི་རོ་བདའ་བ། །ཕྱོགས་འཛིན་

[107A]༄༅། །མཆུ་དང་བྲལ་བའི་མགྲོན་ཀུན་ལ། །ཕན་དང་བདེ་བའི་དགའ་སྟོན་མཆོག་ཏུ་སྤེལ། །ཚུལ་འདིར་འབད་པའི་རྣམ་དཀར་ལས་ཀྱིས་མཚོན། །སྤྱིན་དང་ཁྲིམས་བྱུང་བསྒོམ་པའི་དགེ་ཚོགས་མཐུས། །
བསྟན་པའི་སྙིང་པོ་ཉི་ལྟར་གསལ་བ་ཡིས། །མ་ལུས་འགྲོ་ལ་ཐར་ལམ་མཚོན་གྱུར་ཅིག་སླར་ཡང་ཡང་སྲིད་འཁྲུལ་བྲལ་ཀུན་དའི་གཉེན། །མ་ལུས་ལུས་ཅན་མགོན་དུ་མྱུར་གསལ་ཞིང། །ལེགས་གསུང་གསུང་གི་བསིལ་ཟེར་འབུམ་
ཕྲག་གིས། །འགྲོ་ཀུན་ཀུན་དགའི་དཔལ་ལ་སྦྱོར་གྱུར་ཅིག་བླ་མ་ཡི་དམ་མཆོག་གསུམ་རྒྱ་མཚོའི་མཐུས། །བསྟན་དང་བསྟན་འཛིན་བསྟན་པའི་སྦྱིན་བདག་ཀུན། །ཆོས་སྲིད་དཔལ་འབྱོར་རྒྱས་པའི་དགེ་མཚན་གྱི། །རྫོགས་ལྡན་
སྣང་བས་རྟག་ཏུ་རྩེན་གྱུར་ཅིག་ཅེས་དགེ་ལྡན་བསྟན་པའི་རྩ་ལག་མཁས་ཤིང་གྲུབ་པའི་དབང་ཕྱུག་རྗེ་བཙུན་བླ་མ་དམ་པ་ཚུལ་ཁྲིམས་བསྟན་པའི་ཉི་མ་དཔལ་བཟང་པོའི་རྣམ་པར་ཐར་པ་ནོར་བུའི་དོ་ཤལ་ཞེས་བྱ་བ་འདི་ནི་སྐུ་ཚ་ཅོ་ནེ་ཞབས་
དྲུང་སྐལ་བཟང་བསྟན་འཛིན་རྒྱ་མཚོ། བོ་ཀྱུ་ཆོས་རྗེའི་སྤྲུལ་སྐུ་ངག་དབང་ཕུན་ཚོགས། ཕྱག་མཛོད་རྒན་པ་ཆེ་ཆིང་ཆོས་རྗེ་རབ་འབྱམས་པ་ཚུལ་ཁྲིམས་ཆོས་འཛིན། ཁྲི་འཚབ་བླ་མ་རབ་འབྱམས་པ་ཤེས་རབ་དབང་ཕྱུག་
སྒོམ་པ་ངག་དབང་སྨོན་ལམ། ཕྱག་མཛོད་གཞོན་བདར་ཧན་རབ་འབྱམས་པ་ངག་དབང་བསྟན་འཛིན། ཆོས་རྗེ་བསྟན་འཛིན་བཟང་པོ། རབ་འབྱམས་པ་ཚུལ་ཁྲིམས་བསྟན་འཛིན། རབ་འབྱམས་པ་མི་འཇིགས་

[107B] རབ་འབྱམས་པ་ངག་དབང་ཕུན་ཚོགས། ཧོར་ཀྱཱའི་རི་ཁྲོད་པ་གྲགས་པ་དོན་གྲུབ། ཨོར་དུ་སུ་དགེ་སློང་དཀོན་མཆོག་སྙན་གྲགས། དབུ་མཛད་དགེ་སློང་བློ་བཟང་དོན་གྲུབ། དྲུང་ཡིག་དགེ་སློང་ཚུལ་ཁྲིམས་བསྟན་
འཛིན། གསོལ་དཔོན་དགེ་སློང་བློ་བཟང་ཉི་མ། དེ་མཆི་དགེ་སློང་ཤེས་རབ་ཉི་མ། དགེ་ཚུལ་རྒྱལ་མཚན་དོན་གྲུབ། དགེ་ཚུལ་བློ་བཟང་དོན་གྲུབ། དགེ་ཚུལ་བློ་བཟང་ཚུལ་ཁྲིམས། དགེ་ཚུལ་ཤེས་རབ་དར་རྒྱས། དགེ་ཚུལ་
རིན་ཆེན་ཟླ་བཟང། དགེ་ཚུལ་བློ་བཟང་དཔལ་འབྱོར། དགེ་ཚུལ་བློ་བཟང་སྐལ་ལྡན། བསྟན་པ་དར་རྒྱས་སོགས་ཞལ་སློབ་སྐུ་འཁོར་ཐུན་མོང་ནས་གསེར་གྱི་མཎྜལ་སོགས་བདོག་པ་རྒྱ་ཆེན་པོ་དང་བཅས་ནན་ཏན་དུ་བསྐུལ་ཞིང་
ཉིད་ཀྱི་རྩ་བའི་སྦྱིན་བདག་ས་སྐྱོང་མིའི་དབང་པོ་ཝང་ཚེ་རིང་དོན་གྲུབ། པཻ་ལི་འཇམ་དཔལ་དོན་གྲུབ། པཻ་ཟེ་རཏྣ་སིདྡྷི། ཇ་སག་ཨུ་ལ་ཇོས་ཐུ་དའི་ཆིང་རྡོ་རྗེ་སོགས་ནས་ཀྱང་དངུལ་གྱི་མཎྜལ། གོས་ཆེན་ཡུག་ཁ་ཤས་སོགས་ཀྱི་སྐྱེས་དང་
བཅས་སྔ་ཕྱིར་བསྐུལ་བ་བཞིན། བཙུན་པ་དཀོན་མཆོག་བསྟན་པའི་སྒྲོན་མེས་རྩོམ་གདན་གྱི་ས་བོན་གསལ་ཞིང་ལེགས་པར་འདུག་པས་དེ་ཉིད་གཞིར་བཟུང། ངག་རྒྱུན་ཁུངས་དག་འགའ་ཞིག་རང་གིས་ཐོས་པ་དང། གོང་
འོག་བསྒྲིགས་ཏེ་དཔྱད་པས་གོ་བརྙེད་པ་རྣམས་ཀྱིས་ཟུར་བརྒྱན་གལ་ཆེ་བ་རྣམས་ཚད་མའི་ལུང་དང་སྦྱར་ཏེ། རབ་བྱུང་བཅུ་བཞི་པའི་བགྲང་བྱ་བཅུ་གཉིས་སོང་བ་འབྲུ་མང་ཞེས་པས་ཕོ་སྟག་གི་ལོར། རྒྱལ་བའི་ལུང་གིས་ཟིན་པའི་

[108A]༄༅། །ཆོས་གྲྭ་ཆེན་པོ་བཀྲ་ཤིས་འཁྱིལ་དུ་དགུན་མཚམས་ཀྱི་སྐབས་ཐུན་གསེང་ལ་སུག་བྲིས་སུ་བགྱིས་པ་ལས། དཔེ་ཤོག་ཏུ་འབེབས་པ་པོ་ནི་གཙུག་ལག་འབྱེད་པའི་བློ་མིག་ཅན་སྔགས་རམ་པ་དཀོན་
མཆོག་ཀུན་དགས་བགྱིས་པ་འདིས་ཀྱང་མཉྫུ་ནཱ་ཐ་དྭི་ཏཱི་ཡ་ཛ་ཡསྱ་ཤཱ་ས་ན་སརྦ་དིཀྐཱ་ལོ་ད་ཡ་ཙ་པུཥྚཾ་དའི་རྒྷ་སྠཱནྟུ་།



