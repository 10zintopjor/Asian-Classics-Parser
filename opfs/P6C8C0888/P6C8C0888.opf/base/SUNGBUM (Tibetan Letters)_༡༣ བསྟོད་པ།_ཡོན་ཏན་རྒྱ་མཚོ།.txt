།།ན་མོ་གུ་རུ་མཉྫུ་གྷོ་ཥཱ་ཡ། རྒྱལ་བ་ཐམས་ཅད་མཁྱེན་པ་ཡོན་ཏན་རྒྱ་མཚོ་དཔལ་བཟང་
པོ་ལ་བསྟོད་པ། བྱིན་རླབས་ཀྱི་འདོད་འཇོ་ཞེས་བྱ་བ། རྗེ་བཙུན་དམ་པ་པད་དཀར་འཛིན་པ་དེ་ཉིད་ཀྱི་ཞབས་ལ་དུས་ཐམས་ཅད་དུ་ཕྱག་འཚལ་ལོ།།    ༈    །སྐུ་གསུམ་བང་རིམ་

[005A]༄༅། །མཐོན་པོས་མངོན་པར་མཛེས། །ལྷུན་གྲུབ་འཕྲིན་ལས་ཉི་ཟླའི་འོད་སྟོང་གིས། །ཕན་བདེའི་སྣང་བརྙན་སྩོལ་ལ་གསོལ་བ་འདེབས། །འགྲོ་ལ་སྤྱན་རས་སྟོང་གིས་གཟིགས་པ་ཡི། །ཆོས་སྐུ་མཁའ་དབྱིངས་
མཛེས་མའི་ལང་ཚོ་ལ། མངོན་པར་འཁྱུད་པའི་སྒྱུ་འཕྲུལ་དྲ་བའི་གར། །མཐོང་བས་དོན་ལྡན་མཛད་ལ་གསོལ་བ་འདེབས། །མཐོན་པོའི་རིགས་ཀྱི་བག་མ་ལས་འོངས་ཤིང། །མཚན་དཔེའི་འོད་སྟོང་འགྱེད་པའི་ཉིན་མོར་
བྱེད། །གངས་ཅན་ཕན་བདེའི་པད་ཚལ་རྒྱས་མཛད་པ། །གདུལ་བྱའི་བློ་མུན་སེལ་ལ་གསོལ་བ་འདེབས། །རྣམ་དག་ངེས་འབྱུང་འདབ་བརྒྱའི་དགའ་ཚལ་དུ། །བསླབ་གསུམ་སྦྲང་རྩིས་མྱོས་པའི་རྐང་དྲུག་པ། །ལེགས་
གསུངས་མགྲིན་པའི་རྒྱུད་མང་འབུམ་ཕྲག་གིས། །རྣ་བའི་བཅུད་ལེན་འགྱེད་ལ་གསོལ་བ་འདེབས། །མཁས་དང་གྲུབ་པའི་ལེགས་བཤད་བདུད་རྩིའི་རྒྱུད། །ཁྱོད་ཐུགས་རིན་ཆེན་བུམ་བཟང་ལ་རེག་པས། །ངོ་མཚར་
རྒྱལ་བས་བསྔགས་པའི་ལུང་རྟོགས་ཀྱི། །དམ་ཆོས་རྒྱལ་སྲིད་སྐྱོང་ལ་གསོལ་བ་འདེབས། །བགྲང་ཡས་ཤེས་བྱའི་དཀྱིལ་འཁོར་མ་ལུས་པ། །ཁྱོད་ཀྱི་རྣམ་དཔྱོད་གོམ་པ་གཅིག་གིས་ཀྱང། །བགྲོད་ཚེ་ཀུན་རྨོངས་
སྟོབས་ལྡན་མཐར་མཛད་པས། །ཕྱོགས་ལས་རྣམ་པར་རྒྱལ་ལ་གསོལ་བ་འདེབས། །མདོ་རྒྱུད་གཞུང་ལུགས་རལ་པའི་ཁུར་འཆང་ཞིང། །རྣམ་དག་རིགས་པའི་སྡེར་འཕྲེང་མངོན་པར་གཡོ། །འཆད་རྩོད་རྩོམ་པའི་

[005B] །ཐུབ་བསྟན་གངས་རི་སྐྱོད་ལ་གསོལ་བ་འདེབས། །རྨད་བྱུང་རྣམ་དཔྱོད་བརྩོན་པའི་དེད་དཔོན་གྱིས། །དཔལ་ལྡན་མདོ་དང་རྒྱུད་སྡེའི་རྒྱ་མཚོ་ཆར། །དབང་བསྒྱུར་རྣམ་གྲོལ་ནོར་བུའི་དཔལ་མངའ་བ་
འགྲོ་ལ་འདོད་དགུ་སྩོལ་ལ་གསོལ་བ་འདེབས། །ལུང་རྟོགས་ཡོན་ཏན་རིན་ཆེན་གྱིས་གང་ཞིང། །འཕྲིན་ལས་རླབས་ཕྲེང་གཡོ་བའི་རྒྱ་མཚོ་ཆེ། །སྐལ་བཟང་ཀླུ་དབང་ཚོགས་ཀྱི་ཉེར་འཚོའི་གཞིར། །ཡུན་རིང་འཚོ་
ཞིང་གཞེས་པར་གསོལ་བ་འདེབས། །ཡོན་ཏན་འོད་དཀར་རི་མོ་བརྒྱ་ཕྲག་གིས། །རྒྱལ་བ་གཉིས་པའི་བསྟན་པའི་རྒྱ་མཚོ་ཆེ། །ཕྱོགས་བཅུར་རྒྱས་མཛད་འགྲོ་བའི་གདུང་སེལ་དུ། །གཡོ་མེད་རྡོ་རྗེ་ལྟ་བུར་བརྟན་པར་ཤོག་དེ་
ལྟར་བསྟོད་པའི་རྣམ་དཀར་ཕུང་པོའི་མཐུས། །ཚེ་རབས་ཀུན་ཏུ་ཕྱག་ན་པདྨོ་ཡིས། །དགྱེས་བཞིན་རྗེས་སུ་བཟུང་སྟེ་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་འཛིན་པར་ཤོག་ཅེས་པ་འདི་ནི་ཆོས་གྲྭ་ཆེན་པོ་དཔལ་
ལྡན་འབྲས་སྤུངས་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་ནས་བསྟན་པ་རིན་པོ་ཆེའི་གསལ་བྱེད་ལུང་རིགས་སྨྲ་བ་རྣམས་ཀྱི་གཙུག་རྒྱན་དམ་པ། བཤེས་གཉེན་ཆེན་པོ་སློབ་དཔོན་རྣམ་པས་མགྲིན་གཅིག་དང་
དབྱངས་གཅིག་ཏུ་ནན་ཆེར་གསོལ་བ་བཏབ་པ་དང། ཁྱད་པར་བདག་ཉིད་ཀྱང་དད་པས་ཉེ་བར་བསྐུལ་བ་ལ་བརྟེན་ནས་ཆོས་སྨྲ་བའི་བཙུན་པ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་དཔལ་བཟང་པོས་མེ་ཕོ་འབྲུག་གི་ལོ་

[006A]༄༅། །ཆོ་འཕྲུལ་ཟླ་བའི་དཀར་ཕྱོགས་ལ་དགའ་ལྡན་ཕོ་བྲང་གི་གཟིམས་ཆུང་མེ་ཏོག་མངོན་པར་བཀྲ་བའི་ལྡིང་ཁང་དུ་ཉེ་བར་སྦྱར་བའོ།། །།



