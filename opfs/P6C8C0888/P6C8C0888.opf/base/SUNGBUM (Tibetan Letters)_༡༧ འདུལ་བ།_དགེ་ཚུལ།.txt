༄༅། །དགེ་ཚུལ་གྱི་བསླབ་བྱའི་སྡོམ་ཚིག་བཞུགས་སོ།།

[001A] །ན་མོ་མུ་ནི་ཨིནྡྲ་ཡ། །གང་གི་བཀའ་བཞིན་བསྒྲུབས་བྱས་ན། །འདི་ཕྱིའི་དོན་རྣམས་མ་ལུས་པ། །བདེ་བླག་ཉིད་དུ་སྩོལ་མཛད་པའི། །ཐུབ་པའི་དབང་པོ་ལ་ཕྱག་འཚལ། །རྙེད་
དཀའ་དལ་བའི་རྟེན་ཐོབ་ཅིང། །རྒྱལ་བའི་བསྟན་པ་ལ་ཞུགས་ནས། །དགེ་ཚུལ་སྡོམ་པ་ཐབ་རྣམས་ཀྱིས། །བསྲུང་བ་བསྲུང་བའི་ཐབས་འགའ་ཞིག་ལུང་ལས་གསུངས་པ་བཞིན་དུ་བྲི། །ལེགས་
ཚོགས་རྩ་བ་ཟླ་མེད་པ། །བླ་མ་མཆོག་ལ་བརྟེན་བྱས་ནས། །བྱ་བ་ཐམས་ཅད་ཞུ་ཁྱེད་ཅིང། ཆོས་མཐུན་བཀའ་ལས་འདའ་མི་བྱ། །དྲན་དང་ཤེས་བཞིན་བག་ཡོད་དང། །ངོ་ཚ་ཁྲེལ་ཡོད་ལྡན་པ་
ཡིས། །བསླབ་ལ་ཡིད་ཆེས་དད་གུས་བྱ། །སོ་ཐར་བཅས་མཚམས་སྟོན་པ་ཡི། །འདུལ་བའི་གཞུང་ལ་ཚུལ་བཞིན་སྤྱད། །ཚུལ་ཁྲིམས་རྣམ་པར་དག་པ་ལ། །ཕན་ཡོན་བསམ་ལས་འདས་པ་
དང། །ཚུལ་ཁྲིམས་ཉམས་པར་གྱུར་ན་ནི། །མནར་མེད་འགྲོ་ཞིང་ཀུན་ནས་ཕུང། །དེ་ཕྱིར་ཕན་ཡོན་ཉེས་དམིགས་ལ། །ངེས་པ་དྲངས་ཏེ་ཡང་ཡང་བསམ། །མི་མཐུན་ཕྱོགས་རྣམས་མ་ཤེས་ན། །བསླབ་

[002A]༄༅། །པ་བསྲུང་ཚུལ་མི་ཤེས་པས། །རང་གིས་ཇི་ལྟར་ཁས་བླངས་ལས། །འདས་པའི་ལྟུང་བ་འདི་ལྟ་སྟེ། །དགེ་སློང་ལྟུང་བ་སྡེ་ལྔ་པོ། །དགེ་ཚུལ་རྣམས་ལ་བླངས་འདས་དང། །ལྷུང་མེད་
ཕྱོགས་མཐུན་གསུམ་འགྱུར་ཏེ། །རྩ་བ་བཞི་དང་ཡན་ལག་དྲུག་ཉམས་པ་རྣམས་གསུམ་དང་བཅས་རྣམས། །བླངས་འདས་ལྟུང་བ་བཅུ་གསུམ་ཡིན། །འཆང་གཉིས་འབྲལ་བ་ཟླ་འཇོག་དང། །དགོན་པའི་
འབྲལ་བ་གསོག་འཇོག་བྱེད། །རིན་ཆེན་རག་དང་མེ་ལ་རེག་སྤངས་ཟས་རྐོ་བྱིན་ལེན་མེད། །གསོག་འཇོག་ཟ་བ་ནུབ་ལྷག་ཉལ། །ས་བོན་འཇོམས་དང་འདུན་པ་བསྒྱུར། །མི་སྨྲས་འགྲོ་དང་ལྗོན་ཤིང་
འཛེག་རྩྭ་སྔོན་མི་གཙང་འདོར་བ་རྣམས། །ལྟུང་མེད་ཕྱེད་དང་བཅོ་བརྒྱད་ཡིན། །མཐུན་པ་ཁ་ཅིག་མ་གཏོགས་པ། །རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་ལྤགས་དང། །སྨན་
དང་གོས་དང་སྲས་བརྐྱང་དང། །ཀཽ་ཤཱམྦྷ་དང་ལས་ཀྱི་གཞི། །དམར་སེར་ཅན་དང་གང་ཟག་དང། །སྤོ་དང་གསོ་སྦྱོང་བཞག་པ་དང། །གནས་མལ་དང་ནི་རྩད་པ་དང། །དགེ་འདུན་དབྱེན་ཏེ་གཞི་བཅུ་
 དེ་ལྟར་བླངས་འདས་ལྟུང་མེད་དང།།།

[002B] །རྣམ་འབྱེད་ལས་གསུངས་ལྟུང་བ་རྣམས། །ཕྱོགས་མཐུན་བསྡམ་བྱའི་ཉེས་པ་སྟེ། །རྟགས་དང་སློང་དང་སྣོད་དང་ནི། །ལོངས་སྤྱོད་ཕྱར་གཡེར་འདོད་པ་དང། །གནོད་པ་དང་ནི་གནས་པ་དང། །མ་གུས་
མི་སྦྱོང་གཞི་བཅུར་འདུ། །སླངས་འདས་ལྟུང་བ་བཅུ་གསུམ་པོ། །དབྱེ་ན་བླངས་འདས་སོ་དྲུག་སྟེ། །མིའམ་མིར་ཆགས་གསོད་པ་དང། །སྲོག་ཆགས་དང་བཅམ་ཆུས་འདེབས་དང། །སྲོག་ཆགས་དང་བཅས་
ཆུར་སྤྱོད་དང། །བསམ་བཞིན་དུད་འགྲོ་གསོང་པ་དང། །རིན་ཐང་ཚང་བའི་ནོར་རྐུ་དང། །མི་ཚངས་པར་ནི་སྤྱོད་པ་དང། །མི་ཆོས་བླ་མའི་རྫུན་སྨྲ་དང། །ཕམ་པས་སྐུར་འདེབས་གཞི་མེད་དང། །ཕམ་པས་བག་
ཙམ་སྐུར་འདེབས་དང། །དགེ་འདུན་དབྱེན་ནི་བྱེད་པ་དང། །དེ་འདྲའི་རྗེས་སུ་ཕྱོགས་པ་དང། །བག་མེད་སྤྱོད་པས་ཁྱིམ་སུན་དང། །ཤེས་བཞིན་རྫུན་ཚིག་སྨྲ་བ་དང། །བཤེས་ངོར་བྱས་ཞེས་སྐུར་འདེབས་དང། །ཞལ་
ཏ་བ་ལ་འཕྱ་བ་དང། །ཟས་ཕྱིར་ཆོས་སྟོན་ཞེས་སྨྲ་དང། །ལྷག་མས་དགེ་སློང་སྐུར་འདེབས་དང། །ཁྱད་གསོད་ཚིག་གིས་བསླབ་སྤོང་དང། །ཚོད་མས་འབྲས་ཆེན་འགེབས་པ་དང། །མྱོས་འགྱུར་ཁུ་བ་ཆད་
འཐུང་དང། །དག་ནས་གླུ་དབྱངས་ལན་པ་དང། །རྐང་པས་བྲོ་གར་བྱེད་པ་དང། །སྣ་ཆགས་རོལ་མོ་བྱེད་པ་དང། །མགུལ་རྣ་སོགས་ལ་རྒྱན་འདོགས་དང། །བཞིན་གྱི་ཁ་དོག་ཚོན་སྒྱུར་དང། །སྤོས་དྲིས་ལུས་ལ་

[003A]༄༅། །བྱུག་པ་དང། །ཕྲེང་བ་མགོ་ལ་འཆིང་བ་དང། །རིན་ཆེན་ཁྲི་ལ་འདུག་པ་དང། །རིན་ཆེན་སྟན་ལ་འདུག་པ་དང། །མཐོན་པོའི་ཁྲི་ལ་འདུག་པ་དང། །མཐོན་པོའི་སྟན་ལ་འདུག་པ་དང། །ཕྱི་དྲོ་ཁ་
ཟས་ཟ་བ་དང། །གསེར་དངུལ་བདག་གིར་ལེན་པ་དང། །ཁྱིམ་པའི་རྟགས་སྤོང་ལས་ཉམས་དང། །རབ་བྱུང་རྟགས་བླངས་ལས་ཉམས་དང། །མཁན་པོར་གསོལ་བཏབ་ལས་ཉམས་སོ། །དེ་ལྟར་བླངས་འདས་
སོ་དྲུག་གི་ཉེས་པ་རྣམས་ནི་ཤེས་བྱས་ནས། །སྲོག་གི་ཕྱིར་ཡང་སྤང་བར་བྱ། །དེ་ལས་རྩ་པའི་ལྟུང་བ་བཞི། །གསོར་མི་ཟུང་བ་བྱུང་ན་ནི། །ཏ་ལའི་རྩེ་མོ་བཅད་པ་ལྟར། །སྡོམ་པ་གཏན་ནས་གཏོང་བར་འགྱུར་
ཕྱི་དྲོའི་ཁ་ཟས་ལ་སོགས་པའི། །ཉེས་པ་བྱུང་བ་རྣམས་ལ་ནི། །སྔར་བྱས་ལས་ལ་འགྱོད་སེམས་དང། །ཕྱིན་ཆད་མི་བྱེད་སྡོམས་སེམས་ཀྱིས། །དགེ་སློང་རྣམ་དག་དྲུང་འདུག་ཏེ། །ལྟུང་བའི་མིང་རིགས་བརྗོད་ནས་
ནི། །བཤགས་པ་ལན་གསུམ་སྙིང་ནས་བྱ། །བླངས་འདས་སོ་དྲུག་གིས་བསྡུས་པའི། །ལྟུང་བ་དངོས་གཞི་མ་ཡིན་པའི། །ཕྱོགས་མཐུན་ཉེས་པ་རྣམས་ལ་ནི། །འགྱོད་དང་སྡོམས་སེམས་ཡང་ཡང་བྱ། །བསླབ་པ་ཡོངས་
སུ་སྤྱོད་པ་ནི། །གསོ་སྦྱོང་དབྱར་གནས་དགག་དབྱེ་སྟེ། །གཞི་གསུམ་སྒོ་ནས་རང་རྒྱུད་སྦྱོང། །བདེ་བར་གནས་པའི་རྐྱེན་བསྟེན་པ། །ཟས་གོས་གནས་མལ་སྨན་རྣམས་ལ། །འདོད་ཞེན་ཆེན་པོས་འཚོལ་བ་དང་

[003B] །དགེ་བའི་སྦྱོར་བ་ལྷུར་ལེན་ཚེ། །སེར་སྣས་ལོངས་སྤྱོད་མི་ནུས་པ། །ངལ་ཞིང་དུབ་པའི་མཐའ་ཡང་སྤང། །མདོར་ན་མགོན་པོ་ཀླུ་སྒྲུབ་ཀྱིས། །མངོན་མཐོ་ངེས་ལེགས་མ་ལུས་པའི། །རྩ་བ་ཚུལ་ཁྲིམས་
ཡིན་པར་གསུངས། །སྙིང་ནས་ཆོས་བཞིན་བྱེད་འདོད་པའི། དགེ་ཚུལ་རྣམས་ཀྱི་བསླབ་པའི་གནས། །སྟོན་པའི་འདུལ་བའི་གཞུང་ལུགས་མཆོག་སུམ་བརྒྱ་པ་དང་ཀཱ་རི་ཀ། །འཇམ་མགོན་བླ་མ་ཡབ་སྲས་ཀྱི། །ལེགས་བཤད་
མན་ངག་ཚོགས་རྣམས་ལ། །མཁས་པ་བསྟེན་ནས་ཚུལ་བཞིན་སྦྱང། །ཐུབ་པའི་བསྟན་ལ་ཞུགས་རྣམས་ཀྱིས། །རང་གི་ནོར་བུ་ཡོངས་དོར་ནས། །མཆེད་བུའི་གོར་མ་གཟུགས་ལེགས་དག་ལེན་པའི་ངལ་བ་དོར་བྱོས་ལ། །ཚུལ་ཁྲིམས་
ནོར་བུ་རིན་ཆེན་ལ། །གཅེས་སྤྲས་བྱི་དོར་གྱིས་ཤིག་ཅེས། །ཀུན་ལ་བདག་གིས་ཕན་པར་སྦྱང། །འདིར་འབད་དགེ་བའི་མཐུ་སྟོབས་ཀྱིས། །བདག་དང་འགྲོ་བ་མ་ལུས་པ། །ཚུལ་ཁྲིམས་གྲུ་ཆེན་ལ་བརྟེན་ནས། །རྣམ་གྲོལ་
གླིང་དུ་ཕྱིན་གྱུར་ཅིག་ ཅེས་དགེ་ཚུལ་གྱི་བསླབ་བྱའི་སྡོམ་ཚིག་འདི་ཡང་ཡོངས་འཛིན་པཎྚི་ཏ་ཆེན་པོའི་གསུང་ལ་གཞི་བྱས། སྤྱན་སྔ་བློ་གྲོས་རྒྱལ་མཚན་སོགས་ཀྱི་ལེགས་བཤད་ཀྱིས་ཁ་བསྐང་ཏེ། རང་གི་ནུ་བོ་དགེ་ཚུལ་ཡེ་ཤེས་ཆོས་རྒྱལ་སོགས་ནས་བསྐུལ་
དོར་ཤཱཀྱའི་དགེ་སློང་དྷརྨ་བྷ་དྲས་སུ་བྲིས་སུ་བགྱིས་པའོ། །མངྒ་ལཾ་ ། ། །།



﻿༄༅། །དགེ་ཚུལ་གྱི་བསླབ་བྱའི་སྡོམ་ཚིག་བཞུགས་སོ།།

[001A] །ན་མོ་མུ་ནི་ཨིནྡྲ་ཡ། །གང་གི་བཀའ་བཞིན་བསྒྲུབས་བྱས་ན། །འདི་ཕྱིའི་དོན་རྣམས་མ་ལུས་པ། །བདེ་བླག་ཉིད་དུ་སྩོལ་མཛད་པའི། །ཐུབ་པའི་དབང་པོ་ལ་ཕྱག་འཚལ། །རྙེད་
དཀའ་དལ་བའི་རྟེན་ཐོབ་ཅིང། །རྒྱལ་བའི་བསྟན་པ་ལ་ཞུགས་ནས། །དགེ་ཚུལ་སྡོམ་པ་ཐབ་རྣམས་ཀྱིས། །བསྲུང་བ་བསྲུང་བའི་ཐབས་འགའ་ཞིག་ལུང་ལས་གསུངས་པ་བཞིན་དུ་བྲི། །ལེགས་
ཚོགས་རྩ་བ་ཟླ་མེད་པ། །བླ་མ་མཆོག་ལ་བརྟེན་བྱས་ནས། །བྱ་བ་ཐམས་ཅད་ཞུ་ཁྱེད་ཅིང། ཆོས་མཐུན་བཀའ་ལས་འདའ་མི་བྱ། །དྲན་དང་ཤེས་བཞིན་བག་ཡོད་དང། །ངོ་ཚ་ཁྲེལ་ཡོད་ལྡན་པ་
ཡིས། །བསླབ་ལ་ཡིད་ཆེས་དད་གུས་བྱ། །སོ་ཐར་བཅས་མཚམས་སྟོན་པ་ཡི། །འདུལ་བའི་གཞུང་ལ་ཚུལ་བཞིན་སྤྱད། །ཚུལ་ཁྲིམས་རྣམ་པར་དག་པ་ལ། །ཕན་ཡོན་བསམ་ལས་འདས་པ་
དང། །ཚུལ་ཁྲིམས་ཉམས་པར་གྱུར་ན་ནི། །མནར་མེད་འགྲོ་ཞིང་ཀུན་ནས་ཕུང། །དེ་ཕྱིར་ཕན་ཡོན་ཉེས་དམིགས་ལ། །ངེས་པ་དྲངས་ཏེ་ཡང་ཡང་བསམ། །མི་མཐུན་ཕྱོགས་རྣམས་མ་ཤེས་ན། །བསླབ་

[002A]༄༅། །པ་བསྲུང་ཚུལ་མི་ཤེས་པས། །རང་གིས་ཇི་ལྟར་ཁས་བླངས་ལས། །འདས་པའི་ལྟུང་བ་འདི་ལྟ་སྟེ། །དགེ་སློང་ལྟུང་བ་སྡེ་ལྔ་པོ། །དགེ་ཚུལ་རྣམས་ལ་བླངས་འདས་དང། །ལྷུང་མེད་
ཕྱོགས་མཐུན་གསུམ་འགྱུར་ཏེ། །རྩ་བ་བཞི་དང་ཡན་ལག་དྲུག་ཉམས་པ་རྣམས་གསུམ་དང་བཅས་རྣམས། །བླངས་འདས་ལྟུང་བ་བཅུ་གསུམ་ཡིན། །འཆང་གཉིས་འབྲལ་བ་ཟླ་འཇོག་དང། །དགོན་པའི་
འབྲལ་བ་གསོག་འཇོག་བྱེད། །རིན་ཆེན་རག་དང་མེ་ལ་རེག་སྤངས་ཟས་རྐོ་བྱིན་ལེན་མེད། །གསོག་འཇོག་ཟ་བ་ནུབ་ལྷག་ཉལ། །ས་བོན་འཇོམས་དང་འདུན་པ་བསྒྱུར། །མི་སྨྲས་འགྲོ་དང་ལྗོན་ཤིང་
འཛེག་རྩྭ་སྔོན་མི་གཙང་འདོར་བ་རྣམས། །ལྟུང་མེད་ཕྱེད་དང་བཅོ་བརྒྱད་ཡིན། །མཐུན་པ་ཁ་ཅིག་མ་གཏོགས་པ། །རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་ལྤགས་དང། །སྨན་
དང་གོས་དང་སྲས་བརྐྱང་དང། །ཀཽ་ཤཱམྦྷ་དང་ལས་ཀྱི་གཞི། །དམར་སེར་ཅན་དང་གང་ཟག་དང། །སྤོ་དང་གསོ་སྦྱོང་བཞག་པ་དང། །གནས་མལ་དང་ནི་རྩད་པ་དང། །དགེ་འདུན་དབྱེན་ཏེ་གཞི་བཅུ་
 དེ་ལྟར་བླངས་འདས་ལྟུང་མེད་དང།།།

[002B] །རྣམ་འབྱེད་ལས་གསུངས་ལྟུང་བ་རྣམས། །ཕྱོགས་མཐུན་བསྡམ་བྱའི་ཉེས་པ་སྟེ། །རྟགས་དང་སློང་དང་སྣོད་དང་ནི། །ལོངས་སྤྱོད་ཕྱར་གཡེར་འདོད་པ་དང། །གནོད་པ་དང་ནི་གནས་པ་དང། །མ་གུས་
མི་སྦྱོང་གཞི་བཅུར་འདུ། །སླངས་འདས་ལྟུང་བ་བཅུ་གསུམ་པོ། །དབྱེ་ན་བླངས་འདས་སོ་དྲུག་སྟེ། །མིའམ་མིར་ཆགས་གསོད་པ་དང། །སྲོག་ཆགས་དང་བཅམ་ཆུས་འདེབས་དང། །སྲོག་ཆགས་དང་བཅས་
ཆུར་སྤྱོད་དང། །བསམ་བཞིན་དུད་འགྲོ་གསོང་པ་དང། །རིན་ཐང་ཚང་བའི་ནོར་རྐུ་དང། །མི་ཚངས་པར་ནི་སྤྱོད་པ་དང། །མི་ཆོས་བླ་མའི་རྫུན་སྨྲ་དང། །ཕམ་པས་སྐུར་འདེབས་གཞི་མེད་དང། །ཕམ་པས་བག་
ཙམ་སྐུར་འདེབས་དང། །དགེ་འདུན་དབྱེན་ནི་བྱེད་པ་དང། །དེ་འདྲའི་རྗེས་སུ་ཕྱོགས་པ་དང། །བག་མེད་སྤྱོད་པས་ཁྱིམ་སུན་དང། །ཤེས་བཞིན་རྫུན་ཚིག་སྨྲ་བ་དང། །བཤེས་ངོར་བྱས་ཞེས་སྐུར་འདེབས་དང། །ཞལ་
ཏ་བ་ལ་འཕྱ་བ་དང། །ཟས་ཕྱིར་ཆོས་སྟོན་ཞེས་སྨྲ་དང། །ལྷག་མས་དགེ་སློང་སྐུར་འདེབས་དང། །ཁྱད་གསོད་ཚིག་གིས་བསླབ་སྤོང་དང། །ཚོད་མས་འབྲས་ཆེན་འགེབས་པ་དང། །མྱོས་འགྱུར་ཁུ་བ་ཆད་
འཐུང་དང། །དག་ནས་གླུ་དབྱངས་ལན་པ་དང། །རྐང་པས་བྲོ་གར་བྱེད་པ་དང། །སྣ་ཆགས་རོལ་མོ་བྱེད་པ་དང། །མགུལ་རྣ་སོགས་ལ་རྒྱན་འདོགས་དང། །བཞིན་གྱི་ཁ་དོག་ཚོན་སྒྱུར་དང། །སྤོས་དྲིས་ལུས་ལ་

[003A]༄༅། །བྱུག་པ་དང། །ཕྲེང་བ་མགོ་ལ་འཆིང་བ་དང། །རིན་ཆེན་ཁྲི་ལ་འདུག་པ་དང། །རིན་ཆེན་སྟན་ལ་འདུག་པ་དང། །མཐོན་པོའི་ཁྲི་ལ་འདུག་པ་དང། །མཐོན་པོའི་སྟན་ལ་འདུག་པ་དང། །ཕྱི་དྲོ་ཁ་
ཟས་ཟ་བ་དང། །གསེར་དངུལ་བདག་གིར་ལེན་པ་དང། །ཁྱིམ་པའི་རྟགས་སྤོང་ལས་ཉམས་དང། །རབ་བྱུང་རྟགས་བླངས་ལས་ཉམས་དང། །མཁན་པོར་གསོལ་བཏབ་ལས་ཉམས་སོ། །དེ་ལྟར་བླངས་འདས་
སོ་དྲུག་གི་ཉེས་པ་རྣམས་ནི་ཤེས་བྱས་ནས། །སྲོག་གི་ཕྱིར་ཡང་སྤང་བར་བྱ། །དེ་ལས་རྩ་པའི་ལྟུང་བ་བཞི། །གསོར་མི་ཟུང་བ་བྱུང་ན་ནི། །ཏ་ལའི་རྩེ་མོ་བཅད་པ་ལྟར། །སྡོམ་པ་གཏན་ནས་གཏོང་བར་འགྱུར་
ཕྱི་དྲོའི་ཁ་ཟས་ལ་སོགས་པའི། །ཉེས་པ་བྱུང་བ་རྣམས་ལ་ནི། །སྔར་བྱས་ལས་ལ་འགྱོད་སེམས་དང། །ཕྱིན་ཆད་མི་བྱེད་སྡོམས་སེམས་ཀྱིས། །དགེ་སློང་རྣམ་དག་དྲུང་འདུག་ཏེ། །ལྟུང་བའི་མིང་རིགས་བརྗོད་ནས་
ནི། །བཤགས་པ་ལན་གསུམ་སྙིང་ནས་བྱ། །བླངས་འདས་སོ་དྲུག་གིས་བསྡུས་པའི། །ལྟུང་བ་དངོས་གཞི་མ་ཡིན་པའི། །ཕྱོགས་མཐུན་ཉེས་པ་རྣམས་ལ་ནི། །འགྱོད་དང་སྡོམས་སེམས་ཡང་ཡང་བྱ། །བསླབ་པ་ཡོངས་
སུ་སྤྱོད་པ་ནི། །གསོ་སྦྱོང་དབྱར་གནས་དགག་དབྱེ་སྟེ། །གཞི་གསུམ་སྒོ་ནས་རང་རྒྱུད་སྦྱོང། །བདེ་བར་གནས་པའི་རྐྱེན་བསྟེན་པ། །ཟས་གོས་གནས་མལ་སྨན་རྣམས་ལ། །འདོད་ཞེན་ཆེན་པོས་འཚོལ་བ་དང་

[003B] །དགེ་བའི་སྦྱོར་བ་ལྷུར་ལེན་ཚེ། །སེར་སྣས་ལོངས་སྤྱོད་མི་ནུས་པ། །ངལ་ཞིང་དུབ་པའི་མཐའ་ཡང་སྤང། །མདོར་ན་མགོན་པོ་ཀླུ་སྒྲུབ་ཀྱིས། །མངོན་མཐོ་ངེས་ལེགས་མ་ལུས་པའི། །རྩ་བ་ཚུལ་ཁྲིམས་
ཡིན་པར་གསུངས། །སྙིང་ནས་ཆོས་བཞིན་བྱེད་འདོད་པའི། དགེ་ཚུལ་རྣམས་ཀྱི་བསླབ་པའི་གནས། །སྟོན་པའི་འདུལ་བའི་གཞུང་ལུགས་མཆོག་སུམ་བརྒྱ་པ་དང་ཀཱ་རི་ཀ། །འཇམ་མགོན་བླ་མ་ཡབ་སྲས་ཀྱི། །ལེགས་བཤད་
མན་ངག་ཚོགས་རྣམས་ལ། །མཁས་པ་བསྟེན་ནས་ཚུལ་བཞིན་སྦྱང། །ཐུབ་པའི་བསྟན་ལ་ཞུགས་རྣམས་ཀྱིས། །རང་གི་ནོར་བུ་ཡོངས་དོར་ནས། །མཆེད་བུའི་གོར་མ་གཟུགས་ལེགས་དག་ལེན་པའི་ངལ་བ་དོར་བྱོས་ལ། །ཚུལ་ཁྲིམས་
ནོར་བུ་རིན་ཆེན་ལ། །གཅེས་སྤྲས་བྱི་དོར་གྱིས་ཤིག་ཅེས། །ཀུན་ལ་བདག་གིས་ཕན་པར་སྦྱང། །འདིར་འབད་དགེ་བའི་མཐུ་སྟོབས་ཀྱིས། །བདག་དང་འགྲོ་བ་མ་ལུས་པ། །ཚུལ་ཁྲིམས་གྲུ་ཆེན་ལ་བརྟེན་ནས། །རྣམ་གྲོལ་
གླིང་དུ་ཕྱིན་གྱུར་ཅིག་ ཅེས་དགེ་ཚུལ་གྱི་བསླབ་བྱའི་སྡོམ་ཚིག་འདི་ཡང་ཡོངས་འཛིན་པཎྚི་ཏ་ཆེན་པོའི་གསུང་ལ་གཞི་བྱས། སྤྱན་སྔ་བློ་གྲོས་རྒྱལ་མཚན་སོགས་ཀྱི་ལེགས་བཤད་ཀྱིས་ཁ་བསྐང་ཏེ། རང་གི་ནུ་བོ་དགེ་ཚུལ་ཡེ་ཤེས་ཆོས་རྒྱལ་སོགས་ནས་བསྐུལ་
དོར་ཤཱཀྱའི་དགེ་སློང་དྷརྨ་བྷ་དྲས་སུ་བྲིས་སུ་བགྱིས་པའོ། །མངྒ་ལཾ་ ། ། །།



﻿
[001A]༄༅། །དགེ་ཚུལ་གྱི་བསླབ་བྱ་གནམ་རྩེ་ལྡེང་མ་བཞུགས། །

[001A] །ཐམས་ཅད་མཁྱེན་པ་ལ་ཕྱག་འཚལ་ལོ། །དགེ་སློང་གི་ལྟུང་བ་སྡེ་ལྔ་པོ་ཐམས་ཅད། དགེ་ཚུལ་ལ་རྣམ་པ་གསུམ་དུ་འགྱུར་ཏེ། དེ་ཡང་འགའ་ཞིག་བླངས་པ་ལས་འདས་པའི་ཉེས་པ། འགའ་
ཞིག་ཕྱོགས་མཐུན་གྱི་ཉེས་པ། འགའ་ཞིག་ལྟུང་མེད་དུ་འགྱུར་རོ། །བླངས་པ་ལས་འདས་པའི་ཉེས་པ་ལ་གྲངས་སུམ་ཅུ་རྩ་དྲུག་ཏུ་བྱས་པའི། དང་པོ་སྲོག་གཅོད་བཞི་དང་ཞེས་པའི། མི་གསོད་པ་ཕམ་པ་དང་འདྲ་བའི་ཉེས་
བྱས་ལ། གཞི། བསམ་པ། སྦྱོར་བ། མཐར་ཐུག་གི་ཡན་ལག་གོ་དང་པོ་ལ་རྟེན་དང་ཡུལ་གཉིས། རྟེན་དགེ་ཚུལ་གྱི་བསླབ་པ་རྣམ་དག་དང་ལྡན་པའམ། གསོར་རུང་ཡན་ཆད། ཤེས་པ་རང་བཞིན་དུ་གནས་པ་
བསླབ་པ་མ་བཅས་པའི་གོང་གི་དགེ་ཚུལ་མ་ཡིན་པའོ། །ཡུལ་མི་འམ་མིར་ཆགས་པའོ། །བསམ་པ་ལ་འདུ་ཤེས་དང། ཀུན་སླང་གཉིས། འདུ་ཤེས་ནི། མིའམ་མིར་ཆགས་པ་ཡིན་པ་ལ། ཡིན་པར་འདུ་ཤེས་
པའམ། ཐེ་ཚོམ་ཟ་བའོ། །ཀུན་སློང་དེ་གསོད་པར་འདོད་པ་རྒྱུན་མ་ཆད་པའོ། སྦྱོར་བ་རང་ངམ་བསྐོས་པས་དུག་དང་མཚོན་ལ་སོགས་པ་གང་ཡང་རུང་བས་གསོད་པར་རྩོམ་པའོ། །མཐར་ཐུག་སྲོག་གི་དབང་པོ་
འགགས་པའི་ཚེ་ན། མི་གསོད་པ་ཕམ་པ་དང་འདྲ་བའི་ཉེས་བྱས་སོ། །མདོར་ན་སྲོག་གཅོད་ཀྱི་ཕམ་འདྲའི་ཉེས་བྱས་མ་གཏོགས་པ་མི་གསོད་འདོད་དང། དུད་འགྲོ་ལས་གཞན་པའི་མི་མ་ཡིན་གསོད་འདོད་

[002A]༄༅། །གྱིས་ཀུན་ནས་བསླངས་པའི་ལུས་ངག་གི་ཉེས་པ་ཐམས་ཅད་དེར་གཏོགས་ཀྱི་བཤགས་བྱའི་ཉེས་བྱས་སོ། །གཉིས་པ་དུད་འགྲོ་དང་བཅས་པ་བརྡེག་པ་བཤགས་པར་བྱ་བའི་ཉེས་བྱས་ལ། གཞི་ཡན་
ལག་གཉིས་རྟེན་གོང་དང་འདྲ། ཡུལ་དུད་འགྲོའི་སྐྱེ་གནས་སུ་གཏོགས་པའི་སྲོག་ཆགས་ཡིན་པ་ཐ་མལ་པའི་མིག་ལ་སྣང་དུ་རུང་བ་གཞི་དང་བཅས་པའོ། །བསམ་པ་ལ་གཉིས་འདུ་ཤེས་སྲོག་ཆགས་དང་བཅས་པ་ལ་
བཅས་པར་འདུ་ཤེས་པའམ་ཐེ་ཚོམ་ཟ་བའོ། །ཀུན་སློང་སྲོག་ཆགས་དང་བཅས་པ་གཞན་དོན་དུ་འདུ་ཤེས་པར་འདོད་པ་རྒྱུན་མ་ཆད་པའོ། །སྦྱོར་བ་རང་ངམ་བསྐོས་པས་སྲོག་ཆགས་དང་བཅས་པ་ལ་གཞན་དོན་དུ་འདེབས་
པར་རྩོམ་པའོ། །མཐར་ཐུག་སྲོག་ཆགས་ཇི་སྙེད་ཤི་བ་དེ་སྙེད་ཀྱིས་བཤགས་པར་བྱ་བའི་ཉེས་བྱས་སོ། །གསུམ་པ་དུད་འགྲོ་དང་བཅས་པ་ལ་སྤྱོད་པ་བཤགས་པར་བྱ་བའི་ཉེས་བྱས་ལ་གཞི་ཡན་ལག་སོགས་གོང་
དང་འདྲ། ཀུན་སློང་རང་འབའ་ཞིག་གི་དོན་དུ་སྤྱོད་འདོད་དང། སྦྱོར་བ་རང་ངམ་བསྐོས་པས་རང་འབའ་ཞིག་གི་དོན་དུ་སྤྱོད་པར་རྩོམ་པའོ། །བཞི་པ་དུད་འགྲོ་གསོད་པ་བཤགས་བྱའི་ཉེས་བྱས་ལ་བཞི་ལས། རྟེན་སྔར་
བཞིན། ཡུལ་དུད་འགྲོའི་སྐྱེ་གནས་སུ་གཏོགས་པའི་སྲོག་ཆགས་ཡིན་པ་གཞི་མེད་པའོ། །བསམ་པ་ལ་འདུ་ཤེས་ནི། དུད་འགྲོ་ཡིན་པ་ལ་ཡིན་པར་འདུ་ཤེས་པའམ་ཐེ་ཚོམ་ཟ་བའོ། །ཀུན་སློང་དེ་གསོད་པར་འདོད་

[002B] །སྦྱོར་བ་རང་ངམ་བསྐོས་པས་མཚོན་ལ་སགས་པ་གང་ཡང་རུང་བས་གསོད་པར་རྩོམ་པའོ། །མཐར་ཐུག་སྲོག་གི་དབང་པོ་འགགས་པའི་ཚེ་ནའོ། །    ༈    གཞི་ཡན་ལག་གི་རྟེན་སྔར་བཞིན། ཡུལ་གང་ལ་
བརྐུ་བའི་ཡུལ་ནི། མི་ཡིན་པ་རང་ལས་ནོར་ཐ་དད་པའོ། །གང་བརྐུ་བའི་དངོས་པོ་ནི། ཡུལ་དུས་དེར་སྦྱོར་བ་གཅིག་གིས། བརྐུ་བྱ་རྐུ་བྱེད་གཉིས་ཀ་ལ་བལྟོས་པའི་རིན་ཐང་ཚང་བ། མི་ཡིས་བདག་གིར་བྱས་ཤིང་དབང་བ་གཡོས་སུ་བྱས་པའི་ཁ་ཟས་དང། གཤེད་
མ་སོགས་པས་གློ་བུར་དུ་བདག་གིར་བྱས་པའི་དུར་ཁྲོད་པའི་རྫས་མ་ཡིན་པས་མི་དམན་པའོ། །བསམ་པ་ལ་འདུ་ཤེས་སྤྱི་དང་བྱེ་བྲག་མ་འཁྲུལ་བའོ། །ཀུན་སློང་གཞན་གྱི་ཡིན་ཏེ་མ་གནང་ཡང་རང་འཚོ་བའི་ཆེད་དུ་གཏན་དུ་འབྲལ་འདོད་རྒྱུན་མ་ཆད་
པའོ། །སྦྱོར་བ་རང་ངམ་བསྐོས་པས་རྐུ་བར་རྩོམ་པའོ། །མཐར་ཐུག་ཐོབ་བློ་སྐྱེས་པའི་ཚེ་ནའོ། །མ་བྱིན་པར་ལེན་པའི་ཕམ་འདྲའི་ཉེས་བྱས་མ་གཏོགས་པ་རྐུ་སེམས་ཀྱིས་ཀུན་ནས་བསླངས་པའི་ལུས་ངག་གི་ཉེས་པ་ཐམས་ཅད་དེར་གཏོགས་ཀྱི་
བཤགས་བྱའོ། །    ༈    གཞི་ཡན་ལག་གཉིས། གང་གིས་རྩོལ་བའི་རྟེན་ནི། ནོར་བུ་ཡིན་པ། རང་གི་རྒྱུད་དང་འབྲེལ་བ། ལས་སུ་རུང་བ་ནད་དང་བྲལ་བའོ། །གང་ལ་བརྩལ་བའི་ཡུལ་ནི། ལམ་གསུམ་དང་
དེ་གང་ལ་གནས་པའི་ལུས་གཉིས། ལམ་གསུམ་ནི། ཁ་དང། བཤང་ལམ་དང། མོའི་ཟག་བྱེད་གསུམ་གྱི་ཕྱོགས་ཀྱི་དང་པོའི་མཚམས་ཡན་ཆད། ནད་ལ་སོགས་པས་མ་ཉམས་པའོ། །དེ་གང་ལ་གནས་པའི་ལུས་ནི་ལུས་ཚང་བའམ་

[003A]༄༅། །ལུས་ཀྱི་སྟོང་སྨད་གང་རུང་ཚང་བ། རྟེན་དུ་རུང་བ་སྟེ། དེ་ཡང་ཤི་བ་དང་གསོན་པོའི་ལུས་མི་དང་མི་མ་ཡིན་པ་དང། སྐྱེས་པ་དང། བུད་མེད་དང། མ་ནིང་དང་རང་དང་གཞན་གྱི་ལུས་གྱི་རྨའི་སྒོ་གང་ཡིན་ཡང་ཕམ་འདྲར་འགྱུར་བ་ལ་འདྲའོ། །བསམ་
པ་ལ་གཉིས། འདུ་ཤེས་འཁྲུལ་མ་འཁྲུལ་འདྲ་ཞིང། ཀུན་སློང་ལམ་དང། ཡན་ལག་གི་རྣམ་པ་འཕད་པའི་རེག་པ་བདག་གིར་བྱེད་འདོད་རྒྱུན་མ་ཆད་པའོ། །སྦྱོར་བ་བསམ་པའི་དོན་ལ་དེ་ལྟར་རྩོམ་པའོ། །མཐར་ཐུག་བཅུག་པའི་རེག་པ་ལུས་ཤེས་ཀྱིས་
མྱོང་ཞིང་ཡིད་ཀྱིས་བདག་གིར་བྱས་པ་ན་མི་ཚངས་པར་སྤྱོད་པ་ཕམ་པ་དང་འདྲ་བའི་ཉེས་བྱས་སོ། །མི་ཚངས་སྤྱོད་ཀྱི་ཕམ་འདྲའི་ཉེས་བྱས་མ་གཏོགས་པ་མི་ཚངས་པར་སྤྱོད་པ་སྨྲ་འདོད་དང། གཞན་གྱིས་སྨྲས་པ་དང་དུ་ལེན་འདོད་ཀྱིས་ཀུན་ནས་བསླངས་པའི་
ལུས་ངག་གི་ཉེས་པ་ཐམས་ཅད་དེར་གཏོགས་ཀྱི་བཤགས་བྱའོ། །    ༈    གཞི་ཡན་ལག་ལ་གསུམ། གང་གིས་སྨྲ་བའི་རྟེན་སྔར་བཞིན། གང་ལ་སྨྲ་བའི་ཡུལ་མི་ཡིན་པ་སྨྲ་ཤེས་པ། དོན་གོ་བ། ཤེས་པ་རང་བཞིན་དུ་གནས་པ་
མ་ནིང་དང་མཚན་གཉིས་པ་མ་ཡིན་པ། ཐ་སྙད་ལྔ་དང་ལྡན་པ། ལུས་ཐ་མལ་དུ་གནས་པ། རང་ལས་རྒྱུད་ཐ་དད་པ་སྟེ། ཆོས་བདུན་ལྡན་ནོ། །དངོས་པོ་གང་སྨྲ་བའི་མི་ཆོས་བླ་མ་ཡིན་ཏེ། འདོད་ཁམས་ལས་འདས་པ་བསམ་གཏན་དང་པོ་ཡན་ཆད་ནས་
སངས་རྒྱས་ཀྱི་སའི་བར་གྱིས་བསྡུས་པའི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་གང་ཡང་རུང་བའོ། །བསམ་པ་ལ་གཉིས། འདུ་ཤེས་སྤྱི་དང་བྱེ་བྲག་མ་འཁྲུལ་པའོ། །ཀུན་སློང་ནི་འདུ་ཤེས་བསྒྱུར་ཏེ་མི་ཆོས་བླ་མ་སྨྲ་འདོད་དང་གཞན་གྱིས་སྨྲས་

[003B] །སྦྱོར་བ་ངག་ཡན་ལག་ལྔ་ལྡན་ཏེ། ངག་ཡིན་པ། རང་གི་ཡིན་པ། བདག་ཉིད་དང་འབྲེལ་པ། མ་ནོར་བར་སྨྲས་པ། གསལ་པོར་སྨྲས་པའོ། །དེས་མི་ཡི་ཆོས་བླ་མ་ཐོབ་པ་སྨྲ་བར་རྩོམ་པའོ། །
གཞན་གྱིས་སྨྲས་པའི་ཚིག་དང་དུ་ལེན་པར་རྩོམ་པའི། །མཐར་ཐུག་དོན་གོ་བའི་ཚེ་ན་རྫུན་དུ་སྨྲས་པ་ཕམ་པ་དང་འདྲ་བའི་ཉེས་བྱས་སོ། །རྫུན་དུ་སྨྲ་བའི་ཕམ་འདྲའི་ཉེས་བྱས་མ་གཏོགས་པ། འདུ་ཤེས་བསྒྱུར་ནས་མི་ཆོས་བླ་མ་སྨྲ་འདོད་དང་
གཞན་གྱིས་སྨྲས་པ་དང་དུ་ལེན་འདོད་ཀྱིས་ཀུན་ནས་བསླབས་པའི་ལུས་ངག་གི་ཉེས་པ་ཐམས་ཅད་དེར་གཏོགས་ཀྱི་བཤགས་བྱའོ། །ཕམ་འདྲའི་ཉེས་བྱས་ཞེས་པའི་དོན་ཉེས་བྱས་ཡིན་ཡང། དགེ་སློང་གི་ཕམ་པ་བཞི་དང་བྱེད་ལས་འདྲ་
བས་བཞི་པོ་ལ་ཕམ་འདྲ་ཞེས་བཏགས་པ་ཡིན་ནོ། །བྱེད་ལས་འདྲ་ཚུལ་ནི། དགེ་སློང་ལ་ཕམ་པ་བཞི་གང་ཡང་རུང་བ་འཆབ་བཅས་བྱུང་ན། སླར་གསོར་མི་རུང་དུ་བྱས་པས། ཚེ་དེ་ལ་སོ་ཐར་གྱི་སྡོམ་པ་གང་ཡང་རྒྱུད་ལ་མི་སྐྱེ་ལ། འཆབ་མེད་
བྱུང་ན། དགེ་འདུན་ལ་ཕམ་པའི་དག་བྱེད་དུ་ཆད་ལས་ཀྱི་བསླབ་པ་བླངས་ནས་དགྲ་བཅོམ་མ་ཐོབ་ན། ཚེ་ཇི་སྲིད་འཚོའི་བར་དུ་ཆད་ལས་ཀྱི་བསླབ་པ་ཚུལ་བཞིན་སྤྱད་པས། དག་པར་གསུངས་པ་བཞིན་དུ་དགེ་ཚུལ་ལ་ཡང། ཕམ་འདྲ་བཞི་
པོ་འཆབ་བཅས་བྱུང་ན་སླར་གསོར་མི་རུང་དུ་བྱེད་ལ། འཆབ་མེད་བྱུང་ན་ཆད་ལས་ཀྱི་བསླབ་པ་བླངས་ནས་ཚུལ་བཞིན་དུ་ཆད་ལས་ཉམས་སུ་ལེན་དགོས་པའི་བསླབ་སྦྱིན་དགེ་ཚུལ་ཙམ་དུ་རུང་བ་ཡིན་པས། དེ་ལྟར་ཡང་སུམ་བརྒྱ་པ་ལས་

[004A]༄༅། །དགེ་སློང་བཞིན་དུ་དགེ་ཚུལ་ཡང། །ཕྱི་ནས་སྡོམ་སྐྱེའི་སྐལ་བ་མེད་ཅེས་སོ།།    ༈    ཉམས་པར་འདུན་པས་མཐོང་ཐོས་དོགས་གསུམ་གྱི་གཞི་མེད་པར་ཤེས་པའམ། ཐེ་ཚོམ་ཟ་བཞིན་དུ་འདུ་ཤེས་བསྒྱུར་ནས། དགེ་སློང་
འདེས་མི་ཚངས་པར་སྤྱོད་པ་ལ་སོགས་པ་བྱས་སོ། །ཞེས་བྱེད་པ་པོ་དང་བྱ་བ་སྤྱར་ནས་སྐུར་བ་འདེབས་པའི་ཚིག་གསལ་པོར་སྨྲ་འདོད་སྨྲས་པ་ན་བཤགས་པར་བྱ་བའི་ཉེས་བྱས་སོ། །    ༈    ཉམས་པར་འདུན་པས་མཐོང་ཐོས་དོགས་གསུམ་
གྱི་གཞི་མེད་པར་ཤེས་པའམ་ཐེ་ཚོམ་ཟ་བཞིན་དུ་འདུ་ཤེས་བསྒྱུར་ནས། དགེ་སློང་ལ་སོགས་པ་ཆེ་གེ་མོ་མཐོང་ངོ། །མི་ཚངས་པར་སྤྱོད་པ་ལ་སོགས་པ་མཐོང་ངོ། །ཞེས་བྱེད་པ་པོ་དང་བྱ་བ་མ་སྦྱར་བར་སྐུར་བ་འདེབས་པའི་ཚིག་མི་གསལ་བར་སྨྲ་བར་འདོད་པའི།།
དེས་ཀུན་ནས་བསླངས་ནས་སྨྲས་པ་ནའོ།།    ༈    དགེ་འདུན་ནམ་གང་ཟག་སྟོན་པ་གཞན་དང། ལམ་བསླབ་པ་གསུམ་འཁོར་བཅས་ལས་གཞན་དུ། དེར་ཤེས་བཞིན་དུ་འདུ་ཤེས་བསྒྱུར་ནས་དབྱེ་བར་འདོད་པའམ་དབྱེ་ནའོ། །
   ༈    འདུ་ཤེས་བསྒྱུར་ནས། དབྱེ་ན་དེའི་གྲོགས་བྱེད་པར་འདོད་པ་དང། གྲོགས་བྱེད་པ་ནའོ། །    ༈    ཁྱིམ་པ་གནས་པའི་གྲོང་དུ་མྱོས་འགྱུར་འཐུང་བ་ལ་སོགས་པའི་ཉེས་པ་བྱས་པའམ། དེའི་མདུན་དུ་
གྲོགས་ཀྱི་ཉེས་པ་གླེང་བའི་སྒོ་ནས་ཁྱིམ་པ་ཡིད་སུན་པར་འགྱུར་བའི་བྱ་བ་བྱས་པ་ལ། དགེ་འདུན་གྱིས་བསྐྲད་པ་ནན་ཏུར་ཆོས་ལྡན་དུ་བྱས་པའི་ཚེ། དེར་ཤེས་བཞིན་དུ་འདུ་ཤེས་བསྒྱུར་ནས། བདག་ལ་བསྐྲད་པ་ནན་ཏུར་མི་རིགས་པར་བྱས་པའི་དགེ་འདུན་འདི་

[004B] །ཞེས་སྨྲ་བར་འདོད་པ་དང། སྨྲས་པ་ནའོ། །    ༈    མིའི་ཆོས་བླ་མ་སྨྲ་འདོད་དང། སྐུར་པ་འདེབས་འདོད་དང། དབྱེན་དུ་གཏོགས་པ་བྱེད་འདོད་དང། ཞལ་ཏབ་སོགས་ལ་འཕྱ་འདོད་དང་
རང་གི་བསླབ་པ་ལ་ཚུལ་བཞིན་འཇོག་པ་སྤོང་འདོད་དང། བཟའ་བཏུང་སྔར་ཐོབ་ཀྱང་དེ་ཉིད་ལྷག་པོ་ལེན་པའི་ཕྱིར་དེ་འགེབས་འདོད་རྣམས་ལས་གཞན་པའི་འདུས་ཤེས་བསྒྱུར་ཏེ་སྨྲ་བར་འདོད་པའམ་སྨྲས་པ་ནའོ།།    ༈    གོས་ལ་
སོགས་པའི་རྙེད་པ་དགེ་འདུན་ལ་སོགས་པ་གང་ཟག་ལ་རིགས་པར་བསྔོས་པ་ལ། དེར་ཤེས་བཞིན་དུ་འདུ་ཤེས་བསྒྱུར་ནས་མི་རིགས་པར་བསྔོས་སོ་ཞེས་སྨྲ་བར་འདོད་པ་དང། སྨྲས་པ་ནའོ། །    ༈    ཞལ་ཏ་པ་ལ་སོགས་
པས་བཟའ་བཏུང་མལ་སྟན་གནས་ཁང་ལ་སོགས་པ་རང་ལ་འོས་ཞིང་འཚམ་པ་རིགས་པར་བསྟབས་པ་ལ། དེར་ཤེས་བཞིན་དུ་འདུ་ཤེས་བསྒྱུར་མ་འདིས་བདག་ལ་གནས་ཁང་ལ་སོགས་པ་མི་རིགས་པ་ངན་པ་བསྟབས་སོ། །ཞེས་ཞལ་ཏ་པ་སོགས་
ལ་འཕྱ་བའི་ངག་སྨྲ་བར་འདོད་པ་དང། སྨྲས་པ་ནའོ། །    ༈    ཕ་རོལ་ཆོས་སྟོན་པ་པོ་བཟའ་བཏུབ་སོགས་ཟང་ཟིང་ཅུང་ཟད་ཙམ་གྱི་ཕྱིར་ཆོས་མི་སྟོན་པར་ཤེས་པའམ། ཐེ་ཚོམ་ཟ་བཞིན་དུ་འདུ་ཤེས་བསྒྱུར་ནས། འདི་བཟའ་བཏུད་
སོགས་ཟང་ཟིང་ཅུང་ཟད་ཙམ་གྱི་ཕྱིར་ཆོས་སྟོན་ཏོ་ཞེས། སྐུར་པ་འདེབས་པའི་ངག་སྨྲ་བར་འདོད་པ་དང། སྨྲས་པ་ནའོ། །    ༈    ཉམས་པར་འདུན་པས་མཐོང་ཐོས་དོགས་གསུམ་ཀྱི་གཞི་མེད་པར་ཤེས་པ་འམ་

[005A]༄༅། །ཐེ་ཚོམ་ཟ་བ་ལ་འདུ་ཤེས་བསྒྱུར་ནས། དགེ་སློང་ལ་སོགས་པ་འདི། དགེ་འདུན་ལྷག་མའི་སྡེ་ཚན་མན་ཆད་དུ་གཏོགས་པའི་ལྟུང་བ་གང་ཡང་རུང་བ་ལ། བྱེད་པ་པོ་དང་བྱ་བ་སྦྱར་བའམ། མ་སྦྱར་བའི་སྒོ་ནས་སྐུར་བ་འདེབས་པའི་ཚིག་
གསལ་བ་དང། མི་གསལ་བ་གང་ཡང་རུང་བ་སྨྲ་བར་འདོད་པའམ། སྨྲས་པ་ནའོ། །    ༈    དགེ་སློང་ལ་སོགས་པས། དུས་མ་ཡིན་པའི་ཁ་ཟས་སྤོང་བ་ལ་སོགས་པའི་བསླབ་པ་ལ་སློབས་ཤིག་ཆེས་བསྒོ་བ་ན། དེའི་ཚིགས་ལ་
ཡིད་ཆེས་བཞིན་དུ་འདུ་ཤེས་བསྒྱུར་ནས་ཁྱོད་མི་མཁས་པ་སོགས་ཡིན་པའི་ཕྱིར་ཁྱོད་ཀྱི་ཚིག་ལ་ཡིད་མི་ཆེས་པས་རེ་ཤིག་མཁས་པ་ལ་འདྲིའི་བར་དུ་མི་སློབ་བོ། །ཞེས་རང་གི་བསླབ་པ་ལ་ཚུལ་བཞིན་དུ་འཇོག་པའི་གང་ཟག་སྤོང་བར་འདོད་པ་དང། དེས་
ཀུན་ནས་བསླངས་པའི་ངག་སྨྲས་པ་ནའོ། །    ༈    བཟའ་བཏུང་སྔར་ཐོབ་ཀྱང་དེ་ཉིད་ལྷག་པོ་ལེན་པའི་ཕྱིར། ཕ་རོལ་པོས་མ་ཐོབ་པར་གོ་བའི་ཕྱིར་དུ། སྔར་ཐོབ་པ་དེ། ཟས་ལ་སོགས་པ་གཞན་གྱིས་འགེབས་པར་འདོད་
པ་དང། འགེབས་པ་ནའོ། །    ༈    ཕབས་བཏབ་པ་འབྲུའི་ཆང་དང། མ་བཏབ་པ་རྒུན་ཆང་ལ་སོགས་པ་བཅས་པའི་ཆང་སྟེ། མྱོས་པར་འགྱུར་བ་འཐུང་འདོད་ཀྱིས་མྱོས་འགྱུར་ལོངས་སྤྱོད་མིད་ཐབས་རེ་རེ་ལ་རེ་རེའོ། །    ༈   
རྒོད་བག་དང། ཆགས་པ་ལ་སོགས་པའི་བསམ་པས་གླུ་དབྱངས་ལེན་འདོད་ཀྱིས་མགྲིན་པ་བསྒྱུར་བ་ཙམ་བྱས་ནའོ། །    ༈    རྒོད་བག་དང་ཆགས་པ་ལ་སོགས་པའི་བསམ་པས་བྲོ་གར་བྱེད་འདོད་ཀྱིས་སྨིན་མ་སྐྱོད་པ་ཙམ་བྱེད་ནའོ།།

[005B]   ༈    རྒོད་བག་དང་པོ་ལང་ལ་སོགས་པའི་བློས་དགོས་མེད་དུ་རྔ་ལ་སོགས་པའི་རོལ་མོའི་སྒྲ་འབྱིན་པར་བྱེད་ནའོ། །སངས་རྒྱས་ལ་མཆོད་པ་བྱ་བའི་ཕྱིར་ནི། གྱེ་མི་དག་སྟོན་པ་ལ་མཆོད་པ་བྱོས་ཤིག་ཅེས་བརྗོད་ན་ཉེས་མེད་མཆོད་
པའི་ཕྱིར་ཡིན་ཡང། རོལ་མོ་དང་གླུ་དབྱངས་བྱོས་ཤིག་ཅེས་བརྗོད་ན་ཉེས་བྱས་སོ། །    ༈    དགོས་མེད་དུ་རང་དགར་རྣ་རྒྱན་དང། སོར་གདུབ་ལ་སོགས་པའི་རྒྱན་འདོགས་པར་བྱེད་ནའོ།།    ༈    དགོས་མེད་
རང་དགར་ལི་ཁྲི་ལ་སོགས་པའི་ཚོན་གྱི་ཁ་དོག་གིས་མཆུ་དང་བྱད་བཞིན་ལ་སྐུད་ཅིང་འཆང་བར་བྱེད་ནའོ།།    ༈    དགོས་མེད་རང་དགར་ཙནྡན་ལ་སོགས་པའི་སྤོས་ལུས་ལ་བྱུག་ཅིང་རེག་བྱ་ཉུག་པར་བྱེད་ནའོ།།    ༈   
ནི། དགོས་མེད་རང་དགར་མེ་ཏོག་ལ་སོགས་པའི་མཛེས་བྱེད་ཀྱི་ཕྲེང་བ་མགོ་ལ་སོགས་པ་ལ་འཆིང་བར་བྱེད་ནའོ། །    ༈    ཞེས་པའི་ཁྲི་སྟན་ཆེན་པོ་ལ་གཉིས། དགོས་མེད་རང་དགར་བ་སོ་དང་གསེར་དངུལ་ལ་སོགས་པའི་
རིན་པོ་ཆེས་སྤྲས་པའི་ཁྲི་རིན་ཐང་ཆེན་པོ་མཐོ་དམན་གང་ཡང་རུང་བ་ཁྲུ་གང་ལས་ལྷག་པ་ལ་འདུག་གམ་ཉལ་ནའོ། །དེ་བཞིན་དུ་སྟན་དེ་ལྟ་བུ་ལ་འདུག་གམ་ཉལ་ནའོ། །ཁྲི་སྟན་མཐོན་པོ་ལ་གཉིས། དགོས་མེད་དུ་རང་དགར་ཤིང་ལ་སོགས་
པའི་ཁྲི་ཁྲུ་གང་ལས་ལྷག་པ་ལ་འདུག་གམ་ཉལ་ནའོ། །དགོས་མེད་དུ་རང་དགར་སྟན་གང་ཡང་རུང་བ་ཁྲུ་གང་ལས་ལྷག་པ་ལ་འདུག་གམ་ཉལ་ནའོ། །    ༈    རང་གནས་པའི་གླིང་གི་ཉི་མ་ཕྱེད་ཡོལ་ནས་སང་ནང་པར་

[006A]༄༅། །སྐྱ་རེངས་དང་པོའི་སྐད་ཅིག་དང་པོ་མ་ཤར་གྱི་བར་དུས་མ་ཡིན་པ་ལ་མ་ཡིན་པར་འདུ་ཤེས་པའམ། ཐེ་ཚོམ་ཟ་བཞེན་དུ་ཁམ་བུ་སྟར་ཀ་ལ་སོགས་པའི་དུས་རུང་གི་བཟའ་བཏུང་ལོངས་སྤྱོད་འདོད་ཀྱིས་ནད་ལ་སོགས་པ་གནང་བའི་
རྐྱེན་དང་མི་ལྡན་པར་སྤྱོད་ན། ཁམ་རེ་རེ་ལ་རེ་རེའོ། །དུས་ཡིན་ང་ལ་མ་ཡིན་པར་འདུ་ཤེས་པའམ་ཐེ་ཚོམ་ཟ་བཞིན་དུ་ལོངས་སྤྱོད་ན་ཡང་དེ་ལྟར་འགྱུར་རོ། །དུས་ལ་དུས་སུ་འདུ་ཤེས་པ་དང། དུས་མ་ཡིན་པ་ལ་དུས་སུ་འདུ་ཤེས་ནས་ལོངས་སྤྱོད་
ཀྱང་ཉེས་པ་མེད། དེ་ལྟར་ཉེས་པར་འགྱུར་བའི་མུ་བཞི། ཉེས་མེད་ཀྱི་མུ་གཉིས་ཏེ། འདུ་ཤེས་མུ་དྲུག་པོ་འདི་མི་ཚངས་སྤྱོད་མ་གཏོགས་པ་འདུ་ཤེས་གཙོ་བོས་སྐྱེད་པའི་ལྟུང་བ་རྣམས་ལ་ཡང་ཅི་ལྟར་རིགས་པར་སྦྱར་བར་བྱའོ།།    ༈   
དངུལ་ལེན་ཞེས་པ་ནི། རང་དབང་བའི་གསེར་དངུལ་ལ་སོགས་པའི་རིན་པོ་ཆེ་ལ་རང་གི་ངོ་བོའི་ཆ་ནས་མི་རུང་བའི་བློ་མ་བཞག་པར་རང་གི་ངོ་བོ་ལ་ནོར་གྱི་བློས་བདག་གིར་བྱེད་ནའོ།།    ༈    ཞེས་པའི་དང་པོ་
ཁ་ཚར་དང་ཕུན་ཚར་མ་བཅད་པ་དང། གོས་ཁ་དོག་དཀར་པོ་ལ་སོགས་པ་ཁྱིམ་པའི་རྟགས་མཚན་ཉིད་པ་དགོས་མེད་དུ་བགོ་ཞིང། འཆང་བ་ལ་སོགས་པ་བྱེད་ན་ཁྱིམ་པའི་རྟགས་སྤོང་བ་ཉམས་པའོ། །རང་དགོན་པ་པར་གྱུར་པའི་ཚེ་སྐྲ་དང་ཁ་
སྤུ་སོར་གཉིས་ཙམ་དང། གྲོང་འདབ་པར་གྱུར་པའི་ཚེ་སོར་ཕྱེད་གཉིས་ཀྱི་ཚད་ཙམ་འཇོག་པ་གནང་བ་ལས། ཚད་དེ་གཉིས་ལས་སོར་ཕྱེད་ཡན་གྱིས་ལྷག་པར་འཇོག་ན་གྲངས་ཇི་སྙེད་ཡོད་པ་དེ་སྙེད་ཀྱི་བཤགས་བྱར་འགྱུར་རོ། །གཉིས་པ་བླ་གོས་དང་

[006B] སྒྲུབ་ནུས་བཞིན་དུ་མི་སྒྲུབ་ཅིང་མི་བགོ་བ་ལ་སོགས་པ་དང། གཅེར་བུའི་ཡི་དམ་ལེན་པ་དང། སྐྲ་ལས་བྱས་པའི་གོས་དང། བྱ་འུག་པའི་སྒྲོ་ལ་སོགས་པ་ལས་བྱས་
པའི་གོས་ལ་སོགས་པ་ཐུན་མོང་མ་ཡིན་པའི་མུ་སྟེགས་ཅན་གྱི་རྟགས་མཚན་ཉིད་པ་དགོས་མེད་དུ་འཆང་ཞིང། བགོ་བ་ལ་སོགས་པ་བྱེད་ན་རབ་ཏུ་བྱུང་བའི་རྟགས་བླངས་པ་ཉམས་པའོ། །གསུམ་པ་མཁན་པོ་ལ་མ་གུས་པ་དང། ཁྱད་གསོད་ལ་སོགས་
པའི་བློས་མཁན་པོར་མི་འཛིན་ཞིང་ཆོས་ལྡན་གྱི་བཀའ་བསྒོ་བསྒྲུབ་ནུས་བཞིན་དུ་མི་སྒྲུབ་པ་ལ་སོགས་པ་བྱེད་ན་མཁན་པོར་གསོལ་བ་གདབ་པ་ཉམས་པ་བཤགས་པར་བྱ་བའི་ཉེས་བྱས་སོ།།    ༈   
མཆོད་པ་སོགས་དང། སོ་སོའི་བསླབ་བྱ་སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་གཞན་དབང་ཕྱུག་སོགས་ལ་སྐྱབས་སུ་མི་འཛིན་པ་ལ་སོགས་པ་དང་འགལ་བར་བྱས་ན་ཡང་བཤགས་པར་བྱ་བའི་ཉེས་བྱས་སོ། །སྔར་ཕལ་ཆེ་བ་
ལ་སྦྱར་བ་ལྟར་ཁ་ཅིག་ལུས་ངག་ཏུ་མ་ཐོན་ཡང་བླངས་འདས་རྣམས་ཀྱི་ཀུན་སློང་བྱུང་བ་དང་དུ་བླངས་པ་ཙམ་གྱིས་བཤགས་བྱར་བཞེད་དེ། མདོ་རྩ་བར་བསྙེན་པར་མ་རྫོགས་ཤིང་རབ་ཏུ་བྱུང་བས་བླངས་པ་ལས་འདས་པ་ལ་ཡང་ངོ། །ཞེས་དང། རྒྱ་
ཆེར་འགྲེལ་དུ། ཕམ་འདྲ་མ་གཏོགས་པ་དགེ་ཚུལ་ལ་བླངས་པ་ལས་འདས་པའི་ཉེས་པ་ཐམས་ཅད་བཤགས་བྱར་གསུངས་པའི་དགོངས་པར་བྱེད་པར་མངོན་ནོ། །སུམ་བརྒྱ་པ་རྩ་འགྲེལ་དུ་ཀུན་སློང་བྱུང་བ་ནས་ལུས་ངག་ཏུ་མ་ཐོན་པ་ལ། བསྡམ་

[007A]༄༅། །བྱར་བཞེད་པ་འདྲ་བ་ཅིག་ཀྱང་སྣང་ངོ།།    ༈    འཆང་བ་དང་ནི་འབྲལ་བ་དང། །དེ་བཞིན་ས་ནི་བརྐོ་བ་དང། །རིན་ཆེན་རེག་དང་མེ་ལ་རེག་སྤངས་ནས་ཟ་བར་བྱེད་པ་དང། །བྱིན་ལེན་མ་བྱས་ཟ་བ་དང། །དེ་བཞིན་གསོག་འཇོག་ཟ་བ་དང། །
ལྗོན་ཤིང་འཛེག་དང་ཤིང་གཅོད་དང། །རྩྭ་སྔོན་མི་གཙང་འདོར་བ་དང། །ས་བོན་འཇོམས་དང་བསླབ་པའི་གཞི། །ཟླ་འཇོག་དགོན་པའི་འབྲལ་བ་དང། །གསོག་འཇོག་བྱེད་དང་དགེ་ཚུལ་ཉལ། །མི་སྨྲ་འགྲོ་དང་བཅོ་བརྒྱད་དོ། །ཞེས་གོས་ཞག་བཅུའི་འཆང་
སྤང་ནས། ལས་ཀྱི་གནས་ནས་མི་སྨྲ་བར་འགྲོ་བའི་བར་ཕྱེད་དང་བཅོ་བརྒྱད་ལྟུང་མེད་དུ་བསྟན་ཏོ། །ཕྱེད་ནི་ཁྱིམ་པ་དང། ནུབ་ལྷག་གི་ཉེས་པ་བསྲུང་དགོས་ཤིང། དགེ་ཚུལ་ནང་ཕན་ཚུན་བསྲུང་མི་དགོས་པས་དེ་ཕྱེད་དུ་བགྲང་ངོ། །འཆང་བ་དང་ནི་ཞེས་པས་
གོས་དང་ལྷུང་བཟེད་ཞག་བཅུའི་འཆང་སྤང་གཉིས་ཀ་མེད་པར་སྟོན་ཏོ། །བསླབ་པའི་གཞི་ཞེས་པ་ནི། འཆང་བའི་བསླབ་པའི་གཞི། འབྲལ་བའི་བསླབ་པའི་གཞི་ཞེས། གཞན་རྣམས་ཀྱི་མཐའི་གསལ་བྱེད་ཡིན་གྱིས། དེ་རང་གིས་ལྟུང་མེད་གཅིག་སྟོན་པ་
མིན་ནོ། །དེ་བཞིན་ས་ནི་བརྐོ་བ་དང། ཞེས་སོགས་རྣམས་རེ་རེས་ལྟུང་མེད་རེ་རེ་སྟོན་ཏོ། །བསླབ་པའི་གཞི་ཞེས་པ་ཡན་གྱི་ལྟུང་མེད་ཀྱི་སྡོམས་ནི། བྱེ་བྲག་ཏུ་བཤད་པ་ལས་གསུངས་པ་འོད་ལྡན་དུ་དྲངས་སོ། །ལྷག་མ་ཉིས་བརྒྱ་བཅུ་གཉིས་ནི། བསྡམ་པར་
བྱ་བའི་ཉེས་བྱས་སོ། །ཞེས་པ་ནི། ཉིས་བརྒྱ་ལྔ་བཅུ་རྩ་གསུམ་གྱི་སྡོམས་ཀྱིས་དངོས་སུ་བསྡུས་པའི་ལྟུང་བ། དགེ་ཚུལ་ལ་བླངས་འདས་དང་ལྟུང་མེད་དུ་སོང་བ་རྣམས་ཀྱི་ལྷག་མ་འབྱིན་པ་ནས་ཆུའི་ནང་དུ་མཆིལ་མ་སོགས་མི་འདོར་བའི་བར་ཉིས་བརྒྱ་བཅུ་

[007B] སྣམ་སྤྱར་མེད་དང་མུ་སྟེགས་ཅན་དངོས་སུ་འཁོད་པའི་འདུག་གནས་སུ་ཕྱིན་པའི་ཉེས་པ་ལ་སོགས་པ་འགའ་ཞིག་མ་གཏོགས་པ་གཞི་བཅུ་བདུན་གྱིས་བསྡུས་པའི་དགེ་སློང་ལ་འབྱུང་བའི་ཉེས་པ་ཐམས་ཅད་དགེ་ཚུལ་ལ་བསྡམ་བྱའོ།།
གླུ་གར་ནས་ཕྲེང་བའི་བར་བདུན་ནི་ལོངས་པ་གཞི་གཏོགས་ཀྱི་ལྟུང་བྱེད་དུ་གཏོགས་པའི་བསླབ་བྱའི་ཉེས་བྱས་ཡིན་ལ། ཁྲི་སྟན་ཆེ་མཐོ་ལ་འདུག་པ་སོགས་ཀྱི་ཉེས་པ་བཞི་ནི། ཁྲི་རྐང་འཆོས་པའི་ལྟུང་བྱེད་དུ་གཏོགས་ཤིང། གོས་དཀར་གྱོན་པའི་ཉེས་
པའི་ལྷག་མ་ཁྱིམ་པའི་རྟགས་སྤངས་པ་ཉམས་པ་དང། ཉམས་པ་གཞན་གཉིས་ཀྱི་ཉེས་པ་རྣམས་གཞི་དུས་ཀྱི་ཉེས་པ་ཡིན་པས། འདི་རྣམས་ཉིས་བརྒྱ་ལྔ་བཅུ་རྩ་གསུམ་སྡོམས་ཀྱིས་བསྡུས་པའི་ལྟུང་བ་གང་དུ་ཡང་མི་བགྲང་ངོ། །ལྟུང་མེད་ཀྱི་
ཤིང་གཅོད་པ་དང། ས་བོན་འཇོམས་པ་གཉིས་དགེ་སློང་ལ་སྡོམས་ཀྱིས་དངོས་སུ་བསྡུས་པའི་ལྟུང་བ་གཅིག་ཏུ་བགྲང་ངོ། །དེ་ལྟར་བཀའ་སྩལ་ཡི་གེར་བཀོད་པའི་མཐུས། །འགྲོ་ཀུན་ལྷག་པའི་ཚུལ་ཁྲིམས་བསྲུང་པ་ལ། །བརྩོན་འགྲུས་ལྷོད་པ་མེད་
པའི་རྐང་བ་དེས། །ཐམས་ཅད་མཁྱེན་པའི་གནས་སུ་ཕྱིན་པར་ཤོག་ཅེས་པ་འདི་རྗེའི་བཀའ་བཞིན་ཟིན་བྲིས་སུ་བཀོད་པའོ།།



﻿   ༈    དགེ་སྦྱོང་གི་ཚུལ་གྱི་བར་ཆད་
བྱེད་པ་ཞེས་པ། སྡིག་གྲོགས་ཀྱིས་རྒྱུན་ཞུགས་དང། ཕྱིར་འོང་དང། ཕྱིར་མི་འོང་དང། དགྲ་བཅོམ་སྟེ་དགེ་སྦྱོར་གི་ཚུལ་གྱི་འབྲས་བུ་བཞི་ཐོབ་པ་ལ་གེགས་བྱེད་པ་ལ་ཟེར་རོ། །གཏུར་བུ་ཞེས་པ་

[102B]



