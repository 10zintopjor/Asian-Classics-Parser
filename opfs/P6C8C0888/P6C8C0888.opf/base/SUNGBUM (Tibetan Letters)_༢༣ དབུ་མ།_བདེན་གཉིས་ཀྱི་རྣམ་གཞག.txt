༄༅། །རྗེ་བཙུན་འཕགས་པ་ལྷའི་གསུང་ལན་དུ་བསྲིངས་པ། ལམ་བཟང་སྙིང་པོ་གསལ་བའི་མེ་ལོང་ཞེས་བྱ་བ་གཞུགས་སོ། །

[001] །རྗེ་ཉིད་ཀྱི་དྲུང་དུ། ཞུ་ཡིག་ཉུང་ཤས་འདི་མཚམས་སྦྱོར་དུ་བྱས་ནས། གསུང་ངག་གི་ཤོག་དྲིལ་གནང་བ་ན། རེ་ཞིག་དོགས་སློང་གི་ཚུལ་དུ་བྱས་ན་དགོས་པ་ཆེ་བར་འདུག་གསུངས་པ་དང་
ནོར་བ་ཡིན་ངེས་འདུག་ན། འཁྲུལ་གཞི་དང། འཁྲུལ་པ་ངོས་བཟུང་ལ། དངོས་པོའི་གནས་ལུགས་གཞི་ཐོག་ཏུ་བཅར་བའི་ལན། ཟུར་ཕྱིན་དང་བཅས་པ་བསྲིང་བ་བྱུང་ན་ལེགས་པ་ཡིན་གསུང་པའི་བཀའ་སྩལ་
ཚད་མར་བྱས་ཏེ་ཞུ་བར་བགྱིད་དོ། །་རྒྱལ་བའི་དགོངས་པ་ཟབ་ཅིང་ཤིན་ཏུ་བརླིང། །རྒྱུད་སྡེའི་གསང་ཆེན་བརྟོལ་བའི་གྲུབ་ཆེན་གྱི། །བཞེད་པའང་བློ་དམན་བདག་འདྲས་ཇི་ལྟར་ལྕིབས། །འོན་ཀྱང་བཀའ་
ཡིག་འབྲུག་སྒྲ་ཐོས་མ་ཐག་གསུང་རབ་ཚལ་དུ་ཐོགས་མེད་འཇུག་འདོད་པའི། །སྤྲོ་དང་བདུན་པའི་གར་གྱིས་འདི་སྐད་ཞུ། །དེ་ལ་ཐོག་མར་ཞི་ལྷག་གི་གོ་ཡུལ་ལ་ཤིང་རྟ་ཆེན་པོ་ཐོགས་མེད་དང། ཞི་འཚོ་ཡབ་
སྲས་ཀྱི་བཞེད་པ་ནི། སེམས་གནས་དགུ་པའི་ཤིན་ཏུ་སྦྱངས་པའི་སྟོབས་སམ། རྩོལ་མེད་དུ་ཡིད་ལ་བྱེད་པའི་སྐབས་ཀྱི་རྩེ་གཅིག་པའི་གནས་ཆ་བརྟན་པོ་ལ་བཞག་ནས། དགའ་བདེ་རགས་པས་སེམས་གཡོ་བ་

[002A]༄༅། །ལོག་སྟེ། གྲིབ་མ་ལྟར་སྲབ་ཅིང་མི་གཡོ་བ་དང་ལྡན་པའི་ཤིན་སྦྱངས་ཁྱད་པར་ཅན་གྱིས་ན་མ་ཟིན་པ་ན། མཉམ་པར་གཞག་པའི་སས་བསྡུས་ཀྱི་ཡིད་བྱེད་ཆུང་དུའམ་ཞི་གནས་མཚན་
ཉིད་པ་ཐོབ་ལ། ཞི་གནས་འདིའི་གནས་ཆ་མ་ཤོར་བའི་ངང་ནས། ཤེས་རབ་ཀྱི་ཡུལ་ལ་དཔྱད་པའི་སྟོབས་ཀྱིས་ཤིན་སྦྱངས་ཐོག་མར་དྲངས་པ་ན་ལྷག་མཐོང་མཚན་ཉིད་པ་ཐོབ་ཅིང། ལྷག་མཐོང་གི་དཔྱད་སྟོབས་
ཀྱིས་རྩེ་གཅིག་པའི་གནས་ཆ་ཚུར་དྲངས་པའི་ཞི་ལྷག་ཟུང་འབྲེལ་གྱི་དུས་སུ་ནི། རྩེ་གཅིག་པའི་གནས་ཆ་དང། དཔྱོད་པའི་ལྷག་མཐོང་གཉིས་མཚུངས་ལྡན་དུ་འབྱུང་བར་བཞེད་པས། སྐབས་དེའི་ཞི་ལྷག་གཉིས་
གཅིག་བླང་བྱ་དང། ཅིག་ཤོས་དོར་བྱར་ཞེན་ནས་ཟུང་འབྲེལ་དུ་བཟོ་བ་མིན་ལགས། དེ་བཞིན་དུ་ཡིད་བྱེད་ཐམས་ཅད་ཞི་བའི་ཞི་གནས་དང། མ་དཔྱད་པར་ཡུལ་ཡོངས་སུ་ཤེས་པའི་ལྷག་མཐོང་གཉིས་ཟུང་དུ་
འཇུག་པ་ཞེས་གསུངས་པ་ཡང། ཉན་ས་སོགས་ལས། མཚན་མ་ཐམས་ཅད་ལ་མི་ཕྱོགས་ཤིང། ཞེས་པ་ནས། སྣང་བ་མེད་པ་ཉིད་ལ་ཉེ་བར་བཞག་པར་འགྱུར་རོ། །ཞེས་གསུངས་པའི་ལུང་དོན་ནི། དང་

[002B] དྲན་པ་དང་ཡིད་ལ་བྱེད་པ་གཞན་གང་ཡང་མེད་པར་འཇོག་པ་དང། བརྗེད་ངས་སོགས་ཀྱི་ཉེས་དམིགས་རིག་པར་བྱས་ནས། དེ་དག་གི་རྗེས་སུ་མི་འབྲང་བའི་དོན་ཡིན། ཡང་
དེ་ཉིད་ལས། དམིགས་པ་དེ་ནི་ཕྲ་བ་དང་རྟོགས་པར་དཀའ་བ་ཡིན་པས། ཁྱོད་ཀྱིས་དེ་རྟོགས་པར་བྱ་བའི་ཕྱིར། འདུན་པ་དང་འབད་པ་དྲག་པོ་བྱའོ། །ཞེས་གསུངས་པའི་དོན་ཡང། ཞི་གནས་དེ་ཕྲ་བ་དང། དེའི་བཤད་པ་
རྟོགས་དཀའ་བས། དེ་རྟོགས་པའི་ཕྱིར་དུ་འབད་དགོས་པའི་དོན་ཡིན་གྱི། དིང་སང་གི་སྤོང་བ་པ་རྣམས་ཀྱིས། ཡིད་བྱེད་བཀག་པའི་གནས་ཆ་དང། བདེ་ཉམས་ཙམ་ཞི་གནས་སུ་འདོད་པ་དང་དོན་གཏན་མི་གཅིག་ལ་
མ་དཔྱད་པར་ཡུལ་ཡོངས་སུ་ཤེས་པའི་ལྷག་མཐོང་ནི། གཞན་ན་ལྟ་ཞོག་སངས་རྒྱས་ཀྱི་ས་ནའང་མེད་དེ། ཡུལ་ལ་མི་སྤྱོད་པའི་ཤེར་ཕྱིན་མཚན་ཉིད་པ་མི་སྲིད་པའི་ཕྱིར། མ་གྲུབ་ན། དཔྱོད་ན་འབད་རྩོལ་གྱིས་
དཔྱོད་དགོས་པར་འགྱུར་རོ། །དེས་ན་དེ་ལྟ་བུའི་ཞི་ལྷག་ཟུང་འབྲེལ་ནི་ཞལ་གྱིས་བཞེས་མི་ཐང་ངོ། །གཞན་ཡང་དམིགས་པ་མེད་པའི་བྱང་ཆུབ་ཀྱི་སེམས་ནི། སྟོང་ཉིད་མངོན་སུམ་དུ་རྟོགས་པའི་རྫོགས་རིམ་གྱི་སྐབས་
ཀྱི་ལྷན་སྐྱེས་ཀྱི་བདེ་ཆེན་ཡིན་པར་བཞེད་པས། ཀུན་རྫོབ་བྱང་ཆུབ་ཀྱི་སེམས་སྟོང་ཉིད་ཕྲ་མོ་རྟོགས་པའི་ཤེས་རབ་ཀྱིས་ཟིན་པ་ཙམ་དང། ཕ་རོལ་ཏུ་ཕྱིན་པའི་ལུགས་ཀྱི་དོན་དམ་བྱང་ཆུབ་སེམས་སོགས་མིན་པ་
འདུག་ལགས། ཡང་མ་འཁྲུལ་བ་ནི་དང་པོ་ཉིད་ནས་སངས་རྒྱས་ཀྱི་གདུལ་བྱ་ལ་ཡང་མེད་པས། སྐྱོན་ཅན་ལམ་ལ་བཀྲི་བའི་ཚེ། བླ་མ་ཉམས་མྱོང་ཅན་གྱིས། དེའི་ཁམས་དང་མོས་པ་ལ་སོགས་བརྟགས་ནས་

[003A]༄༅། །འཇུག་སྒོ་ཡངས་པར་ཁྲིད་ན་ལེགས་པར་སེམས་གསུང་བ་ལ། བླ་མ་དེས་གདུལ་བྱའི་བློ་སྐྱོན་དང། སྒོམ་སྐྱོན་སེལ་ནུས་ནས་འཁྲིད་པ་གཅིག་ཡིན་ནོ། །ཤིང་རྟ་ཆེན་པོ་རྣམས་ཀྱི་ལམ་གྱི་རིམ་པའི་
འཁྲིད་ཚུལ་ལས་འཁྱོགས་པ་མི་སྲིད་པའི་ཕྱིར་ཏེ། དེ་ལས་འཁྱོགས་ན་ནི་ལམ་ལོག་པའི་འཁྲིད་དུ་འགྱུར་པའི་ཕྱིར། བླ་མ་ཉམས་མྱོང་ཅན་གྱིས་རིམ་གྱིས་བཅོས་ནས་ཞེས་པའི་དོན་ཡང། ཉམས་ལེན་གང་དང་གང་བྱས་པས་
ཉམས་མྱོང་དེ་དང་དེ་སྐྱེས་པའི་ཉམས་མྱོང་དེ་གསུང་རབ་ཀྱི་དགོངས་པ་དང་མཐུན་པ་དགོས་ཀྱི། ཚེ་འདིའི་ཕུན་ཚོགས་ལྷུར་ལེན་པས། མེད་ཀྱང་ཡོད་རྫུ་འདེབས་པ་དང། ཚོད་འཇོག་དང་མངོན་པའི་ང་རྒྱལ་སོགས་ཀྱིས་
ཡོད་པར་ཁས་འཆེ་བ་ནི། ཝ་སྐྱེས་སེངྒེའི་འགྱིང་བག་ཏུ་འཆོས་པ་དང་འདྲ་བས། ཡིད་གཏན་དུ་མི་རུང་ལགས་ཡང་ལྟ་བའི་གནད་ཕྲ་མོ་ངེས་ཤིང། སྒོམ་པ་སྐྱོན་མེད་དང་པོ་ནས་སྒོམ་མ་ཤེས་ན། སྐྱོན་ཅན་སྒོམ་པས་
སྐྱོན་ཁོ་ན་འཕེལ་ན་ལེགས་སུ་མི་འགྲོ་སྙམ་ན། སྒོམ་པའི་འཕྲོ་བཤོལ་ན་མི་ལེགས་པར་སེམས་སོ་ཞེས་གསུང་བ་ལ། ཉམས་ལེན་གྱི་གནད་འཆུགས་ན་ངལ་བ་དོན་མེད་པ་ཙམ་དུ་མ་ཟད། མི་འདོད་པའི་
འབྲས་བུ་བསྐྱེད་པ་ཡིན་ཏེ། ཀུན་ནས་ཉོན་མོངས་པ་དང། རྣམ་པར་བྱང་བའི་ཕྱོགས་སྤོང་བ་དང་ཐོབ་པ་ནི། ཉམས་ལེན་མ་འཆུགས་པར་ཤེས་པའི་རྗེས་སུ་འགྲོ་ལྡོག་ཡིན་པའི་ཕྱིར་ཏེ། རྒྱུད་སྡེའི་ཕྱོགས་ནས། སེམས་
ཀྱི་གསང་ན་མ་ཤེས་ན། །ཞེས་དང། མདོ་སྡེ་རྒྱུད་དང་རྟོག་པ་ལ། །དེ་ཡི་ངལ་བ་དོན་མེད་འགྱུར། །ཞེས་དང། བསྐལ་པར་འབད་པས་བསྐྱེད་ཀྱང་མིན། །ཞེས་དང། བསྟན་བཅོས་ལས། བཟླས་བརྗོད་དང་ནི་དཀའ་ཐུབ་

[003B] །ཡུན་རིང་དུས་སུ་སྤྱད་བྱས་ཀྱང། །སེམས་གཞན་གཡེང་བས་བྱས་པ་ནི། །དེ་ཉིད་རིགས་པས་དོན་མེད་གསུང། །ཞེས་སོགས་དང། སྔགས་ཀྱི་དངོས་གྲུབ་འབྱུང་བའི་གནད་ལ། རྡོ་རྗེ་སློབ་དཔོན་མཉེས་བ་ཞིག་དགོས་པ་ལ། དེའི་བསྟེན་ཚུལ་
འཆུགས་ན། བླ་མ་ལྔ་བཅུ་པ་ལས། སློབ་དཔོན་ལ་ནི་སྨོད་པ་དེ། །ཞེས་པ་ནས། དམྱལ་བར་ངེས་པར་འཚེད་པར་འགྱུར། །ཞེས་པའི་བར་གྱི་ཉེས་དམིགས་རྣམས་འབྱུང་བའི་ཕྱིར་དང། མདོ་ཕྱོགས་ཀྱི་ཉམས་ལེན་གྱི་གཙོ་བོ་ཐབས་ཤེས་ཁྱད་པར་ཅན་གཉིས་
ཡིན་པ་ལ། དེའི་གནད་འཆུགས་ན། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཞེས་སོགས་དང། འགྲོ་བ་དེ་དག་ཀུན་བསླུས་པས། །བདེ་འགྲོར་ཅི་ག་འགྲོ་འགྱུར་རམ། །ཞེས་སོགས་དང། དེ་ཡི་ངན་འགྲོ་མུ་མཐའ་མེད་
ཅེས་སོགས་གསུངས་པའི་ཕྱིར། དེས་ན་སྒོམ་བྱེད་པའང། ལུས་གནད་དང། སེམས་ཀྱི་འཛིན་སྟངས་དང། གེགས་སེལ་དང། བོགས་འབྱིན་དང། སྤོགས་ཆོག་སོགས་དང་པོ་ནས་མ་འཆུགས་པར་འཁྲིད་དགོས་ཤིང། སྒོམ་ལུགས་མི་ཤེས་
པར་ཨུ་ཚུགས་ཀྱིས་བསྒོམ་པ་དང། ཡོན་ཏན་གོང་མ་ཁྲིད་ཆོག་པའི་དྲོན་མ་ཟིན་པ་ནས། མཐོ་སྙེགས་བྱེད་བཅུག་ན། རྒྱུད་དང་མི་འཚམ་པས་ཁྲིད་ཚུལ་ལོག་པར་འགྲོ་བ་ཡིན་ནོ། །གལ་ཏེ་རེ་ཞིག་གང་མོས་ནས་ཁྲིད་ནས། མ་དད་པ་དང་སྒྱིད་
ལུག་སོགས་བསལ། དེ་ནས་དོན་གཉེར་ཅུང་ཟད་སྐྱེས་པ་ན། ཉམས་ལེན་གྱི་རྣམ་པ་དུ་མ་བསྟན་ནས། གད་མོ་པ་ཤས་ཆེ་བ་ཞིག་ནས་ཁྲིད་ན་ལམ་རིམ་སོགས་ནས་བསྟན་པ་ལྟར་གྱི། ངེས་པ་ཅན་རང་དགོས་ན་མི་ནུས་སྙམ་པའི་ཞེན་མཐའ་ལོག་
ནས། བར་མ་དོར་མི་ལྡོག་པ་ཞིག་འོང། དེ་ནས་ཇི་ལྟར་འདོད་པ་བཞིན་དུ་དྲིན་པས་ཆོག་གོ་སྙམ་པ་ཡང་ལམ་རིམ་ལ་ངེས་པ་མ་དྲངས་པའི་སྐྱོན་ཡིན་ཏེ། ལམ་རིམ་གྱི་ཆེད་དུ་བྱ་བའི་གདུལ་བྱ་འདི་ལ། རྫོགས་པའི་བྱང་ཆུབ་རྣོན་པོ་ཡིས། །ཞེས་

[004A]༄༅། །པ་ལྟར་གྱི་གང་ཟག་དབང་རྣོན་དང། སྔགས་ཀྱི་གདུལ་བྱ་རིན་པོ་ཆེ་ལྟ་བུའི་གང་ཟག་གཉིས་ཀྱི་ལམ་བགྲོད་ཚུལ་སྟོན་པ་ནས་བཟུང་སྟེ། གོ་རིམ་ངེས་པ་ཅན་དུ་དཔྱད་སྒོམ་དང་འཇོག་སྒོམ་སྐབས་སུ་གང་བབ་བསྒོམས་ནས་
མཆོག་གི་གོ་འཕང་དུ་བགྲོད་པ་ཉིད་ངེས་པར་དགོས་པ་ཡིན་གྱི། ཆེད་དུ་བྱ་བ་མིན་པའི་གདུལ་བྱ་ཕལ་པའི་དབང་དུ་བྱས་ན་ནི། སངས་རྒྱས་སྒྲུབ་པའི་ཐེག་ཆེན་གྱི་ལམ་གྱི་ཡན་ལག་ཏུ་གསུང་རབ་ཐམས་ཅད་འདུས་ཏེ། སྐྱོན་སྣ་རེ་ཟད་པའམ་ཡོན་ཏན་
སྣ་རེ་ཡན་ཆད་བསྐྱེད་པ་མིན་པའི་ཐུབ་པའི་གསུང་མེད་པའི་ཕྱིར་དང། སྐྱོན་སེལ་ཞིང་ཡོན་ཏན་སྒྲུབ་པ་དེ་དག་ཐམས་ཅད་ཀྱང། ཐེག་ཆེན་པས་མི་སྒྲུབ་པ་མེད་པའི་ཕྱིར་དང། ཐེག་ཆེན་པས་གང་སྒྲུབ་པའི་ཡོན་ཏན་གྱི་རིགས་ཐམས་ཅད་ཀྱང་བྱང་ཆུབ་
ལམ་གྱི་རིམ་པ་འདིའི་ཉམས་ལེན་དུ་མི་འདུ་བ་མེད་པའི་ཕྱིར། དེས་ན་ལམ་རིམ་ནས་བཤད་པ་ལྟར་གོ་རིམ་ངེས་ཅན་དུ་མི་སློབ་ན། དཀར་ཕྱོགས་ཀྱི་གང་ཡང་བྱེད་པ་མེད་པའི་སྤུགས་འཐུམ་པོ་དེ་ལམ་རིམ་གྱི་དགོངས་པ་མིན་ལགས། སྔར་
ཞུས་པའི་དབང་རྣོན་གྱིས་བསྒོམས་པའི་ཚེ། གོ་རིམ་ངེས་ཅན་དུ་སྒོམ་དགོས་པའི་རྒྱུ་མཚན་ཡང་གདུལ་བྱ་དབང་པོ་ཡ་རབ་རྣམས་ལའང། མངོན་མཐོ་དང་ཐར་པ་དོན་གཉེར་དགོས་པས། དེ་ཉིད་ཀྱི་བསམ་པ་སྦྱོང་བ་བསྟན་པ་ལ་སྐྱོན་དུ་མི་
འགྱུར་ཞིང། ཡོན་ཏན་བསྐྱེད་པའི་ཕྱིར་དང། གང་ཟག་ཐ་མ་གཅིག་ཡིན་ན་ནི་འོག་མ་བོར་ནས་གོང་མ་སྦྱངས་ཀྱང། གོང་མ་མི་སྐྱེ་ལ། འོག་མ་བོར་ན་གང་ཡང་མི་སྐྱེ་བའི་ཕྱིར་དང། གོང་མའི་སྐལ་པ་ཅན་ལ་ལམ་ཐུན་མོང་བ་བསྟན་ཏེ་
སྦྱངས་པས། སྔར་སྐྱེས་ཟིན་པའམ་མ་སྐྱེས་ཀྱང་མྱུར་དུ་ཡོན་ཏན་དེ་དག་སྐྱེ་བར་འགྱུར་པས། འོག་མ་འོག་མ་སྐྱེས་པ་ན། གོང་མ་གོང་མར་ཁྲིད་པས་ཆོག་པས། རང་ལམ་ལས་འགྱང་བ་མེད་པར་ལམ་རིམ་ཉིད་དུ་ལེགས་པར་བསྒྲུབས་སོ། །

[004B] ཡོན་ཏན་མི་སྐྱེ་ན་ནི། །སྐྱོན་དེས་ཆོག་མོད་གཞན་ཅི་ཞིག་དགོས། ཡོན་ཏན་སྐྱེ་ན་ནི་དེའི་རྒྱུན་བསྐྱངས་པས་མཉམ་རྗེས་འདྲེས་པ་སོགས་འབྱུང་བར་ཐལ། དེ་དེ་བསྒོམས་
པས་ཡོན་ཏན་སྐྱེ་བར་ཚད་མས་གྲུབ་པའི་ཕྱིར། འདོད་ན་ནི། སྟོང་ཉིད་ངེས་པའི་ངེས་ཤེས་ཀྱི་རྒྱུན་བསྐྱངས་པས། མཉམ་རྗེས་འདྲེས་པ་འབྱུང་མི་སྲིད་ཅེས་ཉིད་ཀྱིས་གསུངས་པ་དེ་དྲན་པར་མཛོད་ཅིག་སྐྱོན་བསྒོམས་པས་ཡོན་ཏན་ལྷག་པར་འཕེལ་
ཞིང། ཡོན་ཏན་བསྒོམས་པས་ཡོན་ཏན་འཕེལ་བ་ལ་གནོད་པའི་གྲུབ་མཐའ་འདི་ནི་གཞན་གྱིས་མི་ཤེས་པའི་ཁྱད་ཆོས་ཡིན་གསུངས་པ་བདེན་པར་སྣང་སྟེ། མཁས་པ་གཞན་གྱིས་འདི་འདྲ་མི་ཤེས་ལགས། གལ་ཏེ་སྟོང་ཉིད་ངེས་པའི་ངེས་ཤེས་
རྣམ་རྟོག་ཡིན་པས། དེ་སྒོམ་པ་དང། དེའི་རྒྱུན་སྐྱོང་བ་གཉིས་སྐྱོན་ཡིན་གྱི་ཡོན་ཏན་མིན་སྙམ་ན། འོ་ན་ཉིད་ཀྱི་ཐུགས་རྒྱུད་ཀྱི་རྡོ་རྗེ་སློབ་དཔོན་ལ་ཤིན་ཏུ་དད་པའི་དད་པ་དང། དེའི་རྒྱུན་སྐྱོང་བ་གཉིས་ཀའང་རྣམ་རྟོག་ཡིན་པས། སྐྱོན་ཡིན་གྱི་ཡོན་
ཏན་མིན་ནོ་བྱས་ན་ལན་ཅི་གདའ། འདོད་ན་ཧ་ཅང་ཐལ་ལོ། །ཡང་ལམ་རིམ་ནས་གསུངས་པ་ལྟར་གྱི་གོ་རིམ་ངེས་ཅན་དུ་འཁྲིད་པ་འདི་ནི། བསྟན་པ་སྔར་མེད་གསར་དུ་འཛུགས་པ་དང། ཉམས་པ་གསོ་བ་རྣམས་ལ་རྩལ་དུ་བཏོན་ནས་བཤད་
དགོས་པ་ལགས་མོད་ཀྱི། ལམ་འོག་མ་མ་སྐྱེས་པར། གོང་མ་མི་སྐྱེ་ཞེས་པས་དབྱིག་དྲངས་ནས། བློ་རིས་ཁ་ཅིག་ལ་ཉམས་ལེན་གྱི་གོ་འགགས་པར་མཐོང་བས། ཉམས་མྱོང་གར་ཐོན་དུ་བཏོན་ནས་ཐར་ལམ་གཅིག་ཏུ་བསྡོམས་པའི་ལུགས་
ཀྱང་ལེགས་པར་སེམས་གསུང་བ་ལ། སངས་རྒྱས་བསྟན་པ་ལས་ཕྱི་རོལ་ཏུ་གྱུར་པའི་ཉམས་ལེན་རྣམ་དག་ནི་མི་སྲིད་ཅིང། བསྟན་པ་སྔར་མེད་གསར་དུ་འཛུགས་པ་དང། ཉམས་པ་གསོ་ནུས་པའི་ཉམས་ལེན་གྱི་ཚུལ། ལམ་རིམ་དུ་ལེགས་པར་

[005A]༄༅། །གསུངས་པ་འདི་མི་སྤོང་བར། གུས་པ་ཆེན་པོས་འདི་ལ་འདུག་པ་ཞིག་དགོས་པ་ལགས། འོན་ཀྱང་དིང་སང་གི་རིགས་ལམ་སྨྲ་བ་རྣམས་ཀྱི་འདུན་སར་སྨྲ་བཅད་ཐེབས་ནས། རྩེ་གཅིག་ཏུ་བསྒོམ་པའི་ཟོལ་གྱིས་ལང་ཚོར་ལུག་
དང་དབེན་གནས་སུ་ཕྲན་ཚེགས་སུ་ཡོལ་བར་བྱས་ནས། ལམ་རིམ་ལྟ་བུའི་མཁས་པའི་ལེགས་བཤད་སྤོང་བའི་སྦྱོར་བས་རང་གཞན་བསླུ་བར་བྱེད་པ་རྣམས་ལའང་རྗེས་སུ་བརྗོད་པ་ཡོད་པ་ནི་བསྟན་པའི་ཆགས་སྒོ་ཆེན་པོར་འདུག་ལགས། དེས་ན་
ལམ་འོག་མ་མ་སྐྱེས་པར། གོང་མ་སྐྱེ་བར་མི་ནུས་པར་མཐོང་ནས། ཐོག་མར་འོག་མ་ཅི་སྐྱེ་ལ་འབད་པ། གོང་མ་ཐོབ་པའི་ཐབས་དམ་པར་འདུག་སྙམ་པ་འདིས་ཉམས་ལེན་རྣམ་དག་གིས་གོ་མི་འགོག་ཅིང་འབྱེད་པ་ཡིན་ཏེ། འདི་རྒྱུ་འབྲས་ངེས་ཅན་
དུ་གོ་བའི་ཤེས་རབ་ཁྱད་པར་ཅན་ཡིན་པའི་ཕྱིར། འོག་མའི་སྐབས་སྦྱོང་ཚུལ་བསྟན་པ་ན་དབྱིག་དྲངས་ནས། དེ་བཞག་ནས་གོང་མ་ཞིག་ནས་ཞུགས་ནས་སྐྱེ་སླ་ཞིང་མྱུར་བ་འདུག་སྙམ་པ་ནི། ཉམས་ལེན་གྱི་གནང་མ་ཟིན་ཅིང། རྒྱུ་མེད་ཀྱི་འབྲས་
བུ་འདོད་པའི་རང་བཟོ་དང་ཚོད་འཇོག་ཡིན་པས། འདིས་ཉམས་ལེན་གྱི་གོ་འགག་པ་ཡིན་ཏེ། འགྲོ་མགོན་སངས་རྒྱས་དཔོན་སྟོན་གྱི་ཞལ་ནས། དད་ཤེས་རབ་གཉིས་དང་མི་ལྡན་པར། །ཟབ་མོ་ལ་མཐོ་བསྙེགས་བྱེད་པ་དེ། །རྟ་རྒོད་ལ་བུ་ཆུང་
སྐྱོན་པ་འདྲ། །རྒྱུད་དང་འཚམ་པ་ནི་གལ་རེ་ཆེ། །ཞེས་གསུངས། རྒྱུད་དང་འཚམ་ལུགས་ཀྱང། གོང་མའི་སྐལ་པ་ཅན་ལ་ཡང། འོག་མཐུན་མོང་བ་རྣམས་བསྒོམས་པས། རང་ལམ་ལས་མི་འགྱང་བར་གསུངས་པའི་གནད་ཤེས་དགོས་
སོ། །ཐར་ལམ་གཅིག་ཏུ་བསྡོམས་གསུངས་པ་ཡང་བརྟག་དགོས་ཏེ། མྱོང་བ་གར་ཐོན་དུ་བཏོན་ནས་ཐར་ལམ་དུ་བཀྲི་བའི་ལུགས་ནི། ལམ་རིམ་ལས། གང་བྱུང་བྱུང་གི་བསྒྲུབ་པ་བྱས་ནས་རྟོགས་པའི་ཡོན་ཏན་དུ་མིང་བཏགས་པ་རེ་ཡོད་པས་

[005B] གསུང་འདི་ལ་ཚད་མར་མི་བྱེད་ན་ཡང། གང་ཟག་འགའ་ཞིག་གིས་སྔོན་མུ་སྟེགས་ཀྱི་ལྟ་བ་ལ་བག་ཆགས་རིང་དུ་བཞག་པའི་ས་བོན་ཡོད་པས། སྒོམ་གྱི་མཚམས་སྦྱོར་སྣ་རེ་གསོས་བཏབ་ནས་
ཕྱིན་ཅི་ལོག་གི་གྲུབ་མཐའ་ཆེས་ཆེར་རྒྱས་པར་བྱེད་དེ། ཞང་ཤར་བས་མཛད་པའི་གྲུབ་མཐའ་ཤན་འབྱེད་ན། མུ་སྟེགས་ཀྱི་གྲུབ་མཐའ་ཚན་ཆེན་པོས་བོད་ཀྱི་ལྟ་སྒོམ་སྤྱོད་གསུམ་ལ་གནོད་སྐྱེལ་ཚུལ་ཞིབ་བར་བཀོད་པ་ཡོད་པས། དེ་གཟིགས་ན་རང་
ལགས་ལ་ངེས་པ་འདྲོངས་པ་ལ་ཁྱད་ཆེ་བར་འདུག་ལགས། ཁྱད་པར་དིང་སང་གི་དུས་ན་ཡང། མུ་སྟགས་གངས་ཅན་གྱི་ལུགས་ཀྱི་བདག་ཤེས་རིག་གི་སྐྱེས་བུ་སྒོམ་ཚུལ་བླ་མེད་ཀྱི་རྫོགས་རིམ་ཟབ་མོ་ཡིན་པར་བཟུང་ནས། དེ་སྒྲོག་པའི་ཡི་
གེ་མང་པོ་འགོད་པ་དང། རྒྱང་འཕེན་གྱིས་ཡིད་ཀྱི་མངོན་སུམ་ཚད་མ་ཡིན་པས། ཡུལ་མི་འཇལ་བར་འདོད་པ་ལྟར། ཡིད་བྱེད་ཐམས་ཅད་བཀག་པའི་རིག་པ་མི་རྟོག་ཡེ་ཤེས་ཆོས་སྐུ་དང། ཇི་ལྟ་བ་མཁྱེན་པའི་རྣམ་མཁྱེན་གྱི་རིགས་འདྲའི་རྒྱུར་འདོད་
པ་སོགས་མང་དུ་སྣང་ལ། དང་པོ་ཉིད་ནས་ལམ་རྣམ་དག་ལ་ཁྲིད་པས་ཆོག་བཞིན་དུ། ཉམས་མྱོང་ལྟར་སྣང་སྐྱེ་སླ་བ་རྒྱུ་མཚན་དུ་བྱས་ནས་མྱོང་བ་གར་ཐོན་བྱེད་ན། དམན་ལམ་སྔོན་སོང་དང། ཐེག་ཆེན་རིགས་ངེས་ཀྱི་ལམ་བགྲོད་ཚུལ་ལ་མྱུར་བུ་ལ་བཞག་
མི་བདེ་བས། རྗེ་བཙུན་གྱིས། དེ་ཉིད་ཡང་དང་ཡང་དུ་ནི། །རང་སེམས་ངེས་པར་འཇུག་ལྡན་པས། །མྱ་ངན་འདས་ལ་མངོན་དགའི་ཕྱིར། །རྟོགས་པ་བུལ་བ་ཡིན་པར་འདོད། །ཅེས་པ་དང་འགལ་ལོ། །འོ་ན་ཁྱོད་རང་གིས་ཀྱང་ལམ་རིམ་གྱི་གདུལ་བྱ་ཕལ་
པས། དགེ་བ་བསྒྲུབ་ལུགས་གང་བྱས་ཀྱང་མཛེས་པར་གསུངས་པ་མིན་ནམ་ཞེ་ན། དགེ་བ་སུས་བྱས་ལ་རྗེས་སུ་ཡི་རང་སྒོམ་པ་དང། ལམ་རྣམ་དག་ལ་འཁྲིད་རྒྱུ་ཡོད་བཞིན། ཕྱིན་ཅི་ལོག་གི་དུས་འདྲ་འཇུག་པ་གཉིས་འདྲ་བའི་གོ་སྐབས་ག་ལ་ཡོད་

[006A]༄༅། །འདིར་སྨྲས་པ། ལྟར་སྣང་ལམ་གྱི་འགལ་འཁྲུལ་རྣམས། །མ་བཀག་ན་ནི་བསྟན་ལ་གནོད། །བཀག་ན་ཕྲག་དོག་ཡིན་པར་གོ། །དེས་ན་དྲང་པོའི་སྤྱོད་པ་དཀའ། །བརྩེ་ལྡན་ཐུགས་རྗེའི་མ་མ་ལས། །གནང་བ་ཐོབ་པའི་དྲང་ཐལ་
འདི། །ཟུར་ཕྱིན་ཕྲ་མོ་དང་བཅས་པ། །དམ་པ་ཁྱེད་ཐུགས་དགྱེས་ཕྱིར་འབུལ། །ཅེས་པ་བར་སྐབས་ཀྱི་ཚིགས་སུ་བཅད་པའོ།། །།    ༈    རྗེ་བཙུན་ཙོང་ཁ་པ་ཡབ་སྲས་ཀྱི་མཛད་ཚུལ་ལ། ཨ་ཏི་ཤས་སྔགས་
ལེགས་པར་མཁྱེན་ཀྱང། བོད་སྟོན་ཁ་ཅིག་གིས་སྔགས་མ་གསུང་བར་ཞུས་པས། ཕལ་ཆེར་མ་གསུངས་པ་དང། དོ་ཧ་བསྒྱུར་ན་བསྟན་པ་ལ་གནོད་པར་འབྲོས་སྟོན་གྱིས་ཞུས་པ་དང། བོད་དུ་ཕལ་ཆེན་སྡེ་པ་འཛུགས་པ་བཀག་པ་དང། པོ་ཏོ་
བ་ལྟ་བུས་ཀྱང་སྔགས་ལ་མི་མོས་པའི་ཚུལ་བསྟན་པས། དོལ་པས་བསྒྲིགས་པའི་བེའུ་བུམ་དུ། གསང་སྔགས་ལམ་ལ་བདག་ཅག་པ་གུས། །ཞེས་སོགས་ཀྱི་དོན་ལ། མཁྱེན་ཀྱང་གདུལ་བྱའི་སྐལ་པ་དང་མི་འཚམ་པ་མི་གསུང་པ་ནི་མཁས་པའི་
ལུགས་ཡིན་པ་ལྟར། རྗེ་ཐམས་ཅད་མཁྱེན་པ་ཡང། མདོ་རྒྱུད་ཐམས་ཅད་ཀྱི་དོན་མངོན་དུ་གྱུར་ནས། བསམ་བཞིན་དུ་གངས་ཅན་གྱི་གདུལ་བྱ་རྣམས་ཀྱི་བློའི་ཡོ་སྲོང་བར་བྱོན་པ་ཡིན་པས། ཁྱད་གཞི་སྐད་ཅིག་པའི་ཤེས་པ་ལ། ཁྱད་ཆོས་གཟུང་འཛིན་
གྱི་རྣམ་རྟོག་དང། ལྷན་ཅིག་སྐྱེས་པའི་ཡེ་ཤེས་དབྱེ་བའི་སེམས་ངོ་ཙམ་མ་འཕྲོད་པ་མིན་ལ། འཕྲོད་ཀྱང་གཞན་ལ་སྟོན་མི་ཕོད་པའང་མིན་མོད། འོན་ཀྱང་གདུལ་བྱ་རྣམས་ཀྱི་སྐལ་པ་དང་མི་འཚམ་པས་མ་གསུངས་པ་ཡིན་ལ། ཟབ་གནད་ཁྱད་པར་ཅན་འདི་ལྟ་བུ་ནི་གྲུབ་
སྙིང་ལ་སོགས་པའི་སྙིང་པའི་དོན་སྟོན་པའི་གཞུང་དང། རྡོ་རྗེའི་གུར་རྣམས་ལས་ཤིན་ཏུ་གསལ་བ་ནི། སྐལ་པ་ཅན་འགའ་ཞིག་གི་སྤྱོད་ཡུལ་ཡིན་ལ། དིང་སང་གི་བཤད་པ་ཕལ་ཆེ་བ་ནི་སྙིང་པོའི་དོན་སྒྲིབ་པའི་ཀྱོག་བཤད་དུ་སྣང་བས། ཀྱོག་བཤད་

[006B] །ཞེས་སོགས་གསུང་བའི་དོན་ལ། ལན་རྣམས་རིམ་གྱིས་ཞུས་ན། ཇོ་བོ་རྗེ་རྒྱུད་སྡེའི་དོན་ལ་ཤིན་ཏུ་མཁས་པར་འཕགས་ཡུལ་དུ་གྲགས་པ་དང། བོད་དུ་ཕེབས་ནས་སྔགས་བླ་མེད་ཀྱི་སྙིང་པོའི་དོན་མཐར་ཐུག་པའི་སྣོད་རུང་གི་
གདུལ་བྱ་མ་རྙེད་པའང་མིན་ལ། དེ་རྙེད་ཀྱང་མི་སྟོན་པ་མིན་ཏེ། དགེ་བའི་བཤེས་གཉེན་སྟོན་པ་རིན་པོ་ཆེ་ལ། ཇོ་བོས། ཁྱོད་ནི་ཟབ་ཅིང་དཀྱེལ་ཆེ་ཞུ་མཁས་ལ། །ཁོ་བོས་གདམས་པ་སྟོང་དང་རྩ་གཅིག་བྱིན། །ཞེས་པ་རྣམས་ཕལ་ཆེར་སྔགས་ཀྱི་མན་ངག་ཏུ་སྣང་
ཞིང། གཞན་ཡང་རོང་པ་འགར་དགེ་བ་ལ། བཅོམ་ལྡན་འདས་འཁོར་ལོ་སྡོམ་པའི་གདམས་ངག་རྫོགས་པར་གནང་བ་དང། ཡོལ་ཆོས་དབང་ལ་ཁྲོ་བོ་རྟ་མགྲིན་གྱི་གདམས་ངག་རྫོགས་པར་གནང་བ་དང། ལྷ་བླ་མ་བྱང་ཆུབ་འོང་ལ་གསང་འདུས་འཇིག་རྟེན་
དབང་ཕྱུག་གི་ཆོས་སྐོར་རྫོགས་པར་གནང་བ་དང། ལོ་ཆེན་རིན་ཆེན་བཟང་པོ་ལ་རྒྱུད་སྡེ་བཞི་ཀའི་གདམས་ངག་ཅི་རིགས་པར་གནང་བ་དང། ནག་ཚོ་ལོ་ཙྪ་བས་ལོ་བཅུ་གཉིས་ཀྱི་བར་དུ་ཇོ་བོ་ལུས་དང་གྲིབ་མ་བཞིན་དུ་བསྟེན་ནས་མདོ་སྔགས་ཀྱི་ཆོས་མང་དུ་
ཞུས་པ་སོགས་མཐའ་ཡས་པ་ཞིག་སྣང་བས། དེའི་ཚེ་གདུལ་བྱ་དེ་དག་སྙིང་པོའི་དོན་སྟོན་པའི་སྣོད་དུ་མི་རུང་བའམ། རུང་ཡང་ཇོ་བོས་དཔེ་མཁྱུད་མཛད་ནས་མ་གནང་ཞེས་ཀྱང་སྨྲ་མི་ནུས་སོ། །དེ་ནས་བརྒྱུད་པའི་བཀའ་གདམས་པ་ཆེན་པོ་རྣམས་
ལའང། ཕྱི་རོལ་ཉན་ཐོས་སྤྱོད་པ་སྐྱོང། །ནང་དུ་འདུས་པའི་དོན་ལ་དགའ། །ཞེས་སོགས་གསུངས་པ་ལྟར། ནང་དུ་ནི་གསང་སྔགས་ཀྱི་ཉམས་ལེན་བསམ་གྱིས་མི་ཁྱབ་པ་ཡོད་པར་སྣང་སྟེ། གསང་ཞིང་སྦས་པས་འགྲུབ་པའི་དོན་ཏེ། དེ་ལྟར་ཐུགས་
ཉམས་སུ་བཞེས་པ་ཡང། དཔེར་ན་བྱ་འདུལ་བ་འཛིན་པ་ཆེན་པོ་གསང་སྔགས་ཀྱི་ཉམས་ལེན་མཛད་པ་ཉེ་གནས་ཀྱིས་མ་རིགས་པས། སྐུ་གཤེགས་པའི་རྗེས་སུ་གཟིམས་མལ་གྱི་བསྲུབས་གཅིག་ནས་ཀ་པཱ་ལ་ཆང་གིས་གང་བ་ཞིག་རྙེད་པས། ཉེ་གནས་ན་རེ་

[007A]༄༅། །དའི་བླ་མ་དེ་འདི་ལས་ཇོ་བཟང་པ་ཞིག་ཡོད་སྙམ་པ་ལ། ཆང་ལ་ལོངས་སྤྱོད་པ་རེ་མཚར་ཞེས་ཟེར་བ་དང། གྲུབ་པའི་དབང་ཕྱུག་ཚུལ་ཁྲིམས་འབར་བའི་གསུང་ལས། ཁོ་བོ་ལ་གསང་སྔགས་ཀྱི་སྒོ་ནས་རབ་ཏུ་གནས་པའི་བྱ་བ་བྱེད་པ་ལ་
དམ་ཚིག་པ་ལ་ཡེ་ཤེས་པ་དངོས་སུ་འཇུག་པའི་ནུས་པ་ཡོད་དེ་དེ་གཞན་ལ་གསང་བ་ཡིན་ཞེས་གསུངས་པ་ལྟར། མཁས་གྲུབ་འདི་རྣམས་ནི་སྡོམ་པ་གསུམ་གྱི་བསླབ་པར་བྱ་བའི་གནང་བཀག་ལེགས་པར་མཁྱེན་པས། མི་ཆོས་བླ་མ་བདེན་པར་སྨྲ་བའི་ལྟུང་
བྱེད་སོགས་ལ་འཛེམ་ནས། དགོས་པ་ཁྱད་པར་ཅན་གྱི་ཚེམ་གཏོགས་གཞན་དགག་བྱ་ཤས་ཆེ་བའི་དུས་སུ་སྦེད་པ་ཡིན་འདུག་ལགས། རྗེ་བཙུན་མི་ལའི་གསུང་ལས། ལར་ཨ་ཏི་ཤས་བོད་དུ་སྔགས་བཀག་པས། བོད་གྲུབ་ཐོབ་ཉུང་གསུང་བ་ཙམ་ནི་
རང་གིས་གསང་སྔགས་ཀྱི་ཆེ་བ་བསྟན་པའི་ཕྱིར་དུ་གསུང་བར་གསལ་ཏེ། ཨ་ཏི་ཤས་གསང་སྔགས་བོད་དུ་ལེགས་པར་བསྟན་པ་དེ་མི་ལས་མ་མཁྱེན་པ་ག་ལ་ཡིན། འོན་ཀྱང་དམ་ཚིག་རྩྭ་ལྟར་བོར་པའི་སྤྲང་བན་ཚུན་ཆད་ཀྱིས། ཆང་སྐྱུག་དང་ཁྲོམ་དབང་
བསྐུར་བ་ལྷན་ཅིག་ཏུ་བྱེད་པ་འདི་འཕྲིན་བཀའ་གདམས་པའི་གསང་སྔགས་སྟོན་ཚུལ་ལ་མེད་པ་ཡིན་ལགས། རྗེ་བཙུན་ཙོང་ཁ་པ་ཆེན་པོས་ཀྱང་ནང་གསང་སྔགས་བསྟན་པའི་ཡན་ལག་ཏུ་ལམ་མཐུན་མོང་བས་རྒྱུད་ལེགས་པར་སྦྱངས་པའི་སྣོད་རུང་
དགོས་པར་གཟིགས་ནས་བྱང་ཆུབ་ལམ་གྱི་རིམ་པ་རྒྱས་བསྡུས་གཉིས་སུ། སྐྱེས་བུ་ཆུང་འབྲིང་དང་ཐུན་མོང་བའི་ལམ་གྱི་འགྲོ་ཚུལ་དང། རྒྱལ་སྲས་ཀྱི་སྤྱོད་པ་སྤྱི་ལ་བསླབ་ཚུལ་དང། ཁྱད་པར་ཞི་ལྷག་གི་གོ་དོན་རྒྱས་པར་འཆད་ལ། སྤྱོད་པ་ཐ་
མ་གཉིས་གཏན་ལ་ཕབ་པ་དང། ལྟ་བའི་གནད་ལ་མཐའ་གཞན་དུ་དགོས་པའི་ཐེ་ཚོམ་གྱི་ལྷག་མ་འགོག་པ་ལ། རྩ་འཇུག་གི་རྣམ་བཤད་གཉིས་དང། ནང་པའི་གྲུབ་མཐའ་སྨྲ་བ་མདོ་སེམས་གཉིས་དང། དབུ་མ་པའི་ཐལ་རང་གི་ཁྱད་པར་ཕྲ་མོ་

[007B] རིགས་ལམ་ཟབ་མོས་དྲངས་པའི་ལག་རྗེས་མཐར་ཐུག་དབུ་མ་ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐའ་བརྒྱད་ལ་སོགས་
པའི་གནད་ལ། ཕུ་ཐག་ཆོད་པའི་ངེས་པ་དྲངས་ནས་ལྟ་བ་དེ་ཉིད་ནི། རྒྱུད་སྡེ་རིན་པོ་ཆེ་རྣམས་ཀྱི་སྐབས་སུ་ཡང། ཡུལ་ཅན་གྱི་ཐབས་ལ་ཁྱད་པར་འབྱེད་པ་མ་གཏོགས། ཡུལ་སྤྲོས་པའི་མཐའ་བརྒྱད་དང་བྲལ་བའི་སྟོང་ཉིད་ཟབ་མོ་ལ་ཁྱད་པར་མེད་པ་ནི་
རྗེ་འདི་ཉིད་དང། རྗེ་བཙུན་ས་པཎ་ལ་སོགས་པ་མཁས་ཤིང་གྲུབ་པ་བརྙེས་པ་ཐམས་ཅད་ཀྱིས་ཀླུ་སྒྲུབ་ཀྱི་དགོངས་པ་ཇི་ལྟ་བ་ལྟར་བཞེད་པ་ཡིན་པས། སྟོང་ཉིད་བདུན་ཅུ་པ་ལས། དངོས་པོ་ཐམས་ཅད་རང་བཞིན་གྱིས། །སྟོང་པ་ཡིན་པས་དངོས་རྣམས་ཀྱི། །རྟེན་
འབྱུང་འདི་ནི་དེ་བཞིན་གཤེགས། །མཚུངས་པ་མེད་པས་ཉེ་བར་བསྟན། །དམ་པའི་དོན་ནི་དེར་ཟད་དོ། །ཞེས་དང། ཟླ་བའི་ཞབས་ཀྱིས་ཀྱང། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ། །ཞེས་དང། འཕགས་པ་
ལྷས། ཞི་སྒོ་གཉིས་པ་མེད་པ་དང། །ལྟ་བ་ངན་རྣམས་འཇིགས་བྱེད་པའི། །སངས་རྒྱས་རྣམས་ཀྱི་ཡུལ་གྱུར་ལ། །སྟོང་ཉིད་ཅེས་ནི་བརྗོད་པ་ཡིན། །ཅེས་དང། རྩ་ཤེ་ལས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བར་འགྱུར། །གང་ལ་སྟོང་ཉིད་
མི་རུང་བ། །དེ་ལ་ཐམས་ཅད་རུང་མ་ཡིན། །ཞེས་གསུངས་ལ། རུང་བའི་སྟོང་ཉིད་འདི་ཡང། རྒྱུད་སྡེ་འགའ་ཞིག་ལས། ཕྲ་རབ་རྡུལ་གྱི་ཆོས་ཉིད་འདས། །ཞེས་གསུངས་པ་ལྟར། བེམ་པོའི་རྡུལ་ཕྲ་རབ་ཀྱི་སྟོང་པའི་སྟོང་གཟུགས་དང་མི་འདྲ་སྟེ་
ཕུང་པོ་ལྔ་པོ་དེ་དག་ཀྱང་རང་བཞིན་གྱི་སྟོང་པར་རྗེས་སུ་བལྟའོ། །ཞེས་སོགས་དང། ལང་གཤེགས་ལས། ཆོས་ཐམས་ཅད་སྟོང་པ་སྟེ་རང་བཞིན་མེད་པའི་ཚུལ་གྱིས་སོ། །ཞེས་དང། རྩོད་ཟློག་ལས། རང་བཞིན་མེད་པ་ཉིད་ལོག་ན། །རང་བཞིན་

[008A]༄༅། །ཉིད་དུ་རབ་སྒྲུབ་འགྱུར། །ཞེས་དང། འཇུག་པ་ལས། གང་ཕྱིར་དེ་ཡི་རང་བཞིན་ནི། །ཡིན་ཕྱིར་མིག་ནི་མིག་གིས་སྟོང། །ཞེས་སོགས་དང། བཞི་བརྒྱ་པའི་འགྲེལ་པར་ཡང། རང་བཞིན་སྟོང་པ་ཉིད་ཀྱི་གཏམ་ལ་མོས་པར་
གྱུར་ན། དེ་དེ་དང་མཐུན་པའི་རྐྱེན་ཉེ་བར་བསྒྲུབ་པའི་སྒོ་ནས། ཇི་ལྟར་སྟོང་པ་ཉིད་ལ་དང་བ་འཕེལ་བ་དེ་ལྟར་བྱ་སྟེ། བཅོམ་ལྡན་འདས་དེ་བཞིན་གཤེགས་པ་ལ་བྱས་པ་གཟོ་བ་དང། བདག་ཉིད་ཀྱི་དམ་པའི་ཆོས་ཀྱི་བར་ཆད་ཀྱི་རྒྱུ་མཚན། གཡང་
ས་ཆེན་པོའི་རྒྱུ་ཡོངས་སུ་སྤང་བར་འདོད་པ་བྱ་དཀའ་བ་ཡང་བྱ་བ་དང། སྦྱིན་དཀའ་བ་ཡང་སྦྱིན་པ་དང། བསྡུ་བའི་དངོས་པོ་བཞིས་ཀྱང་བསྡུ་བར་བྱ་སྟེ། ཅི་ནས་ཀྱང་དམ་པའི་ཆོས་འདི་སྐྱེ་བོ་དམ་པའི་ཆོས་ཀྱི་སྣོད་དུ་གྱུར་པ་རྣམས་ལ་ཉེ་བར་
བསྟན་པར་བྱའོ། །ཞེས་སོགས་གསུངས་པ་ལྟར་གྱི་སྟོང་ཉིད་ཟབ་མོ་ལ་གོ་དགོས་སོ། སྟོང་གཞི་ཆོས་ཅན་ཚད་མས་གྲུབ་པའི་སྟེང་དུ། དགག་བྱ་རང་བཞིན་གྱིས་གྲུབ་པ་བཀག་ཙམ་གྱི་སྟོང་ཉིད་ལས་ཟབ་པའི་སྟོང་ཉིད་མཐར་ཐུག་ནི་མདོ་སྔགས་
གང་གི་སྐབས་སུ་མི་སྲིད་དེ། དབུ་མ་རིགས་ཚོགས་ཀྱི་སྐབས་སུ་གཏན་ལ་ཕབ་པའི་སྤྲོས་བྲལ་ལས་གཞན་པའི་ལྟ་བ་ནི་སྤྲོས་བྲལ་མཐར་ཐུག་རྟོགས་པའི་ལྟ་བར་བཞག་ཏུ་མི་རུང་བའི་ཕྱིར། རྗེ་བཙུན་ས་པཎ་གྱིས་ཀྱང། སྔགས་དང་ཕ་རོལ་
ཕྱིན་པ་ལ། །ལྟ་བའི་ཁྱད་པར་ཡོད་མ་ཡིན། །ཕ་རོལ་ཕྱིན་པའི་སྤྲོས་བྲལ་ལས། །ལྷག་པའི་ལྟ་ཞིག་ཡོད་ན་ནི། །ལྟ་དེ་སྤྲོས་པ་ཅན་དུ་འགྱུར། སྤྲོས་པ་མེད་ན་ཁྱད་པར་མེད། །ཅེས་གསུངས་པའི་ཕྱིར། དེས་ན་རང་བཞིན་གྱིས་གྲུབ་པས་སྟོང་པའི་སྟོང་
པ་ཉིད་ལ། ཚིག་ཙམ་མིན་པའི་ངེས་པ་ལེགས་པར་རྙེད་པའི་གདུལ་བྱ་སྔགས་ལ་འཇུག་པ་ན། སེམས་བསྐྱེད་དང། དཀྱིལ་འཁོར་དུ་འཇུག་པ་དང། ཞུགས་པ་ལ་དབང་བསྐུར་བ་དང། དབང་ཐོབ་ནས་རྒྱུད་སྡེ་གང་དང་གང་གི་སྐབས་ཀྱི་དམ་ཚིག་བསྲུང་

[008B] ལྷའི་རྣལ་འབྱོར་སྤྱི་དང། ཁྱད་པར་རིམ་གཉིས་སྒོམ་པ། དེ་ལས་དངོས་གྲུབ་རིམ་གྱིས་འབྱུང་ལུགས། དེ་དག་ལ་བོགས་འབྱིན་གྱི་སྤྱོད་པ། མཐར་མཆོག་གི་གོ་འཕང་མངོན་དུ་བྱེད་པའི་ཚུལ་ལ་སོགས་པ་འཁྲུལ་མེད་དུ་སྟོན་པ། སྔགས་ཀྱི་
ལམ་རིམ་གསང་བ་ཀུན་གྱི་གནད་རྣམ་པར་ཕྱེ་བ་དང། བླ་མེད་ཀྱི་རྒྱུད་དམ། གཉིས་མེད་ཀྱི་རྒྱུད་རྣམས་ཀྱི་ལམ་རྣམ་པར་ངེས་པ་ལ། ཕ་རྒྱུད་གསང་བ་འདུས་པ་འདི་ལ་ངེས་པ་རྙེད་པའི་ཤུགས་ཀྱིས་ཤེས་རབ་ཡོད་ན་ཡི་གེ་ལྟ་བའི་དོན་ཙམ་གྱིས་ཀྱང། བདེ་
དགྱེས་དུས་འཁོར་སོགས་ཀྱི་དོན་བདེ་བླག་ཏུ་ཁོང་དུ་ཆུད་ནུས་པ་འདི་ཙམ་ཞིག་གིས་རྩ་བཤད་ཀྱི་རྒྱུད་རྒྱ་གཞུང། རྒྱ་བོད་ཀྱི་བཤད་སྲོལ་རྣམ་པར་དག་པ། བླ་མ་རྣམས་ཀྱི་མན་ངག་གི་ཕྱག་བཞེས་དང་བཅས་པ་སྐལ་པ་དང་ལྡན་པ་རྣམས་ལ་ལེགས་པར་སྩལ་
ཞིང། གསུང་ངག་གི་ཡི་གེ་རིས་སུ་མཛད་པ་ཡང། འདི་ཙམ་ཞིག་ཡོད་པ་རྣམས་ནའང་མེད་པའི་ཟབ་ཁྱད་རིགས་ལམ་ཕྲ་མོ་མི་ཕྱེད་པའི་བློ་རྩིང་པོ་ཁ་ཅིག་གིས། རི་ཁྲོད་ཞབས་ལ་སོགས་པས་མཛད་པའི་གཞུང་ཆུང་ཁ་ཅིག་དང། རྡོ་རྗེའི་མགུར་ལ་སོགས་
པའི་གསུང་བརླིང་ཞིང་མྱོང་བ་ཅུང་ཟད་མཐོང་བའི་ཡུས་ཀྱིས། མདོ་སྔགས་ཀྱི་གཞུང་ལུགས་ཆེན་མོ་རྣམས་ན་མེད་པའི་ཁྱད་ཆོས་རྙེད་དོ། །ཞེས་སྐད་གསངས་མཐོན་པོས་སྨྲས་ཤིང་ཡི་གེར་བཏབ་ཀྱང། མཁས་པ་གསུང་རབ་ཀྱིས་རྒྱུས་ཤེས་པ་རྣམས་
ཀྱིས་བལྟས་ན། ཡ་མ་བརླ་ཞིང་སྨྱོན་པའི་ཟློས་གར་མཐོང་བ་ལྟ་བུའི་ངོ་མཚར་སྐྱེ་བར་སྣང་ངོ། །བཤེས་གཉེན་སྟོན་པ་རིན་པོ་ཆེས། ཇོ་བོ་ལ་དོ་ཧ་མི་བསྒྱུར་བར་ཞུས་པ་ཡང། བོད་ན་དོ་ཧའི་སྣོད་རུང་མེད་པར་གཟིགས་པ་ཡང་མིན་ལ། དོ་ཧ་སྤྱི་ཙམ་ནས་
ཆོས་སྐྱོན་ཅན་ཡིན་པར་གཟིགས་པའང་མིན་མོད། དོ་ཧ་བོད་ན་གཞུང་འདྲ་མིན་མང་པོ་རང་གཅིག་འདུག་པ་དང། སེམས་ལྷུག་པར་འཇོག་ཚུལ་ལའང་མི་འདྲ་བ་མང་པོ་འདུག་པ་རྣམས། རྒྱ་ནག་ཧྭ་ཤང་གི་ལུགས་དང་འདྲེས་ཀྱི་དོགས་ནས་ལམ་རྣམ་དག་

[009A]༄༅། །དང་ལྟར་སྣང་འབྱེད་པའི་དགོས་པ་དང། དོ་ཧ་ཇོ་བོ་ལྟ་བུས་གསུངས་ན། དོ་ཧ་མ་དག་པ་ཐམས་ཅད་ཀྱང་ཇོ་བོས་དོ་ཧ་བཞེད་འདུག་པས་སྙམ་ནས། རི་བོང་ཅལ་རྗེས་ཀྱི་རྗེས་འབྲངས་ལྟར་སོང་དོགས་པ་ཡིན་ཏེ། དཔེར་ན་བོད་སྟོན་རྣམས་
ཀྱིས་ཕལ་ཆེན་སྡེ་པ་མི་འཛུགས་པར་བསྐུལ་བ་ནི་ཕལ་ཆེན་སྡེ་པ་སྤྱི་ཙམ་ནས་འགོག་པ་མིན་པ་བཞིན། ཕྱི་ནང་གི་རྒྱུད་ཀྱི་ཁྱད་པར་ཡང་འབྱེད་དཀའ་ན། བོད་རྣམས་ཀྱི་དོ་ཧའི་འདྲ་གཉིས་ག་ལ་ཕྱེད་སྙམ་དུ་དགོངས་ནས་མི་བསྒྱུར་བར་ཞུས་པ་ཡིན་པར་གོ་
ལགས། པོ་ཏོ་བ་སྔགས་ལ་མ་དད་གསུངས་པ་ཡང་ལྷ་གཅིག་རྗེའི་རྗེས་སུ་འབྲངས་པས། གསང་སྔགས་ལམ་ལ་བདག་ཅག་དང་པ། །ཞེས་པའི་ཚིག་ཙམ་ལ་འཁྲུལ་ནས། ཇོ་བོ་གསང་སྔགས་ལ་མི་དགྱེས་པའི་སྟབས་ཀྱིས་པོ་ཏོ་བ་ཡང་གསང་སྔགས་ལམ་
དད་པ་ཡིན་འདུག་སྙམ་དུ་གཟུང་ན་རྣམ་པར་འཁྱམས་པ་ཆེན་པོ་ཡིན་ལ། གལ་ཏེ་ཁོང་གསང་སྔགས་ལ་མི་མོས་ནའང། དེ་ཙམ་གྱིས་དུས་དེའི་ཚེ་བོད་ན་སྔགས་ཀྱི་སྣོད་རུང་མེད་པར་སྒྲུབ་མི་ནུས་ཏེ། ཁོང་དང་དུས་མཉམ་དུ་བྱོན་པའི་སྔགས་ཀྱི་གྲུབ་ཐོབ་དུ་
མ་ཞིག་བོད་དུ་བྱོན་པའི་ཕྱིར། དཔེར་ན་སྤྱན་སྔ་ཚུལ་ཁྲིམས་འབར་དང། རོང་པ་ལག་སོར་བ་བཞིན་ནོ། །སངས་རྒྱས་ཀྱིས་ཉན་རྣག་ལ་ཐེག་ཆེན་དང་གསང་སྔགས་ཀྱི་སྟོན་པ་དང། ཇི་བོ་རྗེ་དང། རྗེ་བཙུན་ཙོང་ཁ་པས། སྔགས་ཀྱི་ཟབ་གནང་སྙིང་པོའི་
དོན་རྣམས་བོད་དུ་མི་སྟོན་པ་གཉིས་མཚུངས་པའི་གནད་མེད་དེ། སྔ་མ་ཚད་མས་གྲུབ་ལ། ཕྱི་མ་ཚད་མས་བསལ་བའི་ཕྱིར་རོ། །མདོར་ན་ཇོ་བོ་རྗེ་དང། ཙོང་ཁ་པ་གང་རུང་གིས་བོད་དུ་གདུལ་བྱ་ལ་སྟོན་འཕངས་པའི་ཟབ་གནད་དེ་རྣམས། ཟབ་གནད་
ཡིན་པ་ལྟ་ཞོག་ཤེས་བྱ་ལ་སྲིད་པ་ཙམ་ཡང་གྲུབ་པར་བྱེད་པའི་ཚད་མ་མེད་དེ། སྐབས་གང་དུའང་སྤྲོས་པས་ཆོག་གོ། །རྣམ་རྟོག་ཆོས་སྐུ་ཞེས་པ། འཁྲུལ་པ་མ་འཁྲུལ་བར་འདོད་པའི་ཆོས་སྐད་ཡིན་ལ། སྣང་བ་རང་སེམས་ཞེས་པ། ཕྱི་དོན་

[009B] འདི་དབུ་མ་ཐལ་འགྱུར་བས་ལེགས་པར་བཀག་ཅིང། སྐད་ཅིག་མ་བསམ་པའི་རང་གཟུགས་ཞེས་པའང་སྒོམ་སྟོབས་ཀྱིས་ཕྲ་བའི་མི་རྟག་པ་རྟོགས་པའི་སྐད་ཡིན་གྱི། དེ་ལས་གཞན་པའི་རྟོག་བཟོའི་བཤད་
ཚུལ་མང་པོ་བྱས་ཀྱང་མཁས་པ་མགུ་བ་བསྐྱེད་པའི་གནས་ཅི་ཡང་མེད་ལགས། གལ་ཏེ་ལམ་འབྲས་རྡོ་རྗེའི་ཚིག་རྐང་ལས། སེམས་ཅན་ཉོན་མོངས་པ་ལམ་དག་པའི་སྣང་བ། དེ་བཞིན་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་
དག་པའི་སྣང་བ་ཞེས་དང། ཆོས་དབྱིངས་བསྟོད་པ་ལས། ཇི་ལྟར་མེ་ཡིས་དག་པའི་གོས། །དེ་ཉིད་མེ་ཡིས་བསྲེགས་བ་ན། །དྲི་མ་ཚིག་འགྱུར་གོས་མིན་ལྟར། །དེ་བཞིན་འོད་གསལ་བ་ཡི་སེམས། །འདོད་ཆགས་ལ་སོགས་དྲི་མ་ཅན། །ཡེ་ཤེས་མེ་
ཡིས་དྲི་མ་སྲེག་དེ་ཉིད་འོད་གསལ་མ་ཡིན་ནོ། །ཞེས་དང། ཁམས་འདི་ཉམས་པར་བྱེད་མ་ཡིན། །ཞེས་སོགས་དང། དྲིལ་བུ་ཞབས་ཀྱིས་ཀྱང། ནོར་བུ་འགེངས་པ་ཞེས་བྱ་བའི་རིམ་པ་བཞི་པའང་བརྗོད་པར་བྱ་སྟེ། ཐམས་ཅད་དུ་སོན་ཞིང་རྟེན་དང་བྲལ་
བ། བརྟན་པ་དང་གཡོ་བ་མཐའ་དག་གི་ངོ་བོར་གྱུར་པའི་སེམས། ཁམས་གསུམ་ལ་ཁྱབ་པའི་སྟོང་པ་ཉིད་ཀྱི་ཕྱག་རྒྱ་ཆེན་པོས་འཁྱུད་པ། བསམ་གྱིས་མི་ཁྱབ་པའི་རང་བཞིན། བླ་མའི་དྲིན་ལས་བརྟན་པར་གྱུར་པ་ན། རྡོ་རྗེ་འཆང་ཆེན་པོ་ཉིད་འགྲུབ་
པར་འབྱེད་དོ། །ཞེས་གསུངས་པ་དང། དཔལ་མཆོག་དང་པོའི་རྒྱུད་དུ་ཡང། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། ཞེས་སོགས་དང། རྣམ་འགྲེལ་དུ། སེམས་ཀྱི་རང་བཞིན་འོད་གསལ་ཏེ། །དྲི་མ་རྣམས་
ནི་གློ་བུར་བ། །ཞེས་དང། ཤེར་ཕྱིན་དུ་སེམས་ལ་སེམས་མེད་དོ། སེམས་ཀྱི་རང་བཞིན་འོད་གསལ་བའི་ཕྱིར་རོ། །ཞེས་དང། དྲིལ་བུ་པས། གཟུང་འཛིན་དང་ནི་བྲལ་བས་ན། །དམིགས་པ་ཀུན་དང་བྲལ་བའི་སེམས། །ཞེས་དང། ཀྱཻ་རྡོ་རྗེ་

[010A]༄༅། །ལས། ལུས་ལ་ཡེ་ཤེས་ཆེན་པོ་གནས། །རྟོག་པ་ཐམས་ཅད་རྣམ་པར་སྤངས། །དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལ་མ་སྐྱེས་པ། །ཞེས་སོགས་དང། ལྷན་ཅིག་སྐྱེས་པ་གང་སྐྱེས་པ། །ལྷན་ཅིག་སྐྱེས་པར་དེ་བརྗོད་
བྱ། །རང་བཞིན་ལྷན་ཅིག་སྐྱེས་ཞེས་བརྗོད། །ཅེས་དང། ཀུན་རྫོབ་དོན་དམ་གཟུགས་ཅན་གྱི། །བྱང་ཆུབ་སེམས་ནི་རབ་ཏུ་བསྐྱེད། །ཀུན་རྫོབ་ཀུན་ད་ལྟ་བུ་སྟེ། །དོན་དམ་བདེ་བའི་གཟུགས་ཅན་ནོ། །ཞེས་དང། རྟག་ཏུ་དགེ་བ་ཞི་བ་ཉིད། །ཐམས་ཅད་ཀུན་གྱི་
བདག་ཉིད་གནས། །དམ་པའི་བདེ་བས་དེ་ཉིད་དེ། །བདེ་བ་རྟོག་ཕྱིར་སྒོམ་སངས་རྒྱས། །གང་ཕྱིར་ལུས་ལ་བྱུང་བ་ཉིད། །ལྷ་ཞེས་མངོན་པར་བརྗོད་པར་བྱ། །ཞེས་སོགས་དང། ལྷན་སྐྱེས་ཀྱི་སྒྲུབ་ཐབས་ལས། །འདི་ཉིད་ངོ་བོ་ཉིད་ཀྱི་སྐུ། །སྟོང་ཉིད་སྙིང་
རྗེ་གཉིས་མེད་པ། །མ་ནིང་ཞེས་ནི་གྲགས་པ་སྟེ། །འགའ་ཞིག་ཏུ་ནི་ཟུང་འཇུག་ཅེས། །སྒྲིབ་པ་མེད་པའི་ཆོས་ཀྱི་ནི། །ཕུང་པོ་ལ་སོགས་འདི་ན་གནས། །རྟེན་དང་བརྟེན་པའི་མཚན་ཉིད་འདི། །ཐམས་ཅད་དཀྱིལ་འཁོར་བདག་ཉིད་ཡིན། །ཞེས་དང། ངོ་
ཧ་ལས། རྟོག་པའི་སེམས་ཀྱིས་སེམས་ལ་རྟོག་ན་ནི། །ལྟ་བ་ངན་པ་ཐམས་ཅད་ལས་གྲོལ་ཏེ། །མཆོག་ཏུ་བདེ་བ་ཆེན་པོ་དེ་དབང་གིས། །དེ་ལ་གནས་ན་དངོས་གྲུབ་དམ་པའོ། །ཞེས་དང། གྲོགས་དག་ལྷན་ཅིག་སྐྱེས་པའི་ལུས། །བླ་མའི་ཞལ་
ལས་གསལ་བར་བྲིས། །ཞེས་དང། རྩ་བ་བྲལ་བའི་སེམས་ཉིད་གང་སེམས་པ། །བླ་མའི་མན་ངག་ཐོབ་པ་དེ་ཡིས་ཆོག་ཅེས་དང། གཅིག་ཏུ་བླ་མའི་ཞལ་ལ་ལྟོས་པ་ཡིན། །བླ་མས་སྨྲས་པ་གང་གི་སྙིང་ལ་ཞུགས། །ལག་པའི་མཐིལ་དུ་གནས་
པའི་གཏེར་མཐོང་འདྲ། །ཞེས་དང། ཧེ་བཛྲ་ལས། རང་གི་རིག་པའི་ཡེ་ཤེས་འདི། །ངག་གི་ལམ་འདས་སྤྱོད་ཡུལ་མིན། །འདི་ནི་བྱིན་རླབས་རིམ་པ་ཡིན། །ཞེས་དང། གྲུབ་ཆེན་ཏེ་ལོའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་

[010B] །ཏེ་ལོ་ངས་ནི་ཅི་ཡང་བསྟན་དུ་མེད། །རང་གིས་རང་ཉིད་མཚོན་ཏེ་ཤེས་པར་བྱོས། །ཞེས་དང། དོ་ཧ་ལས། རང་བཞིན་གཉུག་མ་སུས་ཀྱང་མཚོན་མ་ཡིན། །སེམས་ཀྱི་རྩ་བ་རང་བཞིན་མི་མཚོན་ཏེ། །ཞེས་དང། སྐྱོན་
དང་ཡོན་ཏན་རྣམ་ལྡན་སེམས། །མགོན་པོ་སུས་ཀྱང་མཚོན་མ་གྱུར། །ཅེས་དང། གཉིས་མེད་སེམས་ཀྱི་སྡོང་པོ་ནི། །ས་གསུམ་མ་ལུས་ཀུན་ཏུ་ཁྱབ་པར་སོན། །ཞེས་དང། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་
བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་དང། ཧེ་བཛྲ་ལས། དེ་བཞིན་འགྲོ་བའི་བདག་ཉིད་དེ། །དེ་ཉིད་ཐམས་ཅད་ཁྱབ་པ་པོ། །ཐམས་ཅད་ལུས་ལ་རྣམ་པར་གནས། །དངོས་དང་དངོས་མེད་
དེ་ལས་བྱུང། །གཞན་རྣམས་གང་རྣམས་དེ་རྣམས་དང། །རྣམ་པར་ཤེས་པ་ཀུན་གྱིས་གསལ། །ཞེས་སོགས་དང། དེ་ཉིད་ཡེ་ཤེས་ཆེན་པོ་ཉིད། །ཐམས་ཅད་ལུས་ལ་རྣམ་པར་གནས། །གཉིས་དང་གཉིས་སུ་མེད་པའི་ཚུལ། །དངོས་དང་དངོས་མེད་བདག་ཉིད་གཙོ། །
བསྟན་དང་གཡོ་བ་ཁྱབ་བྱས་ནས། །སྒྱུ་མའི་གཟུགས་ཅན་ཉིད་དུ་འདོད། །ཅེས་དང། དྲིལ་བུ་པས། འགྲོ་བ་འདི་དག་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །ཞེས་དང། རྒྱུད་ལས་ཀྱང། འཆད་པ་པོ་ང་ཆོས་ཀྱང་ངོ། །རང་གི་ཚོགས་ལྡན་ཉན་པ་
ང། །ཞེས་སོགས་དང། རྒྱུད་བླའི། དེ་བཞིན་ཉིད་དབྱེར་མེད་ཕྱིར་དང། །ཞེས་པའི་རྒྱས་བཤད་དུ། གང་གིས་དེ་བཞིན་གཤེགས་པའི་སྐུ་ལས་ཕྱི་རོལ་དུ་གྱུར་པའི་སེམས་ཅན་གྱི་ཁམས་ནི་མེད་དེ་ནམ་མཁའ་ལ་གཟུགས་བཞིན་ནོ། །ཞེས་དང། རྗེ་བཙུན་གྱིས། ཇི་ལྟར་
ནམ་མཁའ་རྟག་ཏུ་ཀུན་སོང་འདོད། །དེ་བཞིན་དེ་ཡང་རྟག་ཏུ་ཀུན་སོང་འདོད། །ཇི་ལྟར་ནམ་མཁའ་གཟུང་གྱུར་ཀུན་ཏུ་སོང། །དེ་བཞིན་དེ་ཡང་སེམས་ཅན་ཚོགས་ཀུན་སོང། །ཞེས་དང། རྒྱུད་བླའི་རིགས་ཀྱི་འཐད་ཀྱི་འགྲེལ་པར། དེས་ནི་ཆོས་ཐམས་ཅད་ནི་རྩ་བ་ཡོངས་སུ་བཅད་པ་

[011A]༄༅། །སྟེ། སྙིང་པོ་མེད་པའི་རྩ་བ་ཅན། མི་གནས་པ་ཡི་རྩ་བ་ཅན། དག་བའི་རྩ་བ་ཅན། རྩ་བ་མེད་པའི་རྩ་བ་ཅན་ནོ། །ཞེས་བརྗོད་དོ། །ཞེས་སོགས་མདོ་རྒྱུད་བསྟན་བཅོས་ཀྱི་ཚིག་མང་པོས་གཞི་དུས་ན་ཆོས་སྐུ་མཚན་ཉིད་པ་ཡོད་པ་དང། དཔྱད་
སྒོམ་གང་ཡིན་རྣམ་རྟོག་གི་སྤྲོས་པ་ཡིན་པས། ཉམས་སུ་བླང་བྱ་མིན་པ་དང། མ་བཅོས་པའི་ལྟུག་སྒོམ་སྒོམ་ཐམས་ཅད་ཀྱི་གཙོ་བོ་ཡིན་པ་དང། རང་བཞིན་ལྷན་སྐྱེས་ཀྱི་བདེ་བས་ཆོས་ཐམས་ཅད་ལ་ཡིན་པའི་ཚུལ་གྱིས་ཁྱབ་པ་དང། གདོད་མའི་ལུས་ལ་རྟེན་དང་བརྟེན་
པར་བཅས་པའི་དཀྱིལ་འཁོར་རང་ཆས་སུ་གྲུབ་པ་དང། སྟོང་པ་ཉིད་ཀྱི་དོན་སུས་ཀྱང་མཚོན་པར་མི་ནུས་པ་དང། སོ་སོ་སྐྱེ་བོ་ལ་ཆོས་ཉིད་མངོན་སུམ་དུ་བྱེད་པའི་ལམ་ཡོད་པ་དང། ལྷན་སྐྱེས་བདེ་བ་དང་བདེ་བར་གཤེགས་པའི་སྙིང་པོའི་གཞི་མཐུན་ལ་སོགས་པ་བསྟན་པ་མིན་ནམ་ཞེ་ན་
གཞུང་དེ་དག་རེ་རེ་ཞིང་འབྲུ་སྣོན་བྱས་ན། ཧ་ཅང་ཡི་གེ་མངས་པས་མི་སྤྲོ་ལ། སྐབས་སུ་བབ་པ་ཅུང་ཟད་ཅིག་ཞུ་ན། འཕགས་པ་ཀླུ་སྒྲུབ་ཀྱི་རིམ་ལྔ་ལས། ཀུན་རྫོབ་བདེན་པ་སྒྱུ་མ་ཉིད། །ལོངས་སྤྱོད་རྫོགས་པའི་སྐུ་ཡང་དེ། །དེ་ཉིད་དྲི་ཟའི་སེམས་ཅན་འགྱུར། །རྡོ་རྗེའི་སྐུ་
ཡང་དེ་ཉིད་ཡིན། །ཞེས་གཞིའི་གནས་སྐབས་ཀྱི་ཡོན་ཏན་ལ། ལམ་དང་འབྲས་བུའི་ཡོན་ཏན་གྱི་མིང་གིས་བཏགས་པ་དང། འབྲས་བུ་སངས་རྒྱས་ཀྱི་སྐུ་ལ་གཞི་དུས་ཀྱི་བར་སྲིད་ལ་སོགས་པའི་མིང་གིས་བཏགས་པ་དང། གཞིའི་ལུས་ལ་དཀྱིལ་འཁོར་གྱི་སྒྲུབ་གཞི་
ཚང་བ་ཙམ་ལ། དཀྱིལ་འཁོར་ཡོངས་སུ་རྫོགས་པའི་ཐ་སྙད་མཛད་པ་དང། སེམས་བདེན་སྟོང་ལ་རྣམ་ཀུན་མཆོག་ལྡན་གྱི་སྟོང་པའི་སྒྲས་བསྟན་པ་དང། མངལ་གྱི་སྲིན་བུ་སོགས་ཀྱི་རྒྱུད་ལ་ཡོད་པའི་བདེ་བ་ཕྲ་མོ་ལ་མཆོག་ཏུ་མི་འགྱུར་བའི་བདེ་བར་བཏགས་པ་དང་
སངས་རྒྱས་སྒྲུབ་རུང་གི་ནུས་པ་དང་ལྡན་པ་ལ། སྟོབས་སོགས་ཀྱི་ཡོན་ཏན་གྱིས་བརྒྱན་པའི་གཟུགས་སྐུ་སེམས་ཅན་གྱི་རྒྱུད་ལ་ཡོད་པར་གསུངས་པ་དང། རྩ་བའི་དམིགས་རྟེན་ལས་གཞན་དུ་མི་རྟོག་པའི་བློ་ལ། མི་རྟོག་པའི་ཡེ་ཤེས་སུ་གསུངས་པ་དང། བདེན་གྲུབ་

[011B] ཡིད་བྱེད་དང་བྲལ་བའི་སྒོམ་དུ་གསུངས་པ་དང། བདེན་འཛིན་གྱི་དམིགས་གཏད་བྱ་བ་མེད་པ་ལ་དམིགས་གཏད་དང་གཟའ་གཏད་མེད་པར་གསུངས་པ་དང། སྒྲིབ་པ་སྤང་རུང་དུ་གནས་པ་ལ། སྒྲིབ་པའི་ས་བོན་དང་བྲལ་བར་གསུངས་པ་དང། འཕྲིན་ལས་
རིམ་གྱིས་འཕྲོ་བ་ལ། ལྷུན་གྱིས་གྲུབ་པའི་འཕྲིན་ལས་ཐོབ་པར་གསུངས་པ་དང། རྣམ་རྟོག་འགག་པ་ལ་སེམས་ཀྱི་རྒྱུ་བ་འགགས་པར་གསུངས་པ་དང། གཞི་དུས་ཀྱི་འབར་འཛག་ཙམ་ལ་ཟག་མེད་ལྷན་ཅིག་སྐྱེས་པའི་བདེ་བར་གསུངས་པ་དང། ཐ་མལ་གྱི་སྐྱེ་ཤི་བར་དོ་གསུམ་
ལ་སྐུ་གསུམ་དུ་གསུངས་པ་སོགས། ལེགས་པར་ཕྱེད་པར་བྱས་ནས་གསུང་རབ་ཀྱི་དོན་ཉམས་སུ་ལེན་དགོས་ཀྱི། རིགས་པས་གྲུབ་པའི་སྒྲུབ་བྱེད་མེད་ཀྱང། ཚིག་ཙམ་སྐྱབས་སུ་གྱུར་པ་རྣམས་ལ་ནི། བདེན་གཉིས། སྐྱབས་གསུམ། ཕྱག་རྒྱ་བཞི། ཕུང་པོ་ལྔ། རྒྱན་དྲུག། དབང་
བདུན། རྣམ་ཐར་བརྒྱད། སྙོམས་འཇུག་དགུ། སྟོབས་བཅུ། ཞེས་སོགས་གཉིས་ཚན་ནས། བརྒྱ་སྟོང་གི་བར་གྱི་མིང་རྣམས་བསྡེབས་ནས་སངས་རྒྱས་ཟིན་གྱི། བླ་མའི་སྐུ་གསུང་ཐུགས་ཀྱི་ཡོན་ཏན་དང་སྦྱར་ནས་ཁྱད་མེད་དུ་ཁས་ལེན་པ་དང། འདི་ཧ་ཅང་སྦྱར་ཆེས་བས་རྟོག་གེ་བ་
དག་ལ་ཅུང་ཟད་ཙམ་ཡང་བརྗོད་པར་མི་བྱ་སྟེ་ཤིན་ཏུ་གསང་བར་བྱའོ། །ཞེས་པའི་ཅོལ་སྨྲ་བ་སྣང་སྟེ། གཞི་ལམ་འབྲས་གསུམ་ཐམས་ཅད་སངས་རྒྱས་ཀྱི་ཡོན་ཏན་ཡིན་ན། རྟོག་གེ་སངས་རྒྱས་ཀྱི་ཡོན་ཏན་ཡིན་པས་དེ་ལ་ཅི་གསང་དགོས། བདེན་སྟོང་དུ་རོ་མཉམ་པ་ཙམ་ལ་
བྱེད་ན་ཀུན་ནས་ཉོན་མོངས་པ་ཡང་གཉེན་པོ་རྣམ་བྱང་དུ་འགྱུར་ལ། སྐྱོན་ཡང་ཡོན་ཏན་ཡིན་ཞེས་བསྲེ་ན་ནི། ལས་ངན་པ་སངས་རྒྱས་ཀྱིས་ཀྱང་དགག་ཏུ་མི་ཐུབ་པས་ཅི་དགར་སྤྱོད་ལ་རག་གོ། བཏགས་དོན་རྩལ་ན་བདེན་གྲུབ་མེད་པ་ཐམས་ཅད་གཏན་མེད་ཀྱི་དོན་དུ་གཟུང་བ་
འདི་ཆད་པར་སྨྲ་བའི་ལྟ་བ་མཐར་ཐུག་མིན་ན་ནི། ཆད་ལྟ་ཤེས་བྱ་ལ་མི་སྲིད་པར་འགྱུར་ལ། ཡོད་ན་རང་བཞིན་གྱིས་གྲུབ་པ་དང། ཁ་དོག་དབྱིབས་སོགས་སུ་གྲུབ་པར་ཞེན་པ་རྟག་ལྟ་མཐར་ཐུག་མིན་ན་ནི་སྒྲོ་འདོགས་དང་དོན་དམ་ལ་ལྟོས་པའི་རྟག་ལྟ་མི་སྲིད་པར་འགྱུར་རོ། །ཏེ་ལོས་

[012A]༄༅། །ནཱ་རོ་ལ་གསུངས་པའི་ཕྱག་ཆེན་གྱི་མགུར་དུ། བློའི་ཆོས་ཀྱིས་བློ་འདས་དོན་མ་མཐོང། །བྱས་པའི་ཆོས་ཀྱིས་བྱར་མེད་དོན་མ་སླེབ། །བློ་འདས་བྱར་མེད་དོན་དེ་མཐོང་འདོད་ན། །རང་སེམས་རྩད་ཆོད་རིག་པ་གཅེར་བུར་ཞོག་ཅེས་རིག་པ་རྣམ་
དག་གིས་ལེགས་པར་དཔྱད་ཅིང་བཙལ་བའི་མཐར་བདེན་འཛིན་གྱིས་བྱས་པའི་དོན་ཐམས་ཅད་བསལ་ནས། རིག་པ་བདེན་འཛིན་གྱི་ལྟ་བ་དང་བྲལ་བར་འཇོག་པ་ལ་གཅེར་བུར་ཞོག་ཅེས་གསུངས་འདུག་པས། བློས་བྱས་ན་དམ་ཆོས་མིན་པར་འདོད་པ་ལས་ཐ་ཆད་པའི་སྨྲ་རྒྱུ་
ཅི་ཞིག་ཡོད། ཡང་དེས། ཀྱེ་ཧོ་ནམ་མཁའ་གང་གིས་གང་ལ་བརྟེན། །དེ་བཞིན་རང་སེམས་ཕྱག་ཆེན་བསྟེན་ཡུལ་མེད། །མ་བཅོས་གཉུག་མའི་དང་ལ་གློད་ལ་ཞོག་བཅིངས་པ་གློད་ན་གྲོལ་བར་ཐེ་ཚོམ་མེད། །ཅེས་གསུངས་པ་ཡང། ནམ་མཁའ་ནམ་མཁའ་ལ་མི་བསྟེན་པ་
བཞིན་དུ། རང་སེམས་ཕྱག་རྒྱ་ཆེན་པོ་ལའང་བདེན་གྲུབ་ཀྱི་བརྟེན་ཡུལ་མེད་ལ། བརྟེན་ཡུལ་དེ་མེད་པ་ནི་མ་བཅོས་གཉུག་མའི་གཤིས་ཡིན་པས། གཤིས་དེ་ལེགས་པར་མཐོང་བ་ན་བྱིང་རྒོད་དང་བྲལ་བར་གློད་ལ་ཞོག་དང། གནས་ལུགས་རྟོགས་པའི་བློ་དེའི་རྒྱུན་གོང་དུ་
འཕེལ་ནས་གྲོལ་བར་ཐེ་ཚོམ་མེད་ཅེས་གསུངས་འདུག་པ་ལ། ཕྱག་རྒྱ་ཆེན་པོའི་སྒོམ་ཡུལ་མེད་པར་འདོད་པ་དང། འཛིན་སྟངས་གློད་ནས་བཞག་ན་གློང་རབ་སྒོམ་རབ་ཡིན་ཞེས་སྨྲ་བ་ལས་ངན་པ་ཅི་ཞིག་ཡོད། ནཱ་རོས་མར་པ་ལ་གསུངས་པའི་ཕྱག་ཆེན་དུའང། ཆོས་
རྣམས་ཐམས་ཅད་རང་གི་སེམས། །ཕྱི་རོལ་དོན་མཐོང་འཁྲུལ་པའི་བློ། །རྨི་ལམ་བཞིན་དུ་ངོ་བོས་སྟོང། །སེམས་ཀྱང་དྲན་རིག་འགྱུ་བ་ཙམ། །རང་བཞིན་མེད་དེ་རླུང་གི་རྩལ། །ངོ་བོ་སྟོང་པ་ནམ་མཁའ་འདྲ། །ཞེས་གཟུང་འཛིན་བདེན་གྲུབ་འགོག་པ་དང། དེ་དཔེར་ན་
རྨི་ལམ་གསུངས་པ་དང་དགག་བྱ་རང་བཞིན་གྱིས་གྲུབ་པ་བཀོག་པའི་རྗེས་སུ་སེམས་ནམ་མཁའ་དང་འདྲེས་པའི་ཉམས་འཆར་ཡང། དྲན་རིག་འགྱུ་བ་དང་རླུང་ཙམ་ཐ་སྙད་དུ་ཡོད་པར་གསུངས་འདུག་པ་ལ། འདི་ཙམ་མི་གོ་ཡང་ཤེས་རབ་ཡོད་པའི་རྟགས་ག་ལ་

[012B] དགེ་དང་སྡིག་པའི་ལས་རྣམས་ཀུན། །དེ་ཉིད་ཤེས་པས་གྲོལ་བར་འགྱུར། །ཉོན་མོངས་ཡེ་ཤེས་ཆེན་པོ་སྟེ། །ནགས་ལ་མེ་བཞིན་རྣལ་འབྱོར་གྲོགས། །ཞེས་ཉོན་མོངས་པ་འདོད་ཆགས་ལ་སོགས་ཀྱི་དེ་ཁོ་ན་ཉིད་ཤེས་ན་འདོད་ཆགས་ལམ་གྱི་གྲོགས་སུ་འགྲོ་བར་
གསུངས་འདུག་པ་ལ། དགེ་སྡིག་གི་དེ་ཉིད་ཤེས་པ། དགེ་སྡིག་མེད་པར་ཤེས་པའི་དོན་དུ་གཟུང་ནས། ཉོན་མོངས་ཡེ་ཤེས་ཆེན་པོར་ཁས་ལེན་པ་དང། དེ་མེ་འབར་ན་ནགས་ཚིག་བསྐྱེད་པ་བཞིན་དུ་རྣལ་འབྱོར་པའི་ལམ་གྱི་གྲོགས་སུ་ཁས་ལེན་པ་ལས་འཁྲུལ་པ་གང་ཞིག་
ཡང་དེ་ཉིད་ལས། ཆོས་རྣམས་རང་རང་ངོ་བོས་སྟོང། །སྟོང་པར་འཛིན་བློ་རང་སར་དག་བློ་བྲལ་ཡིད་ལ་མི་བྱེད་པ། །དེ་ནི་སངས་རྒྱས་ཀུན་གྱི་ལམ། །ཞེས་རང་སྟོང་རྟོགས་པའི་བློ་བདེན་གྲུབ་ཀྱི་འཛིན་སྟངས་དང་བྲལ་བར་གསུངས་པ་ལ་
པའི་སྒོམ་སངས་རྒྱས་ཀྱི་ལམ་དུ་འདོད་པ་ཡ་མཚན་མི་ཆེའམ། ཏེ་ལོས་མཛད་པའི་དོ་ཧ་མཛོད་དུ། དངོས་དང་དངོས་མེད་སྤྲོས་དང་བྲལ། །ཡིད་ལ་བྱར་མེད་དོན་ལ་ཚོལ། །ཐམས་ཅད་བརྫུན་པའི་རང་བཞིན་ལས། །ཐོག་མ་སྤངས་
སྤྱོད་ཚུལ་གྱུར་ན་སྟེ། །གནས་ལུགས་མ་ཡིན་ཚུ་རོལ་དུ་བཏགས་ཉིད། །ཅེས་མཉམ་གཞག་ཏུ་ཡིད་ཤེས་ཀྱི་སྒྲོ་བཏགས་པའི་སྤྲོས་པ་བཀག་འདུག་པ་ལ། ཡིད་བྱེད་གང་ཡང་བྱས་མེད་པ་དང། དོན་དམ་པ་བརྫུན་པར་འདོད་པ་དང་
གནས་ལུགས་མིན་པས་ཁྱབ་པ་དང། ཐོག་མ་དང་ཐ་མ་ཐ་སྙད་དུ་ཡང་མེད་པར་འདོད་པ་ལས། ངོ་མཚར་བའི་སྨྲ་རྒྱུ་ཅི་ཞིག་ཡོད། ཡང་བིར་བབས་མཛད་པའི་དོ་ཧ་ལས། ངོ་བོ་ཉིད་ཀྱིས་མ་སྐྱེས་མཁའ་ལྟར་རྣམ་པར་དག་མཚོན་བྱའི་གནས་ལུགས་མེད་པས་
དམ་ཚིག་ལམ་ཆད། །རང་བཞིན་ངོ་བོ་ལྟོས་ཆོས་ཀུན་དང་བྲལ། །རྟག་ཆད་མེད་ཅིང་མཚོན་པའི་དཔེ་དང་བྲལ། །དཔེ་བྲལ་གཉིས་ལ་མི་གནས་གློ་བུར་འདས། །རྟག་མིན་ཆད་མིན་འཁོར་དང་མྱང་འདས་མིན། །ཞེས་ངོ་བོ་ཉིད་ཀྱིས་མ་གྲུབ་པར་རྟོགས་པའི་མཉམ་གཞག་

[013A]༄༅།ཏུ། རྟག་ཆད་དང་འཆིང་གྲོལ་འཁོར་འདས་ལ་སོགས་པའི་སྤྲོས་པ་ཐམས་ཅད་བཀག་ནས་སྒོམ་པར་གསུངས་འདུག་པ་ལ། སྤྱིར་འཁོར་འདས་དང་རྟག་ཆད་ལ་སོགས་པ་མེད་པར་འདོད་པ་ཡང་ཡང་མཚན་ཆེའོ། །ནག་པོ་པས་མཛད་པའི་དོ་ཧ་
ལས། སྟོང་པ་ཉིད་ཀྱང་སྟོང་པས་སྟོང། །སྐྱེ་བ་མེད་ཀྱང་སྐྱེ་མི་སྲིད། །འྥ་འགྱུར་སོགས་ལ་སྙིང་པ་མེད། །རྟོགས་པ་མ་ཡིན་རྟོག་པ་དེ། །དེས་ནི་གླང་བཞིན་ནད་རབ་ལྡང། །རྣམ་པར་རྟོག་པའི་ཉིད་འཁྲུལ་ཏེ། །ཡུལ་དང་མཁན་པོ་གཉིས་མ་གྲུབ། །མ་རྟག་བརྫུན་
ལས་བདེན་པ་མེད། །ཅེས་ཇི་སྲིད་དུ་ཡུལ་སྟོང་པ་ཉིད་དང། ཡུལ་ཅན་ཤེས་པའི་བར་དུ། སྣང་ཚུལ་དང་གནས་ཚུལ་མི་མཐུན་པའི་བསླུ་བར་ཡོད་པ་དེ་སྲིད་དུ། དོན་དམ་མངོན་དུམ་གྱུར་བར། ཀུན་རྫོབ་ཀྱི་ཡུལ་ཅན་རྟོག་པའི་སྒོམ་དུ་བསྟན་འདུག་པ་ལ། རྣམ་པར་
རྟོག་པའི་ཉིད་འཁྲུལ་ཏེ། །ཞེས་སོགས་ཀྱི་དོན། རྟོག་པའི་སྒོམ་ཡིན་ཕྱིན་ཆད་སྒོམ་རྣམ་དག་མིན་པར་ཁས་བླངས་ནས། ཚོགས་སྦྱོར་ལ་སོགས་ལ་གནས་པའི་སོ་སོ་སྐྱེ་བོ་ལ། སྟོང་ཉིད་ལ་དམིགས་པའི་སྒོམ་རྣམ་དག་མེད་ཟེར་བ་ཡང་མ་ཕོད་པ། སོ་སོ་སྐྱེ་
བའི་རྒྱུད་ཚོད་ལ་མངོན་སུམ་ལམ་བྱེད་ཡོད་ཅེས་སྙིང་ཁམས་བསྐྱོད་དེ་སྨྲ་བ་ཡང་ངོ་ཚ་བའི་གནས་ཡིན་ནོ། །ཡང་སློབ་དཔོན་ནག་པོ་པས། སྒྱུ་མའི་སྐྱེས་བུ་དབུ་མའི་ལམ་ལ་འཇུག་ནམ་མཁའི་རི་མོ་གློ་བུར་ནགས་ཀྱིས་བརྒྱན། །མིག་ཡོར་གླང་ཆེན་སྨིག་རྒྱུའི་
ཆང་ལ་འཐུང། །མོ་གཤམ་བུ་ཡིས་དྲི་བྲིའི་རྒྱལ་སྲིད་ཐོབ། །ནག་པོ་ད་ནི་གོ་ནས་འགྱུར་པ་མེད། །ཅེས་ལྟ་སྒོམ་སྤྱོད་འབྲས་ཀྱི་ཡུལ་ཡུལ་ཅན་ཐམས་ཅད་བདེན་གྲུབ་བཀག་ཤུལ་གྱི་མིང་ཙམ་སྒྱུ་མ་ཙམ་དུ་བསྟན་པའང་གོ་དགོས་ལ། ཤ་བ་རི་པས་མཛད་པའི་
དོ་ཧ་མཛོད་ཀྱི་མན་ངག་ཏུ། ཡོད་དང་མེད་དང་ཡོད་མིན་མེད་མིན་དང། །དེ་ལས་གཞན་དུའང་མཚོན་པའི་ཡུལ་ལས་འདས། །ཞེས་བློ་ལྷན་སྐྱེས་ཀྱི་སྣང་ཚུལ་ལྟར་མུ་བཞིར་དཔྱད་ནས་བདེན་དངོས་བཀག་ལ། དེ་ལྟར་ནམ་མཁའ་སེམས་དང་ཆོས་ཉིད་ལ། །ཐ་

[013B] །ཞེས་པས་མཉམ་གཞག་སྣང་མེད་བསྟན་ལ། ཐ་དད་མེད་ན་གློ་བུར་བཏགས་པ་ཙམ། །ཞེས་པས་ཐ་སྙད་བརྫུན་པར་བསྟན། ཆོས་རྣམས་ཐམས་ཅད་རང་གི་སེམས་ཡིན་ཏེ། །སེམས་ལས་མ་གཏོགས་ཆོས་གཞན་རྡུལ་ཙམ་མེད། །ཅེས་
པས་ཕྱི་དོན་དངོས་པོས་གྲུབ་པ་བཀག་ལྷན་ཅིག་སྐྱེས་པས་ཀུན་ལ་ཁྱབ་གྱུར་ཀྱང། ཞེས་སོགས་ཀྱིས། སེམས་ཅན་ཐམས་ཅད་ལ་ཟག་པ་མེད་པའི་ཡེ་ཤེས་ཀྱི་ས་བོན་ཡོད་པ་དང། རྣལ་འབྱོར་པ་ལ་བརྟན་གཡོ་ཐམས་ཅད་བདེ་སྟོང་གི་ཉམས་སུ་འཆར་བར་བསྟན་
ཡིད་བཞིན་ནོར་བུ་དཔག་བསམ་ཤིང་བཞིན་དུ། །སྨོན་ལམ་དབང་གིས་རེ་བ་ཡོངས་སྐོང་བ། །དེའང་དོན་མིན་འཇིག་རྟེན་ཀུན་རྫོབ་སྟེ། །དམ་པའི་དོན་དུ་འགའ་ཡང་ཡོད་མ་ཡིན། །ཞེས་སོགས་ཀྱིས་འབྲས་བུ་པའི་སྐབས་ཀྱི་ཡོན་ཏན་དང། དེ་དག་ཀྱང་ཀུན་རྫོབ་བདེན་པ་ཁོ་
ནར་ཟད་པས་བདེན་པར་མེད་པར་བསྟན། ཕྱག་ཆེན་ཚིག་བསྡུས་སོགས་འདྲ་མིན་དང། བླུན་ཚིག་བསྲེས་སྣང་བས་མ་དཔྱད་དོ། །ཌོཾ་བཧི་ཧེ་རུ་ཀའི་ཡེ་ཤེས་བཞིའི་མན་ངག་ཅེས་བྱ་བ་ན། སྒོམ་གྱི་ངོ་བོ་གསུམ་རྩོལ་སྒྲུབ་མེད་པ། མ་བཅོས་པ། བྱུང་ཚོར་རང་གདངས་
སུ་ཤེས་པ། ཚིག་བཞི་ནི་ཉོན་མོངས་པ་སྤང་དུ་མེད། གཉེན་པོ་བསྟེན་དུ་མེད། ཆོས་ཉིད་བསྒོམ་དུ་མེད། འབྲས་བུལ་རེ་བ་མེད། གོལ་ས་གསུམ་ནི། སངས་རྒྱས་ལ་རེ་ན་གོལ། འཁོར་བ་ལ་དོགས་ན་གོལ། སྣང་བ་ལ་ཞེན་ན་གོལ། བཞག་ཐབས་བཞི། མ་
བཅོས་པར་བཞག་ཤེས་པ་བསྟེན་མེད་དུ་བཞག་ཚོགས་དྲུག་འགག་མེད་རང་ལུགས་སུ་བཞག། མ་གཡེངས་པར་བཞག་ཞེས་སོགས་ནི། སྟོང་ཉིད་ལ་དམིགས་པའི་མཉམ་གཞག་གི་ཐབས་ལ་གོལ་པ་ཡིན་པས་ཤིན་ཏུ་ལེགས་ཏེ། ཐ་སྙད་དུ་ཆོས་ཉིད་སྒོམ་
དུ་མེད་པར་བཞེད་པའི་མཁས་པ་སུ་ཡང་མི་སྲིད་པའི་ཕྱིར། ཡང་ཕྱག་རྒྱ་ཆེན་པོ་ཐོག་བབས་ཞེས་བྱ་བ། ཆོས་གཞན་གྱི་ལུགས་ཀྱིས་སེམས་ཉིད་སངས་རྒྱས་ཀྱི་རྒྱུ་ཙམ་དུ་བྱས་ནས། ཚོགས་བསགས་སྒྲིབ་པ་སྦྱངས་པས་སངས་རྒྱས་ཐོབ་པར་འདོད། དེ་རྒྱུ་ལམ་

[014A]༄༅། །དུ་བྱེད་པ་བྱ་བ་ཡིན། ཆོས་འདིའི་ལུགས་ཀྱིས་སེམས་ཉིད་སངས་རྒྱས་ཀྱི་ངོ་བོ་རང་ཡིན་པས། ཆོས་སྐུར་ངོ་སྤྲད་ནས་དེ་ལ་གོམས་འདྲིས་བྱས་པས་འབྲས་བུ་ལམ་དུ་བྱེད་པའོ། །ཞེས་པ་བྲིས་སྣང་སྟེ། སེམས་ཉིད་སངས་རྒྱས་ཀྱི་ངོ་བོ་ཡིན་
ཞེས་པའི་དོན་སེམས་ཉིད་སངས་རྒྱས་ཡིན་པར་འདོད་དམ། སངས་རྒྱས་དང་ངོ་བོ་གཅིག་པར་འདོད། དང་པོ་ལྟར་ན་རང་རྒྱུད་ལ་སངས་རྒྱས་གྲུབ་ཟིན་ནས་ཀྱང། དེ་ཐོབ་པའི་ཕྱིར་བསགས་སྦྱང་བྱེད་དགོས་པར་འདོད་པ་ནི་སངས་རྒྱས་ཀྱི་ཡོན་ཏན་ལ་རྨོངས་པ་ཡིན་
ལ། གཉིས་པ་ལྟར་ན། ནམ་མཁའ་དང་ཆོས་ཉིད་སོགས་ཀྱང་སངས་རྒྱས་སུ་འགྱུར་པས་སྤྱད་མི་བཟོད་དོ། །ད་ནི་འདི་ཞུ་བར་བྱ་སྟེ། རྟེན་འབྲེལ་གྱི་སྣང་བས་ཡོད་མཐའ་སེལ་ཞིང། ཞེས་པའི་དོན་ལ། དཔྱད་པ་རེ་མང་མཛད་འཇུག་པའི་ལན་ཅུང་ཟད་གསོལ་
ན། རྗེ་བཙུན་ཙོང་ཁ་པའི་གསུང་རབ་ལས། དེ་ཡང་སྦྱིར་སྟོང་པས་ཡོད་མཐའ་དང། སྣང་བས་མེད་མཐའ་སེལ་བ་ནི། རྒྱང་འཕེན་གྱི་བར་ལ་ཐུན་མོང་བ་ཡིན་པས། ཐལ་འགྱུར་བའི་ཁྱད་ཆོས་ལ། སྣང་བས་ཡོད་མཐའ་དང། སྟོང་པས་མེད་མཐའ་
སེལ་ཞིང། ཞེས་སོགས་དང། རྒྱུལ་བརྟེན་ནས་འབྲས་བུ་འབྱུང་བ་མི་བསླུ་བར་མཐོང་བའི་བློ་དེ་ཉིད་ཀྱིས་བློ་གཞན་ལ་ལྟོས་མེད་དུ་དམིགས་གཏད་ཞིག་པའི་སྟོང་པ་འོང་བའི་ཚུལ་དང། རྒྱུ་འབྲས་མི་བསླུ་བའི་གཏན་ཚིགས་དེ་ཉིད་ཀྱིས་རྟགས་གཞན་ལ་ལྟེས་མེད་དུ་
ཡོང་མཐའ་སོགས་དང་བྲལ་བའི་སྟོང་པར་འགྲུབ་ཚུལ་ལས། རྒྱུ་འབྲས་མི་བསླུ་བ་ལ་གཏིང་ནས་ངེས་ཤེས་འདྲོངས་ཤིང། དེ་གནས་དམིགས་གཏད་ཐམས་ཅད་ཞིག་པའི་ཞེན་མེད་འོང་བ་ཡིན། ཞེས་སོགས་གསུངས་སོ། །རྗེ་བཙུན་འཇམ་དབྱངས་ཀྱི་དངོས་སུ་སྩལ་བ་
བཀོད་པ་འདི་ལ། ཉིད་ཀྱི་དགོངས་པའི་ཡུལ་དུ་སྣང་བས་ཡོད་མཐའ་སེལ་ཞེས་པའི་སྣང་བ་ནི། མཉམ་གཞག་ལ་སྣང་བའི་སྣང་བ་ལ་བྱེད་པ་མི་བདེ་བས། རྗེས་ཐོབ་སྒྱུ་མ་ཙམ་མམ་བཏགས་ཡོད་མིང་རྐྱང་ཙམ་དུ་ངེས་པ་ལ་བྱེད་ཟེར་ཡང། སྟོང་པ་ངེས་པར་སྔོན་དུ་མ་

[014B] རྟེན་འབྲེལ་གྱི་སྣང་བ་ཙམ་ངེས་པའི་སྟོབས་ཀྱིས་ཡོད་མཐའ་ཁེགས་པར་ཇི་ལྟར་འགྱུར། གལ་ཏེ་བརྫུན་པར་དངོས་སུ་སྣང་བས་བདེན་པ་ཤུགས་ལ་ཁེགས་པའི་རིགས་འགྲོས་ཙམ་མམ། དགག་བྱ་ཕྲ་མོ་ཁེགས་
པའི་སྟོབས་ཀྱིས་བསྒྲུབ་བྱ་རང་བཞིན་གྱིས་མེད་པར་ངེས་པ་ལ་བྱེད། ཕྱི་མ་ལྟར་ན་བཏགས་ཡོད་མིང་རྐྱང་ཙམ་དུ་སྣང་བའི་སྣང་ཚུལ་ཁྱད་པར་ཅན་ལ་བྱེད་དགོས་ལ། འདི་ལ་ནི། ངེས་པར་མཉམ་གཞག་ཏུ་སྟོང་ཉིད་ཕྲ་མོ་རྟོགས་ཟིན་པའི་ཤུགས་དགོས་པས། སྟོང་
པས་ཡོད་མཐའ་སེལ་བ་ཡང་ཐལ་འགྱུར་བའི་ཁྱད་ཆོས་སུ་འགྱུར་རོ། །དེ་འདོད་ན་ནི་རྒྱང་འཕེན་ཡང་འདི་འདོད་པར་དངོས་སུ་ཁས་བླངས་པས་ཉམས་སོ་དགོངས་པ་ནི་དོགས་པའི་གཙོ་བོར་སྣང་ངོ། །དེས་ན་རྟེན་འབྲེལ་སྣང་བ་བསླུ་བ་མེད་པ་དང། སྟོང་པ་ཁས་ལེན་བྲལ་བའི་
གོ་བ་གཉིས་པོ་དེ་དཔྱད་པ་རྫོགས་པའི་དུས་སུ་རེས་འཇོག་མིན་པར་ཅིག་ཅར་དུ་གཉེན་པོའི་ངེས་ཤེས་དང། ལྷན་སྐྱེས་ཀྱི་ཡུལ་གྱི་འཛིན་སྟངས་གཉིས་ཞིག་ནས་སྣང་སྟོང་རེ་རེས་ཀྱང་ཡོད་མེད་ཀྱི་མཐའ་གཉིས་སེལ་བའི་ཚུལ་མ་ལུས་པ་ཁོང་དུ་ཆུད་པའི་སྟེང་ནས་
སྣང་བས་ཡོད་མཐའ་སེལ་བའི་དཔྱད་པའི་སྒོ་མི་འདྲ་བ་འདི་འདྲའི་རིགས་མང་པོ་དང། རྟོག་པས་མ་བཏགས་ཀྱང་བརྟེན་ནས་སྣང་བའི་སྣང་སྟོང་གཉིས་གཅིག་གྲོགས་གཅིག་གིས་བྱེད་པ་དང། དེ་ཡིད་བྱེད་དང་བྲལ་བའི་ཞི་གནས་ཁྱད་པར་ཅན་གྱིས་ཟིན་པ་ན། ཞི་ལྷག་ཟུང་འཇུག་
ཏུ་འགྱུར་བ་དང། དེ་ལྷན་ཅིག་སྐྱེས་པའི་ཡེ་ཤེས་ཀྱིས་ཟིན་པས་བདེ་སྟོང་སྦྱོར་ཚུལ་ཁྱད་པར་ཅན་དུ་འགྲོ་བ་ཡིན་ནོ། །དེས་ན་དཔྱད་སྒོམ་ལ་དགག་བྱ་ངེས་པ་སྔོན་དུ་འགྲོ་བ་ཅན་གྱི་གནད་བཞི་ཚང་བའི་སྒོམ་ཚུལ་མེད་པར་ལྟ་བ་རྟོགས་པ་མི་སྲིད་དོ་ཞེས་སྟོང་པས་ཡོད་མཐའ་
སེལ་བ་ཁོ་ན་སོར་བཞག་མཛད་ཅིང། འདི་ཐལ་འགྱུར་བའི་ལུགས་ཀྱིས་སྣང་བས་ཡོད་མཐའ་དང་སྟོང་པས་མེད་མཐའ་སེལ་བའི་ཁྱད་ཆོས་སུ་ཁས་ལེན་པ་ངོ་མཚར་ཆེ་བར་སྣང་ངོ། །གསུང་པ་སོགས་ཀྱི་དོན་ལ་ལན་ཞུས་པ། སྤྱིར་སྐབས་འདིའི་ཐལ་འགྱུར་བ་རང་ལུགས་

[015A]༄༅། །ཀྱི་སྣང་སྟོང་གཉིས་ངེས་པའི་སྟོབས་ཀྱིས་ཡོད་མོད་ཀྱི་མཐའ་རིམ་པ་བཞིན་དུ་སེལ་བའི་དོན་ལེགས་པར་གོ་བ་ལ། ཐལ་རང་གི་ཁྱད་པར་ཕྲ་མོ་ནས་ཕྱེད་པ་དགོས་པས། རེ་ཞིག་དགོངས་དཀའ་བ་ཙམ་ཡིན་མོད་ཀྱི། རྗེས་མ་དགོངས་པ་
འདུག་སྙམ་པ་ལྟ་བུ་ནི་ལོག་པར་རྟོག་པ་ཆེན་པོ་ཡིན་པས་ཤིན་ཏུ་མི་འོས་སོ། །དེའང་འདི་ལྟར། རྒྱང་འཕེན་ནས་ཐལ་འགྱུར་བའི་བར་ཐུན་མོང་དུ་སྣང་སྟོང་གཉིས་ཀྱིས་རྟག་ཆད་ཀྱི་མཐའ་གཉིས་རིམ་པ་བཞིན་དུ་སེལ་བར་འདོད་པའི་དོན་ནི། གྲུབ་མཐའ་སྨྲ་བ་དེ་དག་
གིས་རང་རང་གི་གྲུབ་མཐའ་རྣམས་སུ་སྣང་སྟོང་གང་ལ་བྱེད་དང། རྟག་ཆད་གང་ལ་བྱེད་ལེགས་པར་ཤེས་ནས་སྣང་སྟོང་གཉིས་ཀྱིས་རྟག་ཆད་གཉིས་འགོག་ཚུལ་སྨྲ་དགོས་ཀྱི། དེ་ཐམས་ཅད་ཀྱི་སྣང་སྟོང་དང་རྟག་ཆད་ཁ་མཐུན་བྱས་ནས། སྣང་བས་ཆད་མཐའ་དང་
སྟོང་པས་རྟག་མཐའ་འགོག་པར་འདོད་པ་ག་ལ་ཡིན། དེས་ན་རང་རྒྱུད་པ་མན་གྱི་སྡེ་པ་སུའི་ལུགས་ལའང་རང་བཞིན་གྱིས་གྲུབ་པ་མིན་ན་ཡོད་པར་འཇོག་མི་ཤེས་པས། རང་གི་མཚན་ཉིད་ཀྱིས་མ་གྲུབ་པའི་སྣང་བས་ཡོད་མཐའ་འགོག་པ་དང། མེད་མཐའ་ཁེགས་
པ་གང་ཡང་ཁས་མི་ལེན་ལ། རང་གི་མཚན་ཉིད་ཀྱིས་གྲུབ་པའི་སྣང་བ་ཁས་བླངས་ཀྱང། དེས་མཐའ་གཉིས་ཁེགས་པ་ཡང་གྲུབ་མཐའ་སྨྲ་བའི་འདོད་ཚུལ་ལ་ཡོད་ཀྱང་དོན་ཐོབ་གཏན་ནས་མི་སྲིད་པ་ཡིན་ཏེ། རང་བཞིན་གྱིས་གྲུབ་པས་བདེན་གྲུབ་མི་ཁེགས་པའི་ཕྱིར་ཏེ་
རང་བཞིན་གྱིས་གྲུབ་པ་ཡོད་ན་བདེན་གྲུབ་ཡོད་དགོས་པའི་ཕྱིར། རྒྱུ་མཚན་དེས་ནའང་བཞིན་གྱིས་གྲུབ་མ་གྲུབ་སོགས་ཀྱི་ཁྱད་པར་མ་སྦྱར་བར་རྟེན་འབྲེལ་ཙམ་དང། རྒྱུ་འབྲས་མི་བསླུ་བར་ངེས་པ་ཙམ་གྱི་སྣང་བས་རང་བཞིན་གྱིས་གྲུབ་པའི་རྟག་མཐའ་དང། གཏན་མེད་
པའི་ཆད་མཐའ་གཉིས་ཀ་ཁེགས་པ་དང། རང་བཞིན་གྱིས་གྲུབ་པས་སྟོང་པ་ངེས་པའི་སྟོབས་ཀྱིས་གཏན་མེད་པའི་ཆད་མཐའ་དང། རང་བཞིན་གྱིས་གྲུབ་པའི་རྟག་མཐའ་གཉིས་ཀ་ཁེགས་པར་ཁས་ལེན་པ་དང། དོན་ཐོབ་ལ་ཡང་ལེགས་པར་གནས་པ་ནི་ཐལ་འགྱུར་

[015B] གཞན་རང་རྒྱུད་པ་མན་ཆད་ཕྱི་ནང་གི་གྲུབ་མཐའ་སྨྲ་བ་སུའི་ལུགས་ལའང་ཆོས་དེ་རང་བཞིན་གྱིས་མ་གྲུབ་ན་ཡོད་པར་འཇོག་མི་ཤེས་པའི་ཕྱིར། ཆོས་ཅན་མྱུ་གུ་ལྟ་བུ་རྟེན་འབྲེལ་དུ་ངེས་པ་དང། ས་
བོན་ལྟ་བུའི་རྒྱུ་ལ་མི་བསླུ་བར་ངེས་པ་དང། རང་བཞིན་གྱིས་གྲུབ་པའི་གཅིག་དང། དུ་མར་མེད་པར་ངེས་པ་ཙམ་གྱིས་རང་བཞིན་གྱིས་མེད་པར་ངེས་མི་དགོས་ཏེ། དེ་དག་མྱུ་གུ་རང་བཞིན་མེད་པར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར་དཔེར་ན་མྱུ་གུ་ཆོས་ཅན། བདེན་
པར་མེད་དེ། བདེན་པའི་གཅིག་དང། བདེན་པའི་དུ་མ་གང་རུང་དུ་མ་གྲུབ་པའི་ཕྱིར། ཞེས་བཀོད་པའི་སྐབས་བབ་ཀྱི་ཕྱིར་རྒོལ་གྱིས་གཏན་ཚིགས་གཅིག་དུ་བྲལ་ངེས་ཀྱང། བསྒྲུབ་བྱ་མྱུ་གུ་བདེན་མེད་ངེས་མི་དགོས་པ་བཞིན་ནོ། །རིམ་པ་འདི་དག་ཀྱང་རྣམ་འགྲེལ་ལས་
ནང་གི་ཡན་ལག་ནུས་པ་ནི། །ཚུལ་གསུམ་རྟག་ལ་ཡང་དག་གནས། །དེ་ལ་དྲན་པ་བསྐྱེད་པ་ནི། །དེ་ཉིད་ཚིག་ལ་ཡང་དག་གནས། །ཞེས་པ་ལྟར། ཕྱོགས་ཁྱབ་ཅིག་ཅར་དུ་དྲན་པའི་དྲན་ཤེས་ཤུགས་དྲག་ལས། བསྒྲུབ་བྱ་རྟོགས་པའི་རྗེས་དཔག་སྐྱེ་བ་ནི། སྐབས་འདིར་
ཡང་ཁས་ལེན་ནོ། །ཐལ་འགྱུར་བ་དཔེ་ཉེར་མཇལ་གྱི་ཚད་མ་ཁས་ལེན་པ་ནི། རྗེས་དཔག་དངོས་མིན་ཀྱང། རྗེས་དཔག་གི་རིགས་སུ་འདུ་ཞེས་བཞེད་པར་སྣང་ངོ། །དེས་ན་སྣང་བས་རྟག་མཐའ་འགོག་པ་ཐལ་འགྱུར་བའི་ཁྱད་ཆོས་ཡིན་པ་དང། སྣང་བས་ཆད་མཐའ་འགོག་
པ་ཐལ་འགྱུར་པ་ཡང་ཁས་ལེན་པ་གཉིས་མི་འགལ་ཏེ། ཐལ་འགྱུར་པའི་སྐབས་འདིའི་རྟག་མཐའ་ནི་རང་བཞིན་གྱིས་གྲུབ་པ་ཡིན་ལ། དེ་མེད་པར་ངེས་པ་ནི་རྟག་མཐའ་དེ་ཁེགས་བ་ཡིན་ན་མྱུ་གུ་ལྟ་བུ་རང་བཞིན་གྱིས་མེད་པར་ངེས་པ་དེས། མྱུ་གུ་ཡོད་པ་ལ་ཅུང་ཟད་ཀྱང་མི་
གནོད་པའི་ཕྱིར། ཡང་རང་བཞིན་གྱིས་གྲུབ་པར་སྣང་ཡང། དེར་མི་བདེན་པའི་སྒྱུ་མ་ལྟ་བུའམ། རྟོག་པས་བཏགས་པ་ཙམ་དུ་ངེས་པ་ལ། སྟོང་ཉིད་ལ་མཉམ་པར་བཞག་པའི་མཉམ་གཞག་ལས་ལངས་པའི་གྲོགས་སམ་རྒྱུ་དགོས་པས་མ་ཁྱབ་སྟེ། གཅིག་དུ་བྲལ་ལ་

[016A]༄༅། །སོགས་པའི་རྟགས་སྟོངས་ཀྱིས་ཤར་བའི་སྒྱུ་མ་ལྟ་བུའི་སྣང་བ། མཉམ་གཞག་དེ་ལ་རག་མ་ལུས་པར་འཆར་བའི་ཕྱིར། འདི་དང་མྱོང་སྟོབས་ཀྱིས་ཤར་བའི་སྒྱུ་མ་གཉིས་ཀྱི་ཁྱད་པར་ལེགས་པར་ཕྱེ་དགོས། སྟོང་པ་ཁས་ལེན་བྲལ་བའི་
ལྟ་བ་གོ་བ་ཞེས་བྱ་བ། རྗེ་བཙུན་རེད་མངའ་བ་སོགས་བཞེད་པར་གྲགས་མོད་ཀྱང། དེའི་དོན་གཟུགས་སྟོང་པའོ་སྙམ་དུ་སྤྱོད་ན་མཚན་མ་ལ་སྤྱོད་ཀྱི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྐྱོད་དོ། །ཞེས་གསུངས་པ་ལྟར། སྟོང་ཉིད་རྟོགས་པའི་ཤེས་རབ་དེས་རང་གི་
ཡུལ་སྟོང་ཉིད་ལ་དམིགས་ནས། འདི་སྟོང་པ་ཉིད་དོ་སྙམ་པའི་ཁས་ལེན་མེད་པ་ལ་བྱེད་དམ། བློ་དེས་ཡུལ་གང་ལའང་འཇལ་བའི་ཁས་ལེན་མེད་པ་ལ་བྱེད་པའམ། སྟོང་པ་ཉིད་ནི་སྨྲ་བརྗོད་དང་ཁས་ལེན་ཐམས་ཅད་དང་བྲལ་བ་ཡིན་པས། དེ་ཡུལ་དུ་བྱེད་པའི་བློ་
དེས་ཀྱང་སེམས་དེ་སེམས་མིན་པར་བྱས་ནས་སོ། །ཞེས་གསུངས་པ་ལྟར། ཡུལ་གང་ལའང་མི་སྤྱོད། མི་སེམས། ཅི་ཡང་ཡིད་ལ་མི་བྱེད་གློད་འཇོག་པ་ལ་བྱེད། དང་པོ་ལྟར་ན་སྟོང་ཉིད་དེས་ཡུལ་དུ་སོང་བ་དང། སྟོང་ཉིད་ཀྱི་དོན་སྤྱི་སྟོང་ཉིད་དུ་མི་འཛིན་པ་
གཉིས་མ་ཕྱེད་པ་ཡིན་ལ། གཉིས་པ་ལྟར་ན་གཞལ་བྱ་གང་ཡང་མི་འཇལ་བའི་ཚད་མཁས་ལེན་པ། མཁས་པའི་བཞད་གང་གྱི་གནས་ཡིན་ལ། གསུམ་པ་ལྟར་ན་ཡང། བློ་དེའི་མྱོང་བ་གོང་ནས་གོང་དུ་འཕེལ་བ་མི་སྲིད་པའམ། མྱོང་བ་སྐྱེས་པ་ན་ཁས་ལེན་
དང་བྲལ་བའི་ལྟ་བ་དེ་ལས་ཉམས་པར་ཁས་ལེན་དགོས་པར་འགྱུར་ཏེ། མྱོང་བས་གྲུབ་ཀྱང་ཁས་ལེན་མི་ནུས་པ་ནི། མི་ལྐུགས་པ་རྣམས་ཀྱི་ལུགས་ལའང་མེད་པའི་ཕྱིར། ཡང་མ་བརྟགས་རྟེན་འབྲེལ་དུ་སྣང་བ་ལ་འབྲེལ་མེད་རྟག་ཆད་ཀྱི་འཁྲུལ་སྣང་ཡོད་མི་སྲིད་
གསུང་བ་ལ། ས་བཅུ་པ་ནས་བརྒྱད་པའི་བར་གྱི་རྗེས་ཐོབ་ཡེ་ཤེས་རྣམས་ལ་འབྲེལ་མེད་རྒྱངས་ཆད་ཀྱི་འཁྲུལ་སྣང་མེད་དགོས་པར་འགྱུར་ཏེ། དེ་དག་ལ་མ་བརྟགས་རྟེན་འབྲེལ་དུ་སྣང་བའི་ཕྱིར། དེར་ཐལ། དེ་དག་རང་རྒྱུད་ལྡན་གྱི་གང་ཟག་གི་རྒྱུད་ལ་

[016B] འདོད་ན། འབྲེལ་མེད་རྟག་ཆད་དུ་སྣང་བའི་འཁྲུལ་སྣང་ཡོད་པར་ཐལ། བདག་ཕུང་བདེན་གྲུབ་ཏུ་སྣང་བའི་བདེན་སྣང་ཅན་གྱི་བློ་ཡིན་པའི་ཕྱིར། ཁྱབ་པ་ཡོད་དེ། བདེན་གྲུབ་ཀྱི་ཐ་དད་དུ་སྣང་བའི་སྣང་ཚུལ་
ལས་ལྷག་པའི་འབྲེལ་མེད་རྟག་ཆད་ཀྱི་སྣང་ཚུལ་མི་སྲིད་པའི་ཕྱིར། གཏན་ཚིགས་ཀྱང་གྲུབ་སྟེ། ས་བརྒྱད་པའི་རྣམ་གྲོལ་ལམ་ཐོབ་ནས་བདེན་འཛིན་གྱི་ས་བོན་སྤངས་ཀྱང། བདེན་སྣང་གི་ཤེས་སྒྲིབ་ཡོད་པར་སྲིད་པའི་ཕྱིར་དང། འཇུག་འགྲེལ་ལས་ཀྱང་
བྱང་སེམས་དེ་རྣམས་དང་ཉན་རང་དགྲ་བཅོམ་པ་རྣམས་རྗེས་ཀྱི་སྐབས་སུ་དབང་ཤེས་ལ་དངོས་པོ་བདེན་པར་སྣང་བ་ཤེས་སྒྲིབ་ཏུ་གསུངས་པའི་ཕྱིར། རང་གི་འཛིན་སྟངས་ཞིག་པའི་ཚད་མ་ནི། སངས་རྒྱས་ཀྱིས་ན་ཡང་མེད་དེ། ཤེས་བྱ་རྣམས་ཀྱི་འཛིན་སྟངས་དང་བྲལ་བའི་
རྣམ་མཁྱེན་མི་སྲིད་པའི་ཕྱིར། རྣམ་པ་བརྒྱ་བདུན་ཅུ་རྩ་གསུམ་ཁས་ལེན་དགོས་པའི་ཕྱིར། མདོར་ན་སྟོང་པ་ཁས་ལེན་བྲལ་བའི་ལྟ་བ་ཆོས་ཅན། ཁྱོད་དང་རྟེན་འབྲེལ་བསླུ་བ་མེད་པའི་དཔྱད་པ་རྫོགས་པའི་ཚེ། ཁྱོད་ལྟ་བ་རྣམ་དག་ཏུ་ཚད་མས་མ་གྲུབ་པར་ཐལ། དེའི་
ཚེ་ཁྱོད་ལ་ཤེས་པའི་འཛིན་སྟངས་གཞག་ཏུ་མེད་པའི་ཕྱིར། རྟགས་བཞེས་སོ། །འདི་རིགས་ཚིག་གི་འཁྲི་ཆ་ལྷུར་བྱེད་པ་ནི་མིན་ནོ། །འོན་ཀྱང་དིང་སང་རྣམ་རྟོག་གི་ཉིད་འབྲུ་ཟབ་གནད་དུ་བརྩི་ཞིང། གཞི་ཐོག་ཏུ་འབྱོར་བ་ལྟ་བའི་གནད་དུ་མི་གོ་བར་སྣང་གསུང་བ་ལ་
ཆོས་ཉིད་རྟོགས་པའི་རྗེས་དཔག་ནི། ཆོས་ཉིད་རྫོགས་པར་གོ་བའི་བློ་ཡིན་པས། རྣམ་རྟོག་གི་ཉིང་འབྲུ་ཡིན་པ་དང། ཟབ་གནང་གཉིས་ཀ་ཡིན་ཀྱང། འདྲི་ཟབ་གནད་དུ་མི་བརྩི་བའི་ཕྱོགས་འཛིན་པ་ལ་ནི་གཞི་ཐོག་ཏུ་འབྱོར་བ་ལྟ་བའི་གནད་དུ་གོས་མེད་དེ། ཡིད་བྱེད་
བཀག་པའི་ཚད་སྟོད་རྒྱུད་ལ་མ་སྐྱེས་ཀྱི་རིང་ལ། བླ་མས་ཆོས་བཤད། གསེར་གྱི་རྔན་པ་སྤུངས་ནས་བྱིན་ཀྱང་བློ་མི་གཏོད་པའི་ཕྱིར། ཁོ་བོ་ཅག་གི་ལུགས་ལ་ནི་སྐབས་འདིའི་གཞི་ཐོག་ཏུ་འབྱོར་རྒྱུའི་གཞི་ནི། རང་བཞིན་གྱིས་གྲུབ་པ་བཀག་པའི་སྟོང་ཉི་

[017A]༄༅། །ཟབ་མོ་ཡིན་ལ། དེ་ལ་བློ་འབྱོར་བར་བྱེད་པ་ལ། སྔར་སྟོང་ཉིད་རྟོགས་མ་མྱོང་བའི་གང་ཟག་རྣམས་ལ། ཚོགས་བསགས་སྒྲིབ་སྦྱོང་གི་གནད་ལ་བརྟེན་ནས། ཐོག་མར་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་བློ་སྐྱེ། དེའི་རྒྱུན་མཉམ་
གཞག་ཏུ་གོམས་པར་བྱས་པ་ལས། སྟོང་ཉིད་ཡུལ་ཅན་གྱི་བར་དུ་སྒྲ་དོན་གྱི་ཤུན་པ་དང་བྲལ་བའི་མཐོང་ལམ་སྐྱེ། དེའི་རྒྱུན་གོམས་པར་བྱས་པ་ལས། མཐོང་སྤང་དང་སྒོམ་སྤང་རིམ་གྱིས་སྤངས་ནས་རྟོགས་པ་ཡེ་ཤེས་ཆོས་ཀྱི་སྐུ་རུ་འགྱུར་པ་ཡིན་པས་
གང་ཡང་མ་བསླབས་ཤིང་ཅི་ཡང་མི་ཤེས་པའི་གྲུབ་ཐོབ་ཏུ་ཁས་ལེན་པའི་ཁ་བུ་བ་རྣམས་དང་མི་འདྲའོ། །དེ་ལྟར་ཡང། རིགས་པའི་དབང་ཕྱུག་གིས། དེ་ཕྱིར་ཡང་དག་ཡང་དག་མིན། །གང་གང་ཤིན་ཏུ་གོམས་གྱུར་པ། །གོམས་པ་ཡོངས་སུ་རྫོགས་པ་
ན། །བདེ་གསལ་མི་རྟོག་བློ་འབྲས་ཅན། །ཞེས་དང། འགྲིབ་དང་ཕུལ་བྱུང་བརྟེན་པ་ཀུན། །མི་མཐུན་ཕྱོགས་དང་བཅས་ཉིད་ཕྱིར། །དེ་གོམས་པ་ལས་བདག་འགྱུར་བས། །ལ་ལ་ཟག་པ་ཟང་པར་འགྱུར། །ཞེས་དང། སྒྲུབ་བྱེད་ཐུགས་རྗེ་གོམས་ལས་ཏེ་
ཞེས་དང། རྣམ་པ་དུ་མར་ཐབས་མང་པོ། །ཡུན་རིང་དུས་སུ་གོམས་པ་ལས། །ཞེས་གསུངས་པའི་ཕྱིར། ལུགས་ཆེན་པོ་འདི་དག་དོར་ནས། སོ་སོ་སྐྱེ་བོ་ལ་ཆོས་ཉིད་མངོན་སུམ་གྱི་ལམ་དུ་བྱེད་པ་ཡོད་ཅེས་ནན་གྱིས་འཚང་བ་ནི། ཁྱི་ཞར་ལ་ཆར་གྱིས་བརྡུངས་པའི་ཆོ་
དེ་དང་འབྲ་བས། ཤེས་རིག་དང་ལྡན་པ་རྣམས་ཀྱིས་མཐོང་ན་སྙིང་རྗེ་བའི་གནས་སུ་སྣང་ངོ། །རྗེ་བཙུན་ཙོང་ཁ་པ་ཆེན་པོས། རྟེན་འབྲེལ་གྱི་སྒོ་ནས་བསྟོད་པའི་དོན་ལ་དཔྱད་ན་ནི། ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་གསལ་བར་གོ་ནུས་ཏེ། གང་དུ་བཟུང་བས་
བྱིས་པ་རྣམས། །མཐར་འཛིན་འཆིང་པ་བརྟན་བྱེད་པ། །དེ་ཉིད་མཁས་ལ་སྤྲོས་པ་ཡི། །དྲ་བ་མ་ལུས་གཅོད་པའི་སྒོ། །བསྟན་འདི་གཞན་དུ་མ་མཐོང་བས། །ཞེས་སོགས་ཀྱིས། དངོས་པོར་སྨྲ་བ་རྣམས་རྒྱུ་འབྲས་མི་བསླུ་བར་མཐོང་བའི་རྒྱུ་མཚན་གྱིས་བདེན་གྲུབ་

[017B] རྒྱུ་མཚན་དེ་མཁས་པ་དབུ་མ་པ་རྣམས་ལ་བདེན་འཛིན་གྱི་སྤྲོས་པ་གཅོད་བྱེད་མཆོག་ཏུ་འགྲོ་བ་འདི། སྟོན་པའི་ངེས་དོན་གྱི་བསྟན་པའི་ཁྱད་ཆོས་ཡིན་པར་བསྟན། བསྟན་པའི་སྙིང་པོ་སྟོང་པ་ཉིད་སོགས་ཀྱིས། གཞི་མྱུ་གུ་ལྟ་
བུའི་སྟེང་དུ། སྟོང་ཉིད་སྒྲུབ་བྱེད་རྟེན་འབྲེལ་རྟགས་སུ་བཀོད་པ་ན། ཁྱབ་པ་འགལ་བ་དང་ཕྱོགས་ཆོས་མ་གྲུབ་པར་འཛིན་པ་རྣམས་ཀྱིས། བསྟན་པའི་སྙིང་པོ་ཁོང་དུ་མི་ཆུད་པར་བསྟན། ཁྱོད་ནི་ནམ་ཞིག་སྟོང་པ་ཉིད། །ཅེས་སོགས་ཀྱིས། ཐལ་འགྱུར་པའི་རང་ལུགས་ངོས་
བཟུང། དེ་ལས་ལོག་པར་མཐོང་བ་ན། ཞེས་སོགས་ཀྱིས་རང་ལུགས་དང་འགལ་བའི་ཉེས་དམིགས་བསྟན། དེ་ཕྱིར་ཁྱོད་ཀྱི་བསྟན་པ་ལ། །ཞེས་པ་ནས། བསྟོད་པར་འགྱུར་གྱི་གཞན་དུ་མིན། །ཞེས་པའི་བར་གྱིས་རྟེན་འབྲེལ་དེའི་རྟགས་ཀྱིས་ཚུལ་ལམ། སྒྲུབ་བྱེད་
རྒྱས་པར་བསྟན། རྨོངས་པས་བྲན་དུ་བཟུང་བ་ཡིས། །ཞེས་སོགས་ཀྱིས། རང་གཞན་གྱི་སྡེ་པ་དངོས་པོར་སྨྲ་བ་རྣམས་ཀྱི་འདོད་པ་བསྟན། ཁྱོད་ཀྱི་གསུང་གི་གཅེས་པའི་མཛོད། །ཅེས་པ་ནས། ངོ་མཚར་གྱུར་ཞེས་པའི་བར་གྱིས། དངོས་པོ་རང་བཞིན་གྱིས་སྟོང་པ་མི་
བཟོད་ཅིང། རྟེན་འབྲེལ་དུ་ཁས་ལེན་པ་རྣམས་ཀྱི་འདོད་པ་བཀག་རང་བཞིན་མེད་ལ་བཀྲི་བའི་སྒོ། །ཞེས་སོགས་ཀྱིས། དངོས་པོ་དང་རང་བཞིན་གྱིས་གྲུབ་པའི་གཞི་མཐུན་སྨྲ་བ་རྣམས་ཀྱི་འདོད་པ་བརྗོད་ནས། རང་བཞིན་བཅོས་མིན་ལྟོས་མེད་དང། །ཞེས་སོགས་ཀྱིས་
དེ་གཉིས་གཞི་མཐུན་དུ་འདུ་བ་མི་སྲིད་པར་བསྟན། དེ་ཕྱིར་བརྟེན་ནས་འབྱུང་བ་གང། །ཞེས་སོགས་ཀྱིས། ཐ་སྙད་འཇོག་ཚུལ་བསྟན། ཁྱོད་ཀྱིས་ཇི་ལྟར་བསྟན་པ་ལ། །ཞེས་སོགས་ཀྱིས། ཐལ་འགྱུར་བའི་ལུགས་འདི་ལ་ཐ་སྙད་དུ་རང་བཞིན་ཁས་ལེན་པའི་རྒོལ་བ་
སུ་གང་གིས་ཀྱང་གླགས་མི་ཐོད་པ་ནི། རང་གི་མཚན་ཉིད་ཀྱིས་གྲུབ་པ་ལ་ཚད་མས་གནོད་པའི་རྒྱུ་མཚན་གྱིས་ཡིན་པར་བསྟན། དེས་ན་རྟེན་འབྲེལ་ཡིན་པའི་རྒྱུ་མཚན་གྱིས། རང་བཞིན་གྱིས་གྲུབ་པའི་རྟག་མཐའ་དང་གཏན་མེད་པའི་ཆད་མཐའ་ཁེགས་པ་ནི། ཐལ་

[018A]༄༅། །འགྱུར་བ་ཉག་གཅིག་གི་ཁྱད་ཆོས་སུ་བསྟོད་པའི་ཚིག་དེ་དག་གི་དོན་ལ་བསམས་ན་ལེགས་པར་གོ་ནུས་པ་ཡིན་ནོ། དེའི་ཕྱིར་ཐལ་འགྱུར་པ་ནི། རྟེན་འབྲེལ་དང་གཅིག་དུ་བྲལ་སོགས་ཀྱི་རྟགས་ལ་བརྟེན་ནས། སྟོང་ཉིད་རྟོགས་པའི་རྗེས་
དཔག་སྐྱེ་བར་འདོད་ཀྱི། དགག་བྱའི་སྣང་ཚུལ་ངེས་པས། ཆོས་ཅན་སྒྱུ་མ་ལྟ་བུར་རྟོགས་པ་ཡང་མི་འདོད་ལ། ཆོས་ཅན་བརྟགས་ཡོད་མིང་རྐྱང་ཙམ་དུ་རྟོགས་པ་དང། ཀུན་རྫོབ་ཀྱི་བདེན་པར་རྟོགས་པ་ལ་བདེན་གྲུབ་བློ་ཡུལ་དུ་ཁེགས་དགོས་པས། དབུ་མའི་ལྟ་བ་
རྙེད་དགོས་པར་ཁས་ལེན་པ་ཡིན་ནོ། །སྦྱོར་བ་ཡན་ལག་དྲུག་གི་སོར་སྡུད་ཀྱི་སྐབས་སུ་ཤར་བའི་སྟོང་གཟུགས་དོན་དམ་པའི་བདེན་པར་འདོད་པ་ཡང་རྨོངས་པ་ངོ་མཚར་སྐྱེ་བའི་གནས་ཡིན་ཏེ། དོན་དམ་ལ་དཔྱོད་པའི་རིག་ཤེས་ཚད་མས་སྒྲུབ་པ་འཛིན་སྟངས་ཀྱི་ཡུལ་དུ་
བྱེད་པ་ནི། གཞན་ལྟ་ཞོག། སངས་རྒྱས་ཀྱི་ས་ནའང་མེད་དེ། འཇུག་འགྲེལ་ལས། དངོས་པོ་བྱས་པ་ཅན་ལམ་རེག་པར། རང་བཞིན་འབའ་ཞིག་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། །ཞེས་པ་དང། སྡུད་པ་ལས་ཀྱང། གཟུགས་རྣམས་མི་མཐོང་ཞེས་
པ་ནས། མཐོང་མེད་པ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །ཞེས་སོགས་ཀྱི་དོན་བསམ་དགོས་ཀྱི། མེད་དགག་ཡིན་ན་དོན་དམ་དཔྱོད་པའི་བློའི་བསྒོམ་བྱ་མིན་པས་ཁྱབ་པར་འདོད་པ་ནི། གང་ཚེ་དངོས་དང་དངོས་མེད་དབང། །བློ་ཡི་མདུན་
ན་མི་གནས་པ། །དེ་ཚེ་རྣམས་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་སོགས་ཀྱིས་བསྟན་པའི་དམིགས་མེད་ཀྱི་སྒོམ་མཐར་ཐུག་ནི་དམིགས་བཅས་ཀྱི་སྒོམ་ཡིན་ནོ། །ཞེས་སྒྲོག་པ་དང། དུས་ཀྱི་འཁོར་ལོའི་ཕྱོགས་ནས་རྣམ་ཐར་སྒོ་བཞི་སྒོམ་པའི་སྔར་
དོན་དང་འདུས་པ་ནས་རྣམ་ཐར་སྒོ་གསུམ་སྒོམ་པའི་སྔགས་དོན་དགག་སྒྲ་སྦྱོར་ལུགས་རྣམས་སྣོད་སྔ་མ་སྟོང་པ་དང་ཆོས་མཐུན་སྦྱོར་བ་སོགས་ཀྱི་གནད་གང་ཡང་མ་གོ་བར་སྒྲུབ་པ་དང་མ་ཡིན་དགག་ལ་སྦྱོར་བ་ཡིན་ནོ། །ཞེས་ཚད་མའི་སྒྲུབ་བྱེད་ཅི་ཡང་མེད་བཞིན་དུ་

[018B] །ལུགས་ངན་པ་འདི་ལྟར་ན། སློབ་དཔོན་སངས་རྒྱས་ཡེ་ཤེས་ཞབས་ཀྱིས། ཟབ་ཅིང་རྒྱ་ཆེ་བ་ཡི་བདག་ཉིད་ཅན། །གང་ཡིན་དེར་ནི་ཀུན་རྟོག་སྣང་མི་འགྱུར་ཞེས། སྟོང་ཉིད་ངེས་པའི་ངེས་ཤེས་ཀྱི་གཟིགས་ངོར་ཀུན་རྫོབ་མི་སྣང་བ་དང་
སྣང་ངོར་རྟེན་དང་བརྟེན་པའི་དཀྱིལ་འཁོར་གྱི་རྣམ་པ་ཤར་བའི་ཟབ་གསལ་གཉིས་མེད་ཀྱི་རྣལ་འབྱོར་ཐ་མལ་གྱི་སྣང་ཞེན་འགོག་པར་འགྲོ་ཚུལ། དེའི་སློབ་མ་སྨན་ཞབས་དང། ཀུན་ཏུ་བཟང་པོ་སོགས་ཀྱིས་ལེགས་པར་གཏན་ལ་ཕབ་པ་ཐམས་ཅད་རྫོགས་རིམ་བསྒོམ་པའི་སྐབས་
སུ་སླེབ་པ་ན། སྔར་བསྐྱེད་རིམ་བསྒོམ་པའི་དུས་སུ་སྟོང་ཉིད་རྟོགས་པའི་ཟབ་གསལ་གཉིས་མེད་བསྒོམ་པ་ཐམས་ཅད། བྱ་བ་མ་ཡིན་པ་བྱས་སོ། །ཞེས་འགྱོད་ཚངས་ཀྱི་ལམ་ནས་དྲངས་དགོས་པར་འགྱུར་ཏེ། སོར་སྡུད་ལྟ་བུའི་རྫོགས་རིམ་ནས་བཟུང་སྟེ་བདེན་གྲུབ་བཀག་པའི་མེད་
དགག་བསྒོམས་ན་ཐན་མཐོང་བ་ལྟར་བྱེད་རིགས་སོ་ཞེས་སྨྲས་པའི་ཕྱིར། མཁས་པ་གཞན་རྣམས་ལ་ནི་རྟོགས་རིགས་ཡོན་ཏན་ཡར་འཕེལ་ཞེས་བྱ་བའི་ཆོས་སྐད་ཤིན་ཏུ་ལེགས་པ་ཞིག་འདུག་པ་ལགས། ཡང་མ་བརྟགས་རྟེན་འབྲེལ་གྱི་སྣང་བ་ཤིན་ཏུ་ཕྲ་བས་གཞུང་
ལུགས་རྣམས་ཀྱི་དངོས་བསྟན་ལ་མི་གསལ་གསུང་བ་འདི་ཡང་བབ་ཅོལ་ཆེན་པོར་མཐོང་སྟེ། འོ་ན་རྒྱུན་མཐའི་སྔ་ལོགས་མན་ཆད་དུ་མ་བརྟགས་རྟེན་འབྲེལ་གྱི་སྣང་བ་མི་སྲིད་བྱས་ན་ལན་ཅི་གདའ་གལ་ཏེ་དེ་འདྲ་ཡོད་དེ། མི་འགྱུར་བའི་བདེ་བ་སྟོང་བརྒྱད་བརྒྱ་རྫོགས་པ་
མན་ཆོད་ཀྱི་སྟོང་གཟུགས་མཐོང་ལུགས་ཐམས་ཅད་མ་བརྟགས་རྟེན་འབྲེལ་གྱི་སྣང་བའི་མཐོང་ལུགས་ཡིན་པར་སྙམ་ན། འོ་ན་ཁྱི་རྒན་འཆི་བ་ལ་མངོན་དུ་ཕྱོགས་པའི་ཚེ། ལུགས་འབྱུང་གི་སྨིག་རྒྱུ་ལྟ་བུ་ནས་བཟུང་སྟེ། ལུགས་ལྡོག་གི་སྨིག་རྒྱུ་ལྟ་བུའི་བར་ཀྱི་མཐོང་སྣང་
ཐམས་ཅད་མ་བརྟགས་རྟེན་འབྲེལ་གྱི་སྣང་བའི་མཐོང་ལུགས་ཡིན་ཞེས་སྨྲ་ན་ཅི་གསུང། མ་གྲུབ་ན་སོར་སྡུད་ཀྱི་སྐབས་ཀྱི་སྟོང་གཟུགས་མཐོང་ཚུལ་ལའང་མཚུངས་སོ། །འོ་ན་གཞུང་ལུགས་རྣམས་ཀྱི་དངོས་བསྟན་ལ་དྲི་བར་འཕངས་པའི་ཟབ་གནད་དེ། ཁྱི་རྒན་ལ་

[019A]༄༅། །སྔོན་དུ་གྱུར་ཡོང་བའི་ཆོས་སྐད་འདི་ངོ་མཚར་ཆེ་ལགས། གཞན་ཡང། མ་བརྟགས་རྟེན་འབྲེལ་གྱི་སྣང་བའི་རྟོགས་ཚུལ་འདི་སྟོང་ཉིད་ཕྲ་མོ་དངོས་ཤུགས་གང་རུང་ལ་རྟོགས་པའི་རྟོགས་ཚུལ་ཡིན་ནམ་མིན། མིན་ན་ནི་རང་གི་ཞེ་ཕུགས་
ཀྱི་འདོད་པ་དང་འགལ་ཞིང། འདི་ལ་ཟབ་གནས་ཀྱང་ཅི་ཡང་མེད་དགོས་ལ། ཡིན་པར་འདོད་ན། ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་འབྲིང་བསྡུས་གསུམ་དང། དབུ་མ་རིགས་དྲུག་ལ་སོགས་པ་ནས་ཆོས་ཅན་རེ་རེའི་སྟེང་དུའང་རིགས་པའི་རྣམ་གྲངས་མཐའ་ཡས་
བའི་སྒོ་ནས་སྟོང་ཉིད་གཏན་ལ་འབེབས་ཚུལ་འདི་ལས་ཕྲ་ཞིང་ཟབ་པའི་སྟོང་ཉིད་སྟོན་ཚུལ་ནི་མདོ་ཕྱོགས་སུ་མ་ཟད་སྔགས་ཕྱོགས་ལ་ཡང་ཡོད་མིན་ཏེ། རྗེ་བཙུན་ས་པཎ་གྱིས་མདོ་སྔགས་ཀྱི་སྤྲོས་བྲལ་ལ་ཁྱད་པར་མེད་པར་བཤད་པ་དང། ཡེ་ཤེས་ཞབས་ཀྱིས་
བདག་སྒྲུབ་ཏུ་མདོ་སྔགས་གཉིས་ལ་ཆོས་སྐུའི་ང་རྒྱལ་ལམ་དུ་བྱེད་པ་ལ་ཁྱད་པར་མེད་པར་གསུངས་ཤིང། འཇུག་པར་ཡང། ཀླུ་སྒྲུབ་ཀྱི་ལུགས་ལས། ཕྱི་རོལ་དུ་གྱུར་བ་ལ། ཞི་བ་མྱང་འདས་སྒྲུབ་པའི་ཐབས་མེད་པར་གསུངས་པ་དང། ཀླུ་སྒྲུབ་ཀྱི་ལྟ་བ་
མཐར་ཐུག་པའང་རྩ་བ་ཤེས་རབ་ནས་གསལ་བར་བཤད་པའི་སྟོང་ཉིད་ཕྲ་མོ་འདི་ཡིན་པའི་ཕྱིར། དེ་ལྟར་བྱས་ན་མ་བརྟགས་རྟེན་འབྲེལ་གྱི་སྣང་བར་བྱས་པའི་ཟབ་ཁྱད་དེ་མ་བརྟགས་གཅིག་པུར་ཉམས་དགའ་བའི་གཟུ་ལུམས་སུ་འདུག་ལགས། ཡང་སློབ་དཔོན་
ཀླུ་སྒྲུབ་དང་སློབ་དཔོན་ཟླ་བ་གྲགས་པ་སོགས་ཀྱི་དབུ་མའི་བསྟན་བཅོས་ཀྱི་དོན་ལ། རི་ཁྲོད་ཡབ་སྲས་ཀྱི་མན་ངག་གིས་བརྒྱན་ན་ཤིན་ཏུ་གསལ་ཞེས་སོགས་གསུང་བ་ཡང་དེ་དག་གི་ཕུགས་ཀྱི་བཞེད་པ་འགྲིག་པ་ཞིག་དགོས་མོད། ཀླུ་སྒྲུབ་ཀྱི་ལུགས་འདི་ས་ར་
ཧའི་བཞེད་པ་ཡིན་པར་མགོ་བར་དེ་ལ་རི་ཁྲོད་པ་ཡབ་སྲས་ཀྱི་མན་ངག་གིས་བརྒྱན་དགོས། ཞེས་སྨྲ་བ་རྣམས་ཀྱིས་ནི། ལུགས་གཉིས་ཀའི་དགོངས་པ་མ་ཤེས་པར་གསལ་བར་བྱས་ཏེ། བཞི་བརྒྱ་པ་ལས། ཞི་སྒོ་གཉིས་སུ་མེད་པ་དང། །ལྟ་བ་ངན་རྣམས་

[019B] །སངས་རྒྱས་རྣམས་ཀྱི་ཡུལ་གྱུར་ལས། །སྟོང་ཉིད་ཅེས་ནི་བརྗོད་པ་ཡིན། །ཅེས་གསུངས་པའི་སྟོང་ཉིད་ཕྲ་མོ་ནི། ལུགས་དེ་གཉིས་ཀས་མདོར་བསྟན་རྒྱས་བཤད་ཅི་རིགས་པའི་སྒོ་ནས་གསལ་བར་གཏན་ལ་ཕབ་པས་ཀླུ་སྒྲུབ་ལ་མེད་པའི་མན་ངག་རི་ཁྲོད་ཡབ་སྲས་
ལ་ཡོད་པར་འདོད་པ་ནི། མདོ་སྔགས་གང་གི་སྐབས་སུ་ཡང་བཞད་གད་ཆེན་པོ་ཡིན་ནོ། །ཡང་མ་བརྟགས་རྟེན་འབྲེལ་གྱི་སྣང་བ་དང། མ་བཅོས་ཐ་མལ་གྱི་ཤེས་པ་གཉིས་ཐུན་མོང་མིན་པའི་ཡུལ་ཡུལ་ཅན་དུ་ཟུང་དུ་འཇུག་ཚུལ་སྐད་ཅིག་དང་པོ་ཐུག་ཕྲད་ཀྱི་སྐབས་སུ་མ་ངེས་
ན་སྐད་ཅིག་གཉིས་པ་ལ་བདེན་སྣང་འཆར་ཞིང། གསུམ་པ་ནས་ཞེན་པ་འཇུག་པས་ཞེས་གསུངས་པ་ནི་མུ་སྟེགས་སྤྱོད་པ་པས་དོན་གཞལ་བྱ་དང་པོར་དོན་ལ་ལྟ་བའི་རྟོག་མེད་ཀྱི་ཤེས་པ་ཚད་མངོན་རྣམ་མེད་ཐུག་ཕྲད་དུ་འཛིན་པའི་ཤེས་པ་འབྲས་བུ་ཞེས་པའི་ཚད་འབྲས་ཁས་
བླངས་པ་དེ་ཉིད་གསལ་བར་འོངས་པ་ཡིན་ནོ། ལམ་མ་ཞུགས་དང། ཐེག་པ་གསུམ་གྱི་ཚོགས་ལམ་ནས་བཟུང་སྟེ། སངས་རྒྱས་ཀྱི་སའི་བར་དུ་ཤེས་པ་སྐད་ཅིག་དང་པོས་གནས་ལུགས་ཀྱི་དོན་མཐོང་ནས་དེའི་རྒྱུན་བསྐྱངས་པའི་སྐད་ཅིག་གཉིས་པ་དང། གསུམ་པ་
སོགས་ལ་རིམ་པ་བཞིན་ལོང་དུ་ལོད་དུ་འགྲོ་བ་འདི་འདྲ། སངས་རྒྱས་པའི་ལུགས་ཆེན་པོ་གང་ན་ཡང་མེད་ལ། གལ་ཏེ་འཆི་བ་འོད་གསལ་གྱི་ཚེ་འོད་གསལ་མ་བུམ་འཕྲོད་ན། ལུགས་ལྡོག་གི་ཉེར་ཐོབ་ནས་ལས་རླུང་གི་རྒྱུ་བ་ལངས་ནས་འཁོར་བར་འཁྱམ་དགོས། ཞེས་པ་སྔགས་
ཀྱི་ཆོས་སྐད་ལ་བྱུང་བས། འཆི་བ་འོད་གསལ་གྱི་དུས་སུ་སྟོང་ཉིད་མངོན་སུམ་དུ་རྟོགས་པར་འདོད་པ་དང། ཡང་འོད་གསལ་དེ་དག་གི་དུས་སུ་སྟོང་ཉིད་མངོན་སུམ་དུ་རྟོགས་ཀྱང་འཁོར་བར་རང་དབང་མེད་པར་འཁྱམ་དགོས་པར་འདོད་པ་ནི། མ་གོ་བ་ཡུས་ཆེ་བ་ཡིན་ལ། རྗེ་བཙུན་
མི་ལའི་བར་དོ་འཕྲང་སྒྲོལ་གྱི་མགུར་དུ། མ་བཅོས་གཉུག་མའི་གནས་ལུགས་ཇི་ལྟ་བ་ཞིག་དུས་དེར་འཆར་བས། དེ་ཀ་འོད་གསལ་ཆོས་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས་ཞེས་པ་འི་དོན་ནི། དུས་དེའི་ཚེ་ལས་རླུང་ཤིན་ཏུ་ཕྲ་བ་མ་འགགས་ཀྱང་

[020A]༄༅། །རགས་པ་ཕྲ་བ་རྣམས་འགགས་པས། སྟོང་ཉིད་སྣང་བ་དང་ཆ་འདྲ་བའི་ནམ་མཁའ་སློད་བྱེད་ཀྱི་རྐྱེན་དང་བྲལ་བ་འདྲ་བ་དཔེར་བླངས་པའི་སྟོང་སངས་གཅིག་འཆར་བ་ལ་དགོངས་ཀྱི། སྟོང་ཉིད་མངོན་སུམ་དུ་མཐོང་བ་ཡིན་པར་མི་བཞེད་དེ་
རྗེ་བཙུན་གྱི་མགུར་ལས། དེ་ཤེས་པར་བྱེད་པ་ལ་ད་ལྟ་བླ་མ་དམ་པས་ངོ་སྤྲད་དེ་གནས་ལུགས་ལྟ་བའི་དོན་གོ་བ་དང། མཚོན་བྱེད་དོན་གྱི་འོད་གསལ་སྐྱང་འཚལ་ལོ། །ཞེས་གསུངས་པས། འཆི་བ་འོད་གསལ་ཐམས་ཅད་ལ་སྟོང་ཉིད་རྟོགས་པས་ཁྱབ་ན་མངོན་སུམ་གྱི་
རྟོགས་ཚུལ་ལས་མི་འདའ་བས། ད་ལྟ་ནས་དེ་ངོ་ཤེས་པའི་ཕྱིར་དུ་སྦྱང་དོན་མེད་པའི་ཕྱིར། ཡང་ཐ་མལ་གྱི་ཤེས་པས་རྟེན་འབྲེལ་གྱི་སྣང་བ་ངོ་འཕྲོད་ཚུལ་ལ་དགག་སྒྲུབ་ཀྱི་སྒོ་ནས་ངོ་འཕྲོད་ཚུལ་གཉིས་ལས། ཕྱི་མ་འདི་སེམས་དྭངས་སྙིགས་མ་ཕྱེད་བར་དུ་ངེས་
དཀའ་བས། ཞི་གནས་སྔོན་དུ་འགྲོ་དགོས་པ་ཡིན་གསུང་བ་ལ། སེམས་དྭངས་སྙིགས་ཕྱེད་པའི་ཚད་ཞི་གནས་མ་ཐོབ་པར་དུ་མི་འབྱུང་བ་ལས་གསལ་བྱའི་ངར་དང་ལྡན་པའི་ཏིང་ངེ་འཛིན་ལ་དྭངས་ཆ་ངེས་པར་ཚང་དགོས་པས། ཤིན་སྦྱངས་མ་ཐོབ་གོང་གི་སེམས་
གནས་དགུ་པའི་སྐབས་སོགས་ལ། རྩ་བའི་དམིགས་རྟེན་ལས་གཞན་དུ་མི་རྟོགས་པ་དང། གསལ་དྭངས་ཀྱི་བར་དང་ལྡན་པར་རྗེ་བཙུན་ཙོང་ཁ་པ་ཆེན་པོས་ལུང་རིགས་ཀྱི་སྒྲུབ་བྱེད་དམ་པ་དང་བཅས་པར་གསུངས་པ་འདི་ལེགས་སམ་སྙམ་ལགས། ཡང་རྗེ་བཙུན་ས་ཀྱ་
པ་སོགས་ཀྱིས། ཕ་རོལ་ཏུ་ཕྱིན་པའི་སྤྲོས་བྲལ་གྱི་ལྟ་བ་མཐར་ཐུག་པ་དང། སྔགས་བླ་མེད་ནས་བཤད་པའི་སྤྲོས་བྲལ་གྱི་ལྟ་བ་མཐར་ཐུག་གཉིས་ལས། ཡུལ་གྱི་སྤྲོས་བྲལ་ལ་ཁྱད་ཕྱེ་ན། གཅིག་སྤྲོས་བཅས་སུ་འགྱུར་བས་མི་རིགས་ལ། ཡུལ་ཅན་ཐབས་ཀྱི་སྒོ་
ནས་སྔགས་ཁྱད་པར་དུ་འཕགས་པ་དང། དེ་དག་རྒྱུད་སྡེ་བཞི་གའི་རིམ་པས་ཐབས་བཟང་དུ་བཟང་དུ་འགྲོ་བར་བཞེད་པ་ནི་སྤྱིར་གསུང་རབ་ཀྱི་དོན་ལ་ཞུགས་ཤིང། ཁྱད་པར་རྗེ་བཙུན་ཙོང་ཁ་པ་ཡབ་སྲས་བཞེད་ལ། ཁ་ཅིག་མདོ་སྔགས་ཀྱི་སྤྲོས་བྲལ་མཐར་ཐུག་

[020B] ཟེར་རྒྱུས་ཕོངས་པ་ཁ་ཅིག། ལམ་ལ་མ་ཞུགས་པའི་སོ་སོ་སྐྱེ་བོའི་སྟོང་ཉིད་མངོན་སུམ་དུ་མཐོང་བར་འདོད་པ་སོགས་བབ་ཅོལ་དུ་སྨྲ་བ་
རྡོ་རྗེ་སྙིང་འགྲེལ་ལས། ཟབ་ཅིང་རྒྱ་ཆེའི་ཆོས་རྣམས་ལ། །སྐལ་བ་བྲལ་བའི་བདག་ཉིད་ལ། །ཡིད་འོང་བདག་གིས་བསྟན་པ་ཡིན། །ཕྱག་རྒྱ་དཀྱིལ་འཁོར་སྔགས་སོགས་ཀྱི། །སངས་རྒྱས་རྡོ་རྗེ་སེམས་དཔའ་ཉིད། །སྟོན་པར་བྱེད་པ་མ་འོངས་
།ཞེས་བསྐྱེད་རིམ་ཙམ་གྱིས་སངས་རྒྱས་མི་ཐོབ་པར་གསུངས་པའི་དོན། བསྐྱེད་རིམ་སངས་རྒྱས་ཀྱི་རྒྱུ་མིན་པར་བཟུང་བ་དང། རང་གི་ལྟ་བའི་འདོད་པ་མདོར་བསྟན་པ་ལས། ཕུང་པོ་རྣམ་དཔྱད་སྟོང་པ་ཉིད། །ཆུ་ཤིང་
བཞིན་དུ་སྙིང་པོ་མེད། །རྣམ་པ་ཀུན་གྱི་མཆོག་ལྡན་པའི། །སྟོང་ཉིད་དེ་ལྟར་འགྱུར་མ་ཡིན། །སྐྱེ་བ་མེད་པ་འགག་མེད་པའི། །ཤེས་བྱ་གང་ཞིག་འདིར་མཐོང་བའི། །སྟོང་པའི་དངོས་པོ་སྟོང་པ་ཉིད། །ཕུང་པོ་རྣམ་པར་དཔྱད་པ་མིན། །ཞེས་ཕུང་པོ་རིགས་པས་
དཔྱད་པའང་མཐར་མ་རྙེད་པ། ཕུང་པོ་མེད་པའི་དོན་དུ་བཟུང་བའི་ཆད་སྟོང་ལས། རྣམ་ཀུན་མཆོག་ལྡན་གྱི་སྟོང་གཟུགས་བསྒོམ་པ་ཁྱད་པར་འཕགས་པར་གསུངས་པ་ལ། དོན་དམ་དཔྱོད་བྱེད་ཀྱི་རིགས་པས་དཔྱད་པའི་སྟོང་ཉིད་བསྒོམ་དུ་མི་རུང་བར་གོ་བ་དང་
ཡེ་ཤེས་ལེའུ། སངས་རྒྱས་བྱ་བ་དེ་སྤངས་ནས། །ལྷན་སྐྱེས་མེད་པ་དག་ཀྱང་རིང། །ནིམ་བའི་ཤིང་ལ་རྒུན་འབྲུམ་མིན། །དུག་ལས་བདུད་རྩི་ཉིད་དང་ནི། །ཚངས་པའི་ཤིང་ལས་འདམ་སྐྱེས་དང། །ཞེས་སོགས་ཀྱི་དོན། བསྐྱེད་རིམ་ལྷའི་འཁོར་ལོ་བསྒོམ་པ་
མེད་ན། རྫོགས་རིམ་སྨིན་བྱེད་ཁྱད་པར་ཅན་དང་བྲལ་བ། ལྷན་ཅིག་སྐྱེས་པའི་བདེ་བ་ཁྱད་པར་ཅན་མི་འབྱུང་བའི་དོན་དུ་བཟུང་བ་དང། དྲི་མེད་འོད་དུ། དེ་ཉིད་དབུ་མ་པས་སྨྲས་པ། རྣམ་པར་ཤེས་པ་དོན་དམ་ཡོད། །དེའང་མཁས་རྣམས་མི་འདོད་དེ། །

[021A]༄༅། །གཅིག་དང་དུ་མའི་རང་བཞིན་དང། །བྲལ་བས་ནམ་མཁའི་མེ་ཏོག་བཞིན། །ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་མིན་པའང་མིན། །མཐའ་བཞི་རྣམ་པར་གྲོལ་བ་ཡི། །དེ་ཉིད་དབུ་མ་པ་ཡི་རིགས། །ཞེས་
གཅིག་དུ་བྲལ་གྱི་གཏན་ཚིགས་དང་ནམ་མཁའི་དཔེས། རྣམ་ཤེས་དོན་དམ་དུ་གྲུབ་པ་འགོག་པའི་རིགས་པ་གསུངས་པ་དང། སློབ་དཔོན་སངས་རྒྱས་བསྐྱངས་དང། ཟླ་བ་གྲགས་པས་ཀླུ་སྒྲུབ་ཀྱི་དགོངས་པ་བཀྲལ་བ་ན། མཐའ་བཞིའི་སྐྱེ་བ་འགོག་པའི་
དམ་པའི་དོན་མེད་དགག་ཏུ་གསུངས་པ་ལ། དོན་དམ་བདེན་པ་ཡིན་ན་མེད་དགག་ཡིན་པས་ཁྱབ་པར་བཞེད་པ་མ་གོ་བར། མེད་དགག་དོན་དམ་པའི་བདེན་པར་ཁས་བླངས་འདུག་སྙམ་ནས། སྟོན་གཉིད་མེད་དགག་བསྒོམ་པ་ལ་ཐན་མཐོང་བ་ལྟར་བྱེད་
པ་དང། དེའི་ཤེས་བྱེད་དུ་གྲུབ་ཆེན་ཡུ་མོས་མེད་པར་དགག་པ་ནི་གང་དུའང་མི་འགྱུར་རོ། །ཞེས་སོགས་གསུངས་པའི་ལུང་འདྲེན་པ་ནི། མེད་དགག་གིས་འབྲས་བུ་བསྐྱེད་དུ་མི་རུང་ན། མེད་དགག་ཡུལ་དུ་བྱེད་པའི་སྒོམ་ལ་རྟོགས་རིགས་ཡོན་ཏན་
ཡར་ལྡན་མེད་པ་ཞེ་ཕུག་ཏུ་བཟུང་ནས། ཤིང་རྟ་ཆེན་པོའི་བཞེད་པ་མཐར་ཐུག་རྣམས་སྙིང་ཁམས་བསྐྱེད་ནས་འགོག་པ་ཡིན་པས་འདི་འདྲ་བ་ལས་བླུན་པ་ནི་གང་ནས་ཀྱང་རྙེད་པ་མ་ཡིན་ནོ། །ཡང་དྲི་མེད་འོད་ཀྱི་ལུང་དེའི་འཕྲོ་ཉིད་ནས། གང་གི་ཕྱོགས་
ཉམས་དེ་ནི་མ་ཉམས་པར་འགྱུར་རོ། །དེ་གང་ཞེ་ན། གང་ཞིག་སྙིང་རྗེ་སྟོང་ཉིད་གཉིས་སུ་མེད་པར་སྨྲ་བ་དེ། འདིར་གང་སྙིང་རྗེ་དམིགས་པ་མེད་ཅིང་རྣམ་པར་རྟོག་པ་དང་བྲལ་བར་སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་ཡོངས་སུ་
ཤེས་པའི་སླད་དུ། དུས་སུ་འཇུག་པ་ཞེས་པ་ནི་སངས་རྒྱས་ཀྱི་གྲུབ་པའི་མཐའ་ངེས་པའོ། །ཞེས་དང། སྣ་ཚོགས་རྣམ་རྟོག་ལ་སོགས་ལམ་གྱིས་ནི། །དེ་ཉིད་དེ་བཞིན་གཤེགས་པས་གང་གསུངས་པ། །བཅུ་དྲུག་བཞི་ཡི་རབ་ཏུ་དབྱེ་བ་ཅན། །ལམ་

[021B] །བསྐྱེད་པའི་རིམ་པར་གསུངས་པའི་ཧཱུཾ་དང་ནི། །ཕཊ་ཡིག་ལ་སོགས་རྟོག་པ་དང་བྲལ་བ། །རྫོགས་པའི་རིམ་པ་རྣལ་འབྱོར་དེ་ཉིད་མིན། །དེ་ཉིད་ཀྱིས་ནི་སྒྲུབ་ཐབས་གཞན་ཡོད་མིན། །ཞེས་སོགས་ཀྱི་དོན། དང་པོ་སོར་སྡུད་
ལ་སོགས་པའི་སྐབས་སུ་སྟོང་གཟུགས་བསྒོམ་པ་རྣམས། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཀྱིས་ཟིན་པར་སྒོམ་པ་དང། གཉིས་པའི་དོན་ནི། བསྐྱེད་རིམ་བཅོས་མའི་སྒོམ་རྐྱང་པས། དབུ་མ་སོགས་ལ་གནད་དུ་བསྣུན་པའི་རྫོགས་རིམ་
གྱི་དགའ་བ་ཁྱད་པར་ཅན་མི་འགྲུབ་པས། མཆོག་འགྲུབ་པའི་དངོས་རྒྱུ་རྫོགས་རིམ་དུ་གསུངས་པ་ལ། རྟོག་གེའི་སྒོམ་ཐམས་ཅད་སྐྱོན་ཅན་དུ་བསྟན་འདུག་སྙམ་དུ་བཟུང་བ་དང། དབང་མདོར་བསྟན་ལས། ཡོད་དང་མེད་ལས་རྣམ་པར་འདས། །
རང་གི་སེམས་ཀྱི་རྐྱེན་གྱི་དོན། །རྡུལ་ཕྲན་ལས་རྐྱེན་ཚོགས་པ་རྣམས། །ཀུན་ནས་ཡོངས་སུ་དོར་བ་ཡིས། །ཞེས་སྟོང་གཟུགས་བསྒོམ་པ་ན་ཡོད་མེད་ལ་སོགས་པའི་སྤྲོལ་པ་དང་བྲལ་བར། རང་གི་སེམས་རྩེ་གཅིག་ཏུ་གནས་པའི་རྐྱེན་གྱིས། རྡུལ་
ཕྲང་བ་ལས་བྲལ་བའི་སྟོང་གཟུགས་ཁྱད་པར་ཅན་མཐོང་བར་གསུངས་པ་ལ། དགག་བྱ་བདེན་གྲུབ་བཀག་པའི་སྟོང་ཉིད་སྒོམ་པ་ནི། རྡུལ་ཕྲན་བཀག་པའི་སྟོང་གཟུགས་སྒོམ་པ་ལས་ཆེས་དམན་པའི་དོན་དུ་བཟུང་བ་དང། མར་མེ་མཛད་བཟང་པོས་
ཐ་མལ་རྣམ་རྟོག་མ་གཏོགས་པ། །སྲིད་བདག་སྡུག་བསྔལ་གཞན་མེད་དེ། །དེ་ལྟར་འདི་ནི་སྔོན་དགའ་འདི། །ཞེས་དང། སངས་རྒྱས་ཡེ་ཤེས་ཞབས་ཀྱིས། ཐ་མལ་རྣམ་རྟོག་རྒྱུན་ལས་གཞན་པ་ཡི། །སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། །ཞེས་
པའི་དོན་ཐོག་མ་མེད་པ་ནས་བརྒྱུད་དེ་འོང་བའི་ཡུལ་བདེན་གྲུབ་ཏུ་ཞེན་པའི་རྟོག་པ་འཁོར་བའི་རྩ་བར་གསུངས་པ་མ་གོ་བར། རྣམ་རྟོག་གང་ཡིན་ཐམས་ཅད་དགག་བྱར་གོ་བ་འདི་ལས་མཚང་ཆེ་བ་ཅི་ཞིག་ཡོད། དེས་ན་རིགས་པ་དྲུག་ཅུ་པ་ལས་

[022A]༄༅། །གང་རྣམས་ཀྱི་བློ་རྟེན་དང་བྲལ། །ཡོད་དང་མེད་ལས་རྣམ་པར་འདས། །ཟབ་མོ་དམིགས་མེད་དེ་རྣམས་ཀྱི། །མཚན་མའི་དོན་ནི་རྣམ་པར་བསྒོམ། །ཞེས་མཚན་འཛིན་གྱི་དམིགས་གཏད་ཐམས་ཅད་བཤིག་པའི་བློ་ཤེས་རབ་ནི་
བདེན་གྲུབ་ཀྱི་དམིགས་རྟེན་དང་བྲལ་བའི་ཕྱིར། མཚན་མའི་དོན་དེ་སྟོང་ཉིད་ལ་གཉིས་སྣང་ནུབ་པར་གསུངས་པ་དང། དྲི་མེད་འོད་དུ། ད་ནི་ས་ཞེས་བྱ་བ་ལ་སོགས་པ་གཟུགས་ཀྱི་མཚན་ཉིད་གསུངས་ཏེ། འདིར་སྟོང་པ་རབ་ཏུ་སྣང་བ་རྫས་མེད་པ་
སའི་རྣམ་པར་མཐོང་སྟེ་སྲ་པ་མིན་ནོ། །ཞུ་བ་ཆུའི་རྣམ་པ་ནི། སྨིག་རྒྱུའི་ཆུ་བཞིན་དུ། ཆུ་ཡང་མིན་ཏེ། གཤེར་བ་མེད་པའི་ཕྱིར་རོ། །དེ་བཞིན་དུ་མེའི་རྣམ་པ་ནི་མེ་མིན་ནོ། །གཡོ་བ་རླུང་གི་རྫས་མེད་པའི་ཕྱིར། གང་ཞིག་གཡོ་བ་མེད་པ་དེ་ནི་རླུང་
མིན་ནོ། །རྫས་མེད་པའི་ཕྱིར། སྟོང་པའི་རྣམ་པ་མེད་པ་དེ་ལྟ་ནའང་མཐོང་ངོ། །སྒྱུ་མའི་གྲོང་ཁྱེར་བཞིན་དུ། དཀར་པོ་ལ་སོགས་པའི་ཁ་དོག་དང་ལྡན་ཡང། རྫས་མེད་པའི་ཕྱིར་ཁ་དོག་མིན་ནོ། །རྣམ་པ་ཐམས་ཅད་པ་ཡིན་ཡང་དུས་ཐམས་ཅད་དུ་
བྱིས་པ་ཐམས་ཅད་ཀྱི་ལྟ་བྱ་མིན་ནོ། །ཅིའི་ཕྱིར་ཞེ་ན། ཉོན་མོངས་བདུད་ཀྱི་མཐུ་ལས་ཏེ། གཡོན་པ་དང་ནི་གཡས་པའི་རྩ་ལ་སྲོག་རབ་ཏུ་རྒྱུ་བ་ལས་སོ། །ཞེས་པ་ངེས་པའོ། ཞེས་སྟོང་གཟུགས་ཁྱད་པར་ཅན་ལ། རྡུལ་ཕྲ་རབ་ཀྱིས་བསགས་པའི་
འབྱུང་བཞིའི་རྫས་མེད་པས། མེ་ཆུ་དང་ཁ་དོག་ལ་སོགས་པ། བེམ་པོའི་དོན་མེད་པ་དང། འོན་ཀྱང་རོ་རྐྱང་གི་རྒྱུ་བ་མ་འགགས་པའི་བྱིས་པ་རྣམས་ཀྱིས་བལྟ་བྱ་མིན་པ་དང། རྣལ་འབྱོར་པ་རྣམས་ལ་རྣམ་པ་ཅིར་ཡང་སྣང་བར་གསུངས་པ་རྣམས་
དགག་བྱ་བདེན་གྲུབ་བཀག་ཙམ་གྱི་སྟོང་ཉིད་མཐོང་ཚུལ་དང་མི་འདྲ་བས། བེམ་པོས་སྟོང་པ་དང། བདེན་གྲུབ་ཀྱིས་སྟོང་པ་གཉིས། སྔ་མ་ཀུན་རྫོབ་ཀྱི་བདེན་པ་ཡིན་ལ། ཕྱི་མ་དོན་དམ་གྱི་བདེན་པ་ཡིན་པས་ན། རྗེའི་གསུངས་ལས་ཀྱང་

[022B] བློའི་ངོར་དང། ངེས་པ་ཅི་འདྲ་ཞིག་གི་སྒོ་ནས་བལྟས་ཀྱང། ཀུན་རྫོབ་ཀྱི་བལྟ་ཚུལ་ལས་འདས་
པས་ན། བལྟ་ཚུལ་དེས་ཆོས་སྐུ་ལྟ་ཞོག། སྟོང་ཉིད་རྟོགས་པ་མི་སྲིད་དེ། ཞེས་སྨྲས་ན་ལན་ཅི་གདའ། དེ་ལྟ་ན་དོན་དམ་དཔྱོད་པའི་རིགས་ཤེས་དེས་བལྟས་ན་རྣམ་རྟོག་གི་གནས་ལུགས་སམ། ངོ་བོའམ། གཤིས་དེ་རྙེད་འོང་ལ། དེ་ལྟར་རྙེད་པ་དེ་སྟོང་པ་
ཡིན། བདེ་བར་གཤེགས་པའི་སྙིང་པོ་ཡིན་བྱས་ན་ལན་ཅི་གདའ། ཞེས་ངེས་དོན་ཟབ་མོ་རྣམས་འཁྲུལ་མེད་དུ་གསུངས་པ་འདི་ལ་ཡིད་བརྟན་པར་བྱའོ། །བཀའ་འབུམ་གྱི་ནང་དུ། བཤེས་གཉེན་བྱང་ཆུབ་བླ་མ་ལ་སྤྲིངས་པ་ན། རྟེན་འབྱུང་རྒྱུ་འབྲས་མི་
བསླུ་བའི་ངེས་པ་རྙེད་པས་ཆད་མཐའ་འགོག་ཅིང་མཚན་མར་འཛིན་པའི་དམིགས་གཏད་རྡུལ་ཙམ་ཡང་མ་གྲུབ་པའི་རང་བཞིན་མེད་པའི་སྟོང་ཉིད་ལ་ངེས་པ་རྙེད་པས་རྟག་མཐའ་ལས་གྲོལ་བའི་ཕྱིར་རོ། །དེས་ན་ངོ་བོ་ཉིད་ཀྱིས་སྟོང་བཞིན་དུ། རྒྱུ་འབྲས་མི་
བསླུ་བའི་ངེས་པ་རྙེད་པའི་ལྟ་བ་ནི། རྟག་ཆད་གཉིས་ཀའི་གོལ་ས་ཆོད་པ་ཡིན་པས་རྨད་དུ་བྱུང་བའི་གོ་བ་ཡིན་ནོ། །ཞེས་དང། མཁས་པའི་གཞུང་ལས་གཞི་ལ་ཚུལ་གཉིས་ཏེ། ལུང་དང་རིགས་པའི་སྒྲོ་འདོགས་གཅད་གཞི་དང། དྲི་མ་སྦྱོང་
བའི་བྱེད་པ་འཇུག་པའི་གཞི། དེའི་དང་པོ་ནི། བདེན་པ་གཉིས་ཡིན་ལ། གཉིས་པ་ནི་རང་བཞིན་རྣམ་དག་དང། ཞེས་སོགས་ཀྱི་དོན་ལ་གོ་བ་ཆགས་པ་དགོས་སོ། །དེས་ན་གཞི་ཐོག་ཏུ་ཁེལ་བའི་ལན་གསུངས་པ་ཡང། འདིས་མཚོན་ནས་གོ་བ་
བཙལ་དགོས་ཀྱི། ཡིད་བྱེད་བཀག་པའི་ཕྱོགས་འཛིན་པའི་སྨྲ་བ་ཐམས་ཅད་གཞི་ཐོག་ཏུ་ཁེལ་པའི་གཏམ་ཡིན་སྙམ་དུ་མི་བཟུང་ངོ། །ད་ནི་དཔལ་དུས་ཀྱི་འཁོར་ལོའི་ཕྱོགས་ནས་ཟབ་མོའི་གསང་དང་རྒྱ་ཆེ་བའི་ཁྱད་པར་རྒྱ་ཆེར་གསུངས་པ་རྣམས་ལ་

[023A]༄༅། །འཁྲིས་ནས་ཆོས་སྐད་སྣ་ཚོགས་ལབ་པ་འདི་རྣམས་ལ་རྟོག་དཔྱོད་ཅུང་ཟད་གཅིག་ཕུལ་ན། གོང་དུ་ཕུལ་བའི་རིམ་པ་ལྟར། དགོངས་བདེ་བའི་རྒྱུར་གྱུར་པ་དང། འཁྲུལ་གཞི་དང་འཁྲུལ་ཚུལ་མང་པོའང་ངོ་ཤེས་ནས་ཡིན་
ཐོག་ཏུ་ཁེལ་བ་ལ་ངེས་པ་འདྲོངས་པའི་ཁྱད་གདའ་བས། འདི་སྐད་ཞུ་སྟེ། ཡེ་ཤེས་སྤྱན་གྲུབ་ལས། བཅོམ་ལྡན་འདས་ཀྱིས་དམ་བཅས་པ། །བསམ་པ་ཐམས་ཅད་ཡོངས་སྤངས་ཏེ། །ཞག་གཅིག་ཡོངས་སུ་བརྟག་པར་བགྱིས། །གལ་ཏེ་ཡིད་
བྱེད་མ་བྱུང་ན། །དེ་ཚེ་དེ་ཚིག་བདག་གི་བརྫུན། །སྙན་བརྒྱུད་ལག་ལེན་ལྡན་པ་གཅེས། །ཞེས་སོགས་གསུངས་སྣང་བརྒྱུད་ཀྱི་དགོངས་པར་འགྲོ་ངོ་ཤེས་པ་མང་པོ་སྣང་མོད། དུས་ཞབས་སྙན་བརྒྱུད་དུ་གྲགས་པ་ལ་ནི། ཐེ་ཚོམ་གྱི་གཞིར་མཛད་པའི་
མཁས་པའང་མང་དུ་སྣང་བས་རེ་ཞིག་ཞུ་དཀའ་བར་སྣང་ལགས། འཇམ་དཔལ་གྱི་སྤྲུལ་པ་རྒྱལ་པོ་གྲགས་པ་བཤེས་གཉེན་གྱིས། མཚན་མོ་གསོད་མེད་ཁྱིམ་དུ་ནི། །ཤིན་ཏུ་མཉམ་གཞག་སྒྲུབ་པ་པོས། །བྱེད་པ་ལྔ་ལ་བཅིང་བ་གཉིས། །
བླ་མའི་ཞལ་ལས་ཤེས་པར་བྱ། །ཡོད་དང་མེད་ལས་འདས་པ་ཡི། །དུ་བ་སྨིག་རྒྱུ་སྲིན་མེ་ཁྱེར། །མར་མེ་སེམས་ཀྱི་ནམ་མཁར་མཐོང། །གཞོན་ནུ་མ་ཡི་པྲ་ལས་ནི། །ལྐོག་ཏུ་གྱུར་པའི་རྐུན་མ་མཐོང། །ཉི་ཚེ་བ་ཡི་མིག་གིས་ནི། །སྒྲུབ་པ་པོ་ཡི་
སེམས་གནས་མཐོང། །ཞེས་བྱེད་བཅིངས་ལ་སོགས་པའི་མན་ངག་བླ་མ་དམ་པའི་དྲིན་ལས་ཐོབ་པའི་སྒྲུབ་པ་པོས་ཤིན་ཏུ་མཉམ་པར་གཞག་པའི་མཐུ་ལས་དུ་བ་ལ་སོགས་པའི་རྟགས་བཅུ་རྫོགས་པར་མཐོང་བ་ནི། པྲ་ཕབ་པའི་མཐོང་ཚུལ་
དཔེར་བླངས་ནས་གསུངས་ཤིང། ཡན་ལག་དྲུག་གི་རིམ་པ་སོ་སོའི་ངོས་འཛིན་ནི། ཁ་ཆེའི་པཎ་ཆེན་ཤཱཀྱ་ཤྲཱི་ཞབས་ཀྱིས། འདིར་སོ་སོར་སྡུད་པ་ཞེས་པ་ནི། མིག་ལ་སོགས་པའི་དབང་པོ་དང། མིག་གི་རྣམ་པར་ཤེས་པ་ལ་སོགས་པ་རྣམས། ཕྱི་རོལ་

[023B] མཆོག་ཏུ་གྱུར་པའི་མིག་ལ་སོགས་པའི་དབང་པོ་དང། མིག་གི་རྣམ་པར་ཤེས་པ་ལ་སོགས་པ་རྣམས་དང། ནང་གི་བདག་ཉིད་ཀྱི་ཡུལ་ལ་འཇུག་པ་ཞེས་བྱ་བ་སྟེ། ནང་གི་བདག་ཉིད་ནི་སྟོང་པ་ཉིད་ལ་
དམིགས་པས། དངོས་པོ་ཐམས་ཅད་རྟོག་པ་མེད་པར་གཟིགས་པ། གཞོན་ནུ་མ་ལ་མེ་ལོང་བསྟན་པ་ལྟ་བུ། སྟོང་པ་ཉིད་སོ་སོར་མཐོང་བས་ན། སོ་སོར་སྡུད་པའི་ཡན་ལག་ཅེས་བརྗོད་དོ། །ཡང་བསམ་གཏན་ཞེས་པ་འདི་ཉིད། ཆོས་ཐམས་ཅད་སྟོང་པ་
ཉིད་དུ་མཐོང་བ་ཡིན་ལ། ཤེས་རབ་ཅེས་པ་ནི་དེ་ལས་སེམས་རབ་ཏུ་ཞུགས་པའོ། །ཏིང་ངེ་འཛིན་ཞེས་བྱ་བ་ནི་ཡི་དམ་གྱི་ལྷ་རྣམས་དང་རྗེས་སུ་ཆགས་པ་གང་ཞིག་ལས་གཡོ་བའི་བདེ་བ་ཐོབ་པ་དེས། སེམས་ཀྱི་གཟུང་པ་དང་འཛིན་པ་སྤངས་ཤིང་གཅིག་ཏུ་བྱེད་
བའི་སེམས་དེ་ནི་ཏིང་ངེ་འཛིན་གྱི་ཡན་ལག་ཏུ་དེ་བཞིན་གཤེགས་པས་བརྗོད་དོ། །ཞེས་སོགས་དང། གསང་བ་རྡོ་རྗེའི་གླུ་དབྱངས་ལས། ཀྱེ་ཧོ་ཆུ་དང་འོ་མ་སོ་སོར་ནམ་མཁའི་མཐོངས་སུ་བསྲེས་པ་རྟོག་མེད་དང་པའི་མཆུ་དེས་བསྡུས་ནས་སོང། །ཞེས་སོགས་དང་
འུག་པའི་མིག་གིས་མཚན་མོ་གཟུགས་གསལ་བར་མཐོང་བ་ལྟར། ཉིན་མོ་མི་མཐོང་བ་དང། ནེ་ཙོས་མཚན་མོ་མི་མཐོང་ཡང། ཉིན་མོ་རྩི་ཤིང་ནགས་ཚལ་རྣམས་གསལ་བར་མཐོང་བ་ལྟར། གང་ཟག་གི་རིགས་ཁ་ཅིག་ལ་བསྐལ་པའི་བར་དུ་ཚོགས་
ཀྱིས་བསྒྲུབས་ཀྱང། མི་འགྲུབ་པའི་གནས་དེ་བླ་མ་དམ་པའི་མན་ངག་གི་གནད་ཀྱིས་ཟིན་ན་དགའ་བ་མེད་པར་དགའ་གསུངས་པ་དང། དེ་ལྟ་བུའི་རྟོགས་པའི་ཡོན་ཏན་ལ་རིམ་པ་གཉིས་ཀའི་སྐབས་ཀྱི་ཡོན་ཏན་ཡོད་མོད། རྫོགས་རིམ་ཁྱད་པར་ཅན་གྱི་
རྒྱུད་སྨིན་བྱེད་དུ། བསྐྱེད་པའི་རིམ་པ་བསྒོམ་དགོས་པའི་རྒྱུ་མཚན་ཡང། དུས་འཁོར་རྩ་རྒྱུད་ནས། སངས་རྒྱས་རྣམས་ཀྱིས་ཆོས་བསྟན་པ། །རིམ་པ་གཉིས་ལ་ཡང་དག་བརྟེན། །བསྐྱེད་པའི་རིམ་པ་ཉིད་དང་ནི། །རྫོགས་པ་ཡི་ནི་རིམ་ཉིད་དོ། །ཞེས་དང་

[024A]༄༅། །རྡོ་རྗེ་སྙིང་འགྲེལ་ལས། རྣམ་དག་བག་ཆགས་ཀྱིས་བཅིངས་ལ། །ཐོག་མར་རྟོག་པའི་ཆོ་ག་བསྟན། །རྣམ་རྟོག་རང་བཞིན་ཤེས་པ་ན། །མི་རྟོག་པ་ལ་འཇུག་པར་བྱ། །ཞེས་དང། འཕགས་པ་ཀླུ་སྒྲུབ་ཀྱིས་ཀྱང། །བསྐྱེད་
པའི་རིམ་ལ་ལེགས་གནས་ནས། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་རིམ་པ་ལྟ་བུར་གསུངས། །ཞེས་དང། རྡོ་རྗེ་གུར་ལས། ཐ་མལ་རྣམ་རྟོག་གཞོམ་པའི་ཕྱིར། །བསྒོམ་པ་ཡང་དག་རབ་ཏུ་སྒྲགས།།
ཞེས་གསུངས་ཤིང། དྲི་མེད་འོད་དུ་ཡང། དབང་སྔོན་དུ་འགྲོ་བ་ནི། འཇིག་རྟེན་པའི་དངོས་གྲུབ་སྒྲུབ་པ། དཀྱིལ་འཁོར་གྱི་འཁྲོ་ལོའི་སྒྲུབ་ཐབས་ཀྱི་ཆེད་དུའོ། །འཇིག་རྟེན་གྱི་དངོས་གྲུབ་སྔོན་དུ་འགྲོ་བ་ནི། འཇིག་རྟེན་ལས་འདས་པའི་ཞེས་སོགས་དང་
བདེ་མཆོག་བསྟོད་འགྲེལ་དུ་ཏིང་ངེ་འཛིན་གྱི་སྐབས་སུ་འཛག་པའི་བདེ་བ་དང་འདྲ་བའོ། །ཞེས་པ་ནི་དཔེ་ཙམ་སྟེ། རང་གི་ངོ་བོས་ནི་དབང་པོ་གཉིས་ལས་སྐྱེས་པའི་བདེ་བས་མཆོག་ཏུ་མི་འགྱུར་བའི་བདེ་བའི་གནས་སྐབས་ཀྱི་ལྷན་ཅིག་སྐྱེས་པའི་དགའ་བའི་
དཔེ་ཅན་གྱི་དབྱེ་བ་སྟོང་གི་ཆར་ཡང་མི་ཕོད་དོ། །གནས་དེ་ནི་བྱིས་པའི་རྣལ་འབྱོར་པས་པར་བྱ་བ་མིན་ནོ། །བྱང་ཆུབ་སེམས་དཔའ་རྣམས་ཀྱི་སྟོང་ཉིད་བྱང་ཆུབ། ཅེས་བརྗོད་དེ། འཇིག་རྟེན་ལ་གྲགས་པའི་མེད་པ་ཉིད་ཀྱི་རྗེས་སུ་འགྲོ་བ་ནི་མ་ཡིན་
ནོ། །ཞེས་རྫོགས་རིམ་ལ་བསྐྱེད་རིམ་སྔོན་དུ་འགྲོ་དགོས་པ་དང། རྫོགས་རིམ་གྱི་བདེ་བའི་ཁྱད་པར་ཡང། དྲི་མེད་འོད་དུ། མེ་འཕོ་བའི་རྒྱུ་དེའི་ཕྱིར། གཡོ་བ་མེད་པའི་སྐད་ཅིག་གང་ཡིན་པ་འདིར་ནི་ཆོས་ཀྱི་དབྱིངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་
ལས་སྟེར་བར་བྱེད་དོ། །དེས་ན་ཕྱག་རྒྱ་ཆེན་པོའི་བདེ་བ་ནི་མཆོག་ཏུ་མི་འགྱུར་བའོ། །ལས་དང་ཡེ་ཤེས་ཀྱི་ཕྱག་རྒྱའི་བདེ་བ་ནི། གཡོ་བ་དང་ཐབས་ཀྱི་བདེ་བ་སྟེ། ཞེས་པ་དང། ནཱ་རོ་བས་ཀྱང། དེའི་ཕྱིར་དབང་པོ་རྣོན་པོ་ལས་ཀྱི་ཕྱག་རྒྱ་བཟུང་བར་བྱ་བ་མིན་

[024B] །ཞེས་པ་དང། ལས་དང་ཡེ་ཤེས་ཕྱག་རྒྱ་ཆེ། །དམ་ཚིག་ཅེས་བྱ་འདོད་པ་རྣམས། །རྒྱུ་དང་བསྒོམ་བྱ་དེ་བཞིན་དུ། །ཐོབ་བྱ་བཞི་པ་འཇིགས་པ་མེད། །ཅེས་པའི་འཇིགས་པ་མེད་པ་ནི་མི་འགྱུར་བའི་བདེ་བ་ཆེན་པོ་ཡིན་ལ། སྒྲུབ་ལེར། སྙིང་གི་རྙོག་པ་དང་བཅས་
ལས་ཀྱི་ཕྱག་རྒྱ་འདི་དང་བཏགས་པའི་ཡེ་ཤེས་ཕྱག་རྒྱ་བཏང་བྱས་ཏེ། །ཞེས་སོགས་གསུངས། ཕྱག་རྒྱ་གསུམ་རྗེས་དྲན་གྱི་སྐབས་ཡིན་གྱི། འདི་དག་དོན་མེད་དོ་སྙམ་ན། མི་འགྱུར་པའི་བདེ་བ་མ་ཐོབ་པ་ཐོབ་པའི་དོན་དུ་བསྒོམ་པ་ན་རྗེས་དྲན་ཡིན་ལ། མི་འགྱུར་
པའི་བདེ་བ་ཐོབ་ནས་འཕེལ་བར་བྱ་བའི་དོན་དུ་བསྒོམ་པ་ནི་ཏིང་ངེ་འཛིན་དུ་གཏོགས་སོ། །ཡང་དྲི་མེད་འོད་དུ། གཡོན་དང་གཡས་ཀྱི་སྲོག་འགོག་པ་ལས་བདེ་སྙམ་སྟེར་ཏེ། ཞེས་པ་མཆོག་ཏུ་མི་འགྱུར་བའི་བདེ་བ་སྟེར་རོ། །ས་ལ་སོགས་པ་རྣམས་ནི། ཞེས་པ་
ནི། ས་ལ་སོགས་པའི་ཁམས་རྣམས་སོ། །འབིགས་བྱེད་དྲི་མེད་ནོར་བུ་དང་མཚུངས་ཞེས་པ་ནི། ཇི་ལྟར་དྲི་མེད་ནོར་བུ་ཆེན་པོ་རེག་པ་ཙམ་གྱིས་རྡོ་ལ་སོགས་པའི་ཁམས་རིན་པོ་ཆེར་བྱེད་དོ། །འབིགས་པར་བྱེད་པ་ཞེས་བྱ་བ་ནི་འཇོམས་པར་བྱེད་པ་ནི་མིན་ནོ། །དེ་
བཞིན་དུ་སྟོངས་པ་གཅིག་པོ་དྲི་མ་བྲལ་བ་ནི། ས་ལ་སོགས་པའི་ཁམས་རྣམས་ཀུན་ནས་འབིགས་པར་བྱེད་དོ། །སྟོང་པ་ཉིད་ཀྱི་གཟུགས་ཅན་དེ་ནི་ཐོག་མ་མེད་ཅིང་མཐའ་མེད་དབུས་ཀྱང་མེད་ཅིང་ཡུལ་མེད་ཡུལ་ཞེས་བྱ་བ་ནི། ཡུལ་རྣམས་མེད་པར་ཡུལ་
དུ་སྣང་བ་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུ་སྒྲིབ་པ་ནི་དུས་ཀྱི་འཁོར་ལོ་སྟེ། བདེ་སྙམ་སྟེར་བའོ། །ཞེས་པ་ངེས་པའོ། །ཞེས་པའི་དོན་ཡང་སྲོག་འགོག་པའི་སྦྱོར་བ་ལས། མཆོག་ཏུ་མི་འགྱུར་བའི་བདེ་བ་འབྱིན་པ་ན། འབིགས་བྱེད་ཀྱི་ནུས་པས་རྡོ་ལ་
སོགས་པའི་ཁམས་རིན་པོ་ཆེར་བྱེད་ཀྱི། རིན་པོ་ཆེ་མེད་པར་མི་བྱེད་པ་བཞིན་དུ་རྫོགས་རིམ་གྱི་ཡེ་ཤེས་དེ་དག་གིས། བེམ་པོའི་ཁམས་ཟད་ནས། ཁམས་དང་དེའི་རྣམས་པ་ཅན་གྱི་སྟོང་གཟུགས་བསྐྱེད་པར་བྱེད་ཀྱི། སྟོང་གཟུགས་མེད་པར་མི་བྱེད་པའི་དོན་

[025A]༄༅། །ནོ། །གྲུབ་ཆེན་ནཱ་རོ་པས། ཤེས་པ་དང་ཤེས་བྱ་གཅིག་ཏུ་འདྲེས་པར་གྱུར་པ་ཉིད་ཀྱིས། དྲི་མ་མེད་པའི་གནས་སྐབས་སུ་བརྟན་པ་དང་གཡོ་བའི་དངོས་པོ་ཐམས་ཅད་རབ་ཏུ་གསལ་བའི་གཟུགས་སུ་མདོར་བསྡུས་པ་ནི། མདོར་
བསྡུས་པ་སྟེ། ཞེས་པ་ཉེ་བར་བྱས་ཏེ། གོང་བུའི་སྦྱོར་བ་ཡི་ནི་མཆོག་གི་ཟག་པ་མེད་པའི་བདེ་བ་ཆེན་པོའི་བདག་ཉིད་འོད་གསལ་བ་གཅིག་པུའི་གཟུགས་ཀྱིས་ཟོས་པ། ལྕགས་ལ་སོགས་པའི་ཁམས་ཐམས་ཅད་རོ་གཅིག་པའི་གཟུགས་སྒྲུབ་པའི་རོའི་གཟུགས་ཀྱི་བཞིན་
ནོ། །མཆོག་གི་ཟག་པ་མེད་པའི་བདེ་བ་ཆེན་པོ་རོ་གཅིག་པ་འོད་གསལ་དེའི་དབུས་སུ་གཟུགས་ཅན་ཀུན་རྫོབ་ཀྱི་བདེན་པའི་བདག་ཉིད། རྣམ་པར་བསྒོམ་པར་བྱ་བ་ནི་བལྟ་པར་བྱའོ། །ཞེས་སོགས་ཀྱི་དོན་ཡང་ཟག་པ་མེད་པའི་བདེ་བ་ཆེན་པོས་ལས་རླུང་ལ་སོགས་
པའི་བེམ་པོའི་ཁམས་ཐམས་ཅད་ལྷག་མ་མེད་པར་ཟོས་པ་ན། ཡེ་ཤེས་དེའི་བདག་ཉིད་དུ་གྱུར་པའི་གཟུགས་ཀྱི་སྐུ་འགྲུབ་པར་བལྟ་བའི་དོན་ཏེ། གཙོ་ཆེར་ཏིང་ངེ་འཛིན་གྱི་ཡན་ལག་གི་ནུས་པའི་ཁྱད་པར་དུ་སྟོན་པའོ། །དཔང་མདོར་བསྟན་པ་ལས་
ལས་ཀྱི་ཕྱག་རྒྱ་སྙོམས་འཇུག་དང། །ཡེ་ཤེས་ཕྱག་རྒྱ་སོགས་མིག་དང། །ཕྱག་རྒྱ་ཆེན་པོ་གཅིག་སྦྱོར་བས། །མི་འགྱུར་བ་ནི་འཕེལ་བར་བྱ། །ཞེས་པའི་འགྲོལ་པར་ནཱ་རོ་པས། ཕྱི་མ་སྣ་ཚོགས་གཟུགས་ཞེས་བྱ་བ་ཕྱག་རྒྱ་ཆེན་པོས། བག་ཆགས་
དང་བཅས་པའི་སྒྲིབ་པ་ཆུང་དུའི་ཆུང་དུ་ཟད་པ་ལས། མི་འགྱུར་བའི་བདེ་བ་ཆེན་པོའི་ཆེན་པོའོ། །ཞེས་གསུངས་པའི་དོན་ཡང་ཟག་མེད་ཀྱི་བདེ་བ་གོང་དུ་འཕེལ་བའི་ནུས་པས། ལས་རླུང་ཉི་ཁྲི་ཆིག་སྟོང་དྲུག་བརྒྱ་རིམ་གྱིས་འགགས་པའི་ལག་རྗེས་
མཆོག་ཏུ་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་རིམ་གྱིས་རྫོགས་ནས། དང་པོའི་མགོན་པོའམ། དམ་པ་དང་པོའི་སངས་རྒྱས་དུས་ཀྱི་འཁོར་ལོ་འགྲུབ་པའི་དོན་ཏེ། དེ་ལ་དུས་ཞབས་སྙན་བརྒྱུད་དང། ཤ་བའི་རིའི་གཞུང་ཆུང་དང། ནཱ་རོ་པ་

[025B] ཡན་ལག་དྲུག་ཀའི་དོན་ཆ་ལྡན་བསྐྱེད་པར་བཞེད་པ་ལ་འདྲ་བར་སྣང་ལ། རི་གི་ཨ་ར་ལི་ཀའི་རྒྱུད་ལས། དང་པོ་མུན་པ་མཐོང་བར་འགྱུར། །གཉིས་པ་སྐར་དང་དུ་བ་མཚུངས། །གསུམ་པ་མེ་ཁྱེར་རྣམ་པར་
བལྟ། །བཞི་པ་ཡ་བའི་མེ་ཏོག་བཞིན། །ལྔ་པ་སྤྲིན་མེད་ཡེ་ཤེས་ནི། །རང་གཞན་ཡང་དག་རག་པ་སྤངས། །སྤྲིན་མེད་ནམ་མཁའ་ལྟ་བུ་ནི། །དེ་ཡོད་ཐམས་ཅད་མཁྱེན་པའི་རྒྱུ། །རྟག་ཏུ་གོམས་པའི་རྣལ་འབྱོར་གྱིས། །རྩེ་གཅིག་སེམས་ཀྱིས་རི་གེར་
གྱུར། །ཞེས་པ་ཡང། སྨིག་རྒྱུ་ནས་ཉེར་ཐོབ་ཀྱི་བར་རིམ་གྱིས་བསྐྱེད་ཚུལ་དང། ཉེར་ཐོབ་ཀྱི་དུས་སུ་རང་གཞན་མི་རིག་པའི་ཅུང་ཟད་དྲན་མེད་དུ་འགྲོ་བ་དང། ཉེར་ཐོབ་ཀྱི་རྗེས་སུ་འོད་གསལ་འཆར་བ་ནི། འདུས་པ་སོགས་རྒྱུད་སྡེ་གཞན་དང་ཤས་ཆེར་འདྲ་བར་
སྣང་ངོ། །ཕྱག་རྡོར་བསྟོད་འགྲེལ་ལས། དེའི་ཕྱིར་བཅོམ་ལྡན་འདས་ཀྱི་གསུང་ལས། དང་པོ་དུ་བ་ལ་སོགས་པའི་མཚན་མ་ནི་བསྒོམ་པའི་དུས་ན་རྟགས་སུ་འགྱུར་རོ། ཁ་ཅིག་གྲུབ་པའི་དུས་ནས་ཞེས་སྨྲ་བ་ཐམས་ཅད་ནི། བཅོམ་ལྡན་འདས་ཀྱི་དམ་
བཅའ་བ་ཉམས་པར་བྱེད་པ་སྟེ། བསམ་པ་ཐམས་ཅད་ཡོངས་སྤངས་ཏེ། །ཉི་མ་གཅིག་གིས་ཡོངས་སུ་བརྟག་ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། །གྲུབ་པའི་དུས་སུ་ནི་གང་ཞིག་འཇིག་རྟེན་པའི་དུ་བ་ལ་སོགས་པ་དང། སྒྱུ་མ་དང་
རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པ་སྲེག་པའི་བྱ་བ་ནུས་པའི་ཕྱིར། དེ་བཞིན་དུ་གུར་གུམ་དང། མེ་ཏོག་དང། རིན་པོ་ཆེ་དང། གསེར་གྱི་ཆར་ཡང་ངོ། །ཞེས་བསྒོམ་པ་དང་གྲུབ་པའི་དུས་ཀྱི་ཁྱད་པར་ཕྱེ་
ནས། དང་པོའི་དུས་སུ་མཐོང་སྣང་སྣ་ཚོགས་ཤར་བ་ལ། དེ་དང་དེའི་དོན་བྱེད་མི་ནུས་པ་དང། ཕྱི་མའི་དུས་སུ་ཇི་ལྟར་སྣང་བའི་སྣང་ཚུལ་ལྟར། དོན་བྱེད་ནུས་པའི་ཁྱད་པར་གསུངས་སོ། །ཡང་དེ་ཉིད་ལས། འདིར་རང་བྱིན་གྱིས་བརླབས་པ་ཞེས་བྱ་བ་

[026A]༄༅། །ནི། སོ་སོར་སྡུད་པ་ཀུན་རྫོབ་ཀྱི་བདེན་པ་མཐོང་བའོ། །མཚན་མ་ཞེས་བྱ་བ་ནི་སྤྲིན་དང་དུ་བ་ལ་སོགས་པར་སྣང་བ་དེ། དེའང་སྒྲོན་མའི་མཐར་ཐུག་པ་དང་པོ་མཐོང་བའོ། །དེ་ནས་སྤྲིན་མེད་པའི་ནམ་མཁའ་དྲི་མ་དང་བྲལ་བའོ།།
ཞེས་སོགས་དང། བུ་སྟོན་རིན་པོ་ཆེས་ཀྱང། དེ་ནས་ཁམས་ཉམས་པ་བསོས། འཕེལ་བ་སྟོ་ཆ་ཕྲི་ནས་བསྒོམས་པས། ཇི་སྲིད་བར་ལ་ཨ་ཝ་དྷཱུ་ཏིའི་ཡར་སྣར། རེ་ཁའི་དབུས་སུ་སྐུ་མཐོང་བ་དང། མེ་མཐོང་བ། ཐིག་ལེ་མཐོང་བ་སོགས་ཅི་རིགས་པ་འབྱུང་
ཞེས་གསུངས་ཏེ། མཁྱེན་རབ་ཀྱི་བདག་ཉིད་ཆེན་པོ་ལ་མང་དུ་སྤྲོ་བ་ཅི་ཞིག་དགོས་ཏེ། རྒྱུད་དང་གྲུབ་ཆེན་གྱི་བཞེད་ཚུལ་རགས་བསྡུས་དེ་ཙམ་ཞིག་བདེ་བ་ལག་ཏུ་དགོངས་བདེ་བའི་ཕྱིར་བཀོད་ནས། ད་ནི་རང་ལུགས་ཀྱི་རྣམ་པར་བཞག་པའང་ཅུང་ཟད་གཅིག་སྙན་དུ་
གསོལ་ན། སྐབས་འདི་དག་ཏུ། བསྐྱེད་པའི་རིམ་པ་མཆོག་གི་དངོས་གྲུབ་ཀྱི་རྒྱུ་མིན་པར་མི་འདོད་ཅིང། དངོས་རྒྱུ་མིན་པ་ལ་བསམ་པ་ནས་རྒྱུ་མ་ཡིན་པར་འདོད་པའང་བརྒྱུད་པའི་རྒྱུ་ལ་རྒྱུ་མ་ཡིན་པའི་སྐུར་འདེབས་ཡིན་པས་ཤིན་ཏུ་མི་རུང་ལ། བསྐྱེད་རིམ་སྨིན་བྱེད་
དུ་འོང་བའི་རྫོགས་རིམ་རྣམ་པར་བཞག་པ་ལ། རྡོ་རྗེའི་ལུས་དང། དེ་ལ་གནད་དུ་བསྣུན་པ་ཡན་ལག་དྲུག་གི་རྣལ་འབྱོར་སྤྱི་དང། སོ་སོའི་རྣམ་པར་བཞག་པ་དང། ཐོག་མར་རྩ་འཁོར་ལོ་དྲུག་གི་གནས་ཚུལ་ནི། རོ་རྐྱང་དྷཱུ་ཏི་གསུམ་པོ། །མར་སྣ་རྟགས་
ཀྱི་རྩེ་དང། བཤང་མགོར་ཟུག་ནས། ལུས་ཀྱི་དབུས་ཐད་དྲང་སྒལ་ཚིགས་ཕྱོགས་ལ་ཅུང་ཟད་ཉེ་བ་ན་ཡར་གྱེན་དུ་ལངས་ནས། ཐོད་པའི་ནང་བརྒྱུད་དེ་འོངས་པའི་ཡར་སྣ་རིམ་པ་བཞིན་སྣ་བུག་གཡས་གཡོན་དང་དེ་ཉིད་ཀྱི་དབུས་ཀ་བའི་ཐང་སོར་ཟུག་ནས་
གནས་སོ། །འདི་པའི་ལུགས་ཀྱི་འཁོར་ལོ་དྲུག་ནི། གཙུག་ཏོར་གྱི་འཁོར་ལོ་རྩ་འདབ་བཞི་པ། དཔྲལ་བའི་འཁོར་ལོ་རྩ་འདབ་བཅུ་དྲུག་པ། མགྲིན་པའི་འཁོར་ལོ་རྩ་འདབ་སོ་གཉིས་པ། སྙིང་ཁའི་འཁོར་ལོ་རྩ་འདབ་བརྒྱད་པ། ལྟེ་བའི་འཁོར་ལོ་རྩ་འདབ་

[026B] གསང་གནས་ཀྱི་འཁོར་ལོ་རྩ་འདབ་སོ་གཉིས་པ། ནོར་བུའི་དབུས་ཀྱི་རྩ་འདབ་བརྒྱད་པ་གཅིག་རྣམས་ཡོད་ཅིང། དེ་དག་ལ་གནས་པའི་བཀོད་པ་བྱང་ཆུབ་ཀྱི་སེམས་ནི། དང་པོ་ལུས་གྲུབ་པའི་ཚེ། ཐིག་ལེ་དཀར་དམར་དང་པོ་གསུམ་དུ་ཆགས་
ཚུལ། དེ་ནས་མ་ཤིའི་བར་དུ་གནས་ཚུལ། ཤི་བའི་ཚེ་འཕོ་བའི་ཚུལ་མཐའ་ཡས་པ་ཡོད་ཀྱང། ལུས་ངག་ཡིད་གསུམ་ཡེ་ཤེས་ཀྱི་ཡི་གེ་བཞིར་བསྡུས་ནས། དེ་རྣམས་ཀྱི་གནས་པ། ངོ་བོ། བྱེད་ལས་སོགས་ཤེས་དགོས་པས། དཔྲལ་བར་སད་པའི་གནས་སྐབས་
བསྐྱེད་པར་བྱེད་པ་སྐུའི་ཐིག་ལེ། མགྲིན་པར་རྨི་ལམ་གྱི་གནས་སྐབས་བསྐྱེད་པར་བྱེད་པ་གསུང་གི་ཐིག་ལེ། སྙིང་གར་གཉིད་འཐུག་གི་གནས་སྐབས་བསྐྱེད་པར་བྱེད་པ་ཐུགས་ཀྱི་ཐིག་ལེ། ལྟེ་བར་བཞི་པའི་གནས་སྐབས་བསྐྱེད་པར་བྱེད་པ་ཡེ་ཤེས་ཀྱི་ཐིག་ལེ། སླར་
ཡང་ལྟེ་བ་དང། གསང་གནས་དང། ནོར་བུའི་དབུས་དང། ནོར་བུའི་རྩེ་དབུ་མའི་མར་སྣ་རྣམས་སུ་རིམ་པ་བཞིན་དུ། སད་པའི་གནས་སྐབས་བསྐྱེད་པར་བྱེད་པ་ལུས་སམ་སྐུའི་ཐིག་ལེ་ཞེས་པ་ནས། ཡེ་ཤེས་ཀྱི་ཐིག་ལེ་ཞེས་གོང་གི་རིགས་པ་སྦྱར་རོ། །ཐིག་ལེ་དེ་རྣམས་
ཀྱང། ཁམས་དཀར་དམར་བསྲེས་པའི་གོང་བུ་ཉུངས་འབྲུ་ཙམ་ཡོད་པར་བཤད་རྒྱུད་རྡོ་རྗེ་ཕྲེང་བ་སོགས་ལས་བཤད་ཅིང། དཀར་དམར་གྱི་ཁམས་ཤས་ཆེ་ཆུང་ནི་ཡོད་དོ། །འདི་པའི་ལུགས་ཀྱི་སྒྲིབ་པའི་མཚན་གཞིར་ཐིག་ལེ་དེ་རྣམས་བཤད་དུ་བྱུང་བས། ཐོག་མ་
མེད་པ་ནས་ཞུགས་པའི་སྒྲིབ་པའི་མཚན་གཞིར་བེམ་པོ་མི་རུང་ཞིང། ཚེ་འདིར་གསར་དུ་གྲུབ་པའི་བེམ་པོ་ལ་འཇོག་པའང་མི་རུང་བ། ཇི་ལྟར་ཡིན་སྙམ་ན། ཐིག་ལེ་དེ་རྣམས་ལ་སིམ་པའི་རྣམ་པར་གནས་པའི་ཤིན་ཏུ་ཕྲ་བའི་རླུང་སེམས་རེ་ཡོད་ཅིང། རླུང་
སེམས་དེ་རྣམས་ལ་སྒྲིབ་པའི་བག་ཆགས་འགོས་ནས། དེ་ནས་ཉོན་སྒྲིབ་དང་ཤེས་སྒྲིབ་རིམ་གྱིས་སྐྱེ་བར་འགྱུར་བས། བེམ་པོ་སྒྲིབ་པར་འགྱུར་བའི་ཉེས་པ་མེད་དོ། །ལྟེ་བའི་རྩ་འཁོར་གྱི་དབུས་སུ། སད་པའི་གནས་སྐབས་དེར་བཞི་པའི་གནས་སྐབས་བསྐྱེད་པའི་

[027A]༄༅། །འདི་པའི་ལུགས་ཀྱི། སྲོག་འཛིན། ཐུར་སེལ། མཉམ་གནས། གྱིན་རྒྱུ། ཁྱབ་བྱེད། ཀླུ། རུས་སྦལ། རྩངས་པ། ལྷ་སྦྱིན། ནོར་ལས་རྒྱལ་ཏེ་བཅུར་བཞེད་ཀྱང། རྩྭ་བ་དང་ཡན་ལག་གི་རླུང་ལྔ་ལྔའི་ཐ་སྙད་མི་མཛད་ཅིང་
ཁྱབ་བྱེད་ཀྱི་རླུང་ཡང། གཞི་དུས་སུ་སྣ་སྒོ་ནས་རྒྱུ་བར་བཞེད་དོ། །རླུང་དེ་རྣམས་དང་པོ་གང་ནས་བསྐྱེད་པ་དང། དེ་ནས་གང་དུ་གནས་པའི་གནས་ནི། སྙིང་གའི་འཁོར་ལོའི་རྩ་བཅུ་ཡིན་ཏེ། དེའང་སྙིང་གའི་རྩ་མདུད་ཀྱི་སྟེང་འོག་གི་དྷཱུ་ཏིའི་སྦུབས་གཉིས་ནི་
རིམ་པ་བཞིན་སྲོག་ཐུར་གྱི་དང་པོ་སྐྱེ་བ་དང། བར་དུ་གནས་པའི་ས་ཡིན་ལ། རྒྱུ་བའི་ལམ་ནི། དེ་གཉིས་རིམ་པ་བཞིན་དུ་སྟེང་གི་རྩ་གསུམ་དང་འོག་གི་རྩ་གསུམ་ལ་ཅི་རིགས་པར་རྒྱུ་བ་ཡིན་ནོ། །དེ་བཞིན་དུ་སྙིང་གའི་ཤར་དང་ཤར་ལྷོའི་རྩ་འདབ་ལ་མཉམ་
གནས་དང་རུས་སྦལ། ལྷོ་དང་ལྷོ་ནུབ་ཀྱི་རྩ་འདབ་ལ་གྱེན་རྒྱུ་དང་རྩངས་པ། བྱང་དང་བྱང་ཤར་གྱི་རྩ་འདབ་ལ་ཁྱབ་བྱེད་དང་ལྷ་སྦྱིན། ནུབ་དང་ནུབ་བྱང་གི་རྩ་འདབ་ལ་ཀླུ་དང་ནོར་ལས་རྒྱལ་རྣམས་རིམ་པ་བཞིན་དུ་སྐྱེ་བ་དང། གནས་པའི་གནས་ཡིན་ལ་
རྒྱུ་བའི་ལམ་ནི། ཡུར་པོ་ཆེ་རེ་རེ་ནས་བབས་པའི་ཆུ། ཡུར་ཕྲན་དུ་མར་གྱིས་ནས་འབབ་པ་བཞིན་དུ། རྩ་བཅུ་ལ་གནས་པའི་རླུང་བཅུ་པོ་དེ་ཡང། རེ་རེ་ལས་ཀྱང་མང་པོར་གྱེས་ཏེ། རྩ་ཕྲན་དུ་མའི་ནང་ལ་ཁྱབ་པར་རྒྱུ་བ་ཡིན་ནོ། །འོ་ན་རླུང་དེ་རྣམས་ཀྱིས་གསང་བ་
འདུས་པ་སོགས་ནས་བཤད་པའི་གཉུག་མའི་ལུས་ཀྱི་དོད་ཐུབ་བམ་ཞེ་ན། སྙིང་ཁའི་རླུང་སེམས་ཀྱིས་ནི། འདུས་པ་ནས་བཤད་པའི་གཉུག་ལུས་ཀྱི་དོད་ཐུབ་ཀྱི། གཞན་རྣམས་ཀྱིས་ནི་མི་ཐུབ་པར་བཞེད་དོ། །བཞི་པའི་ཐིག་ལེ་ལས་གཞན་པའི་ཐིག་ལེ་
རྣམས། གཉིད་དང། རྨི་ལམ་དང། སད་པའི་ཐིག་ལེར་འཇོག་པའི་རྒྱུ་མཚན་ནི། གཞི་དུས་སུ་རླུང་རགས་པ་འགའ་ཞིག་ནོར་བུ་དང་སྙིང་ཁའི་རྩ་འཁོར་གྱི་དབུས་སུ་ཐིམ་པ་ན། རྨི་ལམ་མེད་པའི་གཉིད་འཐུག་པ་འོང་ལ། དེ་གཉིས་ནས་གྱེས་ཏེ་གསང་

[027B] རྨི་ལམ་གསལ་བ་ཡུན་རིང་བ་འཆར། དེ་ནས་གྱེས་ནས་ལྟེ་བ་དང་དཔྲལ་བར་སླེབ་པ་ན། གཉིད་སད་ནས་ཕྱིའི་ཡུལ་སྣང་སྣ་ཚོགས་འཆར་བས་དེ་ལྟར་བཞག་པ་ཡིན་ནོ། །དེས་ན་གཞི་དུས་རང་ནས། རང་རྒྱུད་ལ་ཡོད་
པའི་ཆོས་གཅིག། ཐབས་ལ་མཁས་པའི་ལམ་གྱིས་འབྲས་དུས་ཀྱི་སངས་རྒྱས་ཀྱི་ཡོན་ཏན་དུ་བསྒྱུར་ནུས་པ་ནི། མཚན་ཉིད་ཐེག་པ་ནི། རྒྱུད་སྡེ་འོག་མ་གང་ལའང་མེད་པའི་སྔགས་བླ་མེད་ཀྱི་ཁྱད་ཆོས་ཡིན་པས། འདིར་ཡང་སད་རྨི་གཉིད་འཐུག་བཞི་པའི་
གནས་སྐབས་བསྐྱེད་པའི་ཐིག་ལེ་བཞིའི་སྟེང་ན་གཞི་དུས་ལ། རིམ་པ་བཞིན་མ་དག་པའི་ཡུལ་སྣང་སྣ་ཚོགས་མཐོང་བའི་ནུས་པ་དང། འཁྲུལ་སྣང་དང་ངག་གི་སྨྲ་བརྗོད་སྣ་ཚོགས་འབྱུང་བའི་ནུས་པ་དང་གསལ་ཞིང་མི་རྟོག་པ་དང། འཛག་པའི་བདེ་བ་བསྐྱེད་
པའི་ནུས་པ་རྣམས་ཡོད་པས། དེ་རྣམས་ལམ་གྱིས་སྦྱངས་ནས། ཡུལ་སྣང་སྣ་ཚོགས་ཙམ་ཞིག་འཆར་བའི་ཆ་དང། སྒྲ་སྣ་ཚོགས་འབྱུང་བ་དང། མི་རྟོག་པ་དང། བདེ་བའི་ཆ་རྣམས་ལམ་དུ་ཁྱེར་བས། ལམ་དུས་སུ་རིམ་པ་བཞིན། སྟོང་གཟུགས་དང་
གཞོ་མེད་ཀྱི་སྒྲ་དང། མི་འགྱུར་བའི་བདེ་བར་འགྱུར་ཞིང། དེ་རྣམས་གོང་ནས་གོང་དུ་འགྱུར་ནས་འབྲས་དུས་སུ་རིམ་པ་བཞིན་སངས་རྒྱས་ཀྱི་སྐུ་གསུང་ཐུགས་རྣམ་པ་ཐམས་ཅད་པ་དང་ལྷན་ཅིག་སྐྱེས་པའི་ཡེ་ཤེས་སུ་འགྱུར་བ་ཡིན་ནོ། །འོ་ན་དྲི་མེད་རྣམས་ཡན་
ལག་དྲུག་པོ་གང་གི་ལམ་གྱིས་སྦྱོང་སྙམ་ན། སད་པའི་གནས་སྐབས་བསྐྱེད་པའི་ཐིག་ལེའི་སྟེང་གི་དྲི་མ་ནི། སོར་བསམ་གཉིས་དང་རྗེས་དྲན་གྱི་ཕྱོགས་གཅིག་གིས་སྦྱོང་ཞིང། རིགས་འདྲ་ལམ་དུ་འཁྱེར་རོ། །རྨི་ལམ་གྱི་ནི་སྲོག་འཛིན་གཉིས་ཀྱིས་དང་
གཉིད་དང་བཞི་པའི་གནས་སྐབས་ཀྱི་ནི། རྗེས་དྲན་གྱི་ཕྱོགས་གཅིག་དང། ཏིང་ངེ་འཛིན་གྱི་ཡན་ལག་གིས་སྦྱོང་ཞིང་རིགས་འདྲ་ལམ་དུ་འཁྱེར་རོ། །སོར་སྡུད་ཀྱི་སྒྲ་དོན་ནི། དབང་པོ་དྲུག་པོ་ཡུལ་དྲུག་སོ་སོ་ལ་འཇུག་པ་འགོག་ཅིང་ནང་དུ་སྡུད་པར་བྱེད་པ་དང་

[028A]༄༅། །སོར་སྤོང་གི་དོན་ནི། དབང་ཡུལ་གྱི་འབྲེལ་པ་གཅོད་པར་བྱེད་པས། གཞུང་རྣམས་སུ། སོར་སྤོང་དང་སོར་སྡུད་དང་སོར་གཅོད་ཅེས་ཐ་སྙད་དུ་གསུངས་སོ། །འབྲེལ་པ་གཅོད་ཚུལ་ཡང། ལུས་ལ་གནང་དུ་བསྣུན་ནས། དབང་ཤེས་
ཀྱིས་བཞོན་པའི་རླུང་དྷཱུ་ཏིའི་ནང་དུ་ཞུགས་གནས་ཐིམ་གསུམ་བྱས་པའི་སྟོབས་ཀྱིས་དབང་ཤེས་ཡུལ་ལ་འཇུག་པ་ལྡོག་ནས། རང་རང་གི་ཡུལ་ཡུལ་ཅན་གྱི་འབྲེལ་པ་ཆང་པ་ཞིག་དགོས་པ་ཡིན་ནོ། །གང་དུ་བསྒོམ་པའི་གནས་ནི་མུན་ཁང་ཤིན་ཏུ་གནག་པ་
སྟེ། སྣང་བའི་བུ་ག་ཅུང་ཟད་ཀྱང་མེད་པའི་ནང་དུ་བསྒོམ་པར་བྱའོ། །བསྒོམ་པའི་དུས་ནི་སྣ་བུག་གཡས་ནས་རླུང་རྒྱུ་བའི་དུས་སུ་བསྒོམ་པར་བྱ་སྟེ། རང་ཤུགས་ཀྱིས་གཡས་ནས་མི་འགྱུར་ན། ལུས་གནད་ཀྱི་མན་ངག་གིས། གཡས་རྒྱུ་བཅོས་ནས་
ཀྱང་སྒོམ་དགོས་ཏེ། །དེ་ནི་སྡུས་རིམ་ཡིན་པས་རླུང་སྡུད་སླ་བའི་དོགས་པ་ཡོད་པའི་ཕྱིར་རོ། །ལུས་གནད་ནི། སྒོམ་སྟེགས་ཅུང་ཟད་ལ་གནས་ཏེ། རྐང་པ་རྡོ་རྗེ་དཀྱིལ་ཀྲུང་བྱ། ལག་པ་རྡོ་རྗེ་ཁུ་ཚུར་བཅངས་སྟེ་བརླའི་རྩ་བར་གཏད། གྲུ་མོའི་ཁུག་ཐད་ཀར་
བསྲང་སྟེ་བསྒོམ་པའོ། །དེའི་ནུས་ན་ལག་པ་རྡོ་རྗེ་ཁུ་ཚུར་གྱི་རྩེ་གཉིས་འཆང་བའི་གཡས་གཡོན་གཉིས་སུ་བཙུགས་ཏེ། གྲུ་མོ་དྲང་པོར་བསྲང་སྟེ་བསྒོམ་པ་གང་བདེ་བྱ་ཞིང། ལྟ་སྟངས་དང་མཐུན་པར་བསྒོམ་པར་བྱའོ། །ལྟ་སྟངས་ཀྱི་གནང་ནི་
དུས་འཁོར་བ་ཕལ་ཆེ་བ་ན་རེ། སྨིན་མཚམས་ནས་ཐད་ཀར་སོར་བཞི་ཙམ་སོང་བའི་ནམ་མཁའ་དང། ཁ་ཅིག་ས་ཆུ་མེ་རླུང་ནམ་མཁའི་རླུང་རྣམས་སྣ་བུག་ནས་ཕྱི་རོལ་དུ་སོར་བཅུ་གཉིས། བཅུ་གསུམ། བཅུ་བཞི། བཅོ་ལྔ། བཅུ་དྲུག་
གྱི་བར་དུ་རྒྱུ་བས། རླུང་དེ་རྣམས་རྒྱུ་བའི་དུས་སུ། རླུང་གང་དུ་འགྲོ་བའི་ཐད་ཀྱི་ནམ་མཁའ་ལ་སེམས་དང་མིག་གཉིས་བསྒྲིལ་ནས། དམིགས་པ་གཏོང་པ་ཡིན་ལ། དེའི་ཚེ་སེམས་དེ་ཁོ་ན་ཉིད་ལ་འཇོག་ཚུལ། སྤུན་བར་མ་དང་འགྲོགས་པ་བཞིན་དུ། འདས་

[028B] མ་འོངས་པའི་སྔོན་མི་བསུ། ད་ལྟར་བའི་ཤེས་པ་ལ་བཟོ་མི་བྱེད་པར། བྲམ་ཟེ་སྐུད་པ་འཁལ་བ་བཞིན་དུ་འཇོག་པ་ཡིན་ནོ། །ཞེས་ཟེར་ཞིང། དེའི་ཤེས་བྱེད་དུ། ནམ་མཁར་ཀུན་ནས་ཞེན་པའི་སེམས་ཞེས་པ་དང། ཅི་ཡང་མི་སེམས་པའི་ཤེས་
བྱེད་དུ། བསམ་པ་ཐམས་ཅད་ཡོངས་སྤངས་ནས། །ཉི་མ་གཅིག་ནི་ཡོངས་སུ་བརྟག་ཅེས་འདྲེན་ནོ། །དེ་ནི་མི་རིགས་ཏེ། འགྲེལ་ཆེན་ལས། རླུང་དེ་རྣམས་ཕྱིར་རྒྱུ་བ་ན། ཕྱི་རོལ་དུ་སོར་དེ་ཙམ་གྱི་བར་དུ་རྒྱུ་ཞིང། ནང་དུ་ལོག་པའི་ཚེ། ས་རླུང་གིས་ལྟེ་བར་སླེབ་པ་ན་
གཞན་རྣམས་ཀྱིས་རིམ་པ་ལྟར། ལྟེ་བར་སོར་གཅིག་གཉིས། གསུམ། བཞིའི་བར་དུ་མི་སླེབ་པར་འོངས་ནས། སླར་ཕྱིར་ལོག་འགྲོ་བར་བཤད་ཀྱི། སོར་སྡུད་ཀྱི་དམིགས་པ་བསྒོམ་ཚུལ་དང་སྦྱར་ནས། ཅུང་ཟད་མ་བསྟན་པའི་ཕྱིར་དང། འདིར་རྫོགས་
རིམ་བསྒོམ་པའི་སྐབས་སུ། དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སྟོང་གཟུགས་ཤར་བ་དོགས་ཀྱི། ལུས་ཀྱི་ཕྱི་རོལ་དུ་སེམས་བཟུང་པས་སྟོང་གཟུགས་འཆར་བའི་རྐྱེན་དུ་འགྱུར་ན། མུ་སྟེགས་དང་ཉན་ཐོས་ལ་ཡང་དེར་སེམས་འཛིན་
པའི་རླུང་སྦྱོར་ཡོད་པས། དེ་ལའང་སྟོང་གཟུགས་འཆར་བར་ཧ་ཅང་ཐལ་པའི་ཕྱིར་རོ། །དེས་ན་རང་གི་ལུགས་ནི། ཡེ་ཤེས་ལེའུ་དུས་ཀྱི་རྩ་ལ་མཐོང་བར་འགྱུར་གྱི་བར་དུའོ། །ཞེས་པའི་འགྲེལ་ཆེན་ལས། ཨེ་བ་དྷཱུ་ཏི་ལ་མཐོང་བར་འགྱུར་གྱི་བར་དུ་
ཞེས་དང། ནམ་མཁར་ཀུན་ནས་ཞེན་པའི་སེམས། །ཞེས་སོགས་འགྲེལ་པར། དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ན་ལས། དུ་བ་ལ་སོགས་པའི་མཚན་མ་མཐོང་སྟེ། ཞེས་གསུངས་པ་ལྟར། དབུ་མར་ཞུགས་གནས་ཐིམ་གསུམ་བྱས་པ་ལས་
བྱུང་བའི་དུ་སོགས་ཀྱི་རྟགས་བཅུ་དབུ་མའི་ནང་དུ་ཤར་བ་དགོས་ཀྱི། ཕྱི་རོལ་གྱི་ནམ་མཁར་མི་མཐོང་སྟེ། སྒྲུབ་པའི་མཚན་ཉིད་བརྟག་པའི་འགྲེལ་ཆེན་དུ། སོ་སོར་སྡུད་པ་ཕྱག་རྒྱ་ཆེ། །ནམ་མཁའ་སྟོང་པའི་མཚན་ཉིད་དོ། །གང་ཞིག་ཁོ་ན་ཡིད་དག་ནི། །

[029A]༄༅། །བཀོད་པ་དེ་ཡི་ཕྱོགས་སུ་སྣང། །ཞེས་སོར་སྡུད་ཀྱི་ཚེ་སྣའི་ཕྱོགས་སུ་དམིགས་པ་གཏོད་པར་གསུངས་ལ། སྣ་ཡང་ཨ་ཝ་དྷཱུ་ཏིའི་སྣ་ལ་བཤད་དེ། དེ་ཉིད་ལས། ལྟེ་བའི་སྟེང་དུ་གཡུ་མོ་གང། །ཨ་ཝ་དྷཱུ་ཏི་མི་ཡི་སྣ། །ཞེས་དང་
སྒྲུབ་ལེའི་མཚན་ཉིད་རྟགས་ཉི་ཤུ་པར། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་གྱི་སྲ་བས་སོ། །བགེགས་མཐར་བྱེད་ཀྱི་ལྟ་བ་བདུད་རྩི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག་ཅེས་པའི་འགྲེལ་ཆེན་དུ། འཁོར་
ལོ་ཅན་གྱི་ཞེས་པ་ནི། གཙུག་ཏོར་འཁོར་ལོའི་བལྟ་བས། མིག་མི་འཛུམ་པར་སྟེང་དུ་བལྟ་བས་མཚན་མར་འགྱུར་ཏེ། ཞེས་སོར་བསམ་གཉིས་ཀྱི་ཚེ། མིག་གི་ལྟ་སྟངས་སྟེང་དུ་བྱེད་དགོས་པར་གསུངས་ལ། སྟེང་གི་ལྟ་བ་ཡང་དེ་ཉིད་ལས། བགེགས་
མཐར་བྱེད་ཀྱི་ལྟ་བ་ཞེས་པ་ལ། བགེགས་མཐར་བྱེད་ནི་བདུད་རྩི་འཁྱིལ་པའོ། །དེའི་ལྟ་བ་ནི་བདུད་རྩིའི་གནས་སུ་སོན་པ་སྟེ། དཔྲལ་བར་སོན་པའོ། །ཞེས་དཔྲལ་བའི་རྩ་འཁོར་གྱི་དྷཱུ་ཏིའི་ནང་དུ་བདུད་རྩི་ཀུན་ད་ལྟ་བུའི་བྱང་སེམས་རྒྱས། དེར་ལྟ་བ་
ལ་བདུད་རྩིའི་གནས་སུ་ལྟ་བ་ཞེས་གསུངས་སོ། །རི་གི་ཨ་ར་ལིའི་རྒྱུད་ལས་ཀྱང། ཕྱེད་མིག་གྱེན་དུ་ལོག་ནས་ནི། །སྨིན་མའི་དབུས་སུ་སེམས་བཅས་ན། །ཞེས་དང། པཎ་ཆེན་ཤཱཀྱ་ཤྲཱིས་ཀྱང། དབུ་མར་རེངས་པའི་ལྟ་སྟངས་ཉིད། །ཅེས་དབུ་མའི་ནང་དུ་རླུང་
རེངས་པའི་ལྟ་སྟངས་བྱེད་དགོས་པར་གསུངས་སོ། །དེར་དམིགས་པ་གཏོད་དགོས་པའི་རྒྱུ་མཚན་ཡང། སོར་བསམ་གཉིས་ནི་གཟུགས་སྐུའི་རིགས་འདྲའི་རྒྱུ་སྟོང་གཟུགས་སྔར་མ་གྲུབ་གསར་དུ་སྒྲུབ་པ་དང། གྲུབ་ཟིན་བསྟན་པའི་ཕྱིར་བསྒོམ་པ་ཡིན་ལ། དཔྲལ་
བའི་རྩ་འཁོར་གྱི་དབུས་ན། སད་པའི་གནས་སྐབས་བསྐྱེད་པའི་ཐིག་ལེ་ཡོད་པ་དང། དེར་དམིགས་པ་གཏད་དེ་བསྒོམ་པ་ན། ཐིག་ལེའི་སྟེང་ན་ཡུལ་སྣང་སྣ་ཚོགས་ཡོད་པའི་བག་ཆགས་ཡོད་པ་དེ་སད་ནས། གནས་དེར་སྟོང་གཟུགས་འཆར་སླ་བའི་གནད་

[029B] །དེས་ན་ལུས་ཀྱི་ཕྱེད་འཆིངས་དམ་པར་བྱས་ནས། མིག་མས་ལྕིབས་ཡར་བཀབ་པའི་ཕྱེད་མིག་བྱས་ཏེ། སྨིན་མཚམས་ཀྱི་དབུ་མའི་སྦུགས་སྟོང་གི་ནམ་མཁར་སེམས་ཟིན་ཅིང། རྩེ་གཅིག་ཏུ་གནས་པར་བྱས་པས། དེར་རླུང་ཟིན་ནས་འོང་ངོ། །
ནམ་མཁར་ཀུན་ནས་ཞེན་པའི་སེམས། །ཞེས་གསུངས་པའི་དོན་ཡང། དྷཱུ་ཏིའི་ནང་སྦུབས་སྟོང་གི་བུ་གནམ་མཁར་སེམས་གཏོད་དགོས་པའི་དོན་ཡིན་གྱི། ཕྱི་རོལ་གྱི་ནམ་མཁར་སེམས་གཏོད་པ་མ་ཡིན་ནོ། །སེམས་དེ་ཁོ་ན་ཉིད་ཀྱིས་ངེས་པ་ནི། ཅི་ཡང་མ་སེམས་
པར་འཇོག་པ་དེ་ཁོ་ན་ཉིད་བསྒོམ་པ་མིན་ལ། ཡིན་དུ་ཆུག་ཀྱང་སོར་བསམ་གྱི་སྐབས་སུ་དེ་བསྒོམ་པ་མིན་ཏེ། ལམ་དེའི་སྒྲུབ་པ་པོས་ཐོས་བསམ་གྱིས་ལྟ་བ་རྟོགས་པ་ཙམ་ནི་དབང་ཞུ་བའི་སྐབས་ན་ཡང་ཡོད་དགོས་ལ། སྲོག་འཛིན་གཉིས་ཀྱི་རླུང་དབང་དུ་བྱས་
པས། དྷཱུ་ཏིའི་ནང་གི་གཏུམ་མོ་འབར་ནས། ཁམས་ཞུ་བ་ལས་བྱུང་བའི་བདེ་བ་ཆེན་པོ་སྔོན་དུ་བསྐྱེད་ནས། དེ་ནས་ཡུལ་ཅན་ཁྱད་པར་ཅན་དེས་དེ་ཁོ་ན་ཉིད་ཡུལ་དུ་བྱས་ནས་བསྒོམ་པ་ཡིན་ལ། དེ་ལྟར་ན་རྒྱུད་སྡེ་འོག་མ་མན་ཆད་དང་བསྒོམ་རྒྱུའི་སྟོང་ཉིད་ལ་
ཁྱད་པར་མེད་ཀྱང། སྒོམ་བྱེད་ཀྱི་བློ་ལ་ཁྱད་པར་ཤིན་ཏུ་ཆེ་བས། དེ་ཁོ་ན་ཉིད་མངོན་སུམ་དུ་རྟོགས་པ་དང། ཤེས་སྒྲིབ་འཇོམས་པ་ལ་མྱུར་བུལ་གྱི་ཁྱད་པར་ཆེན་པོ་འབྱུང་བ་ཡིན་ནོ། །དེས་ན་སོར་བསམ་གྱི་སྐབས་སུ། ཆོས་སྐུའི་རིགས་འདྲའི་རྒྱུ་
དེ་ཁོ་ན་ཉིད་བསྒོམ་པ་མིན་གྱི། གཟུགས་སྐུའི་རིགས་འདྲའི་རྒྱུ་སྟོང་གཟུགས་སྔར་མ་གྲུབ། གསར་དུ་སྒྲུབ་པ་དང། གྲུབ་ཟིན་བརྟན་པའི་ཕྱིར་བསྒོམ་པ་ཡིན་ནོ། །དེ་ཁོ་ན་ཉིད་ལ་སེམས་འཇོག་པའི་ཚུལ་ནི། བླ་མ་ཁ་ཅིག་དབང་པོ་རབ་ལ་ཉམས་
ཐོད་རྒལ་དུ་འཆར། ཕལ་ཆེ་བ་ལ་རིམ་ཅན་དུ་འཆར་ཟེར་བ་ཡང། རྟགས་བཅུ་གོ་རིམ་ངེས་ཅན་དུ་གསུངས་པ་དེ། རྒྱུད་སྡེའི་ཆེད་དུ་བྱ་བའི་གདུལ་བྱའི་དབང་དུ་བྱས་ནས་གསུངས་པའི་ཕྱིར། སོར་སྡུད་ཀྱི་གསར་དུ་བསྒྲུབ་པའི་རྟགས་ཁྱད་པར་

[030A]༄༅། །ཅན་ཡིན་ན། གོ་རིམ་ངེས་ཅན་དུ་འཆར་བས་ཁྱབ་སྟེ། བུམ་སོགས་དང་སྣམ་སོགས་ཀྱི་རྟགས་ངེས་མེད་དུ་འཆར་བ་ནི། སོར་སྡུད་མ་བསྒོམས་པར་ཡང་འཆར་བའི་ཕྱིར་དང། སོར་བསམ་གྱི་སྐབས་ཀྱི་རྟགས་འཆར་བའི་
དུས་ལའང་རིམ་པ་མང་སྟེ། དབང་པོའི་སྒོར་རླུང་རེངས་པར་རྩོམ་པ་ནས་དབུ་མའི་ནང་དུ་རླུང་འཇུག་པའི་འགོ་མི་རྩོམ་གྱི་བར་དེར། དུ་སོགས་ཀྱི་རྟགས་འཆར་བ་ནི། ལུས་ཀྱི་ཕྱི་རོལ་བསྒོམ་ཁང་ནམ་མཁའ་སོགས་ལ་འཆར་བ་ཡིན་ནོ། །རླུང་དབུ་
མར་འཇུག་པའི་འགོ་བརྩམས་ནས། དེར་རླུང་འགག་པའི་འགོ་མི་རྩོམ་གྱི་བར་དེར་ཤར་བའི་རྟགས་རྣམས་ནི། ལུས་ཀྱི་ནང་དུ་ཤར་བ་ཡིན་ཀྱང། དབུ་མའི་ནང་དུ་ཤར་བ་མ་ཡིན་ནོ། །རླུང་དབུ་མར་འགགས་པའི་འགོ་རྩོམ་པ་ནས་ཤར་བའི་
དུ་སོགས་ཀྱི་རྟགས་རྣམས་ནི། དབུ་མའི་ནང་དུ་ཤར་བའི་སྟོང་གཟུགས་ཁྱད་པར་བ་ཡིན་ལ། དེ་འདྲ་བའི་མཚན་རྟགས་བཞི་དང། ཉིན་རྟགས་དྲུག་རྣམས་ནི། གོ་རིམས་ཀྱང་ངེས་པ་ཅན་ཁོ་ན་འབྱུང་བ་ཡིན་ནོ། །དེ་ལྟར་སྐབས་གསུམ་
དུ་ཤར་བའི་རྟགས་དེ་རྣམས་ཀྱང། སྔ་མ་ལས་ཕྱི་མ་གསལ་ཞིང། བརྟན་པ་དང། ཕྲ་རུ་འགྲོ་བ་ཡང་ཡིན་ནོ། །འདུས་པར་སྨིག་རྒྱུ་ལྟ་བུའི་ཉམས་འཆར་ཞིང། དེའི་རྗེས་སུ་དུ་བ་ལྟ་བུའི་ཉམས་འཆར་བར་གསུངས་པ་དང། འདིར་དེ་ལས་
ལོག་སྟེ་གསུངས་པ་མི་འགལ་བའི་རྒྱུ་མཚན་དུ། ཁ་ཅིག་འདུས་པར་བཤད་པ་དེ། ཟབ་དོན་སྦས་ཏེ་གསུངས་པས་དྲང་དོན་ཡིན་པ། འདིར་མ་སྦས་པར་གསལ་བར་གསུངས་པས་ངེས་དོན་ཡིན་པས་མི་འགལ་ལོ་ཞེས་གསུངས་ཀྱང། འདུས་
པའི་རྣལ་འབྱོར་པ་རྣམས་ལ་རྟགས་ཀྱི་གོ་རིམ་དེ་ནས་བཤད་པ་ཇི་ལྟ་བ་བཞིན་དུ་འབྱུང་དགོས་ཤིང། དེ་ལྟར་འབྱུང་བར་ཡང་འདུག་པའི་ཕྱིར་དང། འདིར་ཡང་འདི་ནས་བཤད་པ་བཞིན་འབྱུང་བའི་ཕྱིར་འཐད་པ་མིན་ནོ། །དེས་ན་འདི་གཉིས་

[030B] ཉམས་རྟགས་འཆར་བའི་གནས་དུས་རྒྱུ་རྣམས་མི་འདྲ་བ་ཡིན་ཏེ། འདི་པའི་ལུགས་ལ། དུ་སོགས་སྟོང་གཟུགས་ཁྱད་པར་ཅན་རྣམས་ཐོག་མར་འཆར་བའི་གནས། སྙིང་ཁའི་རྩ་འདབ་རྣམས་སུ་རྒྱུ་བའི་
རླུང་བཅུ་འགགས་པའི་རྒྱུ་ལས་རྟགས་བཅུ་འཆར་བ་ཡིན་ལ། དེ་ཡང་རླུང་འགགས་སླ་རིམ་ནས་འགགས་པས། རྟགས་ཀྱང་རིམ་པ་བཞིན་དུ་འཆར་ཏེ། ཤར་ལྷོ་ནས་ནུབ་བྱང་གི་བར་གྱི་མཚམས་ཀྱི་རྩ་འདབ་བཞིར་རྒྱུ་བའི་རླུང། རུས་སྦལ་
རྩངས་པ། ལྷ་སྦྱིན། ནོར་ལས་རྒྱལ་བཞི་རིམ་པ་བཞིན་འགགས་པ་ལས། དུ་བ། སྨིག་རྒྱུ། མཁའ་སྣང། མར་མེ་ལྟར་འབར་བ་སྟེ། མཚན་རྟགས་བཞི་འཆར་ཞིང། ཤར་ནས་བརྩམས་ཏེ་ནུབ་ཀྱི་བར་གྱི་ཕྱོགས་ཀྱི་རྩ་བཞིར་རྒྱུ་བའི་
རླུང། མཉམ་གནས། གྱེན་རྒྱུ། ཁྱབ་བྱེད། ཀླུ་རྣམས་རིམ་པ་བཞིན་འགགས་པས། དུས་མེ་དང། ཟླ་བ་དང། ཉི་མ་དང། སྒྲ་གཅན་གྱི་དཀྱིལ་འཁོར་ལྟ་བུའི་ཉམས་འཆར་ལ། སྟེང་འོག་གི་རྩ་གཉིས་སུ་རྒྱུ་བའི་རླུང་སྲོག་ཐུར་
འགགས་པས་མཆོག་གི་ཆ་སྟེ་གློག་དང་ཐིག་ལེ་ལྟ་བུའི་ཉམས་འཆར་རོ། །རྫོགས་རིམ་གྱི་སྐབས་སུ་སྟོང་གཟུགས་རིམ་པ་འདི་ལྟར་འཆར་བའི་སྨིན་བྱེད་དུ། བསྐྱེད་རིམ་གྱི་སྐབས་སུ། བདེ་ཆེན་གྱི་འཁོར་ལོ་རྩ་འདབ་བརྒྱད། ལྟེ་བ་
དང་བཅས་པ་ལ། སྙིང་གའི་རྩ་འདབ་ལྟེ་བའི་རྩ་མདུད་རྣམས་ཀྱི་ངོ་བོར་མོས་ནས། དུ་བ་ལ་སོགས་པའི་ནུས་མ་བརྒྱད། གཙོ་བོ་ཡབ་ཡུམ་གཉིས་དང་བཅས་པ་བསྒོམ་པ་ཡིན་ལ། དེའང་གཙོ་བོ་ནམ་མཁའ་དང། ཡུམ་ཡེ་ཤེས་
ཀྱི་ཁམས་ཡིན་པས། དབུ་མའི་སྟོད་སྨད་ཀྱི་རྩ་གཉིས་དང། དེའི་ནང་གི་རླུང་གཉིས་སུ་སྦྱར་རོ། །རིམ་གཉིས་དེ་ལྟར་དུ་བསྒོམ་པའི་སྣོད་རུང་དུ་སྒྲུབ་པའི་ཕྱིར། སློབ་མའི་རླུང་བཅུ་ནུས་མ་བཅུར་བསྐྱེད་ནས། དར་དཔྱངས་ཀྱི་དབང་བསྐུར་བ་ཡིན་ནོ།།

[031A]༄༅། །རྟགས་བཅུའི་ཐ་མ་ཐིག་ལེའི་གནས་སུ། རེ་ཁ་ནག་པོ་སྐུའི་ཚད་ཙམ་གྱི་ནང་དུ། ལོངས་སྤྱོད་རྫོགས་པའི་སྐུ་ངེས་པ་ལྔ་དང་ལྡན་པ་མཐོང་བར་འགྱུར་ཏེ། ངེས་པ་ལྔ་ནི། དུས་ངེས་པ་རྟགས་བཅུ་རྫོགས་པའི་
མཐར། གནས་ངེས་པ་དབུ་མའི་ནང་དུ་ངོ་བོ་ངེས་པ་རྡུལ་ཕྲ་རབས་བསགས་པ་མ་ཡིན་པར་རང་གི་སེམས་ཀྱི་སྣང་བ་ཙམ་ལས་གྲུབ་པ། སྐུ་ངེས་པ་རྡོ་རྗེའི་སྐུ། རྣམ་པ་ངེས་པ་ཡབ་ཡུམ་ཞལ་སྦྱོར་གྱི་རྣམ་པ་ཅན་དུ་མཐོང་བར་འགྱུར་བ་ཡིན་གྱི། གཞུང་
གཞན་ནས་ལོངས་སྐུ་ངེས་པ་ལྔ་ལྡན་དུ་བཤད་པ་དང་དོན་མི་གཅིག་གོ། །རྟགས་བཅུ་རྫོགས་ནས་དེ་འདྲ་བའི་སྐུ་ནམ་འདོད་འདོད་དུ་འཆར་ཐུབ་པ་ན། དེས་སོར་སྡུད་ཀྱི་ནུས་པ་རྫོགས་པ་ཡིན་པས། དེ་ནས་བསམ་གཏན་གྱི་ཡན་ལག་བསྒོམ་པ་
ལ་འཇུག་པ་ཡིན་ནོ། །སོར་སྡུད་ལ་མཚན་མོ་དང་ཉིན་མོའི་རྣལ་འབྱོར་གཉིས་སུ་འབྱེད་པའི་རྒྱུ་མཚན་ནི། མུན་པ་དང་སྣང་བ་གང་ལའང་རྟགས་དེ་རྣམས་འདོད་དགུར་འཆར་ཐུབ་པའི་ཕྱིར་ཡིན་ཞིང། གོ་རིམ་ནི། མུན་པ་ལ་སྟོང་གཟུགས་འཆར་
བ་ངེས་སླ་ཞིང། སྣང་བ་ལ་འཆར་དཀའ་བས། སླ་རིམ་ནས་བཤད་པ་ཡིན་ཏེ། ལྟ་སྟངས་བྱས་ཏེ་དམིགས་པ་བཟུང་ངུས། མིག་གི་རླུང་མ་རེངས་བར་ལ། སྐྱེ་བ་སོགས་ཀྱི་སྣང་བ་ལོག་མི་ནུས་པས། སྟོང་གཟུགས་འཆར་དཀའ། མུན་
པ་ལ་སྐྱ་བོ་སོགས་མི་འཆར་བའི་གནད་ཀྱིས་ཡིན་ནོ། །འདིའི་སྐབས་ཀྱི་ཚད་མ་ནི། རྡོ་རྗེ་སྙིང་འགྲེལ་ལས། དབང་པོའི་མངོན་སུམ་ཚད་མ་ཡིན་པར་གསུངས་པའི་དགོས་པ། དེའི་དུས་སུ་ཡིད་ཤེས་ལ་ཡུལ་ལྔའི་སྣང་བ་འཆར་བདེ་
དཔེར་ན་དབང་ཤེས་ལ་ཡུལ་ལྔའི་རྣམ་པ་འཆར་བ་དང་རྣམ་པ་འདྲ་བའི་ཆ་ནས་དེར་བཤད་པ་ཡིན་ཏེ། དེ་ལྟ་མིན་པ་དེའི་ཚེ། མིག་ཤེས་ཀྱིས་བཞོན་པའི་རླུང་རྒྱུ་བ་མེད་པས། མིག་ཤེས་ཀྱིས་གཟུགས་མཐོང་བ་སོགས་མེད་པའི་ཕྱིར་རོ། །

[031B] ཐིག་ལེའི་ནང་དུ་སྟོང་གཟུགས་སྣ་ཚོགས་ཤར་བའི་ངེས་པ་ཅན་རྣམས་དང། བུམ་སྣ་མ་སོགས་ངེས་མེད་དུ་ཤར་བའི་སྟོང་གཟུགས་ཐམས་ཅད་ཀྱི་ནམ་མཁའི་ཁམས་ཐམས་ཅད་ཁྱབ་
པར་སྤྲོས་ལ། མཐར་དེ་རྣམས་ལྷའི་རྣམ་པར་བསྒྱུར་ལ། གཅིག་ལ་གཅིག་བསྟིམ་ཞིང་བསྡུས་ནས་སྔར་གྱི་ལོངས་སྐུའི་རྣམ་པ་དེ་ལ་བསྡུས་ནས་བསྒོམ་ལ། དེ་ལ་རང་གི་ང་རྒྱལ་བཞག་ཅིང་བསྒོམས་པས། མཐར་འབད་རྩོལ་ཆེན་པོ་ལ་མི་ལྟོས་པར་
བློ་ཁ་ཕྱོགས་པ་ཙམ་གྱིས་ང་རྒྱལ་ངེས་ཅན་འཆར་བ་བྱུང་ན་མཐར་ཕྱིན་པ་ཡིན་པས། དེ་ནས་སྲོག་རྩོལ་བསྒོམ་པ་ལ་འཇུག་གོ། །བསམ་གཏན་ལ་རྟོག་དཔྱོད་དགའ་བདེ་རྩེ་གཅིག་པའི་ཡན་ལག་ལྔར་བཤད་པའི་དོན་ནི། ནཱ་རོ་པས། དབང་མདོར་
བསྟེན་གྱི་འགྲེལ་པར། སྟོང་གཟུགས་རགས་པ་རྩིང་བའི་རྣམ་པ་ཅན་དུ་ངོ་བོ་ཙམ་མཐོང་བ་རྟོག་པ། ཕྲ་བ་ཞིབ་པའི་རྣམ་པ་ཅན་དུ་ཁྱད་པར་མཐོང་བ་དཔྱོད་པ། སེམས་ཤིན་ཏུ་སྦྱངས་པ་ལས་བྱུང་བའི་ཡིད་ཤེས་འཁོར་གྱི་ཚོར་བ་དགའ་བ་
ལུས་ཤིན་ཏུ་སྦྱངས་པ་ལས་བྱུང་བའི་ཚོར་བ་བདེ་བ། སེམས་ཀྱི་སྣང་བ་ཙམ་ངེས་པ་ལྔ་ལྡན་གྱི་རྡོ་རྗེའི་སྐུར་ཤར་བ་དང་རང་གི་སེམས་ཉིད་དབྱེར་མེད་གཅིག་ཏུ་འདྲེས་ནས་སྐུ་དེ་སེམས་ལས་ལོགས་སུ་མི་སྣང་བར་དབྱེར་མེད་དུ་འདྲེས་པའི་སེམས་ནི་
རྩེ་གཅིག་པའི་ཡན་ལག་ཏུ་བཤད་དོ། །འགྲེལ་ཆེན་དུ། ཤེས་རབ་ནི་གཟུགས་ལ་བལྟ་བས་སོ་ཞེས་པའི་དོན། སྟོང་གཟུགས་དོན་དམ་བདེན་པར་བྱས་ནས། དེ་མཐོང་བའི་བློ་དེ་སྟོང་ཉིད་མངོན་སུམ་དུ་མཐོང་བའི་ཤེས་རབ་ཏུ་འཆད་པ་ནི་
གནས་མ་ཡིན་པའི་ལོག་པར་རྟོག་པ་ཆེན་པོའོ། །སྲོག་རྩོལ་གྱི་སྒྲ་དོན་ནི། སྲོག་ནི་རླུང་ཡིན་ལ་རྩོལ་བ་ནི་འགོག་པ་སྟེ། རོ་རྐྱང་དུ་རྒྱུ་བའི་རླུང་འགོག་པའོ། །སྲོག་རྩོལ་བསྒོམ་དགོས་པའི་རྒྱུ་མཚན་ནི། དབུ་མའི་ནང་དུ་སྟོང་གཟུགས་དང་

[032A]༄༅། །རང་གི་སེམས་གཅིག་ཏུ་བྱས་པ་ལ་ང་རྒྱལ་འཇོག་ནུས་པ་སྔར་ནས་ཡོད་ཀྱང་ད་རུང་རླུང་གི་དབང་གིས་རྒྱངས་ཆད་དུ་ཡོད་པས་དེ་བཀག་ནས་རྡོ་རྗེ་སེམས་དཔའི་སྐུ་ལ་བཅོས་མིན་གྱི་ང་རྒྱལ་བརྟན་པ་དང། ལུས་ལ་གནད་
དུ་བསྣུན་པའི་རླུང་གི་རྣལ་འབྱོར་སྔར་ནས་ཡོད་ཀྱང། སྲོག་རྩོལ་གྱི་སྐབས་འདིར། ལྟེ་བའི་རྩ་འཁོར་གྱི་དབུས་སུ་གནང་དུ་བསྣུན་པ་ལས། གཏུམ་མོ་ཁྱད་པར་བ་དབུ་མའི་ནང་དུ་འབར་བས་ཁམས་ཞུ་བའི་བདེ་ཆེན་འདྲེན་བ་སྔར་མེད་པས་
དེ་འདྲེན་པའི་ཆེད་དུ་དང། སྲོག་ཐུར་གཉིས་ལྟེ་བའི་རྩ་འཁོར་གྱི་དབུས་སུ་བསྲེ་ལུགས་ཁྱད་པར་ཅན་གྱིས་བསྲེ་དགོས་ལ། དེ་ལ་རླུང་ལ་དམིགས་པའི་སྲོག་རྩོལ་བསྒོམས་ནས་བསྲེ་དགོས་པའི་རྒྱུ་མཚན་དེ་རྣམས་ཡིན་ནོ། །དབྱེ་བ་ནི་རྡོ་རྗེའི་
བཟླས་པ་དང། བུམ་པ་ཅན་གཉིས་སུ་ཡོད་དེ། རྡུབ་དང་དགང་དང་གཞིལ་བ་རྣམས་ནི། རྔོར་བཟླས་ཉིད་ལ་ཕྱག་རྡོར་བསྟོད་འགྲེལ་ལས་བཤད་ཅིང། སྐབས་འདིར་རྡོར་བཟླས་ཀྱི་དགོས་པ་ཡང། ལྟེ་བའི་རྩ་འཁོར་གྱི་དྷཱུ་ཏིའི་ནང་དུ་
རླུང་ཞུགས་གནས་ཐིམ་གསུམ་འབྱུང་བའི་ཕྱིར་ཡིན་ལ། རོ་རྐྱང་ནས་རྒྱུ་བའི་ཚེ་དེ་ལ་དམིགས་ནས་རྡོར་བཟླས་བྱེད་པ་ནི་གོང་གི་དགོས་པ་དེའི་མི་མཐུན་ཕྱོགས་ཡིན་ཞིང། རླུང་ཕྲེང་ཐག་དང་ཡི་གེ་ཕྲེང་རྡོག་གི་གཟུགས་སུ་བྱེད་པ་ལ་རླུང་སྔགས་
དབྱར་མེད་ཀྱི་དོན་མ་ཚང་ཞིང། རླུང་འཇུག་གནས་ལྡང་གསུམ་གྱི་དུས་སུ། ཡི་གེ་གསུམ་རིམ་པ་བཞིན་ཡིད་ལ་སེམས་པ་ཡང་རླུང་དང་བསྟུན་པ་ཙམ་ཡིན་གྱི། ཟབ་གནས་གཞན་མེད་པས། བསྐྱེད་རིམ་པའི་ཡིད་བཟླས་བྱེད་ལུགས་ཁོ་ནར་
སོང་གི། རྫོགས་རིམ་གྱི་དོན་མེད་དེ། །དེས་ན་ཡི་གེ་གསུམ་གྱི་རྡོར་བཟླས་ནི། རྒྱུད་འགྲེལ་ལས་གསལ་བར་མ་གསུངས་ཀྱང། བདེ་མཆོག་བསྟོད་འགྲེལ་དང། དབང་མདོར་བསྟན་གྱི་འགྲེལ་པར་བཤད་པ་ལྟར་བྱའོ། །ཡང་སྲོག་

[032B] བགེགས་མཐར་བྱེད་ཀྱི་ལྟ་སྟངས་བྱེད་པར་གསུངས་པ་ལ། དྲང་ངེས་གཉིས་ཡོད་པའི་སྔ་མ་ནི་སོར་སྡུད་ཀྱི་སྐབས་དང་འདྲ་ལ། ཕྱི་མ་རླུང་ལ་བཤད་པས། སྟོང་གཟུགས་དང་རླུང་བསྒྲགས་པ་ལ་མིག་དང་ཡིད་ཀྱི་ལྟ་
སྟངས་མ་ཤོར་བར་བྱ་དགོས་ཤིང། དེའི་ཚུལ་ནི། རླུང་ནང་དུ་འཇུག་པའི་ཚེ། རླུང་གི་རང་གདངས་ཨོཾ་གྱི་གདངས་སུ་ཤར་བའི་རླུང་གིས་སོར་བསམ་གྱིས་བསྒྲུབས་པའི་སྟོང་གཟུགས་ཁྱད་པར་ཅན་དཔྲལ་བའི་རྩ་འཁོར་གྱི་དབུས་ན་
ཡོད་པ་དེ་ཁྱེར་ནས། དབུ་མའི་ནང་ལ་རྒྱུད་དེ། ལྟེ་བའི་རྩ་འཁོར་གྱི་དབུས་ཀྱི་དྷཱུ་ཏིའི་ནང་གི་བར་དུ་འཇུག་པར་བསམ་ཞིང། གནས་པའི་ཚེ་རླུང་གི་རང་གདངས་ཧཱུཾ་གི་གདངས་སུ་ཤར་བ་དང། སྟོང་གཟུགས་གཉིས་མཉམ་དུ་ལྟེ་
བའི་རྩ་འཁོར་གྱི་དབུས་སུ་གནས་པར་བསམ་པ་དང། ཕྱིར་འབྱུང་བའི་ཚེ་རླུང་གི་རང་གདངས་ཨཱ་ཡི་གདངས་སུ་ཤར་བའི་རླུང་གི་ཤུགས་ཀྱིས། སྟོང་གཟུགས་དེ་དབུ་མའི་ལམ་ནས་རྩ་དེའི་ཡར་སྣའི་བར་དུ་ཁྱེར་ནས་ཕྱིར་འབྱུང་
བར་བསམ་མོ། །དེ་ལྟར་ཡང་ཡང་གོམས་ནས། དང་པོ་རང་ནས་དེ་ལྟར་གནས་པ་མི་འོང་ཡང། མཚམས་ཤིག་ནས་ནང་དུ་འཇུག་པ་དང་ཕྱིར་ལྡང་བ་གཉིས་ཇེ་ཐུང་ལ་སོང་ནས་རླུང་དང་སྟོང་གཟུགས་གཉིས་ལྟེ་བའི་རྩ་འཁོར་གྱི་དབུས་
ཀྱི་དྷཱུ་ཏིའི་ནང་དུ་གནས་པ་ཡུན་ཇེ་རིང་ལ་འགྲོ་བས། མཐར་སྣ་བུག་ནས་རྒྱུ་བའི་རླུང་འགགས་ནས། ལྟེ་བའི་རྩ་འཁོར་གྱི་དབུས་རང་དུ་གཡོ་མེད་དུ་ཁྲིག་གེར་གནས་འབའ་ཞིག་འབྱུང་བར་འགྱུར་རོ། །དེ་ལྟར་བྱུང་ན་བུམ་པ་ཅན་གྱི་
གནས་སྐབས་མ་ཐོབ་པར་རྡོར་བཟླས་བྱེད་དགོས་པར་གསུངས་པའི་བུམ་པ་ཅན་གྱི་གནས་སྐབས་ཞེས་པ། བུམ་པ་ཅན་ཐོབ་པ་ཡིན་ལ། དེས་རྡོར་བཟླས་ཀྱི་ནུས་པ་རྫོགས་པ་ཡིན་པས། མཚམས་དེ་ནས་བུམ་པ་ཅན་བསྒོམ་པ་

[033A]༄༅། །ལ་འཇུག་པ་ཡིན་ནོ། །དེས་ན་རླུང་དངོས་གནས་ལ་གང་ནས་རྒྱུ་ཡང་འདྲ་ཡི། དམིགས་པ་དབུ་མ་རང་གི་ནང་དུ་རྒྱུ་བར་དམིགས་དགོས་པས། རླུང་གསུམ་ག་ལ་དུས་གཅིག་ཏུ་རྡོར་བཟླས་བྱེད་པ་མ་དག་གོ། །བུམ་
པ་ཅན་བསྒོམ་པའི་ཚུལ་ནི། སྟེང་འོག་ཏུ་རྒྱུ་བའི་སྲོག་འཛིན་དང་ཐུར་སེལ་གཉིས། ཡར་མར་གྱི་དབུ་མའི་ལམ་ནས་དྲངས་ཏེ། ལྟེ་བའི་རྩ་འཁོར་གྱི་དབུས་ཀྱི་དྷཱུ་ཏིའི་ནང་གི་བཞི་པའི་གནས་སྐབས་བསྐྱེད་པའི་ཐིག་ལེའི་དབུས་སུ། ཡིད་ཀྱི་ཁ་སྦྱོར་
དུ་བྱས་ཏེ། སྲོག་ཐུར་གཉིས་པོ་དང་རང་གི་སེམས་སྟོང་གཟུགས་ཁྱད་པར་ཅན་དང་བཅས་པ་རོ་གཅིག་ཏུ་འདྲེས་པ་ལ་སེམས་བཟུང་སྟེ་བུམ་པ་ཅན་བསྒོམ་མོ། །དེ་ལྟར་ཡང་སྟེང་དང་འོག་ཏུ་འགྲོ་བའི་རླུང། ཡིད་ཀྱིས་ཁ་སྦྱོར་དུ་བྱས་ཏེ་
ཞེས་གསུངས་པས་སོ། །དེ་ལྟར་བསྒོམས་པས་བུམ་པ་ཅན་རབ་ཁེངས་པ་ན། ལྟེ་བའི་རྩ་འཁོར་གྱི་དྷཱུ་ཏིའི་ནང་གི་གཏུམ་མོ་འབར་ནས། ཡས་བབས་ཀྱི་དགའ་བཞི་འདྲེན་ནུས་པ་འབྱུང་ལ། དེ་ཙམ་གྱིས་སྲོག་རྩོལ་གྱི་ནུས་པ་རྫོགས་
བས། དེ་ནས་འཛིན་པའི་ཡན་ལག་བསྒོམ་པར་བྱའོ། །འཛིན་པ་བསྒོམ་ཚུལ་ནི། སྤྱིར་བུམ་པ་ཅན་བསྒོམ་པ་དང་འདྲ་ཡང། བསྒོམ་པའི་གནས་དང་གོ་རིམ་ནི། སྡུད་རིམ་བཞིན་ས་ཆུ་ལ་ཐིམ་པའི་ཚུལ་གྱིས། སྙིང་གའི་རྩ་འཁོར་གྱི་
དྷཱུ་ཏིའི་ནང་དང། དེ་ནས་ཆུ་མེ་ལ་ཐིམ་པའི་ཚུལ་གྱིས་མགྲིན་པ་དང། དེ་ནས་མེ་རླུང་ལ་ཐིམ་པའི་ཚུལ་གྱིས་དཔྲལ་བ་དང། རླུང་ནམ་མཁའ་ལ་ཐིམ་པས་གཙུག་ཏོར་དང། ནམ་མཁའ་ཡེ་ཤེས་ལ་ཐིམ་པས་གསང་གནས་ཀྱི་དབུས་སུ་སྲོག་
ཐུར་སེམས་གཟུགས་དབྱེར་མེད་དུ་སྔར་ལྟར་བསྒོམ་ཞིང། དེ་ལྟར་བསྒོམས་པས་རིམ་པ་བཞིན། རྩ་འཁོར་རེ་རེའི་དབུས་སུའང་བུམ་པ་ཅན་རབ་ཁེངས་པ་འཛིན་ནུས་པ་དང། མས་བརྟན་གྱི་དགའ་བཞི་འདྲེན་ནུས་པ་འབྱུང་ཞིང། དེའི་དུས་སུ་

[033B] །དེ་ལྟར་བསྒོམ་པའི་སྔོན་དུ། རང་ཉིད་དུས་ཀྱི་འཁོར་ལོ་ཡབ་ཡུམ་གྱི་སྐུར་ལྡང་བར་བྱའོ་སྙམ་པའི་འཕེན་པ་བཏང་བའི་མཐུས་སྟོང་གཟུགས་ཀྱི་སྐུ་དངོས་དང་རྗེས་སུ་མཐུན་ཚབས་ཆེ་བའི་སྟོང་གཟུགས་ཀྱི་སྐུ་
རྗེས་མཐུན་པར་ཡིད་དོར་ལྡང་ནུས་པར་འགྱུར་རོ། །སྒྲུབ་ལེའི་ཚིགས་བཅད་བརྒྱ་བཅུ་དགུ་པར། སོ་སོར་སྡུད་པ་ལ་སོགས་པ་རྣམས་ཀྱིས། །ཞེས་སོགས་ཀྱིས་སྤོགས་ཆོག་བཙུན་ཐབས་ཀྱི་སྦྱོར་བ་གསུངས་པ་གལ་ཤིན་ཏུ་ཆེ་བས། དེ་ཡན་ལག་དྲུག་གང་
གི་སྦོགས་ཆོག་ཡིན་པ་དང། ཚུལ་ཇི་ལྟར་ཉམས་སུ་ལེན་པ་རྣམས་ནི་ལེགས་པར་ཤེས་དགོས་ལ། འདིའི་དོན་འཕོ་བའི་རྣལ་འབྱོར་ལ་སྦྱར་བ་དང། ཉི་མ་དཔལ་ཡེ་ཤེས་ཀྱིས་ལས་རྒྱ་ལ་བརྟེན་པའི་དོན་དུ་སྦྱར་བ་ཡང་ཅུང་ཟད་བཤད་དུ་
ཡོད་པས་དེ་རྣམས་ཀྱང་རང་གི་ལུགས་མན་ངག་ལས་ཤེས་པར་བྱའོ། །འཛིན་པའི་ལམ་འདི་ནི་འདུས་པ་ལས། འོད་གསལ་དུ་བཤད་པ་དང་ཐུན་མོང་བ་ཡིན་ལ། དེའི་གནད་ཀྱིས་གནས་སྐབས་རིགས་བཞིའི་ཐིག་ལེ་སྒྲིབ་བྲལ་དུ་བྱེད་པའི་ཚུལ་
ཡང་ཤེས་པར་བྱ་ཞིང། དེ་ལྟར་འཁོར་ལོ་དྲུག་ཀའི་དབུས་སུ་སྲོག་ཐུར་རང་སེམས་སྟོང་གཟུགས་དང་བཅས་པ་དུས་གཅིག་ཏུ་བསྲེ་ནུས་པ་ལ། དམིགས་པ་གཏད་རེས་ཀྱིས་འཛིན་ཐུབ་པ་ན། འཛིན་པའི་ལག་རྗེས་མཐར་ཕྱིན་ནས་རྗེས་
དྲན་ལ་འཕོ་བའི་མཚམས་སོ། །དེ་ལ་རྗེས་དྲན་སྒོམ་པ་ལ་སྒྲ་དོན་ནི། འགྲེལ་ཆེན་ནས་གཟུགས་བརྙན་དང་པོར་དྲན་པ་དང། ཕྱི་ནས་དྲན་པ་གཉིས་ཀྱི་དང་པོ་བསམ་གཏན་གྱི་སྐབས་སུ་སྟོང་གཟུགས་རྗེས་མཐུན་པ་ཐོབ་པ་དེ་དྲན་པ་དང་
དེའི་རྗེས་སུ་སྟོང་གཟུགས་མཚན་ཉིད་པ་ཐོབ་ཅིང། དེ་རྗེས་སུ་དྲན་པ་ལ་དེ་སྐད་ཅེས་བྱའོ། །དེ་ཡང་འཛིན་པ་ཡན་ཆད་དུ། རང་ཉིད་སྟོང་གཟུགས་འདོད་ལྷ་ཡབ་ཡུམ་དུ་ལངས་པ་ལ་ང་རྒྱལ་རྩོལ་མེད་དུ་འཇོག་ནུས་ཀྱང། དེ་ཡན་ཆད་

[034A]༄༅། །ལ་སྟོང་གཟུགས་འདོད་ལྷ་ཡབ་ཡུམ་གྱི་བ་སྤུའི་བུ་གནས་འཇིག་རྟེན་གྱི་ཁམས་སྣང་བར་བྱེད་པའི་འོད་ཟེར་དང། སྙོམས་པར་ཞུགས་པ་ལས་མཆོག་མི་འགྱུར་གྱི་བདེ་བ་མི་འབྱུང་བས་སྟོང་གཟུགས་རྗེས་མཐུན་པ་
ཞེས་བཤད་ཅིང། ནམ་ཞིག་ནི་ཡིད་ངོ་ཙམ་མིན་པར་དངོས་གནས་ལ་སྟོང་གཟུགས་དུས་འཁོར་ཡབ་ཡུམ་གྱི་སྐུར་ལངས་ནས་བ་སྤུའི་བུ་ག་ནས་འོད་ཟེར་མཐའ་ཡས་པ་འབྱུང་ཞིང། སྣ་ཚོགས་ཡུམ་དང་ནུས་མ་བཅུ་སོགས་སྟོང་གཟུགས་ཕྱག་
རྒྱ་ཆེན་མོ་ལ་སྙོམས་པར་ཞུགས་པས་མཆོག་མི་འགྱུར་གྱི་བདེ་བ་ཕྱག་རྒྱ་དེའི་མཐུས་འདྲེན་ནུས་པ་འབྱུང་བ་ན་རྗེས་དྲན་གྱི་ཡན་ལག་ཐོབ་པ་ཞེས་བྱའོ། །སྐབས་འདིར་རྒྱུད་འགྲེལ་ལས། ལས་རྒྱ། ཡེ་རྒྱ། ཕྱག་ཆེན། དམ་ཚིག་གི་ཕྱག་རྒྱ་
ཏེ་བཞི་གསུངས་པའི་དང་པོ་གསུམ་ནི་མི་འགྱུར་བའི་བདེ་བ་སྐྱེད་བྱེད་ཡིན་ལ། བཞི་པ་ནི་སྔ་མ་གསུམ་ལ་བརྟེན་ནས་འབྱུང་བའི་བདེ་བ་ལ་ཕྱག་རྒྱར་བརྗོད་པའོ། །དེ་ལ་ལས་རྒྱ་ནི། སྔོན་གྱི་ལས་ཀྱིས་ནུ་མ་དང་སྐྲར་ལྡན་པའི་བུད་མེད་འཁྱུད་
པ་སོགས་ཀྱི་ལམ་བསྒོམ་པ་ལ་མི་ལྟོས་པར། ཕྱག་རྒྱ་རང་ངོས་ནས་ཚུར་བྱེད་ནུས་པའོ། །ཡེ་རྒྱ་ནི་རྟོག་པས་བཏགས་ནས་བསྒོམ་པའི་ལྷ་མོའོ། །ཕྱག་ཆེན་ནི་རང་གི་སེམས་ཀྱི་སྣང་བ་ལས་སྣ་ཚོགས་ཡུམ་ལ་སོགས་པར་དངོས་སུ་ལངས་
པའི་སྟོང་གཟུགས་སོ། །ཕྱག་རྒྱ་འདི་གསུམ་ལ་བརྟེན་ནས་བདེ་བ་འདྲེན་པའི་སྐབས་སུ། བྱང་སེམས་འཁོར་ལོ་གོང་མ་ནས་ནོར་བུའི་རྩེའི་བར་དུ་འཛག་པ་དང། གཡོ་བ་དང། འགྱུར་བར་མཚུངས་དགོས་ཤིང། ནོར་བུའི་རྩེ་ལས་ཕྱི་རོལ་
དུ་མི་གཡོ་བར་ཡང་མཚུངས་དགོས་ན། འགྲེལ་ཆེན་ལས། ལས་རྒྱ་ནི་འཛག་པའི་བདེ་བ་སྦྱིན་པ་མོ། ཡེ་རྒྱ་ནི་གཡོ་བའི་བདེ་བ་སྦྱིན་པ་མོ། ཕྱག་ཆེན་ནི་མི་འགྱུར་བའི་བདེ་བ་སྦྱིན་པ་མོ། ཞེས་གསུངས་པ་ཇི་ལྟ་བུ་ཞེ་ན། རྣལ་འབྱོར་པས་བསྒོམས་

[034B] ལས་རྒྱ་རང་དང་སྙོམས་པར་ཞུགས་པའི་ལག་རྗེས་ནི། ཁམས་ནོར་བུའི་ཕྱི་རོལ་དུ་འཛག་པར་བྱེད་པས་དེ་སྐད་དུ་བྱ་ཞིང། ཡེ་རྒྱ་ནི་འཁོར་ལོ་གོང་མ་ནས་བབས་པའི་ཐིག་ལེ། ཕྱག་རྒྱ་དེའི་མཐུས་གནས་
པ་གཡོ་མེད་དུ་འཛིན་མི་ནུས་པར། གནས་དེ་ནས་ལུས་ཀྱི་རྩའི་གནས་གཞན་དུ་དགྲམ་ནས་འགྲོ་བས་དེ་སྐད་ཅེས་བརྗོད་ལ། ཕྱག་རྒྱ་ཆེན་མོ་ནི་དེ་དང་སྙོམས་པར་འཇུག་པས་ཁམས་ཞུ་བ་ནོར་བུའི་རྩེར་བབས་པ་དེ་ཕྱི་རོལ་དུ་མི་འཛག་པར་མ་ཟད་
གནས་གཞན་དུ་ཡང་མི་འགྱུར་བར་ཕྱག་རྒྱ་དེ་ཉིད་ཀྱི་མཐུས་བྱེད་ནུས་པས་དེ་ལ་མི་འགྱུར་བའི་བདེ་བ་སྦྱིན་པ་མོ། ཞེས་གསུངས་སོ། །སྟོང་གཟུགས་དུས་འཁོར་ཡབ་ཡུམ་དུ་དངོས་སུ་ལངས་པ་ན། དབང་རྣོན་གྱིས་ནི་ཕྱག་རྒྱ་གཞན་ལ་མ་ལྟོས་
པ་ཕྱག་རྒྱ་ཆེན་མོ་དང་སྙོམས་པར་ཞུགས་པས་མི་འགྱུར་བའི་བདེ་བ་འདྲེན་ནུས་ལ། དབང་འབྲིང་གིས་ནི་ཐོག་མར་ཡེ་རྒྱ་ལ་བརྟེན་པའི་བདེ་བ་དེ་ལ་མཚོན་ནས། ཕྱིས་ཕྱག་ཆེན་ལ་བརྟེན་ནས་འགྲུབ། དབང་རྟུལ་གྱིས་ནི་དང་པོར་ལས་རྒྱ། དེ་
ནས་ཕྱག་ཆེན་ལ་བརྟེན་ནས་བདེ་བ་འདྲེན་པ་ཡིན་ཞིང། དེ་ལྟར་ཕྱག་རྒྱ་ཆེན་མོ་དང་སྙོམས་པར་ཞུགས་པས། སྤྱི་བོའི་ཁམས་དཀར་པོ་ཧཾ་ཡིག་གི་རྣམ་པ་ཅན་ཞུ་ནས་བབས་པ་ནོར་བུའི་རྩེར་སླེབ་པ་དང། དེ་དང་དུས་མཉམ་དུ་དམར་ཆ་གཙུག་
ཏོར་དུ་གནས་པ་གཉིས་གནས་གཞན་དུ་མི་འགྱུར་པར་དེ་ཉིད་དུ་བརྟན་པར་བྱས་པའི་ཐིག་ལེ་དེ་ལས་བྱུང་བའི་བརྟེན་པ་མཆོག་ཏུ་མི་འགྱུར་བའི་བདེ་བ་སྐད་ཅིག་མ་གཅིག་རྒྱུད་ལ་སྐྱེས་པ་ན་ཏིང་ངེ་འཛིན་གྱི་ཡན་ལག་ཏུ་འཕོས་པ་ཡིན་ནོ། །དེ་
ལྟར་དཀར་ཆ་དང་དམར་ཆ་ནོར་བུའི་རྩེ་དང་གཙུག་ཏོར་དུ་དུས་མཉམ་དུ་ཐོག་མར་ནམ་བརྟན་པ་ན། དེ་ལ་བརྟེན་པའི་བདེ་བ་སྐད་ཅིག་མ་གཅིག་སྐྱེ། ལུས་བེམ་པོའི་ཆ་ལ་ཉི་ཁྲི་ཆིག་སྟོང་དྲུག་བརྒྱར་ཕྱེ་བའི་རགས་རིམ་ནས་ཆ་གཅིག་ཟད་

[035A]༄༅། །སྣ་བུག་ནས་རྒྱུ་བའི་ལས་རླུང་ཉི་ཁྲི་ཆིག་སྟོང་དྲུག་བརྒྱའི་ནང་ནས་གཅིག་འགགས་པ་རྣམས་དུས་མཉམ་དུ་འབྱུང་ངོ། །དེ་འདྲ་བའི་བདེ་བ་སྟོང་བརྒྱད་བརྒྱ་རྫོགས་པ་ན་འཕགས་པ་ཐོབ་ཅིང་དེ་ལྟ་བུའི་ཚུལ་གྱིས་བདེ་བའི་
རྟེན་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་ནོར་བུའི་རྩེ་ནས་ཡར་བརྩེགས་པ་གཙུག་ཏོར་བར་དུ་བརྟན་པ་དང། དམར་ཆ་ཉི་ཁྲི་ཆིག་སྟོང་དྲུག་བརྒྱ་གཙུག་ཏོར་ནས་ནོར་བུའི་རྩེའི་བར་བརྟན་པ་ན། ཐིག་ལེ་རེ་རེ་ལ་བརྟེན་པའི་མི་འགྱུར་བའི་བདེ་བ་སྐད་ཅིག་མ་ཉི་ཁྲི་
ཆིག་སྟོང་དྲུག་བརྒྱ་རྫོགས་པ་དང། ལས་རླུང་ཉི་ཁྲི་ཆིག་སྟོང་དྲུག་བརྒྱ་འགགས་པས། བེམ་པོའི་ཁམས་ཟད་ནས་ཕུང་ཁམས་སྐྱེ་མཆེད་ཐམས་ཅད་སྒྲིབ་བྲལ་དུ་འགྱུར་ཏེ། ཤེས་བྱའི་སྒྲིབ་པ་མ་ལུས་པར་སྤངས་པ་དང། དང་པོའི་སངས་
རྒྱས་དུས་ཀྱི་འཁོར་ལོའི་གོ་འཕང་ཚེ་འདི་ཉིད་ལ་ཐོབ་པ་དུས་མཉམ་དུ་འབྱུང་བ་ཡིན་ནོ། །དེ་ལྟར་ན་རྒྱུད་སྔེ་དང་མཁས་གྲུབ་ཀྱི་གཞུང་མན་ངག་དང་བཅས་པའི་དོན་རང་གི་བློ་ལ་ཇི་ལྟར་སྣང་བ་ཙམ་ཞིག་ཡི་གེ་འདིར་ཕུལ་བས་ཀྱང། ལམ་གྱི་སྲོག་ཟིན་
པ་དང། གོལ་ས་རྣམས་ཆོད་པར་མཐོང་ནས་ཨཾ་གནས་ལ་སོགས་པའི་གཞུང་ཞིབ་མོར་ལྟ་བའི་དོན་དུ་མ་བྱས་ལགས། ད་ནི་དོགས་པ་སེལ་བ་ཅུང་ཟད་གཅིག་ཞུས་ན། གསུང་རབ་ཀྱི་དགོངས་པ་ཟབ་མོ་མྱོང་སྟོབས་ཀྱིས་ངེས་པའམ། རིགས་
པ་བརྟན་པོས་གཏན་ལ་འབེབས་པ་ལ་ཕྱོགས་སུ་ལྷུང་བའི་སྐྱོན་གྱིས་ཡིད་མ་དཀྲུགས་ཤིང་གཟུ་བོར་གནས་པ་ཙམ་གྱིས་མི་ཆོག་པར། ལེགས་བཤད་དང་ཉེས་བཤད་འབྱེད་པའི་ཤེས་རབ་དང། ལུས་ཅན་རིས་མེད་པ་ལ་བརྩེ་བ་དང་དག་སྣང་
སྦྱོང་བ་སོགས་ཆོས་མང་པོ་ཞིག་ཚང་དགོས་པར་སྣང་ལ། ཁྱད་པར་བདག་ཅག་ལྟ་བུའི་སྙིགས་མའི་སེམས་ཅན་སྐྱེས་སྟོབས་ཀྱི་བློ་གྲོས་དམན་ཞིང། སྦྱོར་བ་ལས་བྱུང་བ་ཡང་ཉུང་ཟད་ཙམ་གྱིས་རང་གི་བློའི་བུམ་པར་གནས་པའི་ཆུ་ལ། གསུང་རབ་

[035B] ཕྱི་རོལ་དུ་མཁྱེན་རབ་དང་ཐུགས་རྗེའི་འོད་ཟེར་ཆེན་པོ་བདུད་དང་མུ་སྟེགས་བྱེད་ཀྱིས་ལོག་པར་
སྨྲ་བ་དང། སྒྲིབ་པའི་མུན་པས་གླགས་མི་ཐོད་པ་ཁྱེད་ལྟ་བུའི་དྲུང་དུ་འགལ་འདུ་སྤངས་པའི་ཚིག་སྨྲ་བའི་སྤོབས་པ་ནི་ཞུམ་པ་དང་ལྷན་ཅིག་སྐྱེ་བར་ཟད་ཀྱི། རྡོ་ཐོག་པར་ག་ལ་ནུས། འོན་ཀྱང་རྗེ་ཉིད་ཀྱིས་འདི་ལྟར་བགྱི་བའི་སྣང་བ་ཐོབ་པ་རྒྱུ་མཚན་དུ་
བྱས་ཏེ། རིགས་པའི་ངར་ཅུང་ཟད་དང་ལྡན་པ་ཡི་གེ་རིས་སུ་ཕུལ་པ་འདི་བློ་ཆེན་རྣམས་ཀྱི་བློའི་བང་མཛོད་དུ་དོགས་པ་ཅི་ཡང་མེད་མོད་ཀྱི་བློ་གྲོས་ཆུང་དུ་དང་མི་ཤེས་ཤིང་མ་སྦྱངས་པ་རྣམས་ཀྱིས་མཐོང་བ་ན། ཁྱོད་ཉིད་དཔྲལ་བའི་གཉེར་མ་ལྟར་
མང་དུ་མངར་བ་འདི་རྣམས་རྣམ་པར་རྟོག་པས་ཟོས་པའི་ཉིང་འགྲུ། མྱོང་བ་དང་བྲལ་བའི་ཁ་བཤད་སེམས་ཀྱི་གནས་ལུགས་མཐོང་བ་ལ་སྒྲིབ་པར་བྱེད་པའི་མུན་པ། དོན་མེད་པ་དང་དོན་ལོག་པའི་སྤྲོས་པས་རང་གཞན་གྱི་དགེ་སྦྱོར་ལ་གནོད་
པ་ཙམ་དུ་ཟད་དོ་ཞེ་ན། དེ་དག་ལ་ཡང་ལན་འདི་གསོལ་ཏེ། རེ་ཞིག་འཇིག་རྟེན་གྱི་ཐ་སྙད་ལ། བསམ་བཟང་ཆོས་ཀྱི་རྩ་བ་ཡིན་ཞེས་པ་དང། གཞུང་ལུགས་ལས་བསམ་པ་དཀར་ལ་སྦྱོར་བ་གནག་པའི་ལས་རུང་བར་གསུངས་པས། ཁོ་
བོས་དཔྱད་པ་འདི་དག་ལ་ཡང། རྙེད་བཀུར་སོགས་ཀྱི་བསམ་པས་ཀུན་ནས་བསླངས་པ་ཆར་མེད་མོད། གཞན་དུ་ན་རང་གཞན་གྱི་བློ་གྲོས་འཕེལ་བའི་རྒྱུ་ཙམ་དུ་རང་གི་བསམ་པའི་ངོས་ནས་མོས་པར་བྱེད་པ་ལ། མཁྱེན་ལྡན་ཐུགས་རྗེའི་སྟོབས་དང་ལྡན་པ་
ཐུགས་ཁྲེལ་བའི་རྒྱུ་ཆེན་པོར་མི་འགྲོ་སྙམ་སེམས་སོ། །འོན་ཀྱང་འདིར་སྨས་པ་ལ་ཁྱེད་ཅག་གི་ཐུགས་དང་མི་མཐུན་པ་ཙམ་ཞིག་རྒྱུ་མཚན་དུ་བྱས་ནས། སྐྱོན་ཅན་དུ་རྣམ་པར་རྟོག་ན། ཁྱེད་ཅག་ཁོ་བོ་ལ་བཀའ་བཀྱོན་པའི་རྒྱུའི་ཀུན་སློང་རྣམས་

[036A]༄༅། །ཀྱང་མི་ཤེས་པ་དང། མགོ་བ་དང། མ་བསྐྱངས་པ་དང། གཟུ་བོར་མི་གནས་པ་དང། ལེགས་པར་འཁྲིད་ཤེས་པའི་དགེ་བའི་བཤེས་གཉེན་རྣམ་པར་དག་པ་དང་མ་འགྲོགས་པའི་མུན་སྤྲུལ་ལས་སྐྱེས་པ་ཡིན་ནོ་ཞེས་
སྨྲས་ན། དངོས་སྟོབས་ཀྱི་སྐབས་སུ་ལུང་ཙམ་སྒྲུབ་བྱེད་དུ་མི་རུང་བས། ལུང་དོན་རིགས་པས་བསྒྲུབ་པའི་སྤོབས་པ་རང་རང་གི་ཐུགས་རྒྱུད་ལ་ཇི་འདྲ་འདུག་ཞིབ་མོར་སྤྱོད་པ་ཞུ་ཞིག་གལ་ཏེ་མྱོང་བས་གྲུབ་པའི་དོན་ལ་རིགས་པའི་དཔྱོད་པ་
མི་དགོས་སོ་སྙམ་ན་ཡང། བདག་གིས་དཔྱད་པའི་རིམ་པ་རྣམས་ལ་ཡང། མྱོང་བས་གྲུབ་པ་ཤ་སྟག་ནི་མེད་པས། སྔ་མའི་ཚུལ་དེ་ཡང་འདིར་མཚུངས་པ་ཉིད་དོ། །འོན་ཀྱང་ཚུ་རོལ་མཐོང་བའི་བློས་ཟབ་པ་དང་རྒྱ་ཆེ་བའི་གནས་ཇི་བཞིན་མ་
རིགས་པའི་གསུང་རབ་ཀྱི་དོན་དང་འགལ་བ་མཆིས་ན་གཞུང་དོན་བསྲོང་བ་དང། རང་བཟོ་ལ་ཞེན་པ་སོགས་ནོངས་པ་གང་དང་གང་མཆིས་པ་རྣམས་མཁྱེན་ལྡན་ཚད་མར་གྱུར་པའི་ཡུལ་རྣམས་ལ་སྙིང་ནས་མཐོལ་ཏེ། སླན་ཆད་མི་བགྱིད་པའི་
སྔོམ་པ་ནོད་པ་འདིས་ཀྱང། རང་གཞན་གྱི་དགེ་རྩ་ཐམས་ཅད་དང་ལྷན་ཅིག་དུ་བྱས་ཏེ། རྒྱལ་བའི་བསྟན་པ་རིན་པོ་ཆེ་སྒོ་དང་ཕྱོགས་ཐམས་ཅད་ནས་དར་ཞིང་རྒྱས་ལ་ཡུན་རིང་དུ་གནས་པའི་དགེ་ལེགས་སུ་གྱུར་ཅིག། འདིར་སྨྲས་པ། དབྱར་
དུས་རླབས་ཆེན་གྲུ་ཆར་མཁའ་ལས་བབས། །དགུན་རྣམས་ཉལ་འགྲོའི་རྒྱུན་རྣམས་སྒྲོག་གིས་འཆིང། །དཔྱིད་ཀྱི་དཔལ་མོ་མེ་ཏོག་དོ་ཤལ་འཆང། །སོས་ཀ་སྤྲིན་གྱི་རྔ་ཆེན་ཕྱོགས་སུ་སྒྲོག་རང་བྱུང་མེས་པོའི་རྣམ་རྟོག་རི་མོ་ལས། །བརྟེན་གཡོའི་
ལོང་ཚར་འདི་དག་འདོད་དགུར་བྱུང། །ཇི་སྲིད་སྣ་ཚོགས་ཡུལ་གྱི་རྣམ་འགྱུར་གང། །ཡིད་ཀྱི་བྱེད་པོས་མ་སྤྲུལ་གང་ཡང་མེད། །ཚོགས་ཆེན་དཀའ་བ་བརྒྱ་ཕྲག་ལྷུར་བླངས་པས། །སྐྱོན་སྤངས་རྣམ་པ་ཀུན་གྱི་མཆོག་ལྡན་པའི། །སྐུ་གསུང་ཐུགས་

[036B] །མནར་མེད་མེ་ཡི་བུད་ཤིང་འགྱུར་པ་ཡི། །བཟོད་དཀའི་རེག་པས་རྟག་ཏུ་མནར་བ་ཡང། །རང་གི་ཀུན་རྟོག་འཆིང་ལས་གཞན་ན་གང། །དེ་ཕྱིར་འབྲས་བུའི་དུས་ཀྱི་ཡོངས་དག་བཞི། །ཇི་ལྟ་ཇི་སྙེད་མངོན་གཟིགས་མཁྱེན་
པའི་སྤྱན། །ལྷུན་གྲུབ་རྒྱུན་མི་འཆད་པའི་འཕྲིན་ལས་ཀྱང། །བསླུ་མེད་རྟེན་འབྲེལ་དགའ་བའི་རྩེ་འཇོ་ལས། །ཡིད་ཀྱི་གྱ་གྱུ་མིན་པ་མཐོང་ངམ་ཀྱེ། །སྔོན་གྱི་རྣམ་དཀར་བྱེད་པོས་ཉེར་སྤྱད་པའི། །གང་གི་ཐུགས་རྗེའི་ཉི་མ་བརྒྱ་སྟོང་གིས། །དྲོད་ཀྱི་འདབ་འཕྲེང་
རྒྱས་པའི་པདྨོ་ཡང། །འོད་ཟེར་རེག་པས་བློ་ཡི་ཟེ་འབྲུ་བྱེ། །ཅི་ཡིན་ནམ་མཁའ་ཡངས་པ་འདི་ལས་ནི། །འོད་ཟེར་ཕུང་པོ་རླུང་གི་མགྱོགས་འགྲོས་དྲངས། །མཁའ་དབྱིངས་ལྷམ་མེར་མཛེས་བར་བྱས་པའམ། །བརྩེ་ལྡན་མཁྱེན་བརྩེའི་ཤར་རི་ལས་
འོངས་པའི། །ཕན་བདེའི་ཉིན་མོར་བྱེད་པ་ཡིན་ནམ་ཞེས། །རེ་ཞིག་བདག་བློའི་པད་ཚལ་དཔྱད་ཐག་གྱུར། །དེ་ཚེ་རྒྱལ་སྲས་རྒྱལ་བའི་གཞི་ལས་ངེས་སྤྲུལ་ཐུགས་རྗེའི་ཉིན་མོར་བྱེད། །འཕགས་པ་ལྷ་ཞེས་བྱ་བའི་དབང་ཕྱུག་དམ་པ་གང་དེའི་མཁྱེན་
བརྩེ་ལས། །ངེས་པར་འོངས་པའི་འོད་ཟེར་བརྒྱ་པ་ཡིན་ནོ་ཞེས་ནི་སྔོན་ཁུམས་ཏེ། །ཡིད་ལ་དགའ་བཅི་ཡང་སྦྱིན་པའི་ཉི་མའི་གཉེན་དེ་འདི་སྐད་སྨྲ། །དགའ་ཆེན་དཔལ་ལྡན་བརྩོན་འགྲུས་ཀྱི། །ཕྱག་གི་པདྨོ་ལས་བརྒྱུད་པའི། །ཞུ་དོན་ཕྲེང་ཡིག་གླུར་
བླངས་པ། །ཚིག་གི་སྦྱོར་བ་མི་མཁས་ཀྱང། །དོན་གྱི་གོམ་སྟབས་མ་འཁྱོར་བས། །དམ་པ་ཁྱེད་ཀྱི་སྦྱན་ལམ་དུ། །མཛེས་པར་འགྱུར་ཞེས་སྙན་པའི་སྒྲ། །བདག་གི་རྣ་བར་སོན་པའི་ཚེ། །ཡིད་ལ་དགའ་སྤྲོ་འགྱུར་བ་ནི། །དབྱར་གྱི་ཆུ་བོ་བཞིན་དུ་འཕེལ་
སླར་ཡང་བཀའ་ཡིག་ཤོག་དྲིལ་ནི། །གསུང་རབ་བདུད་རྩིའི་རྒྱ་མཚོ་ལས། །ཉིང་ཁུ་བཞིན་དུ་བྱུང་བ་མཐོང། །ལེགས་པར་དཔྱད་པའི་ཞུ་ལན་ནི། །གནང་བ་ཐོབ་བཞིན་འདིར་བཀོད་ལ། །འགལ་འཁྲུལ་ནོར་བ་མཆིས་ན་ཡང། །ཐུགས་ཀྱིས་

[037A]༄༅། །མི་བས་བརྩེ་བས་སྐྱོངས། །གལ་ཏེ་ལེགས་པའི་ཆ་འདུག་ན། །དགེ་བ་ཆུང་ངུའང་མི་སྤོང་བ། །དམ་པ་རྣམས་ཀྱི་ལུགས་ཡིན་པས། །རི་དྭགས་ལྟེ་བའི་དྲི་ཞིམ་བཞིན། །ལེགས་པའི་ཆ་རྣམས་བླང་དུ་གསོལ། །
འདི་ལས་བྱུང་བའི་རྣམ་དཀར་དགེ། །ཕྱོགས་ཀྱི་མཐར་འགྲོ་གང་ལགས་པ། །ལུས་ཅན་དགེ་དང་ལྷན་ཅིག་ཏུ། །རྒྱལ་བ་ཡན་ལག་བདུན་ལྡན་གྱི། །གོ་འཕང་ཐོབ་ཕྱིར་བསྔོ་བར་བགྱི།། །།ཞེས་རྗེ་བཙུན་འཕགས་པ་ལྷའི་བཀའ་ཡིག་གསུང་ལན་
དུ་བསྲིངས་པ་ལམ་བཟང་སྙིང་པོ་གསལ་བའི་མེ་ལོང་ཞེས་བྱ་བ་འདི་ནི་་རྗེ་བཙུན་དེ་ཉིད་ལ་གུས་པའི་སོར་མོ་སྤྱི་བོར་འཛིན་པའི་དགེ་སློང་ངག་གི་དབང་ཕྱུག་གྲགས་པ་ཞེས་བྱ་པས། ལྕང་ར་ལྷ་སྡིངས་དགོན་པར་སྦྱར་བའི་ཡི་གེ་པ་ནི་སྡེ་སྣོད་གསུམ་གྱི་ཐོས་བསམ་ལ་སྤྲོ་བ་ཅན། རྩེ་ལུ་གཞོན་ནུ་བཟང་པོ་ཞེས་
བྱ་བས་བགྱིས་པ་དགེ་ལེགས་འཕེལ།། །།

[037B][BP]
﻿
[001A]༄༅། །བདེན་གཉིས་ཀྱི་རྣམ་གཞག་དང་ལྟ་བའི་ཁྲིད་ཡིག་རིན་པོ་ཆེའི་འཕྲེང་བ་བཞུགས་སོ། །

[001B] །སྟོང་པ་རྟེན་འབྱུང་དོན་དུ་ཐུགས་ཆུད་ནས། །ཐུགས་རྗེས་གཞན་ལ་འདོམས་མཛད་བླ་མ་ཡི། །ཞབས་པད་བཏུད་ནས་དེ་ཉིད་ཟབ་མོའི་དོན། །མདོར་བསྡུས་ཙམ་ཞིག་ཚུལ་བཞིན་བཤད་པར་
བྱ། །དེ་ལ་འདིར་བདེན་པ་གཉིས་མགོན་པོ་ཀླུ་སྒྲུབ་ཀྱིས་ཇི་ལྟར་བཀྲལ་བ་དེ་ཉིད་ངེས་པར་བྱ་བ་ལ། གཞིའི་གནས་ལུགས་གཏན་ལ་དབབ་པ་དང། ལམ་བགྲོད་པའི་རིམ་པ་དང། འབྲས་བུ་མངོན་དུ་བྱེད་པའི་ཚུལ་ལོ། །དང་པོ་ལ་
བདེན་གཉིས་ཀྱི་མཚན་གཞི་དང། དབྱེ་བ་དང། གཅིག་དང་ཐ་དད་བརྟགས་པ་དང། གྲངས་ངེས་སོ། །དང་པོ་ལ་ཀུན་རྫོབ་བདེན་པ་ནི། ཕུང་པོ་ལ་སོགས་པ་དོན་དམ་བདེན་པ་མིན་པའི་ཆོས་ཐམས་ཅད་དོ། །དོན་དམ་བདེན་པ་གཏན་ལ་
དབབ་པ་ལ། གཞི་གང་གི་སྟེང་དུ་བཀག་ན་ཆོས་ཀྱི་བདག་མེད་དུ་འཇོག་པའི་དགག་བྱའི་ཆོས་བདག་ངོས་བཟུང་བ་དང། དེ་བཀག་པ་དོན་དམ་བདེན་པར་སྒྲུབ་པ་དང། དེ་ནས་སྒྱུ་མ་ལྟ་བུར་འཆར་ཚུལ་གྱི་དཔེ་བསྟན་པའོ། །དང་པོ་ནི། མདོ་ལས་
རྟོག་པའི་དབང་གིས་འཇིག་རྟེན་རྣམས་བཏགས་ཏེ། ཞེས་གསུངས་པ་དང། སྟོང་ཉིད་བདུན་ཅུ་པ་ལས། འཇིག་རྟེན་མ་རིག་རྐྱེན་ཅན་དུ། །གང་ཕྱིར་རྫོགས་པའི་སངས་རྒྱས་གསུངས། །དེ་ཡི་ཕྱིར་ན་འཇིག་རྟེན་འདི། །རྣམ་རྟོག་ཡིན་ཞེས་
ཅིས་མི་འཐད། །ཅེས་དང། བཞི་བརྒྱ་པ་ལས། རྟོག་པ་མེད་པར་འདོད་ཆགས་ལ། །སོགས་ལ་ཡོད་ཉིད་ཡོད་མིན་ན། །ཡང་དག་དོན་དང་རྟོག་པ་ཞེས། །བློ་དང་ལྡན་པ་སུ་ཞིག་འཛིན། །ཅེས་དང། དེའི་འགྲེལ་པར། རྟོག་པ་ཡོད་པ་ཁོ་ནས་ཡོད་པ་

[002A]༄༅། །དང། རྟོག་པ་མེད་པར་ཡོད་པ་ཉིད་མད་པ་དེ་དག་ནི་ཐག་པ་བསྡོགས་པའི་ཆུན་པོ་ལ་སྒྲུལ་ལྟར་རང་གི་ངོ་བོས་མ་གྲུབ་པར་ངེས་སོ། །ཞེས་གསུངས་པས། འཇིག་རྟེན་བཏགས་པ་ཙམ་གྱིས་ཡོད་པར་གསུངས་པའི་ལྡོག་
ཕྱོགས་ནི་བདེན་པར་ཡོད་པ་དང། ཡང་དག་པར་ཡོད་པ་དང། རང་བཞིན་གྱིས་ཡོད་པ་དང། རང་གི་མཚན་ཉིད་ཀྱིས་དང། རང་གི་ངོ་བོས་དང། རང་དབང་གིས་ཡོད་པ་ཞེས་བསྙད་དོ། །དེ་ཡང་མིང་གི་ཐ་སྙད་ཀྱི་དབང་གིས་བཞག་པ་ཙམ་མ་ཡིན་པའི་ཡོད་པ་སྟེ། རྟག་པ་མཐའ་བཟུང་གི་ཚུལ་དུ་
བདེན་ཚད་བཟུང་བའོ། །དེ་ལ་ལྷ་སྦྱིན་ཞེས་པ་དང། དེའི་མིག་དང་རྣ་བ་ཞེས་སོགས་ཀྱི་ཐ་སྙད་མཐོང་ལ། ཐ་སྙད་བཏགས་པ་ཙམ་གྱིས་མ་ཚིམ་པར་ཐ་སྙད་འཇུག་པའི་གཞི་དེ་ཇི་ལྟར་ཡིན་སྙམ་དུ་བཙལ་བ་ན། ཐ་སྙད་འཇུག་པའི་གཞི་དེ་ཐ་
སྙད་དམ་ཡིན་ཞིང། འཇུག་གཞིའི་ངོས་ནས་སྡོད་ལུགས་སུ་གྲུབ་པ་གང་ཡང་རུང་བ་ཞིག་རྙེད་ན། བདེན་པར་གྲུབ་པ་དང། རང་གི་ངོ་བོས་གྲུབ་པ་ཞེས་པ་ཡིན་ལ། དེ་ཡོད་ན་གདགས་པའི་གཞི་དང་རང་བཞིན་གཅིག་དང་ཐ་དད་གང་རུང་
དུ་རྙེད་དགོས་པ་ལ་མ་རྙེད་པས་རང་བཞིན་མེད་དོ། །དེས་ན་མིང་ཙམ་དང་བརྡ་ཙམ་དང་བཏགས་པ་ཙམ་དུ་བཤད་པ་སྟེ། དཔེར་ན་ཐག་པ་བསྡོགས་པའི་ཆུན་པོ་ལ་སྒྲུལ་ལོ་སྙམ་དུ་བཏགས་པའི་ཚེ་ཐག་པ་དེའི་ཆ་ཤས་རེ་རེ་བ་དང། ཚོགས་པ་
དང། རྒྱུན་དང་རྒྱུན་ཅན་གང་ཡང་སྤྲུལ་གྱི་མཚན་གཞིར་མི་རུང་ཞིང། སྐབས་དེར་དེ་ལས་གཞན་ཡང་སྤྲུལ་གྱི་མཚན་གཞིར་མི་རུང་ཡང། སྦྲུལ་དུ་བཏགས་པ་ལྟར་ཕུང་པོའི་ཚོགས་པ་དང། ཡ་གྱལ་དང། རྒྱུན་དང། རྒྱུན་ཅན་གང་

[002B] དེ་ལས་རང་བཞིན་གཞན་ཡང་མི་རུང་བས། ཕུང་པོ་ལ་བརྟེན་ནས་གང་ཟག་ཏུ་བཏགས་ཤིང་གང་ཟག་བྱ་བ་བྱེད་ནུས་སུ་ཡང་གནས་པ་ཡིན་ནོ། །དཔེ་དེ་གཉིས་བཏགས་ཚུལ་མཚུངས་པ་ཡིན་གྱི་དཔེ་ལས་སྐབས་དེར་སྒྲུལ་གྱི་
མཚན་གཞི་གང་ཡང་མེད་པ་དང་མི་མཚུངས་ཏེ། ལྷ་སྦྱིན་སོགས་གང་ཟག་གི་མཚན་གཞིར་རུང་བས་སོ། །འོ་ན་ལྷ་སྦྱིན་གྱི་མཚན་གཞི་གང་ཡིན་སྙམ་ན། དེ་ཡང་ཐ་སྙད་བཏགས་པ་ཙམ་གྱིས་མ་ཚིམ་པ་ཡིན་པས། དེ་ལྟར་བཙལ་བའི་ཚེ་ལྷ་སྦྱིན་ཡང་དཔྱོད་
བྱེད་དེའི་ངོར་མི་རྙེད་པས་སོ། །དེ་ཡང་ལྷ་སྦྱིན་རང་གི་ངོ་བོས་གྲུབ་པ་མ་རྙེད་པ་མ་ཡིན་གྱི་ལྷས་སྦྱིན་མ་རྙེད་པ་མ་ཡིན་ཏེ། དེ་ནི་ཐ་སྙད་པའི་ཚད་མས་རྙེད་དགོས་པའི་ཕྱིར་རོ། །ལྷ་སྦྱིན་ཞེས་པའི་ཐ་སྙད་འཇུག་པའི་གཞི་དེ་ཇི་ལྟར་ཡོད་བཙལ་བའི་ཚེ་མི་རྙེད་ན་དེ་ཡེ་མེད་དུ་
འགྱུར་རོ་ཞེ་ན། དེ་ནི་རྩ་ཤེ་ལས། གལ་ཏེ་འདི་དག་ཀུན་སྟོང་ན། །འབྱུང་བ་མེད་ཅིང་འཇིག་པ་མེད། །ཅེས་པའི་རྩོད་པ་དེ་ཉིད་འོང་བ་ཡིན་པས། །བཞི་བརྒྱ་བའི་འགྲེལ་པར། དངོས་པོ་དང་དངོས་པོར་ཡོད་པར་སྨྲ་བ་དེའི་ལྟར་ན། ཇི་ལྟར་ཉིད་དངོས་པོ་དེའི་ཡོད་པ་དེ་སྲིད་དུ་
རང་གི་ངོ་བོ་ཡང་ཡིན་ལ། རང་གི་ངོ་བོས་མེད་ན་རི་བོང་གི་རྭ་དང་འདྲ་བར་འགྱུར་བས། དེའི་མངོན་པར་འདོད་པ་ཐམས་ཅད་འགྲིག་དཀའ་བར་འགྱུར་རོ་ཞེས་གསུངས་པས། རང་གི་ངོ་བོས་མེད་ན་གཏན་མེད་དང། ཡོད་ན་རང་གི་ངོ་བོས་ཡོད་པར་འདོད་པ་ལ། བདེན་
པ་གཉིས་ཀྱི་རྣམ་གཞག་བྱས་པ་རྣམས་མེད་དེ་ཀུན་རྫོབ་རང་ལུགས་ལ་ཁས་བླངས་ན་དོན་དམ་བདེན་པ་ཁས་བླངས་ས་མེད། དེ་ཁས་བླངས་ན་ཅིག་ཤོས་ཁས་བླངས་ས་མེད་པའི་ཕྱིར་རོ། །དེས་ན་མགོན་པོ་ཀླུ་སྒྲུབ་ཀྱིས། ཆོས་རྣམས་སྟོང་པ་འདི་ཤེས་ནས། །ལས་

[003A]༄༅། །དང་འབྲས་བུ་བསྟན་པ་གང། །ངོ་མཚར་བས་ཀྱང་འདི་ངོ་མཚར། །རྨད་བྱུང་བས་ཀྱང་འདི་རྨད་བྱུང། །ཞེས་གསུངས་པ་ལྟར། ཆོས་རྣམས་ལ་རང་གི་ངོ་བོས་གྲུབ་པ་རྡུལ་ཙམ་ཡང་མེད་པ་དང། བྱ་བྱེད་ཀྱི་རྣམ་གཞག་ཐམས་ཅད་
འཐད་པ་གཉིས་ཚོགས་རང་ལུགས་ལ་འཐད་པ་སྟེ། ཆོས་རྣམས་ལ་རང་གི་ངོ་བོས་གྲུབ་པ་མ་ཁེགས་ན། བདེན་འཛིན་གྱི་དམིགས་གཏད་བྱས་མེད་པར་མི་འགྱུར་བས། དོན་དམ་པའི་བདེན་པ་སྐྱོན་མེད་བཞག་ས་མི་འོང་ལ། རང་གི་ངོ་བོས་གྲུབ་པ་ཁེགས་པའི་ལུགས་སུ་བྱས་
ནས་བྱ་བྱེད་བཞགས་མ་བྱུང་ན་ཆོས་ཐམས་ཅད་ལ་སྐུར་བ་འདེབས་པའི་ཆད་ལྟར་འགྱུར་བས་སོ། །དེས་ན་རྒྱུ་འབྲས་རང་ལུགས་ལ་ཚད་མས་གྲུབ་པ་དང། དེ་ཡང་རང་གི་ངོ་བོས་གྲུབ་པ་ཁོ་ན་ལ་བཞག་དགོས་པར་མཐོང་བའི་གཉིས་ཚོགས་ལ་མཁས་པ་བྱུང་ན་བདེན་གཉིས་ཀྱི་
རྣམ་གཞག་ལ་མཁས་པ་ཞེས་བྱ་བའི་གྲངས་སུ་འགྲོ་བ་ཡིན་ནོ། །སྔར་སྟོང་ཉིད་བདུན་ཅུ་པའི་ལུང་དྲངས་པ་ལྟར། འཇིག་རྟེན་ཉེར་ལེན་གྱི་ཕུང་པོ་ལྔ་ནི་གང་ཟག་དང་ཕུང་པོ་ལ་བདེན་པར་ཞེན་པའི་ཉོན་མོངས་ཅན་གྱི་མ་རིག་པ་ལས་བྱུང་ལ། དེས་ཕུང་པོ་རང་གི་ངོ་བོས་གྲུབ་པར་
བཏགས་ཤིང་ཞེན་པའི་སྒོ་ནས་ལས་བསགས་ནས་བསྐྱེད་ལ། དེས་བཏགས་པ་ལྟར་གྲུབ་པ་བཀག་པ་ན། ཕུང་པོ་མིང་གི་ཐ་སྙད་ཀྱིས་བཞག་པ་ཙམ་རྟོག་བཏགས་སུ་ཁོང་དུ་ཆུད་པར་འགྱུར་རོ། །གཉིས་པ་ནི། །གང་ཟག་གི་བདག་འཛིན་དང། ཆོས་ཀྱི་བདག་འཛིན་གྱིས་
ཇི་ལྟར་བཏགས་པ་ལྟར་གྲུབ་པ་བཀག་པ་ནི་དོན་དམ་བདེན་པ་སྟེ། དེ་ལ་དམིགས་ཏེ་སྒོམས་པས་ཉོན་མོངས་པ་དང་ཤེས་བྱའི་སྒྲིབ་པའི་ས་བོན་མཐའ་དག་ཟད་པར་འགྱུར་བའི་ཕྱིར། དེ་ཡང་གང་ཟག་གི་བདག་འཛིན་གྱིས་གང་ཟག་དེ་ལ་དམིགས་ནས་རང་གི་ངོ་

[003B] ཆོས་ཀྱི་བདག་འཛིན་གྱིས་གཞི་ཕུང་པོ་ལ་དམིགས་ནས་རང་གི་ངོ་བོས་གྲུབ་པར་བཟུང་ངོ། །གང་ཟག་དང་ཕུང་པོ་རང་གི་ངོ་བོས་ཡོད་པ་བཀག་ཙམ་དེ་ལ་དོན་དམ་བདེན་པ་ཞེས་བྱའོ། །རང་གི་ངོ་བོས་གྲུབ་པ་ཀུན་རྫོབ་ཏུ་ཡོད་པ་ཡིན་
གྱི། དེ་ཡོད་ན་བདེན་གྲུབ་ཏུ་ཇི་ལྟར་འགྱུར་ཞེ་ན། ཐ་སྙད་དུ་ཡོད་པའི་ལྡོག་ཕྱོགས་ཀྱི་ཡོད་པ་དོན་དམ་དུ་ཡོད་པ་ཡིན་པས། ཐ་སྙད་དུ་ཡོད་པའི་དོན་ནི་མིང་གི་ཐ་སྙད་ཀྱིས་བཞག་པའི་ཡོད་པ་ཙམ་ཡིན་གྱི་ཐ་སྙད་འཇུག་པའི་གཞི་ཇི་ལྟར་ཡོད་བཙལ་ན་མི་རྙེད་པ་ཡིན་པས་
རང་གི་མཚན་ཉིད་ཀྱིས་ཡོད་ན་ཐ་སྙད་འཇུག་པའི་གཞི་ཇི་ལྟར་ཡོད་བཙལ་བའི་ཚེ་དཔྱོད་བྱེད་ཀྱི་ངོར་རྙེད་པས་ཁྱབ་པའི་ཕྱིར། གསུམ་པ་ནི། ཆུ་ཟླ་དང་རྨི་ལམ་དང་སྒྱུ་མ་ལ་སོགས་པ་ལྟར་རང་གི་ངོ་བོས་མ་གྲུབ་བཞིན་དུ་རང་གི་ངོ་བོས་གྲུབ་པར་སྣང་བས་སྣང་
སྟོང་གཉིས་ཚོགས་ཀྱི་སྒྱུ་མ་ལྟ་བུ་ཞེས་བྱའོ། །དཔེར་ན་མེ་ལོང་གི་ནང་དུ་བྱད་བཞིན་གྱི་གཟུགས་བརྙན་ཤར་བའི་ཚེ་གཟུགས་བརྙན་གྱི་ཆ་འདི་བྱད་བཞིན་དུ་སྣང་ལ་ཆ་གཞན་བྱེད་བཞིན་དུ་མི་སྣང་བའི་ཁྱད་པར་ཅུང་ཟད་ཀྱང་མེད་པར་ཆ་ཐམས་ཅད་ཀྱི་ཐམས་ཅད་དུ་བྱད་
བཞིན་གྱི་ཆ་དེ་དང་དེར་སྣང་ལ། སྡེད་ལུགས་ལ་གཟུགས་བརྙན་གྱི་ཆ་གང་དུ་ཡང་མ་གྲུབ་པ་ལྟར་སྔོན་པོ་ལྟ་བུ་དེ་འཛིན་དབང་ཤེས་ལ་རང་གི་ངོ་བོས་གྲུབ་པར་མི་སྣང་བའི་ཆ་ཅུང་ཟད་ཙམ་མེད་ཀྱང། རང་གི་ངོ་བོས་གྲུབ་པའི་ཆ་ཡང་ཅུང་ཟད་ཙམ་མེད་པས་སྒྱུ་མ་
ལྟ་བུ་སྟེ། དེ་བཞིན་དུ་ཐམས་ཅད་ལ་ཤེས་པར་བྱའོ། །མེ་ལོང་ནང་གི་བྱད་བཞིན་གྱི་གཟུགས་བརྙན་བྱད་བཞིན་དུ་མ་གྲུབ་པར་རྒན་པོ་བརྡ་བྱང་གི་ཐ་སྙད་པའི་ཚད་མས་ཀྱང་གྲུབ་ལ། དེ་ནི་རྫུན་པ་རགས་པ་ཙམ་ཞིག་ཁོང་དུ་ཆུད་པ་ཡིན་གྱི་ཕྲ་མོ་ཁོང་དུ་ཆུད་པ་ནི་

[004A]༄༅། །མ་ཡིན་ནོ། །དེ་ལ་ནི། བྱད་བཞིན་དུ་སྣང་བ་དེ་ཉིད་རང་གི་ངོས་ནས་ཚུགས་ཐུབ་ཏུ་གྲུབ་པས་སྟོང་པར་རྟོགས་དགོས་ལ། དེ་ལྟར་རྟོགས་ནས་བྱད་བཞིན་དུ་སྣང་བ་ལ་བལྟས་པའི་ཚེ་ཡང་ཚུགས་ཐུབ་ཏུ་སྣང་ལ། དེ་ཉིད་སྣང་བ་ལྟར་ཐ་སྙད་
དུ་ཚུགས་ཐུབ་ཏུ་གྲུབ་བོ་སྙམ་ན། དེ་ནི་ཐ་སྙད་དུ་རང་མཚན་ཁས་ལེན་པའི་ཕྱོགས་ཡིན་པས་འདིར་དེ་མི་འདོད་དོ། །ཤེར་ཕྱིན་གྱི་མདོ་ལས། གཟུགས་སྟོང་པའོ། །སྟོང་པ་ཉིད་གཟུགས་སོ། །ཞེས་གསུངས་པའི་དོན། གཟུགས་རང་གི་ངོ་བོས་གྲུབ་པས་སྟོང་
པར་ཁོང་དུ་ཆུད་པའི་ཚེ་དེའི་བྱེད་པ་མ་ཉམས་པའི་ངང་ནས་གཟུགས་ལ་སྡོད་ལུགས་ཇི་ལྟར་ཡོད་བལྟས་པའི་ཚེ་གཟུགས་རང་གི་ངོས་ནས་ནམ་མཁའ་ལ་འཇའ་ཡལ་བ་ལྟར་སོང་ནས། རང་གི་ངོ་བོས་གྲུབ་པ་ཅུང་ཟད་ཀྱང་མེད་པ་གཅིག་ལ་གཟུགས་སུ་
བཏགས་པར་ཟད་འདུག་སྙམ་པ་དང། དེ་འདྲ་ཞིག་ཐ་སྙད་པའི་བློ་ལ་སྣང་བའོ་སྙམ་དུ་ཤེས་ཤིང། བསྐྱེད་བྱ་སྐྱེད་བྱེད་ལ་སོགས་པའི་བྱ་བྱེད་ཐམས་ཅད་དེ་འདྲ་ཞིག་ཁོ་ན་ལ་བཞག་དགོས་པར་ཚད་མས་ལེགས་པར་ཁོང་དུ་ཆུད་པ་ཞིག་བྱུང་ན་དབུ་མ་ཐལ་འགྱུར་བའི་ལྟ་
བ་རྟོགས་པ་ཞེས་བྱ་བའི་གྲངས་སུ་འགྲོ་བར་ཤེས་པར་བྱའོ། །དེ་ལྟར་བརྟགས་པའི་ཚེ་གཟུགས་རང་གི་ངོས་ནས་གྲུབ་པའི་བློ་རྩེ་གཏད་པ་ཞིག་བྱུང་ན། ད་དུང་སྟོང་པ་རྟེན་འབྱུང་གི་དོན་དུ་ཁོང་དུ་ཆུད་པ་མ་ཡིན་ནོ། །གཉིས་པ་ནི། འཇུག་པ་ལས། རབ་
རིབ་མཐུ་ཡིས་སྐྲ་ཤད་ལ་སོགས་པའི་ངོ་བོ་ལོག་པ་གང་ཞིག་རྣམ་བཏགས་པ། ཞེས་སོགས་དང། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་ཡིན། །བློ་ནི་ཀུན་རྫོབ་ཡིན་པར་འདོད། །ཅེས་གསུངས་པ་རྣམས་དོན་གཅིག་པས། དེའི་དོན་རྐང་པ་སྔ་མ་

[004B] རྐང་པ་ཕྱི་མ་སྒྲུབ་བྱེད་དུ་བྱེད་པ་མ་ཡིན་ནོ། །དེ་ནི་དོན་དམ་བདེན་པ་ཤེས་བྱ་མ་ཡིན་པར་འདོད་པའི་ལུགས་ཡིན་ལ་ཕྱིན་ཅི་ལོག་ཏུ་ཤེས་པར་བྱའོ། །དེའི་བློ་ཞེས་པ་ཡུལ་རྒྱངས་ཆད་དུ་སྣང་བའི་གཉིས་སྣང་ཅན་གྱི་བློ་ལ་བྱ་ལ། དོན་ནི་རང་བཞིན་
གྱིས་སྟོང་པ་དོན་དམ་བདེན་པར་མཚོན་པ་ལ། ཤེས་བྱ་གང་ཟག་གི་རང་འཇལ་བའི་མངོན་སུམ་ཚད་མ་དེ་ལ་རང་ཉིད་གཉིས་སུ་སྣང་བའི་སྒོ་ནས་རྟོགས་པར་བྱ་བ་མ་ཡིན་པ་ཞེས་བྱ་ལ། ཤུགས་ལ་རང་འཇལ་བའི་མངོན་སུམ་ཚད་མས་ཆུ་ལ་ཆུ་བཞག་པའི་ཚུལ་
གྱིས་རྟོགས་བྱ་ཡིན་པར་གོ་ནུས་སོ། །སངས་རྒྱས་ཀྱི་མཉམ་གཞག་ཡེ་ཤེས་དེས་ཇི་ལྟ་བ་གཉིས་སྣང་ནུབ་པའི་ཚུལ་གྱིས་འཇལ་ཡང་ཇི་སྙེད་པ་གཉིས་སྣང་གི་ཚུལ་དུ་འཇལ་བས། དོན་དམ་བདེན་པ་འཇལ་བའི་མངོན་སུམ་ཚད་མ་ལ་གཉིས་སྣང་མེད་པས་ཁྱབ་
པ་མ་ཡིན་ནོ། །ཀུན་རྫོབ་བདེན་པའི་མཚན་ཉིད་ནི། རང་ཉིད་དངོས་སུ་རྟོགས་པའི་ཚད་མ་དེ་ལ་རང་ཉིད་གཉིས་སུ་སྣང་བའི་སྒོ་ནས་རྟོགས་པར་བྱའོ། །དེས་ན་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་དེས་དོན་དམ་བདེན་པ་ཆུ་ལ་ཆུ་བཞག་གི་ཚུལ་དུ་རྟོགས་
ལ། ཀུན་རྫོབ་བདེན་པ་རང་ལས་ཐ་དད་དུ་སྣང་བའི་སྒོ་ནས་རྟོགས་པར་བྱ་བ་ཡིན་ནོ། །དོན་དམ་བདེན་པ་འཇལ་བའི་ཡུལ་ཅན་ལ། རྣམ་གྲངས་པའི་དོན་དམ་དང། རྣམ་གྲངས་མ་ཡིན་པའི་དོན་དམ་གཉིས་ཡོད་པའི་དབང་གིས་དོན་དམ་བདེན་པ་ཡང་བློ་ངོ་ལ་ལྟོས་ནས་
གཉིས་སུ་དབྱེ་བ་ཡིན་གྱི། རིག་ཤེས་རྗེས་དཔག་གི་གཞལ་བྱར་གྱུར་པའི་མྱུ་གུ་བདེན་མེད་ལྟ་བུ་རྣམ་གྲངས་པའི་དོན་དམ་བདེན་པ་ཡིན་གྱི། དོན་དམ་བདེན་པ་མཚན་ཉིད་པ་མ་ཡིན་པར་སྨྲ་བ་ནི་རྣམ་པ་ཐམས་ཅད་དུ་མི་རིགས་པར་ཤེས་པར་བྱའོ། །དེས་ན་

[005A]༄༅། །རིག་ཤེས་རྗེས་དཔག་དེས་བདེན་པའི་སྤྲོས་པ་ཆོད་ཀྱང་རྟགས་ཀྱི་དགག་བྱ་སྣང་བ་དང་དོན་དམ་བདེན་པ་གཉིས་སུ་སྣང་བའི་སྤྲོས་པ་མཆོད་པས་རྣམ་གྲངས་པའི་དོན་དམ་པ་ཞེས་བྱ་ལ། འཕགས་པའི་མཉམ་གཞག་
གི་ངོར་སྤྲོས་པ་དེ་དག་རྣམ་པ་ཐམས་ཅད་དུ་ལོག་པས་རྣམ་གྲངས་པ་མ་ཡིན་པའི་དོན་དམ་པ་ཞེས་བྱའོ། །དེས་ན་དོན་དམ་བདེན་པ་བློ་ངོ་གཉིས་ལ་ལྟོས་ནས་རྣམ་གྲངས་པ་དང། རྣམ་གྲངས་པ་མ་ཡིན་པའི་དོན་དམ་བདེན་པ་ཞེས་བྱའོ། །ཀུན་རྫོབ་བདེན་པ་
ལ་གཉིས་སུ་ཕྱེ་བ་ཡང། ཐ་སྙད་པའི་བློ་ངོ་ལ་ལྟོས་ནས་ཡང་དག་ཀུན་རྫོབ་དང་ལོག་པའི་ཀུན་རྫོབ་ཅེས་བསྙད་པ་ཡིན་གྱི། དབུ་མ་པ་རང་གི་ལུགས་ལ། བུམ་སོགས་ཡང་དག་ཀུན་རྫོབ་ཏུ་གྲུབ་པ་མ་ཡིན་ཏེ། བདེན་པར་གྲུབ་པ་ཐ་སྙད་དུ་ཡང་མི་བཞེད་
པའི་ཕྱིར་རོ། །དེས་ན་བུམ་པ་དང་སྣམ་བུ་ལ་སོགས་པ་སྟོང་ཉིད་མ་རྟོགས་པར་དེ་སྣང་དང་དེ་རྟོགས་ཀྱི་ཚོགས་པ་ཐ་སྙད་པའི་མངོན་སུམ་ཚད་མས་རྟོགས་མི་ནུས་པའི་རིགས་སུ་གནས་པ་དེ་དག་ནི། འཇིག་རྟེན་པའི་བློ་ཀུན་རྫོབ་པའི་ངོར་བདེན་པར་གྲུབ་
པ་ཞེས་བསྙད་ལ། མེ་ལོང་ནང་གི་བྱད་བཞིན་གྱི་གཟུགས་བརྙན་སོགས་སྔ་མ་དེ་དག་ལས་ལོག་སྟེ་རྟོགས་ནུས་པའི་རིགས་སུ་གནས་པ་དེ་དག་ནི་འཇིག་རྟེན་པའི་བློ་ཀུན་རྫོབ་པའི་ངོར་རྫུན་པ་ཞེས་བསྙད་དོ། །བཞི་པ་ནི། འཇུག་པ་ལས། དངོས་ཀུན་ཡང་
དག་རྫུན་པ་མཐོང་བ་ཡིས། །དངོས་རྙེད་ངོ་བོ་ཉིད་ནི་འཛིན་པར་འགྱུར། །ཞེས་ཕྱི་ནང་གི་དངོས་པོ་རྣམས་ངོ་བོ་གཉིས་གཉིས་འཛིན་པར་གསུངས་ཏེ། ཐ་སྙད་པའི་ཚད་མས་རྙེད་པའི་ངོ་བོ་དང། དོན་དམ་པའི་ཚད་མས་རྙེད་པའི་ངོ་བོ་ཡོད་ལ། ངོ་བོ་ཐ་དད་

[005B] མདོ་སྡེ་དགོངས་འགྲེལ་ལས་གནོད་བྱེད་བཞི་བརྐོད་པ་སོགས་ཀྱིས་གནོད་པས་ངོ་བོ་གཅིག་སྡོག་པ་གཅིག་ཡིན་ན་དེར་བཤད་པའི་གནོད་བྱེད་བཞི་འབའ་བས་ངོ་བོ་གཅིག་ལ་ལྡོག་པ་ཐ་དད་ཡིན་གྱི་བདེན་བའི་གཅིག་དང་ཐ་དད་ཙམ་ལས་གྲོལ་བར་
སྨྲ་བ་ནི་དབུ་མ་རང་ལུགས་ལ་ཁས་བླང་རྒྱུ་ཅུང་ཟད་ཀྱང་མེད་པར་འདོད་པའི་ལུགས་ཡིན་པས་རྣམ་པ་ཐམས་ཅད་དུ་མི་རིགས་པར་ཤེས་པར་བྱའོ། །ལྔ་པ་ནི། ཤེས་བྱ་ཙམ་གཞིར་བྱས་པ་ལ། བསླ་བའི་དོན་ཅན་དང། མི་སླུ་བའི་དོན་ཅན་གཉིས་གཅིག་རྣམ་པར་
བཅད་པ་ན་ཅིག་ཤོས་ཡོངས་སུ་གཅོད་དགོས་ལ། གཅིག་ཡོངས་སུ་གཅོད་པ་ན་ཅིག་ཤོས་རྣམ་པར་བཅད་དགོས་པས་བདེན་པ་གཉིས་སུ་གྲངས་ངེས་པ་ཡིན་ནོ། །དོན་དམ་བདེན་པ་ཞེས་པའི་ཚིག་ཟུར་གྱི་བདེན་པ་ཞེས་པ་མི་སླུ་བའི་དོན་ཡིན་གྱི་བདེན་པར་གྲུབ་
པའི་དོན་མ་ཡིན་ནོ། །དེ་ཡང་རང་གིས་འཇལ་བའི་མངོན་སུམ་ཚད་མ་ལ་རང་གི་སྡོད་ལུགས་ལས་ལོག་པར་སྣང་ནས་ཡོངས་སུ་འཁྲིད་ཅིང་འཁྲུལ་པ་མི་སྲིད་ལ། སྣམ་བུ་སོགས་ལ་དེ་ལྟ་བུ་ཡོད་པའི་ཕྱིར་རོ། །མདོར་བསྡུ་ན་གཞིའི་ལྟ་བ་གཏན་ལ་འབེབས་
པའི་ཚེ། མཚན་འཛིན་གྱི་དམིགས་གཏད་རྡུལ་ཙམ་ཡང་མེད་པར་རྟོགས་པ་དང། བྱ་བྱེད་ཐམས་ཅད་འཐད་ཅིང། དེ་ཡང་ཚད་མའི་ལམ་ནས་ལེགས་པར་འདྲེན་ནུས་པ་ཞིག་བྱུང་ན། གཞིའི་ལྟ་བ་མཐར་ཐུག་གཏན་ལ་ཁེབས་ཞེས་བྱ་བ་ཡིན་གྱི། བུམ་
སྣམ་སོགས་རང་ལུགས་ལ་ཁས་བླངས་ན་མཚན་འཛིན་གྱི་དམིགས་གཏད་བཞག་པའི་དོན་དམ་བདེན་པ་རང་ལུགས་ལ་བཞགས་མི་འོང་ལ་དེ་བཞག་ན་ཀུན་རྫོབ་བདེན་པ་རང་ལུགས་ལ་ཁས་བླངས་ས་མེད་པའི་ཐགྶ་མཁན་གྱི་རྐང་པ་བཞིན་དུ་

[006A]༄༅། །སོང་ན་ལྟ་བའི་པོ་ལ་ས་ཆེན་པོ་ལ་གནས་པར་ཤེས་པར་བྱའོ། །གཉིས་པ་ནི། རྩ་བ་ཤེས་རབ་ཀྱི་དགོངས་འགྲེལ་གྱི་སྔ་འགྲེལ་དུ། ཚིགས་གསལ་ལས། མགོན་པོ་ཀླུ་སྒྲུབ་ཀྱིས། དབུ་མ་ལ་འཇུག་པའི་མཆོད་བརྗོད་ཀྱི་སྐབས་སུ་
བསྟན་པའི་ལམ་གྱི་རིམ་པ་ཐོག་མར་མངོན་དུ་མཛད་ནས། མཐར་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཕྱིན་ཅི་མ་ལོག་པར་ཐུགས་སུ་ཆུད་པར་གསུངས་པ་ལྟར། ཚོགས་སྦྱོར་གྱི་སྐབས་སུ་སྙིང་རྗེ་ཆེན་པོ་རྣམ་པ་གསུམ་དང། དེས་ཀུན་ནས་
བསླངས་པའི་ཀུན་རྫོབ་བྱང་ཆུབ་ཀྱི་སེམས་དང། མཐའ་གཉིས་དང་བྲལ་བར་རྟོགས་པའི་གཉིས་སུ་མེད་པའི་བློ་གསུམ་པོས་ལམ་གྱི་གཞི་བཟུང་ནས། འབྲས་བུའི་སྐབས་ཀྱི་ཡེ་ཤེས་སྡེ་ཆན་ཉེར་གཅིག་གི་རིགས་མ་ལུས་པ་ཉམས་སུ་བླངས། དེ་
ནས་ས་བཅུའི་སྐབས་སུ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་རྫོགས་པར་བྱས་ནས་ལམ་བགྲོད་པ་ཡིན་ཏེ། རིགས་པ་དྲུག་ཅུ་པའི་བསྔོ་བའི་སྐབས་དང། རྩ་བ་ཤེས་རབ་ཀྱི་མདོར་བསྟན་རྒྱས་བཤད་ཀྱི་སྐབས་སུ་བསྟན་པ་ལྟར། ཕུང་པོ་དང་
གང་ཟག་ཆོས་ཅན། རང་བཞིན་གྱིས་སྟོང་སྟེ། རྟེན་འབྲེལ་ཡིན་པའི་ཕྱིར། ཅེས་པའི་གཏན་ཚིགས་གཅིག་པོ་དེའི་རྟགས་ཀུན་རྫོབ་ཀྱི་བདེན་པ་དང། བསྒྲུབ་བྱ་དོན་དམ་པའི་བདེན་པ་ཡིན་ཞིང། དེ་དག་ཚད་མས་རྟོགས་པ་ན་གཞི་བདེན་གཉིས་གཏན་ལ་
ཕེབས་པ་ཡིན་ལ། ཕྱོགས་ཆོས་རྟོགས་པའི་བློ་དེ་ཉིད་རྒྱས་པར་ན། རྟེན་འབྲེལ་གྱི་འདོར་ལེན་ཚུལ་བཞིན་བྱེད་པའི་བློར་འགྱུར་ཞིང། དེ་གོམས་པ་ལས་ཐབས་བསོད་ནམས་ཀྱི་ཚོགས་སུ་འགྱུར་རོ། །ཐབས་ལས་བྱུང་བ་བསྒྲུབ་བྱ་རྟོགས་པའི་བློ་དེ་ཉིད་སྔར་གྱི་

[006B] ལམ་ཚོགས་གཉིས་གོམས་པར་བྱས་པ་ལས་འབྲས་བུ་ཆོས་སྐུ་དམ་པ་དང། གཟུགས་སྐུ་དམ་པ་གཉིས་ཐོབ་པར་འགྱུར་བ་ཡིན་ནོ། །གཞི་བདེན་གཉིས་ཟུང་དུ་འཇུག་པ་དེ་འཕྱུགས་
ན། ལམ་ཚོགས་གཉིས་དང། འབྲས་བུ་སྐུ་གཉིས་འཕྱུགས་པ་ཡིན་པས། རྟེན་འབྲེལ་རང་ལུགས་ལ་ཁས་མི་ལེན་པ་དང། མཉམ་གཞག་ན་བློ་མེད་པ་དང། གཟུགས་སྐུ་གདུལ་བྱའི་གཞན་སྣང་ཁོ་ན་ལ་སྐྱེལ་བ་སོགས་འབྱུང་བ་ཡིན་ནོ། །སྔར་གོང་དུ་བཤད་པའི་
དགག་བྱ་ཕྲ་མོ་བཀག་པའི་སྟོང་པ་ཉིད་དོན་དམ་བདེན་པ་དེ་མ་རྟོགས་པར་ཉན་ཐོས་དང་རང་རྒྱལ་རྣམས་ཀྱིས་ཀྱང་སྲིད་པ་ལས་གྲོལ་མི་ནུས་པ་མགོན་པོ་ཀླུ་སྒྲུབ་ཀྱི་དགོངས་པ་ཡིན་པར་སློབ་དཔོན་སངས་རྒྱས་བསྐྱངས་དང། ཞི་བ་ལྷ་དང་ཟླ་བ་གྲགས་པ་སོགས་བཞེད་
དོ། །ཁ་ཅིག་ཉན་ཐོས་ལ་ཆོས་ཀྱི་བདག་མེད་རྟོགས་པ་ཡོད་པར་ཁས་ལེན་བཞིན་དུ། གང་ཟག་དང་ཕུང་པོ་བདེན་འཛིན་ཤེས་སྒྲིབ་ཏུ་བྱེད་པ་ནི་མཐའ་ལེགས་པར་མཆོད་པ་ཡིན་ཏེ། བདེན་སྟོང་མངོན་སུམ་དུ་རྟོགས་པ་དང། རྟོགས་ཞིན་གོམས་པར་བྱས་བཞིན་དུ་
བདེན་འཛིན་ཀུན་བརྟགས་དང་ལྷན་སྐྱེས་གང་གི་ཡང་ས་བོན་མི་སྤོང་བར་འདོད་པ་ནི་རིགས་པའི་ལམ་ལས་འདས་པ་ཡིན་ནོ། །ཡང་ན་དེ་དག་གིས་ཀྱང་ཤེས་སྒྲིབ་ཀྱི་ས་བོན་སྤངས་པར་ཁས་ལེན་དགོས་སོ། །དེས་ན་བདེན་འཛིན་ཉོན་སྒྲིབ་དང། དེ་ཡང་ཉན་ཐོས་དགྲ་བཅོམ་པ་དང། ས་བརྒྱད་པ་ཐོབ་པ་
ན་ཟད་པར་སྤངས་པ་ཡིན་ནོ། །བདེན་འཛིན་གྱི་བག་ཆགས་དང། དངོས་པོ་བདེན་པར་སྣང་བའི་གཉིས་སྣང་འཁྲུལ་པའི་ཆ་ཤེས་སྒྲིབ་ཏུ་བཞེད་ལ། ཉོན་མོངས་པའི་བག་ཆགས་ཡིན་ན་ཉོན་མོངས་པའི་ས་བོན་ཡིན་མི་དགོས་སོ། །གསུམ་པ་ནི། །འབྲས་བུའི་དུས་ན་མཉམ་

[007A]༄༅། །རྗེས་འགལ་མི་འགལ་དཔྱད་པ་དང། གཟུགས་ཀྱི་སྐུ་ཇི་ལྟར་འགྲུབ་པའི་ཚུལ་གཉིས་ཀྱིས་ཤེས་པར་བྱའོ། །དང་པོ་ནི། སློབ་ལམ་ན་ཀུན་རྫོབ་དང་དོན་དམ་པའི་བདེན་པ་གཉིས་གཅིག་མངོན་སུམ་དུ་རྟོགས་པའི་བློ་དེ་ཉིད་ཀྱིས་
ཅིག་ཤོས་མངོན་སུམ་དུ་རྟོགས་མི་ནུས་པས་མཉམ་གཞག་དང་རྗེས་ཐོབ་གཞི་མཐུན་དུ་འདུར་མི་རུང་བ་ཡིན་ནོ། །དེ་ཡང་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཟད་པར་མ་སྤངས་པ་ལས་ཡིན་ནོ། །ས་བཅུ་རྒྱུན་གྱི་ཐ་མའི་བར་ཆད་མེད་ལམ་གྱི་ཚེ་
སྟོང་ཉིད་ལ་མཉམ་པར་བཞག་བཞིན་པའི་ངང་ནས་དེའི་སྐད་ཅིག་གཉིས་པ་ལ་ཆོས་ཀྱི་སྐུ་མངོན་དུ་བྱེད་པ་ཡིན་ལ། དེའི་ཚེ་ཤེས་སྒྲིབ་ཟད་པར་སྤངས་པའི་སྟོབས་ཀྱིས་ཇི་ལྟ་བ་མངོན་སུམ་དུ་མཁྱེན་པའི་བློ་དེ་ཉིད་ཀྱིས་ཤེས་བྱ་ཇི་སྙེད་པ་ཐམས་ཅད་ལག་མཐིལ་དུ་
སྐྱུ་རུ་ར་བཞག་པ་ལྟར་མངོན་སུམ་དུ་རྟོགས་ལ། དེས་ཀྱང་ཇི་ལྟ་བ་མངོན་སུམ་དུ་རྟོགས་པས་ཇི་ལྟ་བ་དང་ཇི་སྙེད་པ་མཁྱེན་པ་གཉིས་གཞི་མཐུན་དུ་འདུ་བ་ཡིན་ནོ། །ཤེས་བྱ་ཇི་སྙེད་པ་རྟོགས་པའི་ཆ་ནས་རྗེས་ལ་ཐོབ་པ་ཞེས་བྱའི། མཉམ་གཞག་ལས་ངོ་བོ་ཐ་དད་པའི་རྗེས་ཐོབ་ནི་མེད་དོ། །
ས་བཅུ་རྒྱུན་མཐའི་བར་ཆད་མེད་ལམ་གྱི་དུས་ན་གནས་ངན་ལེན་གྱི་དྲི་མ་ཕྲ་མོ་མེད་ཀྱང་དེ་སྤངས་པའི་རྣམ་གྲོལ་ལམ་མ་སྐྱེས་པས་ཟད་པར་སྤངས་པ་མ་ཡིན་ནོ། །གང་དག་དེའི་དུས་ན་གནས་ངན་ལེན་གྱི་དྲི་མ་ཕྲ་མོ་མེད་ན་རྫོགས་པའི་སངས་རྒྱས་སུ་འགྱུར་སྙམ་ནས་ཡོད་པར་འདོད་ཅིང། མཐོང་ལམ་
ཆོས་བཟོད་པར་ཆད་མེད་ལམ་གྱི་དུས་ན་རང་གི་ངོས་སྐལ་གྱི་སྤང་བྱ་དེའི་ས་བོན་མེད་པར་འདོད་པ་ནི། སྤང་བྱ་དགག་འགྱུར་གྱིས་སྤོང་བ་དང། སྐྱེ་འགྱུར་གྱིས་སྤོང་བའི་གྲུབ་མཐའ་འགལ་བ་གཞི་མཐུན་དུ་ཁས་ལེན་པ་ཡིན་ནོ། །གཉིས་པ་

[007B] ས་བཅུ་རྒྱུན་གྱི་ཐ་མའི་གནས་སྐབས་ཀྱི་མཚན་དཔེས་སྤྲས་པའི་སྐུ་དེ་ཉིད་ཀྱི་རིགས་འདྲ་ཕྱི་མའི་དྲི་མ་མཐའ་དག་ཟད་པའི་ཚེ་ལོངས་སྤྱོད་རྫོགས་པའི་སྐུར་འགྱུར་བ་ཡིན་ནོ། །ཡེ་ཤེས་ཀྱི་ཆོས་ཀྱི་སྐུ་དང། ལོངས་སྤྱོད་རྫོགས་པའི་སྐུ་གཉིས་དངོས་རྒྱུ་ཚོགས་པ་
ཚར་གཅིག་ལ་རགས་ལས་ཀྱི་འབྲེལ་པ་གྲུབ་པ་ཡིན་ལ། དུས་ཅིག་ཅར་དུ་མངོན་དུ་བྱེད་པ་ཡིན་ནོ། །མཆོག་གི་སྤྲུལ་པའི་སྐུ་མངོན་དུ་བྱེད་པའི་ནུས་པ་དུས་མཉམ་དུ་ཐོབ་ཀྱང་མངོན་དུ་འགྱུར་བ་ན་ལོངས་སྤྱོད་རྫོགས་པའི་སྐུས་བདག་རྐྱེན་མཛད་པ་ལ་ལྟོས་པ་ཡིན་
ནོ། །སངས་རྒྱས་ཀྱི་ཡེ་ཤེས་དེ་ཉིད་ལོངས་སྤྱོད་རྫོགས་པའི་སྐུ་དང་མཆོག་གི་སྤྲུལ་པའི་སྐུར་ཤར་བ་ཡིན་གྱི། རྡུལ་ཕྲ་རབ་བསགས་པའི་ངོ་བོ་ནི་མ་ཡིན་ནོ། །སངས་རྒྱས་རང་རྒྱུད་ཀྱིས་བསྡུས་པའི་སྐུ་གསུམ་མེད་པར་གཟུགས་སྐུ་གདུལ་བྱའི་སྣང་ངོ་ཁོ་ན་ལ་
འཇོག་པ་ནི་བསོད་ནམས་ཀྱི་ཚོགས་རྫོགས་པ་འབྲས་བུ་མེད་པ་ལ་སོགས་པའི་གནོད་པ་ཤིན་ཏུ་མང་ཞིང། གཞིའི་ལྟ་བ་གཏན་ལ་འབེབས་པའི་ཚེ་རྟེན་འབྲེལ་རང་ལུགས་ལ་ཁས་བླང་བ་མེད་པར་གཞན་ངོ་ཁོ་ན་ལ་སྐྱེལ་བ་སོགས་ཀྱིས་ནོངས་པ་ཡིན་ནོ། །
དེས་ན་གཞིའི་བདེན་པ་གཉིས་ཟུང་དུ་འཇུག་པ་དང། ལམ་ཚོགས་གཉིས་ཟུང་དུ་འཇུག་པ་དང། འབྲས་བུ་ཆོས་གཟུགས་གཉིས་ཟུང་དུ་འཇུག་པའི་ཚུལ་རིགས་པའི་ལམ་ནས་དྲངས་པ། དབུ་མ་པ་རང་གི་ལུགས་ལ་གྲུབ་པའི་ཚུལ་ལ་མཁས་པར་བྱའོ། འཕགས་
མཆོག་བྱེ་བས་བགྲོད་པའི་ལམ་བཟང་པོ། །གསུང་རབ་ཀུན་གྱི་སྙིང་པོ་ཟླ་མེད་པ། །ཀླུ་སྒྲུབ་ཞབས་ཀྱི་བཞེད་པ་དྲི་མེད་པ། །སློབ་དཔོན་གསུམ་གྱིས་ཇི་ལྟར་བཀྲལ་བ་ལྟར། །རྗེ་བཙུན་བླ་མའི་གསུང་ཟེར་འབའ་ཞིག་ལས། །རིགས་པ་སྨྲ་བ་དར་མ་རིན་ཆེན་གྱིས་

[008A]༄༅། །ལུང་རིགས་མཆོག་ཏུ་གཞོལ་བའི་བློ་གྲོས་ཅན། །རིན་ཆེན་ཆོས་རྒྱལ་ཆེད་དུ་སྦྱར་བ་ཡིན། །འདིར་འབད་དགེ་བ་རབ་དཀར་དྲི་མེད་དེས། །འགྲོ་ཀུན་རྟེན་འབྱུང་ཟབ་མོའི་དོན་རྟོགས་ནས། །མི་ཤེས་མུན་པའི་ཚོགས་རྣམས་རབ་
བཅོམ་སྟེ། །ཡེ་ཤེས་མཆོག་གི་སྣང་བ་རྒྱས་པར་ཤོག་འདིས་བསྟན་པ་རིན་པོ་ཆེ་སྒོ་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།བླ་མ་དམ་པའི་ཞབས་ལ་ཕྱག་འཚལ་ལོ། །ལྷག་མཐོང་སྒོམ་པ་
ལ་བཞི། ལྷག་མཐོང་གི་ཚོགས། རབ་དབྱེ། ཇི་ལྟར་སྒོམ་པའི་ཚུལ། བསྒོམ་པས་གྲུབ་པའི་ཚད་དོ། །དང་པོ་ནི། དེ་ཁོ་ན་ཉིད་ཀྱི་དོན་དྲི་མ་མེད་པའི་རིགས་པའི་ལམ་ནས་དྲངས་ཏེ་སྟོན་པ་ལ་བཟོ་བའི་དགེ་བའི་བཤེས་གཉེན་ནི་ཐུན་མོང་མ་ཡིན་པ་ཉིད་ཡིན་
ཏེ། རྒྱལ་བའི་གསུང་རབ་ཀྱི་གྲངས་ངེས་འབྱེད་པ་ལ་ཚད་མར་གྱུར་པའི་ཤིང་རྟ་ཆེན་པོ་ཞིག་གི་རྗེས་སུ་འབྲངས་ནས་ངེས་དོན་གྱི་དོན་ལ་དཔྱད་དེ་སྒོམ་པའི་ཕྱིར་རོ། །གཉིས་པ་ནི། ཇི་སྙེད་པ་ལ་དམིགས་ཏེ་སྒོམ་པ་རྣམ་པར་འབྱེད་པ་དང། ཇི་ལྟ་བ་ལ་
དམིགས་པ་རབ་ཏུ་རྣམ་པར་འབྱེད་པའོ། །དེ་གཉིས་རེ་རེ་ལ་ཡང། དོན་རགས་པ་ལ་ཡོངས་སུ་དཔྱོད་པ་དང། ཕྲ་བ་རྣམ་པར་ཕྱེ་སྟེ་ཡོངས་སུ་དཔྱོད་པ་གཉིས་སོ། །གསུམ་པ་ལ་གསུམ། གྲངས་ངེས་པ། གོ་རིམས་ངེས་པ། སྒོམ་ཚུལ་དངོས་སོ། །དང་པོ་ནི་
རབ་ཏུ་རྣམ་པར་འབྱེད་པ་ལ། གང་ཟག་དང་ཆོས་ལ་བདག་མེད་པ་གཉིས་སུ་གྲངས་ངེས་སོ། །གཉིས་པ་ནི། དགག་གཞི་གང་ཟག་གི་སྟེང་དུ་དགག་བྱ་གང་ཟག་གི་བདག་དང། དེ་རྣམ་པར་བཅད་པ་གང་ཟག་གི་བདག་མེད་པ་དང། དགག་གཞི་ཕུང་པོས་སྟེང་

[008B] དེ་རྣམ་པར་བཅད་ཙམ་ཆོས་ཀྱི་བདག་མེད་པ་གཉིས་ལ་ཕྲ་རགས་མི་འོང་ཡང། ངེས་དཀའ་སླ་ཡོད་པས་གང་ཟག་གི་བདག་མེད་ཐོག་མར་བསྒོམས་ནས། དེ་ནས་ཆོས་ཀྱི་བདག་མེད་སྒོམ་པའི་རིམ་པ་ངེས་ཏེ། ཇི་ལྟར་ཁྱོད་ཀྱིས་བདག་གི་
འདུ་ཤེས་ནི། །ཤེས་པ་དེ་ནི་ཀུན་ལ་བློས་སྦྱར་བྱ། །ཞེས་སོ། །གསུམ་པ་ལ་གཉིས། གང་ཟག་གི་བདག་མེད་སྒོམ་པ་དང། ཆོས་ཀྱི་བདག་མེད་སྒོམ་པའོ། །དང་པོ་ལ་གཉིས། ང་རང་བཞིན་མེད་པར་སྒོམ་པ་དང། ང་ཡི་བ་རང་བཞིན་མེད་པར་སྒོམ་པའོ། །དང་པོ་
ལ་གཉིས། མཉམ་གཞག་ནམ་མཁའ་ལྟ་བུའི་རྣལ་འབྱོར་དང། རྗེས་ཐོབ་སྒྱུ་མ་ལྟ་བུའི་རྣལ་འབྱོར་རོ། །དང་པོ་ལ་བཞི། ངའོ་སྙམ་པའི་བློ་ལྷན་སྐྱེས་ལ་ཁྱད་གཞི་ངའི་རྣམ་པ་ལེགས་པར་ཤར་ནས་ང་སྣང་བར་བྱེད་པའི་གནད་ཤེས་པ་དང། སྣང་ཚུལ་དེར་གྲུབ་
ན་གཅིག་དང་ཐ་དད་ལས་ཕུན་གསུམ་མི་སྲིད་པས་ང་དང་ངའི་ཕུང་པོ་གཉིས་སྣང་ཚུལ་ལྟར་རང་བཞིན་གྱིས་གྲུབ་ན། རང་བཞིན་གྱིས་གྲུབ་པའི་གཅིག་དང་ཟླ་བཅས་ཀྱི་ཐ་དད་གང་རུང་དུ་ངེས་པའི་ཁྱབ་པ་ངེས་པ་དང། ང་དང་བའི་ཕུང་པོ་གཉིས་རང་བཞིན་
གྱིས་གྲུབ་པའི་གཅིག་དང་ཐ་དད་མ་ཡིན་པར་ངེས་པའི་ཕྱོགས་ཆོས་ངེས་པ་དང། དགག་གཞི་ལ་དགག་བྱ་རྣམ་པར་བཅད་པ་རྟགས་ཀྱི་བསྒྲུབ་བྱ་ངེས་པར་བྱེད་པ་གཅིག་དང་དུ་བྲལ་གྱི་རྟགས་སོ། །དང་པོ་ནི། སྤྱིར་ངའོ་སྙམ་པའི་བློ་ལ་བདོན་སྟེང་ནས་གྲུབ་པ་ལྟ་བུ་
ཞིག་སྣང་ལ། དེའི་རྗེས་སུ་ཕུང་པོ་ལྔའི་རྣམ་པར་འཆར། ཡང་ན་བློ་དེ་ལ་གདགས་གཞི་ཕུང་པོ་ལྔའི་རྣམ་པར་ཤར་ནས། དེའི་རྗེས་སུ་ང་དེ་ལྟར་དུ་སྣང་ཡང་བློ་རང་ཉིད་ལ་ང་དང་དུས་མཉམ་དུ་སྣང་ཚུལ་དེ་དང། སྣང་ཚུལ་ཞེན་དོན་དུ་བྱས་པའི་འཛིན་པ་མེད་ན། བདེན་

[009A]༄༅། །འཛིན་ལྷན་སྐྱེས་སུ་མི་འགྱུར་རོ། །ངའོ་སྙམ་པའི་བློ་ལྷན་སྐྱེས་ལ་ནི་ངའི་ཁྱད་ཆོས་གང་ཡང་མི་སྣང་ལ། གདགས་གཞི་དང་གཅིག་དང་ཐ་དད་གང་གི་ཡང་རྣམ་པ་མི་འཆར་བར། ཁྱད་གཞི་ང་དེ་སྒྲ་སྤྱི་ཙམ་མ་ཡིན་
པར་ང་དོན་སྟེང་ནས་གྲུབ་པ་ལྟ་བུ་ཞིག་སྣང་དགོས། བློ་དེ་ལ་ང་དེ་ལྟར་སྣང་བ་ལ་ང་རང་བཞིན་གྱིས་གྲུབ་པར་སྣང་བ། རང་གི་ངོ་བོས་གྲུབ་པར་སྣང་བ། རང་གི་མཚན་ཉིད་ཀྱིས་གྲུབ་པ་དང། བདེན་པར་གྲུབ་པར་སྣང་བ་ཞེས་ཟེར་ཏོ། །སྣང་ཚུལ་དེ་
ལྟར་དུ་གྲུབ་ན། གཞི་བདག་དང་བདེན་པར་གྲུབ་པ་སོགས་སུ་འགྱུར་རོ། །བློ་དེ་སྣང་ཚུལ་དེ་ལྟར་དུ་གྲུབ་པར་འཛིན་པ་བདག་འཛིན་ལྷན་སྐྱེས་སུ་འགྱུར་རོ། །དེ་ལྟ་བུའི་སྣང་ཚུལ་ཡོད་པས་བདག་འཛིན་ལྷན་སྐྱེས་སུ་འགྱུར་ན། མིག་ཤེས་ཀྱང་ཆོས་
ཅན། ངར་འཛིན་ལྷན་སྐྱེས་སུ་འགྱུར་བར་ཐ་ལ། གཟུགས་དེ་ལྟར་དུ་སྣང་བའི་ཕྱིར། དེ་ལྟ་བུའི་འཛིན་པ་ཡོད་པས་དེར་འགྱུར་ན། ངའོ་སྙམ་པའི་བློ་ཆོས་ཅན། དེར་ཐལ། དེ་ལྟར་དུ་འཛིན་པའི་ཕྱིར། འདོད་ན། རྟོག་པ་ལ་བདེན་འཛིན་གྱིས་ཁྱབ་པ་
ཁས་བླངས་སོ། །དེས་ན་ངའོ་སྙམ་པའི་བློ་ལྷན་སྐྱེས་ལ་ང་དང་དུས་མཉམ་པའི་ཁྱད་ཆོས་རྣམས་དང་བྲལ་བའི་ང་ཙམ་དོན་སྟེང་ནས་གྲུབ་པར་སྣང་བ་སྣང་བ་དང། སྣང་བ་དེ་ལྟར་དུ་གྲུབ་པར་འཛིན་པ་དང་ཞེན་པ་ཡིན་ནོ། །བྱིས་པ་ལ་
མེ་ལོང་གི་ནང་དུ་བྱད་བཞིན་གྱི་གཟུགས་བརྙན་སྣང་བའི་ཚེ་ན་གཟུགས་བརྙན་གྱི་ཆ་འདི་དང་འདི་བྱད་བཞིན་དུ་སྣང་ལ། འདི་དང་འདི་མི་སྣང་བའི་ཁྱད་པར་མེད་པར་ཐམས་ཅད་བྱད་བཞིན་དུ་སྣང། དེ་

[009B] ངའི་ཆ་འདི་དང་འདི་དོན་སྟེང་ནས་གྲུབ་པར་སྣང་ལ་འདི་དང་འདི་དེར་མ་གྲུབ་པའི་ཆ་མེད་པར་ཆ་ཐམས་ཅད་དོན་སྟེང་ནས་གྲུབ་པར་སྣང་ངོ། །གཟུགས་བརྙན་དང་བྱད་བཞིན་གཉིས་བརྡ་ལ་མ་བྱང་བ་ལ་གཅིག་ཏུ་འདྲེས་ནས་སྣང་བས། དེའི་
བློས་གཟུགས་བརྙན་ལ་བྱད་བཞིན་དུ་ཞེ་ན། ངའོ་སྙམ་པའི་བློ་ལ་དོན་སྟེང་ནས་གྲུབ་པར་སྣང་བ་དང། ང་དོན་སྟེང་ནས་གྲུབ་པ་གཉིས་གཅིག་ཏུ་འདྲེས་ནས། དེའི་སྣང་བ་ལ་དོན་སྟེང་ནས་གྲུབ་པར་ཞེན་པའོ། །དཔེ་དོན་དེ་གཉིས་འཇལ་བའི་ཤེས་པ་དེ་གཉིས་ལ། དེ་འདྲ་
བའི་སྣང་ཚུལ་གཉིས་མི་སྣང་ན་བློ་དེ་གཉིས་འཁྲུལ་པར་མི་འགྱུར། དེ་གཉིས་ལ་དེ་གཉིས་སྣང་བ་ལྟར་དུ་གྲུབ་ན་མ་འཁྲུལ་བར་དེ་གཉིས་འགྱུར་རོ། །སྐྱེ་བོའི་རྟོག་པ་དང་རྟོག་མེད་ཀྱི་ཤེས་པ་གང་ཡིན་ཀྱང་རང་གི་མཚན་ཉིད་ཀྱིས་གྲུབ་པར་སྣང་བའི་ཕྱིར། འཁྲུལ་ཤེས་
ཡིན་པའི་རྒྱུ་མཚན་ཡང་དེའོ། །དེས་ན་ངའོ་སྙམ་པའི་བློ་ལྷན་སྐྱེས་ལ་ངའི་སྣང་ཚུལ་ཇི་ལྟར་འདུག་ལེགས་པར་ཐིགས་ན་དགག་བྱ་ངེས་པ་ཡིན་པས། ང་ཡི་བ་དང་ཕུང་སོགས་གཞན་གྱི་སྟེང་དུ་ཡང། བཏགས་ཆོས་དེའི་རྣམ་པ་འཆར་ཚུལ་དང་ཞེན་ཚུལ་ཐིགས་
པར་བྱའོ། །གཉིས་པ་ནི། སྣང་ཚུལ་དེ་ལྟར་གྲུབ་ན་ང་དང་ངའི་ཕུང་པོ་གཉིས་ངེས་པར་དོན་སྟེང་ནས་གྲུབ་པའི་གཅིག་དང། དོན་སྟེང་ནས་གྲུབ་པའི་ཐ་དད་དུ་འགྱུར་ཏེ། དོན་སྟེང་ནས་དེ་གཉིས་ལ་ཕུང་གསུམ་ཁེགས་པའི་ཕྱིར། ཤེས་པ་གང་ལ་ཡུལ་
གང་སྣང་ཡང་ཟླ་མེད་ཀྱི་གཅིག་དང་ཟླ་བཅས་ཀྱི་ཐ་དད་དུ་སྣང་བས་ཁྱབ་སྟེ། སྣང་ཚུལ་དེ་གཉིས་ལ་ཕུང་གསུམ་མེད་པའི་ཕྱིར། དེ་ལྟར་གཅིག་དང་ཐ་དད་དུ་མེད་པའི་ཕྱིར་བདེན་པར་མེད་པས་ཁྱབ་པའི་ཁྱབ་པ་ངེས་པའོ། །གསུམ་པ་ལ་གཉིས། དེ་

[010A]༄༅། །གཉིས་དོན་སྟེང་ནས་གྲུབ་པའི་གཅིག་མ་ཡིན་པར་ངེས་པ་དང། དེ་གཉིས་དོན་སྟེང་ནས་གྲུབ་པའི་ཐ་དད་མ་ཡིན་པར་ངེས་པའོ། །དང་པོ་ནི། ང་དང་ཕུང་པོ་གཉིས་སྣང་ཚུལ་དེ་ལྟར་དོན་སྟེང་ནས་གྲུབ་པའི་གཅིག་ཡིན་ན་ཐ་དད་གཏན་མེད་ཀྱི་གཅིག་ཏུ་གྲུབ་དགོས། དེ་ལྟར་ན་ད་ལྟར་གྱི་ཕུང་
པོ་དང་ཡང་དེ་ལྟར་འགྱུར་བས། ང་ད་ལྟར་གྱི་ལུས་སེམས་ཚོགས་ཙམ་དང་གཅིག་ཡིན་ནམ། སོ་སོ་བ་དང་གཅིག་ཡིན། དང་པོ་ལྟར་ན། དེ་ལྟ་བུའི་ཚོགས་ཙམ་དང་བཅས་ཏེ་ཚེ་སྔ་མ་ནས་འདིར་འོངས་པ་དང་འདི་ནས་ཕྱི་མར་འགྲོ་བར་ཐལ། ང་ད་ལྟར་གྱི་དེ་དང་གཅིག་ཡིན་པའི་ཕྱིར། གཉིས་པ་ལྟར་
ན། ལུས་དང་གཅིག་ཡིན་ནམ། སེམས་དང་གཅིག་ཡིན། དང་པོ་ལྟར་ན། ལུས་ཀྱི་ཡན་ལག་ཚོགས་ཙམ་དང་གཅིག་ཡིན་ནམ། རེ་རེ་བ་དང་གཅིག་ཡིན། དང་པོ་ལྟར་ན། ལུས་སེམས་བྲལ་ནས་ལུས་མལ་ན་གནས་པའི་ཚེ་ང་ཡང་དེ་ལྟར་གནས་པ་དང། ལུས་མེས་བསྲེགས་ནས་རྒྱུན་ཆད་པའི་
ཚེད་ཡང་རྒྱུན་ཆད་པ་སོགས་སུ་ཐལ། དེ་གཉིས་གཅིག་གང་ཞིག་ལུས་དེ་ལྟར་གྱུར་པའི་ཕྱིར། འདོད་ན། ང་འགྲོ་བ་རིགས་དྲུག་སོགས་སུ་སྐྱེ་བ་རྒྱུན་ཆད་པར་ཐལ་ལོ། །གཉིས་པ་ལྟར་ན། ང་རྐང་པའི་སེན་མོའི་བར་གྱི་ཆ་རེ་རེ་ནས་དང། མགོ་བོའི་སྐྲ་རེ་རེ་དང་ཡང་གཅིག་ཡིན་པར་ཐལ་
ང་ལུས་ཀྱི་ཡན་ལག་རེ་རེ་བ་རྣམས་དང་གཅིག་ཡིན་པའི་ཕྱིར། འདོད་ན། སྐྱེས་བུ་གཅིག་གི་མགོའི་སྐྲ་ཇི་སྙེད་ཡོད་པ་དེའི་གྲངས་དང་མཉམ་པའི་ང་དང་གང་ཟག་སྐྱེས་བུ་གཅིག་པོ་དེ་ལ་ཡོད་པར་ཐལ་ལོ། །གཉིས་པ་ལྟར་ན། རྣམ་ཤེས་ཚོགས་དྲུག་གི་
དང་གཅིག་ཡིན་ནམ། ཡིད་ཀྱི་རྣམ་ཤེས་དང་གཅིག་ཡིན། དང་པོ་ལྟར་ན། སྐྱེས་བུ་གཅིག་གི་རྒྱུད་ལ་རྣམ་ཤེས་ཚོགས་དྲུག་ཅིག་ཅར་སྐྱེས་པའི་ཚེ་གང་ཟག་གཅིག་གི་རྒྱུད་ཐ་དད་པ་དྲུག་ཏུ་ཐལ། དང་པོ་ལྟར་ཡིན་པའི་ཕྱིར། གཉིས་པ་ལྟར་ན། འདུ་ཤེས་མེད་པའི་སྙོམས་འཇུག་ལ་གནས་པ་དང་

[010B] ཡིད་ཀྱི་རྣམ་ཤེས་རྒྱུན་ཆད་པའི་ཕྱིར། ཡིད་ཀྱི་རྣམ་ཤེས་ཀྱི་མགོ་དང་ལག་པ་ན་བ་སོགས་ཀྱང་ཡོད་པར་ཐལ་ལོ། །དེས་ན་ང་དང་ཕུང་པོ་སྣང་ཚུལ་དེ་ལྟར་གྲུབ་པའི་གཅིག་མ་ཡིན་པར་ངེས་སོ། །གཉིས་པ་ནི། དེ་གཉིས་དེ་ལྟ་བུའི་ཐ་དད་ཡིན་ན་འབྲེལ་མེད་སོ་བར་
འགྱུར་བས་ཕུང་པོ་བླང་བྱ་དང་ང་ལེན་པ་པོར་མི་འཐད་པར་ཐལ་བ་དང། མིག་གིས་གཟུགས་མཐོང་བ་ལ་ངས་གཟུགས་མཐོང་བ་དང། ལག་པ་ན་བ་ལ་ངན་པ་སོགས་ཀྱི་ཐ་སྙད་མི་འཐད་པར་ཐལ། དེ་གཉིས་འབྲེལ་མེད་སོ་སོ་བར་འདུག་པའི་ཕྱིར། ཐ་དད་ཀྱང་མ་ཡིན་པར་ངེས་པ་ནི་ཕྱོགས་ཆོས་ངེས་པའོ། །ཡང་ང་དེ་
རྟག་གམ་མི་རྟག་དང་པོ་ལྟར་ན་སྐྱེ་འཆི་རྒྱུན་འཆད་ལ། གཉིས་པ་ལྟར་ན། ངའི་ཆ་ཤས་རྣམས་དང་གཅིག་གམ་ཐ་དད་དང་པོ་ལྟར་ན། ང་སྐྱེས་ཙམ་ནས་སྨྲ་མི་ཤེས་པ་བཞིན་དུ་ང་རྒས་ནས་ཀྱང་སྨྲ་མི་ཤེས་པ་དང། ཕྱིས་རབ་ཏུ་བྱུང་ན་སྐྱེས་ཙམ་ནས་རབ་ཏུ་བྱུང་བ་དང། ང་སྨྲ་བ་ན་སྐྱེས་ཙམ་ནས་སྨྲ་བ་སོགས་སུ་
ཐལ། ཆ་ཤས་རྣམས་དང་སྣང་ཚུལ་དེ་ལྟར་གྲུབ་པའི་གཅིག་ཡིན་པའི་ཕྱིར། གཉིས་པ་ལྟར་ན། ང་སྐྱེ་བ་དྲན་པ་དང་འདས་པ་དྲན་མི་འཐད་པར་ཐལ་བ་དང། ལས་གསོག་པ་པོའི་ང་དང་རྣམ་སྨིན་མྱོང་བ་པོའི་ང་གཉིས་ཀྱང་འབྲེལ་མེད་སོ་སོ་བར་ཐལ་ཕྱི་མ་ལྟར་ཡིན་པའི་ཕྱིར། དེ་ལྟར་འབྲེལ་མེད་སོ་སོ་བར་འགྱུར་བ་སྔ་
མ་ལྟར་རོ། །བཞི་པ་བསྒྲུབ་བྱ་ངེས་པ་ནི། གནད་གསུམ་པོ་དེ་ལ་བརྟེན་ནས་འཛིན་ཚུལ་དང་སྣང་ཚུལ་དེ་ལྟར་དུ་གྲུབ་པ་ཅུང་ཟད་ཀྱང་མི་འདུག་ཡེ་མི་འདུག་སྙམ་དུ་ངེས་པ་ནི་བསྐྱེད་རྒྱུའི་ལྟ་བ་ངེས་པ་དང་གོ་བ་ཡིན་པས་དེ་སྐྱོང་ཚུལ་ལྔ་ཡོད་ཀྱང་འདིར་ནི་ལྟ་བ་ངེས་ཟིན་མ་བརྗེད་པའི་ལས་དང་པོ་པའི་
སྐྱོང་ཚུལ་ལོ། །དེ་ལ་ཡང་གནད་གསུམ་ཚང་དགོས་ཏེ། ངེས་པའི་གནད། འཛིན་པའི་གནད། སྣང་བའི་གནད་དོ། གནད་དེ་གསུམ་དང་ལྡན་པའི་སྐྱོང་ཚུལ་ནི། ང་འཛིན་ཚུལ་དང་སྣང་ཚུལ་དེ་ལྟར་དུ་གྲུབ་པ་གཏན་མི་འདུག་སྙམ་པའི་ངེས་ཤེས་ལྷང་བ་ཞིག་སྐྱེས་པ་གནད་གསུམ་ཚང་བའི་རྒྱུན་

[011A]༄༅། །ལ་ངེས་པ་དྲག་པོ་ཐེངས་ཁ་ཡར་འདྲེན་ནོ། །དེ་ལྟར་གྲུབ་ན་གཅིག་གམ་ཐ་དད་ཀྱིས་དབྱད་པ་ཧྲིལ་བ་གཅིག་གིས་ངེས་ཤེས་ལྷང་བ་དྲངས། ངེས་པ་ན་ངེས་ཤེས་བརྒྱུད་མར་འདྲེན་ནོ། །ཡང་དེ་ལྟར་བྱེད་པ་ཡིན་ནོ། །གནས་
པ་མ་གྲུབ་པའི་དབང་དུ་བྱས་པ་ཡིན་པས་ཕྱི་མ་རྣམས་ལ་དཔྱད་པ་ཤུགས་ཆུང་ངེ་བ་རེ་བྱེད། ངེས་ཤེས་དྲག་པོ་བརྒྱུད་མར་བྱའོ། །འདི་ལྟར་གཅིག་དང་ཐ་དད་ཀྱི་དཔྱད་པ་བྱེད་པ་ནས་དཔྱད་དོན་མ་ངེས་ཀྱི་བར་ལ་ཡང་རྟོག་པ་རིགས་མི་མཐུན་གྱིས་བར་མ་
ཆད་པ་དྲན་ཤེས་དང། དཔྱད་དོན་ངེས་པའི་ངེས་ཤེས་བརྒྱུད་པ་མ་གཏོགས་པ་གཞན་གྱིས་བར་མཆོད་པའི་དྲན་ཤེས་དང། རིག་པ་དེའི་ངོར་ཡུལ་རིགས་མཐུན་རིགས་མི་མཐུན་གང་གི་ཡང་མཚན་མ་འཆར་བ་འགོག་པ་ལ་དྲན་ཤེས་བསྟེན་ཚུལ་སོགས་
ཞི་གནས་ཇི་ལྟ་བ་བཞིན་ཤེས་པར་བྱའོ། །ངེས་ཤེས་བརྒྱུད་པའི་མཐའ་དང་སྣང་ཚུལ་དེ་ལྟར་གྲུབ་ན་སྙམ་སླར་དཔྱོད་པའི་བར་དུ་ཡང་རྟོགས་པ་གཞན་གྱིས་བར་མ་ཆོད་པར་བྱའོ། །དེ་ལྟར་བསྒོམས་པ་ལས་ཡུལ་ཅན་དེ་ཡུལ་སྟོང་པ་ཉིད་དེའི་དབང་
དུ་སོང་བ་ལྟ་བུ་དང། ཡུལ་དེ་ཤེས་པ་དེའི་ངང་དུ་སྐྱེས་པ་ལྟ་བུ་འབྱུང་ངོ། །ཆོས་རབ་ཏུ་རྣམ་འབྱེད་ཀྱི་ཤེས་རབ་སྒོམ་པ་དང། ལྷག་མཐོང་སྒོམ་པ་ལ་ཁྱད་པར་ཨེ་ཡོད་སྙམ་ན། གཞན་དུ་བཤད་པར་བྱའོ། །གཉིས་པ་ནི། མིང་ཙམ་དང། བཏགས་
པ་ཙམ་དང། སྒྱུ་མ་ལྟ་བུ་གསུམ་གྱིས་བཤད་པར་བྱའོ། །དང་པོ་ནི། ངའོ་སྙམ་པའི་བློས་བཟུང་བ་རང་གི་དོན་དེ་ལྟར་དུ་གྲུབ་ན་བཀག་པའི་རྗེས་སུ་ང་ཞེས་པའི་མིང་ཙམ་དེ་ལས་མ་ལུས། དེ་རི་བོང་གི་རྭ་ཞེས་པའི་མིང་སྐམ་པོ་དེ་དང་མཚུངས་སོ་

[011B] མིང་ཙམ་དེ་མཚུངས་ཀྱང་དོན་བྱེད་ནུས་མི་ནུས་ཀྱི་ཁྱད་པར་ཡོད་དོ། །མིང་རྐྱང་དེའི་རྗེས་སུ་མ་བརྟགས་མ་དཔྱད་པར་ཞུགས་པ་ན་ང་འགྲོ་ཞེས་ལམ་མེ་ལམ་མེ་འགྲོ། ང་སྡོད་ཅེས་ཀྱིལ་གྱིས་སྡོད། དེ་བཞིན་དུ་དགེ་བ་སྒྲུབ། སྡིག་པ་བཤགས་པ་སོགས་འཐད་པ་
ནི། མིང་རྐྱང་ལ་བྱ་བྱེད་འཐད་པ་ཡིན་ནོ། །དེ་བཞིན་དུ་བརྡ་དང་ཐ་སྙད་ཙམ་ལ་ཡང་ཤེས་པར་བྱ་ཞིང་ཀུན་ལ་སྦྱར་རོ། །གཉིས་པ་ནི། ནོག་སོགས་འདུས་པ་མཐོང་བ་ན་བ་གླང་ངོ་སྙམ་པའི་བློ་སྐྱེ་ལ་ཁྱིའི་བློ་མི་སྐྱེ་བ་ནི་གདགས་གཞི་དེ་ལ་དེར་བཏགས་མ་བཏགས་ཀྱི་ཁྱད་
པར་ཡིན་པ་དེ་བཞིན་དུ་གདགས་གཞི་ཕུང་པོའི་ཚོགས་པ་དང་ཡ་གྱལ་གང་རུང་མཐོང་བ་ན་ངའོ་སྙམ་པའི་བློ་སྐྱེ་བ་ཡང་གདགས་གཞི་དེ་ལ་ང་དང་ང་ཡིའོ་ཞེས་བཏགས་པས་སོ། །དེ་ལྟར་ཆོས་ཀུན་ལ་ཤེས་པར་བྱའོ། །སུས་བཏགས་ན་རྟོག་པས་བཏགས། དེའི་རྒྱུ་མཚན་
གྱིས་རང་གི་མཚན་ཉིད་ཀྱིས་མ་གྲུབ། ཀུན་རྫོབ་མིང་ཙམ་དུ་གྲུབ་པ་ཡིན་ནོ། །གསུམ་པ་ནི། སྒྱུ་མ་རྣལ་འབྱོར་དེ་སྒོམ་པས་དཔེར་མཛད་དོ། །དེ་ཡང་སྒྱུ་མ་མཁན་རང་ལ་སྒྱུ་མའི་སྣང་བ་ཡོད་ཀྱང་ཞེན་པ་མེད་པ་ལྟར་རོ། །དེ་ལྟར་བསྒོམ་པ་ལ་གཉིས། གཉེན་པོའི་སྟོབས་
ཀྱིས་སྒོམ་པ་དང། དྲན་ཤེས་ཀྱིས་སྒོམ་པའོ། །དང་པོ་ནི། མཉམ་གཞག་ནུས་པ་མཐུ་ཅན་དུ་གྱུར་པའི་སྟོབས་ཀྱིས་དྲན་ཤེས་ལ་མི་ལྟོས་པར་སྣང་ཙམ་ནས་རང་བཞིན་ཅུང་ཟད་ཀྱང་མེད་པའི་རྒྱུན་སྒྱུ་མ་ལྟ་བུ་སྒོམ་མོ། །ལྟ་བའི་ངེས་པ་མེད་པར་གང་སྣང་བུན་ལོང་
སེམས་གནས་ཀྱི་མཐུ་ལས་འབྱུང་བས་སྒྱུ་མ་ལྟ་བུ་སྒོམ་པའི་དོན་དུ་མི་རུང་ངོ། །གཉིས་པ་ནི། དྲན་ཤེས་ཀྱིས་བཟུང་སྟེ་ངའོ་སྙམ་པའི་བློ་ལ་ང་རང་བཞིན་གྱིས་གྲུབ་པར་སྣང་ཡང་ང་སྣང་ཙམ་ནས་རང་བཞིན་ཅུང་ཟད་ཀྱང་མེད་པའི་ངེས་པ་དྲངས་ཏེ་བསྒོམ་པར་

[012A]༄༅། །བྱའོ། །དེ་ཡང་བློ་དེ་ལ་སྔར་ང་རང་བཞིན་གྱིས་གྲུབ་པ་དང། ང་རང་བཞིན་མེད་པ་གཉིས་ཅིག་ཅར་སྣང་ཡང་དེ་གཉིས་སོ་སོར་ངེས་པའི་རྟོག་པ་གཉིས་གང་ཟག་གཅིག་ལ་དུས་གཅིག་ལ་ཡང་མི་འབྱུང་བས་ཤེས་པ་གཞན་གྱིས་བར་
མཆོད་པར་ངེས་པ་འདྲེན་ནོ། །འདི་ནི་དེ་ལྟར་སོ་སོ་སྐྱེ་བོས་གང་ཟག་གི་བདག་མེད་སྒོམ་པའི་རྗེས་ཐོབ་དངོས་སོ། །དེ་བཞིན་དུ་གཞན་ལ་ཡང་ཤེས་པར་བྱོས་ཤིག་གཉིས་པ་ལ་གཉིས། མཉམ་གཞག་ཏུ་སྒོམ་པ་དང། རྗེས་ཐོབ་ཏུ་སྒོམ་པའོ། །དང་པོ་ནི་
མིག་སྣ་སོགས་ང་ཡི་བའི་གདགས་གཞི་ཡིན་ལ། ངའོ་སྙམ་པ་དང། བདག་གིའོ་སྙམ་པའི་བློ་ལ་དབང་བསྒྱུར་བྱ་ལྟ་བུར་སྣང་ལ། བློ་དེས་བཟུང་བ་ལྟར་དོན་སྟེང་ནས་གྲུབ་ན། ང་ཡི་བ་རང་གི་མཚན་ཉིད་ཀྱིས་གྲུབ་པ་ཡིན་ནོ། །དེ་ཞེན་དོན་དུ་བྱས་ནས་ང་ཡིའོ་
སྙམ་དུ་འཛིན་པ་བདག་གིར་འཛིན་པ་ལྷན་སྐྱེས་གང་ཟག་གི་བདག་གམ་དེར་འཛིན་གྱི་ཁོངས་སུ་བསྡུར་རུང་བ་ཡིན་ནོ། །དབང་བསྒྱུར་བྱ་དེ་དོན་སྟེང་ནས་གྲུབ་ན། བསྒྱུར་བ་པོ་གང་ཟག་ཀྱང་དོན་སྟེང་ནས་གྲུབ་པ་ལ་དེ་སྔར་བཤད་པའི་རིགས་པས་ཅུང་ཟད་
ཀྱང་མ་གྲུབ་པར་རྟོགས་པས། བདག་གི་བ་ལ་ཡང་རང་བཞིན་ཅུང་ཟད་ཀྱང་མེད་པར་རྟོགས་པ་ནི། གང་ཟག་གི་བདག་མེད་ཀྱི་ཕྱོགས་སུ་གཏོགས་པ་སྒོམ་རྒྱུའི་ལྟ་བ་ཡིན་ལ། སྒོམ་ཚུལ་དང་དྲན་ཤེས་བསྟེན་ཚུལ་སྔར་ལྟར་རོ། །གཉིས་པ་རྗེས་ཐོབ་ཏུ་མིང་
ཙམ་དང་བཏགས་པ་ཙམ་དང་སྒྱུ་མ་ལྟ་བུར་སྒོམ་པ་ཡང་སྔར་གྱི་རིགས་པ་ཁ་སྤོས་ལ་བྱའོ། །སྔར་བཤད་པའི་རིགས་པ་དེས་དམྱལ་བ་ནས་སངས་རྒྱས་ཀྱི་བར་གྱི་གང་ཟག་དང། དེའི་བདག་གི་བ་ཐམས་ཅད་གདགས་གཞི་གང་ཡིན་པ་དེ་དང་ངོ་བོ་གཅིག་

[012B] ངོ་བོ་ཐ་དད་ཡིན་པ་རང་བཞིན་གྱིས་གྲུབ་པ་མེད་པའི་གང་ཟག་གི་བདག་མེད་པ་དང། བདག་གི་བ་ཐམས་ཅད་ཀྱང་རང་བཞིན་གྱིས་མེད་པ་སྒྲུབ་ཚུལ་ཤེས་པར་བྱའོ། །གཉིས་པ་ཆོས་ཀྱི་བདག་མེད་སྒོམ་ཚུལ་ལ་གཉིས། མཉམ་གཞག་ཏུ་སྒོམ་པ་དང་
རྗེས་ཐོབ་ཏུ་སྒོམ་པའོ། །དང་པོ་ནི། རང་རྒྱུད་ཀྱིས་བསྡུས་པ་དང་མ་བསྡུས་པའི་ཕུང་པོ་དང་ཁམས་དང་སྐྱེ་མཆེད་རྣམས་ཡིན་ལ། དེ་རྣམས་དོན་སྟེང་ནས་གྲུབ་པ་ལྟ་བུར་སྣང་ལ། སྣང་བ་ལྟར་གྲུབ་པ་དང་ཞེན་པ་ཆོས་ཀྱི་བདག་དང་བདག་འཛིན་ཡིན་ལ། དེ་ལྟར་དུ་མ་གྲུབ་པ་
ཆོས་ཀྱི་བདག་མེད་ཡིན་ནོ། །དེ་གཏན་ལ་འབེབས་པ་ནི། གཟུགས་ཅན་རྣམས་རང་གི་ཤར་ལ་སོགས་པའི་ཕྱོགས་ཀྱི་ཆ་རྣམས་དང། ཆ་ཅན་དང། ཤེས་པ་རང་གི་སྔ་ཕྱི་ལ་སོགས་པ་དུས་ཀྱི་ཆ་དང་ཆ་ཅན་རྣམས་དོན་སྟེང་ནས་གྲུབ་པའི་གཅིག་དང་ཐ་དད་གང་དུ་གྲུབ་སྔར་བཞིན་
བརྟགས་ནས་འགོག་པའོ། །ཆོས་དང་གང་ཟག་ཀྱང་རང་གི་གདགས་གཞིའི་ཚོགས་པ་ལ་བརྟེན་ནས་བཏགས་པ་ཡིན་ལ། བརྟེན་ནས་སྐྱེས་པ་དང། བརྟེན་ནས་བཏགས་པ་ཡིན་ནོ། །གང་ལ་བརྟེན་པ་དེ་དང་དེའི་ངོ་བོ་ཉིད་ཀྱིས་གྲུབ་པའི་གཅིག་ཏུ་མེད་དེ། གཅིག་ཏུ་ཡོད་ན་
བྱ་བྱེད་ཐམས་ཅད་གཅིག་ཏུ་འགྱུར་ལ། དེ་གཉིས་ངོ་བོ་ཉིད་ཀྱིས་གྲུབ་པའི་གཞན་དུ་མེད་དེ། དེར་ཡོད་ན་འབྲེལ་པ་ཁེགས་པས་དེ་ལ་ལྟོས་པ་འགལ་བའི་ཕྱིར་རོ། །འདི་དང་སྔ་མའི་རིགས་པས་རང་བཞིན་ཅུང་ཟད་ཀྱང་མེད་པར་ངེས་པ་དེ་སྔར་ལྟར་དྲན་ཤེས་བསྟེན་ནས་སྒོམ་
མོ། །གཉིས་པ་ནི། གང་ཟག་གི་བདག་མེད་པའི་སྐབས་སུ་བཤད་པ་བཞིན་དུ་སྒྱུ་མ་ལྟ་བུའི་སྒོམ་ཚུལ་བྱའོ། །ཡོད་ཙམ་དུ་གྲུབ་ཀྱང་བདེན་པ་ཁེགས་པ་དོན་དམ་བདེན་པ་ལ་སྒྱུ་མ་ལྟ་བུར་བྱས་པ་དང། སྟོང་བཞིན་དུ་སྣང་བའི་སྣང་བ་སྒྱུ་མ་ལྟ་བུ་གཉིས་ལས། འདིར་ཕྱི་མ་

[013A]༄༅། །སྒོམ་བྱ་ཡིན་ནོ། །རྟོག་པ་ལ་དྲན་པ་སྐྱོང་ཚུལ་ལྟར། ད་ལྟར་གྱི་གང་ཟག་གི་དབང་ཤེས་ལ་དེ་ལྟར་བསྒོམ་པ་ནི། དབང་ཤེས་ཡུལ་ལ་འཇུག་པ་ན་དྲན་ཤེས་ཀྱིས་དེ་ལྟར་བཟུང་སྟེ། དབང་ཤེས་ལ་ཡུལ་དེ་ལྟར་སྣང་བ་དང། ཡིད་
ཤེས་ཀྱིས་རང་བཞིན་ཅུང་ཟད་ཀྱང་མེད་པའི་ངེས་ཤེས་དུས་གཅིག་ཏུ་དྲངས་ལ། སྣང་བཞིན་དུ་སྟོང་པ་དང། སྟོང་བཞིན་དུ་སྣང་བའི་སྒྱུ་མ་ལྟ་བུར་འཆར་བ་ལ་བསླབ་པར་བྱའོ། །གཞན་ཡང་བརྟེན་ནས་བཏགས་པ་དང། བརྟེན་ནས་གྲུབ་པ་དང། བརྟེན་ནས་སྐྱེས་
པའི་ཚུལ་ལ་ངེས་ཤེས་བརྟན་པོ་འདྲེན་ནོ། །ཟབ་མོ་ལྟ་ཁྲིད་ཀྱི་ཡི་གེ་རིན་པོ་ཆེའི་འཕྲེང་བ་ཞེས་བྱ་བ་འདི་ནི་དར་མ་རིན་ཆེན་གྱིས་སྦྱར་བའོ། དགེའོ་



