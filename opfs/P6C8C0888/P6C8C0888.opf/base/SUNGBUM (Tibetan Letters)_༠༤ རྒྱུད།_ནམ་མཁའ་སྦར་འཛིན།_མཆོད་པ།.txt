༄༅། །གྲོ་མོ་དུང་དཀར་དགོན་གྱི་སྲུང་མ་བཙན་རྒོད་ནམ་མཁའ་སྦར་འཛིན་གྱི་གསོལ་མཆོད་བཞུགས་སོ། །

[001A] །ན་མོ་གུ་རུ་བཛྲ་བཧཻ་ར་ཝ་ཡ། མ་རུངས་གདུལ་དཀའ་འདུལ་བའི་གཙོ། །གཤིན་རྗེའི་གཤེད་ལ་གུས་བཏུད་ནས། །དྲག་རྩལ་ཐོགས་མེད་བཙན་རྒོད་ཆེ། །ནམ་མཁའ་སྦར་འཛིན་
མཆོད་ཆོག་འབྲི། ། དེ་ལ་འདིར་འཇམ་མགོན་རྒྱལ་བ་གཉིས་པ་ཙོང་ཁ་པ་ཆེན་པོའི་བསྟན་པ་བསྟན་འཛིན་སྤྱི་དང། ཁྱད་པར་གྲོ་མོ་བླ་མ་རིན་པོ་ཆེ་ངག་དབང་སྐལ་བཟང་དཔལ་བཟང་པོའི་སློབ་བརྒྱུད་རྣམས་སྲུང་ཞིང་སྐྱོང་བའི་བཙན་རྒོད་ཆེན་པོ་ནམ་མཁའ་སྦར་འཛིན་ལ་
གསོལ་མཆོད་འབུལ་བར་འདོད་པའི་སྒྲུབ་པ་པོས། གནས་གཙང་མ་ཡིད་དུ་འོང་བར་སྟེགས་ཀྱི་ཁར་ཤ་ཁྲག་གིས་བརྒྱན་པའི་བཙན་བཤོས་དམར་པོ་ཟུར་གསུམ། དེའི་རྒྱབ་ངོས་སུ་བདུད་དང་ཀླུ་གཞི་བདག་གིས་མཚོན་པའི་འཁོར་ཚོགས་རྒྱ་མཚོར་འབུལ་རྒྱུའི་མཐེབ་ཀྱུ་གང་མང་
གིས་བསྐོར་བ་དང། སྨན་རག་ཆུ་གཉིས་ཉེར་སྤྱོད་དང་བཅས་པ་བཤམས་ལ། རང་ཉིད་ཡི་དམ་རྡོ་རྗེ་འཇིགས་བྱེད་ཀྱི་རྣལ་འབྱོར་རྒྱས་བསྡུས་གང་རུང་དང་ལྡན་པས། མཆོད་གཏོར་རྣམས་བླ་མེད་སྤྱི་འགྲེ་ལྟར་བྱིན་གྱིས་བརླབ། རྟེན་བསྐྱེད་པ་ནི་ལས་སྔགས་ཀྱིས་

[002A]༄༅། །བསུངས་ ། སྭ་བྷ་ཝ་ ས་སྦྱངས།  སྟོང་པའི་ངང་ལས་རང་གི་མདུན་དུ་ཁྲག་ཞག་གི་རྒྱ་མཚོ་ཆེན་པོ་རྦ་རླབས་གནམ་དུ་འཕྱོ་བའི་ཀློང་ན་མེ་རླུང་དམར་ནག་འབར་ཞིང་དྲག་ཏུ་འཁྲུགས་པའི་ནང་
བམ་རོ་བསྣོལ་བའི་སྟེང་དུ། མཐོང་བ་ཙམ་གྱིས་དགྲ་བགེགས་ཡོངས་ཀྱི་ཙིཏྟ་དུམ་བུར་འགས་ཤིང་རབ་ཏུ་ཁྲོས་པའི་གྱི་ལིང་སྔོན་པོའི་སྟེང་དུ་ཧྲཱི་ཡིག་དམར་པོ། དེ་ལས་འོད་ཟེར་དྲག་ཅིང་རྩུབ་པ་འཕྲོས་
བློ་བཟང་རྒྱལ་བའི་བསྟན་དགྲ་མཐའ་དག་ཚར་བཅད། །ཚུར་འདུས། ཡོངས་སུ་གྱུར་པ་ལས། གདུག་ཅན་ཡོངས་ཀྱི་གཤེད་མ་བཙན་རྒོད་ཆེན་པོ་ནམ་མཁའ་སྤང་འཛིན་སྐུ་མདོག་རབ་ཏུ་དམར་བ་པད་རག་
ལྷུན་པོར་ཉིན་བྱེད་སྟོང་གི་རྩེ་དགས་འཁྱུད་པ་ལ་ཅོ་འདྲི་བ། ཁྲོ་ཞིང་གཏུམ་ལ་ཁྲོ་གཉེར་སྨིན་མཚམས་སུ་བསྡུས་ཤིང། ཡ་སོས་མས་མཆུ་མནན་པ། ཞལ་གཅིག་ཕྱག་གཉིས་ཕྱག་གཡས་འབར་བའི་རལ་

[002B] ཕྱག་གཡོན་སྡང་དགྲའི་སྙིང་ཁྲག་གིས་བཀང་བའི་ཐོད་པ་དང། དགྲ་བགེགས་ཀྱི་སྐེ་ནས་འཆིང་བའི་བཙན་ཞགས་དམར་པོ་འཛིན་པ། དབུ་ལ་དར་དམར་གྱི་ཐོད་གསོལ་ཞིང། རབ་བྱུང་གི་
ཆ་བྱད་ཅན། སྐུ་ལས་མེ་ལྕེ་ཀློག་ལྟར་འཁྱུག་ཅིང། གནམ་ལྕགས་ཀྱི་ཚྭ་ཚྭ་འཕྲོ་བས་བལྟ་བར་མི་བཟོད་པ། བཞོན་པའི་སྟེང་ན་རྒྱལ་པོ་རོལ་པའི་སྟབས་ཀྱིས་འགྱིང་བ། ལྷ་ཀླུ་སྲིན་པོ། བདུད་བཙན་སོགས་
སྲིད་གསུམ་སྡེ་བརྒྱད་འབྱུང་པོའི་འཁོར་ཚོགས་དཔག་ཏུ་མེད་པས་བསྐོར་བ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། ཐུགས་ཀའི་ཧཱུཾ་ལས་འོད་ཟེར་འཕྲོས་པས། རང་བཞིན་
གྱི་གནས་ནས་བཙན་རྒོད་ཆེན་པོ་ནམ་མཁའ་སྦར་འཛིན་འཁོར་དང་བཅས་པ་སྐད་ཅིག་གིས་གནས་འདིར་སྤྱན་དྲངས་ པར་བསམ།  ཧཱུཾ༑ ལྷུན་གྲུབ་གདོད་ནས་དག་པའི་གཞལ་ཡས་ནས། །བསྟན་པ་བསྲུང་ལ་ཐོགས་
མེད་རྫུ་འཕྲུལ་ཅན། །ཁྲོ་གཏུམ་མི་བཟད་ནམ་མཁའ་སྦར་འཛིན་ཆེ། །མ་ཐོགས་རིངས་པའི་ཚུལ་གྱིས་ད་ཚུར་བྱོན། །རྡོ་རྗེ་འཛིན་པ་ཀལྤ་བྷ་དྲ་ཡི། །སྤྱན་སྔར་ཞལ་བཞེས་དམ་བཅའ་ཉེར་དགོངས་ནས། །བདག་ཅག་
ཡོན་མཆོད་དགོན་གནས་བཅས་པ་ལ། །བརྩེ་ཞིང་དུང་བའི་ཐུགས་ཀྱིས་གཤེགས་སུ་གསོལ། །སྡང་དགྲ་མ་ལུས་ཕྱེ་མར་རློག་པ་དང། །སྒྲུབ་ལ་རྣམ་བཞིའི་འཕྲིན་ལས་བསྒྲུབ་པའི་སླད། །དེང་འདིར་གདུང་བའི་དབྱངས་

[003A]༄༅། །ཀྱིས་སྤྱན་འདྲེན་ན། །འཁོར་ཚོགས་ས་ཆེན་འགེངས་བཞིན་གཤེགས་སུ་གསོལ། །ཨོཾ་དྷརྨ་པཱ་ལ་མཧཱ་བཱ་ལ་ན་ཕྲ་རཱ་ཀྲ་མ་བི་ཡ་ཏ་པྲ་དྷ་ཡ་དྷ་ར་ས་པ་རི་ཝཱ་ར་ཨེ་ཧྱ་ཧི་ཛཿ་ཧཱུཾ་བཾ་ཧོཿ་དམ་
ཚིག་པ་དང་གཉིས་སུ་མེད་པར་གྱུར། པདྨ་ཀཱ་མ་ལ་ཡེ་སྟྭཾ། ཨོཾ་དྷརྨ་པཱ་ལ་བི་ཡ་ཏ་པྲ་དྷ་མ་དྷ་ར་ས་པ་རི་ཝཱ་ར་ཨརྒྷཾ་ ནས།  ཤཔྟའི་ བར་གྱིས་མཆོད་ལ། སྔགས་དེར་འབྲུ་གསུམ་བཏགས་པས་ནང་མཆོད་ཀྱང་འབུལ། གྲིབ་སེལ་
གྱི་དམིགས་པ་དང་བཅས་ཡིག་བརྒྱ་བཟླས་མཐར། བཤགས་པ་བྱ་བ་ནི།  ཧཱུཾ། སྐུ་གསུམ་ལྷུན་གྲུབ་རྡོ་རྗེ་འཆང་ལ་སོགས། །དངོས་བརྒྱུད་བླ་མ་ཡི་དམ་དཀྱིལ་འཁོར་དང། །ཁྱད་པར་བཙན་རྒོད་ནམ་མཁའ་སྦར་འཛིན་ཆེ། །
འཁོར་དང་བཅས་པ་བདག་ལ་དགོངས་སུ་གསོལ། །བདག་ཅག་རྨོངས་དང་བག་མེད་དབང་གྱུར་པས། །ཁས་བླངས་དམ་སྡོམ་ཚུལ་བཞིན་མ་བསྲུངས་ཤིག་བཅས་དང་རང་བཞིན་ཉེས་ལྟུང་ནོངས་པའི་ཚོགས། །ཐམས་ཅད་
འགྱོད་པ་དྲག་པོས་སྙིང་ནས་བཤགས། །ཁྱད་པར་བཙན་རྒོད་དྲག་པོ་འཁོར་བཅས་ལ། །གཏང་རག་དུས་གཏོར་ཡོལ་ཞིང་དམ་ཚིག་འགལ། །མཆོད་རྫས་མི་གཙང་འབགས་དང་ཕུད་ཉམས་སོགས། །སྐུ་གསུང་ཐུགས་
དང་འགལ་བ་མ་ལུས་བཤགས། ། ཞེས་བཤགས་པ་བྱ་ཞིང། བསྐང་རྫས་བྱིན་རླབས་སྤྱི་འགྲེ་ལྟར་དང། བསྐང་གཏོར་ནང་མཆོད་ལྟར་བྱིན་ས་བརླབས་ལ།  ཧཱུཾ། ཀུན་བཟང་བདེ་སྟོང་དབྱེར་མེད་ལྷ་ལམ་ལས། །དངོས་བཤམས་ཡིད་སྤྲུལ་

[003B] །བཙན་རྒོད་ཆེན་པོ་འཁོར་བཅས་སྤྱན་ལམ་དུ། །ཞིང་ཀུན་རྒྱས་པར་འགེངས་པས་མཉེས་གྱུར་ཅིག་རཀྙ་དམར་ཆེན་ཁོལ་བའི་ཨརྒྷཾ་དང། །དམ་ཉམས་གདུག་ཅན་བསྒྲལ་བའི་དབང་པོ་ལྔ། །ཤ་ཆེན་གུ་གུལ་བསྲེག་པའི་
དུད་སྤྲིན་འཁྲིགས། །ཉི་ཟླའི་འོད་འཇོམས་ཞུན་ཆེན་སྒྲོན་མེ་འདིས། །བཙན་རྒོད་ནམ་མཁའ་སྦར་འཛིན་ཐུགས་དམ་བསྐང། །འཁོར་ཚོགས་བྱེ་བའི་ཐུགས་དམ་བསྐང་གྱུར་ནས། །རྣལ་འབྱོར་ཡོན་མཆོད་སྲུང་ཞིང་སྐྱོང་བ་དང། །སྡང་དགྲ་ཚར་
གཅོད་རྣམ་བཞིའི་འཕྲིན་ལས་མཛོད། །ཁྲག་ཞག་མཁྲིས་པའི་དྲི་ཆབ་དམར་སེར་འཁྱིལ། །ཤ་རུས་ཕུང་པོར་བརྩེགས་པའི་ཞལ་ཟས་དང། །དུང་ཆེན་རྐང་གླིང་ཐོད་རྔའི་སྒྲ་དབྱངས་སོགས། །འཇིགས་རུང་སྲིན་པོ་ལ་འོས་ཉེར་སྤྱོད་འདིས། །བཙན་རྒོད་་
འཁོར་ཚོགས་་རྣལ་འབྱོར་་སྡང་དགྲ་་སྐབས་གསུམ་འཆི་མེད་བདུད་རྩིའི་མཆོད་ཡོན་དང། །ཡིད་འོང་གངྒའི་ཞབས་བསིལ་དལ་གྱིས་འབབ། །རབ་རྒྱས་མེ་ཏོག་སྣ་ཚོགས་གེ་སར་དགོད། །ལྷ་ལམ་འགེངས་པའི་དྲི་ཞིམ་བདུག་སྤོས་འདིས། །
བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་་ས་གསུམ་མུན་སེལ་འོད་འབར་སྒྲོན་མེ་དང། །ཙན་དན་ག་བུར་སྤོས་ཆུ་འཁྱིལ་བའི་རྗིང། །ཞལ་དུ་བདའ་བའི་ལྷ་མིའི་བཟའ་དང་བཅའ། །སྙན་བརྗིད་རོལ་མོའི་སྒྲ་དབྱངས་སྣ་ཚོགས་འདིས་
བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་་ཡིད་འོང་གཟུགས་དང་སྒྲ་སྙན་དྲི་མཆོག་དང། །རོ་བརྒྱའི་བཅུད་བཟང་འཇམ་མཉེན་རེག་བྱའི་ཚོགས། །སྟག་གཟིག་ཅེ་སྤྱང་རྟ་གཡག་བྱ་ཁྱི་སོགས། །སྤྱན་གཟིགས་སྲོག་ཆགས་གནམ་

[004A]༄༅། །ས་གང་བ་འདིས། །བཙན་རྒོད་་བདུད་སྡེའི་སྲོག་རྩ་གཅོད་པའི་རལ་གྲི་དང། །དམ་ཉམས་བླ་ཚེ་འཆིང་བའི་བཙན་ཞགས་དམར། །དགྲ་བོའི་ཐོད་ཁྲག་དར་དམར་འགྱིང་ཐོད་དང། །རབ་བྱུང་ཆས་ཀྱི་གོས་བཟང་སྣ་
ཚོགས་འདིས། །བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་་གློག་འོད་རྣམ་པར་འཁྱུག་པའི་རྩེ་དགའ་ཅན། །ལྷོ་སྤྲིན་སྔོན་པོའི་ཕུང་པོ་གཡོ་བ་བཞིན། །འཇིགས་རུང་གྱི་ལིང་རླུང་ལྟར་རབ་འཕྱོ་པ། །གླིང་བཞི་ཡུད་ཀྱིས་བསྐོར་
བའི་བཞོན་པ་འདིས། །བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་་ཏིང་འཛིན་སྔགས་རྒྱས་བདུད་རྩིར་བྱིན་བརླབས་པའི། །དམ་རྫས་གཏོར་མ་རི་རབ་ལྟ་བུར་སྤུངས། །སྨན་རག་བདུད་རྩིའི་བཏུང་བ་མཚོ་ལྟར་བསྐྱིལ། །དགྲ་འཇོམས་
རྡོ་རྗེའི་གོ་མཚོན་དཔག་མེད་འདིས། །བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་་བཀྲ་ཤིས་རྟགས་རྫས་རྒྱལ་སྲིང་རིན་ཆེན་བདུན། །རི་རབ་གླིང་བཞི་ཉི་ཟླ་གཏེར་བུམ་སོགས། །ལྷ་དང་མི་ཡི་དཔལ་འབྱོར་མ་ལུས་པ། །འཛད་མེད་
ནམ་མཁའ་མཛོད་ཀྱི་རང་བཞིན་འདིས། །བརྩན་རྒོད་་འཁོར་ཚོགས་་རྣལ་འབྱོར་་སྡང་དགྲ་་དྲི་བྲལ་ཤེལ་ངོས་འཕོས་པའི་གཟུགས་བརྙན་བཞིན། །དྲག་རྩལ་ཁྲོ་གཏུམ་དཔའ་བོའི་སྐུར་ཤར་ཡང། །ཀུན་རྟོག་སེམས་ཀྱི་རི་མོར་བཏགས་
པ་ཙམ། །གཉིས་མེད་གཉིས་སུ་སྣང་བའི་གདེང་ཚད་ཀྱིས། །བཙན་རྒོད་་འཁོར་ཚོགས་་རྣལ་འབྱོར་་སྡང་དགྲ་ཚར་གཅོད་རྣམ་བཞིའི་འཕྲིན་ལས་མཛོད།  །ཅེས་བསྐང་བ་དང། ཆོས་སྐུ་མའི་བཟློག་པ། མཐུན་གྲུབ་མ་བཅས་བཏང་ལ། བཟླས་དམིགས་དང་བཅས་

[004B]  ཞེས་བཟླས་མཐར་ཡིག་བརྒྱ། གཏོར་མ་ནང་མཆོད་ལྟར་བྱིན་གྱིས་བརླབས་ལ།  བཙན་རྒོད་ཆེན་པོའི་ལྗགས་འོད་ཟེར་གྱི་སྤུ་གུས་གཏོར་མའི་བཅུད་དྲངས་ཏེ་གསོལ་བར་གྱུར་ པར་བསམ།  ཨོཾ་དྷརྨ་པཱ་ལ་བི་ཡ་ཏ་པྲ་དྷ་མ་དྷ་ར་ས་པ་རི་ཝཱ་ར་
ཨི་དཾ་བ་ལིང་ཏ་ཁ་ཁ་ཁཱ་ཧི་ཁཱ་ཧི།  ལན་གསུམ་གྱིས་འབུལ།  ཨོཾ་དྷརྨ་པཱ་ལ་བི་ཡ་ཏ་པྲཾ་དྷ་མ་དྷ་ར་ས་པ་རི་ཝཱ་ར་ཨརྒྷཾ་ ནས།  ཤཔྟའི་ བར་གྱིས་མཆོད། སྔགས་དེ་ལ་འབྲུ་གསུམ་བཏགས་པས་ནང་མཆོད་ཀྱང་འབུལ། མཁའ་འགྲོ་སྤྱི་གཏོར་དང། གཞི་བདག་དཀར་གཏོར་
བཅས་བསྔོ། བསྟོད་པ་ནི།  ཧཱུཾ༑ པད་རག་རྡུལ་མང་བརྩེགས་པའི་ལྷུན་པོ་ལ། །ཉི་འོད་འབུམ་གྱི་རྩེ་དགས་འཁྱུད་པ་བཞིན། །བལྟ་བར་མི་བཟོད་དཔའ་གཏུམ་ཉམས་བརྒྱའི་གར། །བཙན་རྒོད་ནམ་མཁའ་སྦར་འཛིན་བསྟོད་པར་བགྱི། །བདུད་སྡེ་ཚར་
གཅོད་འབར་བའི་རལ་གྲི་གཡས། །གཡོན་པ་བཙན་ཞགས་དམར་པོ་དགྲ་ལ་འདེབས། །དམར་ཆེན་ཐོད་ཁྲག་དྲོན་མོ་ཧུབ་ཀྱིས་རོལ། །དམ་ཉམས་སྲོག་གི་གཤེད་མ་ཁྱོད་ལ་བསྟོད། །རྫུ་འཕྲུལ་ཤུགས་ལྡན་གྱི་ལིང་ལ་བཅིབས་ནས། །སྐད་ཅིག་ཉིད་ལ་
བསྟན་དགྲའི་རྗེས་གཅོད་ཅིང། །དམ་ལྡན་རྣལ་འབྱོར་ཡོན་མཆོད་བུ་བཞིན་དུ། །འབྲལ་མེད་སྐྱོང་མཛད་དགྲ་ལྷ་ཁྱོད་ལ་བསྟོད། །རིང་ནས་སྨོན་ལམ་རྟེན་འབྲེལ་བཙན་པོའི་མཐུ། །སྟོབས་སུ་སྨིན་པའི་དྲེགས་བྱེད་དྲག་ཤུལ་ཅན། །དགེ་ལྡན་བསྟན་དང་བསྟན་
འཛིན་སྲུང་བ་ལ། །གཡེལ་མེད་བསྟན་སྲུང་ཆེན་པོར་བདག་བསྟོད་དོ། །ཚུལ་བཞིན་བསྟེན་ན་སྙིང་ཉེ་འདོད་དོན་སྐོང། །འགྲས་ཤིང་འཁུན་རྟགས་མཚན་འཕྲལ་ལ་སྟོན། །འཕྲིན་ལས་གློག་ལྟར་མྱུར་བའི་རྫུ་འཕྲུལ་གྱི། །མཐུ་ལྡན་བཙན་རྒོད་ཆེན་

[005A]༄༅། །པོར་བདག་བསྟོད་དོ། །སྔོན་ཚེ་རྗེ་བཙུན་ངག་དབང་སྐལ་བཟང་དང། །རྒྱལ་ཆེན་ཤུགས་ལྡན་རྩལ་གྱིས་བཀའ་བསྒོས་བཞིན། །ཐུབ་བསྟན་བྱེ་བའི་ཡང་སྙིང་ཙོང་ཁ་པའི། །རིང་ལུགས་ཕྱོགས་དུས་ཀུན་ཏུ་འཕེལ་
བར་མཛོད། །དེ་འཛིན་སྐྱེས་མཆོག་རྣམས་དང་ཁྱད་པར་དུ། །དྲིན་ཅན་བླ་མའི་སྐུ་ཚེ་མཛད་འཕྲིན་རྒྱས། །འདུས་པའི་སྡེ་འདི་ཐུགས་མཐུན་ཁྲིམས་གཙང་ཞིང། །བཤད་སྒྲུབ་ལོངས་སྤྱོད་ཡར་ངོའི་ཟླ་ལྟར་སྤེལ། །ཡུལ་ཕྱོགས་འདིར་
ཡང་དུས་ཀྱི་རྒུད་པ་ཀུན། །ཉི་འོད་རེག་པའི་བ་མོ་བཞིན་བཅོམ་ནས། །མི་ཕྱུགས་བདེ་ཞིང་ཡུལ་འབྲོག་དགེ་མཚན་དར། །བདེ་སྐྱིད་དགའ་སྟོན་སྣང་བས་ཁྱབ་པར་མཛོད། །བསྟེན་ཅིང་མཆོད་པའི་ཡོན་མཆོད་མི་ནོར་ཀུན། །དུས་དྲུག་
སྲུང་སྐྱོབ་མེལ་ཚེ་མི་གཡེལ་བར། །རྣམ་བཞིའི་འཕྲིན་ལས་གང་དང་གང་བཅོལ་བ། །བསམ་དང་རེ་བ་ཇི་བཞིན་མྱུར་དུ་སྒྲུབས།  །ཞེས་བསྟོད། བསྐུལ་བྱ་བར་འདོད་ན།  ཧཱུཾ་བཙན་རྒོད་དྲག་པོ་ཁྲོ་གཏུམ་ཅན། །ནམ་མཁའ་སྦར་འཛིན་བདག་
ལ་དགོངས། །རྣལ་འབྱོར་དཔོན་སློབ་ཡོན་མཆོད་ལ། །གནོད་ཅིང་འཚེ་བའི་དགྲ་བོ་འདིས། །བླ་མར་སྨོད་ཅིང་བསྟན་ལ་གནོད། །དགོན་གནས་དགེ་འདུན་རྣམས་ལ་འཚེ། །ཡུལ་ཁམས་སྐྱེ་འགྲོའི་བདེ་སྐྱིད་འཇོམས། །ཁྱད་པར་
བདག་ཅག་ཡོན་མཆོད་ལ། །གཉའ་ནས་གནོན་ཅིང་རྐང་ནས་འདྲེན། །མ་ཉེས་ཁ་གཡོགས་ཁ་མཆུ་འཛུགས། །ནོར་ལ་བརྔམས་ཤིང་སྲོག་ལ་བདོ། །སྔ་དགྲ་བྱས་ཤིང་ཕྱི་དགྲ་སེམས། །དེས་ན་མཐུ་སྟོབས་ཆེར་བསྐྱེད་དེ། །

[005B] །གནོད་བྱེད་སྡང་དགྲ་བརྒྱུད་པར་བཅས། །མིང་ཙམ་མེད་པར་ཆམ་ལ་ཕོབས། །ཁྲག་གིས་རབ་གཤེར་དགྲ་བོའི་སྙིང། །འབར་བའི་སྦར་མོས་མྱུར་ཕྱུང་སྟེ། །རབ་གདངས་ཞལ་གྱི་
དཀྱིལ་འཁོར་དུ། །སྟོབས་ཤིག་ཁྲོ་གཏུམ་བཙན་གྱི་རྒྱལ། །དམ་ཉམས་དགྲ་བོ་འདི་རྣམས་ལ། །ལྟས་མཚན་ངན་པའི་ཆོ་འཕྲུལ་དང། །དུག་མཚོན་མུ་གེའི་གནོད་པ་སོགས། །མི་འདོད་སྣ་དགུ་མྱུར་དུ་ཐོངས། །དགྲ་
ལ་རྦད་དོ་མཐུ་མ་ཆུང། །བསྐུལ་ལོ་དྲག་པོའི་ལས་ལ་བསྐུལ། །མཆོད་དོ་དམ་ཉམས་ཁྲག་གིས་མཆོད། །བཅོལ་བའི་ལས་ལ་རྩལ་མ་ཞན། །གལ་ཏེ་ལས་འདི་མ་སྒྲུབ་ན། །བསྟན་སྲུང་ཁྲོད་ན་ངོ་རེ་ཚེ། །བསྟེན་
ཅིང་མཆོད་པའི་དགོས་པ་བྲལ། །དེ་བས་དགྲ་བགེགས་ཚར་ཆོད་ཅིག་ ཅེས་བསྐུལ། ཚོགས་མཆོད་འབུལ་ཚེ། དངོས་གཞིའི་ཆོ་ག་རྒྱལ་ཆེན་ཤུགས་ལྡན་གྱི་ཚོགས་མཆོད་ཕྱོགས་ལས་རྣམ་པར་གྱལ་བའི་དགའ་སྟོན་བཞིན་བཏང་ལ། ཁ་ཆེ་དམར་པོར་ཚོགས་
མཆོད་ཕུལ་ཟིན་པའི་མཚམས་དེར།  ཕྱི་ནང་་དགྲ་བགེགས་་ཟག་མེད་་བདེ་སྟོང་་བཙན་རྒོད་ནམ་མཁའ་སྦར་འཛིན་མཉེས་ཕྱིར་འབུལ། །བཞེས་ནས་བློ་་བདག་ཅག་་སྲུང་སྐྱོབ་རྣམ་བཞིའི་
འཕྲིན་ལས་གཡེལ་མེད་མཛོད།  །ཅེས་འབུལ། མངའ་གསོལ་ནི།  གང་ཞིག་བསྟེན་ན་མི་འབྲལ་སྲུང་ཞིང་སྐྱོབ། །བཅོལ་བའི་འཕྲིན་ལས་མ་ལུས་ཐོགས་མེད་དུ། །སྒྲུབ་མཛད་ནམ་མཁའ་སྦར་འཛིན་བཙན་རྒོད་ཆེ། །བསྟན་

[006A]༄༅། །སྲུང་དགྲ་ལྷའི་གཙོ་བོར་མངའ་གསོལ་ལོ།  །ཞེས་བརྗོད། མཇུག་ཏུ་གཏང་རག་བཟོད་གསོལ་སོགས་སྤྱི་ལྟར་བྱའོ། །ཞེས་པ་འདི་ཡང་གོ་སྟོད་དུང་དཀར་དགོན་གྱི་སྦྱིན་བདག་དགའ་གླིང་བོན་ཚང་ནང་མི་རྣམས་ནས་དུང་དགོན་གནས་སྲུང་
བཙན་རྒོད་ནམ་མཁའ་སྤར་འཛིན་གྱི་བསྐང་ཆོག་ཆ་ཚང་ཞིག་གསར་རྩོམ་དགོས་ཞེས་ཡི་གེའི་ལམ་ནས་རྟེན་བཅས་བསྐུལ་བའི་ངོར། ཡོངས་འཛིན་ཁྲི་བྱང་སྤྲུལ་མིང་པས་ཤིང་ཁམས་འགྲོས་ལྡན་གྱི་ལོའི་གཡང་དཀར་ཟླ་བའི་ཡར་ཚེས་བཟང་པོར་སྦྱར་བའོ།།  །།གྲོ་སྟོད་དགའ་གླིང་བོན་ཚང་ནང་མི་
རྣམས་ནས་རྒྱུ་སྦྱར་པར་དུ་བསྐྲུན་པ་དགེ་ལེགས་འཕེལ།།



