༄༅། །མཁྱེན་རབ་དབང་ཕྱུག་གྲགས་པ་བཟང་པོའི་རྣམ་ཐར་མདོར་བསྡུས་བཞུགས། །

[001A] །ཨོཾ་བདེ་ལེགས་སུ་གྱུར་ཅིག་གང་གི་སྙན་གྲགས་མཁས་པ་མཐའ་དག་གི་རྣ་བའི་རྒྱན་སྩལ་བཟང་པོའི་ཡོན་ཏན་ཀུན། །གཅིག་ཏུ་བསྡུས་འདྲ་མཁྱེན་
རབ་དབང་ཕྱུག་ལ། །གུས་པས་བཏུད་ནས་དེ་ཡི་རྣམ་ཐར་བྲི། །མཁྱེན་རབ་དབང་ཕྱུག་གྲགས་པ་བཟང་པོ་ནི། དམར་ཁམས་སྟོབས་ལྡན་ཚལ་དུ་ཡབ་ཚེ་ཐར་ཡག་དང། ཡུམ་
བསམ་སྒྱིད་གཉིས་ཀྱི་སྲས་གསུམ་ཡོད་པའི་ཆུང་བ་ཡིན། བླ་མ་དབུ་མ་པ་དང་འཁྲུངས་ཡུལ་ཡང་གཅིག་ཅིང། ལོ་ལྔ་དྲུག་ལོན་པའི་དུས་སུ་བླ་མ་དབུ་མ་པ་དང་མཇལ་
ནས་ཚེ་དབང་དང། འཇམ་དབྱངས་ཀྱི་རྗེས་གནང་ཞིག་ཞུས་པས་དགྱེས་པའི་ཞལ་ཏ་བྱོན། ཡབ་ཡུམ་གཉིས་ལ། ཁྱེད་གཉིས་ཀྱི་བུ་ཆུང་བ་འདི་ཆོས་སྒོར་ཆུག་ལ་དབུས་

[002A]༄༅། །གཙང་དུ་སློབ་གཉེར་ལ་ཐོང། ངེད་ཀྱི་བླ་མ་ཡང་ཡིན། སློབ་མ་ཡང་ཡིན། དཀའ་བཞི་པ་བློ་བཟང་གྲགས་པ་སོགས་ཀྱི་ཞབས་ལ་གཏུགས་ན། བསྟན་པ་ལ་
ཕན་ཐོགས་ཆེན་པོ་འོང་ཞེས་ལུང་བསྟན་མཛད། དགུང་ལོ་བདུན་པའི་ཚེ་བླ་མ་དེ་ཉིད་ལ་དགེ་བསྙེན་ཞུས། རབ་ཏུ་འབྱུང་དགོངས་ཀྱང་ཡབ་ཡུམ་རྩིགས་ཆེས་པས་རེ་ཞིག་འགྱངས་
པའི་བར་དུ། བླ་མ་དབུ་མ་པ་ཞིང་གཞན་དུ་གཤེགས་པས་འགྱོད་པ་ཆེ་བར་བྱུང། དགུང་ལོ་བཅུ་བཞི་ལ་བབ་པ་ན། ལྷོ་བྲག་གྲུབ་ཆེན་གྱི་སློབ་མ་གསང་བདག་གིས་ལུང་བསྟན་པའི་
མདོ་སྟོད་པ་གྲགས་པ་བློ་གྲོས་དམར་ཁམས་སུ་བྱོན་པ་དང་མཇལ། ཤིན་ཏུ་དད་པ་འགྲོ་བ་བྱུང་བས་ཕ་མ་ལ་ནན་གྱིས་ཞུས་ཏེ་རབ་ཏུ་བྱུང། མཚན་གྲགས་པ་བཟང་པོར་བཏགས། དེ་ནས་
བླ་མ་དབུ་མ་པའི་གསུང་བཞིན་ཡབ་ཡུམ་ལ་ཡང་ཡང་ཞུས་ནས་རོང་སྟོན་སྨྲ་བའི་སེང་གེ་ཡུམ་གྱིས་གདན་འདྲེན་དུ་བཏང་བའི་འགྲུལ་པ་སློབ་གཉེར་བ་འགའ་ཞིག་དང་བསྡེབས་ནས་

[002B] ཐོག་མར་འགྲུལ་གྲོགས་དང་བསྟུན་ནས་གསང་ནེའུ་ཐོག་ཏུ་བྱོན། ཀུན་མཁྱེན་རོང་པོ་དང་མཇལ། ཆོས་བསྒང་དུ་འདུག་པས་འཕྲེལ་དུ་ཆོས་གྲྭར་ཤོག་གསུངས། ངལ་གསོ་ལོང་ཡང་མེད་པར་སླེབས་པའི་
སང་ཉིན་རང་ནས་ཆོས་སུ་འགྲིམས། དེའི་ཚེ་སྦྱོར་བ་བརྩི་བ་སོགས་ལ་ཐུགས་རབ་རྩལ་ཆེ་བས་ཆོས་རྗེ་ལྷག་པར་མཉེས་ནས། སྦྱོར་བ་བརྩི་བ་དང་ཕར་ཕྱིན་གྱི་གཞུང་འཛིན་པ་མཉམ་དུ་གྱིས་གསུང་བ་ལྟར་
མཛད་པས། ཞག་ལྔ་དྲུག་ཐལ་བའི་ཟླ་ཚེས་དེ་ལ་བསྡུས་པ་ཤིན་ཏུ་བདེ་བ་དང། མངོན་རྟོགས་རྒྱན་འགྲེལ་ཆུང་དང་བཅས་ཐུགས་ལ་ཆུད་པ་མཉམ་དུ་བྱུང། ཟླ་བ་བཅོ་བརྒྱད་ཙམ་གྱིས་ཕར་ཕྱིན་གྱི་གཞུང་
དོན་མཐའ་དག་ལ་མཁས་པར་གྱུར་ཏེ། གསང་ཕུ་དང་བདེ་བ་ཅན་དུ་བུ་ཊཱི་ཀ་གི་སྟེང་ནས་གྲྭ་བསྐོར་མཛད། དེ་ནས་སྐུ་ཚེ་མང་པོའི་བག་ཆགས་ཀྱིས་ཀླུ་སྒྲུབ་དང་དཔལ་ལྡན་ཟླ་བའི་ལུགས་ཀྱི་དབུ་མ་ལ་
ཤིན་ཏུ་མོས་ཤིང་ཐུགས་བཞེད་ཆེར་ཡོད་ཀྱང། ཀུན་མཁྱེན་རོང་ཆེན་པ་དེ་ཟླ་བའི་ལུགས་ལ་མི་མཉེས་ཤིང། ཅུང་ཟད་ཟུར་ཟ་ཡང་ཡང་མཛད་པ་ཞིག་འདུག་པས་ཅི་དྲག་སྙམ་དུ་ཡོད་པ་ན། ཉིན་
ཅིག་གུང་རུ་དཀའ་བཅུ་པ་རྒྱལ་མཚན་བཟང་པོས་ཇ་ལ་གདན་དྲངས། ཁྱེད་ཀྱིས་ཕར་ཕྱིན་གྱི་གྲྭ་བསྐོར་ནི་ལེགས་འདུག་ད་པོ་ཏི་གང་བལྟ་ཟེར་བ་ལ། ད་དབུ་མ་ལ་ཤེས་འདོད་ཡོད་ཚུལ་སོགས་ཀྱི་

[003A]༄༅། །གླེང་མོ་ཞིབ་ཏུ་བྱུང་བས། ཁོང་ན་རེ། ཁྱེད་དབུ་མའི་ལྟ་བ་ལ་ཤེས་འདོད་དེ་ལྟར་ཡོད་ན། དགེ་ལྡན་དུ་རྗེ་བཙུན་ཙོང་ཁ་པའི་དྲུང་དུ་ཕྱིན་ན་ལེགས་ཟེར་བས། སྔར་དང་མི་འདྲ་བའི་དད་པ་དཔེ་
མེད་པ་ཞིག་སྐྱེས་པས་བློ་འགྱུར་མ་ཐག་དགེ་ལྡན་དུ་བྱོན། དབྱར་ཆོས་ཚུགས་འཕྲལ་རྩ་འཇུག་གཉིས་ཀྱི་ཊཱིཀ་ཆེན་གསུང་བའི་མགོ་ཚུགས་པ་དང་འགྲིག་པས་རྟེན་འབྲེལ་ཤིན་ཏུ་ལེགས་པ་བྱུང། རྗེའི་དྲུང་དུ་མཇལ་བ་
ཙམ་གྱིས་མིག་མཆི་མས་གང་ཞིང་བ་སྤུ་གཡོས། མི་ཕྱེད་པའི་དད་པ་ཐོབ་གསུང། དེ་རྗེས་བྱང་ཆུབ་ལམ་རིམ། སྔགས་རིམ། མདོ་རྩ། མངོན་པ་ཀུན་བཏུས། རྣམ་འགྲེལ་རྩ་བ་སོགས་ཀྱི་ལུང་ཡང་མང་དུ་གསན་
རྩ་འཇུག་གཉིས་ཀྱི་ཞིབ་བཤད་གསན་པས་དངོས་འཛིན་འཁྲུལ་པའི་འཆིང་བ་མ་ལུས་པ་རྩ་བ་ནས་ཆད་པས། ནམ་མཁའ་དང་ལག་མཐིལ་དུ་མཚུངས་ཤིང། གསེར་དང་བོར་བ་མཉམ་པའི་རྟོགས་པ་
འཁྲུངས། རྗེ་རིན་པོ་ཆེ་ཡང་ལྷག་པར་མཉེས་དཀའ་བཅུ་པ་གྲགས་བཟང་སྔོན་གྱི་བག་ཆགས་སད་པར་འདུག་བསྟན་པ་ལ་ཕན་པ་རྒྱ་ཆེན་པོར་འགྱུར་བས། ད་དུང་གསང་ཕུར་ཚད་མ་ལ་སྦྱོངས་གསུངས་ཇ་དཀར་
ཞོ་དོ་གནང། དེ་ནས་གསང་ཕུར་བྱོན། སྔར་གླིང་སྟོད་དུ་བཞུགས་པས་ཆོས་རྗེ་དཀོན་མཆོག་རྒྱ་མཚོའི་དྲུང་དུ་འབྱོན་རྩིས་ཡོད་ཀྱང། ཁོང་མཉེལ་ནས་སྐུ་མཚམས་མཛད་པ་དང་ཐུག་པས། གླིང་སྨད་ཆོས་རྗེ་སངས་

[003B] རིང་པོ་མ་ལོན་པར་དབུ་ཚད་ཟུང་འབྲེལ་གྱི་གྲྭ་བསྐོར་མཛད་ནས་དགེ་ལྡན་དུ་ཕེབས། རྗེ་རིན་པོ་ཆེའི་དྲུང་དུ་གསང་འདུས་རྩ་རྒྱུད་འགྲེལ་པར་བཅས་པ་
དང༑ གཞན་ཡང་མདོ་སྔགས་ཀྱི་ཆོས་མང་དུ་གསན། དེ་དུས་རྗེའི་དྲུང་དུ་འཇིགས་བྱེད་བཅུ་གསུམ་མ་ཡི་དབང་ཞུས་པའི་ཚེ། མེ་ཏོག་གཙོ་བོ་ལ་ཕོག་པས། རྗེ་ཐམས་ཅད་མཁྱེན་པའི་གསུང་ནས། དཀའ་བཅུ་པ་གྲགས་བཟང་
རྡོ་རྗེ་འཇིགས་བྱེད་ལ་ཐུགས་དམ་བྱས་ན་ལེགས་པོ་འོང་བ་འདུག་གསུང། དབང་གྲོལ་ནས་སྡེ་སྣོད་འཛིན་པ་འགའ་ཞིག་རྗེ་རིན་པོ་ཆེ་ཐུགས་ཟབ་ཅིང་སྒམ་པས་གཞན་སུ་ལའང། དེ་ལྟར་མི་གསུང་བ་ལ། དམར་ཁམས་
དཀའ་བཅུ་པ་ལ་དེ་ལྟར་གསུང་བ་ཁོང་ཡང་སྐྱེས་བུ་དམ་པ་ཞིག་ཡིན་པ་འདྲ་ཟེར་བ་བྱུང། དེ་ནས་བཟུང་སྟེ་རྡོ་རྗེ་འཇིགས་བྱེད་བཅུ་གསུམ་མའི་སྒྲུབ་ཐབས་འཆག་མེད་དང། སྔགས་གསུམ་པོ་སྟོང་ཕྲག་རེ་བཟླ་བ་རྟག་པར་
མཛད་ཅིང། ཕྱིས་ནི་དཀྱིལ་ཆོག་ཀྱང་རྒྱུན་དུ་བཞེས་པར་གྲགས། དེ་ནས་རྗེ་ཐམས་ཅད་མཁྱེན་པ་ལ་མཁན་པོ་ཞུས། འདུལ་འཛིན་གྲགས་པ་རྒྱལ་མཚན་གྱིས་ལས་སློབ་དང། དཀའ་བཞི་པ་རིན་ཆེན་དཔལ་
གྱིས་གསང་སྟོན་མཛད་ནས་བསྙེན་རྫོགས་མཛད། འདུལ་འཛིན་རིན་པོ་ཆེའི་དྲུང་དུ་འདུལ་བའི་བསླབ་བྱ་རྫོགས་པར་གསན། དེ་ནས་རྗེ་རིན་པོ་ཆེའི་གསུང་ནས། འཕན་ཡུལ་གྲོ་སར་འདུལ་བའི་སློབ་གཉེར་མཐར་ཕྱིན་པ་

[004A]༄༅། །ཞིག་གྱིས་ལ་བསྟན་པའི་བྱ་བ་ཡིན་པས། སོ་སོར་ཐར་པའི་བསླབ་བྱ་ལ་ཉམས་ལེན་གཙོ་བོར་གྱིས། བསྟན་པ་ལ་ཕན་པ་འོང་གསུང་བ་ལྟར་དམར་སྟོན་རིན་པོ་ཆེ་ལ་འདུལ་བ་རྫོགས་པར་གསན་
དེ་དུས་རྗེ་དགེ་འདུན་གྲུབ་ཀྱང་འདུལ་བ་གསན་པའི་སྐབས་སུ་ཡོད་པར་འདུག་ལོ་ཕྱེད་གཉིས་ཙམ་སོང་བའི་སྐབས་སུ་རྗེ་རིན་པོ་ཆེ་ཞིང་གཞན་དུ་གཤེགས་པའི་གཏམ་གསན་པས་ཐུགས་ངལ་ཤིན་ཏུ་ཆེ་བ་བྱུང་བས་
མནལ་ལམ་དུ་རྗེ་བཙུན་ཙོང་ཁ་པ་སྔར་མཇལ་དུས་ཀྱི་རྣམ་པ་ཅན་གཟི་བརྗིད་རབ་ཏུ་རྒྱས་པ་ཞིག་བྱོན་ནས། ཁྱེད་དེ་ལྟར་སྡུག་བསྔལ་བྱེད་མི་དགོས། ཁྱོད་ཀྱིས་བསྟན་པ་དང་གདུལ་བྱ་མང་པོ་ལ་ཕན་ཐོགས་པར་
འདུག་པས་རེ་ཞིག་འཆད་ཉན་གྱིས། རིང་པོར་མི་ཐོགས་པར་དགའ་ལྡན་དུ་ཕྲད་པར་འགྱུར་རོ་གསུངས་ནས་འཇའ་ཡལ་བ་བཞིན་སོང་བས། མནལ་སད་པས་ཡིད་ལྷག་པར་དགའ་ཞིང་མྱ་ངན་ཡང་སྲབ་པར་སོང་
རྒྱལ་ཚབ་ཆོས་རྗེ་དགེ་ལྡན་གྱི་གདན་སར་བྱོན་པ་གསན་ནས་མཇལ་བར་བྱོན། ཚད་མའི་ལམ་བསྒྲིགས་ཀྱིས་མཚོན་པའི་ཆོས་འགའ་ཞིག་ཞུས། རྒྱལ་ཚབ་རིན་པོ་ཆེའི་གསུང་གིས། གསང་ཕུར་རྣམ་འགྲེལ་གཙོ་བོར་
བཏོན་པའི་འཆད་ཉན་མཛོད། ངེད་ཀྱིས་དེའི་མཐུན་རྐྱེན་ཀྱང་བྱེད་གསུང་གསེར་སྲང་གང་གནང། དེ་ལ་བརྟེན་ནས་འཆད་ཉན་གྱི་རྒྱུན་བཙུགས་པས་སྡེ་སྣོད་འཛིན་པ་མང་དུ་འདུས་ཤིང་གྲྭ་ཚོགས་ཀྱང་ཆེ། ལོ་ཙྪ་བའི་ཆོས་ཁྲིའི་སྟེང་

[004B] ཐོག་མར་ཁ་ཅིག་གིས། འདི་ལྟར་བྱེད་པ་མི་རིགས་ཅེས་ཕྱག་ནས་དྲུང་སྟབས་བྱས་པ་ན། ཁྱེད་རྣམས་ལོཙྪ་བའི་ཆོས་ཁྲི་ལ་མཐོང་བྱེད། ལོ་ཙྪ་བ་ལ་སྡུག་ལས་གཏོང་བ་ཨེ་ཡིན་གསུང། བདག་ཉིད་ལོ་ཙྪ་
བའི་སྐུ་སྐྱེར་ཞལ་གྱིས་འཆེས་ཅེས་ཀྱང་གླེང། དེ་གའི་རྒྱུན་གྱིས་དེང་སང་ཡང་ལོ་ཙྪ་བའི་བཞུགས་ཁྲིར་འཆད་ཉན་བྱས་ཆོག་པ་དང། ར་བ་སྟོད་པ་རྣམས་རྒྱལ་ཚབ་རྗེའི་གསེར་ཟན་གྱི་གྲྭ་ཚང་ཡིན་ཟེར་བ་ཡང། རྒྱུ་མཚན་དེ་དག་གིས་
ཡིན་པས། དོན་བསྡུ་ན་ར་བ་སྟོད་ཅེས་པའི་གྲྭ་ཚང་འདི་ཡང་བདག་ཉིད་ཆེན་པོ་འདིའི་ཐུགས་རྗེ་དང་འཕྲིན་ལས་ཁོ་ན་ལས་གྲུབ་པ་ཡིན་ནོ། །དེ་ལྟར་ར་བ་སྟོད་དུ་གྲགས་པའི་གྲྭ་ཚང་བཟང་པོ་ཚུགས་ཤིང། གྲྭ་ཚོགས་ཆེ་
འཆད་ཉན་ཀྱང་ཤིན་ཏུ་འཕེལ་བའི་རིང་ནས་སྐབས་ཅིག་རྗེ་འདིའི་མནལ་ལམ་དུ་འཆད་ཉན་མཛད་པའི་པོ་ཏི་མང་པོ་དྲུང་ནས་ཀྱི་མདུན་ནས་མི་མང་པོས་ནུབ་ཕྱོགས་སུ་ཁྱེར་སོང་བ་རྨིས་པས་གློ་བུར་དུ་ཐུགས་འགྱུར། དབུས་ཀྱི་
བླ་མ་རྣམས་ལ་དགོངས་པ་ཞུས། ཕྱག་ཕུལ། འཆད་ཉན་དུ་ཉིད་ཀྱི་རྩ་སློབ་གྲྭ་ཆུང་བ་ཡོན་ཏན་རྒྱ་མཚོ་བསྐོས། ཕྱི་བཞིན་འབྲངས་བའི་སྡེ་སྣོད་འཛིན་པ་ཉི་ཤུ་ལྷག་ཙམ་དང་བཅས་པ་ཉི་མ་གཙང་གི་ཕྱོགས་ལ་ཕེབས། ཡར་ལམ་
རིན་སྤུངས་སུ་དཔོན་ནོར་བུ་བཟང་པོས་སྙན་གྲགས་གསན་པས་བསྙེན་བཀུར་ཡང་དག་པར་བྱས། ཁྱེད་ཀྱི་གྲགས་པ་སྔ་མོ་ནས་ཐོས་པས་སེམས་དགའ། ད་ངེད་ཀྱིས་གཞི་དགོན་ཞིག་འབུལ་ཞིང་ཞབས་ཏོག་བྱེད། རྒྱུན་པར་བླ་

[005A]༄༅། །མཆོད་མཛད་དགོས་ཞུས་པས། བདག་འཛིན་ཅན་གྱི་དགོན་པ་ཁོ་བོ་མི་འདོད། གནས་ངེས་མེད་ཀྱི་བྱ་བྲལ་འཆད་ཉན་ཞིག་ནི་བྱེད་ཀྱང་བྱེད། ད་ལྟ་ཡིད་བྱེད་བཞིན་པ་ཡིན་གསུངས་པས། འོ་ན་འཆད་
ཉན་རེ་ཞིག་འདི་གར་མཛད་པ་ཞུ་ཞུ་བ་ལ། ད་རེས་ཐོག་མར་གནས་རྙིང། ཞ་ལུ། སྣར་ཐང། ས་སྐྱ་སོགས་ཀྱི་གནས་མཇལ་སྨོན་ལམ་སོགས་བྱེད། བར་གཅོད་མ་བྱུང་ན་སླར་མཇལ་བ་སྲིད་གསུངས་པས། འོ་ན་སླར་
ངེད་དཔོན་གཡོག་ཀྱང་ཤངས་འབྲོང་པོ་སྒང་དུ་འོང་བས་དེར་ངེས་པར་འབྱོན་དགོས་ཞུ་བ། བདག་ཉིད་ཆེན་པོས་ཞལ་གྱིས་བཞེས། དེ་ནས་ལོཙྪ་བ་སྐྱབས་མཆོག་དཔལ་བཟང་པོའི་དྲུང་དུ་མཇལ་ནས། མདོ་སྔགས་ཀྱི་
ཆོས་བཀའ་མང་དུ་གསན། བཞེད་པ་ལྟར་གནས་ཆེན་པོ་དེ་རྣམས་སུ་ཕེབས། གདན་ས་ཆེན་པོ་དེ་དང་དེ་དག་ཏུ་ཆོས་ཀྱི་འབྲེལ་པ་ཡང་ནོས། ཁྱད་པར་ས་སྐྱ་ན་རྗེ་ངོར་པ་ཀུན་དགའ་བཟང་པོ་བཞུགས་པ་མཇལ། ཚུར་
ཡང་ཕྱག་ལན་སོགས་མཐོང་ཟོས་ཆེན་པོ་མཛད། བདག་ཉིད་ཆེན་པོ་འདི་ཡང་ཐུགས་མོས་ཆེར་འཁྲུངས། གསུང་དག་རིན་པོ་ཆེ་ལམ་འབྲས་བུ་དང་བཅས་པ་དང། གུར་ཞལ་གྱི་རྗེས་གནང། སྒྲུབ་ཐབས་བརྒྱ་རྩ་སོགས་ཟབ་ཆོས་
མང་དུ་ཞུས། ཕྱི་ལམ་བོ་དོང་དུ་རྗེ་བཙུན་པོ་དོང་པ་ཕྱོགས་ལས་རྣམ་རྒྱལ་མཇལ། རྒྱུད་སྡེ་བཞི་ག་དང་འབྲེལ་བའི་དབང་ལུང་རྒྱུད་སྡེ་སྤྱིའི་རྣམ་གཞག་ །དུས་འཁོར་བརྟག་གཉིས་སོགས་རྒྱུད་མང་པོའི་བཤད་པ་དང་

[005B] ཡུན་མི་ཐུང་ཙམ་བཞུགས། ཐུགས་ཡིད་གཅིག་ཏུ་འདྲེས། དེ་ནས་སྣར་ཐང་དུ་མཁན་ཆེན་གྲུབ་པ་ཤེས་རབ་པ་ལ་ཡང། སྨན་བླའི་རྗེས་གནང། ལམ་མཆོག་རྩ་འགྲེལ་སོགས་ཆོས་བཀའ་
མང་དུ་ཞུས། དེ་དུས་རི་སྤུངས་ནོར་བཟང་བ་འབྲོང་པོ་སྒང་ན་བྱོན་པ་ལྟར་དེར་ཕེབས། སྔར་གྱི་གྲྭ་པ་རྣམས་ཀྱི་སྟེང། སྐུ་གསུང་ཐུགས་ཀྱི་རྣམ་ཐར་ལ་དད་ནས་རྗེས་སུ་འབྲངས་བའི་ཆོས་ཉན་པ་བདུན་ཅུ་ཙམ་བྱུང་བས་
འཆད་ཉན་ཀྱང་ཤིན་ཏུ་འཕེལ། སྔ་སོར་ཤངས་པ་ཀུན་མཁྱེན་པ་ལ་མགོན་པོ་ཕྱག་དྲུག་པའི་ཆོས་སྐོར་སོགས། ཆོས་མང་པོ་གསན་འདོད་ཡོད་ཀྱང། ཞིང་གཞན་དུ་གཤེགས་པས་མ་འགྲིག་མཚམས་ཤིག་ལ་འཇག་
ཏུ་ཕེབས་ནས་འཇག་ཆེན་བྱམས་པའི་དཔོན་པོ་བློ་གྲོས་དཔལ་བཟང་ལ་མགོན་པོའི་ཆོས་སྐོར་ཡོངས་རྫོགས། ནེ་གུ་ཆོས་དྲུག་སོགས་གསན། དེ་ལྟར་དྲང་སྲོང་ཆེན་པོའི་སྤྱོད་ཚུལ་ལ་གནས་ནས་སོ་ཐར་གྱི་བཅས་
མཚམས་ཕྲ་མོ་ལས་ཀྱང་མི་འདའ་བར་གཞི་གསུམ་གྱི་ལག་ལེན་ཉམས་པ་མེད་པའི་ངང་ནས་འཆད་ཉན་མཛད་པས། མཁྱེན་རབ་དབང་ཕྱུག་ཅེས་གྲགས་པས་ས་སྟེང་ཁྱབ། སྟག་གླིང་སྦྱོར་གསུམ་སོ་སོས་རང་རང་གི་སར་
འཆད་ཉན་མཛད་པ་ལ་སུ་ཐོབ་བྱས། འོད་ཡུག་ཤངས་རྟ་ནག་བཞད་རྣམས་སུ་དཀའ་ཆེན་བཞི་དང། །ལམ་རིམ་དང། འདུལ་བའི་བསླབ་བྱ་སོགས་ཀྱི་ཆོས་འཁོར་བསྐོར་བས། ཆུ་བྱང་གི་གྲྭ་ཚང་ཆེན་མོ་ཞེས་གྲགས། དེ་དུས་

[006A]༄༅། །རྗེ་དགེ་འདུན་གྲུབ་ཀྱིས་གཙང་པོ་ལྷོ་རྒྱུད་དུ་བྱ་བྲལ་འཆད་ཉན་མཛད་པས། ཆུ་ལྷོའི་གྲྭ་ཚང་ཆེན་མོ་ཞེས་གྲགས་ཤིང། ཕན་ཚུན་འགྲན་པ་ལྟ་བུར་བསྟན་པ་རིན་པོ་ཆེ་རྫོགས་ལྡན་བཞིན་གསལ་བར་མཛད་
དོ༑ ༑ཆུམས་སྡེ་ཆེན་དུ་ཆད་ཉན་སྐབས་སྐུ་མཚམས་ཞག་བདུན་པ་ཞིག་མཛད་དུས་རྗེ་བཙུན་བྱམས་པའི་ཞལ་གཟིགས། སྲེག་ཤིང་དུ་རྣམས་སྲས་མདུང་དམར་ཅན་གྱི་ཞལ་གཟིགས་ཤིང་ལུང་བསྟན། དེའི་རྐྱེན་གྱིས་རིན་
ཆེན་སྒང་དུ་ཡུན་རིང་དུ་བཞུགས་ཤིང་མཐར་ཡང་དེ་ཁར་སྐུ་གཤེགས་པ་ཡིན། དེ་ཡང་དྲུང་ནོར་བུ་བཟང་པོས་སླར་ཡང་འཆད་ཉན་ཡུན་རིང་པོར་གནས་པའི་རྐྱེན་དུ་ཆོས་གཞིས་རྒྱ་ཆེ་བ་ཞིག་ནན་གྱིས་ཕུལ་ཀྱང་བཞེས་
མ་འདོད་པས། ཁོང་རང་གི་ཐུགས་དམ་རྟེན་གྱི་གཙོ་བོ་བདག་ཅག་གི་སྟོན་པའི་ལི་མ་ཁྲུ་གང་ཙམ་བྱིན་རླབས་ཅན་དུ་བྱེད་པ་ཞིག་ཕུལ་བས་རྟེན་འབྲེལ་ལེགས་གསུང་དགྱེས་བཞིན་དུ་བཞེས། སྐབས་འགའ་རེར་སྒྲོན་
གསལ་གྱི་བཤད་པའང་ཅུང་ཟད་མཛད་ཅེས་གྲགས། དེ་ལྟ་བུའི་ཚུལ་གྱིས་སྐུ་ཚེ་རིལ་པོ་བསྟན་པའི་ཁུར་ཆེན་བཏེག་པས། སློབ་མ་བསྟན་པའི་བྱ་བ་བྱེད་པ་ནམ་མཁའི་སྐར་ཚོགས་དང་འདྲ་བ་བྱུང་ཞིང། གཙོ་བོར་གྱུར་པ་ནི་
སེམས་དཔའ་ཆེན་པོ་གཞོན་ནུ་རྒྱལ་མཆོག་ཀུན་མཁྱེན་གྲྭ་ཆུང་བ་ཡོན་ཏན་རྒྱ་མཚོ། སྟག་ཚང་ལོཙྪ་བ་ཤེས་རབ་རིན་ཆེན། བྱམས་ཆེན་ཀུན་དགའ་བཀྲ་ཤིས། ཀུན་མཁྱེན་བྱམས་ཆེན་རབ་འབྱམས་པ། སངས་

[006B] མཁས་པ་དོན་ཡོད་དཔལ། ཀུན་མཁྱེན་ནམ་བསོད་ཆེན་མོ། མཁྱེན་རབ་ཡོན་ཏན་དཔལ་འབྱུང་སོགས། མདོར་ནས་དགེ་ལྡན་གཉིས་ཀའི་ལུང་རིགས་སྨྲ་བའི་སྡེ་མཐའ་དག་ལ་བདག་ཉིད་ཆེན་པོ་
འདིའི་འཕྲིན་ལས་ཀྱིས་མ་ཁྱབ་པ་མེད་དོ། །དེ་ལྟར་བསྟན་པ་དང་འགྲོ་བའི་དོན་རྒྱ་ཆེན་པོ་མཛད་ནས། མཐར་རིན་ཆེན་སྒང་དུ་དགུང་ལོ་བརྒྱད་ཅུ་ལ་ཉེ་བ་ཟླ་བ་གསུམ་པའི་ཚེས་གསུམ་གྱི་ཉིན་ཕྱེད་ཡོལ་ཙམ་ལ། ཉེ་
གནས་ལ་དེ་རིང་མཆོད་པ་རྒྱ་ཆེན་པོ་ཤོམས། ཁོ་བོ་དགའ་ལྡན་དུ་འགྲོ་བའི་དུས་ཡིན་ནོ་གསུངས་ནས། སྐུ་ཅུང་ཟད་བསྲངས། མཉམ་པར་བཞག་པའི་ངང་ནས་གཤེགས་སོ། །གསུང་དི་དང་རྗེ་བླ་མའི་སྔར་
གྱི་ལུང་བསྟན་བསྟུན་ན་དེང་སང་དགའ་ལྡན་ཆོས་ཀྱི་ཕོ་བྲང་དུ་བཞུགས་སོ། ཞེས་བྱ་བ་ནི་རྗེ་བཙུན་མཁྱེན་རབ་དབང་ཕྱུག་གྲགས་པ་བཟང་པོའི་རྣམ་པར་ཐར་པ་སྟེ། སྒྲ་པ་ཤེས་རབ་རིན་ཆེན་གྱིས་མཛད་པའི་
རྣམ་ཐར་རྒྱས་པ་ཞིག་འདུག་པ་ལས་བསྡུས། དམ་པ་འདིའི་དངོས་སློབ་འགའ་ཞིག་གི་གསུང་བགྲོས་ཐོར་བུ་བ་འགས་ཀྱང་ཁ་བསྐངས་ཏེ་བྲིས་པའི་དགེ་བས་སེམས་ཅན་ཐམས་ཅད་མཁྱེན་རབ་དབང་ཕྱུག་གིས་རྗེས་
སུ་འཛིན་པའི་རྒྱུར་གྱུར་ཅིག་ཅེས་པ་འདི་ཡང་གྲྭ་ཚང་གི་མཁན་རིན་པོ་ཆེ་གཡག་ལུང་པ་ལ་སོགས་པ་དགེ་བའི་བཤེས་གཉེན་དུ་མས་བསྐུལ་བ་ལ་བརྟེན་ནས། མཁྱེན་རབ་དབང་ཕྱུག་གི་མཛད་པ་

[007A]༄༅། །རྣམ་ཐར་ལོ་རྒྱུས་དུ་མ་ལས་བསྡུས་ཏེ། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་ཆེན་པོ་བཀྲ་ཤིས་ལྷུན་པོར་སྦྱར་བའོ།། །།སརྦ་མངྒ་ལཾ།། །



