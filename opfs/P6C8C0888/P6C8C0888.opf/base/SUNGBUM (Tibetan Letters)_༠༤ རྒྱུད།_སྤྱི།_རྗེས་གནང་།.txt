༄༅། ། སྤྱི་འགྲོའི་རྗེས་གནང་གི་བཤད་
པ་བཞུགས་སོ་ ། ། ༄༅། །བདེ་ཆེན་ཞི་བའི་དབྱིངས་ལས་མ་གཡོས་པར། །གང་འཚམ་ཐབས་ཀྱིས་བརྟེན་ཅིང་མཆོད་པ་ཡི། །སྒྲུབ་པ་པོ་ལ་དངོས་གྲུབ་སྩོལ་མཛད་པའི། །

[199A]༄༅། །ཡི་དམ་ལྷ་ཚོགས་རྣམས་ལ་གུས་པས་འདུད། །དེ་ལ་འདིར་ཡི་དམ་དང་ཆོས་སྐྱོང་གི་རྗེས་གནང་བསྐུར་བའི་སྐབས་སུ། སློབ་མའི་ཀུན་སློང་འཆོས་ཚུལ་མདོ་ཙམ་
དགོད་པ་ནི། ཐོག་མར་རྗེས་གནང་གང་བསྐུར་བ་ན། དེའི་བདག་མདུན་བསྒྲུབ་པ་སོགས་སྔོན་དུ་བཏང། སློབ་མ་རྣམས་ཁྲུས་བྱས་ཤིང། ཕྱག་འཚལ་ཏེ་གྲལ་ལ་
འཁོད་པ་ལ་མེ་ཏོག་བཀྱེ་བསྡུ་བྱས་ཆར་བ་དང་སློབ་དཔོན་གྱིས། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་བ་ཉིད་དུ་ཐོབ་པར་
བྱ༑ དེའི་ཕྱིར་དུ་རྒྱལ་བ་ཚེ་དང་ཡེ་ཤེས་དཔག་ཏུ་མེད་པ་སོགས་ལྷ་ཆེ་གེ་མོའི་རྗེས་གནང་ཟབ་མོ་ཞུ་སྙམ་པ་མཛོད་ལ། ཐོག་མར་མཎྚལ་འབུལ་བར་ཞུ་ཞེས་བརྗོད་དེ་མཎྚལ་འབུལ་དུ་གཞུག་
དེ་ནས་ཇི་སྐད་དུ། བླ་མ་ལྔ་བཅུ་པ་ལས། མདུན་དུ་དུལ་བར་འདུག་པ་དང། གོས་སོགས་ཚུལ་ནི་བསྡམས་པ་དང། པུས་བཙུག་ཐལ་མོ་སྦྱར་བ་ཡི། ཉན་སོགས་
འདོད་པས་གསོལ་གསུམ་གདབ། ཞེས་གསུངས་པ་ལྟར་བླ་མའི་མདུན་དུ་ཞི་ཞིང་དུལ་པའི་སྤྱོད་ལམ་གྱིས་འདུག་ཅིང་ཤིན་དུ་གུས་པའི་ཡིད་ཀྱིས་གསོལ་བ་ལན་གསུམ་དུ་གདབ་དགོས་པ་ཡིན་པས་
གསོལ་བ་འདེབས་པ་འདིའི་རྗེས་བཟློས་མཛོད། ཅེས་བརྗོད་གསོལ་འདེབས་ཀྱི་ཚིག་རྗེས་བཟློས་བྱེད་དུ་གཞུག་དེ་ནས་སྤྱོད་འཇུག་ལས། རྣལ་འབྱོར་འདི་ནི་ཤིན་དུ་བརྙེད་པ་དཀའ་
སྐྱེས་བུའི་དོན་གྲུབ་ཐོབ་པར་འགྱུར་བ་ལ། གལ་ཏེ་འདི་ལ་ཕན་པ་མ་གྱུར་ན། ཕྱིས་འདི་ཡང་དག་འབྱོར་བ་ག་ལ་འགྱུར། ཞེས་གསུངས་པ་ལྟར། རང་ཅིག་རྣམས་ཀྱིས་ཤིན་དུ་

[199B] དལ་འབྱོར་ལ་སྙིང་པོ་ཅིག་མ་བླངས་ན་འཁོར་བ་སྡུག་བསྔལ་གྱི་རྒྱ་མཚོ་འདིར་སྡུག་བསྔལ་མུ་མཐའ་མེད་པར་མྱོང་དགོས་ཤིང། །
ཕྱིས་སུ་རྟེན་བཟད་འདི་ལྟ་བུ་འཐོབ་པ་ཡང་ཤིན་དུ་དཀའ། དེ་ཡང་ལས་ཉོན་གྱི་དབང་གིས་འཁོར་བ་འདིར་སྐྱེ་བ་བླངས་ཕྱིན་སྡུག་བསྔལ་གྱི་རང་བཞིན་ལས་མ་འདས་སྟེ། དམྱལ་བ་ལ་ཚ་གྲང་གི་
སྡུག་བསྔལ། ཡི་དྭགས་ལ་བཀྲེས་ཤིང་སྐོམས་པའི་སྡུག་བསྔལ། དུད་འགྲོ་ལ་གླེན་ལྐུག་གི་སྡུག་བསྔལ། མི་ལ་འཚོལ་ཁྲོ་དང་ངལ་དུབ་སོགས་ཀྱི་སྡུག་བསྔལ། ལྷ་མ་
ཡིན་ལ་འཐབ་རྩོད་དང་འཁྲུགས་ལོངས་ལ་བརྟེན་པའི་སྡུག་བསྔལ། ལྷ་ལ་འཆི་འཕོ་ལྟུང་བ་ལ་སོགས་པའི་སྡུག་བསྔལ་ཡོད་པས། འཁོར་བའི་གནས་ཁབ་ཀྱི་རྩེ་མོ་ན་ཡང། བདེ་
བའི་གོ་སྐབས་ཅུང་ཟད་ཙམ་ཡང་མེད་པས། མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། ཡི་དྭགས་བཀྲེས་ཤིང་སྐོམས་པས་ཉམས། དུད་འགྲོ་
གཅིག་ལ་གཅིག་ཟས་ཉམས། མི་དག་འཚོ་བ་ཐུངས་པས་ཉམས། ལྷ་དག་པག་མེད་པ་ཡིས་ཉམས། འཁོར་བ་ཁབ་ཀྱི་རྩེ་མོ་ན། བདེ་བ་ནམ་ཡང་ཡོད་མ་ཡིན་
ཞེས་གསུངས། དེས་ན་ད་རེས་ཀྱི་རྟེན་འདི་ལ་སྙིང་པོ་ཅིག་བླངས་དགོས་ལ། དེ་ཡང་ཚེ་འདིའི་ཕུན་ཚོགས་དང། ཕྱི་མའི་མངོན་མཐོ་སོགས་བསྒྲུབ་པའི་སྙིང་པོ་བླངས་པར་མི་འགྱུར་
བས༑ དམ་པའི་ཆོས་བསྒྲུབ་པའི་སྒོ་ནས་སྙིང་པོ་ལེན་དགོས། དམ་པའི་ཆོས་ལ་ཐེག་པ་ཆེ་ཆུང་གི་ཆོས་གཉིས་སུ་ཡོད་པ་ལས། ཐེག་པ་ཆུང་ངུའི་ཆོས་ལ་བསྒྲུབ་པ་སྙིང་པོར་

[200A]༄༅། །བྱས་ན་འཁོར་བའི་སྡུག་བསྔལ་ལས་ཐར་པའི་ཐར་པ་འཐོབ་མོད་ཀྱང། རང་དོན་ཡོངས་སུ་མ་རྫོགས་ཤིང། གཞན་དོན་ཉི་ཚེ་བ་ལས་མི་འགྲུབ་པས་དོན་གཉིས་
ལྷུན་གྲུབ་ཏུ་མི་འབྱུང། ཐེག་པ་ཆེན་པོའི་ཆོས་ལ་བསྒྲུབ་པ་སྙིང་པོར་བྱས་ནས་རང་གཞན་གྱི་དོན་གཉིས་མཐར་ཕྱིན་པར་འགྱུར་བས། ཕར་ཕྱིན་བསྡུས་པ་ལས། འཇིག་རྟེན་དོན་སྒྲུབ་
ཚུལ་ལ་མཐུ་མེད་པའི། །ཐེག་པ་གཉིས་པོ་གཏན་དུ་སྤངས་བྱ་ཤིང། །ཐུབ་རྒྱལ་ཐེག་པ་རྗེས་སུ་བསྟན་པ་ལ། །གཞན་ཕན་རོ་གཅིག་རང་བཞིན་དང་པོར་འཇུག་ཞེས་གསུངས་
པ་ལྟར༑ ༑ཐེག་པ་ཆེན་པོའི་ཆོས་ལ་འཇུག་དགོས། དེ་ལ་ཡང་རྒྱུ་ཕ་རོལ་ཏུ་ཕྱིན་པའི་ཐེག་པ་དང། འབྲས་བུ་རྡོ་རྗེ་ཐེག་པའི་ཆོས་གཉིས་སུ་ཡོད་པ་ལས། སྔ་མ་ལ་བརྟེན་ན་སངས་
རྒྱ་བ་ལ་བསྐལ་ཆེན་གྲངས་མེད་གསུམ་ལ་སོགས་པའི་བར་ཚོགས་ཡུན་རིང་པོར་བསགས་དགོས་ཤིང། མཐར་སྔགས་ལམ་ལ་མ་བརྟེན་པར་སངས་རྒྱ་མི་ནུས། རྡོ་རྗེ་ཐེག་པ་ལ་བརྟེན་ན་བསྐལ་
ཆེན་གྲངས་མེད་གསུམ་ལ་སོགས་པའི་ཡུན་ལ་མ་ལྟོས་པར་ཚོགས་རྫོགས་ནུས་ཤིང། རྡོ་རྗེ་ཐེག་པ་མ་ཡིན་པའི་ལམ་གཞན་ལ་བརྟེན་ནས་དོན་གཉིས་ལྷུན་གྱིས་གྲུབ་པའི་གོ་འཕང་མཆོག་བདེ་བླག་ཏུ་ཐོབ་པར་
མི་ནུས་པ། ལམ་རིམ་ལས། དེ་ལྟར་མདོ་སྔགས་གཉིས་ཀའི་ལམ་ཐུན་མོངས་པ་རྣམས་ལ་སྦྱངས་པའི་འོག་ཏུ་ནི་གདེན་མི་ཟ་བར། སྔགས་ལ་འཇུག་པར་བྱ་སྟེ་ལམ་དེ་ཆོས་གཞན་རྣམས་
ལས་ཚེས་དཀོན་པ་མྱུར་དུ་ཚོགས་གཉིས་རྫོགས་པར་བྱེད་པའི་ཕྱིར། ཞེས་གསུངས་པ་ལྟར་ཡིན། དེས་ན་རྡོ་རྗེ་ཐེག་པའི་ལམ་ལ་བརྟེན་ནས་མཆོག་གི་གོ་འཕང་བསྒྲུབ་པ་ནི། སྙིང་པོ་ལེན་

[200B] དེ་ཡང་ཡི་དམ་གྱི་ལྷ་དང་ཆོས་སྐྱོང་ཁྱད་པར་བ་རེ་ལ་བརྟེན་དགོས་པ་ཡིན་པས། ཡི་དམ་ལྷ་ཆེ་གེ་མོ་འམ་ཆོས་སྐྱོང་ཆེ་གེ་མོ་ལ་བརྟན་ནས་རྣལ་འབྱོར་གྱི་རྟེན་ལ་སྙིང་
པོ་བླངས་སྙམ་པའི་མོས་པ་དང་ལྡན་པས། མདུན་གྱི་གཏོར་མ་འམ་ཚོམ་བུ་གང་ཡིན་པ་འདི་ཡི་དམ་ཆོས་སྐྱོང་ཆེ་གེ་མོ་དངོས་ཡིན་སྙམ་པ་དང། དེའི་སྟེང་གི་ནམ་མཁར་རྩ་རྒྱུད་ཀྱི་བླ་མ་ཡི་དམ་སངས་
རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོངས་བསྲུངས་མའི་ཚོགས་སྤྲིན་གྱི་ཕུང་པོ་འཐིབ་པ་ལྟར་བཞུགས་པར་མོས་ནས། དེ་རྣམས་ཀྱི་དྲུང་དུ་དཀོན་མཆོག་གསུམ་ལ་སྐྱབས་སུ་འགྲོ་བ་དང་ཐོག་མེད་
ནས་བསགས་པའི་སྡིག་པ་བཤགས་པ་དང། རང་གཞན་སྐྱེ་འཕགས་ཐམས་ཅད་ཀྱི་དུས་གསུམ་དུ་བསགས་པའི་དགེ་བ་ལ་རྗེས་སུ་ཡི་རང་བ་སྔོན་དུ་བཏང་ནས། སེམས་ཅན་ཐམས་ཅད་ཀྱི་དོན་
དུ་ཡི་དམ་མམ་ཆོས་སྐྱོང་ཆེ་གེ་མོའི་རྗེས་སུ་གནང་བ་ཟབ་མོ་ཞུས་སྟེ། དེ་ཉིད་ཡི་དམ་གྱི་ལྷ་འམ་ཆོས་སྐྱོང་དུ་བཟུང་སྙམ་པ་མཛོད་ལ། འདིའི་རྗེས་བཟློས་མཛོད་ཅེས་བརྗོད་ལ། དཀོན་
མཆོག་གསུམ་ལ་བདག་སྐྱབས་མཆི། ཞེས་སོགས་རྗེས་བཟློས་བྱེད་དུ་གཞུག་དེ་ནས་མཎྚལ་བསྟན་པ་རྗེས་གནང་གི་གཞི་བསྒྲུབ་པའི་སླད་དུ་སློབ་མ་ལྟར་བསྐྱེད་པ། ཐུན་མོངས་མ་
ཡིན་པའི་གསོལ་བ་འདེབས་པ། སྐུ་གསུང་ཐུགས་སམ་ལུང་གསུམ་གྱི་ཆིངས་སོགས་རང་རང་གི་ཡིག་ཆ་ནས་འབྱུང་བ་བཞིན་གྱི་རྗེས་སུ་གནང་བ་རྣམས་རིམ་པ་བཞིན་བྱའོ། ། ཅེས་པ་འདི་ནི་བདེ་ཐང་སྤྲུལ་
སྐུ་པཎྜི་ཏ་ཆོས་རྗེ་བློ་བཟང་ཚུལ་ཁྲིམས་རྣམ་རྒྱལ་གྱིས་འདི་ལྟ་བུ་ཞིག་དགོས་ཞེས་བཀའི་བསྐུལ་བ་ལྟར་གྱི་ན་པ་ །



﻿
[001A] །སྒྲུབ་ཐབས་རྒྱ་མཚོའི་མངོན་རྟོགས་དང་རྗེས་གནང་གི་ཆོག་བསྒྲིགས་དཔག་བསམ་ལྗོན་པ་ཞེས་བྱ་བ་བཞུགས་སོ། །

[001B] །ན་མས་ར་སསྟྱཻ་ཙ་གུ་རུ་མཉྫུ་གྷོ་ཥེ་བྷྱ་བླ་མ་མཆོག་གསུམ་ཡི་དམ་ལྷ་ཚོགས་དང། །རྒྱལ་བ་གཉིས་པ་ཡབ་སྲས་བརྒྱུད་པའི་ཚོགས། །འགྲོ་བའི་རེ་སྐོང་ཙིནྟ་མ་ཎི་དང། །
བསྟན་བསྲུང་རྒྱ་མཚོར་གུས་བས་ཕྱག་བྱས་ཏེ། །རྡོ་རྗེ་རྣལ་འབྱོར་མ་ཡིས་བཀའ་གནང་བཞིན། །མཁས་གྲུབ་དུ་མས་མངོན་མཛད་འཕྲིན་ལས་བཞིའི། །གཏེར་གྱུར་སྒྲུབ་ཐབས་རྒྱ་མཚོའི་རྗེས་གནང་གི་
ཆོག་སྒྲིགས་དབག་བསམ་ལྗོན་པས་བསམ་ཀུན་སྟེར། །དེ་ལ་འདིར་སྒྲུབ་ཐབས་རྒྱ་མཚོར་གྲགས་པའི་རྗེས་གནང་གི་ཆོ་ག་ལ་སྔོན་འགྲོ་དངོས་གཞི་རྗེས་གསུམ་ལས། དང་པོ་ནི། གནས་བཀྲ་ཤིས་པར་
མཆོད་སྟེགས་འཚམས་པའི་སྟེང་དུ། མཉྫིའི་ཁར་མཎྜལ་ལ་དྲིའི་ཐིག་ལེ་ལྷ་གྲངས་དང་མཐུན་པ་བྱེད་དགོས། དེ་ལ་རྡོ་རྗེ་གདན་གཙོ་འཁོར་གསུམ་པའི་དྲིའི་ཐིག་ལེ་དང། ཚོམ་བུ་རྡུལ་ཚོན་ནམ་འབྲས་

[002A] །སོགས་ཀྱིས་བཀོད། དེའི་མཐར་མཆོད་ཡོན། ཞབས་བསིལ། མེ་ཏོག་བདུག་སྤོས། མར་མེ། དྲི་ཆབ། ཞལ་ཟས་རྣམས་ཀྱིས་བསྐོར་ཤར་མདུན་དྲང་པོར་འབུལ་གཏོར་
ཟླུམ་པོ་དཀར་ཆོག་རྒྱན་གྱིས་སྤྲས་པ་དང། ཆོས་སྐྱོང་དང་གཞི་བདག་གི་དཀར་གཏོར་རྣམས་དང། གཏོར་གསོལ་དང། ཞལ་ཟས་མེ་ཏོག་སྤོས། མཆོད་ཡོན་སོགས་གསོ་བའི་ཆས་དང། གཏོར་མའི་
ཆབ་སོགས་ཚང་བ། སློབ་དཔོན་གྱི་མདུན་ཅོག་སྟེང་དུ་ཏིང་ཤག་དང་བླ་མེད་སྐབས་རྡོ་དྲིལ་དགོས། འཐོར་ནས་འབྲས་སམ་ནས་ཏིང་སོགས་སྣོད་ལེགས་པར་བཀང་བ་དང། སློབ་མར་བཀྱེ་བསྡུའི་ནས་
མཎྜལ་སོགས་མཐོང་བརྒྱུད་རྣམ་པར་དག་པའི་ཕྱག་ལེན་ལྟར་སྟ་གོན་བྱའོ། །གཉིས་པ་དངོས་གཞི་ལ། བདག་བསྐྱེད་བཟླས་པ་དང་བཅས་པ་བྱ་བ་དང། མདུན་བསྐྱེད་བསྒྲུབ་ཅིང་མཆོད་བསྟོད་དང་

[002B] གཏོར་མ་འབུལ་བ་དང་རྗེས་གནང་ཇི་ལྟར་བྱེད་ཚུལ་དང། སྒྲུབ་ཐབས་སོ་སོའི་མངོན་རྟོགས་མི་འདྲ་བ་བྱེ་བྲག་ཏུ་བཤད་པ་དང་བཞི། དང་པོ་ནི་སློབ་དཔོན་གྱིས་ལས་བུམ་དུ། སྐད་ཅིག་གིས་བགེགས་མཐར་བྱེད་སྔོན་པོ་
ཞལ་གཅིག་ཕྱག་གཉིས་པ། ཕྱག་གཡས་སྣ་ཚོགས་རྡོ་རྗེ་འཕྱར་ཞིང། གཡོན་སྡིགས་མཛུབ་ཅན། ཁྲོ་བོའི་རྒྱན་གྱིས་བརྒྱན་པ་བསྐྱེད། གནས་གསུམ་བྱིན་གྱིས་བརླབ། ཡེ་ཤེས་པ་སྤྱན་དྲངས་བསྟིམས་མཆོད་བསྟོད་བཟླས་པ། ཨོཾ་ཨ་མྲྀ་ཏེ་ཧཱུཾ་ཕཊ་
དང་རྩ་སྔགས་བཟླས་ཤིང། གཏོར་མ་ཕུལ་ནས་ཆུར་བསྟིམས་པ་བསངས་ཆུ་རྒྱུད་ལྟར་རམ། མན་ངག་ལྟར་ན་ཆུ་སྟེང་དུ་ཟླ་བར་སྔགས་བཀོད་ནས་བཟླས་པ་བྱེད། དེ་བསངས་ཆུ་སྒྲུབ་ཚུལ་བསྡུས་པའོ། །མཆོད་པ་རྣམས་ལ་བསངས་ཆུ་གཏོར་ལ་
ཨོཾ་ཨ་མྲྀ་ཏེ་ཧཱུཾ་ཕཊ། ཞེས་པས་བསངས། ཨོཾ་སྭ་བྷ་ཝ་ཤུདྡྷ་སརྦ་དྷརྨཱ་སྭ་བྷ་ཝ་ཤུདྡྷོ་ཉཧཾ། སྟོང་པར་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་
མཆོད་ཡོན་ཞབས་བསིལ་མེ་ཏོག་བདུག་སྤོས་སྣང་གསལ་དྲི་ཆབ་ཞལ་ཟས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར་པར་བསམ། སོ་སོའི་ཕྱག་རྒྱ་བྱ་ཞིང། ཨོཾ་བཛྲ་ཨརྒྷཾ་ཨཱཧཱུཾ། ཨོཾ་བཛྲ་པཱ་ཏྱཾ་ཨཱཧཱུཾ། ཨོཾ་
བཛྲ་པུཥྤེ་ཨཱཧཱུཾ། དེ་བཞིན་དུ། དཧུ་པེ། ཨ་ལོ་ཀེ་གནྡྷེ་ནཻ་ཝི་ཏྱ། ཤཔྟའི་བར་ཐོག་མཐའ་སྦྱར་བས་བརླབ། མཐར་རོལ་མོ་དཀྲོལ། ཨོཾ་བཛྲ་དྷརྨཱ་ར་ཎི་ཏ་སོགས་ལན་གསུམ་གྱིས་བྱིན་དབབ། སྤྲོས་པ་བྱེད་ན་རོལ་ཆེན་ཡང་བྱེད། བདག་དང་
[003A]༄༅། །མར་གྱུར་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་ཇི་སྲིད་བྱང་ཆུབ་སྙིང་པོར་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ་།རྫོགས་པའི་སངས་རྒྱས་
རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་ལན་གསུམ་སོགས་ཀྱིས་སྐྱབས་འགྲོ་དང། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་
པར་བྱ། དེའི་ཆེད་དུ་ལྷ་འདི་དང་འདིའི་སྒོམ་བཟླས་བྱའོ་སྙམ་དུ་བསམ་ལ། དཀོན་མཆོག་གསུམ་ལ་བདག་སྐྱབས་མཆི། སོགས་ལན་གསུམ་མམ་བདུན་སོགས་བརྗོད་ལ་སེམས་བསྐྱེད། རང་ཉིད་སྐད་ཅིག་གིས་ཐུབ་པ་རྡོ་རྗེ་གདན་དུ་
གསལ་བའི་ཐུགས་ཀར་ཟླ་བའི་སྟེང་དུ་བཧྲུཾ་ལས་འོད་འཕྲོས་ཐུབ་པ་རྡོ་རྗེ་གདན་གཙོ་འཁོར་གསུམ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། བར་བསམ་ལ། ཨོཾ་བཛྲ་ས་མཱ་ཛཿ་ཞེས་
སྔགས་རྒྱས་སྤྱན་དྲངས། ཨོཾ་ཤཱཀྱ་མུ་ནི་ས་པ་རི་ཝཱ་ར་ཨོཾ་བཛྲ་ཨརྒྷཾ་སཱཧཱ། སཱཧཱ་མཆོད་ཅེས་པ་ཡིན་པས། བྲ་ཏི་ཙྪ་མེད་ཀྱང་ཆོག་དེ་བཞིན་དུ། ཤཔྟའི་བར་གྱིས་མཆོད་དཀོན་མཆོག་གསུམ་ལ་བདག་སྐྱབས་མཆི། སོགས་གསུམ་
གྱིས་སེམས་བསྐྱེད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་སོགས་ཀྱིས་ཚད་མེད་བཞི་བསྒོམ། ཨོཾ་སྭ་བྷ་ཝ་སོགས་བརྗོད་དེ། རང་གི་ཕུང་ཁམས་སྐྱེ་མཆེད་ཐམས་ཅད་བདེན་པར་མི་དམིགས་པར་སྟོང་པ་ཉིད་དུ་གྱུར། སྟོང་པའི་

[003B]འཆི་བདག་བདུད་ནག་པོ་ལྷའི་བུའི་བདུད་སྔོན་པོ་རྣམས་ཀྱི་སྟེང་དུ་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དང་རྡོ་རྗེ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུཾ་ལས་རྡོ་རྗེ་སེར་པོ་ཧཱུཾ་
གིས་མཚན་པ། དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། སླར་འདུས་ཡོངས་སུ་གྱུར་པ་ལས། རང་ཉིད་ཐུབ་པ་རྡོ་རྗེ་གདན་སྐུ་མདོག་གསེར་བཙོ་མའི་མདོག་ཅན། ཞལ་གཅིག་ཕྱག་གཉིས་པ་གཡས་ས་གནོན་དང་
གཡོན་མཉམ་བཞག་གི་ཕྱག་རྒྱ་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ན་བཟའ་ཆོས་གོས་ངུར་སྨྲིག་གསོལ་ཞིང་མཚན་བཟང་པོ་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུས་སྤྲས་པ། ཚངས་པར་སྤྱོད་པའི་ཆ་ལུགས་ཅན་
དེའི་གཡས་སུ་བྱམས་པ་སེར་པོ་གཡས་རྔ་ཡབ། གཡོན་ཀླུ་ཤིང་གི་ཡལ་ག་མེ་ཏོག་དང་བཅས་པ་འཛིན་པ། གཡོན་དུ་སྤྱན་རས་གཟིགས་དཀར་པོ་གཡས་རྔ་ཡབ་དང་གཡོན་པདྨ་དཀར་པོ་འཛིན་པ། གཉིས་ཀའང་མཉམ་སྟབས་ཀྱིས་
བཞེངས་ཤིང་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། བཅོམ་ལྡན་འདས་ཀྱི་ཞལ་ལ་བལྟ་ཞིང་བཞུགས་པའི་སྤྱི་བོར་ཨོཾ་དཀར་པོ། །མགྲིན་པར་ཨཱདྨར་པོ། །ཐུགས་ཀར་ཧཱུཾ་སྔོན་པོ། །ཐུགས་ཀའི་ཧཱུཾ་ལས་འོད་འཕྲོས་
ཕྱོགས་བཅུའི་སངས་རྒྱས་བྱང་སེམས་ཐམས་ཅད་དམ་ཚིག་གསུམ་བཀོད་གཙོ་འཁོར་གསུམ་གྱི་རྣམ་པར་ཨོཾ་བཛྲ་ས་མཱ་ཛཿ་ཞེས་སྔགས་དང་ཕྱག་རྒྱས་སྤྱན་དྲངས། དེ་ཉིད་ལ། ཨོཾ་ཤཱཀྱ་མུ་ནི་ས་པ་རི་ཝཱ་ར་བཛྲ་ཨརྒྷཾ་སཱཧཱ། ནས། ཤཔྟ་སཱ་

[004A]༄༅། །ཧཱའི་བར་གྱིས་མཆོད། ཛཧཱུཾ་བཾ་ཧོགྙིས་སུ་མེད་པར་གྱུར། པར་བསམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས། དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ་ཞེས་སྔགས་དང་ཕྱག་རྒྱས་
སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ། སོགས་ཀྱིས་དབང་གི་ལྷ་ལ་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲ་བྷ་
བ་ཨ་བཧི་ཥིཉྩ་ཧཱུཾ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང། དྲི་མ་དག་ཆུའི་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ་དང། བྱམས་པ་ལ་རྣམ་སྣང། སྤྱན་རས་གཟིགས་ལ་འོད་དཔག་མེད་ཀྱིས་དབུ་བརྒྱན་
པར་གྱུར། པར་བསམ་ལ། ཐུགས་ཀར་ས་བོན་གྱི་མཐར་སྔགས་ཀྱི་ཕྲེང་བ་མར་མེ་ལྟ་བུས་བསྐོར་པ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། སངས་རྒྱས་བྱང་སེམས་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཐམས་
ཅད་འོད་ཟེར་གྱི་རྣམ་པར་སྤྱན་དྲངས། རང་ལ་ཐིམ་པས་རང་སངས་རྒྱས་བྱང་སེམས་ཐམས་ཅད་དང་ཐུགས་རྗེ་སོགས་མཉམ་པར་བྱས་བྱུང་སྙམ་དུ་བསམ། ཨོཾ་ཨཱབཛྲ་ཧཱུཾ་སཱཧཱ། ཞེས་པ་བརྒྱ་འམ་ཉེར་གཅིག་སོགས་བཟླས་པའི་མཐར་སྤྲོ་ན་ཡིག་
བརྒྱས་བརྟན་པར་བྱས། ཐལ་མོ་སྦྱར་ལ། བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པ་བསྩལ་ཏུ་གསོལ། ཞེས་འདོད་དོན་ལ་གསོལ་བ་གདབ་ཅིང། འོད་ཟེར་གྱིས་བསྡུ་བ་མི་ལེགས། གྲྭ་ལྔ་ལྟ་བུ་གཙོ་འཁོར་

[004B]ངེས་ཅན་མི་དགོས་ཏེ། བདག་མདུན་ཐ་དད་དུ་བསྒྲུབ་པའོ། །།གཉིས་པ་ནི། མདུན་གྱི་མཎྜལ་ཚོམ་བུ་དང་བཅས་པ། བསངས་སྦྱངས། སྟོང་པའི་ངང་ལས་ཕུང་པོའི་བདུད་སེར་པོ། ཞེས་སོགས་
ནས༑ ཡོངས་སུ་གྱུར་པ་ལས་ཐུབ་པ་རྡོ་རྗེ་གདན་སྐུ་མདོག་སེར་པོ། ནས། བཛྲ་ས་མཱ་ཛཞེས་པའི་བར་བདག་བསྐྱེད་ལྟར་བྱ་ཏིང་ཤག་བརྡུང་ཞིང་སྤྲོ་ན། མ་ལུས་སེམས་ཅན་ཀུན་གྱི་མགོན་གྱུར་ཅིང། །ཞེས་སོགས་ཚིགས་བཅད་ཀྱིས་སམ། བསྡུ་ན་
སྔགས་དང་ཕྱག་རྒྱ་ཙམ་གྱིས་སྤྱན་དྲངས། ཡེ་ཤེས་པ་གཞུག་པ་ནས་རིགས་བདག་གིས་རྒྱས་གདབ་པའི་བར་གོང་བཞིན་ནོ་།མཆོད་པ་བསངས་སྦྱངས། བྱིན་རླབས། ཕྱག་རྒྱ་དང་བཅས་ཨོཾ་ཤཱཀྱ་མུ་ནི་ས་པ་རི་ཝཱ་ར་སྔོན་དུ་འགྲོ་བའི་ཆུ་གཉིས་ཉེར་
སྤྱོད་རོལ་མོ་བཅས་ཀྱིས་མཆོད། ཏིང་ཤག་བརྡུངས། ཐབས་མཁས་ཐུགས་རྗེས་ཤཱཀྱའི་རིགས་སུ་འཁྲུངས། སོགས་ཚིགས་བཅད་གཅིག་གིས་བསྟོད། མདུན་བསྐྱེད་ཀྱི་ཐུགས་ཀར་ས་བོན་གྱི་མཐར་སྔགས་ཕྲེང་གིས་བསྐོར་པ་ལས་འོད་ཟེར་འཕྲོས་
དོན་གཉིས་བྱས་པར་བསམ་ལ། གོང་ལྟར་བཟླས་པ་ཅི་རིགས་བྱས་དེའི་བར་ལ་མཆོད་གཡོག་པས་གཏོར་མ་ལ་ཆབ་བྲན། གཏོར་མ་བསངས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་
རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། པར་བསམ་ལ། ཨོཾ་ཨཱཧཱུཾ། ལན་གསུམ་གྱིས་བྱིན་གྱིས་རླབས། རྡོ་རྗེ་ཐལ་མོ་ཁ་གྱེན་དུ་བསྟན་ལ། ཨོཾ་ཨཱབཛྲ་ཧཱུཾ་སཱཧཱའི་མཐར། ཨ་ཀ་རོ་སོགས་ལན་གསུམ་གྱིས་

[005A]༄༅། །གཏོར་མ་འབུལ་བ་འམ། མཚན་སྔགས་མཐར་བཏགས་པས་ཀྱང་ཕུལ་ཆོག་སྔར་ལྟར་མཆོད་བསྟོད། བདག་དང་རྡོ་རྗེ་སློབ་མ་སོགས་སེམས་ཅན་ཐམས་ཅད་ལ་བྱིན་གྱིས་རླབས་ཤིང་དངོས་གྲུབ་ཐམས་ཅད་སྩལ་ཏུ་
གསོལ། ཞེས་འདོད་དོན་ལ་གསོལ་བ་གདབ་ཅིང་མེ་ཏོག་གཏོར་རོལ་མོ་བྱ། སྔ་མ་ལས་རང་གི་ཐུགས་ཀའི་ས་བོན་ལས་ཆོས་སྐྱོང་བའི་བསྲུང་མ་ཐམས་ཅད། བཛྲ་ས་མཱ་ཛས་སྤྱན་དྲངས་མདུན་དུ་བཞུགས་པར་དམིགས་ལ་གཏོར་མ་སྔར་
ལྟར་བརླབ། ཆོས་སྐྱོང་རྣམས་ཀྱིས་གསོལ་བར་བསམ་ལ། ཨོཾ་དྷརྨཱ་པཱ་ལ་ས་པ་རི་ཝཱ་ར་ཨི་དཾ་པ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་བསྔོས་ལ་འདོད་དོན་ལ་འཕྲིན་ལས་བཅོལ། གཞི་བདག་གཏོར་མ་བསངས་སྦྱངས། སྟོང་པའི་ངང་
ལས་ཟག་མེད་ཀྱི་བདུད་རྩིའི་རྒྱ་མཚོར་བསམ་ལ། ཨོཾ་ན་མསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུཾ། གསུམ་དང། ཨ་ཀ་རོ་གསུམ་གྱིས་བསྔོས་ལ། མཆོད་སྦྱིན་གྱི་གཏོར་མ་འདི་འཛམ་གླིང་སྐྱོང་བ་སྤྱི་དང་བོད་སྐྱོང་བསྟན་མ་
བཅུ་གཉིས་དང་ཡུལ་ཕྱོགས་དགོན་སྡེ་འདི་དག་བསྲུང་བའི་ལྷ་ཀླུ་གནོད་སྦྱིན་སོགས་འབྱུང་པོ་དཀར་ཕྱོགས་ལ་དགའ་བ་རྣམས་ལ་འབུལ་གྱི། ལས་དང་བྱ་བ་ཅི་བྱེད་ཀྱང་ཀོ་ལོང་ཕྲག་དོག་སོགས་མ་མཛད་པར། འཕྲིན་ལས་གནས་
པོ་བཟང་པོ་མཛོད། བདག་གི་བསམ་པའི་སྟོབས་དང་ནི། །སོགས་བརྗོད་ལ་གཤེགས་པར་བསམ།    ༈    །གསུམ་པ་རྗེས་གནང་བྱེད་ཚུལ་ནི་སློབ་མ་རྣམས་ཕྱི་ནས་ཁྲུས་དང་ནང་དུ་ཕྱག་བྱས་གྲལ་ལ་གནས་པ་ལ། ལས་ཀྱི་རྡོ་རྗེས་

[005B]འཁོད་པ་ལ། སློབ་དཔོན་གྱིས་བྱམས་སྙིང་རྗེ་བསྐྱེད་ཅིང། ཕུན་ཚོགས་བཞིར་གསལ་བའི་སྒོ་ནས། འོ་ལགས་སོ་སྣོད་ཀྱི་སྐྱོན་གསུམ་སྤངས་འདུ་ཤེས་དྲུག་བསྟེན་པ་སྤྱི་དང་འདྲ། ཕུན་ཚོགས་
བཞིའི་སྒོ་ནས་གསན་དགོས་པས་ཕུན་ཚོགས་བཞི་ནི། གནས་འདི་ཡང་ཐ་མལ་བ་མ་ཡིན་པར་ཡེ་ཤེས་རང་སྣང་ལས་གྲུབ་པའི་འོག་མིན་སྟུག་པོ་བཀོད་པ་ལྟ་བུ་ལ་ལྷའི་གཞལ་ཡས་ཁང་གྲུ་བཞི་སྒོ་བཞི་རྒྱན་ཐམས་ཅད་ཀྱིས་སྤྲས་པ་དང། སྟོན་པ་
ཕུན་སུམ་ཚོགས་པ་བླ་མ་རྡོ་རྗེ་འཆང་སོགས་སྐྱབས་དེའི་ལྷར་དམིགས་པ་དང། འཁོར་ཕུན་སུམ་ཚོགས་པ་ཁྱེད་རང་རྣམས་སངས་རྒྱས་རིགས་ལྔ་བྱང་སེམས་སོགས་ཀྱི་རྣམ་པར་དང། མཛད་པ་ཕུན་སུམ་ཚོགས་པ་གདུལ་བྱ་གང་འདུལ་གྱི་སྤྲུལ་པའི་
ཚོགས་འཕྲ་བཞིན་པར་དམིགས་ནས་ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཡི་དམ་གྱི་ལྷ་འདིའི་རྗེས་སུ་གནང་བ་གསན་སྙམ་པ་གྱིས་ལ་གསན་པར་ཞུ། དེ་ལ་གསན་བྱའི་
ཆོས་ནི་མཉམ་མེད་ཐུབ་པའི་དབང་པོས་དང་པོར་ཐུགས་བསྐྱེད་བར་དུ་གྲངས་མེད་གསུམ་དུ་ཚོགས་བསགས། མཐར་འོག་མིན་དུ་ལོངས་སྤྱོད་རྫོགས་པའི་སྐུར་སངས་རྒྱས། འཛམ་གླིང་བྱེ་བ་ཕྲག་བརྒྱར་ཤཱཀྱ་ཐུབ་པ་བྱེ་བ་ཕྲག་བརྒྱ་རི་
རབ་ཀྱི་རྩེར་ལྷའི་གཞལ་ཡས་ཁང་དུ་རྒྱུད་སྡེ་སྣ་ཚོགས་གསུངས་པ་གྲུབ་ཆེན་སོ་སོའི་ལུགས་མང་པོ་ཡོད་པ་ལས། འདི་ནི་འཇམ་དཔལ་རྩ་རྒྱུད་ལས། ཡི་གེ་ཨ་མིང་བདག་ཉིད་ཅན། །སྟོན་པའི་བསྟན་པ་གཅེས་འཛིན་བྱེད། །ཅེས་

[006A]༄༅། །ལུང་བསྟན་པ་ལྟར་ཨ་བྷྱ་ཀ་ར་གུཔྟ་ཞེས་གྲགས་པ་དང། སྐུ་ཚེ་དེ་ལའང་རྡོ་རྗེ་སེམས་དཔས་བྱིན་གྱིས་བརླབས་ཤིང་ཡེ་ཤེས་ཀྱི་མཁའ་འགྲོ་མས་མངོན་སུམ་དུ་ལུང་བསྟན་ཅིང་ཕྲེང་བ་སྐོར་གསུམ་དང། སྒྲུབ་
ཐབས་བསྡུས་པ་རྒྱ་མཚོར་གྲགས་པ་འདི་སོགས་རྩོམ་པར་བསྐུལ་བ་ཡིན་ཏེ། མན་སྙེ་ལས། ཕལ་ཆེར་མགོན་པོ་དེ་ཡིས་བདག་བྱིན་གྱིས་བརླབས་པ་དེ་གསུང་གི་དོན་དེ་རང་ཉིད་གསལ་སྨྲ་སྟེ། །དབུལ་པོ་ལ་ནི་མི་སྦྱིན་ནོ། །གཞན་
ཡང་རྨི་ལམ་དུ་མཐོང་བའི། །རྗེ་བཙུན་བཙུན་མོས་བསྐུལ་པའི་ཕྱིར། །ཞེས་གསུངས་པ་ལགས་པར་གདའ། རྗེས་གནང་གང་ནས་བཤད་སྙམ་ན། སྤྱི་རྒྱུད་ལས། སློབ་མ་ལྷ་ཡི་རིགས་མཐོང་བ་།དབང་ནི་རྣམ་པ་བཞི་ཡིན་ནོ། །ཞེས་
གསུངས་པས་དབང་བཞིའི་དང་པོ་ནི། སློབ་མ་སྣོད་རུང་དུ་བྱེད་པའི་དབང་ཆེན་དང། དབང་གཉིས་པ་མེ་ཏོག་ཕོག་པའི་ལྷའི་དཀྱིལ་འཁོར་དུ་བུམ་པར་སྔགས་བཟླས་ནས་དབང་བསྐུར་བ་སྟེ་སྣར་ཐང་བརྒྱ་རྩ་ལྟ་བུ་ནུས་པ་བསྐྱེད་པའི་དབང་དུ་
གྲགས། དབང་གསུམ་པ་ནི། སེམས་རྒྱུད་གདོན་གྱིས་རླམས་པ་ཞི་བའི་ཕྱིར་དུ་དྲག་པོའི་དཀྱིལ་འཁོར་དུ་དབང་བསྐུར་བ་དང་དབང་བཞི་པ་འབྱོར་པ་རྒྱས་པར་བྱེད་པའི་དབང་ལྷ་མོ་དཔལ་གྱི་དཀྱིལ་འཁོར་དུ་དབང་བསྐུར་པ་རྐྱལ་སྲིད་
སོགས་འདོད་པས་ཡིན་པར་བཤད་བས། ཆོས་ལྡན་རབ་འབྱོར་གྱིས་གསང་འདུས་དབང་བཤད་དུ་དེ་དག་རྗེས་གནང་ཡིན་གསུངས་བས་ན་རྗེས་གནང་ནི་སློབ་མ་ལ་ཡོན་ཏན་མ་སྐྱེས་བ་སྐྱེད་པ་དང་སྐྱེས་པ་གོང་འཕེལ་བྱེད་བ་དང་

[006B] དཔལ་དང་འབྱོར་པ་སྐྱེད་ཅིང་འཕེལ་བའི་དོན་དུ་རྗེས་གནང་བྱེད་པ་ཡིན་གྱི། ལ་ལས་སཾ་བཧུ་ཊ་ལས། དབང་དང་བཀའ་གནང་ཐོབ་ནས་ནི། ཞེས་པའི་བཀའ་གནང་ལྷའི་རྗེས་གནང་ལ་བྱེད་པ་མི་རུང་སྟེ། དེ་བླ་མས་
སློབ་མར་སེམས་ཅན་གྱི་དོན་བྱེད་པར་ཚིག་གིས་སྟེར་པ་ཡིན་ནོ་།དེ་ཡང་བོད་དུ་བྱུང་བའི་སྒྲུབ་ཐབས་ཀུན་ལས་བཏུས་བ་རྒྱས་འབྲིང་བསྡུས་གསུམ་ལས། དང་པོ་ནི། སྒྲུབ་ཐབས་རྒྱ་མཚོར་གྲགས་པ་ཨ་བྷྱས་སྔོན་གྱི་པཎ་གྲུབ་ཆེན་པོ་སོ་སོའི་
ཐུགས་བཞེད་ཀྱི་སྒྲུབ་ཡིག་གནང་བ་སྣ་ཚོགས་ཕྱོགས་གཅིག་ཏུ་བསྡུས་པ་ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་བ་འདི་ལ་སྒྲུབ་ཐབས་གཟུངས་བཅས་པ་ཉིས་བརྒྱ་དང་བཞི་བཅུ་ཞེ་གཉིས་ཡོད་ཅིང། རྗེས་གནང་མི་དགོས་པའི་
སྒྲུབ་ཐབས་དང་གཟུངས་བཅོ་བརྒྱད། རྗེས་གནང་དང་འབྲེལ་བ་ཉིས་བརྒྱ་དང་ཉི་ཤུ་རྩ་བཞི་ལ་རྗེས་གནང་བརྒྱ་དང་ཞེ་གཅིག་བྱས་ཏེ། ལྷ་དང་སྐུ་མདོག་དང་ཕྱག་མཚན་དང་སྔགས་རྣམས་གཅིག་ན་སྒྲུབ་ཐབས་མང་པོ་ལའང་རྗེས་གནང་
གཅིག་གིས་ཆོག་ལྷ་དང་སྐུ་མདོག་ཕྱག་མཚན་སྔགས་རྣམས་མི་གཅིག་ན་རྗེས་གནང་དགོས་ཏེ། གཤིན་རྗེ་གཤེད་དམར་དང་དགྲ་ནག་བཞིན། སྔགས་མི་གཅིག་ན་ལྷ་དང་སྐུ་མདོག་ཞལ་ཕྱག་གྲངས་གཅིག་ཀྱང་རྗེས་གནང་སོ་སོར་བྱ་སྟེ་
སྤྱན་རས་གཟིགས་ཧ་ལ་ཧ་ལ་བཞིན་དང། ཤེར་ཕྱིན་སེར་མོ་ཕྱག་གཉིས་མ་བཞིན་ནོ། །གཉིས་པ་འབྲིང་པོ་ནི། པ་ཚ་བ་ལོ་ཙཱ་བ་ཉི་མ་གྲགས་ཀྱིས་བསྒྱུར་བའི་སྒྲུབ་ཐབས་ཕྱེད་དང་ཉིས་བརྒྱ་པ་ཞིག་ཡོད་ཀྱང་ལུང་དང་རྗེས་གནང་དོང་སང་མི་
[007A]༄༅། །སྣང༑ དཀོན་མཆོག་རྗེས་དྲན་མགོར་བཀོད་པ་གཅིག་གོ་གསུམ་པ་བསྡུས་པ་ནི། པ་རི་ལོ་ཆེན་གྱིས་རྡོ་རྗེ་གདན་པ་ཆེ་ཆུང་དང་དྷ་བྱང་ཆུབ་སེམས་དཔའ་དང། ཤི་ལ་ཨ་ཀ་ར་དང། བཻ་རོ་ཙ་ན་རཀྵི་ཏ་དང་ལྔ་ལ་ཞུས་
ཤིང༑ སྒྲུབ་ཐབས་དེ་རེའི་གཤམ་ན་འགྱུར་གྱི་ཁ་བྱང་ཡོད་ཅིང། སྒྲུབ་ཐབས་དགུ་བཅུ་གོ་གཉིས་ལ་རིགས་མཐུན་སྡེབས་པས་རྗེས་གནང་བདུན་ཅུ་དོན་དགུ་ཡོད་དོ། །དཔེ་རྙིང་ལ་ལར་ལོཙཱ་བ་གཞན་གྱིས་བསྒྱུར་བ་བསྣན་ནས་སྒྲུབ་ཐབས་
ཡང་བརྒྱ་བྱས་མོད་ཀྱང། པ་རིའི་འགྱུར་མིན་ནོ། །དེ་དག་ལས་འདིར་རྒྱས་པ་པཎ་ཆེན་ཨ་བྷྱའི་སྒྲུབ་ཐབས་རྒྱ་མཚོའི་ཐུབ་བ་རྡོ་རྗེ་གདན་གྱི་སྒྲུབ་ཐབས་གསུམ་གྱི་རྗེས་གནང་བྱེད་པ་ཡིན་པས། སློབ་དཔོན་གྱི་བྱ་བ་རྣམས་གྲུབ་ཟིན། ཁྱེད་རང་
རྣམས་ཀྱི་བྱ་བ་ལ། སྔོན་འགྲོ་དངོས་གཞི། རྗེས་གསུམ་ལས། དང་པོ་མཎྜལ་དབུལ་ཞིང་གསོལ་བ་གདབ་བ་དང། རྒྱུད་དག་པར་བྱེད་པའི་སྡོམ་བཟུང། ཐུན་མོང་མ་ཡིན་པའི་གསོལ་འདེབས་གསུམ་ལས། དང་པོ་ཕུན་ཚོགས་བཞི་
ལྡན་གྱི་དད་མོས་སྒོ་ནས་མཎྜལ་འབུལ་བར་ཞུ། མཎྜལ་ཕུལ་གྲུབ་ནས། ཕྱག་སྙིམ་པ་མེ་ཏོག་དང་བཅས་གསོལ་འདེབས་འདིའི་རྗེས་ཟློས་ལན་གསུམ་མཛོད། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །བརྩེ་ཆེན་
ཁྱོད་ལ་གསོལ་འདེབས་ཀྱི། །མ་ལུས་རྗེས་གནང་སྩལ་ཏུ་གསོལ་།གཉིས་པ་ནི། མདུན་གྱི་ནམ་མཁར་ཐུབ་པ་རྡོ་རྗེ་གདན་གཙོ་འཁོར་གསུམ་ལ་སངས་རྒྱས་བྱང་སེམས་ཀྱིས་བསྐོར་བ་སྤྲིན་གྱི་ཕུང་པོ་ལྟ་བུར་མོས་ལ། དེའི་སྤྱན་སྔར་

[007B]རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་ནས། འགྲུབ་པར་ཤོག་།གསུམ་བྱས། གསུམ་པ་ཐུན་མོང་མ་ཡིན་བའི་གསོལ་བ་འདེབས་པ་འདིའི་རྗེས་ཟློས་ལན་
གསུམ་མཛོད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པས་བདག་ལ་ཐུབ་པ་རྡོ་རྗེ་གདན་གཙོ་འཁོར་གསུམ་པའི་སྐུ་གསུང་ཐུགས་ཀྱི་རྗེས་གནང་མ་ལུས་པ་སྩལ་ཏུ་གསོལ། གཉིས་པ་དངོས་གཞི་ལ། སྐུའི་དང་གསུང་གི་དང་
ཐུགས་ཀྱི་རྗེས་གནང་དང་གསུམ་ལས། ཐོག་མར་སྐུའི་རྗེས་སུ་གནང་བའི་སླད་དུ་དམིགས་པ་འདི་བཞིན་མཛོད། སློབ་དཔོན་དང་མདུན་བསྐྱེད་ཀྱི་ཐུགས་ཀའི་འོད་ཟེར་ཉི་མ་ལྟ་བུས་ཁྱེད་རང་ལུས་འཇའ་འོད་དུ་དག་ཅིང་འོད་གསལ་སྟོང་པར་མོས་པ་
གྱིས། ཨོཾ་སྭ་བྷ་ཝ་ནས། ཧཾ། སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་རང་བཞིན་གྱིས་དག་པ་འོད་གསལ་སྟོང་པ་ཉིད་དུ་གྱུར། སྟོང་པའི་ངང་ལས་ནས། གནས་གསུམ་བྱིན་གྱིས་བརླབས་བའི་བར་བདག་བསྐྱེད་ལྟར། ཐུགས་
ཀར་ཧཱུཾ་སྔོན་པོ་རྣམས་གསལ་ཆེམ་མི་བྱུང་བར་མོས། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་སངས་རྒྱས་བྱང་སེམས་ཐམས་ཅད་ཐུབ་པ་རྡོ་རྗེ་གདན་གཙོ་འཁོར་གྱི་རྣམ་པ་ཚད་མེད་གྲངས་མེད་པ་སྤྱན་དྲངས། ཁྱེད་རྣམས་ཀྱི་སྐུ་
ལུས་ལ་ཐིམ། དེ་བཞིན་དུ་སློབ་དཔོན་མདུན་བསྐྱེད་དང་བཅས་པའི་ཐུགས་ཀ་ནས་ཀྱང་ཐུབ་པ་རྡོ་རྗེ་གདན་གཙོ་འཁོར་གསུམ་གྱི་སྐུ་ཆེ་བ་རི་རབ་ཙམ། འབྲིང་བོར་ཕྲན་ཙམ། ཆུང་བ་རྡུལ་ཕྲན་ཙམ་ཚད་མེད་གྲངས་མེད་དཔག་ཏུ་མེད་པ་ཁ་

[008A]༄༅། །པ་བུ་ཡུག་འཚུབ་པ་ལྟར་སྤྱི་བོ་སོགས་བ་སྤུའི་བུ་ག་དབང་པོའི་སྒོ་ཐམས་ཅད་ནས་སིབ་སིབ་ཐིམ་པའི་མོས་པ་མཛོད། རོལ་མོ་བྱ་ཞིང། ཨོཾ་ཨཱབཛྲ་ཧཱཾ་སཱཧཱའི་མཐར། ཨོཾ་བཛྲ་ཨ་བེ་ཤ་ཡ་ཨཱཨཱཨཱཛཧཱུཾ་བཾ་ཧོཞེས་
ཡང་ཡང་བརྗོད་པས་གཉིས་སུ་མེད་པར་བསྟིམ་པས། དེས་ནི། ཐུབ་པ་རྡོ་རྗེ་གདན་གཙོ་འཁོར་རྣམས་ཀྱི་སྐུའི་རྗེས་སུ་གནང་བ་ཐོབ་ཁྱེད་རང་རྣམས་ཀྱི་སྐྱེ་བ་ཐོག་མ་མེད་པ་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱངས། ཐུབ་
པ་རྡོ་རྗེ་གདན་གཙོ་འཁོར་རྣམས་ཀྱི་སྐུའི་བྱིན་རླབས་ཞུགས། དེ་ལ་བརྟེན་ནས་ལུས་ལྷ་སྐུར་བསྒོམ་པ་དང་སྐུའི་འཕྲིན་ལས་མཐའ་དག་སྒྲུབ་པར་དབང་ཞིང་འབྲས་བུ་སངས་རྒྱས་ཀྱི་གཟུགས་སྐུ་འགྲུབ་པའི་སྐལ་པ་ཅན་དུ་བྱས་སོ། །གསུང་གི་
རྗེས་གནང་གི་སླད་དུ་སློབ་དཔོན་ཐུབ་པ་རྡོ་རྗེ་གདན་དུ་གསལ་བའི་ཐུགས་ཀར་ཧཱུཾ་ཡིག་གི་མཐར་སྔགས་ཕྲེང་གིས་བསྐོར་བ་ལས་སྔགས་ཀྱི་ཕྲེང་བ་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་ཞལ་ནས་ཐོན། ཁྱེད་རང་རྣམས་ཐུབ་པ་རྡོ་རྗེ་
གདན་གྱི་སྐུར་གསལ་བའི་ཞལ་དུ་ཞུགས། ཐུགས་ཀའི་ཧཱུཾ་ཡིག་གི་མཐར་གཡས་སྐོར་དུ་འཁོད་པར་མོས་ལ་སྔགས་འདིའི་རྗེས་ཟློས་ལན་གསུམ་མཛོད། སྔགས་ལན་གསུམ་སོགས་བརྗོད་པའི་མཐར། དང་པོ་དམ་ཚིག་སེམས་དཔའི་
ཚུལ༑ གཉིས་པ་ཡེ་ཤེས་སེམས་དཔའི་ཚུལ། གསུམ་པ་ཕྱིན་ཆད་ཀྱིས་བརྟན་པར་མཛད་པར་མོས་ལ་སློབ་དཔོན་ལ་མེ་ཏོག་ཕུལ་ཞིང། སྐལ་བ་ཕུན་ཚོགས་དྲུག་དང་ལྡན་པའི་སྔགས་དེ་འཛིན་འདོད་པས་ཕུན་ཚོགས་དྲུག་ལྡན་དེ་

[008B]ཟློས་མཛོད། བཅོམ་ལྡན་བདག་གིས་བཟུང་ལགས་ཀྱི། །བཅོམ་ལྡན་བདག་ལ་འགོ་པར་མཛོད། །ལན་གསུམ་གསོལ་བ་བཏབ་པས་ཁྱེད་རང་རྣམས་པས་ཕུལ་བའི་མེ་ཏོག་གི་ཕྲེང་
བ་དེ་སྔགས་ཀྱི་ཕྲེང་བ་དང་དབྱངས་གསལ་གྱི་རང་བཞིན་དུ་བྱས་ཏེ་ཁྱེད་རང་རྣམས་ཀྱི་སྤྱི་བོར་བཞག་པས་ཐུགས་ཀའི་སྔགས་ཕྲེང་ལ་ཐིམ་པས་བྱིན་རླབས་ཕུན་ཚོགས་ཐོབ་པར་མོས་པ་མཛོད། བཅོམ་ལྡན་བདག་གིས་སྩལ་ལགས་ཀྱི། །འདི་ལ་
འགོ་བར་མཛད་དུ་གསོལ། །སྔགས་ཀྱི་དངོས་གྲུབ་སྩལ་ཏུ་གསོལ་།བརྟུལ་ཞུགས་བརྟན་པར་མཛད་དུ་གསོལ། །གསུམ་བརྗོད་ནས། རྡོ་རྗེ་སློབ་མ་འདི་རྣམས་ཀྱི་རྒྱུད་ལ་བཅོམ་ལྡན་འདས་རྡོ་རྗེ་གདན་གཙོ་འཁོར་རྣམས་ཀྱི་གསང་སྔགས་ཀྱི་
ནུས་མཐུ་དང་བྱིན་རླབས་མ་ལུས་པ་འཇུག་པར་གྱུར་ཅིག་དེ་ལྟར་ན་ཐུབ་པ་རྡོ་རྗེ་གདན་གཙོ་འཁོར་གྱི་གསུང་གི་རྗེས་གནང་ཐོབ་ཁྱེད་རྣམས་ཀྱི་ཚེ་རབས་ཐོག་མེད་ནས་བསགས་པའི་ངག་གི་སྡིག་སྒྲིབ་ཐམས་ཅད་སྦྱངས། ཐུབ་དབང་འཁོར་
བཅས་ཀྱི་གསུང་གི་བྱིན་རླབས་ཞུགས། དེ་ལ་བརྟེན་ནས་སྔགས་བ་ཟླ་བ་དང་སྔགས་ཀྱི་དངོས་གྲུབ་མཐའ་དག་སྒྲུབ་པ་ལ་དབང་བར་བྱས། འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། །ཐུགས་ཀྱི་རྫེས་
གནང་གི་སླད་དུ་ཁྱེད་རང་རྣམས་ལྷར་གསལ་བ་ལ་དམིགས་པ་གཏད་པས་ལྷ་སྐུ་ཇེ་དྭངས་ཇེ་དྭངས་ལ་འཇའ་འོད་ཀྱི་རྣམ་པར་གྱུར་ཏེ། འཁོར་རྣམས་འོད་དུ་ཞུ་ཁྱེད་རང་ལ། ཁྱེད་རྣམས་ཀྱང་འོད་དུ་ཞུ་ནས་ཐུགས་ཀའི་ས་བོན་ལ། དེ་ཡང་ཇེ་ཕྲར་

[009A]༄༅། །གྱུར་ཏེ་མཐར་ནམ་མཁའ་ལ་འཇའ་ཡལ་བ་ལྟར་མི་དམིགས་པར་བསམ་སྟེ། གསང་འདུས་ལས། དངོས་པོ་མེད་པས་བསྒོམ་པ་མེད་།སྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས་།སྒོམ་པ་
དམིགས་སུ་མེད་པའོ། །ཞེས་རྐང་པ་དང་པོས་ཆད་མཐའ་བཀག་།གཉིས་པས་རྟག་མཐའ་བཀག་གསུམ་པས་རྟག་ཆད་གཉིས་བསྲེས་པ་དངོས་སུ་བཀག་ནས། ཤུགས་ལ་ཐ་སྙད་དུ་ཡོད་པ་མེད་པ་གང་རུང་མ་ཡིན་པའི་གཉིས་མིན་གྱི་མཐའ་
བཀག་པ་ཡིན་པས། ཆོས་ཐམས་ཅད་རང་བཞིན་གྱིས་མི་དམིགས་པའི་འོད་གསལ་ནམ་མཁའ་ལྟ་བུ་ལ་མཉམ་པར་བཞག་བར་མཛོད། སྤྲོ་ན་རྡོ་རྗེ་སློབ་མ་འདི་རྣམས་ཀྱི་ཐུགས་རྒྱུད་ལ་ཐུབ་པ་འཁོར་བཅས་ཀྱི་ཐུགས་གཉིས་སུ་མེད་པའི་
ཡེ་ཤེས་ཀྱི་བྱིན་རླབས་དང་ནུས་མཐུ་ཐམས་ཅད་མ་ལུས་པ་འཇུག་པར་གྱུར་ཅིག་ཅེས་བརྗོད། དེ་ལྟར་ན། ཐུབ་པ་རྡོ་རྗེ་གདན་གཙོ་འཁོར་རྣམས་ཀྱི་ཐུགས་ཀྱི་རྗེས་གནང་ཐོབ། ཁྱེད་རྣམས་ཀྱི་ཚེ་རབས་ཐོག་མེད་ནས་བསགས་པའི་ཡིད་གྱི་སྡིག་
སྒྲིབ་ཐམས་ཅད་སྦྱངས། ཐུབ་པ་རྡོ་རྗེ་གདན་འཁོར་བཅས་ཀྱི་ཐུགས་ཀྱི་བྱིན་རླབས་ཞུགས། དེ་ལ་བརྟེན་ནས་ཐུགས་རྣམ་པར་མི་རྟོག་པའི་ཡེ་ཤེས་སྒོམ་པ་ཐུགས་ཏིང་ངེ་འཛིན་གྱི་འཕྲིན་ལས་མཐའ་དག་སྒྲུབ་པ་ལ་དབང་བར་བྱས་ཤིང་འབྲས་བུ་
ཆོས་ཀྱི་སྐུ་འགྲུབ་པའི་སྐལ་བ་ཅན་དུ་བྱས་བ་ཡིན་ནོ། །དེས་ཐུབ་པ་རྡོ་རྗེ་གདན་གཙོ་འཁོར་གྱི་རྗེས་གནང་ཕུལ་ཟིན་པས་གཏང་རག་གི་མཎྜལ་འབུལ་བཅུག་དེ་ནས་རྒྱ་གཞུང་གི་ཐོག་མར་དམ་ཚིག་གསུམ་བཀོད་ཀྱི་སྒྲུབ་ཐབས་གཉིས་ལ་ལུང་མ་

[009B] ཐུབ་པ་རྡོ་རྗེ་གདན་གཙོ་འཁོར་གྱི་སྒྲུབ་ཐབས་གསུམ་ཡོད་པའི་ལུང་བྱ། རྗེས་གནང་གཉིས་པའི་སྒྲུབ་ཐབས་དུ་ཡོད་ཀྱི་ལུང་ཡང་འདིར་བཀླགས། ཚོམ་བུའི་ལྷ་ལ་མཆོད་པ་བྱིན་གྱིས་བརླབས་ཤིང་མཆོད་བསྟོད་
དང་འདོད་དོན་གོང་ལྟར་ཞུས། མ་འབྱོར་པ་དང་ཉམས་པ་སོགས་ཀྱིས་ནོངས་པ་བཟོད་པར་གསོལ། བཛྲ་སཏ་ཨཱམང་དུ་བརྗོད་ཅིང། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །ཅེས་སོགས་ཀྱི་མཐར། བཛྲ་མུསེ་གོལ་བྱས་ལ། ཚོམ་བུའི་ལྷ་
ཡེ་ཤེས་པ་གཤེགས། དམ་ཚིག་པ་རང་ལ་ཐིམ་པར་བསམ་ལ་ལས་ཀྱི་རྡོ་རྗེས་ཚོམ་བུ་རྙིང་བ་བསྡུས་ཏེ་གསར་བ་བཤམས། མཆོད་ལ་གསོས། གཏོར་མ་ཡང་གསོས། དེའི་བར་ལ་སློབ་དཔོན་གྱིས་སྐྱབས་འགྲོ་ནས་མདུན་བསྐྱེད་བཟླས་པའི་བར་
གྱི་སྤྱིའི་ཆིངས་གོང་བཞིན། ཁྱད་པར་ལྷའི་གདན་དང་ས་བོན་གཙོ་བོར་རིགས་བདག་དང་སྔགས་བརྗོད། མཆོད་པའི་སྔོན་གྱི་མཚན་སྔགས་བསྟོད་པ་རྣམས་ངེས་པར་བྱས་ལ་ཉམས་སུ་བླངས།    ༈    །རྗེས་གནང་ནི། འོ་ནམ་མཁའ་དང་
མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་འཕགས་པ་སྤྱན་རས་གཟིགས་གཙོ་འཁོར་གྱི་རྗེས་སུ་གནང་བ་ཟབ་མོ་ཞུ་སྙམ་པའི་སྒོ་ནས་མཎྜལ་འབུལ་བར་ཞུ་མཎྜལ་གྲུབ་ནས། སྤྱན་རས་གཟིགས་ནི་
དྲན་ནས་ཀྱང། ནད་གདོན་འཇིགས་པ་བརྒྱད་སོགས་ཞི། སོགས་ཆོས་བཤད་ལྟར་མཛད་ནས་ཐུན་མོང་མ་ཡིན་པའི་གསོལ་བ་གདབ་པ་སོགས་ནས་ཐུགས་ཀྱི་རྗེས་གནང་གི་བར་རིགས་འགྲེ་སྦྱར་ལ་བྱ། སླར་ཡང་རྗེས་གནང་ཕྱི་མའི་སྒྲུབ་

[010A]༄༅། །ཐབས་དུ་ཡོད་ལུང་བྱེད་པ་སོགས་བྱེད། ཆོས་ཐུན་རེ་རེ་བཞིན་ཡང་རྗེས་གནང་དང་པོ་ལ་གསོལ་འདེབས་རྒྱུན་བཤགས་སོགས་ཡང་ཡང་བྱ་ཞིང། རྗེས་གནང་ཕྱི་མའི་ཚེ་ཆོས་སྐྱོང་དང་གཞི་བདག་གཏོར་མ་སོགས་བསྔོས་
འཕྲིན་ལས་བཅོལ་ཞིང་གཤེགས་སུ་གསོལ། དེ་ནས་རྗེས་གནང་ཕྱི་མའི་མཐར་དམ་ཚིག་དང་སྡོམ་པ་སྲུངས་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་བཀའ་སྩལ་པ། སོགས་དང་རྗེས་གནང་རྫོགས་པར་ཐོབ་པའི་
གཏང་རག་གི་མཎྜལ་འབུལ་བཅུག་རྒྱུད་ལས་དངོས་གྲུབ་འདོད་པས་ལུས་ལོངས་སྤྱོད་ཐམས་ཅད་ཚིགས་བཅད་འདིས་འབུལ་བར་བཤད་པས། དེ་དག་ཕུལ་བར་མོས་ནས་འདིའི་རྗེས་ཟློས་མཛོད། དེང་ནས་བརྩམས་ཏེ་སོགས་དང། བསོད་
ནམས་འདི་ཡིས་ཐམས་ཅད་གཟིགས་པ་སོགས་ཀྱིས་བསྔོ་བ་དང། ཉིན་མོ་བདེ་ལེགས་སོགས་ཀྱི་བཀྲ་ཤིས་བྱའོ། །སློབ་དཔོན་གྱིས་རྗེས་ཆོག་གོང་ལྟར་དང་རང་ལྷར་གསལ་བའི་གནས་གསུམ་ཡི་གེ་གསུམ་གྱིས་བསྲུངས། བསྔོ་སྨོན་བཀྲ་
ཤིས་རྒྱས་པ་བྱའོ།།    ༈    །།བཞི་པ་སྒྲུབ་ཐབས་སོ་སོར་མི་འདྲ་བ་བྱེ་བྲག་ཏུ་བཤད་པ་ནི། སྤྱན་རས་གཟིགས་ཀྱི་སྐོར་ལ། རྟེན་དབང་ཕྱུག་དཀར་པོ་ཞལ་གཅིག་ཕྱག་བཞི་པ་རྟོག་པ་ནས་གསུངས་པའི་གཙོ་འཁོར་གསུམ་པའི་སྒྲུབ་
ཐབས་ནི། ཚོགས་ཞིང་སོགས་སྤྱི་འགྲོ་ངོས་ཟིན་པར་བྱས་ལ་བསངས་སྦྱངས། སྟོང་པའི་ངང་ལས་པད་ཟླའི་སྟེང་དུ་ཧྲཱིདྐར་པོ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། སླར་འདུས་ཡོངས་སུ་གྱུར་པ་ལས། འཇིག་

[010B]དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་བགྲང་ཕྲེང་དང་གཡོན་འོག་མས་པདྨ་དཀར་པོ་འཛིན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། ཞབས་
རྡོ་རྗེ་སྐྱིལ་ཀྲུང་གིས་བཞུགས་པ། གཡས་ཕྱོགས་སུ་པདྨའི་སྟེང་དུ་ནོར་བུ་འཛིན་པ་དང། གཡོན་དུ་པདྨའི་སྟེང་དུ་འབྲུ་དྲུག་མ་གཉིས་ཞལ་གཅིག་ཕྱག་བཞི་སོགས་གཙོ་བོ་དང་མཚུངས་པར་བསྐྱེད་གནས་གསུམ་བརླབས་དམ་ཡེ་བསྲེ་
དབང་ལྷས་དབང་བསྐུར། རིགས་བདག་འོད་དཔག་མེད་ཀྱིས་དབུ་བརྒྱན་མཆོད་བསྟོད་བྱ། སྔགས། ཨོཾ་མ་ཎི་པདྨའི་ཧཱུཾ། མཚན་སྔགས་ཨོཾ་ལོ་ཀེ་ཤྭར། བསྟོད་པ། སྐྱོན་གྱིས་མ་གོས་སྐུ་མདོག་དཀར་།རྫོགས་སངས་རྒྱས་ཀྱིས་དབུ་ལ་བརྒྱན།།
ཐུགས་རྗེའི་སྤྱན་གྱིས་འགྲོ་ལ་གཟིགས། །སྤྱན་རས་གཟིགས་ལ་ཕྱག་འཚལ་ལོ། ཟ་མ་ཏོག་བཀོད་པའི་མདོ་ལས་བཤད་པའི་ཡི་གེ་དྲུག་པའི་སྒྲུབ་ཐབས་ནི། སྟོང་པའི་ངང་ལས་རྡོ་རྗེ་དང་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱིལས་
འཇིག་རྟེན་དབང་ཕྱུག་སྐུ་མདོག་སྟོན་ཟླ་ལྟར་དཀར་བ། ཞལ་གཅིག་ཕྱག་བཞི་པ། རྩ་ཕྱག་གཉིས་ཐལ་མོ་སྦྱར་བ། ལྷག་མ་གཡས་བགྲང་ཕྲེང་དང། གཡོན་པདྨ་དང་ནོར་བུ་འཛིན་པ། རིན་པོ་ཆེ་དང་དར་སྣ་ཚོགས་ཀྱི་ན་བཟའ། སྟག་གི་
པགས་པའི་ཤམ་ཐབས་ཅན། འོད་ཟེར་དཀར་པོ་འཕྲོ་ཞིང་ཞབས་རྡོ་རྗེ་སྐྱིལ་ཀྲུང་གིས་བཞུགས། ཐུབ་པ་རྡོ་རྗེ་གདན་གྱི་རྒྱ་གཞུང་ལས་དེ་ནས་ཡེ་ཤེས་སེམས་དཔའ་དང་དམ་ཚིག་སེམས་དཔའ་གཅིག་ཏུ་བྱས་ཏེ། ཞེས་གསུངས་པ་ལྟར་དུ་
[011A]༄༅། །མས་བཤད་པས། གནས་གསུམ་བརླབ། དམ་ཡེ་བསྲས། དབང་བསྐུར་རྒྱས་གདབ། མཆོད་བསྟོད་སྒྲུབ་ཐབས་ཐམས་ཅད་ལ་བྱ་ཞིང། འདིར་རིགས་བདག་སྔགས། མཚན་སྔགས། བསྟོད་པ་ཀུན་ལ་འདྲ་
མཚམས་མེད་བྱས་པས་ཀྱང་འགྲུབ་པ་དང། ནད་སོགས་འདགས་པར་བཤད། ནི། པདྨ་དང་ཟླ་བའི་སྟེང་དུ་འཇིག་རྟེན་མགོན་པོ་ཞི་བ་སྐུ་མདོག་ཟླ་བ་ལྟར་དཀར་བ། ཞལ་གཅིག་ཕྱག་
བཞི་པ། གཡོན་པདྨ་བསྣམས་པ། གཡས་མཆོག་སྦྱིན་གྱི་ཕྱག་རྒྱ། ཕྱག་གཉིས་ཁུ་ཚུར་བཅིང། གུང་མོ་གཉིས་པདྨ་ཁ་ཕྱེ་བ་ལྟར། རལ་བའི་ཅོད་པན་དང་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། ཞབས་རྡོ་རྗེ་སྐྱིལ་ཀྲུང་གིས་
བཞུགས་པ། གནས་གསུམ་བརླབ། དམ་ཡེ་བསྲེས། དབང་བསྐུར། རིགས་བདག་སྔགས། མཚན་སྔགས། བསྟོད་པ་རྣམས་འདྲའོ། ཡི་གེ་དྲུག་པ་གཙོ་འཁོར་གསུམ་པའི་སྒྲུབ་ཐབས་ནི། པདྨའི་སྟེང་དུ་ཧྲཱིལས་རྗེ་བཙུན་དབང་ཕྱུག་ནི་
གོང་ལྟར་བསྐྱེད། དེའི་གཡས་སུ་ནོར་བུ་འཛིན་པ། ཕྱག་དང་པོ་གཉིས་ཐལ་མོ་སྦྱར་བ། གཡས་འོག་མས་ནོར་བུ་དང། གཡོན་འོག་མས་པདྨ་འཛིན་པ། གཡོན་དུ་འབྲུ་དྲུག་མ་ཕྱག་དང་པོ་གཉིས་ཐལ་མོ་སྦྱར་བ། གཡས་འོག་མས་པོ་ཏི་དང་
གཡོན་འོག་མས་པདྨ་འཛིན་པ། གཞན་གཙོ་བོ་ལྟ་བུ། གནས་གསུམ་བརླབ། དམ་ཡེ། དབང་བསྐུར། རིགས་བདག་སྔགས། མཚན་སྔགས་རྣམས་འདྲ། བ་ཎིའི་སྒྲུབ་ཐབས་བཞི་ནི་

[011B]དབང་ཕྱུག་ཁ་སར་བ་ཎི་སྐུ་མདོག་དཀར་པོ་ཞལ་འཛུམ་ཞིང་ལོ་བཅུ་དྲུག་ལོན་པ་ལྟ་བུ། ཞལ་གཅིག་ཕྱག་གཉིས་པ་གཡས་མཆོག་སྦྱིན་ལས་བདུད་རྩི་བབས་པས་བཀྲེས་སྐོམ་སེལ་བ། གཡོན་
སྡོང་བུ་དང་ཅས་པའི་པདྨ་བསྣམས་པ། རལ་བའི་ཅོད་པན་ཅན་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། འོད་ཟེར་དཀར་པོ་བྱེ་བ་འཕྲོ་བའི་དབུས་ན་སྐྱིལ་ཀྲུང་ཕྱེད་པས་བཞུགས་པ། དེའི་གཡས་སུ་སྒྲོལ་མ་ལྗང་ཁུ་གཡས་མཆོག་
སྦྱིན་དང་གཡོན་ཨུཏྤལ། ནོར་བཟང་སེར་པོ་ཐལ་མོ་སྦྱར་ཞིང་ཆོས་ཀྱི་ཀ་པཱ་ལ་འཛིན་པ། གཡོན་དུ་ཁྲོ་གཉར་ཅན་སེར་མོ་ཕྱག་བཞི་མ། གཡས་ཕྱག་འཚལ་བ་དང་བགྲང་ཕྲེང། གཡོན་ན་དབྱུག་གུ་རྩེ་གསུམ་དང་སྦྱི་བླུགས་བསྣམས་པ་
དེའི་གཡོན་དུ་རྟ་མགྲིན་དམར་པོ་ཐུང་ཞིང་ལྟོ་བ་འཕྱང་བསྐྲ་ཁམ་སེར་འབར་བ། སྤྱན་གསུམ་པ། གཡས་ཕྱག་འཚལ་བའི་ཚུལ་དང། གཡོན་དབྱུག་པ་ཨོ་མ་ཚུགས་བྱས་པ། སྟག་གི་པགས་པའི་ན་བཟའ་ཅན། གནས་གསུམ་བརླབ། དམ་ཡེ་
དད་དབང་བསྐུར། གཙོ་བོ་ལ་འོད་དཔག་མེད། འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན། སྔགས། ཨོཾ་ཧྲཱིསཱཧཱ། མཚན་སྔགས། ཨོཾ་ལོ་ཀེ་ཤྭར་ཁ་སརྤ་ཎི་ས་པ་རི་ཝཱ་ར། བསྟོད་པ། མཚན་དཔེའི་ཆ་ཤས་ཡོངས་སུ་རྫོགས་པའི་
སྐུ༑ ༑སྟོན་ཀའི་ཟླ་བ་འབུམ་ཕྲག་འཁྲིགས་པའི་གཟི། །རིན་ཆེན་བྱེ་བའི་རྒྱན་གྱིས་རྣམ་པར་བརྒྱན། ཐུགས་རྗེ་ཆེན་པོ་ཁྱོད་ལ་ཕྱག་འཚལ་ལོ། །ཞེས་སོ། མཁའ་སྤྱོད་ཀྱི་འཇིག་རྟེན་དབང་ཕྱུག་གཙོ་འཁོར་བཅུ་གསུམ་པའི་སྒྲུབ་

[012A]༄༅། །ཐབས་ནི། བཾ་ལས་སྣ་ཚོགས་པདྨ་འདབ་མ་བརྒྱད་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཝས་མཁའ་སྤྱོད་འཇིག་རྟེན་དབང་ཕྱུག་དཀར་པོ་ཞལ་འཛུམ་ཞིང་ལོ་བཅུ་དྲུག་ལོན་པ་ལྟ་བུ་ཞལ་གཅིག་ཕྱག་གཉིས་
གཡས་བདུད་རྩིའི་རྒྱུན་འབབ་བའི་མཆོག་སྦྱིན་དང། གཡོན་སྡོང་བུ་དང་བཅས་པའི་པདྨ་བསྣམས་པ། རལ་བའི་ཅོད་པན་ཅན་རིན་པོ་ཆེའི་རྒྱན་དང་དར་སྣ་ཚོགས་ཀྱིན་བཟའ་ཅན། འོད་ཟེར་དཀར་པོ་དང་ལྡན་པ། རིན་པོ་ཆེ་དང་སེང་གེའི་
གདན་གྱི་སྟེང་དུ་སྐྱིལ་ཀྲུང་ཕྱེད་པས་བཞུགས་པ། དེའི་གཡས་ལོགས་སུ་སྒྲོལ་མ་ལྗང་ཁུ་གཡས་མཆོག་སྦྱིན་དང་གཡོན་ཨུཏྤལ་འཛིན་པ། ནོར་བཟང་སེར་པོ་གསེར་མདོག་ཐལ་མོ་སྦྱར་ཞིང་གཡོན་པོ་ཏེ་བསྣམས་པ། གཡོན་ལོགས་སུ་
ཁྲོ་གཉེར་ཅན་སེར་པོ་གཡས་མཆོག་སྦྱིན་དང་གཡོན་དབྱུག་གུ་རྩེ་གསུམ་པ་འཛིན་པ། རྟ་མགྲིན་དམར་པོ་ཐུབ་ཞིང་ལྟོ་བ་འཕྱང་བ། སྐྲ་དམར་སེར་གྱེན་དུ་བརྫེས་པ་སྤྲུལ་ནག་གིས་སེ་རལ་ཁ་བྱས་པ། སྨར་སེར་པོ། སྤྱན་གསུམ་
དམར་ཞིང་ཟླུམ་པ། སྨིན་མཚམས་སུ་ཁྲོ་གཉེར་བསྡུས་པ། སྟག་གི་པགས་པའི་ཤམ་ཐབས་ཅན། གཡས་ཕྱག་འཚལ་བའི་ཚུལ་དང་གཡོན་དབྱུག་པ་ཨོཾ་མ་ཚུགས་བྱས་པ། ཤར་དུ་རྣམ་སྣང། །ལྷོར་རིན་འབྱུང། ནུབ་ཏུ་འོད་
དཔག་མེད། བྱང་དུ་དོན་གྲུབ། མེར་སྤྱན་མ། བདེན་བྲལ་དུ་མ་མ་གི་རླུང་དུ་གོས་དཀར་མོ། དབང་ལྡན་དུ་དབྱིངས་ཀྱི་དབང་ཕྱུག་མ། རིགས་བདག་སྔགས། ཨོཾ་ཧྲཱིསཱཧཱ། མཚན་སྔགས་བསྟོད་པ་འདྲ། 

[012B] སྟོང་བའི་ངང་ལས་པཾ་ལས་པདྨ་དམར་པོ་འདབ་མ་བརྒྱད་བའི་སྟེང་དུ་ཨཱལས་སེང་གེ་དཀར་པོ་མགོ་གཡས་སུ་བསྟན་ཅིང་གདོང་གྱེན་དུ་ཕྱོགས་བ། རལ་པ་དམར་པོ་ཐུར་ལ་འཕྱང་ཞིང་རིན་པོ་ཆེའི་རྒྱན་གྱིས་
སྤྲས་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་ཡིག་ལས་འོད་ཟེར་འཕྲོས། འཕགས་པ་མཆོད་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སེང་གེའི་སྒྲའི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས་རང་ཉིད་རྗེ་བཙུན་
སེང་གེའི་སྒྲ་དཀར་པོ་ཞལ་གཅིག་ཕྱག་གཉིས་པ། རལ་པའི་ཅོད་པན་ཅན། སྤྱན་གསུམ་པ། དཀའ་ཐུབ་ཀྱི་ཆ་ལུགས་འཛིན་པ། ཞབས་གཉིས་རོལ་པའི་སྟབས་ཀྱིས་བཞུགས་པ། ཕྱག་གཡས་སྐྱབས་སྦྱིན་གྱི་ཕྱག་རྒྱ་བུས་མོ་གཡས་ཀྱི་སྟེང་དུ་བརྐྱང་པ་
གཡོན་པ་སྐུ་རྒྱབ་ཏུ་གདན་ལ་བསྟེན་པ། གཡས་སུ་སྦྲུལ་དཀར་པོས་དཀྲིས་པའི་རྩེ་གསུམ་དཀར་པོ་དང། གཡོན་ལོགས་སུ་པདྨ་དཀར་པོའི་སྟེང་དུ་རལ་གྲི་དཀར་པོ་དང། དེ་དང་ཉེ་བར་གནས་པའི་པདྨ་དཀར་པོའི་སྟེང་དུ་མེ་ཏོག་དྲི་བཟང་སྣ་ཚོགས་པས་
ཀང་བའི་ཐོད་པ་དཀར་པོ་ཅན་ཀྲིཥྞ་ས་རའི་བགས་པས་ནུ་མ་གཡོན་པ་བཀབ་པ། རང་གི་ལུས་ལས་དེ་བཞིན་གཤེགས་པ་ལྔ་འཕྲོ་ཞིང། སྤྱི་བོར་རྣམ་པར་སྣང་མཛད། དཔུང་པ་གཡས་པར་མི་བསྐྱོད་པ། གཡོན་པར་འོད་དཔག་མེད། དཀུ་
གཡས་པར་རིན་ཆེན་འབྱུང་ལྡན། གཡོན་པར་དོན་ཡོད་གྲུབ་པ་རྣམས་བཞུགས་པ། རིགས་བདག་འོད་དཔག་མེད། ཨོཾ་ཨཱཧྲཱིསིདྷ་ནཱ་ད་ཧཱུཾ་ཕཊ། བཟླ་རྒྱུའི་སྙིང་པོ་དང། ན་མོ་རཏྣ་ཏྲ་ཡཱ་ཡ། ཕྱག་འཚལ་ལོ་དཀོན་མཆོག་གསུམ་ལ་

[013A]༄༅། །ན་མཨཱརྱ་ཨ་ཝ་ལོ་ཀི་ཏེ་ཤྭ་རཱ་ཡ། ཕྱག་འཚལ་འཕགས་པ་སྤྱན་རས་གཟིགས་དབང་ཕྱུག་ལ། བོ་དཧི་སཏཱ་ཡ་བྱང་ཆུབ་སེམས་དཔའ་ལ། མཧཱ་སཏཱ་ཡ། སེམས་དཔའ་ཆེན་པོ་ལ། མཧཱ་ཀ་རུ་ཎི་ཀ་ཡ། སྙིང་རྗེ་ཆེན་པོ་ཀྱེ། ཏདྱ་ཐཱ་འདི་ལྟ་སྟེ། ཀ་ཊ། འཕོང་ང་
ཀྲིཙྪ། དབུལ་བ། ཛ་ལ་ཤེ་འཚོ་བའི་གསོབ་བོ། ཨོཾ་ཨ་ཀ་ཊེ་ཀུན་ནས་གསོ་བ་ལ་མྱུར་བའི་ཁྱད་པར་གསོ་བའམ་རྣམ་པར་གསོག་བི་ཀ་ཊེ། ངེས་པར་གསོ་དང། ནི་ཀེཊ། སྒྲུབ་པ་ཡོད་དང་ཉེ་བའོ། །ཀ་ཊཾ་ཀ་ཊེ། ཤིན་ཏུ་ཡང་གསོ་བ། ཀ་རོ་ཊེ། བྱེད་པ་དྲག་པོ། ཀ་རོ་ཊ། དྲག་པོ་གསོ་བར་བྱེད་པ་
བིདྱ་སཱཧཱ། རིག་པ་གཞི་ཚུགས། ཞེས་བ་གཟུངས་ཏེ། ཕན་ཡོན་ནི། ཙནྟྲ་གོ་མིས་མཛད་པ་ལས། གཟུངས་སྔགས་འདི་ཞེས་པ་ནས་དེ་ནས་ལྕི་བ་ལྷག་མ་དེ་ཉིད་ལ་མངོན་པར་བསྔགས་ཏེ་ལུས་ལ་ཉེ་བར་བྱུགས་ན། ནད་ཐམས་ཅད་རབ་ཏུ་ཞི་བར་
འགྱུར་རོ། །གལ་ཏེ་མཚམས་མེད་བའི་ལས་བྱས་པས་ཀྱང་ཉི་མ་བདུན་ནམ། བཅུ་བཞི་འམ། ཉི་མ་ཉི་ཤུ་རྩ་གཅིག་གིས་མ་འགྲུབ་ན། དེའི་ཚེ་བདག་གིས་མཚམས་མེད་པ་ལྔ་བྱས་པ་ཡིན་ནོ་ཞེས་པ་གཟུངས་ལས་ཀྱང་གསུངས་སོ།། 
འཇིག་རྟེན་དབང་ཕྱུག་ཧ་ལ་ཧ་ལ་ཞལ་གསུམ་ཕྱག་དྲུག་པ་གཙོ་འཁོར་གཉིས་པའི་སྒྲུབ་ཐབས་ནི། སྟོང་བའི་ངང་ལས་པདྨ་དམར་པོ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱིལས་འོད་ཟེར་འཕྲོས། འཕགས་པ་མཆོད་སེམས་ཅན་གྱི་དོན་བྱས་
སླར་འདུས་པ་ཡོངས་སུ་གྱུར་བ་ལས་རང་ཉིད་འཇིག་རྟེན་དབང་ཕྱུག་ཧ་ལ་ཧ་ལ་སྐུ་མདོག་དམར་པོ་ཞལ་གསུམ་ཕྱག་དྲུག་པ་རྩ་ཞལ་དཀར་པོ། གཡས་ཞལ་སྔོན་པོ། གཡོན་ཞལ་སེར་པོ་ཞལ་རེ་རེ་ལ་སྤྱན་གསུམ་གསུམ་དང་ལྡན་

[013B] ཕྱག་གཡས་ཀྱི་དང་པོས་མཆོག་སྦྱིན། གཉིས་པ་ན་བགྲད་ཕྲེང། གསུམ་བ་ན་མདའ། གཡོན་གྱི་དང་པོ་ན་རང་གི་པུས་མོའི་སྟེང་ན་གནས་པའི་འདོད་པའི་ལྷ་མོའི་ནུ་མ་འཛིན་པ་གཉིས་པ་ན་པད་དཀར་གྱི་སྡོང་བུ་ཡལ་ཀ་གསུམ་པ་
གསུམ་པ་ན་གཞུ་འཛིན་པ། བརླ་གཡོན་པའི་སྟེང་དུ་ལྷ་མོ་སྒེག་མོ་ཞལ་གཅིག་ཕྱག་གཉིས་མ། གཡོན་པས་ཆུ་སྐྱེས་འཛིན་པ་གཡས་པས་བཅོམ་ལྡན་འདས་ལ་འཁྱུད་བ། ཐོད་བའི་ཕྲེང་བ་དང་ཟླ་བ་ཕྱེད་པས་དབུལ་བརྒྱན་པ། རིན་པོ་
ཆེའི་རྒྱན་དང་སྟག་གི་པགས་པའི་ཤམ་ཐབས་ཅན། གཡས་ངོས་ན་སྦྲུལ་གྱིས་དཀྲིས་པའི་རྩེ་གསུམ་དང། གཡོན་དུ་མེ་ཉོག་སྣ་ཚོགས་ཀྱིས་བཀང་བའི་ཐོད་པ་པདྨའི་སྟེང་ན་གནས་པ། རིན་པོ་ཆེའི་རིའི་ཕུགས་ན་པདྨ་དམར་པོ་དང་ཟླ་བ་ལ་རོལ་པའི་
སྟབས་ཀྱིས་བཞུགས་པ། རིགས་བདག་འོད་དཔག་མེད། སྔགས། ཨོཾ་བཛྲ་དྷཱརྨཱ་ཧྲཱིམྪན་སྔགས། ལོ་ཀི་ཤྭ་ར་ས་པ་རི་ཝཱ་ར། བསྟོད་པ་འདྲ། གསུམ་ཕྱག་དྲུག་པ་གཙོ་རྐྱང་གི་སྒྲུབ་ཐབས་ནི། སྟོང་
པའི་ངང་ལས་པདྨ་དམར་པོ་དང་ཟླ་བའི་སྟེང་དུ་ཧྲཱི་ལས་པདྨ་ཧྲཱིས་མཚན་པ་ལས་འོད་འཕྲོས། དོན་གཉིས་བྱས་ཤིང་འདུས་པ་ལས། རང་ཉིད་འཇིག་རྟེན་དབང་ཕྱུག་ཧ་ལ་ཧ་ལ་སྐུ་མདོག་དཀར་པོ་ཞལ་གསུམ་ཕྱག་དྲུག་པ་རྩ་ཞལ་དཀར་པོ། གཡས་
ཞལ་སྔོན་པོ། གཡོན་ཞལ་སེར་པོ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་དང་པོས་མཆོག་སྦྱིན། གཉིས་པར་བགྲང་ཕྲེང། གསུམ་པ་ན་མདའ། གཡོན་གྱི་དང་པོ་ན་འདོད་པའི་ལྷ་མོའི་ནུ་མ། གཉིས་པས་པད་

[014A]༄༅། །དཀར་གྱི་སྡོང་བུ་དང། གསུམ་པས་གཞུ་འཛིན་པ། རིན་པོ་ཆེའི་རྒྱན་དང་སྟག་གི་པགས་པའི་ཤམ་ཐབས་བྱས་པ་པདྨ་དམར་པོ་དང་ཟླ་བ་ལ་རོལ་པའི་སྟབས་ཀྱིས་གཞུགས་པ་ཐོད་པའི་ཕྲེང་བ་དང་ཟླ་བ་ཕྱེད་པས་དབུ་ལ་བརྒྱན་
པ༑ གཡས་ངོས་སུ་སྦྲུལ་གྱིས་དཀྲིས་པའི་རྩེ་གསུམ་དང། གཡོན་ངོས་སུ་མེ་ཏོག་སྣ་ཚོགས་ཀྱིས་བཀང་བའི་ཐོད་པ་པདྨའི་སྟེང་ན་གནས་པ། རིན་པོ་ཆེའི་རིའི་ཕུགས་ན་བཞུགས་པ། རིགས་བདག་འོད་དཔག་མེད། སྔགས། ཨོཾ་ཧ་ལ་ཧ་ལ་ཧྲཱི་
མཚན་སྔགས་བསྟོད་པ་འདྲ། ཧ་ལ་ཧ་ལའི་སྒྲུབ་ཐབས་གཉིས་ལྷན་སྐྱེས་རོལ་པས་མཛད་པར་བ་རི་པས་གསུངས། ཆོས་དཀར་པོ་ཞལ་གསུམ་ཕྱག་དྲུག་པའི་སྒྲུབ་ཐབས་ནི། སྟོང་པའི་ངང་ལས་པདྨ་དམར་པོའི་སྟེང་དུ་ཧྲཱིལས་འོད་ཟེར་འཕྲོས་
དོན་གཉིས་བྱས། སེམས་ཅན་ཐམས་ཅད་རྡོ་རྗེ་ཆོས་ཀྱི་གོ་འཕང་ལ་བཀོད་ཚུར་འདུས་པ་ལས། རང་ཉིད་རྡོ་རྗེ་ཆོས་སྐུ་མདོག་སྟོན་ཀའི་ཟླ་བ་ལྟ་བུ་ཞལ་གསུམ་ཕྱག་དྲུག་པ། རྩ་ཞལ་དཀར་པ་སོགས་ནས། མདའ་འཛིན་པའི་བར་གོང་དང་འདྲ་
གཡོན་གྱི་དང་པོ་ན་པདྨ་དཀར་པོའི་སྡོང་བུ། གཉིས་པས་རང་གི་པུས་མོའི་སྟེང་ན་གནས་པའི་འདོད་པའི་ལྷ་མོའི་ནུམ། གསུམ་པ་ན་གཞུ་འཛིན་བ། གཡས་ཕྱོགས་ན་སྦྲུལ་གྱིས་དཀྲིས་པའི་རྩེ་གསུམ་དང། གཡོན་ཕྱོགས་ན་མེ་ཏོག་
སྣ་ཚོགས་ཀྱིས་བཀང་བའི་ཐོད་པ་པདྨའི་སྟེང་ན་འཛིན་པ་རིན་པོ་ཆེའི་རིའི་ཕུགས་ན་པདྨ་དམར་པོའི་སྟེང་དུ་རོལ་བའི་སྟབས་ཀྱིས་བཞུགས་པ། སྣ་ཚོགས་བའི་སངས་རྒྱས་ཀྱི་སྐུ་འཕྲོ་བ། སངས་རྒྱས་ལྔའི་ཅོད་པན་ཅན། རབ་ཏུ་དགྱེས་

[014B] རིགས་བདག་འོད་དཔག་མེད། སྔགས། ཨོཾ་བཛྲ་དྷརྨཱ་དྷྲཱི་མཚན་སྔགས། བཛྲདྷརྨཱ། བསྟོད་པ་འདོད་ཆགས་རྡོ་རྗེ་ཆོས་ཀྱི་སྐུ། །ཀུན་རྟོག་ཡེ་ཤེས་རྡོ་རྗེའི་གསུང། །ཏིང་འཛིན་ཆེན་པོའི་རྫུ་འཕྲུལ་གྱིས། །གར་མཛད་མགོན་ལ་
ཕྱག་འཚལ་བསྟོད། །ཅེས་སོ། སྒྲུབ་ཐབས་སངས་རྒྱས་ཀྱིས་གསུངས་པ་ནི། སྟོང་པའི་ངང་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཧྲཱིདྨར་པོ་ལས་འོད་ཟེར་འཕྲོས་དོན་གཉིས་བྱས། སླར་འདུས་པ་ལས་
རང་ཉིད་སྤྱན་རས་གཟིགས་གར་གྱི་དབང་ཕྱུག་སྐུ་མདོག་དམར་པོ། ཞལ་གཅིག་ཕྱག་གཉིས་པ་རྒྱན་ཐམས་ཅད་ཀྱིས་བརྒྱན་པ་འོད་དཔག་ཏུ་མེད་པའི་ཅོད་པན་ཅན། རང་འདྲའི་ཡུམ་གོས་དཀར་མོ་ལ་སྙོམས་པར་འཇུག་ཅིང་འཁྱུད་པའི་ཕྱག་གཡོན་
པདྨ་དམར་པོ་བསྣམས་པ། གཡས་པས་གར་གྱི་ཚུལ་གྱིས་ཁབ་ཀྱི་ཕྱག་རྒྱས་པདྨ་དེའི་ཁ་འབྱེད་པ། གཙོ་བོའི་གདན་པདྨ་འདབ་མ་བརྒྱད་པའི་ཤར་གི་འདབ་མར་རྣམ་གཟིགས་མ་དཀར་མོ་པདྨ་དམར་པོ་བསྣམས་པ། ལྷོའི་འདབ་མར་སྒྲོལ་མ་ལྗང་ཁུ་
པདྨ་ལྗང་ཁུ་འཛིན་པ། ནུབ་ཏུ་གར་དབང་མ་སེར་མོ་གཡོན་ཨུཏྤལ་སྔོན་པོ། བྱང་དུ་ཁྲོ་གཉེར་ཅན་དཀར་མོ་པདྨ་སེར་པོ་བྱང་ཤར་དུ་པདྨའི་གནས་ཅན་སེར་མོ་པདྨ་དམར་པོ། ཤར་ལྷོར་རྡོ་རྗེ་པདྨའི་དབང་ཕྱུག་ནམ་མཁའི་མདོག་ཅན་པད་
དཀར་འཛིན་པ། ལྷོ་ནུབ་ཏུ་སྣ་ཚོགས་པདྨ་དཀར་མོས་པདྨ་སྔོན་པོ། ནུབ་བྱང་དུ་སྣ་ཚོགས་རྡོ་རྗེ་མ་སྣ་ཚོགས་མདོག་ཅན་སྣ་ཚོགས་པདྨ་བསྣམས་པ། ཐམས་ཅད་ཀྱིས་གཡས་པས་པདྨ་ཁ་འབྱེད་པ། ཐམས་ཅད་རིན་པོ་ཆེའི་རྒྱན་དང་དར་སྣ་
[015A]༄༅། །ཚོགས་ཀྱི་ན་བཟའ་ཅན། ཞབས་སེམས་དཔའི་སྐྱིལ་ཀྲུང་གིས་བཞུགས་པ། གཙོ་བོ་ལ་འོད་དཔག་མེད། འཁོར་རྣམས་ལ་གཙོ་བོས་དབུ་བརྒྱན་པ། སྔགས། ཨོཾ་པདྨ་ནི་རྟེན་ཤྭ་རེ་ཧཱུཾ། མཚན་སྔགས། ཨོཾ་པདྨ་ནི་རྟི་ཤྭ་ར་
ས་པ་རི་ཝཱ་ར། བསྟོད་པ། གང་གི་རང་བཞིན་ཆགས་བྲལ་ཡང་།ཆགས་པ་ཅན་ལ་ཆགས་པ་དང། །མཐུན་པར་བསྟན་པས་ཆགས་སོགས་རྣམས། །ཞི་མཛད་དེ་ལ་ཕྱག་འཚལ་ལོ། །ཞེས་སོ། །ཉེར་ཞིའི་མཐུ་ཆེན་པོ་ཅན་གྱི་གར་
དབང་ཕྱག་བཅོ་བརྒྱད་པ་ལྷ་ལྔའི་སྒྲུབ་ཐབས་ནི། སྟོང་པའི་ངང་ལས་ནས། ཚུར་འདུས་ཡོངས་སུ་གྱུར་པ་ལས་རྗེ་བཙུན་སྤྱན་རས་གཟིགས་པདྨ་གར་གྱི་དབང་ཕྱུག་སྐུ་མདོག་དམར་པོ་ཞལ་གཅིག་ཕྱག་བཅོ་བརྒྱད་པ། ཕྱག་ཐམས་ཅད་ཀྱིས་སྣ་ཚོགས་
པདྨ་རེ་རེ་བསྣམས་པ། རལ་བའི་ཐོར་ཚུགས་དང་འོད་དཔག་མེད་ཀྱིས་དབུ་རྒྱན་ཅན། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་མཛད་པ། སྐྱིལ་ཀྲུང་ཕྱེད་པས་བཞུགས་པ། རྣལ་འབྱོར་མའི་ཚོགས་ཀྱིས་ཡོངས་སུ་བསྐོར་པ། གཡས་ལོགས་
སུ་སྒྲོལ་མ་དང་ནོར་བཟང་དང། གཡོན་ལོགས་སུ་ཁྲོ་གཉེར་ཅན་དང་རྟ་མགྲིན་ཏེ། ཐམས་ཅད་ཀྱང་ལྷའི་རྒྱན་དང་གོས་ཀྱིས་བརྒྱན་པ། རིགས་བདག་སྔགས། མཚན་སྔགས། བསྟོད་པ་འདྲ། འཇིག་རྟེན་དབང་ཕྱུག་ཧ་རི་ཧ་རི་ཧ་རི་ལ་ཞོན་
པའི་སྒྲུབ་ཐབས་སངས་རྒྱས་ཀྱི་གསུང་དང་གཉིས་པ་ནི། སྟོང་པའི་ངང་ལས་ཡཾ་ལས་རླུང་དཀྱིལ་གཞུ་ལྟ་བུ་བ་དན་གྱིས་མཚན་པ། རཾ་ལས་མེ་དཀྱིལ་དམར་པོ་ཟུར་གསུམ་རཾ་གྱིས་མཚན་པ། བཾ་ལས་ཆུ་དཀྱིལ་དཀར་པོ་ཟླུམ་པོ་བམ་གྱིས་མཚན་

[015B] ལཾ་ལས་ས་དཀྱིལ་སེར་པོ་གྲུ་བཞི་པ་རྡོ་རྗེ་རྩེ་གསུམ་པས་མཚན་པ། སུཾ་ལས་རི་རབ་རིན་པོ་ཆེ་སྣ་བདུན་གྱི་རང་བཞིན་ལྕོགས་བརྒྱད་དང་ལྡན་པའི་སྟེང་དུ་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིལས་འོད་ཟེར་འཕྲོས་འཕགས་པ་
མཆོད། སེམས་ཅན་གྱི་དོན་བྱས། སྤྱན་རས་གཟིགས་ཀྱི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས་རང་ཉིད་འཇིག་རྟེན་དབང་ཕྱུག་ཧ་རི་ཧ་རི་ཧ་རི་ལ་ཞོན་པ་སྐུ་མདོག་དཀར་པོ་ཞལ་གཅིག་ཕྱག་དྲུག་པ། རལ་བའི་ཅོད་བན་ལྡན་ཞིང་ཞི་བའི་
ཆ་ལུགས་ཅན། ཕྱག་གཡས་ཀྱི་ངང་པོས་སངས་རྒྱས་རྣམས་དཔང་པོར་མཛད་པ། གཉིས་པ་ན་ཕྲེང་བ། གསུམ་པ་ན་ངན་སོང་ན་གནས་པའི་སེམས་ཅན་ལ་ངག་བསྟོན་པ། གཡོན་གྱི་དང་པོ་ན་དབྱུག་པ། གཉིས་པ་ན་རི་དྭགས་ནག་པོའི་པགས་པ་
གསུམ་པ་ན་རིལ་བ་སྤྱི་བླུག་འཛིན་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རོལ་པའི་སྟབས་ཀྱིས་བཞུགས་པ། རིགས་བདག་འོད་དཔག་མེད། སྔགས། ཨོཾ་ཧྲཱིཧཱུཾ། མཚན་སྔགས། ཨོཾ་ཧ་རི་ཧ་རི་ཧ་རི་བཱ་ཧ་ན་དི་བྷ་ཝཱ། བསྟོད་པ། སྐྱོན་
གྱིས་མ་གོས་ཡང་རུང། ཕན་ཡོན་ནི། སངས་རྒྱས་ཀྱིས་རྟག་ཏུ་བསྒོམ་ན། སེམས་ཅན་ཐམས་ཅད་ཀྱི་དོན་བྱེད་ནུས་པ་དང། ཤེས་རབ་ཆེ་ཞིང་སྐྱེ་དགུ་ནད་དང་ཉེར་འཚེ་མེད་ཅིང་འབྱོར་བ་དང་ལྡན་པ་སོགས་གསུངས་སོ།། 
དབང་དུ་བྱེད་པའི་སྤྱན་རས་གཟིགས་དམར་པོ་གཙོ་རྐྱང་གི་སྒྲུབ་ཐབས་གཉིས་ནི། སྟོང་པའི་ངང་ལས་ས་གསུམ་པོ་ལུག་གཉིས་ལ་གནས་པ་རྡོ་རྗེ་ཞགས་པས་སྦྲེལ་བའི་སྟེང་དུ་པདྨ་དང་ཉི་མའི་སྟེང་དུ་ཧྲཱིལས་འོད་འཕྲོས། འོད་དཔག་མེད་སོགས་

[016A]༄༅། །སྤྱན་དྲངས་ཤིང། འཇིག་རྟེན་གསུམ་པོ་འོད་ཟེར་དམར་པོས་དབང་དུ་སྡུད་ཅིང་འོད་ཀྱི་རྣམ་པས་ས་བོན་ལ་འདུས་པ་ཡོངས་སུ་གྱུར་པ་ལས། རང་ཉིད་ཁམས་གསུམ་དབང་དུ་བྱེད་པའི་སྤྱན་རས་གཟིགས་དབང་ཕྱུག་སྐུ་མདོག་དམར་
པོ་ཞལ་གཅིག་ཕྱག་གཉིས་པ་སྤྱན་གསུམ་པ། གཡས་རྡོ་རྗེས་མཚན་པའི་ཞགས་པ་དང། གཡོན་ལྕགས་ཀྱུ་བསྣམས་པ། པདྨ་དམར་པོ་ལ་རྡོ་རྗེ་སྐྱིལ་ཀྲུང་གིས་བཞུགས་པ། མཛེས་པའི་རྒྱན་དང་གོས་ཀྱིས་རྣམ་པར་བརྒྱན་པ། སྤྲུལ་པ་སྣ་ཚོགས་འཕྲོ་
བ༑ སངས་རྒྱས་དང་རྡོ་རྗེ་རྣལ་འབྱོར་མ་རྣམས་ཀྱིས་དབང་བསྐུར་བ་བྱང་ཆུབ་སེམས་དཔའ་རྣམས་ཀྱིས་མཆོད་པར་བྱེད་པ། རིག་འཛིན་དང། ཁྱབ་འཇུག་དང། བདེ་བྱེད་དང། ཚངས་པ་དང། སྣ་ཚོགས་པའི་རྣལ་འབྱོར་མའི་ཚོགས་ཀྱིས་གར་དང་རོལ་
མོ་སྣ་ཚོགས་འབུད་བརྡུང་དཀྲོལ་བར་བྱེད་པ། འབྱུང་པོའི་ཚོགས་ལ་སོགས་པའི་འཁོར་སྣ་ཚོགས་པ་མིའི་མགོ་པོ་དང་ཀེང་རུས་ལ་སོགས་པས་བརྒྱན་པ་དུ་མས་གདུགས་དང་རྔ་ཡབ་ལ་སོགས་པ་དུ་མས་བཀུར་སྟི་བྱེད་པ། དེ་བཞིན་གཤེགས་པ་འོད་
དཔག་མེད་ཀྱིས་དབུ་བརྒྱན་པ། སྔགས། ཧྲཱིཾཧཱུཾ་ཡཱཾམྪན་སྔགས། ཨོཾ་ཏྲཻ་ལོ་ཀྱ་བ་ཤཾ་ཀ་ར་ལོ་ཀི་ཤྭ་ར། བསྟོད་པ་དུས་གསུམ་སངས་རྒྱས་ཐམས་ཅད་ཀྱི། །མཁྱེན་བརྩེ་ནུས་པའི་ངོ་བོ་ཉིད། །སྒྲུབ་ལ་དངོས་གྲུབ་མཆོག་སྩོལ་པའི། །ཡི་དམ་ལྷ་ལ་
ཕྱག་འཚལ་ལོ། །ཞེས་བའམ། སྒྲུབ་པ་པོ་ལ་བུ་བཞིན་གཟིགས་མཛད་ཅིང། །མི་འབྲལ་ལུས་དང་གྲིབ་མ་ཇི་བཞིན་དུ། །དམ་ཚིག་ཅན་ལ་དངོས་གྲུབ་མཆོག་སྩོལ་བའི། །སྐྱབས་མཆོག་ཡི་དམ་ལྷ་ལ་ཕྱག་འཚལ་ལོ། །ཞེས་སོ། །བསྟོད་པ་དམིགས་

[016B] པོ་ཞལ་གཅིག་ཕྱག་བཞི་བ་གཙོ་འཁོར་གསུམ་པའི་སྒྲུབ་ཐབས་ནི་སྟོང་པའི་ངང་ལས་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱིདྨར་པོ་ལས་འོད་འཕྲོས། དོན་གཉིས་བྱས་
འདུས་པ་ལས་རང་ཉིད་འཕགས་པ་སྤྱན་རས་གཟིགས་སྐུ་མདོག་དམར་པོ་ཞལ་གཅིག་ཕྱག་བཞི་པ། གཡས་གཉིས་ན་ཞགས་པ་དང་ལྕགས་ཀྱུ་གཡོན་གཉིས་ན་མདའ་དང་གཞུ་འཛིན་པ། ན་བཟའ་དམར་པོས་བརྒྱན་པ་སྐུ་ལས་འོད་ཟེར་དམར་པོའི་
ཕྲེང་བ་འཕྲོ་བ་སྒེག་པའི་ཉམས་དང་ལྡན་པ་གཡས་སུ་སྒྲོལ་མ་དང། གཡོན་ཕྱོགས་སུ་ཁྲོ་གཉེར་ཅན་མ་གཉིས་ཀའང་བཞད་པ། རིགས་བདག་གཙོ་བོ་ལ་འོད་དཔག་མེད། འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན། སྔགས། ཨོཾ་ཙ་ཊི་ཙི་ཎ་ཊི་ཙི་
ཥི་བི་ཀློ་ལི། ཨ་མུ་ཀཾ་སདྷ་ན་བཱ་ད་ནཱ་བར་མམེ་བ་ཤ་མ་ན་ཡ་སཱཧཱ། མཚན་སྔགས། རཀྟ་ལོ་ཀེ་ཤྭ་ར། བསྟོད་པ་སྐྱོན་གྱིས་མ་གོས་སོགས། བྱེད་པའི་སྤྱན་རས་གཟིགས་ཀྱི་སྒྲུབ་ཐབས་ནི། སྟོང་པའི་ངང་
ལས་ཧྲཱིཡིག་དམར་པོ་ལས་སྐྱེས་པའི་པདྨ་དམར་པོའི་སྟེང་དུ་ཨཱལས་འོད་ཟེར་འཕྲོས་ནས། འདུས་པ་ལས་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དམར་པོ། རལ་བའི་ཅོད་པན་ཅན་འོད་དཔག་མེད་ཀྱིས་དབུ་བརྒྱན་པ། ཕྱག་གཡོན་ན་
པདྨ་དམར་པོ་བསྣམས་པ། གཡས་པས་གསལ་བར་མཛད་པ། རིན་པོ་ཆེའི་རྒྱན་སྣ་ཚོགས་དང་དར་སྣ་ཚོགས་ཀྱིན་བཟའ་ཅན། སྔགས་ཨོཾ་ཨཱཧཱུཾ། མཚན་སྔགས། ལོ་ཀི་ཤྭ་ར། བསྟོད་པ་འདྲ། འཇིག་རྟེན་དབང་ཕྱུག་མགྲིན་སྔོན་

[017A]༄༅། །ཅན་སེར་པོའི་སྒྲུབ་ཐབས་ནི། སྟོང་པའི་ངང་ལས་པདྨ་དམར་པོའི་སྟེང་དུ་རི་དྭགས་ཀྲྀཥྞའི་པགས་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་ཧྲཱིསེར་པོ་ལས་འོད་འཕྲོས་ནས། འདུས་བ་ལས་བཅོམ་ལྡན་འདས་
སྤྱན་རས་གཟིགས་དབང་ཕྱུག་སྐུ་མདོག་གསེར་མདོག་ཅན་ཟླ་བ་ཕྱེད་པ་དང་རལ་བའི་ཅོད་བན་གྱིས་དབུལ་བརྒྱན་པ་འོད་དཔག་མེད་སྤྱི་བོར་བཞུགས་པ། ཨེ་ན་ཡའི་བགས་པས་མཆོད་ཕྱིར་ཐོགས་དང། སྟག་གི་པགས་པའི་ཤམ་ཐབས་ཅན་ནོར་བུ་དང་
བཅས་པའི་སྦྲུལ་དག་གི་མཇུག་མ་སྔོན་པོ་མགུལ་བར་བཅིངས་པའི་ལོགས་གཉིས་སུ་མགོ་གྱེན་དུ་ཕྱོགས་པ། པདྨ་དམར་པོའི་སྟེང་དུ་རི་དྭགས་ནག་པོའི་པགས་པ་ལ་རྡོ་རྗེའི་སྐྱིལ་ཀྲུང་གིས་བཞུགས་པ་ཏིང་ངེ་འཛིན་གྱི་ཕྱག་རྒྱའི་སྟེང་དུ་རིན་པོ་ཆེ་
སྣ་ཚོགས་པས་བཀང་བའི་ཐོད་པ་བསྣམས་པ། སྔགས། ཨོཾ་སྥུ་ལིཾ་གཱཥྜཱ་ཧཱ་པཀྵ། ཞེས་སོ། །མཚན་སྔགས། ནཱི་ལ་ཀཎྛ་ཨཱརྱ་ཨ་བ་ལོ་ཀི་ཏེ་ཤྭ་ར། བསྟོད་པ་འདྲ། དྲ་བའི་རིམ་པའི་སྤྱན་རས་གཟིགས་ནག་པོ་ཞལ་ལྔ་ཕྱག་བཅུ་གཉིས་
པའི་སྒྲུབ་ཐབས་ནི། སྟོང་པའི་ངང་ལས་མདུན་གྱི་ནམ་མཁར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུཾ་ལས་སྣ་ཚོགས་རྡོ་རྗེ། དེ་ཡོངས་སུ་གྱུར་པ་ལས་རྡོ་རྗེའི་རབ་དྲ་བ་གུར་ཡེ་ཤེས་ཀྱི་མེ་འབར་བའི་ནང་དུ། དུར་ཁྲོད་བརྒྱད་ཀྱིས་བསྐོར་བའི་
དབུས་སུ་པདྨ་དམར་པོ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་ཧྲཱིལས་འོད་ཟེར་ནས། འདུས་ཡོངས་སུ་གྱུར་པ་ལས་རང་ཉིད་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་ནག་པོ་ཞལ་ལྔ་ཕྱག་བཅུ་གཉིས་པ། རྩ་ཞལ་

[017B] གཡོན་དུ་སེར་པོ་དང་ལྗང་ཁུའི་ཞལ་གཉིས། དེ་ཐམས་ཅད་ཀྱང་སྤྱན་གསུམ་གསུམ་དང་ལྡན་པ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། ཕྱག་བཅུ་གཉིས་ཀྱི་གཡས་དྲུག་ན་ཌ་མ་རུ་དང་ཁ་
པ། གཡོན་པ་དྲུག་ན་སྡིགས་མཛུབ་དང་ཐོད་པ་དང་པདྨ་དང་ནོར་དུ་དང་འཁོར་ལོ་དང་གཞུ་རྣམས་འཛིན་པ། ཕྱག་རྒྱ་དྲུག་དང་ལྡན་ཅིང་མི་མགོ་རློན་པའི་ཕྲེང་པ་དང། སྟག་གི་པགས་པའི་
ཤམ་ཐབས་ཅན། གཡོན་བརྐྱང་གིས་བཞུགས་པ། རིགས་བདག་རྡོ་རྗེ་སེམས་དཔའ། སྔགས། ཨོཾ་ཨཱཧཱུཾ་ཨི་ཏི་མུ་ནི་བར་བཛྲི་ཧྲཱིཧཱུཾ་ཛམྪན་སྔགས། ཨཱརྱ་ཨ་ཝ་ལོ་ཀི་ཤྭ་ར། བསྟོད་པ། གང་གི་རང་བཞིན་ཁྲོ་བྲལ་ཡང། །ཁྲོ་བ་ཅན་
ལ་ཁྲོ་བ་དང། །མཐུན་པར་བསྟན་པས་ཁྲོ་སོགས་རྣམས། །ཞི་མཛད་དེ་ལ་ཕྱག་འཚལ་ལོ།། མ་ཤའི་གཟུངས་གཉིས་ལ་རྗེས་གནང་མི་དགོས། དོན་ཡོད་ཞགས་པ་གཙོ་འཁོར་ལྔའི་སྒྲུབ་ཐབས་ནི། སྟོང་བའི་
ངང་ལས་རྒྱ་མཚོ་དང་རིན་པོ་ཆེའི་རི་རབ་དང་པདྨའི་སྟེང་དུ་བྱང་ཆུབ་ཀྱི་སེམས་ཞུ་བ་ལས་བྱུང་བའི་ཨཱ་ལི་ཀཱ་ལིའི་རང་བཞིན་ཟླ་བ་ཉི་མ་ཡང་དག་པར་སྦྱར་བ་ལ་ཧྲཱིདྐར་པོ་ལས་བྱུང་བའི་འདམ་སྐྱེས་ཀྱི་ཟེའུ་འབྲུ་དེ་ལས་འོད་འཕྲོས་འཕགས་པ་
མཆོད། སེམས་ཅན་གྱི་དོན་བྱས་གཅིག་ཏུ་གྱུར་པ་ལས། རིན་པོ་ཆེའི་རིའི་ཕུགས་ན་སྣ་ཚོགས་པདྨ་དང་ཟླ་བ་ལ་མཉམ་པའི་སྟབས་ཀྱིས་བཞུགས་པའི་བཅོམ་ལྡན་འདས་འཕགས་པ་སྤྱན་རས་གཟིགས་དོན་ཡོད་ཞགས་པ་སྐུ་མདོག་སྟོན་

[018A]༄༅། །ཀའི་སྤྲིན་ལྟར་དཀར་བཞལ་གཅིག་ཕྱག་བཅུ་གཉིས་པ་རལ་པའི་ཅོད་པན་དང་འོད་དཔག་མེད་ཀྱིས་དབུ་བརྒྱན་པ། མཆོད་ཕྱིར་ཐོགས་དཀར་པོས་བརྒྱན་ཅིང་ཞི་བའི་ཚུལ་ཅན། ཞི་བའི་རྒྱན་དང་འོད་ཟེར་འབར་པ། ཕྱག་གཡས་དྲུག་
གི་དང་པོས་མཆོག་སྤྱིན་དང། གཉིས་པས་སངས་རྒྱས་ལ་ཕྱག་འཚལ་པའི་ཚུལ་དང་མཛོད་འདྲེན་པ། གསུམ་པས་ནོར་བུའི་ཕྲེང་བ་དཀར་པོ། བཞི་པ་ན་མདའ། ལྔ་པ་ན་མེའི་དཀྱིལ་འཁོར། དྲུག་པ་ན་རིན་པོ་ཆེ་སྣ་ཚོགས་པའི་འཁྲི་ཤིང་རྣམས་འཛིན་
པ༑ གཡོན་དྲུག་གི་དང་པོ་ན་པདྨ་དམར་པོ། གཉིས་པ་ན་རི་རབ་གསུམ་པ་ན་རྩེ་གསུམ། བཞི་པ་ན་གཞུ། ལྔ་པ་ན་གསེར་གྱི་རིལ་བ་སྤྱི་བླུགས། དྲུག་པ་ན་དོན་ཡོད་པའི་འབྲས་བུ་བཅིངས་པའི་ཞགས་པ་བསྣམས་པ། དེའི་མདུན་དུ་པདྨ་དང་ཟླ་བ་ལ་ཧ་
ཡིག་དམར་པོ་ལས་ལྕགས་ཀྱུ། དེ་ཡོངས་སུ་གྱུར་པ་ལས། དོན་ཡོད་ལྕགས་ཀྱུ་དམར་པོ་ཞལ་གཅིག་ཕྱག་བཞི་པ་གཡས་ན་ལྕགས་ཀྱུ་དང་རྡོ་རྗེ། གཡོན་ན་ཞགས་པ་དང་པདྨ་བསྣམས་པ། རལ་བའི་ཅོད་པན་དང་རྒྱན་དམར་པོ་ཅན། རྒྱ་ནག་གི་གོས་ཀྱི་བླ་
གོས་བསྣམས་པ། གཡས་སུ་ཉི་མའི་སྟེང་དུ་ཧཱུཾ་ལས་དབྱུག་པ་དཀར་པོ་ཡོངས་སུ་གྱུར་པ་ལས་རྟ་མགྲིན་དམར་པོ་ཞལ་གཅིག་ཕྱག་བཞི་པ། གཡས་གཉིས་ཀྱི་དང་པོས་དབྱུག་པ་འཕྱར་ཞིང། གཉིས་པས་རྡོ་རྗེ་བསྣམས་པ། གཡོན་གཉིས་ན་སྡིགས་
མཛུབ་དང་ཞགས་པ་འཛིན་པ། དབུའི་སྟེང་ན་རྟ་མགོ་ལྗང་ཁུ་སྐུ་ལ་སྤྲུལ་གྱིས་བརྒྱན་པ། ཐུང་ཞིང་གསུས་བ་འཕྱང་བ་སྟག་གི་པགས་པའི་ཤམ་ཐབས་ཅན། དབུ་སྐྲ་དམར་སེར་འབར་ཞིང་ཁྲོ་གཉེར་བསྡུས་ཤིང་སྤྱན་གསུམ་དང་ལྡན་པ། ཧཱི་ཧཱིའི་སྒྲ་

[018B] །རྒྱབ་ཏུ་ཆུ་སྐྱེས་དང་ཉི་མའི་སྟེང་དུ་ཧ་ལས་རལ་གྲི་དེ་ལས་ལྷ་མོ་རལ་གཅིག་མ་སྔོན་མོ་ཞལ་གཅིག་ཕྱག་བཞིམ། གཡས་གཉིས་ན་རལ་གྲི་དང་གྲི་གུག་གཡོན་གཉིས་ན་ཨུཏྤལ་དང་ཐོད་པ། རལ་བ་དམར་པོ་གྱེན་དུ་འཁྱིལ་པ་
ཁྲོ་བོའི་རྣམ་པ་ཅན་གླང་པོ་ཆེའི་པགས་པའི་སྟོད་གཡོགས་དང་སྟག་ལྤགས་ཀྱི་ཤམ་ཐབས་ཅན། གཡས་བརྐྱང་གིས་བཞུགས་པ་གཡོན་དུ་ཆུ་སྐྱེས་དང་ཟླ་བའི་སྟེང་དུ་ཊ་ཡིག་སེར་པོ་ལས་ཆུ་སྐྱེས། དེ་ཡོངས་སུ་གྱུར་པ་ལས་ཁྲོ་གཉེར་ཅན་རལ་
བའི་ཐོར་ཚུགས་དང་གཞོན་ནུ་དར་ལ་བབས་ཨ་མཛེས་ཤིང། སྐུ་མདོག་སེར་མོ་ཞལ་གཅིག་ཕྱག་བཞི་མ་གཡས་གཉིས་པདྨ་དང་བགྲང་ཕྲེང། གཡོན་གཉིས་ན་དབྱུག་པ་དང་སྤྱི་བླུགས་འཛིན་པ་དར་དཀར་པོའི་ན་བཟའ་དང་ལྷའི་རྒྱན་གྱིས་བརྒྱན་
པ༑ རིགས་བདག་འོད་དཔག་མེད། འཁོར་ལ་གཙོ་བོས་དབུ་བརྒྱན་སྔགས། ཨོཾ་ཧྲཱིཏྲཻ་ལོ་ཀྱ་བི་ཛ་ཡ། ཨ་མོ་གྷ་བཱ་ཤ་ཨ་པྲ་ཏི་ཧ་ཏ་ཧྲི་ཧ་ཧཱུཾ་ཕཊ་སཱཧཱ། མཚན་སྔགས། ཨོཾ་ཨ་མོ་གྷ་པཱ་ཤ་ལོ་ཀེ་ཤྭར། བསྟོད་པ། སྐྱོན་གྱིས་མ་གོས་སོགས་སོ།།
འདིར་རྒྱ་གཞུང་དུ་གཙོ་བོ་དོན་ཞགས་ཕྱག་བཅུ་གཉིས་པ། ཕྱག་བཅུ་པ་དང། ཕྱག་འཇིག་རྟེན་གསུམ་ལས་རྒྱལ་བ། དོན་ཡོད་ཞགས་པ། སོ་སོར་ཐོགས་པ་མེད་པ། དྲུག་པ་དང། ཕྱག་བཞི་པ་དང་བཞི་བཤད་ཀྱང་འཁོར་མཐུན་པས་རྗེས་གནང་སོ་སོར་མ་བྱས་འདུག་ཀྱང་
བཤད་ཚུལ་རྗེས་མ་དང་མཐུན་ན་ལེགས། ཕྱུག་བཧུ་ཁ་མ་དམར་པོ་ཞལ་གཅིག་ཕྱག་གཉིས་པ་ལྷ་ལྔའི་སྒྲུབ་ཐབས་གཅིག་ལ་ནི། སྟོང་པའི་ངང་ལས་པཾ་ལས་སྣ་ཚོགས་པདྨ་དང་ཨ་ལས་ཟླ་བའི་སྟེང་དུ་ཧྲཱི་དམར་པོ་ལས་འོད་
[019A]༄༅། །ཟེར་འཕྲོས། ནས། སླར་འདུས་ཡོངས་སུ་གྱུར་པ་ལས་འཕགས་པ་སྤྱན་རས་གཟིགས་དབང་ཕྱུག་བན་དཧུ་ཀ་ལྟ་བུར་དམར་པོ་ཞལ་གཅིག་ཕྱག་གཉིས་པ། གཡས་པས་མཆོག་སྦྱིན་དང་གཡོན་པས་ཆུ་སྐྱེས་དམར་པོ་བསྣམས་པ་
པདྨ་རྒྱས་པའི་ཞལ་མངའ་པ། ཨུཏྤལ་གྱི་འདབ་མ་ལྟར་ཡངས་པའི་སྤྱན་གཉིས་དང་ལྡན་པ། རལ་བ་གནག་སྣུམ་མཛེས་པར་མུ་ཏིག་གི་ཆུན་པོས་བརྒྱན་ཅིང་ལྷའི་གོས་ཀྱི་ན་བཟའ་ཅན་ལོ་བཅུ་དྲུག་ལོན་པ་ལྟ་བུ། འོད་ཟེར་དམར་པོ་འཕྲོ་ཞིང་
ཞངས་གཉིས་མཉམ་པའི་སྟབས་ཀྱིས་བཞུགས་པ། ཕྱོགས་མཚམས་བཞིར་པདྨ་དང་ཟླ་བའི་དཀྱིལ་འཁོར་རོ། །དེ་དག་གི་སྟེང་དུ་མེར་ལཾ་ལས་སྤྱན་མ་དཀར་མོ། ལྷོ་ནུབ་ཏུ་མཾ་ལས་མ་མ་གི་སྔོན་མོ། ནུབ་བྱང་དུ་པཾ་ལས་གོས་དཀར་མོ་སེར་མོ་
དབང་ལྡན་དུ་ཏཾ་ལས་སྒྲོལ་མ་ལྗང་ཁུ་སྟེ། དེ་ཐམས་ཅད་ཐལ་སྦྱར་བུས་མོ་ས་ལ་བཙུགས་པ་ལང་ཚོ་དར་ཞིང་ནུམ་ཟུང་གིས་མཛེས་པ། སྐུ་སྨད་རྒྱས་ཤིང་འཛུམ་པའི་ཞལ་ཅན། རིན་པོ་ཆེའི་རྒྱན་སྣ་ཚོགས་དང། དར་གྱི་ན་བཟའ་ཅན་འགྱིད་པའི་ཚུལ་གྱིས་
བཞུགས་པ། གཙོ་བོ་ལ་འོད་དཔག་མེད་དང་འཁོར་རྣམས་ལ་ངག་གི་དབང་ཕྱུག་གིས་དབུ་བརྒྱན་པ། སྔགས། ཨོཾ་ཧྲཱིཧཱུཾ། མཚན་སྔགས། ཨོཾ་ཨཱརྱ་བཧུ་ཁ་མ་ས་པ་རི་ཝཱ་ར། བསྟོད་པ། སངས་རྒྱས་ཀུན་གྱིས་རབ་ཏུ་བསྔགས། །
ཡོན་ཏན་དམ་པ་རྣམས་ཀྱི་མཛོད། །སྤྱན་རས་གཟིགས་ཀྱི་མཚན་གསོལ་བ། །རྟག་པར་བརྩེ་ལ་ཕྱག་འཚལ་ལོ། །ཞེས་པའོ། །འདི་སྐོར་ལ་སྒྲུབས་ཐབས་སོ་གཅིག་དང་གཟུངས་གཉིས་དང་བཅས་པ་དོན་ཞགས་གཙོ་བོའི་སྒོ་ནས་བཞིར་

[019B] པོ་ཏི་འཛིན་པའི་སྒྲུབ་ཐབས་ཞར་ལ་ཡོད་པ་དང་སུམ་ཅུ་རྩ་ལྔ་ཡོད་ཅིང། རིགས་བསྡུས་ནས་རྗེས་གནང་ཉི་ཤུར་བྱས་སོ།།﻿ ༄༅། །སྤྱི་འཐོའི་རྲྗེ་གན་འབྱེད་ཚུལ་བློ་གསལ་མཐུལ་རྒྱན་ཞེས་བྱ་བ་བཞུགས་སོ་ ། །༄༅། །མཆོག་ཐུན་དངོས་གྲུབ་ཀུན་སྩོལ་ཡི་དམ་ལྷ། །ལས་བཞིའི་འཕྲིན་ལས་ཀུན་སྒྲུབ་བསྲུང་མ་ལ། །གུས་པས་བཏུད་དེ་དེ་དག་སྒྲུབ་པ་ལ། །
སྔོན་འགྲོ་བྱིན་རླབས་རྗེས་གནང་བྱེད་ཚུལ་བྲི། །འདིར་ཡི་དམ་གྱི་ལྷ་དང་ཆོས་སྐྱོང་ཕལ་ཆེར་ལ་སྦྱར་ཆོག་པའི་སྤྱི་འགྲོའི་རྗེས་གནང་ཇི་ལྟར་བྱ་བའི་ཚུལ་འཆད་པ་ལ། རྗེས་གནང་གི་རྣམ་བཞག་སྤྱིར་བཤད་པ་དང་
སྐབས་སུ་བབས་བའི་རྗེས་གནང་བྱ་ཚུལ་བྱེ་བྲག་ཏུ་བཤད་པ་གཉིས༑ དང་པོ་ལ། གང་གིས་བསྐུར་བའི་སློབ་དཔོན། གང་ལ་བསྐུར་བའི་སློབ་མ། བསྐུར་བར་བྱ་བ་རྗེས་གནང་གི་རྣམ་བཞག་བཤད་པ་
གསུམ༑ དང་པོ་ནི། རྗེས་གནང་བསྐུར་བ་པོའི་སློབ་དཔོན་དུ་འོས་པ་དེ་ལ་ཡོན་ཏན་ཇི་ལྟ་བུ་དང་ལྡན་པ་དགོས་སྙམ་ན། དེ་ལ་ཡོན་ཏན་ཁྱད་པར་ཅན་དུ་མ་དང་ལྡན་པ་ཞིག་དགོས་ཏེ། ལམ་ཐུན་མོང་བས་རྒྱུད་སྦྱངས་
པ༑ རྒྱུད་སྡེ་བཞིའི་དཀྱིལ་འཁོར་གང་ཡང་རུང་བཞིག་ཏུ་དབང་བསྐུར་ལེགས་པར་ཐོབ་པ། ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་དུ་སྲུང་བ། ཡི་དམ་ཀྱི་ལྷ་གང་ཡང་རུང་བ་ཞིག་གི་གྲངས་བསྙེན་ལེགས་

[176A]༄༅། །པར་སོང་བ། བསྐུར་བྱའི་རྗེས་གནང་དེ་ཐོག་མར་གང་ལས་བརྒྱུད་པ་དེ་ནས་བར་མ་ཆད་པར་བརྒྱུད་པའི་བླ་མ་མཚན་ལྡན་ཞིག་ལས་ལེགས་པར་ཐོབ་པ། རྗེས་གནང་གི་རྣམ་པ་ཞག་ལེགས་པར་ཤེས་
ཤིང་ཆོག་ཚུལ་བཞིན་དུ་བྱས་ཏེ་རྗེས་གནང་གི་དམིགས་པ་དང་བརྡའི་དོན་སློབ་མ་ལ་སྤྲོད་ཐུབ་པ་ཅིག་དགོས་པས་སོ། །དང་པོ་ལ་མཐུན་མོང་བས་རྒྱུད་སྦྱངས་བ་དགོས་ཏེ་གཞན་ལ་རྗེས་གནང་བྱེད་པ་ལ་རང་ཉིད་སྔགས་
ལ་ཞུགས་པ་ཞིག་དགོས་ལ། སྔགས་ལ་འཇུག་པ་ལ་ལ་མཐུན་མོང་བས་རྒྱུད་སྦྱངས་པ་སྔོན་དུ་འགོ་དགོས་བས་སོ། །དེ་ཡང་ཡིན་ཏེ། ལམ་ཐུན་མོང་བས་རྒྱུད་སྦྱངས་བས་སྣོགྣ་དུ་མ་སོང་བར་སྔགས་ལ་
ཞུགས་ན། གླང་པོ་ཆེ་མདུལ་བ་ཞོན་ན་བདེ་བར་བགྲོད་ནི་ནུས་པར་སྟེང་ནས་ལྟུང་བ་དང་གླང་པོ་ཆེས་རྫི་བ་སོགས་ཀྱིས་སྲོག་འདོར་བའི་འཕུང་བར་འགྱུར་བ་དང་འདྲ་བ་ཡིན་པས་སོ། །དེ་ལྟར་ཡིན་པར་རྒྱལ་
དབང་ཐམས་ཅད་མཁྱེན་པ་ངག་དབང་བློ་བཟང་རྒྱ་མཚོས། གང་དེ་རྒྱུ་དང་འབྲས་བུ་ཐེག་པ་ལས། །ཆེས་ཟབ་གསང་བསྔགས་ཞེས་རབ་གྲགས་ཀྱང། །ཐུན་མོང་ལམ་གྱིས་རྒྱུད་སྦྱངས་མ་སོང་བར། །མ་
དུལ་གླང་པོ་ཞོན་ལྟར་རང་ཉིད་འཕུང། །ཞེས་སོ། །དཀྱིལ་འཁོར་གང་ཡང་རུང་བ་ཅིག་ཏུ་དབང་སྐུར་བ་ཐོབ་དགོས་ཏེ། སྔགས་ལ་འཇུག་པའི་སྒོ་དབང་ཡིན་པས་དབང་མ་ཐོབ་པར་སྔགས་ལ་འཇུག་མི་རུང་ཞིང་
ཞུགས་ཀྱང་སྔགས་ཀྱི་དངོས་གྲུབ་དང་ལམ་བསྒོམ་པ་ལ་བརྟེན་པའི་བསམ་གཏན་གྱི་ཏིང་ངེ་འཛིན་འགྲུབ་པར་མི་འགྱུར་བ་དཔེར་ན་བི་ཝང་རྒྱུད་མེད་པ་རྡུང་མི་རུང་ཞིང་སྒྲ་སྙན་པོ་མི་འབྱུང་བ་དང་འདྲ་བས་སོ། །དེ་ལྟར་ཡང་
དཔལ་སངས་རྒྱས་ཐོད་པའི་རྒྱུད་ལས། དཔེར་ན་པི་ཝང་སྦྱོར་ཀུན་ཚོགས། །རྒྱུད་དང་བྲལ་ན་རྡུང་མི་རུང། །དེ་བཞིན་དབང་དང་བྲལ་ན་ནི། །སྔགས་དང་བསམ་གཏན་འགྲུབ་མི་འགྱུར། །ཞེས་སོ། །དམ་

[176B] སྔགས་ལ་ཞུགས་ཀྱང་དམ་ཚིག་ལེགས་པར་མ་བསྲུང་ན་སྔགས་ཀྱི་དངོས་གྲུབ་བསྒྲུབ་ཅི་ཡང་མི་འགྲུབ་པས་སོ། །དེ་ལྟར་ཡང་སངས་རྒྱས་མཉམ་སྦྱོར་
གྱི་རྒྱུད་ལས། དཀྱིལ་འཁོར་དུ་ནི་མ་ཞུགས་ཤིང། །དམ་ཚིག་རྣམས་ནི་སྤངས་པ་དང། །གསང་བའི་དེ་ཉིད་མི་ཤེས་པས། །བསྒྲུབ་ཀྱང་ཅི་ཡང་མི་འགྲུབ་པོ། །ཞེས་སོ། །དབང་ཐོབ་པའི་དཀྱིལ་འཁོར་
གང་ཡང་རུང་བ་ཅིག་ལ་བསྙེན་པ་བྱས་པ་དགོས་ཏེ། བསྙེན་པ་མ་བྱས་པར་རང་ཉིད་རྡོ་རྗེ་སློབ་དཔོན་བྱས་ནས་གཞན་དབང་བསྐུར། རབ་གནས། སྦྱིན་སྲེག་རྗེས་གནང་སོགས་བྱས་ན་རང་གིས་རང་ལ་སུན་
འབྱིན་པ་སྟེ་སྡུག་བསྔལ་སྐྱེད་པར་འགྱུར་པས་སོ། །དེ་ལྟར་ཡང་སྙིང་པོ་མདོར་བསགས་ལས། །དཀྱིལ་འཁོར་མཆོག་གི་སློབ་དཔོན་གྱིས། །སྔོན་དུ་བསྙེན་པ་ལ་འབད་ནས། །དེ་ནས་དཀྱིལ་འཁོར་དེ་ཉིད་ནི། །
ཤིན་དུ་དུལ་བས་བརྟག་པར་བྱ། །ལྷ་ནི་མཉེས་པར་མ་བྱས་ན། །རང་ཉིད་རྣམ་པར་སུན་འབྱིན་ཡིན། །ཞེས་སོ། །བསྐུར་བྱའི་རྗེས་གནང་དེའི་རྒྱུན་ལེགས་པར་ཐོབ་པ་དགོས་ཏེ། རང་གི་རྗེས་གནང་གི་
རྒྱུན་ལེགས་པར་མ་ཐོབ་པར་གཞན་ལ་རྗེས་གནང་བསྐུར་བ་བུམ་སྟོང་གཅིག་ནས་གཅིག་ལ་བྱོ་བ་དང་འདྲ་བར་ཕ་རོལ་པོ་ལ་མི་ཕན་པའི་ཁར་གནོད་ཅིང་རང་ལ་ཆོས་ལ་བརྟེན་པའི་རྫུན་བྱས་པའི་ཉེས་པས་དམྱལ་བར་
ལྟུང་བ་སོགས་པའི་རང་གཞན་གཉིས་ཀ་ལ་གནོད་པའི་ཉེས་པ་ཆེན་པོ་འབྱུང་བས་སོ། །རྗེས་གནང་གི་རྣམ་བཞག་ཤེས་ཤིང་ཆོ་ག་ཚུལ་མཐུན་བྱས་ཏེ་རྗེས་གནང་གི་དམིགས་པ་དང་བརྡའ་དོན་སློབ་མ་ལ་སྤྲོད་
ཐུབ་པ་ཅིག་དོགས་ཏེ། རྗེས་གནང་གི་རྣམ་བཞག་མ་ཤེས་ན་དེའི་ཆོ་ག་ཚུལ་མཐུན་བྱེད་མི་ཤེས་ལ། །ཆོ་ག་ཚུལ་དང་མི་མཐུན་པ་བྱས་ན་རང་ཉིད་ལ་ཆོས་ལ་དབང་ཟ་བའི་ཉེས་པ་འབྱུང་ཞིང་ཕ་རོལ་པོ་ལ་རྗེས་གནང་ག་

[177A]༄༅། །གོ་མི་ཆོད་པ་དང། དམིགས་པ་དང་བརྡའ་དོན་སྤྲོད་མ་ཐུབ་ན་ཕ་རོལ་པོས་ཅི་ཡིན་འདི་ཡིན་མི་ཤེས་པར་འགྱུར་པས་སོ། །འོ་ན་རྗེས་གནང་སྐུར་བ་པོའི་སློབ་དཔོན་ལ་དེ་ལྟ་བུའི་ཡོན་ཏན་དང་
ལྡན་པ་དགོས་ཤིང་ཡོན་ཏན་དེ་དག་དང་མི་ལྡན་པས་རྗེས་གནང་བསྐུར་མི་རུང་ན། དེང་སང་ཡོན་ཏན་དེ་དག་དང་མི་ལྡན་ཡང་རྗེས་གནང་བསྐུར་མཁན་ཡོང་གིན་འདུག་པ་ཇི་ལྟར་ཡིན་སྙམ་ན། དེ་འདྲ་འོང་བའི་མཐའ་
མི་ཁེགས་ཏེ། དཔེར་ན་རྒྱལ་པོའི་ཁྲིམས་འོག་ན་ཡོད་ཕྱིན་ཁྲིམས་དང་མི་འགལ་བར་ཁྲིམས་ལུགས་ཇི་ལྟ་བ་བཞིན་བྱེད་དགོས་ཤིང་ཁྲིམས་འགལ་བྱ་མི་རུང་ཀྱང། ཁྲིམས་དང་འགལ་བ་བྱས་ཏེ་གསོད་པ་དང་
བཙོན་དུ་འཇུག་པ་སོགས་བྱ་དགོས་པ་དུ་མ་འོང་བ་དང་འདྲ་བས་སོ། །དབང་བསྐུར་རྗེས་གནང་སོགས་ཚུལ་མཐུན་མ་བྱས་ན་ཕྱི་མར་སྡུག་བསྔལ་བའི་ཉེས་པ་སྐྱེད་པར་མ་ཟད་ཚེ་འདིར་ཡང་མི་མ་ཡིན་གྱིས་གནོད་པ་སྐྱེལ་
བ་སོགས་ཉེས་པ་འབྱུང་སྟེ། སྔོན་གཙང་ན་བླ་མ་ཞིག་གིས་ཡུལ་གྲོང་ཞིག་ཏུ་མི་མང་པོ་ཅིག་ལ་དབང་སྐུར་བྱེད་དུས་མིག་མ་ཐོང་བ་ཞིག་གི་མཐོང་སྣང་ལ་ཡུལ་དེའི་བཙན་ཞིག་བླ་མ་དེའི་འཁྲིས་སུ་བསྡད་ནས་དབང་སྐུར་
ཚར་བ་དང་རྒང་བུ་གཅིག་ནས་ཁྲག་གཅིག་བླ་མའི་མགོ་ལ་བྱུག་སོང་བ་མཐོང། དེ་ཅི་ཡིན་སྙམ་པའི་དོགས་པ་སྐྱེས་པས་བླ་མ་དེ་ནང་ལ་སླེབ་ནས་ཆེན་པོ་མ་འགྱངས་པར་དམར་བཤལ་གྱིས་ཤི་བའི་གཏམ་རྒྱུད་བཞིན་ནོ་
དེས་ན་རྗེས་གནང་བསྐུར་བ་པོའི་སློབ་དཔོན་བྱ་འདོད་པ་དག་གིས་གོང་དུ་བཤད་པའི་ཡོན་ཏན་དེ་དག་དང་ལྡན་པར་བྱས་ནས་བསྟན་པའི་རྒྱུན་དང་རང་གཞན་གཉིས་ཀ་ལ་ཕན་གདག་པ་ལ་བརྩོན་པར་རིགས་ཀྱི་སློབ་མ་བསྡུ་
བ་དང་རྙེད་པ་ཚོལ་བཙམ་ལ་གཙོ་བོར་མི་བྱའོ། །གཉིས་པ་གང་ལ་བསྐུར་བའི་སློབ་མ་དེ་ལ་ཇི་ལྟ་བུ་དགོས་སྙམ་ན་དེ་ཡང་ཡོན་ཏན་དུ་མ་དང་ལྡན་པ་ཅིག་དགོས་ཏེ། བློ་གཟུ་བོར་གནས་ཤིང་ལེགས་ཉེས་འབྱེད་པའི་

[177B] ཆོས་དེ་དོན་གཉེར་གྱི་འདུན་པ་དང་ལྡན་པ་དཀོན་མཆོག་ལ་དད་ཅིང་ཐེག་པ་ཆེན་པོའི་ཆོས་ལ་དགའ་བ། ཆོས་ཉན་པའི་ཕན་ཡོན་གྱི་བསོད་ནམས་ཐོབ་འདོད་ཡོད་པ། དཀྱིལ་འཁོར་གང་ཡང་
རུང་བ་ཞིག་ཏུ་ཞུགས་ཤིང་དེར་དབང་སྐུར་བ་ཐོབ་པ། ཁྱད་པར་དུ་གསང་སྔགས་ཀྱི་ཆོས་ལ་དད་པ་དང་ལྡན་པ་དགོས་པས་སོ། །བློ་གཟུ་བོར་གནས་ཤིང་ལེགས་ཉེས་འབྱེད་པའི་བློ་གྲོས་དང་ལྡན་པ། མཉན་བྱའི་
ཆོས་དེ་དོན་དུ་གཉེར་བའི་འདུན་པ་དང་ལྡན་པ་དགོས་ཏེ། བློ་གཟུ་བོར་མི་གནས་པར་བླ་མ་དང་ཆོས་ལ་སྐྱོན་རྟོག་འདོད་སོགས་ཕྱོགས་ལྷུང་དང་བཅས་ན་སྣོད་ཀྱི་སྐྱོན་དང་བཅས་པ་ཡིན་པས་ཆོས་ཉན་པའི་སྣོད་དུ་མི་རུང་
ལེགས་ཉེས་འབྱེད་པའི་བློ་གྲོས་དང་མི་ལྡན་ན་རྣམ་དབྱེ་མི་ཤེས་པས་ཆོས་དེའི་ཕན་ཡོན་མི་ཤེས། ཆོས་དེ་ལ་དོན་གཉེར་གྱི་འདུན་པ་མེད་ན་ཐོས་ཀྱང་དོན་མེད་ཀྱི་སྐད་ཅི་ཚོར་བ་དང་འདྲ་བར་ཆོས་དེས་རྒྱུད་ལ་ཕན་པར་མི་འགྱུར་
བས་སོ། །དེ་ལྟར་ཡང་བཞི་བརྒྱ་པ་ལས། གཟུར་གནས་བློ་ལྡན་དོན་གཉེར་བ། །མཉན་པོ་སྣོད། ཅེས་བྱ་བར་བཤད། ཅེས་གསུངས། དཀོན་མཆོག་ལ་དད་ཅིང་ཐེག་པ་ཆེན་པོའི་ཆོས་ལ་དགའ་བ་
ཆོས་ཀྱི་ཕན་ཡོན་གྱི་བསོད་ནམས་ཐོབ་འདོད་ཡོད་པ་དགོས་ཏེ། དཀོན་མཆོག་གསུམ་ལ་མི་དད་ན་ནང་པ་སངས་རྒྱས་པའི་གྲལ་དུ་མི་ཚུད་པས་ཆོས་མཉན་པའི་སྣོན་དུ་མི་རུང་ལ། ཐེག་པ་ཆེན་པོའི་ཆོས་ལ་མི་
དགའ་ན་ཐེག་ཆེན་གྱི་ཆོས་ཉན་དུ་མི་རུང་ཞིང། ཆོས་ཀྱི་ཕན་ཡོན་གྱི་བསོད་ནམས་ཐོབ་འདོད་མེད་ན་ཆོས་དེ་ཉམས་སུ་ལེན་པར་མི་འགྱུར་བས་སོ། །དེ་ལྟར་ཡང་གསང་བ་སྤྱི་རྒྱུད་ལས། །དཀོན་མཆོག་གསུམ་ལ་གང་དད་
ཅིང༑ ༑ཐེག་པ་ཆེན་པོའི་ལུགས་ལ་དགའ། །བསོད་ནམས་འདོད་པའི་སེམས་ཅན་ནི། །ཆེན་པོ་དེ་དག་མདོར་གཟུང་ངོ། །ཞེས་སོ། །དཀྱིལ་འཁོར་གང་ཡང་རུང་བ་ཞིག་ཏུ་ཞུགས་ཤིང་དབང་སྐུར་ཐོབ་པ་དགོས་

[178A]༄༅། །ཏེ༑ དཔེར་ན་མི་གཡོ་བ་དཀར་པོ་ལྟ་བུ་བྱ་རྒྱུད་ཀྱི་རིགས་སུ་གཏོགས་པའི་ལྷ་གང་ཡང་རུང་བ་ཅིག་གི་རྗེས་གནང་བྱེད་པ་ལ་བྱ་རྒྱུད་ཡན་ཆད་ཀྱི་དཀྱིལ་འཁོར་གང་ཡང་རུང་བ་ཅིག་གི་དཀྱིལ་འཁོར་དུ་བཅུག་
ནས་དབང་སྐུར་ཐོབ་པ། དེ་བཞིན་དུ་སྤྱོད་རྒྱུད་ཀྱི་ལྷའི་རྗེས་གནང་བྱེད་པ་ལ་སྤྱོད་རྒྱུད་ཡན་ཆད་ཀྱི་དཀྱིལ་འཁོར་གང་ཡང་རུང་བ་ཅིག་ཏུ་བཅུག་ནས་དབང་བསྐུར་ཐོབ་པ། རྣལ་འབྱོར་རྒྱུད་ཀྱི་ལྷའི་རྗེས་གནང་བྱེད་པ་ལ་རྣལ་
འབྱོར་རྒྱུད་ཡན་ཆད་ཀྱི་དཀྱིལ་འཁོར་གང་ཡང་རུང་བ་ཅིག་ཏུ་བཅུག་ནས་དབང་བསྐུར་ཐོབ་པ། ཕག་དཀར་ཤེས་རབ་གསལ་བྱེད་མ་ལྟ་བུ་བླ་མེད་ཀྱི་ལྷའི་རྗེས་གནང་བྱེད་པ་ལ་བླ་མེད་ཀྱི་དཀྱིལ་འཁོར་གང་ཡང་རུང་བ་ཅིག་
ཏུ་བཅུག་ནས་དབང་སྐུར་བ་ཐོབ་པ་ཅིག་དགོས་ཀྱི། དབང་མ་ཐོབ་པར་རྗེས་གནང་ཙམ་ཞུས་ནས་ལྷ་དེ་དག་སྒྲུབ་པ་སོགས་གཏན་ནས་བྱ་མི་རུང་བས་སོ། །དེ་ལྟར་ཡང་རྗེ་བདག་ཉིད་ཆེན་པོས་རྩ་ལྟུང་རྣམ་བཤད་དངོས་
གྲུབ་སྙེ་མ་ལས། དེས་ན་མི་གཡོ་བ་དཀར་པོ་ལ་སོགས་པའི་རྗེས་གནང་ནི་བྱ་རྒྱུད་ཡན་ཆད་ཀྱི་དཀྱིལ་འཁོར་དུ་བཅུག་པ་ཡན་ཆད་ཅིག་ལ་བྱ་དགོས་ལ། ཤེས་རབ་གསལ་བྱེད་མ་ལ་སོགས་པའི་རྗེས་གནང་ནི་བླ་མེད་ཀྱི་
དཀྱིལ་འཁོར་དུ་བཅུག་པ་ཡན་ཆད་ཅིག་ལ་བྱ་དགོས་ཀྱི་དབང་མ་ཐོབ་པར་དེ་དག་གི་རྗེས་གནང་ཙམ་བྱས་ནས་ལྷ་དེ་དག་སྒྲུབ་པ་སོགས་རྣམ་པ་ཐམས་ཅད་དུ་མི་རུང་ངོ། །ཞེས་སོ། །ཁྱད་པར་དུ་གསང་སྔགས་ཀྱི་
ཆོས་ལ་དད་པ་དང་ལྡན་པ་དགོས་ཏེ། དཀྱིལ་འཁོར་དུ་འཇུག་པ་སོགས་བྱས་ཀྱང་སྔགས་ལ་མི་དད་ན་དེ་ལ་སྔགས་ཀྱི་ཆོས་བཤད་མི་རུང་པས་སོ། །དེ་ལྟར་ཡང་གསང་བར་གདམས་པའི་སྐབས་སུ། དཀྱིལ་འཁོར་
དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ། །ཞེས་སོ། །འོ་ན་རྗེས་གནང་ཞུ་བའི་སློབ་མ་དེ་ལྟ་བུའི་ཡོན་ཏན་དང་ལྡན་པ་དགོས་ན་ད་ལྟ་སྐྱེ་ཕོ་མོ་བྱིས་པ་སོགས་ཡོན་ཏན་དེ་དག་དང་ལྡན་མི་

[178B]
རྒྱལ་བ་ཡབ་སྲས་སོགས་མཁས་གྲུབ་ཚད་ལྡན་རྣམས་ཀྱིས་ཀྱང་རྗེས་གནང་དམིགས་གསལ་ཅན་འགའ་རེ་མ་གཏོགས་ཕལ་ཆེར་ལ་དབང་ཐོབ་མྱོང་མ་མྱོང་གི་དོགས་གཅོད་མི་མཛད་པ་འདུག་པས་བཏང་སྙོམས་སུ་བྱ་
དེ་ལྟར་ན་སྔོན་གྱི་པཎ་ཆེན་ག་ཡ་དཧར་དང་འབྲོག་མི་ལོ་ཙྪ་བ་དང། དཔལ་ལྡན་ས་སྐྱ་པ་ཡབ་སྲས། ལྷོ་བྲག་མར་བ་ལོ་ཙྪ་བ། ར་ལོ་རྡོ་རྗེ་གྲགས་སོགས་མཁས་གྲུབ་རྣམས་ཀྱིས་ཆོས་བཀའ་ལ་རྩེག་རྩེག་ཆེ་
བར་མཛད་པ་ལ་བལྟས་ན་དེང་སང་སློབ་མས་ཁ་བཏགས་མཐོ་འཇལ་མའི་འགྲོ་སྒོ་དང་ཆོས་གྲལ་དུ་གཡས་འགྱེལ་གཡོན་དུ་སྡོད་པས་དཀའ་ཚེག་ལ་མི་ལྟ་བར་ཆོས་ཐོབ་གང་ཆེ་བྱེད་པ་དང། བླ་མས་ཀྱང་ཆོས་ཀྱི་
གོད་ཐང་དང་འཕྲལ་གྱི་རྙེད་བཀུར་ལ་མི་རྩེག་པར་ཆོས་ཞུ་མཁན་མང་པོ་འདུག་ཟེར་བའི་སྙན་གྲགས་སོགས་ལ་དགོངས་ནས་ཆོས་ཀྱི་དབུ་འཕང་མཐོན་པོ་མིན་པར་བྱས་ཏེ་ཆོས་སྦྱིན་རྒྱ་ཆེན་གཏོང་བ་ནི་བུས་དབང་གིས་
བསྟན་པའི་གཟུགས་བརྙན་དར་ཞིང་རྒྱས་པའི་དུས་རྟགས་སུ་མངོན་ནོ། །དེ་ལྟ་ནའང་འཆད་པ་པོས་སྙན་གྲགས་ལ་སོགས་པ་ཙམ་ལམ་དགོངས་པར་འཆད་པ་དང། ཉན་པ་པོས་ཀྱང་ཆོས་ཉན་པ་ལ་ཕན་ཡོན་ཅིག་
ཡོད་མོད་སྙམ་པས་མཉན་ན་དེ་ཙམ་ལའང་ཕན་ཡོན་ཅིག་འབྱུང་བ་གདོན་མི་ཟའོ། །གསུམ་པ་བསྐུར་བར་བྱ་བ་རྗེས་གནང་གི་རྣམ་བཞག་ནི། སྤྱིར་གསང་སྔགས་ཀྱི་ཆོས་མཉན་པ་དང་ཉམས་སུ་ལེན་པའི་
སྣོད་རུང་དུ་སྒྲུབ་པ་ལ་དབང་དང། དེ་ཐོབ་ནས་ཡེ་ཤེས་སྐྱེ་བའི་སྣ་འདྲེན་པར་བྱེད་པ་ལ་རྗེས་སུ་གནང་བ་དང་བྱིན་རླབས་རྣམས་བྱེད་པ་ཡིན་པར་མཁས་པའི་གསུང་ལས་འབྱུང་ལ། དེ་ལྟ་བུའི་རྗེས་གནང་

[179A]༄༅། །ལ་སྤྱི་བཀའ་དང་ཟུར་བཀའ་གཉིས་ལས་སྤྱི་བཀའ་ནི། རྒྱུད་སྡེ་རྣམས་ལས་ལྷའི་རྣལ་འབྱོར་ཚུལ་མི་འདྲ་བ་དུ་མ་ཞིག་གསུངས་པ་འཕགས་ཡུལ་གྱི་པཎ་གྲུབ་རྣམས་ཀྱིས་ཐུགས་ཉམས་སུ་
བཞེས་ཤིང་སྒྲུབ་པའི་ཐབས་སྣ་ཚོགས་མཛད་པ་ལས། སློབ་དཔོན་ཆེན་པོ་ཨ་བྷ་ཡ་ཀ་རས་སྒྲུབ་ཐབས་གཉིས་བརྒྱ་དང་ཉི་ཤུ་རྩ་བཞི་ཕྱོགས་གཅིག་ཏུ་བསྡེབ་པ་ཡར་ལུང་ལོ་ཙྪ་བ་གྲགས་པ་རྒྱལ་མཚན་གྱིས་
བོད་དུ་བསྒྱུར་པ་སྒྲུབ་ཐབས་རྒྱ་མཚོར་གྲགས་པ་ལུང་དང་རྗེས་གནང་གི་རྒྱུན་ཡང་ད་ལྟ་ཡོད་པ་རྒྱས་པ་དང། བ་ཚབ་ལོ་ཙྪ་བ་ཉི་མ་གྲགས་ཀྱིས་བསྒྱུར་བ་སྒྲུབ་ཐབས་ཕྱེད་དང་ཉིས་བརྒྱ་ཡོད་པ་ལུང་དང་རྗེས་གནང་གི་རྒྱུན་
དེར་སང་མེད་པ་འབྲིང་པོ་དང། བ་རི་ལོ་ཙྪ་བ་རིན་ཆེན་གྲགས་ཀྱིས། བླ་མ་རྡོ་རྗེ་གདན་པ་ཆེ་ཆུང་གཉིས། དྷ་བྱང་ཆུབ་སེམས་དཔའ་ཤཱི་ལ་ཨ་ཀར། བཻ་རོ་ཙ་ནར་ཀྵི་ཏ་ལྔ་ལ་ཞུས་ནས་བོད་དུ་བསྒྱུར་བསྒྲུབ་
ཐབས་དགུ་བཅུ་གོ་གཉིས་ཡོད་པ་ཀུན་ལས་བཏུས་པའམ་སྒྲུབ་ཐབས་བརྒྱ་རྩ་ར་གྲགས་པ་ལུང་དང་རྗེས་གནང་གི་རྒྱུན་དེང་སང་ཡོད་པ་བསྡུས་པ་རྣམས་འཕགས་ཡུལ་ནས་བོད་དུ་བསྒྱུར་བ་དང། རྡོ་རྗེ་སེམས་དཔའ་
ནས་ཇོ་བོ་རྗེ་དང་དེ་ནས་སྣར་ཐང་གི་མཁན་པོ་འཆི་མས་ཐམས་ཅད་མཁྱེན་པ་ནམ་མཁའ་གྲགས་ཀྱི་བར་དུ་རིམ་པར་བརྒྱུད་ཅིང་འཆི་མས་ཐམས་ཅད་མཁྱེན་པས་སྒྲུབ་ཐབས་སུམ་ཅུ་སོ་ལྔ་དང་མན་ངགས་སྣ་ཚོགས་ཤིག་
ཕྱོགས་གཅིག་ཏུ་བསྒྲིགས་པར་མཛད་པའི་ལུང་དང་རྗེས་གནང་གི་རྒྱུན་ཡང་དེང་སང་ཡོད་པ་སྣར་ཐང་བརྒྱ་རྩར་གྲགས་པ་རྣམས་ལ་སྤྱི་བཀའ་ཟེར་ཟུང་བཀའ་ནི། མ་ཅིག་གྲུབ་པའི་རྒྱལ་མོའི་ལུགས་ཀྱི་ཚེ་དབང་སོགས་རྒྱ་གར་
ནས་བརྒྱུད་པ་དང། མཁན་ཆེན་ལས་ཀྱི་རྡོ་རྗེ་ལ་རྗེ་བཙུན་གསང་བདག་གིས་དངོས་སུ་བསྩལ་བའི་ལྷོ་བྲག་སྙན་བརྒྱུད་ཀྱི་དབང་རྗེས་གནང། བླ་མ་དབུ་མ་པ་དཔའ་བོ་རྡོ་རྗེ་ལ་རྗེ་བཙུན་འཇམ་པའི་དབྱངས་ཀྱིས་དངོས་

[179B] རྒྱལ་དབང་ཐམས་ཅད་མཁྱེན་གཟིགས་ཆེན་པོ་ངག་དབང་བློ་བཟང་རྒྱ་མཚོ་ལ་བླ་མ་དང་ཡི་དམ་གྱི་ལྷ་དུ་མས་བསྩལ་བའི་རྒྱ་ཅན་མའི་དབང་རྗེས་གནང་ལྟ་བུ་
མང༑ དེ་རྣམས་ལས་སྤྱི་བཀའ་འཕགས་ཡུལ་ནས་བསྒྱུར་བའི་སྒྲུབ་ཐབས་རྒྱས་འབྲིང་བསྡུས་གསུམ་ལས་འབྲིང་པོའི་དཔེ་མ་མཐོང་ཞིང་རྒྱས་པ་དང་བསྡུས་པ་གཉིས་ཀྱི་རྗེས་གནང་བྱེད་ཚུལ་རྒྱ་གཞུང་ན་
མི་གསལ་ལ་གཞན་ཡང་རྗེས་གནང་བྱེད་ཚུལ་གྱི་ཡིག་ཆ་རྒྱ་གར་བའི་པཎ་གྲུབ་ཀྱིས་མཛད་པ་མ་མཐོང། སྤྱི་བཀའི་རྗེས་གནང་བྱེད་ཚུལ་བོད་ཀྱི་བླ་མས་མཛད་པའི་བོད་གཞུང་བླ་མ་སོ་སོས་མཛད་པ་མང་པོ་
ཡོད་འདུག་ཀྱང་བདག་གིས་གཞུང་གང་ལ་བརྟེན་ནས་ཐོབ་པའི་བོད་གཞུང་པཎ་ཆེན་ཐར་རྩེ་པ་ནམ་མཁའ་དཔལ་བཟང་གིས་མཛད་པའི་སྒྲུབས་ཐབས་རྒྱ་མཚོ་ནས་བཤད་པའི་ལྷ་རྣམས་ཀྱི་མངོན་རྟོགས་དང་
རྗེས་གནང་གི་ཆོ་ག་ཐོ་ཡིག་དོན་འགྲེལ་འདོད་དགུའི་ལྗོན་ཤིང་རིན་པོ་ཆེའི་སྙེ་མ་ཞེས་བྱ་བ་ལས། བླ་མས་བདག་བསྐྱེད་བསྒོམས་ཏེ་བཟླས་པ་བྱ་བ། མདུན་བསྐྱེད་བསྒྲུབ་ཏེ་མཆོད་གཏོར་འབུལ་བ་
བརྟན་བྱེད་ཀྱི་བཟླས་པ་བྱས་ཏེ་གསོལ་བ་འདེབས་པ་རྣམས་སྔོན་དུ་བཏང། སློབ་མས་བྲུས་བྱས། ཕྱག་དང་མཎྜལ་ཕུལ། རྡོ་རྗེ་འཛིན་པ་དགོངས་སུ་གསོལ། ཞེས་སོགས་ཀྱིས་གསོལ་འདེབས་
དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ཀྱིས། ཡན་ལག་བདུན་པ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས། ཞེས་སོགས་ཀྱིས། ཐུན་
མོང་མ་ཡིན་པའི་གསོལ་འདེབས་རྣམས་བྱས་རྗེས། སློབ་མ་ལྷར་བསྐྱེད། སྐུའི་རྗེས་གནང་ལ། སློབ་དཔོན་གྱི་ཐུགས་ཁའི་འོད་ཟེར་མདུན་བསྐྱེད་ཀྱི་ཐུགས་ཁར་ཕོག་དེའི་ཐུགས་ཁའི་འོད་ཟེར་

[180A]༄༅། །གྱིས་སངས་རྒྱས་བྱང་སེམས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་སྐབས་གང་ཡིན་གྱི་ལྷའི་རྣམ་པར་སྤྱན་དྲངས་ཏེ་སློབ་མའི་ལུས་ལ་བསྟིམ་པ་དང་དག་པ་བརྗོད་པ། གསུང་
གི་རྗེས་གནང་ལ་སློབ་མས་སློབ་དཔོན་ལ་གུས་འདུད་བྱས་པས། སློབ་དཔོན་གྱི་ཐུགས་ཁའི་སྐབས་གང་ཡིན་གྱི་ལྷའི་ས་བོན་སྔགས་འཕྲེང་དང་བཅས་པ་ལས་སྔགས་འཕྲེང་མར་མེ་གཅིག་ལས་གཉིས་ཆད་ཀྱི་
ཚུལ་དུ་ཆད་དེ་ཞལ་ནས་བྱུང། སློབ་མའི་ཞལ་དུ་ཞུགས། ཐུགས་ཁར་ས་བོན་གྱི་མཐར་འཁོད་པའི་མོས་པས་སྔགས་ཀྱི་རྗེས་ཟློས་ལན་གསུམ། སློབ་མས་བཅོམ་ལྡན་བདག་ལ་སྩལ་ལགས་ཀྱི། །
ཞེས་སོགས་བརྗོད་ཅིང་གསོལ་འདེབས་དང། སློབ་དཔོན་གྱིས་བཅོམ་ལྡན་འདི་ལ་སྩལ་ལགས་ཀྱི། ཞེས་སོགས་བརྗོད་ཅིང་མེ་ཏོག་འཐོར་བ་སོགས་དང་དག་པ་བརྗོད། ཐུགས་ཀྱི་རྗེས་གནང་ལ་སློབ་
དཔོན་ལྷར་གསལ་བས། དངོས་པོ་མེད་པ་སྒོམ་པ་མེད། ཞེས་སོགས་བརྗོད་ཅིང་དོན་ལྟར་བརྡ་སྤྲད་དེ། སློབ་མ་ལྷར་གསལ་བ་ཉེར་བསྡུ་བྱས་ཏེ་ལྟ་ཐོག་ཏུ་འཇོག་ཏུ་འཇུག་པ། དག་པ་བརྡའ་སྤྲོད་
དང་བཅས་པ་བྱ་བ་དང། ཚོམ་བུའི་ལྷ་ལ་མཆོད་པ་སྟོད། བཟོད་གསོལ། གཤེགས་གསོལ་རྣམས་བྱ་བར་བཤད། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས་བརྒྱ་རྩ་ནས་བཤད་
པའི་ལྷ་རྣམས་ཀྱི་མངོན་རྟོགས་དང་རྗེས་གནང་གི་ཆོ་ག་ཐོ་ཡིག་མུན་སེལ་སྒྲོན་མེ་ལས། ཐུན་མོང་བའི་གསོལ་འདེབས། དུས་གསུམ་སངས་རྒྱས་ཐམས་ཅད་དང། ཞེས་སོགས་མ་གཏོགས་
གཞན་རྣམས་སྔར་ལྟར་ལ། སྐུ་གསུང་ཐུགས་ཀྱི་རྗེས་གནང་གི་ཆིངས་མ་མཛད་པར་ལུང་གསུམ་ཀྱི་ཆིངས་མཛད་ཅིང་དེ་ཡང་སངས་རྒྱས་བྱང་སེམས་ཐམས་ཅད་ཀྱི་ཐུགས་ཀ་ནས་སྤྱན་དྲངས་པའི་ལྷ་བསྟིམ་

[180B] རྗེས་སུ་བཟླས་པའི་ལུང་ལ་སྔགས་ཀྱི་བཟླས་ལུང་འབོག་དམ་བཅའ་བའི་ལུང་ལ། བྱང་ཆུབ་མ་ཐོབ་ཀྱི་བར་དུ་ལྷ་དེ་ཡི་དམ་དུ་འཛིན་པའི་དམ་བཅའ་ལན་གསུམ་
གྱི་རྗེས་ཟློས་དང་དག་པ་བརྗོད། བྱིན་གྱིས་བརླབས་པའི་ལུང་ལ། སློབ་དཔོན་གྱི་ཐུགས་ཁའི་འོད་ཟེར་གྱིས་མདུན་སྐྱེད་ཀྱི་ལྷའི་ཐུགས་རྒྱུད་བསྐུལ་ཏེ། དེའི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་
བོ་ལྷའི་སྐུ་འཐེབ་སོར་ཙམ་པ་སྤྲོས་ཏེ་སློབ་མའི་སྤྱི་བོ་ནས་ཐིམ་སྟེ་ཐུགས་ཁའི་ས་བོན་དང་དབྱེར་མེད་དུ་གྱུར་པར་མོས་པའི་རྗེས་སུ་ཉེར་བསྡུ་བྱས་ཏེ་ལྟ་ཐོག་དུ་འཇུག་པ། དག་པ་བརྗོད་པ་དང་བཅས་པ་རྣམས་བྱ་
བར་བཤད། གཞན་ཐམས་ཅད་སྔར་དང་འདྲ། འཆི་མས་ནམ་མཁའ་གྲགས་ཀྱིས་མཛད་པའི་སྣར་ཐང་བརྒྱ་རྩ་ལས། བདག་བསྐྱེད་བཟླས་པ་དང་བཅས་པ་བཏང་རྗེས་དབང་བུམ་སྐྱེད་ཆོ་ག་བྱས་ཏེ་དེའི་
ནང་དུ་སྐབས་སུ་གར་བབ་ཀྱི་ལྷ་མངོན་རྟོགས་བཞིན་བསྐྱེད་དེ་བཟླས་པ་མཆོད་བསྟོད་སོགས་བྱ། ལས་བུམ་དུ་བགེགས་མཐར་ཕྱེད་ཞལ་གཅིག་ཕྱག་གཉིས་གཡས་རྡོ་རྗེ་འཕྱར་ཞིང། གཡོན་སྡིག་འཛུབ་
དང་བཅས་པས་ཞགས་པ་འཛིན་པ། རིན་པོ་ཆེའི་རྒྱན་དང་སྟག་ཤམ་ཅན། ཞབས་གཡས་བསྐུམ་གཡོན་བརྐྱང་གིས་བཞུགས་པ་བསྐྱེད་དེ་གནས་གསུམ་བྱིན་གྱིས་བརླབས། མཆོད་བསྟོད་བྱ། །
བུམ་པའི་སྟེང་དུ་གཟུངས་རྡོར་བཞག་པའི་གཟུངས་ཐག་ནས་བཟུང་སྟེ། རང་གི་ཐུགས་ཁའི་འོད་ཟེར་གཟུངས་ཐག་ལ་འཁྲིལ་ཏེ་སོང་བས་བུམ་པའི་ལྷའི་ཐུགས་རྒྱུད་བསྐུལ་བས་བདུད་རྩིའི་རྒྱུན་བབས་པས་བུམ་
པ་གད་པར་བསམ་ལ་བཛྲ་ཨུདྟ་ཀ་དང་ལྷའི་སྔགས་བཟླ། ལྷ་འོད་དུ་ཞུ་ནས་བུམ་ཆུ་དང་དབྱེར་མེད་དུ་གྱུར་བར་བསམ། ཚོམ་བུ་ཡང་ལྷར་བསྐྱེད་དེ་མཆོད་བསྟོད་བཟླས་པ་བྱས་ལ་གཏོར་མ་འཕུལ་བ་ན་

[181A]༄༅། །དམ་ལ་རང་སྔགས་ལ་བ་ལིཾ་ཏ་སྦྱར་བས་དབུལ། ཆོས་སྐྱོང་ལ་ཨ་ཀ་རོ་དང་གཞི་བདག་ལ་ན་མཿ་སརྦ་ཏ་ཐཱ་ག་ཏ་སོགས་ཀྱིས་བསྔོ། །སློབ་མ་ཁྲུས་བྱས། མཎྜལ་ཕུལ། གསོལ་
གདབ༑ སྐྱེ་རྒ་འཆི་བ་ན་ཀྱ་ཡི། ཞེས་པ་ནས། མགོན་པོས་བདག་ནི་གཞུགས་དུ་གསོལ་གྱི་བར་ལན་གསུམ། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ཀྱིས་སྡོམ་པ་བཟུང་
མཎྜལ་བསྟན་པ་ནི། གནས་ཁང་དག་གསལ་གཉིས་སུ་མེད་པའི་ཞིང་ཁམས་དང། ཚོམ་བུ་ལྷ་གང་ཡིན་དུ་མངོན་རྟོགས་བརྗོད་དེ་ལྟར་ངོས་ཡིན་སྙམ་དུ་གསལ་གདབ། སྐུའི་རྗེས་གནང་ལ། དུས་
གསུམ་སངས་རྒྱས་ཐམས་ཅད་ཀྱི། ཞེས་སོགས་ལན་གསུམ་གྱིས་གསོལ་པ་འདེབས་སུ་གཞུག་རྗེས་གནང་གི་གཞི་དགོད་པའི་སླད་དུ་སློབ་མ་ལྷར་བསྐྱེད། གནས་གསུམ་བྱིན་གྱིས་བརླབ། སློབ་
དཔོན་ལ་མོས་གུས་གདུང་བ་བྱས་པས། སློབ་དཔོན་གྱི་ཐུགས་ཁའི་འོད་ཟེར་མདུན་བསྐྱེད་ཀྱི་ཐུགས་ཁར་ཕོག་དེ་ལས་འོད་ཟེར་འཕྲོས་སངས་རྒྱས་བྱང་སེམས་ཐམས་ཅད་ཀྱི་སྐུའི་བྱིན་རླབས་ཐམས་ཅད་ལྷའི་
སྐུའི་རྣམ་པར་སྤྱན་དྲངས་པ་དང། སློབ་དཔོན་དང་མདུན་བསྐྱེད་ལས་ཀྱང་ལྷའི་སྐུ་དཔག་ཏུ་མེད་པ་སློབ་མའི་ལུས་ལ་བསྟིམ་པར་མོས་ཏེ། མ་ལུས་མའི་ཚིགས་དང་ལྷའི་སྔགས་དང་བཛྲ་ཨ་བེ་ཤ་ཨ་ཨ་ཛཿ་
ཧཱུཾ་བཾ་ཧོཿ་བསྟིམ། སླར་ཡང་ཐུགས་ཁའི་ས་བོན་ལས་འོད་ཟེར་འཕྲོས། དབང་གི་ལྷ་རྣམས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་སློབ་མ་ལ་དབང་བསྐུར་དུ་གསོལ། ཞེས་གསོལ་
བ་བཏབ་པས། ཇི་ལྟར་བལྟམས་པ་ཙམ་གྱིས་ནི། ཞེས་སོགས་སྔགས་བཅས་བརྗོད་ཅིང་དབང་བསྐུར་པར་བསམ་ཏེ། བུམ་ཆུ་སྤྱི་བོར་གཏོར་བ་དང་འཐུང་དུ་གཞུག་དེས་སྐུའི་བྱིན་བརླབས་ཐོབ་

[181B]ལྷའི་སྐུ་འགྲུབ་པའི་བག་ཆགས་བཞག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས། དེ་བཞིན་གཤེགས་པའི་རིགས་ཀྱི་ལྷས་དབུ་བརྒྱན་པར་གྱུར་བར་
བསམ༑ གསུང་གི་རྗེས་གནང་ལ་གསོལ་གདབ་སྐུའི་ཞེས་པ། གསུང་གི་ཞེས་འདོན་པ་བསྒྱུར། བླ་མ་དང་མདུན་སྐྱེད་ཀྱི་ཐུགས་ཁར་ས་བོན་གྱི་མཐར་སྔགས་འཕུང་གིས་བསྐོར་བ་ལས་སྔགས་འཕྲེང་མར་མེ་གཅིག་ལས་གཉིས་
ཆད་ཀྱི་ཚུལ་དུ་ཆད་དེ་ཞལ་ནས་བྱུང་བ་དང། སངས་རྒྱས་བྱང་སེམས་ཐམས་ཅད་ཀྱི་གསུང་གི་བྱིན་རླབས་ཐམས་ཅད་ལྷའི་སྔགས་ཀྱི་རྣམ་པར་སྤྱན་དྲངས་པ་རྣམས་ལྷན་གཅིག་ཏུ་སློབ་མའི་ཞལ་དུ་
ཞུགས༑ ཐུགས་ཁར་ས་བོན་གྱི་མཐར་འཁོད་པའི་མོས་པས་སྔགས་ཀྱི་རྗེས་ཟློས་ལན་གསུམ་བླ་མ་ལ་མེ་ཏོག་འཐོར་བཞིན་པས། བཅོམ་ལྡན་བདག་ལ་སྩལ་ལགས་ཀྱི། ཞེས་སོགས་ལན་
གསུམ༑ བླ་མས་ཡི་དམ་གྱི་ལྷའི་གསུང་གི་བྱིན་རླབས་ཐམས་ཅད་དབྱངས་གསལ་གྱི་ཡི་གེའི་རྣམ་པར་སྤྱན་དྲངས། མེ་ཏོག་ལ་ཐིམ། མེ་ཏོག་སློབ་མའི་སྤྱི་བོར་གཏོར་བས་སྙིང་ཁའི་སྔགས་
ཐམས་ཅད་ནུས་པ་དང་ལྡན་པར་བྱིན་གྱིས་རླབས་པའི་མོས་པས། མེ་ཏོག་གཏོར་བཞིན་པས། བཅོམ་ལྡན་འདི་ལ་སྩལ་ལགས་ཀྱི། ཞེས་སོགས་བརྗོད། ཇི་ལྟར་བལྟམས་པ་སོགས་ཀྱིས་
བུམ་ཆུས་དབང་བསྐུར། ཆུ་ལྷག་མ་ཡར་ལུད་པ་ལས་པདྨའི་རིགས་ཀྱི་ལྷས་དབུ་བརྒྱན་པར་བསམ། ཐུགས་ཀྱི་རྗེས་གནང་ལ་གསོལ་གདབ། གསུང་གི་ཞེས་པ་ཐུགས་ཀྱི་ཞེས་འདོན་པ་བསྒྱུར་
བླ་མས་ཐུགས་ཁ་ནས་འོད་ཟེར་འཕྲོས། བདུན་བསྐྱེད་ཀྱི་ཐུགས་ཁར་ཕོག་དེའི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཁྱད་པར་དུ་
[182A]༄༅། །སྐབས་གང་ཡིན་གྱི་ལྷའི་ཟུགས་ཀྱི་བྱིན་རླབས་ཐམས་ཅད་ལྷ་དེའི་ས་བོན་དང་ཕྱག་མཚན་གྱི་རྣམ་པར་སྤྱན་དྲངས་སློབ་མའི་ལུས་ལ་ཐིམ་པས་ལུས་འོད་དུ་ཞུ་སྙིང་ཁའི་ས་བོན་ལ་ཐིམ། དེ་ཇེ་
ཆུང་ཇེ་འཕྲར་གྱུར་ཏེ་མི་དམིགས་པ་སྟོང་པ་ཉིད་ཀྱི་རང་བཞིན་དུ་གྱུར་པ་ལ་ཅུང་ཟད་མཉམ་པར་འཇོག་ཏུ་འཇུག་སྟོང་པའི་ངང་ལས་སྐད་ཅིག་གིས་སླར་ཡང་ལྷའི་སྐུར་གྱུར་བར་མོས། ཇི་ལྟར་བལྟམས་
པ་སོགས་ཀྱིས་བུམ་ཆུས་དབང་སྐུར། ཆུ་ལྷག་མ་ཡར་ལུད་པ་ལས་རྡོ་རྗེའི་རིགས་ཀྱི་ལྷས་དབུ་བརྒྱན་པར་བསམ། རྗེས་གནང་གསུམ་ཀའི་མཐར་སློབ་མ་ལ་ཨརྒཾ་སོགས་ཀྱིས་མཆོད། དེ་དག་གི་
སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་ཚུལ་བཞིན་དུ་སྲུང་སྙམ་པས། གཙོ་བོས་ཇི་ལྟར་བཀའ་སྩལ་པ། ཞེས་སོགས་བརྗོད། མཎྚལ་ཕུལ། དེང་ནས་བརྩམས་ཏེ་བདག་བྲན་དུ། ཞེས་
སོགས་རྗེས་ཟློས་བྱེད་དུ་གཞུག་མཆོད་པ་ཁ་གསོས་ཏེ་མཆོད་བསྟོད་སོགས་མཇུག་ཆོག་རྣམས་བྱ་བར་བཤད། ཐམས་ཅད་མཁྱེན་པ་དགེ་འདུན་རྒྱ་མཚོས་མཛད་པའི་ཡི་དམ་སྤྱི་འགྲོའི་རྗེས་གནང་
ལས༑ སློབ་དཔོན་གྱིས་བདག་མདུན་བསྒྲུབ། སློབ་མས་ཁྲུས་བྱས། མཎྜལ་ཕུལ། ཀུན་མཁྱེན་ཡེ་ཤེས་སོགས་ཀྱིས་གསོལ་བ་ལན་གསུམ། དཀོན་མཆོག་གསུམ་ལ་སོགས་ཀྱིས་བྱང་
སྡོམ་འབོག་སྐུའམ་གཏོར་མ་སོགས་ལྷ་དེ་དང་དེར་གསལ་བཏབ་ལ་བསྒོམ་དུ་གཞུག་རྗེས་གནང་དངོས་གཞི་ལ། དུས་གསུམ་སངས་རྒྱས་ཐམས་ཅད་ཀྱི། ཞེས་སོགས་ཀྱིས་གསོལ་བ་འདེབས་སུ་
བཅུག་སློབ་མ་ལྷར་བསྐྱེད། གནས་གསུམ་དུ་ཡི་གེ་དགོད། རང་གི་ཐུགས་ཁའི་ས་བོན་གྱི་འོད་ཟེར་གྱིས་ལྷ་གང་ཡིན་དེ་སངས་རྒྱས་བྱང་སེམས་ཀྱིས་བསྐོར་བ་སྤྱན་དྲངས་ལ་བསྟིམ་པ་སྐུའི་རྗེས་གནང་

[182B] རང་གི་ཐུགས་ཁའི་ས་བོན་ལས་ལྷ་གང་ཡིན་གྱི་སྔགས་འཕྲེང་བྱུང། རང་གི་སྣ་བུག་གཡས་ནས་ཐོན། སློབ་མའི་སྣ་བུག་
གཡོན་ནས་ཞུགས། སྙིང་ཁར་ཉི་མ་འམ་ཟླ་བའི་གཏན་ལ་ས་བོན་གྱི་མཐར་འཁོད་པའི་མོས་པའི་སྔགས་ཀྱི་རྗེས་ཟློས་ལན་གསུམ་བྱེད་དུ་འཇུག་པ་གསུང་གི་རྗེས་གནང། ཡང་དུས་གསུམ་སངས་
རྒྱས་སོགས་ཀྱིས་གསོལ་བ་བཏབ་པའི་རྗེས་སུ། རང་གི་ཐུགས་ཁའི་ས་བོན་གྱི་འོད་ཟེར་གྱིས་ལྷ་དེའི་ཕྱག་མཚན་ནམ་ས་བོན་གྱི་ཡི་གེ་ནམ་མཁའ་གང་བ་སྤྱན་དྲངས་ཏེ་སློབ་མའི་སྙིང་ཁའི་ས་བོན་ལ་ཐིམ་
པར་བསམ་པ་ཐུགས་ཀྱི་རྗེས་གནང། བཅོམ་ལྡན་བདག་ལ་སྩལ་ལགས་ཀྱི། ཞེས་སོགས་ཀྱིས་གསོལ་བ་བཏབ་པའི་རྗེས་སུ། སྐུ་འམ་གཏོར་མ་སློབ་མའི་མགོར་བཞག་སྟེ། བཅོམ་
ལྡན་འདི་ལ་སྩལ་ལགས་ཀྱི། འདི་ལ་ཉེ་བར་མཛད་དུ་གསོལ། དུས་འདི་ནས་ནི་བཟུང་ནས་ནི། ཞེས་སོགས། བརྗོད་པས་ལྷ་དེ་སློབ་མ་ལ་ཐིམ་པས་སློབ་མའི་ལུས་ངག་ཡིད་གསུམ་དང་ལྷའི་སྐུ་གསུང་ཐུགས་དབྱེར་
མེད་དུ་གྱུར་བར་བསམ་པ་དབང་ལྷ་བསྟིམ་པའི་རྗེས་གནང། དེ་ནས་ལྷ་དེའི་མངོན་རྟོགས་དང་བཟླས་ལུང་བྱ་བ་འཕྲིན་ལས་ཀྱི་རྗེས་གནང་དུ་བཤད། པཎ་ཆེན་ཐམས་ཅད་མཁྱེན་པ་བློ་བཟང་ཆོས་
ཀྱི་རྒྱལ་མཚན་གྱིས་མཛད་པའི་ཡི་དམ་སྤྱི་འགྲོའི་རྗེས་གནང་བྱ་ཚུལ་ལས། དབང་རྟེན་གཏོར་མའམ། མཎྜལ། ཚོམ་བུ། མཆོད་གཏོར་རྣམས་སྟ་གོན་བྱ། སློབ་དཔོན་གྱིས་བདག་
བསྐྱེད་བཟླས་པ་དང་བཅས་པ། མདུན་བསྐྱེད་མཆོད་གཏོར་བཟླས་པ་གཏོར་འབུལ་དང་བཅས་པའི་རྗེས་སུ་གྲུབ་ན་རང་ཉིད་ཀྱིས་རྗེས་གནང་ལེན་ཅིང་གནང་བ་ནོད། སློབ་མ་ཁྲུས་བྱས། མཎྜལ་ཕུལ་

[183A]༄༅། །རྗེས་སྤྱི་དང་བྱེ་བྲག་གི་ཆོས་བཤད། ཀུན་མཁྱེན་ཡེ་ཤེས་ཕུང་པོ་ཞེས་སོགས་ཀྱིས་གསོལ་འདེབས་ལན་གསུམ། ཡང་ཀུན་སློང་བཅོ་བའི་ཆོས་བཤད་དེ། གནས་འདི་ཡང་དག་པའི་
ཞིང་དངོས་ཡིན་སྙམ་པ་དང། གཏོར་མའམ་ཚོམ་བུ་ཡང་ལྷའི་མངོན་རྟོགས་རྒྱས་བསྡུས་ཅི་རིགས་བརྗོད་དེ་ལྷ་ངོ་བསྟན། དེ་དག་གི་སྟེང་དུ་བླ་མ་ཡི་དམ་དཀོན་མཆོག་གསུམ་གྱི་ལྷ་ཚོགས་བཞུགས་པར་
མོས་སུ་བཅུག་ཏེ། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ལན་གསུམ་གྱི་བྱང་སྡོམ་འབོག་དེ་ནས་སློབ་མ་ཆོག་གསུམ་གྱིས་ལྷ་དེར་བསྐྱེད། སྐུའི་རྗེས་གནང་ཞུ་བའི་
ཕྱིར༑ སློབ་དཔོན་ཆེན་པོ་དགོངས་སུ་གསོལ། །སངས་རྒྱས་ཀུན་གྱི་སྐུ་ཡི་དངོས། །ལྷ་མཆོག་འདི་ཞེས་བྱ་བ་ཡི། །སྐུ་ཡི་རྗེས་གནང་བསྩལ་དུ་གསོལ། །ལན་གསུམ་གྱིས་གསོལ་བ་འདེབས་
སུ་གཞུག་སློབ་དཔོན་གྱི་ཐུགས་ཁའི་ས་བོན་གྱི་འོད་ཟེར་གྱིས་མདུན་བསྐྱེད་ཀྱི་ལྷའི་ཐུགས་རྒྱུད་བསྐུལ། དེའི་ཐུགས་ཁའི་འོད་ཟེར་གྱིས་རང་བཞིན་གྱི་གནས་ནས་ལྷ་དེའི་སྐུའི་བྱིན་རླབས་ཐམས་ཅད་ལྷ་
དེའི་སྐུའི་རྣམ་པར་སྤྱན་དྲངས་ནས་སློབ་མ་ལ་བསྟིམ་པའི་མོས་པ་བྱེད་པར་བརྡའ་སྤྲད་དེ། མ་ལུས་མའི་སྤྱན་འདྲེན་ཚིགས་བཅད་གཅིག་གི་རྗེས་སུ། ཨེ་ཧྱ་ཧི་བཛྲ་ས་མ་ཡ་ཛཿ་ཛཿ་ཛཿ་ཛཿ་ཧཱུཾ་བཾ་ཧོཿ་
ཞེས་བསྟིམ། གསུང་གི་རྗེས་གནང་ལ། གོང་གི་གསོལ་འདེབས་ཀྱི་སྐུའི་ཞེས་པ། གསུང་གི་ཞེས་འདོན་པ་བསྒྱུར། ལྷའི་ཐུགས་ཁར་ལྷ་ཞི་བ་ལ་ཟླ་བ་དྲག་པོ་ལ་ཉི་མའི་དབུས་སུ་རང་རང་
གི་ས་བོན་གྱི་མཐར་རང་རང་གི་སྔགས་འཕྲེང་གིས་བསྐོར་བ་ལས་སྔགས་འཕྲེང་གཉིས་པ་བྱུང། ཞལ་ནས་ཐོན་སློབ་མ་ལྷར་གསལ་བའི་ཞལ་དུ་ཞུགས་སྙིང་ཁར་འཁོར་བའི་འོད་ཟེར་གྱིས་ངག་གི་

[183B] གསུང་གི་བྱིན་རླབས་ཞུགས། ངག་ནུས་པ་དང་ལྡན་བར་བྱིན་གྱིས་བརླབ་པར་མོས་སུ་བཅུག་ཏེ་སྔགས་ཀྱི་རྗེས་ཟློས་ལན་གསུམ་བྱེད་དུ་འཇུག་མེ་ཏོག་
སྤྱི་བོར་བཞག་སྟེ། བཅོམ་ལྡན་འདི་ལ་སྩལ་ལགས་ཀྱི། ཞེས་སོགས་བརྗོད། ཐུགས་ཀྱི་རྗེས་གནང་ལ་གསོལ་འདེབས་ཀྱི་གསུང་གི་ཞེས་པ། ཐུགས་ཀྱི་ཞེས་བསྒྱུར། སློབ་དཔོན་
དང་མདུན་བསྐྱེད་ཀྱི་ལྷའི་ཐུགས་ཁ་ནས་ས་བོན་གྱི་འོད་ཟེར་གྱིས། ཕྱོགས་བཅུའི་སངས་རྒྱས་བྱང་སེམས་ཐམས་ཅད་དང། ཁྱད་པར་ལྷ་དེ་དང་དེའི་བྱིན་རླབས་ཐམས་ཅད་ཕྱག་མཚན་དང་ས་བོན་གྱི་རྣམ་པར་སྤྱན་དྲངས། སློབ་མའི་ལུས་དང་ཉེ་བའི་ཆར་བདུད་རྩི་སྣ་ལྔའི་རྣམ་པར་ཞུ་བ་ལུས་ལ་ཐིམ་པས་ཡིད་ཀྱི་ནད་གདོན་དང་སྡིག་སྒྲིབ་བར་ཆད་ཐམས་ཅད་སྦྱངས། ཐུགས་ཀྱི་བྱིན་བརླབ་ཐོབ་པར་མོས་སུ་བཅུག་
ལ་སྔགས་བརྗོད་ཅིང་རོལ་མོ་དཀྲོལ། ལྷ་བསྟིམ་པའི་རྗེས་གནང་ནི། སློབ་དཔོན་གྱི་ཐུགས་ཁའི་ས་བོན་གྱི་འོད་ཟེར་གྱིས་མདུན་གྱི་ལྷ་སྤྱན་དྲངས། སློབ་མའི་སྤྱི་བོར་བཞུགས་པར་མོས་སུ་བཅུག་ལ་
གཏོར་མ་སློབ་མའི་མགོར་བཞགས་ཏེ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བྱིན་གྱིས་རློབས་ཤིག་ཞེས་སོགས་བཀའ་བསྒོ་བྱས་གསོལ་བ་བཏབ་པས་ལྷ་དེ་
དགྱེས་བཞིན་དུ་ཐིམ་པས་བྱིན་གྱིས་བརླབ་པར་བསམ། ལྷ་ཞུ་པའི་མོས་པས་གཏོར་ཟན། དམ་རྫས་འཆི་མེད་བདུད་རྩིའི་ཟས། ཞེས་སོགས་ཀྱིས་སྦྱིན་ལ་ཤིས་པ་བརྗོད། མཆོད་བསྟོད། བཟོད་
གསོལ༑ གཤེགས་གསོལ་བྱེད་དགོས་སོགས་མཇུག་ཆོ་ག་རྣམས་བྱ་བར་བཤད། ཟུར་བཀའི་རྗེས་གནང་བྱེད་ཚུལ་མི་འདྲ་བ་སྣ་ཚོགས་ཡོད་པས་འདིར་འགོད་ཀྱིས་མི་ལང། གཉིས་པ་སྐབས་སུ་བབ་

[184A]༄༅། །པའི་སྤྱི་འགྲོའི་རྗེས་གནང་བྱ་ཚུལ་བཤད་པ་ལ། ཡི་དམ་གྱི་ལྷའི་སྤྱི་འགྲོའི་རྗེས་གནང་བྱ་ཚུལ་བཤད་པ་དང། ཆོས་སྐྱོང་གི་སྤྱི་འགྲོའི་རྗེས་གནང་བྱ་ཚུལ་བཤད་པ་གཉིས། དང་པོ་ལ་
ལུང་གསུམ་གྱི་ཆིངས་ལ་བརྟེན་ནས་རྗེས་གནང་བྱ་ཚུལ་བཤད་པ་དང། སྐུ་གསུང་ཐུགས་གསུམ་གྱི་ཆིངས་ལ་བརྟེན་ནས་རྗེས་གནང་བྱ་ཚུལ་བཤད་པ་གཉིས། དང་པོ་ནི། ཐུབ་པ་རྡོ་རྗེ་གདན་པ་གཙོ་འཁོར་
གསུམ་གྱི་རྗེས་གནང་ལུང་གསུམ་གྱི་ཆིངས་ལ་བརྟེན་ནས་བྱ་ཚུལ་ལ་མཚོན་ན་སྟེགས་ཇི་ལྟར་འཚམས་པ་ཁེབ་བཟང་པོས་གཡོགས་པའི་སྟེང་དུ་དབུས་སུ་མྙྫི་བཞག་པའི་ཁར་མཎྜལ་གྱི་སྟེང་དུ་དབང་རྟེན་ལ་
དབུས་སུ་གཙོ་བོའི་ཚོམ་བུ། དེའི་གཡས་གཡོན་དུ་འཁོར་གཉིས་ཀྱི་ཚོམ་བུ་ཅུད་ཆུང་བ་རེ་བཀོད། མཉྫིའི་མཐར་ཤར་དུ་མཆོད་ཡོན། ཤར་ལྷོར་ཞབས་བསིལ། ལྷོར་མེ་ཏོག་ལྷོ་ནུབ་ཏུ་བདུག་
སྤོས། ནུབ་ཏུ་མར་མེ། ནུབ་བྱང་དུ་དྲི་ཆབ། བྱང་དུ་ཞལ་ཟས། བྱང་ཤར་དུ་མཚམས་འཛིན་གྱི་མེ་ཏོག་མྙྫིའི་མདུན་དུ་གཏོར་མ་གསུམ་མམ་གཉིས་སམ་གཅིག་རྣམས་དང། སློབ་དཔོན་གྱི་མདུན་
དུ་རྡོར་དྲིལ་དང་བུམ་པ་རྣམས་བཤམ། སྐྱབས་འགྲོ་སེམས་བསྐྱེད་ཚད་མེད་བཞི་སྒོམ་པ་རྣམས་སྔོན་དུ་བཏང། རང་ཉིད་སྐད་ཅིག་གིས་ཐུབ་པ་རྡོ་རྗེ་གདན་པར་གསལ་བའི་ཐུགས་ཁའི་ཧཱུཾ་ལས་འོད་ཟེར་འཕྲོས་རང་
བཞིན་གྱི་གནས་ནས་ཐུབ་པ་རྡོ་རྗེ་གདན་པ་གཙོ་འཁོར་གསུམ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ་ཞེས་པ་བརྗོད་ཅིང། ལག་པ་པད་སྐོར་བྱས་ཏེ་
དཔུང་མགོ་གཉིས་ཀྱི་ཐད་དུ་ཁ་ནང་དུ་བསྟན་ཏེ་སེ་གོལ་ཏོག་པ་རྡོ་རྗེ་བསྡུ་བའི་ཕྱག་རྒྱ་དང་བཅས་པས་ཚོགས་ཞིང་མདུན་གྱི་ནམ་མཁར་སྤྱན་དྲངས། སྒོ་གསུམ་གུས་པས་བདག་ཕྱག་འཚལ། །དངོས་བཤམ་ཡིད་

[184B] །ཐོག་མེད་ནས་བསགས་སྡིག་པ་བཤགས། །དགེ་བ་ཀུན་ལ་རྗེ་ཡི་རངས། །ཆོས་ཀྱི་འཁོར་ལོ་བསྐོར་བར་བསྐུལ། །མྱ་ངན་མི་འདར་གསོལ་བ་འདེབས། །འདིས་མཚོན་
དག་བཅི་བསགས་པ། །ཐམས་ཅད་བྱང་ཆུབ་ཆེན་པོར་བསྔོ། །ཚོགས་ཞིང་རྣམས་རང་ལ་ཐིམ་ནས་བྱིན་གྱིས་བརླབ་པར་གྱུར། ཨོཾ་སྭ་བྷཱ་ཝ་ཤུ་དྷ་སརྦ་དྷ་རྨཱ་སྭ་བྷ་ཝ་ཤུ་དྷོཉ་ཧཾ། སྟོང་པ་ཉིད་དུ་གྱུར། སྟོང་
པའི་ངང་ལས་ཚངས་པ་བརྒྱ་བྱིན་ཁྱབ་འཇུག་དབང་ཕྱུག་ཆེན་པོ་རྣམས་ཀྱི་སྟེང་དུ་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་རྡོ་རྗེས་མཚན་པའི་ཟླ་བའི་གདན་གྱི་སྟེང་དུ་ཧཱུཾ་ཡིག་སེར་པོ། །
དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས་སླར་འདུས་ཡོངས་སུ་གྱུར་པ་ལས་རང་ཉིད་ཐུབ་པ་རྡོ་རྗེ་གདན་པ་ཞལ་གཅིག་ཕྱག་གཉིས་གཡས་སུ་གནོན་དང་གཡོན་མཉམ་
བཞག་གི་ཕྱག་རྒྱ་མཛད་པ། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། ན་བཟའ་ཆོས་གོས་ངུར་སྨྲིག་གསུམ་གསོལ་ཞིང་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་
གཡས་སུ་བྱམས་པ་སེར་པོ་གཡས་རིན་པོ་ཆེའི་རྔ་ཡབ་དང། གཡོན་ཀླུ་ཤིང་གི་མེ་ཏོག་ཡལ་ག་དང་བཅས་པ་འཛིན་པ། གཡོན་དུ་སྤྱན་རས་གཟིགས་དཀར་པོ་གཡས་རིན་པོ་ཆེའི་རྔ་ཡབ་དང། གཡོན་
པདྨ་དཀར་པོ་འཛིན་པ། གཉིས་ཀའང་དར་གྱིན་བཟའ་གསོལ་ཞིང་རིན་པོ་ཆེའི་རྒྱན་གྱིས་བརྒྱན་པ། བཅོམ་ལྡན་འདས་ཀྱི་ཞལ་ལ་བལྟ་ཞིང། ཞབས་གཉིས་མཉམས་པའི་སྟབས་ཀྱིས་བཞུགས་
པ༑ གཙོ་འཁོར་གསུམ་གྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། ཐུགས་ཁའི་ཧཱུཾ་ལས་འོད་ཟེར་འཕྲོས་པས་ཕྱོགས་བཅུའི་ད་བཞིན་གཤེགས་པ་ཐམས་ཅད་ཐུབ་པ་རྡོ་རྗེ་གདན་པ་གཙོ་

[185A]༄༅། །འཁོར་གསུམ་གྱི་རྣམ་པར་སྤྱན་དྲངས། ཛཿ་ཧཱུཾ་བཾ་ཧོཿ་དམ་ཚིག་པ་ལ་གཉིས་སུ་མེད་པར་ཐིམ། སླར་ཡང་ཐུགས་ཁའི་ཧཱུཾ་ལས་འོད་ཟེར་འཕྲོས་དབང་གི་ལྷ་རིགས་ལྔ་འཁོར་
བཅས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་བཛྲ་བྷ་ཝ་ཨ་བཧི་ཤི་ཉྫ་ ཞེས་དབང་བསྐུར་བས་སྐུ་གང། དྲི་
མ་དག་ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ། བྱམས་པ་ལ་རྣམ་པར་སྣང་མཛད། སྤྱན་རས་གཟིགས་ལ་འོད་དཔག་མེད་ཀྱིས་དབུ་བརྒྱན་པར་གྱུར། རང་གི་ཐུགས་ཁ་ནས་འཕྲོས་
པའི་མཆོད་པའི་ལྷ་མོ་རྣམས་ཀྱིས་རང་ལ་མཆོད་པ་དང་བསྟོད་པ་བརྗོད་པར་བསམ་ལ། ཨོཾ་མ་ཧཱ་མུ་ནི་ས་པའི་ཝར་ཨྲྒྷཾ་པྲ་ཏི་ཙྪ་ཧཱུཾ་སཱ་ཧཱ། ཞེས་པ་ནས། ཨོཾ་མྷཱ་མུ་ནི་ས་པཱ་རི་ཝ་ར་ཤཔྟ་པྲ་ཏི་ཙྪ་ཧཱུཾ་
སཱ་ཧཱ༑ ཞེས་པའི་བར་གྱིས་མཆོད། དུས་གསུམ་སངས་རྒྱས་ཐམས་ཅད་ཀྱི། །མཁྱེན་བརྩེ་ནུས་པའི་ངོ་བོ་ཉིད། །སྒྲུབ་པ་ལ་དངོས་གྲུབ་མཆོག་སྩོལ་བའི། །ཡི་དམ་ལྷ་ལ་ཕྱག་འཚལ་བསྟོད་
ཕྱག་བྱར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་བ་ཡིས་རྣམ་ཀུན་དུ། །མཆོག་ཏུ་དད་པས་ཕྱག་འཚལ་ལོ། །ཞེས་པས་བསྟོད། རང་གི་ཐུགས་ཀར་ཟླ་བ་ལ་ཧཱུཾ་
ཡིག་གི་མཐར་བཟླས་བྱའི་སྔགས་ཀྱིས་བསྐོར་བ་ལས་འོད་ཟེར་འཕྲོས། དོན་གཉིས་བྱས། སངས་རྒྱས་བྱང་སེམས་རྣམས་ཀྱི་ཐུགས་རྗེ་བྱིན་བརླབ་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་
ནས་རང་ལ་ཐིམ་པས་བྱིན་གྱིས་བརླབ་པར་གྱུར་བར་བསམ་ལ། ཨོཾ་ཨཱ་བཛྲ་ཧཱུཾ་སཱ་ཧཱ། ཞེས་པ་གཙོ་བོའི་སྔགས་དང། ཨོཾ་མཻ་ཏྲི་མཾ་སཱ་ཧཱ། ཞེས་བྱམས་པའི་སྔགས། ཨོཾ་མ་ཎི་པདྨེ་ཧཱུཾ་

[185B] བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་བསྩལ་དུ་གསོལ། ཞེས་གསོལ་བ་གདབ་
རང་གི་སྙིང་ཁ་ནས་འོད་ཟེར་འཕྲོས་པས་འཁོར་དང་གདན་རྣམས་ལ་ཕོག་དེ་རྣམས་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ་པར་གྱུར་བར་བསམ་པ་ནི་བདག་བསྐྱེད་དོ། །དེ་ནས་བུམ་པ་ལ་དམིགས་ཏེ། སྭ་བྷ་ཝ་
ས་སྦྱངས། སྟོང་པའི་ངང་ལས་པད་ཟླའི་སྟེང་དུ་བྷཱུཾ་ལས་རིན་པོ་ཆེའི་བུམ་པ་དཀར་པོ་ཞབས་ཞུམ་པ། ལྟོ་བ་ལྡིར་བ། མགྲིན་པ་རིང་བ་མཆུ་འཕྱང་བ། ལྷའི་གོས་ཀྱིས་མགྲིན་པ་དཀྲིས་པ་ནང་བཅུད་
བཟང་པོས་གང་བའི་ནང་དུ་པད་ཟླའི་གདན་ལ་ཧཱུཾ་ལས་སྣ་ཚོགས་རྡོ་རྗེ་ཧཱུཾ་གིས་མཚན་པ་དེ་ཡོངས་སུ་གྱུར་པ་ལས། ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་སྔོན་གཡས་སྣ་ཚོགས་རྡོ་རྗེ་དང་གཡོན་དེས་ཡུ་
བ་བྱས་པའི་དྲིལ་བུ་བསྣམས་པ་རིན་པོ་ཆེའི་རྒྱན་དང་དར་གྱིན་བཟའ་ཅན། ཞབས་གཡས་བསྐུམ་ཞིང་གཡོན་བརྐྱངས་པའི་སྟབས་ཀྱིས་བཞུགས་པ། དེའི་སྤྱི་བོར་ཨོཾ། མགྲིན་པར་ཨཱ་
ཐུགས་ཀར་ཧཱུཾ་གིས་མཚན་པ། དེ་ལས་འོད་ཟེར་འཕྲོས། ཡེ་ཤེས་པ་དང་དབང་གི་ལྷ་རྣམས་སྤྱན་དྲངས། ཛཿ་ཧཱུཾ་བཾ་ཧོཿ་ཡེ་ཤེས་པ་དམ་ཚིག་པ་དང་གཉིས་སུ་མེད་པར་གྱུར། །
དབང་གི་ལྷས་དབང་བསྐུར་མི་བསྐྱོད་པས་དབུ་བརྒྱན་པར་གྱུར། ཨོཾ་ཨརྒྷཾ་སོགས་ཀྱིས་མཆོད། འཇིགས་པའི་ཧཱུཾ་སྒྲ་ངེས་སྒྲོགས་ཤིང། །བགེགས་རྣམས་མ་ལུས་འཇོམས་མཛད་པ། །
དངོས་གྲུབ་ཐམས་ཅད་སྩོལ་པའི་ལྷ། །བགེགས་ཀྱི་དགྲལ་ཕྱག་འཚལ་ལོ། །བདུད་རྩི་འཁྱིལ་བའི་ཐུགས་ཀར་ཉི་མ་ལ་ཧཱུཾ་ཡིག་གི་མཐར་སྔགས་ཀྱིས་བསྐོར་བ་ལས་འོད་ཟེར་འཕྲོས། གནོད་

[186A]༄༅། །བྱེད་ཐམས་ཅད་ཚར་བཅད་སངས་རྒྱས་བྱང་སེམས་ཀྱི་བྱིན་བརླབ་ནུས་མཐུ་ཐམས་ཅད་བཀུག་ནས་བུམ་པའི་ཆུ་ལ་ཐིམ་པར་གྱུར་བར་བསམ་ལ། ཨོཾ་བཛྲ་ཨམྲྀ་ཏ་ཀུནྚ་ལི་ཧ་ན་ཧ་ན་
ཧཱུཾ་ཕཊ༑ ཅེས་པ་ཅི་འགྲུབ་བཟླ། མཐར་ཁྲོ་བོ་བདུད་རྩི་འཁྱིལ་བས་བདག་དང་སློབ་མས་རྗེས་སུ་གནང་པ་འཆད་ཉན་བྱེད་པ་ལ་བགེགས་རྣམ་པར་ཟློག་པའི་འཕྲིན་ལས་མཛོད་ཅིག་ཅེས་གསོལ་
བ་བཏབ་པས་བདུད་རྩི་འཁྱིལ་བ་གདན་དང་བཅས་པ་འོད་དུ་ཞུ་ནས་བུམ་པའི་ཆུ་ལ་ཐིམ་པར་གྱུར་པར་བསམ་པ་ནི་བུམ་པ་སྒྲུབ་པའོ། །དེ་ནས་མཆོད་པ་རྣམས་ལ་བུམ་ཆུ་གཏོར་ཞིང་མ་མྲྀ་ཏས་བསང་
སཱ་བྷ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་མཆོད་ཡོན། ཞབས་བསིལ། མེ་ཏོག་བདུག་སྤོས། མར་མེ་དྲི་ཆབ། ཞལ་ཟས། རོལ་མོ་རྣམས་དངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར། ཨོཾ་ཨྲྒྷཾ་ཨཱ་ཧཱུཾ་ཞེས་པ་ནས། ཨོཾ་ཤཔྟ་ཨཱ་ཧཱུཾ་གྱི་བར་བརྗོད་དེ། མཆོད་པ་བྱིན་
གྱིས་བརླབ། ཚོམ་བུ་ལ་བུམ་ཆུ་གཏོར་ཞིང་ཨ་མྲྀ་ཏས་བསངས། སྭ་བྷ་ཝས་སྱངྶ། སྟོང་པའི་ངང་ལས་ཚངས་པ། བརྒྱ་བྱིན། ཁྱབ་འཇུག་དབང་ཕྱུག་ཆེན་པོ་རྣམས་ཀྱི་སྟེང་
དུ༑ ཞེས་པ་ནས། མཆོག་ཏུ་དད་བས་ཕྱག་འཚལ་ལོ། །ཞེས་བའི་བར་བདག་བསྐྱེད་ཀྱི་སྐབས་བཞིན་ལ། རང་ཉིད་ཅེས་པ་དོང། གཏོར་མ་ལ་བུམ་ཆུ་གཏོར་ཞིང། ཨ་མྲྀ་ཏས་
བསངས་སྦྱངས་ ཨོཾ་ཨཱ་ཧཱུཾ་

[186B] མདུན་བསྐྱེད་ཀྱི་ལྷས་གཏོར་མའི་བཅུད་རྣམས་དྲངས་ཏེ་གསོལ་པར་གྱུར་པར་བསམ་ལ། གཏོར་མ་དང་པོ། །ཨོཾ་ཨཱ་བཛྲ་ཧཱུཾ་སཱ་ཧཱ། ཨོཾ་
ཨ་ཀ་རོ་མུ་ཁཾ་སརྦ་དྷ་རྨ་ཎཾ་ཨརྱ་ནུད་པན་ན་ཏྭ་དད་ཨོཾ་ཨཱ་ཧཱུཾ་ཕཊ་སཱ་ཧཱ། ལན་གསུམ་གྱིས་མདུན་བསྐྱེད་གཙོ་འཁོར་གསུམ་ལ་འབུལ། ཨོཾ་མ་ཧཱ་མུ་ནི་ས་པ་རི་ཝ་ར་ཨྲྒྷཾ་སོགས་ཀྱིས་མཆོད། དུས་
གསུམ་སངས་རྒྱས་སོགས་ཀྱིས་བསྟོད། གཉིས་པ་ཆོས་སྐྱོང་སྲུང་མ་རྣམས་ཀྱིས་གཏོར་མའི་བཅུད་དངས་ཏེ་གསོལ་བར་བསམ་ལ། ཨ་ཀ་རོ་ལན་གསུམ་གྱིས་ཆོས་སྐྱོང་ལ་དབུལ། ཨྲྒྷཾ་
སོགས་ཀྱིས་མཆོད། ཆོས་སྐྱོང་སྲུངས་མ་འཁོར་བཅས་ཀྱིས། །དམ་རྫས་མཆོད་གཏོར་འདི་བཞེས་ལ། །བདག་ཅག་དཔོན་སློབ་འཁོར་བཅས་ཀྱི། །འགལ་རྐྱེན་ཀུན་སེལ་མཐུན་
རྐྱེན་སྒྲུབ། །གསུམ་པ་གཞི་བདག་སྤྱི་དང་ཁྱད་པར་དུ་ཡུལ་དེར་གནས་པའི་གཞི་བདག་རྣམས་ལ། ཨ་ཀ་རོ་ལན་གསུམ་གྱིས་བངོས་ལ། དེ་བཞིན་གཤེགས་པ་བཞིའི་མཚན་བརྗོད་དེ། །
གཞི་བདག་སྤྱི་དང་ཁྱད་པར་དུ། །ཡུལ་འདིར་གནས་པ་རྣམས་ལ་བསྔོ། །རྐོ་ལོང་ཕྲག་ཏོག་མ་བྱེད་པར། །ཆོས་དང་མཐུན་པའི་མཐུན་རྐྱེན་སྒྲུབ། །ཅེས་འཕྲིན་ལས་བཅོལ། གཏོར་མ་
གཉིས་ཙམ་ཡོད་ན་གཉིས་པ་གཞི་བདག་ལ་བསྔོ། །གཅིག་ལས་མེད་ན་ཡི་དམ་ལ་བསྔོས་པའི་མཇུག་ཏུ་གཞི་བདག་ལ་བསྔོ། །དེ་ནས་མདུན་བསྐྱེད་ཀྱི་ཐུགས་ཀར་ས་བོན་དང་སྔགས་འཕྲེང་བཀོད་
དེ༑ སྔགས་བཟླས་པའི་ཚེ་དེ་ལས་འོད་ཟེར་འཕྲོས། སངས་རྒྱས་བྱང་སེམས་ཐམས་ཅད་ཀྱི་བྱིན་བརླབས་དང་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ཏེ་རང་དང་སློབ་མ་སོགས་ལ་ཐིམ་པར་བསམ་
[187A]༄༅། །ལ༑ སྔགས་ཅི་འགྲུབ་བཟླ། མཐར་ཐལ་མོ་སྦྱར་ཏེ། བཅོམ་ལྡན་འདས་ཐུབ་པ་ཆེན་པོ་རྡོ་རྗེ་གདན་པ་གཙོ་འཁོར་གྱིས་བདག་དང་སློབ་མ་དང་སེམས་ཅན་ཐམས་ཅད་ལ་
མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་འདོད་དོན་ལ་གསོལ་བ་གདབ། ལོངས་ཡོད་ཅིང་སྤྲོ་ན་རང་ཉིད་ཀྱིས་མདུན་བསྐྱེད་ལས་རྗེས་གནང་ལེན་པའི་དམིགས་པ་བྱ། དེ་
ནས་སློབ་མ་རྣམས་བུམ་ཆུས་ཁྲུས་བྱས། གྲྭལ་དུ་བསྒྲིགས་པ་ལ་མེ་ཏོག་བཀྱེ་བསྡུ་བྱས་ལ། སློབ་དཔོན་གྱིས་བླ་མ་དང་ཐུབ་པ་རྡོ་རྗེ་གདན་དབྱེར་མི་ཕྱེད་པ་དང། མདུན་བསྐྱེད་དང་སངས་རྒྱས་བྱང་སེམས་
ཐམས་ཅད་ལ་ཐུབ་པ་རྡོ་རྗེ་གདན་པ་གཙོ་འཁོར་གསུམ་གི་རྗེས་སུ་གནང་བ་ཞུ་བའི་ཡོན་དུ་འབུལ་པའི་མོས་པ་མཛོད་ལ་མཎྜལ་ཕུལ། ཞེས་བརྡའ་སྤྲད་ལ་མཎྜལ་ཚོམ་བུ་སོ་བདུན་མའམ་ཉེར་གཅིག་མའམ་
བདུན་མ་གང་ཡང་རུང་བ་འབུལ་དུ་གཞུག་དེ་ནས་སློབ་དཔོན་གྱིས་ཇི་སྐད་དུ་བླ་མ་ལྔ་བཅུ་བ་ལས། མདུན་དུ་དུལ་པར་འདུག་པ་དང། །གོས་སོགས་ཚུལ་ནི་བསྔམ་པ་དང། །བུས་བཙུག་
ཐལ་མོ་སྦྱར་བ་ཡིས། །ཉན་སོགས་འདོད་པས་གསོལ་གསུམ་གདབ། །ཅེས་གསུངས་པ་ལྟར། གསང་སྔགས་རྡོ་རྗེ་ཐེག་པའི་ཆོས་ཟབ་མོ་ཞུ་བ་ལ། ཞི་ཞིང་དུལ་བའི་སྤྱོད་ལམ་གྱིས་གོས་
སོགས་ལེགས་པར་བགོས་ཏེ་འདུད་པ་དང་བཅས་པའི་སྒོ་ནས་གསོལ་བ་ལན་གསུམ་དུ་འདེབས་དགོས་པ་ཡིན་པས། བླ་མ་ལ་མོས་གུས་དང་བཅས་པའི་སྒོ་ནས་ཐུབ་པ་རྡོ་རྗེ་གདན་པ་གཙོ་འཁོར་གྱི་
རྗེས་སུ་གནང་བ་སྩལ་དུ་གསོལ་སྙམ་པས་གསོལ་བ་འདེབས་པ་འདིའི་རྗེས་ཟློས་མཛོད། ཅེས་བརྡའ་སྤྲད་ལ། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །

[187B] །མ་ལུས་རྗེས་གནང་སྩལ་དུ་གསོལ། །ཞེས་ལན་གསུམ་རྗེས་ཟློས་བྱས་ཏེ་གསོལ་བ་འདེབས་སུ་གཞུག་དེ་ནས་སློབ་དཔོན་གྱིས་ཇི་སྐད་དུ་རྒྱུད་རྡོ་རྗེ་རྩེ་མོ་
ལས༑ རྟོག་པ་ཐམས་ཅད་ལེགས་པར་བསྡུས་ནས་ནི། །ཤིན་དུ་བསམ་པ་བཟང་དང་ལྡན་པས་ཉོན། །བརྗེད་ངེས་བློ་ལ་རྡོ་རྗེ་སེམས་སོགས་པའི། །བདེ་བར་གཤེགས་པ་རྣམས་ཀྱིས་བྱིན་
མི་རློབས། །ཞེས་གསུངས་པའི་སྣང་བ་དང་པོས་ཆོས་ཉན་པ་ལ་ཡིད་མི་གཏོད་པར་རྟོག་པ་ཕྱི་རོལ་ཏུ་འཕྲོ་པའི་སྣོད་ཁ་སྦུབ་ལྟ་བུའི་སྐྱོན་སྤངས་ནས་ཡིད་གཞན་ལ་མི་གཡེང་བར་སྐབས་ཀྱི་ཆོས་ཉན་པ་ལ་
ཡིད་རྩེ་གཅིག་ཏུ་བསྒྲིམ་དགོས་པར་བསྟན་ཅིང། གཉིས་པས་ཀུན་སློང་ངན་པ་ང་རྒྱལ་ཕྲག་ཏོག་སུན་འབྱིན་སོགས་བྱེད་འདོད་ཀྱི་སྣོད་དུ་གཅན་ལྟ་བུའི་སྐྱོན་སྤངས་ནས་སེམས་ཅན་ཐམས་ཅད་ཀྱི་དོན་དུ་སངས་
རྒྱས་ཀྱི་གོ་འཕང་ཐོབ་འདོད་ཀྱི་བསམ་པ་བཟང་པོས་ཆོས་ཉན་དགོས་པར་བསྟན་ལ། ཕྱི་མ་གཉིས་ཀྱིས་ད་ལྟ་ཆོས་ལེགས་པར་ཉན་ཀྱང་དེ་མ་ཐག་ཏུ་བརྗེད་ནས་ཡིད་ལ་མི་འཇོག་པ་སྣོད་ཞབས་རྡོལ་ལྟ་བུས་ཉན་ན་
རྡོ་རྗེ་སེམས་དཔའ་ལ་སོགས་པའི་བདེ་བར་གཤེགས་པ་རྣམས་ཀྱི་དེའི་རྒྱུད་བྱིན་གྱིས་མི་རློབ་ཅིང་རྒྱུད་ལ་རྟོག་པ་ཁྱད་པར་ཅན་སྐྱེ་བ་ལ་སོགས་པའི་བྱིན་རླབས་མི་འབྱུང་པར་བསྟན་པ་ལྟར་སྣོད་ཀྱི་སྐྱོན་གསུམ་
སྤངས་ཏེ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དུ་ཆོས་ཉན་པར་བྱའོ་སྙམ་དུ་བསམ་པའི་སྒོ་ནས་ཡིད་རྩེ་གཅིག་ཏུ་བསྒྲིམ་སྟེ་ལེགས་པར་གསན་འཚལ། དེ་ཡང་
རྒྱལ་སྲས་ཆེན་པོ་ཞིབ་ལྷས། །འདི་འདྲའི་དལ་བརྙེད་གྱུར་ནས། །བདག་གིས་དགེ་གོམ་མ་བྱས་ན། །འདི་ལས་བསླུས་པ་གཞན་མེད་དེ། །འདི་ལས་རྨོངས་པའང་གཞན་མེད་དོ། །ཞེས་

[188A]༄༅། །གསུངས་པ་ལྟར། རང་ཅག་རྣམས་ཀྱིས་རྙེད་པར་དཀའ་བའི་དལ་འབྱོར་གྱི་མི་ལུས་རིན་པོ་ཆེ་ཐོབ་ཅིང་མཇལ་བར་དཀའ་བའི་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ་བའི་སྐབས་
འདིར༑ ཚེ་འདིའི་བདེ་བ་ལ་མ་ཆགས་པར་ཚེ་ཕྱི་མ་ཕན་ཆད་ལ་ཕན་པའི་དོན་བཟང་པོ་གཅིག་མ་བསྒྲུབ་ན་རང་ཉིད་རྨོངས་པའི་རྨོངས་ཚ་བ་དེ་ལས་ཆེ་བ་མེད་ཅིང། རང་གིས་རང་བསླུས་པའི་
བསླུས་ཚ་བ་ཀྱང་དེ་ལས་ཆེ་བ་མེད། ཕྱི་མ་ཕན་ཆད་ལ་ཕན་པའི་དོན་དེ་རྟེན་འདི་ལ་སྒྲུབ་དགོས་པར་མ་ཟད་ད་ལྟ་ནས་མ་བསྒྲུབ་ན། མི་རྟག་པའི་ཚོམས་ལས། གང་ཡང་སངས་རྒྱས་
རང་སངས་རྒྱས། །སངས་རྒྱས་རྣམས་ཀྱི་ཉན་ཐོས་ཀྱང། །སྐུ་ལུས་འདི་ནི་སྤོང་མཛད་ན། །སྐྱེ་བོ་ཕལ་བ་སྨོས་ཅི་དགོས། །ཞེས་གསུངས་པ་ལྟར། སྔོན་བྱོན་པའི་ཡང་དག་
པར་རྫོགས་པའི་སངས་རྒྱས་དང། རང་སངས་རྒྱས་དང་ཉན་ཐོས་རྣམས་ཀྱིས་ཀྱང་རང་རང་གི་སྐུ་ལུས་དོར་ནས་མྱ་ངན་ལས་འདའ་བའི་ཚུལ་བསྟན་ན། དེ་དག་ལས་གཞན་པའི་སྐྱེ་བོ་ཕལ་བ་རྣམས་
ཀྱིས་རྟེན་འདི་འདོར་དགོས་པ་སྨོས་ཀྱང་ཅི་དགོས། རྟེན་འདི་འདོར་པར་མ་ཟད་ནམ་འདོར་ལ་ངེས་པ་མེད་ནི། མི་རྟག་པའི་ཚོམས་ལས། སྐྱེས་བ་བུད་མེད་མང་པོ་དང། དར་ལ་བབ་
པའང་འཆི་འགྱུར་ན། །དེ་ལ་མི་འདི་གཞོན་ཞེས་ཏེ། །གསོན་པའི་གདེང་དྲོད་ཅི་ཞིག་ཡོད། །ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་ཅིག་བཙས་པའི་སར། །དེ་བཞིན་ཁ་ཅིག་
གོག་ཙམ་ན། །ད་བཞིན་ཁ་ཅིག་ཡོངས་རྒྱུག་ན། །ལ་ལ་རྒན་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་པ་ལྟུང་བ་བཞིན། །

[188B] དེས་ན་ཀ་ནི་ཀའི་སྤྲིངས་ཡིག་ལས། །འཆི་བདག་སུ་དང་མི་བཤེས་
པ༑ ༑བློ་བུར་དག་ཏུ་འབབ་འགྱུར་བས། །སང་དག་བྱ་ཞེས་མ་བཞེས་པར། །དམ་པའི་ཆོས་ལ་བསྙུར་ཏེ་མཛོད། །འདི་སང་དེང་ནི་འདི་བྱ་ཞེས། །བྱ་བ་མི་ལ་བཟང་པོ་མིན། །
ནམ་ཞིག་ཁྱོད་ནི་མང་འགྱུར་པའི། །སང་དེ་གདོན་མི་ཟ་བར་འོང། །ཞེས་འཆི་བདག་བློ་བུར་དུ་འོད་བས་ན་རེ་ཞིག་ཚེ་འདིའི་ཕུན་ཚོགས་བསྒྲུབ་པའི་ཐབས་བྱ་ལ། དེའི་རྗེས་ནས་ཕྱི་མ་ཕན་ཆད་
ཀྱི་དོན་བསྒྲུབ་པའི་ཐབས་བྱའོ། །ཞེས་ཕྱི་བཤོལ་མི་བྱ་བར་ཕྱི་མའི་དོན་བསྒྲུབ་པ་ལ་རིངས་པའི་ཚུལ་གྱིས་འཇུག་དགོས། གལ་ཏེ་ཚེ་འདིར་བསྒྲུབ་མ་ཐུབ་ཀྱང་སྐྱེ་བ་རྗེས་མ་ལ་བསྒྲུབ་བས་
ཆོག་མོད་སྙམ་ན། མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། །ཡི་དགས་བཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས་
མི་དག་འཚོ་བ་ཐུང་བས་ཉམས། །ལྷ་ངག་བག་མེད་པ་ཡིས་ཉམས། །ཞེས་གསུངས་པ་ལྟར། སྐྱེ་བ་ཕྱི་མར་གང་དུ་སྐྱེ་ངེས་པ་མེད་ལ། གལ་ཏེ་དམྱལ་པར་སྐྱེས་ན་ཚ་གྲང་གི་སྡུག་བསྔལ་
ཡི་དགས་སུ་སྐྱེས་ན་བཀྲེས་སྐོམ་གྱི་སྡུག་བསྔལ། དུད་འགྲོར་སྐྱེས་ན་གླེན་ཅིང། གཏི་མུག་པ་དང་གཅིག་ལ་གཅིག་ཟ་བ་ལ་སོགས་སྡུག་བསྔལ་གྱིས་མནར་ནས་གཏན་བདེ་བསྒྲུབ་པའི་
སྐབས་མི་རྙེད་ཅིང་ཅི་སྟེ་བདེ་འགྲོའི་རྟེན་གཅིག་ཐོབ་ཏུ་ཟིན་ཀྱང་མི་ལ་སྐྱེ་རྒ་ན་འཆི་དང། ཕྱུག་པོ་འཚོ་སྐྱོང་དང། དབུལ་པོ་འཚོལ་གྲོལ་མོགས་པའི་སྡུག་བསྔལ་དཔག་ཏུ་མེད་པ་ཡོད་ལ། །

[189A]༄༅། །ལྷ་ལའང་འཆི་འཕོ་ལྟུང་བ་ལ་སོགས་པའི་སྡུག་བསྔལ་གྱིས་མནར་བ་དང་འདི་སྣང་གི་བྱ་བ་དང་ལྷའི་འདོད་ཡོན་ལ་ཆགས་པའི་བག་མེད་པས་གཡེང་ནས་གཏན་བདེ་བསྒྲུབ་པའི་བསམ་
པ་སྐྱེད་དཀའ། དེས་ན་རྒྱལ་སྲས་ཞི་བ་ལྷས། །དལ་འབྱོར་འདི་ནི་ཤིན་དུ་རྙེད་པར་དཀའ། །སྐྱེས་བུའི་དོན་འགྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབ་ན། །ཕྱིས་འདི་
ཡང་དག་འབྱོར་པ་ག་ལ་འགྱུར། །ཞེས་གསུངས་པ་ལྟར་རང་ལ་ཕུགས་སུ་ཕན་པའི་དོན་ཆེན་པོ་སྒྲུབ་པ་ལ་ད་ལྟའི་རྟེན་འདི་འདྲ་ཕྱིས་སུ་རྙེད་དཀའ་བས་རྟེན་འདི་ལང་ལྟ་ཉིད་ནས་བསྒྲུབ་དགོས། འོ་ན་
གཏན་གྱི་བདེ་བ་དེ་ཐབས་གང་གི་སྒོ་ནས་བསྒྲུབ་སྙམ་ན། དམ་པའི་ཆོས་བསྒྲུབ་པའི་སྒོ་ནས་བསྒྲུབ་དགོས་ལ། དམ་པའི་ཆོས་དེ་ལ་ཐེག་པ་ཆེ་ཆུང་གི་ཆོས་གཉིས་ཡོད་པའི་ཐེག་པ་ཆུང་ངུའི་
ཆོས་ལ་བརྟེན་ན་རང་ཉིད་གཅིག་པུ་འཁོར་བ་ལས་ཐར་བའི་ཐར་བ་ཐོབ་ཏུ་ཟིན་ཀྱང་གཞན་དོན་རྒྱ་ཆེན་པོ་སྒྲུབ་མི་ནུས་ཤིང། རང་དོན་ཡང་ཡོངས་སུ་མ་རྫོགས་པས་མཐར་ཐེག་པ་ཆེན་པོ་ལ་འཇུག་དགོས་
ལ༑ དེ་ཡང་ལམ་གྱི་བགྲོད་པ་ཤིན་ཏུ་བུལ་བས་ན་ཐོག་མ་ནས་ཐེག་པ་ཆེན་པོ་ལ་འཇུག་པར་རིགས། ཐེག་པ་ཆེན་པོ་ལ་ཡང་རྒྱུ་ཕར་ཕྱིན་ཐེག་པ་དང། འབྲས་བུ་རྡོ་རྗེ་ཐེག་པ་གཉིས་ལས་
དང་པོ་ལ་བརྟེན་བསྐལ་ཆེན་གྲངས་མེད་གསུམ་དུ་ཚོགས་བསགས་དགོས་པ་ལ་སོགས་པས་སངས་རྒྱས་འཐོབ་པ་ལ་ཡུན་ཤིན་དུ་རིང་ཞིང། རྡོ་རྗེ་ཐེག་པ་ལ་བརྟེན་ན་དེ་ཙམ་མི་འགྱངས་པར་མྱུར་དུ་སངས་
རྒྱས་པར་ནུས་པས་ཕྱི་མ་མཆོག་ཡིན། དེ་ཡང་ཡི་དམ་གྱི་ལྷ་ཁྱད་པར་ཅན་ལ་བརྟེན་ནས་བསྒྲུབ་ན་ལམ་གྱིས་ཆོད་ཆེ་བ་ཡིན་ཞིང་ཡི་དམ་གྱི་ལྷ་བསམ་གྱིས་མི་ཁྱབ་པ་ཡོད་པ་ལས། ད་ལན་འདིར་སྔོན་

[189B] སྲས་སྟོང་དང་བློན་པོ་མདུན་འདོན་བྲམ་ཟེ་རྒྱ་
མཚོའི་རྡུལ་ཞེས་བྱ་བར་སྲས་བརྒྱད་ཅུ་དང་སློབ་མ་རིགས་བྱེད་ཀློག་པ་སྟོང་ཡོད་པ་བྱུང་ཞིང་མདུན་ན་འདོན་གྱི་སྲས་བྲམ་ཟེ་རྒྱ་མཚོའི་སྙིང་པོ་ཞེས་བྱ་བ་མངོན་པར་རྫོགས་པར་སངས་རྒྱས་པའི་མཚན་རིན་ཆེན་སྙིང་
པོ་ཞེས་བྱ་བ་བྱུང། དེའི་ཚེ་སངས་རྒྱས་དེ་མེ་ལོང་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་མ་འོངས་པ་ན་འབྱུང་འགྱུར་གྱི་སངས་རྒྱས་ཀྱི་ཞིང་གི་བཀོད་པ་བསམ་གྱིས་མི་ཁྱབ་པ་
བསྟན་ནས། རྒྱལ་པོ་རྒྱལ་སྲས་བློན་པོ་དང་དེའི་སྲས་རིག་བྱེད་ཀློག་པ་སྟོང་དང་བཅས་པ་མང་པོ་ལ་རང་རང་གི་སངས་རྒྱས་ཀྱི་ཞིང་འཛིན་དུ་བཅུག་པའི་ཚེ་རྒྱལ་པོ་སྲས་སྟོང་དང་བཅས་པ་དང། བློན་པོ་
བྲམ་ཟེ་རྒྱ་མཚོའི་རྡུལ་གྱི་སྲས་དང་སློབ་མ་རིག་བྱེད་ཀློག་པ་སྟོང་ལ་སོགས་པ་མང་པོས་ཞིང་གང་བཟང་བབ་དམ་ཞིང་མི་མཇེད་འཇིག་རྟེན་གྱི་ཁམས་འདི་འཛིན་པ་མ་བྱུང་བའི་ཚེ་བློན་པོ་བྲམ་ཟེ་རྒྱ་མཚོའི་རྡུལ་
གྱིས་ཞིང་འདི་བ་ཟུང་སྟེ་སྨོན་ལམ་ཆེན་པོ་ལྔ་བརྒྱ་བཏབ། དེའི་ཚེ་ཕྱོགས་བཅུའི་སངས་རྒྱས་ཐམས་ཅད་ཀྱིས་སྐྱེས་བསྐུར་གཞན་པ་རྣམས་པདྨ་ལྟ་བུ་དང་ཁྱོད་ནི་པདྨ་དཀར་པོ་ལྟ་བུའོ་ཞེས་བསྔགས་པ་
བརྗོད་ཅིང་ལེགས་སོ་གནང་བའི་རྒྱ་མཚོའི་རྡུལ་དེ་ཉིད་བརྩོན་འགྲུས་ཤིན་དུ་ཆེན་པོས་མངོན་པར་རྫོགས་པར་སངས་རྒྱས་པའི་སངས་རྒྱས་ཤཱཀྱ་ཐུབ་པ་རང་ཅག་མི་མཇེད་འཇིག་རྟེན་གྱི་ཁམས་ཀྱི་གདུལ་བྱ་
རྣམས་ལ་སངས་རྒྱས་གཞན་ཐམས་ཅད་ལས་ཀྱང་བཀའ་དྲིན་མཆོག་ཏུ་ཆེ་ཞིང། གསོལ་བ་བཏབ་ན་ཐུགས་རྗེ་འཇུག་པ་ཤིན་དུ་མྱུར་བ་ཡིན་པས། དེ་ལྟ་བུའི་ཐུབ་པ་རྡོ་རྗེ་གདན་པ་གཙོ་འཁོར་

[190A]༄༅། །གསུམ་གྱི་རྗེས་སུ་གནང་བ་ཞུ་བ་ལ་སེམས་ཅན་ཐམས་ཅད་ཀྱི་དོན་དུ་མྱུར་བ་ཉིད་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཡི་དམ་གྱི་ལྷ་ཁྱད་པར་ཅན་ཐུབ་པ་
རྡོ་རྗེ་གདན་པ་གཙོ་འཁོར་གསུམ་གྱི་རྗེས་སུ་གནང་བ་ཞུས་ཏེ་ལྷ་དེ་ལ་བརྟེན་ནས་སངས་རྒྱས་ཀྱི་གོ་འཕང་བསྒྲུབ་པར་བྱའོ་སྙམ་པའི་སྒོ་ནས་གནས་ཁང་འདི་ཡང་དག་པའི་ཞིང་དངོས་ཡིན་སྙམ་པ་དང། བླ་མ་
དང་ཚོམ་བུ་འདི་དག་ཀྱང་ཐུབ་པ་རྡོ་རྗེ་གདན་པ་གཙོ་འཁོར་དངོས་ཡིན་སྙམ་པ་དང། སྟེང་གི་ནམ་མཁར་རྩ་རྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་ཆོས་སྐྱོང་སྲུང་མ་ཐམས་ཅད་སྤྲིན་གྱི་ཕུང་པོ་འཐིབ་པ་
ལྟར་བཞུགས་པར་མོས་ཏེ། དེ་རྣམས་ཀྱི་དྲུང་དུ་བདག་གིས་བྱང་ཆུབ་སེམས་དཔའི་སྡོམ་པ་བཟུང་ལ་རྡོ་རྗེ་ཐེག་པའི་ཆོས་ཉམས་སུ་བླང་བར་བགྱིའོ་སྙམ་པས་འདིའི་རྗེས་ཟློས་མཛོད། ཅེས་ཀུན་
སློང་བཅོས་ཏེ། དཀོན་མཆོག་གསུམ་ལ་བདག་སྐྱབས་མཆི། ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་པའི་བར་རྗེས་བློས་ལན་གསུམ་བྱེད་དུ་གཞག་
དེ་ནས་ཐུན་མོང་མ་ཡིན་པའི་གསོལ་བ་འདེབས་པ་འདིའི་རྗེས་ཟློས་མཛོད། ཅེས་བརྗོད་ལ། སློབ་དཔོན་དགོངས་སུ་གསོལ། བདག་ལ་ཐུབ་པ་རྡོ་རྗེ་གདན་པ་གཙོ་འཁོར་གསུམ་གྱི་སྐུ་གསུང་ཐུགས་ཀྱི་རྗེས་སུ་གནང་བ་དང་བྱིན་བརླབ་མ་ལུས་པ་བསྩལ་དུ་གསོལ། བདག་གི་ལུས་ངག་ཡིད་གསུམ་གྱི་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་པར་མཛད་དུ་གསོལ། སྐུ་
གསུང་ཐུགས་རྡོ་རྗེ་གསུམ་མངོན་དུ་འགྱུར་བར་བྱིན་གྱིས་བརླབ་དུ་གསོལ། ཞེས་པའི་རྗེས་བློས་ལན་གསུམ་གྱིས་གསོལ་བ་འདེབས་སུ་གཞུག་དེ་ནས་སློབ་མ་ལ་ཁྱེད་རང་རྡོ་རྗེ་གདན་པ་གཙོ་

[190B] སློབ་མ་ལ་བུམ་ཆུ་གཏོར་ཞིང་ཨ་མྲྀ་ཏས་བསང། སྭ་བྷ་ཝས་སྦྱངས། སྟོང་པའི་ངང་ལས་ཚངས་པ་བརྒྱ་
བྱིན༑ ཁྱབ་འཇུག་དབང་ཕྱུག་ཆེན་པོ་རྣམས་ཀྱི་སྟེང་དུ། ཞེས་པ་ནས། ཐུགས་ཀར་ཧཱུཾ་གིས་མཚན་པར་གྱུར། ཞེས་པའི་བར་མདུན་བསྐྱེད་ལྟར་བརྗོད་ལ་སློབ་མ་ལྷར་བསྐྱེད་
དེ་གནས་གསུམ་བྱིན་གྱིས་བརླབས། དེ་ནས་སློབ་དཔོན་ལ་གུས་འདུད་དུང་བ་ཅིག་མཛོད་ཅེས་བརྗོད་ལ། དེ་ལྟར་མཛད་པའི་རྐྱེན་གྱིས་སློབ་དཔོན་གྱི་ཐུགས་ཁའི་ཧཱུཾ་ལས་འོད་ཟེར་འཕྲོས། །
ཐུབ་པ་རྡོ་རྗེ་གདན་པ་ལ་སོགས་པ་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་ཐུགས་ཀར་ཕོག་དེ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་དེ་ཉིད་ཐུབ་པ་རྡོ་རྗེ་གདན་པ་གཙོ་འཁོར་གསུམ་
གྱི་སྐུའི་རྣམ་པར་དཔག་ཏུ་མེད་པ་སྤྱན་དྲངས། ཁྱེད་རང་གི་སྤྱི་བོའི་གཙུག་དང་བ་སྤུའི་བུ་ག་ལ་སོགས་པ་ལུས་ཀྱི་ཆ་ཐམས་ཅད་ལ་ཐིམ་པས་བྱིན་གྱིས་རླབས་པའི་མོས་པ་མཛོད། ཅེས་
བརྡའ་སྤྲད་དེ། ཨོཾ་ཨཱ་བཛྲ་ཧཱུཾ་སཱ་ཧཱ། ཞེས་པ་མང་དུ་བརྗོད་པའི་མཐར། ཨོཾ་བཛྲ་ཨ་བེ་ཤ་ཨཱ་ཨཱ་ཨཱ་ཛཿ་ཧཱུཾ་བ་ཧོ། ཞེས་བརྗོད་ཅིང་རོལ་མོ་བྱས་ལ་གཉིས་སུ་མེད་པར་བསྟིམ་
དེས་ཐུབ་པ་རྡོ་རྗེ་གདན་གཙོ་འཁོར་གསུམ་གྱི་སྐུའི་བྱིན་རླབས་ཞུགས། ཐོགས་མེད་ནས་བསགས་པའི་ལུས་ཀྱི་སྡིག་སྒྲིབ་སྦྱངས། ལུས་བཅོམ་ལྡན་འདས་ཀྱི་སྐུ་དང་ནུས་པ་མཉམ་པར་བྱིན་གྱིས་
བརླབ་བྱུང་སྙམ་བའི་མོས་པ་མཛོད། ཅེས་དག་པ་བརྗོད། དེ་ནས་ལུང་གསུམ་ལས་རྗེས་སུ་བཟླས་པའི་ལུང་གི་སླད་དུ། སློབ་དཔོན་ལྷར་གསལ་བའི་ཐུགས་ཀར་བླ་བའི་སྟེང་དུ་ས་བོན་

[191A]༄༅། །གྱི་མཐར་སྔགས་ཀྱི་འཕྲེང་བས་བསྐོར་བ་ལས་སྔགས་འཕྲེང་གཉིས་བ་ཅིག་མར་མེ་གཅིག་ལས་གཉིས་ཆད་ཀྱི་ཚུལ་དུ་ཆད་དེ་བྱུང་བ་ཞལ་ནས་ཐོན་ཁྱེད་རང་ལྷར་གསལ་བའི་ཞལ་དུ་
ཞུགས༑ ཐུགས་ཀར་ཟླ་བའི་སྟེང་དུ་ས་བོན་གྱི་མཐར་སྔགས་འཕྲེང་གིས་བསྐོར་བ་ལ་ཐིམ་པའི་མོས་པ་མཛོད་ལ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་མཛོད། ཅེས་བརྡའི་
སྤྲད་ལ༑ ཨོཾ་ཨཱ་བཛྲ་ཧཱུཾ་སཱཧཱ། ཞེས་སོགས་སྔགས་ཀྱི་རྗེས་ཟློས་ལན་གསུམ་བྱེད་དུ་གཞུག་དེ་ལྟར་སྔགས་ཀྱི་རྗེས་ཟློས་ལན་གསུམ་དུ་བྱས་པས། དང་པོས་བྱིན་གྱིས་
རླབས༑ གཉིས་པས་དབྱེར་མེད་དུ་བྱས། གསུམ་པས་བརྟན་པར་བྱས་བྱུང་སྙམ་པའི་མོས་པ་མཛོད། དེ་ནས་སློབ་དཔོན་ལ་མེ་ཏོག་མཐོར་ཞིང་འདིའི་རྗེས་ཟློས་མཛོད། བཅོམ་ལྡན་
བདག་གིས་གཟུང་ལགས་ཀྱིས། བཅོམ་ལྡན་བདག་ལ་བྱིན་གྱིས་རློབས། ཅེས་པ་ལན་གསུམ་རྗེས་ཟློས་བྱེད་དུ་གཞུག་དེ་ལྟར་གསོལ་བ་བཏབ་པས། སློབ་དཔོན་གྱི་ཐུགས་
ཁ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་བྱང་སེམས་ཐམས་ཅད་ལ་ཕོག་དེ་ཐམས་ཅད་ཀྱི་གསུང་གི་བྱིན་རླབས་དང་གསང་སྔགས་དང་རིག་སྔགས་གཟུངས་སྔགས་ཀྱི་བྱིན་རླབ་དང་
ནུས་མཐུ་ཐམས་ཅད་ཐུབ་པ་རྡོ་རྗེ་གདན་པའི་སྙིང་པོ་དང་དབྱངས་གསལ་གྱི་ཡིག་འབྲུའི་རྣམ་པར་སྤྱན་དྲངས་པ་མེ་ཏོག་ལ་ཐིམ་པར་གྱུར། ཨོཾ་ཨཱ་བཛྲ་ཧཱུཾ་སཱཧཱ། ཞེས་བརྗོད་དེ། སློབ་དཔོན་
གྱིས་བྱིན་གྱིས་རླབས་པའི་མེ་ཏོག་ཁྱེད་རང་ལ་གཏོར་བའི་ཚེ་སངས་རྒྱས་བྱང་སེམས་ཐམས་ཅད་ཀྱི་གསུང་དང་སྔགས་ཀྱི་བྱིན་བརླབ་ནུས་མཐུ་ཐམས་ཅད་ཡིག་འབྲུའི་རྣམ་པར་བ་སྤུའི་སྒོ་ཐམས་ཅད་ནས་ཞུགས་

[191B] ཅེས་བརྡའ་སྤྲད་ལ། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་པར་མཛད་དུ་
གསོལ༑ ༑སྔགས་ཀྱི་དངོས་གྲུབ་སྩལ་དུ་གསོལ། །བརྟུལ་ཞུགས་བརྟན་པར་མཛད་དུ་གསོལ། །རྡོ་རྗེ་སློབ་མའི་རྒྱུད་ལ་ཐུབ་པ་རྡོ་རྗེ་གདན་པ་གཙོ་འཁོར་སོགས་སངས་རྒྱས་བྱང་སེམས་ཐམས་
ཅད་ཀྱི་གསུང་དང་སྔགས་ཀྱི་བྱིན་བརླབ་དང་ནུས་མཐུ་མ་ལུས་པ་འཇུག་པར་གྱུར་ཅིག་ཅེས་བརྗོད་ཅིང་མེ་ཏོག་གཏོར། དམ་བཅའ་བའི་ལུང་གི་སླད་དུ་དུས་ད་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་
ཐུབ་པ་རྡོ་རྗེ་གདན་པ་གཙོ་འཁོར་གསུམ་ཡི་དམ་གྱི་ལྷར་གཟུང་སྙམ་པས་འདིའི་རྗེས་ཟློས་མཛོད། ཅེས་བརྡའ་སྤྲད་ལ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས་དུས་ད་
ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཐུབ་པ་རྡོ་རྗེ་གདན་པ་གཙོ་འཁོར་གསུམ་ཡི་དམ་གྱི་ལྷར་བཟུང་བར་བགྱིའོ། །ཞེས་པའི་རྗེས་ཟློས་ལན་གསུམ་བྱེད་དུ་གཞུག་དེས་ཐུབ་
པ་རྡོ་རྗེ་གདན་པ་གཙོ་འཁོར་གསུམ་གྱི་གསུང་གི་བྱིན་བརླབ་ཞུགས་ཐོག་མེད་ནས་བསགས་པའི་སྡིག་སྒྲིབ་སྦྱངས། དག་བཅོམ་ལྡན་འདས་ཐུབ་པ་རྡོ་རྗེ་གདན་པའི་གསུང་དང་ནུས་པ་མཉམ་པར་བྱིན་
གྱིས་བརླབས་བྱུང་སྙམ་པའི་མོས་པ་མཛོད། ཅེས་དག་པ་བརྗོད། དེ་ནས་བྱིན་གྱིས་བརླབ་པའི་ལུང་གི་སླད་དུ། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། མདུན་བསྐྱེད་ཀྱི་ལྷའི་
ཐུགས་ཁར་པོག་པས་ཐུགས་རྒྱུད་བསྐུལ། མདུན་བསྐྱེད་ཀྱི་ལྷའི་ཐུགས་ཁ་ནས་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་བཅོམ་ལྡན་འདས་ཐུབ་པ་རྡོ་རྗེ་གདན་པ་གཙོ་འཁོར་གྱི་སྐུ་མཐེབ་སོར་གྱི་ཚ་
[192A]༄༅། །ཙམ་པ་རེ་རྒྱངས་ཀྱིས་བྱོན་པ། ཁྱེད་རང་ཐུབ་པ་རྡོ་རྗེ་གདན་པ་གཙོ་འཁོར་དུ་གསལ་བའི་སྤྱི་བོ་ནས་ཞུགས་ཏེ་ཐུགས་ཁའི་ས་བོན་ལ་ཐིམ་ནས་དབྱེར་མེད་དུ་གྱུར་པར་མོས་པ་མཛོད། དེའི་
ངང་ནས་ཁྱེད་རང་གིས་ལྷ་སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ལ་ཡིད་གཏད་པས་འཁོར་རྣམས་འོད་ཟེར་གྱི་རྣམ་པར་བྱུང་ཏེ་རང་ལ་ཐིམ་ཞིང། རང་ཡང་འོད་ཟེར་གྱི་རྣམ་པར་གྱུར་ཏེ་
ཐུགས་ཁའི་ས་བོན་ལ་ཐིམ། ས་བོན་དེ་ཡང་ཇེ་ཆུང་ཇེ་ཕྲར་གྱུར་ཏེ་མཐར་ནམ་མཁའ་ལ་འཇའ་ཡལ་པ་ལྟར་གྱུར་ནས་གཟུང་འཛིན་གྱི་ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་རང་
བཞིན་སྟོང་པ་ཉིད་དང་ཁྱེད་རང་གི་སེམས་རོ་གཅིག་ཏུ་གྱུར་བར་མོས་ཏེ་ཅུང་ཟད་མཉམ་པར་འཇོག་པ་ཞུ་དེའི་ངང་ནས་སླར་ཐུབ་པ་རྡོ་རྗེ་གདན་གྱི་སྐུར་བཞེངས་པའི་མོས་པ་མཛོད། དེས་ཐུབ་པ་རྡོ་རྗེ་གདན་པ་
གཙོ་འཁོར་གསུམ་གྱི་ཐུགས་ཀྱི་བྱིན་བརླབ་ཞུགས་ཐོགས་མེད་ནས་བསགས་པའི་ཡིད་ཀྱི་སྡིག་སྒྲིབ་སྦྱངས། ཡིད་ཐུབ་པ་རྡོ་རྗེ་གདན་པའི་ཐུགས་དང་ནུས་པ་མཉམ་པར་བྱིན་གྱིས་བརླབས་བྱུང་སྙམ་
པའི་མོས་པ་མཛོད། ཅེས་དག་པ་བརྗོད། དེས་ཐུབ་པ་རྡོ་རྗེ་གདན་པ་གཙོ་འཁོར་གྱི་རྗེས་སུ་གནང་བ་སོང་བ་ཡིན་ཅིང། དེའི་དམ་ཚིག་དང་སྡོམ་པ་རྣམས་ལེགས་པར་བསྲུང་སྙམ་པས་འདིའི་
རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་པ། དེ་དག་ཐམས་ཅད་བདག་གིས་བགྱི། ཞེས་པ་ལན་གསུམ་རྗེས་ཟློས་བྱེད་དུ་གཞུག་དེ་ནས་བཀའ་དྲིན་དང་གཏང་རག་གི་ཡོན་
དུ་མཎྜལ་འབུལ་བར་ཞུ་བྱས་ལ། མཎྜལ་འབུལ་དུ་གཞུག་དེ་ནས་རང་གི་ལྕས་བྲན་དུ་འབུལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། །ཁྱེད་ལ་བདག་

[192B] །ཁྱེད་ཀྱི་སློབ་མར་གཟུང་བ་དང། །ཆ་ཡི་ཀྱང་ནི་སྤྱད་དུ་གསོལ། །ཞེས་རྗེས་ཟློས་བྱེད་དུ་གཞུག་དེ་ནས་སློབ་མ་རང་གནས་སུ་བཏང་ལ་སློབ་དཔོན་གྱིས་མདུན་
བསྐྱེད་ལ་སྔར་བཞིན་མཆོད་བསྟོད་བྱས་ཏེ་ཡིག་བརྒྱ་བརྗོད། གང་ཡང་བདག་བློ་རྨོངས་པ་ཡིས། །ཞེས་སོགས་ཀྱིས་ནོངས་པ་བཟོད་པར་གསོལ། བཛྲ་མུཿ་ཡེ་ཤེས་པ་རང་བཞིན་
གྱི་གནས་སུ་གཤེགས། དམ་ཚིག་པ་རང་ཉིད་ལ་ཐིམ་པར་གྱུར། ཞེས་བརྗོད་དེ། བསྔོ་བ་སྨོན་ལམ་དང་བཀྲ་ཤིས་ཀྱིས་བརྒྱན་པར་བྱས་ལ་ཚེམ་བུ་དང་མཆོད་པ་སོགས་བསྡུས་ཏེ་ལས་ཀྱི་
རྗེས་མི་མངོན་པར་བྱ། གཉིས་པ། སྐུ་གསུང་ཐུགས་གསུམ་གྱི་ཆི་ངས་ལ་བརྟེན་པའི་རྗེས་གནང་བྱ་ཚུལ་ནི། སློབ་དཔོན་གྱིས་བདག་མདུན་བུམ་གསུམ་སྒྲུབ་ཚུལ་སྔར་ལྟར་བྱས་པའི་
རྗེས་སུ་སློབ་མས་ཁྲུས་དང་མཎྜལ་འབུལ་བ་སོགས་བྱས་ཏེ་མདུན་དུ་འཁོད་པ་ལ། ཐུབ་པ་རྡོ་རྗེ་གདན་པ་གཙོ་འཁོར་གྱི་རྗེས་གནད་ཞུ་བའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། །
དུས་གསུམ་སངས་རྒྱས་ཐམས་ཅད་དང། །ལྷག་པའི་ལྷ་ཡི་ངོ་བོ་ཉིད། །དཔལ་ལྡན་བླ་མའི་བཀའ་དྲིན་གྱིས། །བདག་ལ་རྗེས་གནང་སྩལ་དུ་གསོལ། །ཞེས་པའི་རྗེས་ཟློས་ལན་
གསུམ་བྱེད་དུ་གཞུག་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་མྱུར་བ་ཉིད་དུ་ཐོབ་པར་བྱ། དེའི་ཆེད་དུ་ཐུབ་པ་རྡོ་རྗེ་གཙོ་འཁོར་གསུམ་གྱི་
རྗེས་སུ་གནང་བ་ཟབ་མོ་ཞུ་སྙམ་པས་འདིའི་རྗེས་ཟློས་མཛོད། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ཤུ་ལོ་ཀ་གསུམ་མམ་དང་པོའི་རྗེས་ཟློས་ལན་གསུམ་བྱེད་དུ་གཞུག་

[193A]༄༅། །དེ་ནས་གནས་ཁང་འདི་ཡང་ཐ་མལ་པ་མ་ཡིན་པར་དག་པའི་ཞིང་དང། མདུན་གྱི་ཚོམ་བུ་འདི་ཡང་ཐུབ་པ་རྡོ་རྗེ་གདན་པ་གཙོ་འཁོར་དུ་བསྐྱེད་ཡོད་པས་དེ་དངོས་ཡིན་སྙམ་པ་དང་
ཁྱེད་རང་ཡང་ཐུབ་པ་རྡོ་རྗེ་གདན་གཙོ་འཁོར་དུ་བསྐྱེད་པར་བྱེད་པ་ཡིན་པས་དེར་གྱུར་པའི་མོས་པ་མཛོད། ཅེས་བརྡའ་སྤྲད་ལ། སློབ་མ་སྔར་བཞིན་ཐུབ་པ་རྡོ་རྗེ་གདན་གཙོ་འཁོར་དུ་བསྐྱེད་ལ་
གནས་གསུམ་བྱིན་གྱིས་བརླབ། དེ་ནས་སྐུའི་རྗེས་གནང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། ཅེས་བརྗོད་ལ། དུས་གསུམ་སངས་རྒྱས་ཐམས་ཅད་ཀྱི། །
སྐུ་ཡི་རྡོ་རྗེ་སློབ་དཔོན་གྱིས། །བདག་ལ་ཐུབ་པ་གཙོ་འཁོར་གྱི། །སྐུ་ཡི་རྗེས་གནང་སྩལ་དུ་གསོལ། །ཞེས་གསོལ་བ་འདེབས་སུ་གཞུག་སློབ་དཔོན་གྱི་ཐུགས་ཁའི་ས་བོན་
ལས་འོད་ཟེར་འཕྲོས། མདུན་བསྐྱེད་ཀྱི་ལྷའི་ཐུགས་རྒྱུད་བསྐུལ། དེའི་ཐུགས་ཁ་ནས་འོད་ཟེར་འཕྲོས། རང་བཞིན་གྱི་གནས་ནས་ཐུབ་པ་རྡོ་རྗེ་གདན་པ་སོགས་སངས་རྒྱས་བྱང་སེམས་
ཐམས་ཅད་ཀྱི་སྐུའི་བྱིན་བརླབ་ཐམས་ཅད་ཐུབ་པ་རྡོ་རྗེ་གདན་པ་གཙོ་འཁོར་གྱི་སྐུའི་རྣམ་པར་སྤྱན་དྲངས། སློབ་མའི་ལུས་ལ་ཆར་ཆེན་པོ་བབ་པ་ལྟར་ཐིམ་ནས་བྱིན་གྱིས་བརླབ་པར་གྱུར། །
ཨོཾ་ཨཱ་བཛྲ། ཞེས་སོགས་སྔར་ལྟར་བརྗོད་ཅིང་རོལ་མོ་དཀྲོལ། དེས་ཐུབ་པ་རྡོ་རྗེ་གདན་པ་གཙོ་འཁོར་གྱི་སྐུའི་རྗེས་སུ་གནང་བ་ཐོབ། ཐོགས་མེད་ནས་བསགས་པའི་ལུས་ཀྱི་སྡིག་
སྒྲིབ་ཐམས་ཅད་དག་ལུས་ཐུབ་པ་རྡོ་རྗེ་གདན་པ་གཙོ་འཁོར་གྱི་སྐུ་དང་དབྱེར་མེད་དུ་བྱིན་གྱིས་བརླབ་བྱུང་སྙམ་པའི་མོས་པ་མཛོད། ཅེས་དག་པ་བརྗོད། དེ་ནས་གསུང་གི་རྗེས་གནང་ཞུ་

[193B] ཅེས་བརྗོད་ལ། གོང་གི་སྐུའི་རྗེས་གནང་གི་གསོལ་འདེབས་ཀྱི་སྐུ་ཡི་ཞེས་པ་གསུང་གི་ཞེས་པར་འདོན་པ་བསྒྱུར་ལ་རྗེས་
ཟློས་བྱེད་དུ་གཞུག་དེ་ནས་སློབ་དཔོན་གྱི་ཐུགས་ཀར་ཟླ་བའི་སྟེང་དུ་ས་བོན་གྱི་མཐར་འཁོད་པའི་སྔགས་འཕྲེང་ལ་སྔགས་འཕྲེང་གཉིས་པ་བྱུང་ཞལ་ནས་ཐོན་ཏེ་སློབ་མ་ལྷར་གསལ་བའི་
ཞལ་དུ་ཞུགས། སློབ་མ་ལྷར་གསལ་བའི་ཐུགས་ཀར་ཟླ་གདན་ལ་ས་བོན་གྱི་མཐར་འཁོད་པའི་སྔགས་འཕྲེང་ལ་ཐིམ་པའི་མོས་པ་མཛོད་ལ་སྔགས་འདིའི་རྗེས་ཟློས་མཛོད། ཅེས་བརྗོད་
ནས་སྔགས་ཀྱི་རྗེས་ཟློས་ལན་གསུམ་བྱེད་དུ་གཞུག་མེ་ཏོག་འཐོར་བ་དང་བཅས་ཏེ། བཅོམ་ལྡན་འདི་ལ་སྩལ་ལགས་ཀྱི། ཞེས་སོགས་བརྗོད་ཅིང་མེ་ཏོག་གཏོར། དེས་
ཐུབ་པ་རྡོ་རྗེ་གདན་པ་གཙོ་འཁོར་གྱི་གསུང་གི་རྗེས་གནང་ཐོབ། ཐོགས་མེད་ནས་བསགས་པའི་ངག་གི་སྡིག་སྒྲིབ་དག་ངག་བཅོམ་ལྡན་འདས་ཐུབ་པ་རྡོ་རྗེ་གདན་པ་གཙོ་འཁོར་གྱི་
གསུང་དང་དབྱེར་མེད་དུ་བྱིན་གྱིས་བརླབ་བྱུང་སྙམ་པའི་མོས་པ་མཛོད། ཅེས་དག་པ་བརྗོད། དེ་ནས་ཐུགས་ཀྱི་རྗེས་གནང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད་
ཅེས་བརྗོད་ལ་སྔར་གྱི་སྐུའི་གསོལ་འདེབས་ཀྱི་སྐུའི་ཞེས་པ་ཐུགས་ཀྱི་ཞེས་པར་འདོན་པ་བསྒྱུར་ཏེ་རྗེས་ཟློས་བྱེད་དུ་གཞུག་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། མདུན་བསྐྱེད་
ཀྱི་ལྷའི་ཐུགས་རྒྱུད་བསྐུལ། དེའི་ཐུགས་ཁ་ནས་འོད་ཟེར་འཕྲོས་རང་བཞིན་གྱི་གནས་ན་བཞུགས་པའི་ཐུབ་པ་རྡོ་རྗེ་གདན་པ་སོགས་སངས་རྒྱས་བྱང་སེམས་ཐམས་ཅད་ཀྱི་ཐུགས་རྒྱུད་

[194A]༄༅། །བསྐུལ་དེ་རྣམས་ཀྱི་ཐུགས་ཁ་ནས་ཐུགས་རྣམ་པར་མི་རྟོག་པའི་ཡེ་ཤེས་དེ་ཉིད་ཐུབ་རྡོ་རྗེ་གདན་པ་གཙོ་འཁོར་གྱི་ས་བོན་དང་ཕྱག་མཚན་གྱི་རྣམ་པར་དཔག་ཏུ་མེད་པ་སྤྱན་དྲངས་ཏེ་ཁྱེད་
རང་ལྷར་གསལ་བའི་ཐུགས་ཁའི་ས་བོན་ལ་ཐིམ་ནས་བྱིན་གྱིས་བརླབས་པའི་མོས་པ་མཛོད། ཅེས་བརྗོད་ལ། ཨོཾ་ཨཱ་བཛྲ། ཞེས་སོགས་སྔགས་བརྗོད་ཅིང་རོལ་མོ་དཀྲོལ་
དེས་ཐུབ་པ་རྡོ་རྗེ་གདན་པ་གཙོ་འཁོར་གྱི་ཐུགས་ཀྱི་རྗེས་གནང་ཐོབ། ཐོགས་མེད་ནས་བསགས་པའི་ཡིད་ཀྱི་སྡིག་སྒྲིབ་དག་
བྱིན་གྱིས་བརླབ་བྱུང་སྙམ་པའི་མོས་པ་མཛོད། ཅེས་དག་པ་བརྗོད། དེས་ཐུབ་པ་རྡོ་རྗེ་གདན་པ་གཙོ་འཁོར་གྱི་རྗེས་སུ་གནང་བ་སོང་བ་ཡིན་པས་བཀའ་དྲིན་དང་གཏང་རག་གི་ཡོན་དུ་མཎྜལ་
འབུལ་པར་ཞུ་ཞོས་བརྗོད་ལ་མཎྜལ་འབུལ་དུ་གཞུག་མཇུག་ཆོག་རྣམས་སྔར་ལྟར་བྱ། ཡང་སྐུ་གསུང་ཐུགས་གསུམ་གྱི་རྗེས་གནང་བྱ་ཚུལ་ལུགས་གཅིག་ལ། སློབ་དཔོན་
གྱིས་བདག་མདུན་བུམ་གསུམ་བསྒྲུབ་པ་དང། སློབ་མས་ཁྲུས་དང་མཎྜལ་འབུལ་བ་སྔར་ལྟར་ལ། ཐུབ་པ་རྡོ་རྗེ་གདན་པ་གཙོ་འཁོར་གྱི་རྗེས་གནང་ཞུ་བའི་སླད་དུ་གསོལ་བ་འདེབས་པ་
འདིའི་རྗེས་ཟློས་མཛོད། ཀུན་མཁྱེན་ཡེ་ཤེས་ཕུང་པོ་ཅན། །སྲིད་པའི་འཁོར་ལོ་རྣམ་སྦྱོང་བ། །དེ་རིང་བཤད་པ་རིན་ཆེན་གཏེར། །གཙོ་བོས་བདག་ལ་བཀའ་དྲིན་སྩོལ། །
ཞེས་ལན་གསུམ་རྗེས་ཟློས་བྱེད་དུ་གཞུག་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཐུབ་པ་རྡོ་རྗེ་གདན་པ་གཙོ་འཁོར་གྱི་རྗེས་སུ་གནང་བ་ཞུ་

[194B] དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ཀྱི་རྗེས་ཟློས་ལན་གསུམ་བྱེད་དུ་གཞུག་དེ་ནས་སློབ་མ་ལྷར་བསྐྱེད་དེ་
གནས་གསུམ་ལ་ཡི་གེ་གསུམ་བཀོད། སྐུའི་གསོལ་འདེབས་དང་སྐུའི་རྗེས་གནང་སྔ་མ་ལྟར་བྱ། དེ་ནས་གསུང་གི་རྗེས་གནང་གི་གསོལ་འདེབས་སྔར་ལྟར་ལ། སློབ་དཔོན་
གྱི་ཐུགས་ཁ་ནས་འོད་ཟེར་འཕྲོས། མདུན་བསྐྱེད་ཀྱི་ཐུགས་ཁར་ཕོག་དེའི་ཐུགས་ཁ་ནས་འོད་ཟེར་འཕྲོས། རང་བཞིན་གྱི་གནས་ནས་ཐུབ་པ་རྡོ་རྗེ་གདན་པ་སོགས་སངས་རྒྱས་
བྱང་སེམས་ཐམས་ཅད་ཀྱི་གསུང་གི་བྱིན་བརླབ་ཐམས་ཅད་ཐུབ་པ་རྡོ་རྗེ་གདན་པའི་སྔགས་དང་དབྱངས་གསལ་གྱི་ཡིག་འབྲུའི་རྣམ་པར་སྤྱན་དྲངས། སློབ་མའི་དག་ལ་ཐིམ་ནས་བྱིན་གྱིས་བརླབས་
པར་གྱུར། ཨོཾ་ཨཱ་བཛྲ། ཞེས་སོགས་སྔར་ལྟར་བརྗོད་ཅིང་རོལ་མོ་དཀྲོལ། དེས་གསུང་གི་རྗེས་གནང་ཐོབ། ཞེས་སོགས་དག་པ་བརྗོད་པ་དང། ཐུགས་ཀྱི་རྗེས་
གནང་ཡང་སྔར་ལྟར་བྱ། ཡང་ལུགས་གཅིག་ལ། སྐུའི་རྗེས་གནང་གི་གསོལ་འདེབས་ཡན་ཆད་སྔར་ལྟར་ལ། དངོས་ཀྱི་སྐབས་སུ་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས་
མདུན་བསྐྱེད་དང་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ལ་ཕོག་དེ་ཐམས་ཅད་ཀྱི་སྤྱི་བོའི་ཨོཾ་ལས་སྐུའི་བྱིན་བརླབ་ཐམས་ཅད་ཨོཾ་ཡིག་དང་བདུད་རྩི་འོད་ཟེར་དཀར་པོའི་རྣམ་པར་སྤྱན་
དྲངས༑ སློབ་མའི་སྤྱི་བོའི་ཨོཾ་ལ་ཐིམ་པས་བྱིན་གྱིས་བརླབས་པར་གྱུར་བའི་མོས་པ་མཛོད། སྔགས་བརྗོད་ཅིང་རོལ་མོ་དཀྲོལ། དེས་ཐུབ་པ་རྡོ་རྗེ་གདན་པ་གཙོ་འཁོར་གྱི་སྐུའི་བྱིན་

[195A]༄༅། །བརླབ་ཐམས་ཅད་ཐོབ། ཐོགས་མེད་ནས་བསགས་པའི་ལུས་ཀྱི་སྡིག་སྒྲིབ་པ་ཐམས་ཅད་དག་ལུས་ཐུབ་པ་རྡོ་རྗེ་གདན་པའི་སྐུར་སྒོམ་པ་ལ་དབང་ཞིང། ཐུབ་
པ་རྡོ་རྗེ་གདན་པའི་སྐུ་མངོན་དུ་འགྱུར་བའི་ནུས་པ་བཞག་པ་ཡིན་ནོ། །ཞེས་དག་པ་བརྗོད། གསུང་གི་རྗེས་གནང་ལ་གསོལ་འདེབས་སྔར་ལྟར་བྱས་པའི་རྗེས་སུ་སློབ་དཔོན་གྱི་ཐུགས་ཁ་ནས་
འོད་ཟེར་འཕྲོས། ཞེས་པ་ནས། དེ་ཐམས་ཅད་ཀྱི་མགྲིན་པའི་ཨཱ་ལས་གསུང་གི་བྱིན་བརླབ་ཐམས་ཅད་ཨཱ་ཡིག་དང་བདུད་རྩི་འོད་ཟེར་དམར་པོའི་རྣམ་པར་སྤྱན་དྲངས། སློབ་མའི་
མགྲིན་པའི་ཨཱ་ལ་ཐིམ་ནས་བྱིན་གྱིས་བརླབས་པའི་མོས་པ་མཛོད། སྔགས་བརྗོད་ཅིང་རོལ་མོ་དཀྲོལ། དེས་ཐུབ་པ་རྡོ་རྗེ་གདན་པའི་གསུང་གི་བྱིན་བརླབ་ཐམས་ཅད་ཐོབ་ཅིང་ཐོགས་མེད་
ནས་བསགས་པའི་དག་གི་སྡིག་སྒྲིབ་ཐམས་ཅད་དག་ཐུབ་པ་རྡོ་རྗེ་གདན་པའི་སྔགས་བཟླ་བ་ལ་དབང་ཞིང་གསུང་མངོན་དུ་འགྱུར་བའི་ནུས་པ་བཞག་པ་ཡིན་ནོ། །ཞེས་དག་པ་བརྗོད། ཐུགས་
ཀྱི་རྗེས་གནང་གི་གསོལ་འདེབས་སྔར་ལྟར་ལ། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། ཞེས་པ་ནས། དེ་ཐམས་ཅད་ཀྱི་ཐུགས་ཁའི་ཧཱུཾ་ལས་ཐུགས་ཀྱི་བྱིན་བརླབ་ཐམས་ཅད་
ཧཱུཾ་ཡིག་དང་བདུད་རྩི་འོད་ཟེར་སྔོན་པོའི་རྣམ་པར་སྤྱན་དྲངས། སློབ་མའི་ཐུགས་ཀའི་ཧཱུཾ་ལ་ཐིམ་ནས་བྱིན་གྱིས་བརླབས་པའི་མོས་པ་མཛོད། སྔགས་བརྗོད་ཅིང་རོལ་མོ་དཀྲོལ། དེས་
ཐུབ་པ་རྡོ་རྗེ་གདན་པའི་ཐུགས་ཀྱི་བྱིན་བརླབ་ཐམས་ཅད་ཐོབ། ཐོགས་མེད་ནས་བསགས་པའི་ཡིད་ཀྱི་སྡིག་སྒྲིབ་ཐམས་ཅད་དག་ཡིད་ཏིང་ངེ་འཛིན་སྒོམ་པ་ལ་དབང་ཞིང། ཐུབ་པ་རྡོ་རྗེ་

[195B] །ཞེས་དག་པ་བརྗོད། སྔགས་ཀྱི་བཟླས་ལུང་བྱེད་ན་གོང་གི་ལུགས་ཕྱི་མ་ལྟར་བྱ། ཡང་ལུགས་གཅིག་ལ། སྐུའི་
རྗེས་གནང་ལ་ལྟ་བ་སྟིམ་པ་དང། གསུང་གི་རྗེས་གནང་ལ་སྔགས་ཀྱི་བཟླས་ལུང་བྱེད་པ། ཐུགས་ཀྱི་རྗེས་གནང་ལ་དཔལ་གསང་བ་འདུས་པའི་རྒྱུད་ལས། དངོས་པོ་མེད་པ་བསྒོམ་པ་
མེད༑ ༑སྒོམ་པར་བྱ་བ་སྒོམ་པ་མིན། །ད་ལྟར་དངོས་པོ་དངོས་མེད་པའི། །སྒོམ་པའང་དམིགས་སུ་མེད་པའོ། །ཞེས་གསུངས་ཏེ། དེའི་དོན་ཁྱེད་རང་ལྷ་སྐུ་ཞལ་ཕྱག་གི་
རྣམ་པ་ཅན་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་དེ་ཉིད་ལ་ཡིད་ཅིར་གྱིས་གཏད་པ་ལ་བརྟེན་ནས། འཁོར་རྣམས་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ་ཞིང། རང་ཉིད་ལྷ་
སྐུ་གདན་དང་བཅས་པ་འོད་ཟེར་འཇའ་ཚོན་ལྟ་བུའི་ཚུལ་ཅན་དུ་ལྡེམ་གྱིས་ཞུ་སྟེ་ཐུགས་ཁའི་ས་བོན་ལ་ཐིམ་ཞིང། ས་བོན་དེ་ཡང་ཇེ་ཆུང་ཇེ་ཕྲར་གྱུར་ཏེ་མཐར་ནམ་མཁའ་ལ་འཇའ་ཡལ་བཞིན་དུ་རང་ཡལ་དུ་
ཡལ་གྱིས་ཡལ་བ་ལ་བརྟེན་ནས་གཟུང་འཛིན་གཉིས་སྣང་གི་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་ཉིད་འོད་གསལ་སྤྲོས་པའི་མཐའ་ཐམས་ཅད་དང་བྲལ་བ་ནམ་མཁའི་མཚན་ཉིད་ཅན་ཁྱེད་
རང་རྣམ་པའི་རྒྱུད་ལ་སྐྱེས་པར་མོས་པ་མཛོད། ཅེས་བརྡའ་སྤྲོད་པར་བཤད་པ་འདུག་འདི་ནི་སྟོང་ཉིད་སྒོམ་ཚུལ་གྱི་གོ་བབ་སྐྱེད་ནས་ལྟ་བ་བསྒོམ་པ་ཐུགས་ཀྱི་རྗེས་གནང་དུ་བྱེད་པའི་ལུགས་
སུ་འདུག་པས་དེ་ལྟར་བྱེད་ན་ལུང་དེའི་འཕྲོ་ཉིད་དུ། ཞེས་གསུངས་པའི་དོན་ལྟར་སྒོམ་བྱ་དང་སྒོམ་པ་དང། སྒོམ་པ་པོ་གསུམ་དོན་དམ་པར་དམིགས་སུ་མེད་པ་ཡིན་པས་ཁྱེད་རང་ལྷ་སྐུ་

[196A]༄༅། །སྣང་ལ་རང་བཞིན་མེད་པ་འཇའ་ཚོན་ལྟ་བུར་བསྒོམ་པ། དེ་ཡང་འོད་ཀྱི་རང་བཞིན་དུ་ཞུ་ནས་ཐུགས་ཁའི་ས་བོན་ལ་ཐིམ། ས་བོན་དེ་ཡང་ཇེ་ཆུང་ཇེ་ཕྲར་གྱུར་ཏེ་མཐར་འཇའ་
ཡལ་བ་ལྟར་གྱུར་ནས་ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་རང་བཞིན་སྟོང་པ་ཉིད་དང་རང་གི་སེམས་དབྱེར་མེད་རོ་གཅིག་ཏུ་གྱུར་པར་མོས་ཏེ་ཅུང་ཟད་མཉམ་པར་འཇོག་པ་ཞུག། །
ཞེས་བརྡའ་སྤྲད་པར་བྱ། རྗེས་གནང་བྱེ་ཚུལ་འདི་རྣམས་ཚོམ་བུ་ལ་བརྟེན་ནས་ཐུབ་པ་རྡོ་རྗེ་གདན་པ་གཙོ་ཁོར་གསུམ་གྱི་རྗེས་གནང་བྱེད་ཚུལ་གཞན་གྱི་རྗེས་གནང་བྱེད་ཚུལ་གྱི་མཚོན་བྱེད་དུ་བཀོད་
པ་ཡིན་ལ། དབང་རྟེན་ལ་ཚོམ་བུ་བཀོད་བའང་རུང་ལ་རེ་ངེ་ཙམ་གྱི་རྗེས་གནང་བྱེད་པའི་ཚེ། རྗེས་གནང་གང་བྱེད་གྱི་ལྷ་དེའི་གསེར་སྐུ་ལྟ་བུ་འབུར་སྐུ་ཡོད་ན་དེ་ཡང་བཞག་ཆོག་ཅིང། ཡང་
གཏོར་མ་ལྟ་བུ་ཡང་བཞག་ཆོག་པས་དེ་ལྟར་བཞག་པའི་ཚེ། རྗེས་གནང་གཞན་རྣམས་སོང་བའི་མཇུག་ཏུ་དབང་ལྷ་བསྟིམ་པའི་རྗེས་གནང་ལྷ་འམ་གཏོར་མ་སློབ་མའི་མགོ་ཐོག་ཏུ་བཞག་ཏེ། །
ཕྱོགས་བཅུ་དུས་གསུམ་ན་བཞུགས་པའི་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བྱིན་གྱིས་བརློབས་ཤིག། །ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱིས། སངས་
རྒྱས་དང་བྱང་ཆུབ་སེམས་དཔའ་རྣམས་ཀྱིས། དཔའ་བོ་དང་རྣལ་འབྱོར་མ་རྣམས་ཀྱིས། ཆོས་སྐྱོང་སྲུང་མ་རྣམས་ཀྱིས། ཁྱད་པར་དུ་ཡང་སྐབས་ཀྱི་ལྷ་གང་ཡིན་པ་དེའི་མཚན་ནས་བརྗོད་དེ་བྱིན་གྱིས་བརློབས་ཤིག་ཁྱེད་རྣམས་ལ་ཐུགས་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས། སྐྱོབས་པའི་ནུས་མཐུ་བསམ་གྱིས་མི་ཁྱབ་པ་མངའ་

[196B] ཞེས་གསོལ་བ་བཏབ་པས་ཕྱོགས་
བཅུའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུངས་མ་ཐམས་ཅད་ཀྱི་བྱིན་བརླབ་ཐམས་ཅད་འོད་ཟེར་གྱི་རྣམ་པར་ལྷ་སྐུ་འམ་གཏོར་མ་ལྷར་གསལ་བ་ལ་ཐིམ་ཞིང་ལྷ་སྐུ་འམ་གཏོར་མ་ལྷར་
གསལ་བ་ལས་ལྷ་གཉིས་པ་ཅིག་ཆ་ད་ནས་སློབ་མའི་སྤྱི་བོ་ནས་ཞུགས་ཏེ་ཐུགས་ཁའི་ས་བོན་ལ་ཐིམ་པར་གྱུར། སྔགས་བརྗོད་ཅིང། ཛཿ་ཧཱུཾ་བཾ་ཧོཿ་ཞེས་བརྗོད་དེ་དབང་ལྷ་བསྟིམ། གཞན་
རྣམས་སྔར་དང་འདྲ། རྗེས་གནང་བྱ་ཚུལ་ཕྱི་མ་འདི་རྣམས་ལའང་བཤད་པ་རྒྱས་པ་བྱ་འདོད་ན་སྤྱི་འགྲོ་སྔ་མ་ལྟར་རམ་དེ་ལས་ཀྱང་རྒྱས་པ་དང་བྱེ་བྲག་སྐབས་ཀྱི་ལྷ་རང་རང་གི་ཆེ་བ་བརྗོད་པ་དང་བརྟའ་སྤྲོད་སྔ་མ་
ལྟར་བྱས་ཆོག་ཅིང། སྔ་མ་ལའང་བསྡུས་པ་བྱ་བར་འདོད་ན་ཕྱི་མ་གང་རིགས་བྱས་ཆོག་ལ་གསོལ་འདེབས་ཀྱི་ཚིག་ཀྱང་ངེས་བཟུང་མེད་པར་བྱས་ཆོག་བཤེས་པར་བྱའོ། །གཉིས་པ་ཆོས་སྐྱོང་གི་རྗེས་
གནང་བྱ་ཚུལ་ལ་རང་རྡོ་རྗེ་འཇིགས་བྱེད་ལྟ་བུའི་ཡི་དམ་གང་བྱེད་ཀྱི་ལྷའི་བདག་སྐྱེད་རྒྱས་བསྡུས་གང་ཡང་རུང་བ་བཟླས་པ་དང་བཅས་པ་བྱས་ལ། མདུན་གྱི་མྙྫིའི་སྟེང་དུ་དབང་རྟེན་གཏོར་མ་ལྟ་བུ་བཞག་
རྗེས་གནང་གང་བྱད་ཀྱི་ཆོས་སྐྱོང་དེར་བསྐྱེད་དེ། མཆོད་གཏོར་འབུལ་བ་སོགས་བྱེད་ཏེ་མདུན་བསྐྱེད་སྒྲུབ། སློབ་མ་ཁྲུས་བྱས་ཏེ་མཎྜལ་ཕུལ་བ་ལ་བླ་མ་ལ་ཡི་དམ་གྱི་ལྷ་བདག་བསྐྱེད་གང་བྱས་
པ་དེའི་མཚན་བརྗོད་རེ་དེ་དངོས་ཡིན་སྙམ་པ་མཛད་ནས་ཆོས་སྐྱོང་འདི་ཞེས་བྱ་བའི་རྗེས་གནང་ཞུ་བའི་སླད་དུ་གསོལ་བ་འདེབས་སྙམ་པས་འདིའི་རྗེས་ཟློས་མཛོད། ཅེས་བརྡའ་སྤྲད་ལ། གོང་གི་
[197A]༄༅། །གསོལ་འདེབས་གང་ཡང་རུང་བ་ཅིག་གི་རྗེས་ཟློས་ལན་གསུམ་བྱེད་དུ་གཞུག་དེ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་
དེའི་ཆེད་དུ་དམ་པའི་ཆོས་སྒྲུབ་བ་ལ་འགལ་རྐྱེན་བར་ཆད་ཐམས་ཅད་སེལ་ཞིང། མཐུན་རྐྱེན་ལེགས་ཚོགས་ཐམས་ཅད་ཡིད་བཞིན་དུ་འགྲུབ་པའི་འཕྲིན་ལས་བསྒྲུབ་པའི་ཆོས་སྐྱོང་འདི་ཞེས་བྱ་བའི་རྗེས་
གནང་ཞུ་སྙམ་པས་འདིའི་རྗེས་ཟློས་མཛོད། ཅེས་བརྡའ་སྤྲད་ལ། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་ཀྱི་རྗེས་ཟློས་ལན་གསུམ་བྱེད་དུ་གཞུག་དེ་ནས་
སློབ་མ་རྗེས་གནང་གང་བྱེད་ཀྱི་ཆོས་སྐྱོང་དུ་དེའི་མངོན་རྟོགས་ལྟར་བསྐྱེད་ལ་གནས་གསུམ་བྱིན་གྱིས་བརླབས། དེ་ནས་སྐུའི་རྗེས་གནང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད་
བླ་མ་རིན་པོ་ཆེ་བདག་ལ་ཆོས་སྐྱོང་འདིའི་ཞེས་བྱ་བའི་སྐུའི་རྗེས་སུ་གནང་བ་སྩལ་དུ་གསོལ། ཞེས་པའི་རྗེས་ཟློས་བྱེད་དུ་གཞུག་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། མདུན་
བསྐྱེད་ཀྱི་ཐུགས་ཁར་ཕོག་མདུན་བསྐྱེད་ཀྱི་ཐུགས་ཁ་ནས་འོད་ཟེར་འཕྲོས། མགོན་པོ་ལྟ་བུ་ལ་ཤར་ལྷོ་བསིལ་བའི་ཚལ་གྱི་དུར་ཁྲོད་དམ། ལྷ་མོ་ལྟ་བུ་ལ་བྱང་ཤར་མུ་ལི་ཏིང་གི་རྒྱ་མཚོ་
ཞེས་པ་ལྟ་བུ་ཆོས་སྐྱོང་གང་ཡིན་པ་དེའི་རང་བཞིན་གྱི་བཞུགས་གནས་ཤེས་ན་དེའི་མིང་ནས་བརྗོད་ཅིང་མི་ཤེས་ན་རང་བཞིན་གྱི་གནས་ན་ཆོས་སྐྱོང་གང་ཡིན་པ་དེ་དཔག་ཏུ་མེད་པ་སྤྱན་དྲངས་ནས་སློབ་མ་ལ་ཐིམ་པས་
ལུས་ཀྱི་ནད་གདོན་བར་ཆད་ཐམས་ཅད་བསལ་བའི་མོས་པ་མཛོད་བྱས་ལ་ཆོས་སྐྱོང་དེའི་སྔགས་བརྗོད་ཅིང་རོལ་མོ་དཀྲོལ། དེས་ཆོས་སྐྱོང་འདི་ཞེས་བྱ་བའི་སྐུའི་རྗེས་གནང་ཐོབ། ལུས་ཀྱི་བར་ཆད་

[197B] གསུང་གི་རྗེས་གནང་ལ། གསོལ་འདེབས་སྔན་མའི་སྐུའི་ཞེས་པ་གསུང་གི་ཞེས་པར་
འདོན་པ་བསྒྱུར་ལ་གསོལ་བ་འདེབས་སུ་བཅུག་ལ། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། མདུན་བསྐྱེད་ཀྱི་ཐུགས་ཁར་ཕོག་དེའི་ཐུགས་ཁ་ནས་འོད་ཟེར་འཕྲོས། རང་བཞིན་གྱི་
གནས་ན་བཞུགས་པའི་ཆོས་སྐྱོང་དང་མདུན་བསྐྱེད་ཀྱི་ཆོས་སྐྱོང་གི་གསུང་གི་བྱིན་བརླབ་ཐམས་ཅད་སྔགས་ཀྱི་ཡིག་འབྲུའི་རྣམ་པར་སྤྱན་དྲངས། སློབ་མའི་ངག་ལ་ཐིམ་པས་དག་གི་ནད་གདོན་བར་ཆད་ཐམས་
ཅད་བསལ་བའི་མོས་པ་མཛོད། ཅེས་བརྡའི་སྤྲད་ལ་སྔགས་བརྗོད་ཅིང་རོལ་མོ་དཀྲོལ། དེས་གསུང་གི་རྗེས་གནང་ཐོབ། རང་གི་བར་ཆད་ཐམས་ཅད་བསལ་སྔགས་བཟླ་བ་དང་སྔགས་
ཀྱི་སྒོ་ནས་ལས་བསྒྲུབ་པ་ལ་དབང་བར་བྱས་པ་ཡིན། ཞེས་དག་བརྗོད། ཐུགས་ཀྱི་རྗེས་གནང་ལ། གསོལ་འདེབས་ཀྱི་སྐུའི་ཞེས་པ་ཐུགས་ཀྱི་ཞེས་པར་འདོན་པ་བསྒྱུར་
ལ་གསོལ་བ་འདེབས་སུ་བཅུག་ལ། སློབ་དཔོན་གྱི་ཐུགས་ཁ་ནས། ཞེས་བ་ནས། མདུན་བསྐྱེད་ཀྱི་ཐུགས་ཀྱི་བྱིན་བརླབས་ཐམས་ཅད་ས་བོན་དང་ཕྱག་མཚན་གྱི་རྣམ་པར་སྤྱན་
དྲངས༑ སློབ་མའི་སྙིང་ཁར་ཐིམ་པས་ཡིད་ཀྱི་ནད་གདོན་བར་ཆད་ཐམས་ཅད་བསལ་བའི་མོས་པ་མཛོད། ཅེས་བརྡའ་སྤྲད་ལ་སྔགས་བརྗོད་ཅིང་རོལ་མོ་དཀྲོལ། དེས་ཐུགས་ཀྱི་རྗེས་
གནང་ཐོབ། ཡིད་ཀྱི་བར་ཆད་ཐམས་ཅད་བསལ། ཐུགས་ཀྱི་འཕྲིན་ལས་བསྒྲུབ་པ་ལ་དབང་བར་བྱས། ཞེས་དག་པ་བརྗོད། དབང་ལྷ་བསྟིམ་པའི་རྗེས་གནང་ནི། གཏོར་མ་སློབ་མའི་མགོ་བོར་བཞག་

[198A]༄༅། །ལ༑ བླ་མ་ཡི་དམ་སངས་རྒྱས་བྱང་སེམས་ཆོས་སྐྱོང་སྲུང་མ་ཐམས་ཅད་དང། ཁྱད་པར་དུ་ཡང་རྗེས་གནང་གང་བྱེད་ཀྱི་ཆོས་སྐྱོང་གི་མཚན་ནས་བརྗོད་དོ་རྡོ་རྗེ་སློབ་མ་འདི་
ལ་བྱིན་གྱིས་རློབས་ཤིག་སློབ་མ་འདི་ཁྱོད་ལ་གཉེར་དུ་གཏད་པ་ཡིན་པས་ཉིན་གསུམ་གྱི་བྱར་མཚན་གསུམ་གྱི་མེལ་ཚེ་མཛད་ནས་ཕྱི་ནང་གི་འགལ་རྐྱེན་བར་ཆད་ཐམས་ཅད་སྲུངས། མཐུན་རྐྱེན་
ལེགས་ཚོགས་ཐམས་ཅད་ཡིད་བཞིན་དུ་བསྒྲུབས། སློབ་མ་འདིས་ཞི་རྒྱས་དབང་དྲག་གི་ལས་གང་བཅོལ་བ་ཐམས་ཅད་ཐོགས་པ་མེད་པར་སྒྲུབ་པར་མཛད་དུ་གསོལ། ཞེས་གསོལ་བ་བཏང་
པས་གཏོར་མ་ལྷར་གསལ་བའི་ཆོས་སྐྱོང་འོད་དུ་ཞུ་ནས་སློབ་མ་ལ་ཐིམ་པར་གྱུར། སྔགས་ཀྱི་མཐར་ཛཿ་ཧཱུཾ་བཾ་ཧོཿ་བརྗོད་ཅིང་རོལ་མོ་དཀྲོལ། ནད་པ་ལྟ་བུ་ལ་རྐྱེན་སེལ་གྱི་ཕྱིར་ཆོས་སྐྱོང་གཅིག་གི་རྗེས་
གནང་མང་པོ་བྱེད་དགོས་བྱུང་ན་དབང་ལྷ་བསྟིམ་པའི་ཚེ་མར་མེ་གཅིག་ལས་གཉིས་ཆད་ཀྱི་ཚུལ་དུ་རེ་རེ་ཆད་ནས་ཐིམ་པའི་མོས་པ་བྱ་ཞིང། བཀའ་བསྒོ་བའི་ཚེ་མཐུན་རྐྱེན་ལེགས་ཚོགས་ཐམས་ཅད་ཡིད་
བཞིན་དུ་སྒྲུབ་པར་མཛད་དུ་གསོལ་ཡན་ཆད་ཀྱིས་ཆོག་གསོལ་འདེབས་རྒྱུན་བཤགས་སོགས་སྔ་མ་གཅིག་བུ་ལ་བྱས་པས་ཆོག་གི་ཕྱི་མ་རྣམས་ལ་མི་དགོས། རྗེས་གནང་དངོས་ཀྱི་སྐབས་ལོང་མེད་དུས་
མྱུར་ཁྱེད་ཀྱིས་སྐུ་གསུང་ཐུགས་ཀྱི་རྗེས་གནང་གསུམ་ཀ་སྡེབས་གཅིག་ལ་བྱས་ཀྱང་ཆོག་ཅིང་དམིགས་པ་དང་དག་པ་བརྗོད་པའི་བརྡའ་སྤྲོད་རྣམས་ཀྱང་མི་དགོས། རང་གིས་དམིགས་པ་གང་གསལ་
གྱི་ངོས་ མཇུག་ཆོག་ནི་གཏོར་མའི་ལྷ་བསྟིམ་ན་མི་དགོས་ལ་ལྷ་རེ་རེ་ཆད་པ་བསྟིམ་པ་ཡིན་ན་མདུན་བསྐྱེད་ཀྱི་ལྷ་ལ་མཆོད་བསྟོད་བཟོད་གསོལ་སོགས་སྔར་དང་འདྲ། རྗེས་གནང་

[198B] མ་བྱུང་ན་དབང་རྟེན་གྱི་མདུན་དུ་གཡས་ངོས་ནས་མགོ་བརྩམས་ཏེ་ཐར་ཆགས་
སུ་བཤམ་ཀྱང་རུང། ལོང་ཡོད་དུས་བུམ་པ་སྒྲུབ་ཚུལ་སྔར་ལྟར་བྱ། བྲེལ་དུས་བུམ་པའི་ནང་དུ་ཉི་མ་ལ་ཧཱུཾ་ཡིག་གི་མཐར་བཟླས་བྱའི་སྔགས་ཀྱིས་བསྐོར་བ་ལས་འོད་ཟེར་འཕྲོས་ཕྱོགས་
བཅུའི་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་དང་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ཏེ་བུམ་ཆུ་ལ་ཐིམ་པར་གྱུར་པར་བསམ་ནས། ཨ་མྲྀ་ཏ་བཟླས་པའི་མཐར། །
སྔགས་འཁོར་ཡང་འོད་དུ་ཞུ་ནས་བུམ་པའི་ཆུ་ལ་ཐིམ་པར་གྱུར་བར་བསམ་སྟེ་བསང་ཆུ་བསྒྲུབ་ཀྱང་རུང། ཟུར་བཀའི་རིགས་རང་རང་གི་ཡིག་ཆ་ཁུང་ཐུབ་ལས་འབྱུང་བ་ལྟར་བྱས་པ་ལེགས་ཞེས་སྤྱི་
འགྲོའི་རྗེས་གནང་བྱེད་ཚུལ་བློ་གསལ་མགུལ་རྒྱན་ཞེས་བྱ་བ་འདི་ནི་མདོ་སྔགས་ཀྱི་གཞུང་ལུགས་ལ་རྣམ་དཔྱོད་ཡངས་པའི་རབ་འབྱམས་སྨྲ་བ་བློ་བཟང་ཉི་མ་དང། ནད་དོན་དང་རྩི་རིགས་ལ་
སྦྱངས་ཤིང་རྣམ་དཔྱོད་མི་དམན་པའི་སྐུ་སྐྱེས་རབ་འབྱམས་པ་ཆོས་ལྡན་རྒྱ་མཚོ་ལ་སོགས་པ་དོན་གཉེར་ཅན་འགའ་ཞིག་གིས་བསྐུལ་བ་ལྟར་སྤྱི་བཀའ་དང་ཟུར་བཀའི་རྗེས་གནང་བྱེད་ཚུལ་གྱི་ཡིག་ཆ་མང་དུ་
མཐོང་བའི་བན་རྒན་སྙོམ་ལས་པ། ངག་དབང་བློ་བཟང་ཆོས་ལྡན་དཔལ་བཟང་པོས་སྦྱར་བའི་ཡི་གེ་པ་ནི་བསྐུལ་པ་པོ་རབ་འབྱམས་སྨྲ་བ་བློ་བཟང་ཉི་མའོ། །



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། འདིར་ཡི་དམ་སངས་རྒྱས་བྱང་སེམས་མང་པོ་ལ་སྦྱར་ཆོག་པའི་རྗེས་གནང་ཇི་ལྟར་

[198A]༄༅། །བྱ་བའི་ཚུལ་ནི། གཏོར་མའམ། མཎྜལ་ཚོམ་བུ། མཆོད་གཏོར་ནམས་བཀོད་པས་ཐོན་པ། ཁྲུས་བུམ་སོགས་སྟ་གོན་བྱས་ལ། སློབ་དཔོན་རང་ཉིད་ཀྱིས་ལྷ་དེ་དང་དེའི་བདག་བསྐྱེད་བཟླས་
པ་དང་བཅས་པ་སྔོན་དུ་བཏང། གཏོར་མའམ་མཎྜལ་བསངས་སྦྱངས། ལྷ་གང་དང་གང་བྱ་བ་དེའི་མདུན་བསྐྱེད་མཆོད་བསྟོད་བཟླས་པ་གཏོར་འབུལ་རྣམས་བྱས་ཏེ། རྒྱས་པར་ན་རང་ཉིད་ཀྱིས་རྗེས་གནང་ལེན་
ཅིང་སྣང་བ་ནོད་དོ། །དེ་ནས་སློབ་མ་རྣམས་ལ་བསྒྲུབས་པའི་ཁྲུས་ཆུས་ཁྲུས་བྱས། མཎྜལ་འབུལ་དུ་གཞུག་རྗེས་ཐོགས་སུ། འོ་ལགས་སོ། སྐྱེས་རབས་ལས། རབ་ཏུ་དམའ་བའི་སྟན་ལ་འདུག་དུལ་བའི་
དཔལ་ནི་རྣམ་པར་བསྐྱེད། །དགའ་དང་ལྡན་པའི་མིག་གིས་བལྟ། །ཚིག་གི་བདུད་རྩི་འཐུང་བ་བཞིན། །གུས་པ་བསྐྱེད་དེ་རྩེ་གཅིག་བཏུད། །རབ་ཏུ་དང་ལ་དྲི་མེད་ཡིད། །ནད་པས་སྨན་པའི་ཚིག་མཉན་བཞིན། །
རིམ་གྲོ་བསྐྱེད་དེ་ཆོས་ཉོན་ཅིག་ཅེས་གསུངས་པས། ཚུལ་བཞིན་གསན་པར་མཛོད། གསན་པར་བྱ་བའི་ཆོས་ནི། ལྷ་འདི་དང་འདིའི་རྗེས་གནང་ཡིན་ཞེས་རྒྱས་པར་ན་དེ་དང་དེའི་བསྔགས་པ་བརྗོད། དེ་ནས་
དེའི་རྗེས་གནང་ཞུ་བ་ལ། མདུན་དུ་དུལ་བས་འདུག་པ་དང། །གོས་སོགས་ཚུལ་ནི་བསྡམས་པ་དང། །པུས་བཙུགས་ཐལ་མོ་སྦྱར་བ་ཡིས། །ཉན་སོགས་འདོད་པས་གསོལ་གསུམ་གདབ། ཅེས་གསུངས་

[198B] ཀུན་མཁྱེན་ཡེ་ཤེས་ཕུང་པོ་ཅན། ཞེས་སོགས་སྐབས་སྦྱར་ལན་གསུམ་བྱ། དེ་ནས། ཁྱེད་རང་རྣམས་བསམ་པ་འདི་ལྟར་མཛོད། རང་ཅག་རྣམས་ཀྱིས་རྙེད་
པར་དཀའ་བའི་དལ་འབྱོར་གྱི་མི་ལུས་ཐོབ། མཇལ་དཀའ་བའི་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ་སྐབས་འདིར། ཚེ་འདིའི་བདེ་བ་ལ་མ་ཆགས་པར། ཚེ་ཕྱི་མ་ཕན་ཆད་ཀྱི་དོན་རྣམ་པར་དག་པ་
བསྒྲུབ་དགོས་ཏེ། དེ་ལྟར་མ་ཡིན་པར། ཚེ་འདི་དོན་མེད་དུ་བཏང་ན་རང་གིས་རང་བསླུས་པ་དང། རྨོངས་ཚབས་དེ་ལས་ཆེ་བ་མེད་དེ། མགོན་པོ་ཀླུ་སྒྲུབ་ཀྱིས། གང་ཞིག་གསེར་སྣོད་རིན་ཆེན་སྤྲས་པ་ཡིས། །
ངན་སྐྱུགས་འཕྱག་པར་བྱེད་པ་དེ་བས་ནི། །གང་ཞིག་མི་རུ་སྐྱེས་ནས་སྡིག་པ་དག་བགྱིད་པ་དེ་ནི་ཆེས་རབ་བླུན་པ་ལགས། ཅེས་གསུངས་པའི་ཕྱིར། སྐྱེ་བ་གཏན་གྱི་འདུན་མ་བསྒྲུབ་དགོས་ཤིང། དེ་ཡང་ད་
ལྟ་ཉིད་ནས་མ་བསྒྲུབས་པར། དིང་བྱ་སང་བྱའི་ངང་དུ་ལུས་པ་ན། བཤེས་ཕྲིན་ལས། ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་སྦུར་བས་ཀྱང་མི་རྟག་ན། །དབུགས་རྔུབ་དབུགས་འབྱུང་གཉིད་
ཀྱིས་ལོག་པ་ལས། །སང་ཁོམ་གང་ལགས་དེ་ནི་ངོ་མཚར་ཆེ། ཞེས་གསུངས་པ་ལྟར་ངེས་པར་འཆི། ནམ་འཆི་ལ་ངེས་པ་མེད། ཤི་ནས་ཀྱང་གང་དུ་སྐྱེའི་ངེས་པ་མེད་ཅིང། ངན་སོང་དུ་སྐྱེས་ན་ཚ་གྲང། བཀྲེས་

[199A]༄༅། །སྐོམ། བཀོལ་སྤྱད། གཅིག་ལ་གཅིག་ཟའི་སྡུག་བསྔལ་བཟོད་པར་དཀའ་བ་ཡོད། གལ་ཏེ་བདེ་འགྲོར་སྐྱེས་ཀྱང། བཞི་བརྒྱ་པ་ལས། མཁས་པ་རྣམས་ལ་མཐོ་རིས་ཀྱང། །དམྱལ་
བ་དང་མཚུངས་འཇིགས་བསྐྱེད་འགྱུར། ཞེས་གསུངས་པ་ལྟར། བདེ་བའི་སྐབས་མེད། མདོར་ན་བཤེས་ཕྲིན་ལས། འཁོར་བ་དེ་འདྲ་ལགས་པས་ལྷ་མི་དང། །དམྱལ་བ་དུད་འགྲོ་ཡི་དྭགས་རྣམ་དག་ཏུ། །སྐྱེ་
བ་བཟང་པོ་མ་ལགས་སྐྱེ་བ་ནི། །གནོད་པ་དུ་མའི་སྣོད་གྱུར་ལགས་མཁྱེན་མཛོད། ཅེས་སོགས་གསུངས་པ་ལྟར། འཁོར་བ་མཐའ་དག་སྡུག་བསྔལ་གྱི་རང་བཞིན་ཅན། རང་ཉིད་སྡུག་བསྔལ་གྱིས་ཇི་ལྟར་
གདུངས་པ་བཞིན། འཁོར་བའི་སེམས་ཅན་ཐམས་ཅད་ཀྱང་སྡུག་བསྔལ་གྱིས་གདུངས་ལ། སེམས་ཅན་དེ་ཐམས་ཅད་ནི་སྐྱེ་ཤི་འཕོས་པས་ངོ་མ་ཤེས་པ་ཙམ་མ་གཏོགས། ཐོག་མེད་ནས་ཡང་ཡང་དྲིན་
གྱིས་བསྐྱངས་པའི་དྲིན་ཅན་གྱི་མ་ཤ་སྟག་ཡིན། དེས་ན་མར་གྱུར་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པའི་བསམ་པ་དུང་དུང་བ་བསྐྱེད་
པར་མཛོད། དེའི་ངང་ནས་གནས་འདི་ཉིད་ཀྱང་དག་པའི་ཞིང་དངོས་ཡིན་སྙམ་པ་དང། གཏོར་མའམ་ཚོམ་བུ་འདི་ཉིད་ལྷ་འདི་དང་འདི་ཞེས་རྗེས་གནང་ཅི་བྱེད་པའི་ལྷ་དེ་དང་དེའི་མངོན་རྟོགས་རྒྱས་བསྡུས་

[199B] དེ་དག་གི་སྟེང་དུ་རྩ་བརྒྱུད་ཀྱི་བླ་མ་ཡི་དམ་དཀོན་མཆོག་གསུམ་གྱི་ལྷ་ཚོགས་བཞུགས་པའི་མོས་པ་མཛོད། དཀོན་མཆོག་གསུམ་ལ་བདག་སྐྱབས་མཆི། ཞེས་སོགས་
ལན་གསུམ་གྱིས་བྱང་སྡོམ་ཕོག་དངོས་གཞི་ལ་སློབ་མ་རྣམས་ཀྱི་བགེགས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། ལྷ་ཞི་བ་ཡིན་ན་པད་ཟླ། དྲག་པོ་ཡིན་ན་པད་ཉིའི་གདན་ལ། ཆོ་ག་གསུམ་བསྐྱེད་ཀྱིས་ལྷ་དེ་
དང་དེར་ལེགས་པར་བསྐྱེད་དེ། སྐུའི་རྗེས་གནང་ཞུ་བའི་ཕྱིར་གསོལ་བ་འདེབས་པ་འདིའི་རྗེས་ཟློས་མཛོད། སློབ་དཔོན་ཆེན་པོ་དགོངས་སུ་གསོལ། །སངས་རྒྱས་ཀུན་གྱི་སྐུ་ཡི་དངོས། །བཅོམ་ལྡན་འདས་སམ་རྗེ་
བཙུན་ནི། །ལྷ་མཆོག་འདི་ཞེས་བགྱི་བ་ཡི། །སྐུ་ཡི་རྗེས་གནང་སྩལ་དུ་གསོལ། ལན་གསུམ་བྱ། དེ་ནས། བླ་མའི་ཐུགས་ཀའི་ཧཱུཾ་གི་འོད་ཟེར་གྱིས་མདུན་བསྐྱེད་ཀྱི་ལྷའི་ཐུགས་རྒྱུད་བསྐུལ། དེའི་ཐུགས་ཀའི་
འོད་ཟེར་ལྕགས་ཀྱུ་ལྟ་བུས་རང་བཞིན་གྱི་གནས་ནས་ལྷ་དེ་དང་དེའི་སྐུའི་བྱིན་རླབས་ཐམས་ཅད་ལྷ་དེ་དང་དེའི་སྐུའི་རྣམ་པར་སྤྱན་དྲངས། ཁྱེད་རང་རྣམས་ཀྱི་ལུས་ལ་ཆར་ཆེན་པོ་བབས་པ་ལྟར་ཐིམ་པས། ལུས་ཀྱི་
སྡིག་སྒྲིབ་ཐམས་ཅད་དག་ལུས་ལྷ་དེ་དང་དེའི་སྐུ་དང་དབྱེར་མེད་དུ་བྱིན་གྱིས་བརླབས་པའི་མོས་པ་གྱིས། ཅེས་བརྡའ་སྤྲད། བླ་མས་ཌཱ་དྲིལ་དང་བཅས། མ་ལུས་སེམས་ཅན་ཀུན་གྱི་མགོན་གྱུར་ཅིང། ཞེས་

[200A]༄༅། །སོགས་ཤློ་ཀ་གཅིག་གི་མཇུག་ཏུ། ཨེ་ཧྱེ་ཧི། བཛྲ་ས་མ་ཡ་ཛཿ་ཛཿ་ཛཿ་ཧཱུཾ་བཾ་ཧོཿ་ཞེས་བསྟིམ། སྐུའི་རྗེས་སུ་གནང་བའོ། །དེ་ནས་གསུང་གི་རྗེས་གནང་ཞུ་བའི་དོན་དུ། སྐུའི་གསོལ་འདེབས་
གསུང་དུ་འདོན་པ་བསྒྱུར། ལྷ་དེ་དང་དེའི་ཐུགས་ཀར། ལ་ཞི་བ་ལ་ཟླ་བ། དྲག་པོ་ལ་ཉི་མའི་དབུས་སུ་རང་རང་གི་ས་བོན་གྱི་མཐར་བཀོད་པའི་སྔགས་ཕྲེང་ལས་སྔགས་ཕྲེང་གཉིས་པ་བྱུང། ཞལ་ནས་ཐོན། ཁྱེད་
རང་རྣམས་ལྷར་གསལ་བའི་ཞལ་དུ་ཞུགས་སྙིང་གར་འཁོད་པའི་འོད་ཟེར་གྱིས་ངག་གི་སྒོ་ནས་བསགས་པའི་སྡིག་སྒྲིབ་སྦྱངས། གསུང་གི་བྱིན་རླབས་ངག་ལ་ཞུགས། ངག་ནུས་པ་དང་ལྡན་པར་བྱིན་གྱིས་བརླབས་
པའི་མོས་པ་མཛོད་ལ། འདིའི་རྗེས་ཟློས་གྱིས་ཅེས་སོ་སོའི་སྙིང་པོ་དང་ཉེ་སྙིང་ཅི་རིགས་ལན་གསུམ་བརྗོད། མེ་ཏོག་སྤྱི་བོར་བཞག་བཅོམ་ལྡན་འདི་ལ་སྩལ་ལགས་ཀྱི། ཞེས་སོགས་བརྗོད། གསུང་གི་རྗེས་སུ་
གནང་བའོ།། དེ་ནས་ཐུགས་ཀྱི་རྗེས་གནང་ཞུ་བའི་དོན་དུ། གསུང་གི་གསོལ་འདེབས་ཐུགས་སུ་འདོན་པ་བསྒྱུར་ལ་གསོལ་བ་གདབ། དེ་ནས། བླ་མའི་ཐུགས་ཀའི་ཧཱུཾ་གི་འོད་ཟེར་དང། མདུན་བསྐྱེད་ཀྱི་ལྷ་དེ་དང་
དེའི་ཐུགས་ཀའི་ཧཱུཾ་གི་འོད་ཟེར་གྱིས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་དང། ཁྱད་པར་ལྷ་དེ་དང་དེའི་ཐུགས་ཀྱི་བྱིན་རླབས་ཐམས་ཅད་ཕྱག་མཚན་དང་ས་བོན་གྱི་རྣམ་པར་སྤྱན་དྲངས་

[200B] ནད་གདོན་བར་དུ་གཅོད་པ་ཐམས་ཅད་སྦྱངས། ཐུགས་ཀྱི་བྱིན་རླབས་ཐོབ་པའི་མོས་པ་
མཛོད། ཅེས་བརྡའ་སྤྲད་ནས། ལྷ་དེ་དང་དེའི་སྙིང་པོ་ཉེ་སྙིང་རྩ་སྔགས་ཅི་རིགས་བརྗོད། ཌཱ་དྲིལ་སོགས་རོལ་མོའི་སྒྲ་བྱའོ། །ཐུགས་ཀྱི་རྗེས་སུ་གནང་བའོ། །ལྷ་བསྟིམ་པའི་རྗེས་གནང་ནི། བླ་མའི་ཐུགས་ཀའི་ཧཱུཾ་གི་
འོད་ཟེར་གྱིས་མདུན་གྱི་ལྷ་གང་ཡིན་དེ་སྤྱན་དྲངས། ཁྱེད་རང་རྣམས་ཀྱི་སྤྱི་བོར་བཞུགས་པའི་མོས་པ་མཛོད། དེ་ཉིད་ལ་ངས་གསོལ་བ་བཏབ་ཅིང་ཐུགས་རྗེ་བསྐུལ་བས་སྐུའི་ཆ་ལས་འོད་ཟེར་འཕྲོས། ཁྱེད་རང་རྣམས་
ཀྱི་སྡིག་སྒྲིབ་ནད་གདོན་བར་གཅོད་ཐམས་ཅད་སྦྱངས། ཚེ་དང་བསོད་ནམས་ལ་སོགས་པའི་ཡོན་ཏན་ཐམས་ཅད་འཕེལ་ཞིང་རྒྱས་པར་མཛད། མཐར་རྩ་བརྒྱུད་ཀྱི་བླ་མ་དང་སངས་རྒྱས་བྱང་སེམས་ཐམས་ཅད་ཀྱང་སྤྱི་བོའི་
ལྷག་པའི་ལྷ་ལ་ཐིམ། དེ་ཉིད་ཀྱང་ཁྱེད་རང་རྣམས་ཀྱི་ལུས་ལ་ཐིམ་པས། ཁྱེད་རང་རྣམས་ཀྱི་སྒོ་གསུམ་ལྷག་པའི་ལྷའི་སྐུ་གསུང་ཐུགས་རྡོ་རྗེ་གསུམ་གྱི་ངོ་བོར་གྱུར་པའི་མོས་པ་མཛོད། ཅེས་བརྡའ་སྤྲད་ནས་གཏོར་མ་སློབ་
མའི་སྤྱི་བོར་བཞག་ལ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བྱིན་གྱིས་རློབས་ཤིག་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས། ཡི་དམ་དཀྱིལ་འཁོར་གྱི་ལྷ་
[201A]༄༅། །ཚོགས་རྣམས་ཀྱིས། དཔའ་བོ་དང་རྣལ་འབྱོར་མའི་ཚོགས་རྣམས་ཀྱིས། ཆོས་སྐྱོང་བའི་བསྲུང་མ་རྣམས་ཀྱིས། ཁྱད་པར་ལྷ་དེ་དང་དེའི་མཚན་ནས་སྨོས་ཏེ། ཁྱེད་རྣམས་ལ་མཁྱེན་པའི་ཡེ་ཤེས་
བརྩེ་བའི་ཐུགས་རྗེ། སྐྱོབ་པའི་ནུས་པ་བསམ་གྱིས་མི་ཁྱབ་པ་མངའ་བས། སྐལ་ལྡན་རིགས་ཀྱི་བུ་འདི་རྣམས་ཀྱི་ལུས་ཀྱི་ན་ཚ། སེམས་ཀྱི་སྡུག་བསྔལ་སོགས་འགལ་རྐྱེན་ཕྱི་ནང་གི་བར་གཅོད་ཐམས་ཅད་ཞི་བ་དང་
མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ་ཕུན་སུམ་ཚོགས་པ་འཕེལ་ཞིང་རྒྱས་པ་དང། མཆོག་དང་ཐུན་མོང་གི་དངོས་གྲུབ་ཐམས་ཅད་མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་
བཏབ་པས་ལྷ་དེ་དང་ལྷ་དེ་ཉིད་དགྱེས་བཞིན་དུ་སློབ་མའི་ལུས་ལ་ཐིམ་པས་བྱིན་གྱིས་བརླབས་པར་བསམས། ཛཿ་ཧཱུཾ་བཾ་ཧོཿ་ཞེས་བཀའ་བསྒོ་རྒྱས་བསྡུས་ཅི་རིགས་བྱ། ལྷག་པའི་ལྷ་ཞུ་བར་མོས་པའི་གཏོར་
ཟན་ནམ། ནང་མཆོད་བྱིན་ལ། དམ་རྫས་འཆི་མེད་བདུད་རྩིའི་ཟས། །ཟོ་ཞིག་བུ་ཁྱོད་རིགས་སུ་སྐྱེ། །ང་ཡིས་བསྒོ་བའི་ངག་མ་བཅག་བསྒྲུབ་ལ་ནན་ཏན་གཅེས་སུ་གྱིས། ཅེས་བརྗོད། ཤིས་པ་བརྗོད་ཅིང་
སློབ་དཔོན་གྱིས་ལྷ་དེ་དང་དེ་ལ་གཏང་རག་གི་མཆོད་པ་བྱས་ལ་བཟོད་པར་གསོལ། ཡེ་ཤེས་པ་གཤེགས་སུ་གསོལ་བ་སོགས་མཇུག་ཆོག་རྒྱས་བསྡུས་སྐབས་དང་སྦྱར་བར་བྱའོ། །ཡི་དམ་སངས་

[201B] །སོ་སོར་སྦྱར་ཆོག་རྗེས་གནང་བྱ་བའི་ཚུལ། །ལྷ་དབང་ཕྱོགས་ལས་རྣམ་རྒྱལ་སྤྲུལ་སྐུ་ཡི། །བཀའ་བཞིན་ཆོས་ཀྱི་རྒྱལ་མཚན་ཞེས་བྱས་བཀོད། །འདི་ལྟར་བསྐྲུན་པའི་རྣམ་དཀར་དགེ་
བའི་མཐུས། །འདི་བཞིན་རྗེས་གནང་བསྩལ་བའི་འགྲོ་ཀུན་གྱིས། །སྐུ་གསུམ་བདེ་བ་ཆེན་པོ་ཐོབ་པ་དང། །ཐུབ་བསྟན་དར་ཞིང་ཡུན་རིང་གནས་གྱུར་ཅིག་ཅེས་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་ཆོས་གྲྭ་
ཆེན་པོ་བཀྲ་ཤིས་ལྷུན་པོའི་གཟིམས་ཁང་རྒྱལ་མཚན་མཐོན་པོའི་གཟིམས་ཆུང་ཡིད་དགའ་ཆོས་འཛིན་དུ་བྲིས་པ་དགེ་བར་གྱུར་ཅིག་ །།



