༄༅། །བྲུལ་གཏོར་དཀོར་སྒྲིབ་དག་བྱེད་ཟླ་ཤེལ་ཆུ་རྒྱུན་གྱི་འཁྲིད་ཡིག་གནད་ཀྱི་དོན་གསལ་ཞེས་བྱ་བ་བཞུགས། །
[001A]༄༅། །ན་མོ་གུ་རུ་ལོ་ཀེ་ཤྭ་རཱ་ཡ། རྒྱལ་ཀུན་ཐུགས་རྗེའི་རང་གཟུགས་སྤྱན་རས་གཟིགས། །ངུར་སྨྲིག་གོས་ཀླུབས་རྩ་བའི་བླ་མ་ལ། །གུས་པས་བཏུད་ནས་དེ་ལ་བཞད་པ་བཞན། །བྲུལ་གཏར་
ཕྱག་ལེན་དམིགས་རིམ་མདོར་བསྡུས་བཤད། །འདིར་འཕགས་པ་ཐུགས་རྗེ་ཆེན་པོས་དབོན་སྟོན་སྐྱེར་སྒང་པ་ཆོས་ཀྱི་སེང་གེ་ལ་དངོས་སུ་གནང་བའི་ཟན་བྲལ་བྲུལ་གྱི་གཏོར་མ་ལ་བྲུལ་གཏོར་དུ་གྲགས་པ་པཎ་ཆེན་
བློ་བཟང་ཆོས་ཀྱི་རྒྱལ་མཚན་གྱི་གཞུང་ལ་བརྟེན་ནས་གཏོང་ཚུལ་ལ་གཉིས། སྔོན་གྱི་གླིང་གཞི་དང། གཏོང་ཚུལ་དངོས་སོ། །དང་པོ་ནི། ཆོས་རྗེ་རྨོག་ཅོག་པའི་དྲུང་དུ་བླ་མ་སྐྱེར་སྒང་པ་བཞུགས་ཚེ་ནུབ་གཅིག་རྨི་
ལམ་དུ། མི་གཙང་བའི་ཕུང་པོ་ཞིག་དབང་མེད་དུ་ཟོས་པའི་མོད་ལ་ཡི་གེ་ཨ་ཞིག་གིས་གསུས་པ་ལ་ཕར་ཐལ་ཚུར་ཐལ་དུ་ཕུག་པས། ཟུག་རྡུ་བཟོད་དཀའ་བ་བྱུང་བ་རྨིས། ནང་པར་སྟོང་ལུང་པའི་ཡོན་

[002A]༄༅། །བདག་གཅིག་གིས་ཆོས་གླེགས་བམ་ཞིག་བཙོངས་པའི་དཀོར་སྦྱོང་ལ་སྐྱེར་སྒང་པས་གཙོས་པའི་དགེ་སློང་བཞི་བསྙེན་བཀུར་ལ་འབོད་དུ་བྱུང་བ་ལ། ཁོང་གིས་མ་བྱོན་པས་
བླ་མ་རྨོག་ཅོག་པའི་ཞལ་ནས། ད་ལན་ཁྱོད་ཅིས་ཀྱང་སོངས་གསུངས་པས་བཀའ་ནན་མ་ཐེག་པར་བྱོན། བསྙེན་བཀུར་བཟང་པོ་བྱས། དེ་གསོལ་བས་གྲལ་གྲོལ་མ་ཐག་ཤིན་ཏུ་བསྙུང་བར་གྱུར་
སྨན་དང་རིམ་གྲོས་མ་ཕན་པར་གྲོངས་ལ་ཐུག་པ་ན། འཕགས་པ་སྤྱན་རས་གཟིགས་ལ་གསོལ་བ་བཏབ་པས་ཐོ་རངས་དངོས་སུ་བྱོན་པ་ལ་གནས་ཚུལ་ཞུས་པས། ཁ་སང་གི་ཡོན་བདག་དེས་
ཁྱེད་དགེ་བཤེས་བཞི་པོ་གསུང་རབ་བཙོངས་པའི་དཀོར་སྦྱོང་དུ་གདན་དྲངས་པ་ཡིན། ཆོས་ཀྱི་སྐུ་བླུས་ཟོས་པས་ཁྱོད་རྒྱུད་དག་པས་སྐྱེ་བ་འདི་ལ་ནད་ཚབས་ཆེན་སྨིན་པ་ཡིན། ཁོང་གྲོགས་གསུམ་
པོ་སྐྱེ་བ་ཕྱི་མ་མནར་མེད་པའི་དམྱལ་བར་སྐྱེ་གསུང་བ་ལ། སྐྱེར་སྒང་པས་ཚེ་འདིར་ནད་ལས་གྲོལ་ཞིང་ཕྱི་མ་ངན་སོང་དུ་མ་འགྲོ་བའི་ཐབས་ཞུས་པས་བྲུལ་གཏོར་འདི་གནང། ཁོང་གིས་གཏང་བླ་

[002B] །ཞེས་སྔོན་གྱི་ཡིག་རྙིང་དག་ལས་འབྱུང་བ་ལྟར་རོ། །གཉིས་པ་གཏོང་ཚུལ་དངོས་ལ་གསུམ། སྔོན་འགྲོ། དངོས་གཞི། མཇུག་ཆོག་གོ་དང་པོ་ལ་གསུམ། ཡོ་བྱད་བཤམས་པ། །སྐྱབས་
འགྲོ་སེམས་བསྐྱེད། བདག་མགྲོན་བསྐྱེད་པའོ། །དང་པོ་ནི། གཏོར་མའི་ཡོ་བྱད་སྤྱི་དང་ཁྱད་པར་མཐེབ་སྐྱ་བཅོ་ལྔ། ཟན་རིལ་ལྔ་བཅུ་རྩ་གཅིག་ཆུ་གཙང་བཅས་སྟ་གོན་བྱ་བའོ། །གཉིས་པ་སྐྱབས་འགྲོ་སེམས་
བསྐྱེད་ནི། དགེ་སེམས་རྣམ་པར་དག་པས། མདུན་གྱི་ནམ་མཁར་རིན་པོ་ཆེའི་ཁྲིའི་སྟེང་དུ་པདྨ་འདབ་མ་བཞི་པའི་ལྟེ་བར་བླ་མ་ཁ་སརྦཱ་ཎི། མདུན་གྱི་འདབ་མར་རྩ་བརྒྱུད་ཀྱི་བླ་མ། གཡས་ཀྱི་འདབ་མར་ཡི་དམ་
སངས་རྒྱས། རྒྱབ་ཀྱི་འདབ་མར་མདོ་སྔགས་ཀྱི་གླེགས་བམ། གཡོན་གྱི་འདབ་མར་བྱང་སེམས་ཉན་རང་མཁའ་འགྲོ་ཆོས་སྲུང་བཅས་དང། རང་གི་མཐའ་སྐོར་དུ་སེམས་ཅན་ཐམས་ཅད་འཁོད་པར་བསམས་ནས་
རང་གཞན་སེམས་ཅན་ཐམས་ཅད་འཁོར་བའི་སྡུག་བསྔལ་གྱིས་མནར་བ་ལ་འཇིགས་ཤིང་སྙིང་རྗེ་བ་དང། སྐྱབས་ཡུལ་རྣམས་ལ་འཇིགས་པ་ལས་སྐྱོབ་པའི་ནུས་མཐུ་ཡོད་པར་ཡིད་ཆེས་ཀྱི་སྒོ་ནས། བདག་
དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །ཞེས་ལན་གསུམ་

[003A]༄༅། །བརྗོད་པས་སྐྱབས་ཡུལ་རྣམས་ལས་བདུད་རྩི་བབས་པས་རང་གཞན་གྱི་སྡིག་སྒྲིབ་བཀྲུས་ནས་སྐྱབས་འོག་ཏུ་ཆུད་པའི་མོས་པ་བྱའོ། །དེ་ནས། མ་སེམས་ཅན་ཐམས་ཅད་ཀྱི་དོན་དུ་མྱུར་བ་མྱུར་བར་ཡང་དག་
པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱ། དེའི་ཕྱིར་དུ་མཆོད་སྦྱིན་གཏོར་མའི་རིམ་པ་ལ་འཇུག་པར་བགྱིའོ། །ཞེས་སྨོན་འཇུག་གི་སེམས་ལན་གསུམ་བསྐྱེད་ནས། སེང་ཁྲི་པད་འདབ་ཀྱི་སྟེང་གི་
སྐྱབས་ཡུལ་རྣམས་རང་གི་སྨིན་མཚམས་སུ་བསྡུའོ། །གསུམ་པ་བདག་མགྲོན་བསྐྱེད་པ་ནི། སྐྱབས་ཡུལ་ཐིམས་པའི་རྐྱེན་གྱིས་རང་ཡང་འོད་དུ་ཞུ་ནས་ཡེ་ཤེས་ཆོས་སྐུ་མངོན་དུ་གྱུར་པའི་མོས་པ་བྱ། དེའི་ངང་ལས་སྐད་ཅིག་ཙམ་
གྱིས་པད་དཀར་ཟླ་བའི་དཀྱིལ་འཁོར་གྱི་སྟེང་དུ་རང་ཉིད་འཕགས་པ་སྤྱན་རས་གཟིགས་ཁ་ས་རྦཱ་ཎི་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་གྱི་ཕྱག་རྒྱ་དང། གཡོན་པདྨ་འཛིན་པ། དབུ་སྐྲ་ཐོར་
ཚུགས་ཅན། རིན་པོ་ཆེའི་རྒྱན་དང་དར་གྱི་ན་བཟས་ཀླུབས་ཤིང། ཞབས་གཉིས་སྐྱིལ་ཀྲུང་ཕྱེད་པའི་སྟབས་ཀྱིས་བཞུགས་པའི་ཐུགས་ཀར་ཟླ་བའི་སྟེང་དུ་ཧྲིཿ་ཡིག་དཀར་པོ། དེ་ལས་འོད་ཟེར་དམར་པོ་ལྕགས་ཀྱུ་ལྟ་བུ་
འཕྲོས་པས་སྲིད་པ་འཁོར་བ་དང་ཞི་བ་མྱང་འདས་ཀྱི་མགྲོན་ཐམས་ཅད་སྤྱན་དྲངས། གར་བཞུགས་རྡོ་རྗེའི། ཞེས་པ་ནས། འདོད་པའི་གང་ན་ལ་བཞུགས་པར་གྱུར། ཅེས་པའི་བར་བརྗོད་པས། མགྲོན་རང་རང་གང་ན་

[003B] དབྱིངས་སྟོང་པ་ཉིད་ཀྱི་དང་ནས་སྤྱན་འདྲེན་པའི་དོན་དང། ཨེ་ཧྱེ་ཧི་ནི་ཚུར་བྱོན་ཚུར་བྱོན་ཞེས་པ་དང། ཀ་མ་ལ་ནི་པདྨ་ཉི་ཟླ་སོགས་དོན་མང་པོར་འཇུག་པར་སྒྲའི་སྙེ་མ་ལས་བཤད་པ་ལྟར། མགྲོན་རང་རང་ཇི་
ལྟར་འདོད་པའི་གདན་ལ་བཞུགས་པར་གསོལ་བ་ཡིན་པས། རྩ་བའི་བླ་མ་དང་དབྱེར་མེད་པའི་འཕགས་མཆོག་སྤྱན་རས་གཟིགས་ཀྱི་ལྷ་ཚོགས་རྣམས་རང་གི་མདུན་གྱི་ཁྲི་སྟེང་གི་པདྨའི་ལྟེ་བ་དང། རྩ་བའི་བླ་མ་ལ་ལོངས་སྐུའི་རྣམ་པ་ཅན་གྱི་
སངས་རྒྱས་བྱང་སེམས་མཁའ་འགྲོ་ཆོས་སྐྱོང་གིས་བསྐོར་བ་རྣམས་གཡས་ཀྱི་པད་འདབ་དང། ཤཱཀྱའི་རྒྱལ་པོ་ལ་སྤྲུལ་སྐུའི་རྣམ་པ་ཅན་གྱི་སངས་རྒྱས་བྱང་སེམས་ཉན་རང་བཀའ་སྡོད་ཀྱིས་བསྐོར་བ་རྣམས་གཡོན་གྱི་པད་འདབ་དང། རིགས་
དྲུག་སྤྱི་དང་གདོན་བགེགས་ལན་ཆགས་ཀྱི་མགྲོན་རྣམས་རྒྱབ་ཀྱི་པད་འདབ་རྣམས་ལ་བཞུགས་པར་བསམ་མོ། །གཉིས་པ་དངོས་གཞི་ལ་མགྲོན་ཚན་ལྔ་སྟེ། གསུང་བ་པོ་སྤྱན་རས་གཟིགས་ཀྱི་ལྷ་ཚོགས། ལོངས་སྐུའི་རྣམ་པ་ཅན་གྱི་ལྷ་ཚོགས་
སྤྲུལ་སྐུའི་རྣམ་པ་ཅན་གྱི་ལྷ་ཚོགས། རིགས་དྲུག་གདོན་བགེགས་ལན་ཆགས་ཀྱི་མགྲོན། བཀའ་སྡོད་ཝ་རུ་ཎ་འཁོར་བཅས་སོ། །དང་པོ་ནི། མདུན་གྱི་གཏོར་སྣོད་དུ་མཐེབ་སྐྱུ་གསུམ་དང་ཆུ་གཙང་བླུག་པ། བཛྲ་ཨ་མྲྀ་ཏའི་སྔགས་དང་རང་
གི་སྙིང་ག་ནས་ཁྲོ་བོ་བདུད་རྩི་འཁྱིལ་པ་སྤྲོས་ཏེ་བགེགས་བསངས། སྭ་བྷ་ཝའི་སྔགས་དང། གཏོར་མ་སྣོད་དང་བཅས་པ་འོད་དུ་ཞུ་ནས་ཆོས་ཐམས་ཅད་རང་བཞིན་གྱིས་དག་པའི་ལྟ་བ་དྲན་ཏེ་ཐ་མལ་གྱི་སྣང་ཞེན་སྦྱངས། སྟོང་པའི་

[004A]༄༅། །ངང་ལས་བྷཱུཾ་ཡིག་དཀར་པོ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་བདེན་འཛིན་བག་ཆགས་དང་བཅས་པའི་ཟག་པ་མེད་པའི་ཡེ་ཤེས་ཉིད་བདུད་རྩིའི་རྒྱ་མཚོ་ཆེན་པོའི་རྣམ་པར་བསྐྱེད། ཨོཾ་ཨཱ་
ཧཱུཾ་ལན་གསུམ་བརྗོད་པས་དང་པོས་སྐྱོན་སྦྱངས། གཉིས་པས་བདུད་རྩི་དཀར་སེར་དུ་བསྒྱུར། གསུམ་པས་རྒྱ་ཆེན་པོར་སྤེལ་བར་བསམ་སྟེ་བྱིན་གྱིས་བརླབས་ལ། རང་གི་ཐུགས་ཀ་ནས་རིན་པོ་ཆེའི་སྣོད་ཐོགས་པའི་ལྷ་མོ་སྤྲོས་པས་བདུད་
རྩི་ནས་བཅུས་ཏེ། བླ་མ་འཕགས་པ་འཇིག་རྟེན་དབང་ཕྱུག་འཁོར་དང་བཅས་པ་གཏོར་མ་མཆོད་མཆོད་མཆོད་ཅིག་མཆོད་ཅིག་ཅེས་པའི་དོན་ཅན་གྱི་གཏོར་སྔགས། ཨོཾ་གུ་རུ་ཨཱརྱ་ལོ་ཀེ་ཤྭ་ར་ས་པ་རི་ཝཱ་ར་བ་ལཾ་ཏ་ཁ་ཁ་ཁཱ་ཧི་ཁཱ་ཧི། ཞེས་
པ་ལན་གསུམ་གྱིས་གཏོར་མ་ཕུལ། ཨོཾ་གུ་རུ་ཨཱ་རྱ་ལོ་ཀེ་ཤྭ་ར་ས་པ་རི་ཝཱ་ར་ཨརྒྷཾ་ནས། ཤཔྟ་པྲ་ཏི་ཙྪ་སཱཧཱའི་བར་གྱིས་ཆུ་གཉིས་ཉེར་སྤྱོད་རོལ་མོའི་མཆོད་པ་ཕུལ། འདོད་ཡོན་ལྔ་ལྡན་ཟག་མེད་ཀྱི། ཞེས་སོགས་ཀྱིས་འདོད་དོན་ལ་གསོལ་
བ་གདབ་པོ། །འདིའི་སྐབས་ཀྱི་གཏོར་མ་ལ་འདོད་ཡོན་ལྔ་ལྡན་ཚུལ་ནི། མིག་ཏུ་གཟུགས་མཛེས་པ། རྣ་བར་སྒྲ་སྙན་པ། སྣར་དྲི་ཞིམ་པ། ལྕེར་རོ་བདའ་བ། ལུས་ལ་རིག་བྱ་འཇམ་པའོ། །སྤྱན་རས་གཟིགས་ཀྱི་ལྷ་ཚོགས་ནི། འཕགས་པ་
སེང་གེ་སྒྲ་དང་ཡིད་བཞིན་ནོར། །པདྨ་གར་དབང་ཐུགས་རྗེ་མི་གཤོལ་དང། །དོན་ཡོད་ཞགས་དང་ཧ་ལ་ཧ་ལ་སྟེ། །སྤྱན་རས་གཟིགས་དབང་རྣམས་ལ་ཕྱག་འཚལ་ལོ། །པདྨ་རྒྱན་དང་རྡོ་རྗེ་ཆོས་དབང་ཕྱུག་ཧ་རི་ཧ་རི་ལ་ཞོན་མགྲིན་སྔོན་

[004B] །ཕྱོགས་བཅུར་བཞུགས་པའི་འཕགས་པ་ཐུགས་རྗེ་ཅན། །སྤྱན་རས་གཟིགས་དབང་རྣམས་ལ་ཕྱག་འཚལ་ལོ། །ཞེས་པ་ལྟར་དང། སྤྱན་རས་གཟིགས་ཀྱི་འཁོར་ནི། སྒྲོལ་མ། ཁྲོ་གཉེར་ཅན། རྟ་མགྲིན། རལ་གཅིག་མ་སོགས་ཡིན་པར་
གསུང། མཆོག་གི་དངོས་གྲུབ་ནི་སངས་རྒྱས་ཀྱི་གོ་འཕང་དང། ཕྱི་ནང་མཐུན་མོང་གི་དངོས་གྲུབ་ནི། གྲུབ་པ་བརྒྱད་དང་ལས་བཞིའོ། ། གཉིས་པ་ལོངས་སྐུའི་རྣམ་པ་ཅན་གྱི་ལྷ་ཚོགས་ལ་འབུལ་བ་ནི་ ། གཏོར་སྣོད་དུ་རང་གི་ལོངས་སྤྱོད་ཀྱི་མཚོན་
བྱེད་མཐེབ་སྐྱུ་གསུམ་དང་ཆུ་གཙང་བླུག་པ། ཨ་མྲི་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་གསུང་གི་ས་བོན་ཨཱ་ཡིག་དཀར་པོ་ལས་བྱུང་བའི་ཐོད་པ་དུམ་བུ་གཅིག་པ་ཕྱི་དཀར་ལ་ནང་དམར་བ། དཔྲལ་བ་མགྲོན་ལ་བསྟན་པ་ཡངས་
ཤིང་རྒྱ་ཆེ་བའི་ནང་དུ། གཏོར་མ་བ་ཁྱི་གླང་རྟ་མའི་ཤ་ལྔ་དང། དྲི་སྲང་ཁུ་ཁྲག་དང། བདུད་རྩི་ལྔའི་ངོ་བོ་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བསྐྱེད། ཨོཾ་ཨཱ་ཧཱུཾ། ལན་གསུམ་གྱིས་སྦྱངས་བསྒྱུར་སྤེལ། གཏོར་མའི་ནང་དུ་ལག་པ་
གཡོན་གྱིས་ཟན་རིལ་ཉེར་གཅིག་དང་གཡས་ཀྱིས་ཆུ་ཐིགས་ཉེར་གཅིག་འཇུག་པ་དང་མཉམ་དུ་ཁ་ནས་མ་ཎི་ཉེར་གཅིག་བརྗོད་པའི་མཐར། འདོད་ཡོན་ཕུན་སུམ་ཚོགས་པ་མི་ཟད་པའི་ཆར་བབས་པར་བསམས་ཏེ་སེ་གོལ་གང་བ། རང་ཁ་སརྦ་ཎིར་
གསལ་བའི་སྐུ་ལས་ཐ་མལ་པའི་ལུས་ཤིག་ཆད་པ་ཐོད་པའི་ནང་དུ་ཕར་གྱིས་སོང་བས་བདུད་རྩི་དང་རོ་གཅིག་ཏུ་འདྲེས་པར་བསམས་ལ། ཨོཾ་ཨཱ་ཧཱུཾ། ལན་གསུམ་གྱིས་བྱིན་གྱིས་བརླབ། རང་གི་ཐུགས་ཀ་ནས་ཐོད་པའི་སྣོད་ཐོགས་པའི་ལྷ་མོ་སྤྲོས་

[005A]༄༅། །པས་བདུད་རྩི་ནས་བཅུས་ཏེ། གཡས་ཀྱི་པད་འདབ་ཏུ་བཞུགས་པའི་རྩ་བརྒྱུད་ཀྱི་བླ་མ་རྣམས་དང། རྒྱན་དང་ཆ་ལུགས་སྣ་ཚོགས་པའི་ལོངས་སྐུའི་རྣམ་པ་ཅན་གྱི་སངས་རྒྱས་བྱང་སེམས་ཆོས་སྲུང་དཔའ་བོ་མཁའ་འགྲོའི་
ལྷ་ཚོགས་རྣམས་ལ་ཕུལ་བས། ལྗགས་འོད་ཟེར་གྱི་སྦུ་གུས་དྲངས་ཏེ་གསོལ་བས་དགྱེས་པར་བསམས་ལ། སམྦྷུ་ར་ཉེར་གཅིག་གིས་འབུལ། སྔགས་དོན་ནི། ན་མཿ་ཕྱག་འཚལ་ལོ། །སརྦ་ཐམས་ཅད། ཏ་ཐཱ་དེ་བཞིན། ག་ཏ་གཤེགས་པ་
ཝ་ཀུན་ཏུ། ལོ་ཀེ་ཏེ་གཟིགས་པ་ལ། ཨོཾ་གྱི་ཨ་ཨུ་མ་གསུམ་རྡོ་རྗེ་གསུམ་གྱི་ངོ་བོར་བྱིན་གྱིས་བརླབས་པའི་གཏོར་མ་མཚོན་བྱེད། ས་མ་གཉིས་བདེ་བ། བྷ་ར་གཉིས་རྒྱས་པ། ཧཱུཾ་ཡར་མགྲོན་ལ་ཐུགས་དང་མར་མགྲོན་ལ་སེམས་མཚོན་བྱེད་དེ་
དེ་བཞིན་གཤེགས་པ་ཐམས་ཅད་ཀུན་ཏུ་གཟིགས་པ་ལ་ཕྱག་འཚལ་ལོ། །རྡོ་རྗེ་གསུམ་གྱི་ངོ་བོའི་གཏོར་མ་ཕུལ་བས་མཆོད་ཡུལ་གྱི་ཐུགས་ལ་བདེ་བ་རྒྱས་པར་གྱུར་ཅིག་སྦྱིན་ཡུལ་གྱི་སེམས་ལ་བདེ་བ་རྒྱས་པར་གྱུར་ཅིག་ཅེས་པའོ། །དེ་
ནས། ཨོཾ་ཨརྒྷཾ། པཱ་དྱཾ། པུཥྤེ། དཧུ་པེ། ཨཱ་ལོ་ཀེ། གནྡྷེ། ནཻ་ཝི་དཡེ། ཤཔྟ་པྲ་ཏི་ཙྪ་སཱཧཱ་ས་མཆོད། འདོད་ཡོན་ལྔ་ལྡན་ཟག་མེད་ཀྱི། ཞེས་སོགས་ཀྱིས་འདོད་དོན་ལ་གསོལ་བ་གདབ་བོ། །འདིའི་རིགས་ལྔ་ནི། མི་བསྐྱོད་པ། རྣམ་
སྣང། རིན་འབྱུང། འོད་དཔག་མེད། དོན་གྲུབ་རྣམས་དང། གནས་གསུམ་ལ་ཕྱིའི་གནས་གསུམ་ནི། ས་འོག་ས་སྟང། ས་བླ་གསུམ་དང། ནང་གི་གནས་གསུམ་ནི། སྤྱི་བོ། མགྲིན་པ། སྙིང་ག་གསུམ་དང། གསང་བའི་

[005B] སྔགས་སྐྱེས། ཞིང་སྐྱེས། ལྷན་སྐྱེས་གསུམ་ལ་བཤད། དཀོར་ནི་ནོར་དང། སྐུ་བླུས་ནི་སྐུ་གསུང་ཐུགས་རྟེན་བཙོངས་པའི་རིན་དང། མ་དད་བརྙས་སྨོད་བགྱིས་པ་ནི། སེམས་ཀྱིས་མ་དད་པ་དང། ལུས་ཀྱིས་བརྙས་པ་དང་
ངག་གིས་སྨད་ར་བྱས་པ་དང། ཕན་བདེ་ནི་འཕྲལ་དུ་ཕན་པ་དང་ཕུགས་སུ་བདེ་བའམ། ཕན་པ་གཟུགས་སྐུ་དང། བདེ་བ་ཆོས་སྐུ་ལ་བཤད་དོ། །གསུམ་པ་སྤྲུལ་སྐུའི་རྣམ་པ་ཅན་གྱི་ལྷ་ཚོགས་ལ་འབུལ་བ་ནི། སྔར་བཞིན་གཏོར་སྣོད་དུ་མཐེབ་སྐྱ་
གསུམ་དང་ཆུ་གཙང་བླུག་པ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨའི་མིང་ཡིག་དང་པོ་ཐིག་ལེས་བརྒྱན་པ་པ་ཡིག་སེར་པོ་ལས་བྱུང་བའི་རིན་པོ་ཆེ་སྣ་ཚོགས་ལས་གྲུབ་པའི་པདྨ་འདབ་མ་རྒྱས་པ་ལྟ་བུར་ཟླུམ་ལ་ཡངས་
ཤིང་རྒྱ་ཆེ་བའི་སྣོད་ཀྱི་ནང་དུ་གཏོར་མ་འོ་ཞོ་མར་ཏེ་དཀར་གསུམ། སྦྲང་ཀར་བུ་རམ་སྟེ་མངར་གསུམ་ལས་གྲུབ་པའི་ལྷ་རྫས་ཀྱི་ངོ་བོ་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བསྐྱེད། ཨོཾ་ཨཱ་ཧཱུཾ། ལན་གསུམ་གྱིས་སྦྱངས་བསྒྱུར་སྤེལ་
སྔར་བཞིན་ཟན་རིལ་ཆུ་ཐིགས་མ་ཎི་ཉེར་གཅིག་གི་མཐར། འདོད་ཡོན་ཕུན་སུམ་ཚོགས་པ་མི་ཟད་པའི་ཆར་བབས་པར་བསམས་ཏེ། སེ་གོལ་གདབ། རང་གི་ལུས་པདྨའི་སྣོད་ཀྱི་ནང་དུ་ཕར་གྱིས་སོང་བས་བདུད་རྩི་དང་རོ་གཅིག་ཏུ་འདྲེས་པར་བྶཾ་
ལ། ཨོཾ་ཨཱ་ཧཱུཾ། ལན་གསུམ་གྱིས་བྱིན་གྱིས་བརླབ། རང་གི་ཐུགས་ཀ་ནས་པདྨའི་སྣོད་ཐོགས་པའི་ལྷ་མོ་སྤྲོས་པས་བདུད་རྩི་ནས་བཅུས་ཏེ། གཡོན་གྱི་པད་འདབ་ཏུ་བཞུགས་པའི་ཤཱཀྱའི་རྒྱལ་པོ་ལ་སོགས་པའི་རབ་བྱུང་སྤྲུལ་སྐུའི་རྣམ་པ་

[006A]༄༅། །ཅན་གྱི་སངས་རྒྱས་བྱང་སེམས་ཉན་རང་བཀའ་སྡོད་ཀྱི་སྲུང་མ་དང་བཅས་པ་ལ་ཕུལ་བས། ལྗགས་འོད་ཟེར་གྱི་སྦུ་གུས་དྲངས་ཏེ་གསོལ་བས་དགྱེས་པར་བསམས་ལ། སམྦྷ་ར་ཉེར་གཅིག་གིས་ཕུལ། །ཨོཾ་
ཨརྒྷཾ་སོགས་ཀྱིས་མཆོད། འདོད་ཡོན་ལྔ་ལྡན་ཟག་མེད་ཀྱི། ཞེས་སོགས་ཀྱིས་འདོད་དོན་ལ་གསོལ་བ་གདབ་བོ། །འདིའི་བསྐལ་བཟང་གི་འདྲེན་པ་སྟོང་ནི། འཁོར་བ་འཇིག་ལ་སོགས་པ་བསྐལ་བཟང་རྒྱན་འཕྲེང་ལས་འབྱུང་བ་སྟེར་
དང། དུས་གསུམ་ནི། འདས་པ་དང། མ་འོངས་པ་དང། ད་ལྟ་བའོ། །ཕྱོགས་བཅུ་ནི། ཕྱོགས་བཞི། མཚམས་བཞི། སྟེང་འོག་གཉིས་རྣམས་སོ། །མཚམས་མེད་ལྔ་ནི། ཕ་བསད་པ། མ་བསད་པ། དགྲ་བཅོམ་པ་བསད་པ། དགེ་
འདུན་གྱི་དབྱེན་བྱས་པ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུངས་བའོ། །མི་དགེ་བཅུ་ནི། སྲོག་གཅོད། ལོག་གཡེམ། རྐུ་བ། རྫུན་སྨྲ། ཕྲ་མ། ཚིག་རྩུབ། ངག་བཀྱལ། བརྣབ་སེམས། གནོད་སེམས། ལོག་ལྟ་
རྣམས་སོ། །སོགས་སྒྲས་བསྟན་པ་ཉེ་བའི་མཚམས་མེད་ལྔ་ནི། མ་དག་བཅོམ་པ་སུན་ཕྱུང་ངོ། བྱང་སེམས་ངེས་གནས་གསོད་པ། སློབ་པ་གསོད་པ། དགེ་འདུན་གྱི་འདུ་སྒོ་འཕྲོག་པ། མཆོད་རྟེན་འཇིག་པ་རྣམས་སོ། །དཀོན་མཆོག་
གསུམ་ནི། སངས་རྒྱས། ཆོས། དགེ་འདུན་ནོ། །སྐུ་གསུམ་ནི། ཆོས་སྐུ། ལོངས་སྐུ། སྤྲུལ་སྐུའི། །བཞི་པ་རིགས་དྲུག་གདོན་བགེགས་ལན་ཆགས་ཀྱི་མགྲོན་ལ་འབུལ་བ་ནི། སྔར་བཞིན་གཏོར་སྣོད་དུ་མཐེབ་སྐྱུ་གསུམ་དང་
[006B] ཨྨྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེའི་ས་བོན་བྷཱུཾ་དཀར་པོ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་མགྲོན་རང་རང་ཇི་ལྟར་འདོད་པའི་གཟུགས་སྒྲ་དྲི་རོ་རེག་བྱའི་
འདོད་ཡོན་ལྔ་དང། ནས་འབྲས་གྲོ་སྲན་ཏི་ལ་སོགས་འབྲུ་དང། གསེར་དངུལ་བྱུ་རུ་མུ་མན་མུ་ཏིག་སོགས་རིན་པོ་ཆེ་དང། དྲི་སྨན་སྙིང་པོ་དར་གོས་སོགས་འདོད་རྒུ་ཐམས་ཅད་འབྱུང་བའི་བདུད་རྩིའི་རྒྱ་མཚོ་ཆེན་པོར་བསྐྱེད། ཨོཾ་
ཨཱ་ཧཱུཾ།  ལན་གསུམ་གྱིས་སྦྱངས་བསྒྱུར་སྤེལ། སྔར་བཞན་བྲན་རིལ་ཆུ་ཐིགས་མ་ཎི་དགུ་རེའི་མཐར། སོ་སོའི་འདོད་པའི་དངོས་པོ་ཆར་ལྟར་བབས་པར་བསམས་ཏེ།  སེ་གོལ་གདབ་ ། རང་གི་ལུས་རིན་པོ་ཆེའི་སྣོད་ཀྱི་ནང་དུ་རྒྱངས་
ཀྱིས་སོང་བས་བདུད་རྩི་དང་རོ་གཅིག་ཏུ་འདྲེས་པར་བསམས་ལ། ཨོཾ་ཨཱ་ཧཱུཾ།  ལན་གསུམ་གྱིས་བྱིན་གྱིས་བརླབ། ནམ་མཁའི་ཟླ་གཟུགས་གཅིག་ཉིད་ཆུ་སྣོད་སོ་སོར་འཆད་པ་བཞིན། བྱིན་གྱིས་བརླབས་པའི་གཏོར་མ་སྣོད་དང་བཅས་
པ་རེ། རྒྱབ་ཀྱི་པད་འདབ་ཏུ་གནས་པའི་རིགས་དྲུག་ལན་ཆགས་གདོན་བགེགས་གནོད་བྱེད་ཀྱི་མགྲོན་སོ་སོའི་མདུན་དུ་སྤྲུལ་པ་ལ། མགྲོན་སོ་སོས་ཇི་ལྟར་འདོད་པར་ལོངས་སྤྱད་པས་ཚིམས་ཤིང་མགུ་བར་བསམས་ལ། སམྦྷ་ར་དགུས་
བསྔོས། དེ་བཞིན་གཤེགས་པ་རིན་ཆེན་མེད་ལ་ཕྱག་འཚལ་ལོ། །དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། །དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། །དེ་བཞིན་གཤེགས་པ་འཇིགས་པ་

[007A]༄༅། །ཐམས་ཅད་དང་བྲལ་བ་ལ་ཕྱག་འཚལ་ལོ། །ཞེས་བརྗོད། དམིགས་པ་ཇི་ལྟར་བྱ་བ་ནི། བཀླགས་པས་དོན་གྲུབ་ལས། རང་གི་མདུན་དུ་ཆུ་སྐྱེས་འདབ་བཞིའི་དབུས། །རྒྱལ་བ་ཤཱཀྱ་ཐུབ་གཏོར་མའི་
རྫས་རྣམས་ཀུན། །མང་པོར་སྤེལ་ཕྱིར་དེ་བཞིན་གཤེགས་པ་མཆོག་རིན་ཆེན་མེད་ལ་གུས་པས་ཕྱག་འཚལ་ལོ། །མདུན་ངོས་ཕྱག་ན་པདྨ་མི་སྡུག་པའི། །ངན་པའི་གཟུགས་འཆང་མཐའ་དག་ཡིད་འོང་བར། །མངོན་པར་གྲུབ་མཛད་དེ་
བཞིན་གཤེགས་པ་མཆོག་གཟུགས་མཛེས་དམ་པ་དེ་ལ་ཕྱག་འཚལ་ལོ། །གཡས་སུ་ཟུར་ཕུད་ལྔ་པ་གཟའ་བཏུང་ལ། །བརྟེན་པའི་འཚེ་བ་ཞི་ཞིང་བཟང་པོའི་རོ། །རབ་ཏུ་མྱོད་མཛད་དེ་བཞིན་གཤེགས་པ་སྐུ། །འབྱམས་ཀླས་གང་
ལ་གུས་པས་ཕྱག་འཚལ་ལོ། །གཡོན་དུ་ལག་ན་རྡོ་རྗེ་ཕན་ཚུན་ཀུན། །འཐབ་བརྩོད་འཕྲོག་བརྡུང་འཇིགས་པ་ལས་སྐྱོབ་པའི། །དེ་བཞིན་གཤེགས་པ་འཇིགས་པ་ཐམས་ཅད་དང། །ཡོངས་སུ་བྲལ་བ་གང་ལ་ཕྱག་འཚལ་ལོ། །ཞེས་གསུངས་
པ་ལྟར་རོ། །འདོད་ཡོན་ལྔ་ལྡན་ཟག་མེད་ཀྱི། །ཞེས་སོགས་ཀྱིས་འདོད་དོན་ལ་སྨོན་ལམ་གདབ་བོ། །འདིའི་རིགས་དྲུག་ནི། ལྷ། མི། ལྷ་མིན། དུད་འགྲོ། ཡི་དྭགས། དམྱལ་བ་རྣམས་སོ། །ཤ་འཁོན་ནི་ཞེ་ནས་འཁོན་པ་དང་
གདོན་ནི་ཕན་གནོད་རེས་འཇོག་ཏུ་བྱེད་པ་དང། བགེགས་ནི་མཐའ་གཅིག་ཏུ་ལེགས་ཚོགས་ལ་བར་དུ་གཅོད་པར་བྱེད་པའོ། །སྡང་བའི་བསམ་པ་དང་གདུག་པའི་སྦྱོར་བ་ཞི་ནས་ཕན་འདོགས་འདོད་ཀྱི་བྱམས་པ་དང་གནོད་པ་སེལ་འདོད་ཀྱི་

[007B] །ལྔ་པ་བཀའ་སྡོང་བ་རུ་ཎ་འཁོར་བཅས་ལ་འབུལ་བ་ནི། རང་ཉིད་སྤྱན་རས་གཟིགས་ཁ་སརྦའ་ཎིར་གསལ་བའི་ཐུགས་ཀའི་ཧྲཱི་ཡིག་གི་འོད་ཟེར་གྱིས་རྒྱ་མཚོ་ཆེན་པོ་ནས་ཀླུ་རྒྱལ་བ་རུ་ཎ་འཁོར་དང་
བཅས་པ་སྤྱན་དྲངས། གདེངས་ཀ་ནོར་བུ་འབར་བའི་འོད་ཟེར་གྱིས། །ས་འོག་མུན་པ་མ་ལུས་སེལ་མཛད་ཅིང། །བསྟན་ལ་རབ་དགའ་མཐུ་སྟོབས་བསམ་མི་ཁྱབ། །ཀླུ་རྒྱལ་མ་ལུས་འཁོར་བཅས་གནས་འདིར་གཤེགས། །ཨེ་ཧྱེ་ཧི། ཀ་མ་ལ་ཡེ་སྟཾ་
འདོད་པའི་གདན་ལ་བཞུགས་པར་གྱུར། །ཅེས་པ་རུ་ཎ་ལ་ཀླུ་གཉན་ས་བདག་གིས་བསྐོར་བ་སྤྱན་དྲངས་ཏེ་མདུན་གྱི་པད་འདབ་ཏུ་བཞུགས་པར་བསམ། གཏོར་སྣོད་དུ་མཐེབ་སྐྱུ་གསུམ་དང་ཆུ་གཙང་བླུག་པ། བསང་བ། སྦྱང་བ་བསྐྱེད་པ་བརླབ་པ་
རྣམས་དང་པོ་ལྟར་བྱ། ཐུགས་ཀ་ནས་རིན་པོ་ཆའི་སྣོད་ཐོགས་པའི་ལྷ་མོ་སྤྲོས་པས་བདུད་རྩི་ནས་བཅུས་ཏེ། ཆུ་ལྷ་འཁོར་དང་བཅས་པ་གཏོར་མ་མཆོད་མཆོད་མཆོད་ཅིག་མཆོད་ཅིག་ཅེས་པའི་དོན་ཅན་གྱི་གཏོར་སྔགས། ཨོཾ་བ་རུ་ཎ་ས་བ་རི་ཝ་ར་
བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པ་ལན་གསུམ་གྱིས་གཏོར་མ་ཕུལ། ཨོཾ་བ་རུ་ཎ་ས་པ་རི་ཝ་ར་ཨྲྒྷཾ་ནས་ཤྤྟ་པྲ་ཏཱི་ཙྪ་སཱ་ཧཱའི་བར་གྱིས་མཆོད། འདོད་ཡོན་ལྔ་ལྡན་ཟག་མེད་ཀྱི། ཞེས་སོགས་ཀྱིས་འཕྲིན་ལས་འཚོལ། འདིའི་ཀླུ་རྒྱལ་བ་རུ་ཎ་ནི་
སྐུ་མདོག་དཀར་པོ་སྟོང་ལྷ་ལ་ལྟེ་བ་མན་ཆད་སྤྲུལ་མཇུག་ཏུ་འཁྱིལ་བ། ཞལ་གཅིག་ཕྱག་བཞིའི་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་རིན་པོ་ཆེའི་སྙེམ་དང། གཡོན་འོག་མས་སྤྲུལ་གྱིས་དཀྲིས་པའི་དབྱུག་པ་འཛིན་པ། དབུ་

[008A]༄༅། །ལ་སྤྲུལ་མགོའི་གདེངས་ཀ་བདུན་དང་ལྡན་པའོ། །འཁོར་ནི་ཀླུ་ཆེན་བརྒྱད་སོགས་ཀླུ་རིགས་ལྔ་དང། གཉན་དང་ས་བདག་རྣམས་སོ། །གསུམ་པ་མཇུག་ཆོག་ནི། བསྡུན་བསྔོ་སྨོན་དང་ཤིས་བརྗོད་ཙམ་གྱིས་ཆོག་པར་མངོན་
ལ། སྤྲོ་ན། བདེན་སྟོབས། ཆོས་སྦྱིན། གཤེགས་བསྡུ། སྨོན་ལམ། ཤིས་བརྗོད་རྣམས་བརྒྱ་རྩ་ལྟར་མཛད་པ་བདག་གི་བླ་མ་རྣམས་ཀྱི་ཕྱག་བཞེས་ལ་ཡོད་དོ། །སྨྲས་པ། དྷ་རྨ་སིང་ཧ་སྐལ་ལྡན་ཤིང་རྟ་ཆེས། །དཀོར་སྒྲིབ་དུག་ཅན་བུ་རུས་བཀྲུ་
བྱའི་ཕྱིར། །སྙིང་རྗེའི་ལྷ་མཆོག་མེས་པོའི་ཡུལ་ས་ནས། །བྲུལ་གཏོར་ལམ་གསུམ་འགྲོ་རྒྱུན་ཕབ་པ་གང། །དྷ་རྨ་དྷ་ཛ་སྟེང་འཕུར་དབང་པོ་ཡི། །རྣམ་འབྱེད་རལ་པའི་ཁྲོད་དུ་སིམ་ལས་སླར། །ཚིག་སྦྱོར་སོར་མོའི་འཕྲུལ་གྱིས་བཙིར་བ་ལས། །
ལེགས་བཤད་སྤྲིན་གྱི་མེ་ཏོག་ལྷུང་ལྷུང་འབབ། །དྷ་རྨ་བྷ་དྲ་དྲང་སྲོང་ཛ་ཧཱུས། །བརྩོན་པའི་ཧུབ་ཀྱིས་འཐུངས་ནས་བློ་གྲོས་ལྟར། །བསྒྱིངས་པ་སྐྱེས་མཆོག་བྷ་གི་ར་ཐའི་ངོར། །སྐྱུགས་པས་འགྲོ་གསུམ་དྲི་མ་དྲུང་འབྱིན་ཤོག་  ཅེས་བྲུལ་གཏོར་དཀོར་སྒྲིབ་
 དག་བྱེད་ཟླ་ཤེལ་ཆུ་རྒྱུན་གྱི་འཁྲིད་ཡིག་གནད་གྱི་དོན་གསལ་ཞེས་བྱ་བ་འདི་ནི། སྐྱིད་ཤོང་བདེ་ཆེན་གསང་སྔགས་མཁར་གྱི་གློ་བཟུང་རྗེ་ཞལ་སྔ་ནས་བློ་བཟང་བསྟན་དར་གྱིས་གསུང་ཤོག་གི་ལམ་ནས་བསྐུལ་མ་མཛད་ངོར། བེན་རྒན་སྙོམ་ལས་བདྷ་རྨ་བཧ་དྲས་བླ་མའི་ཕྱག་བཞེས་དང་འདི་སྐོར་གྱི་ཡིག་ཆ་གུང་བསྒྲིགས་
ཏེ། སྒྱུར་བྱེད་ཅེས་པས་ཕག་ནག་པ་ཟླ་བའི་དམར་ཕྱོགས་ཀྱི་བཟང་པོ་གསུམ་པའི་ཉིན་བཞད་དངུལ་ཆུའི་རི་ཁྲོད་དགའ་ལྡན་རྩེར་སྦྱར་བའོ་ ། ། སརྦ་ཛ་ག་ཏཾ།། །།



