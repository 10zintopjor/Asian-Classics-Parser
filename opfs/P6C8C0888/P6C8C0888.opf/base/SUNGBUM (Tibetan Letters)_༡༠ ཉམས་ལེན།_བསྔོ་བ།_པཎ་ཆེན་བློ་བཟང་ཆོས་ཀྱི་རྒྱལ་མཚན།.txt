༄༅། །སསྟི། ཡོན་ཏན་མཆོག་བརྙེས་རྒྱལ་བ་
སྲས་བཅས་རྣམས། །ཚད་མེད་ཐུགས་རྗེའི་དབང་གིས་དེང་འདིར་དགོངས། །འདིས་མཚོན་དགེ་བས་ཕན་བདེ་འབྱུང་བའི་གནས། །སངས་རྒྱས་བསྟན་པ་རྟག་ཏུ་རྒྱས་གྱུར་ཅིག་ཤཱཀྱའི་རྒྱལ་པོ་ལ་སོགས་ཆོས་

[078B] །སྙོམས་པར་ཞུགས་རྣམས་དགོངས་པ་ཡོངས་རྫོགས་ཤིང། །བསྟན་འཛིན་དམ་པ་རྣམས་ཀྱི་ཞབས་པད་བརྟན། །ཚོགས་མཆོག་སྡེ་མཐུན་བཤད་སྒྲུབ་འཕེལ་གྱུར་ཅིག་དམིགས་པའི་ཡུལ་རྣམས་
ངན་སོང་འཇིགས་དང་བྲལ། །དལ་འབྱོར་རྟེན་ཐོབ་སྐུ་གསུམ་མངོན་དུ་གྱུར། །བལྟོས་བཅས་ཚེ་ལྡན་ཀུན་ཡང་འགལ་རྐྱེན་བྲལ། །ཚེ་རིང་ནད་མེད་བདེ་སྐྱིད་ལྡན་པར་ཤོག་འདིས་མཚོན་རྣམ་དཀར་ཕུང་པོ་ཇི་སྙེད་པ། །ཇི་སྙེད་
ཕྱོགས་དང་དུས་གསུམ་འཚོ་སྐྱོང་བའི། །བདེ་གཤེགས་རྣམས་དང་ཀུན་བཟང་འཇམ་དབྱངས་ཀྱི། །མཛད་པ་ཇི་བཞིན་བསྒྲུབ་པའི་རྒྱུར་གྱུར་ཅིག་འཇིག་རྟེན་ཡངས་པའི་རྒྱལ་ཁམས་ཐམས་ཅད་དུ། །མི་ཤིག་རྒུད་
པའི་མིང་ཡང་མི་འབྱུང་ཞིང། །སྲིད་དང་ཞི་བའི་འདོད་དགུས་འབྱོར་གྱུར་ནས། །རྟག་ཏུ་བཀྲ་ཤིས་རྒྱ་མཚོས་མཛེས་གྱུར་ཅིག་ཅེས་བསྔོ་བའི་ཚིགས་བཅད་འདི་དག་ཀྱང་ཐམས་ཅད་མཁྱེན་པ་ཡོན་ཏན་རྒྱ་མཚོའི་དཔལ་གྱི་
ཞལ་སྔ་ནས་ཀྱི་བཀས་བསྐུལ་བ་ལ་བརྟེན་ནས། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།



﻿༄༅།།སསྟི། བསྐལ་བཟང་འདྲེན་པ་བདེ་གཤེགས་བརྒྱ་ཕྲག་བཅུའི། །རྣམ་ཐར་མཐིང་ཤོག་ངོས་ལ་གསེར་སྦྱངས་ཀྱིས། །བསྐྲུན་པའི་
དགེ་བ་མར་གྱུར་འགྲོ་བ་ཀུན། །སྐུ་གསུམ་གཞལ་མེད་ཁང་དུ་འཇུག་ཕྱིར་བསྔོ།། །།༄༅། །འདུལ་བ་ལུང་གི་ཀ་པར། བདེ་གཤེགས་བསྟན་པའི་རྩ་བ་འདུལ་བའི་མདོ། །ལེགས་པར་བཞེངས་ལ་
མཐུན་རྐྱེན་བསྒྲུབས་པ་ཀུན། །རྟག་ཏུ་དལ་འབྱོར་ཚང་བའི་རྟེན་ཐོབ་ནས། །ངུར་སྨྲིག་འཛིན་པའི་མཆོག་ཏུ་འགྱུར་བར་ཤོག་ཁ༑ སྡེ་བཞིའི་ལུང་སོགས་བཀའ་འགྱུར་ཡོངས་རྫོགས་པ། །བཞེངས་པའི་དགེ་བས་བདག་

[291B] །མི་འཁྲུགས་དགེ་སློང་མཆོག་གི་རྣམ་ཐར་བཞིན། །རྟག་ཏུ་སོ་ཐར་སྡོམ་པ་མཆོག་ལྡན་ཤོག་ག༑ ཁ་བའི་རི་ངོགས་འགྱུར་བའི་བདེ་གཤེགས་གསུང། །བྲིས་པའི་དགེ་བས་ཆོས་ཀྱི་རྒྱལ་མཚན་ནི། །
མཐོང་ཐོས་དྲན་རེག་དད་པར་བྱེད་རྣམས་ཀྱང། །མྱུར་དུ་བྱང་ཆུབ་དམ་པ་ཐོབ་གྱུར་ཅིག་ང༑ བསྟན་པའི་རྩ་བ་འདུལ་བའི་སྡེ་སྣོད་ལ། །བཀུར་སྟི་བགྱིས་པས་ཚེ་རབས་ཀུན་ཏུ་བདག་རྒྱལ་བསྟན་རྩ་བ་འདུལ་བ་འཛིན་པ་དང། །
སེམས་ཅན་མ་ལུས་འདྲེན་པའི་མཆོག་གྱུར་ཅིག་ཅ༑ ཐུབ་པའི་ནང་མཛོད་འདུལ་བ་འབུམ་སྡེའི་གཞུང། །རི་མོར་བྲིས་པས་མར་གྱུར་འགྲོ་བ་ཀུན། །མི་ཁོམ་གནས་བྲལ་དལ་འབྱོར་རྟེན་ཐོབ་ནས། །ངུར་སྨྲིག་འཛིན་པའི་
མཆོག་ཏུ་འགྱུར་བར་ཤོག་ཆ༑ འདུལ་བ་འབུམ་སྡེ་ལ་སོགས་སྟོན་པའི་བཀའ། །ཅི་འགྱུར་ཡི་གེར་འབྲི་ལ་བརྩོན་པས་མཚོན། །འགྲོ་རྣམས་དགའ་ལྡན་བདེ་བ་ཅན་སྐྱེས་ནས། །མ་ཕམ་འོད་དཔག་མེད་སོགས་
དགྱེས་བྱེད་ཤོག་ཇ༑ བསྟན་པའི་སྙིང་པོ་སོ་སོར་ཐར་པ་ཡི། །མདོ་རྣམས་བཞེངས་པས་ཚེ་རབས་ཀུན་ཏུ་བདག་མ་རྣམས་དོན་དུ་འདུལ་བའི་སྡེ་སྣོད་ཀུན། །འཛིན་ཅིང་ངུར་སྨྲིག་འཛིན་པའི་མཆོག་གྱུར་ཅིག་ཉ༑ བློ་
བཟང་ཆོས་ཀྱི་རྒྱལ་མཚན་མོས་པའི་བློས། །རྒྱལ་བའི་ནང་མཛོད་འབུམ་ཕྲག་འདུལ་བའི་གཞུང། །བསྒྲུབས་པས་སྟོན་མཆོག་དེ་ཡི་བཞེད་པའི་དོན། །མ་ལུས་ཇི་བཞིན་བདག་གིས་བསྒྲུབ་གྱུར་ཅིག་ཏ༑ འབུམ་ཕྲག་

[292A]༄༅། །འདུལ་བའི་གཞུང་སོགས་རྒྱལ་བའི་བཀའ། །ལེགས་པར་བསྒྲུབས་པའི་བསོད་ནམས་ཅི་མཆིས་པ། །བྱམས་མགོན་སྲས་ཀྱི་ཐུ་བོར་བདག་གྱུར་ནས། །བྱང་ཆུབ་ལུང་བསྟན་ཐོབ་པའི་རྒྱུ་རུ་བསྔོ། །
ཐ༑ འདུལ་ལུང་ལ་སོགས་གངས་ཁྲོད་འགྱུར་བའི་བཀའ། །མ་ལུས་འབྲི་སོགས་བསྟི་སྟང་བ་གྱིས་པའི་མཐུས། །ཐུབ་པའི་བསྟན་པ་ལུང་རྟོགས་དམ་པའི་ཆོས། །རྒྱལ་བའི་དགོངས་པ་ཇི་བཞིན་འཛིན་གྱུར་ཅིག་
ད༑ སྡེ་བཞིའི་ལུང་སོགས་འགྱུར་རོ་ཅོག་གི་བཀའ། །ལེགས་བསྒྲུབས་དགེ་བས་ལུས་ཅན་ཕན་བདེའི་གཞི། །ཐུབ་བསྟན་སྙིང་པོ་ཡུན་རིང་རྒྱས་པ་དང། །འགྲོ་རྣམས་རྟག་ཏུ་བདེ་སྐྱིད་ལྡན་པར་ཤོག་ན༑ འདུལ་
གཞུང་འབུམ་སྡེ་འབྲི་ལ་མཐུན་པའི་རྐྱེན། །བསྒྲུབས་རྣམས་སྡུག་བསྔལ་ཀུན་ལས་རྣམ་གྲོལ་ཏེ། །དགེ་བའི་བཤེས་ཀྱིས་འབྲལ་མེད་རྗེས་བཟུང་ནས། །ཐམས་ཅད་མཁྱེན་པའི་གོ་འཕང་མྱུར་ཐོབ་ཤོག་ཡུམ་
གྱི་ཀ༑ སྟོན་པའི་གཅེས་མཛོད་ཤེར་ཕྱིན་མདོ་བཞེངས་པའི། །དགེ་བས་བདག་ཅག་སྐྱེ་བ་ཐམས་ཅད་དུ། །ལུས་སྲོག་ལན་བརྒྱར་དོར་ཡང་ཐུབ་པའི་བཀའ། །མ་ལུས་འཛིན་ལ་ཞུམ་པ་མེད་གྱུར་ཅིག་ཁ༑ བོད་
ཁམས་མུན་སེལ་སྒྲོན་མེ་རྒྱལ་བའི་བཀའ། །མཐའ་དག་བཞེངས་ལ་ཕན་པ་བསྒྲུབ་པས་མཚོན། །འགྲོ་རྣམས་སྡུག་བསྔལ་རྒུད་པ་ཀུན་བྲལ་ཞིང། །ཟག་མེད་བདེ་བས་རྟག་ཏུ་འཚོ་བར་ཤོག་ག༑ གངས་ཁྲོད་

[292B] །བླ་མར་བགྱིས་པའི་དགེ་བ་ཅི་མཆིས་པ། །མ་རྣམས་གནས་སྐབས་ཀུན་ཏུ་བདེ་བ་དང། །མཐར་ཐུག་མྱུར་དུ་ཀུན་མཁྱེན་ཐོབ་ཕྱིར་བསྔོ།། ང༑ ཕྱོགས་འདིའི་མཛེས་བྱེད་
གསུང་རབ་མ་ལུས་པ། །རབ་དཀར་སེམས་ཀྱིས་བྲིས་པའི་བསོད་ནམས་ཚོགས། །འགྲོ་རྣམས་ཐམས་ཅད་མཁྱེན་གྲོང་དྲང་བའི་ཕྱིར། །སྟོན་དེའི་མཛད་པ་ཇི་བཞིན་བསྒྲུབ་ཕྱིར་བསྔོ།། ཅ༑ དེང་འདིར་བཀའ་ལ་སྲི་ཞུ་
བགྱིས་པའི་མཐུས། །བདག་ཅག་དེང་ནས་བྱང་ཆུབ་སྙིང་པོའི་བར། །རང་དོན་ཡལ་བར་དོར་ནས་ཐབས་མཁས་ཀྱིས། །གཞན་དོན་བསྒྲུབ་ལ་ཞུམ་པ་མེད་གྱུར་ཅིག་ཆ༑ རྒྱལ་ཡུམ་སྟོང་ཕྲག་བརྒྱ་པ་གླེགས་བམ་དུ། །
འགོད་ལ་སྒོ་གསུམ་ཟང་ཟིང་ཅི་རིགས་པས། །ཕན་པར་བྱེད་པའི་ལུས་ཅན་ཐམས་ཅད་ཀྱང། །དགའ་ལྡན་སྐྱེས་ནས་བྱམས་མགོན་མཉེས་བྱེད་ཤོག་ཇ༑ ཤེས་རབ་ཕ་རོལ་ཕྱིན་གཞུང་སྟོང་ཕྲག་བརྒྱ། །ཡི་གེར་
བྲིས་པའི་དགེ་བས་ཐུབ་དབང་གི་ལུང་རྟོགས་བསྟན་པ་རྒྱས་པར་བྱེད་པ་ལ། །སྲིད་མཐའི་བར་དུ་གཡེལ་མེད་བརྩོན་པར་ཤོག་ཉ༑ དུས་གསུམ་རྒྱལ་བ་ཀུན་ལམ་སྟོང་ཕྲག་བརྒྱས། །མཚོན་པ་ཕྱོགས་འདིར་འགྱུར་
བའི་ཐུབ་པའི་གཞུང། །བཀོད་པའི་དགེ་བས་མགོན་དང་སྐྱབས་མེད་པའི། །འགྲོ་རྣམས་འདྲེན་པའི་མཆོག་ཏུ་བདག་གྱུར་ཅིག་ཏ༑ བདེ་གཤེགས་ཀུན་ཡུམ་རྒྱས་པ་ལ་སོགས་པའི། །གསུང་རབ་འབྲི་ལ་ཕན་བྱེད་

[293A]༄༅། །མཐའ་དག་དང། །མ་རྣམས་གནས་སྐབས་བདེ་སྐྱིད་ཕུན་ཚོགས་ཤིང། །མཐར་ཐུག་རྫོགས་པའི་སངས་རྒྱས་མྱུར་ཐོབ་ཤོག་ཐ༑ ཤེས་རབ་ཕ་རོལ་ཕྱིན་གཞུང་བརྒྱ་པ་འདི། །བཞེངས་པའི་
དགེ་བས་མགོན་མེད་སྲིད་མཚོ་ཆེར། །འཁྱམས་པའི་འགྲོ་རྣམས་བདག་ཉིད་གཅིག་པུ་ཡིས། །སྒྲོལ་ལ་ཐོགས་མེད་མཐུ་དང་ལྡན་གྱུར་ཅིག་ད༑ རྒྱལ་ཡུམ་ཁྲི་ཕྲག་བཅུ་སོགས་འགྱུར་འཚལ་བཀའ། །རི་མོར་
བྱེད་ལ་མཐུན་པ་བསྒྲུབ་རྣམས་དང། །འགྲོ་ཀུན་ཤེས་རབ་ཕ་རོལ་ཕྱིན་གཞུང་གི་ཐོས་བསམ་བསྒོམ་པའི་ཉམས་ལེན་མཐར་ཕྱིན་ཤོག་ན༑ དུས་གསུམ་བདེ་གཤེགས་བསྐྱེད་ཡུམ་བསྐྲུན་པ་ལ། །ཕན་པར་
བགྱིད་པའི་ལུས་ཅན་མཐའ་དག་ཀྱང། །ནོར་བཟང་རྟག་ཏུ་ངུ་བཞིན་བླ་མ་དང། །ཆོས་ཕྱིར་ལུས་དང་སྲོག་ཀྱང་འདོར་ནུས་ཤོག་པ༑ སྟོན་དང་བསྟན་ལ་དད་པའི་ལྷག་བསམ་གྱིས། །ཡི་གེ་འདྲི་མཆོད་བགྱིས་པའི་ལེགས་
སྤྱད་མཐུས། །ཐུབ་པའི་བསྟན་པ་ཡུན་རིང་རྒྱས་པ་དང། །འགྲོ་ཀུན་བྱང་ཆུབ་སེམས་ཀྱིས་རྒྱུད་ཕྱུག་ཤོག་ཕ༑ ལྷ་བཅས་སྟོན་པ་མཆོག་དེའི་གསུང་རབ་ཚོགས། །ཕྲེང་བར་སྤེལ་བས་བདག་ལ་སེམས་དང་ཅིང། །
མཐོང་ཐོས་དྲན་རེག་འགྲོ་བ་ཐམས་ཅད་ཀྱང། །སྲས་བཅས་རྒྱལ་བས་འབྲལ་མེད་རྗེས་འཛིན་ཤོག་བ༑ ཟས་གཙང་སྲས་ཀྱི་གསུང་རབ་གླེགས་བམ་གྱི། །མེ་ཏོག་ཕྲེང་མཛེས་བརྒྱུས་པའི་ལེགས་སྤྱད་རྣམས། །མགོན་

[293B] །རྒྱལ་བའི་དགོངས་པ་ཇི་བཞིན་འཛིན་ཕྱིར་བསྔོ།། མ༑ དུས་གསུམ་རྒྱལ་ཡུམ་སྟོང་ཕྲག་བརྒྱ་པ་འདི། །བསྒྲུབས་པའི་དགེ་བས་སྐྱེ་དགུའི་ཕན་བདེའི་གཞི། །ཐུབ་བསྟན་དར་
རྒྱས་སྲིད་མཐར་གནས་པ་དང། །འགྲོ་ཀུན་བདུད་བཞིའི་དགྲ་ལས་རྒྱལ་གྱུར་ཅིག་ཉི་ཁྲིའི་ཀ། སྟོན་དང་བསྟན་ལ་དད་པའི་དགེ་སློང་གིས། །གཞུང་མཆོག་ཤེར་ཕྱིན་བྲིས་པའི་དགེ་བ་ཡང། །མགོན་མེད་ཉམ་ཐག་མ་
རྒན་འགྲོ་བ་རྣམས། །ཞིང་མཆོག་བདེ་བ་ཅན་དུ་སྐྱེ་ཕྱིར་བསྔོ།། ཁ༑ རྒྱལ་ཡུམ་འབྲིང་པོ་གླེགས་བུར་བགྱིད་པ་ལ། །མཐུན་རྐྱེན་བསྒྲུབ་པར་བྱེད་པའི་སྐྱེ་བོ་ཀུན། །ཤཱཀྱའི་རྒྱལ་པོས་འབྲལ་མེད་རྗེས་བཟུང་སྟེ། །འགྲོ་ཀུན་དོན་
དུ་སངས་རྒྱས་མྱུར་ཐོབ་ཤོག་ག༑ རྒྱལ་ཡུམ་འབྲིང་སོགས་གངས་ཁྲོད་བྱོན་པའི་བཀའ། །ལེགས་པར་བཞེངས་པས་མར་གྱུར་འགྲོ་བ་ཀུན། །འཁོར་ལོ་ཆེན་པོ་བཞི་དང་རྟག་ལྡན་ཞིང། །སྟོབས་བཅུ་མངའ་བའི་གོ་འཕང་
མྱུར་ཐོབ་ཤོག་ང༑ སྟོང་ཕྲག་ཉི་ཤུ་ལྔ་པའི་གླེགས་བུ་འདི། །བསྒྲུབ་ཕྱིར་བརྩོན་པ་བསྟེན་པ་ཐམས་ཅད་ཀྱང། །རྟག་ཏུ་བདེ་འགྲོ་ལྷ་མིའི་རྟེན་བརྒྱུད་ནས། །བླ་མེད་བྱང་ཆུབ་དམ་པ་མྱུར་ཐོབ་ཤོག་ཁྲི་བརྒྱད་སྟོང་པའི་
ཀ༑ བྱང་ཕྱོགས་སྐྱེ་དགུའི་ཉེར་འཚོ་ཤེར་ཕྱིན་སོགས། །བཀའ་རྣམས་ཆོས་སྤྱོད་རྣམ་བཅུས་མཆོད་བྱས་པས། །འགྲོ་ཀུན་དགའ་ལྡན་སྐྱེས་ནས་མ་ཕམ་པའི། །གསུང་གི་བདུད་རྩིས་རྟག་ཏུ་འཚོ་བར་ཤོག་ཁ༑ བྱང་

[294A]༄༅། །ཕྱོགས་རྒྱ་མཚོའི་གོས་ཅན་རྒྱན་གཅིག་པུ། །དཔལ་སྟུག་བཀའ་ཡིག་རིན་ཆེན་ཕྲེང་སྤེལ་བའི། །བསོད་ནམས་ཅི་མཆིས་འཁོར་བ་སྡུག་བསྔལ་གྱི། །རྒྱ་མཚོ་ཆེན་པོ་སྐེམ་པའི་རྒྱུ་རུ་བསྔོ།། ག་
ཤེར་ཕྱིན་མདོ་སོགས་བཀའ་འགྱུར་ཡོངས་རྫོགས་ནི། །ཡི་གེར་འབྲི་སོགས་འབད་པ་བསྟེན་རྣམས་ཀྱང། །རྟག་ཏུ་ཡོན་ཏན་བདུན་ལྡན་དལ་འབྱོར་རྟེན། །ཐོབ་ནས་སྒྲིབ་གཉིས་གཡུལ་ལས་རྒྱལ་གྱུར་ཅིག་ཁྲི་
པའི་ཀ། གསུང་རབ་མཐར་ཐུག་ཤེས་རབ་ཕ་རོལ་ཕྱིན། །བཞེངས་པའི་དགེ་བས་བདག་ལ་མོས་པ་དང། །རེག་དྲན་མིང་ཙམ་ཐོས་པ་ཐམས་ཅད་ཀྱང། །བླ་མེད་བྱང་ཆུབ་དམ་པ་མྱུར་ཐོབ་ཤོག་ཁ༑ མ་ལུས་རྒྱལ་
བའི་ཡུམ་གཅིག་ཤེར་ཕྱིན་མདོ། །བཞེངས་པའི་དགེ་བ་ཟླ་ལྟར་དཀར་བ་དེ། །འགྲོ་ཀུན་སྡུག་བསྔལ་བདག་ལ་འབབ་པ་དང། །བདག་དགེ་འགྲོ་རྣམས་བདེ་བའི་རྒྱུ་རུ་བསྔོ།། བརྒྱད་སྟོང་པར། དུས་གསུམ་རྒྱལ་བ་
བསྐྱེད་མཛད་བརྒྱད་སྟོང་པ། །འདི་ལྟར་གླེགས་བུར་བགྱིས་པའི་བསོད་ནམས་ཀྱིས། །སྡུག་བསྔལ་གསུམ་གྱིས་མནར་བའི་འགྲོ་བ་རྣམས། །འདྲེན་པའི་དེད་དཔོན་བཟང་པོར་བདག་གྱུར་ཅིག་ཁྲི་སྣ་ཚོགས་པར། ཀཱ་
ཤེར་ཕྱིན་མདོ་སོགས་བཀའ་འགྱུར་ཡོངས་རྫོགས་པ། །བསྒྲུབས་པའི་དགེ་ཚོགས་བདག་གིས་ཅི་བསགས་པ། །འདྲེན་མཆོག་ཤཱཀྱའི་ཏོག་ལ་འབུལ་ལགས་ན། །མགོན་དེའི་བཞེད་ཀུན་བདག་གིས་བསྒྲུབ་གྱུར་ཅིག་

[294B] དང་བའི་སེམས་ཀྱིས་ཆོས་ཀྱི་རྒྱལ་མཚན་གྱིས། །ཕལ་ཆེན་ལ་སོགས་བསྒྲུབས་ལ་འདུན་རྣམས་ཀྱང། །རྟག་ཏུ་དུས་གསུམ་རྒྱལ་སྲས་སྤྱོད་པ་ཀུན། །མ་ཞུམ་སྙིང་སྟོབས་ཆེན་པོས་སྤྱོད་གྱུར་ཅིག་ཁ་
འདྲེན་པའི་བཀའ་འགྱུར་བཞེངས་ལ་མཐུན་པའི་རྐྱེན། །སྦྱོར་དང་མགོན་མེད་ལུས་ཅན་མ་ལུས་པ། །བཤེས་གཉེན་དམ་པས་འབྲལ་མེད་རྗེས་བཟུང་སྟེ། །ཐམས་ཅད་མཁྱེན་པའི་གོ་འཕང་མྱུར་ཐོབ་ཤོག་ག༑ ཟས་
གཙང་སྲས་ཀྱི་གསུང་རབ་བོད་ཡུལ་དུ། །ཇི་སྙེད་འགྱུར་ལ་རིམ་གྲོ་བགྱིས་པའི་མཐུས། །སྐྱེ་བ་ཀུན་ཏུ་རྒྱལ་བའི་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་འཛིན་གྱུར་ཅིག་ང༑ འདིར་འབད་དགེ་བས་བློ་བཟང་ཆོས་
རྒྱན་ལ། །བལྟོས་པའི་མར་གྱུར་འགྲོ་བ་མ་ལུས་པ། །མི་ཁོམ་གནས་སུ་ནམ་ཡང་མི་སྐྱེ་ཞིང། །བཤེས་གཉེན་དམ་པས་འབྲལ་མེད་རྗེས་འཛིན་ཤོག་ཅ༑ ས་གསུམ་རིན་ཆེན་གཅིག་པུ་རྒྱལ་བའི་བཀའ། །ལེགས་བསྒྲུབས་
བསོད་ནམས་བདག་གིས་ཅི་བསགས་པ། །དེས་ནི་ཉམ་ཐག་འགྲོ་བ་མ་ལུས་པ། །བདེ་བ་ཅན་དུ་ཐོགས་མེད་སྐྱེ་བར་ཤོག་ཆ༑ འདི་ལྟར་བརྩོན་ལ་མཐུན་པ་བགྱིད་རྣམས་དང། །བདག་དང་བདག་ལ་བརྟེན་པའི་འགྲོ་བ་ཀུན། །
དེང་ནས་ངན་སོང་ངན་འགྲོའི་གནས་སྤངས་ཏེ། །འཁོར་ལོ་ཆེན་པོ་བཞི་དང་ལྡན་གྱུར་ཅིག་དཀོན་བརྩེགས་ཀྱི་ཀ། ཕན་བདེའི་འབྱུང་གནས་ཤཱཀྱའི་རྒྱལ་པོའི་བཀའ། །བྱང་ཕྱོགས་འགྱུར་རོ་ཅོག་རྣམས་བྲིས་པ་ཡི། །

[295A]༄༅། །བསོད་ནམས་ཅི་མཆིས་མཁའ་མཉམ་འགྲོ་བ་ལ། །ཕན་བདེ་མ་ལུས་འབྱུང་བའི་རྒྱུ་རུ་བསྔོ།། ཁ༑ གངས་ཅན་བསོད་ནམས་ཞིང་ཕེབས་རྒྱལ་བའི་གསུང། །ཡོངས་རྫོགས་འབྲི་ལ་སྒོ་གསུམ་རེ་
རེས་ཀྱང། །མཐུན་རྐྱེན་བསྒྲུབ་རྣམས་ལོག་པར་མི་ལྟུང་བར། །རྣམ་དག་ཞིང་ནས་དག་པའི་ཞིང་བགྲོད་ཤོག་ག༑ མ་ལུས་འཇིག་རྟེན་ཀུན་གྱི་རིན་ཆེན་གཅིག་སྟོན་པའི་བཀའ་འགྱུར་ཡོངས་རྫོགས་བཞེངས་པའི་
མཐུས། །བསྟན་དང་འགྲོ་ལ་འདོད་དགུ་སྩོལ་བ་ལ། །ཀུན་བཟང་འཇམ་པའི་དབྱངས་དང་མཚུངས་པར་ཤོག་ང༑ རྒྱལ་བའི་བཀའ་ལ་སྲི་ཞུ་བགྱིས་པ་ཡི། །དགེ་ཚོགས་མཐའ་དག་མགོན་མེད་སྡུག་བསྔལ་བའི། །
འགྲོ་བ་མ་ལུས་འདྲེན་ཅིང་བསྐྱབ་པའི་ཕྱིར། །བླ་མེད་རྫོགས་པའི་བྱང་ཆུབ་ཐོབ་ཕྱིར་བསྔོ།། ཅ༑ ཆོས་ཀྱི་རྒྱལ་མཚན་སྟོན་དང་བསྟན་པ་ལ། །དད་པས་ཚུལ་འདིར་འབད་པའི་དགེ་བའི་མཐུས། །ལོང་བ་མགོན་མེད་
འགྲོ་བ་མ་ལུས་པ། །འདྲེན་པའི་དེད་དཔོན་མཆོག་ཏུ་བདག་གྱུར་ཅིག་ཆ༑ འཇིག་རྟེན་རིན་ཆེན་གཅིག་པུ་ཐུབ་པའི་བཀའ། །འགྱུར་འཚལ་བྲིས་པས་བདག་དང་འགྲོ་བ་ཀུན། །རྟག་ཏུ་བྱམས་མགོན་ཞབས་པད་མཉེས་
བྱེད་ཅིང། །བྱམས་པའི་བསྟན་ལ་བྱ་བ་བྱེད་པར་ཤོག་མྱང་འདས་ཀྱི་ཀ། ཤཱཀྱའི་རྒྱལ་པོའི་གསུང་རབ་འགྱུར་རོ་འཚལ། །དང་བའི་སེམས་ཀྱིས་རིམ་གྲོ་བགྱིས་པ་ལ། །སྒོ་གསུམ་སྒོ་ནས་མཐུན་པ་སྦྱོར་རྣམས་ཀྱང། །

[295B]ཁ༑ བོད་ཡུལ་འགྱུར་བའི་བཀའ་ལ་འདི་ལྟ་བུའི། །བཀུར་སྟི་བགྱིས་པས་བདག་ལ་བལྟོས་བཅས་པའི། །འགྲོ་ཀུན་ངན་འགྲོའི་གདུང་བ་རྒྱུན་བཅད་དེ། །ཐམས་ཅད་
གཟིགས་པའི་གོ་འཕང་མྱུར་ཐོབ་ཤོག་མདོ་སྡེའི་ཀ། བསྐལ་བཟང་རྒྱལ་བའི་རྣམ་ཐར། །བཞེངས་པས་འགྲོ་བ་མ་ལུས། །བཞིས་དམན་བདེ་གཤེགས་སྟོང་གི། དམ་ཆོས་འཛིན་པར་གྱུར་ཅིག་ཁ༑ རྒྱ་ཆེར་རོལ་
པ་ལ་སོགས་རྒྱལ་བའི་བཀའ། །ཡི་གེར་འདྲི་ལ་མཐུན་པ་སྦྱོར་རྣམས་ཀྱང། །སྲས་བཅས་རྒྱལ་བས་འབྲལ་མེད་རྗེས་བཟུང་སྟེ། །ཐུབ་པའི་རྣམ་ཐར་ཚུལ་བཞིན་སྤྱོད་པར་ཤོག་ག༑ ཁ་བ་ཅན་ལྗོངས་སྐྱེ་དགུའི་བསོད་
ནམས་གཞིར། །བདེ་གཤེགས་གསུང་རབ་འགྱུར་རོ་འཚལ་བྲིས་པའི། །དགེ་ཚོགས་སྐྱེ་རྒ་ན་འཆིས་གཟིར་བ་ཡི། །འགྲོ་རྣམས་བསྒྲལ་ཕྱིར་ཀུན་མཁྱེན་རྒྱུ་རུ་བསྔོ།། ང༑ བདེ་གཤེགས་བཀའ་འགྱུར་གླེགས་བམ་ཕྲེང་
བར་ནི། །སྤེལ་བའི་དགེ་བས་མགོན་དང་སྐྱབས་མེད་པའི། །འགྲོ་བ་མ་ལུས་སྒྲོལ་བར་བྱེད་པ་ལ། །སྲས་བཅས་རྒྱལ་བའི་མཛད་པ་བསྒྲུབ་གྱུར་ཅིག་ཅ༑ བོད་ཡུལ་བསོད་ནམས་ཞིང་དུ་འགྱུར་བའི་བཀའ། །མ་ལུས་
བཞེངས་ལ་ཕན་པ་བྱེད་པ་ཀུན། །ངན་སོང་འཁོར་བའི་འཇིགས་ལས་རྣམ་གྲོལ་ཏེ། །སྐུ་གསུམ་ཡེ་ཤེས་ལྔ་ལྡན་མྱུར་ཐོབ་ཤོག་ཆ༑ འདིར་འབད་པའི། །དགེ་བའི་མཐུས། །འགྲོ་རྣམས་ཀུན། །རྒྱལ་གྱུར་ཅིག་ཇ༑ སྟོན་

[296A]༄༅། །ལ་དད་པའི་ཆོས་ཀྱི་རྒྱལ་མཚན་གྱིས། །བྱང་ཕྱོགས་ནོར་འཛིན་རྒྱན་དུ་གཤེགས་པའི་བཀའ། །མ་ལུས་རི་མོར་བྲིས་པའི་དགེ་བ་ཡང། །མར་གྱུར་འགྲོ་བའི་སྡུག་བསྔལ་སེལ་བའི་ཕྱིར། །ཐུབ་དབང་བསྟན་
པ་རྒྱས་པར་བྱ་ཕྱིར་བསྔོ། ཉ༑ བོད་ཡུལ་ཇི་སྙེད་མཆིས་པའི་མདོ་རྒྱུད་རྣམས། །འདི་ལྟར་འགོད་ལ་མཐུན་རྐྱེན་བསྒྲུབ་པ་རྣམས། །ངན་སོང་འཁོར་བའི་སྐྱོན་གྱིས་མ་གོས་པར། །ཐབས་ཤེས་ཉམས་ལེན་ས་བཅུ་མཐར་ཕྱིན་
ཤོག༑ ཏ༑ དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། །བསྟན་ལ་རབ་དགའི་སེམས་ཀྱིས་འདིར་འབད་པའི། །དགེ་བས་རྒྱལ་བའི་ལུང་རྟོགས་དམ་ཆོས་ཀུན། །ཐུབ་པའི་དགོངས་པ་ཇི་བཞིན་འཛིན་གྱུར་ཅིག་ཐ༑ འདི་ཉིད་
ཕྱིར་དུ་སྒོ་གསུམ་ཅི་རིགས་པས། །མཐུན་རྐྱེན་བསྒྲུབ་པའི་ལུས་ཅན་ཐམས་ཅད་ཀྱང། །རྟག་ཏུ་འཁོར་ལོ་བཞི་ལྡན་རྟེན་ཐོབ་ནས། །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ད༑ འདི་ཡི་དགེ་བས་བདག་དང་བདག་
ཉིད་ལ། །བརྟེན་པའི་མ་རྒན་འགྲོ་བ་མ་ལུས་པ། །ཐུབ་པའི་དབང་པོས་འབྲལ་མེད་རྗེས་བཟུང་སྟེ། །རླབས་ཆེན་སྤྱོད་པ་རྒྱ་མཚོའི་མཐར་ཕྱིན་ཤོག་ན༑ ཐུབ་པའི་གསུང་གི་གཅེས་མཛོད་གླེགས་བམ་འདི། །བཞེངས་
པའི་དགེ་བས་འགྲོ་བ་མ་ལུས་པ། །སྐྱེ་རྒ་ན་འཆིའི་གདུང་བ་ལས་གྲོལ་ཏེ། །སྐུ་གསུམ་ནོར་བུའི་གླིང་དུ་ཕྱིན་གྱུར་ཅིག་པ༑ རྒྱལ་བའི་ཐུགས་བཅུད་གླེགས་བུར་བགྱིས་པ་འདི། །བསྒྲུབ་ཕྱིར་འབད་པ་བསྟེན་པ་ཐམས་

[296B] །རྟག་ཏུ་ཐུབ་པའི་རྣམ་ཐར་བཟང་ནོས་ཏེ། །འགྲོ་ཀུན་དོན་དུ་སངས་རྒྱས་མྱུར་ཐོབ་ཤོག་ཕ༑ ཕྱོགས་འདིར་འགྱུར་རོ་ཅོག་གི་སྟོན་པའི་གསུང། །བསྒྲུབས་པའི་དགེ་བས་བདག་གཞན་འགྲོ་བ་ཀུན། །དགའ་ལྡན་
བདེ་བ་ཅན་སོགས་ཞིང་སྐྱེས་ནས། །རླབས་ཆེན་རྒྱལ་སྲས་སྤྱོད་པ་མཐར་ཕྱིན་ཤོག་བ༑ ལྷག་བསམ་དག་པས་འདི་ལྟའི་གསུང་རབ་ལ། །སྒོ་གསུམ་སྒོ་ནས་མཐུན་རྐྱེན་གང་བགྱིས་པ། །ཀུན་ཀྱང་སྲིད་ཞིའི་རྒུད་པ་ལས་
རྒྱལ་ཏེ། །བླ་མེད་རྫོགས་པའི་བྱང་ཆུབ་མྱུར་ཐོབ་ཤོག་མ༑ དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། །དང་བའི་སེམས་ཀྱིས་སྟོན་མཆོག་དེ་ཡི་བཀའ། །བྲིས་པའི་དགེ་དེས་མགོན་དང་སྐྱབས་མེད་པའི། །འགྲོ་ཀུན་
བསྐྱབ་ཕྱིར་སངས་རྒྱས་མྱུར་ཐོབ་ཤོག་ཙ༑ རབ་དཀར་ཤོག་བུའི་ཟླ་ཤེལ་མེ་ལོང་ངོས། །གསུང་རབ་སྒེག་མོའི་མཛེས་སྡུག་སྣང་བརྙན་ནི། །བསྐྲུན་པའི་དགེ་བས་ཡིད་ཅན་མ་ལུས་པ། །ཐམས་ཅད་གཟིགས་པའི་གོ་
འཕང་མྱུར་ཐོབ་ཤོག་ཚ༑ ཆོས་སྤྱོད་རྣམ་བཅུའི་ཐོག་མས་གསུང་རབ་ལ། །རི་མོར་བགྱིས་པའི་དགེ་བ་ཀུནྡ་ལྟར། །ཇི་སྙེད་བསགས་པ་དེ་ཡང་ཕན་བདེའི་གཞི། །ཐུབ་པའི་ཆོས་ཀུན་འཛིན་པའི་རྒྱུར་གྱུར་ཅིག་ཛ༑ ཕྱོགས་
འདིའི་མུན་པ་བསལ་ཕྱིར་རྒྱལ་བའི་བཀའ། །ཇི་སྙེད་མཆིས་ཀུན་བྲིས་པའི་དགེ་བའི་མཐུས། །ཉམས་ཐག་སྲིད་མཚོར་བྱིང་བའི་འགྲོ་བ་རྣམས། །སྒྲོལ་བའི་དེད་དཔོན་མཆོག་ཏུ་བདག་གྱུར་ཅིག་ཝ༑ འདི་ལྟར་བདེ་གཤེགས་

[297A]༄༅། །གསུང་རབ་འགྱུར་རོ་འཚལ། །རི་མོར་བྲིས་དགེས་སྐྱེ་བ་ཀུན་ཏུ་བདག་བསྟན་དང་འགྲོ་བའི་དོན་ཆེན་བསྒྲུབ་པ་ལ། །ཐུབ་ཆེན་དཔའ་བོ་དེ་དང་མཚུངས་པར་ཤོག་ཞ༑ འདི་ལྟར་ཟླ་མེད་སྟོན་པ་
མཆོག་དེ་ཡི། །གསུང་རབ་གླེགས་བུར་བགྱིད་ལ་མཐུན་པའི་རྐྱེན། །ཇི་སྙེད་བསྒྲུབ་པའི་ཡིད་ཅན་མ་ལུས་པ། །མྱུར་དུ་འགྲོ་ཀུན་འདྲེན་པའི་དཔལ་གྱུར་ཅིག་ཟ༑ ཁ་བ་ཅན་ལྗོངས་ཕེབས་པའི་ཐུབ་པའི་བཀའ། །
མཐའ་དག་ཡི་གེར་བཀོད་པའི་རྣམ་དཀར་ཚོགས། །དེང་ནས་ལུས་དང་སྲོག་ལ་མི་བལྟ་བར། །རྒྱལ་བའི་ཆོས་ཀུན་འཛིན་པའི་རྒྱུ་རུ་བསྔོ།། འ༑ དང་བའི་སེམས་ཀྱིས་དཔག་བསམ་ལྗོན་པའི་རྩེར། །ཟབ་དོན་
ཟེའུ་འབྲུ་དགོད་པའི་གླེགས་བམ་གྱི། །འདབ་སྟོང་གེ་སར་བསྐྲུན་པའི་ལེགས་སྤྱད་ཚོགས། །འགྲོ་རྣམས་སྲིད་མཚོ་ཆེ་ལས་བསྒྲལ་ཕྱིར་བསྔོ།། ཡ༑ ཁ་བ་ཅན་ལྗོངས་སྐྱེ་དགུའི་བསོད་ནམས་གཞིར། །བདེ་
གཤེགས་གསུང་རབ་འགྱུར་རོ་འཚལ་བྲིས་པའི། །དགེ་ཚོགས་སྐྱེ་རྒ་ན་འཆིས་གཟིར་བ་ཡི། །འགྲོ་རྣམས་བསྒྲལ་ཕྱིར་ཀུན་མཁྱེན་ཐོབ་ཕྱིར་བསྔོ།། ར༑ བདེ་གཤེགས་གསུང་གི་གཅེས་མཛོད་དམ་པ་འདི། །
ལེགས་པར་བསྒྲུབ་ལ་སྒོ་གསུམ་ཅི་རིགས་དང། །དངོས་པོས་མཐུན་པ་བསྒྲུབ་པ་ཐམས་ཅད་ཀྱང། །བདེ་བ་ཅན་དུ་ཐོགས་མེད་སྐྱེ་བར་ཤོག་ལ༑ འདིར་འབད་དགེ་བས་རྒྱལ་བ་སྲས་བཅས་ཀྱི། །མཛད་སྤྱོད་འཁོར་

[297B] །མ་ལུས་བསྡོམས་ནས་བདག་གིས་སྤྱོད་པ་ལས། །སྐད་ཅིག་ཙམ་ཡང་གཡེལ་བར་མ་གྱུར་ཅིག་ཤ༑ ཀུན་མཁྱེན་ཐུགས་བཅུད་ཡི་གེའི་གཟུགས་ཤར་བ། །བཀོད་པའི་དགེ་བས་
ལོང་བ་མགོན་མེད་པ། །ཀུན་གྱི་མགོན་དང་སྐྱབས་དང་དཔུང་གཉེན་ཕྱིར། །དགའ་ལྡན་བདེ་བ་ཅན་གྱི་ཞིང་བགྲོད་ཤོག་ས༑ བུ་རམ་ཤིང་པའི་བཀའ་ཡི་གླེགས་བམ་གྱི། །རིམ་པར་བསྒྲིགས་པའི་རྣམ་དཀར་མགོན་པོ་
དེའི༑ ༑དགོངས་པ་ཇི་བཞིན་བསྟན་དང་འགྲོ་བ་ལ། །ཕྱོགས་དུས་ཀུན་ཏུ་ཕན་བདེའི་རྒྱུ་རུ་བསྔོ།། ཧ༑ བདེ་ལེགས་འབྱུང་གནས་སྐྱོབ་པ་ཉིད་གཟིགས་བཀའ། །དང་བའི་སེམས་ཀྱིས་བྲིས་པའི་དགེ་བའི་མཐུས། །བདག་ཀྱང་
ལུས་དང་སྲོག་ལ་མི་བལྟ་བར། །རྒྱལ་བའི་དམ་ཆོས་མ་ལུས་འཛིན་གྱུར་ཅིག་ཨ༑ ལྷ་མིའི་འདྲེན་མཆོག་དེ་ཡི་གསུང་རབ་ལས། །གངས་ཁྲོད་འགྱུར་རོ་ཅོག་རྣམས་བཀོད་པའི་མཐུས། །ཕན་བདེའི་འབྱུང་གནས་
རྒྱལ་བའི་དམ་ཆོས་ཀུན། །རྒྱས་པར་བྱེད་ལ་རྟག་ཏུ་མཐུ་ལྡན་ཤོག་ཀི༑ གངས་ཅན་འཛིན་མའི་རྒྱན་མཆོག་སྟོན་པའི་གསུང། །འདི་ལྟར་བྲིས་པས་བདག་དང་མ་རྣམས་ཀུན། །རྟག་ཏུ་བདེ་འགྲོ་ལྷ་མིའི་རྟེན་བརྒྱུད་
ནས༑ ༑འཁྲུལ་མེད་ཐབས་ཤེས་ལམ་བཟང་མཐར་ཕྱིན་ཤོག་ཁི༑ བདེ་གཤེགས་བཀའ་འགྱུར་འཛམ་གླིང་རྒྱན་བཀོད་པའི། །དགེ་བས་བདག་གཞན་འགྲོ་བ་མ་ལུས་པའི། །དམ་ཆོས་བསྒྲུབ་པའི་འགལ་རྐྱེན་ཀུན་ཞི་ཞིང། །མཐུན་

[298A]༄༅། །རྐྱེན་མ་ལུས་ཡིད་བཞིན་འགྲུབ་པར་ཤོག་གི༑ གངས་ཅན་བཞུགས་སོ་འཚལ་གྱི་ཐུབ་པའི་བཀའ། །རི་མོར་བྲིས་པས་སྐྱེ་བ་ཀུན་ཏུ་བདག་ལུས་སྲོག་ཁྲི་ཕྲག་དོར་ཡང་ལུང་རྟོགས་ཀྱི། །དམ་ཆོས་མ་
ལུས་འཛིན་པའི་རྒྱུ་རུ་བསྔོ།། དི༑ ཤཱཀྱའི་བཙུན་པ་བློ་བཟང་ཆོས་རྒྱན་གྱིས། །འདི་ལྟར་བསྒྲུབས་པའི་དགེ་བ་ཅི་མཆིས་པ། །ལན་དང་རྣམ་པར་སྨིན་ལ་མི་རེ་བར། །མཁའ་མཉམ་འགྲོ་ལ་བདེ་སྐྱིད་འབྱུང་ཕྱིར་བསྔོ། །
ཅི༑ སྟོབས་བཅུ་མངའ་བའི་རིན་ཆེན་བཀའ་ཡི་སྒྲོམ། །ཚར་དུ་དངར་བའི་དགེ་བས་སངས་རྒྱས་ཀྱི། །རིང་ལུགས་ཕྱོགས་དུས་ཀུན་ཏུ་རྒྱས་པ་དང། །འགྲོ་ཀུན་སྲིད་ཞིའི་འཇིགས་ལས་གྲོལ་གྱུར་ཅིག་ཆི༑ གདུལ་
བྱའི་དོན་དུ་ཁ་བ་ཅན་ལྗོངས་སུ། །ཕེབས་པའི་བཀའ་ལ་བསྙེན་བཀུར་བསྐྲུན་པའི་མཐུས། །འགྲོ་ཀུན་བྱམས་དང་སྙིང་རྗེས་རྒྱུད་གང་ཞིང། །ལྷུན་གྲུབ་བདེ་བ་ཆེ་ལ་སྤྱོད་གྱུར་ཅིག་ཇི༑ ཕྱོགས་འདིའི་ནོར་འཛིན་རྒྱན་
གྱུར་སྟོན་པའི་བཀའ། །མཐའ་དག་ཆོས་ཀྱི་རྒྱལ་མཚན་ལྷག་བསམ་གྱིས། །བསྐྲུན་ལ་མཐུན་པ་བསྒྲུབ་པའི་སྐྱེ་བོ་ཀུན། །ཐུབ་པའི་དབང་པོས་འབྲལ་མེད་རྗེས་འཛིན་ཤོག་ཅེས་པ་རྣམས་མདོ་ཕྱོགས་ཀྱི་ཚིགས་
སུ་བཅད་པའོ།། ཀ༑ དམ་པ་དང་པོའི་སངས་རྒྱས་རྒྱུད་རྒྱལ་སོགས། །བཞེངས་པའི་དགེ་བས་འགྲོ་རྣམས་བསྒྲལ་བའི་ཕྱིར། །མཁའ་སྤྱོད་དགའ་ལྡན་བདེ་བ་ཅན་འགྲོད་ནས། །རིམ་གཉིས་ལམ་གྱི་ཡོན་ཏན་

[298B]ཁ༑ རྒྱལ་བའི་གསུང་གི་གཅེས་མཛོད་གསང་བའི་རྒྱུད། །བཞེངས་པའི་དགེ་བས་ཚེ་རབས་ཀུན་ཏུ་བདག་དཔའ་བོ་རྣལ་འབྱོར་མ་ཡིས་རྗེས་བཟུངས་ནས། །ཟུང་འཇུག་བདེ་བ་ཆེ་ལ་སྤྱོད་གྱུར་ཅིག་
ག༑ བླ་མེད་རྒྱུད་སྡེའི་སྙིང་པོ་འདི། །བློ་བཟང་ཆོས་ཀྱི་རྒྱལ་མཚན་གྱིས། །བསྒྲུབས་ལ་མཐུན་པ་སྦྱོར་རྣམས་ཀྱང། །སྒྲིབ་བྲལ་བདེ་བ་མཆོག་ཐོབ་ཤོག་ང༑ རྒྱུད་སྡེའི་རྒྱ་མཚོ་འདི། །བྲིས་པའི་དགེ་བའི་ཚོགས། །
འགྲོ་རྣམས་བསྒྲལ་བའི་ཕྱིར། །ཀུན་མཁྱེན་ཐོབ་ཕྱིར་བསྔོ།། ཅ༑ རྒྱལ་བའི་གསུང་གི་སྙིང་པོ་རྒྱུད་སྡེའི་ཚོགས། །ལེགས་བསྒྲུབས་རྣམ་དཀར་དགེ་བས་འགྲོ་ཀུན་གྱིས། །ཐུབ་པའི་བཀའ་ཡི་གསང་བ་ཀུན་བཟུང་སྟེ། །
ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ཆ༑ ཁ་བ་ཅན་ལྗོངས་སྐྱེ་དགུའི་བསོད་ནམས་གཞིར། །བདེ་གཤེགས་གསུང་རབ་འགྱུར་རོ་འཚལ་བྲིས་པའི། །དགེ་ཚོགས་སྐྱེ་རྒ་ན་འཆིས་གཟིར་བ་ཡི། །འགྲོ་
རྣམས་བསྒྲལ་ཕྱིར་ཀུན་མཁྱེན་རྒྱུ་རུ་བསྔོ།། ཇ༑ རྒྱལ་བའི་བཀའ་འགྱུར་འདི་ལྟར་བསྒྲུབས་པ་ལ། །སྒོ་གསུམ་ཅི་རིགས་མཐུན་རྐྱེན་བྱེད་རྣམས་ཀྱང། །ཕྱི་ནང་བདུད་བཞིའི་གཡུལ་ལས་རྣམ་རྒྱལ་ཏེ། །
ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ཉ༑ འདི་ཡི་དགེ་བས་བདག་དང་བདག་ཉིད་ལ། །བརྟེན་པའི་མ་རྒན་འགྲོ་བ་མ་ལུས་པ། །ཐུབ་པའི་དབང་པོས་འབྲལ་མེད་རྗེས་བཟུང་སྟེ། །རླབས་ཆེན་

[299A]༄༅། །སྤྱོད་པ་རྒྱ་མཚོའི་མཐར་ཕྱིན་ཤོག་ཏ༑ ལྷག་བསམ་དག་པས་ཐུབ་པའི་གསུང་རབ་ལ། །རིམ་གྲོ་བགྱིས་པས་ཚེ་རབས་ཀུན་ཏུ་བདག་སྟོན་པ་མཆོག་དེའི་བཞེད་པ་བསྒྲུབ་པ་ལ། །གེགས་
བྲལ་མཐུན་རྐྱེན་ཡིད་བཞིན་འགྲུབ་པར་ཤོག་ཐ༑ དང་བས་སྟོན་པ་མཆོག་དེའི་གསུང་རབ་ལ། །བསྟི་སྟང་བགྱིས་པས་མར་གྱུར་འགྲོ་བ་ཀུན། །དལ་བའི་རྟེན་ཐོབ་དམ་པས་རྗེས་བཟུང་སྟེ། །ཐམས་ཅད་
གཟིགས་པའི་གོ་འཕང་མྱུར་ཐོབ་ཤོག་ད༑ ཐུབ་པའི་གསུང་གི་སྙིང་པོ་རྒྱུད་སྡེའི་ཚོགས། །རི་མོར་བགྱིས་པས་ཚེ་རབས་ཀུན་ཏུ་བདག་འཇམ་མགོན་བླ་མས་འབྲལ་མེད་རྗེས་བཟུང་སྟེ། །མདོ་རྒྱུད་
རིམ་གཉིས་རྒྱ་མཚོའི་མཐར་སོན་ཤོག་ན༑ སྣ་ཚོགས་མདོ་དང་རྒྱུད་སྡེ་འདིར་འགྱུར་བ། །ལེགས་པར་འབྲི་ལ་མཐུན་རྐྱེན་བྱེད་པ་ཀུན། །དུས་གསུམ་རྒྱལ་བ་ཀུན་གྱི་སྨོན་ལམ་དང། །མཛད་སྤྱོད་
འཕྲིན་ལས་མ་ལུས་བསྒྲུབ་གྱུར་ཅིག་པ༑ ལེགས་བཤད་མཐར་ཐུག་རྒྱུད་སྡེ་རྒྱ་མཚོའི་ཚོགས། །རི་མོར་འདྲི་ལ་མཐུན་རྐྱེན་སྦྱོར་རྣམས་ཀྱང། །མངོན་དགའ་བདེ་བ་ཅན་སོགས་དག་ཞིང་དུ། །
སྐྱེས་ནས་འགྲོ་ཀུན་འདྲེན་པའི་མཆོག་གྱུར་ཅིག་ཕ༑ དགེ་སློང་བློ་བཟང་ཆོས་རྒྱན་ལྷག་བསམ་གྱིས། །བྱང་ཕྱོགས་རྒྱུད་སྡེ་འགྱུར་རོ་ཅོག་བྲིས་པའི། །དགེ་ཚོགས་མཁའ་མཉམ་འགྲོ་བ་མ་ལུས་པ། །འདྲེན་

[299B]། བ༑ ལྷག་བསམ་དག་པས་བོད་ཡུལ་འགྱུར་བའི་བཀའ། །ཆོས་སྤྱོད་རྣམ་བཅུའི་ཐག་མས་བསྒྲུབས་པའི་མཐུས། །ཚེ་རབས་ཀུན་ཏུ་རྒྱལ་བ་མ་ལུས་པའི། །དམ་
ཆོས་མཐའ་དག་འཛིན་པའི་རྒྱུར་གྱུར་ཅིག་མ༑ བྱང་ཕྱོགས་མུན་སེལ་སྒྲོན་མེ་སྟོན་པའི་བཀའ། །མ་ལུས་གླེགས་བུར་བགྱིས་པས་བསྟན་པ་དང། །མ་རྣམས་ཀུན་གྱི་འདོད་དོན་བསྒྲུབ་པ་ལ། །ཁྱབ་བདག་
རྡོ་རྗེ་འཆང་བར་བདག་གྱུར་ཅིག་ཙ༑ གངས་རིས་བསྐོར་བའི་ཞིང་འདིར་གསང་ཆེན་རྒྱུད། །ཅི་འགྱུར་འདྲི་སོགས་བཀུར་སྟི་བགྱིས་པའི་མཐུས། །མགོན་མེད་སྲིད་མཚོར་འཁྱམས་པའི་ཡིད་ཅན་རྣམས། །སྐྱེ་
རྒ་ན་འཆིའི་དགྲ་ལས་རྒྱལ་གྱུར་ཅིག་ཚ༑ འདི་ལྟར་མདོ་རྒྱུད་གསུང་རབ་རྒྱ་མཚོའི་ཚོགས། །བྲིས་པའི་དགེ་བས་བྱང་ཆུབ་བར་དུ་བདག་བསྟན་དང་འགྲོ་བའི་དོན་ཆེན་བསྒྲུབ་པ་ལ། །ཇི་ལྟར་བསམས་པ་
ཡིད་བཞིན་འགྲུབ་གྱུར་ཅིག་འདི་དག་ནི་རྒྱུད་འབུམ་གྱི་ཚིགས་སུ་བཅད་པའོ།། །།



﻿།།འདིས་མཚོན་དུས་
གསུམ་དགེ་ཚོགས་རྒྱ་མཚོ་ཡང། །བསྟན་དང་འགྲོ་བའི་ཕན་བདེ་རྒྱས་པ་དང། །འགྲོ་ཀུན་བདུད་བཞིའི་གཡུལ་ལས་རྒྱལ་བྱའི་ཕྱིར། །ཀུན་མཁྱེན་འགྲོ་བའི་རྩ་ལག་ཐོབ་ཕྱིར་བསྔོ། ཞེས་ཀྱང་བཙུན་པ་བློ་བཟང་ཆོས་ཀྱི་
རྒྱལ་མཚན་གྱིས་སྨྲས་པའོ།། །།



