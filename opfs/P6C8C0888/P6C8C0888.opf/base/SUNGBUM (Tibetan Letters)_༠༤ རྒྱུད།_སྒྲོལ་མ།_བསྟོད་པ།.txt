༄༅། །སྒྲོལ་མར་ཕྱག་འཚལ་ཉེར་གཅིག་གིས་བསྟོད་པའི་རྣམ་བཤད་ཡིད་འཕྲོག་ཨུཏྤ་ལའི་ཆུན་པོ་ཞེས་བྱ་བ་བཞུགས་སོ།།

[001A] །ན་མོ་གུ་རུ་ཨཱརྱ་ཏཱ་རཱ་ཡཻ། སྐུ་གསུམ་ཡེ་ཤེས་ལྔ་ལྡན་བླ་མ་དང། །དབྱེར་མེད་རྒྱལ་ཡུམ་སྒྲོལ་མའི་ཞབས་བཏུད་ནས། །དེ་ཡི་རྣམ་འགྱུར་
གཅིག་ལྷག་བཅུ་ཕྲག་གཉིས། །བསྟོད་པའི་རྒྱུད་དོན་མདོར་བསྡུས་བཤད་པར་བྱ། དེ་ཡང་སྒྲོལ་མར་ཕྱག་འཚལ་ཉེར་གཅིག་གིས་བསྟོད་པའི་དོན་འཆད་པ་ལ་
གསུམ། མདོར་བསྟན་པ། རྒྱས་པར་བཤད་པ། ཕན་ཡོན་བསྟན་པའོ། །དང་པོ་ནི། ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། །ཞེས་པ་སྟེ། ཨོཾ་
ནི་མཚམས་སྦྱོར་ཕྲལ་ན་ཡི་གེ་ཨ་ཨུ་མ་གསུམ་དུ་འགྱུར་བས། ཕྱག་ཡུལ་གྱི་སྐུ་གསུང་ཐུགས་གསུམ་མཚོན་ལ། རྒྱལ་བའི་ཡུམ་གྱི་མཆོག་ཏུ་གྱུར་ཅིང་

[002A]༄༅། །སྡོམ་པ་གསུམ་དང་ལྡན་པས་ན་རྗེ་བཙུན་མ། འཁོར་འདས་ལ་མི་གནས་པས་ན་འཕགས་མ། སེམས་ཅན་ཐམས་ཅད་སྡུག་བསྔལ་ལས་སྐྱོབ་པས་
ན་སྒྲོལ་མ་སྟེ། དེའི་ཞབས་ལ་ཕྱག་འཚལ་བ་ནི་སྒོ་གསུམ་གུས་པས་འདུད་པའོ།། གཉིས་པ་རྒྱས་པར་བཤད་པ་ལ་གསུམ། ལོ་རྒྱུས་ཀྱི་སྒོ་ནས་བསྟོད་པ། སྐུའི་རྣམ་
པའི་སྒོ་ནས་བསྟོད་པ། འཕྲིན་ལས་ཀྱི་སྒོ་ནས་བསྟོད་པའོ།། དང་པོ་ནི། ཕྱག་འཚལ་སྒྲོལ་མ་མྱུར་མ་དཔལ་མོ།། སྤྱན་ནི་སྐད་ཅིག་གློག་དང་འདྲ་མ། །འཇིག་རྟེན་གསུམ་
མགོན་ཆུ་སྐྱེས་ཞལ་གྱི། །གེ་སར་བྱེ་བ་ལས་ནི་བྱུང་མ། ཞེས་པ་སྟེ། ཕྱག་འཚལ་བ་སྟེ་གུས་པས་བདུད་དོ། །གང་ལ་འདུད་ཅེ་ན། སེམས་ཅན་འཁོར་བ་ལས་འདོན་
པས་ན་སྒྲོལ་མ། དེ་ལ་རྒྱལ་བ་གཞན་ལས་འཕྲིན་ལས་མྱུར་བས་ན་མྱུར་མ། བདུད་སྡེ་ལྷག་མེད་དུ་འཇོམས་པས་ན་དཔལ་མོ། ཡེ་ཤེས་ཀྱི་སྤྱན་ནི་སྐད་ཅིག་གི་གློག་

[002B] ས་འོག་ཀླུའི་འཇིག་རྟེན། ས་སྟེང་མིའི་འཇིག་རྟེན། ས་བླ་ལྷའི་འཇིག་རྟེན་ཏེ་འཇིག་རྟེན་གསུམ་གྱི་མགོན་
སྐྱབས་ནི་འཕགས་པ་སྤྱན་རས་གཟིགས་ཡིན་ལ། དེའི་ཞལ་གྱི་དཀྱིལ་འཁོར་ལ་གནས་པའི་སྤྱན་གྱི་ཆུ་སྤྱན་ཆབ་ལས་སྐྱེས་པའི་མེ་ཏོག་པདྨའི་གེ་སར་ཁ་བྱེ་བ་ལས་བྱུང་བའི་ལོ་
རྒྱུས་དང་ལྡན་མ་དེ་ལ་འདུད་པ་སྟེ། ལོ་ཆེན་ནམ་བཟང་གིས། ཚིག་རྐང་གསུམ་པར། འཇིག་རྟེན་གསུམ་མགོན་ཞལ་གྱི་ཆུ་སྐྱེས་ཞེས་འགྱུར་བཅོས་མཛད་པ་ལྟར་བདེ་བས་དེ་
བཞིན་དུ་བཤད་དོ། །གཉིས་པ་སྐུའི་རྣམ་པའི་སྒོ་ནས་བསྟོད་པ་ལ་གཉིས། ལོངས་སྐུའི་རྣམ་པའི་སྒོ་ནས་བསྟོད་པ་དང། ཆོས་སྐུའི་རྣམ་པའི་སྒོ་ནས་བསྟོད་པའོ། །དང་པོ་ལ་གཉིས་
ཞི་བའི་རྣམ་པའི་སྒོ་ནས་བསྟོད་པ་དང། ཁྲོ་མོའི་རྣམ་པའི་སྒོ་ནས་བསྟོད་པའོ། །དང་པོ་ལ་དྲུག་ཞལ་མདངས་གསལ་ཞིང་འོད་ཟེར་འཕྲོ་བའི་སྒོ་ནས་བསྟོད་པ། སྐུ་མདོག་དང་ཕྱག་
མཚན་དང་རྒྱུའི་སྒོ་ནས་བསྟོད་པ། རྒྱལ་བ་དང་རྒྱལ་སྲས་ཀྱིས་གུས་པས་བསྟན་པའི་སྒོ་ནས་བསྟོད་པ། མི་མཐུན་ཕྱོགས་གནོན་པའི་སྒོ་ནས་བསྟོད་པ། འཇིག་རྟེན་པའི་ལྷ་ཆེན་པོ་

[003A]༄༅། །རྣམས་ཀྱིས་བཀུར་བའི་སྒོ་ནས་བསྟོད་པ། ཕ་རོལ་འཇོམས་པའི་སྒོ་ནས་བསྟོད་པའོ།། དང་པོ་ནི། ཕྱག་འཚལ་སྟོན་ཀའི་ཟླ་བ་ཀུན་ཏུ། །གང་བ་བརྒྱ་ནི་བརྩེགས་པའི་
ཞལ་མ། །སྐར་མ་སྟོང་ཕྲག་ཚོགས་པ་རྣམས་ཀྱིས། །རབ་ཏུ་ཕྱེ་བའི་འོད་རབ་འབར་མ། ཞེས་པ་སྟེ། ཕྱག་འཚལ་ལོ། །གང་ལ་ན། རྡུལ་སྤྲིན་ལུག་རྣ་སོགས་དང་བྲལ་བའི་སྟོན་ཀའི་
དུས་ཀྱི་ཟླ་བ་སྐྱེ་འཕྲོ་རྫོགས་ཤིང་འབྲི་བའི་འགོ་མ་ཚུགས་པའི་ཉ་ཀུན་ཏུ་གང་བ་གྲངས་བརྒྱ་ཐམ་པ་ནི། ཕྱོགས་གཅིག་ཏུ་བརྩེགས་པ་སྟེ་སྤུངས་པ་ལྟ་བུར་མཆོག་ཏུ་དཀར་ཞིང་མཛེས་
པའི་ཞལ་རས་དང་ལྡན་མ། ཞལ་དེ་ལས་སྐར་མ་སྟོང་ཕྲག་དུ་མ་ཕྱོགས་གཅིག་ཏུ་ཚོགས་པ་ལྟ་བུའི་འོད་ཟེར་རྣམས་ཀྱིས་རབ་ཏུ་ཕྱེ་ཞིང་གསལ་བར་བྱས་པ་དང་འདྲ་བའི་འོད་ཟེར་
དཀར་པོ་རབ་ཏུ་འབར་ཞིང་འཕྲོ་མ་དེ་ལའོ། །གཉིས་པ་སྐུ་མདོག་དང་ཕྱག་མཚན་དང་རྒྱུའི་སྒོ་ནས་བསྟོད་པ་ནི། ཕྱག་འཚལ་གསེར་སྔོ་ཆུ་ནས་སྐྱེས་ཀྱི། །པདྨས་ཕྱག་ནི་རྣམ་པར་
བརྒྱན་མ། །སྦྱིན་པ་བརྩོན་འགྲུས་དཀའ་ཐུབ་ཞི་བ། །བཟོད་པ་བསམ་གཏན་སྤྱོད་ཡུལ་ཉིད་མ། །ཞེས་པ་སྟེ། ཕྱག་འཚལ་ལོ། །གང་ལ་ན། སྐུ་མདོག་འཛམ་བུ་ཆུ་བོའི་གསེར་

[003B] ཆུ་ནང་ནས་སྐྱེས་པའི་པདྨ་སྟེ་ཨུ་ཏྤ་ལའི་ཡུ་བས་ཕྱག་གཡོན་གྱི་མཐེབ་སྲིན་ནི་རྣམ་པར་བརྒྱན་ཅིང་འདབ་མ་སྙན་ཐད་དུ་ཁ་བྱེ་བས་མཚན་མ། རྒྱུ་སྦྱིན་པ་
དང། བརྩོན་འགྲུས་དང། བསྲུང་དཀའ་བ་ཐུབ་པའི་ཚུལ་ཁྲིམས་དང། རྨོངས་པའི་མུན་པ་ཞི་བའི་ཤེས་རབ་དང། བཟོད་པ་དང། བསམ་གཏན་ཏེ་ཕ་རོལ་ཏུ་ཕྱིན་པ་དྲུག་མངོན་སུམ་གྱི་སྤྱོད་ཡུལ་དུ་བྱས་པ་
ཉིད་ལས་བྱུང་མ་དེ་ལའོ།། གསུམ་པ་རྒྱལ་བ་དང་རྒྱལ་སྲས་ཀྱིས་གུས་པས་བསྟེན་པའི་སྒོ་ནས་བསྟོད་པ་ནི། ཕྱག་འཚལ་དེ་བཞིན་གཤེགས་པའི་གཙུག་ཏོར། །མཐའ་ཡས་རྣམ་པར་རྒྱལ་བར་སྤྱོད་མ་
མ་ལུས་ཕ་རོལ་ཕྱིན་པ་ཐོབ་པའི། །རྒྱལ་བའི་སྲས་ཀྱིས་ཤིན་ཏུ་བསྟན་མ། ཞེས་པ་སྟེ། ཕྱག་འཚལ་ལོ། །གང་ལ་ན། དེ་བཞིན་གཤེགས་པ་ཐམས་ཅད་ཀྱི་ཡུམ་ཡིན་པས་དེ་རྣམས་ཀྱི་དབུའི་
གཙུག་ཏོར་གྱི་རྩེ་ན། མི་མཐུན་ཕྱོགས་མཐའ་ཡས་པ་ལས་རྣམ་པར་རྒྱལ་བའི་ཚུལ་དུ་སྤྱོད་ཅིང་བཞུགས་མ། ས་བཅུ་མ་ལུས་པའི་ངོ་བོ་ཕ་རོལ་ཏུ་ཕྱིན་པ་བཅུ་ཐོབ་པའི་རྒྱལ་བའི་སྲས་བྱང་ཆུབ་
སེམས་དཔའ་རྣམས་ཀྱིས་ཤིན་ཏུ་གུས་པའི་གཙུག་གིས་བསྟན་མ་དེ་ལའོ།། བཞི་པ་མི་མཐུན་ཕྱོགས་གནོན་པའི་སྒོ་ནས་བསྟོད་པ་ནི། ཕྱག་འཚལ་ཏུ་ཏྟཱ་ར་ཧཱུཾ་ཡི་གེས། །འདོད་དང་ཕྱོགས་དང་

[004A]༄༅། །ནམ་མཁའ་གང་མ། །འཇིག་རྟེན་བདུན་པོ་ཞབས་ཀྱིས་མནན་ཏེ། །ལུས་པ་མེད་པར་འགུགས་པ་ནུས་མ། ཞེས་པ་སྟེ། ཕྱག་འཚལ་ལོ། །གང་ལ་ན། གསུང་ཏུ་ཏྟ་གདུང་བ་ར་ཞེས་
སོགས་སྔགས་འཕྲེང་ལས་འཕྲོས་པའི་འོད་ཟེར་དང། ཐུགས་སྟོང་ཉིད་སྙིང་རྗེ་མཚོན་པའི་ཧཱུཾ་གི་ཡི་གེའི་སྒྲ་སྐད་ཀྱིས། དམྱལ་བ། ཡི་དྭགས། དུད་འགྲོ། མི། ལྷ་སྟེ་འདོད་ཁམས་ཀྱི་འགྲོ་བ་རྒྱུད་
ལྔ་དང། ཕྱོགས་ཏེ་གཟུགས་ཁམས་དང། ནམ་མཁའ་སྟེ་གཟུགས་མེད་ཁམས་པའི་གནས་གཉིས་ཏེ་བདུན་གང་བར་མཛད་མ། དེ་ལྟ་བུའི་འཇིག་རྟེན་གྱི་ཁམས་བདུན་པོ་དེ་རྣམས་འོད་དང་
སྒྲས་གང་བར་མ་ཟད་སྐུའི་ཞབས་ཀྱིས་ཀྱང་མནན་པ་སྟེ་བཅགས་ཏེ། དེར་གནས་པའི་འགྲོ་བ་གཅིག་ཀྱང་ལུས་པ་མེད་པར་དབང་དུ་འགུགས་པར་ནུས་པའི་མཐུ་དང་ལྡན་མ་དེ་ལའོ། །ལྔ་པ་འཇིག་རྟེན་
པའི་ལྷ་ཆེན་པོ་རྣམས་ཀྱིས་བཀུར་བའི་སྒོ་ནས་བསྟོད་པ་ནི། ཕྱག་འཚལ་བརྒྱ་བྱིན་མེ་ལྷ་ཚངས་པ། །རླུང་ལྷ་སྣ་ཚོགས་དབང་ཕྱུག་མཆོད་མ། །འབྱུང་པོ་རོ་ལངས་དྲི་ཟ་རྣམས་དང། །གནོད་སྦྱིན་ཚོགས་
ཀྱིས་མདུན་ནས་བསྟོད་མ། ཞེས་པ་སྟེ། ཕྱག་འཚལ་ལོ། །གང་ལ་ན། ཤར་གྱི་ཕྱོགས་སྐྱོང་བརྒྱ་བྱིན་དང། ཤར་ལྷོའི་མེ་ལྷ་དང། སྟེང་གི་ཚངས་པ་དང། ནུབ་བྱང་གི་རླུང་ལྷ་དང། དེ་དག་གིས་མཚོན་

[004B] དབང་ལྡན་གྱི་འཁོར་འབྱུང་པོ་རྣམས་དང། སྲིན་པོའི་འཁོར་རོ་ལངས་
རྣམས་དང། བརྒྱ་བྱིན་གྱི་འཁོར་དྲི་ཟ་རྣམས་དང། ལུས་ངན་གྱི་འཁོར་གནོད་སྦྱིན་སོགས་འཁོར་གྱི་ཚོགས་རྣམས་ཀྱིས་ཀྱང་སྐུ་མདུན་དུ་བཏུད་ནས་གུས་པས་བསྟོད་པའི་ཡུལ་དུ་གྱུར་མ་དེ་ལའོ། །དྲུག་པ་
ཕ་རོལ་འཇོམས་པའི་སྒོ་ནས་བསྟོད་པ་ནི། ཕྱག་འཚལ་ཏྲཊ་ཅེས་བྱ་དང་ཕཊ་ཀྱིས། །ཕ་རོལ་འཁྲུལ་འཁོར་རབ་ཏུ་འཇོམས་མ། །གཡས་བསྐུམས་གཡོན་བརྐྱངས་ཞབས་ཀྱིས་མནན་ཏེ། །མེ་འབར་འཁྲུག་
པ་ཤིན་ཏུ་འབར་མ། །ཞེས་པ་སྟེ། ཕྱག་འཚལ་ལོ། །གང་ལ་ན། ཞལ་ནས་དྲལ་བ་ཏྲཊ་ཅེས་བྱ་བ་དང་འགས་པ་ཕཊ་ཅེས་བྱ་བའི་རིག་སྔགས་ཀྱི་ང་རོ་བསྒྲགས་པ་ཙམ་གྱིས་ཕ་རོལ་བྱད་མས་བསམ་སྦྱོར་ངན་
པས་བྱས་པའི་འཁྲུལ་འཁོར་གྱི་ནུས་པ་ཐམས་ཅད་སྐད་ཅིག་ལ་རབ་ཏུ་འཇོམས་པར་མཛད་མ། གཡས་བསྐུམས་ཤིང་གཡོན་བརྐྱངས་པ་སྟོང་ཉིད་སྙིང་རྗེ་མཚོན་པའི་ཞབས་ཀྱི་འོག་ཏུ་བྱད་མ་དང་རྦད་
འདྲེ་ལ་སོགས་པ་མནན་ཏེ། སྐུ་ལས་ཡེ་ཤེས་ཀྱི་མེ་འབར་ཞིང་འཁྲུག་པ་དང། ཤིན་ཏུ་འབར་བས་ཐལ་བ་ཙམ་ཡང་མ་ལུས་པར་སྲེག་པར་མཛད་མ་དེ་ལའོ།། ཞབས་ཞི་བའི་བཞུགས་ཚུལ་ཡིན་ཀྱང་མེ་
[005A]༄༅། །འབར་བའི་དབུས་ན་བཞུགས་པ་ཅུང་ཟད་ཁྲོ་ཚུལ་ཙམ་མོ། །གཉིས་པ་ཁྲོ་མོའི་རྣམ་པའི་སྒོ་ནས་བསྟོད་པ་ལ་བདུན། བདུད་དང་སྒྲིབ་གཉིས་སྦྱོང་བའི་སྒོ་ནས་བསྟོད་པ། གཡས་གཡོན་
གྱི་ཕྱག་མཚན་གྱི་སྒོ་ནས་བསྟོད་པ། དབུ་རྒྱན་དང་བཞད་སྒྲའི་སྒོ་ནས་བསྟོད་པ། ཕྱོགས་སྐྱོང་བཅུས་འཕྲིན་ལས་སྒྲུབ་པའི་སྒོ་ནས་བསྟོད་པ། དབུ་རྒྱན་གྱི་སྒོ་ནས་བསྟོད་པ། དྲག་པོའི་བཞུགས་ཚུལ་
གྱི་སྒོ་ནས་བསྟོད་པ། ཧཱུཾ་ཡིག་ལས་འོད་ཟེར་འཕྲོ་བའི་སྒོ་ནས་བསྟོད་པའོ། །དང་པོ་ནི། ཕྱག་འཚལ་ཏུ་རེ་འཇིགས་པ་ཆེན་མོ། །བདུད་ཀྱི་དཔའ་བོ་རྣམ་པར་འཇོམས་མ། །ཆུ་སྐྱེས་ཞལ་ནི་ཁྲོ་གཉེར་
ལྡན་མཛད། །དགྲ་བོ་ཐམས་ཅད་མ་ལུས་གསོད་མ། ཞེས་པ་སྟེ། ཕྱག་འཚལ་ལོ། །གང་ལ་ན། མྱུར་མ་ཏུ་རེ་ཞེས་སོགས་གསུང་གི་ང་རོ་དང། འཇིགས་པ་ཆེན་མོ་སྟེ་ཤིན་ཏུ་དྲག་མོའི་སྐུའི་རྣམ་
འགྱུར་གྱིས། བདུད་ཀྱི་ནང་ནས་གདུལ་དཀའ་བའི་དཔའ་བོ་ནི་ཉོན་མོངས་པའི་བདུད་ཡིན་པས་དེ་ལ་སོགས་པའི་བདུད་བཞི་འཇོམས་པར་མཛད་མ། ཆུ་སྐྱེས་ཏེ་པདྨ་རྒྱས་པ་ལྟར་མཛེས་པའི་ཞལ་རས་
ནི་ཁྲོ་གཉེར་དང་ལྡན་པའི་རྣམ་པར་མཛད་པ་དེ་ཡིས། ཕྱི་རོལ་གྱི་དགྲ་བོ་ཐམས་ཅད་ཀྱང་ལྷག་མ་མ་ལུས་པར་གསོད་པར་མཛད་མ་དེ་ལའོ། །འདིར་ཐར་པའི་དགྲ་ཉོན་སྒྲིབ་དང། རྣམ་མཁྱེན་གྱི་དགྲ་ཤེས་

[005B] །གཉིས་པ་གཡས་གཡོན་གྱི་ཕྱག་མཚན་གྱི་སྒོ་ནས་བསྟོད་པ་ནི། ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། །སོར་མོས་ཐུགས་ཀར་རྣམ་པར་
བརྒྱན་མ། །མ་ལུས་ཕྱོགས་ཀྱི་འཁོར་ལོས་བརྒྱན་པའི། །རང་གི་འོད་ཀྱི་ཚོགས་རྣམས་འཁྲུག་མ། ཞེས་པ་སྟེ། ཕྱག་འཚལ་ལོ། །གང་ལ་ན། ཕྱག་གཡོན་པའི་མཐེབ་སྲིན་གྱིས་ཨུཏྤ་ལའི་ཡུ་བ་
བཟུངས་ཤིང། མཛུབ་མོ་གུང་མོ་མཐེའུ་ཆུང་གསུམ་སྒྲེང་བ་དཀོན་མཆོག་གསུམ་འདུས་པའི་བདག་ཉིད་དུ་མཚོན་པའི་ཕྱག་རྒྱའི་སོར་མོ་རྣམས་ཀྱིས་ཐུགས་ཀར་རྣམ་པར་བརྒྱན་མ། མ་ལུས་
པའི་ཕྱོགས་ཀྱི་ཆ་ཐམས་ཅད་ཕྱག་གཡས་པའི་མཆོག་སྦྱིན་གྱི་མཐིལ་འཁོར་ལོས་བརྒྱན་པ་ལས་འཕྲོས་པའི་རང་གི་འོད་ཟེར་གྱི་ཚོགས་རྣམས་ཕན་ཚུན་འཁྲུག་པས་གང་བར་མཛད་ནས་
འོད་གཞན་ཐམས་ཅད་ཟིལ་གྱིས་གནོན་མ་དེ་ལའོ། །འདི་དང་འོག་གི་ས་བཅད་ལྔ་པ་གཉིས་ལ་ཁྲོ་ཉམས་མི་སྣང་ཡང། དེའི་གྲས་སུ་བྱུང་བ་མི་ལྡོག་ནས་ཡིན་ནམ་བརྟག་གོ་གསུམ་པ་དབུ་
རྒྱན་དང་བཞད་སྒྲའི་སྒོ་ནས་བསྟོད་པ་ནི། ཕྱག་འཚལ་རབ་ཏུ་དགའ་བ་བརྗིད་པའི། །དབུ་རྒྱན་འོད་ཀྱི་འཕྲེང་བ་སྤེལ་མ། །བཞག་པ་རབ་བཞད་ཏུཏྟཱ་ར་ཡིས། །བདུད་དང་འཇིག་རྟེན་དབང་དུ་མཛད་

[006A]༄༅། །མ་ཞེས་པ་སྟེ། ཕྱག་འཚལ་ལོ། །གང་ལ་ན། དང་ལྡན་རྣམས་ཀྱི་རེ་བ་སྐོང་བས་རབ་ཏུ་དགའ་བ་བསྐྱེད་ཅིང། མ་དད་པ་རྣམས་ཟིལ་གྱིས་གནོན་པས་བརྗིད་ཆགས་པའི་རིན་
པོ་ཆེའི་དབུ་རྒྱན་འོད་ཟེར་གྱི་འཕྲེང་བ་ཁ་དོག་སྣ་ཚོགས་པ་སྤེལ་ཏེ་འཕྲོ་མ། སྔགས་ཀྱི་བཞད་མོ་རབ་ཏུ་བཞད་པའི་སྒྲ་ཏུཏྟཱ་ར་ཞེས་སོགས་ཀྱིས་འདོད་ཁམས་ཀྱི་བདག་པོ་བདུད་དགའ་རབ་དབང་
ཕྱུག་དང། དེའི་གཞན་དབང་དུ་གྱུར་པའི་འཇིག་རྟེན་མཐའ་དག་དབང་དུ་སྡུད་པར་མཛད་མ་དེ་ལའོ།། བཞི་པ་ཕྱོགས་སྐྱོང་བཅུས་འཕྲིན་ལས་བསྒྲུབ་པའི་སྒོ་ནས་བསྟོད་པ་ནི། ཕྱག་འཚལ་ས་
གཞི་སྐྱོང་བའི་ཚོགས་རྣམས། །ཐམས་ཅད་འགུགས་པར་ནུས་པ་ཉིད་མ། །ཁྲོ་གཉེར་གཡོ་བའི་ཡི་གེ་ཧཱུཾ་གིས། །ཕོངས་པ་ཐམས་ཅད་རྣམ་པར་སྒྲོལ་མ། ཞེས་པ་སྟེ། ཕྱག་འཚལ་ལོ། །གང་ལ་
ན། ས་གཞི་སྐྱོང་བ་ཕྱོགས་སྐྱོང་བཅུ་དང། དེ་དག་གི་འཁོར་གྱི་ཚོགས་རྣམས་ཐམས་ཅད་འཕྲིན་ལས་སྒྲུབ་པའི་བྲན་དུ་འགུགས་པར་ནུས་པའི་བདག་ཉིད་མ། ཞལ་ཁྲོ་གཉེར་གཡོ་བའི་རྣམ་
པར་བཞུགས་པའི་ཐུགས་ཀའི་ཡི་གེ་ཧཱུཾ་གི་འོད་ཟེར་གྱི་ལྕགས་ཀྱུས་འདོད་རྒུ་ཐམས་ཅད་བཀུག་ནས། སེམས་ཅན་དབུལ་ཞིང་ཕོངས་པའི་སྡུག་བསྔལ་གྱིས་གཟིར་བ་ཐམས་ཅད་རྣམ་པར་

[006B] །ལྔ་པ་དབུ་རྒྱན་གྱི་སྒོ་ནས་བསྟོད་པ་ནི། ཕྱག་འཚལ་ཟླ་བའི་རྩེ་མོས་དབུ་རྒྱན། །བརྒྱན་པ་ཐམས་ཅད་ཤིན་ཏུ་འབར་མ། །རལ་པའི་ཁྲོད་ན་འོད་དཔག་མེད་ལས། །རྟག་
པར་ཤིན་ཏུ་འོད་ནི་མཛད་མ། ཞེས་པ་སྟེ། ཕྱག་འཚལ་ལོ། །གང་ལ་ན། ཟླ་བའི་རྩེ་མོ་སྟེ་ཚེས་གཅིག་གི་ཟླ་བས་དབུ་ལ་བརྒྱན་ཅིང། དེ་ལ་སོགས་པའི་རྒྱན་གྱིས་བརྒྱན་པ་ཐམས་ཅད་ལས་སྡུག་བསྔལ་
སེལ་བའི་འོད་ཟེར་དཀར་པོ་ཤིན་ཏུ་འབར་ཞིང་འཕྲོ་མ། གནག་ཅིང་སྣུམ་པའི་རལ་པའི་ཁྲོད་ན་སངས་རྒྱས་འོད་དཔག་མེད་རིགས་བདག་ཏུ་བཞུགས་པ་ལས་ཀྱང་དུས་རྟག་པར་སེམས་ཅན་གྱི་དོན་དུ་ཤིན་
ཏུ་འོད་ཟེར་གྱི་ཚོགས་ནི་འགྱེད་པར་མཛད་མ་དེ་ལའོ། །དྲུག་པ་དྲག་པོའི་བཞུགས་ཚུལ་གྱི་སྒོ་ནས་བསྟོད་པ་ནི། ཕྱག་འཚལ་བསྐལ་པ་ཐ་མའི་མེ་ལྟར། །འབར་བའི་འཕྲེང་བའི་དབུས་ན་གནས་མ། །
གཡས་བརྐྱངས་གཡོན་བསྐུམས་ཀུན་ནས་བསྐོར་དགའ། །དགྲ་ཡི་དཔུང་ནི་རྣམ་པར་འཇོམས་མ། ཞེས་པ་སྟེ། ཕྱག་འཚལ་ལོ། །གང་ལ་ན། བསྐལ་པ་ཐ་མ་མ་འཇིག་གི་དུས་ཀྱི་མེ་ལྟར་ཡེ་ཤེས་
ཀྱི་མེ་དཔུང་འབར་བའི་འཕྲེང་བ་འཁྲུག་པའི་དབུས་ན་གནས་མ། དེ་ཡང་ཞབས་གཡས་བརྐྱངས་ཤིང་གཡོན་བསྐུམས་པའི་སྟབས་ཀྱིས་བཞུགས་ནས། སྒོ་ཀུན་ནས་ཆོས་ཀྱི་འཁོར་ལོ་བསྐོར་བ་

[007A]༄༅། །ལ་དགའ་བའི་གདུལ་བྱའི་རྒྱུད་ཀྱི་ཕྱི་ནང་གི་དགྲ་ཡི་དཔུང་ཚོགས་རྣམས་ནི་རྣམ་པར་འཇོམས་པར་མཛད་མ་དེ་ལའོ། །བདུན་པ་ཧཱུཾ་ཡིག་ལས་འོད་ཟེར་འཕྲོ་བའི་སྒོ་ནས་
བསྟོད་པ་ནི། ཕྱག་འཚལ་ས་གཞིའི་ངོས་ལ་ཕྱག་གི་མཐིལ་གྱིས་བསྣུན་ཅིང་ཞབས་ཀྱིས་བརྡུང་མ། །ཁྲོ་གཉེར་ཅན་མཛད་ཡི་གེ་ཧཱུཾ་གིས། །རིམ་པ་བདུན་པོ་རྣམས་ནི་འགེམས་མ། ཞེས་
པ་སྟེ༑ ཕྱག་འཚལ་ལོ། །གང་ལ་ན། རི་རབ་གླིང་དང་བཅས་པའི་ས་གཞི་ཆེན་པོའི་ངོས་ལ། སྡིགས་མཛུབ་དང་བཅས་པའི་ཕྱག་གི་མཐིལ་གྱིས་དྲག་ཏུ་བསྣན་ཅིང་ཞབས་ཀྱི་མཐིལ་གྱིས་བརྡུང་བར་མཛད་མ། དེ་ཡང་ཞལ་ཁྲོ་གཉེར་བསྡུས་པ་སོགས་ཤིན་ཏུ་དྲག་མོའི་རྣམ་པ་ཅན་དུ་མཛད་པའི་ཕྱག་ཞབས་ཀྱི་མཐིལ་དུ་ཡི་གེ་ཧཱུཾ་སྔོན་པོ་རེ་རེ་གནས་པ་ལས་རྡོ་རྗེའི་མེ་ཆར་སྤྲོས་པས་
གཞི་དང། ལྷག་པའི་གཞི་དང། གཞི་མེད་པ་དང། གཞི་ཉིད་དང། བཅུད་ཀྱི་གཞི་དང། གཞི་བཟང་པོ་དང། དག་པའི་གཞི་སྟེ། ས་འོག་རིམ་པ་བདུན་པོ་ན་གནས་པའི་ཀླུ་དང་ལྷ་མིན་དང་གཤིན་
རྗེ་སོགས་གདུག་པ་ཅན་རྣམས་ནི་འགེམས་པ་སྟེ་འཇོམས་པར་མཛད་མ་དེ་ལའོ། །གཉིས་པ་ཆོས་སྐུའི་རྣམ་པའི་སྒོ་ནས་བསྟོད་པ་ནི། ཕྱག་འཚལ་བདེ་མ་དགེ་མ་ཞི་མ། །མྱ་ངན་འདས་ཞི་

[007B] །སཱ་ཧཱ་ཨོཾ་དང་ཡང་དག་ལྡན་པས། །སྡིག་པ་ཆེན་པོ་འཇོམས་པ་ཉིད་མ། ཞེས་པ་སྟེ། ཕྱག་འཚལ་ལོ། །གང་ལ་ན། འབྲས་བུ་སྡུག་བསྔལ་མེད་པས་བདེ་མ། རྒྱུ་མི་དགེ་
བ་མི་གསོག་པས་དགེ་མ། སྤང་བྱ་ཉོན་མོངས་དཔས་ཞི་མ། སྒྲིབ་གཉིས་ཀྱི་མྱ་ངན་ལས་འདས་པའི་ཞི་བ་མཆོག་གི་དབྱིངས་ལ་རྟག་ཏུ་མཉམ་པར་འཇོག་པས་དེའི་སྤྱོད་ཡུལ་ཅན་ཉིད་དུ་གྱུར་
པ༑ དེའི་མཐུས་ཉིད་ཀྱིས་གསུངས་པའི་རིག་སྔགས། ཏཱ་རེ་ཏུ་ཏྟཱ་རེ་ཏུ་རེ། ཞེས་པའི་མཇུག་ཏུ་སཱཧཱ་དང། འགོར་ཨོཾ་དང་ཡང་དག་པར་ལྡན་པར་བྱས་པའི་ཡི་གེ་བཅུ་པ་ཉིད་ཚེ་ག་བཞིན་དུ་བཟླས་པས་
ཟློས་པ་པོའི་རྒྱུད་ཀྱི་མཚམས་མེད་ལྔ་དང་ཆོས་སྤོང་སོགས་སྡིག་པ་ཆེན་པོ་རྣམས་དང། དེའི་རྒྱུ་ཆགས་སྡང་སོགས་ཉོན་མོངས་ཆེན་པོ་རྣམས་དང། འབྲས་བུ་ཆེ་གྲང་སོགས་སྡུག་བསྔལ་ཆེན་པོ་རྣམས་
ཀྱང་ལྷག་མེད་དུ་འཇོམས་པར་མཛད་པའི་བདག་ཉིད་མ་དེ་ལའོ། །གསུམ་པ་འཕྲིན་ལས་ཀྱི་སྒོ་ནས་བསྟོད་པ་ལ་དྲུག་ཞི་ཁྲོའི་སྔགས་ཀྱི་འཕྲིན་ལས་ཀྱི་སྒོ་ནས་བསྟོད་པ། ཁྲོ་མོས་ས་གསུམ་གཡོ་
བའི་འཕྲིན་ལས་ཀྱི་སྒོ་ནས་བསྟོད་པ། བརྟན་གཡོའི་དུག་རྣམས་སེལ་བའི་འཕྲིན་ལས་ཀྱི་སྒོ་ནས་བསྟོད་པ། རྩོད་པ་དང་རྨི་ལམ་ངན་པ་སེལ་བའི་འཕྲིན་ལས་ཀྱི་སྒོ་ནས་བསྟོད་པ། རིམས་ནད་སེལ་

[008A]༄༅། །བའི་འཕྲིན་ལས་ཀྱི་སྒོ་ནས་བསྟོད་པ། གདོན་དང་རོ་ལངས་འཇོམས་པའི་འཕྲིན་ལས་ཀྱི་སྒོ་ནས་བསྟོད་པའོ། །དང་པོ་ནི། ཕྱག་འཚལ་ཀུན་ནས་བསྐོར་རབ་དགའ་བའི། །དགྲ་ཡི་
ལུས་ནི་རབ་ཏུ་འགེམས་མ། ཡི་གེ་བཅུ་པའི་ངག་ནི་བཀོད་པའི། །རིག་པ་ཧཱུཾ་ལས་སྒྲོལ་མ་ཉིད་མ། ཞེས་པ་སྟེ། ཕྱག་འཚལ་ལོ། །གང་ལ་ན། སྒོ་ཀུན་ནས་ཆོས་ཀྱི་འཁོར་ལོ་བསྐོར་བ་ལ་རབ་ཏུ་དགའ་
བའི་གདུལ་བྱའི་རྒྱུད་ཀྱི་ཕྱི་ནང་གི་དགྲ་ཡི་ལུས་ནི་རབ་ཏུ་འགེམས་ཤིང་འཇོམས་པར་མཛད་མ། དེ་ཡང་ཞི་བ་ལ་ཐུགས་ཀར་ཏཱཾ་ཡིག་གི་མཐར་ཡི་གེ་བཅུ་པའི་ངག་སྟེ་སྔགས་ནི་ཨོཾ་ཏུ་རེ་ཏུ་ཏྟཱ་
རེ་ཏུ་རེ་སཱཧཱ། ཞེས་པ་ཡིན་པས་དེ་བཀོད་པའི་སྒོ་ནས་དང། ཁྲོ་མོ་ལ་ཐུགས་ཀར་རིག་པ་སྟེ་རིག་སྔགས། ཨོཾ་ན་མ་སྟ་རེ། ན་མོ་ཧ་རེ་ཧཱུཾ་ཧ་རེ་སཱཧཱ། ཞེས་པས་བསྐོར་བའི་དབུས་སུ་ཧཱུཾ་ཡིག་བཀོད་
པ་ལས་འོད་ཟེར་སོགས་སྤྲོས་ནས་དགྲ་བགེགས་སོགས་སྒྲོལ་མ་ཉིད་མ་དེ་ལའོ། །གཉིས་པ་ཁྲོ་མོས་ས་གསུམ་གཡོ་བའི་འཕྲིན་ལས་ཀྱི་སྒོ་ནས་བསྟོད་པ་ནི། ཕྱག་འཚལ་ཏུ་རེའི་ཞབས་ནི་
བརྡབས་པའི། །ཧཱུཾ་གི་རྣམ་པའི་ས་བོན་ཉིད་མ། །རི་རབ་མན་ད་ར་དང་འབིགས་བྱེད། །འཇིག་རྟེན་གསུམ་རྣམས་གཡོ་བ་ཉིད་མ། ཞེས་པ་སྟེ། ཕྱག་འཚལ་ལོ། །གང་ལ་ན། ཏུ་རེ་ཏེ་མྱུར་མའི་ཞབས་

[008B] །མྱུར་མ་དེ་ཇི་འདྲ་བ་ཞེ་ན་ཡི་གེ་ཧཱུཾ་གི་རྣམ་པ་ཅན་གྱི་ས་བོན་ལས་སྐྱེས་པའི་ཁྲོ་མོའི་བདག་ཉིད་མའོ། །དེའི་ཞབས་བརྡབས་པས་ཅི་ཞིག་མཛད་ཅེ་ན། རིའི་རྒྱལ་པོ་
རི་རབ་དང། རི་མནྡ་ར་དང། རི་ནག་པོ་འབིགས་བྱེད་ལ་སོགས་པ་མདོར་ན་ས་འོག་ས་སྟེང་ས་བླའི་འཇིག་རྟེན་གསུམ་བཅུད་ཀྱི་སེམས་ཅན་དང་བཅས་པ་རྣམས་གཡོ་བར་མཛད་པ་ཡིན་པས། དེ་ལྟ་བུའི་
མཐུ་སྟོབས་ཀྱི་བདག་ཉིད་མ་དེ་ལའོ། །གསུམ་པ་བརྟན་གཡོའི་དུག་རྣམས་སེལ་བའི་འཕྲིན་ལས་ཀྱི་སྒོ་ནས་བསྟོད་པ་ནི། ཕྱག་འཚལ་ལྷ་ཡི་འཚོ་ཡི་རྣམ་པའི། །རི་དྭགས་རྟགས་ཅན་ཕྱག་ན་
བསྣམས་མ། །ཏཱ་ར་གཉིས་བརྗོད་ཕཊ་ཀྱི་ཡི་གེས། །དུག་རྣམས་མ་ལུས་པར་ནི་སེལ་མ། ཞེས་པ་སྟེ། ཕྱག་འཚལ་ལོ། །གང་ལ་ན། ལྷའི་ཡིད་ཀྱི་མཚོ་ལྟར་དཀར་ཞིང་ཟླུམ་པའི་རྣམ་པ་ཅན་
གྱི་ཟླ་བའི་དཀྱིལ་འཁོར་དབུས་སུ་རི་དྭགས་རི་བོང་གི་རྟགས་མཚན་ཅན་དེ་ཕྱག་ན་བསྣམས་ནས་བརྟན་པའི་དུག་སེལ་བར་མཛད་མ། ཏཱ་ར་གཉིས་བརྗོད་ཀྱིས་མཚོན་པའི་ཡི་གེ་བཅུ་པ་ལ་སཱཧཱའི་
གནས་སུ་ཕཊ་ཀྱི་ཡི་གེ་བཏགས་པའི་སྔགས་བརྗོད་པས་གཡོ་བའི་དུག་གི་ཚོགས་རྣམས་ལྷག་མ་མ་ལུས་པར་ནི་སེལ་མ་དེ་ལའོ། །སྒྲོལ་བ་བཞི་བརྩོད་པ་དང་རྨི་ལམ་ངན་པ་སེལ་བའི་འཕྲིན་ལས་ཀྱི་སྒོ་

[009A]༄༅། །ནས་བསྟོད་པ་ནི། ཕྱག་འཚལ་ལྷ་ཡི་ཚོགས་རྒྱལ་པོ་དང། །ལྷ་དང་མི་འམ་ཅི་ཡིས་བསྟེན་མ། །ཀུན་ནས་གོ་ཆ་དགའ་བའི་བརྗིད་ཀྱིས། །རྩོད་དང་རྨི་ལམ་ངན་པ་སེལ་མ་
ཞེས་པ་སྟེ། ཕྱག་འཚལ་ལོ། །གང་ལ་ན། འདོད་གཟུགས་ཀྱི་ལྷའི་ཚོགས་རྣམས་ཀྱི་རྒྱལ་པོ་བརྒྱ་བྱིན་དང་ཚངས་པ་སོགས་དང། ལྷ་ཕལ་པ་དང། མའི་ཅི་ལྗོན་པ་རྟ་མགོ་ལ་སོགས་
པ་རྣམས་ཀྱི་གཙུག་གིས་གུས་པས་ཞབས་པད་བསྟེན་མ། སྒོ་ཀུན་ནས་ལྷ་མོའི་སྐུ་བསྒོམ་པ་དང་སྔགས་བཟླ་བའི་གོ་ཆ་བགོས་པ་ལ་ཤིན་ཏུ་དགའ་བའི་གཟི་བརྗིད་ཀྱིས། ཕ་རོལ་
གྱི་རྩོད་པ་དང་རྨི་ལམ་ངན་པ་ཐམས་ཅད་སེལ་བར་མཛད་མ་དེ་ལའོ། །ལྔ་པ་རིམས་ནད་སེལ་བའི་འཕྲིན་ལས་ཀྱི་སྒོ་ནས་བསྟོད་པ་ནི། ཕྱག་འཚལ་ཉི་མ་ཟླ་བ་རྒྱས་པའི། །སྤྱན་
གཉིས་པོ་ལ་འོད་རབ་གསལ་མ། །ཧཱ་ར་གཉིས་བརྗོད་ཏུཏྟ་ར་ཡིས། །ཤིན་ཏུ་དྲག་པོའི་རིམས་ནད་སེལ་མ། ཞེས་པ་སྟེ། ཕྱག་འཚལ་ལོ། །གང་ལ་ན། ཉི་མ་རྒྱས་པ་ལྟ་བུའི་ཁྲོ་
མོའི་སྤྱན་གཡས་གཡོན་གཉིས་དང། ཟླ་བ་རྒྱས་པ་ལྟ་བུའི་ཞི་བིའི་སྤྱན་གཡས་གཡོན་གཉིས་པོ་ལ། ཆེ་བ་དང་བསིལ་བའི་འོད་རབ་ཏུ་གསལ་བ་དང་ལྡན་མ། ངག་ཏུ་ཁྲོ་མོའི་སྔགས་འཕྲོག་པ་ཧ་ར་གཉིས་བརྗོད་

[009B] ཨོཾ་ན་མཿ་ཏཱ་རེ་ན་མོ་ཧ་རེ་ཧཱུཾ་ཧ་རེ་སཱཧཱ་ཞེས་པ་དང་ཞི་བའི་སྔགས་ཏུཏྟཱ་ར་ཡིས་མཚོན་པའི། ཨོཾ་ཏཱ་རེ་ཏུཏྟཱ་རེ་ཏུ་རེ་སཱཧཱ། ཞེས་པ་བརྗོད་པས་ཤིན་ཏུ་དྲག་པོ་སྟེ་གསོ་བར་དཀའ་བའི་རིམས་
ནད་མ་ལུས་པ་ཡང་སེལ་བར་མཛད་མ་དེ་ལའོ། །དྲུག་པ་གདོན་དང་རོ་ལངས་འཇོམས་པའི་འཕྲིན་ལས་ཀྱི་སྒོ་ནས་བསྟོད་པ་ནི། ཕྱག་འཚལ་དེ་ཉིད་གསུམ་རྣམས་བཀོད་པས། །ཞི་བའི་མཐུ་དང་ཡང་
དག་ལྡན་མ། །གདོན་དང་རོ་ལངས་གནོད་སྦྱིན་ཚོགས་རྣམས། །འཇོམས་པ་ཏུ་རེ་རབ་མཆོག་ཉིད་མ། ཞེས་པ་སྟེ། ཕྱག་འཚལ་ལོ། །གང་ལ་ན། སྒྲུབ་པ་པོ་ལྷ་མོའི་རྣལ་འབྱོར་ལ་གནས་པའི་སྤྱི་བོར་སྐུའི་དེ་
ཉིད་ཨོཾ། མགྲིན་པར་གསུང་གི་དེ་ཉིད་ཨཱ་སྙིང་གར་ཐུགས་ཀྱི་དེ་ཉིད་ཧཱུཾ་སྟེ་དེ་ཉིད་གསུམ་པོ་དེ་རྣམས་གནས་གསུམ་དུ་བཀོད་ནས་བསྒོམ་པས་སྒོ་གསུམ་གྱི་ཉེར་འཚེ་ཐམས་ཅད་ལྷག་མེད་དུ་
ཞི་བའི་མཐུ་ནུས་དང་ཡང་དག་པར་ལྡན་མ། ནམ་གྲུའི་གདོན་ལ་སོགས་པ་གདོན་བཅོ་བརྒྱད་དང། རོ་ལངས་ཀྱི་ལས་རྦོད་གཏོང་ལ་སོགས་པའི་ངན་སྔགས་དང། མདངས་འཕྲོག་པའི་གནོད་སྦྱིན་ལ་
སོགས་པའི་གནོད་པའི་ཚོགས་རྣམས། མྱུར་དུ་འཇོམས་པའི་མཆོག་དང་རབ་ཀྱི་བདག་ཉིད་མ་དེ་ལ་སྟེ། རྗེ་བཙུན་སྒྲོལ་བའི་མགོན་པོས། ཚིག་རྐང་བཞི་པར། མྱུར་དུ་འཇོམས་པའི་མཆོག་རབ་ཉིད་མ།།
[011A]༄༅། །ཞེས་པ་སྟེ། བཅོམ་ལྡན་འདས་མ་ཉིད་དང་ལྷན་ཅིག་ཏུ་བཞུགས་པའི་རྒྱལ་བ་སྤྲུལ་པའི་སྐུ་གྲངས་བྱེ་བ་ཕྲག་བདུན་རྣམས་ཀྱིས་མྱུར་དུ་སྟེ་ཚེ་འདི་ཉིད་ལ་འོད་ཟེར་རམ་བདུད་རྩིའི་
རྒྱུན་གྱིས་དབང་ནི་བསྐུར་བར་འགྱུར་ལ། དེའི་མཐུས་གནས་སྐབས་སུ་ད་ལྟའི་གནས་སྐབས་འདི་ལས་ཆེ་ཞིང་མཆོག་ཏུ་གྱུར་པའི་གནས་ལུས་ལོངས་སྤྱོད་འཁོར་རྣམས་ཕུན་སུམ་ཚོགས་
པ་ཉིད་ནི་ཐོབ་ཅིང། མཐར་ཐུག་གི་འབྲས་བུར་ས་ལམ་མྱུར་དུ་བགྲོད་ནས་སངས་རྒྱས་ཀྱི་གོ་འཕང་དེར་འགྲོ་བར་འགྱུར་རོ། ཞེས་པ་སྟེ་ཚིག་རྐང་བཞི་པ་ལ་འགྱུར་ཁ་ཅིག་ཏུ། མཐར་ཐུག་སངས་
རྒྱས་གོ་འཕང་དེར་འགྲོ། ཞེས་པ་ལྟར་བཤད་དོ། །གཉིས་པ་སྐྱོན་ལྡོག་པའི་ཕན་ཡོན་ལ་གཉིས། སྡུག་བསྔལ་གྱི་རྒྱུ་ལྡོག་པའི་ཕན་ཡོན་དང། འབྲས་བུ་སྡུག་བསྔལ་ལ་ལྡོག་པའི་ཕན་ཡོན་ནོ། །དང་པོ་
ནི༑ དེ་ཡི་དུག་ནི་དྲག་པོ་ཆེན་པོ། །བརྟན་གནས་པའམ་གཞན་ཡང་འགྲོ་བ། །ཟོས་པ་དང་ནི་འཐུངས་པ་ཉིད་ཀྱང། །དྲན་པས་རབ་ཏུ་སེལ་བ་ཉིད་ཐོབ། ཅེས་པ་སྟེ། གནས་སྐབས་དང་མཐར་ཐུག་གི་
ཕན་ཡོན་དེ་ཐོབ་པ་ལ་བར་དུ་གཅོད་ཅིང་སྡུག་བསྔལ་ཚབས་ཆེན་བསྐྱེད་པར་བྱེད་པའི་དུག་ཆགས་སོགས་ཉོན་མོངས་ནི། མངོན་མཐོ་དང་ངེས་ལེགས་ཀྱི་སྲོག་འཕྲོག་པས་ན་དྲག་པོ་དང། འཁོར་བ་དང་

[011B] བཙན་དུག་སོགས་བརྟན་པར་གནས་པ་སྣོད་ཀྱི་འཇིག་རྟེན་ལ་ཡོད་པའམ། གཞན་ཡང་སྦྲུལ་དུག་སོགས་གཡོ་ཞིང་འཕྲོས་བཅུད་ཀྱི་
སེམས་ཅན་ལ་ཡོད་པའི་དུག་རྣམས་ཁར་ཟོས་པ་དང་ནི་འཐུངས་པ་དང་རེག་པ་ལ་སོགས་པ་ཉིད་ཀྱང། ལྷ་མོའི་སྐུ་སོགས་དྲན་ནས་བསྟོད་པ་བརྗོད་པ་ཙམ་གྱིས་རབ་ཏུ་སེལ་བ་ཉིད་ཐོབ་པར་འགྱུར་རོ། །
གཉིས་པ་འབྲས་བུ་སྡུག་བསྔལ་ལྡོག་པའི་ཕན་ཡོན་ནི། གདོན་དང་རིམས་དང་དུག་གིས་གཟིར་བའི། །སྡུག་བསྔལ་ཚོགས་ནི་རྣམ་པར་སྤོང་སྟེ། ཞེས་པ་སྟེ། གཞན་ཡང་ནམ་གྲུ་ལ་སོགས་པའི་གདོན་
དང༑ ཉིན་གཅིག་པ་ལ་སོགས་པའི་རིམས་དང། ཕྱི་ནང་གི་དུག་གིས་གཟིར་བ་སྟེ་བསྐྱེད་པའི་སྡུག་བསྔལ་དང་ཉེར་འཚེའི་ཚོགས་ནི་རྣམ་པར་སྤོང་ནུས་པ་ཡིན་ཏེ། དེ་དག་གི་རྒྱུ་རྣམས་བདེ་བླག་ཏུ་སེལ་ནུས་
པའི་ཕྱིར་རོ། །གཉིས་པ་བསྒྲུབ་བྱ་གཞན་ལ་འབྱུང་བའི་ཕན་ཡོན་ནི། སེམས་ཅན་གཞན་པ་རྣམས་ལ་ཡང་ངོ། །ཞེས་པ་སྟེ། སྒྲུབ་པ་པོ་རང་ཉིད་ལ་ཕན་ཡོན་འབྱུང་བར་མ་ཟད། ངེས་སྦྱིན་བདག་སོགས་
སེམས་ཅན་གཞན་པ་རྣམས་ཀྱི་ཆེད་དུ་དམིགས་ནས་བསྟོད་ཚིག་བརྗོད་ཀྱང་གོང་འོག་ཏུ་བཤད་པའི་ཕན་ཡོན་རྣམས་ཇི་ལྟ་བ་བཞིན་དུ་འབྱུང་ངོ། ཞེས་པའོ། །བཞི་པ་གྲངས་ཀྱི་སྒོ་ནས་མདོར་བསྡུས་

[010A]༄༅། །ཞེས་བགྱུར་བཅོས་མཛད་པ་ལྟར་བཤད་དེ། ཏུ་རེ་ཞེས་པ་མྱུར་མའམ། སྐབས་ཐོབ་ཀྱིས་མྱུར་དུ་ལའང་འཇུག་པས་སོ། །གསུམ་པ་ཕན་ཡོན་བསྟན་པ་ལ་བཞི། བསམ་པའི་
ཁྱད་པར་བསྟན་པ། དུས་ཀྱི་ཁྱད་པར་བསྟན་པ། ཕན་ཡོན་དངོས་བསྟན་པ། གྲངས་ཀྱི་སྒོ་ནས་མདོར་བསྡུས་ཏེ་བསྟན་པའོ། །དང་པོ་ནི། རྩ་བའི་སྔགས་ཀྱིས་བསྟོད་པ་འདི་དང། །ཕྱག་འཚལ་བ་
ནི་ཉི་ཤུ་རྩ་གཅིག་ལྷ་མོ་ལ་གུས་ཡང་དག་ལྡན་པའི། །བློ་ལྡན་གང་གིས་རབ་དང་བརྗོད་པས། ཞེས་པ་སྟེ། ཞི་བ་དང་ཁྲོ་མོའི་རྩ་བའི་སྔགས་གཉིས་དང་སྤེལ་བས་ན་དེའི་སྒོ་ནས་སྒྲོལ་མ་ཉེར་
གཅིག་ལ་བསྟོད་པ་འདི་ལ་ཚིགས་བཅད་ཉི་ཤུ་རྩ་གཅིག་ཡོད་པ་དང། ཕྱག་འཚལ་ལོ་ཞེས་པ་ཡང་ནི་ཉི་ཤུ་རྩ་གཅིག་ཡོད་པའི་གཞུང་འདི་ཉིད་ལྷ་མོ་སྒྲོལ་མ་ཉིད་ལ་བཀའ་དྲིན་དྲན་པའི་གུས་པ་
ཡང་དག་པ་དང་ལྡན་པའི་གང་ཟག་ལེགས་ཉེས་འབྱེད་པའི་བློ་གྲོས་མཆོག་ཏུ་གྱུར་པ་དང་ལྡན་པ་གང་དང་གང་གིས་ཚིག་དོན་ལྟར་ཡོན་ཏན་དྲན་པའི་རབ་ཏུ་དད་པ་བརྟན་པོས་བརྗོད་པས་འོག་
ནས་འབྱུང་བའི་ཕན་ཡོན་རྣམས་འབྱུང་ངོ་ཞེས་བསམ་པ་དང་གུས་ཆེན་པོས་བསྟོད་དགོས་པར་བསྟན་ཏོ། །གཉིས་པ་དུས་ཀྱི་ཁྱད་པར་བསྟན་པ་ནི། སྲོད་དང་ཐོ་རངས་ལངས་པར་བྱས་ནས། །

[010B] །སྡིག་པ་ཐམས་ཅད་རབ་ཏུ་ཞི་བ། །ངན་འགྲོ་ཐམས་ཅད་འཇོམས་པ་ཉིད་དོ། །ཞེས་པ་སྟེ། ཚེ་འདིར་ནད་གདོན་དགྲ་རྐུན་སོགས་ཀྱིས་འཇིགས་ནས་གསོལ་
བ་འདེབས་ན། སྲོད་ཀྱི་དུས་སུ་ཁྲོ་མོའི་སྐུ་སོགས་གཙོ་བོར་དྲན་ནས་བསྟོད་པ་དང། ཕྱི་མར་ངན་འགྲོའི་སྡུག་བསྔལ་གྱིས་འཇིགས་ནས་གསོལ་བ་འདེབས་ན། ཐོ་རངས་ཀྱི་དུས་སུ་མལ་ནས་ལངས་པར་
བྱས་ནས་ཞི་བའི་སྐུ་སོགས་གཙོ་བོར་དྲན་ནས་བསྟོད་པས། ཕྱི་ནང་གི་འཇིགས་པ་ཆེན་པོ་བརྒྱད་འཇོམས་པས་ན། མི་འཇིགས་པ་ཐམས་ཅད་རབ་ཏུ་སྟེར་ཞིང། ངན་འགྲོའི་རྒྱུ་མི་དགེ་བ་བཅུ་སོགས་
སྡིག་པ་ཐམས་ཅད་རབ་ཏུ་ཞི་བར་བྱེད་པས་ན། འབྲས་ཕུ་དམྱལ་བ་སོགས་ངན་འགྲོ་ཐམས་ཅད་ཀྱང་འཇོམས་པ་ཉིད་ཀྱི་ཕན་ཡོན་ཡོད་དོ། །ཞེས་དུས་ཀྱི་ཁྱད་པར་དང་བསྟུན་དགོས་པར་
བསྟན་ཏོ། །གསུམ་པ་ཕན་ཡོན་དངོས་བསྟན་པ་ལ་གཉིས། སྒྲུབ་པ་པོ་རང་ལ་འབྱུང་བའི་ཕན་ཡོན་དང། སྒྲུབ་བྱ་གཞན་ལ་འབྱུང་བའི་ཕན་ཡོན་ནོ། །དང་པོ་ལ་གཉིས། ཡོན་ཏན་འཐོབ་པའི་ཕན་
ཡོན་དང། སྐྱོན་ལྡོག་པའི་ཕན་ཡོན་ནོ། །དང་པོ་ནི། རྒྱལ་བ་བྱེ་བ་ཕྲག་བདུན་རྣམས་ཀྱིས། །མྱུར་དུ་དབང་ནི་བསྐུར་བར་འགྱུར་ལ། །འདི་ལས་ཆེ་བ་ཉིད་ནི་ཐོབ་ཅིང། །སངས་རྒྱས་གོ་འཕང་མཐར་ཐུག་དེར་འགྲོ། །

[012A]༄༅། །བསྟན་པ་ནི། གཉིས་གསུམ་བདུན་དུ་མངོན་པར་བརྗོད་ན། །བུ་འདོད་པས་ནི་བུ་ཐོབ་འགྱུར་ཞིང། །ནོར་འདོད་པས་ནི་ནོར་རྣམས་ཉིད་ཐོབ། །འདོད་པ་ཐམས་ཅད་ཐོབ་པར་འགྱུར་
ཏེ༑ ༑བགེགས་རྣམས་མེད་ཅིང་སོ་སོར་འཇོམས་འགྱུར། ཞེས་པ་སྟེ། ཉིན་མཚན་གྱི་ཆ་གཉིས་པོ་རེ་རེ་ལ་ཐུན་གསུམ་གསུམ་དུ་བྱས་ཏེ། ཐུན་རེ་རེ་ལ་བསྟོད་ཚིག་ལན་བདུན་བདུན་དུ་མངོན་པར་
བརྗོད་ན། རིགས་དང་ཆོས་བརྒྱུད་འཛིན་པའི་བུ་འདོད་པ་རྣམས་ཀྱིས་ནི་བུ་དང་སློབ་མ་ཐོབ་པར་འགྱུར་ཞིང། འདི་ཕྱིའི་བདེ་བ་སྒྲུབ་པའི་ནོར་འདོད་པ་རྣམས་ཀྱིས་ནི་ནོར་དང་ལོངས་སྤྱོད་ཕུན་སུམ་ཚོགས་
པ་རྣམས་བདེ་བླག་ཉིད་དུ་ཐོབ་པ་སོགས། །མདོར་ན་མཐུན་ཕྱོགས་གནས་སྐབས་དང་མཐར་ཐུག་གི་འདོད་པ་ཇི་སྙེད་ཡོད་པ་ཐམས་ཅད་ཐོབ་པར་འགྱུར་ཏེ། དེ་ལ་མི་མཐུན་ཕྱོགས་ཀྱི་བགེགས་དང་བར་
དུ་གཅོད་པ་རྣམས་གསར་དུ་འབྱུང་བ་མེད་ཅིང། སྔར་བྱུང་ཟིན་པ་རྣམས་ཀྱང། རྗེ་བཙུན་མ་སྐབས་གང་ཡིན་གྱི་ནུས་པས་སོ་སོར་ལྷག་མེད་དུ་འཇོམས་པར་འགྱུར་རོ། ཞེས་པའོ། །སྨྲས་པ་
རྒྱལ་ཀུན་འཕྲིན་ལས་གཅིག་བསྡུས་སྒྲོལ་མ་ལ། །རྒྱལ་བ་ཀུན་གྱིས་མགྲིན་གཅིག་བསྟོད་པའི་དོན། །རྒྱལ་བ་དགེ་འདུན་གྲུབ་ཀྱི་ཊཱི་ཀྐ་དང། །རྒྱལ་བའི་དགོངས་པ་ཇི་བཞིན་བདག་གིས་བཤད་

[012B] །ཕྲག་དོག་ཟུག་རྡུས་མནར་བའི་དེང་དུས་འགྲོར། །ཕན་པའི་རེ་བ་བདག་ལ་མ་མཆིས་ཀྱང། །རང་བློ་འཕེལ་ཕྱིར་བསྐྲུན་པའི་ལེགས་སྤྱད་མཐུས། །རྒྱལ་ཡུམ་སྒྲོལ་མས་
འབྲལ་མེད་རྗེས་འཛིན་ཅིང། །རྒྱལ་བའི་འཕྲིན་ལས་སྲིད་མཐར་སྤེལ་བ་ལ། །རྒྱལ་སྲས་གཞན་ལས་སྙིང་སྟོབས་རྨད་བྱུང་བ། །རྒྱལ་བ་གཉིས་པ་ལྟ་བུར་བདག་གྱུར་ཅིག།  ཅེས་སྒྲོལ་མར་ཕྱག་འཚལ་
ཉེར་གཅིག་གིས་བསྟོད་པའི་རྣམ་བཤད་ཡིད་འཕྲོག་ཨུཏྤ་ལའི་ཆུན་པོ་ཞེས་བྱ་བ་འདི་ནི། པཎ་ཆེན་དགེ་འདུན་གྲུབ་ཡི་ཊཱི་ཀ་ལ་གཞི་བྱས། རྗེ་བཙུན་གྲགས་པ་རྒྱལ་མཚན། ཐམས་ཅད་མཁྱེན་པ་དགེ་འདུན་རྒྱ་མཚོ།
རྗེ་ཏཱ་ར་ནཱ་ཐ་རྣམས་ཀྱི་འགྲེལ་པ་ནས་ལེགས་ཆ་བསྡུས། དཔལ་ལྷ་གཅིག་དའི་པཾ་ཀ་ར་དང། པཎ་ཆེན་ཉི་མ་སྦས་པའི་བཞེད་སྲོལ་དང་ཡང་གུང་ཆུང་ཟད་བསྒྲིགས་ནས་ཤཱཀྱའི་དགེ་སློང་དྷརྨ་བྷ་དྲས་འབུ་མང་གི་ལོའི་དིབོ་ཟླ་བའི་ཡར་ཚེས་
བཟང་པོ་ལ་བཞད་དངུལ་ཆུའི་རི་སྦུག་ཏུ་སྦྱར་བའོ། །འདས་ཀྱང་བསྟན་འགྲོལ་ཕན་ཐོགས་པར་གྱུར་ཅིག་ མངྒ་ལཾ།། །།



﻿
[001]༄༅། །རྗེ་བཙུན་སྒྲོལ་མ་ལ་བསྟོད་པ་རྒྱ་ཆེན་
ཚོགས་གཉིས་མར་གྲགས་པ་
བཞུགས་སོ།།
༄༅། །ན་མོ་ཨཱརྱ་ཏཱ་ར་ཡེ་
རྒྱ་ཆེན་ཚོགས་གཉིས་རྒྱ་མཚོའི་དཔལ་ལས་འཁྲུངས།།
དཔལ་ལྡན་ཡོན་ཏན་ཆ་ཤས་ཡོངས་སུ་རྫོགས།།
ཡོངས་ལ་སྨན་པའི་འཕྲིན་ལས་འོད་དཀར་ཅན།།
བཅོམ་ལྡན་འདས་མ་ཁྱོད་བདག་ལ་ཡུད་ཙམ་དགོངས།།
ཕྱོགས་བཅུའི་རྒྱལ་དང་རྒྱལ་སྲས་མཐའ་དག་གིས།།
བསྐལ་བར་བསྟོད་ཀྱང་ཁྱོད་ཀྱི་ཡོན་ཏན་ཚོགས།།
ཆ་ཙམ་གཏུགས་པར་འགྱུར་བ་མ་ལགས་ན།།
བདག་གིས་བསྟོད་པའི་ཁུར་བླང་ངལ་བ་ཙམ།།
འོན་ཏེ་དམན་པ་ཅུང་ཟད་བསྟོད་བྱེད་ན།།
རྒྱ་ཆེན་འབྲས་བུ་ཐོབ་པར་སྙམ་པ་ཡི།།
ཡིད་ནི་རང་དོན་རེ་བའི་དབང་གྱུར་ཏེ།།
ཁྱོད་སྔགས་སྤེལ་ལ་བདག་ནི་གུས་པ་ཐོབ།།
ཁྱོད་སྐུ་མརྒད་ལས་བྱས་ལྷུན་པོའི་རྩེར།།

[002]།
ཉི་མ་འབུམ་གྱི་གཟི་བྱིན་འབར་གྱུར་ན།།
མཚོན་པར་ནུས་ཀྱི་དཔེ་གཞན་སྲིད་ན་མེད།།
ཐབས་ཤེས་བདེ་འབྱུང་མཚན་དཔེའི་རྒྱན་མང་དང།།
འགྲན་ཕྱིར་ལྷ་དང་མི་ཡི་ནོར་བུའི་ཚོགས།།
མངོན་པར་ལྷགས་ཀྱང་འཁུ་བའི་སྐལ་བཏང་སྟེ།།
ཁྱོད་སྐུ་བརྒྱན་པའི་སྲོལ་ལ་བསྟེན་མིན་ནམ།།
འོན་ཀྱང་སྔོན་གོམས་བསོད་ནམས་བྱེ་བ་བརྒྱས།།
རང་རང་ཡ་མཚན་སྐུ་ཡི་ཁྱོན་ཡངས་འདིར།།
ངོམས་ཕྱིར་འོངས་ལ་ཆགས་སྡང་བྱིས་པ་དག་
ཐ་མལ་རྒྱན་དུ་འཁྲུལ་བ་ཤིན་ཏུ་ནོངས།།
བྱེད་པོའི་འབྲས་ལྡན་མཁའ་ཡི་ལུས་ཕྲ་མ།།
རྒྱུ་སྐར་འཕྱངས་འཕྲུལ་དང་བཅས་བགྲན་པ་ཡང།།
མཚན་དཔེའི་དྭངས་བྲལ་གདུངས་བས་དེ་ཉིད་ཀྱི་
སྟོང་བར་ཞུགས་ལ་ཁྱོད་མཚན་མཛད་པ་འདྲ།།
རབ་མཛེས་ལང་ཚོ་ངོ་མཚར་རྒྱན་གྱིས་སྤུད།།
ཡིད་འཕྲོག་སྒེག་པའི་ཉམས་ལྡན་ཟུར་མིག་གཡོ།།

[003]།
ཀླན་ཀ་ཚོལ་བའི་སྒྱུ་ཐབས་མ་ཡིན་གྲང།།
སྲིད་འབྱོར་མཐའ་དག་དུག་གི་མེ་ཏོག་བཞིན།།
མངོན་སུམ་གཟིགས་པ་ཁྱོད་དྲུང་འཁོར་འདས་ཀྱི་
ལེགས་ཚོགས་ཀུན་གྱིས་ནམ་ཡང་མི་གཏོང་བ་
འདི་དག་ཁྱོད་ལ་མཐོ་འཚམས་བྱེད་པ་སྙམ།།
སྲིད་མཚོར་སྡུག་བསྔལ་བརྒྱ་ཡིས་གཙེས་རྣམས་ལ།།
ཀྱེ་མ་འཇིགས་ལས་སྐྱོབས་པའི་སྐྱབས་གསུམ་ཞེས།།
བསྐུལ་སླད་ཨུཏྤལ་གྱིས་མཚོན་ཕྱག་གཡོན་ནི།།
དཀོན་མཆོག་གསུམ་མཚོན་སྐྱབས་སྦྱིན་ཐུགས་ཀར་མཛད།།
བརྒལ་དཀའ་སྲིད་ཞིའི་འཇིགས་པས་ཡིད་བྱུང་ནས།།
ཀུན་མཁྱེན་ནོར་བུའི་གླིང་དུ་གཞོལ་བདག་
ཚུར་ཤོག་དངོས་གྲུབ་མ་ལས་སྦྱིན་ནོ་ཞེས།།
གཡས་བའི་ཕྱག་གིས་མཆོག་སྦྱིན་མཛད་པ་ལགས།།
སྐྱོན་བྲལ་བྱང་སེམས་པད་ཟླའི་གདན་སྟེང་དུ།།
སེམས་མའི་དཀྱིལ་དྲུང་གིས་བཞུགས་བཅོམ་ལྡན་མ།།
མརྒད་རི་ཡིས་འཇའ་ཚོན་གྱོན་པ་བཞིན།།

[004]།
དྲུག་ཅུའི་དབྱངས་ལྡན་གསུང་གི་ཆ་ཤས་རེ།།
སྒྲ་འཛིན་བུ་གར་ཞུགས་པའི་མོད་ཉིད་ལ།།
སྲིད་གསུམ་འཆང་བའི་མདུད་པ་མ་ལུས་གཅོད།།
འགག་མེད་སྐྱོན་བྲལ་གསུང་ལ་ཕྱག་འཚལ་ལོ།།
རྣམ་དག་མཁྱེན་པ་སྤྲོས་བྲལ་ཆོས་དབྱིངས་སུ།།
རོ་གཅིག་གྱུར་ལ་བཞེང་བ་མི་མངའ་ཡང།།
སྤྲོས་ཀུན་སྒྱུ་མ་བཞིན་དུ་གསལ་ལེར་གཟིགས།།
རྣམ་པར་མི་རྟོག་ཐུགས་ལ་ཕྱག་འཚལ་ལོ།།
འཇིགས་པ་མེད་པའི་གནས་རབ་ཐོབ་གྱུར་ཅིང།།
ཉམ་ཐག་འགྲོ་འདིར་བརྩེ་བའི་བཅིངས་པ་ནི།།
བུ་སྡུག་གཅིག་པུ་ཤི་བའི་མ་བཞིན་གྱུར།།
བརྩེ་བའི་བདག་ཉིད་མ་ལ་ཕྱག་འཚལ་ལོ།།
ཆོས་སྤྲིན་ས་ཡི་ལྷུན་རབ་རྫོགས་པའི་རྩེར།།
ཀུན་ཏུ་འོད་བཟང་ཉིན་བྱེད་འབར་བ་དང།།
བདེན་སྣང་སྤྲས་བའི་མུན་ཚོགས་དབྱིངས་སུ་བྲིས།།
དྲི་བྲལ་ཆོས་སྐུ་བརྙེས་ལ་ཕྱག་འཚལ་ལོ།།

[005]།
ཟབ་རྒྱས་ཆོས་ཀྱི་སྒྲ་དབྱངས་རྒྱུན་མི་ཆད།།
དཔལ་ལྡན་སྟུག་པོ་བཀོད་པའི་གཞལ་ཡས་སུ།།
ལྔ་ལྡན་ལོངས་སྤྱོད་རྫོགས་ལ་ཕྱག་འཚལ་ལོ།།
དག་དང་མ་དག་འཇིག་རྟེན་ཁམས་ཀུན་ཏུ།།
རབ་འབྱམས་གངྒའི་རྡུལ་རྙེད་བཀོད་པ་བརྒྱ་
སྤྲོ་དང་སྡུད་པའི་ཡ་མཚན་མིག་འཕྲུལ་བཞིན།།
སྣ་ཚོགས་སྒྱུ་འཕྲུལ་མ་ལ་ཕྱག་འཚལ་ལོ།།
མཚན་བཅས་མཚན་མེད་བསམ་གཏན་རབ་རྫོགས་པའི།།
མཐའ་བྲལ་དགའ་བའི་དངོས་གྱུར་ཡེ་ཤེས་ཉིད།།
རབ་གསལ་སྒྱུ་མ་ལྷ་བུའི་ལྷ་སྐུར་རྫོགས།།
ཟབ་གསལ་གཉིས་མེད་མ་ལ་ཕྱག་འཚལ་ལོ།།
ཤིན་ཏུ་དག་པའི་མཚོ་ལ་ཟླ་གཟུགས་བཞིན།།
སྣོད་གྱུར་འགྲོ་ལ་ཁྱོད་ཀྱི་འཕྲིན་ལས་ཚོགས།།
ཡུད་ཙམ་དུས་ལས་ཡོལ་བའི་སྐབས་མ་མཆིས།།
འཕྲིན་ལས་ལྷུན་གྲུབ་མ་ལ་ཕྱག་འཚལ་ལོ།།
བླ་ན་མེད་པའི་གོ་འཕངས་མཐོར་གཤེགས་ཀྱང།།
གཞན་དོན་ལྷུར་མཛད་རྒྱལ་སྲས་སེམས་མའི་ཚུལ།།

[006]།
སྐྱབས་གཅིག་རྗེ་བཙུན་མ་ལ་ཕྱག་འཚལ་ལོ།།
ལྷ་དང་ཀླུ་དང་དྲི་ཟ་མི་འམ་ཅི།།
ཀུན་གྱིས་ཁྱོད་མཉེས་བསྒྲུབ་པ་ལྷུར་ལེན་ཀྱང།།
ཁྱོད་ནི་ལྷག་པར་ཉམ་ཐག་དམན་ལ་བརྩེ།།
འཕགས་མ་ཐུགས་རྗེ་ཅན་ལ་ཕྱག་འཚལ་ལོ།།
འཇིགས་པ་བརྒྱད་དང་དུས་མིན་འཆི་བ་བརྒྱད།།
གདོན་བགེགས་ནད་རིམས་བྱད་སྟེམས་ཉེར་འཚེ་ཀུན།།
ཁྱོད་ཞབས་དྲན་པ་ཙམ་གྱིས་ཞི་བར་བགྱིད།།
བཅོམ་ལྡན་འཇིགས་སྐྱོབས་མ་ཕྱག་འཚལ་ལོ།།
ངན་སོང་གསུམ་སོགས་མི་ཁོམ་གཡང་ས་ཆེར།།
མངོན་དུ་ཕྱོགས་པའི་སྡིག་ཅན་འགྲོ་བ་ཡང།།
ཁྱོད་མཚན་ཐོས་བས་མཐོ་རིས་གནས་བཟང་འཛིན།།
ངན་སོང་འཇིགས་སྒྲོལ་མ་ལ་ཕྱག་འཚལ་ལོ།།
སྐྱེ་རྒ་ན་འཆི་འཆི་འཕོ་ལྟུང་བ་སོགས།།
འདུ་བྱེད་སྡུག་བསྔལ་གཅོང་ནད་གཞི་དང་བཅས།།
ཁྱོད་གསུང་བསླབ་གསུམ་བདུད་རྩིས་དྲུང་ནས་འབྱིན།།
ཐར་བའི་ལམ་སྟོན་མ་ལ་ཕྱག་འཚལ་ལོ།།
[007]
སྣང་ཞེན་གཉིས་སྣང་སྤྲོས་པའི་སྤྲིན་ཚོགས་ཀུན།།
ཐབས་ཤེས་རླུང་གིས་ཕྱོགས་བཅུར་གཏོར་མཛད་མ།།
དངོས་གྲུབ་མཆོག་སྦྱིན་མ་ལ་ཕྱག་འཚལ་ལོ།།
སྤངས་རྟོགས་ཕ་རོལ་ཕྱིན་མངའ་རྫོགས་སངས་རྒྱས།།
ཞི་བ་མཆོག་གྱུར་ལུང་རྟོགས་དམ་པའི་ཆོས།།
རིག་དང་གྲོལ་བ་མཆོག་བརྙེས་དགེ་འདུན་ཏེ།།
དཀོན་མཆོག་གསུམ་དངོས་མ་ལ་ཕྱག་འཚལ་ལོ།།
རབ་འབྱམས་ཕྱོགས་བཅུའི་ཞིང་ན་མཆོད་པའི་རྫས།།
བདག་པའི་བཟུང་དང་མ་བཟུང་ཅི་མཆིས་དང།།
ལས་དང་ལོངས་སྤྱོད་དུས་གསུམ་དགེ་བའི་ཚོགས།།
ཐམས་ཅད་བསམ་པ་ཐག་པའི་ཁྱེད་ལ་འབུལ།།
ཐོག་མ་མེད་ནས་སྒོ་གསུམ་མི་དགེའི་ཚོགས།།
ཇི་སྙེད་བགྱིས་དང་ཁྱད་པར་སྡོམ་གསུམ་གྱིས།།
བཅས་མཚམས་ལས་འདས་ཉེས་ལྟུང་ཅི་མཆིས་བ།།
གདུངས་ཤུགས་དྲག་པོའི་ཁྱེད་ཀྱི་སྤྱན་སྔར་བཤགས།།
རང་གཞན་སྐྱེ་འཕགས་ཀུན་གྱི་གཞི་གསུམ་ལས།།
ལེགས་པར་བརྩམས་པའི་རྣམ་དཀར་གང་སྤྲིན་དང།།

[008]།
བདག་ཅག་སྙིང་ནས་རྗེས་སུ་ཡིད་རང་ངོ།།
རིང་ནས་ཉམ་ཐག་འགྲོ་ལ་རྗེས་བརྩེ་བའི།།
ཐུགས་བསྐྱེད་དགོངས་བ་ཇི་བཞིན་འགྲུབ་ལེགས་ན།།
ཕྱོགས་བཅུར་ཆོས་ཀྱི་ཆར་ཆེན་འབེབས་པ་དང།།
བསྐལ་བརྒྱར་མྱ་ངན་མི་འདའ་བཞུགས་སུ་གསོལ།།
འདིས་མཚོན་དུས་གསུམ་ལེགས་བྱས་འགྲོ་ཀུན་གྱི་
དགེ་ཚོགས་རྒྱ་མཚོར་རོ་གཅིག་གྱུར་བ་ལས།།
མར་གྱུར་མཁའ་མཉམ་འགྲོ་ཀུན་སྲིད་ཞི་ལས།།
སྒྲོལ་བའི་དེད་དཔོན་ཆེན་པོར་བདག་གྱུར་ཅིག་
དེར་མ་སོན་པའི་སྐྱེ་བའི་ཕྲེང་བ་རུ།།
ཡོན་ཏན་བརྒྱད་ལྡན་མཐོ་རིས་རྟེན་རྙེད་ནས།།
འཕགས་མ་ཁྱོད་ཀྱིས་འབྲལ་མེད་རྗེས་འཛིན་ཀྱང། །
ཁྱོད་མཉེས་ཁོ་ན་སྒྲུབ་པར་བྱིན་གྱིས་རློབས། །
རྟག་ཏུ་ཁྱོད་གསུང་བསྒྲུབ་པ་ལྷུར་བླངས་པའི།།
ངེས་འབྱུང་བྱང་སེམས་ཡང་དག་ལྟ་བ་དང།།
ཐུན་མོངས་ལམ་རིམ་བདུད་རྩིའི་ཆུ་རྒྱུན་གྱིས།།
བདག་རྒྱུད་བུམ་བཟང་གང་བར་བྱིན་གྱིས་རློབས།།

[009]།
ཆུ་དང་ཅོད་པཎ་དབང་བསྐུར་ལེགས་ཐོབ་པས།།
དྲི་མ་གཉིས་འཁྲུས་སྐུ་གཉིས་ས་བོན་བརྟས།།
རྣལ་འབྱོར་རྣམ་གཉིས་སྒོམ་ལ་དབང་བར་ཤོག་
དེའི་ཚེ་དངོས་གྲུབ་ཀུན་གྱི་རྩ་བ་མཆོག་
ཐུན་མོངས་བྱང་སྡོམ་བསླབ་བྱ་མཐའ་དག་དང།།
ཐུན་མོངས་མིན་པའི་དམ་ཚིག་མ་ལུས་ཀུན།།
མིག་གི་འབྲས་བཞིན་བསྲུང་བར་བྱིན་གྱིས་རློབས།།
དོན་དམ་ཡི་གེ་སྒྲ་གཟུགས་ཕྱག་རྒྱ་དང།།
མཚན་མ་དྲུག་གིས་ཁྱོད་སྐུར་ཉམས་བཞག་པའི།།
སྒྲ་དང་སེམས་དང་བདག་གཞན་གཞི་ལ་གཞོལ།།
ཡན་ལག་བཞི་ཡི་བཟླས་བརྗོད་མཐར་སོན་ཤོག་
མེ་དང་སྒྲ་ལ་གནས་བའི་མཚན་བཅས་དང།།
སྒྲ་མཐར་ཞི་བ་སྟེར་བའི་མཚན་མེད་ལམ།།
སྒོམ་པའི་ཞི་སོགས་བཞི་དང་གྲུབ་ཆེན་བརྒྱད།།
མཆོག་ཐུན་དངོས་གྲུབ་མཛོད་ཀུན་འཛིན་པར་ཤོག་
མདོར་ན་ལྷ་དང་སྔགས་ཀྱི་དེ་ཉིད་ལ།།
དམིགས་པའི་སྐུ་གསུམ་བསྒྲུབ་པའི་ཐབས་མཁས་ཀྱི་

[010]།
འགྲོ་ཀུན་ཁྱོད་ཀྱི་ས་ལ་འགོད་པར་ཤོག་
གནས་སྐབས་ཀུན་ཏུ་ལམ་བཟང་དེ་དག་རྣམས།།
བསྒྲུབ་ལ་བར་ཆད་མིང་ཡང་མེད་པ་དང།།
ཕྱི་དང་ནང་གི་མཐུན་རྐྱེན་མ་ལུས་བ།།
འབད་མེད་ལྷུན་གྱིས་གྲུབ་པར་བྱིན་གྱིས་རློབས།།
དེང་ནས་བཟུང་ཏེ་བྱང་ཆུབ་སྙིང་པོའི་བར། །
ཁྱོད་མིན་རེ་ས་སྐྱབས་གནས་གཞན་མ་མཆིས།།
སྙིང་ནས་རེ་ལྟོས་འཆའ་བའི་ཉམ་ཐག་བདག་
ཐུགས་རྗེ་ལྕགས་ཀྱུས་ཟུང་ཤིག་རྗེ་བཙུན་མ།།
སྲོད་དང་ཐོ་རངས་ཁྱོད་ཀྱི་ཡོན་ཏན་རྣམས།།
ཡིད་ལ་བགྱིས་ཏེ་ཤུགས་དྲག་གདུང་དབྱངས་ཀྱིས།།
སྐྱབས་གསུམ་ངོ་བོར་ཡང་ཡང་གསོལ་འདེབས་ན།།
དག་པའི་སྙན་གྱིས་གསན་ནམ་རྗེ་བཙུན་མ།།
བདག་ནི་འཇིགས་རུང་གཤིན་རྗེ་ཕོ་ཉ་ཡིས།།
ལས་ངན་ཞགས་པ་དམ་པའི་རབ་བཅིངས་ནས།།
ངན་སོང་བཙོམ་རར་འཇུག་ལ་མངོན་ཕྱོགས་ན།།
ཐུགས་རྗེ་སྤྱན་གྱིས་གཟིགས་སམ་རྗེ་བཙུན་མ།།

[011]།
སེལ་སླད་བརྩོན་པ་བཏང་སྙོམས་མི་མཛད་ན།།
ཐོག་མ་མེད་ནས་བདག་ཅག་སྡུག་བསྔལ་བ།།
འདི་ལྟར་ཡལ་བར་འདོར་རམ་རྗེ་བཙུན་མ།།
སྒོ་གསུམ་ཉེས་པའི་དམག་དཔུང་བརྒྱ་ཕྲག་གིས།།
རྣམ་དཀར་དཔུང་གཉེན་རྒྱུ་བའི་སྐབས་བཅོམ་པ།།
མགོན་མེད་བདག་ལ་ཁྱོད་ཀྱིས་མི་གཟིགས་ན།།
བདག་གི་སྐྱབས་གཞན་སུ་ཞིག་རྗེ་བཙུན་མ།།
བརྒྱ་ལམ་ལེགས་བྱས་ཅུང་ཟད་བསྐྲུན་པ་ཡང།།
ཆོས་བརྒྱད་སྲེད་པའི་དུག་གིས་རབ་བསྒྱུར་བས།།
ཐར་བ་ལྟ་ཅི་བདེ་འགྲོའི་རེ་བ་བྲལ།།
སྐལ་ཆད་བདག་ལ་གཟིགས་དང་རྗེ་བཙུན་མ།།
སྡོམ་གསུམ་བཅས་བ་མཐའ་དག་ཁས་བླངས་ཀྱང།།
བསྲུང་བ་ལྟ་ཅི་གྲངས་ཙམ་གཏོད་མེད་གྱུར།།
ད་དུང་རྣམ་དག་སྡོམ་གསུམ་ལྡན་པར་སྒོམ།།
གླེན་པ་བདག་ལ་གཟིགས་དང་རྗེ་བཙུན་མ།།
འགྲོ་འཆགས་ཉལ་འདུག་སྒོ་གསུམ་སྤྱོད་ལམ་སོགས།།
གང་ཡང་སྡིག་ལྷུང་ཉིད་ལས་མ་འདས་ཤིང།།

[012]།
བདག་གི་འགྲོ་བ་ཅི་འགྱུར་རྗེ་བཙུན་མ།།
འདི་ལྟར་གྱུར་ཀྱང་ད་དུང་གཞན་དག་ངོར།།
དགྲ་བཅོམ་གསེར་རི་ལྟ་བུའི་ཁུར་ཆེན་འཁྱེར།།
མར་གྱུར་འགྲོ་བའི་ལམ་སྣ་འདྲེན་ནོ་སྐན།།
ཚུལ་འཆོས་མཁན་ལ་གཟིགས་དང་རྗེ་བཙུན་མ།།
རང་ཉིད་བརྙེད་བཀུར་ཅུང་ཟད་ཡིད་བཞག་པས།།
རབ་འབྱམས་ལས་ཚོགས་ཀུན་ལ་ཐོག་མེད་ཅིང།།
དམ་ཆོས་ཟོང་དུ་བསྐུར་ཞེས་གཞན་ལ་འཁེངས།།
འདི་དག་ཁྱད་པར་གཟིགས་དང་རྗེ་བཙུན་མ།།
ཁྱོད་ནི་ཡོན་ཏན་ཚོགས་ཀྱི་གཏིང་མཐའ་བྲལ།།
བདག་ནི་སྐྱོན་གྱིས་དེ་ལྟར་གྱུར་ལེགས་ན།།
མ་ཁྱེད་བདག་གི་ཡོན་ཏན་དྲངས་ནས་སླར།།
སྐྱོན་དག་བསྩལ་བ་མིན་ནམ་རྗེ་བཙུན་མ།།
གཞན་དུ་སྲིད་ཞིའི་འབྱོར་བ་མཐའ་དག་གིས།།
ཤིན་ཏུ་དབུལ་བའི་གནས་ཐོབ་ཕོངས་བ་ན།།
ཁྱོད་ཀྱི་ཡོན་ཏན་མཚོར་གནས་ཆུ་ཐིགས་ཙམ།།
བརྩེ་བའི་སྦྱིན་པར་རིག་སོ་རྗེ་བཙུན་མ།།

[013]།
སྐལ་དམན་པ་ལ་རྒྱལ་རྣམས་ཐུགས་རྗེས་གདུངས།།
དེའི་ཕྱིར་རང་གི་ཉེས་བར་གོར་མ་ཆགས།།
ལས་ངན་བདག་ལ་གཟིགས་དང་རྗེ་བཙུན་མ།།
ད་ནི་ཁྱོད་ལ་སྙིང་ནས་སྐྱབས་མཆི་ན།།
ཉམ་ཐག་བདག་གི་སྐྱིད་སྡུག་ཁྱེད་རང་མཁྱེན།།
འདི་ཕྱི་བར་དོའི་འཕྲང་ལམ་མྱུར་བརྒལ་ནས།།
ཁྱོད་ཀྱི་ཞིང་ཁམས་མཆོག་དེར་དྲངས་དུ་གསོལ།།
ཞིང་དེར་སྐྱེས་ནས་འཕགས་མ་སྲས་བཅས་ཀྱི་
བརླབ་ཆེན་མཛད་པ་ཀུན་གྱི་ཁུར་བསྣམ་ནས།།
རྒྱལ་སྲས་བྱེ་བའི་ཁྱུ་མཆོག་ཐོབ་གྱུར་ཏེ།།
སྐུ་གསུམ་གནས་རབ་མྱུར་ཏུ་འཛིན་གྱུར་ཅིག་
ཅེས་སྒྲོལ་བསྟོད་རྒྱ་ཆེན་ཚོགས་གཉིས་མར་གྲགས་པ་འདི་ནི་མ་ཧཱ་པཎྚི་ཏ་ཤིང་བཟའ་
བློ་བཟང་དར་རྒྱས་ཀྱི་མཛད་པའོ་
འདིའི་མ་དཔེ་མེད་སྟབས་བློ་ཐོག་ནས་བྲིས་བ་ཡིན་པས་ཚིག་སྐྱོན་དང་དོམ་སྐྱོན་མི་ཉུང་
བ་ཞིག་ཡོད་པ་མཁྱེན་པར་མཛོད།།



﻿   ༈   
པའི་བསྡུས་དོན་བཞུགས་སོ།།    ༈    སྒྲོལ་མ་ཉེར་གཅིག་གི་བསྟོད་པའི་དོན་འཆད་པ་ལ་གསུམ། མདོར་བསྟན་པ། རྒྱས་པར་བཤད་པ། ཕན་ཡོན་བསྟན་པའོ། །དང་པོ་
ནི༑ ༑ཨོཾ་རྗེ་བཙུན་མ། ཞེས་སོགས་སོ། གཉིས་པ་ལ་གསུམ། ལོ་རྒྱུས་ཀྱི་སྒོ་ནས་བསྟོད་པ། སྐུའི་རྣམ་པའི་སྒོ་ནས་བསྟོད་པ། འཕྲིན་ལས་ཀྱི་སྒོ་ནས་བསྟོད་པའོ། །དང་པོ་ནི། ཕྱག་འཚལ་

[011A]༄༅། །སྒྲོལ་མ། ཞེས་སོགས་སོ། གཉིས་པ་ལ་གཉིས། ལོངས་སྐུའི་རྣམ་པའི་སྒོ་ནས་བསྟོད་པ་དང། ཆོས་སྐུའི་རྣམ་པའི་སྒོ་ནས་བསྟོད་པའོ། །དང་པོ་ལ་གཉིས། ཞི་བའི་
རྣམ་པའི་སྒོ་ནས་བསྟོད་པ་དང། ཁྲོ་མོའི་རྣམ་པའི་སྒོ་ནས་བསྟོད་པའོ། །དང་པོ་ལ་དྲུག་ཞལ་མདངས་གསལ་ཞིད་འོད་ཟེར་འཕྲོ་བའི་སྒོ་ནས་བསྟོད་པ། སྐུ་མདོག་དང་ཕྱག་མཚན་དང་
རྒྱུའི་སྒོ་ནས་བསྟོད་པ། རྒྱལ་བ་དང་རྒྱལ་སྲས་ཀྱིས་གུས་པས་བསྟེན་པའི་སྒོ་ནས་བསྟོད་པ། མི་མཐུན་ཕྱོགས་གནོན་པའི་སྒོ་ནས་བསྟོད་པ། འཇིག་རྟེན་པའི་ལྷ་ཆེན་པོ་རྣམས་ཀྱིས་
བཀུར་བའི་སྒོ་ནས་བསྟོད་པ། ཕ་རོལ་འཇོམས་པའི་སྒོ་ནས་བསྟོད་པའོ།། དང་པོ་ནི། ཕྱག་འཚལ་སྟོན་ཀའི། ཞེས་སོགས་སོ། །གཉིས་པ་ནི། ཕྱག་འཚལ་སེར་སྔོ། ཞེས་སོགས་
སོ༑ ༑གསུམ་པ་ནི། ཕྱག་འཚལ་དེ་བཞིན། ཞེ་སོགས་སོ། །བཞི་པ་ནི། །ཕྱག་འཚལ་ཏུ་ཏྟཱ། ཞེས་སོགས་སོ། ལྔ་པ་ནི། ཕྱག་འཚལ་བརྒྱ་བྱིན། ཞེས་སོགས་སོ། དྲུག་པ་ནི། ཕྱག་འཚལ་ཏྲཊ་ཅེས། ཞེས་
སོགས་སོ། །གཉིས་པ་ཁྲོ་མོའི་རྣམ་པའི་སྒོ་ནས་བསྟོད་པ་ལ་བདུན། བདུད་དང་སྒྲིབ་གཉིས་སྦྱོང་བའི་སྒོ་ནས་བསྟོད་པ། གཡས་གཡོན་གྱི་ཕྱག་མཚན་གྱི་སྒོ་ནས་བསྟོད་པ། དབུ་རྒྱན་

[011B] ཕྱོགས་སྐྱོང་བཅུས་འཕྲིན་ལས་བསྒྲུབ་པའི་སྒོ་ནས་བསྟོད་པ། དབུ་བརྒྱན་གྱི་སྒོ་ནས་བསྟོད་པ། དྲག་པོའི་བཞུགས་ཚུལ་གྱི་སྒོ་ནས་བསྟོད་པ། ཧཱུཾ་ཡིག་ལས་
འོད་ཟེར་འཕྲོ་བའི་སྒོ་ནས་བསྟོད་པའོ། །དང་པོ་ནི། ཕྱག་འཚལ་ཏུ་རེ། ཞེས་སོགས་སོ། །གཉིས་པ་ནི། ཕྱག་འཚལ་དཀོན་མཆོག་ཅེས་སོགས་སོ། །གསུམ་པ་ནི། ཕྱག་འཚལ་རབ་
ཏུ༑ ཞེས་སོགས་སོ། །བཞི་པ་ནི། ཕྱག་འཚལ་ས་གཞི། ཞེས་སོགས་སོ། །ལྔ་པ་ནི། ཕྱག་འཚལ་ཟླ་བའི། ཞེས་སོགས་སོ། །དྲུག་པ་ནི། ཕྱག་འཚལ་བསྐལ་པ། ཞེས་སོགས་
སོ༑ ༑བདུན་པ་ནི། ཕྱག་འཚལ་ས་གཞིའི། ཞེས་སོགས་སོ། །གཉིས་པ་ཆོས་སྐུའི་རྣམ་པའི་སྒོ་ནས་བསྟོད་པ་ནི། ཕྱག་འཚལ་བདེ་མ། ཞེས་སོགས་སོ། །གསུམ་པ་འཕྲིན་ལས་
ཀྱི་སྒོ་ནས་བསྟོད་པ་ལ་དྲུག་ཞི་ཁྲོའི་སྔགས་ཀྱི་འཕྲིན་ལས་ཀྱི་སྒོ་ནས་བསྟོད་པ། ཁྲོ་མོས་ཁམས་གསུམ་གཡོ་བའི་འཕྲིན་ལས་ཀྱི་སྒོ་ནས་བསྟོད་པ། བརྟན་གཡོའི་དུག་རྣམས་སེལ་བའི་འཕྲིན་ལས་
ཀྱི་སྒོ་ནས་བསྟོད་པ། རྩོད་པ་དང་རྨི་ལམ་ངན་པ་སེལ་བའི་འཕྲིན་ལས་ཀྱི་སྒོ་ནས་བསྟོད་པ། རིམས་ནད་སེལ་བའི་འཕྲིན་ལས་ཀྱི་སྒོ་ནས་བསྟོད་པ། གདོན་དང་རོ་ལངས་འཇོམས་པའི་འཕྲི་
[012A]༄༅། །ལས་ཀྱི་སྒོ་ནས་བསྟོད་པའོ། །དང་པོ་ནི། ཕྱག་འཚལ་ཀུན་ནས། ཞེས་སོགས་སོ། །གཉིས་པ་ནི། ཕྱག་འཚལ་ཏུ་རེའི། ཞེས་སོགས་སོ། །གསུམ་པ་ནི། ཕྱག་འཚལ་ལྷ་
ཡི༑ ཞེས་སོགས་སོ། །བཞི་པ་ནི། ཕྱག་འཚལ་ལྷ་ཡི། ཞེས་སོགས་སོ། །ལྔ་པ་ནི། ཕྱག་འཚལ་ཉི་མ། ཞེས་སོགས་སོ། །དྲུག་པ་ནི། ཕྱག་འཚལ་དེ་ཉིད། ཅེས་སོགས་སོ། །གསུམ་
པ་ཕན་ཡོན་བསྟན་པ་ལ་བཞི། བསམ་བའི་ཁྱད་པར་བསྟན་པ། དུས་ཀྱི་ཁྱད་པར་བསྟན་པ། ཕན་ཡོན་དངོས་བསྟན་པ། གྲངས་ཀྱི་སྒོ་ནས་མདོར་བསྡུས་ཏེ་བསྟན་པའོ། །དང་པོ་ནི། རྩ་བའི་སྔགས་
ཀྱི༑ ཞེས་སོགས་སོ། །གཉིས་པ་ནི། སྲོད་དང་ཐོ་རངས། ཞེས་སོགས་སོ། གསུམ་པ་ནི། རྒྱལ་བ་བྱེ་བ། ཞེས་སོགས་སོ། །བཞི་པ་ནི། གཉིས་གསུམ་བདུན་དུ། ཞེས་སོགས་སོ། །ཞེས་
པ་འདི་ནི། རྗེ་དགེ་འདུན་གྲུབ་པའི་འགྲེལ་པའི་རྗེས་སུ་འབྲངས་ནས་དགེ་སློང་དྷརྨ་བྷ་དྲས་བྲིས་པ་དགེ་ལེགས་འཕེལ།།    ༈    ལོ་རྒྱུས་ཞི་ཁྲོ་ཆོས་སྐུ་འཕྲིན་ལས་ལ། །གཅིག་དྲུག་བདུན་གཅིག་དྲུག་ཤིས་
བསྟོད་པ་ཡིན།།



