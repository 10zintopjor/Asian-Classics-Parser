༄༅། །དབྱངས་ཅན་དམར་མོའི་བླ་མའི་རྣལ་འབྱོར་དགེ་ལེགས་མཆོག་སྩོལ་ཞེས་བྱ་བ་བཞུགས་སོ། །

[001B] །རབ་འབྱམས་ཀུན་བཟང་སྣང་བྱེད་ཡེ་ཤེས་ཆོས། །གཅིག་བསྡུས་མཁྱེན་པ་མི་ཟད་ནམ་མཁའི་མཛོད། །མངའ་བརྙེས་
འཛིན་པ་ཐ་དད་ཤེས་རབ་ཀྱི། །ལྷ་གཅིག་ངག་དབང་ལྷ་མོས་དགེ་ལེགས་སྩོལ། །རང་མདུན་འདབ་བརྒྱ་གྲོལ་བའི་རྐང་འཐུང་རྩེར། །ཆ་ཤས་གང་བའི་རྒྱུ་སྐར་
བདག་པོའི་སྟེང། །ཤེས་བྱ་ཀུན་གསལ་ཨ་ད་རཤ་ཉིད་ལས། །དབྱེར་མེད་བླ་མ་དབྱངས་ཅན་ལྷ་མོ་ནི། །སྲིད་ཞིའི་མཛེས་སྡུག་དཔལ་ཡོན་མ་ལུས་པ། །གཅིག་
བསྡུས་བལྟ་བས་མི་ངོམས་མཛེས་པའི་སྐུ། །བྱི་རུའི་རྡུལ་མང་བརྩེགས་པའི་ལྷུན་པོ་ལ། །ཉི་གཞོན་འབུམ་གྱི་ཁུ་བས་ཉེར་བྱུགས་པས། །མཐོ་རིས་དཔལ་

[002A] །ཡོན་མཐའ་དག་ཕྱོགས་གཅིག་ཏུ། །སྤུངས་དེས་མཛེས་པའི་ཆ་ཤས་བསླུ་བར་བྱེད། །གཞལ་མེད་ནོར་བུའི་རྒྱན་གྱིས་
ཡོངས་སྤྲས་པའི། །རིན་ཆེན་དབུ་རྒྱན་དོ་ཤལ་གདུ་བུ་སོགས། །འཐིབས་པ་སིལ་སིལ་སྙན་པར་སྒྲོགས་པའི་སྒྲས། །འགྲོ་ཀུན་རྨོངས་མུན་གཉིད་ལས་
སློང་བར་མཛད། །ལྷུན་སྡུག་ཆུ་འཛིན་གསར་བའི་རྗེས་སྙེགས་འདྲའི། །ཟག་མེད་བདེ་བའི་ཁུར་གྱིས་རབ་གནོན་པའི། །ཟུང་ལྡན་མྱོས་བུམ་ག་ཤའི་སྤྲིན་
བར་ནས། །རེག་ན་བདེ་སྟེར་རྣམས་ཀྱིས་རྣམ་པར་སྙེན། །ཉི་གཞོན་མདངས་ལྡན་ཞལ་གྱི་པདྨོ་དེར། །དཀྱུས་རིང་སྤྱན་གྱི་བུང་བ་རྣམ་པར་མཛེས། །བདུད་རྩིའི་

[002B] །མཐོན་མཐིང་ལན་བུར་རྒྱན་པའི་ཟོལ་གྱིས་འཁྱུད། །མཆུ་སྒྲོས་ལི་ཁྲི་ཞུན་མའི་སྐྱེད་ཚལ་དུ། །འཛུམ་དཀར་གཉིས་སྐྱེས་འདབ་མ་རྒོད་པའི་ནང། །རབ་ཡངས་ལྗགས་ཀྱི་
རྐང་དྲུག་འཕུར་ལྡིང་དང། །ལྷན་ཅིག་དབྱངས་ཀྱིས་རྣ་བའི་བཅུད་ལེན་འགྱེད། །བྱི་རུའི་འདབ་མ་བསྐྱོད་འདྲའི་ཕྱག་ཟུང་གི་གཡས་ཀྱིས་དགོས་འདོད་ཀུན་སྩོལ་ནོར་བུ་དང། །གཡོན་པས་ཤེས་བྱ་ཀུན་གསལ་
མེ་ལོངས་བསྣམས། །འགྲོ་ལ་བློ་གྲོས་ནོར་མཆོག་སྦྱིན་པ་དང། །ཤེས་བྱའི་ཁྱོན་ཀུན་འདོམས་ལ་རིངས་པའི་ཚུལ། །འབུམ་ཕྲག་ཉི་མའི་ཚ་ཟེར་མ་ལུས་པའི། །ཁེངས་པ་འཇོམས་བྱེད་འོད་ཀྱི་གུར་ཁྱིམ་
དབུས། །ཞབས་གཉིས་གཡས་བརྐྱངས་གཡོན་བསྐུམ་ཚུལ་གྱིས་ནི། །བཞུགས་པའི་གནས་གསུམ་ཡི་གེ་གསུམ་གྱིས་མཚན། །སྣང་སྟོང་རང་བཞིན་ཐུགས་ཀའི་ཧཱུཾ་འོད་ཀྱི། །ལྕགས་ཀྱུ་ལྟ་བུ་འཕྲོས་པའི་
ལྷོ་ཕྱོགས་ཀྱི། །དྲི་ཟ་རོལ་པའི་སྐྱེད་ཚལ་མཚོ་འགྲམ་ནས། །ལྷ་མོ་དབྱངས་ཅན་རྒྱལ་དང་རྒྱལ་སྲས་ཚོགས། །སྤྱན་དྲངས་ཐིམ་པས་དམ་ཡེ་རོ་གཅིག་གྱུར། །ཤེས་བྱའི་དཀྱིལ་འཁོར་ཀུན་ཁྱབ་སྒྲིབ་བྲལ་ཐུགས། །
བཞི་ལྷག་དྲུག་ཅུའི་དབྱངས་ལྡན་སྙན་འཇེབས་གསུང། །བརྒྱད་གཉིས་ལང་ཚོ་མཚན་དཔེས་བརྒྱན་པའི་སྐུ། །ངོ་མཚར་གསང་གསུམ་སྒྱུ་འཕྲུལ་ལ་ཕྱག་འཚལ། །དག་ཅིང་དྲི་མེད་ཡན་ལག་བརྒྱད་ལྡན་ཆབ། །

[003A]༄༅། །རི་ཐང་ཆུ་སྐྱེས་དྲི་ཞིམ་སྤོས་བརྒྱ་ཕྲག་སྟོང་གསུམ་མུན་བཅོམ་སྣང་གསལ་བཟང་སྨན་དྲི། །རོ་བརྒྱའི་བཅུད་ལྡན་ཞལ་ཟས་སྙན་པའི་དབྱངས། །དངོས་འབྱོར་ཡིད་
ཀྱིས་མཆོད་ཚོགས་རྒྱ་མཚོ་འབུལ། །གང་ཞིག་ཐོག་མེད་སྲིད་པའི་ཆུ་ཀླུང་དུ། །བྱིང་ཞིང་ལྟུང་བའི་མི་བཟད་ཆུ་སྲིན་གྱི། །ཁར་ཆུད་སྡུག་བསྔལ་དྲག་པོ་མྱོང་བ་གང། །དེ་ཀུན་ནོངས་ཤིང་འགྱོད་པས་སྙིང་
ནས་བཤགས། །ཆེར་སྙིགས་དུས་འདིར་དམ་ཆོས་སྒྲུབ་བརྩོན་དང། །སྒོ་གསུམ་དགེ་སྤྱད་སྙིང་ནས་ལྷ་ཆོས་སྒྲུབ། །རླབས་ཆེན་རྒྱལ་དང་རྒྱལ་སྲས་མཛད་སྤྱོད་ལ། །རྟག་ཏུ་བསམ་པ་ཐག་པས་
རྗེས་ཡི་རང། །ཉོན་མོངས་གཅོང་ནད་དྲག་པོས་ཟིན་པ་གང། །གཏན་ཏུ་བདེ་བར་གསོ་པའི་ཐབས་གྱི་མཆོག་བླ་མེད་དམ་ཆོས་བདུད་རྩིའི་སྨན་ཆེན་པོས། །རྟག་ཏུ་འགྲོ་ལ་བརྩེ་བས་དབུགས་དབྱུང་སྩོལ། །
རབ་ཏུ་བརྒལ་དཀའ་སྲིད་བའི་རྒྱ་མཚོ་ལས། །མ་རྒན་འགྲོ་རྣམས་མ་གྲོལ་དེ་སྲིད་དུ། །མཐའ་ཡས་འགྲོ་ལ་ཕན་བདེ་སྤེལ་པའི་སླད། །རབ་མཛེས་གཟུགས་སྐུ་མི་འགྱུར་བརྟན་པར་བཞུགས། །དུས་གསུམ་
དགེ་བའི་དངོས་པོ་ཅི་ཡོད་དང། །ཚུལ་འདིར་འབད་བས་དགེ་པའི་ཆ་གང་མཆིས། །གཅིག་ཏུ་བསྡོམས་པའི་རྣམ་དཀར་དགེ་བ་འདིས། །འགྲོ་ཀུན་བྱང་ཆུབ་ཐོབ་པའི་རྒྱུ་རུ་བསྔོ། །རབ་མང་བྱེ་བ་ཕྲག་བརྒྱའི་

[003B] །རབ་འབྱམས་གླིང་བཞི་རི་རབ་ཉི་ཟླ་དང། །རབ་མཛེས་ཀུན་བཟང་མཆོད་པའི་སྤྲིན་འཁྲིགས་པ། །རབ་འབྱམས་སྟོང་གསུམ་ཀུན་བཀང་ཕུལ་ལོ་བཞེས། །ཐུགས་ཀར་བླ་སྟེང་ས་བོན་ཧྲཱིཾ་
དམར་པོ། །དེའི་མཐར་སྔགས་ཕྲེང་ཡོངས་སུ་བསྐོར་པ་ལས། །འོད་ཟེར་དཔག་མེད་འཕྲོས་པས་རང་གཞན་གྱི། །སྡིག་སྒྲིབ་སྤྱི་དང་རྨོངས་མུན་མ་ལུས་པ། །མུན་པའི་གོ་འཕང་སྐད་ཅིག་ཉིད་ལ་བཅོམ། །ཤེས་
བྱ་ཀུན་ལ་བློ་གློས་ཐོགས་མེད་གྱུར།  །བླ་མའི་མཚོན་ །དལ་བྲེལ་སྐབས་དང་བསྟུན་ནས་བཟླས་པ་བྱ། །ཨོཾ་སྭ་ར་སྭ་སྟི་ཧྲཱིཾ་ཧྲཱིཾ་ཧྲཱིཾ་སཱ་ཧཱ། ཞེས་དང། རྩ་བའི་བླ་མའི་མཚན་སྔགས་བརྒྱ་སྟོང་སོགས་བཟླའོ།  །འདོད་
གསོལ་ངང་བའི་ན་ཆུང་མགྲིན་པའི་དབྱངས། །དབྱངས་ཅན་ཟག་མེད་སྙན་ཤེས་ཡུད་ཙམ་དགོངས། །འདི་ན་སྡུག་བསྔལ་འབྱུང་གནས་འཁོར་བའི་ཁྱིམ། །ཉམ་ཐག་བློ་གྲོས་ནོར་གྱིས་དབུལ་ཞིང་མནར། །འཕོངས་
བའི་གཉེན་གཅིག་བརྩེ་པའི་བདག་ཉིད་ཅན། །སྐལ་དམན་བདག་ལ་བློ་གྲོས་ནོར་མཆོག་སྩོལ། །གཞུང་དོན་ཇི་བཞིན་མ་འདྲེས་གསལ་བར་འགྱེད། །ལྟ་ངན་རྨོངས་པའི་རབ་རིབ་རྣམ་པར་སེལ། །སྡེབས་ལེགས་
སྐལ་བཟང་རྣམ་དཔྱོད་དགའ་བའི་དཔྱིད། །འཆད་རྩོད་རྩོམ་པའི་སྤོབས་པ་མཆོག་སྩོལ་ཅིག་སྐྱབས་གནས་ཀུན་འདུས་བླ་མ་དབྱངས་ཅན་མ། །སྐྱབས་མེད་ཉམ་ཐག་བདག་ལ་བརྩེ་དགོངས་ནས། །དེང་

[004A]༄༅། །ནས་ཚེར་བས་རྗེས་སུ་འཛིན་པ་དང། །དེང་འདིར་ཤེས་བྱ་ཀུན་གསལ་མེ་ལོང་སྩོལ། །གང་ཚེ་ཚེ་འདིའི་གཡེང་བ་རིང་དོར་ནས། །རབ་གུས་གུས་རྟགས་སྦྱོར་བའི་བརྩོན་འགྲུས་ཀྱིས། །
རྣམ་དག་ལེགས་ལམ་ལམ་མཆོག་ཐེག་པ་ཆེར། །ཞུགས་ནས་གཞན་ཕན་ཕན་བདེ་ཡོངས་སྦྱིན་ཤོག་དཔལ་ལྡན་རྩ་བའི་བླ་མ་་གསོལ། །རྗེ་བཙུན་བླ་མ་དགྱེས་བཞིན་སྤྱི་བོ་ཡི། །ཚངས་བུ་གནས་
ཞུགས་དཧུ་ཏིའི་ལམ་བརྒྱུད་དེ། །བྱང་ཆུབ་བར་དུ་སྙིང་དབུས་རང་སེམས་དང། །དབྱེར་མེད་བཞུགས་ནས་བྱིན་གྱིས་རླབས་པར་གྱུར། །མཇུག་ཏུ་བཟང་པོ་སྤྱོད་པའི་སྨོན་ལམ་དང། །དགེ་འདིས་མཚོན་ནས་
ལ་སོགས་གང་རིགས་ཀྱིས། །དགེ་བ་མ་ལུས་བླ་མེད་རྫོགས་བྱང་དུ། །བསྔོ་བའི་སྨོན་བདུན་དག་པས་མཚམས་སྦྱོར་བྱ། །ཚུལ་འདི་ལྷག་བསམ་རྣམ་དཔྱོད་རྩལ་རྫོགས་ཤིང། །མང་ཐོས་སྤོང་བ་ཁོ་ཚེ་དགེ་
ལེགས་ཀྱིས། །ཡང་ཡང་རྣ་བ་འཛེར་བས་རྡོ་མ་ཐོགས། །དམ་པའི་གསུང་ལས་བཏུས་ནས་ཕྱོགས་གཅིག་ཏུ། །སྡེབས་པའི་ང་ལབ་ལྷུར་ལེན་འདུ་གསུམ་པ། །ཅོལ་ཆུང་ཆོས་རྡོར་མིང་ཅན་བྲིས་པའོ།། །།
གུ་ཧྱ་སུ་རུང་རུང་ལ་སྟོན་པར་མ་བྱེད་ཅིག་ཨྠྀཨ་



