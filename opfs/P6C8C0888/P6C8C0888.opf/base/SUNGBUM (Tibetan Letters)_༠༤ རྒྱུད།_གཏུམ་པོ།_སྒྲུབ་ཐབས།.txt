༄༅། །ཡང་གཏུམ་པོ་བསྒྲུབ་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་བཏང་ནས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་རང་གི་སེམས་ཉིད་ཧཱུཾ་ལས་རྡོ་རྗེ་ཧཱུཾ་གིས་མཚན་པ་
ཡོངས་སུ་གྱུར་པ་ལས། དཔལ་རྡོ་རྗེ་གཏུམ་པོ་སྐུ་མདོག་མཐིང་ནག་ཞལ་གདངས་ཤིང་མཆེ་བ་གཙིགས་པ། དམར་ལ་ཟླུམ་པའི་སྤྱན་གསུམ་དང་ལྡན་ཞིང་ཁྲོ་གཉེར་བསྡུས་པ། ཞལ་གཅིག་ཕྱག་གཉིས་ཀྱི་གཡས་གསེར་
གྱི་རྡོ་རྗེ་རྩེ་ལྔ་པ་ཕྲག་གོང་དུ་འཕྱར་ཞིང། གཡོན་དྲིལ་བུ་དཀུར་བརྟེན་པ། དབུ་སྐྲ་དང་སྨ་ར་དམར་སེར་གྱེན་དུ་འབར་ཞིང། རིན་པོ་ཆེའི་དབུ་རྒྱན་དང་སྙན་རྒྱན་ལ་སོགས་པ་རིན་པོ་ཆེ་དང་སྦྲུལ་གྱིས་བརྒྱན་པ། དེའི་སྤྱི་བོར་ཁྱུང་
དཀར་པོ། མགྲིན་པར་ཁྱུང་དམར་པོ། ཐུགས་ཀར་ཁྱུང་སྔོན་པོ། ལྟེ་བར་ཁྱུང་སེར་པོ། གསང་གནས་སུ་ཁྱུང་ལྗང་གུ་ཞབས་གཡས་བསྐུམས་ཤིང་གཡོན་བརྐྱངས་པའི་སྟབས་ཀྱིས་བཞུགས་པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ་

[154A]༄༅། །ཐུགས་ཀར་ཧཱུཾ་སྔོན་པོ། ཐུགས་ཀའི་ཧཱུཾ་ལས་འོད་ཟེར་འཕྲོས། ལྕང་ལོ་ཅན་ནས་བསྒོམས་པ་དང་འདྲ་བའི་ཡེ་ཤེས་པ་དང་དབང་གི་ལྷ་སྤྱན་དྲངས། ཛཿ་ཧཱུཾ་བཾ་ཧོཿ་དམ་ཚིག་པ་དང་གཉིས་སུ་མེད་པར་གྱུར། དབང་གི་
ལྷས་དབང་བསྐུར། མི་བསྐྱོད་པས་དབུ་བརྒྱན་པར་གྱུར། ལྕང་ལོ་ཅན་གྱི་གནས་མཆོག་དམ་པ་ན། ཞེས་སོགས་ཀྱིས་ཕྱག་བྱ། ཨོཾ་བཛྲ་པཱ་ཎི་ས་པ་རི་ཝཱ་ར་ཨརྒྷཾ་ནས། ཤཔྟའི་བར་གྱིས་མཆོད། དངོས་བཤམས་ཡིད་སྤྲུལ་མཆོད་པར་
ལུས་འབུལ། ཞེས་པ་ནས། ཐམས་ཅད་རྫོགས་པའི་བྱང་ཆུབ་ཆེན་པོར་བསྔོ། དེ་ནས་རང་གི་ཐུགས་ཀར་ཉི་མའི་སྟེང་དུ་ཧཱུཾ་གི་མཐར་སྔགས་ཀྱིས་བསྐོར་བ་ལ་དམིགས་ནས། ཨོཾ་བཛྲ་ཙཎྜ་མཧཱ་རོ་ཥ་ཎ་ཧཱུཾ་ཕཊ། ཅེས་པའི་སྔགས་ཐུང་
མང་དུ་བཟླ་ཞིང། སྔགས་དེའི་མཇུག་ཏུ། ག་རུ་ཌ་ཧཾ་ས་ཧེ་ཙ་ལེ་ཙ་ལེ་སཱཧཱ། ཞེས་བཏགས་པའང་མང་དུ་བཟླའོ། །མཇུག་ཏུ། དགེ་བ་འདི་ཡིས་མྱུར་དུ་བདག་ཅེས་སོགས་བསྔོ་བ་དང་སྨོན་ལམ་བྱའོ། །ཞེས་པ་འདི་ནི་དད་པ་དང་གཏོང་བ་དང་
ཚུལ་ཁྲིམས་ལ་སོགས་པ་དམ་པས་བསྔགས་པའི་ཡོན་ཏན་ཚད་མེད་པ་དང་ལྡན་པའི་མངའ་རིས་དཀའ་བཅུ་པ་ཤེས་རབ་འོད་ཟེར་དང། དཔོན་པོ་ལེགས་པ་གཉིས་ཀྱིས་འདི་ལྟ་བུའི་འཁྱེར་བདེ་བ་ཞིག་དགོས་ཅེས་ནན་གྱིས་བསྐུལ་བ་ལ་བརྟེན་
ནས། བློ་བཟང་ཆོས་ཀྱི་རྒྱལ་མཚན་ཞེས་བྱ་བས་དབེན་ས་ཆོས་ཀྱི་ཕོ་བྲང་གི་གཙུག་ལག་ཁང་དུ་སྦྱར་བའོ།། །།



