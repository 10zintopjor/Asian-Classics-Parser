༄༅། །ཟབ་ལམ་ནཱ་རོའི་ཆོས་དྲུག་གི་སྔོན་འགྲོའི་འཁྲུལ་འཁོར་གྱི་ཟིན་བྲིས་བཞུགས་སོ།།

[001B] །ན་མོ་གུ་རུ། ཟབ་ལམ་ནཱ་རོའི་ཆོས་དྲུག་གི་འཕྲུལ་འཁོར་ཟིན་བྲིས་བཀོད་པར། དང་པོར་འབེབས་གདན་གྱི་སྟེང་དུ་རླུང་ཆས་སྤྲད་དེ་
ལུས་རྣམ་སྣང་ཆོས་བདུན་དང་འབྲེལ་བའི་སྒོ་ནས་རྩ་དང་ལུས་ཀྱི་སྟོང་ར་སྒོམ་སྟེ། པད་སྐོར་སྔོན་དུ་འགྲོ་བས་ལག་གཉིས་པུས་སྟེང་དུ་བཞག་སྟེ་རླུང་རོ་ལན་གསུམ་
འབུད༑ གཡས་གཅུས་གཡོན་གཅུས་ལན་གསུམ། ཧབ་འཕྲུག་ལན་གསུམ་དང་མཐར་སྡེབས་ཆུང་བྱེད། དེ་ནས་འབེབས་སྟེང་ཀོ་གདན་མདུན་ནས་ཕྱེད་
ལྟེབས་ཀྱིས་པུས་འོག་མནན་ལག་གཉིས་པུས་སྟེང་བཞག་སྟེ་ཡར་ལངས། ལག་གཉིས་རྒྱབ་སྤྲད་གཡོན་པས་གཡས་པའི་འཁྲིག་མའི་མཚམས་ནས་བཟུང་

[002A]༄༅། །གཡོན་ནས་གཡས་སྐོར་བགྱིས་ཏེ་མདུན་དུ་འོངས་ནས་འགྲེངས་ཏེ་ལངས་སྒྱིད་ཁུང་གཉིས་གུག་གུག་མ་ཡིན་པར་ཕྱག་རྒྱ་དང་བཅས་ལག་
གཉིས་འབེབས་གདན་ཟུར་གཉིས་བཏུད་དེ་ཕྱག་གསུམ་འཚལ། དེ་ནས་ལག་གཉིས་སྔར་བཞིན་བྱས་ཏེ་མདུན་ནས་གཡོན་སྐོར་གྱིས་གཡོན་ཕྱོགས་ནས་
འབེབས་གདན་སྟེང་དུ་འཁོད། དེ་ནས་ལག་གཉིས་སྔར་བཞིན་བྱས་ཏེ་བདག་གིས་རྫོགས་པའི་སངས་རྒྱས་ཀྱི་ཞེས་སོགས་འདོན་བཞིན་པར་རྐང་པ་གཡས་པས་འབེབས་
ཀྱི་ཀོ་གདན་ཕྱེད་ལྟེབས་བྱས་པ་ཕྱིར་བཤིག་དེ་ནས་རྐང་པ་གཡས་པའི་མཐེ་བོང་སྟེང་གཡོན་པའི་མཐེ་བོང་བསྣོལ་ཏེ་རྐང་མཐིལ་གཉིས་ཕྱིར་བགྲད་

[002B] །ཞེས་བརྗོད་པ་དང་མཉམ་པད་སྐོར་དང་བཅས་ལག་གཉིས་རྐེད་གཟེར་བྱ། རླུང་རོ་ལན་གསུམ་འབུད་པ་དང་རྟིང་བ་གཏེགས་ཙམ་རེ་བྱེད། དེ་ནས་ལག་
གཉིས་ཕྱིར་བསྐོར་ཏེ་བརླ་སྟེང་དུ་ལག་མཐིལ་ཁ་ཕྱིར་བསྟན་ཤུགས་དྲག་གིས་འཕངས། དེ་ནས་པད་སྐོར་བཅས་ཀྲབས་ཆུང་བྱེད། དེ་ནས་རྐེད་གཟེར་བྱས་པ་རྒྱབ་ཏུ་ལག་མཐིལ་ཡར་བསྟན་ནས་མཚང་
རའི་སྟེང་དུ་བརྐྱངས། དེ་ནས་ལག་མཐིལ་གཉིས་ནང་དུ་བསྟན་ནས་མཚང་རའི་སྟེང་དུ་བཅག་པ་དང་སངས་རྒྱས་ཞེས་བརྗོད། དེ་ནས་ལག་གཉིས་རྐེད་མདུན་ནས་ཡར་དཔུང་མགོ་བར་བྲད་དེ། དེར་སླེབས་མཚམས་
མཐེ་བོང་སྲིན་ལག་མནན་ཁུ་ཚུར་བཅས་ཤུགས་དྲག་གིས་བརྐྱངས་ཏེ། ཆོས་དང་ཚོགས་ཀྱི་ཞེས་པའི་མཚམས་ལག་གཉིས་ཡར་བཀུག་སྟེ་ཁུ་ཚུར་དཔུང་པ་གཉིས་ཀྱི་སྟེང་དུ་བཞག་མཆོག་རྣམས་ཞེས་པའི་
མཚམས་ལག་གཉིས་མདུན་དུ་བརྐྱངས་ཏེ་ལག་མཐིལ་གཉིས་ནང་དུ་གུག་ཙམ་གྱིས་མིག་ལ་བསྟན་པ་ལྟ་བུར་བྱ། ལ་ཞེས་པའི་མཚམས་སུ་ལག་གཉིས་བྲང་སྟེང་དུ་རྒྱབ། བྱང་ཆུབ་བར་དུ་སོགས་
འདོན་བཞིན་པར་ལག་མཐིལ་གཉིས་བྲང་ནས་མར་རྐང་པའི་མཐེ་བོང་ནས་ཕྱིར་བསྐོར་ཏེ་རྐང་པའི་ལོང་བུ་གཉིས་ཀྱི་མཚམས་ནས་བཟུང་བ་དང། ཀྱི་ཞེས་བརྗོད་དེ་མགོ་དགྱེ་ཙམ་གྱིས་མིག་ནམ་མཁར་གཏད་

[003A]༄༅། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཞེས་པའི་བར་བརྗོད་ལག་གཉིས་བརླ་ཟུར་ནས་ཡར་རྐེད་པའི་བར་བྲད། དེ་ནས་ཤོག་བརྗོད་པ་དང་དུས་མཉམ་ལག་གཉིས་སྔར་
བཞིན་མཚང་རའི་སྟེང་དུ་བརྐྱངས་པའི་སྐྱབས་འགྲོ་ལན་གསུམ། ཚད་མེད་བསྒོམ་པ་ནི། ཚད་མེད་དང་པོ་སེམས་ཅན་ཐམས་ཅད་སོགས་བརྗོད་ནས་ལག་གཡས་སོར་ལྔ་ཐུར་དུ་བརྐྱངས་གཡོན་པ་སོར་མོའི་
སྟེང་དུ་ཕྲེད་བཞག་བྱས་གཡས་པའི་ནུ་འོག་ཏུ་བཅག་དེ་ནས་ཕྱག་རྒྱ་དེ་ག་ཡར་དཔུང་པ་བར་བྲད། གྱུར་ཅིག་བརྗོད་པ་དང་ཕྱག་རྒྱ་དེ་མུས་ནུ་འོག་ཏུ་གཤེད་ཀྱིས་སློད། ཚད་མེད་གཉིས་པ་གསུམ་པ་
གཉིས་ལ་དེ་བཞིན། ཚད་མེད་བཞི་པ་ལག་གཉིས་ཁ་སྦུབ་མཁྲིག་མ་བསྣོལ་པ་བདེ་སྡུག་གི་ཞེས་བརྗོད་པ་ཕྱིར་འཐེན་སོ་སོ་སྟ་ཟུར་གཉིས་ལ་བཞག་རྒྱུ་བརྗོད་པ་དང། ལག་གཡས་པའི་གྲུ་མོ་
གཡོན་པའི་གྲུ་སྟེང་དུ་འཕྲོད་པར་བསྣོལ་ཏེ་ལག་མཐིལ་གཉིས་དཔུང་མགོ་ནས་ཕྱིར་བསྟན། ཆགས་ཞེས་བརྗོད་ནས་གཡས་པ་གསེག་ཙམ་དང། སྡང་ཞེས་བརྗོད་གཡོན་དེ་བཞིན་བྱ། གཉིས་དང་
བྲལ་བའི་ཞེས་པའི་མཚམས་གྲུ་མོ་གཉིས་གཏེགས། བཏང་སྙོམས་ལ་གནས་པར་གྱུར་ཅིག་ཅེས་བརྗོད་གྲུ་མོ་གཉིས་བྲང་དཀྱིལ་དུ་རྒྱབ་པས་ཚད་མེད་བཞི་ལན་གཅིག་ཚང། གཉིས་པ་དེ་ལས་ལྡོག་སྟེ་

[003B] ཚད་མེད་བཞི་བའི་ཕྱག་
རྒྱ་བསྣོལ་བ་ལན་དང་པོའི་སྐབས་ལྟར་ལས་གྲུ་མོ་བསྣོལ་བ་དང་པོར་སྟེགས་དེ་ནས་གཡས་གཡོན་སྟེགས་མཐར་གྲུ་མོ་བྲང་དཀྱིལ་དུ་བརྡབ་བད་སྐོར་བཅས་རྐེད་གཟེར་བྱེད། གོང་གི་བཀྲབ་ཆུང་གི་ཕྱག་རྒྱ་དང་
བཅས་ཏེ་བཀྲབ་ཆེན་བྱེད། ལག་གཉིས་ཁ་སྦུབ་བརླ་སྟེང་དུ་རྒྱབ། དེ་ནས་ཡར་བཤད་ནུ་སྟེང་དུ་ཁུ་ཚུར་བྱས་མཆན་རྡེབ་དང་ལག་གཉིས་མདུན་དུ་ཁུ་ཚུར་བཅས་བཤད་ཀྱིས་བརྐྱངས་པ་སོགས་ལན་གསུམ་
དེ་མུས་གཡས་པའི་དཔུང་པའི་སྟེང་གཡོན་པ་རྒྱབ་ནས་ལག་སྟེང་ནས་མར་བཤད་དེ་མཆན་འོག་ཏུ་ལག་མཐིལ་ཡར་སྦྱར། དེ་ནས་ཕྱིར་འཐེན་མདུན་དུ་བཤད་ཀྱིས་བརྐྱངས་ལག་མཐིལ་ནང་དུ་བཀུག་པ་
སོགས་ཚར་གསུམ། གཡོན་པ་དེ་ལས་གོ་ལྡོག་ལན་གསུམ། མདུན་དུ་པདྨ་བསྐོར་པ་ལན་གསུམ། དེ་ནས་ལག་མཐིལ་གཉིས་བརྡབ་ཕུར་བཅས་པའི་རྩ་སྲོ་བ་པད་སྐོར་བཅས་ལན་གསུམ། ལག་
གཉིས་ཡས་འགྲམ་མར་ཕུར་བཅས་པད་སྐོར་བཅས་ལན་གསུམ། ལག་གཉིས་གཡས་འགྲམ་ཕུར་ནས་ཡས་པ་དཔྲལ་བ་དང་གཡོན་པ་ལྟག་ཁུང་དུ་སྦྱར་ལེབ་བཞག་གཡས་ཕུར་གཡོན་ཕུར་

[004A]༄༅། །ལན་དྲུག་པའི་མཚམས་ལྟག་པའི་ལག་གཡས་པ་ཁ་ནང་བསྟན་གྱིས་མདུན་དུ་བརྐྱངས་པའི་ནང། གཡོན་པའི་ལག་རྒྱབ་བསྟན་ནས་བཞག་པ་དེ་ཕྲག་གོང་གཡས་སུ་
སྦྱར་ནས་རོ་མ་ཐུར་དུ་བཤད་རྐེད་མཚམས་སླེབས་བསྟུན་ལག་གཉིས་སོར་མོ་རྣམས་མར་པད་སྐོར་བྱ། གཡོན་དུ་རྐྱང་མའི་བཤད་པ་དེ་ལས་ལྡོག་པ་ལན་གསུམ་རེ། དབུ་མ་བཤད་པ་ལག་གཉིས་
ཁུ་ཚུར་གཡས་མདུན་དང་གཡོན་པ་རྒྱབ་ཏུ་བཞག་གཡས་གཡོན་རེ་མོས་མདུན་རྒྱབ་ལན་དྲུག་བཤད་དེ་དྲུག་པའི་མཚམས་པད་སྐོར་བཅས་རྐེད་གཟེར་བྱ། དེ་ནས་ལག་མཐིལ་གཉིས་ཕྱིར་བསྟན་
བརླ་སྟེང་དུ་བརྐྱངས། དེ་མུས་ལག་མཐིལ་ནང་དུ་བསྟན་པ་དབུང་པའི་མགོར་སླེབས་པ་དང་རིམ་པར་སྒྱིད་པ་གུག་ཙམ་ཐོག་ལག་གཉིས་ནང་སྐོར་གྱིས་ཁ་སྦུབ་མདུན་དུ་པུས་མོའི་ཐད་གཤིབས་ཏེ་བརྐྱངས་
ནས་བར་འབེབས་ཐོག་མཉམ་བཞག་བྱེད། དེ་ནས་པད་སྐོར་བཅས་ལག་གཉིས་པུས་མགོའི་སྟེང་བཞག་རླུང་རོ་ལན་གསུམ་བསལ། དེ་ནས་མཆན་བརྡེབ་ནས་བཟུང་དབུ་མ་བཤད་རྒྱུའི་བར་སྔར་བཞིན་
རྔ་བ་རྣམས་བསྡད་ཐོག་ནས་བྱེད། དེ་ནས་ལག་གཉིས་མཛུབ་མོ་བསྒྲེང་བ་ཕྲག་གཡས་སྟེང་དུ་འཕྱར་འབེབས་ཆུང་བཅས་རྐང་པ་གཡས་པ་གཡོན་པའི་དཀྱིལ་ཀྲུང་གིས་པུས་སྟེངས་སུ་གོང་གི་ལག་གཉིས་

[004B] དེ་མུས་སུ་ལག་གཡོན་བརླ་གཡས་པའི་རྩ་བ་དང་གཡས་པ་དེ་འོག་ཏུ་གཤིབས་ཏེ་རྐང་པའི་སོར་རྩེ་བར་བསྐོར་ཏེ་ལོང་བུ་ནས་འཐེན་ཙམ་བྱེད་ཅིང་བརླ་མཚམས་
བར་མར་དེད་ཁུ་ཚུར་གྱེན་བསྟན་ལ་མིག་བལྟ་ཙམ་བཅས་གདོང་གཡོན་དུ་བསྟན་ཁུ་ཚུར་ཕྱིར་བཀྲོལ་པ་སོགས་ལན་གསུམ། དེ་ནས་ལག་གཡས་ཕྱིར་བཞག་སྒྱིད་ཁུང་ནས་འཁྱུད་པའི་ཕྱག་རྒྱས་རྐང་པ་གཡས་བསྐོར་
གསུམ༑ གཡོན་བསྐོར་གསུམ་དང་དྲུག་བྱ། ལག་གཡས་ལོང་བུའི་མཚམས་བཟུང། གཡོན་པས་རྟིང་བ་བཟུང་སྟེ་ཕྱིར་བཤད་ནང་བརྡབ་ལན་གསུམ། གཡས་པ་པུས་མོའི་སྟེང་ན་མནན། གཡོན་པས་རྟིང་
བ་བཟུང་སྟེ་ནང་དུ་རྡིབ་གཡོན་པས་ལག་གཉིས་མཛུབ་མོ་བསྒྲེང་བ་ནས་རྡེབས་ཆུང་བར་སྔར་བཞིན་གོ་ལྡོག་བྱ། ལག་གཉིས་པུས་སྟེང་བཞག་རླུང་རོ་ལན་གཅིག་བསལ། དེ་ནས་ལག་གཉིས་
ཕྱིར་གཤིབས་ཏེ་པུས་མོ་དང་མཉམ་ཕྱིར་བརྐྱངས་ལུས་ལྡང་ཙམ་གྱིས་འབེབས་ཆུང་གསུམ་བྱ། སྔར་བཞིན་རླུང་རོ་ལན་གཅིག་བསལ་ཏེ། ལུས་ཕྱེད་ལྡང་ཙམ་གྱིས་བར་འབེབས་ལན་གསུམ། དེ་ནས་རླུང་རོ་ལན་
གཅིག་བསལ་ཏེ། ཡར་ལྡང་མཚམས་པུས་མོའི་བར་ནས་པད་སྐོར་བཅས་ལན་གཉིས་ཡར་བསྟན་དཔུང་མགོའི་སྟེང་ནས་མར་བཤད་ཟུར་བརྐྱངས་ཤུགས་དྲག་བྱ་འཁྱུད་པའི་ཕྱག་རྒྱ་བཅས་འབེབས་ཆེན་ལན་

[005A]༄༅། །གསུམ་དེ་དག་ནི་སྔོན་འགྲོ་མི་ཆེན་ལུགས་ལྟར་བཀོད་པ་ཡིན་ནོ།། །།༄༅། །ནཱ་རོ་ཆོས་དྲུག་གི་ཟབ་ཁྲིད་གནང་སྐབས་ཀྱི་གསུང་ཟིན་རགས་བསྡུས་བཀོད་པ་
བཞུགས་སོ། །༄༅། །ན་མོ་བཛྲ་དྷ་རཱ་ཡ། གསང་ཆེན་བསྟན་པའི་ཆུ་སྐྱེས་ཚལ་ཆེན་པོ། །མཁྱེན་རབ་འོད་སྣང་འབུམ་གྱིས་ཡོངས་སྨིན་ཞིང། །ཟབ་གསང་སྙིང་པོའི་བདུད་རྩི་དགའ་སྟོན་མཆོག་
སྐལ་བཟང་རྐང་དྲུག་ཚིམ་མཛད་སྐྱབས་སུ་བསྟེན། །མགོན་དེའི་ཞལ་ཁྱིམ་རིན་ཆེན་འབྱུང་གནས་ལས། །ལེགས་འོངས་བདུད་རྩི་ཐིག་ཕྲེང་ཀུན་དགའི་དཔྱིད། །མ་ཉམས་ལུས་ཅན་ཀུན་དའི་གཉེན་གཅིག་
པུ༑ ༑བདག་ཡིད་དད་པའི་རྒྱན་དུ་ཐོབ་འདི་མཚར། །ནཱ་རོ་ཆོས་དྲུག་གི་ཟབ་ཁྲིད་གནང་སྐབས་ཀྱི་གསུང་ཟིན་རགས་བསྡུས་བཀོད་པ་ནི། དང་པོ་ཕྱི་ནང་གི་སྟོང་རའི་སྐབས། ཕྱིའི་སྟོང་ར་རང་ཕག་མོ་ཞལ་
གཅིག་ཕྱག་གཉིས་གཡས་ཟངས་ཀྱི་གྲི་གུག་འཕྱར་སྟབས་སུ་བསྣམས་ཤིང། གཡོན་ཐོད་ཁྲག་ཐུགས་ཀར་འཛིན་པ། ཞབས་གཡས་བསྐུམ་པའི་རྟིང་བ་བྷ་གར་གཏད་ཅིང་ཞབས་རྩེ་བརླ་ལ་རེག་པ་
གཡོན་པ་སྲོག་བྲལ་གྱི་བེཾ་སེར་པོ་ཡིན་གསུང་རོའི་སྙིང་ཁར་མནན་ཏེ་བཞུགས་པ། གྲུ་མོ་གཡས་ན་ཁ་ཊཱཾ་རྩེ་གསུམ་གྱིས་བརྒྱན་པའི་སྟེང་དུགས་མ་རུ་དང་འཕན་རྩེ་གསུམ་པས་མཚན་པའི་ཡུ་བར་རྡོ་རྗེ་རྩེ་ལྔ་པ་བེཾ་རོའི་ལྟེ་ཁུང་དུ་

[005B] སྐུ་ལ་ཐལ་ཆེན་སྦང་བའི་ཕྱག་རྒྱ་ལྔས་བརྒྱན་པ། རུས་པའི་རྒྱན་ཡང། རུས་པ་སོར་བཞི་ལ་ཚལ་ལམ་སྣེའི་ཐོད་སྐམ་སོགས་ཀྱི་རི་མོ་དང་མཐའ་ལ་གསེར་གྱི་པ་ཏྲེ་རིས་སུ་མཛེས་པར་སྤྲས་པ་
རྣ་རྒྱན་ལ་ཡང་གོང་ལྟར་མཛེས་པར་བྱས། མཚོན་དོན་ཡང། སྤྱི་བོའི་འཁོར་ལོ། བདེ་ཆེན་འཁོར་ལོ་རྩ་འདབ་མཚོན་བྱེད། མགུལ་རྒྱན། མགྲིན་པའི་རྩ་འདབ་མཚོན་བྱེད། སྙིང་ཁའི་འཁོར་ལོ། སྙིང་
ཁའི་རྩ་འདབ་མཚོན་བྱེད། སྐེ་རགས་སམ་འོག་པགས། ལྟེ་བ་སྤྲུལ་པའི་འཁོར་ལོའི་རྩ་འདབ་མཚོན་བྱེད་དཔྱང་འཕྲུལ་དྲུག་ཅུ་རྩ་བཞི་སོགས་དགོས་པར་གསུང་ཞིང། བར་བར་དུ་གཡེར་ཁ་སོགས་ཀྱིས་
སྤྲས་པ། གོང་མ་འཁོར་ལོ་སོགས་ལའང་རྩ་གྲངས་ཀྱི་རྩིབས་སོགས་དགོས་གསུངས། མདོར་ན་རྣལ་འབྱོར་མའི་ཁྲིད་ཀྱི་སྐབས་སུ་ཞུ་བ་བཞིན་སྒོམ་དགོས། སྐུའི་གསལ་ཆ་ཐོན་ནས། ནང་གི་སྟོང་ར་སྒོམ་
ཚུལ༑ རྩ་དབུ་མ་ཁྱད་ཆོས་བཞི་ལྡན་ཕྲ་སྦོམ་སྦ་ལྕག་འབྲིང་པོའི་ཚད་མར་སྣེ་ལྟེ་འོག་སོར་བཞི་ཚད་དུ་སླེབ་པ་ཡར་སྣེ་ཚངས་པའི་བུ་གར་ཟུག་པ་ཞིག་ལུས་ཀྱི་ཚད་མཉམ་པའི་རྣལ་འབྱོར་མའི་སྐུ་ལུས་ཀྱི་
དབུས་དྲང་པོར་སྒོམ། རེས་ཆེར་ཆེ་སྤྲོ་སྒོམ་དང། རེས་ཆུང་ཆུང་སྤྲོ་སྒོམ་དགོས་པས། དེའི་ཚུལ་ནི། རང་ལུས་རྡོ་རྗེ་རྣལ་འབྱོར་མ་ཁང་བའི་ཚད་དུ་སྒོམ་ཚེ། རྩ་དབུ་མ་ཀ་བའི་ཚད་ཙམ། རྣལ་འབྱོར་མ་རི་ཙམ་

[006A]༄༅། །དུ་སྒོམ་ཚེ། དབུ་མ་ཁང་པའི་ཚད་ཙམ། རང་ལུས་རྣལ་འབྱོར་མ་རི་རབ་ཙམ་སྒོམ་ཚེ། དབུ་མ་རི་ཙམ། རང་ལུས་རྣལ་འབྱོར་མ། ཁམས་གསུམ་ཁྱབ་པར་སྒོམ་ཚེ། དབུ་མ་རི་
རབ་ཙམ་དུ་སྒོམ་ཞིང། ཆུང་ངུའི་སྐབས། རང་ལུས་རྡོ་རྗེ་རྣལ་འབྱོར་མ་ཁྲུ་གང་དུ་སྒོམ་ཚེ། དབུ་མ་གྲོ་སོག་ཙམ། མཐོ་གང་དུ་སྒོམ་ཚེ། གྲོ་སོག་ཕྱེད་གཤགས། སྲན་མ་ཙམ། དབུ་མ་རྟ་རྔ་ཙམ། ཡུངས་
འབྲུ་ཙམ་སྒོམ་ཚེ། དབུ་མ་རྟ་རྡ་བརྒྱར་གཤགས་པའི་ཚོད་ཙམ་དུ་སྒོམ་གསུང། རླུང་རོ་འབུད་སྐབས། འདིར་མཁའ་སྤྱོད་དང་མི་འདྲ་བར་རླུང་སྣ་བུག་གཉིས་ནས་རྔུབ་ཅིང་གཉིས་ཀ་ནས་གཏོང་བས་དེའི་
ཚུལ་ནི་ལག་གཉིས་པུས་མོའི་སྟེང་དུ་ཁ་སྦུབ་ཀྱི་མཐེ་བོས་སྲིན་ལག་གི་རྩ་བ་མནན་ཏེ་ཡོད་པ་དེ་ཉིད་གཤེད་ཀྱིས་ལྷོད་ཚུལ་རེ་བྱེད་གསུང། དེ་ལྟར་བྱས་ན་སོར་རྩེ་ནས་རླུང་རོ་ལྷག་མེད་དུ་ཐོན་པའི་
དམིགས་རྣམ་བྱ། དེ་ནས་རླུང་ནང་དུ་བཟུང་སྐབས་དམིགས་པ་མི་དགོས། ཕར་གཏོང་སྐབས་འོད་ཟེར་ཁ་དོག་སྣ་ལྔ་པ་འཕྲོས། སྣོད་བཅུད་ལ་ཐིམ་ཚེ་བསོད་སོགས་ཀྱི་དམིགས་པ་སྦྲགས་ཏེ་
བདུན་ཙམ། དེ་ནས་ཡང་སྔར་དང་འདྲ་བ་ལ་ཕར་ཧཱུཾ་ཡིག་ཁ་དོག་སྣ་ལྔ་སྤྲོ་བསྡུ་སོགས་བདུན། དེ་ནས་རླུང་ཚུར་རྡུབ་དུས་ཁྲོ་བོ་གྲངས་མེད་པ་ཆེ་བ་མཐེབ་སོར་ཙམ་ཆུང་བ་ཡུངས་འབྲུ་ཙམ་སྤྲོ་

[006B]
པ་ནི་བསྲུང་འཁོར་རོ། །རྩ་ལམ་སྦྱངས་སྐབས། གཡས་རོ་མ་དམར་ལ་དཀར་མདངས་ཅན། གཡོན་རྐྱང་མ་དཀར་ལ་དམར་མདངས་ཅན། རླུང་བཟུང་དུས་ཡི་གེ་གསལ་འདེབས་དགོས་པས་
དེ་ཡང་གཡོན་རྐྱང་མའི་ནང་ཨཱ་ལི། གཡས་རོ་མའི་ནང་ཀཱ་ལི་སྟེ་དེ་རྣམས་རིམ་བརྩེགས་ཀྱིས་གསལ་བཏབ། རླུང་ཕར་གཏོང་དུས་སྣ་བུག་གཉིས་ནས་དབྱངས་གསལ་ཕྱིར་ཐོན། ཚུར་རྔུབ་དུས་གསང་གནས་ཀྱི་
རྩ་ལམ་བརྒྱུད་དེ་འཁོར་བ་སྔར་བཞིན་བདུན། འདིར་རྩ་ལམ་སྦྱོང་སྐབས་དབུ་མ་གསལ་བཏབ་མི་དགོས་གསུང། བླ་མའི་རྣལ་འབྱོར་རམ་བྱིན་རླབས་ཀྱི་སྐབས། རོ་རྐྱང་གསལ་བཏབ་མི་དགོས་
གསུང། དབུ་མ་གྲོ་སོག་གི་ཚད་ཙམ་ཕྱི་དཀར་ལ་ནང་དམར་བ་སྤྱི་བོ་དང་སྙིང་ཁའི་རྩ་འཁོར་གཉིས་དབྱིབས་ཟླུམ་པོ། མགྲིན་པ་དང། ལྟེ་བའི་རྩ་འཁོར་གཉིས་དབྱིབས་ཟུར་གསུམ། དེ་རྣམས་
སྦུབ་སྟོང་ཧ་རི་བ་ཞིག་སྒོམ། རླུང་ནང་དུ་རྔུབ་དུས་དམིགས་པ་མི་དགོས། ཕར་གཏོང་དུས་དབུ་མའི་ནང་དུ་སྙིང་གའི་ཐད་ལ་སེང་ཁྲི་སྟེང་རྩ་བའི་བླ་མ་དེ་སྟེང་སེང་ཁྲི་མེད་པར་བརྒྱུད་པའི་བླ་མ་

[007A]༄༅། །རྣམས་མཐོ་བརྩེགས་ཀྱིས་གསལ་བཏབ་ཚངས་ཐད་ཏེ་ལོ་པའི་སྟེང་ཕྱག་རྡོར་སྲུང་བའི་ཚུལ་དང་དེའི་སྟེང་ཁར་སེང་ཁྲི་ལ་རྡོ་རྗེ་འཆང་གསལ་བཏབ་ལ། གསོལ་འདེབས་འདོན་
རླུང་ཚུར་རྔུབ་དུས་བླ་མ་རྣམས་འོད་ཞུ་བྱེད། དེ་འདྲ་ལན་བདུན་ཙམ་མམ་གང་རིགས་བྱེད་གསུངས། ་དངོས་གཞི་སྐབས། རླུང་རོ་འཇམ་པོ་གསུམ་དམིགས་རྣམ་སྦྱོང་བས་འཐུས། དྲག་པོ་
གསུམ་གོང་འདྲ། དཀྱུས་བཞིན་གསུམ་ལག་གཡས་སྲིན་ལག་གིས་སྣ་སྒོ་འགགས་པ་གསུམ་བྱས། སྣ་སྒོ་བཀག་ཚུལ་ཡང། དང་པོ་གཡས་བཀག་དེ་ནས་གཡོན་བཀག་དེ་ནས་གཡས་བཀག་
པ་འབུད། ཚུར་བཟུང་དུས། སྣ་སྒོར་སོར་བཞི་ནས་ས་རླུང་སེར་པོ། ཡང་སོར་བཞི་ནས་ཆུ་རླུང་སྔོན་པོ། ཡང་སོར་བཞི་ནས་མེ་རླུང་དམར་པོ། ཡང་སོར་བཞི་ནས་རླུང་གི་རླུང་ལྗང་ཁུ་རྣམས་བང་
བསྒྲིགས་ཀྱིས་གསལ་བཏབ། རྔུབ་དུས་དང་པོར་རླུང་གི་རླུང། དེ་ནས་མེ་རླུང། ཆུ་རླུང། ས་རླུང་སྲ་ཞིང་འཐས་པའི་རྟེན་འབྲེལ་གྱིས་རྗེས་སུ་རྔུབ་ན་དགོས་པ་ཁྱད་པར་ཅན་ཡོད་གསུང། དེ་ནས་ནང་
དུ༑ དབུ་མ། རོ་རྐྱང་རྣམས་གོང་བཞིན་གསལ་ལེགས་པར་བཏབ་ཅིང། ཞལ་ཤེས། རོ་རྐྱང་གི་མར་སྣེ་དབུ་མར་ཆ་ཡིག་གི་རྣམ་པར་འཇུག་པར་གསུངས་ཀྱང། སྒོམ་དུས་རྩ་གསུམ་འདུས་

[007B] དེ་ནས་རྩ་གསུམ་འདུས་མདོར་དབུ་མའི་ནང་ཉིད་དཀྱིལ་ཚ་ཁྱིལ་ལི་བ་སྟེང་དུ་པླུ་ཏ་ནཱ་དཱ་གསུམ་ཁྱོགས་ཀྱི་རྣམ་པ་ཅན་རེག་བྱ་ཤིན་ཏུ་ཚ་བའི་རྣམ་པ་ཅན་རེག་བྱ་ཚ་བ་
གཞན་ལས་ཁྱད་པར་དུ་འཕགས་པ་ཞིག་སྒོམ། དེ་མེ་འབར་བའི་རྣམ་པར་སྒོམ་མི་དགོས་གསུང། དབུ་མའི་ཡར་སྣེ་ཟླ་བ་ཁ་མར་བསྟན་གྱི་སྟེང་དུ་ཧཾ་ཡིག་མགོ་ཐུར་བསྟན་གྱི་རྣམ་པར་སྒོམ་ལ་འབྱུང་བཞིའི་
རླུང་རྔུབ་པ་སོགས་ཁུག་པ་བཞི། དེ་ནས་བར་རླུང་སྐབས་ཕྱོགས་བཅུའི་སངས་རྒྱས་བྱང་སེམས་ཀྱི་བྱིན་རླབས་བསྡུས་ཐིམ་གྱི་ཁུག་པ་གཅིག་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཚེ་བསོད་
བསྡུས་ཐིམ་གྱི་རླུང་ཁུག་པ་གཅིག་རླུང་དངོས་གཞི། བར་རླུང་རྒྱུན་དུ་བཟུང་ན་བདེ་བས་མཁའ་སྤྱོད་ཀྱང་བྱས་ཆོག་འདི་སྐབས་བཟུང་རྒྱུའི་རླུང་སྙིང་ཁ་མན་ཆད་མ་གཏོགས་བཟུང་མི་རུང། བསྙེན་པའི་
སྐབས་སུ་གོང་དུ་བཤད་པའི་རླུང་མ་གཏོགས་པར་རླུང་བྱས་ཆོག་བར་རླུང་ནི་སྙིང་ག་མན་ཆད་རླུང་ཟིན་པའི་དམིགས་རྣམ་ཡིད་བྱེད་ལས་དངོས་སུ་མི་འཛིན་པ་ཡིན། འདི་ཤིན་ཏུ་གསང་བའི་མན་ངག་གོ་
གསུང། རླུང་དངོས་དང་བར་རླུང་གང་ཡིན་ཀྱང་ཐུན་མཐར། རྩ་གཞིལ་བ། རླུང་རོ་བསལ་བ། ཐིག་ལེ་གྱེན་འདྲེན་སོགས་ཀྱི་དོན་དུ། གཡས་གཅུ་གཡོན་གཅུ་ལན་གསུམ། མཐར་ཧ་སྤྲུགས་གཡོན་

[008A]༄༅། །ནས་གཡས་པའི་པུས་མོ་བར། དེ་ནས་པུས་མོ་གཉིས་ཀྱི་བར་རམ་དབུས་ལ་ཧ་ཞེས་སྡེབས་ཆུང་བྱེད། རྡོ་རྗེ་སྐྱིལ་དཀྲུང་བཤིག་སྐབས། རྐང་པ་གཡས་པ་ཕྱིར་བསྟན་པ་
དེ་ཉིད། ལག་པ་གཡོན་འོག་དང། གཡས་སྟེང་དུ་བྱས་ཏེ་བརྐྱང་བའི་ཉྭའི་སྟེང་དང་མཇུག་གཉིས་ལ་བཟུང་སྟེ། དཔུང་གཡས་བཏེགས་ཙམ་མགོ་གཡས་གཅུས། ཡང། དཔུང་གཡོན་བཏེགས་ཙམ་
མགོ་གཡོན་གཅུས་རེ་བྱས་པས་ཐིག་ལེ་ཡར་འདྲེན་གྱི་མན་ངག་གོ་གསུང། དེ་ནས་གཉིད་ཀྱི་སྣང་བའམ། རྨི་ལམ་བཟུང་སྐབས། གློ་གཡས་པ་ཕབས་ཏེ་ལག་གཡས་མཐེ་བོང་འགྲམ་འོག་ཏུ་
གཏད༑ སྲིན་ལག་མཐེའུ་སྣ་སྒོ་བཀག་བརླ་གཡོན་པ་གཡས་པའི་སྟེང་དུ་བཞག་ལག་གཡོན་བརླ་སྟེང་དུ་བཞག་ནས་སེངྒེ་ཉལ་སྟབས་ཀྱིས་ཉལ་རང་རྣལ་འབྱོར་མར་གསལ་བས་མགྲིན་པར་
ཨཱ་དམར་པོ་ཞིག་སྒོམ་ལ་མནལ་བཟུང། ནུབ་གཉིས་པར་སྲོད་ལ་ཨ་དམར་པོ་དམིགས་པ་གོང་བཞིན་དང། ཐོ་རངས་རྒྱུས་པའི་ཐིག་ལེ་དཀར་པོ་སྨིན་མཚམས་སུ་གསལ་འདེབས། ནུབ་གསུམ་པར་
སྤོད་ལ་ཨ་ཡིག་དང་ཐོ་རངས་གསང་གནས་ཀྱི་ཐིག་ལེ་ནག་པོར་དམིགས་པ་གཏད། དེ་འཕྲོར་གེགས་སེལ་སྐོར་སྐབས་བསྟུན་དགོས། སྒྱུ་ལུས་མ་དག་པའི་སྒྱུ་ལུས་སྦྱོང་སྐབས། རང་གཅིག་པུ་ཡིན་

[008B] མེ་ལོང་དུ་རང་ཉིད་ཀྱི་གཟུགས་བརྙན་ཤར་བ་བྱས་ལ་དེ་ལ་སྟོད་སྨད་སོགས་བྱས་པའི་ཁྱད་པར་མེད་པར་གཏད་དེ་སྒྱུ་མ་ལྟ་བུར་སྦྱང། གྲོགས་ཡོད་ཚེ་གཉིས་ཀའི་དང་པོར་མེ་ལོང་དུ་གཟུགས་བརྙན་ཤར་བར་སྔར་
བཞིན་སྦྱང། དེ་ནས་ཕན་ཚུན་གཅིག་གིས་གཅིག་ལ་སྙན་མི་སྙན་སྣ་ཚོགས་བརྗོད་དེ་གནས་ལུགས་ཀྱི་ངང་དུ་གཞག་ནས་སྒྱུ་མ་ལྟ་བུར་སྦྱང་ཞེས་གསུང། དག་པའི་སྒྱུ་ལུས་ལ་བསྐྱེད་རིམ་སྒྱུ་མའི་སྐབས་
རྡོ་རྗེ་སེམས་དཔའི་སྐུ་འགྱིང་ལེགས་མེ་ལོང་དུ་འཆར་བཅུག་སྟེ། དེ་ཡི་གཟུགས་བརྙན་ལ་མིག་ལ་ཤེས་པ་མ་འགྱུར་བར་བལྟས་ལ་དེ་ཇི་ལྟ་བུ་ཡིད་ཡུལ་དུ་འཆར་བ་དང། རང་དེ་ལྟ་བུའི་ལྷའི་གཟུགས་སུ་
སྒོམ༑ དེ་ལ་ལོབ་ནས་གང་མཐོང་བའི་གཟུགས་ཐམས་ཅད་ལྷའི་སྐུར་སྒོམ། རྫོགས་རིམ་སྒྱུ་མའི་སྐབས་རྣམ་སྣང་ཆོས་བདུན་དང་ལྡན་པའི་སེམས་འདས་མ་འོངས་པའི་སྔོན་བསུ་རྗེས་དཔྱོད་མ་བྱས་
པར་རིག་པའི་ངོ་བོ་ལ་གཅེར་གྱིས་ལྟས་པའི་རླུང་སེམས་དབུ་མར་ཚུད། འོད་གསལ་ལ་ཉིན་མོའི་འོད་གསལ་སྐབས་སེམས་ཀྱི་རྟོགས་པ་གང་ཤར་བ་ནི་སྣང་བ། དེ་ལ་སེམས་ཀྱི་རྗེས་སུ་སྤྱོད་པ་ཕྱེད་པ་རྟོགས་
པ་འགགས་པ་ནི་ཐོབ་པ་སྔ་མ་འགགས་ཕྱི་མ་མ་སྐྱེས་པའི་མཚམས་སུ་འོད་གསལ་ངོས་འཛིན་དགོས་གསུང། མཚན་མོའི་འོད་གསལ་ནི། ཞག་འགའ་གཉིད་ལེགས་པར་སྤངས་རྗེས་ཚོགས་འཁོར་གྱི་

[009A]༄༅། །དམ་ཚིག་ཉམས་ཆགས་བསྐང་ཞིང་གཙང་སྤྲ་དང་གྲིབ་སོགས་ལ་ཤིན་ཏུ་ནས་འཛེམས་པ་གལ་ཆེ་གསུང། དེ་དངོས་གཞི་ལ་རྣམ་སྣང་ཆོས་བདུན་གྱི་འཁོད་གཙུགས་ཤིང་སྐེ་
ཡི་ཨོན་ཀོའི་སྟེང་དུ་བཞག་ནས་མགྲིན་པ་བཏེག་དམིགས་པ་ཁྲིད་ཡིག་ལྟར་སྒོམ། གཉིད་མ་ལོག་པའི་གནས་སྐབས་ཀྱི་སྣང་བ། གཉིད་ཀྱི་གཟི་བ་མཆེད་པ། གཉིད་དུ་སོང་བ་ཐོབ་པ། གཉིད་ཐུག་
པོ་འོད་གསལ་ངོས་འཛིན་པར་བྱས་ཏེ། འདིས་མཚམས་གཡོག་ཀྱང་བདེ་ཕག་གི་དབང་ཐོབ་ཅིང་དམ་ཚིག་གཙང་སྤྲ་ལྡན་པ་ངེས་པར་དགོས་ཤིང། མཚམས་གཡོག་ནས་གཉིད་འོད་གསལ་དུ་ཟིན་
ཞེས་ལག་པ་རྣ་བའི་དྲུང་དུ་སྦྱར་ནས་ལན་གསུམ་པོས། ཟིན་རྟགས་བྱུང་ཚེ་དེས་འཐུས་པས་གཉིད་མ་སད་པར་དེ་ཁར་འཇོག་དགོས་ཤིང་མ་ཟིན་ཚེ་གཉིད་དཀྲོགས་ནས་སླར་ཡང་ཚོགས་འཁོར་སོགས་བྱ་
སང་དགུང་སྔར་བཞིན་སྒོམ། ཟིན་རྟགས་གཡོ་འགུལ་མེད་པར་གཟི་མདངས་རྒྱས་པ་འབྱུང། བར་དོ་འཁྲིད་ཡིག་གཉིས་པར་འཕོ་བའི་སྐབས་རང་ལུས་དྲང་པོར་དབུ་མ་རགས་དུང་ཁ་གྱེན་ལོག་
ལྟ་བུ་དམིགས་པ་གཞུང་བཞིན་གསོལ་འདེབས་འདོན། རླུང་རོ་ལན་གསུམ་འབུད། ནང་དུ་བཟུང། ཕྱིར་བཏང་བའི་ཚེ་ཡིད་ཀྱི་ཧིག་བརྗོད། རྣམ་ཤེས་སྤྱི་བོར་སྦར། ནང་དུ་རྔུབ་དུས་སྙིང་

[009B]དེ་ལན་མང་མཐར། ཀ་ཞེས་ངག་ཏུ་བརྗོད་ན་སྙིང་ཁར་ཕབ། མཇུག་ཏུ་བླ་མའི་ཐུགས་ཀའི་ཧཱུཾ་ལས་ཧཱུཾ་གཉིས་པ་ཞིག་ཆད་ཅིང་བུག་བཀག་དེའི་སྟེང་སྣ་ཚོགས་རྡོ་རྗེས་བཀག་པས་སྒོ་
ལུས་ནང་འོད་དཀར་པོ་ཁྱབ་པར་སྒོམ་དགོས་གསུང་བདེ་བའི་འབོགས་འདོན་སྐབས་ལུས་ལྷ་ཡི་སྟོང་ར་བདེ་མཆོག་དང། གཞན་ཕག་མོར་སྒོམ་གསུང་བ་བཅས། གུ་ཧྱ། །
