༄༅། །རྗེ་བཙུན་འཕགས་པ་ལྷའི་གསུང་ལན་དུ་བསྲིངས་པ། ལམ་བཟང་སྙིང་པོ་གསལ་བའི་མེ་ལོང་ཞེས་བྱ་བ་གཞུགས་སོ། །

[001] །རྗེ་ཉིད་ཀྱི་དྲུང་དུ། ཞུ་ཡིག་ཉུང་ཤས་འདི་མཚམས་སྦྱོར་དུ་བྱས་ནས། གསུང་ངག་གི་ཤོག་དྲིལ་གནང་བ་ན། རེ་ཞིག་དོགས་སློང་གི་ཚུལ་དུ་བྱས་ན་དགོས་པ་ཆེ་བར་འདུག་གསུངས་པ་དང་
ནོར་བ་ཡིན་ངེས་འདུག་ན། འཁྲུལ་གཞི་དང། འཁྲུལ་པ་ངོས་བཟུང་ལ། དངོས་པོའི་གནས་ལུགས་གཞི་ཐོག་ཏུ་བཅར་བའི་ལན། ཟུར་ཕྱིན་དང་བཅས་པ་བསྲིང་བ་བྱུང་ན་ལེགས་པ་ཡིན་གསུང་པའི་བཀའ་སྩལ་
ཚད་མར་བྱས་ཏེ་ཞུ་བར་བགྱིད་དོ། །་རྒྱལ་བའི་དགོངས་པ་ཟབ་ཅིང་ཤིན་ཏུ་བརླིང། །རྒྱུད་སྡེའི་གསང་ཆེན་བརྟོལ་བའི་གྲུབ་ཆེན་གྱི། །བཞེད་པའང་བློ་དམན་བདག་འདྲས་ཇི་ལྟར་ལྕིབས། །འོན་ཀྱང་བཀའ་
ཡིག་འབྲུག་སྒྲ་ཐོས་མ་ཐག་གསུང་རབ་ཚལ་དུ་ཐོགས་མེད་འཇུག་འདོད་པའི། །སྤྲོ་དང་བདུན་པའི་གར་གྱིས་འདི་སྐད་ཞུ། །དེ་ལ་ཐོག་མར་ཞི་ལྷག་གི་གོ་ཡུལ་ལ་ཤིང་རྟ་ཆེན་པོ་ཐོགས་མེད་དང། ཞི་འཚོ་ཡབ་
སྲས་ཀྱི་བཞེད་པ་ནི། སེམས་གནས་དགུ་པའི་ཤིན་ཏུ་སྦྱངས་པའི་སྟོབས་སམ། རྩོལ་མེད་དུ་ཡིད་ལ་བྱེད་པའི་སྐབས་ཀྱི་རྩེ་གཅིག་པའི་གནས་ཆ་བརྟན་པོ་ལ་བཞག་ནས། དགའ་བདེ་རགས་པས་སེམས་གཡོ་བ་

[002A]༄༅། །ལོག་སྟེ། གྲིབ་མ་ལྟར་སྲབ་ཅིང་མི་གཡོ་བ་དང་ལྡན་པའི་ཤིན་སྦྱངས་ཁྱད་པར་ཅན་གྱིས་ན་མ་ཟིན་པ་ན། མཉམ་པར་གཞག་པའི་སས་བསྡུས་ཀྱི་ཡིད་བྱེད་ཆུང་དུའམ་ཞི་གནས་མཚན་
ཉིད་པ་ཐོབ་ལ། ཞི་གནས་འདིའི་གནས་ཆ་མ་ཤོར་བའི་ངང་ནས། ཤེས་རབ་ཀྱི་ཡུལ་ལ་དཔྱད་པའི་སྟོབས་ཀྱིས་ཤིན་སྦྱངས་ཐོག་མར་དྲངས་པ་ན་ལྷག་མཐོང་མཚན་ཉིད་པ་ཐོབ་ཅིང། ལྷག་མཐོང་གི་དཔྱད་སྟོབས་
ཀྱིས་རྩེ་གཅིག་པའི་གནས་ཆ་ཚུར་དྲངས་པའི་ཞི་ལྷག་ཟུང་འབྲེལ་གྱི་དུས་སུ་ནི། རྩེ་གཅིག་པའི་གནས་ཆ་དང། དཔྱོད་པའི་ལྷག་མཐོང་གཉིས་མཚུངས་ལྡན་དུ་འབྱུང་བར་བཞེད་པས། སྐབས་དེའི་ཞི་ལྷག་གཉིས་
གཅིག་བླང་བྱ་དང། ཅིག་ཤོས་དོར་བྱར་ཞེན་ནས་ཟུང་འབྲེལ་དུ་བཟོ་བ་མིན་ལགས། དེ་བཞིན་དུ་ཡིད་བྱེད་ཐམས་ཅད་ཞི་བའི་ཞི་གནས་དང། མ་དཔྱད་པར་ཡུལ་ཡོངས་སུ་ཤེས་པའི་ལྷག་མཐོང་གཉིས་ཟུང་དུ་
འཇུག་པ་ཞེས་གསུངས་པ་ཡང། ཉན་ས་སོགས་ལས། མཚན་མ་ཐམས་ཅད་ལ་མི་ཕྱོགས་ཤིང། ཞེས་པ་ནས། སྣང་བ་མེད་པ་ཉིད་ལ་ཉེ་བར་བཞག་པར་འགྱུར་རོ། །ཞེས་གསུངས་པའི་ལུང་དོན་ནི། དང་

[002B] དྲན་པ་དང་ཡིད་ལ་བྱེད་པ་གཞན་གང་ཡང་མེད་པར་འཇོག་པ་དང། བརྗེད་ངས་སོགས་ཀྱི་ཉེས་དམིགས་རིག་པར་བྱས་ནས། དེ་དག་གི་རྗེས་སུ་མི་འབྲང་བའི་དོན་ཡིན། ཡང་
དེ་ཉིད་ལས། དམིགས་པ་དེ་ནི་ཕྲ་བ་དང་རྟོགས་པར་དཀའ་བ་ཡིན་པས། ཁྱོད་ཀྱིས་དེ་རྟོགས་པར་བྱ་བའི་ཕྱིར། འདུན་པ་དང་འབད་པ་དྲག་པོ་བྱའོ། །ཞེས་གསུངས་པའི་དོན་ཡང། ཞི་གནས་དེ་ཕྲ་བ་དང། དེའི་བཤད་པ་
རྟོགས་དཀའ་བས། དེ་རྟོགས་པའི་ཕྱིར་དུ་འབད་དགོས་པའི་དོན་ཡིན་གྱི། དིང་སང་གི་སྤོང་བ་པ་རྣམས་ཀྱིས། ཡིད་བྱེད་བཀག་པའི་གནས་ཆ་དང། བདེ་ཉམས་ཙམ་ཞི་གནས་སུ་འདོད་པ་དང་དོན་གཏན་མི་གཅིག་ལ་
མ་དཔྱད་པར་ཡུལ་ཡོངས་སུ་ཤེས་པའི་ལྷག་མཐོང་ནི། གཞན་ན་ལྟ་ཞོག་སངས་རྒྱས་ཀྱི་ས་ནའང་མེད་དེ། ཡུལ་ལ་མི་སྤྱོད་པའི་ཤེར་ཕྱིན་མཚན་ཉིད་པ་མི་སྲིད་པའི་ཕྱིར། མ་གྲུབ་ན། དཔྱོད་ན་འབད་རྩོལ་གྱིས་
དཔྱོད་དགོས་པར་འགྱུར་རོ། །དེས་ན་དེ་ལྟ་བུའི་ཞི་ལྷག་ཟུང་འབྲེལ་ནི་ཞལ་གྱིས་བཞེས་མི་ཐང་ངོ། །གཞན་ཡང་དམིགས་པ་མེད་པའི་བྱང་ཆུབ་ཀྱི་སེམས་ནི། སྟོང་ཉིད་མངོན་སུམ་དུ་རྟོགས་པའི་རྫོགས་རིམ་གྱི་སྐབས་
ཀྱི་ལྷན་སྐྱེས་ཀྱི་བདེ་ཆེན་ཡིན་པར་བཞེད་པས། ཀུན་རྫོབ་བྱང་ཆུབ་ཀྱི་སེམས་སྟོང་ཉིད་ཕྲ་མོ་རྟོགས་པའི་ཤེས་རབ་ཀྱིས་ཟིན་པ་ཙམ་དང། ཕ་རོལ་ཏུ་ཕྱིན་པའི་ལུགས་ཀྱི་དོན་དམ་བྱང་ཆུབ་སེམས་སོགས་མིན་པ་
འདུག་ལགས། ཡང་མ་འཁྲུལ་བ་ནི་དང་པོ་ཉིད་ནས་སངས་རྒྱས་ཀྱི་གདུལ་བྱ་ལ་ཡང་མེད་པས། སྐྱོན་ཅན་ལམ་ལ་བཀྲི་བའི་ཚེ། བླ་མ་ཉམས་མྱོང་ཅན་གྱིས། དེའི་ཁམས་དང་མོས་པ་ལ་སོགས་བརྟགས་ནས་

[003A]༄༅། །འཇུག་སྒོ་ཡངས་པར་ཁྲིད་ན་ལེགས་པར་སེམས་གསུང་བ་ལ། བླ་མ་དེས་གདུལ་བྱའི་བློ་སྐྱོན་དང། སྒོམ་སྐྱོན་སེལ་ནུས་ནས་འཁྲིད་པ་གཅིག་ཡིན་ནོ། །ཤིང་རྟ་ཆེན་པོ་རྣམས་ཀྱི་ལམ་གྱི་རིམ་པའི་
འཁྲིད་ཚུལ་ལས་འཁྱོགས་པ་མི་སྲིད་པའི་ཕྱིར་ཏེ། དེ་ལས་འཁྱོགས་ན་ནི་ལམ་ལོག་པའི་འཁྲིད་དུ་འགྱུར་པའི་ཕྱིར། བླ་མ་ཉམས་མྱོང་ཅན་གྱིས་རིམ་གྱིས་བཅོས་ནས་ཞེས་པའི་དོན་ཡང། ཉམས་ལེན་གང་དང་གང་བྱས་པས་
ཉམས་མྱོང་དེ་དང་དེ་སྐྱེས་པའི་ཉམས་མྱོང་དེ་གསུང་རབ་ཀྱི་དགོངས་པ་དང་མཐུན་པ་དགོས་ཀྱི། ཚེ་འདིའི་ཕུན་ཚོགས་ལྷུར་ལེན་པས། མེད་ཀྱང་ཡོད་རྫུ་འདེབས་པ་དང། ཚོད་འཇོག་དང་མངོན་པའི་ང་རྒྱལ་སོགས་ཀྱིས་
ཡོད་པར་ཁས་འཆེ་བ་ནི། ཝ་སྐྱེས་སེངྒེའི་འགྱིང་བག་ཏུ་འཆོས་པ་དང་འདྲ་བས། ཡིད་གཏན་དུ་མི་རུང་ལགས་ཡང་ལྟ་བའི་གནད་ཕྲ་མོ་ངེས་ཤིང། སྒོམ་པ་སྐྱོན་མེད་དང་པོ་ནས་སྒོམ་མ་ཤེས་ན། སྐྱོན་ཅན་སྒོམ་པས་
སྐྱོན་ཁོ་ན་འཕེལ་ན་ལེགས་སུ་མི་འགྲོ་སྙམ་ན། སྒོམ་པའི་འཕྲོ་བཤོལ་ན་མི་ལེགས་པར་སེམས་སོ་ཞེས་གསུང་བ་ལ། ཉམས་ལེན་གྱི་གནད་འཆུགས་ན་ངལ་བ་དོན་མེད་པ་ཙམ་དུ་མ་ཟད། མི་འདོད་པའི་
འབྲས་བུ་བསྐྱེད་པ་ཡིན་ཏེ། ཀུན་ནས་ཉོན་མོངས་པ་དང། རྣམ་པར་བྱང་བའི་ཕྱོགས་སྤོང་བ་དང་ཐོབ་པ་ནི། ཉམས་ལེན་མ་འཆུགས་པར་ཤེས་པའི་རྗེས་སུ་འགྲོ་ལྡོག་ཡིན་པའི་ཕྱིར་ཏེ། རྒྱུད་སྡེའི་ཕྱོགས་ནས། སེམས་
ཀྱི་གསང་ན་མ་ཤེས་ན། །ཞེས་དང། མདོ་སྡེ་རྒྱུད་དང་རྟོག་པ་ལ། །དེ་ཡི་ངལ་བ་དོན་མེད་འགྱུར། །ཞེས་དང། བསྐལ་པར་འབད་པས་བསྐྱེད་ཀྱང་མིན། །ཞེས་དང། བསྟན་བཅོས་ལས། བཟླས་བརྗོད་དང་ནི་དཀའ་ཐུབ་

[003B] །ཡུན་རིང་དུས་སུ་སྤྱད་བྱས་ཀྱང། །སེམས་གཞན་གཡེང་བས་བྱས་པ་ནི། །དེ་ཉིད་རིགས་པས་དོན་མེད་གསུང། །ཞེས་སོགས་དང། སྔགས་ཀྱི་དངོས་གྲུབ་འབྱུང་བའི་གནད་ལ། རྡོ་རྗེ་སློབ་དཔོན་མཉེས་བ་ཞིག་དགོས་པ་ལ། དེའི་བསྟེན་ཚུལ་
འཆུགས་ན། བླ་མ་ལྔ་བཅུ་པ་ལས། སློབ་དཔོན་ལ་ནི་སྨོད་པ་དེ། །ཞེས་པ་ནས། དམྱལ་བར་ངེས་པར་འཚེད་པར་འགྱུར། །ཞེས་པའི་བར་གྱི་ཉེས་དམིགས་རྣམས་འབྱུང་བའི་ཕྱིར་དང། མདོ་ཕྱོགས་ཀྱི་ཉམས་ལེན་གྱི་གཙོ་བོ་ཐབས་ཤེས་ཁྱད་པར་ཅན་གཉིས་
ཡིན་པ་ལ། དེའི་གནད་འཆུགས་ན། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཞེས་སོགས་དང། འགྲོ་བ་དེ་དག་ཀུན་བསླུས་པས། །བདེ་འགྲོར་ཅི་ག་འགྲོ་འགྱུར་རམ། །ཞེས་སོགས་དང། དེ་ཡི་ངན་འགྲོ་མུ་མཐའ་མེད་
ཅེས་སོགས་གསུངས་པའི་ཕྱིར། དེས་ན་སྒོམ་བྱེད་པའང། ལུས་གནད་དང། སེམས་ཀྱི་འཛིན་སྟངས་དང། གེགས་སེལ་དང། བོགས་འབྱིན་དང། སྤོགས་ཆོག་སོགས་དང་པོ་ནས་མ་འཆུགས་པར་འཁྲིད་དགོས་ཤིང། སྒོམ་ལུགས་མི་ཤེས་
པར་ཨུ་ཚུགས་ཀྱིས་བསྒོམ་པ་དང། ཡོན་ཏན་གོང་མ་ཁྲིད་ཆོག་པའི་དྲོན་མ་ཟིན་པ་ནས། མཐོ་སྙེགས་བྱེད་བཅུག་ན། རྒྱུད་དང་མི་འཚམ་པས་ཁྲིད་ཚུལ་ལོག་པར་འགྲོ་བ་ཡིན་ནོ། །གལ་ཏེ་རེ་ཞིག་གང་མོས་ནས་ཁྲིད་ནས། མ་དད་པ་དང་སྒྱིད་
ལུག་སོགས་བསལ། དེ་ནས་དོན་གཉེར་ཅུང་ཟད་སྐྱེས་པ་ན། ཉམས་ལེན་གྱི་རྣམ་པ་དུ་མ་བསྟན་ནས། གད་མོ་པ་ཤས་ཆེ་བ་ཞིག་ནས་ཁྲིད་ན་ལམ་རིམ་སོགས་ནས་བསྟན་པ་ལྟར་གྱི། ངེས་པ་ཅན་རང་དགོས་ན་མི་ནུས་སྙམ་པའི་ཞེན་མཐའ་ལོག་
ནས། བར་མ་དོར་མི་ལྡོག་པ་ཞིག་འོང། དེ་ནས་ཇི་ལྟར་འདོད་པ་བཞིན་དུ་དྲིན་པས་ཆོག་གོ་སྙམ་པ་ཡང་ལམ་རིམ་ལ་ངེས་པ་མ་དྲངས་པའི་སྐྱོན་ཡིན་ཏེ། ལམ་རིམ་གྱི་ཆེད་དུ་བྱ་བའི་གདུལ་བྱ་འདི་ལ། རྫོགས་པའི་བྱང་ཆུབ་རྣོན་པོ་ཡིས། །ཞེས་

[004A]༄༅། །པ་ལྟར་གྱི་གང་ཟག་དབང་རྣོན་དང། སྔགས་ཀྱི་གདུལ་བྱ་རིན་པོ་ཆེ་ལྟ་བུའི་གང་ཟག་གཉིས་ཀྱི་ལམ་བགྲོད་ཚུལ་སྟོན་པ་ནས་བཟུང་སྟེ། གོ་རིམ་ངེས་པ་ཅན་དུ་དཔྱད་སྒོམ་དང་འཇོག་སྒོམ་སྐབས་སུ་གང་བབ་བསྒོམས་ནས་
མཆོག་གི་གོ་འཕང་དུ་བགྲོད་པ་ཉིད་ངེས་པར་དགོས་པ་ཡིན་གྱི། ཆེད་དུ་བྱ་བ་མིན་པའི་གདུལ་བྱ་ཕལ་པའི་དབང་དུ་བྱས་ན་ནི། སངས་རྒྱས་སྒྲུབ་པའི་ཐེག་ཆེན་གྱི་ལམ་གྱི་ཡན་ལག་ཏུ་གསུང་རབ་ཐམས་ཅད་འདུས་ཏེ། སྐྱོན་སྣ་རེ་ཟད་པའམ་ཡོན་ཏན་
སྣ་རེ་ཡན་ཆད་བསྐྱེད་པ་མིན་པའི་ཐུབ་པའི་གསུང་མེད་པའི་ཕྱིར་དང། སྐྱོན་སེལ་ཞིང་ཡོན་ཏན་སྒྲུབ་པ་དེ་དག་ཐམས་ཅད་ཀྱང། ཐེག་ཆེན་པས་མི་སྒྲུབ་པ་མེད་པའི་ཕྱིར་དང། ཐེག་ཆེན་པས་གང་སྒྲུབ་པའི་ཡོན་ཏན་གྱི་རིགས་ཐམས་ཅད་ཀྱང་བྱང་ཆུབ་
ལམ་གྱི་རིམ་པ་འདིའི་ཉམས་ལེན་དུ་མི་འདུ་བ་མེད་པའི་ཕྱིར། དེས་ན་ལམ་རིམ་ནས་བཤད་པ་ལྟར་གོ་རིམ་ངེས་ཅན་དུ་མི་སློབ་ན། དཀར་ཕྱོགས་ཀྱི་གང་ཡང་བྱེད་པ་མེད་པའི་སྤུགས་འཐུམ་པོ་དེ་ལམ་རིམ་གྱི་དགོངས་པ་མིན་ལགས། སྔར་
ཞུས་པའི་དབང་རྣོན་གྱིས་བསྒོམས་པའི་ཚེ། གོ་རིམ་ངེས་ཅན་དུ་སྒོམ་དགོས་པའི་རྒྱུ་མཚན་ཡང་གདུལ་བྱ་དབང་པོ་ཡ་རབ་རྣམས་ལའང། མངོན་མཐོ་དང་ཐར་པ་དོན་གཉེར་དགོས་པས། དེ་ཉིད་ཀྱི་བསམ་པ་སྦྱོང་བ་བསྟན་པ་ལ་སྐྱོན་དུ་མི་
འགྱུར་ཞིང། ཡོན་ཏན་བསྐྱེད་པའི་ཕྱིར་དང། གང་ཟག་ཐ་མ་གཅིག་ཡིན་ན་ནི་འོག་མ་བོར་ནས་གོང་མ་སྦྱངས་ཀྱང། གོང་མ་མི་སྐྱེ་ལ། འོག་མ་བོར་ན་གང་ཡང་མི་སྐྱེ་བའི་ཕྱིར་དང། གོང་མའི་སྐལ་པ་ཅན་ལ་ལམ་ཐུན་མོང་བ་བསྟན་ཏེ་
སྦྱངས་པས། སྔར་སྐྱེས་ཟིན་པའམ་མ་སྐྱེས་ཀྱང་མྱུར་དུ་ཡོན་ཏན་དེ་དག་སྐྱེ་བར་འགྱུར་པས། འོག་མ་འོག་མ་སྐྱེས་པ་ན། གོང་མ་གོང་མར་ཁྲིད་པས་ཆོག་པས། རང་ལམ་ལས་འགྱང་བ་མེད་པར་ལམ་རིམ་ཉིད་དུ་ལེགས་པར་བསྒྲུབས་སོ། །

[004B] ཡོན་ཏན་མི་སྐྱེ་ན་ནི། །སྐྱོན་དེས་ཆོག་མོད་གཞན་ཅི་ཞིག་དགོས། ཡོན་ཏན་སྐྱེ་ན་ནི་དེའི་རྒྱུན་བསྐྱངས་པས་མཉམ་རྗེས་འདྲེས་པ་སོགས་འབྱུང་བར་ཐལ། དེ་དེ་བསྒོམས་
པས་ཡོན་ཏན་སྐྱེ་བར་ཚད་མས་གྲུབ་པའི་ཕྱིར། འདོད་ན་ནི། སྟོང་ཉིད་ངེས་པའི་ངེས་ཤེས་ཀྱི་རྒྱུན་བསྐྱངས་པས། མཉམ་རྗེས་འདྲེས་པ་འབྱུང་མི་སྲིད་ཅེས་ཉིད་ཀྱིས་གསུངས་པ་དེ་དྲན་པར་མཛོད་ཅིག་སྐྱོན་བསྒོམས་པས་ཡོན་ཏན་ལྷག་པར་འཕེལ་
ཞིང། ཡོན་ཏན་བསྒོམས་པས་ཡོན་ཏན་འཕེལ་བ་ལ་གནོད་པའི་གྲུབ་མཐའ་འདི་ནི་གཞན་གྱིས་མི་ཤེས་པའི་ཁྱད་ཆོས་ཡིན་གསུངས་པ་བདེན་པར་སྣང་སྟེ། མཁས་པ་གཞན་གྱིས་འདི་འདྲ་མི་ཤེས་ལགས། གལ་ཏེ་སྟོང་ཉིད་ངེས་པའི་ངེས་ཤེས་
རྣམ་རྟོག་ཡིན་པས། དེ་སྒོམ་པ་དང། དེའི་རྒྱུན་སྐྱོང་བ་གཉིས་སྐྱོན་ཡིན་གྱི་ཡོན་ཏན་མིན་སྙམ་ན། འོ་ན་ཉིད་ཀྱི་ཐུགས་རྒྱུད་ཀྱི་རྡོ་རྗེ་སློབ་དཔོན་ལ་ཤིན་ཏུ་དད་པའི་དད་པ་དང། དེའི་རྒྱུན་སྐྱོང་བ་གཉིས་ཀའང་རྣམ་རྟོག་ཡིན་པས། སྐྱོན་ཡིན་གྱི་ཡོན་
ཏན་མིན་ནོ་བྱས་ན་ལན་ཅི་གདའ། འདོད་ན་ཧ་ཅང་ཐལ་ལོ། །ཡང་ལམ་རིམ་ནས་གསུངས་པ་ལྟར་གྱི་གོ་རིམ་ངེས་ཅན་དུ་འཁྲིད་པ་འདི་ནི། བསྟན་པ་སྔར་མེད་གསར་དུ་འཛུགས་པ་དང། ཉམས་པ་གསོ་བ་རྣམས་ལ་རྩལ་དུ་བཏོན་ནས་བཤད་
དགོས་པ་ལགས་མོད་ཀྱི། ལམ་འོག་མ་མ་སྐྱེས་པར། གོང་མ་མི་སྐྱེ་ཞེས་པས་དབྱིག་དྲངས་ནས། བློ་རིས་ཁ་ཅིག་ལ་ཉམས་ལེན་གྱི་གོ་འགགས་པར་མཐོང་བས། ཉམས་མྱོང་གར་ཐོན་དུ་བཏོན་ནས་ཐར་ལམ་གཅིག་ཏུ་བསྡོམས་པའི་ལུགས་
ཀྱང་ལེགས་པར་སེམས་གསུང་བ་ལ། སངས་རྒྱས་བསྟན་པ་ལས་ཕྱི་རོལ་ཏུ་གྱུར་པའི་ཉམས་ལེན་རྣམ་དག་ནི་མི་སྲིད་ཅིང། བསྟན་པ་སྔར་མེད་གསར་དུ་འཛུགས་པ་དང། ཉམས་པ་གསོ་ནུས་པའི་ཉམས་ལེན་གྱི་ཚུལ། ལམ་རིམ་དུ་ལེགས་པར་

[005A]༄༅། །གསུངས་པ་འདི་མི་སྤོང་བར། གུས་པ་ཆེན་པོས་འདི་ལ་འདུག་པ་ཞིག་དགོས་པ་ལགས། འོན་ཀྱང་དིང་སང་གི་རིགས་ལམ་སྨྲ་བ་རྣམས་ཀྱི་འདུན་སར་སྨྲ་བཅད་ཐེབས་ནས། རྩེ་གཅིག་ཏུ་བསྒོམ་པའི་ཟོལ་གྱིས་ལང་ཚོར་ལུག་
དང་དབེན་གནས་སུ་ཕྲན་ཚེགས་སུ་ཡོལ་བར་བྱས་ནས། ལམ་རིམ་ལྟ་བུའི་མཁས་པའི་ལེགས་བཤད་སྤོང་བའི་སྦྱོར་བས་རང་གཞན་བསླུ་བར་བྱེད་པ་རྣམས་ལའང་རྗེས་སུ་བརྗོད་པ་ཡོད་པ་ནི་བསྟན་པའི་ཆགས་སྒོ་ཆེན་པོར་འདུག་ལགས། དེས་ན་
ལམ་འོག་མ་མ་སྐྱེས་པར། གོང་མ་སྐྱེ་བར་མི་ནུས་པར་མཐོང་ནས། ཐོག་མར་འོག་མ་ཅི་སྐྱེ་ལ་འབད་པ། གོང་མ་ཐོབ་པའི་ཐབས་དམ་པར་འདུག་སྙམ་པ་འདིས་ཉམས་ལེན་རྣམ་དག་གིས་གོ་མི་འགོག་ཅིང་འབྱེད་པ་ཡིན་ཏེ། འདི་རྒྱུ་འབྲས་ངེས་ཅན་
དུ་གོ་བའི་ཤེས་རབ་ཁྱད་པར་ཅན་ཡིན་པའི་ཕྱིར། འོག་མའི་སྐབས་སྦྱོང་ཚུལ་བསྟན་པ་ན་དབྱིག་དྲངས་ནས། དེ་བཞག་ནས་གོང་མ་ཞིག་ནས་ཞུགས་ནས་སྐྱེ་སླ་ཞིང་མྱུར་བ་འདུག་སྙམ་པ་ནི། ཉམས་ལེན་གྱི་གནང་མ་ཟིན་ཅིང། རྒྱུ་མེད་ཀྱི་འབྲས་
བུ་འདོད་པའི་རང་བཟོ་དང་ཚོད་འཇོག་ཡིན་པས། འདིས་ཉམས་ལེན་གྱི་གོ་འགག་པ་ཡིན་ཏེ། འགྲོ་མགོན་སངས་རྒྱས་དཔོན་སྟོན་གྱི་ཞལ་ནས། དད་ཤེས་རབ་གཉིས་དང་མི་ལྡན་པར། །ཟབ་མོ་ལ་མཐོ་བསྙེགས་བྱེད་པ་དེ། །རྟ་རྒོད་ལ་བུ་ཆུང་
སྐྱོན་པ་འདྲ། །རྒྱུད་དང་འཚམ་པ་ནི་གལ་རེ་ཆེ། །ཞེས་གསུངས། རྒྱུད་དང་འཚམ་ལུགས་ཀྱང། གོང་མའི་སྐལ་པ་ཅན་ལ་ཡང། འོག་མཐུན་མོང་བ་རྣམས་བསྒོམས་པས། རང་ལམ་ལས་མི་འགྱང་བར་གསུངས་པའི་གནད་ཤེས་དགོས་
སོ། །ཐར་ལམ་གཅིག་ཏུ་བསྡོམས་གསུངས་པ་ཡང་བརྟག་དགོས་ཏེ། མྱོང་བ་གར་ཐོན་དུ་བཏོན་ནས་ཐར་ལམ་དུ་བཀྲི་བའི་ལུགས་ནི། ལམ་རིམ་ལས། གང་བྱུང་བྱུང་གི་བསྒྲུབ་པ་བྱས་ནས་རྟོགས་པའི་ཡོན་ཏན་དུ་མིང་བཏགས་པ་རེ་ཡོད་པས་

[005B] གསུང་འདི་ལ་ཚད་མར་མི་བྱེད་ན་ཡང། གང་ཟག་འགའ་ཞིག་གིས་སྔོན་མུ་སྟེགས་ཀྱི་ལྟ་བ་ལ་བག་ཆགས་རིང་དུ་བཞག་པའི་ས་བོན་ཡོད་པས། སྒོམ་གྱི་མཚམས་སྦྱོར་སྣ་རེ་གསོས་བཏབ་ནས་
ཕྱིན་ཅི་ལོག་གི་གྲུབ་མཐའ་ཆེས་ཆེར་རྒྱས་པར་བྱེད་དེ། ཞང་ཤར་བས་མཛད་པའི་གྲུབ་མཐའ་ཤན་འབྱེད་ན། མུ་སྟེགས་ཀྱི་གྲུབ་མཐའ་ཚན་ཆེན་པོས་བོད་ཀྱི་ལྟ་སྒོམ་སྤྱོད་གསུམ་ལ་གནོད་སྐྱེལ་ཚུལ་ཞིབ་བར་བཀོད་པ་ཡོད་པས། དེ་གཟིགས་ན་རང་
ལགས་ལ་ངེས་པ་འདྲོངས་པ་ལ་ཁྱད་ཆེ་བར་འདུག་ལགས། ཁྱད་པར་དིང་སང་གི་དུས་ན་ཡང། མུ་སྟགས་གངས་ཅན་གྱི་ལུགས་ཀྱི་བདག་ཤེས་རིག་གི་སྐྱེས་བུ་སྒོམ་ཚུལ་བླ་མེད་ཀྱི་རྫོགས་རིམ་ཟབ་མོ་ཡིན་པར་བཟུང་ནས། དེ་སྒྲོག་པའི་ཡི་
གེ་མང་པོ་འགོད་པ་དང། རྒྱང་འཕེན་གྱིས་ཡིད་ཀྱི་མངོན་སུམ་ཚད་མ་ཡིན་པས། ཡུལ་མི་འཇལ་བར་འདོད་པ་ལྟར། ཡིད་བྱེད་ཐམས་ཅད་བཀག་པའི་རིག་པ་མི་རྟོག་ཡེ་ཤེས་ཆོས་སྐུ་དང། ཇི་ལྟ་བ་མཁྱེན་པའི་རྣམ་མཁྱེན་གྱི་རིགས་འདྲའི་རྒྱུར་འདོད་
པ་སོགས་མང་དུ་སྣང་ལ། དང་པོ་ཉིད་ནས་ལམ་རྣམ་དག་ལ་ཁྲིད་པས་ཆོག་བཞིན་དུ། ཉམས་མྱོང་ལྟར་སྣང་སྐྱེ་སླ་བ་རྒྱུ་མཚན་དུ་བྱས་ནས་མྱོང་བ་གར་ཐོན་བྱེད་ན། དམན་ལམ་སྔོན་སོང་དང། ཐེག་ཆེན་རིགས་ངེས་ཀྱི་ལམ་བགྲོད་ཚུལ་ལ་མྱུར་བུ་ལ་བཞག་
མི་བདེ་བས། རྗེ་བཙུན་གྱིས། དེ་ཉིད་ཡང་དང་ཡང་དུ་ནི། །རང་སེམས་ངེས་པར་འཇུག་ལྡན་པས། །མྱ་ངན་འདས་ལ་མངོན་དགའི་ཕྱིར། །རྟོགས་པ་བུལ་བ་ཡིན་པར་འདོད། །ཅེས་པ་དང་འགལ་ལོ། །འོ་ན་ཁྱོད་རང་གིས་ཀྱང་ལམ་རིམ་གྱི་གདུལ་བྱ་ཕལ་
པས། དགེ་བ་བསྒྲུབ་ལུགས་གང་བྱས་ཀྱང་མཛེས་པར་གསུངས་པ་མིན་ནམ་ཞེ་ན། དགེ་བ་སུས་བྱས་ལ་རྗེས་སུ་ཡི་རང་སྒོམ་པ་དང། ལམ་རྣམ་དག་ལ་འཁྲིད་རྒྱུ་ཡོད་བཞིན། ཕྱིན་ཅི་ལོག་གི་དུས་འདྲ་འཇུག་པ་གཉིས་འདྲ་བའི་གོ་སྐབས་ག་ལ་ཡོད་

[006A]༄༅། །འདིར་སྨྲས་པ། ལྟར་སྣང་ལམ་གྱི་འགལ་འཁྲུལ་རྣམས། །མ་བཀག་ན་ནི་བསྟན་ལ་གནོད། །བཀག་ན་ཕྲག་དོག་ཡིན་པར་གོ། །དེས་ན་དྲང་པོའི་སྤྱོད་པ་དཀའ། །བརྩེ་ལྡན་ཐུགས་རྗེའི་མ་མ་ལས། །གནང་བ་ཐོབ་པའི་དྲང་ཐལ་
འདི། །ཟུར་ཕྱིན་ཕྲ་མོ་དང་བཅས་པ། །དམ་པ་ཁྱེད་ཐུགས་དགྱེས་ཕྱིར་འབུལ། །ཅེས་པ་བར་སྐབས་ཀྱི་ཚིགས་སུ་བཅད་པའོ།། །།    ༈    རྗེ་བཙུན་ཙོང་ཁ་པ་ཡབ་སྲས་ཀྱི་མཛད་ཚུལ་ལ། ཨ་ཏི་ཤས་སྔགས་
ལེགས་པར་མཁྱེན་ཀྱང། བོད་སྟོན་ཁ་ཅིག་གིས་སྔགས་མ་གསུང་བར་ཞུས་པས། ཕལ་ཆེར་མ་གསུངས་པ་དང། དོ་ཧ་བསྒྱུར་ན་བསྟན་པ་ལ་གནོད་པར་འབྲོས་སྟོན་གྱིས་ཞུས་པ་དང། བོད་དུ་ཕལ་ཆེན་སྡེ་པ་འཛུགས་པ་བཀག་པ་དང། པོ་ཏོ་
བ་ལྟ་བུས་ཀྱང་སྔགས་ལ་མི་མོས་པའི་ཚུལ་བསྟན་པས། དོལ་པས་བསྒྲིགས་པའི་བེའུ་བུམ་དུ། གསང་སྔགས་ལམ་ལ་བདག་ཅག་པ་གུས། །ཞེས་སོགས་ཀྱི་དོན་ལ། མཁྱེན་ཀྱང་གདུལ་བྱའི་སྐལ་པ་དང་མི་འཚམ་པ་མི་གསུང་པ་ནི་མཁས་པའི་
ལུགས་ཡིན་པ་ལྟར། རྗེ་ཐམས་ཅད་མཁྱེན་པ་ཡང། མདོ་རྒྱུད་ཐམས་ཅད་ཀྱི་དོན་མངོན་དུ་གྱུར་ནས། བསམ་བཞིན་དུ་གངས་ཅན་གྱི་གདུལ་བྱ་རྣམས་ཀྱི་བློའི་ཡོ་སྲོང་བར་བྱོན་པ་ཡིན་པས། ཁྱད་གཞི་སྐད་ཅིག་པའི་ཤེས་པ་ལ། ཁྱད་ཆོས་གཟུང་འཛིན་
གྱི་རྣམ་རྟོག་དང། ལྷན་ཅིག་སྐྱེས་པའི་ཡེ་ཤེས་དབྱེ་བའི་སེམས་ངོ་ཙམ་མ་འཕྲོད་པ་མིན་ལ། འཕྲོད་ཀྱང་གཞན་ལ་སྟོན་མི་ཕོད་པའང་མིན་མོད། འོན་ཀྱང་གདུལ་བྱ་རྣམས་ཀྱི་སྐལ་པ་དང་མི་འཚམ་པས་མ་གསུངས་པ་ཡིན་ལ། ཟབ་གནད་ཁྱད་པར་ཅན་འདི་ལྟ་བུ་ནི་གྲུབ་
སྙིང་ལ་སོགས་པའི་སྙིང་པའི་དོན་སྟོན་པའི་གཞུང་དང། རྡོ་རྗེའི་གུར་རྣམས་ལས་ཤིན་ཏུ་གསལ་བ་ནི། སྐལ་པ་ཅན་འགའ་ཞིག་གི་སྤྱོད་ཡུལ་ཡིན་ལ། དིང་སང་གི་བཤད་པ་ཕལ་ཆེ་བ་ནི་སྙིང་པོའི་དོན་སྒྲིབ་པའི་ཀྱོག་བཤད་དུ་སྣང་བས། ཀྱོག་བཤད་

[006B] །ཞེས་སོགས་གསུང་བའི་དོན་ལ། ལན་རྣམས་རིམ་གྱིས་ཞུས་ན། ཇོ་བོ་རྗེ་རྒྱུད་སྡེའི་དོན་ལ་ཤིན་ཏུ་མཁས་པར་འཕགས་ཡུལ་དུ་གྲགས་པ་དང། བོད་དུ་ཕེབས་ནས་སྔགས་བླ་མེད་ཀྱི་སྙིང་པོའི་དོན་མཐར་ཐུག་པའི་སྣོད་རུང་གི་
གདུལ་བྱ་མ་རྙེད་པའང་མིན་ལ། དེ་རྙེད་ཀྱང་མི་སྟོན་པ་མིན་ཏེ། དགེ་བའི་བཤེས་གཉེན་སྟོན་པ་རིན་པོ་ཆེ་ལ། ཇོ་བོས། ཁྱོད་ནི་ཟབ་ཅིང་དཀྱེལ་ཆེ་ཞུ་མཁས་ལ། །ཁོ་བོས་གདམས་པ་སྟོང་དང་རྩ་གཅིག་བྱིན། །ཞེས་པ་རྣམས་ཕལ་ཆེར་སྔགས་ཀྱི་མན་ངག་ཏུ་སྣང་
ཞིང། གཞན་ཡང་རོང་པ་འགར་དགེ་བ་ལ། བཅོམ་ལྡན་འདས་འཁོར་ལོ་སྡོམ་པའི་གདམས་ངག་རྫོགས་པར་གནང་བ་དང། ཡོལ་ཆོས་དབང་ལ་ཁྲོ་བོ་རྟ་མགྲིན་གྱི་གདམས་ངག་རྫོགས་པར་གནང་བ་དང། ལྷ་བླ་མ་བྱང་ཆུབ་འོང་ལ་གསང་འདུས་འཇིག་རྟེན་
དབང་ཕྱུག་གི་ཆོས་སྐོར་རྫོགས་པར་གནང་བ་དང། ལོ་ཆེན་རིན་ཆེན་བཟང་པོ་ལ་རྒྱུད་སྡེ་བཞི་ཀའི་གདམས་ངག་ཅི་རིགས་པར་གནང་བ་དང། ནག་ཚོ་ལོ་ཙྪ་བས་ལོ་བཅུ་གཉིས་ཀྱི་བར་དུ་ཇོ་བོ་ལུས་དང་གྲིབ་མ་བཞིན་དུ་བསྟེན་ནས་མདོ་སྔགས་ཀྱི་ཆོས་མང་དུ་
ཞུས་པ་སོགས་མཐའ་ཡས་པ་ཞིག་སྣང་བས། དེའི་ཚེ་གདུལ་བྱ་དེ་དག་སྙིང་པོའི་དོན་སྟོན་པའི་སྣོད་དུ་མི་རུང་བའམ། རུང་ཡང་ཇོ་བོས་དཔེ་མཁྱུད་མཛད་ནས་མ་གནང་ཞེས་ཀྱང་སྨྲ་མི་ནུས་སོ། །དེ་ནས་བརྒྱུད་པའི་བཀའ་གདམས་པ་ཆེན་པོ་རྣམས་
ལའང། ཕྱི་རོལ་ཉན་ཐོས་སྤྱོད་པ་སྐྱོང། །ནང་དུ་འདུས་པའི་དོན་ལ་དགའ། །ཞེས་སོགས་གསུངས་པ་ལྟར། ནང་དུ་ནི་གསང་སྔགས་ཀྱི་ཉམས་ལེན་བསམ་གྱིས་མི་ཁྱབ་པ་ཡོད་པར་སྣང་སྟེ། གསང་ཞིང་སྦས་པས་འགྲུབ་པའི་དོན་ཏེ། དེ་ལྟར་ཐུགས་
ཉམས་སུ་བཞེས་པ་ཡང། དཔེར་ན་བྱ་འདུལ་བ་འཛིན་པ་ཆེན་པོ་གསང་སྔགས་ཀྱི་ཉམས་ལེན་མཛད་པ་ཉེ་གནས་ཀྱིས་མ་རིགས་པས། སྐུ་གཤེགས་པའི་རྗེས་སུ་གཟིམས་མལ་གྱི་བསྲུབས་གཅིག་ནས་ཀ་པཱ་ལ་ཆང་གིས་གང་བ་ཞིག་རྙེད་པས། ཉེ་གནས་ན་རེ་

[007A]༄༅། །དའི་བླ་མ་དེ་འདི་ལས་ཇོ་བཟང་པ་ཞིག་ཡོད་སྙམ་པ་ལ། ཆང་ལ་ལོངས་སྤྱོད་པ་རེ་མཚར་ཞེས་ཟེར་བ་དང། གྲུབ་པའི་དབང་ཕྱུག་ཚུལ་ཁྲིམས་འབར་བའི་གསུང་ལས། ཁོ་བོ་ལ་གསང་སྔགས་ཀྱི་སྒོ་ནས་རབ་ཏུ་གནས་པའི་བྱ་བ་བྱེད་པ་ལ་
དམ་ཚིག་པ་ལ་ཡེ་ཤེས་པ་དངོས་སུ་འཇུག་པའི་ནུས་པ་ཡོད་དེ་དེ་གཞན་ལ་གསང་བ་ཡིན་ཞེས་གསུངས་པ་ལྟར། མཁས་གྲུབ་འདི་རྣམས་ནི་སྡོམ་པ་གསུམ་གྱི་བསླབ་པར་བྱ་བའི་གནང་བཀག་ལེགས་པར་མཁྱེན་པས། མི་ཆོས་བླ་མ་བདེན་པར་སྨྲ་བའི་ལྟུང་
བྱེད་སོགས་ལ་འཛེམ་ནས། དགོས་པ་ཁྱད་པར་ཅན་གྱི་ཚེམ་གཏོགས་གཞན་དགག་བྱ་ཤས་ཆེ་བའི་དུས་སུ་སྦེད་པ་ཡིན་འདུག་ལགས། རྗེ་བཙུན་མི་ལའི་གསུང་ལས། ལར་ཨ་ཏི་ཤས་བོད་དུ་སྔགས་བཀག་པས། བོད་གྲུབ་ཐོབ་ཉུང་གསུང་བ་ཙམ་ནི་
རང་གིས་གསང་སྔགས་ཀྱི་ཆེ་བ་བསྟན་པའི་ཕྱིར་དུ་གསུང་བར་གསལ་ཏེ། ཨ་ཏི་ཤས་གསང་སྔགས་བོད་དུ་ལེགས་པར་བསྟན་པ་དེ་མི་ལས་མ་མཁྱེན་པ་ག་ལ་ཡིན། འོན་ཀྱང་དམ་ཚིག་རྩྭ་ལྟར་བོར་པའི་སྤྲང་བན་ཚུན་ཆད་ཀྱིས། ཆང་སྐྱུག་དང་ཁྲོམ་དབང་
བསྐུར་བ་ལྷན་ཅིག་ཏུ་བྱེད་པ་འདི་འཕྲིན་བཀའ་གདམས་པའི་གསང་སྔགས་སྟོན་ཚུལ་ལ་མེད་པ་ཡིན་ལགས། རྗེ་བཙུན་ཙོང་ཁ་པ་ཆེན་པོས་ཀྱང་ནང་གསང་སྔགས་བསྟན་པའི་ཡན་ལག་ཏུ་ལམ་མཐུན་མོང་བས་རྒྱུད་ལེགས་པར་སྦྱངས་པའི་སྣོད་རུང་
དགོས་པར་གཟིགས་ནས་བྱང་ཆུབ་ལམ་གྱི་རིམ་པ་རྒྱས་བསྡུས་གཉིས་སུ། སྐྱེས་བུ་ཆུང་འབྲིང་དང་ཐུན་མོང་བའི་ལམ་གྱི་འགྲོ་ཚུལ་དང། རྒྱལ་སྲས་ཀྱི་སྤྱོད་པ་སྤྱི་ལ་བསླབ་ཚུལ་དང། ཁྱད་པར་ཞི་ལྷག་གི་གོ་དོན་རྒྱས་པར་འཆད་ལ། སྤྱོད་པ་ཐ་
མ་གཉིས་གཏན་ལ་ཕབ་པ་དང། ལྟ་བའི་གནད་ལ་མཐའ་གཞན་དུ་དགོས་པའི་ཐེ་ཚོམ་གྱི་ལྷག་མ་འགོག་པ་ལ། རྩ་འཇུག་གི་རྣམ་བཤད་གཉིས་དང། ནང་པའི་གྲུབ་མཐའ་སྨྲ་བ་མདོ་སེམས་གཉིས་དང། དབུ་མ་པའི་ཐལ་རང་གི་ཁྱད་པར་ཕྲ་མོ་

[007B] རིགས་ལམ་ཟབ་མོས་དྲངས་པའི་ལག་རྗེས་མཐར་ཐུག་དབུ་མ་ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐའ་བརྒྱད་ལ་སོགས་
པའི་གནད་ལ། ཕུ་ཐག་ཆོད་པའི་ངེས་པ་དྲངས་ནས་ལྟ་བ་དེ་ཉིད་ནི། རྒྱུད་སྡེ་རིན་པོ་ཆེ་རྣམས་ཀྱི་སྐབས་སུ་ཡང། ཡུལ་ཅན་གྱི་ཐབས་ལ་ཁྱད་པར་འབྱེད་པ་མ་གཏོགས། ཡུལ་སྤྲོས་པའི་མཐའ་བརྒྱད་དང་བྲལ་བའི་སྟོང་ཉིད་ཟབ་མོ་ལ་ཁྱད་པར་མེད་པ་ནི་
རྗེ་འདི་ཉིད་དང། རྗེ་བཙུན་ས་པཎ་ལ་སོགས་པ་མཁས་ཤིང་གྲུབ་པ་བརྙེས་པ་ཐམས་ཅད་ཀྱིས་ཀླུ་སྒྲུབ་ཀྱི་དགོངས་པ་ཇི་ལྟ་བ་ལྟར་བཞེད་པ་ཡིན་པས། སྟོང་ཉིད་བདུན་ཅུ་པ་ལས། དངོས་པོ་ཐམས་ཅད་རང་བཞིན་གྱིས། །སྟོང་པ་ཡིན་པས་དངོས་རྣམས་ཀྱི། །རྟེན་
འབྱུང་འདི་ནི་དེ་བཞིན་གཤེགས། །མཚུངས་པ་མེད་པས་ཉེ་བར་བསྟན། །དམ་པའི་དོན་ནི་དེར་ཟད་དོ། །ཞེས་དང། ཟླ་བའི་ཞབས་ཀྱིས་ཀྱང། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ། །ཞེས་དང། འཕགས་པ་
ལྷས། ཞི་སྒོ་གཉིས་པ་མེད་པ་དང། །ལྟ་བ་ངན་རྣམས་འཇིགས་བྱེད་པའི། །སངས་རྒྱས་རྣམས་ཀྱི་ཡུལ་གྱུར་ལ། །སྟོང་ཉིད་ཅེས་ནི་བརྗོད་པ་ཡིན། །ཅེས་དང། རྩ་ཤེ་ལས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བར་འགྱུར། །གང་ལ་སྟོང་ཉིད་
མི་རུང་བ། །དེ་ལ་ཐམས་ཅད་རུང་མ་ཡིན། །ཞེས་གསུངས་ལ། རུང་བའི་སྟོང་ཉིད་འདི་ཡང། རྒྱུད་སྡེ་འགའ་ཞིག་ལས། ཕྲ་རབ་རྡུལ་གྱི་ཆོས་ཉིད་འདས། །ཞེས་གསུངས་པ་ལྟར། བེམ་པོའི་རྡུལ་ཕྲ་རབ་ཀྱི་སྟོང་པའི་སྟོང་གཟུགས་དང་མི་འདྲ་སྟེ་
ཕུང་པོ་ལྔ་པོ་དེ་དག་ཀྱང་རང་བཞིན་གྱི་སྟོང་པར་རྗེས་སུ་བལྟའོ། །ཞེས་སོགས་དང། ལང་གཤེགས་ལས། ཆོས་ཐམས་ཅད་སྟོང་པ་སྟེ་རང་བཞིན་མེད་པའི་ཚུལ་གྱིས་སོ། །ཞེས་དང། རྩོད་ཟློག་ལས། རང་བཞིན་མེད་པ་ཉིད་ལོག་ན། །རང་བཞིན་

[008A]༄༅། །ཉིད་དུ་རབ་སྒྲུབ་འགྱུར། །ཞེས་དང། འཇུག་པ་ལས། གང་ཕྱིར་དེ་ཡི་རང་བཞིན་ནི། །ཡིན་ཕྱིར་མིག་ནི་མིག་གིས་སྟོང། །ཞེས་སོགས་དང། བཞི་བརྒྱ་པའི་འགྲེལ་པར་ཡང། རང་བཞིན་སྟོང་པ་ཉིད་ཀྱི་གཏམ་ལ་མོས་པར་
གྱུར་ན། དེ་དེ་དང་མཐུན་པའི་རྐྱེན་ཉེ་བར་བསྒྲུབ་པའི་སྒོ་ནས། ཇི་ལྟར་སྟོང་པ་ཉིད་ལ་དང་བ་འཕེལ་བ་དེ་ལྟར་བྱ་སྟེ། བཅོམ་ལྡན་འདས་དེ་བཞིན་གཤེགས་པ་ལ་བྱས་པ་གཟོ་བ་དང། བདག་ཉིད་ཀྱི་དམ་པའི་ཆོས་ཀྱི་བར་ཆད་ཀྱི་རྒྱུ་མཚན། གཡང་
ས་ཆེན་པོའི་རྒྱུ་ཡོངས་སུ་སྤང་བར་འདོད་པ་བྱ་དཀའ་བ་ཡང་བྱ་བ་དང། སྦྱིན་དཀའ་བ་ཡང་སྦྱིན་པ་དང། བསྡུ་བའི་དངོས་པོ་བཞིས་ཀྱང་བསྡུ་བར་བྱ་སྟེ། ཅི་ནས་ཀྱང་དམ་པའི་ཆོས་འདི་སྐྱེ་བོ་དམ་པའི་ཆོས་ཀྱི་སྣོད་དུ་གྱུར་པ་རྣམས་ལ་ཉེ་བར་
བསྟན་པར་བྱའོ། །ཞེས་སོགས་གསུངས་པ་ལྟར་གྱི་སྟོང་ཉིད་ཟབ་མོ་ལ་གོ་དགོས་སོ། སྟོང་གཞི་ཆོས་ཅན་ཚད་མས་གྲུབ་པའི་སྟེང་དུ། དགག་བྱ་རང་བཞིན་གྱིས་གྲུབ་པ་བཀག་ཙམ་གྱི་སྟོང་ཉིད་ལས་ཟབ་པའི་སྟོང་ཉིད་མཐར་ཐུག་ནི་མདོ་སྔགས་
གང་གི་སྐབས་སུ་མི་སྲིད་དེ། དབུ་མ་རིགས་ཚོགས་ཀྱི་སྐབས་སུ་གཏན་ལ་ཕབ་པའི་སྤྲོས་བྲལ་ལས་གཞན་པའི་ལྟ་བ་ནི་སྤྲོས་བྲལ་མཐར་ཐུག་རྟོགས་པའི་ལྟ་བར་བཞག་ཏུ་མི་རུང་བའི་ཕྱིར། རྗེ་བཙུན་ས་པཎ་གྱིས་ཀྱང། སྔགས་དང་ཕ་རོལ་
ཕྱིན་པ་ལ། །ལྟ་བའི་ཁྱད་པར་ཡོད་མ་ཡིན། །ཕ་རོལ་ཕྱིན་པའི་སྤྲོས་བྲལ་ལས། །ལྷག་པའི་ལྟ་ཞིག་ཡོད་ན་ནི། །ལྟ་དེ་སྤྲོས་པ་ཅན་དུ་འགྱུར། སྤྲོས་པ་མེད་ན་ཁྱད་པར་མེད། །ཅེས་གསུངས་པའི་ཕྱིར། དེས་ན་རང་བཞིན་གྱིས་གྲུབ་པས་སྟོང་པའི་སྟོང་
པ་ཉིད་ལ། ཚིག་ཙམ་མིན་པའི་ངེས་པ་ལེགས་པར་རྙེད་པའི་གདུལ་བྱ་སྔགས་ལ་འཇུག་པ་ན། སེམས་བསྐྱེད་དང། དཀྱིལ་འཁོར་དུ་འཇུག་པ་དང། ཞུགས་པ་ལ་དབང་བསྐུར་བ་དང། དབང་ཐོབ་ནས་རྒྱུད་སྡེ་གང་དང་གང་གི་སྐབས་ཀྱི་དམ་ཚིག་བསྲུང་

[008B] ལྷའི་རྣལ་འབྱོར་སྤྱི་དང། ཁྱད་པར་རིམ་གཉིས་སྒོམ་པ། དེ་ལས་དངོས་གྲུབ་རིམ་གྱིས་འབྱུང་ལུགས། དེ་དག་ལ་བོགས་འབྱིན་གྱི་སྤྱོད་པ། མཐར་མཆོག་གི་གོ་འཕང་མངོན་དུ་བྱེད་པའི་ཚུལ་ལ་སོགས་པ་འཁྲུལ་མེད་དུ་སྟོན་པ། སྔགས་ཀྱི་
ལམ་རིམ་གསང་བ་ཀུན་གྱི་གནད་རྣམ་པར་ཕྱེ་བ་དང། བླ་མེད་ཀྱི་རྒྱུད་དམ། གཉིས་མེད་ཀྱི་རྒྱུད་རྣམས་ཀྱི་ལམ་རྣམ་པར་ངེས་པ་ལ། ཕ་རྒྱུད་གསང་བ་འདུས་པ་འདི་ལ་ངེས་པ་རྙེད་པའི་ཤུགས་ཀྱིས་ཤེས་རབ་ཡོད་ན་ཡི་གེ་ལྟ་བའི་དོན་ཙམ་གྱིས་ཀྱང། བདེ་
དགྱེས་དུས་འཁོར་སོགས་ཀྱི་དོན་བདེ་བླག་ཏུ་ཁོང་དུ་ཆུད་ནུས་པ་འདི་ཙམ་ཞིག་གིས་རྩ་བཤད་ཀྱི་རྒྱུད་རྒྱ་གཞུང། རྒྱ་བོད་ཀྱི་བཤད་སྲོལ་རྣམ་པར་དག་པ། བླ་མ་རྣམས་ཀྱི་མན་ངག་གི་ཕྱག་བཞེས་དང་བཅས་པ་སྐལ་པ་དང་ལྡན་པ་རྣམས་ལ་ལེགས་པར་སྩལ་
ཞིང། གསུང་ངག་གི་ཡི་གེ་རིས་སུ་མཛད་པ་ཡང། འདི་ཙམ་ཞིག་ཡོད་པ་རྣམས་ནའང་མེད་པའི་ཟབ་ཁྱད་རིགས་ལམ་ཕྲ་མོ་མི་ཕྱེད་པའི་བློ་རྩིང་པོ་ཁ་ཅིག་གིས། རི་ཁྲོད་ཞབས་ལ་སོགས་པས་མཛད་པའི་གཞུང་ཆུང་ཁ་ཅིག་དང། རྡོ་རྗེའི་མགུར་ལ་སོགས་
པའི་གསུང་བརླིང་ཞིང་མྱོང་བ་ཅུང་ཟད་མཐོང་བའི་ཡུས་ཀྱིས། མདོ་སྔགས་ཀྱི་གཞུང་ལུགས་ཆེན་མོ་རྣམས་ན་མེད་པའི་ཁྱད་ཆོས་རྙེད་དོ། །ཞེས་སྐད་གསངས་མཐོན་པོས་སྨྲས་ཤིང་ཡི་གེར་བཏབ་ཀྱང། མཁས་པ་གསུང་རབ་ཀྱིས་རྒྱུས་ཤེས་པ་རྣམས་
ཀྱིས་བལྟས་ན། ཡ་མ་བརླ་ཞིང་སྨྱོན་པའི་ཟློས་གར་མཐོང་བ་ལྟ་བུའི་ངོ་མཚར་སྐྱེ་བར་སྣང་ངོ། །བཤེས་གཉེན་སྟོན་པ་རིན་པོ་ཆེས། ཇོ་བོ་ལ་དོ་ཧ་མི་བསྒྱུར་བར་ཞུས་པ་ཡང། བོད་ན་དོ་ཧའི་སྣོད་རུང་མེད་པར་གཟིགས་པ་ཡང་མིན་ལ། དོ་ཧ་སྤྱི་ཙམ་ནས་
ཆོས་སྐྱོན་ཅན་ཡིན་པར་གཟིགས་པའང་མིན་མོད། དོ་ཧ་བོད་ན་གཞུང་འདྲ་མིན་མང་པོ་རང་གཅིག་འདུག་པ་དང། སེམས་ལྷུག་པར་འཇོག་ཚུལ་ལའང་མི་འདྲ་བ་མང་པོ་འདུག་པ་རྣམས། རྒྱ་ནག་ཧྭ་ཤང་གི་ལུགས་དང་འདྲེས་ཀྱི་དོགས་ནས་ལམ་རྣམ་དག་

[009A]༄༅། །དང་ལྟར་སྣང་འབྱེད་པའི་དགོས་པ་དང། དོ་ཧ་ཇོ་བོ་ལྟ་བུས་གསུངས་ན། དོ་ཧ་མ་དག་པ་ཐམས་ཅད་ཀྱང་ཇོ་བོས་དོ་ཧ་བཞེད་འདུག་པས་སྙམ་ནས། རི་བོང་ཅལ་རྗེས་ཀྱི་རྗེས་འབྲངས་ལྟར་སོང་དོགས་པ་ཡིན་ཏེ། དཔེར་ན་བོད་སྟོན་རྣམས་
ཀྱིས་ཕལ་ཆེན་སྡེ་པ་མི་འཛུགས་པར་བསྐུལ་བ་ནི་ཕལ་ཆེན་སྡེ་པ་སྤྱི་ཙམ་ནས་འགོག་པ་མིན་པ་བཞིན། ཕྱི་ནང་གི་རྒྱུད་ཀྱི་ཁྱད་པར་ཡང་འབྱེད་དཀའ་ན། བོད་རྣམས་ཀྱི་དོ་ཧའི་འདྲ་གཉིས་ག་ལ་ཕྱེད་སྙམ་དུ་དགོངས་ནས་མི་བསྒྱུར་བར་ཞུས་པ་ཡིན་པར་གོ་
ལགས། པོ་ཏོ་བ་སྔགས་ལ་མ་དད་གསུངས་པ་ཡང་ལྷ་གཅིག་རྗེའི་རྗེས་སུ་འབྲངས་པས། གསང་སྔགས་ལམ་ལ་བདག་ཅག་དང་པ། །ཞེས་པའི་ཚིག་ཙམ་ལ་འཁྲུལ་ནས། ཇོ་བོ་གསང་སྔགས་ལ་མི་དགྱེས་པའི་སྟབས་ཀྱིས་པོ་ཏོ་བ་ཡང་གསང་སྔགས་ལམ་
དད་པ་ཡིན་འདུག་སྙམ་དུ་གཟུང་ན་རྣམ་པར་འཁྱམས་པ་ཆེན་པོ་ཡིན་ལ། གལ་ཏེ་ཁོང་གསང་སྔགས་ལ་མི་མོས་ནའང། དེ་ཙམ་གྱིས་དུས་དེའི་ཚེ་བོད་ན་སྔགས་ཀྱི་སྣོད་རུང་མེད་པར་སྒྲུབ་མི་ནུས་ཏེ། ཁོང་དང་དུས་མཉམ་དུ་བྱོན་པའི་སྔགས་ཀྱི་གྲུབ་ཐོབ་དུ་
མ་ཞིག་བོད་དུ་བྱོན་པའི་ཕྱིར། དཔེར་ན་སྤྱན་སྔ་ཚུལ་ཁྲིམས་འབར་དང། རོང་པ་ལག་སོར་བ་བཞིན་ནོ། །སངས་རྒྱས་ཀྱིས་ཉན་རྣག་ལ་ཐེག་ཆེན་དང་གསང་སྔགས་ཀྱི་སྟོན་པ་དང། ཇི་བོ་རྗེ་དང། རྗེ་བཙུན་ཙོང་ཁ་པས། སྔགས་ཀྱི་ཟབ་གནང་སྙིང་པོའི་
དོན་རྣམས་བོད་དུ་མི་སྟོན་པ་གཉིས་མཚུངས་པའི་གནད་མེད་དེ། སྔ་མ་ཚད་མས་གྲུབ་ལ། ཕྱི་མ་ཚད་མས་བསལ་བའི་ཕྱིར་རོ། །མདོར་ན་ཇོ་བོ་རྗེ་དང། ཙོང་ཁ་པ་གང་རུང་གིས་བོད་དུ་གདུལ་བྱ་ལ་སྟོན་འཕངས་པའི་ཟབ་གནད་དེ་རྣམས། ཟབ་གནད་
ཡིན་པ་ལྟ་ཞོག་ཤེས་བྱ་ལ་སྲིད་པ་ཙམ་ཡང་གྲུབ་པར་བྱེད་པའི་ཚད་མ་མེད་དེ། སྐབས་གང་དུའང་སྤྲོས་པས་ཆོག་གོ། །རྣམ་རྟོག་ཆོས་སྐུ་ཞེས་པ། འཁྲུལ་པ་མ་འཁྲུལ་བར་འདོད་པའི་ཆོས་སྐད་ཡིན་ལ། སྣང་བ་རང་སེམས་ཞེས་པ། ཕྱི་དོན་

[009B] འདི་དབུ་མ་ཐལ་འགྱུར་བས་ལེགས་པར་བཀག་ཅིང། སྐད་ཅིག་མ་བསམ་པའི་རང་གཟུགས་ཞེས་པའང་སྒོམ་སྟོབས་ཀྱིས་ཕྲ་བའི་མི་རྟག་པ་རྟོགས་པའི་སྐད་ཡིན་གྱི། དེ་ལས་གཞན་པའི་རྟོག་བཟོའི་བཤད་
ཚུལ་མང་པོ་བྱས་ཀྱང་མཁས་པ་མགུ་བ་བསྐྱེད་པའི་གནས་ཅི་ཡང་མེད་ལགས། གལ་ཏེ་ལམ་འབྲས་རྡོ་རྗེའི་ཚིག་རྐང་ལས། སེམས་ཅན་ཉོན་མོངས་པ་ལམ་དག་པའི་སྣང་བ། དེ་བཞིན་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་
དག་པའི་སྣང་བ་ཞེས་དང། ཆོས་དབྱིངས་བསྟོད་པ་ལས། ཇི་ལྟར་མེ་ཡིས་དག་པའི་གོས། །དེ་ཉིད་མེ་ཡིས་བསྲེགས་བ་ན། །དྲི་མ་ཚིག་འགྱུར་གོས་མིན་ལྟར། །དེ་བཞིན་འོད་གསལ་བ་ཡི་སེམས། །འདོད་ཆགས་ལ་སོགས་དྲི་མ་ཅན། །ཡེ་ཤེས་མེ་
ཡིས་དྲི་མ་སྲེག་དེ་ཉིད་འོད་གསལ་མ་ཡིན་ནོ། །ཞེས་དང། ཁམས་འདི་ཉམས་པར་བྱེད་མ་ཡིན། །ཞེས་སོགས་དང། དྲིལ་བུ་ཞབས་ཀྱིས་ཀྱང། ནོར་བུ་འགེངས་པ་ཞེས་བྱ་བའི་རིམ་པ་བཞི་པའང་བརྗོད་པར་བྱ་སྟེ། ཐམས་ཅད་དུ་སོན་ཞིང་རྟེན་དང་བྲལ་
བ། བརྟན་པ་དང་གཡོ་བ་མཐའ་དག་གི་ངོ་བོར་གྱུར་པའི་སེམས། ཁམས་གསུམ་ལ་ཁྱབ་པའི་སྟོང་པ་ཉིད་ཀྱི་ཕྱག་རྒྱ་ཆེན་པོས་འཁྱུད་པ། བསམ་གྱིས་མི་ཁྱབ་པའི་རང་བཞིན། བླ་མའི་དྲིན་ལས་བརྟན་པར་གྱུར་པ་ན། རྡོ་རྗེ་འཆང་ཆེན་པོ་ཉིད་འགྲུབ་
པར་འབྱེད་དོ། །ཞེས་གསུངས་པ་དང། དཔལ་མཆོག་དང་པོའི་རྒྱུད་དུ་ཡང། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། ཞེས་སོགས་དང། རྣམ་འགྲེལ་དུ། སེམས་ཀྱི་རང་བཞིན་འོད་གསལ་ཏེ། །དྲི་མ་རྣམས་
ནི་གློ་བུར་བ། །ཞེས་དང། ཤེར་ཕྱིན་དུ་སེམས་ལ་སེམས་མེད་དོ། སེམས་ཀྱི་རང་བཞིན་འོད་གསལ་བའི་ཕྱིར་རོ། །ཞེས་དང། དྲིལ་བུ་པས། གཟུང་འཛིན་དང་ནི་བྲལ་བས་ན། །དམིགས་པ་ཀུན་དང་བྲལ་བའི་སེམས། །ཞེས་དང། ཀྱཻ་རྡོ་རྗེ་

[010A]༄༅། །ལས། ལུས་ལ་ཡེ་ཤེས་ཆེན་པོ་གནས། །རྟོག་པ་ཐམས་ཅད་རྣམ་པར་སྤངས། །དངོས་པོ་ཀུན་ལ་ཁྱབ་པ་པོ། །ལུས་གནས་ལུས་ལ་མ་སྐྱེས་པ། །ཞེས་སོགས་དང། ལྷན་ཅིག་སྐྱེས་པ་གང་སྐྱེས་པ། །ལྷན་ཅིག་སྐྱེས་པར་དེ་བརྗོད་
བྱ། །རང་བཞིན་ལྷན་ཅིག་སྐྱེས་ཞེས་བརྗོད། །ཅེས་དང། ཀུན་རྫོབ་དོན་དམ་གཟུགས་ཅན་གྱི། །བྱང་ཆུབ་སེམས་ནི་རབ་ཏུ་བསྐྱེད། །ཀུན་རྫོབ་ཀུན་ད་ལྟ་བུ་སྟེ། །དོན་དམ་བདེ་བའི་གཟུགས་ཅན་ནོ། །ཞེས་དང། རྟག་ཏུ་དགེ་བ་ཞི་བ་ཉིད། །ཐམས་ཅད་ཀུན་གྱི་
བདག་ཉིད་གནས། །དམ་པའི་བདེ་བས་དེ་ཉིད་དེ། །བདེ་བ་རྟོག་ཕྱིར་སྒོམ་སངས་རྒྱས། །གང་ཕྱིར་ལུས་ལ་བྱུང་བ་ཉིད། །ལྷ་ཞེས་མངོན་པར་བརྗོད་པར་བྱ། །ཞེས་སོགས་དང། ལྷན་སྐྱེས་ཀྱི་སྒྲུབ་ཐབས་ལས། །འདི་ཉིད་ངོ་བོ་ཉིད་ཀྱི་སྐུ། །སྟོང་ཉིད་སྙིང་
རྗེ་གཉིས་མེད་པ། །མ་ནིང་ཞེས་ནི་གྲགས་པ་སྟེ། །འགའ་ཞིག་ཏུ་ནི་ཟུང་འཇུག་ཅེས། །སྒྲིབ་པ་མེད་པའི་ཆོས་ཀྱི་ནི། །ཕུང་པོ་ལ་སོགས་འདི་ན་གནས། །རྟེན་དང་བརྟེན་པའི་མཚན་ཉིད་འདི། །ཐམས་ཅད་དཀྱིལ་འཁོར་བདག་ཉིད་ཡིན། །ཞེས་དང། ངོ་
ཧ་ལས། རྟོག་པའི་སེམས་ཀྱིས་སེམས་ལ་རྟོག་ན་ནི། །ལྟ་བ་ངན་པ་ཐམས་ཅད་ལས་གྲོལ་ཏེ། །མཆོག་ཏུ་བདེ་བ་ཆེན་པོ་དེ་དབང་གིས། །དེ་ལ་གནས་ན་དངོས་གྲུབ་དམ་པའོ། །ཞེས་དང། གྲོགས་དག་ལྷན་ཅིག་སྐྱེས་པའི་ལུས། །བླ་མའི་ཞལ་
ལས་གསལ་བར་བྲིས། །ཞེས་དང། རྩ་བ་བྲལ་བའི་སེམས་ཉིད་གང་སེམས་པ། །བླ་མའི་མན་ངག་ཐོབ་པ་དེ་ཡིས་ཆོག་ཅེས་དང། གཅིག་ཏུ་བླ་མའི་ཞལ་ལ་ལྟོས་པ་ཡིན། །བླ་མས་སྨྲས་པ་གང་གི་སྙིང་ལ་ཞུགས། །ལག་པའི་མཐིལ་དུ་གནས་
པའི་གཏེར་མཐོང་འདྲ། །ཞེས་དང། ཧེ་བཛྲ་ལས། རང་གི་རིག་པའི་ཡེ་ཤེས་འདི། །ངག་གི་ལམ་འདས་སྤྱོད་ཡུལ་མིན། །འདི་ནི་བྱིན་རླབས་རིམ་པ་ཡིན། །ཞེས་དང། གྲུབ་ཆེན་ཏེ་ལོའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། །ངག་གི་ལམ་

[010B] །ཏེ་ལོ་ངས་ནི་ཅི་ཡང་བསྟན་དུ་མེད། །རང་གིས་རང་ཉིད་མཚོན་ཏེ་ཤེས་པར་བྱོས། །ཞེས་དང། དོ་ཧ་ལས། རང་བཞིན་གཉུག་མ་སུས་ཀྱང་མཚོན་མ་ཡིན། །སེམས་ཀྱི་རྩ་བ་རང་བཞིན་མི་མཚོན་ཏེ། །ཞེས་དང། སྐྱོན་
དང་ཡོན་ཏན་རྣམ་ལྡན་སེམས། །མགོན་པོ་སུས་ཀྱང་མཚོན་མ་གྱུར། །ཅེས་དང། གཉིས་མེད་སེམས་ཀྱི་སྡོང་པོ་ནི། །ས་གསུམ་མ་ལུས་ཀུན་ཏུ་ཁྱབ་པར་སོན། །ཞེས་དང། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་
བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་དང། ཧེ་བཛྲ་ལས། དེ་བཞིན་འགྲོ་བའི་བདག་ཉིད་དེ། །དེ་ཉིད་ཐམས་ཅད་ཁྱབ་པ་པོ། །ཐམས་ཅད་ལུས་ལ་རྣམ་པར་གནས། །དངོས་དང་དངོས་མེད་
དེ་ལས་བྱུང། །གཞན་རྣམས་གང་རྣམས་དེ་རྣམས་དང། །རྣམ་པར་ཤེས་པ་ཀུན་གྱིས་གསལ། །ཞེས་སོགས་དང། དེ་ཉིད་ཡེ་ཤེས་ཆེན་པོ་ཉིད། །ཐམས་ཅད་ལུས་ལ་རྣམ་པར་གནས། །གཉིས་དང་གཉིས་སུ་མེད་པའི་ཚུལ། །དངོས་དང་དངོས་མེད་བདག་ཉིད་གཙོ། །
བསྟན་དང་གཡོ་བ་ཁྱབ་བྱས་ནས། །སྒྱུ་མའི་གཟུགས་ཅན་ཉིད་དུ་འདོད། །ཅེས་དང། དྲིལ་བུ་པས། འགྲོ་བ་འདི་དག་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །ཞེས་དང། རྒྱུད་ལས་ཀྱང། འཆད་པ་པོ་ང་ཆོས་ཀྱང་ངོ། །རང་གི་ཚོགས་ལྡན་ཉན་པ་
ང། །ཞེས་སོགས་དང། རྒྱུད་བླའི། དེ་བཞིན་ཉིད་དབྱེར་མེད་ཕྱིར་དང། །ཞེས་པའི་རྒྱས་བཤད་དུ། གང་གིས་དེ་བཞིན་གཤེགས་པའི་སྐུ་ལས་ཕྱི་རོལ་དུ་གྱུར་པའི་སེམས་ཅན་གྱི་ཁམས་ནི་མེད་དེ་ནམ་མཁའ་ལ་གཟུགས་བཞིན་ནོ། །ཞེས་དང། རྗེ་བཙུན་གྱིས། ཇི་ལྟར་
ནམ་མཁའ་རྟག་ཏུ་ཀུན་སོང་འདོད། །དེ་བཞིན་དེ་ཡང་རྟག་ཏུ་ཀུན་སོང་འདོད། །ཇི་ལྟར་ནམ་མཁའ་གཟུང་གྱུར་ཀུན་ཏུ་སོང། །དེ་བཞིན་དེ་ཡང་སེམས་ཅན་ཚོགས་ཀུན་སོང། །ཞེས་དང། རྒྱུད་བླའི་རིགས་ཀྱི་འཐད་ཀྱི་འགྲེལ་པར། དེས་ནི་ཆོས་ཐམས་ཅད་ནི་རྩ་བ་ཡོངས་སུ་བཅད་པ་

[011A]༄༅། །སྟེ། སྙིང་པོ་མེད་པའི་རྩ་བ་ཅན། མི་གནས་པ་ཡི་རྩ་བ་ཅན། དག་བའི་རྩ་བ་ཅན། རྩ་བ་མེད་པའི་རྩ་བ་ཅན་ནོ། །ཞེས་བརྗོད་དོ། །ཞེས་སོགས་མདོ་རྒྱུད་བསྟན་བཅོས་ཀྱི་ཚིག་མང་པོས་གཞི་དུས་ན་ཆོས་སྐུ་མཚན་ཉིད་པ་ཡོད་པ་དང། དཔྱད་
སྒོམ་གང་ཡིན་རྣམ་རྟོག་གི་སྤྲོས་པ་ཡིན་པས། ཉམས་སུ་བླང་བྱ་མིན་པ་དང། མ་བཅོས་པའི་ལྟུག་སྒོམ་སྒོམ་ཐམས་ཅད་ཀྱི་གཙོ་བོ་ཡིན་པ་དང། རང་བཞིན་ལྷན་སྐྱེས་ཀྱི་བདེ་བས་ཆོས་ཐམས་ཅད་ལ་ཡིན་པའི་ཚུལ་གྱིས་ཁྱབ་པ་དང། གདོད་མའི་ལུས་ལ་རྟེན་དང་བརྟེན་
པར་བཅས་པའི་དཀྱིལ་འཁོར་རང་ཆས་སུ་གྲུབ་པ་དང། སྟོང་པ་ཉིད་ཀྱི་དོན་སུས་ཀྱང་མཚོན་པར་མི་ནུས་པ་དང། སོ་སོ་སྐྱེ་བོ་ལ་ཆོས་ཉིད་མངོན་སུམ་དུ་བྱེད་པའི་ལམ་ཡོད་པ་དང། ལྷན་སྐྱེས་བདེ་བ་དང་བདེ་བར་གཤེགས་པའི་སྙིང་པོའི་གཞི་མཐུན་ལ་སོགས་པ་བསྟན་པ་མིན་ནམ་ཞེ་ན་
གཞུང་དེ་དག་རེ་རེ་ཞིང་འབྲུ་སྣོན་བྱས་ན། ཧ་ཅང་ཡི་གེ་མངས་པས་མི་སྤྲོ་ལ། སྐབས་སུ་བབ་པ་ཅུང་ཟད་ཅིག་ཞུ་ན། འཕགས་པ་ཀླུ་སྒྲུབ་ཀྱི་རིམ་ལྔ་ལས། ཀུན་རྫོབ་བདེན་པ་སྒྱུ་མ་ཉིད། །ལོངས་སྤྱོད་རྫོགས་པའི་སྐུ་ཡང་དེ། །དེ་ཉིད་དྲི་ཟའི་སེམས་ཅན་འགྱུར། །རྡོ་རྗེའི་སྐུ་
ཡང་དེ་ཉིད་ཡིན། །ཞེས་གཞིའི་གནས་སྐབས་ཀྱི་ཡོན་ཏན་ལ། ལམ་དང་འབྲས་བུའི་ཡོན་ཏན་གྱི་མིང་གིས་བཏགས་པ་དང། འབྲས་བུ་སངས་རྒྱས་ཀྱི་སྐུ་ལ་གཞི་དུས་ཀྱི་བར་སྲིད་ལ་སོགས་པའི་མིང་གིས་བཏགས་པ་དང། གཞིའི་ལུས་ལ་དཀྱིལ་འཁོར་གྱི་སྒྲུབ་གཞི་
ཚང་བ་ཙམ་ལ། དཀྱིལ་འཁོར་ཡོངས་སུ་རྫོགས་པའི་ཐ་སྙད་མཛད་པ་དང། སེམས་བདེན་སྟོང་ལ་རྣམ་ཀུན་མཆོག་ལྡན་གྱི་སྟོང་པའི་སྒྲས་བསྟན་པ་དང། མངལ་གྱི་སྲིན་བུ་སོགས་ཀྱི་རྒྱུད་ལ་ཡོད་པའི་བདེ་བ་ཕྲ་མོ་ལ་མཆོག་ཏུ་མི་འགྱུར་བའི་བདེ་བར་བཏགས་པ་དང་
སངས་རྒྱས་སྒྲུབ་རུང་གི་ནུས་པ་དང་ལྡན་པ་ལ། སྟོབས་སོགས་ཀྱི་ཡོན་ཏན་གྱིས་བརྒྱན་པའི་གཟུགས་སྐུ་སེམས་ཅན་གྱི་རྒྱུད་ལ་ཡོད་པར་གསུངས་པ་དང། རྩ་བའི་དམིགས་རྟེན་ལས་གཞན་དུ་མི་རྟོག་པའི་བློ་ལ། མི་རྟོག་པའི་ཡེ་ཤེས་སུ་གསུངས་པ་དང། བདེན་གྲུབ་

[011B] ཡིད་བྱེད་དང་བྲལ་བའི་སྒོམ་དུ་གསུངས་པ་དང། བདེན་འཛིན་གྱི་དམིགས་གཏད་བྱ་བ་མེད་པ་ལ་དམིགས་གཏད་དང་གཟའ་གཏད་མེད་པར་གསུངས་པ་དང། སྒྲིབ་པ་སྤང་རུང་དུ་གནས་པ་ལ། སྒྲིབ་པའི་ས་བོན་དང་བྲལ་བར་གསུངས་པ་དང། འཕྲིན་ལས་
རིམ་གྱིས་འཕྲོ་བ་ལ། ལྷུན་གྱིས་གྲུབ་པའི་འཕྲིན་ལས་ཐོབ་པར་གསུངས་པ་དང། རྣམ་རྟོག་འགག་པ་ལ་སེམས་ཀྱི་རྒྱུ་བ་འགགས་པར་གསུངས་པ་དང། གཞི་དུས་ཀྱི་འབར་འཛག་ཙམ་ལ་ཟག་མེད་ལྷན་ཅིག་སྐྱེས་པའི་བདེ་བར་གསུངས་པ་དང། ཐ་མལ་གྱི་སྐྱེ་ཤི་བར་དོ་གསུམ་
ལ་སྐུ་གསུམ་དུ་གསུངས་པ་སོགས། ལེགས་པར་ཕྱེད་པར་བྱས་ནས་གསུང་རབ་ཀྱི་དོན་ཉམས་སུ་ལེན་དགོས་ཀྱི། རིགས་པས་གྲུབ་པའི་སྒྲུབ་བྱེད་མེད་ཀྱང། ཚིག་ཙམ་སྐྱབས་སུ་གྱུར་པ་རྣམས་ལ་ནི། བདེན་གཉིས། སྐྱབས་གསུམ། ཕྱག་རྒྱ་བཞི། ཕུང་པོ་ལྔ། རྒྱན་དྲུག། དབང་
བདུན། རྣམ་ཐར་བརྒྱད། སྙོམས་འཇུག་དགུ། སྟོབས་བཅུ། ཞེས་སོགས་གཉིས་ཚན་ནས། བརྒྱ་སྟོང་གི་བར་གྱི་མིང་རྣམས་བསྡེབས་ནས་སངས་རྒྱས་ཟིན་གྱི། བླ་མའི་སྐུ་གསུང་ཐུགས་ཀྱི་ཡོན་ཏན་དང་སྦྱར་ནས་ཁྱད་མེད་དུ་ཁས་ལེན་པ་དང། འདི་ཧ་ཅང་སྦྱར་ཆེས་བས་རྟོག་གེ་བ་
དག་ལ་ཅུང་ཟད་ཙམ་ཡང་བརྗོད་པར་མི་བྱ་སྟེ་ཤིན་ཏུ་གསང་བར་བྱའོ། །ཞེས་པའི་ཅོལ་སྨྲ་བ་སྣང་སྟེ། གཞི་ལམ་འབྲས་གསུམ་ཐམས་ཅད་སངས་རྒྱས་ཀྱི་ཡོན་ཏན་ཡིན་ན། རྟོག་གེ་སངས་རྒྱས་ཀྱི་ཡོན་ཏན་ཡིན་པས་དེ་ལ་ཅི་གསང་དགོས། བདེན་སྟོང་དུ་རོ་མཉམ་པ་ཙམ་ལ་
བྱེད་ན་ཀུན་ནས་ཉོན་མོངས་པ་ཡང་གཉེན་པོ་རྣམ་བྱང་དུ་འགྱུར་ལ། སྐྱོན་ཡང་ཡོན་ཏན་ཡིན་ཞེས་བསྲེ་ན་ནི། ལས་ངན་པ་སངས་རྒྱས་ཀྱིས་ཀྱང་དགག་ཏུ་མི་ཐུབ་པས་ཅི་དགར་སྤྱོད་ལ་རག་གོ། བཏགས་དོན་རྩལ་ན་བདེན་གྲུབ་མེད་པ་ཐམས་ཅད་གཏན་མེད་ཀྱི་དོན་དུ་གཟུང་བ་
འདི་ཆད་པར་སྨྲ་བའི་ལྟ་བ་མཐར་ཐུག་མིན་ན་ནི། ཆད་ལྟ་ཤེས་བྱ་ལ་མི་སྲིད་པར་འགྱུར་ལ། ཡོད་ན་རང་བཞིན་གྱིས་གྲུབ་པ་དང། ཁ་དོག་དབྱིབས་སོགས་སུ་གྲུབ་པར་ཞེན་པ་རྟག་ལྟ་མཐར་ཐུག་མིན་ན་ནི་སྒྲོ་འདོགས་དང་དོན་དམ་ལ་ལྟོས་པའི་རྟག་ལྟ་མི་སྲིད་པར་འགྱུར་རོ། །ཏེ་ལོས་

[012A]༄༅། །ནཱ་རོ་ལ་གསུངས་པའི་ཕྱག་ཆེན་གྱི་མགུར་དུ། བློའི་ཆོས་ཀྱིས་བློ་འདས་དོན་མ་མཐོང། །བྱས་པའི་ཆོས་ཀྱིས་བྱར་མེད་དོན་མ་སླེབ། །བློ་འདས་བྱར་མེད་དོན་དེ་མཐོང་འདོད་ན། །རང་སེམས་རྩད་ཆོད་རིག་པ་གཅེར་བུར་ཞོག་ཅེས་རིག་པ་རྣམ་
དག་གིས་ལེགས་པར་དཔྱད་ཅིང་བཙལ་བའི་མཐར་བདེན་འཛིན་གྱིས་བྱས་པའི་དོན་ཐམས་ཅད་བསལ་ནས། རིག་པ་བདེན་འཛིན་གྱི་ལྟ་བ་དང་བྲལ་བར་འཇོག་པ་ལ་གཅེར་བུར་ཞོག་ཅེས་གསུངས་འདུག་པས། བློས་བྱས་ན་དམ་ཆོས་མིན་པར་འདོད་པ་ལས་ཐ་ཆད་པའི་སྨྲ་རྒྱུ་
ཅི་ཞིག་ཡོད། ཡང་དེས། ཀྱེ་ཧོ་ནམ་མཁའ་གང་གིས་གང་ལ་བརྟེན། །དེ་བཞིན་རང་སེམས་ཕྱག་ཆེན་བསྟེན་ཡུལ་མེད། །མ་བཅོས་གཉུག་མའི་དང་ལ་གློད་ལ་ཞོག་བཅིངས་པ་གློད་ན་གྲོལ་བར་ཐེ་ཚོམ་མེད། །ཅེས་གསུངས་པ་ཡང། ནམ་མཁའ་ནམ་མཁའ་ལ་མི་བསྟེན་པ་
བཞིན་དུ། རང་སེམས་ཕྱག་རྒྱ་ཆེན་པོ་ལའང་བདེན་གྲུབ་ཀྱི་བརྟེན་ཡུལ་མེད་ལ། བརྟེན་ཡུལ་དེ་མེད་པ་ནི་མ་བཅོས་གཉུག་མའི་གཤིས་ཡིན་པས། གཤིས་དེ་ལེགས་པར་མཐོང་བ་ན་བྱིང་རྒོད་དང་བྲལ་བར་གློད་ལ་ཞོག་དང། གནས་ལུགས་རྟོགས་པའི་བློ་དེའི་རྒྱུན་གོང་དུ་
འཕེལ་ནས་གྲོལ་བར་ཐེ་ཚོམ་མེད་ཅེས་གསུངས་འདུག་པ་ལ། ཕྱག་རྒྱ་ཆེན་པོའི་སྒོམ་ཡུལ་མེད་པར་འདོད་པ་དང། འཛིན་སྟངས་གློད་ནས་བཞག་ན་གློང་རབ་སྒོམ་རབ་ཡིན་ཞེས་སྨྲ་བ་ལས་ངན་པ་ཅི་ཞིག་ཡོད། ནཱ་རོས་མར་པ་ལ་གསུངས་པའི་ཕྱག་ཆེན་དུའང། ཆོས་
རྣམས་ཐམས་ཅད་རང་གི་སེམས། །ཕྱི་རོལ་དོན་མཐོང་འཁྲུལ་པའི་བློ། །རྨི་ལམ་བཞིན་དུ་ངོ་བོས་སྟོང། །སེམས་ཀྱང་དྲན་རིག་འགྱུ་བ་ཙམ། །རང་བཞིན་མེད་དེ་རླུང་གི་རྩལ། །ངོ་བོ་སྟོང་པ་ནམ་མཁའ་འདྲ། །ཞེས་གཟུང་འཛིན་བདེན་གྲུབ་འགོག་པ་དང། དེ་དཔེར་ན་
རྨི་ལམ་གསུངས་པ་དང་དགག་བྱ་རང་བཞིན་གྱིས་གྲུབ་པ་བཀོག་པའི་རྗེས་སུ་སེམས་ནམ་མཁའ་དང་འདྲེས་པའི་ཉམས་འཆར་ཡང། དྲན་རིག་འགྱུ་བ་དང་རླུང་ཙམ་ཐ་སྙད་དུ་ཡོད་པར་གསུངས་འདུག་པ་ལ། འདི་ཙམ་མི་གོ་ཡང་ཤེས་རབ་ཡོད་པའི་རྟགས་ག་ལ་

[012B] དགེ་དང་སྡིག་པའི་ལས་རྣམས་ཀུན། །དེ་ཉིད་ཤེས་པས་གྲོལ་བར་འགྱུར། །ཉོན་མོངས་ཡེ་ཤེས་ཆེན་པོ་སྟེ། །ནགས་ལ་མེ་བཞིན་རྣལ་འབྱོར་གྲོགས། །ཞེས་ཉོན་མོངས་པ་འདོད་ཆགས་ལ་སོགས་ཀྱི་དེ་ཁོ་ན་ཉིད་ཤེས་ན་འདོད་ཆགས་ལམ་གྱི་གྲོགས་སུ་འགྲོ་བར་
གསུངས་འདུག་པ་ལ། དགེ་སྡིག་གི་དེ་ཉིད་ཤེས་པ། དགེ་སྡིག་མེད་པར་ཤེས་པའི་དོན་དུ་གཟུང་ནས། ཉོན་མོངས་ཡེ་ཤེས་ཆེན་པོར་ཁས་ལེན་པ་དང། དེ་མེ་འབར་ན་ནགས་ཚིག་བསྐྱེད་པ་བཞིན་དུ་རྣལ་འབྱོར་པའི་ལམ་གྱི་གྲོགས་སུ་ཁས་ལེན་པ་ལས་འཁྲུལ་པ་གང་ཞིག་
ཡང་དེ་ཉིད་ལས། ཆོས་རྣམས་རང་རང་ངོ་བོས་སྟོང། །སྟོང་པར་འཛིན་བློ་རང་སར་དག་བློ་བྲལ་ཡིད་ལ་མི་བྱེད་པ། །དེ་ནི་སངས་རྒྱས་ཀུན་གྱི་ལམ། །ཞེས་རང་སྟོང་རྟོགས་པའི་བློ་བདེན་གྲུབ་ཀྱི་འཛིན་སྟངས་དང་བྲལ་བར་གསུངས་པ་ལ་
པའི་སྒོམ་སངས་རྒྱས་ཀྱི་ལམ་དུ་འདོད་པ་ཡ་མཚན་མི་ཆེའམ། ཏེ་ལོས་མཛད་པའི་དོ་ཧ་མཛོད་དུ། དངོས་དང་དངོས་མེད་སྤྲོས་དང་བྲལ། །ཡིད་ལ་བྱར་མེད་དོན་ལ་ཚོལ། །ཐམས་ཅད་བརྫུན་པའི་རང་བཞིན་ལས། །ཐོག་མ་སྤངས་
སྤྱོད་ཚུལ་གྱུར་ན་སྟེ། །གནས་ལུགས་མ་ཡིན་ཚུ་རོལ་དུ་བཏགས་ཉིད། །ཅེས་མཉམ་གཞག་ཏུ་ཡིད་ཤེས་ཀྱི་སྒྲོ་བཏགས་པའི་སྤྲོས་པ་བཀག་འདུག་པ་ལ། ཡིད་བྱེད་གང་ཡང་བྱས་མེད་པ་དང། དོན་དམ་པ་བརྫུན་པར་འདོད་པ་དང་
གནས་ལུགས་མིན་པས་ཁྱབ་པ་དང། ཐོག་མ་དང་ཐ་མ་ཐ་སྙད་དུ་ཡང་མེད་པར་འདོད་པ་ལས། ངོ་མཚར་བའི་སྨྲ་རྒྱུ་ཅི་ཞིག་ཡོད། ཡང་བིར་བབས་མཛད་པའི་དོ་ཧ་ལས། ངོ་བོ་ཉིད་ཀྱིས་མ་སྐྱེས་མཁའ་ལྟར་རྣམ་པར་དག་མཚོན་བྱའི་གནས་ལུགས་མེད་པས་
དམ་ཚིག་ལམ་ཆད། །རང་བཞིན་ངོ་བོ་ལྟོས་ཆོས་ཀུན་དང་བྲལ། །རྟག་ཆད་མེད་ཅིང་མཚོན་པའི་དཔེ་དང་བྲལ། །དཔེ་བྲལ་གཉིས་ལ་མི་གནས་གློ་བུར་འདས། །རྟག་མིན་ཆད་མིན་འཁོར་དང་མྱང་འདས་མིན། །ཞེས་ངོ་བོ་ཉིད་ཀྱིས་མ་གྲུབ་པར་རྟོགས་པའི་མཉམ་གཞག་

[013A]༄༅།ཏུ། རྟག་ཆད་དང་འཆིང་གྲོལ་འཁོར་འདས་ལ་སོགས་པའི་སྤྲོས་པ་ཐམས་ཅད་བཀག་ནས་སྒོམ་པར་གསུངས་འདུག་པ་ལ། སྤྱིར་འཁོར་འདས་དང་རྟག་ཆད་ལ་སོགས་པ་མེད་པར་འདོད་པ་ཡང་ཡང་མཚན་ཆེའོ། །ནག་པོ་པས་མཛད་པའི་དོ་ཧ་
ལས། སྟོང་པ་ཉིད་ཀྱང་སྟོང་པས་སྟོང། །སྐྱེ་བ་མེད་ཀྱང་སྐྱེ་མི་སྲིད། །འྥ་འགྱུར་སོགས་ལ་སྙིང་པ་མེད། །རྟོགས་པ་མ་ཡིན་རྟོག་པ་དེ། །དེས་ནི་གླང་བཞིན་ནད་རབ་ལྡང། །རྣམ་པར་རྟོག་པའི་ཉིད་འཁྲུལ་ཏེ། །ཡུལ་དང་མཁན་པོ་གཉིས་མ་གྲུབ། །མ་རྟག་བརྫུན་
ལས་བདེན་པ་མེད། །ཅེས་ཇི་སྲིད་དུ་ཡུལ་སྟོང་པ་ཉིད་དང། ཡུལ་ཅན་ཤེས་པའི་བར་དུ། སྣང་ཚུལ་དང་གནས་ཚུལ་མི་མཐུན་པའི་བསླུ་བར་ཡོད་པ་དེ་སྲིད་དུ། དོན་དམ་མངོན་དུམ་གྱུར་བར། ཀུན་རྫོབ་ཀྱི་ཡུལ་ཅན་རྟོག་པའི་སྒོམ་དུ་བསྟན་འདུག་པ་ལ། རྣམ་པར་
རྟོག་པའི་ཉིད་འཁྲུལ་ཏེ། །ཞེས་སོགས་ཀྱི་དོན། རྟོག་པའི་སྒོམ་ཡིན་ཕྱིན་ཆད་སྒོམ་རྣམ་དག་མིན་པར་ཁས་བླངས་ནས། ཚོགས་སྦྱོར་ལ་སོགས་ལ་གནས་པའི་སོ་སོ་སྐྱེ་བོ་ལ། སྟོང་ཉིད་ལ་དམིགས་པའི་སྒོམ་རྣམ་དག་མེད་ཟེར་བ་ཡང་མ་ཕོད་པ། སོ་སོ་སྐྱེ་
བའི་རྒྱུད་ཚོད་ལ་མངོན་སུམ་ལམ་བྱེད་ཡོད་ཅེས་སྙིང་ཁམས་བསྐྱོད་དེ་སྨྲ་བ་ཡང་ངོ་ཚ་བའི་གནས་ཡིན་ནོ། །ཡང་སློབ་དཔོན་ནག་པོ་པས། སྒྱུ་མའི་སྐྱེས་བུ་དབུ་མའི་ལམ་ལ་འཇུག་ནམ་མཁའི་རི་མོ་གློ་བུར་ནགས་ཀྱིས་བརྒྱན། །མིག་ཡོར་གླང་ཆེན་སྨིག་རྒྱུའི་
ཆང་ལ་འཐུང། །མོ་གཤམ་བུ་ཡིས་དྲི་བྲིའི་རྒྱལ་སྲིད་ཐོབ། །ནག་པོ་ད་ནི་གོ་ནས་འགྱུར་པ་མེད། །ཅེས་ལྟ་སྒོམ་སྤྱོད་འབྲས་ཀྱི་ཡུལ་ཡུལ་ཅན་ཐམས་ཅད་བདེན་གྲུབ་བཀག་ཤུལ་གྱི་མིང་ཙམ་སྒྱུ་མ་ཙམ་དུ་བསྟན་པའང་གོ་དགོས་ལ། ཤ་བ་རི་པས་མཛད་པའི་
དོ་ཧ་མཛོད་ཀྱི་མན་ངག་ཏུ། ཡོད་དང་མེད་དང་ཡོད་མིན་མེད་མིན་དང། །དེ་ལས་གཞན་དུའང་མཚོན་པའི་ཡུལ་ལས་འདས། །ཞེས་བློ་ལྷན་སྐྱེས་ཀྱི་སྣང་ཚུལ་ལྟར་མུ་བཞིར་དཔྱད་ནས་བདེན་དངོས་བཀག་ལ། དེ་ལྟར་ནམ་མཁའ་སེམས་དང་ཆོས་ཉིད་ལ། །ཐ་

[013B] །ཞེས་པས་མཉམ་གཞག་སྣང་མེད་བསྟན་ལ། ཐ་དད་མེད་ན་གློ་བུར་བཏགས་པ་ཙམ། །ཞེས་པས་ཐ་སྙད་བརྫུན་པར་བསྟན། ཆོས་རྣམས་ཐམས་ཅད་རང་གི་སེམས་ཡིན་ཏེ། །སེམས་ལས་མ་གཏོགས་ཆོས་གཞན་རྡུལ་ཙམ་མེད། །ཅེས་
པས་ཕྱི་དོན་དངོས་པོས་གྲུབ་པ་བཀག་ལྷན་ཅིག་སྐྱེས་པས་ཀུན་ལ་ཁྱབ་གྱུར་ཀྱང། ཞེས་སོགས་ཀྱིས། སེམས་ཅན་ཐམས་ཅད་ལ་ཟག་པ་མེད་པའི་ཡེ་ཤེས་ཀྱི་ས་བོན་ཡོད་པ་དང། རྣལ་འབྱོར་པ་ལ་བརྟན་གཡོ་ཐམས་ཅད་བདེ་སྟོང་གི་ཉམས་སུ་འཆར་བར་བསྟན་
ཡིད་བཞིན་ནོར་བུ་དཔག་བསམ་ཤིང་བཞིན་དུ། །སྨོན་ལམ་དབང་གིས་རེ་བ་ཡོངས་སྐོང་བ། །དེའང་དོན་མིན་འཇིག་རྟེན་ཀུན་རྫོབ་སྟེ། །དམ་པའི་དོན་དུ་འགའ་ཡང་ཡོད་མ་ཡིན། །ཞེས་སོགས་ཀྱིས་འབྲས་བུ་པའི་སྐབས་ཀྱི་ཡོན་ཏན་དང། དེ་དག་ཀྱང་ཀུན་རྫོབ་བདེན་པ་ཁོ་
ནར་ཟད་པས་བདེན་པར་མེད་པར་བསྟན། ཕྱག་ཆེན་ཚིག་བསྡུས་སོགས་འདྲ་མིན་དང། བླུན་ཚིག་བསྲེས་སྣང་བས་མ་དཔྱད་དོ། །ཌོཾ་བཧི་ཧེ་རུ་ཀའི་ཡེ་ཤེས་བཞིའི་མན་ངག་ཅེས་བྱ་བ་ན། སྒོམ་གྱི་ངོ་བོ་གསུམ་རྩོལ་སྒྲུབ་མེད་པ། མ་བཅོས་པ། བྱུང་ཚོར་རང་གདངས་
སུ་ཤེས་པ། ཚིག་བཞི་ནི་ཉོན་མོངས་པ་སྤང་དུ་མེད། གཉེན་པོ་བསྟེན་དུ་མེད། ཆོས་ཉིད་བསྒོམ་དུ་མེད། འབྲས་བུལ་རེ་བ་མེད། གོལ་ས་གསུམ་ནི། སངས་རྒྱས་ལ་རེ་ན་གོལ། འཁོར་བ་ལ་དོགས་ན་གོལ། སྣང་བ་ལ་ཞེན་ན་གོལ། བཞག་ཐབས་བཞི། མ་
བཅོས་པར་བཞག་ཤེས་པ་བསྟེན་མེད་དུ་བཞག་ཚོགས་དྲུག་འགག་མེད་རང་ལུགས་སུ་བཞག། མ་གཡེངས་པར་བཞག་ཞེས་སོགས་ནི། སྟོང་ཉིད་ལ་དམིགས་པའི་མཉམ་གཞག་གི་ཐབས་ལ་གོལ་པ་ཡིན་པས་ཤིན་ཏུ་ལེགས་ཏེ། ཐ་སྙད་དུ་ཆོས་ཉིད་སྒོམ་
དུ་མེད་པར་བཞེད་པའི་མཁས་པ་སུ་ཡང་མི་སྲིད་པའི་ཕྱིར། ཡང་ཕྱག་རྒྱ་ཆེན་པོ་ཐོག་བབས་ཞེས་བྱ་བ། ཆོས་གཞན་གྱི་ལུགས་ཀྱིས་སེམས་ཉིད་སངས་རྒྱས་ཀྱི་རྒྱུ་ཙམ་དུ་བྱས་ནས། ཚོགས་བསགས་སྒྲིབ་པ་སྦྱངས་པས་སངས་རྒྱས་ཐོབ་པར་འདོད། དེ་རྒྱུ་ལམ་

[014A]༄༅། །དུ་བྱེད་པ་བྱ་བ་ཡིན། ཆོས་འདིའི་ལུགས་ཀྱིས་སེམས་ཉིད་སངས་རྒྱས་ཀྱི་ངོ་བོ་རང་ཡིན་པས། ཆོས་སྐུར་ངོ་སྤྲད་ནས་དེ་ལ་གོམས་འདྲིས་བྱས་པས་འབྲས་བུ་ལམ་དུ་བྱེད་པའོ། །ཞེས་པ་བྲིས་སྣང་སྟེ། སེམས་ཉིད་སངས་རྒྱས་ཀྱི་ངོ་བོ་ཡིན་
ཞེས་པའི་དོན་སེམས་ཉིད་སངས་རྒྱས་ཡིན་པར་འདོད་དམ། སངས་རྒྱས་དང་ངོ་བོ་གཅིག་པར་འདོད། དང་པོ་ལྟར་ན་རང་རྒྱུད་ལ་སངས་རྒྱས་གྲུབ་ཟིན་ནས་ཀྱང། དེ་ཐོབ་པའི་ཕྱིར་བསགས་སྦྱང་བྱེད་དགོས་པར་འདོད་པ་ནི་སངས་རྒྱས་ཀྱི་ཡོན་ཏན་ལ་རྨོངས་པ་ཡིན་
ལ། གཉིས་པ་ལྟར་ན། ནམ་མཁའ་དང་ཆོས་ཉིད་སོགས་ཀྱང་སངས་རྒྱས་སུ་འགྱུར་པས་སྤྱད་མི་བཟོད་དོ། །ད་ནི་འདི་ཞུ་བར་བྱ་སྟེ། རྟེན་འབྲེལ་གྱི་སྣང་བས་ཡོད་མཐའ་སེལ་ཞིང། ཞེས་པའི་དོན་ལ། དཔྱད་པ་རེ་མང་མཛད་འཇུག་པའི་ལན་ཅུང་ཟད་གསོལ་
ན། རྗེ་བཙུན་ཙོང་ཁ་པའི་གསུང་རབ་ལས། དེ་ཡང་སྦྱིར་སྟོང་པས་ཡོད་མཐའ་དང། སྣང་བས་མེད་མཐའ་སེལ་བ་ནི། རྒྱང་འཕེན་གྱི་བར་ལ་ཐུན་མོང་བ་ཡིན་པས། ཐལ་འགྱུར་བའི་ཁྱད་ཆོས་ལ། སྣང་བས་ཡོད་མཐའ་དང། སྟོང་པས་མེད་མཐའ་
སེལ་ཞིང། ཞེས་སོགས་དང། རྒྱུལ་བརྟེན་ནས་འབྲས་བུ་འབྱུང་བ་མི་བསླུ་བར་མཐོང་བའི་བློ་དེ་ཉིད་ཀྱིས་བློ་གཞན་ལ་ལྟོས་མེད་དུ་དམིགས་གཏད་ཞིག་པའི་སྟོང་པ་འོང་བའི་ཚུལ་དང། རྒྱུ་འབྲས་མི་བསླུ་བའི་གཏན་ཚིགས་དེ་ཉིད་ཀྱིས་རྟགས་གཞན་ལ་ལྟེས་མེད་དུ་
ཡོང་མཐའ་སོགས་དང་བྲལ་བའི་སྟོང་པར་འགྲུབ་ཚུལ་ལས། རྒྱུ་འབྲས་མི་བསླུ་བ་ལ་གཏིང་ནས་ངེས་ཤེས་འདྲོངས་ཤིང། དེ་གནས་དམིགས་གཏད་ཐམས་ཅད་ཞིག་པའི་ཞེན་མེད་འོང་བ་ཡིན། ཞེས་སོགས་གསུངས་སོ། །རྗེ་བཙུན་འཇམ་དབྱངས་ཀྱི་དངོས་སུ་སྩལ་བ་
བཀོད་པ་འདི་ལ། ཉིད་ཀྱི་དགོངས་པའི་ཡུལ་དུ་སྣང་བས་ཡོད་མཐའ་སེལ་ཞེས་པའི་སྣང་བ་ནི། མཉམ་གཞག་ལ་སྣང་བའི་སྣང་བ་ལ་བྱེད་པ་མི་བདེ་བས། རྗེས་ཐོབ་སྒྱུ་མ་ཙམ་མམ་བཏགས་ཡོད་མིང་རྐྱང་ཙམ་དུ་ངེས་པ་ལ་བྱེད་ཟེར་ཡང། སྟོང་པ་ངེས་པར་སྔོན་དུ་མ་

[014B] རྟེན་འབྲེལ་གྱི་སྣང་བ་ཙམ་ངེས་པའི་སྟོབས་ཀྱིས་ཡོད་མཐའ་ཁེགས་པར་ཇི་ལྟར་འགྱུར། གལ་ཏེ་བརྫུན་པར་དངོས་སུ་སྣང་བས་བདེན་པ་ཤུགས་ལ་ཁེགས་པའི་རིགས་འགྲོས་ཙམ་མམ། དགག་བྱ་ཕྲ་མོ་ཁེགས་
པའི་སྟོབས་ཀྱིས་བསྒྲུབ་བྱ་རང་བཞིན་གྱིས་མེད་པར་ངེས་པ་ལ་བྱེད། ཕྱི་མ་ལྟར་ན་བཏགས་ཡོད་མིང་རྐྱང་ཙམ་དུ་སྣང་བའི་སྣང་ཚུལ་ཁྱད་པར་ཅན་ལ་བྱེད་དགོས་ལ། འདི་ལ་ནི། ངེས་པར་མཉམ་གཞག་ཏུ་སྟོང་ཉིད་ཕྲ་མོ་རྟོགས་ཟིན་པའི་ཤུགས་དགོས་པས། སྟོང་
པས་ཡོད་མཐའ་སེལ་བ་ཡང་ཐལ་འགྱུར་བའི་ཁྱད་ཆོས་སུ་འགྱུར་རོ། །དེ་འདོད་ན་ནི་རྒྱང་འཕེན་ཡང་འདི་འདོད་པར་དངོས་སུ་ཁས་བླངས་པས་ཉམས་སོ་དགོངས་པ་ནི་དོགས་པའི་གཙོ་བོར་སྣང་ངོ། །དེས་ན་རྟེན་འབྲེལ་སྣང་བ་བསླུ་བ་མེད་པ་དང། སྟོང་པ་ཁས་ལེན་བྲལ་བའི་
གོ་བ་གཉིས་པོ་དེ་དཔྱད་པ་རྫོགས་པའི་དུས་སུ་རེས་འཇོག་མིན་པར་ཅིག་ཅར་དུ་གཉེན་པོའི་ངེས་ཤེས་དང། ལྷན་སྐྱེས་ཀྱི་ཡུལ་གྱི་འཛིན་སྟངས་གཉིས་ཞིག་ནས་སྣང་སྟོང་རེ་རེས་ཀྱང་ཡོད་མེད་ཀྱི་མཐའ་གཉིས་སེལ་བའི་ཚུལ་མ་ལུས་པ་ཁོང་དུ་ཆུད་པའི་སྟེང་ནས་
སྣང་བས་ཡོད་མཐའ་སེལ་བའི་དཔྱད་པའི་སྒོ་མི་འདྲ་བ་འདི་འདྲའི་རིགས་མང་པོ་དང། རྟོག་པས་མ་བཏགས་ཀྱང་བརྟེན་ནས་སྣང་བའི་སྣང་སྟོང་གཉིས་གཅིག་གྲོགས་གཅིག་གིས་བྱེད་པ་དང། དེ་ཡིད་བྱེད་དང་བྲལ་བའི་ཞི་གནས་ཁྱད་པར་ཅན་གྱིས་ཟིན་པ་ན། ཞི་ལྷག་ཟུང་འཇུག་
ཏུ་འགྱུར་བ་དང། དེ་ལྷན་ཅིག་སྐྱེས་པའི་ཡེ་ཤེས་ཀྱིས་ཟིན་པས་བདེ་སྟོང་སྦྱོར་ཚུལ་ཁྱད་པར་ཅན་དུ་འགྲོ་བ་ཡིན་ནོ། །དེས་ན་དཔྱད་སྒོམ་ལ་དགག་བྱ་ངེས་པ་སྔོན་དུ་འགྲོ་བ་ཅན་གྱི་གནད་བཞི་ཚང་བའི་སྒོམ་ཚུལ་མེད་པར་ལྟ་བ་རྟོགས་པ་མི་སྲིད་དོ་ཞེས་སྟོང་པས་ཡོད་མཐའ་
སེལ་བ་ཁོ་ན་སོར་བཞག་མཛད་ཅིང། འདི་ཐལ་འགྱུར་བའི་ལུགས་ཀྱིས་སྣང་བས་ཡོད་མཐའ་དང་སྟོང་པས་མེད་མཐའ་སེལ་བའི་ཁྱད་ཆོས་སུ་ཁས་ལེན་པ་ངོ་མཚར་ཆེ་བར་སྣང་ངོ། །གསུང་པ་སོགས་ཀྱི་དོན་ལ་ལན་ཞུས་པ། སྤྱིར་སྐབས་འདིའི་ཐལ་འགྱུར་བ་རང་ལུགས་

[015A]༄༅། །ཀྱི་སྣང་སྟོང་གཉིས་ངེས་པའི་སྟོབས་ཀྱིས་ཡོད་མོད་ཀྱི་མཐའ་རིམ་པ་བཞིན་དུ་སེལ་བའི་དོན་ལེགས་པར་གོ་བ་ལ། ཐལ་རང་གི་ཁྱད་པར་ཕྲ་མོ་ནས་ཕྱེད་པ་དགོས་པས། རེ་ཞིག་དགོངས་དཀའ་བ་ཙམ་ཡིན་མོད་ཀྱི། རྗེས་མ་དགོངས་པ་
འདུག་སྙམ་པ་ལྟ་བུ་ནི་ལོག་པར་རྟོག་པ་ཆེན་པོ་ཡིན་པས་ཤིན་ཏུ་མི་འོས་སོ། །དེའང་འདི་ལྟར། རྒྱང་འཕེན་ནས་ཐལ་འགྱུར་བའི་བར་ཐུན་མོང་དུ་སྣང་སྟོང་གཉིས་ཀྱིས་རྟག་ཆད་ཀྱི་མཐའ་གཉིས་རིམ་པ་བཞིན་དུ་སེལ་བར་འདོད་པའི་དོན་ནི། གྲུབ་མཐའ་སྨྲ་བ་དེ་དག་
གིས་རང་རང་གི་གྲུབ་མཐའ་རྣམས་སུ་སྣང་སྟོང་གང་ལ་བྱེད་དང། རྟག་ཆད་གང་ལ་བྱེད་ལེགས་པར་ཤེས་ནས་སྣང་སྟོང་གཉིས་ཀྱིས་རྟག་ཆད་གཉིས་འགོག་ཚུལ་སྨྲ་དགོས་ཀྱི། དེ་ཐམས་ཅད་ཀྱི་སྣང་སྟོང་དང་རྟག་ཆད་ཁ་མཐུན་བྱས་ནས། སྣང་བས་ཆད་མཐའ་དང་
སྟོང་པས་རྟག་མཐའ་འགོག་པར་འདོད་པ་ག་ལ་ཡིན། དེས་ན་རང་རྒྱུད་པ་མན་གྱི་སྡེ་པ་སུའི་ལུགས་ལའང་རང་བཞིན་གྱིས་གྲུབ་པ་མིན་ན་ཡོད་པར་འཇོག་མི་ཤེས་པས། རང་གི་མཚན་ཉིད་ཀྱིས་མ་གྲུབ་པའི་སྣང་བས་ཡོད་མཐའ་འགོག་པ་དང། མེད་མཐའ་ཁེགས་
པ་གང་ཡང་ཁས་མི་ལེན་ལ། རང་གི་མཚན་ཉིད་ཀྱིས་གྲུབ་པའི་སྣང་བ་ཁས་བླངས་ཀྱང། དེས་མཐའ་གཉིས་ཁེགས་པ་ཡང་གྲུབ་མཐའ་སྨྲ་བའི་འདོད་ཚུལ་ལ་ཡོད་ཀྱང་དོན་ཐོབ་གཏན་ནས་མི་སྲིད་པ་ཡིན་ཏེ། རང་བཞིན་གྱིས་གྲུབ་པས་བདེན་གྲུབ་མི་ཁེགས་པའི་ཕྱིར་ཏེ་
རང་བཞིན་གྱིས་གྲུབ་པ་ཡོད་ན་བདེན་གྲུབ་ཡོད་དགོས་པའི་ཕྱིར། རྒྱུ་མཚན་དེས་ནའང་བཞིན་གྱིས་གྲུབ་མ་གྲུབ་སོགས་ཀྱི་ཁྱད་པར་མ་སྦྱར་བར་རྟེན་འབྲེལ་ཙམ་དང། རྒྱུ་འབྲས་མི་བསླུ་བར་ངེས་པ་ཙམ་གྱི་སྣང་བས་རང་བཞིན་གྱིས་གྲུབ་པའི་རྟག་མཐའ་དང། གཏན་མེད་
པའི་ཆད་མཐའ་གཉིས་ཀ་ཁེགས་པ་དང། རང་བཞིན་གྱིས་གྲུབ་པས་སྟོང་པ་ངེས་པའི་སྟོབས་ཀྱིས་གཏན་མེད་པའི་ཆད་མཐའ་དང། རང་བཞིན་གྱིས་གྲུབ་པའི་རྟག་མཐའ་གཉིས་ཀ་ཁེགས་པར་ཁས་ལེན་པ་དང། དོན་ཐོབ་ལ་ཡང་ལེགས་པར་གནས་པ་ནི་ཐལ་འགྱུར་

[015B] གཞན་རང་རྒྱུད་པ་མན་ཆད་ཕྱི་ནང་གི་གྲུབ་མཐའ་སྨྲ་བ་སུའི་ལུགས་ལའང་ཆོས་དེ་རང་བཞིན་གྱིས་མ་གྲུབ་ན་ཡོད་པར་འཇོག་མི་ཤེས་པའི་ཕྱིར། ཆོས་ཅན་མྱུ་གུ་ལྟ་བུ་རྟེན་འབྲེལ་དུ་ངེས་པ་དང། ས་
བོན་ལྟ་བུའི་རྒྱུ་ལ་མི་བསླུ་བར་ངེས་པ་དང། རང་བཞིན་གྱིས་གྲུབ་པའི་གཅིག་དང། དུ་མར་མེད་པར་ངེས་པ་ཙམ་གྱིས་རང་བཞིན་གྱིས་མེད་པར་ངེས་མི་དགོས་ཏེ། དེ་དག་མྱུ་གུ་རང་བཞིན་མེད་པར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར་དཔེར་ན་མྱུ་གུ་ཆོས་ཅན། བདེན་
པར་མེད་དེ། བདེན་པའི་གཅིག་དང། བདེན་པའི་དུ་མ་གང་རུང་དུ་མ་གྲུབ་པའི་ཕྱིར། ཞེས་བཀོད་པའི་སྐབས་བབ་ཀྱི་ཕྱིར་རྒོལ་གྱིས་གཏན་ཚིགས་གཅིག་དུ་བྲལ་ངེས་ཀྱང། བསྒྲུབ་བྱ་མྱུ་གུ་བདེན་མེད་ངེས་མི་དགོས་པ་བཞིན་ནོ། །རིམ་པ་འདི་དག་ཀྱང་རྣམ་འགྲེལ་ལས་
ནང་གི་ཡན་ལག་ནུས་པ་ནི། །ཚུལ་གསུམ་རྟག་ལ་ཡང་དག་གནས། །དེ་ལ་དྲན་པ་བསྐྱེད་པ་ནི། །དེ་ཉིད་ཚིག་ལ་ཡང་དག་གནས། །ཞེས་པ་ལྟར། ཕྱོགས་ཁྱབ་ཅིག་ཅར་དུ་དྲན་པའི་དྲན་ཤེས་ཤུགས་དྲག་ལས། བསྒྲུབ་བྱ་རྟོགས་པའི་རྗེས་དཔག་སྐྱེ་བ་ནི། སྐབས་འདིར་
ཡང་ཁས་ལེན་ནོ། །ཐལ་འགྱུར་བ་དཔེ་ཉེར་མཇལ་གྱི་ཚད་མ་ཁས་ལེན་པ་ནི། རྗེས་དཔག་དངོས་མིན་ཀྱང། རྗེས་དཔག་གི་རིགས་སུ་འདུ་ཞེས་བཞེད་པར་སྣང་ངོ། །དེས་ན་སྣང་བས་རྟག་མཐའ་འགོག་པ་ཐལ་འགྱུར་བའི་ཁྱད་ཆོས་ཡིན་པ་དང། སྣང་བས་ཆད་མཐའ་འགོག་
པ་ཐལ་འགྱུར་པ་ཡང་ཁས་ལེན་པ་གཉིས་མི་འགལ་ཏེ། ཐལ་འགྱུར་པའི་སྐབས་འདིའི་རྟག་མཐའ་ནི་རང་བཞིན་གྱིས་གྲུབ་པ་ཡིན་ལ། དེ་མེད་པར་ངེས་པ་ནི་རྟག་མཐའ་དེ་ཁེགས་བ་ཡིན་ན་མྱུ་གུ་ལྟ་བུ་རང་བཞིན་གྱིས་མེད་པར་ངེས་པ་དེས། མྱུ་གུ་ཡོད་པ་ལ་ཅུང་ཟད་ཀྱང་མི་
གནོད་པའི་ཕྱིར། ཡང་རང་བཞིན་གྱིས་གྲུབ་པར་སྣང་ཡང། དེར་མི་བདེན་པའི་སྒྱུ་མ་ལྟ་བུའམ། རྟོག་པས་བཏགས་པ་ཙམ་དུ་ངེས་པ་ལ། སྟོང་ཉིད་ལ་མཉམ་པར་བཞག་པའི་མཉམ་གཞག་ལས་ལངས་པའི་གྲོགས་སམ་རྒྱུ་དགོས་པས་མ་ཁྱབ་སྟེ། གཅིག་དུ་བྲལ་ལ་

[016A]༄༅། །སོགས་པའི་རྟགས་སྟོངས་ཀྱིས་ཤར་བའི་སྒྱུ་མ་ལྟ་བུའི་སྣང་བ། མཉམ་གཞག་དེ་ལ་རག་མ་ལུས་པར་འཆར་བའི་ཕྱིར། འདི་དང་མྱོང་སྟོབས་ཀྱིས་ཤར་བའི་སྒྱུ་མ་གཉིས་ཀྱི་ཁྱད་པར་ལེགས་པར་ཕྱེ་དགོས། སྟོང་པ་ཁས་ལེན་བྲལ་བའི་
ལྟ་བ་གོ་བ་ཞེས་བྱ་བ། རྗེ་བཙུན་རེད་མངའ་བ་སོགས་བཞེད་པར་གྲགས་མོད་ཀྱང། དེའི་དོན་གཟུགས་སྟོང་པའོ་སྙམ་དུ་སྤྱོད་ན་མཚན་མ་ལ་སྤྱོད་ཀྱི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྐྱོད་དོ། །ཞེས་གསུངས་པ་ལྟར། སྟོང་ཉིད་རྟོགས་པའི་ཤེས་རབ་དེས་རང་གི་
ཡུལ་སྟོང་ཉིད་ལ་དམིགས་ནས། འདི་སྟོང་པ་ཉིད་དོ་སྙམ་པའི་ཁས་ལེན་མེད་པ་ལ་བྱེད་དམ། བློ་དེས་ཡུལ་གང་ལའང་འཇལ་བའི་ཁས་ལེན་མེད་པ་ལ་བྱེད་པའམ། སྟོང་པ་ཉིད་ནི་སྨྲ་བརྗོད་དང་ཁས་ལེན་ཐམས་ཅད་དང་བྲལ་བ་ཡིན་པས། དེ་ཡུལ་དུ་བྱེད་པའི་བློ་
དེས་ཀྱང་སེམས་དེ་སེམས་མིན་པར་བྱས་ནས་སོ། །ཞེས་གསུངས་པ་ལྟར། ཡུལ་གང་ལའང་མི་སྤྱོད། མི་སེམས། ཅི་ཡང་ཡིད་ལ་མི་བྱེད་གློད་འཇོག་པ་ལ་བྱེད། དང་པོ་ལྟར་ན་སྟོང་ཉིད་དེས་ཡུལ་དུ་སོང་བ་དང། སྟོང་ཉིད་ཀྱི་དོན་སྤྱི་སྟོང་ཉིད་དུ་མི་འཛིན་པ་
གཉིས་མ་ཕྱེད་པ་ཡིན་ལ། གཉིས་པ་ལྟར་ན་གཞལ་བྱ་གང་ཡང་མི་འཇལ་བའི་ཚད་མཁས་ལེན་པ། མཁས་པའི་བཞད་གང་གྱི་གནས་ཡིན་ལ། གསུམ་པ་ལྟར་ན་ཡང། བློ་དེའི་མྱོང་བ་གོང་ནས་གོང་དུ་འཕེལ་བ་མི་སྲིད་པའམ། མྱོང་བ་སྐྱེས་པ་ན་ཁས་ལེན་
དང་བྲལ་བའི་ལྟ་བ་དེ་ལས་ཉམས་པར་ཁས་ལེན་དགོས་པར་འགྱུར་ཏེ། མྱོང་བས་གྲུབ་ཀྱང་ཁས་ལེན་མི་ནུས་པ་ནི། མི་ལྐུགས་པ་རྣམས་ཀྱི་ལུགས་ལའང་མེད་པའི་ཕྱིར། ཡང་མ་བརྟགས་རྟེན་འབྲེལ་དུ་སྣང་བ་ལ་འབྲེལ་མེད་རྟག་ཆད་ཀྱི་འཁྲུལ་སྣང་ཡོད་མི་སྲིད་
གསུང་བ་ལ། ས་བཅུ་པ་ནས་བརྒྱད་པའི་བར་གྱི་རྗེས་ཐོབ་ཡེ་ཤེས་རྣམས་ལ་འབྲེལ་མེད་རྒྱངས་ཆད་ཀྱི་འཁྲུལ་སྣང་མེད་དགོས་པར་འགྱུར་ཏེ། དེ་དག་ལ་མ་བརྟགས་རྟེན་འབྲེལ་དུ་སྣང་བའི་ཕྱིར། དེར་ཐལ། དེ་དག་རང་རྒྱུད་ལྡན་གྱི་གང་ཟག་གི་རྒྱུད་ལ་

[016B] འདོད་ན། འབྲེལ་མེད་རྟག་ཆད་དུ་སྣང་བའི་འཁྲུལ་སྣང་ཡོད་པར་ཐལ། བདག་ཕུང་བདེན་གྲུབ་ཏུ་སྣང་བའི་བདེན་སྣང་ཅན་གྱི་བློ་ཡིན་པའི་ཕྱིར། ཁྱབ་པ་ཡོད་དེ། བདེན་གྲུབ་ཀྱི་ཐ་དད་དུ་སྣང་བའི་སྣང་ཚུལ་
ལས་ལྷག་པའི་འབྲེལ་མེད་རྟག་ཆད་ཀྱི་སྣང་ཚུལ་མི་སྲིད་པའི་ཕྱིར། གཏན་ཚིགས་ཀྱང་གྲུབ་སྟེ། ས་བརྒྱད་པའི་རྣམ་གྲོལ་ལམ་ཐོབ་ནས་བདེན་འཛིན་གྱི་ས་བོན་སྤངས་ཀྱང། བདེན་སྣང་གི་ཤེས་སྒྲིབ་ཡོད་པར་སྲིད་པའི་ཕྱིར་དང། འཇུག་འགྲེལ་ལས་ཀྱང་
བྱང་སེམས་དེ་རྣམས་དང་ཉན་རང་དགྲ་བཅོམ་པ་རྣམས་རྗེས་ཀྱི་སྐབས་སུ་དབང་ཤེས་ལ་དངོས་པོ་བདེན་པར་སྣང་བ་ཤེས་སྒྲིབ་ཏུ་གསུངས་པའི་ཕྱིར། རང་གི་འཛིན་སྟངས་ཞིག་པའི་ཚད་མ་ནི། སངས་རྒྱས་ཀྱིས་ན་ཡང་མེད་དེ། ཤེས་བྱ་རྣམས་ཀྱི་འཛིན་སྟངས་དང་བྲལ་བའི་
རྣམ་མཁྱེན་མི་སྲིད་པའི་ཕྱིར། རྣམ་པ་བརྒྱ་བདུན་ཅུ་རྩ་གསུམ་ཁས་ལེན་དགོས་པའི་ཕྱིར། མདོར་ན་སྟོང་པ་ཁས་ལེན་བྲལ་བའི་ལྟ་བ་ཆོས་ཅན། ཁྱོད་དང་རྟེན་འབྲེལ་བསླུ་བ་མེད་པའི་དཔྱད་པ་རྫོགས་པའི་ཚེ། ཁྱོད་ལྟ་བ་རྣམ་དག་ཏུ་ཚད་མས་མ་གྲུབ་པར་ཐལ། དེའི་
ཚེ་ཁྱོད་ལ་ཤེས་པའི་འཛིན་སྟངས་གཞག་ཏུ་མེད་པའི་ཕྱིར། རྟགས་བཞེས་སོ། །འདི་རིགས་ཚིག་གི་འཁྲི་ཆ་ལྷུར་བྱེད་པ་ནི་མིན་ནོ། །འོན་ཀྱང་དིང་སང་རྣམ་རྟོག་གི་ཉིད་འབྲུ་ཟབ་གནད་དུ་བརྩི་ཞིང། གཞི་ཐོག་ཏུ་འབྱོར་བ་ལྟ་བའི་གནད་དུ་མི་གོ་བར་སྣང་གསུང་བ་ལ་
ཆོས་ཉིད་རྟོགས་པའི་རྗེས་དཔག་ནི། ཆོས་ཉིད་རྫོགས་པར་གོ་བའི་བློ་ཡིན་པས། རྣམ་རྟོག་གི་ཉིང་འབྲུ་ཡིན་པ་དང། ཟབ་གནང་གཉིས་ཀ་ཡིན་ཀྱང། འདྲི་ཟབ་གནད་དུ་མི་བརྩི་བའི་ཕྱོགས་འཛིན་པ་ལ་ནི་གཞི་ཐོག་ཏུ་འབྱོར་བ་ལྟ་བའི་གནད་དུ་གོས་མེད་དེ། ཡིད་བྱེད་
བཀག་པའི་ཚད་སྟོད་རྒྱུད་ལ་མ་སྐྱེས་ཀྱི་རིང་ལ། བླ་མས་ཆོས་བཤད། གསེར་གྱི་རྔན་པ་སྤུངས་ནས་བྱིན་ཀྱང་བློ་མི་གཏོད་པའི་ཕྱིར། ཁོ་བོ་ཅག་གི་ལུགས་ལ་ནི་སྐབས་འདིའི་གཞི་ཐོག་ཏུ་འབྱོར་རྒྱུའི་གཞི་ནི། རང་བཞིན་གྱིས་གྲུབ་པ་བཀག་པའི་སྟོང་ཉི་

[017A]༄༅། །ཟབ་མོ་ཡིན་ལ། དེ་ལ་བློ་འབྱོར་བར་བྱེད་པ་ལ། སྔར་སྟོང་ཉིད་རྟོགས་མ་མྱོང་བའི་གང་ཟག་རྣམས་ལ། ཚོགས་བསགས་སྒྲིབ་སྦྱོང་གི་གནད་ལ་བརྟེན་ནས། ཐོག་མར་སྟོང་ཉིད་དོན་སྤྱིའི་ཚུལ་གྱིས་རྟོགས་པའི་བློ་སྐྱེ། དེའི་རྒྱུན་མཉམ་
གཞག་ཏུ་གོམས་པར་བྱས་པ་ལས། སྟོང་ཉིད་ཡུལ་ཅན་གྱི་བར་དུ་སྒྲ་དོན་གྱི་ཤུན་པ་དང་བྲལ་བའི་མཐོང་ལམ་སྐྱེ། དེའི་རྒྱུན་གོམས་པར་བྱས་པ་ལས། མཐོང་སྤང་དང་སྒོམ་སྤང་རིམ་གྱིས་སྤངས་ནས་རྟོགས་པ་ཡེ་ཤེས་ཆོས་ཀྱི་སྐུ་རུ་འགྱུར་པ་ཡིན་པས་
གང་ཡང་མ་བསླབས་ཤིང་ཅི་ཡང་མི་ཤེས་པའི་གྲུབ་ཐོབ་ཏུ་ཁས་ལེན་པའི་ཁ་བུ་བ་རྣམས་དང་མི་འདྲའོ། །དེ་ལྟར་ཡང། རིགས་པའི་དབང་ཕྱུག་གིས། དེ་ཕྱིར་ཡང་དག་ཡང་དག་མིན། །གང་གང་ཤིན་ཏུ་གོམས་གྱུར་པ། །གོམས་པ་ཡོངས་སུ་རྫོགས་པ་
ན། །བདེ་གསལ་མི་རྟོག་བློ་འབྲས་ཅན། །ཞེས་དང། འགྲིབ་དང་ཕུལ་བྱུང་བརྟེན་པ་ཀུན། །མི་མཐུན་ཕྱོགས་དང་བཅས་ཉིད་ཕྱིར། །དེ་གོམས་པ་ལས་བདག་འགྱུར་བས། །ལ་ལ་ཟག་པ་ཟང་པར་འགྱུར། །ཞེས་དང། སྒྲུབ་བྱེད་ཐུགས་རྗེ་གོམས་ལས་ཏེ་
ཞེས་དང། རྣམ་པ་དུ་མར་ཐབས་མང་པོ། །ཡུན་རིང་དུས་སུ་གོམས་པ་ལས། །ཞེས་གསུངས་པའི་ཕྱིར། ལུགས་ཆེན་པོ་འདི་དག་དོར་ནས། སོ་སོ་སྐྱེ་བོ་ལ་ཆོས་ཉིད་མངོན་སུམ་གྱི་ལམ་དུ་བྱེད་པ་ཡོད་ཅེས་ནན་གྱིས་འཚང་བ་ནི། ཁྱི་ཞར་ལ་ཆར་གྱིས་བརྡུངས་པའི་ཆོ་
དེ་དང་འབྲ་བས། ཤེས་རིག་དང་ལྡན་པ་རྣམས་ཀྱིས་མཐོང་ན་སྙིང་རྗེ་བའི་གནས་སུ་སྣང་ངོ། །རྗེ་བཙུན་ཙོང་ཁ་པ་ཆེན་པོས། རྟེན་འབྲེལ་གྱི་སྒོ་ནས་བསྟོད་པའི་དོན་ལ་དཔྱད་ན་ནི། ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་གསལ་བར་གོ་ནུས་ཏེ། གང་དུ་བཟུང་བས་
བྱིས་པ་རྣམས། །མཐར་འཛིན་འཆིང་པ་བརྟན་བྱེད་པ། །དེ་ཉིད་མཁས་ལ་སྤྲོས་པ་ཡི། །དྲ་བ་མ་ལུས་གཅོད་པའི་སྒོ། །བསྟན་འདི་གཞན་དུ་མ་མཐོང་བས། །ཞེས་སོགས་ཀྱིས། དངོས་པོར་སྨྲ་བ་རྣམས་རྒྱུ་འབྲས་མི་བསླུ་བར་མཐོང་བའི་རྒྱུ་མཚན་གྱིས་བདེན་གྲུབ་

[017B] རྒྱུ་མཚན་དེ་མཁས་པ་དབུ་མ་པ་རྣམས་ལ་བདེན་འཛིན་གྱི་སྤྲོས་པ་གཅོད་བྱེད་མཆོག་ཏུ་འགྲོ་བ་འདི། སྟོན་པའི་ངེས་དོན་གྱི་བསྟན་པའི་ཁྱད་ཆོས་ཡིན་པར་བསྟན། བསྟན་པའི་སྙིང་པོ་སྟོང་པ་ཉིད་སོགས་ཀྱིས། གཞི་མྱུ་གུ་ལྟ་
བུའི་སྟེང་དུ། སྟོང་ཉིད་སྒྲུབ་བྱེད་རྟེན་འབྲེལ་རྟགས་སུ་བཀོད་པ་ན། ཁྱབ་པ་འགལ་བ་དང་ཕྱོགས་ཆོས་མ་གྲུབ་པར་འཛིན་པ་རྣམས་ཀྱིས། བསྟན་པའི་སྙིང་པོ་ཁོང་དུ་མི་ཆུད་པར་བསྟན། ཁྱོད་ནི་ནམ་ཞིག་སྟོང་པ་ཉིད། །ཅེས་སོགས་ཀྱིས། ཐལ་འགྱུར་པའི་རང་ལུགས་ངོས་
བཟུང། དེ་ལས་ལོག་པར་མཐོང་བ་ན། ཞེས་སོགས་ཀྱིས་རང་ལུགས་དང་འགལ་བའི་ཉེས་དམིགས་བསྟན། དེ་ཕྱིར་ཁྱོད་ཀྱི་བསྟན་པ་ལ། །ཞེས་པ་ནས། བསྟོད་པར་འགྱུར་གྱི་གཞན་དུ་མིན། །ཞེས་པའི་བར་གྱིས་རྟེན་འབྲེལ་དེའི་རྟགས་ཀྱིས་ཚུལ་ལམ། སྒྲུབ་བྱེད་
རྒྱས་པར་བསྟན། རྨོངས་པས་བྲན་དུ་བཟུང་བ་ཡིས། །ཞེས་སོགས་ཀྱིས། རང་གཞན་གྱི་སྡེ་པ་དངོས་པོར་སྨྲ་བ་རྣམས་ཀྱི་འདོད་པ་བསྟན། ཁྱོད་ཀྱི་གསུང་གི་གཅེས་པའི་མཛོད། །ཅེས་པ་ནས། ངོ་མཚར་གྱུར་ཞེས་པའི་བར་གྱིས། དངོས་པོ་རང་བཞིན་གྱིས་སྟོང་པ་མི་
བཟོད་ཅིང། རྟེན་འབྲེལ་དུ་ཁས་ལེན་པ་རྣམས་ཀྱི་འདོད་པ་བཀག་རང་བཞིན་མེད་ལ་བཀྲི་བའི་སྒོ། །ཞེས་སོགས་ཀྱིས། དངོས་པོ་དང་རང་བཞིན་གྱིས་གྲུབ་པའི་གཞི་མཐུན་སྨྲ་བ་རྣམས་ཀྱི་འདོད་པ་བརྗོད་ནས། རང་བཞིན་བཅོས་མིན་ལྟོས་མེད་དང། །ཞེས་སོགས་ཀྱིས་
དེ་གཉིས་གཞི་མཐུན་དུ་འདུ་བ་མི་སྲིད་པར་བསྟན། དེ་ཕྱིར་བརྟེན་ནས་འབྱུང་བ་གང། །ཞེས་སོགས་ཀྱིས། ཐ་སྙད་འཇོག་ཚུལ་བསྟན། ཁྱོད་ཀྱིས་ཇི་ལྟར་བསྟན་པ་ལ། །ཞེས་སོགས་ཀྱིས། ཐལ་འགྱུར་བའི་ལུགས་འདི་ལ་ཐ་སྙད་དུ་རང་བཞིན་ཁས་ལེན་པའི་རྒོལ་བ་
སུ་གང་གིས་ཀྱང་གླགས་མི་ཐོད་པ་ནི། རང་གི་མཚན་ཉིད་ཀྱིས་གྲུབ་པ་ལ་ཚད་མས་གནོད་པའི་རྒྱུ་མཚན་གྱིས་ཡིན་པར་བསྟན། དེས་ན་རྟེན་འབྲེལ་ཡིན་པའི་རྒྱུ་མཚན་གྱིས། རང་བཞིན་གྱིས་གྲུབ་པའི་རྟག་མཐའ་དང་གཏན་མེད་པའི་ཆད་མཐའ་ཁེགས་པ་ནི། ཐལ་

[018A]༄༅། །འགྱུར་བ་ཉག་གཅིག་གི་ཁྱད་ཆོས་སུ་བསྟོད་པའི་ཚིག་དེ་དག་གི་དོན་ལ་བསམས་ན་ལེགས་པར་གོ་ནུས་པ་ཡིན་ནོ། དེའི་ཕྱིར་ཐལ་འགྱུར་པ་ནི། རྟེན་འབྲེལ་དང་གཅིག་དུ་བྲལ་སོགས་ཀྱི་རྟགས་ལ་བརྟེན་ནས། སྟོང་ཉིད་རྟོགས་པའི་རྗེས་
དཔག་སྐྱེ་བར་འདོད་ཀྱི། དགག་བྱའི་སྣང་ཚུལ་ངེས་པས། ཆོས་ཅན་སྒྱུ་མ་ལྟ་བུར་རྟོགས་པ་ཡང་མི་འདོད་ལ། ཆོས་ཅན་བརྟགས་ཡོད་མིང་རྐྱང་ཙམ་དུ་རྟོགས་པ་དང། ཀུན་རྫོབ་ཀྱི་བདེན་པར་རྟོགས་པ་ལ་བདེན་གྲུབ་བློ་ཡུལ་དུ་ཁེགས་དགོས་པས། དབུ་མའི་ལྟ་བ་
རྙེད་དགོས་པར་ཁས་ལེན་པ་ཡིན་ནོ། །སྦྱོར་བ་ཡན་ལག་དྲུག་གི་སོར་སྡུད་ཀྱི་སྐབས་སུ་ཤར་བའི་སྟོང་གཟུགས་དོན་དམ་པའི་བདེན་པར་འདོད་པ་ཡང་རྨོངས་པ་ངོ་མཚར་སྐྱེ་བའི་གནས་ཡིན་ཏེ། དོན་དམ་ལ་དཔྱོད་པའི་རིག་ཤེས་ཚད་མས་སྒྲུབ་པ་འཛིན་སྟངས་ཀྱི་ཡུལ་དུ་
བྱེད་པ་ནི། གཞན་ལྟ་ཞོག། སངས་རྒྱས་ཀྱི་ས་ནའང་མེད་དེ། འཇུག་འགྲེལ་ལས། དངོས་པོ་བྱས་པ་ཅན་ལམ་རེག་པར། རང་བཞིན་འབའ་ཞིག་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། །ཞེས་པ་དང། སྡུད་པ་ལས་ཀྱང། གཟུགས་རྣམས་མི་མཐོང་ཞེས་
པ་ནས། མཐོང་མེད་པ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །ཞེས་སོགས་ཀྱི་དོན་བསམ་དགོས་ཀྱི། མེད་དགག་ཡིན་ན་དོན་དམ་དཔྱོད་པའི་བློའི་བསྒོམ་བྱ་མིན་པས་ཁྱབ་པར་འདོད་པ་ནི། གང་ཚེ་དངོས་དང་དངོས་མེད་དབང། །བློ་ཡི་མདུན་
ན་མི་གནས་པ། །དེ་ཚེ་རྣམས་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་སོགས་ཀྱིས་བསྟན་པའི་དམིགས་མེད་ཀྱི་སྒོམ་མཐར་ཐུག་ནི་དམིགས་བཅས་ཀྱི་སྒོམ་ཡིན་ནོ། །ཞེས་སྒྲོག་པ་དང། དུས་ཀྱི་འཁོར་ལོའི་ཕྱོགས་ནས་རྣམ་ཐར་སྒོ་བཞི་སྒོམ་པའི་སྔར་
དོན་དང་འདུས་པ་ནས་རྣམ་ཐར་སྒོ་གསུམ་སྒོམ་པའི་སྔགས་དོན་དགག་སྒྲ་སྦྱོར་ལུགས་རྣམས་སྣོད་སྔ་མ་སྟོང་པ་དང་ཆོས་མཐུན་སྦྱོར་བ་སོགས་ཀྱི་གནད་གང་ཡང་མ་གོ་བར་སྒྲུབ་པ་དང་མ་ཡིན་དགག་ལ་སྦྱོར་བ་ཡིན་ནོ། །ཞེས་ཚད་མའི་སྒྲུབ་བྱེད་ཅི་ཡང་མེད་བཞིན་དུ་

[018B] །ལུགས་ངན་པ་འདི་ལྟར་ན། སློབ་དཔོན་སངས་རྒྱས་ཡེ་ཤེས་ཞབས་ཀྱིས། ཟབ་ཅིང་རྒྱ་ཆེ་བ་ཡི་བདག་ཉིད་ཅན། །གང་ཡིན་དེར་ནི་ཀུན་རྟོག་སྣང་མི་འགྱུར་ཞེས། སྟོང་ཉིད་ངེས་པའི་ངེས་ཤེས་ཀྱི་གཟིགས་ངོར་ཀུན་རྫོབ་མི་སྣང་བ་དང་
སྣང་ངོར་རྟེན་དང་བརྟེན་པའི་དཀྱིལ་འཁོར་གྱི་རྣམ་པ་ཤར་བའི་ཟབ་གསལ་གཉིས་མེད་ཀྱི་རྣལ་འབྱོར་ཐ་མལ་གྱི་སྣང་ཞེན་འགོག་པར་འགྲོ་ཚུལ། དེའི་སློབ་མ་སྨན་ཞབས་དང། ཀུན་ཏུ་བཟང་པོ་སོགས་ཀྱིས་ལེགས་པར་གཏན་ལ་ཕབ་པ་ཐམས་ཅད་རྫོགས་རིམ་བསྒོམ་པའི་སྐབས་
སུ་སླེབ་པ་ན། སྔར་བསྐྱེད་རིམ་བསྒོམ་པའི་དུས་སུ་སྟོང་ཉིད་རྟོགས་པའི་ཟབ་གསལ་གཉིས་མེད་བསྒོམ་པ་ཐམས་ཅད། བྱ་བ་མ་ཡིན་པ་བྱས་སོ། །ཞེས་འགྱོད་ཚངས་ཀྱི་ལམ་ནས་དྲངས་དགོས་པར་འགྱུར་ཏེ། སོར་སྡུད་ལྟ་བུའི་རྫོགས་རིམ་ནས་བཟུང་སྟེ་བདེན་གྲུབ་བཀག་པའི་མེད་
དགག་བསྒོམས་ན་ཐན་མཐོང་བ་ལྟར་བྱེད་རིགས་སོ་ཞེས་སྨྲས་པའི་ཕྱིར། མཁས་པ་གཞན་རྣམས་ལ་ནི་རྟོགས་རིགས་ཡོན་ཏན་ཡར་འཕེལ་ཞེས་བྱ་བའི་ཆོས་སྐད་ཤིན་ཏུ་ལེགས་པ་ཞིག་འདུག་པ་ལགས། ཡང་མ་བརྟགས་རྟེན་འབྲེལ་གྱི་སྣང་བ་ཤིན་ཏུ་ཕྲ་བས་གཞུང་
ལུགས་རྣམས་ཀྱི་དངོས་བསྟན་ལ་མི་གསལ་གསུང་བ་འདི་ཡང་བབ་ཅོལ་ཆེན་པོར་མཐོང་སྟེ། འོ་ན་རྒྱུན་མཐའི་སྔ་ལོགས་མན་ཆད་དུ་མ་བརྟགས་རྟེན་འབྲེལ་གྱི་སྣང་བ་མི་སྲིད་བྱས་ན་ལན་ཅི་གདའ་གལ་ཏེ་དེ་འདྲ་ཡོད་དེ། མི་འགྱུར་བའི་བདེ་བ་སྟོང་བརྒྱད་བརྒྱ་རྫོགས་པ་
མན་ཆོད་ཀྱི་སྟོང་གཟུགས་མཐོང་ལུགས་ཐམས་ཅད་མ་བརྟགས་རྟེན་འབྲེལ་གྱི་སྣང་བའི་མཐོང་ལུགས་ཡིན་པར་སྙམ་ན། འོ་ན་ཁྱི་རྒན་འཆི་བ་ལ་མངོན་དུ་ཕྱོགས་པའི་ཚེ། ལུགས་འབྱུང་གི་སྨིག་རྒྱུ་ལྟ་བུ་ནས་བཟུང་སྟེ། ལུགས་ལྡོག་གི་སྨིག་རྒྱུ་ལྟ་བུའི་བར་ཀྱི་མཐོང་སྣང་
ཐམས་ཅད་མ་བརྟགས་རྟེན་འབྲེལ་གྱི་སྣང་བའི་མཐོང་ལུགས་ཡིན་ཞེས་སྨྲ་ན་ཅི་གསུང། མ་གྲུབ་ན་སོར་སྡུད་ཀྱི་སྐབས་ཀྱི་སྟོང་གཟུགས་མཐོང་ཚུལ་ལའང་མཚུངས་སོ། །འོ་ན་གཞུང་ལུགས་རྣམས་ཀྱི་དངོས་བསྟན་ལ་དྲི་བར་འཕངས་པའི་ཟབ་གནད་དེ། ཁྱི་རྒན་ལ་

[019A]༄༅། །སྔོན་དུ་གྱུར་ཡོང་བའི་ཆོས་སྐད་འདི་ངོ་མཚར་ཆེ་ལགས། གཞན་ཡང། མ་བརྟགས་རྟེན་འབྲེལ་གྱི་སྣང་བའི་རྟོགས་ཚུལ་འདི་སྟོང་ཉིད་ཕྲ་མོ་དངོས་ཤུགས་གང་རུང་ལ་རྟོགས་པའི་རྟོགས་ཚུལ་ཡིན་ནམ་མིན། མིན་ན་ནི་རང་གི་ཞེ་ཕུགས་
ཀྱི་འདོད་པ་དང་འགལ་ཞིང། འདི་ལ་ཟབ་གནས་ཀྱང་ཅི་ཡང་མེད་དགོས་ལ། ཡིན་པར་འདོད་ན། ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་འབྲིང་བསྡུས་གསུམ་དང། དབུ་མ་རིགས་དྲུག་ལ་སོགས་པ་ནས་ཆོས་ཅན་རེ་རེའི་སྟེང་དུའང་རིགས་པའི་རྣམ་གྲངས་མཐའ་ཡས་
བའི་སྒོ་ནས་སྟོང་ཉིད་གཏན་ལ་འབེབས་ཚུལ་འདི་ལས་ཕྲ་ཞིང་ཟབ་པའི་སྟོང་ཉིད་སྟོན་ཚུལ་ནི་མདོ་ཕྱོགས་སུ་མ་ཟད་སྔགས་ཕྱོགས་ལ་ཡང་ཡོད་མིན་ཏེ། རྗེ་བཙུན་ས་པཎ་གྱིས་མདོ་སྔགས་ཀྱི་སྤྲོས་བྲལ་ལ་ཁྱད་པར་མེད་པར་བཤད་པ་དང། ཡེ་ཤེས་ཞབས་ཀྱིས་
བདག་སྒྲུབ་ཏུ་མདོ་སྔགས་གཉིས་ལ་ཆོས་སྐུའི་ང་རྒྱལ་ལམ་དུ་བྱེད་པ་ལ་ཁྱད་པར་མེད་པར་གསུངས་ཤིང། འཇུག་པར་ཡང། ཀླུ་སྒྲུབ་ཀྱི་ལུགས་ལས། ཕྱི་རོལ་དུ་གྱུར་བ་ལ། ཞི་བ་མྱང་འདས་སྒྲུབ་པའི་ཐབས་མེད་པར་གསུངས་པ་དང། ཀླུ་སྒྲུབ་ཀྱི་ལྟ་བ་
མཐར་ཐུག་པའང་རྩ་བ་ཤེས་རབ་ནས་གསལ་བར་བཤད་པའི་སྟོང་ཉིད་ཕྲ་མོ་འདི་ཡིན་པའི་ཕྱིར། དེ་ལྟར་བྱས་ན་མ་བརྟགས་རྟེན་འབྲེལ་གྱི་སྣང་བར་བྱས་པའི་ཟབ་ཁྱད་དེ་མ་བརྟགས་གཅིག་པུར་ཉམས་དགའ་བའི་གཟུ་ལུམས་སུ་འདུག་ལགས། ཡང་སློབ་དཔོན་
ཀླུ་སྒྲུབ་དང་སློབ་དཔོན་ཟླ་བ་གྲགས་པ་སོགས་ཀྱི་དབུ་མའི་བསྟན་བཅོས་ཀྱི་དོན་ལ། རི་ཁྲོད་ཡབ་སྲས་ཀྱི་མན་ངག་གིས་བརྒྱན་ན་ཤིན་ཏུ་གསལ་ཞེས་སོགས་གསུང་བ་ཡང་དེ་དག་གི་ཕུགས་ཀྱི་བཞེད་པ་འགྲིག་པ་ཞིག་དགོས་མོད། ཀླུ་སྒྲུབ་ཀྱི་ལུགས་འདི་ས་ར་
ཧའི་བཞེད་པ་ཡིན་པར་མགོ་བར་དེ་ལ་རི་ཁྲོད་པ་ཡབ་སྲས་ཀྱི་མན་ངག་གིས་བརྒྱན་དགོས། ཞེས་སྨྲ་བ་རྣམས་ཀྱིས་ནི། ལུགས་གཉིས་ཀའི་དགོངས་པ་མ་ཤེས་པར་གསལ་བར་བྱས་ཏེ། བཞི་བརྒྱ་པ་ལས། ཞི་སྒོ་གཉིས་སུ་མེད་པ་དང། །ལྟ་བ་ངན་རྣམས་

[019B] །སངས་རྒྱས་རྣམས་ཀྱི་ཡུལ་གྱུར་ལས། །སྟོང་ཉིད་ཅེས་ནི་བརྗོད་པ་ཡིན། །ཅེས་གསུངས་པའི་སྟོང་ཉིད་ཕྲ་མོ་ནི། ལུགས་དེ་གཉིས་ཀས་མདོར་བསྟན་རྒྱས་བཤད་ཅི་རིགས་པའི་སྒོ་ནས་གསལ་བར་གཏན་ལ་ཕབ་པས་ཀླུ་སྒྲུབ་ལ་མེད་པའི་མན་ངག་རི་ཁྲོད་ཡབ་སྲས་
ལ་ཡོད་པར་འདོད་པ་ནི། མདོ་སྔགས་གང་གི་སྐབས་སུ་ཡང་བཞད་གད་ཆེན་པོ་ཡིན་ནོ། །ཡང་མ་བརྟགས་རྟེན་འབྲེལ་གྱི་སྣང་བ་དང། མ་བཅོས་ཐ་མལ་གྱི་ཤེས་པ་གཉིས་ཐུན་མོང་མིན་པའི་ཡུལ་ཡུལ་ཅན་དུ་ཟུང་དུ་འཇུག་ཚུལ་སྐད་ཅིག་དང་པོ་ཐུག་ཕྲད་ཀྱི་སྐབས་སུ་མ་ངེས་
ན་སྐད་ཅིག་གཉིས་པ་ལ་བདེན་སྣང་འཆར་ཞིང། གསུམ་པ་ནས་ཞེན་པ་འཇུག་པས་ཞེས་གསུངས་པ་ནི་མུ་སྟེགས་སྤྱོད་པ་པས་དོན་གཞལ་བྱ་དང་པོར་དོན་ལ་ལྟ་བའི་རྟོག་མེད་ཀྱི་ཤེས་པ་ཚད་མངོན་རྣམ་མེད་ཐུག་ཕྲད་དུ་འཛིན་པའི་ཤེས་པ་འབྲས་བུ་ཞེས་པའི་ཚད་འབྲས་ཁས་
བླངས་པ་དེ་ཉིད་གསལ་བར་འོངས་པ་ཡིན་ནོ། ལམ་མ་ཞུགས་དང། ཐེག་པ་གསུམ་གྱི་ཚོགས་ལམ་ནས་བཟུང་སྟེ། སངས་རྒྱས་ཀྱི་སའི་བར་དུ་ཤེས་པ་སྐད་ཅིག་དང་པོས་གནས་ལུགས་ཀྱི་དོན་མཐོང་ནས་དེའི་རྒྱུན་བསྐྱངས་པའི་སྐད་ཅིག་གཉིས་པ་དང། གསུམ་པ་
སོགས་ལ་རིམ་པ་བཞིན་ལོང་དུ་ལོད་དུ་འགྲོ་བ་འདི་འདྲ། སངས་རྒྱས་པའི་ལུགས་ཆེན་པོ་གང་ན་ཡང་མེད་ལ། གལ་ཏེ་འཆི་བ་འོད་གསལ་གྱི་ཚེ་འོད་གསལ་མ་བུམ་འཕྲོད་ན། ལུགས་ལྡོག་གི་ཉེར་ཐོབ་ནས་ལས་རླུང་གི་རྒྱུ་བ་ལངས་ནས་འཁོར་བར་འཁྱམ་དགོས། ཞེས་པ་སྔགས་
ཀྱི་ཆོས་སྐད་ལ་བྱུང་བས། འཆི་བ་འོད་གསལ་གྱི་དུས་སུ་སྟོང་ཉིད་མངོན་སུམ་དུ་རྟོགས་པར་འདོད་པ་དང། ཡང་འོད་གསལ་དེ་དག་གི་དུས་སུ་སྟོང་ཉིད་མངོན་སུམ་དུ་རྟོགས་ཀྱང་འཁོར་བར་རང་དབང་མེད་པར་འཁྱམ་དགོས་པར་འདོད་པ་ནི། མ་གོ་བ་ཡུས་ཆེ་བ་ཡིན་ལ། རྗེ་བཙུན་
མི་ལའི་བར་དོ་འཕྲང་སྒྲོལ་གྱི་མགུར་དུ། མ་བཅོས་གཉུག་མའི་གནས་ལུགས་ཇི་ལྟ་བ་ཞིག་དུས་དེར་འཆར་བས། དེ་ཀ་འོད་གསལ་ཆོས་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས་ཞེས་པ་འི་དོན་ནི། དུས་དེའི་ཚེ་ལས་རླུང་ཤིན་ཏུ་ཕྲ་བ་མ་འགགས་ཀྱང་

[020A]༄༅། །རགས་པ་ཕྲ་བ་རྣམས་འགགས་པས། སྟོང་ཉིད་སྣང་བ་དང་ཆ་འདྲ་བའི་ནམ་མཁའ་སློད་བྱེད་ཀྱི་རྐྱེན་དང་བྲལ་བ་འདྲ་བ་དཔེར་བླངས་པའི་སྟོང་སངས་གཅིག་འཆར་བ་ལ་དགོངས་ཀྱི། སྟོང་ཉིད་མངོན་སུམ་དུ་མཐོང་བ་ཡིན་པར་མི་བཞེད་དེ་
རྗེ་བཙུན་གྱི་མགུར་ལས། དེ་ཤེས་པར་བྱེད་པ་ལ་ད་ལྟ་བླ་མ་དམ་པས་ངོ་སྤྲད་དེ་གནས་ལུགས་ལྟ་བའི་དོན་གོ་བ་དང། མཚོན་བྱེད་དོན་གྱི་འོད་གསལ་སྐྱང་འཚལ་ལོ། །ཞེས་གསུངས་པས། འཆི་བ་འོད་གསལ་ཐམས་ཅད་ལ་སྟོང་ཉིད་རྟོགས་པས་ཁྱབ་ན་མངོན་སུམ་གྱི་
རྟོགས་ཚུལ་ལས་མི་འདའ་བས། ད་ལྟ་ནས་དེ་ངོ་ཤེས་པའི་ཕྱིར་དུ་སྦྱང་དོན་མེད་པའི་ཕྱིར། ཡང་ཐ་མལ་གྱི་ཤེས་པས་རྟེན་འབྲེལ་གྱི་སྣང་བ་ངོ་འཕྲོད་ཚུལ་ལ་དགག་སྒྲུབ་ཀྱི་སྒོ་ནས་ངོ་འཕྲོད་ཚུལ་གཉིས་ལས། ཕྱི་མ་འདི་སེམས་དྭངས་སྙིགས་མ་ཕྱེད་བར་དུ་ངེས་
དཀའ་བས། ཞི་གནས་སྔོན་དུ་འགྲོ་དགོས་པ་ཡིན་གསུང་བ་ལ། སེམས་དྭངས་སྙིགས་ཕྱེད་པའི་ཚད་ཞི་གནས་མ་ཐོབ་པར་དུ་མི་འབྱུང་བ་ལས་གསལ་བྱའི་ངར་དང་ལྡན་པའི་ཏིང་ངེ་འཛིན་ལ་དྭངས་ཆ་ངེས་པར་ཚང་དགོས་པས། ཤིན་སྦྱངས་མ་ཐོབ་གོང་གི་སེམས་
གནས་དགུ་པའི་སྐབས་སོགས་ལ། རྩ་བའི་དམིགས་རྟེན་ལས་གཞན་དུ་མི་རྟོགས་པ་དང། གསལ་དྭངས་ཀྱི་བར་དང་ལྡན་པར་རྗེ་བཙུན་ཙོང་ཁ་པ་ཆེན་པོས་ལུང་རིགས་ཀྱི་སྒྲུབ་བྱེད་དམ་པ་དང་བཅས་པར་གསུངས་པ་འདི་ལེགས་སམ་སྙམ་ལགས། ཡང་རྗེ་བཙུན་ས་ཀྱ་
པ་སོགས་ཀྱིས། ཕ་རོལ་ཏུ་ཕྱིན་པའི་སྤྲོས་བྲལ་གྱི་ལྟ་བ་མཐར་ཐུག་པ་དང། སྔགས་བླ་མེད་ནས་བཤད་པའི་སྤྲོས་བྲལ་གྱི་ལྟ་བ་མཐར་ཐུག་གཉིས་ལས། ཡུལ་གྱི་སྤྲོས་བྲལ་ལ་ཁྱད་ཕྱེ་ན། གཅིག་སྤྲོས་བཅས་སུ་འགྱུར་བས་མི་རིགས་ལ། ཡུལ་ཅན་ཐབས་ཀྱི་སྒོ་
ནས་སྔགས་ཁྱད་པར་དུ་འཕགས་པ་དང། དེ་དག་རྒྱུད་སྡེ་བཞི་གའི་རིམ་པས་ཐབས་བཟང་དུ་བཟང་དུ་འགྲོ་བར་བཞེད་པ་ནི་སྤྱིར་གསུང་རབ་ཀྱི་དོན་ལ་ཞུགས་ཤིང། ཁྱད་པར་རྗེ་བཙུན་ཙོང་ཁ་པ་ཡབ་སྲས་བཞེད་ལ། ཁ་ཅིག་མདོ་སྔགས་ཀྱི་སྤྲོས་བྲལ་མཐར་ཐུག་

[020B] ཟེར་རྒྱུས་ཕོངས་པ་ཁ་ཅིག། ལམ་ལ་མ་ཞུགས་པའི་སོ་སོ་སྐྱེ་བོའི་སྟོང་ཉིད་མངོན་སུམ་དུ་མཐོང་བར་འདོད་པ་སོགས་བབ་ཅོལ་དུ་སྨྲ་བ་
རྡོ་རྗེ་སྙིང་འགྲེལ་ལས། ཟབ་ཅིང་རྒྱ་ཆེའི་ཆོས་རྣམས་ལ། །སྐལ་བ་བྲལ་བའི་བདག་ཉིད་ལ། །ཡིད་འོང་བདག་གིས་བསྟན་པ་ཡིན། །ཕྱག་རྒྱ་དཀྱིལ་འཁོར་སྔགས་སོགས་ཀྱི། །སངས་རྒྱས་རྡོ་རྗེ་སེམས་དཔའ་ཉིད། །སྟོན་པར་བྱེད་པ་མ་འོངས་
།ཞེས་བསྐྱེད་རིམ་ཙམ་གྱིས་སངས་རྒྱས་མི་ཐོབ་པར་གསུངས་པའི་དོན། བསྐྱེད་རིམ་སངས་རྒྱས་ཀྱི་རྒྱུ་མིན་པར་བཟུང་བ་དང། རང་གི་ལྟ་བའི་འདོད་པ་མདོར་བསྟན་པ་ལས། ཕུང་པོ་རྣམ་དཔྱད་སྟོང་པ་ཉིད། །ཆུ་ཤིང་
བཞིན་དུ་སྙིང་པོ་མེད། །རྣམ་པ་ཀུན་གྱི་མཆོག་ལྡན་པའི། །སྟོང་ཉིད་དེ་ལྟར་འགྱུར་མ་ཡིན། །སྐྱེ་བ་མེད་པ་འགག་མེད་པའི། །ཤེས་བྱ་གང་ཞིག་འདིར་མཐོང་བའི། །སྟོང་པའི་དངོས་པོ་སྟོང་པ་ཉིད། །ཕུང་པོ་རྣམ་པར་དཔྱད་པ་མིན། །ཞེས་ཕུང་པོ་རིགས་པས་
དཔྱད་པའང་མཐར་མ་རྙེད་པ། ཕུང་པོ་མེད་པའི་དོན་དུ་བཟུང་བའི་ཆད་སྟོང་ལས། རྣམ་ཀུན་མཆོག་ལྡན་གྱི་སྟོང་གཟུགས་བསྒོམ་པ་ཁྱད་པར་འཕགས་པར་གསུངས་པ་ལ། དོན་དམ་དཔྱོད་བྱེད་ཀྱི་རིགས་པས་དཔྱད་པའི་སྟོང་ཉིད་བསྒོམ་དུ་མི་རུང་བར་གོ་བ་དང་
ཡེ་ཤེས་ལེའུ། སངས་རྒྱས་བྱ་བ་དེ་སྤངས་ནས། །ལྷན་སྐྱེས་མེད་པ་དག་ཀྱང་རིང། །ནིམ་བའི་ཤིང་ལ་རྒུན་འབྲུམ་མིན། །དུག་ལས་བདུད་རྩི་ཉིད་དང་ནི། །ཚངས་པའི་ཤིང་ལས་འདམ་སྐྱེས་དང། །ཞེས་སོགས་ཀྱི་དོན། བསྐྱེད་རིམ་ལྷའི་འཁོར་ལོ་བསྒོམ་པ་
མེད་ན། རྫོགས་རིམ་སྨིན་བྱེད་ཁྱད་པར་ཅན་དང་བྲལ་བ། ལྷན་ཅིག་སྐྱེས་པའི་བདེ་བ་ཁྱད་པར་ཅན་མི་འབྱུང་བའི་དོན་དུ་བཟུང་བ་དང། དྲི་མེད་འོད་དུ། དེ་ཉིད་དབུ་མ་པས་སྨྲས་པ། རྣམ་པར་ཤེས་པ་དོན་དམ་ཡོད། །དེའང་མཁས་རྣམས་མི་འདོད་དེ། །

[021A]༄༅། །གཅིག་དང་དུ་མའི་རང་བཞིན་དང། །བྲལ་བས་ནམ་མཁའི་མེ་ཏོག་བཞིན། །ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་མིན་པའང་མིན། །མཐའ་བཞི་རྣམ་པར་གྲོལ་བ་ཡི། །དེ་ཉིད་དབུ་མ་པ་ཡི་རིགས། །ཞེས་
གཅིག་དུ་བྲལ་གྱི་གཏན་ཚིགས་དང་ནམ་མཁའི་དཔེས། རྣམ་ཤེས་དོན་དམ་དུ་གྲུབ་པ་འགོག་པའི་རིགས་པ་གསུངས་པ་དང། སློབ་དཔོན་སངས་རྒྱས་བསྐྱངས་དང། ཟླ་བ་གྲགས་པས་ཀླུ་སྒྲུབ་ཀྱི་དགོངས་པ་བཀྲལ་བ་ན། མཐའ་བཞིའི་སྐྱེ་བ་འགོག་པའི་
དམ་པའི་དོན་མེད་དགག་ཏུ་གསུངས་པ་ལ། དོན་དམ་བདེན་པ་ཡིན་ན་མེད་དགག་ཡིན་པས་ཁྱབ་པར་བཞེད་པ་མ་གོ་བར། མེད་དགག་དོན་དམ་པའི་བདེན་པར་ཁས་བླངས་འདུག་སྙམ་ནས། སྟོན་གཉིད་མེད་དགག་བསྒོམ་པ་ལ་ཐན་མཐོང་བ་ལྟར་བྱེད་
པ་དང། དེའི་ཤེས་བྱེད་དུ་གྲུབ་ཆེན་ཡུ་མོས་མེད་པར་དགག་པ་ནི་གང་དུའང་མི་འགྱུར་རོ། །ཞེས་སོགས་གསུངས་པའི་ལུང་འདྲེན་པ་ནི། མེད་དགག་གིས་འབྲས་བུ་བསྐྱེད་དུ་མི་རུང་ན། མེད་དགག་ཡུལ་དུ་བྱེད་པའི་སྒོམ་ལ་རྟོགས་རིགས་ཡོན་ཏན་
ཡར་ལྡན་མེད་པ་ཞེ་ཕུག་ཏུ་བཟུང་ནས། ཤིང་རྟ་ཆེན་པོའི་བཞེད་པ་མཐར་ཐུག་རྣམས་སྙིང་ཁམས་བསྐྱེད་ནས་འགོག་པ་ཡིན་པས་འདི་འདྲ་བ་ལས་བླུན་པ་ནི་གང་ནས་ཀྱང་རྙེད་པ་མ་ཡིན་ནོ། །ཡང་དྲི་མེད་འོད་ཀྱི་ལུང་དེའི་འཕྲོ་ཉིད་ནས། གང་གི་ཕྱོགས་
ཉམས་དེ་ནི་མ་ཉམས་པར་འགྱུར་རོ། །དེ་གང་ཞེ་ན། གང་ཞིག་སྙིང་རྗེ་སྟོང་ཉིད་གཉིས་སུ་མེད་པར་སྨྲ་བ་དེ། འདིར་གང་སྙིང་རྗེ་དམིགས་པ་མེད་ཅིང་རྣམ་པར་རྟོག་པ་དང་བྲལ་བར་སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་ཡོངས་སུ་
ཤེས་པའི་སླད་དུ། དུས་སུ་འཇུག་པ་ཞེས་པ་ནི་སངས་རྒྱས་ཀྱི་གྲུབ་པའི་མཐའ་ངེས་པའོ། །ཞེས་དང། སྣ་ཚོགས་རྣམ་རྟོག་ལ་སོགས་ལམ་གྱིས་ནི། །དེ་ཉིད་དེ་བཞིན་གཤེགས་པས་གང་གསུངས་པ། །བཅུ་དྲུག་བཞི་ཡི་རབ་ཏུ་དབྱེ་བ་ཅན། །ལམ་

[021B] །བསྐྱེད་པའི་རིམ་པར་གསུངས་པའི་ཧཱུཾ་དང་ནི། །ཕཊ་ཡིག་ལ་སོགས་རྟོག་པ་དང་བྲལ་བ། །རྫོགས་པའི་རིམ་པ་རྣལ་འབྱོར་དེ་ཉིད་མིན། །དེ་ཉིད་ཀྱིས་ནི་སྒྲུབ་ཐབས་གཞན་ཡོད་མིན། །ཞེས་སོགས་ཀྱི་དོན། དང་པོ་སོར་སྡུད་
ལ་སོགས་པའི་སྐབས་སུ་སྟོང་གཟུགས་བསྒོམ་པ་རྣམས། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཀྱིས་ཟིན་པར་སྒོམ་པ་དང། གཉིས་པའི་དོན་ནི། བསྐྱེད་རིམ་བཅོས་མའི་སྒོམ་རྐྱང་པས། དབུ་མ་སོགས་ལ་གནད་དུ་བསྣུན་པའི་རྫོགས་རིམ་
གྱི་དགའ་བ་ཁྱད་པར་ཅན་མི་འགྲུབ་པས། མཆོག་འགྲུབ་པའི་དངོས་རྒྱུ་རྫོགས་རིམ་དུ་གསུངས་པ་ལ། རྟོག་གེའི་སྒོམ་ཐམས་ཅད་སྐྱོན་ཅན་དུ་བསྟན་འདུག་སྙམ་དུ་བཟུང་བ་དང། དབང་མདོར་བསྟན་ལས། ཡོད་དང་མེད་ལས་རྣམ་པར་འདས། །
རང་གི་སེམས་ཀྱི་རྐྱེན་གྱི་དོན། །རྡུལ་ཕྲན་ལས་རྐྱེན་ཚོགས་པ་རྣམས། །ཀུན་ནས་ཡོངས་སུ་དོར་བ་ཡིས། །ཞེས་སྟོང་གཟུགས་བསྒོམ་པ་ན་ཡོད་མེད་ལ་སོགས་པའི་སྤྲོལ་པ་དང་བྲལ་བར། རང་གི་སེམས་རྩེ་གཅིག་ཏུ་གནས་པའི་རྐྱེན་གྱིས། རྡུལ་
ཕྲང་བ་ལས་བྲལ་བའི་སྟོང་གཟུགས་ཁྱད་པར་ཅན་མཐོང་བར་གསུངས་པ་ལ། དགག་བྱ་བདེན་གྲུབ་བཀག་པའི་སྟོང་ཉིད་སྒོམ་པ་ནི། རྡུལ་ཕྲན་བཀག་པའི་སྟོང་གཟུགས་སྒོམ་པ་ལས་ཆེས་དམན་པའི་དོན་དུ་བཟུང་བ་དང། མར་མེ་མཛད་བཟང་པོས་
ཐ་མལ་རྣམ་རྟོག་མ་གཏོགས་པ། །སྲིད་བདག་སྡུག་བསྔལ་གཞན་མེད་དེ། །དེ་ལྟར་འདི་ནི་སྔོན་དགའ་འདི། །ཞེས་དང། སངས་རྒྱས་ཡེ་ཤེས་ཞབས་ཀྱིས། ཐ་མལ་རྣམ་རྟོག་རྒྱུན་ལས་གཞན་པ་ཡི། །སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། །ཞེས་
པའི་དོན་ཐོག་མ་མེད་པ་ནས་བརྒྱུད་དེ་འོང་བའི་ཡུལ་བདེན་གྲུབ་ཏུ་ཞེན་པའི་རྟོག་པ་འཁོར་བའི་རྩ་བར་གསུངས་པ་མ་གོ་བར། རྣམ་རྟོག་གང་ཡིན་ཐམས་ཅད་དགག་བྱར་གོ་བ་འདི་ལས་མཚང་ཆེ་བ་ཅི་ཞིག་ཡོད། དེས་ན་རིགས་པ་དྲུག་ཅུ་པ་ལས་

[022A]༄༅། །གང་རྣམས་ཀྱི་བློ་རྟེན་དང་བྲལ། །ཡོད་དང་མེད་ལས་རྣམ་པར་འདས། །ཟབ་མོ་དམིགས་མེད་དེ་རྣམས་ཀྱི། །མཚན་མའི་དོན་ནི་རྣམ་པར་བསྒོམ། །ཞེས་མཚན་འཛིན་གྱི་དམིགས་གཏད་ཐམས་ཅད་བཤིག་པའི་བློ་ཤེས་རབ་ནི་
བདེན་གྲུབ་ཀྱི་དམིགས་རྟེན་དང་བྲལ་བའི་ཕྱིར། མཚན་མའི་དོན་དེ་སྟོང་ཉིད་ལ་གཉིས་སྣང་ནུབ་པར་གསུངས་པ་དང། དྲི་མེད་འོད་དུ། ད་ནི་ས་ཞེས་བྱ་བ་ལ་སོགས་པ་གཟུགས་ཀྱི་མཚན་ཉིད་གསུངས་ཏེ། འདིར་སྟོང་པ་རབ་ཏུ་སྣང་བ་རྫས་མེད་པ་
སའི་རྣམ་པར་མཐོང་སྟེ་སྲ་པ་མིན་ནོ། །ཞུ་བ་ཆུའི་རྣམ་པ་ནི། སྨིག་རྒྱུའི་ཆུ་བཞིན་དུ། ཆུ་ཡང་མིན་ཏེ། གཤེར་བ་མེད་པའི་ཕྱིར་རོ། །དེ་བཞིན་དུ་མེའི་རྣམ་པ་ནི་མེ་མིན་ནོ། །གཡོ་བ་རླུང་གི་རྫས་མེད་པའི་ཕྱིར། གང་ཞིག་གཡོ་བ་མེད་པ་དེ་ནི་རླུང་
མིན་ནོ། །རྫས་མེད་པའི་ཕྱིར། སྟོང་པའི་རྣམ་པ་མེད་པ་དེ་ལྟ་ནའང་མཐོང་ངོ། །སྒྱུ་མའི་གྲོང་ཁྱེར་བཞིན་དུ། དཀར་པོ་ལ་སོགས་པའི་ཁ་དོག་དང་ལྡན་ཡང། རྫས་མེད་པའི་ཕྱིར་ཁ་དོག་མིན་ནོ། །རྣམ་པ་ཐམས་ཅད་པ་ཡིན་ཡང་དུས་ཐམས་ཅད་དུ་
བྱིས་པ་ཐམས་ཅད་ཀྱི་ལྟ་བྱ་མིན་ནོ། །ཅིའི་ཕྱིར་ཞེ་ན། ཉོན་མོངས་བདུད་ཀྱི་མཐུ་ལས་ཏེ། གཡོན་པ་དང་ནི་གཡས་པའི་རྩ་ལ་སྲོག་རབ་ཏུ་རྒྱུ་བ་ལས་སོ། །ཞེས་པ་ངེས་པའོ། ཞེས་སྟོང་གཟུགས་ཁྱད་པར་ཅན་ལ། རྡུལ་ཕྲ་རབ་ཀྱིས་བསགས་པའི་
འབྱུང་བཞིའི་རྫས་མེད་པས། མེ་ཆུ་དང་ཁ་དོག་ལ་སོགས་པ། བེམ་པོའི་དོན་མེད་པ་དང། འོན་ཀྱང་རོ་རྐྱང་གི་རྒྱུ་བ་མ་འགགས་པའི་བྱིས་པ་རྣམས་ཀྱིས་བལྟ་བྱ་མིན་པ་དང། རྣལ་འབྱོར་པ་རྣམས་ལ་རྣམ་པ་ཅིར་ཡང་སྣང་བར་གསུངས་པ་རྣམས་
དགག་བྱ་བདེན་གྲུབ་བཀག་ཙམ་གྱི་སྟོང་ཉིད་མཐོང་ཚུལ་དང་མི་འདྲ་བས། བེམ་པོས་སྟོང་པ་དང། བདེན་གྲུབ་ཀྱིས་སྟོང་པ་གཉིས། སྔ་མ་ཀུན་རྫོབ་ཀྱི་བདེན་པ་ཡིན་ལ། ཕྱི་མ་དོན་དམ་གྱི་བདེན་པ་ཡིན་པས་ན། རྗེའི་གསུངས་ལས་ཀྱང་

[022B] བློའི་ངོར་དང། ངེས་པ་ཅི་འདྲ་ཞིག་གི་སྒོ་ནས་བལྟས་ཀྱང། ཀུན་རྫོབ་ཀྱི་བལྟ་ཚུལ་ལས་འདས་
པས་ན། བལྟ་ཚུལ་དེས་ཆོས་སྐུ་ལྟ་ཞོག། སྟོང་ཉིད་རྟོགས་པ་མི་སྲིད་དེ། ཞེས་སྨྲས་ན་ལན་ཅི་གདའ། དེ་ལྟ་ན་དོན་དམ་དཔྱོད་པའི་རིགས་ཤེས་དེས་བལྟས་ན་རྣམ་རྟོག་གི་གནས་ལུགས་སམ། ངོ་བོའམ། གཤིས་དེ་རྙེད་འོང་ལ། དེ་ལྟར་རྙེད་པ་དེ་སྟོང་པ་
ཡིན། བདེ་བར་གཤེགས་པའི་སྙིང་པོ་ཡིན་བྱས་ན་ལན་ཅི་གདའ། ཞེས་ངེས་དོན་ཟབ་མོ་རྣམས་འཁྲུལ་མེད་དུ་གསུངས་པ་འདི་ལ་ཡིད་བརྟན་པར་བྱའོ། །བཀའ་འབུམ་གྱི་ནང་དུ། བཤེས་གཉེན་བྱང་ཆུབ་བླ་མ་ལ་སྤྲིངས་པ་ན། རྟེན་འབྱུང་རྒྱུ་འབྲས་མི་
བསླུ་བའི་ངེས་པ་རྙེད་པས་ཆད་མཐའ་འགོག་ཅིང་མཚན་མར་འཛིན་པའི་དམིགས་གཏད་རྡུལ་ཙམ་ཡང་མ་གྲུབ་པའི་རང་བཞིན་མེད་པའི་སྟོང་ཉིད་ལ་ངེས་པ་རྙེད་པས་རྟག་མཐའ་ལས་གྲོལ་བའི་ཕྱིར་རོ། །དེས་ན་ངོ་བོ་ཉིད་ཀྱིས་སྟོང་བཞིན་དུ། རྒྱུ་འབྲས་མི་
བསླུ་བའི་ངེས་པ་རྙེད་པའི་ལྟ་བ་ནི། རྟག་ཆད་གཉིས་ཀའི་གོལ་ས་ཆོད་པ་ཡིན་པས་རྨད་དུ་བྱུང་བའི་གོ་བ་ཡིན་ནོ། །ཞེས་དང། མཁས་པའི་གཞུང་ལས་གཞི་ལ་ཚུལ་གཉིས་ཏེ། ལུང་དང་རིགས་པའི་སྒྲོ་འདོགས་གཅད་གཞི་དང། དྲི་མ་སྦྱོང་
བའི་བྱེད་པ་འཇུག་པའི་གཞི། དེའི་དང་པོ་ནི། བདེན་པ་གཉིས་ཡིན་ལ། གཉིས་པ་ནི་རང་བཞིན་རྣམ་དག་དང། ཞེས་སོགས་ཀྱི་དོན་ལ་གོ་བ་ཆགས་པ་དགོས་སོ། །དེས་ན་གཞི་ཐོག་ཏུ་ཁེལ་བའི་ལན་གསུངས་པ་ཡང། འདིས་མཚོན་ནས་གོ་བ་
བཙལ་དགོས་ཀྱི། ཡིད་བྱེད་བཀག་པའི་ཕྱོགས་འཛིན་པའི་སྨྲ་བ་ཐམས་ཅད་གཞི་ཐོག་ཏུ་ཁེལ་པའི་གཏམ་ཡིན་སྙམ་དུ་མི་བཟུང་ངོ། །ད་ནི་དཔལ་དུས་ཀྱི་འཁོར་ལོའི་ཕྱོགས་ནས་ཟབ་མོའི་གསང་དང་རྒྱ་ཆེ་བའི་ཁྱད་པར་རྒྱ་ཆེར་གསུངས་པ་རྣམས་ལ་

[023A]༄༅། །འཁྲིས་ནས་ཆོས་སྐད་སྣ་ཚོགས་ལབ་པ་འདི་རྣམས་ལ་རྟོག་དཔྱོད་ཅུང་ཟད་གཅིག་ཕུལ་ན། གོང་དུ་ཕུལ་བའི་རིམ་པ་ལྟར། དགོངས་བདེ་བའི་རྒྱུར་གྱུར་པ་དང། འཁྲུལ་གཞི་དང་འཁྲུལ་ཚུལ་མང་པོའང་ངོ་ཤེས་ནས་ཡིན་
ཐོག་ཏུ་ཁེལ་བ་ལ་ངེས་པ་འདྲོངས་པའི་ཁྱད་གདའ་བས། འདི་སྐད་ཞུ་སྟེ། ཡེ་ཤེས་སྤྱན་གྲུབ་ལས། བཅོམ་ལྡན་འདས་ཀྱིས་དམ་བཅས་པ། །བསམ་པ་ཐམས་ཅད་ཡོངས་སྤངས་ཏེ། །ཞག་གཅིག་ཡོངས་སུ་བརྟག་པར་བགྱིས། །གལ་ཏེ་ཡིད་
བྱེད་མ་བྱུང་ན། །དེ་ཚེ་དེ་ཚིག་བདག་གི་བརྫུན། །སྙན་བརྒྱུད་ལག་ལེན་ལྡན་པ་གཅེས། །ཞེས་སོགས་གསུངས་སྣང་བརྒྱུད་ཀྱི་དགོངས་པར་འགྲོ་ངོ་ཤེས་པ་མང་པོ་སྣང་མོད། དུས་ཞབས་སྙན་བརྒྱུད་དུ་གྲགས་པ་ལ་ནི། ཐེ་ཚོམ་གྱི་གཞིར་མཛད་པའི་
མཁས་པའང་མང་དུ་སྣང་བས་རེ་ཞིག་ཞུ་དཀའ་བར་སྣང་ལགས། འཇམ་དཔལ་གྱི་སྤྲུལ་པ་རྒྱལ་པོ་གྲགས་པ་བཤེས་གཉེན་གྱིས། མཚན་མོ་གསོད་མེད་ཁྱིམ་དུ་ནི། །ཤིན་ཏུ་མཉམ་གཞག་སྒྲུབ་པ་པོས། །བྱེད་པ་ལྔ་ལ་བཅིང་བ་གཉིས། །
བླ་མའི་ཞལ་ལས་ཤེས་པར་བྱ། །ཡོད་དང་མེད་ལས་འདས་པ་ཡི། །དུ་བ་སྨིག་རྒྱུ་སྲིན་མེ་ཁྱེར། །མར་མེ་སེམས་ཀྱི་ནམ་མཁར་མཐོང། །གཞོན་ནུ་མ་ཡི་པྲ་ལས་ནི། །ལྐོག་ཏུ་གྱུར་པའི་རྐུན་མ་མཐོང། །ཉི་ཚེ་བ་ཡི་མིག་གིས་ནི། །སྒྲུབ་པ་པོ་ཡི་
སེམས་གནས་མཐོང། །ཞེས་བྱེད་བཅིངས་ལ་སོགས་པའི་མན་ངག་བླ་མ་དམ་པའི་དྲིན་ལས་ཐོབ་པའི་སྒྲུབ་པ་པོས་ཤིན་ཏུ་མཉམ་པར་གཞག་པའི་མཐུ་ལས་དུ་བ་ལ་སོགས་པའི་རྟགས་བཅུ་རྫོགས་པར་མཐོང་བ་ནི། པྲ་ཕབ་པའི་མཐོང་ཚུལ་
དཔེར་བླངས་ནས་གསུངས་ཤིང། ཡན་ལག་དྲུག་གི་རིམ་པ་སོ་སོའི་ངོས་འཛིན་ནི། ཁ་ཆེའི་པཎ་ཆེན་ཤཱཀྱ་ཤྲཱི་ཞབས་ཀྱིས། འདིར་སོ་སོར་སྡུད་པ་ཞེས་པ་ནི། མིག་ལ་སོགས་པའི་དབང་པོ་དང། མིག་གི་རྣམ་པར་ཤེས་པ་ལ་སོགས་པ་རྣམས། ཕྱི་རོལ་

[023B] མཆོག་ཏུ་གྱུར་པའི་མིག་ལ་སོགས་པའི་དབང་པོ་དང། མིག་གི་རྣམ་པར་ཤེས་པ་ལ་སོགས་པ་རྣམས་དང། ནང་གི་བདག་ཉིད་ཀྱི་ཡུལ་ལ་འཇུག་པ་ཞེས་བྱ་བ་སྟེ། ནང་གི་བདག་ཉིད་ནི་སྟོང་པ་ཉིད་ལ་
དམིགས་པས། དངོས་པོ་ཐམས་ཅད་རྟོག་པ་མེད་པར་གཟིགས་པ། གཞོན་ནུ་མ་ལ་མེ་ལོང་བསྟན་པ་ལྟ་བུ། སྟོང་པ་ཉིད་སོ་སོར་མཐོང་བས་ན། སོ་སོར་སྡུད་པའི་ཡན་ལག་ཅེས་བརྗོད་དོ། །ཡང་བསམ་གཏན་ཞེས་པ་འདི་ཉིད། ཆོས་ཐམས་ཅད་སྟོང་པ་
ཉིད་དུ་མཐོང་བ་ཡིན་ལ། ཤེས་རབ་ཅེས་པ་ནི་དེ་ལས་སེམས་རབ་ཏུ་ཞུགས་པའོ། །ཏིང་ངེ་འཛིན་ཞེས་བྱ་བ་ནི་ཡི་དམ་གྱི་ལྷ་རྣམས་དང་རྗེས་སུ་ཆགས་པ་གང་ཞིག་ལས་གཡོ་བའི་བདེ་བ་ཐོབ་པ་དེས། སེམས་ཀྱི་གཟུང་པ་དང་འཛིན་པ་སྤངས་ཤིང་གཅིག་ཏུ་བྱེད་
བའི་སེམས་དེ་ནི་ཏིང་ངེ་འཛིན་གྱི་ཡན་ལག་ཏུ་དེ་བཞིན་གཤེགས་པས་བརྗོད་དོ། །ཞེས་སོགས་དང། གསང་བ་རྡོ་རྗེའི་གླུ་དབྱངས་ལས། ཀྱེ་ཧོ་ཆུ་དང་འོ་མ་སོ་སོར་ནམ་མཁའི་མཐོངས་སུ་བསྲེས་པ་རྟོག་མེད་དང་པའི་མཆུ་དེས་བསྡུས་ནས་སོང། །ཞེས་སོགས་དང་
འུག་པའི་མིག་གིས་མཚན་མོ་གཟུགས་གསལ་བར་མཐོང་བ་ལྟར། ཉིན་མོ་མི་མཐོང་བ་དང། ནེ་ཙོས་མཚན་མོ་མི་མཐོང་ཡང། ཉིན་མོ་རྩི་ཤིང་ནགས་ཚལ་རྣམས་གསལ་བར་མཐོང་བ་ལྟར། གང་ཟག་གི་རིགས་ཁ་ཅིག་ལ་བསྐལ་པའི་བར་དུ་ཚོགས་
ཀྱིས་བསྒྲུབས་ཀྱང། མི་འགྲུབ་པའི་གནས་དེ་བླ་མ་དམ་པའི་མན་ངག་གི་གནད་ཀྱིས་ཟིན་ན་དགའ་བ་མེད་པར་དགའ་གསུངས་པ་དང། དེ་ལྟ་བུའི་རྟོགས་པའི་ཡོན་ཏན་ལ་རིམ་པ་གཉིས་ཀའི་སྐབས་ཀྱི་ཡོན་ཏན་ཡོད་མོད། རྫོགས་རིམ་ཁྱད་པར་ཅན་གྱི་
རྒྱུད་སྨིན་བྱེད་དུ། བསྐྱེད་པའི་རིམ་པ་བསྒོམ་དགོས་པའི་རྒྱུ་མཚན་ཡང། དུས་འཁོར་རྩ་རྒྱུད་ནས། སངས་རྒྱས་རྣམས་ཀྱིས་ཆོས་བསྟན་པ། །རིམ་པ་གཉིས་ལ་ཡང་དག་བརྟེན། །བསྐྱེད་པའི་རིམ་པ་ཉིད་དང་ནི། །རྫོགས་པ་ཡི་ནི་རིམ་ཉིད་དོ། །ཞེས་དང་

[024A]༄༅། །རྡོ་རྗེ་སྙིང་འགྲེལ་ལས། རྣམ་དག་བག་ཆགས་ཀྱིས་བཅིངས་ལ། །ཐོག་མར་རྟོག་པའི་ཆོ་ག་བསྟན། །རྣམ་རྟོག་རང་བཞིན་ཤེས་པ་ན། །མི་རྟོག་པ་ལ་འཇུག་པར་བྱ། །ཞེས་དང། འཕགས་པ་ཀླུ་སྒྲུབ་ཀྱིས་ཀྱང། །བསྐྱེད་
པའི་རིམ་ལ་ལེགས་གནས་ནས། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་རིམ་པ་ལྟ་བུར་གསུངས། །ཞེས་དང། རྡོ་རྗེ་གུར་ལས། ཐ་མལ་རྣམ་རྟོག་གཞོམ་པའི་ཕྱིར། །བསྒོམ་པ་ཡང་དག་རབ་ཏུ་སྒྲགས།།
ཞེས་གསུངས་ཤིང། དྲི་མེད་འོད་དུ་ཡང། དབང་སྔོན་དུ་འགྲོ་བ་ནི། འཇིག་རྟེན་པའི་དངོས་གྲུབ་སྒྲུབ་པ། དཀྱིལ་འཁོར་གྱི་འཁྲོ་ལོའི་སྒྲུབ་ཐབས་ཀྱི་ཆེད་དུའོ། །འཇིག་རྟེན་གྱི་དངོས་གྲུབ་སྔོན་དུ་འགྲོ་བ་ནི། འཇིག་རྟེན་ལས་འདས་པའི་ཞེས་སོགས་དང་
བདེ་མཆོག་བསྟོད་འགྲེལ་དུ་ཏིང་ངེ་འཛིན་གྱི་སྐབས་སུ་འཛག་པའི་བདེ་བ་དང་འདྲ་བའོ། །ཞེས་པ་ནི་དཔེ་ཙམ་སྟེ། རང་གི་ངོ་བོས་ནི་དབང་པོ་གཉིས་ལས་སྐྱེས་པའི་བདེ་བས་མཆོག་ཏུ་མི་འགྱུར་བའི་བདེ་བའི་གནས་སྐབས་ཀྱི་ལྷན་ཅིག་སྐྱེས་པའི་དགའ་བའི་
དཔེ་ཅན་གྱི་དབྱེ་བ་སྟོང་གི་ཆར་ཡང་མི་ཕོད་དོ། །གནས་དེ་ནི་བྱིས་པའི་རྣལ་འབྱོར་པས་པར་བྱ་བ་མིན་ནོ། །བྱང་ཆུབ་སེམས་དཔའ་རྣམས་ཀྱི་སྟོང་ཉིད་བྱང་ཆུབ། ཅེས་བརྗོད་དེ། འཇིག་རྟེན་ལ་གྲགས་པའི་མེད་པ་ཉིད་ཀྱི་རྗེས་སུ་འགྲོ་བ་ནི་མ་ཡིན་
ནོ། །ཞེས་རྫོགས་རིམ་ལ་བསྐྱེད་རིམ་སྔོན་དུ་འགྲོ་དགོས་པ་དང། རྫོགས་རིམ་གྱི་བདེ་བའི་ཁྱད་པར་ཡང། དྲི་མེད་འོད་དུ། མེ་འཕོ་བའི་རྒྱུ་དེའི་ཕྱིར། གཡོ་བ་མེད་པའི་སྐད་ཅིག་གང་ཡིན་པ་འདིར་ནི་ཆོས་ཀྱི་དབྱིངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་
ལས་སྟེར་བར་བྱེད་དོ། །དེས་ན་ཕྱག་རྒྱ་ཆེན་པོའི་བདེ་བ་ནི་མཆོག་ཏུ་མི་འགྱུར་བའོ། །ལས་དང་ཡེ་ཤེས་ཀྱི་ཕྱག་རྒྱའི་བདེ་བ་ནི། གཡོ་བ་དང་ཐབས་ཀྱི་བདེ་བ་སྟེ། ཞེས་པ་དང། ནཱ་རོ་བས་ཀྱང། དེའི་ཕྱིར་དབང་པོ་རྣོན་པོ་ལས་ཀྱི་ཕྱག་རྒྱ་བཟུང་བར་བྱ་བ་མིན་

[024B] །ཞེས་པ་དང། ལས་དང་ཡེ་ཤེས་ཕྱག་རྒྱ་ཆེ། །དམ་ཚིག་ཅེས་བྱ་འདོད་པ་རྣམས། །རྒྱུ་དང་བསྒོམ་བྱ་དེ་བཞིན་དུ། །ཐོབ་བྱ་བཞི་པ་འཇིགས་པ་མེད། །ཅེས་པའི་འཇིགས་པ་མེད་པ་ནི་མི་འགྱུར་བའི་བདེ་བ་ཆེན་པོ་ཡིན་ལ། སྒྲུབ་ལེར། སྙིང་གི་རྙོག་པ་དང་བཅས་
ལས་ཀྱི་ཕྱག་རྒྱ་འདི་དང་བཏགས་པའི་ཡེ་ཤེས་ཕྱག་རྒྱ་བཏང་བྱས་ཏེ། །ཞེས་སོགས་གསུངས། ཕྱག་རྒྱ་གསུམ་རྗེས་དྲན་གྱི་སྐབས་ཡིན་གྱི། འདི་དག་དོན་མེད་དོ་སྙམ་ན། མི་འགྱུར་པའི་བདེ་བ་མ་ཐོབ་པ་ཐོབ་པའི་དོན་དུ་བསྒོམ་པ་ན་རྗེས་དྲན་ཡིན་ལ། མི་འགྱུར་
པའི་བདེ་བ་ཐོབ་ནས་འཕེལ་བར་བྱ་བའི་དོན་དུ་བསྒོམ་པ་ནི་ཏིང་ངེ་འཛིན་དུ་གཏོགས་སོ། །ཡང་དྲི་མེད་འོད་དུ། གཡོན་དང་གཡས་ཀྱི་སྲོག་འགོག་པ་ལས་བདེ་སྙམ་སྟེར་ཏེ། ཞེས་པ་མཆོག་ཏུ་མི་འགྱུར་བའི་བདེ་བ་སྟེར་རོ། །ས་ལ་སོགས་པ་རྣམས་ནི། ཞེས་པ་
ནི། ས་ལ་སོགས་པའི་ཁམས་རྣམས་སོ། །འབིགས་བྱེད་དྲི་མེད་ནོར་བུ་དང་མཚུངས་ཞེས་པ་ནི། ཇི་ལྟར་དྲི་མེད་ནོར་བུ་ཆེན་པོ་རེག་པ་ཙམ་གྱིས་རྡོ་ལ་སོགས་པའི་ཁམས་རིན་པོ་ཆེར་བྱེད་དོ། །འབིགས་པར་བྱེད་པ་ཞེས་བྱ་བ་ནི་འཇོམས་པར་བྱེད་པ་ནི་མིན་ནོ། །དེ་
བཞིན་དུ་སྟོངས་པ་གཅིག་པོ་དྲི་མ་བྲལ་བ་ནི། ས་ལ་སོགས་པའི་ཁམས་རྣམས་ཀུན་ནས་འབིགས་པར་བྱེད་དོ། །སྟོང་པ་ཉིད་ཀྱི་གཟུགས་ཅན་དེ་ནི་ཐོག་མ་མེད་ཅིང་མཐའ་མེད་དབུས་ཀྱང་མེད་ཅིང་ཡུལ་མེད་ཡུལ་ཞེས་བྱ་བ་ནི། ཡུལ་རྣམས་མེད་པར་ཡུལ་
དུ་སྣང་བ་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུ་སྒྲིབ་པ་ནི་དུས་ཀྱི་འཁོར་ལོ་སྟེ། བདེ་སྙམ་སྟེར་བའོ། །ཞེས་པ་ངེས་པའོ། །ཞེས་པའི་དོན་ཡང་སྲོག་འགོག་པའི་སྦྱོར་བ་ལས། མཆོག་ཏུ་མི་འགྱུར་བའི་བདེ་བ་འབྱིན་པ་ན། འབིགས་བྱེད་ཀྱི་ནུས་པས་རྡོ་ལ་
སོགས་པའི་ཁམས་རིན་པོ་ཆེར་བྱེད་ཀྱི། རིན་པོ་ཆེ་མེད་པར་མི་བྱེད་པ་བཞིན་དུ་རྫོགས་རིམ་གྱི་ཡེ་ཤེས་དེ་དག་གིས། བེམ་པོའི་ཁམས་ཟད་ནས། ཁམས་དང་དེའི་རྣམས་པ་ཅན་གྱི་སྟོང་གཟུགས་བསྐྱེད་པར་བྱེད་ཀྱི། སྟོང་གཟུགས་མེད་པར་མི་བྱེད་པའི་དོན་

[025A]༄༅། །ནོ། །གྲུབ་ཆེན་ནཱ་རོ་པས། ཤེས་པ་དང་ཤེས་བྱ་གཅིག་ཏུ་འདྲེས་པར་གྱུར་པ་ཉིད་ཀྱིས། དྲི་མ་མེད་པའི་གནས་སྐབས་སུ་བརྟན་པ་དང་གཡོ་བའི་དངོས་པོ་ཐམས་ཅད་རབ་ཏུ་གསལ་བའི་གཟུགས་སུ་མདོར་བསྡུས་པ་ནི། མདོར་
བསྡུས་པ་སྟེ། ཞེས་པ་ཉེ་བར་བྱས་ཏེ། གོང་བུའི་སྦྱོར་བ་ཡི་ནི་མཆོག་གི་ཟག་པ་མེད་པའི་བདེ་བ་ཆེན་པོའི་བདག་ཉིད་འོད་གསལ་བ་གཅིག་པུའི་གཟུགས་ཀྱིས་ཟོས་པ། ལྕགས་ལ་སོགས་པའི་ཁམས་ཐམས་ཅད་རོ་གཅིག་པའི་གཟུགས་སྒྲུབ་པའི་རོའི་གཟུགས་ཀྱི་བཞིན་
ནོ། །མཆོག་གི་ཟག་པ་མེད་པའི་བདེ་བ་ཆེན་པོ་རོ་གཅིག་པ་འོད་གསལ་དེའི་དབུས་སུ་གཟུགས་ཅན་ཀུན་རྫོབ་ཀྱི་བདེན་པའི་བདག་ཉིད། རྣམ་པར་བསྒོམ་པར་བྱ་བ་ནི་བལྟ་པར་བྱའོ། །ཞེས་སོགས་ཀྱི་དོན་ཡང་ཟག་པ་མེད་པའི་བདེ་བ་ཆེན་པོས་ལས་རླུང་ལ་སོགས་
པའི་བེམ་པོའི་ཁམས་ཐམས་ཅད་ལྷག་མ་མེད་པར་ཟོས་པ་ན། ཡེ་ཤེས་དེའི་བདག་ཉིད་དུ་གྱུར་པའི་གཟུགས་ཀྱི་སྐུ་འགྲུབ་པར་བལྟ་བའི་དོན་ཏེ། གཙོ་ཆེར་ཏིང་ངེ་འཛིན་གྱི་ཡན་ལག་གི་ནུས་པའི་ཁྱད་པར་དུ་སྟོན་པའོ། །དཔང་མདོར་བསྟན་པ་ལས་
ལས་ཀྱི་ཕྱག་རྒྱ་སྙོམས་འཇུག་དང། །ཡེ་ཤེས་ཕྱག་རྒྱ་སོགས་མིག་དང། །ཕྱག་རྒྱ་ཆེན་པོ་གཅིག་སྦྱོར་བས། །མི་འགྱུར་བ་ནི་འཕེལ་བར་བྱ། །ཞེས་པའི་འགྲོལ་པར་ནཱ་རོ་པས། ཕྱི་མ་སྣ་ཚོགས་གཟུགས་ཞེས་བྱ་བ་ཕྱག་རྒྱ་ཆེན་པོས། བག་ཆགས་
དང་བཅས་པའི་སྒྲིབ་པ་ཆུང་དུའི་ཆུང་དུ་ཟད་པ་ལས། མི་འགྱུར་བའི་བདེ་བ་ཆེན་པོའི་ཆེན་པོའོ། །ཞེས་གསུངས་པའི་དོན་ཡང་ཟག་མེད་ཀྱི་བདེ་བ་གོང་དུ་འཕེལ་བའི་ནུས་པས། ལས་རླུང་ཉི་ཁྲི་ཆིག་སྟོང་དྲུག་བརྒྱ་རིམ་གྱིས་འགགས་པའི་ལག་རྗེས་
མཆོག་ཏུ་མི་འགྱུར་བའི་བདེ་བ་ཉི་ཁྲི་ཆིག་སྟོང་དྲུག་བརྒྱ་རིམ་གྱིས་རྫོགས་ནས། དང་པོའི་མགོན་པོའམ། དམ་པ་དང་པོའི་སངས་རྒྱས་དུས་ཀྱི་འཁོར་ལོ་འགྲུབ་པའི་དོན་ཏེ། དེ་ལ་དུས་ཞབས་སྙན་བརྒྱུད་དང། ཤ་བའི་རིའི་གཞུང་ཆུང་དང། ནཱ་རོ་པ་

[025B] ཡན་ལག་དྲུག་ཀའི་དོན་ཆ་ལྡན་བསྐྱེད་པར་བཞེད་པ་ལ་འདྲ་བར་སྣང་ལ། རི་གི་ཨ་ར་ལི་ཀའི་རྒྱུད་ལས། དང་པོ་མུན་པ་མཐོང་བར་འགྱུར། །གཉིས་པ་སྐར་དང་དུ་བ་མཚུངས། །གསུམ་པ་མེ་ཁྱེར་རྣམ་པར་
བལྟ། །བཞི་པ་ཡ་བའི་མེ་ཏོག་བཞིན། །ལྔ་པ་སྤྲིན་མེད་ཡེ་ཤེས་ནི། །རང་གཞན་ཡང་དག་རག་པ་སྤངས། །སྤྲིན་མེད་ནམ་མཁའ་ལྟ་བུ་ནི། །དེ་ཡོད་ཐམས་ཅད་མཁྱེན་པའི་རྒྱུ། །རྟག་ཏུ་གོམས་པའི་རྣལ་འབྱོར་གྱིས། །རྩེ་གཅིག་སེམས་ཀྱིས་རི་གེར་
གྱུར། །ཞེས་པ་ཡང། སྨིག་རྒྱུ་ནས་ཉེར་ཐོབ་ཀྱི་བར་རིམ་གྱིས་བསྐྱེད་ཚུལ་དང། ཉེར་ཐོབ་ཀྱི་དུས་སུ་རང་གཞན་མི་རིག་པའི་ཅུང་ཟད་དྲན་མེད་དུ་འགྲོ་བ་དང། ཉེར་ཐོབ་ཀྱི་རྗེས་སུ་འོད་གསལ་འཆར་བ་ནི། འདུས་པ་སོགས་རྒྱུད་སྡེ་གཞན་དང་ཤས་ཆེར་འདྲ་བར་
སྣང་ངོ། །ཕྱག་རྡོར་བསྟོད་འགྲེལ་ལས། དེའི་ཕྱིར་བཅོམ་ལྡན་འདས་ཀྱི་གསུང་ལས། དང་པོ་དུ་བ་ལ་སོགས་པའི་མཚན་མ་ནི་བསྒོམ་པའི་དུས་ན་རྟགས་སུ་འགྱུར་རོ། ཁ་ཅིག་གྲུབ་པའི་དུས་ནས་ཞེས་སྨྲ་བ་ཐམས་ཅད་ནི། བཅོམ་ལྡན་འདས་ཀྱི་དམ་
བཅའ་བ་ཉམས་པར་བྱེད་པ་སྟེ། བསམ་པ་ཐམས་ཅད་ཡོངས་སྤངས་ཏེ། །ཉི་མ་གཅིག་གིས་ཡོངས་སུ་བརྟག་ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། །གྲུབ་པའི་དུས་སུ་ནི་གང་ཞིག་འཇིག་རྟེན་པའི་དུ་བ་ལ་སོགས་པ་དང། སྒྱུ་མ་དང་
རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པ་སྲེག་པའི་བྱ་བ་ནུས་པའི་ཕྱིར། དེ་བཞིན་དུ་གུར་གུམ་དང། མེ་ཏོག་དང། རིན་པོ་ཆེ་དང། གསེར་གྱི་ཆར་ཡང་ངོ། །ཞེས་བསྒོམ་པ་དང་གྲུབ་པའི་དུས་ཀྱི་ཁྱད་པར་ཕྱེ་
ནས། དང་པོའི་དུས་སུ་མཐོང་སྣང་སྣ་ཚོགས་ཤར་བ་ལ། དེ་དང་དེའི་དོན་བྱེད་མི་ནུས་པ་དང། ཕྱི་མའི་དུས་སུ་ཇི་ལྟར་སྣང་བའི་སྣང་ཚུལ་ལྟར། དོན་བྱེད་ནུས་པའི་ཁྱད་པར་གསུངས་སོ། །ཡང་དེ་ཉིད་ལས། འདིར་རང་བྱིན་གྱིས་བརླབས་པ་ཞེས་བྱ་བ་

[026A]༄༅། །ནི། སོ་སོར་སྡུད་པ་ཀུན་རྫོབ་ཀྱི་བདེན་པ་མཐོང་བའོ། །མཚན་མ་ཞེས་བྱ་བ་ནི་སྤྲིན་དང་དུ་བ་ལ་སོགས་པར་སྣང་བ་དེ། དེའང་སྒྲོན་མའི་མཐར་ཐུག་པ་དང་པོ་མཐོང་བའོ། །དེ་ནས་སྤྲིན་མེད་པའི་ནམ་མཁའ་དྲི་མ་དང་བྲལ་བའོ།།
ཞེས་སོགས་དང། བུ་སྟོན་རིན་པོ་ཆེས་ཀྱང། དེ་ནས་ཁམས་ཉམས་པ་བསོས། འཕེལ་བ་སྟོ་ཆ་ཕྲི་ནས་བསྒོམས་པས། ཇི་སྲིད་བར་ལ་ཨ་ཝ་དྷཱུ་ཏིའི་ཡར་སྣར། རེ་ཁའི་དབུས་སུ་སྐུ་མཐོང་བ་དང། མེ་མཐོང་བ། ཐིག་ལེ་མཐོང་བ་སོགས་ཅི་རིགས་པ་འབྱུང་
ཞེས་གསུངས་ཏེ། མཁྱེན་རབ་ཀྱི་བདག་ཉིད་ཆེན་པོ་ལ་མང་དུ་སྤྲོ་བ་ཅི་ཞིག་དགོས་ཏེ། རྒྱུད་དང་གྲུབ་ཆེན་གྱི་བཞེད་ཚུལ་རགས་བསྡུས་དེ་ཙམ་ཞིག་བདེ་བ་ལག་ཏུ་དགོངས་བདེ་བའི་ཕྱིར་བཀོད་ནས། ད་ནི་རང་ལུགས་ཀྱི་རྣམ་པར་བཞག་པའང་ཅུང་ཟད་གཅིག་སྙན་དུ་
གསོལ་ན། སྐབས་འདི་དག་ཏུ། བསྐྱེད་པའི་རིམ་པ་མཆོག་གི་དངོས་གྲུབ་ཀྱི་རྒྱུ་མིན་པར་མི་འདོད་ཅིང། དངོས་རྒྱུ་མིན་པ་ལ་བསམ་པ་ནས་རྒྱུ་མ་ཡིན་པར་འདོད་པའང་བརྒྱུད་པའི་རྒྱུ་ལ་རྒྱུ་མ་ཡིན་པའི་སྐུར་འདེབས་ཡིན་པས་ཤིན་ཏུ་མི་རུང་ལ། བསྐྱེད་རིམ་སྨིན་བྱེད་
དུ་འོང་བའི་རྫོགས་རིམ་རྣམ་པར་བཞག་པ་ལ། རྡོ་རྗེའི་ལུས་དང། དེ་ལ་གནད་དུ་བསྣུན་པ་ཡན་ལག་དྲུག་གི་རྣལ་འབྱོར་སྤྱི་དང། སོ་སོའི་རྣམ་པར་བཞག་པ་དང། ཐོག་མར་རྩ་འཁོར་ལོ་དྲུག་གི་གནས་ཚུལ་ནི། རོ་རྐྱང་དྷཱུ་ཏི་གསུམ་པོ། །མར་སྣ་རྟགས་
ཀྱི་རྩེ་དང། བཤང་མགོར་ཟུག་ནས། ལུས་ཀྱི་དབུས་ཐད་དྲང་སྒལ་ཚིགས་ཕྱོགས་ལ་ཅུང་ཟད་ཉེ་བ་ན་ཡར་གྱེན་དུ་ལངས་ནས། ཐོད་པའི་ནང་བརྒྱུད་དེ་འོངས་པའི་ཡར་སྣ་རིམ་པ་བཞིན་སྣ་བུག་གཡས་གཡོན་དང་དེ་ཉིད་ཀྱི་དབུས་ཀ་བའི་ཐང་སོར་ཟུག་ནས་
གནས་སོ། །འདི་པའི་ལུགས་ཀྱི་འཁོར་ལོ་དྲུག་ནི། གཙུག་ཏོར་གྱི་འཁོར་ལོ་རྩ་འདབ་བཞི་པ། དཔྲལ་བའི་འཁོར་ལོ་རྩ་འདབ་བཅུ་དྲུག་པ། མགྲིན་པའི་འཁོར་ལོ་རྩ་འདབ་སོ་གཉིས་པ། སྙིང་ཁའི་འཁོར་ལོ་རྩ་འདབ་བརྒྱད་པ། ལྟེ་བའི་འཁོར་ལོ་རྩ་འདབ་

[026B] གསང་གནས་ཀྱི་འཁོར་ལོ་རྩ་འདབ་སོ་གཉིས་པ། ནོར་བུའི་དབུས་ཀྱི་རྩ་འདབ་བརྒྱད་པ་གཅིག་རྣམས་ཡོད་ཅིང། དེ་དག་ལ་གནས་པའི་བཀོད་པ་བྱང་ཆུབ་ཀྱི་སེམས་ནི། དང་པོ་ལུས་གྲུབ་པའི་ཚེ། ཐིག་ལེ་དཀར་དམར་དང་པོ་གསུམ་དུ་ཆགས་
ཚུལ། དེ་ནས་མ་ཤིའི་བར་དུ་གནས་ཚུལ། ཤི་བའི་ཚེ་འཕོ་བའི་ཚུལ་མཐའ་ཡས་པ་ཡོད་ཀྱང། ལུས་ངག་ཡིད་གསུམ་ཡེ་ཤེས་ཀྱི་ཡི་གེ་བཞིར་བསྡུས་ནས། དེ་རྣམས་ཀྱི་གནས་པ། ངོ་བོ། བྱེད་ལས་སོགས་ཤེས་དགོས་པས། དཔྲལ་བར་སད་པའི་གནས་སྐབས་
བསྐྱེད་པར་བྱེད་པ་སྐུའི་ཐིག་ལེ། མགྲིན་པར་རྨི་ལམ་གྱི་གནས་སྐབས་བསྐྱེད་པར་བྱེད་པ་གསུང་གི་ཐིག་ལེ། སྙིང་གར་གཉིད་འཐུག་གི་གནས་སྐབས་བསྐྱེད་པར་བྱེད་པ་ཐུགས་ཀྱི་ཐིག་ལེ། ལྟེ་བར་བཞི་པའི་གནས་སྐབས་བསྐྱེད་པར་བྱེད་པ་ཡེ་ཤེས་ཀྱི་ཐིག་ལེ། སླར་
ཡང་ལྟེ་བ་དང། གསང་གནས་དང། ནོར་བུའི་དབུས་དང། ནོར་བུའི་རྩེ་དབུ་མའི་མར་སྣ་རྣམས་སུ་རིམ་པ་བཞིན་དུ། སད་པའི་གནས་སྐབས་བསྐྱེད་པར་བྱེད་པ་ལུས་སམ་སྐུའི་ཐིག་ལེ་ཞེས་པ་ནས། ཡེ་ཤེས་ཀྱི་ཐིག་ལེ་ཞེས་གོང་གི་རིགས་པ་སྦྱར་རོ། །ཐིག་ལེ་དེ་རྣམས་
ཀྱང། ཁམས་དཀར་དམར་བསྲེས་པའི་གོང་བུ་ཉུངས་འབྲུ་ཙམ་ཡོད་པར་བཤད་རྒྱུད་རྡོ་རྗེ་ཕྲེང་བ་སོགས་ལས་བཤད་ཅིང། དཀར་དམར་གྱི་ཁམས་ཤས་ཆེ་ཆུང་ནི་ཡོད་དོ། །འདི་པའི་ལུགས་ཀྱི་སྒྲིབ་པའི་མཚན་གཞིར་ཐིག་ལེ་དེ་རྣམས་བཤད་དུ་བྱུང་བས། ཐོག་མ་
མེད་པ་ནས་ཞུགས་པའི་སྒྲིབ་པའི་མཚན་གཞིར་བེམ་པོ་མི་རུང་ཞིང། ཚེ་འདིར་གསར་དུ་གྲུབ་པའི་བེམ་པོ་ལ་འཇོག་པའང་མི་རུང་བ། ཇི་ལྟར་ཡིན་སྙམ་ན། ཐིག་ལེ་དེ་རྣམས་ལ་སིམ་པའི་རྣམ་པར་གནས་པའི་ཤིན་ཏུ་ཕྲ་བའི་རླུང་སེམས་རེ་ཡོད་ཅིང། རླུང་
སེམས་དེ་རྣམས་ལ་སྒྲིབ་པའི་བག་ཆགས་འགོས་ནས། དེ་ནས་ཉོན་སྒྲིབ་དང་ཤེས་སྒྲིབ་རིམ་གྱིས་སྐྱེ་བར་འགྱུར་བས། བེམ་པོ་སྒྲིབ་པར་འགྱུར་བའི་ཉེས་པ་མེད་དོ། །ལྟེ་བའི་རྩ་འཁོར་གྱི་དབུས་སུ། སད་པའི་གནས་སྐབས་དེར་བཞི་པའི་གནས་སྐབས་བསྐྱེད་པའི་

[027A]༄༅། །འདི་པའི་ལུགས་ཀྱི། སྲོག་འཛིན། ཐུར་སེལ། མཉམ་གནས། གྱིན་རྒྱུ། ཁྱབ་བྱེད། ཀླུ། རུས་སྦལ། རྩངས་པ། ལྷ་སྦྱིན། ནོར་ལས་རྒྱལ་ཏེ་བཅུར་བཞེད་ཀྱང། རྩྭ་བ་དང་ཡན་ལག་གི་རླུང་ལྔ་ལྔའི་ཐ་སྙད་མི་མཛད་ཅིང་
ཁྱབ་བྱེད་ཀྱི་རླུང་ཡང། གཞི་དུས་སུ་སྣ་སྒོ་ནས་རྒྱུ་བར་བཞེད་དོ། །རླུང་དེ་རྣམས་དང་པོ་གང་ནས་བསྐྱེད་པ་དང། དེ་ནས་གང་དུ་གནས་པའི་གནས་ནི། སྙིང་གའི་འཁོར་ལོའི་རྩ་བཅུ་ཡིན་ཏེ། དེའང་སྙིང་གའི་རྩ་མདུད་ཀྱི་སྟེང་འོག་གི་དྷཱུ་ཏིའི་སྦུབས་གཉིས་ནི་
རིམ་པ་བཞིན་སྲོག་ཐུར་གྱི་དང་པོ་སྐྱེ་བ་དང། བར་དུ་གནས་པའི་ས་ཡིན་ལ། རྒྱུ་བའི་ལམ་ནི། དེ་གཉིས་རིམ་པ་བཞིན་དུ་སྟེང་གི་རྩ་གསུམ་དང་འོག་གི་རྩ་གསུམ་ལ་ཅི་རིགས་པར་རྒྱུ་བ་ཡིན་ནོ། །དེ་བཞིན་དུ་སྙིང་གའི་ཤར་དང་ཤར་ལྷོའི་རྩ་འདབ་ལ་མཉམ་
གནས་དང་རུས་སྦལ། ལྷོ་དང་ལྷོ་ནུབ་ཀྱི་རྩ་འདབ་ལ་གྱེན་རྒྱུ་དང་རྩངས་པ། བྱང་དང་བྱང་ཤར་གྱི་རྩ་འདབ་ལ་ཁྱབ་བྱེད་དང་ལྷ་སྦྱིན། ནུབ་དང་ནུབ་བྱང་གི་རྩ་འདབ་ལ་ཀླུ་དང་ནོར་ལས་རྒྱལ་རྣམས་རིམ་པ་བཞིན་དུ་སྐྱེ་བ་དང། གནས་པའི་གནས་ཡིན་ལ་
རྒྱུ་བའི་ལམ་ནི། ཡུར་པོ་ཆེ་རེ་རེ་ནས་བབས་པའི་ཆུ། ཡུར་ཕྲན་དུ་མར་གྱིས་ནས་འབབ་པ་བཞིན་དུ། རྩ་བཅུ་ལ་གནས་པའི་རླུང་བཅུ་པོ་དེ་ཡང། རེ་རེ་ལས་ཀྱང་མང་པོར་གྱེས་ཏེ། རྩ་ཕྲན་དུ་མའི་ནང་ལ་ཁྱབ་པར་རྒྱུ་བ་ཡིན་ནོ། །འོ་ན་རླུང་དེ་རྣམས་ཀྱིས་གསང་བ་
འདུས་པ་སོགས་ནས་བཤད་པའི་གཉུག་མའི་ལུས་ཀྱི་དོད་ཐུབ་བམ་ཞེ་ན། སྙིང་ཁའི་རླུང་སེམས་ཀྱིས་ནི། འདུས་པ་ནས་བཤད་པའི་གཉུག་ལུས་ཀྱི་དོད་ཐུབ་ཀྱི། གཞན་རྣམས་ཀྱིས་ནི་མི་ཐུབ་པར་བཞེད་དོ། །བཞི་པའི་ཐིག་ལེ་ལས་གཞན་པའི་ཐིག་ལེ་
རྣམས། གཉིད་དང། རྨི་ལམ་དང། སད་པའི་ཐིག་ལེར་འཇོག་པའི་རྒྱུ་མཚན་ནི། གཞི་དུས་སུ་རླུང་རགས་པ་འགའ་ཞིག་ནོར་བུ་དང་སྙིང་ཁའི་རྩ་འཁོར་གྱི་དབུས་སུ་ཐིམ་པ་ན། རྨི་ལམ་མེད་པའི་གཉིད་འཐུག་པ་འོང་ལ། དེ་གཉིས་ནས་གྱེས་ཏེ་གསང་

[027B] རྨི་ལམ་གསལ་བ་ཡུན་རིང་བ་འཆར། དེ་ནས་གྱེས་ནས་ལྟེ་བ་དང་དཔྲལ་བར་སླེབ་པ་ན། གཉིད་སད་ནས་ཕྱིའི་ཡུལ་སྣང་སྣ་ཚོགས་འཆར་བས་དེ་ལྟར་བཞག་པ་ཡིན་ནོ། །དེས་ན་གཞི་དུས་རང་ནས། རང་རྒྱུད་ལ་ཡོད་
པའི་ཆོས་གཅིག། ཐབས་ལ་མཁས་པའི་ལམ་གྱིས་འབྲས་དུས་ཀྱི་སངས་རྒྱས་ཀྱི་ཡོན་ཏན་དུ་བསྒྱུར་ནུས་པ་ནི། མཚན་ཉིད་ཐེག་པ་ནི། རྒྱུད་སྡེ་འོག་མ་གང་ལའང་མེད་པའི་སྔགས་བླ་མེད་ཀྱི་ཁྱད་ཆོས་ཡིན་པས། འདིར་ཡང་སད་རྨི་གཉིད་འཐུག་བཞི་པའི་
གནས་སྐབས་བསྐྱེད་པའི་ཐིག་ལེ་བཞིའི་སྟེང་ན་གཞི་དུས་ལ། རིམ་པ་བཞིན་མ་དག་པའི་ཡུལ་སྣང་སྣ་ཚོགས་མཐོང་བའི་ནུས་པ་དང། འཁྲུལ་སྣང་དང་ངག་གི་སྨྲ་བརྗོད་སྣ་ཚོགས་འབྱུང་བའི་ནུས་པ་དང་གསལ་ཞིང་མི་རྟོག་པ་དང། འཛག་པའི་བདེ་བ་བསྐྱེད་
པའི་ནུས་པ་རྣམས་ཡོད་པས། དེ་རྣམས་ལམ་གྱིས་སྦྱངས་ནས། ཡུལ་སྣང་སྣ་ཚོགས་ཙམ་ཞིག་འཆར་བའི་ཆ་དང། སྒྲ་སྣ་ཚོགས་འབྱུང་བ་དང། མི་རྟོག་པ་དང། བདེ་བའི་ཆ་རྣམས་ལམ་དུ་ཁྱེར་བས། ལམ་དུས་སུ་རིམ་པ་བཞིན། སྟོང་གཟུགས་དང་
གཞོ་མེད་ཀྱི་སྒྲ་དང། མི་འགྱུར་བའི་བདེ་བར་འགྱུར་ཞིང། དེ་རྣམས་གོང་ནས་གོང་དུ་འགྱུར་ནས་འབྲས་དུས་སུ་རིམ་པ་བཞིན་སངས་རྒྱས་ཀྱི་སྐུ་གསུང་ཐུགས་རྣམ་པ་ཐམས་ཅད་པ་དང་ལྷན་ཅིག་སྐྱེས་པའི་ཡེ་ཤེས་སུ་འགྱུར་བ་ཡིན་ནོ། །འོ་ན་དྲི་མེད་རྣམས་ཡན་
ལག་དྲུག་པོ་གང་གི་ལམ་གྱིས་སྦྱོང་སྙམ་ན། སད་པའི་གནས་སྐབས་བསྐྱེད་པའི་ཐིག་ལེའི་སྟེང་གི་དྲི་མ་ནི། སོར་བསམ་གཉིས་དང་རྗེས་དྲན་གྱི་ཕྱོགས་གཅིག་གིས་སྦྱོང་ཞིང། རིགས་འདྲ་ལམ་དུ་འཁྱེར་རོ། །རྨི་ལམ་གྱི་ནི་སྲོག་འཛིན་གཉིས་ཀྱིས་དང་
གཉིད་དང་བཞི་པའི་གནས་སྐབས་ཀྱི་ནི། རྗེས་དྲན་གྱི་ཕྱོགས་གཅིག་དང། ཏིང་ངེ་འཛིན་གྱི་ཡན་ལག་གིས་སྦྱོང་ཞིང་རིགས་འདྲ་ལམ་དུ་འཁྱེར་རོ། །སོར་སྡུད་ཀྱི་སྒྲ་དོན་ནི། དབང་པོ་དྲུག་པོ་ཡུལ་དྲུག་སོ་སོ་ལ་འཇུག་པ་འགོག་ཅིང་ནང་དུ་སྡུད་པར་བྱེད་པ་དང་

[028A]༄༅། །སོར་སྤོང་གི་དོན་ནི། དབང་ཡུལ་གྱི་འབྲེལ་པ་གཅོད་པར་བྱེད་པས། གཞུང་རྣམས་སུ། སོར་སྤོང་དང་སོར་སྡུད་དང་སོར་གཅོད་ཅེས་ཐ་སྙད་དུ་གསུངས་སོ། །འབྲེལ་པ་གཅོད་ཚུལ་ཡང། ལུས་ལ་གནང་དུ་བསྣུན་ནས། དབང་ཤེས་
ཀྱིས་བཞོན་པའི་རླུང་དྷཱུ་ཏིའི་ནང་དུ་ཞུགས་གནས་ཐིམ་གསུམ་བྱས་པའི་སྟོབས་ཀྱིས་དབང་ཤེས་ཡུལ་ལ་འཇུག་པ་ལྡོག་ནས། རང་རང་གི་ཡུལ་ཡུལ་ཅན་གྱི་འབྲེལ་པ་ཆང་པ་ཞིག་དགོས་པ་ཡིན་ནོ། །གང་དུ་བསྒོམ་པའི་གནས་ནི་མུན་ཁང་ཤིན་ཏུ་གནག་པ་
སྟེ། སྣང་བའི་བུ་ག་ཅུང་ཟད་ཀྱང་མེད་པའི་ནང་དུ་བསྒོམ་པར་བྱའོ། །བསྒོམ་པའི་དུས་ནི་སྣ་བུག་གཡས་ནས་རླུང་རྒྱུ་བའི་དུས་སུ་བསྒོམ་པར་བྱ་སྟེ། རང་ཤུགས་ཀྱིས་གཡས་ནས་མི་འགྱུར་ན། ལུས་གནད་ཀྱི་མན་ངག་གིས། གཡས་རྒྱུ་བཅོས་ནས་
ཀྱང་སྒོམ་དགོས་ཏེ། །དེ་ནི་སྡུས་རིམ་ཡིན་པས་རླུང་སྡུད་སླ་བའི་དོགས་པ་ཡོད་པའི་ཕྱིར་རོ། །ལུས་གནད་ནི། སྒོམ་སྟེགས་ཅུང་ཟད་ལ་གནས་ཏེ། རྐང་པ་རྡོ་རྗེ་དཀྱིལ་ཀྲུང་བྱ། ལག་པ་རྡོ་རྗེ་ཁུ་ཚུར་བཅངས་སྟེ་བརླའི་རྩ་བར་གཏད། གྲུ་མོའི་ཁུག་ཐད་ཀར་
བསྲང་སྟེ་བསྒོམ་པའོ། །དེའི་ནུས་ན་ལག་པ་རྡོ་རྗེ་ཁུ་ཚུར་གྱི་རྩེ་གཉིས་འཆང་བའི་གཡས་གཡོན་གཉིས་སུ་བཙུགས་ཏེ། གྲུ་མོ་དྲང་པོར་བསྲང་སྟེ་བསྒོམ་པ་གང་བདེ་བྱ་ཞིང། ལྟ་སྟངས་དང་མཐུན་པར་བསྒོམ་པར་བྱའོ། །ལྟ་སྟངས་ཀྱི་གནང་ནི་
དུས་འཁོར་བ་ཕལ་ཆེ་བ་ན་རེ། སྨིན་མཚམས་ནས་ཐད་ཀར་སོར་བཞི་ཙམ་སོང་བའི་ནམ་མཁའ་དང། ཁ་ཅིག་ས་ཆུ་མེ་རླུང་ནམ་མཁའི་རླུང་རྣམས་སྣ་བུག་ནས་ཕྱི་རོལ་དུ་སོར་བཅུ་གཉིས། བཅུ་གསུམ། བཅུ་བཞི། བཅོ་ལྔ། བཅུ་དྲུག་
གྱི་བར་དུ་རྒྱུ་བས། རླུང་དེ་རྣམས་རྒྱུ་བའི་དུས་སུ། རླུང་གང་དུ་འགྲོ་བའི་ཐད་ཀྱི་ནམ་མཁའ་ལ་སེམས་དང་མིག་གཉིས་བསྒྲིལ་ནས། དམིགས་པ་གཏོང་པ་ཡིན་ལ། དེའི་ཚེ་སེམས་དེ་ཁོ་ན་ཉིད་ལ་འཇོག་ཚུལ། སྤུན་བར་མ་དང་འགྲོགས་པ་བཞིན་དུ། འདས་

[028B] མ་འོངས་པའི་སྔོན་མི་བསུ། ད་ལྟར་བའི་ཤེས་པ་ལ་བཟོ་མི་བྱེད་པར། བྲམ་ཟེ་སྐུད་པ་འཁལ་བ་བཞིན་དུ་འཇོག་པ་ཡིན་ནོ། །ཞེས་ཟེར་ཞིང། དེའི་ཤེས་བྱེད་དུ། ནམ་མཁར་ཀུན་ནས་ཞེན་པའི་སེམས་ཞེས་པ་དང། ཅི་ཡང་མི་སེམས་པའི་ཤེས་
བྱེད་དུ། བསམ་པ་ཐམས་ཅད་ཡོངས་སྤངས་ནས། །ཉི་མ་གཅིག་ནི་ཡོངས་སུ་བརྟག་ཅེས་འདྲེན་ནོ། །དེ་ནི་མི་རིགས་ཏེ། འགྲེལ་ཆེན་ལས། རླུང་དེ་རྣམས་ཕྱིར་རྒྱུ་བ་ན། ཕྱི་རོལ་དུ་སོར་དེ་ཙམ་གྱི་བར་དུ་རྒྱུ་ཞིང། ནང་དུ་ལོག་པའི་ཚེ། ས་རླུང་གིས་ལྟེ་བར་སླེབ་པ་ན་
གཞན་རྣམས་ཀྱིས་རིམ་པ་ལྟར། ལྟེ་བར་སོར་གཅིག་གཉིས། གསུམ། བཞིའི་བར་དུ་མི་སླེབ་པར་འོངས་ནས། སླར་ཕྱིར་ལོག་འགྲོ་བར་བཤད་ཀྱི། སོར་སྡུད་ཀྱི་དམིགས་པ་བསྒོམ་ཚུལ་དང་སྦྱར་ནས། ཅུང་ཟད་མ་བསྟན་པའི་ཕྱིར་དང། འདིར་རྫོགས་
རིམ་བསྒོམ་པའི་སྐབས་སུ། དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་སྟོང་གཟུགས་ཤར་བ་དོགས་ཀྱི། ལུས་ཀྱི་ཕྱི་རོལ་དུ་སེམས་བཟུང་པས་སྟོང་གཟུགས་འཆར་བའི་རྐྱེན་དུ་འགྱུར་ན། མུ་སྟེགས་དང་ཉན་ཐོས་ལ་ཡང་དེར་སེམས་འཛིན་
པའི་རླུང་སྦྱོར་ཡོད་པས། དེ་ལའང་སྟོང་གཟུགས་འཆར་བར་ཧ་ཅང་ཐལ་པའི་ཕྱིར་རོ། །དེས་ན་རང་གི་ལུགས་ནི། ཡེ་ཤེས་ལེའུ་དུས་ཀྱི་རྩ་ལ་མཐོང་བར་འགྱུར་གྱི་བར་དུའོ། །ཞེས་པའི་འགྲེལ་ཆེན་ལས། ཨེ་བ་དྷཱུ་ཏི་ལ་མཐོང་བར་འགྱུར་གྱི་བར་དུ་
ཞེས་དང། ནམ་མཁར་ཀུན་ནས་ཞེན་པའི་སེམས། །ཞེས་སོགས་འགྲེལ་པར། དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ན་ལས། དུ་བ་ལ་སོགས་པའི་མཚན་མ་མཐོང་སྟེ། ཞེས་གསུངས་པ་ལྟར། དབུ་མར་ཞུགས་གནས་ཐིམ་གསུམ་བྱས་པ་ལས་
བྱུང་བའི་དུ་སོགས་ཀྱི་རྟགས་བཅུ་དབུ་མའི་ནང་དུ་ཤར་བ་དགོས་ཀྱི། ཕྱི་རོལ་གྱི་ནམ་མཁར་མི་མཐོང་སྟེ། སྒྲུབ་པའི་མཚན་ཉིད་བརྟག་པའི་འགྲེལ་ཆེན་དུ། སོ་སོར་སྡུད་པ་ཕྱག་རྒྱ་ཆེ། །ནམ་མཁའ་སྟོང་པའི་མཚན་ཉིད་དོ། །གང་ཞིག་ཁོ་ན་ཡིད་དག་ནི། །

[029A]༄༅། །བཀོད་པ་དེ་ཡི་ཕྱོགས་སུ་སྣང། །ཞེས་སོར་སྡུད་ཀྱི་ཚེ་སྣའི་ཕྱོགས་སུ་དམིགས་པ་གཏོད་པར་གསུངས་ལ། སྣ་ཡང་ཨ་ཝ་དྷཱུ་ཏིའི་སྣ་ལ་བཤད་དེ། དེ་ཉིད་ལས། ལྟེ་བའི་སྟེང་དུ་གཡུ་མོ་གང། །ཨ་ཝ་དྷཱུ་ཏི་མི་ཡི་སྣ། །ཞེས་དང་
སྒྲུབ་ལེའི་མཚན་ཉིད་རྟགས་ཉི་ཤུ་པར། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་གྱི་སྲ་བས་སོ། །བགེགས་མཐར་བྱེད་ཀྱི་ལྟ་བ་བདུད་རྩི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག་ཅེས་པའི་འགྲེལ་ཆེན་དུ། འཁོར་
ལོ་ཅན་གྱི་ཞེས་པ་ནི། གཙུག་ཏོར་འཁོར་ལོའི་བལྟ་བས། མིག་མི་འཛུམ་པར་སྟེང་དུ་བལྟ་བས་མཚན་མར་འགྱུར་ཏེ། ཞེས་སོར་བསམ་གཉིས་ཀྱི་ཚེ། མིག་གི་ལྟ་སྟངས་སྟེང་དུ་བྱེད་དགོས་པར་གསུངས་ལ། སྟེང་གི་ལྟ་བ་ཡང་དེ་ཉིད་ལས། བགེགས་
མཐར་བྱེད་ཀྱི་ལྟ་བ་ཞེས་པ་ལ། བགེགས་མཐར་བྱེད་ནི་བདུད་རྩི་འཁྱིལ་པའོ། །དེའི་ལྟ་བ་ནི་བདུད་རྩིའི་གནས་སུ་སོན་པ་སྟེ། དཔྲལ་བར་སོན་པའོ། །ཞེས་དཔྲལ་བའི་རྩ་འཁོར་གྱི་དྷཱུ་ཏིའི་ནང་དུ་བདུད་རྩི་ཀུན་ད་ལྟ་བུའི་བྱང་སེམས་རྒྱས། དེར་ལྟ་བ་
ལ་བདུད་རྩིའི་གནས་སུ་ལྟ་བ་ཞེས་གསུངས་སོ། །རི་གི་ཨ་ར་ལིའི་རྒྱུད་ལས་ཀྱང། ཕྱེད་མིག་གྱེན་དུ་ལོག་ནས་ནི། །སྨིན་མའི་དབུས་སུ་སེམས་བཅས་ན། །ཞེས་དང། པཎ་ཆེན་ཤཱཀྱ་ཤྲཱིས་ཀྱང། དབུ་མར་རེངས་པའི་ལྟ་སྟངས་ཉིད། །ཅེས་དབུ་མའི་ནང་དུ་རླུང་
རེངས་པའི་ལྟ་སྟངས་བྱེད་དགོས་པར་གསུངས་སོ། །དེར་དམིགས་པ་གཏོད་དགོས་པའི་རྒྱུ་མཚན་ཡང། སོར་བསམ་གཉིས་ནི་གཟུགས་སྐུའི་རིགས་འདྲའི་རྒྱུ་སྟོང་གཟུགས་སྔར་མ་གྲུབ་གསར་དུ་སྒྲུབ་པ་དང། གྲུབ་ཟིན་བསྟན་པའི་ཕྱིར་བསྒོམ་པ་ཡིན་ལ། དཔྲལ་
བའི་རྩ་འཁོར་གྱི་དབུས་ན། སད་པའི་གནས་སྐབས་བསྐྱེད་པའི་ཐིག་ལེ་ཡོད་པ་དང། དེར་དམིགས་པ་གཏད་དེ་བསྒོམ་པ་ན། ཐིག་ལེའི་སྟེང་ན་ཡུལ་སྣང་སྣ་ཚོགས་ཡོད་པའི་བག་ཆགས་ཡོད་པ་དེ་སད་ནས། གནས་དེར་སྟོང་གཟུགས་འཆར་སླ་བའི་གནད་

[029B] །དེས་ན་ལུས་ཀྱི་ཕྱེད་འཆིངས་དམ་པར་བྱས་ནས། མིག་མས་ལྕིབས་ཡར་བཀབ་པའི་ཕྱེད་མིག་བྱས་ཏེ། སྨིན་མཚམས་ཀྱི་དབུ་མའི་སྦུགས་སྟོང་གི་ནམ་མཁར་སེམས་ཟིན་ཅིང། རྩེ་གཅིག་ཏུ་གནས་པར་བྱས་པས། དེར་རླུང་ཟིན་ནས་འོང་ངོ། །
ནམ་མཁར་ཀུན་ནས་ཞེན་པའི་སེམས། །ཞེས་གསུངས་པའི་དོན་ཡང། དྷཱུ་ཏིའི་ནང་སྦུབས་སྟོང་གི་བུ་གནམ་མཁར་སེམས་གཏོད་དགོས་པའི་དོན་ཡིན་གྱི། ཕྱི་རོལ་གྱི་ནམ་མཁར་སེམས་གཏོད་པ་མ་ཡིན་ནོ། །སེམས་དེ་ཁོ་ན་ཉིད་ཀྱིས་ངེས་པ་ནི། ཅི་ཡང་མ་སེམས་
པར་འཇོག་པ་དེ་ཁོ་ན་ཉིད་བསྒོམ་པ་མིན་ལ། ཡིན་དུ་ཆུག་ཀྱང་སོར་བསམ་གྱི་སྐབས་སུ་དེ་བསྒོམ་པ་མིན་ཏེ། ལམ་དེའི་སྒྲུབ་པ་པོས་ཐོས་བསམ་གྱིས་ལྟ་བ་རྟོགས་པ་ཙམ་ནི་དབང་ཞུ་བའི་སྐབས་ན་ཡང་ཡོད་དགོས་ལ། སྲོག་འཛིན་གཉིས་ཀྱི་རླུང་དབང་དུ་བྱས་
པས། དྷཱུ་ཏིའི་ནང་གི་གཏུམ་མོ་འབར་ནས། ཁམས་ཞུ་བ་ལས་བྱུང་བའི་བདེ་བ་ཆེན་པོ་སྔོན་དུ་བསྐྱེད་ནས། དེ་ནས་ཡུལ་ཅན་ཁྱད་པར་ཅན་དེས་དེ་ཁོ་ན་ཉིད་ཡུལ་དུ་བྱས་ནས་བསྒོམ་པ་ཡིན་ལ། དེ་ལྟར་ན་རྒྱུད་སྡེ་འོག་མ་མན་ཆད་དང་བསྒོམ་རྒྱུའི་སྟོང་ཉིད་ལ་
ཁྱད་པར་མེད་ཀྱང། སྒོམ་བྱེད་ཀྱི་བློ་ལ་ཁྱད་པར་ཤིན་ཏུ་ཆེ་བས། དེ་ཁོ་ན་ཉིད་མངོན་སུམ་དུ་རྟོགས་པ་དང། ཤེས་སྒྲིབ་འཇོམས་པ་ལ་མྱུར་བུལ་གྱི་ཁྱད་པར་ཆེན་པོ་འབྱུང་བ་ཡིན་ནོ། །དེས་ན་སོར་བསམ་གྱི་སྐབས་སུ། ཆོས་སྐུའི་རིགས་འདྲའི་རྒྱུ་
དེ་ཁོ་ན་ཉིད་བསྒོམ་པ་མིན་གྱི། གཟུགས་སྐུའི་རིགས་འདྲའི་རྒྱུ་སྟོང་གཟུགས་སྔར་མ་གྲུབ། གསར་དུ་སྒྲུབ་པ་དང། གྲུབ་ཟིན་བརྟན་པའི་ཕྱིར་བསྒོམ་པ་ཡིན་ནོ། །དེ་ཁོ་ན་ཉིད་ལ་སེམས་འཇོག་པའི་ཚུལ་ནི། བླ་མ་ཁ་ཅིག་དབང་པོ་རབ་ལ་ཉམས་
ཐོད་རྒལ་དུ་འཆར། ཕལ་ཆེ་བ་ལ་རིམ་ཅན་དུ་འཆར་ཟེར་བ་ཡང། རྟགས་བཅུ་གོ་རིམ་ངེས་ཅན་དུ་གསུངས་པ་དེ། རྒྱུད་སྡེའི་ཆེད་དུ་བྱ་བའི་གདུལ་བྱའི་དབང་དུ་བྱས་ནས་གསུངས་པའི་ཕྱིར། སོར་སྡུད་ཀྱི་གསར་དུ་བསྒྲུབ་པའི་རྟགས་ཁྱད་པར་

[030A]༄༅། །ཅན་ཡིན་ན། གོ་རིམ་ངེས་ཅན་དུ་འཆར་བས་ཁྱབ་སྟེ། བུམ་སོགས་དང་སྣམ་སོགས་ཀྱི་རྟགས་ངེས་མེད་དུ་འཆར་བ་ནི། སོར་སྡུད་མ་བསྒོམས་པར་ཡང་འཆར་བའི་ཕྱིར་དང། སོར་བསམ་གྱི་སྐབས་ཀྱི་རྟགས་འཆར་བའི་
དུས་ལའང་རིམ་པ་མང་སྟེ། དབང་པོའི་སྒོར་རླུང་རེངས་པར་རྩོམ་པ་ནས་དབུ་མའི་ནང་དུ་རླུང་འཇུག་པའི་འགོ་མི་རྩོམ་གྱི་བར་དེར། དུ་སོགས་ཀྱི་རྟགས་འཆར་བ་ནི། ལུས་ཀྱི་ཕྱི་རོལ་བསྒོམ་ཁང་ནམ་མཁའ་སོགས་ལ་འཆར་བ་ཡིན་ནོ། །རླུང་དབུ་
མར་འཇུག་པའི་འགོ་བརྩམས་ནས། དེར་རླུང་འགག་པའི་འགོ་མི་རྩོམ་གྱི་བར་དེར་ཤར་བའི་རྟགས་རྣམས་ནི། ལུས་ཀྱི་ནང་དུ་ཤར་བ་ཡིན་ཀྱང། དབུ་མའི་ནང་དུ་ཤར་བ་མ་ཡིན་ནོ། །རླུང་དབུ་མར་འགགས་པའི་འགོ་རྩོམ་པ་ནས་ཤར་བའི་
དུ་སོགས་ཀྱི་རྟགས་རྣམས་ནི། དབུ་མའི་ནང་དུ་ཤར་བའི་སྟོང་གཟུགས་ཁྱད་པར་བ་ཡིན་ལ། དེ་འདྲ་བའི་མཚན་རྟགས་བཞི་དང། ཉིན་རྟགས་དྲུག་རྣམས་ནི། གོ་རིམས་ཀྱང་ངེས་པ་ཅན་ཁོ་ན་འབྱུང་བ་ཡིན་ནོ། །དེ་ལྟར་སྐབས་གསུམ་
དུ་ཤར་བའི་རྟགས་དེ་རྣམས་ཀྱང། སྔ་མ་ལས་ཕྱི་མ་གསལ་ཞིང། བརྟན་པ་དང། ཕྲ་རུ་འགྲོ་བ་ཡང་ཡིན་ནོ། །འདུས་པར་སྨིག་རྒྱུ་ལྟ་བུའི་ཉམས་འཆར་ཞིང། དེའི་རྗེས་སུ་དུ་བ་ལྟ་བུའི་ཉམས་འཆར་བར་གསུངས་པ་དང། འདིར་དེ་ལས་
ལོག་སྟེ་གསུངས་པ་མི་འགལ་བའི་རྒྱུ་མཚན་དུ། ཁ་ཅིག་འདུས་པར་བཤད་པ་དེ། ཟབ་དོན་སྦས་ཏེ་གསུངས་པས་དྲང་དོན་ཡིན་པ། འདིར་མ་སྦས་པར་གསལ་བར་གསུངས་པས་ངེས་དོན་ཡིན་པས་མི་འགལ་ལོ་ཞེས་གསུངས་ཀྱང། འདུས་
པའི་རྣལ་འབྱོར་པ་རྣམས་ལ་རྟགས་ཀྱི་གོ་རིམ་དེ་ནས་བཤད་པ་ཇི་ལྟ་བ་བཞིན་དུ་འབྱུང་དགོས་ཤིང། དེ་ལྟར་འབྱུང་བར་ཡང་འདུག་པའི་ཕྱིར་དང། འདིར་ཡང་འདི་ནས་བཤད་པ་བཞིན་འབྱུང་བའི་ཕྱིར་འཐད་པ་མིན་ནོ། །དེས་ན་འདི་གཉིས་

[030B] ཉམས་རྟགས་འཆར་བའི་གནས་དུས་རྒྱུ་རྣམས་མི་འདྲ་བ་ཡིན་ཏེ། འདི་པའི་ལུགས་ལ། དུ་སོགས་སྟོང་གཟུགས་ཁྱད་པར་ཅན་རྣམས་ཐོག་མར་འཆར་བའི་གནས། སྙིང་ཁའི་རྩ་འདབ་རྣམས་སུ་རྒྱུ་བའི་
རླུང་བཅུ་འགགས་པའི་རྒྱུ་ལས་རྟགས་བཅུ་འཆར་བ་ཡིན་ལ། དེ་ཡང་རླུང་འགགས་སླ་རིམ་ནས་འགགས་པས། རྟགས་ཀྱང་རིམ་པ་བཞིན་དུ་འཆར་ཏེ། ཤར་ལྷོ་ནས་ནུབ་བྱང་གི་བར་གྱི་མཚམས་ཀྱི་རྩ་འདབ་བཞིར་རྒྱུ་བའི་རླུང། རུས་སྦལ་
རྩངས་པ། ལྷ་སྦྱིན། ནོར་ལས་རྒྱལ་བཞི་རིམ་པ་བཞིན་འགགས་པ་ལས། དུ་བ། སྨིག་རྒྱུ། མཁའ་སྣང། མར་མེ་ལྟར་འབར་བ་སྟེ། མཚན་རྟགས་བཞི་འཆར་ཞིང། ཤར་ནས་བརྩམས་ཏེ་ནུབ་ཀྱི་བར་གྱི་ཕྱོགས་ཀྱི་རྩ་བཞིར་རྒྱུ་བའི་
རླུང། མཉམ་གནས། གྱེན་རྒྱུ། ཁྱབ་བྱེད། ཀླུ་རྣམས་རིམ་པ་བཞིན་འགགས་པས། དུས་མེ་དང། ཟླ་བ་དང། ཉི་མ་དང། སྒྲ་གཅན་གྱི་དཀྱིལ་འཁོར་ལྟ་བུའི་ཉམས་འཆར་ལ། སྟེང་འོག་གི་རྩ་གཉིས་སུ་རྒྱུ་བའི་རླུང་སྲོག་ཐུར་
འགགས་པས་མཆོག་གི་ཆ་སྟེ་གློག་དང་ཐིག་ལེ་ལྟ་བུའི་ཉམས་འཆར་རོ། །རྫོགས་རིམ་གྱི་སྐབས་སུ་སྟོང་གཟུགས་རིམ་པ་འདི་ལྟར་འཆར་བའི་སྨིན་བྱེད་དུ། བསྐྱེད་རིམ་གྱི་སྐབས་སུ། བདེ་ཆེན་གྱི་འཁོར་ལོ་རྩ་འདབ་བརྒྱད། ལྟེ་བ་
དང་བཅས་པ་ལ། སྙིང་གའི་རྩ་འདབ་ལྟེ་བའི་རྩ་མདུད་རྣམས་ཀྱི་ངོ་བོར་མོས་ནས། དུ་བ་ལ་སོགས་པའི་ནུས་མ་བརྒྱད། གཙོ་བོ་ཡབ་ཡུམ་གཉིས་དང་བཅས་པ་བསྒོམ་པ་ཡིན་ལ། དེའང་གཙོ་བོ་ནམ་མཁའ་དང། ཡུམ་ཡེ་ཤེས་
ཀྱི་ཁམས་ཡིན་པས། དབུ་མའི་སྟོད་སྨད་ཀྱི་རྩ་གཉིས་དང། དེའི་ནང་གི་རླུང་གཉིས་སུ་སྦྱར་རོ། །རིམ་གཉིས་དེ་ལྟར་དུ་བསྒོམ་པའི་སྣོད་རུང་དུ་སྒྲུབ་པའི་ཕྱིར། སློབ་མའི་རླུང་བཅུ་ནུས་མ་བཅུར་བསྐྱེད་ནས། དར་དཔྱངས་ཀྱི་དབང་བསྐུར་བ་ཡིན་ནོ།།

[031A]༄༅། །རྟགས་བཅུའི་ཐ་མ་ཐིག་ལེའི་གནས་སུ། རེ་ཁ་ནག་པོ་སྐུའི་ཚད་ཙམ་གྱི་ནང་དུ། ལོངས་སྤྱོད་རྫོགས་པའི་སྐུ་ངེས་པ་ལྔ་དང་ལྡན་པ་མཐོང་བར་འགྱུར་ཏེ། ངེས་པ་ལྔ་ནི། དུས་ངེས་པ་རྟགས་བཅུ་རྫོགས་པའི་
མཐར། གནས་ངེས་པ་དབུ་མའི་ནང་དུ་ངོ་བོ་ངེས་པ་རྡུལ་ཕྲ་རབས་བསགས་པ་མ་ཡིན་པར་རང་གི་སེམས་ཀྱི་སྣང་བ་ཙམ་ལས་གྲུབ་པ། སྐུ་ངེས་པ་རྡོ་རྗེའི་སྐུ། རྣམ་པ་ངེས་པ་ཡབ་ཡུམ་ཞལ་སྦྱོར་གྱི་རྣམ་པ་ཅན་དུ་མཐོང་བར་འགྱུར་བ་ཡིན་གྱི། གཞུང་
གཞན་ནས་ལོངས་སྐུ་ངེས་པ་ལྔ་ལྡན་དུ་བཤད་པ་དང་དོན་མི་གཅིག་གོ། །རྟགས་བཅུ་རྫོགས་ནས་དེ་འདྲ་བའི་སྐུ་ནམ་འདོད་འདོད་དུ་འཆར་ཐུབ་པ་ན། དེས་སོར་སྡུད་ཀྱི་ནུས་པ་རྫོགས་པ་ཡིན་པས། དེ་ནས་བསམ་གཏན་གྱི་ཡན་ལག་བསྒོམ་པ་
ལ་འཇུག་པ་ཡིན་ནོ། །སོར་སྡུད་ལ་མཚན་མོ་དང་ཉིན་མོའི་རྣལ་འབྱོར་གཉིས་སུ་འབྱེད་པའི་རྒྱུ་མཚན་ནི། མུན་པ་དང་སྣང་བ་གང་ལའང་རྟགས་དེ་རྣམས་འདོད་དགུར་འཆར་ཐུབ་པའི་ཕྱིར་ཡིན་ཞིང། གོ་རིམ་ནི། མུན་པ་ལ་སྟོང་གཟུགས་འཆར་
བ་ངེས་སླ་ཞིང། སྣང་བ་ལ་འཆར་དཀའ་བས། སླ་རིམ་ནས་བཤད་པ་ཡིན་ཏེ། ལྟ་སྟངས་བྱས་ཏེ་དམིགས་པ་བཟུང་ངུས། མིག་གི་རླུང་མ་རེངས་བར་ལ། སྐྱེ་བ་སོགས་ཀྱི་སྣང་བ་ལོག་མི་ནུས་པས། སྟོང་གཟུགས་འཆར་དཀའ། མུན་
པ་ལ་སྐྱ་བོ་སོགས་མི་འཆར་བའི་གནད་ཀྱིས་ཡིན་ནོ། །འདིའི་སྐབས་ཀྱི་ཚད་མ་ནི། རྡོ་རྗེ་སྙིང་འགྲེལ་ལས། དབང་པོའི་མངོན་སུམ་ཚད་མ་ཡིན་པར་གསུངས་པའི་དགོས་པ། དེའི་དུས་སུ་ཡིད་ཤེས་ལ་ཡུལ་ལྔའི་སྣང་བ་འཆར་བདེ་
དཔེར་ན་དབང་ཤེས་ལ་ཡུལ་ལྔའི་རྣམ་པ་འཆར་བ་དང་རྣམ་པ་འདྲ་བའི་ཆ་ནས་དེར་བཤད་པ་ཡིན་ཏེ། དེ་ལྟ་མིན་པ་དེའི་ཚེ། མིག་ཤེས་ཀྱིས་བཞོན་པའི་རླུང་རྒྱུ་བ་མེད་པས། མིག་ཤེས་ཀྱིས་གཟུགས་མཐོང་བ་སོགས་མེད་པའི་ཕྱིར་རོ། །

[031B] ཐིག་ལེའི་ནང་དུ་སྟོང་གཟུགས་སྣ་ཚོགས་ཤར་བའི་ངེས་པ་ཅན་རྣམས་དང། བུམ་སྣ་མ་སོགས་ངེས་མེད་དུ་ཤར་བའི་སྟོང་གཟུགས་ཐམས་ཅད་ཀྱི་ནམ་མཁའི་ཁམས་ཐམས་ཅད་ཁྱབ་
པར་སྤྲོས་ལ། མཐར་དེ་རྣམས་ལྷའི་རྣམ་པར་བསྒྱུར་ལ། གཅིག་ལ་གཅིག་བསྟིམ་ཞིང་བསྡུས་ནས་སྔར་གྱི་ལོངས་སྐུའི་རྣམ་པ་དེ་ལ་བསྡུས་ནས་བསྒོམ་ལ། དེ་ལ་རང་གི་ང་རྒྱལ་བཞག་ཅིང་བསྒོམས་པས། མཐར་འབད་རྩོལ་ཆེན་པོ་ལ་མི་ལྟོས་པར་
བློ་ཁ་ཕྱོགས་པ་ཙམ་གྱིས་ང་རྒྱལ་ངེས་ཅན་འཆར་བ་བྱུང་ན་མཐར་ཕྱིན་པ་ཡིན་པས། དེ་ནས་སྲོག་རྩོལ་བསྒོམ་པ་ལ་འཇུག་གོ། །བསམ་གཏན་ལ་རྟོག་དཔྱོད་དགའ་བདེ་རྩེ་གཅིག་པའི་ཡན་ལག་ལྔར་བཤད་པའི་དོན་ནི། ནཱ་རོ་པས། དབང་མདོར་
བསྟེན་གྱི་འགྲེལ་པར། སྟོང་གཟུགས་རགས་པ་རྩིང་བའི་རྣམ་པ་ཅན་དུ་ངོ་བོ་ཙམ་མཐོང་བ་རྟོག་པ། ཕྲ་བ་ཞིབ་པའི་རྣམ་པ་ཅན་དུ་ཁྱད་པར་མཐོང་བ་དཔྱོད་པ། སེམས་ཤིན་ཏུ་སྦྱངས་པ་ལས་བྱུང་བའི་ཡིད་ཤེས་འཁོར་གྱི་ཚོར་བ་དགའ་བ་
ལུས་ཤིན་ཏུ་སྦྱངས་པ་ལས་བྱུང་བའི་ཚོར་བ་བདེ་བ། སེམས་ཀྱི་སྣང་བ་ཙམ་ངེས་པ་ལྔ་ལྡན་གྱི་རྡོ་རྗེའི་སྐུར་ཤར་བ་དང་རང་གི་སེམས་ཉིད་དབྱེར་མེད་གཅིག་ཏུ་འདྲེས་ནས་སྐུ་དེ་སེམས་ལས་ལོགས་སུ་མི་སྣང་བར་དབྱེར་མེད་དུ་འདྲེས་པའི་སེམས་ནི་
རྩེ་གཅིག་པའི་ཡན་ལག་ཏུ་བཤད་དོ། །འགྲེལ་ཆེན་དུ། ཤེས་རབ་ནི་གཟུགས་ལ་བལྟ་བས་སོ་ཞེས་པའི་དོན། སྟོང་གཟུགས་དོན་དམ་བདེན་པར་བྱས་ནས། དེ་མཐོང་བའི་བློ་དེ་སྟོང་ཉིད་མངོན་སུམ་དུ་མཐོང་བའི་ཤེས་རབ་ཏུ་འཆད་པ་ནི་
གནས་མ་ཡིན་པའི་ལོག་པར་རྟོག་པ་ཆེན་པོའོ། །སྲོག་རྩོལ་གྱི་སྒྲ་དོན་ནི། སྲོག་ནི་རླུང་ཡིན་ལ་རྩོལ་བ་ནི་འགོག་པ་སྟེ། རོ་རྐྱང་དུ་རྒྱུ་བའི་རླུང་འགོག་པའོ། །སྲོག་རྩོལ་བསྒོམ་དགོས་པའི་རྒྱུ་མཚན་ནི། དབུ་མའི་ནང་དུ་སྟོང་གཟུགས་དང་

[032A]༄༅། །རང་གི་སེམས་གཅིག་ཏུ་བྱས་པ་ལ་ང་རྒྱལ་འཇོག་ནུས་པ་སྔར་ནས་ཡོད་ཀྱང་ད་རུང་རླུང་གི་དབང་གིས་རྒྱངས་ཆད་དུ་ཡོད་པས་དེ་བཀག་ནས་རྡོ་རྗེ་སེམས་དཔའི་སྐུ་ལ་བཅོས་མིན་གྱི་ང་རྒྱལ་བརྟན་པ་དང། ལུས་ལ་གནད་
དུ་བསྣུན་པའི་རླུང་གི་རྣལ་འབྱོར་སྔར་ནས་ཡོད་ཀྱང། སྲོག་རྩོལ་གྱི་སྐབས་འདིར། ལྟེ་བའི་རྩ་འཁོར་གྱི་དབུས་སུ་གནང་དུ་བསྣུན་པ་ལས། གཏུམ་མོ་ཁྱད་པར་བ་དབུ་མའི་ནང་དུ་འབར་བས་ཁམས་ཞུ་བའི་བདེ་ཆེན་འདྲེན་བ་སྔར་མེད་པས་
དེ་འདྲེན་པའི་ཆེད་དུ་དང། སྲོག་ཐུར་གཉིས་ལྟེ་བའི་རྩ་འཁོར་གྱི་དབུས་སུ་བསྲེ་ལུགས་ཁྱད་པར་ཅན་གྱིས་བསྲེ་དགོས་ལ། དེ་ལ་རླུང་ལ་དམིགས་པའི་སྲོག་རྩོལ་བསྒོམས་ནས་བསྲེ་དགོས་པའི་རྒྱུ་མཚན་དེ་རྣམས་ཡིན་ནོ། །དབྱེ་བ་ནི་རྡོ་རྗེའི་
བཟླས་པ་དང། བུམ་པ་ཅན་གཉིས་སུ་ཡོད་དེ། རྡུབ་དང་དགང་དང་གཞིལ་བ་རྣམས་ནི། རྔོར་བཟླས་ཉིད་ལ་ཕྱག་རྡོར་བསྟོད་འགྲེལ་ལས་བཤད་ཅིང། སྐབས་འདིར་རྡོར་བཟླས་ཀྱི་དགོས་པ་ཡང། ལྟེ་བའི་རྩ་འཁོར་གྱི་དྷཱུ་ཏིའི་ནང་དུ་
རླུང་ཞུགས་གནས་ཐིམ་གསུམ་འབྱུང་བའི་ཕྱིར་ཡིན་ལ། རོ་རྐྱང་ནས་རྒྱུ་བའི་ཚེ་དེ་ལ་དམིགས་ནས་རྡོར་བཟླས་བྱེད་པ་ནི་གོང་གི་དགོས་པ་དེའི་མི་མཐུན་ཕྱོགས་ཡིན་ཞིང། རླུང་ཕྲེང་ཐག་དང་ཡི་གེ་ཕྲེང་རྡོག་གི་གཟུགས་སུ་བྱེད་པ་ལ་རླུང་སྔགས་
དབྱར་མེད་ཀྱི་དོན་མ་ཚང་ཞིང། རླུང་འཇུག་གནས་ལྡང་གསུམ་གྱི་དུས་སུ། ཡི་གེ་གསུམ་རིམ་པ་བཞིན་ཡིད་ལ་སེམས་པ་ཡང་རླུང་དང་བསྟུན་པ་ཙམ་ཡིན་གྱི། ཟབ་གནས་གཞན་མེད་པས། བསྐྱེད་རིམ་པའི་ཡིད་བཟླས་བྱེད་ལུགས་ཁོ་ནར་
སོང་གི། རྫོགས་རིམ་གྱི་དོན་མེད་དེ། །དེས་ན་ཡི་གེ་གསུམ་གྱི་རྡོར་བཟླས་ནི། རྒྱུད་འགྲེལ་ལས་གསལ་བར་མ་གསུངས་ཀྱང། བདེ་མཆོག་བསྟོད་འགྲེལ་དང། དབང་མདོར་བསྟན་གྱི་འགྲེལ་པར་བཤད་པ་ལྟར་བྱའོ། །ཡང་སྲོག་

[032B] བགེགས་མཐར་བྱེད་ཀྱི་ལྟ་སྟངས་བྱེད་པར་གསུངས་པ་ལ། དྲང་ངེས་གཉིས་ཡོད་པའི་སྔ་མ་ནི་སོར་སྡུད་ཀྱི་སྐབས་དང་འདྲ་ལ། ཕྱི་མ་རླུང་ལ་བཤད་པས། སྟོང་གཟུགས་དང་རླུང་བསྒྲགས་པ་ལ་མིག་དང་ཡིད་ཀྱི་ལྟ་
སྟངས་མ་ཤོར་བར་བྱ་དགོས་ཤིང། དེའི་ཚུལ་ནི། རླུང་ནང་དུ་འཇུག་པའི་ཚེ། རླུང་གི་རང་གདངས་ཨོཾ་གྱི་གདངས་སུ་ཤར་བའི་རླུང་གིས་སོར་བསམ་གྱིས་བསྒྲུབས་པའི་སྟོང་གཟུགས་ཁྱད་པར་ཅན་དཔྲལ་བའི་རྩ་འཁོར་གྱི་དབུས་ན་
ཡོད་པ་དེ་ཁྱེར་ནས། དབུ་མའི་ནང་ལ་རྒྱུད་དེ། ལྟེ་བའི་རྩ་འཁོར་གྱི་དབུས་ཀྱི་དྷཱུ་ཏིའི་ནང་གི་བར་དུ་འཇུག་པར་བསམ་ཞིང། གནས་པའི་ཚེ་རླུང་གི་རང་གདངས་ཧཱུཾ་གི་གདངས་སུ་ཤར་བ་དང། སྟོང་གཟུགས་གཉིས་མཉམ་དུ་ལྟེ་
བའི་རྩ་འཁོར་གྱི་དབུས་སུ་གནས་པར་བསམ་པ་དང། ཕྱིར་འབྱུང་བའི་ཚེ་རླུང་གི་རང་གདངས་ཨཱ་ཡི་གདངས་སུ་ཤར་བའི་རླུང་གི་ཤུགས་ཀྱིས། སྟོང་གཟུགས་དེ་དབུ་མའི་ལམ་ནས་རྩ་དེའི་ཡར་སྣའི་བར་དུ་ཁྱེར་ནས་ཕྱིར་འབྱུང་
བར་བསམ་མོ། །དེ་ལྟར་ཡང་ཡང་གོམས་ནས། དང་པོ་རང་ནས་དེ་ལྟར་གནས་པ་མི་འོང་ཡང། མཚམས་ཤིག་ནས་ནང་དུ་འཇུག་པ་དང་ཕྱིར་ལྡང་བ་གཉིས་ཇེ་ཐུང་ལ་སོང་ནས་རླུང་དང་སྟོང་གཟུགས་གཉིས་ལྟེ་བའི་རྩ་འཁོར་གྱི་དབུས་
ཀྱི་དྷཱུ་ཏིའི་ནང་དུ་གནས་པ་ཡུན་ཇེ་རིང་ལ་འགྲོ་བས། མཐར་སྣ་བུག་ནས་རྒྱུ་བའི་རླུང་འགགས་ནས། ལྟེ་བའི་རྩ་འཁོར་གྱི་དབུས་རང་དུ་གཡོ་མེད་དུ་ཁྲིག་གེར་གནས་འབའ་ཞིག་འབྱུང་བར་འགྱུར་རོ། །དེ་ལྟར་བྱུང་ན་བུམ་པ་ཅན་གྱི་
གནས་སྐབས་མ་ཐོབ་པར་རྡོར་བཟླས་བྱེད་དགོས་པར་གསུངས་པའི་བུམ་པ་ཅན་གྱི་གནས་སྐབས་ཞེས་པ། བུམ་པ་ཅན་ཐོབ་པ་ཡིན་ལ། དེས་རྡོར་བཟླས་ཀྱི་ནུས་པ་རྫོགས་པ་ཡིན་པས། མཚམས་དེ་ནས་བུམ་པ་ཅན་བསྒོམ་པ་

[033A]༄༅། །ལ་འཇུག་པ་ཡིན་ནོ། །དེས་ན་རླུང་དངོས་གནས་ལ་གང་ནས་རྒྱུ་ཡང་འདྲ་ཡི། དམིགས་པ་དབུ་མ་རང་གི་ནང་དུ་རྒྱུ་བར་དམིགས་དགོས་པས། རླུང་གསུམ་ག་ལ་དུས་གཅིག་ཏུ་རྡོར་བཟླས་བྱེད་པ་མ་དག་གོ། །བུམ་
པ་ཅན་བསྒོམ་པའི་ཚུལ་ནི། སྟེང་འོག་ཏུ་རྒྱུ་བའི་སྲོག་འཛིན་དང་ཐུར་སེལ་གཉིས། ཡར་མར་གྱི་དབུ་མའི་ལམ་ནས་དྲངས་ཏེ། ལྟེ་བའི་རྩ་འཁོར་གྱི་དབུས་ཀྱི་དྷཱུ་ཏིའི་ནང་གི་བཞི་པའི་གནས་སྐབས་བསྐྱེད་པའི་ཐིག་ལེའི་དབུས་སུ། ཡིད་ཀྱི་ཁ་སྦྱོར་
དུ་བྱས་ཏེ། སྲོག་ཐུར་གཉིས་པོ་དང་རང་གི་སེམས་སྟོང་གཟུགས་ཁྱད་པར་ཅན་དང་བཅས་པ་རོ་གཅིག་ཏུ་འདྲེས་པ་ལ་སེམས་བཟུང་སྟེ་བུམ་པ་ཅན་བསྒོམ་མོ། །དེ་ལྟར་ཡང་སྟེང་དང་འོག་ཏུ་འགྲོ་བའི་རླུང། ཡིད་ཀྱིས་ཁ་སྦྱོར་དུ་བྱས་ཏེ་
ཞེས་གསུངས་པས་སོ། །དེ་ལྟར་བསྒོམས་པས་བུམ་པ་ཅན་རབ་ཁེངས་པ་ན། ལྟེ་བའི་རྩ་འཁོར་གྱི་དྷཱུ་ཏིའི་ནང་གི་གཏུམ་མོ་འབར་ནས། ཡས་བབས་ཀྱི་དགའ་བཞི་འདྲེན་ནུས་པ་འབྱུང་ལ། དེ་ཙམ་གྱིས་སྲོག་རྩོལ་གྱི་ནུས་པ་རྫོགས་
བས། དེ་ནས་འཛིན་པའི་ཡན་ལག་བསྒོམ་པར་བྱའོ། །འཛིན་པ་བསྒོམ་ཚུལ་ནི། སྤྱིར་བུམ་པ་ཅན་བསྒོམ་པ་དང་འདྲ་ཡང། བསྒོམ་པའི་གནས་དང་གོ་རིམ་ནི། སྡུད་རིམ་བཞིན་ས་ཆུ་ལ་ཐིམ་པའི་ཚུལ་གྱིས། སྙིང་གའི་རྩ་འཁོར་གྱི་
དྷཱུ་ཏིའི་ནང་དང། དེ་ནས་ཆུ་མེ་ལ་ཐིམ་པའི་ཚུལ་གྱིས་མགྲིན་པ་དང། དེ་ནས་མེ་རླུང་ལ་ཐིམ་པའི་ཚུལ་གྱིས་དཔྲལ་བ་དང། རླུང་ནམ་མཁའ་ལ་ཐིམ་པས་གཙུག་ཏོར་དང། ནམ་མཁའ་ཡེ་ཤེས་ལ་ཐིམ་པས་གསང་གནས་ཀྱི་དབུས་སུ་སྲོག་
ཐུར་སེམས་གཟུགས་དབྱེར་མེད་དུ་སྔར་ལྟར་བསྒོམ་ཞིང། དེ་ལྟར་བསྒོམས་པས་རིམ་པ་བཞིན། རྩ་འཁོར་རེ་རེའི་དབུས་སུའང་བུམ་པ་ཅན་རབ་ཁེངས་པ་འཛིན་ནུས་པ་དང། མས་བརྟན་གྱི་དགའ་བཞི་འདྲེན་ནུས་པ་འབྱུང་ཞིང། དེའི་དུས་སུ་

[033B] །དེ་ལྟར་བསྒོམ་པའི་སྔོན་དུ། རང་ཉིད་དུས་ཀྱི་འཁོར་ལོ་ཡབ་ཡུམ་གྱི་སྐུར་ལྡང་བར་བྱའོ་སྙམ་པའི་འཕེན་པ་བཏང་བའི་མཐུས་སྟོང་གཟུགས་ཀྱི་སྐུ་དངོས་དང་རྗེས་སུ་མཐུན་ཚབས་ཆེ་བའི་སྟོང་གཟུགས་ཀྱི་སྐུ་
རྗེས་མཐུན་པར་ཡིད་དོར་ལྡང་ནུས་པར་འགྱུར་རོ། །སྒྲུབ་ལེའི་ཚིགས་བཅད་བརྒྱ་བཅུ་དགུ་པར། སོ་སོར་སྡུད་པ་ལ་སོགས་པ་རྣམས་ཀྱིས། །ཞེས་སོགས་ཀྱིས་སྤོགས་ཆོག་བཙུན་ཐབས་ཀྱི་སྦྱོར་བ་གསུངས་པ་གལ་ཤིན་ཏུ་ཆེ་བས། དེ་ཡན་ལག་དྲུག་གང་
གི་སྦོགས་ཆོག་ཡིན་པ་དང། ཚུལ་ཇི་ལྟར་ཉམས་སུ་ལེན་པ་རྣམས་ནི་ལེགས་པར་ཤེས་དགོས་ལ། འདིའི་དོན་འཕོ་བའི་རྣལ་འབྱོར་ལ་སྦྱར་བ་དང། ཉི་མ་དཔལ་ཡེ་ཤེས་ཀྱིས་ལས་རྒྱ་ལ་བརྟེན་པའི་དོན་དུ་སྦྱར་བ་ཡང་ཅུང་ཟད་བཤད་དུ་
ཡོད་པས་དེ་རྣམས་ཀྱང་རང་གི་ལུགས་མན་ངག་ལས་ཤེས་པར་བྱའོ། །འཛིན་པའི་ལམ་འདི་ནི་འདུས་པ་ལས། འོད་གསལ་དུ་བཤད་པ་དང་ཐུན་མོང་བ་ཡིན་ལ། དེའི་གནད་ཀྱིས་གནས་སྐབས་རིགས་བཞིའི་ཐིག་ལེ་སྒྲིབ་བྲལ་དུ་བྱེད་པའི་ཚུལ་
ཡང་ཤེས་པར་བྱ་ཞིང། དེ་ལྟར་འཁོར་ལོ་དྲུག་ཀའི་དབུས་སུ་སྲོག་ཐུར་རང་སེམས་སྟོང་གཟུགས་དང་བཅས་པ་དུས་གཅིག་ཏུ་བསྲེ་ནུས་པ་ལ། དམིགས་པ་གཏད་རེས་ཀྱིས་འཛིན་ཐུབ་པ་ན། འཛིན་པའི་ལག་རྗེས་མཐར་ཕྱིན་ནས་རྗེས་
དྲན་ལ་འཕོ་བའི་མཚམས་སོ། །དེ་ལ་རྗེས་དྲན་སྒོམ་པ་ལ་སྒྲ་དོན་ནི། འགྲེལ་ཆེན་ནས་གཟུགས་བརྙན་དང་པོར་དྲན་པ་དང། ཕྱི་ནས་དྲན་པ་གཉིས་ཀྱི་དང་པོ་བསམ་གཏན་གྱི་སྐབས་སུ་སྟོང་གཟུགས་རྗེས་མཐུན་པ་ཐོབ་པ་དེ་དྲན་པ་དང་
དེའི་རྗེས་སུ་སྟོང་གཟུགས་མཚན་ཉིད་པ་ཐོབ་ཅིང། དེ་རྗེས་སུ་དྲན་པ་ལ་དེ་སྐད་ཅེས་བྱའོ། །དེ་ཡང་འཛིན་པ་ཡན་ཆད་དུ། རང་ཉིད་སྟོང་གཟུགས་འདོད་ལྷ་ཡབ་ཡུམ་དུ་ལངས་པ་ལ་ང་རྒྱལ་རྩོལ་མེད་དུ་འཇོག་ནུས་ཀྱང། དེ་ཡན་ཆད་

[034A]༄༅། །ལ་སྟོང་གཟུགས་འདོད་ལྷ་ཡབ་ཡུམ་གྱི་བ་སྤུའི་བུ་གནས་འཇིག་རྟེན་གྱི་ཁམས་སྣང་བར་བྱེད་པའི་འོད་ཟེར་དང། སྙོམས་པར་ཞུགས་པ་ལས་མཆོག་མི་འགྱུར་གྱི་བདེ་བ་མི་འབྱུང་བས་སྟོང་གཟུགས་རྗེས་མཐུན་པ་
ཞེས་བཤད་ཅིང། ནམ་ཞིག་ནི་ཡིད་ངོ་ཙམ་མིན་པར་དངོས་གནས་ལ་སྟོང་གཟུགས་དུས་འཁོར་ཡབ་ཡུམ་གྱི་སྐུར་ལངས་ནས་བ་སྤུའི་བུ་ག་ནས་འོད་ཟེར་མཐའ་ཡས་པ་འབྱུང་ཞིང། སྣ་ཚོགས་ཡུམ་དང་ནུས་མ་བཅུ་སོགས་སྟོང་གཟུགས་ཕྱག་
རྒྱ་ཆེན་མོ་ལ་སྙོམས་པར་ཞུགས་པས་མཆོག་མི་འགྱུར་གྱི་བདེ་བ་ཕྱག་རྒྱ་དེའི་མཐུས་འདྲེན་ནུས་པ་འབྱུང་བ་ན་རྗེས་དྲན་གྱི་ཡན་ལག་ཐོབ་པ་ཞེས་བྱའོ། །སྐབས་འདིར་རྒྱུད་འགྲེལ་ལས། ལས་རྒྱ། ཡེ་རྒྱ། ཕྱག་ཆེན། དམ་ཚིག་གི་ཕྱག་རྒྱ་
ཏེ་བཞི་གསུངས་པའི་དང་པོ་གསུམ་ནི་མི་འགྱུར་བའི་བདེ་བ་སྐྱེད་བྱེད་ཡིན་ལ། བཞི་པ་ནི་སྔ་མ་གསུམ་ལ་བརྟེན་ནས་འབྱུང་བའི་བདེ་བ་ལ་ཕྱག་རྒྱར་བརྗོད་པའོ། །དེ་ལ་ལས་རྒྱ་ནི། སྔོན་གྱི་ལས་ཀྱིས་ནུ་མ་དང་སྐྲར་ལྡན་པའི་བུད་མེད་འཁྱུད་
པ་སོགས་ཀྱི་ལམ་བསྒོམ་པ་ལ་མི་ལྟོས་པར། ཕྱག་རྒྱ་རང་ངོས་ནས་ཚུར་བྱེད་ནུས་པའོ། །ཡེ་རྒྱ་ནི་རྟོག་པས་བཏགས་ནས་བསྒོམ་པའི་ལྷ་མོའོ། །ཕྱག་ཆེན་ནི་རང་གི་སེམས་ཀྱི་སྣང་བ་ལས་སྣ་ཚོགས་ཡུམ་ལ་སོགས་པར་དངོས་སུ་ལངས་
པའི་སྟོང་གཟུགས་སོ། །ཕྱག་རྒྱ་འདི་གསུམ་ལ་བརྟེན་ནས་བདེ་བ་འདྲེན་པའི་སྐབས་སུ། བྱང་སེམས་འཁོར་ལོ་གོང་མ་ནས་ནོར་བུའི་རྩེའི་བར་དུ་འཛག་པ་དང། གཡོ་བ་དང། འགྱུར་བར་མཚུངས་དགོས་ཤིང། ནོར་བུའི་རྩེ་ལས་ཕྱི་རོལ་
དུ་མི་གཡོ་བར་ཡང་མཚུངས་དགོས་ན། འགྲེལ་ཆེན་ལས། ལས་རྒྱ་ནི་འཛག་པའི་བདེ་བ་སྦྱིན་པ་མོ། ཡེ་རྒྱ་ནི་གཡོ་བའི་བདེ་བ་སྦྱིན་པ་མོ། ཕྱག་ཆེན་ནི་མི་འགྱུར་བའི་བདེ་བ་སྦྱིན་པ་མོ། ཞེས་གསུངས་པ་ཇི་ལྟ་བུ་ཞེ་ན། རྣལ་འབྱོར་པས་བསྒོམས་

[034B] ལས་རྒྱ་རང་དང་སྙོམས་པར་ཞུགས་པའི་ལག་རྗེས་ནི། ཁམས་ནོར་བུའི་ཕྱི་རོལ་དུ་འཛག་པར་བྱེད་པས་དེ་སྐད་དུ་བྱ་ཞིང། ཡེ་རྒྱ་ནི་འཁོར་ལོ་གོང་མ་ནས་བབས་པའི་ཐིག་ལེ། ཕྱག་རྒྱ་དེའི་མཐུས་གནས་
པ་གཡོ་མེད་དུ་འཛིན་མི་ནུས་པར། གནས་དེ་ནས་ལུས་ཀྱི་རྩའི་གནས་གཞན་དུ་དགྲམ་ནས་འགྲོ་བས་དེ་སྐད་ཅེས་བརྗོད་ལ། ཕྱག་རྒྱ་ཆེན་མོ་ནི་དེ་དང་སྙོམས་པར་འཇུག་པས་ཁམས་ཞུ་བ་ནོར་བུའི་རྩེར་བབས་པ་དེ་ཕྱི་རོལ་དུ་མི་འཛག་པར་མ་ཟད་
གནས་གཞན་དུ་ཡང་མི་འགྱུར་བར་ཕྱག་རྒྱ་དེ་ཉིད་ཀྱི་མཐུས་བྱེད་ནུས་པས་དེ་ལ་མི་འགྱུར་བའི་བདེ་བ་སྦྱིན་པ་མོ། ཞེས་གསུངས་སོ། །སྟོང་གཟུགས་དུས་འཁོར་ཡབ་ཡུམ་དུ་དངོས་སུ་ལངས་པ་ན། དབང་རྣོན་གྱིས་ནི་ཕྱག་རྒྱ་གཞན་ལ་མ་ལྟོས་
པ་ཕྱག་རྒྱ་ཆེན་མོ་དང་སྙོམས་པར་ཞུགས་པས་མི་འགྱུར་བའི་བདེ་བ་འདྲེན་ནུས་ལ། དབང་འབྲིང་གིས་ནི་ཐོག་མར་ཡེ་རྒྱ་ལ་བརྟེན་པའི་བདེ་བ་དེ་ལ་མཚོན་ནས། ཕྱིས་ཕྱག་ཆེན་ལ་བརྟེན་ནས་འགྲུབ། དབང་རྟུལ་གྱིས་ནི་དང་པོར་ལས་རྒྱ། དེ་
ནས་ཕྱག་ཆེན་ལ་བརྟེན་ནས་བདེ་བ་འདྲེན་པ་ཡིན་ཞིང། དེ་ལྟར་ཕྱག་རྒྱ་ཆེན་མོ་དང་སྙོམས་པར་ཞུགས་པས། སྤྱི་བོའི་ཁམས་དཀར་པོ་ཧཾ་ཡིག་གི་རྣམ་པ་ཅན་ཞུ་ནས་བབས་པ་ནོར་བུའི་རྩེར་སླེབ་པ་དང། དེ་དང་དུས་མཉམ་དུ་དམར་ཆ་གཙུག་
ཏོར་དུ་གནས་པ་གཉིས་གནས་གཞན་དུ་མི་འགྱུར་པར་དེ་ཉིད་དུ་བརྟན་པར་བྱས་པའི་ཐིག་ལེ་དེ་ལས་བྱུང་བའི་བརྟེན་པ་མཆོག་ཏུ་མི་འགྱུར་བའི་བདེ་བ་སྐད་ཅིག་མ་གཅིག་རྒྱུད་ལ་སྐྱེས་པ་ན་ཏིང་ངེ་འཛིན་གྱི་ཡན་ལག་ཏུ་འཕོས་པ་ཡིན་ནོ། །དེ་
ལྟར་དཀར་ཆ་དང་དམར་ཆ་ནོར་བུའི་རྩེ་དང་གཙུག་ཏོར་དུ་དུས་མཉམ་དུ་ཐོག་མར་ནམ་བརྟན་པ་ན། དེ་ལ་བརྟེན་པའི་བདེ་བ་སྐད་ཅིག་མ་གཅིག་སྐྱེ། ལུས་བེམ་པོའི་ཆ་ལ་ཉི་ཁྲི་ཆིག་སྟོང་དྲུག་བརྒྱར་ཕྱེ་བའི་རགས་རིམ་ནས་ཆ་གཅིག་ཟད་

[035A]༄༅། །སྣ་བུག་ནས་རྒྱུ་བའི་ལས་རླུང་ཉི་ཁྲི་ཆིག་སྟོང་དྲུག་བརྒྱའི་ནང་ནས་གཅིག་འགགས་པ་རྣམས་དུས་མཉམ་དུ་འབྱུང་ངོ། །དེ་འདྲ་བའི་བདེ་བ་སྟོང་བརྒྱད་བརྒྱ་རྫོགས་པ་ན་འཕགས་པ་ཐོབ་ཅིང་དེ་ལྟ་བུའི་ཚུལ་གྱིས་བདེ་བའི་
རྟེན་ཐིག་ལེ་ཉི་ཁྲི་ཆིག་སྟོང་དྲུག་བརྒྱ་ནོར་བུའི་རྩེ་ནས་ཡར་བརྩེགས་པ་གཙུག་ཏོར་བར་དུ་བརྟན་པ་དང། དམར་ཆ་ཉི་ཁྲི་ཆིག་སྟོང་དྲུག་བརྒྱ་གཙུག་ཏོར་ནས་ནོར་བུའི་རྩེའི་བར་བརྟན་པ་ན། ཐིག་ལེ་རེ་རེ་ལ་བརྟེན་པའི་མི་འགྱུར་བའི་བདེ་བ་སྐད་ཅིག་མ་ཉི་ཁྲི་
ཆིག་སྟོང་དྲུག་བརྒྱ་རྫོགས་པ་དང། ལས་རླུང་ཉི་ཁྲི་ཆིག་སྟོང་དྲུག་བརྒྱ་འགགས་པས། བེམ་པོའི་ཁམས་ཟད་ནས་ཕུང་ཁམས་སྐྱེ་མཆེད་ཐམས་ཅད་སྒྲིབ་བྲལ་དུ་འགྱུར་ཏེ། ཤེས་བྱའི་སྒྲིབ་པ་མ་ལུས་པར་སྤངས་པ་དང། དང་པོའི་སངས་
རྒྱས་དུས་ཀྱི་འཁོར་ལོའི་གོ་འཕང་ཚེ་འདི་ཉིད་ལ་ཐོབ་པ་དུས་མཉམ་དུ་འབྱུང་བ་ཡིན་ནོ། །དེ་ལྟར་ན་རྒྱུད་སྔེ་དང་མཁས་གྲུབ་ཀྱི་གཞུང་མན་ངག་དང་བཅས་པའི་དོན་རང་གི་བློ་ལ་ཇི་ལྟར་སྣང་བ་ཙམ་ཞིག་ཡི་གེ་འདིར་ཕུལ་བས་ཀྱང། ལམ་གྱི་སྲོག་ཟིན་
པ་དང། གོལ་ས་རྣམས་ཆོད་པར་མཐོང་ནས་ཨཾ་གནས་ལ་སོགས་པའི་གཞུང་ཞིབ་མོར་ལྟ་བའི་དོན་དུ་མ་བྱས་ལགས། ད་ནི་དོགས་པ་སེལ་བ་ཅུང་ཟད་གཅིག་ཞུས་ན། གསུང་རབ་ཀྱི་དགོངས་པ་ཟབ་མོ་མྱོང་སྟོབས་ཀྱིས་ངེས་པའམ། རིགས་
པ་བརྟན་པོས་གཏན་ལ་འབེབས་པ་ལ་ཕྱོགས་སུ་ལྷུང་བའི་སྐྱོན་གྱིས་ཡིད་མ་དཀྲུགས་ཤིང་གཟུ་བོར་གནས་པ་ཙམ་གྱིས་མི་ཆོག་པར། ལེགས་བཤད་དང་ཉེས་བཤད་འབྱེད་པའི་ཤེས་རབ་དང། ལུས་ཅན་རིས་མེད་པ་ལ་བརྩེ་བ་དང་དག་སྣང་
སྦྱོང་བ་སོགས་ཆོས་མང་པོ་ཞིག་ཚང་དགོས་པར་སྣང་ལ། ཁྱད་པར་བདག་ཅག་ལྟ་བུའི་སྙིགས་མའི་སེམས་ཅན་སྐྱེས་སྟོབས་ཀྱི་བློ་གྲོས་དམན་ཞིང། སྦྱོར་བ་ལས་བྱུང་བ་ཡང་ཉུང་ཟད་ཙམ་གྱིས་རང་གི་བློའི་བུམ་པར་གནས་པའི་ཆུ་ལ། གསུང་རབ་

[035B] ཕྱི་རོལ་དུ་མཁྱེན་རབ་དང་ཐུགས་རྗེའི་འོད་ཟེར་ཆེན་པོ་བདུད་དང་མུ་སྟེགས་བྱེད་ཀྱིས་ལོག་པར་
སྨྲ་བ་དང། སྒྲིབ་པའི་མུན་པས་གླགས་མི་ཐོད་པ་ཁྱེད་ལྟ་བུའི་དྲུང་དུ་འགལ་འདུ་སྤངས་པའི་ཚིག་སྨྲ་བའི་སྤོབས་པ་ནི་ཞུམ་པ་དང་ལྷན་ཅིག་སྐྱེ་བར་ཟད་ཀྱི། རྡོ་ཐོག་པར་ག་ལ་ནུས། འོན་ཀྱང་རྗེ་ཉིད་ཀྱིས་འདི་ལྟར་བགྱི་བའི་སྣང་བ་ཐོབ་པ་རྒྱུ་མཚན་དུ་
བྱས་ཏེ། རིགས་པའི་ངར་ཅུང་ཟད་དང་ལྡན་པ་ཡི་གེ་རིས་སུ་ཕུལ་པ་འདི་བློ་ཆེན་རྣམས་ཀྱི་བློའི་བང་མཛོད་དུ་དོགས་པ་ཅི་ཡང་མེད་མོད་ཀྱི་བློ་གྲོས་ཆུང་དུ་དང་མི་ཤེས་ཤིང་མ་སྦྱངས་པ་རྣམས་ཀྱིས་མཐོང་བ་ན། ཁྱོད་ཉིད་དཔྲལ་བའི་གཉེར་མ་ལྟར་
མང་དུ་མངར་བ་འདི་རྣམས་རྣམ་པར་རྟོག་པས་ཟོས་པའི་ཉིང་འགྲུ། མྱོང་བ་དང་བྲལ་བའི་ཁ་བཤད་སེམས་ཀྱི་གནས་ལུགས་མཐོང་བ་ལ་སྒྲིབ་པར་བྱེད་པའི་མུན་པ། དོན་མེད་པ་དང་དོན་ལོག་པའི་སྤྲོས་པས་རང་གཞན་གྱི་དགེ་སྦྱོར་ལ་གནོད་
པ་ཙམ་དུ་ཟད་དོ་ཞེ་ན། དེ་དག་ལ་ཡང་ལན་འདི་གསོལ་ཏེ། རེ་ཞིག་འཇིག་རྟེན་གྱི་ཐ་སྙད་ལ། བསམ་བཟང་ཆོས་ཀྱི་རྩ་བ་ཡིན་ཞེས་པ་དང། གཞུང་ལུགས་ལས་བསམ་པ་དཀར་ལ་སྦྱོར་བ་གནག་པའི་ལས་རུང་བར་གསུངས་པས། ཁོ་
བོས་དཔྱད་པ་འདི་དག་ལ་ཡང། རྙེད་བཀུར་སོགས་ཀྱི་བསམ་པས་ཀུན་ནས་བསླངས་པ་ཆར་མེད་མོད། གཞན་དུ་ན་རང་གཞན་གྱི་བློ་གྲོས་འཕེལ་བའི་རྒྱུ་ཙམ་དུ་རང་གི་བསམ་པའི་ངོས་ནས་མོས་པར་བྱེད་པ་ལ། མཁྱེན་ལྡན་ཐུགས་རྗེའི་སྟོབས་དང་ལྡན་པ་
ཐུགས་ཁྲེལ་བའི་རྒྱུ་ཆེན་པོར་མི་འགྲོ་སྙམ་སེམས་སོ། །འོན་ཀྱང་འདིར་སྨས་པ་ལ་ཁྱེད་ཅག་གི་ཐུགས་དང་མི་མཐུན་པ་ཙམ་ཞིག་རྒྱུ་མཚན་དུ་བྱས་ནས། སྐྱོན་ཅན་དུ་རྣམ་པར་རྟོག་ན། ཁྱེད་ཅག་ཁོ་བོ་ལ་བཀའ་བཀྱོན་པའི་རྒྱུའི་ཀུན་སློང་རྣམས་

[036A]༄༅། །ཀྱང་མི་ཤེས་པ་དང། མགོ་བ་དང། མ་བསྐྱངས་པ་དང། གཟུ་བོར་མི་གནས་པ་དང། ལེགས་པར་འཁྲིད་ཤེས་པའི་དགེ་བའི་བཤེས་གཉེན་རྣམ་པར་དག་པ་དང་མ་འགྲོགས་པའི་མུན་སྤྲུལ་ལས་སྐྱེས་པ་ཡིན་ནོ་ཞེས་
སྨྲས་ན། དངོས་སྟོབས་ཀྱི་སྐབས་སུ་ལུང་ཙམ་སྒྲུབ་བྱེད་དུ་མི་རུང་བས། ལུང་དོན་རིགས་པས་བསྒྲུབ་པའི་སྤོབས་པ་རང་རང་གི་ཐུགས་རྒྱུད་ལ་ཇི་འདྲ་འདུག་ཞིབ་མོར་སྤྱོད་པ་ཞུ་ཞིག་གལ་ཏེ་མྱོང་བས་གྲུབ་པའི་དོན་ལ་རིགས་པའི་དཔྱོད་པ་
མི་དགོས་སོ་སྙམ་ན་ཡང། བདག་གིས་དཔྱད་པའི་རིམ་པ་རྣམས་ལ་ཡང། མྱོང་བས་གྲུབ་པ་ཤ་སྟག་ནི་མེད་པས། སྔ་མའི་ཚུལ་དེ་ཡང་འདིར་མཚུངས་པ་ཉིད་དོ། །འོན་ཀྱང་ཚུ་རོལ་མཐོང་བའི་བློས་ཟབ་པ་དང་རྒྱ་ཆེ་བའི་གནས་ཇི་བཞིན་མ་
རིགས་པའི་གསུང་རབ་ཀྱི་དོན་དང་འགལ་བ་མཆིས་ན་གཞུང་དོན་བསྲོང་བ་དང། རང་བཟོ་ལ་ཞེན་པ་སོགས་ནོངས་པ་གང་དང་གང་མཆིས་པ་རྣམས་མཁྱེན་ལྡན་ཚད་མར་གྱུར་པའི་ཡུལ་རྣམས་ལ་སྙིང་ནས་མཐོལ་ཏེ། སླན་ཆད་མི་བགྱིད་པའི་
སྔོམ་པ་ནོད་པ་འདིས་ཀྱང། རང་གཞན་གྱི་དགེ་རྩ་ཐམས་ཅད་དང་ལྷན་ཅིག་དུ་བྱས་ཏེ། རྒྱལ་བའི་བསྟན་པ་རིན་པོ་ཆེ་སྒོ་དང་ཕྱོགས་ཐམས་ཅད་ནས་དར་ཞིང་རྒྱས་ལ་ཡུན་རིང་དུ་གནས་པའི་དགེ་ལེགས་སུ་གྱུར་ཅིག། འདིར་སྨྲས་པ། དབྱར་
དུས་རླབས་ཆེན་གྲུ་ཆར་མཁའ་ལས་བབས། །དགུན་རྣམས་ཉལ་འགྲོའི་རྒྱུན་རྣམས་སྒྲོག་གིས་འཆིང། །དཔྱིད་ཀྱི་དཔལ་མོ་མེ་ཏོག་དོ་ཤལ་འཆང། །སོས་ཀ་སྤྲིན་གྱི་རྔ་ཆེན་ཕྱོགས་སུ་སྒྲོག་རང་བྱུང་མེས་པོའི་རྣམ་རྟོག་རི་མོ་ལས། །བརྟེན་གཡོའི་
ལོང་ཚར་འདི་དག་འདོད་དགུར་བྱུང། །ཇི་སྲིད་སྣ་ཚོགས་ཡུལ་གྱི་རྣམ་འགྱུར་གང། །ཡིད་ཀྱི་བྱེད་པོས་མ་སྤྲུལ་གང་ཡང་མེད། །ཚོགས་ཆེན་དཀའ་བ་བརྒྱ་ཕྲག་ལྷུར་བླངས་པས། །སྐྱོན་སྤངས་རྣམ་པ་ཀུན་གྱི་མཆོག་ལྡན་པའི། །སྐུ་གསུང་ཐུགས་

[036B] །མནར་མེད་མེ་ཡི་བུད་ཤིང་འགྱུར་པ་ཡི། །བཟོད་དཀའི་རེག་པས་རྟག་ཏུ་མནར་བ་ཡང། །རང་གི་ཀུན་རྟོག་འཆིང་ལས་གཞན་ན་གང། །དེ་ཕྱིར་འབྲས་བུའི་དུས་ཀྱི་ཡོངས་དག་བཞི། །ཇི་ལྟ་ཇི་སྙེད་མངོན་གཟིགས་མཁྱེན་
པའི་སྤྱན། །ལྷུན་གྲུབ་རྒྱུན་མི་འཆད་པའི་འཕྲིན་ལས་ཀྱང། །བསླུ་མེད་རྟེན་འབྲེལ་དགའ་བའི་རྩེ་འཇོ་ལས། །ཡིད་ཀྱི་གྱ་གྱུ་མིན་པ་མཐོང་ངམ་ཀྱེ། །སྔོན་གྱི་རྣམ་དཀར་བྱེད་པོས་ཉེར་སྤྱད་པའི། །གང་གི་ཐུགས་རྗེའི་ཉི་མ་བརྒྱ་སྟོང་གིས། །དྲོད་ཀྱི་འདབ་འཕྲེང་
རྒྱས་པའི་པདྨོ་ཡང། །འོད་ཟེར་རེག་པས་བློ་ཡི་ཟེ་འབྲུ་བྱེ། །ཅི་ཡིན་ནམ་མཁའ་ཡངས་པ་འདི་ལས་ནི། །འོད་ཟེར་ཕུང་པོ་རླུང་གི་མགྱོགས་འགྲོས་དྲངས། །མཁའ་དབྱིངས་ལྷམ་མེར་མཛེས་བར་བྱས་པའམ། །བརྩེ་ལྡན་མཁྱེན་བརྩེའི་ཤར་རི་ལས་
འོངས་པའི། །ཕན་བདེའི་ཉིན་མོར་བྱེད་པ་ཡིན་ནམ་ཞེས། །རེ་ཞིག་བདག་བློའི་པད་ཚལ་དཔྱད་ཐག་གྱུར། །དེ་ཚེ་རྒྱལ་སྲས་རྒྱལ་བའི་གཞི་ལས་ངེས་སྤྲུལ་ཐུགས་རྗེའི་ཉིན་མོར་བྱེད། །འཕགས་པ་ལྷ་ཞེས་བྱ་བའི་དབང་ཕྱུག་དམ་པ་གང་དེའི་མཁྱེན་
བརྩེ་ལས། །ངེས་པར་འོངས་པའི་འོད་ཟེར་བརྒྱ་པ་ཡིན་ནོ་ཞེས་ནི་སྔོན་ཁུམས་ཏེ། །ཡིད་ལ་དགའ་བཅི་ཡང་སྦྱིན་པའི་ཉི་མའི་གཉེན་དེ་འདི་སྐད་སྨྲ། །དགའ་ཆེན་དཔལ་ལྡན་བརྩོན་འགྲུས་ཀྱི། །ཕྱག་གི་པདྨོ་ལས་བརྒྱུད་པའི། །ཞུ་དོན་ཕྲེང་ཡིག་གླུར་
བླངས་པ། །ཚིག་གི་སྦྱོར་བ་མི་མཁས་ཀྱང། །དོན་གྱི་གོམ་སྟབས་མ་འཁྱོར་བས། །དམ་པ་ཁྱེད་ཀྱི་སྦྱན་ལམ་དུ། །མཛེས་པར་འགྱུར་ཞེས་སྙན་པའི་སྒྲ། །བདག་གི་རྣ་བར་སོན་པའི་ཚེ། །ཡིད་ལ་དགའ་སྤྲོ་འགྱུར་བ་ནི། །དབྱར་གྱི་ཆུ་བོ་བཞིན་དུ་འཕེལ་
སླར་ཡང་བཀའ་ཡིག་ཤོག་དྲིལ་ནི། །གསུང་རབ་བདུད་རྩིའི་རྒྱ་མཚོ་ལས། །ཉིང་ཁུ་བཞིན་དུ་བྱུང་བ་མཐོང། །ལེགས་པར་དཔྱད་པའི་ཞུ་ལན་ནི། །གནང་བ་ཐོབ་བཞིན་འདིར་བཀོད་ལ། །འགལ་འཁྲུལ་ནོར་བ་མཆིས་ན་ཡང། །ཐུགས་ཀྱིས་

[037A]༄༅། །མི་བས་བརྩེ་བས་སྐྱོངས། །གལ་ཏེ་ལེགས་པའི་ཆ་འདུག་ན། །དགེ་བ་ཆུང་ངུའང་མི་སྤོང་བ། །དམ་པ་རྣམས་ཀྱི་ལུགས་ཡིན་པས། །རི་དྭགས་ལྟེ་བའི་དྲི་ཞིམ་བཞིན། །ལེགས་པའི་ཆ་རྣམས་བླང་དུ་གསོལ། །
འདི་ལས་བྱུང་བའི་རྣམ་དཀར་དགེ། །ཕྱོགས་ཀྱི་མཐར་འགྲོ་གང་ལགས་པ། །ལུས་ཅན་དགེ་དང་ལྷན་ཅིག་ཏུ། །རྒྱལ་བ་ཡན་ལག་བདུན་ལྡན་གྱི། །གོ་འཕང་ཐོབ་ཕྱིར་བསྔོ་བར་བགྱི།། །།ཞེས་རྗེ་བཙུན་འཕགས་པ་ལྷའི་བཀའ་ཡིག་གསུང་ལན་
དུ་བསྲིངས་པ་ལམ་བཟང་སྙིང་པོ་གསལ་བའི་མེ་ལོང་ཞེས་བྱ་བ་འདི་ནི་་རྗེ་བཙུན་དེ་ཉིད་ལ་གུས་པའི་སོར་མོ་སྤྱི་བོར་འཛིན་པའི་དགེ་སློང་ངག་གི་དབང་ཕྱུག་གྲགས་པ་ཞེས་བྱ་པས། ལྕང་ར་ལྷ་སྡིངས་དགོན་པར་སྦྱར་བའི་ཡི་གེ་པ་ནི་སྡེ་སྣོད་གསུམ་གྱི་ཐོས་བསམ་ལ་སྤྲོ་བ་ཅན། རྩེ་ལུ་གཞོན་ནུ་བཟང་པོ་ཞེས་
བྱ་བས་བགྱིས་པ་དགེ་ལེགས་འཕེལ།། །།

[037B][BP]
﻿། །དཔལ་ལྡན་ཆོས་རྗེས་གྲུབ་མཐའ་ཆེན་མོའི་མཆན་འགྲེལ་གྱི་སྐབས་སུ་མཛད་པའི་རྩ་བའི་ཚིག་འགྲེལ་ཟུར་དུ་བཀོལ་བ་བཞུགས་སོ། །

[001B] །རྗེ་བཙུན་བླ་མ་འཇམ་དཔལ་དབྱངས་ལ་ཕྱག་འཚལ་ལོ། །ཚེ་རབས་ཀུན་ཏུ་རྗེས་སུ་གཟུང་དུ་གསོལ། །དགེ་ལྡན་ལུགས་བཟང་སཱ་ལའི་སྨན་ལྗོངས་
དབུས། །ལེགས་བཤད་དྲི་བསུད་ཕྱོགས་བཅུར་འགྱེད་པའི་དཔལ། །གྲུབ་མཐའ་རྩ་འགྲེལ་ཙནྡན་གོ་ཤིརྵ། །སྟོབས་བཅུ་མངའ་པའི་མཇད་འཕྲིན་གཟོ་བོས་བསྒྲུབ། །སྐྱེས་
སྦྱངས་བློ་གྲོས་ལག་པའི་ཤུགས་ཆུང་ཡང། །ཕ་མེས་གཞུང་བཟང་གནམ་རུ་སྟོབས་ཚན་དང། །ཟུར་མཆན་ཉག་ཕྲེན་སྦྱར་ནས་ཕྱི་ནད་གི་གཞུང་ལུགས་དཀའ་གནད་གོ་ཆ་འབིག་པར་
བྱ༑ ༑ཞེས་མཆན་འགྲེལ་གྱི་དབུར་གསུངས་པས་ཐོག་དྲངས་ཏེ། མཚམས་མཚམས་ན་མཛད་པའི་རྩ་བའི་ཚིག་འགྲེལ་ཕྱོགས་གཅིག་ཏུ་བྲི་པ་ལ། གདུལ་བྱ་མཆོག་དམན་
བར་མ་མཐའ་དག་གི་ཁམས་དང་བསམ་པ་བག་ལ་ཉལ་དང་མཐུན་པར་སྐུ་གསུང་ཐུགས་ཀྱི་གསང་བ་གསུམ་གྱི་མཛད་པ་མཐའ་ཡས་པ་དང་བརྟན་པ་སྣོད་དང་གཡོ་བ་བཅུད་སྣ་ཚོགས་

[002A]༄༅། །པའི་གར་གྱི་རྣམ་པར་རབ་ཏུ་བསྒྱུར་བ་མཐའ་ཡས་པས་ཟབ་པ་དང་རྒྱ་ཆེ་བའི་ཆོས་ཀྱི་སྒོ་མང་དུ་ཕྱེ་ཞིང། ཁྱད་པར་རྟེན་འབྱུང་ཟབ་མོའི་གཏམ་གྱིས་ཀུན་མཁྱེན་
དུ་བགྲོད་པའི་ལམ་གསལ་རབ་ཏུ་སྟོན་པར་མཛད་པའི་ཤཱཀྱ་སེང་གེ་གཏང་རབས་བདུན་ལ་སོགས་པའི་བླ་མ་བརྒྱུད་པ་དང་བཅས་པ་ལ་ཕྱག་འཚལ་ལོ།། བརྗོད་བྱའི་
དངོས་པོ་དེའི་ཡོན་ཏན་དང་བྱ་བ་ནམས་ལྷན་ཅིག་ཏུ་བརྗོད་པའི་རྒྱན་གྱི་སྒོ་ནས་འཇམ་དབྱངས་གཉིས་ལ་བསྟོད་པ་ནི། འགྲན་ཟླ་དང་བྲལ་བའི་མཁྱེན་རབ་ཀྱི་རལ་གྲི་སྟོང་པ་ཉིད་ཀྱི་
ནམ་མཁར་གདེངས་པ་དང་ལྷན་ཅིག་སྟེ་གཅིག་ཆར་གདུལ་བྱའི་མི་ཤེས་དགྲ་སྟེ་མ་རིག་པ་སེལ་པར་མཛད་པ་དང། འགྲོ་བ་རྣམས་ལ་ཐུགས་རྗེའི་སྤྱན་གྱིས་གཟིགས་པ་དང་ལྷན་ཅིག་
འཛུམ་ཞིང་བཞད་པའི་མཆུ་སྒྲོས་ཀྱིས་ལེགས་པར་བཤད་པའི་ཆོས་ཀྱི་དགའ་སྟོན་སྩོལ་ཞིང། ཆོས་མཛོད་དེ་ཆོས་ཀྱི་གླེགས་བམ་བསྣམས་པ་དང་ལྷན་ཅིག་རྣལ་འབྱོར་དྲན་པ་སྟེ་

[002B]
ཞེས་འབོད་ནས་ཁྱོད་ཀྱིས་བདག་གི་རྒྱུད་ལ་བློ་དང་ངག་གི་དངོས་གྲུབ་མཆོག་ལྷན་ཅིག་ཏུ་རྣམ་བཀྲ་སྟེ་གསལ་བར་མཛོད་ཅེས་པ་སྟེ། སྙན་ངག་མེ་ལོང་ལས། ཡོན་ཏན་ལས་རྣམས་ལྷན་ཅིག་གི་དངོས་པོ་བརྗོད་པ་ལྷན་ཅིག་བརྗོད།།
ཅེས་པ་ལྟར་རོ། །དབྱངས་ཅན་མ་ལ་བསྟོད་པ་ནི། འོ་མའི་མཚོ་ལས་འངོས་པ་སྟེ་ཡར་ཐོན་པའི་ཤེལ་དཀར་བོའི་ལྷུན་པོས་དབང་སྔོན་ཏེ་ཨིནྡྲ་ནཱི་ལའི་ཟུར་ཕུང་ངོམས་པ་སྟེ་བཅིངས་པ་ནི་སྲིད་མིན་གྱི་དཔེ་ཡིན་ཀྱང་སྙན་ངག་འདི་ནི་དཔེའི་
རྒྱན་མ་ཡིན་ཏེ། དཔེ་དོན་ཐ་དད་པའི་ཚུལ་གྱིས་ཆོས་མཐུན་སྦྱར་བ་མ་ཡིན་པའི་ཕྱིར། ཟླ་བའི་དཀྱིལ་འཁོར་རྒྱས་པའི་ཞལ་རས་ལ་དཀྱུས་རང་ཟུར་གྱིས་ལྟ་བའི་འདྲེན་བྱེད་དེ་སྤྱན་གྱི་ཨུཏྤལ་སྔོན་པོའི་མངའ་འཕངས་པ་ནི་རྣམ་འགྱུར་
གྱི་དཔེ་ཡིན་ཀྱང་དཔེའི་རྒྱན་མིན་པ་ནི་སྔར་ལྟར་ཡིན་ཏེ། སྙན་ངག་མེ་ལོང་ལས། ལུས་ཕྲ་ཁྱོད་ཀྱི་བཞིན་རས་ནི། །ཟླ་བའི་དཀྱིལ་འཁོར་ལས་བཏོན་བཞིན། །པདྨའི་ནད་ནས་ཕྱུང་བ་བཞིན། །ཞེས་པ་འདི་ནི་རྣམ་འགྱུར་དཔེ། །
ཞེས་པ་ལྟར་དཔེ་དོན་སོ་སོར་ཕྱེ་བ་འདི་ལ་མེད་པའི་ཕྱིར། སེམས་ཀྱི་རྨོངས་པའི་སྦུབས་གྲོལ་ནས་རྣམ་པར་དཔྱོད་པའི་བློ་གྲོས་ཆེས་ཆེར་རྣམ་པར་བཀྲ་བའི་པདྨ་འབུམ་ཕྲག་དག་ཅེས་པ་ནི་གཟུགས་ཅན་གྱི་རྒྱན་ཡིན་ཞིང། དེ་དག་ཁྱོད་
ཀྱི་ཐུགས་རྗེས་རྗེས་སུ་ཆགས་པའི་མཆུ་དང་ལྷན་ཅིག་བཞད་པར་མཛོད་ཅིག་ཚངས་སྲས་མ། ཞེས་པ་ནི་ལྷན་ཅིག་བརྗོད་པའི་རྒྱན་དུ་ཡང་གྱུར་ལ། དེ་དག་ནི་ཚིག་སྦྱོར་གཅིག་ལ་རྒྱན་ཐ་དད་པ་མང་པོ་བསྲེས་པའི་རབ་སྤེལ་གྱི་རྒྱན་

[003A]༄༅། །ཡིན་ནོ། །དེར་མ་ཟད་སྤྱན་ཟུར་གྱིས་ལྟ་བའི་རྣམ་འགྱུར་གསལ་བར་བརྗོད་ཀྱང་གཞན་གྱི་ཡིད་རང་དབང་མེད་པར་འཕྲོག་པའི་བྱེད་ལས་སྤས་ནས་རྣམ་པ་གཞན་དུ་རྟོག་ཅིང་སྣང་བར་བྱེད་པའི་རབ་བརྟགས་ཀྱི་གབ་
ཚིག་ཏུ་ཡང་འགྱུར་རོ། །གངས་ཅན་གྱི་ཡུལ་འདི་ན་མདོ་སྔགས་ཟུང་འབྲེལ་དང། ཟབ་རྒྱས་ཟུང་འབྲེལ་ཉམས་སུ་ལེན་ཚུལ་མེད་པར་དེ་དག་ཉིན་མཚན་ལྟར་རེས་མོས་ཀྱིས་སྤྱོད་པའི་ཚེ། མདོ་སྔགས་ཟུང་འབྲེལ་དང་ཐབས་ཤེས་ཟུང་
འབྲེལ་དང་བཤད་སྒྲུབ་ཟུང་འབྲེལ་དང་ཐོས་བསམ་སྒོམ་སོགས་དུས་གཅིག་ཏུ་སྤྱོད་པའི་སྒོ་ན་ཐུབ་བསྟན་མ་ལུས་པ་སྟན་གཅིག་ཏུ་ཉམས་སུ་ལེན་པའི་རྣམ་སང་དེ་ལྷའི་འོད་འཆར་ནུབ་རེས་མོས་མི་བྱེད་པ་ལྟ་བུའི་སྲོལ་བཟང་འབྱིན་པ་པོ་བློ་
བཟང་རྒྱལ་བ་སྔ་མ་ཙོང་ཁ་བ་ཆེན་པོ་སྲས་དང་བཅས་པ་དང། རྒྱལ་བ་ཕྱི་མ་སྲས་དང་བཅས་པ་ལ་སོགས་པ་ཐུབ་དབང་ཞལ་སྐྱིན་རྣམས་ལ་མི་གུས་པའི་འདི་དབྱོད་ལྡན་སུ་ཞིག་ཡོད་ཅེས་པའོ།། རིགས་ལམ་ཕྱིན་ཅི་མ་ལོག་པའི་གྲུ་ཆེན་བརྟན་
བར་ཞུགས་ནས་རང་གཞན་གྱི་གཞུང་ལུགས་རྒྱ་མཚོའི་ཕ་རོལ་ཏུ་ལེགས་པར་ཕྱིན་པའི་བཤེས་གཉེན་མཁས་པ་དེད་དཔོན་བཟང་པོར་བསྟེན་ནས་ཐོས་བསམ་སྒོམ་ལ་ངལ་བ་བརྒྱ་ཕྲག་དུ་མ་བྱས་པའི་སྒོ་ནས་ཕྱི་ནང་གི་གྲུབ་མཐའ་རྒྱ་མཚོའི་ཕ་
རོལ་ཏུ་སོན་ཏེ་སྔོན་ཆད་གྲུབ་མཐའ་མཁན་པོ་སུས་ཀྱང་གསལ་བར་ཐོན་པ་མེད་པའི་ལེགས་བཤད་རིན་པོ་ཆེ་བདག་གིས་རྙེད་པ་འདི་ཉིད་བློ་གསལ་དབྱོད་ལྡན་རྣམས་དགའ་བཞིན་སྤྲོ་བཞིན་དུ་ཀུན་མཁྱེན་ལམ་གསལ་རིན་ཆེན་སྒྲོན་མེ་
འདི་བློ་ལ་ཟུང་ཤིག་ཅེས་པའོ།། ཕྱི་ནང་གི་ཁྱད་པར་བཤད་པའི་ཚིག་རྐང་ལྔའི་དོན་བཤད་དུ་ཡོད་དེ། བསྟན་པ་སེམས་ཅན་ལ་གནོད་འཚེ་སྤོང་མི་སྤོང་དང། སྟོན་པ་སྐྱོན་ཀུན་ཟད་ཡོན་ཏན་ཀུན་རྫོགས་ཡིན་མིན་དན་ལྟ་བ་བདག་མེད་དང་བདག་ཏུ་འཛིན་པཱི་

[003B] གཞན་ཡང། བཀར་བརྟགས་ཕྱག་རྒྱ་བཞིར་ལྟ་བ་དང། སྲིད་རྩེ་སོགས་སྲིད་པ་མཐའ་དག་རྩ་བ་ནས་འབྱིན་པའི་བསྒོམ་པ་དང་དོད་པ་བསོད་ཉམས་དང་དལ་ཞིང་དུབ་པའི་མཐའ་གཉིས་སྤངས་པའི་སྤྱད་པ་
དང། བདག་མེད་པར་སོ་སོར་རྟོག་པའི་ཤེས་རབ་ཀྱི་བྲལ་འབྲས་བརྟག་འགོག་སླར་མི་ལྡོག་པའི་འབྲས་བུ་བཞིས་ནང་བ་སངས་རྒྱས་པའི་བསྟན་པ་རྣམ་དག་དང། སྟོན་པ་སྐྱོན་ཀུན་ཟང་དུ་གྲུབ་ཅིང། ལྟ་བསྒོམ་སྤྱོད་འབྲས་སྔར་བཤད་པའི་བཟློག་
ཟླ་བ་ཞིས་གཞན་གྱི་བསྟན་པ་རྣམ་པར་མ་དག་པ་དང་སྟོན་པ་སྐྱོན་བཅས་སུ་གྲུབ་པའི་ཕྱིར། ཕྱི་ནང་གི་ཁྱད་པར་སྐྱབས་འགྲོས་འབྱེད་པ་མིན་ཟེར་བ་དང་ཕྱི་ནང་གི་སྟོན་པ་གཅིག་ཏུ་འདོད་པ་དག་འཁྲུལ་བར་ཤེས་པར་བྱའོ། །ཞེས་པའོ།། ལུས་མདོར་
བསྟན་པའི་ཚིགས་བཅད་གཉིས་ཀྱི་དོན་ནི། རྟག་གཅིག་རང་དབང་ཅན་གྱི་བདག་ལྟའི་ཞེན་ཡུལ་འཐད་པར་སྒྲུབ་བ་དང་དེ་འགོག་པའི་སྒོ་ནས་ཕྱི་ནང་གི་གྲུབ་མཐའ་སྨྲ་བ་གཉིས་ཡོད་པའི་དང་པོ་ཕྱི་རོལ་པ་ལ་མངོན་སུམ་གྱི་ཡུལ་ཙམ་ཁས་ལེན་པ་དང་ལྐོག་
གྱུར་ཡང་འདོད་པའི་ཁྱད་པར་གྱིས་ཆང་སྨྲ་ངང་རྟག་སྨྲ་གཉིས་བྱུང་ངོ། །ནང་བའི་གྲུབ་མཐའ་སྨྲ་བ་ལ་བདེན་གྲུབ་ཀྱི་དངོས་པོ་འདོད་པ་དང་དེ་འགོག་པའི་སྒོ་ནས་དངོས་སྨྲ་བ་དང་ངོ་བོ་ཉིད་མེད་པར་སྨྲ་བ་གཉིས་ཡོད་པའི་དང་པོ་དངོས་སྨྲ་བ་ལ་ཕྱི་དོན་བདེན་
གྲུབ་ཏུ་ཡོད་པར་འདོད་པ་དང་ཕྱི་དོན་མེད་ཅིང་ནང་གི་སེམས་བདེན་གྲུབ་ཏུ་ཞེན་པའི་ཁྱད་པར་གྱིས་དོན་སྨྲ་དང་སེམས་ཙམ་པ་གཉིས་སུ་ཡོད་དོ། །ནང་བའི་གྲུབ་མཐའ་སྨྲ་བ་ཐམས་ཅད་ཀྱིས་སྟོན་པ་སངས་རྒྱས་དང་སོགས་སྒྲས་བསྡུས་པ་བྱམས་པ་འཇམ་
དབྱངས་སོགས་དང་མཆོག་ཟུང་གཏད་རབས་བདུན་ལ་སོགས་པ་ཆོས་ཀྱི་སྤྱན་ལྡན་གྱི་ཚད་མའི་སྐྱེས་བུ་ཕལ་ཆེར་རང་སྡེར་འདྲེན་པ་སྟེ་རང་རང་གི་གྲུབ་མཐའ་སྨྲ་བ་ཡིན་པར་འདོད་ཅིང། ཀླུ་སྒྲུབ་ཐོགས་མེད་སོགས་ལ་དད་ཅིང་གུས་པའི་དོན་སྨྲ་ཕྱི་

[004A]༄༅། །རབས་པ་ཡང་མང་པོ་ཡོད་དོ། །གྲུབ་མཐའ་སྨྲ་བ་དེ་དག་རང་རང་གི་ལུགས་རྟག་ཆད་ཀྱི་མཐའ་གཉིས་དང་བྲལ་བའི་དབུ་མའི་ལུགས་སུ་འདོད་པ་དང། འོག་མ་འོག་མའི་ཐུན་མོང་མ་ཡིན་
པའི་སྒྲོ་བཏགས་རྣམས་གྲུབ་མཐའ་གོང་མ་གོང་མས་རིམ་བཞིན་འགོག་པ་དང། གྲུབ་མཐའ་འོག་མ་འོག་མའི་ལྟ་བ་ཤེས་པའང་གོང་མ་གོང་མའི་ལྟ་བ་གོ་བའི་སྟེགས་སྟེ་ཐབས་སུ་འགྱུར་མོད་ཀྱང། རང་གཞན་གྱི་གྲུབ་མཐའ་
སྨྲ་བ་གཞན་རྣམས་རྟག་ཆད་ཕྲ་རགས་གང་ཡང་རུང་བའི་མཐར་ལྟུང་བ་ཤ་སྟག་ཡིན་ལ། མཐའ་ཐམས་ཅད་དང་བྲལ་བ་ནི་སློབ་དཔོན་ཀླུ་སྒྲུབ་ཞབས་ཀྱི་ལུགས་ཡིན་ནོ།། ཞེས་པའོ།། གྲུབ་མཐའ་སྤྱིའི་སྐབས་སོ།། །།
ཆོ་ལོ་དཔག་མེད་ཅེས་སོགས་ཚིག་བཅད་ཕྱེད་དང་གསུམ་གྱི་ཚིག་དོན་བཤད་དུ་ཡོད་དེ། ཁྱད་པར་འཕགས་བསྟོད་ཀྱི་འགྲེལ་བར་བཤད་པ་ལྟར་བསྐལ་བ་དང་པོར་འཛམ་བུ་གླིང་གི་མིའི་ཚེ་ཚད་ལོ་ཚད་མེད་པ་ཐུབ་པའི་དུས་སུ་བྲམ་ཟེ་སེར་སྐྱ་ཞེས་བྱ་
བ་ཞིག་བྱུང་བ་དེས་བསྟི་གནས་སུ་འདུག་ནས་དཀའ་ཐུབ་ཀྱི་ཁྱད་པར་ལས་ཐར་བ་འབའ་ཞིག་པ་ཐོབ་སྟེ། གཞན་དག་ལ་ལམ་ལེགས་པར་བསྟན་པའི་ཕྱིར་དེ་ཉིད་ཉེར་ལྔ་གཙོ་བོར་བསྟན་པའི་གྲངས་ཅན་གྱི་གཞུང་བརྩམས་པ་ལ། དེར་བཤད་
པའི་བདག་གི་རྣམ་དབྱེ་སྟེ་ཁྱད་པར་ཅུང་ཟད་ཅུང་ཟད་མི་འདྲ་བར་སྒྲོ་བཏགས་པ་མང་པོ་བྱུང་བ་ལ་བརྟན་ནས་མུ་སྟེགས་པའི་ལུགས་མང་པོ་གྱེས་པར་བཤད་པ་དང། འགའ་ཞིག་རྟོག་གེ་འབར་བའི་དགོངས་པར་བསམ་ནས་མུ་སྟེགས་པ་ཐམས་
ཅད་གྲངས་ཅན་གྱི་གཞུང་ལ་བརྟེན་པ་མིན་པར་གདོད་ནས་ཏེ་དང་པོ་ནས་རང་རང་གི་བརྟེན་གཞི་སྟོན་པ་དང་གཞུང་སོགས་ཐ་དད་དེ་སོ་སོར་བྱུང་བར་བཤད་པ་དང། གཅེར་བུ་པའི་གཞུང་ལ་ལ་ལྟར་ན་མུ་སྟེགས་པ་ཀུན་གྱི་རྩ་བའི་སྟོན་པ་དྲང་སྲོང་

[004B] མཆོད་འོས་ཀྱིས་རང་གི་འཁོར་འདུས་ཤིང་ཚོགས་པ་ན་གྲངས་ཅན་ལ་སོགས་པའི་མུ་སྟེགས་པ་རྣམས་ལ་རང་གི་བློས་བཏགས་པའི་གྲུབ་མཐའ་ཐམས་ཅད་སོ་སོར་བྱིན་ཟིན་པའི་རྗེས་སུ་དེར་ཚངས་པ་ཕྱིན་
པ་ན༑ མཆོད་འོས་ཀྱིས་སྨྲས་པ། ཚངས་པ་ཆེན་པོ་བདེ་བར་བྱོན་ཏམ། ཤིན་ཏུ་འཕྱི་བར་འོངས་སོ། །བསྟན་བཅོས་ཐམས་ཅད་བྱིན་ཟིན་པས། ཁྱོད་ཀྱིས་རིག་བྱེད་འདི་ལོང་ཤིག་ཅེས་སྦྱིན་པར་རྟོག་གེ་འབར་བར་བཤད་པ་ལྟར་
འདོད་པ་དང། དང་པོར་རིག་བྱེད་ནས་བཤད་པའི་དག་པའི་མཆོད་སྦྱིན་དར་རྒྱས་སུ་ཡོད་པ་ལ་གསུམ་ལྡན་གྱི་དུས་སུ་སྣ་ཚོགས་བཟང་ཞེས་བྱ་བའི་མཆོད་སྦྱིན་ལ་དྲང་སྲོང་རྣམས་ཕྱུག་གསོད་མཆོད་སྦྱིན་རུང་མི་རུང་ཞེས་རྩོད་ནས་ཤ་ཟ་བར་
འདོད་པ་རྣམས་ཀྱིས་མ་དག་པའི་མཆོད་སྦྱིན་བྱས་ནས་རིག་བྱེད་ཀྱང་འདོན་པ་གཞན་དུ་བསྒྱུར་བར་རྟོག་གེ་འབར་བར་བཤད་པ་ལྟར་མཆོད་སྦྱིན་གཉིས་རིམ་བཞིན་བྱུང་ཞིང། འཇུག་བ་རྩ་འགྲེལ་དུ་བཤད་པ་ལྟར་མུ་སྟེགས་པ་གཞན་ལས་
གྲངས་ཅན་གྱི་ལུགས་སྔར་བྱུང་བར་ཁས་ལེན་པར་བྱ་ཞིང། རྣམ་གྲངས་ནི་རང་སྡེ་པ་ལས་གཞན་ཡི་སྡེ་ཡིན་པས་གཞན་སྡེ་བ་དང་དེའི་ལུགས་ལས་ཕྱི་རོལ་ཏུ་གྱུར་བས་ན་ཕྱི་རོལ་པ་དང་ཐར་བ་དག་མཐོ་རིས་ཀྱི་ལམ་སྟོན་པར་བྱེད་པའི་བསྟན་
བཅོས་ལ་མུ་སྟེགས་ཞེས་བྱ་ལ། དེ་བྱེད་པས་ན་མུ་སྟེགས་བྱེད་ཅེས་ཁྱད་པར་འཕགས་བསྟོད་ཀྱི་འགྲེལ་བར་བཤད་པ་ལྟར་མུ་སྟེགས་བྱེད་སོགས་དང། དབྱེ་བ་ནི་ཤེས་རབ་སྒྲོན་མེའི་འགྲེལ་བཤད་དང། རྩ་ཤེའི་ཊཱིཀ་ཆེན་དང་སྟོང་ཐུན་ཆེན་
མོ་སོགས་སུ་གྲངས་ཅན་ལས་གྱེས་པའི་མུ་སྟེགས་པ་ཉེར་ལྔ་ཡོད་པར་བཤད་ཀྱང། འདིར་གཞུང་ཆེན་མོ་རྣམས་སུ་འདོད་ཚུལ་གསལ་བར་བཤད་པའི་མུ་སྟེགས་པའི་ལུགས་མི་འདྲ་བ་ཁྱིམ་སྟེ་བཅུ་གཉིས་ཡོད་པས་དེ་དག་འཆད་དོ། །ཁ་ཅིག་

[005A]༄༅། །རྒྱད་ཕན་པ། གྲངས་ཅན་པ། ཁྱབ་འཇུག་པ། དབང་ཕྱུག་པ། གཅེར་བུ་པ་ལྔར་མུ་སྟེགས་པ་ཐམས་ཅད་འདུས་པར་འདོད་པ་འཁྲུལ་བ་ཡིན་ཏེ། རང་སྡེ་བ་ལ་འདོད་ཚུལ་མི་མཐུན་པ་མང་པོ་
ཡོད་ཀྱང་གྲུབ་མཐའ་བཞིར་བསྡུས་པ་དང་མི་མཚུངས་པར་གཞན་སྡེ་བ་ལ་གྲངས་མང་པོ་ཡོད་པ་མ་བཀག་པའི་ཕྱིར་ཏེ། ཆད་སྨྲ་རྒྱད་ཕན་བ་གཅིག་དང། རྟག་སྨྲ་གྲངས་སེར་དང། ཚངས་སོགས་བཞི་དང། ཁྱབ་དཔྱོད་
གཉིས་དང། དབང་ཕྱུག་བྱེ་རིག་གསུམ་དང། གཅེར་བུ་པ་སྟེ་བཅུ་གཅིག་ཡོད་པར་གྲགས་ཤིང་གྲུབ་པའི་ཕྱིར། ཞེས་པའོ།། ཕུར་བུ་འཇིག་རྟེན་ཞེས་སོགས་ཀྱི་ཚིག་ངོན་བཤད་དུ་ཡོད་དེ། རེས་གཟའ་བདུན་གྱི་ནང་
གི་ཕུར་བུ་འམ་ལྷའི་བླ་མ་དང་རྒྱད་ཕན་གྱི་གཞུང་འབུམ་རྩོམ་པ་པོའི་དྲང་སྲོང་འཇིག་རྟེན་མིག་དང་དེའི་སློབ་མ་དྲང་སྲོང་འཇུག་སྟོབས་ཅན་ནི་རྒྱང་ཕན་པའི་སྟོན་པ་ཡིན་ལ། ཚུ་རོལ་ཏེ་ཚེ་འདི་ལ་གང་མཛེས་པ་ཙམ་གྱིས་ཆོག་པར་སྨྲ་
བས་ཚུ་རོལ་མཛེས་པ་དང། ཤི་བའི་ཚེ་བདག་རྒྱུན་ཆད་པར་སྨྲ་བས་ཆད་པར་སྨྲ་བ་དང། སྐྱེ་བ་སྔ་ཕྱི་དང་ལས་རྒྱུ་འབྲས་སོགས་ཅི་རིགས་མེད་པར་སྨྲ་བས་མེད་པར་སྨྲ་བ་དང། ལྷ་ཕུར་བུ་སྟོན་པར་འཛིན་པས་ཕུར་བུ་པ་དང་
ཡང་དག་པའི་ལྟ་བ་ལས་གུད་དུ་སོང་བས་རྒྱད་ཕན་པ་དང། སོགས་སྒྲས་ལྷའི་བླ་མ་པ་དང་འཇུག་སྟོབས་ཅན་པ་དང་ངོ་བོ་ཉིད་སྨྲ་བ་དང་རང་བཞིན་སྨྲ་བ་སོགས་རྣམ་གྲངས་སོ། །རང་བཞིན་རྒྱུར་སྨྲ་བ་ནི་གྲངས་ཅན་པའི་མིང་ཡིན་པས་
འདིར་སྦྱར་བ་ནི་འཁྲུལ་བར་ཤེས་པར་གྱིས། རྒྱུ་འབྲས་དང་ལྷ་སོགས་དང་སྐྱེ་བ་སྔ་ཕྱི་མེད་པར་འདོད་པ་དང། ལྟ་ངན་རེ་གཉིས་ཀྱི་ནང་ཚན་ཆང་སྨྲ་བདུན་གྱི་སྐབས་སུ་བཤད་པ་ལྟར་ལྷ་སོགས་འདོད་པ་དང། ལུང་གཞིར་ཡ་མཚན་ཅན་

[005B] འཇུག་བ་རྩ་འགྲེལ་སོགས་སུ་སེམས་འབྱུང་བཞི་ལས་སྐྱེ་བར་འདོད་ཚུལ་དང། ཤེས་རབ་སྒྲོན་མེ་དང་
དེའི་འགྲེལ་བཤད་སོགས་སུ་བུམ་པ་ལ་སོགས་པའི་ཡོ་བྱད་རྣམས་རྐྱེན་ལས་སྐྱེ་བར་འདོད་ཚུལ་བཤད་པའི་ཕྱིར་ན་རྒྱང་ཕན་པ་ལ་སྐྱེ་བ་སྔ་ཕྱི་དང་རྒྱུ་འབྲས་གཏན་མེད་པ་དང་མི་དང་དུད་འགྲོ་དང་མི་གསལ་བའི་འགྲོ་བ་གསུམ་ཙམ་
འདོད་པས་ཁྱབ་ཟེར་བ་འཁྲུལ་བར་རིག་པར་བྱའོ། །ལུང་གཞིའི་འགྲེལ་བར་བཤད་པ་ལྟར་སེར་སྣ་ཅན་ཁ་ཅིག་འབྱོར་བ་དང། སྦྱིན་པ་གཏོང་བ་ཁ་ཅིག་དབུལ་བར་མཐོང་ནས་སྦྱིན་པ་ལ་སོགས་པ་མེད་དོ་ཞེས་པ་ལྟ་བུ་རྟོག་གེ་ལ་
བརྟེན་པ་དང། ཚེ་སྔ་མར་སྲོག་གཅོད་པ་ཁ་ཅིག་ཚེ་རིང་བ་དང། སྲོག་མི་གཅོད་པ་ཁ་ཅིག་ཚེ་ཐུང་དུར་སྐྱེ་བ་མངོན་ཤེས་ཀྱིས་མཐོང་ནས་དགེ་བ་མེད་དོ། །མི་དགེ་བ་མེད་དོ་ཞེས་པ་ལྟ་བུ་སྙོམས་འཇུག་ལ་བརྟེན་པ་དང། དྲང་སྲོང་
འཇིག་རྟེན་མིག་གིས་རང་གི་བུ་མོ་ལ་བགྲོད་པར་འདོད་ནས་འཇིག་རྟེན་ཕ་རོལ་མེད་པར་བཤད་པ་ལྟ་བུ་འདོད་པས་གདུང་བ་དང། ཕུར་བུས་བཤད་པ་ལྟ་བུ་ཕན་པར་རློམས་བ་ཅི་རིགས་ཀྱི་དབང་གིས་བྱེད་པ་པོ་མ་མཐོང་བས་རྒྱུ་
འབྲས་མེད། སྔ་མ་ནས་འདིར་འོངས་པ་དང་འདི་ནས་ཕྱི་མར་འགྲོ་བ་མ་མཐོང་བས་སྐྱེ་བ་སྔ་ཕྱི་མེད། སེར་སྣ་ཅན་འབྱོར་བ་ལྟ་བུ་འབྲས་བུ་རྒྱུའི་རྗེས་སུ་འགྲོ་བ་མེད་པས་རྒྱུ་འབྲས་མེད། ལུས་སེམས་དབང་པོའི་སྤྱོད་ཡུལ་
དུ་གྱུར་བ་ཙམ་བདག་ཡིན་པས་ཤི་བའི་ཚེ་ཤེས་པའི་བདག་ཉིད་ཀྱིས་ཆད་ཅིང་ཟད་ལ། གཟུགས་ཀྱི་བདག་ཉིད་ཀྱིས་ཞིག་ཅིང་ཆུད་ཟོས་པར་འགྱུར་བའི་ཕྱིར་སྐྱེ་བ་སྔ་ཕྱི་མེད། ལྷའི་སེམས་དང་གམིའི་སེམས་གཉིས་ལུས་ཐ་དད་ལ་

[006A]༄༅། །བརྟེན་པའི་ཕྱིར་རྒྱུད་གཅིག་མ་ཡིན་ཞིང། ཆང་ལས་མྱོས་མཐུ་དང་མེ་ཤེལ་ལས་མེ་སྐྱེ་བ་ལྟར་སེམས་མེད་འབྱུང་བཞི་ལས་སེམས་སྐྱེ་བ་ཡིན་ལ། མཐར་འཆི་བའི་ཚེ་ནད་གི་འབྱུང་བ་བཞི་ནི་ཕྱིའི་
འབྱུང་བཞིའི་བག་ལ་ཞ་བར་འགྱུར། མིག་སོགས་དབང་པོ་རྣམས་ནམ་མཁའི་བག་ལ་ཞ་བར་འགྱུར་བས་ལུས་སེམས་ཟད་པ་དེ་ཉིད་མྱང་འདས་ཡིན་པས་ན། མྱང་འདས་དངོས་པོར་མེད་པ་དང། དབང་བོའི་མངོན་
སུམ་མི་བསླུ་བར་མཐོད་བས་ན་མདོན་སུམ་ཚད་མ་ཡིན་ལ། རྗེས་དབང་ཚད་མ་མ་ཡིན་ཏེ། ལྷ་སྦྱིན་གྱི་བུ་ལས་སྔོ་བསངས་དཔོག་པ་ལྟར་འཁྲུལ་བའི་ཕྱིར་རོ། །ཞེས་འདོད་དོ། །དེ་ཉིད་འགོག་པ་ནི། སེམས་ཡིན་པའི་
ཕྱིར་ན་སྐྱེས་མ་ཐག་པའི་སེམས་ལ་སེམས་སྔ་མ་སྔོན་དུ་སོང་བར་གྲུབ་བ་དང། ཟས་ཀྱི་དོན་དུ་གཡོ་བ་དང། ཚེ་རབས་དྲན་པ་དང་སྤྱོད་པ་ཐ་དད་པ་སོགས་ཀྱིས་ཀྱང་སྐྱེ་བ་སྔ་མ་ཡོད་པར་གྲུབ་པའི་ཕྱིར། བློ་དང་བརྩེ་བ་
གོམས་པས་གསལ་སྣང་རབ་ཀྱི་མཐར་ཕྱིན་འབྱུང་རུང་སྒྲུབ་པའི་རྟགས་སྦྱོར་དང། འབྲས་བུ་སྐྱེ་མ་སྐྱེ་རྒྱུ་རྐྱེན་ཡོད་མེད་ཀྱི་རྗེས་སུ་འགྲོ་ལྡོག་མ་འཁྲུལ་བར་སྒྲུབ་པའི་རྟགས་སྤྱོར་གཉིས་ཀྱིས་རིམ་བཞིན་ཀུན་མཁྱེན་དང་
རྒྱུ་འབྲས་གྲུབ་ཅིང། སྐྱེ་བ་སྔ་ཕྱི་དང་ཀུན་མཁྱེན་དང་རྒྱུ་འབྲས་སོགས་མེད་པ་དེ་རྒྱད་ཕན་པའི་མངོན་སུམ་གྱི་སྤྱོད་ཡུལ་མ་ཡིན་ལ། རྗེས་དཔག་ཚད་མ་ཡིན་པ་རྒྱད་ཕན་པ་རང་ཉིད་ཀྱིས་བཀག་པའི་རྒྱུ་མཚན་
གྱིས་ཀྱང་དེ་དག་མེད་པར་འདོད་པ་འཁྲུལ་བར་གྲུབ་ཅེས་པའོ།། རྒྱང་ཕན་པའི་གྲུབ་མཐའ་ཚད་བསལ་གྱི་སྐབས་སོ།། །།སྡར་བཤད་པའི་དྲང་སྲོང་སེར་སྐྱ་དང། དྲང་སྲོད་མཆོད་འོས་དང། ལྷ་ཆེན་

[006B] སྟོན་པ་ཆུ་ཀླུང་རྣམས་གྲངས་ཅན་པའི་སྟོན་པ་ཡིན་ལ། སློབ་དཔོན་བྱང་ཆུབ་བཟང་པོས་བཤད་པ་ལྟར་དངོས་པོ་འབྱུང་བའི་རྒྱུ་གྲངས་ངེས་པར་སྨྲ་བས་སམ། རྟོག་གེ་འབར་བ་ལྟར་དེ་ཉིད་ཉེར་ལྔའི་གྲངས་ཀྱི་འཇུག་
པའམ། གྲངས་ཡོངས་སུ་ཤེས་པས་གྲོལ་བར་འདོད་པས་གྲངས་ཅན་དང། སྐྱེ་ལྡན་ཐམས་ཅད་རང་གི་རང་བཞིན་ལས་སྐྱེ་བར་སྨྲ་བས་རང་བཞིན་རྒྱུར་སྨྲ་བ་དང། དྲང་སྲོང་སེར་སྐྱའི་རྗེས་སུ་འབྲང་བས་སེར་སྐྱ་བ་དང། སོགས་སྒྲས་
གཙོ་བོ་མི་གསལ་བ་རྒྱུར་འདོད་པས་གཙོ་བོ་པ་སོགས་རྣམ་གྲངས་སོ། །དབྱེ་ངོ་ནི་སེར་སྐྱ་ཙམ་གྱི་རྗེས་སུ་འབྲང་ཞིང་དབང་ཕྱུག་ལྷར་མི་འཛིན་པས་ན་སྐྱེ་ལྡན་ཐམས་ཅད་རྒྱུའི་དུས་ན་ཡོད་པ་རྐྱེན་གྱིས་མངོན་པར་གསལ་བར་འདོད་པའི་
གྲངས་ཅན་ལྷ་མེད་པ་དང། དབང་ཕྱུག་སྟོན་པར་འཛིན་པའི་གྲངས་ཅན་ལྷར་བཅས་རྒྱུ་འབྲས་མཐའ་ངག་རང་བཞིན་གཅིག་ཡིན་ཀྱང་རྣམ་འགྱུར་ཐ་དད་དུ་འགྲོ་བ་ནི་དབང་ཕྱུག་གི་བྱིན་རླབས་ལ་ལྟོས་པར་འདོད་པ་གཉིས་ཏེ། ཕྱི་མ་ནི་
སྟོན་པ་ཆུ་ཀླུང་རྗེས་འབྲང་དང་བཅས་པའི་ལུགས་ཡིན་ནོ། །མངོན་སུམ་ཚད་མ་ནི་རྣ་བ་ལ་སོགས་པའི་དབང་པོ་ལྔ་རྣམས་ཡིད་ཀྱིས་བྱིན་གྱིས་བརླབས་ནས་སྒྲ་ལ་སོགས་པའི་ཡུལ་འཛིན་པ་ལ་འཇུག་བཞིན་པ་ལ་འདོད་ཅིང། ཡིད་
ཀྱིས་བྱིན་གྱིས་བརླབས་པའི་དོན་ནི། ཡིད་དང་དབང་པོ་ལྷན་ཅིག་ཕྱི་རོལ་གྱི་ཡུལ་ལ་འཇུག་པའམ། དབང་པོའི་འཇུག་པ་ཡིད་ཀྱིས་རིག་པར་བྱེད་པ་ལ་འདོད་དོ། །དབང་པོའི་འཇུག་པ་ལ་རྐྱེན་བཅས་རྐྱན་མེད་ཀྱི་འདོད་ཚུལ་གཉིས་ལས་
དང་བོ་རྐྱེན་བཅས་ནི་ལྕགས་བསྲེགས་པ་ན་མེ་ལྕགས་རྫས་གཅིག་མིན་ཀྱང་རྫས་གཅིག་པ་ལྟར་འབྱུང་བ་བཞིན་དུ། སྐྱེས་བུས་ཕྱི་རོལ་གྱི་ཡུལ་མྱོང་བ་ན་བློའི་མེ་ལོང་ལ་ཕྱི་ནས་ཡུལ་གྱི་གཟུགས་བརྙན་དང་ནང་ནས་སྐྱེས་བུའི་གཟུགས་

[007A]༄༅། །བསྙན་ཤར་བས་ཡུལ་དང་སྐྱེས་བུ་གཉིས་འདྲེས་པ་མིན་ཀྱང་འདྲེས་པ་ལྟ་བུར་སྣང་བ་དང། རྐྱེན་མེད་ནི། སྐྱེས་བུ་ནི་སྒྲོན་མེའི་འོད་ལྟ་བུར་ཡུལ་གསལ་བར་བྱེད་པ་ཡིན་གྱི་ཡུལ་དང་འདྲེས་པ་ལྟ་བུར་སྣང་བ་
མ་ཡིན་པར་འདོད་པའོ།། ཚད་མའི་མདོའི་འགྲེལ་བཤད་ལྟར་ནད་བང་པོའི་འཇུག་པ་དང་སྐྱེས་བུ་གཉིས་འདྲེས་པ་ལྟ་བུར་སྣད་མི་སྣང་ལ་བྱེད་ཅིང། སྒྲོན་མེའི་འོད་ཀྱིས་མཚོན་པའི་དོན་ཡང་དབང་པོའི་འཇུག་པ་ལ་བྱེད་པར་སྣང་
དོ༑ ༑རང་དོན་རྗེས་དཔག་ནི། འབྲེལ་བ་བདུན་གྱི་འབྲེལ་གཞིའི་དངོས་པོ་གཅིག་མཐོད་པ་ལ་བརྟེན་ནས་གཅིག་ཤོས་དཔོག་པའི་བློ་ལ་བྱེད་ལ། འབྲེལ་བ་བདུན་ནི། བྲན་དང་རྒྱལ་པོའམ་གཙོ་བོ་དང་སྐྱེས་བུ་ལྟ་བུ་
ནོར་དང་ནོར་བདག་གི་འབྲེལ་བ་དང། འོ་མ་དང་ཞོའམ་གཙོ་བོ་དང་བློ་ལྟ་བུ་རང་བཞིན་དང་རྣམ་འགྱུར་གྱི་འབྲེལ་བ་དང། ཤིང་རྟ་དང་དེའི་ཡན་ལག་གམ་དེ་ཙམ་ལྔ་དང་ཡོན་ཏན་གསུམ་ལྟ་བུ་འབྲས་བུ་དང་རྒྱུའི་ངོ་
བོའི་འབྲེལ་བ་དང། རྫ་མཁན་དང་བུམ་པའམ་སྐྱེས་བུ་དང་གཙོ་བོ་ལྟ་བུ་རྒྱུ་མཚན་དང་རྒྱུ་མཚན་ཅན་གྱི་འབྲེལ་བ་དང། ཡལ་ག་དང་ཤིང་ངམ་དེ་ཙམ་ལྔ་དང་འབྱུང་བ་བཞི་ལྟ་བུ་ཡན་ལག་དང་ཡན་ལག་ཅན་གྱི་
འབྲེལ་བ་དང། དུར་བ་དང་དུར་མའམ་རྡུལ་དང་སྙིང་སྟོབས་ལྟ་བུ་ལྷན་ཅིག་སྤྱོད་པའི་དངོས་པོའི་འབྲེལ་བ་དང། སྦྲུལ་དང་སྲེ་མོང་དམ་ཤས་ཆེ་ཆུང་དུ་གྱུར་བའི་ཡོན་ཏན་གསུམ་ལྟ་བུ་གནོད་བྱ་གནོད་བྱེད་ཀྱི་འབྲེལ་བ་
སྟེ་བདུན་ནོ། །དཔེ་གཉིས་གཉིས་ཀྱི་དང་པོ་རྣམས་འཇིག་རྟེན་དང། གཉིས་པ་རྣམས་བསྟན་བཅོས་ལ་གྲགས་པའི་དཔེར་བཤད་དོ། །གཞན་དོན་རྗེས་དཔག་ལ་སྒྲུབ་དག་ཡན་ལག་ལྔ་ལྡན་ལྟ་བུ་རང་ཕྱོགས་བསྒྲུབ་པ་གཙོ་བོར་

[007B] དབང་ཕྱུག་ནག་པོའི་རྒྱུད་དང་གཞུང་ལུགས་སུམ་ཅུ་བ་དང་མཚན་ཉིད་ལྔ་བཅུ་པ་སོགས་
ལུད་ཚད་མར་འདོད་དོ། །རྡུལ་མུན་སྙིང་སྟོབས་ཀྱི་ཡོན་ཏན་མེད་པ་དང་འགྲོ་བ་ཐམས་ཅད་ལ་ཁྱབ་པས་ན་བྱ་བ་མེད་པ་དང་དགེ་མི་དགེའི་བྱེད་པ་པོ་མ་ཡིན་པ་དང། མི་འགྱུར་བས་རྟག་པའི་དངོས་པོ་དང་འདུས་བསགས་མིན་པས་ཤེས་
རིག་དང། བདེ་སྡུག་ལ་སྤྱོད་པས་ཟ་བ་པོ་སྟེ་ཁྱད་པར་དུ་མ་དང་ལྡན་པའི་གང་ཟག་གི་བདག་ཡོད་ཟེར། དེ་ལ་འཆིང་བ་ལས་མ་གྲོལ་བར་དུ་སྤྱིའི་གློར་གནས་པ་དང། དེ་ལས་གྲོལ་ཚེ་སྤྱིའི་གློར་མི་གནས་པའི་བདག་གཉིས་ཡོད་ལ་
མིང་གི་རྣམ་གྲངས་ནི། ཤེས་པ་དང་རིག་པ་དང་སྐྱེས་བུ་དང་བདག་དང། སོགས་སྒྲས་ཞིང་ཤེས་པ་དང་སེམས་པ་ཅན་སོགས་སོ། །གཙོ་བོ་སོགས་ཉེར་བཞི་འདུས་བསགས་ཡིན་པས་བེམ་པོ་ཡིན་ལ། རྩ་བའི་རང་བཞིན་ནི་དགེ་མི་དགེ་
སོགས་ཀྱི་བྱེད་པ་པོ་དང་མི་འཇིག་པས་རྟག་པ་དང་ཆ་ཤས་མེད་པས་གཅིག་བུ་དང། སྐྱེས་བུའི་ལོངས་སྤྱོད་བྱ་ཡིན་པས་ཡུལ་དང་རྣམ་འགྱུར་ཐམས་ཅད་ལ་ཁྱབ་པ་དང་རྟག་ཏུ་མི་གསལ་པ་དང། རྡུལ་མུན་སྙིང་སྟོབས་ཀྱི་ཡོན་ཏན་གསུམ་
ཆ་མཉམ་པའི་ཤེས་བྱར་འདོད་དོ། །མིང་གི་རྣམ་གྲངས་ནི། ཆོས་རྣམས་ཀྱི་གནས་ལུགས་དང་དོན་དམ་པ་དང་རང་བཞིན་རྣམས་གཙོ་བོའི་རྣམ་གྲངས་སུ་རྣམ་ངེས་དར་ཊཱི་ཀ་ལས་བཤད་དོ། །འོན་ཀྱང་སྐྱེས་བུ་ཡང་དོན་དམ་པ་ཡིན་
པར་བཤད་པ་དང། ཆེན་པོ་སོགས་བདུན་རང་བཞིན་ཡིན་པས་རྣམ་གྲངས་ཡིན་ཀྱང་དོན་གཅིག་མིན་ནོ། །རྩ་བའི་རང་བཞིན་ལས་ཆེན་པོ་བློ་སྐྱེ་ཞིང། བློ་དེ་ནི་ཤེལ་གྱི་མེ་ལོང་ངོས་གཉིས་པ་དང་འདྲ་ཞིང། དེ་ལ་ཕྱི་ནས་ཡུལ་དང་

[008A]༄༅། །ནང་ནས་སྐྱེས་བུའི་གཟུགས་བརྙན་ཕྲད་པའམ་འདྲེས་པ་ནི་སྐྱེས་བུས་ཡུལ་འཇལ་བའམ་རྟོགས་ཚུལ་ཡིན་པར་འདོད་དོ། །ཡོན་ཏན་གསུམ་གྱི་མིང་གི་རྣམ་གྲངས་ནི། སྙིང་སྟོབས་རྡུལ་མུན་གསུམ་
དང༑ ཆགས་སྡང་རྨོངས་གསུམ་དང། བདེ་སྡུག་གཏི་མུག་གསུམ་སོགས་སོ། །བློ་ལ་སངས་རྒྱས་གསུམ་སྐྱེ་ཞིང། དང་པོ་རྣམ་པར་འགྱུར་བ་ཅན་གྱི་ང་རྒྱལ་ལས་དྲི་རོ་གཟུགས་རེག་སྒྲའི་དེ་ཙམ་ལྔ་སྐྱེ་ཞིང། དེ་ལྔས་
རིམ་བཞིན་ས་ཆུ་མེ་རླུང་ནམ་མཁའ་སྟེ་འབྱུང་བ་ལྔ་སྐྱེད་ལ། གཉིས་པ་སྙིང་སྟོབས་ཅན་གྱི་ང་རྒྱལ་ལས་དག་དང་ལག་པ་དང་རྐང་པ་དང་རྐུབ་དང་འདོམས་ཀྱི་དབང་པོ་སྟེ་ལས་ཀྱི་དབང་པོ་ལྔ་དང། མིག་དང་རྣ་བ་
དང་སྣ་དང་ལྕེ་དང་པགས་པའམ་ལུས་ཀྱི་དབང་པོ་སྟེ་བློའི་དབང་པོ་ལྔ་དང། གཉིས་ཀའི་བདག་ཉིད་ཅན་གྱི་ཡིད་ཀྱི་དབང་པོ་སྟེ་དབང་པོ་བཅུ་གཅིག་སྐྱེ་ཞིང། གསུམ་པ་མུན་པ་ཅན་གྱི་ང་རྒྱལ་ནི་སྔ་མ་དེ་གཉིས་ཀའི་འཇུག་
བྱེད་ཡིན་པར་འཇུག་པའི་ཊཱིཀ་ཆེན་དང་རྣམ་ངེས་དར་ཊཱིཀ་གཉིས་ཀར་བཤད་དོ། །སྤྱན་རས་གཟིགས་བརྟུལ་ཞུགས་ཀྱི་གཞུང་སྔར་དྲངས་པ་ལྟར་མུན་པ་ཤས་ཆེ་བའི་ང་རྒྱལ་ལས་དེ་ཙམ་ལྔ་སྐྱེ་བ་དང། རྡུལ་ལས་གྱུར་
བའི་གཡོ་བ་ཤས་ཆེ་བའི་ང་རྒྱལ་ནི་དེའི་འཇུག་བྱེད་ཡིན་པར་བཤད་པ་ནི་འཇུག་པའི་ཊཱིཀ་ཆེན་དང་འགལ་མི་འགལ་དཔྱད་པར་བྱའོ། །གཙོ་བོ་ནི་རང་བཞིན་ཁོ་ན་དང། ཆེན་པོ་སོགས་བདུན་ནི་རང་བཞིན་རྣམ་འགྱུར་
གཉིས་ཀ་དང། དབང་པོ་བཅུ་གཅིག་དང་འབྱུང་བ་ལྔ་སྟེ་བཅུ་དྲུག་ནི་རྣམ་འགྱུར་ཁོ་ན་དང། སྐྱེས་བུ་ནི་རང་བཞིན་དང་རྣམ་འགྱུར་གང་ཡང་མ་ཡིན་པ་སྟེ་མུ་བཞི་བཤད་པའི་ཕྱིར་ན་ཁ་ཅིག་ཤེས་བྱ་ཉེར་ལྔ་གཙོ་བོ་དང་

[008B] མི་གསལ་བའི་ཤེས་བྱ་ཡིན་པས་ན་སྦྱི་གཙོ་བོ་དང་ཤེས་རིག་གི་བདག་གཉིས་བདེན་གྲུབ་ཀྱི་དངོས་པོ་དང། གསལ་བས་ན་
གཞན་ཉེར་གསུམ་བརྫུན་པ་སྟེ་ཀུན་རྫོ་བ་པའི་དངོས་པོར་འདོད་དོ། །སྐྱེ་བའི་ཚུལ་ནི་རྒྱུའི་དུས་ན་ཡོད་པ་རྐྱེན་གྱིས་མངོན་པར་གསལ་བར་འགྱུར་བ་དང། འཇིག་པའི་ཚུལ་ནི་འབྲས་བུ་རྣམས་རང་རང་གི་རང་བཞིན་
ལ་ཐིམ་པའམ་དེའི་དང་དུ་ཞི་བར་གྱུར་བ་ལ་བྱེད་དོ། །གྲངས་ཅན་ལྷར་བཅས་ཀྱི་ལུགས་ནི། སྣོད་བཅུད་སྣ་ཚོགས་འདི་གཙོ་བོ་ཙམ་ལས་འབྱུང་བ་མིན་ཏེ། གཙོ་བོ་ལ་སེམས་མེད་པའི་ཕྱིར། ཁྱབ་སྟེ། སེམས་མེད་ན་
བྱིན་གྱིས་བརློབ་པ་པོར་མི་རུང་བའི་ཕྱིར། ཁྱབ་པ་ཡོད་དེ། བྱིན་གྱིས་བརློབ་པ་པོ་མེད་པར་འབྲས་བུ་རྩོམ་པར་བྱེད་པ་མཐོང་བའི་ཕྱིར། སྐྱེས་བུ་ནི་བྱིན་གྱིས་བརློབ་པ་པོར་མི་རུང་སྟེ། དེའི་ཚེ་མི་ཤེས་པའི་ཕྱིར་ཏེ་
དེའི་ཚེ་བློ་མ་སྐྱེས་པའི་ཕྱིར་དང། བློས་ངེས་པ་མེད་པར་སྐྱེས་བུས་དོན་རྟོགས་པ་མེད་པའི་ཕྱིར་རོ། །ངེས་ན་ལྷ་ཆེན་དབང་ཕྱུག་དང་གཙོ་བོ་གཉིས་ཕན་ཚུན་ལྟོས་ནས་འབྲས་བུ་སྣ་ཚོགས་སྐྱེད་པར་བྱེད་དོ། །རྩ་བའི་
རང་བཞིན་གྱི་ངོ་བོར་གནས་པའི་ཡོན་ཏན་གསུམ་གྱི་ནང་ནས་རྡུལ་ཤས་ཆེར་འཕེལ་བའི་ཚེ་དབང་ཕྱུག་གིས་སྐྱེ་དགུ་འབྱིན་པའི་རྒྱུ་དང། སྙིང་སྟོབས་ཤས་ཆེར་འཕེལ་བའི་ཚེ་གནས་པའི་རྒྱུ་དང། མུན་བ་ཤས་ཆེར་
འཕེལ་བའི་ཚེ་འཇིག་པའི་རྒྱུ་བྱེད་ཅིང། སྣོད་བཅུད་མཐའ་དག་སྐྱེད་པའི་རྒྱུ་དབང་ཕྱུག་དང་གཙོ་བོ་གཉིས་དུས་རྟོག་ཏུ་ཡོད་ནའང་རྡུལ་མུན་སྙིང་སྟོབས་གསུམ་ཤས་ཆེ་ཆུང་དུ་འགྱུར་བའི་རིམ་པ་ཡོད་པའི་ཕྱིར་འབྲས་བུ་སྐྱེ་གནས་

[009A]༄༅། །འཇིག་གསུམ་རིམ་གྱིས་བྱེད་པ་ནི་འཐད་པ་ཡིན་ནོ། །ཞེས་ཟེར། སྐྱེས་བུས་ཡུལ་ལ་ལོངས་སྤྱོད་པར་འདོད་པན་གཙོ་བོས་རྣམ་འགྱུར་སྣ་ཚོགས་སྤྲུལ་ནས་སྟོབས་པར་བྱས་པ་ལས་གང་གི་
ཚེ་ཆགས་པ་ཆུང་བ་ཉིད་ཀྱིས་སྐྱེས་བུས་ཡུལ་ལ་ཉེས་དམིགས་སུ་བལྟས་པས་ཆགས་པ་དང་བྲལ་བར་གྱུར་བ་ན་རིམ་གྱིས་བསམ་གཟུགས་ཀྱི་ཏིང་ངེ་འཛིན་བསྒོམ་ཞིང། བསམ་གཏན་ལ་བརྟེན་ནས་ལྷའི་མིག་
ཐོབ་སྟེ། མིག་ངེས་གཙོ་བོ་ལ་བལྟས་པ་ན་གཙོ་བོ་དེ་གཞན་གྱི་བུད་མེད་ལྟར་ངོ་ཚ་བར་གྱུར་བས། བདག་ལ་མི་འགྲོ་ཞིང་འབྲལ་བར་འགྱུར་ལ། དེའི་ཚེ་རྣམ་འགྱུར་ཐམས་ཅད་སྐྱེ་བའི་རིམ་པ་ལས་བཟློག་པའི་
སྒོ་ནས་གཙོ་བོ་ལ་ཐིམ་ནས་མི་གསལ་བར་གྱུར་བའི་ཚེ་བདག་འབའ་ཞིག་ལུས་པ་ན་ཐར་པ་ཐོབ་པར་འདོད་དོ། །ལམ་སོགས་ཞེས་པའི་སོགས་སྒྲས་དེ་ཉིད་ཉེར་ལྔ་སྤྱི་དང་ཁྱད་པར་དུ་གཙོ་བདག་གཅིག་གཅིག་གིས་
སྟོང་པར་བསྒོམ་པའི་ལམ་སོགས་བསྡུད་པ་ཡིན་ཞིང། བདག་འབའ་ཞིག་ལུས་པའི་ཐར་བ་དང་རང་བཞིན་བདག་ནས་གྲོལ་བའི་ཐར་བ་གཉིས་སྔར་བཤད་པ་ལྟར་དང། དེའི་ཕྱི་མ་ནི་རྩ་བའི་རང་བཞིན་ཉིད་བདག་
ལས་ཐར་བའི་དོན་ཡིན་པས། བདག་གནས་ཞེས་གས་འཕུལ་འབྱུང་བ་ཡི་གེ་མ་དག་གོ། སྔར་བཤད་པའི་མཚན་ཉིད་ལྔ་བཅུ་དང་འཆིང་བ་དང་ཐར་བ་གསུམ་གསུམ་དང། སོགས་སྒྲས་དེ་ཉིད་ཉེར་ལྔ་ཤེས་ན་
གནས་གང་དུ་ཆ་ལུགས་གང་གིས་གནས་ཀྱང་ཐར་བར་འདོད་པ་སོགས་ཀྱི་ཁྱད་པར་རྣམས་བསྡུད་དོ། །དེ་དག་དགག་ཚུལ་ནི། རྒྱུའི་དུས་ན་ཡོད་ཀྱང་སླར་སྐྱེ་ན་སྐྱེ་བ་དོན་མེད་དང་ཐུག་མེད་དུ་ཐལ་བར་འགྱུར་བ་དང་

[009B] བློ་ནི་བེམ་པོ་ཡིན་པའི་ཕྱིར་བདེ་སྡུག་མི་མྱོང་བར་འགྱུར་བ་དང། གཙོ་བོ་དང་བདག་ནི་ཀུན་ལ་ཁྱབ་པའི་ཕྱིར་ན་ཆ་ཤས་མེད་
པ་འགལ་བ་དང། སྐྱེས་བུ་ནི་རྟག་པ་ཡིན་པའི་ཕྱིར་ན་ཤེས་པ་མ་ཡིན་པར་འགྱུར་ཞིང། སྐྱེས་བུ་རྟག་པ་ཡིན་པ་ལ་འཆིང་བ་དང་གྲོལ་བ་ཅི་ཞིག་ཡོད་དེ་མི་སྲིད་པར་འགྱུར་རོ། །ཞེས་པའོ། །གྲངས་ཅན་དང་སེར་སྐྱ་བའི་གྲུབ་མཐའ་
ཚད་བསལ་གྱི་སྐབས་སོ།། །།ལྷ་ཚངས་པ་དང་སོགས་སྒྲས་སྐྱེ་དགུའི་བདག་པོ་སོགས་ཚངས་པ་པའི་སྟོན་པ་ཡིན་ལ། ཚངས་པ་པ་དང་བྲམ་ཟེ་དང་རིག་བྱེད་པ་སོགས་རྣམ་གྲངས་དང། འཇིག་རྟེན་ཆགས་པའི་ཚེ་ཚངས་པ་
དེ་ལྷ་ཆེན་དབང་ཕྱུག་གིས་སྤྲུལ་པའི་བད་མའི་སྒོ་ང་བརྡོལ་པ་ལས་སྐྱེས་ཤིང། དེའི་མིང་ནི་བསྐལ་བ་གཞན་ལ་སྐལ་ལྡན་ཞེས་བྱ་ལ། བསྐལ་བ་འདིའི་དུས་བདུན་ལ་རིམ་བཞིན་རང་བྱུང་དང་ཚངས་པ་དང་སྐྱེ་དགུའི་བདག་པོ་
དང་པདྨའི་སྐྱེ་གནས་དང་གདོང་བཞི་བ་དང་མེས་པོ་དང་གསེར་གྱི་སྙིང་པོ་ཅན་ཞེས་བྱ་བ་དང། སྐྱེ་དགུའི་བདག་པོ་བྱུང་ནས་འཇིག་རྟེན་གྱི་མ་བརྒྱད་པ་སྐྱེད་ཅིང། ཞལ་བཞི་ལས་རིག་བྱེད་བཞི་བྱུང་ཞིང། ཁ་ལས་བྲམ་ཟེ་དང་
དབུང་བ་ལས་རྒྱལ་རིགས་དང། བརླ་དག་ལས་རྗེའུ་རིགས་དང། རྐང་མཐིལ་དག་ལས་དམངས་རིགས་ཏེ་ལུས་ཀྱི་ཆ་བཞི་ལས་མི་རིགས་བཞི་སྐྱེས་ཤིང། དེ་བཞིན་དུ་སྣོད་བཅུད་སྤྲུལ་བས་འཇིག་རྟེན་བྱེད་པ་པོར་གྱུར་རོ། །རིག་བྱེད་ནི་
སུས་ཀྱང་མ་བྱས་པས་རང་བྱུང་དང། དེར་བཤད་པའི་ཨ་ཤྭ་མེ་དཧྭ་སྟེ་རྟའི་མཆོད་སྦྱིན་ནི་ཚངས་པ་སྒྲུབ་པའི་ཐབས་མཆོག་ཏུ་འདོད་དོ།། འདི་དག་ནི་ཚངས་པ་པ་སྤྱིའི་འདོད་ཚུལ་ལོ། །དེ་ལ་ནང་ཤེས་ཀྱིས་ཕྱེ་ན་བརྡ་སྤྲོད་པ་སོགས་གསུམ་

[010A]༄༅། །ལས༑ བརྔ་སྤྲོད་པ་ནི། ཚངས་པ་རྟག་ཞི་པ་སྟོན་པ་ཡིན་ལ། འདིའི་རྩ་བར་སོགས་སྒྲ་མེད་པས་ན་འགྲེལ་བར་སོགས་སྨྲས་དབང་པོ་སོགས་སྟོན་པ་ཞེས་པ་ཡི་གེ་ནོར་རོ། །བརྡ་སྤྲོད་པ་དང་
སྒྲ་བྱེད་པ་དང་སྒྲའི་ཚངས་པ་སྨྲ་བ་སོགས་མིང་གི་རྣམ་གྲངས་སོ། །སྣོད་བཅུད་སྣ་ཚོགས་སྐྱེ་བའི་གཞི་བྱེད་བའི་སྒྲའི་ཚངས་པ་སྨྲ་ཞིང། འདི་ནི་ཨ་ཨུ་མ་གསུམ་འདུས་པའི་ཨོཾ་ཡིག་དང། གཞུང་ལ་ལར་ཨཱོཾ་རིང་པོའང་བྱུང་བ་
དངོས་པོ་ཀུན་གྱི་རང་བཞིན་དང། ཆ་ཤས་མེད་པ་དང་རྟག་པ་དང་ཡུལ་ལ་དངོས་དབང་གིས་བདེན་པར་འཇུག་པ་ཞིག་གོ་ཕྱི་ནང་གི་དངོས་པོ་ཐམས་ཅད་སྒྲའི་ཚངས་པ་གཅིག་པུའི་རང་བཞིན་ཡིན་ཀྱང་མ་རིག་པའི་རབ་རིབ་ཀྱིས་
བློའི་མིག་བསླད་པ་རྣམས་ལ་སྔོ་སེར་དཀར་དམར་སོགས་གཟུང་འཛིན་སྣ་ཚོགས་སུ་སྣང་ངོ། །མེ་ལ་ཕྱུག་བསྲེག་པ་སོགས་ཕྱི་དང། བུད་མེད་ཀྱི་བྷ་གའི་ཐབ་ཏུ་ཁམས་འཛག་པའི་ནང་གི་སྦྱིན་བསྲེག་གཉིས་ལམ་དུ་བྱེད་ཅིང་
ཁམས་འཛག་པའི་དུས་ཀྱི་རྣམ་རྟོག་རགས་པ་ལོག་པའི་བདེ་སྟོང་ཐར་བར་འདོད་དོ། །ཚད་མ་རིག་བྱེད་ཁོ་ནར་འདོད་པ་དང་མངོན་རྗེས་ཚད་མར་འདོད་པ་གཉིས་ཡོད་དོ། །རིག་བྱེད་མཐར་སྨྲ་ནི། ཚངས་པ་སོགས་སྟོན་པ་ཡིན་
ལ༑ རིག་བྱེད་བཞིའི་མཐར་སོན་པར་སྨྲ་བས་རིག་བྱེད་མཐར་སྨྲ་དང། བྲམ་ཟེ་རྣམས་ཀྱི་ནང་ནས་ཁོ་བོ་མཆོག་ཅེས་སྨྲ་བས་བྲམ་ཟེ་མཆོག་སྨྲ་དང། རིག་བྱེད་ནས་བཤད་པའི་སྐྱེས་བུ་གཅིག་བུ་སྣོད་བཅུད་སྣ་ཚོགས་ཀྱི་རྒྱུར་སྨྲ་བས་སྐྱེས་
བུ་རྒྱུར་སྨྲ་བ་སོགས་རྣམ་གྲངས་སོ། །རི་རབ་ལྟར་བསྟན་པར་མི་ནུས་ཤིང་སྣོད་བཅུད་ཐམས་ཅད་ལ་ཁྱབ་པ་དང་སྐྲ་རྩེ་འབུམ་གྱི་ཆ་ཙམ་དུ་ཕྲ་བ་དང་ཤེས་པའི་ངོ་བོ་དང། མི་འཇིག་པའི་རྟག་པ་དང། འཇིག་པའམ་ཐིམ་པར་མི་འགྱུར་བའི་

[010B] ཁ་དོག་སྣ་ཚོགས་ཅན་ཡིན་པས་ཉི་མའི་མདོག་ཅན་དང། མུན་པ་སྟེ་ཁམས་གསུམ་ལས་འདས་པའི་བདག་ཁོ་ནས་སྣོད་བཅུད་སྐྱེ་གནས་འཇིག་གསུམ་དང་འགྲོ་བ་འཆིང་གྲོལ་དང་བདེ་སྡུག་དང་
མཐོ་དམན་སྣ་ཚོགས་བྱེད་ཅིང། གང་གི་ཚེ་རྣལ་འབྱོར་བས་བདག་དེ་སྒོམ་ནས་ལྷའི་མིག་གིས་བདག་དེ་གསེར་གྱི་མདོག་ཅན་དུ་མཐོང་བའི་ཚེ་རྣ་འབྱོར་བ་དེ་བདག་དེ་ཉིད་དུ་ཐིམ་པར་འགྱུར་ལ་དེ་ཉིད་འགྲོལ་བ་ཡིན་ནོ། །གསང་བ་པ་ནི་
ཚངས་པ་ལ་སོགས་པ་ནི་སྟོན་པ་ཡིན་ལ། རིག་བྱེད་གསང་བ་པ་དང་གཉིས་མེད་ལྟ་བ་པ་དང། རྣམ་ཤེས་ཀྱི་ཚངས་པ་སྨྲ་བ་སོགས་རྣམ་གྲངས་སོ། །བདུད་རྩི་ཐིག་པ་ལ་སོགས་པའི་རིག་བྱེད་ནི་ལུང་ཚད་མ་དང། རྣམ་ཤེས་ཀྱི་
ཚངས་པ་ཞེས་བྱ་བ་ཤེས་པ་དང་རིག་པ་དང་རྟག་པའི་བདག་ཆ་ཤས་མེད་པ་དང། དེ་ལས་ངོ་བོ་ཐ་དད་པའི་ཤེས་བྱ་མེད་པས་ངོ་བོ་གཉིས་མེད་དང། བདེན་གྲུབ་ཀྱི་དངོས་པོ་ཞིག་ཏུ་འདོད་དོ། །རྩ་བར་ངོ་བོ་ཉིད་མེད་ཅེས་པ་ཡི་གེ་ནོར་རམ་སྙམ་
ཡང་དབྱད་དགོས་སོ། །དེ་དག་དགག་པ་ནི། མི་ཐམས་ཅད་ཚངས་པ་ལས་སྐྱེས་པའི་ཕྱིར་རིགས་བཞི་མེད་པར་འགྱུར་བ་དང། མི་ཕོ་མོ་ཐམས་ཅད་ཕ་གཅིག་ལས་སྐྱེས་པའི་མིང་སྲིང་ཡིན་པས་ན་དེ་དག་འཁྲིག་པ་སྤྱོད་ཚེ་མིང་སྲིང་ཀུན་
སྦྱད་པར་འགྱུར་ལ། དེ་ལྟ་ན་ཀླ་ཀློའི་ཚེས་ལ་འཇུག་པས་བྲམ་ཟེའི་ཆོས་ལུགས་ཐམས་ཅད་འབྱུང་བ་དང། ཕྱུགས་གསོད་པ་སོགས་འཚེ་བ་ཆོས་ཡིན་ན་དམྱལ་བར་སྐྱེ་བའི་རྒྱུ་གང་ཡིན་ཏེ་མེད་པར་འགྱུར་བ་དང། སོགས་སྒྲས་
སྒྲའི་ཚངས་པ་དང་སྐྱེས་བུ་ཉི་མདོག་དང་རྣམ་ཤེས་ཀྱི་ཚངས་པ་སོགས་འགོག་ཚུལ་བསྡུང་པ་ཡིན་ནོ། །ཚངས་སོགས་བཞིའི་གྲུབ་མཐའ་ཚད་བསལ་གྱི་སྐབས་སོ།། །།ནོར་ལྷ་སྟེ་ཁྱབ་འཇུག་དང་བླ་མ་ཟླ་བ་དང་གཞོན་ནུ་མ་

[011A]༄༅། །ལེན་སོགས་ཁྱབ་འཇུག་པའི་སྟོན་པ་དང། ཁྱབ་འཇུག་པ་དང་ཟླ་བ་དང་གླུའི་ཆོས་སྨྲ་བ་སོགས་ཁྱབ་འཇུག་པའི་རྣམ་གྲངས་དང། རྟོག་པ་ལ་ཕན་པའི་ཡལ་ག་དང་མཚན་མོ་ལྔ་
པ་སོགས་ལུང་ཚད་མའོ། །ལྷ་ཁྱབ་འཇུག་ནི་བུད་མེད་མང་པོ་སྟེ་ཁྲི་དྲུག་སྟོང་གིས་བསྐོར་ཞིང་རྒྱ་མཚོའི་ནད་དུ་སྒོར་ལྡན་གྱི་གྲོང་ཁྱེར་ན་གནས་པར་འདོད་དོ། །ཉི་མ་དང་སོགས་སྒྲས་ཟླ་བ་དང་རླུང་འོད་ཟེར་དང་
ལྡན་པ་དང་རིག་བྱེད་སྙན་ཚིག་དང་ལྷ་དབང་བརྒྱ་བྱིན་སོགས་སྣོད་བཅུད་ཀྱི་མཆོག་གང་ཡིན་པ་ཐམས་ཅད་ཁྱབ་འཇུག་ང་ཡིན་ནོ་ཞེས་སྨྲས་པ་དང། ང་བྲམ་ཟེའི་ལུས་ཀྱིས་སྦྱིན་སྲེག་བྱེད་པ་པོ་དང་ཟ་བ་པོ་ཡང་ཡིན་
ནོ༑ ༑ཞེས་ཟེར་རོ། །ཉི་སོགས་མཆོག་ང་ཞེས་འདོན་དགོས་པས་མཆོག་དེ་ཞེས་པ་དཔེ་མ་དག་གོ་ཁྱབ་འཇུག་པའི་ངོ་བོ་ལ་གཉིས་ལས། ཞི་བ་ལྷ་རྫས་ཀྱི་ངོ་བོ་ཡོད་མེད་སོགས་མཐའ་བཞི་དང་བྲལ་བ་བསྒོམ་
ན་ཐར་བ་ཐོབ་པར་འདོད་དོ། །མ་ཞི་བ་ས་སྟེང་གི་ངོ་བོ་ལ་ཉ་དང་རུས་སྤལ་དང་ཕག་རྒོད་དང་མིའི་སེང་གེ་དང་མིའི་ཐུང་དང་ཤིང་རྟ་བཅུ་པའི་བུ་དགའ་བྱེད་དང་ཛ་མཱ་ང་ཨགྣིའི་བུ་དགའ་བྱེད་དང་ནག་པོའི་མིང་ཅན་དང་སངས་
རྒྱས་ཤཱཀྱ་ཐུབ་པ་དང་རིགས་ལྡན་ཀ་རྐི་རྩེ་ཞེས་བྱ་བར་སྤྲུལ་པའི་འཇུག་པ་བཅུས་རིམ་པ་བཞིན་དུ། རིག་བྱེད་བཞི་རྒྱ་མཚོར་ནུབ་པ་བཏོན་པ་དང། འཇིག་རྟེན་རྒྱ་མཚོར་བྱིང་པ་བཏེག་པ་དང། ཚངས་པའི་འཇིག་རྟེན་
མན་ཆད་མནན་པ་དང། ལྷ་མིན་གྱི་རྒྱལ་པོ་འགྲོ་སྐྱོང་གསེར་ཅན་བསད་པ་དང། ལྷ་མིན་གྱི་རྒྱལ་པོ་སྟོབས་ལྡན་ལ་གོམས་པ་གཉིས་ཀྱི་ས་སློང་ཞེས་བསླུས་པ་དང། སྲིན་པོ་ལང་ཀ་མགྲིན་བཅུ་བསད་པ་དང། རྒྱལ་

[011B] ཆུ་བོ་བཞི་ཕྱོགས་ཀུན་ཏུ་དྲངས་པ་སོགས་སེམས་ཅན་གྱི་དོན་བྱས་པ་དང། སྲིན་པོ་མང་པོ་བསད་པའི་སྡིག་པ་སྦྱངས་པ་དང། སེམས་ཅན་མང་པོ་བརྟུལ་བར་བྱེད་པར་
འདོད་དོ། །འཇིག་རྟེན་རྩོམ་པའི་བྱེད་པ་པོ་རྡུལ་ཕྲན་རྟག་པ་ཆ་མེད་ཡོད་པ་དང། བདག་རྟག་པ་ཡོད་པ་དང། དེས་བྱས་པའི་དགེ་མི་དགེའི་ལས་ཡོད་པ་དང། དུས་རྟག་དངོས་ཡོད་པ་དང། ས་ལ་སོགས་པའི་རང་བཞིན་
ནམ་རྫས་ཡོད་པ་དང། སྙིང་སྟོབས་ལ་སོགས་པའི་རྫས་ཀྱི་ཡོན་ཏན་ཡོད་པ་དང། དངོས་པོ་ཐམས་ཅད་རྩ་བར་ཐིམ་པའི་སྒོ་ནས་ཉམས་པའམ་ཞིག་པའི་སྟོང་པ་ཉིད་ཡོད་པ་དང། བྱེད་པ་པོ་དགེ་བ་དང་མི་དགེ་
བས་བྱས་པའི་འབྲས་བུ་བདེ་སྡུག་སྟེར་བའི་རྒྱུ་ཡོད་པར་འདོད་དོ། །འཕོ་བ་སོགས་ཡན་ལག་དྲུག་ལྡན་གྱི་རླུང་གི་རྣལ་འབྱོར་དང། ཨོཾ་ཡིག་ཚད་གསུམ་ལྡན་བསྒོམ་ན་ཁྱབ་འཇུག་གིས་གྲོལ་བའི་དངོས་གྲུབ་སྟེར་བར་འདོད་
ཅིང༑ འཁོར་བ་ཉམས་པའམ་སྟོངས་པའི་ཐར་པ་ཡོད་པར་འདོད་པས་ན། འཁོར་བ་རེ་ཞིག་པའི་མཐའ་ཅན་དུ་འདོད་དོ། །རྒྱལ་དཔོག་པ་ནི་དབྱོད་པ་པའི་སྟོན་པ་ཡིན་ལ། སྤྱོད་པ་བ་དང་རྒྱལ་དཔོག་པ་ནི་རྣམ་གྲངས་སོ། །
བདག་ནི་གྲངས་ཅན་ལྟར་བློ་ལས་དོན་གཞན་མ་ཡིན་པར་བློའི་ངོ་བོ་དང། དབང་ཕྱུག་པ་ལྟར་བེམ་པོ་མ་ཡིན་པར་ཤེས་རིག་གི་རང་བཞིན་དང། སངས་རྒྱས་པ་ལྟར་མི་རྟག་པ་མ་ཡིན་པར་རྟག་བའི་ངོ་བོ་དང། རྒྱང་ཕན་ལྟར་ལུས་སེམས་
དབྱེར་མེད་མ་ཡིན་པར་ལུས་ལས་ཡན་གར་བའི་རྫས་ཡོད་དང། རིག་པ་ཅན་པ་ལྟར་མཐའ་གཅིག་ཏུ་རྗེས་སུ་འགྲོ་བ་མ་ཡིན་པར་བདེ་སོགས་མྱོང་བའི་ངོ་བོ་ནི་ལྡོག་པ་ཡོད་ལ། སེམས་པ་ཅན་གྱི་ངོ་བོ་ནི་དུས་ཐམས་ཅད་དུ་མི་ལྡོག་པར་

[012A]༄༅། །རྗེས་སུ་འགྲོ་བར་འདོད་དོ། །དྲི་མ་ཤེས་རིག་གི་སྐྱེས་བུའི་རང་བཞིན་ལ་ཞུགས་པས་སྐྱོན་ཟད་པའི་ཀུན་མཁྱེན་མེད་ལ། མཐོ་རིས་ཀྱི་ཚངས་པ་ལྟ་བུ་ངན་སོང་ལས་གྲོལ་བས་ཐར་བར་འདོད་ན་
ཡང་སླར་མི་ལྡོག་པའི་ཐར་བ་མི་འདོད་དོ། །རྟོག་གེ་འབར་བ་སྔར་དྲངས་པ་ལྟར་བྱས་པའི་ཤུགས་བཞི་བཅུ་རྩ་བརྒྱད་ནི་བྲམ་ཟེར་འགྱུར་བའི་རྒྱུ་ཡིན་ཞིང། རྭ་བཞི་ནི་རིག་བྱེད་བཞི། རྐང་པ་གསུམ་ནི་ཐོ་རངས་ལ་
སོགས་པའི་དུས་གསུམ་མམ་སྦྱིན་བསྲེག་གི་མེ་ལ་སོགས་པ་གསུམ། མགོ་བོ་གཉིས་ནི་མཆོད་སྦྱིན་བྱེད་པ་པོ་དང་དེའི་ཆུང་མའམ་ཡི་གེ་ཨོཾ་དང་དབྱངས་ཀྱི་སྡེ་བ་སྦྱོར་གཉིས། ལག་པ་བདུན་ནི་སྡེབ་སྦྱོར་བདུན། གསུམ་ནས་
བཅིངས་པ་ནི་སྙིང་ཁ་དང་མགྲིན་པ་དང་མགོ་བོ་ནས་དང། ཁྱུ་མཆོག་ནི་ཡི་གེ་ཨོཾ་དང། ང་རོ་ནི་ནང་དུ་སྒྲ་བྱེད་པའི་དོན་ཏེ། དེ་ལྟ་བུ་རིག་བྱེད་ཀྱི་ཁྱད་པར་མང་པོ་དང། གཞན་ཡང། ཤེས་བརྗོད་དང་བསྟོད་པ་དང་ཆོ་ག་གསུམ་
མམ། ཟས་བདུན་ནི་བསྲེག་རྫས་བདུན། ལྕེ་བདུན་ནི་སྡེབ་སྦྱོར་བདུན། དྲང་སྲོང་བདུན། ཁྱིམ་བདུན། ཉིན་ཞག་བདུན་དུ་ལན་བདུན་མཆོད་པ་དང། སྐྱེ་གནས་བདུན་དུ་མར་གྱིས་ཚིམ་པར་བྱེད་པ་སྟེ་བདུན་ཚན་
བདུན་གྱིས་མཆོད་སྦྱིན་བྱེད་པར་འདོད་དོ། །མངོན་སུམ་དང་རྗེས་དཔག་དང་དཔེ་ཉེར་འཇལ་དང་སྒྲ་བྱུང་དང་དོན་གྱིས་གོ་བ་དང་དངོས་མེད་ཀྱི་ཚད་མ་སྟེ་སྔར་བཤད་པ་ལྟར་གྱི་ཚད་མ་དྲུག་དང། ཁ་ཅིག་སྟེ་ཐུབ་པ་ཙཱ་ར་ཀ་བས་རིཊ་
པ་དང་སྲིད་པ་ཅན་དང་མ་དམིགས་པ་དང་གྲགས་པ་དང་སྙམ་སེམས་པའི་ཚད་མ་སོགས་འདོད་དོ། །དེ་དག་དགག་པ་ནི། ཁྱབ་འཇུག་ནི་སྣོད་བཅུད་ཀུན་ལ་ཁྱབ་པའི་ཕྱིར་ན་དེ་བྲོས་པ་འགལ་ཞིང་འཇུག་པ་བཅུ་རྫུན་པར་གྲུབ་པ་དང་

[012B] །ཁྱབ་འཇུག་པ་དང་དཔྱོད་པ་བའི་གྲུབ་མཐའ་ཚད་བསལ་གྱི་སྐབས་སོ།། །།ཞི་བ་ཐོབ་པས་ན་ཞི་
བ་སྟེ་དབང་ཕྱུག་དང་ལྷ་ཆེན་གྱི་བཙུན་མོ་བསྲུང་བའི་དྲང་སྲོང་རྐང་མིག་ལ་སོགས་པ་ནི་དབང་ཕྱུག་པའི་སྟོན་པ་དང། དབང་ཕྱུག་པ་དང་གདོད་ནས་སྲིད་པ་འབྱིན་པས་ཡེ་སྲིད་དེ་ལྷ་ཆེན་གྱི་རྗེས་སུ་འབྲང་བའི་ཕྱིར་ཡེ་སྲིད་པ་དང་ཞིབ་པ་
སོགས་དབང་ཕྱུག་པའི་རྣམ་གྲངས་ཡིན་ནོ། །དེ་ལ་དབྱེ་ན་གྲངས་ཅན་ལྷར་བཅས་དང་གསལ་བྱེད་པ་དང་རྣ་བ་མ་ཕུག་པ་གསུམ་ཡོད་ལ། དབང་ཕྱུག་སྒྲབ་བསྒྲགས་ཀྱི་རྒྱུད་དང་རྨེ་བརྩེགས་ཀྱི་རྒྱུད་ལ་སོགས་པ་ནི་ལུང་ཚད་
མའོ༑ ༑ལྷ་ཆེན་དབང་ཕྱུག་ནི་ཕྲ་བ་དང་ཡང་བ་དང་བདག་པོར་གྱུར་བ་དང། དབང་དུ་གྱུར་བ་དང་གར་ཡང་ཕྱིན་པ་དང་མཆོད་པར་བྱ་བ་དང་འདོད་དགུར་ལྡན་པ་དང་དགའ་མགུར་གནས་པ་ཞེས་བྱ་བའི་ཡོན་ཏན་བརྒྱད་དང་ལྡན་ཞིང། གངས་
རི་ཆེན་པོ་ཏི་སེ་ལ་གནས་པར་བཤད་དོ། །སྟེའུ་བཞིན་སྡོད་ཅིང་ལས་ལ་འཇུག་པའི་ཕྱིར་དང། བུམ་སོགས་བཞིན་དབྱིབས་ཁྱད་པར་བ་དང་ལྡན་པའི་ཕྱིར་དང། དགྲ་སྟ་བཞིན་དོན་བྱེད་ནུས་པའི་ཕྱིར་དང། སྡིག་ཅན་ཚེ་རིང་བ་
དང། དགེ་བ་ཅན་ཚེ་ཐུང་བ་སོགས་དང། སེར་སྣ་ཅན་ཕྱུག་པ་དང། གཏོང་སེམས་ཅན་དབུལ་བ་སོགས་འཆོལ་བར་མཐོང་བའི་ཕྱིར་ན་དགེ་མི་དགེའི་ལས་ལས་གཞན་པའི་སྣོད་བཅུད་ཀྱི་འཇིག་རྟེན་སྐྱེ་འཇིག་བྱེད་པ་པོ་ཡོད་པར་
གྲུབ་ཅིང། དེ་ཡང་དབང་ཕྱུག་ཡིན་པར་གྲུབ་པོ། །སྣོད་བཅུད་བྱེད་པ་པོ་དང། བདག་རྟག་པ་དང་ལས་དང་དུས་དང་རང་བཞིན་དང་ཡོན་ཏན་དང་ཞིག་པའི་སྟོང་པ་སོགས་ངར་ཁྱབ་འཇུག་པའི་སྐབས་སུ་བཤད་པ་རྣམས་དང། རྣམ་པར་ཤེས་པ་

[013A]༄༅། །ཡུལ་རྣམས་ལ་འཇུག་པར་བྱེད་པའི་ལམ་མིག་ལ་སོགས་པ་དྲུག་དང། ནམ་མཁའ་རླུང་ཆེ་ཆུ་སའི་ཁམས་ལྔ་སྟེ་ཁམས་ཀྱི་དེ་ཉིད་དང། དབྱངས་གསལ་གྱི་བདག་ཉིད་ཅན་གྱི་སྔགས་ཀྱི་དེ་
ཉིད་དང། དགའ་བ་སྤྱད་པའི་སྒྱུ་རྩལ་དྲུག་ཅུ་རྩ་བཞི་སྟེ་འདོད་པའི་དེ་ཉིད་དང། བདག་རྟག་པ་སྟེ་བདག་ག་དེ་ཉིད་དང། ཐམས་ཅད་ལ་ཁྱབ་པའི་དབང་ཕྱུག་ཞི་བའི་དེ་ཉིད་དེ་དེ་ཉིད་ལྔ་དང། ཞི་བ་དབང་ཕྱུག་དེ་ནི་བཅུད་
ཀྱི་འགྲོ་བ་ཐམས་ཅད་ཀྱི་ལུས་ངག་སེམས་གསུམ་ལ་གནས་པས་སྐྱེ་བའི་ཚེ་ལམ་དྲུག་སོགས་སྦྱོར་བ་སྟེ་འདུ་བའི་རྒྱུ་དང། འཆི་བའི་དུས་སུ་གཏང་བ་སྟེ་འབྲལ་བའི་རྒྱུ་བྱེད་པ་དང། ལུས་ལ་གནས་པའི་ཁྱིམ་བཅུ་གཉིས་
ཏེ་ནང་གི་འཕོ་ཆེན་བཅུ་གཉིས་ལ་མདུད་པའི་སྒྲས་བསྟན་པ་དང། སད་པ་དང་གཉིད་འཐུག་དང་རྨི་ལམ་དང་འཁྲིག་དུས་ཀྱི་ཡེ་ཤེས་ཏེ་ཤེས་པ་བཞི་ལས། བཞི་པ་འཁྲིག་པའི་བདེ་བ་གྲུབ་པའི་ཡེ་ཤེས་ཐར་བའི་གོ་འཕང་
ཡིན་པར་སྨྲ་བ་དང། ཁྱབ་འཇུག་པའི་སྐབས་སུ་བཤད་པ་ལྟར་གྱི་རླུང་གི་རྣལ་འབྱོར་དང་དྲག་པོ་སྟེ་དབང་ཕྱུག་གི་ལིང་གའི་རྩེ་ནས་དབང་བསྐུར་བར་བྱེད་པ་དང། བུད་མེད་ནུས་ལྡན་དང་སྦྱར་ནས་ཁམས་འཛག་པའི་བདེ་པ་
སོགས་ཐར་བ་ཐོབ་བྱེད་ཀྱི་ལམ་དུ་འདོད་དེ། །སྤྱིར་དབང་ཕྱུག་པ་ལ་བྱེ་རིག་གཉིས་དང་གྲངས་ཅན་དང་ཚངས་པ་བ་དང་ཁྱབ་འཇུག་པ་སོགས་མང་པོ་ཡོད་ཀྱང་དུས་འཁོར་ནས་བཤད་པའི་དབང་ཕྱུག་པ་ནི་བྱེད་པ་པོ་དང་བདག་སོགས་
བདུན་འདོད་པ་དང། ཡོངས་གྲགས་ཀྱི་བྱེ་རིག་གཉིས་ཀྱིས་ཚིག་དོན་དྲུག་དང་ཡོན་ཏན་ཉེར་བཞི་སོགས་འདོད་པའི་ཐ་སྙད་འགལ་བ་དང་དོན་ཀྱང་མི་མཐུན་པས། དེ་འདྲ་བའི་དབང་ཕྱུག་པ་དེ་ཡོངས་གྲགས་ཀྱི་བྱེ་བྲག་པ་

[013B] །བྱེ་བྲག་པའི་སྟོན་པ་ནི་དྲང་སྲོང་འུག་པ་དང་དྲང་སྲྟོང་གཟེག་ཅན་དང། རིག་་ཅན་པའི་སྟོན་པ་ནི་དྲང་སྲོང་རྐང་མིག་སོགས་དང། རྣམ་གྲངས་ནི་གཟེག་ཟན་པ་དང་རྐང་མིག་པ་དང་འུག་པ་བ་དང་
འུག་ཕྲུག་པ་དང་ལུང་ཙམ་པ་སོགས་ཅི་རིགས་སྦྱོར་རོ། །དབྱེ་བ་ནི་གཟེག་ཟན་གྱིས་བྱས་པའི་བྱེ་བྲག་གསལ་བའི་མདོའི་རྗེས་སུ་འབྲང་བའི་བྱེ་བྲག་པ་དང། རྐང་མིག་གིས་བྱས་པའི་རིག་པའི་ལྟ་བ་ཞེས་བྱ་བའི་བསྟན་བཅོས་ཀྱི་
རྗེས་སུ་འབྲང་བའི་རིག་པ་ཅན་གཉིས་དང་ལུང་ཙམ་པ་དང་གསུམ་ཞེས་བཤད་པའང་ཡོད་དོ། །ཚིག་གི་དོན་དྲུག་པོ་དེ་མངོན་རྗེས་ཉེར་འཇལ་སྒྲ་བྱུང་ཚད་མ་བཞི་པོ་ཅི་རིགས་ཀྱིས་འཇལ་བར་འདོད་པ་ལས། མངོན་སུམ་ཚད་མ་ནི། བདག་དང་
དབང་པོ་དང་ཡིད་དང་དོན་ཕྲད་པ་དེ་ཡིན་ལ། དབྱེ་ན་དྲུག་ཡོད་ཅིང། ཕྲད་པ་དེའི་ངོ་བོ་ནི་དབང་དོན་སོགས་ལས་དོན་གཞན་པའི་བེམ་པོར་འདོད་པ་ནི་བྱེ་བྲག་པའི་ལུགས་དང། དབང་པོ་དང་དོན་ཕྲད་པ་ལས་སྐྱེས་པའི་ཤེས་པ་ཁྱད་པར་ཏེ་
ཐ་སྙད་དུ་བྱ་བ་མ་ཡིན་པ་འཛིན་རྟོག་སྟེ་མ་འཁྲུལ་བའི་ཞེན་རིག་མངོན་སུམ་ཚད་མར་འདོད་པ་ནི་རིག་པ་ཅན་པའི་ལུག་སོ། །རིག་པ་ཅན་པའི་ལུགས་ལ། རྟགས་ཆོས་དང་རྟགས་ཆོས་ཀྱི་འབྲེལ་བ་རང་མཚན་པ་འཛིན་པའི་མངོན་སུམ་
དེ་སྔོན་དུ་སོང་བ་ཅན་གྱི་རྗེས་དཔག་ལ་རྒྱུ་ལས་འབྲས་བུ་དཔོག་པ་སྔ་མ་ཅན་དང། འབྲས་བུ་ལས་རྒྱུ་དཔོག་པ་ལྷག་ལྡན་དང། ཆོས་གཅིག་མཐོང་བ་ལས་གཞོན་ཤིན་ཏུ་ལྐོག་གྱུར་དཔོག་པ་སྤྱིར་མཐོང་བ་ཅན་ཏེ་རང་དོན་རྗེས་བདག་གསུམ་
དང། བྱེ་བྲག་པའི་ལུགས་ལ། འདི་ནི་བ་ལང་ཁོ་ནའོ།། འདི་ནི་རྟ་ཁོ་ནའོ་སྙམ་པ་ནི་མངོན་སུམ་ཡིན་ལ། མངོན་སུམ་གྱིས་མཐོང་བའི་དོན་ལས་བལྟ་བར་བྱ་བའི་དོན་གཞན་རྗེས་སུ་རྟོགས་པའི་བློ་ནི་རྗེས་དཔག་ཡིན་ནོ། །དེ་ལ་རྒྱུ་ལས་

[014A]༄༅། །འབྲས་བུ་དཔོག་པ་དང། འབྲེལ་བ་བཟུང་བ་ལས་འབྲེལ་བ་ཅན་དཔོག་པ་དང། དོན་གཅིག་ལ་འདུ་བ་ལས་འདུ་བ་ཅན་དཔོག་པ་དང། འགལ་ཟླས་འགལ་ཟླ་གཞན་དཔོག་པ་སྟེ་རང་དོན་རྗེས་དཔག་
བཞིར་བཤད་དོ། །འོན་ཀྱང་འདིར་གསུམ་གསུམ་ཞེས་གསུངས་པ་ནི་བར་བ་གཉིས་གཅིག་ཏུ་བསྡུད་དམ་སྙམ་མོ། །རྒྱུས་འབྲས་བུ་དཔོག་པའི་ལྷག་ལྡན་གྱི་གཏན་ཚིགས་དེ་རྟགས་ཡང་དག་ཏུ་འདོད་པ་དང། སོགས་སྒྲས་
བསྡུད་པ་རྟོག་གེའི་ཚིག་དོན་བཅུ་དྲུག་དང། ཡན་ལག་ལྔ་ལྡན་གྱི་སྒྲུབ་ངག་ལྟ་བུ་གཞན་དོན་རྗེས་དཔག་ཏུ་འདོད་ལ། ཉེར་འཇལ་གྱི་ཚད་མ་ནི་བ་ལང་དང་འདྲ་བས་བ་མིན་ཡིན་པར་སྒྲུབ་པ་ལྟ་བུའོ། །སྒྲ་བྱུང་ཚད་མ་ལ་ཤེས་པ་
དང་ལུང་གཉིས་ལས། ལུང་ནི་ཞི་བ་སྟེ་དབང་ཕྱུག་གིས་བྱས་པའི་རྒྱུད་དེ་ཞི་བའི་མཛེས་སྦྱར་སོགས་དང། དྲང་སྲོང་འུག་པས་བྱས་པའི་བྱེ་བྲག་གསལ་བའི་མདོ་མིང་གཞན་འཇིག་རྟེན་མིག་མདོར་གྲགས་པ་དང། རྐང་
མིག་གིས་བྱས་པའི་རིག་པའི་ལྟ་བ་ཞེས་བྱ་བའི་བསྟན་བཅོས་སོགས་སོ། །རྫས་དང་ཡོན་ཏན་དང་ལས་དང་སྤྱི་དང་བྱེ་བྲག་དང་འདུ་བ་སྟེ་ཚིག་གི་དོན་དྲུག་པོ་བདེན་གྲུབ་ཀྱི་དངོས་པོའམ་གཞི་ཡིན་ལ། དེའི་དང་པོ་རྫས་ལ་ས་ཆུ་མེ་
རླུང་སྟེ་འབྱུང་བཞི་དང་ཡིད་དང་ནམ་མཁའ་དང་ཕྱོགས་དང་བདག་དང་དུས་ཏེ་རྫས་དགུ་ལས། ས་ཆུ་མེ་རླུང་ཡིད་དེ་ལྔ་ནི་ཡོངས་སུ་ཆད་པའི་ཕྱིར་མ་ཁྱབ་པའི་རྫས་དང། བདག་ཕྱོགས་མཁའ་དུས་བཞི་ནི་ཡོངས་སུ་མ་ཆན་པའི་ཕྱིར་
ཁྱབ་པའི་རྫས་སོ། །གཟུགས་དྲི་རོ་རེག་སྟེ་ཡོན་ཏན་བཞི་ལྡན་དང། གཟུགས་རོ་རེག་སྟེ་ཡོན་ཏན་གསུམ་ལྡན་དང། གཟུགས་རེག་སྟེ་ཡོན་ཏན་གཉིས་ལྡན་དང། རེག་བྱ་ཙམ་སྟེ་ཡོན་ཏན་གཅིག་ལྡན་གྱི་རྫས་ནི་རིམ་བཞིན་ས་དང་

[014B] །ཚིག་དོན་གཞན་ནི་རྟག་པ་དང་ཡོན་ཏན་ལ་རྟག་མི་རྟག་གི་ཆ་གཉིས་དང་ལས་ནི་མི་རྟག་པ་ཁོ་ནར་བཤད་ཀྱང་རྫས་ལ་རྟག་མི་རྟག་གི་ཆ་གཉིས་ཡོད་པར་ཚད་ཆེན་དཀའ་འགྲེལ་དང་རྣམ་འགྲེལ་ཊཱིཀ་ཆེན་
སོགས་ལས་བཤད་དོ། །འབྲས་བུ་བདེ་སྡུག་ཟ་བ་པོ་དང་རྒྱུ་མི་དགེ་བྱེད་པ་པོ་དང་འདུས་མ་བྱས་དང་མི་འཇིག་པའི་རྟག་པ་དང་ཤེས་པ་མིན་པའི་བེམ་པོ་དང་ཐམས་ཅད་ལ་ཁྱབ་པ་དང་བྱ་བ་མེད་པའི་བདག་རྫས་ཡོད་འདོད་ལ། བདག་ཀུན་ལ་
ཁྱབ་པ་དང་རྡུལ་ཕྲ་རབ་ཀྱི་ཚད་ཙམ་དུ་འདོད་པ་ནི་རིམ་བཞིན་བྱེ་བྲག་པ་དང་རིག་པ་ཅན་པའི་ལུགས་སུ་ཁ་ཅིག་འདོད་ལ། རང་ལུགས་ནི་བྱེ་བྲག་པས་བདག་ཀུན་ལ་ཁྱབ་པར་འདོད་པ་དང་རིག་པ་ཅན་པས་སྤྱིར་བདག་ནི་ཀུན་ལ་ཁྱབ་ཀྱང་
ཡིད་ཙམ་དང་འཕྲོད་འདུ་འབྲེལ་བའི་བདག་ནི་རྡུལ་ཕྲ་རབ་ཀྱི་བོངས་ཚང་ཙམ་དུ་འདོད་པའི་ཁྱད་པར་ཡོད་དོ། །རྩ་བའི་དཔེ་ལ་བྱ་བྱེད་ཞེས་པ་ཡིག་ནོར་ཡིན་པས་བྱ་མེད་ཞེས་འདོན་པར་གྱིས། ཡིད་ཀྱི་རྫས་ནི་རྟག་པའི་དངོས་པོ་དང་རྟོག་བཅས་
དང་ཡུལ་ཅན་དང་བློ་ཡིན་པར་བཤད་ཀྱང་སྔར་བཤད་པ་ལྟར་དབྱད་གཞི་ཡོད་དམ་སྙམ་སྟེ། ཡིད་ནི་རྫས་དང་བློ་ནི་ཡོན་ཏན་ཡིན་པར་བཤད་པའི་ཕྱིར་དང། ཡིད་ནི་བེམ་པོ་དང་བློ་ཤེས་པ་ཡིན་པར་བཤད་པའི་ཕྱིར་རོ། །རྫས་ནི་བྱ་བ་དང་
ལྡན་པ་དང་ཡོན་ཏན་དང་ལྡན་པ་དང་འདུ་བའི་རྒྱུར་གྱུར་པ་སྟེ་ཁྱད་པར་གསུམ་ལྡན་ཡིན་ལ། རྫས་ལ་བརྟེན་པ་དང་ཡོན་ཏན་གཞན་དང་མི་ལྡན་པ་དང་འདུ་འབྲལ་གྱི་རྒྱུ་མི་བྱེད་པ་དང་རྟགས་ལ་ལྟོས་པ་མེད་པ་སྟེ་ཁྱད་པར་བཞི་ལྡན་གྱི་དོན་ནི་
ཡོན་ཏན་ཡིན་ཞིང། དེ་ལ་དབྱེན་ཉེར་བཞི་ཡོད་པར་ཀ་ཤིས་བཤད་ལ། ཉེར་ལྔར་བཤད་པ་ཡང་ཡོད་དོ། །གཟུགས་སོགས་ལྔ་དང་ལྕི་གཤེར་དྲོ་སྣུམ་བཞི། །གྲངས་ཚད་སོར་དབྱེ་ལྡན་གཞན་གཞན་མིན་བདུན། །བློ་དང་བདེ་སྡུག་

[015A]༄༅། །འདོད་སྡང་འདུས་བྱས་འབད། །ཆོས་དང་ཆོས་མིན་དགུ་སྟེ་ཉེར་ལྔར་བཟུང། །ལས་ནི་འདེགས་པ་དང་འཇོག་པ་དང་བསྐུམ་པ་དང་བརྐྱངས་པ་དང་འགྲོ་བ་སྟེ་ལྔའོ།། དེ་བཞིན་དུ་ཆ་དང་ཆ་ཅན་དང་
ཡོན་ཏན་དང་ཡོན་ཏན་ཅན་དང། བྱ་བྱེད་དང། མཚན་མཚོན་སོགས་ཐམས་ཅད་ཕན་ཚུན་དོན་གཞན་པའི་རྫས་ཡོད་དུ་འདོད་དོ། །རྫས་དང་ཡོན་ཏན་དང་ལས་གསུམ་ལ་རྗེས་སུ་འགྲོ་ཞིང་གསུམ་པོ་དེ་དག་ལས་དོན་གཞན་པའི་
ཤེས་བྱ་ནི་སྤྱི་ཡིན་ལ། སྤྱི་བྱེ་བྲག་འདུ་བ་གསུམ་ནི་མ་སྐྱེས་པ་དང་ཁྱབ་པ་དང་རྟག་པ་དང་ཆ་མེད་དང་བྱ་བ་མེད་པ་དང་རྫས་ལ་བརྟེན་པ་དང་ཡོན་ཏན་ལ་བརྟེན་པ་དང་ལས་ལ་བརྟེན་པ་སྟེ་ཁྱད་པར་བརྒྱད་ལྡན་དུ་བཤད་ཀྱང་
དེ་གསུམ་གང་རུང་ལ་ཁྱད་པར་བརྒྱད་ཚང་བས་མ་ཁྱབ་སྟེ། ཡོན་ཏན་ལ་བརྟེན་པའི་ཉེ་ཚེ་བའི་སྤྱི་དང་དེའི་བྱེ་བྲག་ལྟ་བུ་དེ་རྫས་ལ་བརྟེན་པ་མ་ཡིན་པའི་ཕྱིར། རང་གི་རྟེན་དེ་གཞན་ལས་ཁྱད་ཞུགས་པ་སྟེ་མི་འདྲ་བའི་ཁྱད་
པར་ཡོད་པར་འཛིན་པའི་ཤེས་པའི་གཟུང་ཡུལ་ནི་བྱེ་བྲག་དང། རྟེན་ལ་བརྟེན་པ་ཡོད་པར་འཛིན་པའི་ཤེས་པའི་གཟུང་ཡུལ་དུ་གྱུར་བའི་དོན་ནི་འདུ་བ་སྟེ། དེ་ལ་རྟེན་དང་བརྟེན་པ་གོ་ས་ཐ་དད་པའི་ལྡན་འབྲེལ་དང་གོ་ས་ཐ་མི་དང་
བའི་འདུ་འབྲེལ་གཉིས་ཡོད་པར་རྣམ་ངེས་དར་ཊཱིཀ་ཏུ་བཤད་ཀྱང། ཊཱིཀ་ཆེན་དང་མཐུན་མི་མཐུན་ལ་དབྱང་གཞི་ཡོད་པར་སྔར་བཤད་ཟིན། སྣོང་བཅུད་ཀྱི་འཇིག་རྟེན་དང་པོར་ཆགས་པའི་ཆོ། ནམ་མཁར་འབྱུང་བཞིའི་རྡུལ་
ཕྲ་རབ་རྟག་ཅིང་ཆ་ཤས་མེད་པ་རྣམས་སོ་སོར་གནས་པ་དེ་ཉིད། དབང་ཕྱུག་གིས་འཇིག་རྟེན་སྤྲུལ་པར་འདོད་པ་དང་སེམས་ཅན་གྱི་ཆོས་དང་ཆོས་མིན་གྱི་ལས་ཀྱི་དབང་གིས་དང་པོར་རླུང་རྡུལ་ཕྲ་རབ་གཉིས་འབྱར་བ་སོགས་ཀྱི་

[015B] ཁྲུས་དང་སོགས་སྒྲས་དབང་བསྐུར་དང་བསྙུང་གནས་དང་བླ་མའི་ཁྱིམ་དུ་གནས་ནས་ཚངས་པར་སྤྱོད་པ་སོགས་ཆོས་སུ་འདོད་དོ། །འཁོར་བར་འཁོར་བ་ནི་ཇི་སྲིད་དུ་བློ་ལ་སོགས་པའི་ཡོན་ཏན་
དགུ་པོ་དེ་བདག་དང་འདུ་འབྲེལ་ཡོད་པ་དེ་སྲིད་དུ་ཡིན་ལ། ཐར་བ་ནི་བརྗོད་དུ་མེད་པར་བཤད་ཅིང། ལམ་སྒོམ་སྟོབས་ཀྱིས་བློ་ལ་སོགས་པའི་ཡོན་ཏན་དགུ་བདག་དང་འདུ་བའི་འབྲེལ་བ་བཅད་ཅིང་བྲལ་ཏེ་བདག་ཡན་གར་བར་གནས་
པ་དེའི་ཚེ་ཐར་པ་ཐོབ་པ་ཡིན་ནོ་ཞེས་འདོད་དོ། །དེ་ཉིད་རྟོགས་པ་ནི་ཐར་བའི་རྒྱུ་ཡིན་པས་ཁ་ཅིག་དེ་ཐར་བར་འདོད་པ་ནི་འཁྲུལ་བར་ཤེས་པར་བྱའོ། །དེ་དགག་པ་ནི། དབང་ཕྱུག་རང་ལ་དད་པའི་གང་ཟག་ལ་དགའ་བ་སྟེར་བ་དང། རང་
ལ་མ་དད་པ་རྣམས་ལ་སྡུག་པ་སྟེར་བའི་རྒྱུ་ཡིན་པར་ཁྱོད་ཀྱིས་ཁས་བླངས་པའི་ཕྱིར་ན་དེ་སྣོད་བཅུད་ཐམས་ཅད་བྱེད་པ་པོ་མ་ཡིན་པར་འགྱུར་ཏེ། །དབང་ཕྱུག་ལ་མ་གུས་པའི་སངས་རྒྱས་པ་རྣམས་ལ་བདེ་སྐྱིད་བྱུང་བ་དང། དབང་ཕྱུག་ལ་གུས་
པ་རྣམས་ལ་སྡུག་བསྔལ་བྱུང་བ་མཐོང་ལ། དེ་དག་བྱེད་པ་པོ་དབང་ཕྱུག་མ་ཡིན་པའི་ཕྱིར། དབང་ཕྱུག་དེ་མི་དགེ་བའི་ལས་ཐམས་ཅད་ཀྱི་བྱེད་པ་པོ་ཡིན་ན་སྡིགས་ཤིན་ཏུ་སྟོབས་ལྡན་སྤྱོད་པའི་ཕྱིར་དེ་མ་ཐག་ཏུ་དམྱལ་བར་འཚེད་པར་
འགྱུར་རོ། །དབང་ཕྱུག་གིས་སྣོད་བཅུད་བསྐྱེད་པ་ནི་སྣོད་བཅུད་བསྐྱེད་པར་འདོད་པའི་བློ་ལ་ལྟོས་པ་ཡིན་ན་དབང་ཕྱུག་འདོད་པ་དེའི་གཞན་དབང་དུ་སོང་བའི་ཕྱིར་རང་དབང་དུ་སྣོད་བཅུད་བསྐྱེད་པའི་ནུས་པ་མེད་པར་འགྱུར་ལ། འདོད་པ་ལ་
ལྟོས་པ་མིན་ན་དབང་ཕྱུག་གི་འདོད་པ་ལས་འབྱུང་བར་ཁས་བླང་སྤ་དང་འགལ་ལོ། །དབང་ཕྱུག་བརྟེན་གཡོ་ཀུན་ལ་ཁྱབ་པ་ཡིན་ན་ཆ་ཤས་མེད་པར་ཁས་བླངས་པ་འགལ་ཞིང། དབང་ཕྱུག་རྟག་པ་ཡིན་པའི་ཕྱིར་སྣོད་བཅུད་མཐའ་དག་

[016A]༄༅། །རྟག་ཏུ་སྐྱེ་བའམ་གཏན་ནས་མི་སྐྱེ་བར་འགྱུར་རོ། །ཞེས་པའོ།། དབང་ཕྱུག་བྱེ་རིག་གསུམ་གྱི་གྲུབ་མཐའ་ཚད་བསལ་གྱི་སྐབས་སོ།། །།དྲང་སྲོང་རྒྱལ་བ་དམ་པ་དང། ཁྱུ་མཆོག་དང་
ལྡོང་རིས་དང། སྣོད་ཀྱི་སྡེ་དང། འཕེལ་བྱེད་ལ་སོགས་པ་གཅེར་བུ་པའི་སྟོན་པ་ཉི་ཤུ་རྩ་ལྔ་ཡོད་པར་སློབ་དཔོན་ཤེས་རབ་གོ་ཆས་བཤད་དོ། །མིང་གི་རྣམ་གྲངས་ནི། རང་གི་སྐྲ་ཉིན་རེ་བཞིན་དུ་ཟད་བད་ཕྱིས་པས་ཐར་
བར་འདོད་པས་ཟད་བྱེད་པ་དང། སྔར་བཤད་པ་ལྟར་དྲང་སྲོང་མཆོད་འོས་སྟོན་པར་འཛིན་པས་མཆོད་འོས་པ་དང། གོས་མེད་པས་གཅེར་བུ་པ་དང། ནམ་མཁའི་གོས་ཅན་དང། བཟའ་བཅའ་སོགས་གསོག་འཇོག་མི་བྱེད་པར་ལྡོམ་
བུ་བྱེད་པས་ཀུན་ཏུ་རྒྱུ་དང། འཚོ་བ་ནི་སྲོག་ཡིན་ལ་སྲོག་དེ་བདག་ཏུ་སྨྲ་བས་སམ། ལུས་འཚོ་བ་ཙམ་ལས་ལྷག་པའི་ཡོ་བྱད་བདག་གིར་མི་འཛིན་པས་འཚོ་བ་པ་དང། གཅེར་བུ་ལ་ངོ་མི་ཚ་བས་འཛེམ་མེད་པ་དང་
ཐལ་བ་པ་སོགས་སོ། །སྲོག་སྟེ་བདག་ནི་རང་རང་གི་ལུས་དང་བོངས་ཚད་མཉམ་པ། རྫས་རྟག་པ་ཡིན་ལ་རྣམ་གྲངས་མི་རྟག་པ་ཡིན་ཞིང། བདག་དང་སྲོག་དང་འཚོ་བ་དང་སྐྱེས་བུ་དང་གང་ཟག་དང་འགྲོ་བ་སོགས་མིང་
གི་རྣམ་གྲངས་སུ་འདོད་དོ། །མངོན་སུམ་གྱི་ཚད་མ་ལ་སྤྱི་འཇལ་བའི་རྟོག་བྲལ་དང་གསལ་བ་འཇལ་བའི་རྟོག་བཅས་གཉིས་ཡོད་པར་འདིར་བཤད་ཀྱང་ཁུངས་འཚོལ་དགོས་སམ་སྙམ་པ་དང། གལ་ཏེ་དེ་ལྟར་སྦྱོང་ན་ཡང་སྤྱི་འཇལ་
བའི་རྟོག་བཅས་དང་གསལ་བ་འཇལ་བའི་རྟོག་བྲལ་ཞེས་བཤད་ན་འགྲིག་གམ་སྙམ་པས་དཔྱད་པར་བྱའོ། །རྗེས་སུ་འགྲོ་ལྡོག་གི་ཁྱབ་པ་ཡོད་མི་དགོས་ཤིང། ཕྱོགས་ཆོས་ཀྱང་གཞན་དུ་མི་འཐད་པ་ཞེས་བྱ་བའི་མིང་ཅན་གྱི་ཚུལ་

[016B] རྗེས་དཔག་ཚད་མ་ནི་ཚུལ་གཅིག་ལ་བརྟེན་པ་ཡིན་ཞིང། རྒྱས་བྱེད་སྐར་མའི་བསྟན་བཅོས་ལ་སོགས་པ་ལུང་ཚང་མར་
འདོད་དོ། །དུས་འཁོར་གྱི་སྐོར་ནས་བཤད་པའི་ཚིག་གི་དོན་དགུ་ནི། སྲོག་ཅན་གང་ཟག་དང། སྲོག་ཅན་མ་ཡིན་པ་ནི་གང་ཟག་མ་ཡིན་པ་དང། ཟག་པ་ལས་དང། འོག་ནས་འཆད་པའི་སྡོམ་པ་ལྔ་དང། མི་དགེ་བ་
སྤངས་པ་དང། ཉེས་པར་སྨྲ་བ་གསུམ་བརྒྱ་དྲུག་ཅུ་རྩ་གསུམ་པོ་དག་གིས་བརྟགས་པའི་ལྟ་ངན་རྣམས་ནི་བཅིངས་པ་དང། འོག་ནས་འཆད་པ་ལྟ་བུའི་ཐར་བ་དང། འདི་ནས་འཇིག་རྟེན་ཕ་རོལ་ཏུ་འགྲོ་བ་དང། འཇིག་རྟེན་སྔ་མ་ནས་འདིར་
འོང་བ་སྟེ་དགུས་ཤེས་བྱ་ཐམས་ཅད་འདུས་པར་འདོད་པ་ནི་ཤམ་བྷ་ལའི་གཅེར་བུ་པའི་ལུགས་ཡིན་པར་གྲུབ་མཐའ་ཆེན་མོར་བཤད་དོ། །རྟོག་གེ་འབར་བ་དང་ཚད་ཆེན་རྩ་འགྲེལ་ལས་བཤད་པའི་ཚིག་གི་དོན་དགུ་ནི། སྲོག་སྟེ་སྔར་
བཤད་པའི་བདག་དང། ཟག་པ་ནི་དགེ་མི་དགེའི་ལས་རྣམས་ཏེ། འདིས་ཟག་པར་བྱེད་པའི་ཕྱིར་རོ། །དེ་ཡང་ལས་དགེ་མི་དགེ་གང་གིས་ཀྱང་འཁོར་བར་བྱེད་པས་དེའི་ཕྱིར་དེ་གཉིས་ཀའང་ཟག་པའོ། །སྡོམ་པ་ནི་ཟག་པ་འགོག་
པ་ཉིད་དེ། ལས་གསར་བ་གང་ཡང་མི་སོག་པའོ། །ངེས་པར་རྒ་བ་ནི། སྡོམ་པ་དེ་ཉིད་དང། ཟས་མི་ཟ་བ་དང། སྐོམ་མི་བཏུང་བ་དང། བསམ་གཏན་དང། སྦྱོར་བ་དང། ལུས་གདུད་བ་དང། སྐྲ་འབལ་བ་ལ་སོགས་པ་
དཀའ་ཐུབ་དང་བཅས་པས་སྔོན་ཉེ་བར་བསགས་པའི་ལས་རྒས་པར་བྱེད་པ་སྟེ་ཟད་པའི་རྒྱུ་ཡིན་པའི་ཕྱིར། འཆིང་བ་ནི་ངེས་པར་སྨྲ་བ་སུམ་བརྒྱ་དང་དྲུག་བཅུ་རྩ་གསུམ་པ་དོག་གིས་བཏགས་པའི་ལོག་པར་ལྟ་བའོ། །ལས་ནི་ནམ་པ་

[017A]༄༅། །བཞི་སྟེ། ཕྱིས་མྱོང་བར་འགྱུར་བ་དང། མིང་དང། རུས་དང། ཚེ་ཞེས་བྱ་བ་དག་གོ་སྡིག་པ་ནི། ཆོས་མ་ཡིན་པ་དག་གོ་བསོད་ནམས་ནི་ཆོས་སོ། །ཐར་བ་ནི། དཀའ་ཐུབ་ལ་སོགས་
པས་སྔར་བྱས་ཀྱི་ལས་ཐམས་ཅད་ཟད་པར་བྱས་ཤིང། ལས་གསར་བ་མ་བསགས་པས་འཇིག་རྟེན་ཐམས་ཅད་ཀྱི་སྟེང་ན་འདུག་པའི་གནས་འཇིག་རྟེན་འདུས་པ་ཞེས་བྱ་བ། ཞོ་འམ་ཀུ་མུད་ལྟར་དཀར་བ། སྲོག་
ཡོད་པས་དངོས་པོ་ཡིན་ཅིང། འཁོར་བ་ལས་གྲོལ་བས་དངོས་པོ་མེད་པའང་ཡིན་པ། གདུགས་དཀར་པོ་གྱེན་ལ་བསླངས། པ་ལྟ་བུ་གཅིག་ཡོད་པ་དེར་འགྲོ་བ་སྟེ་དགུས་ཤེས་བྱ་ཐམས་ཅད་འདུས་པར་འདོད་པ་ནི་འཕགས་
ཡུལ་གྱི་གཅེར་བུ་པའི་ལུགས་སུ་འདིར་བཤད་དོ། །ཚིག་གི་དོན་ཀུན་ཀྱང་རྫས་ནི་རྟག་པ་དང་རྣམ་གྲངས་ནི་མི་རྟག་པ་ཡིན་ནོ། །འདས་པ་དང་ད་ལྟར་བ་དང་མ་འོངས་པའི་དུས་ཏེ་རྫས་ཡོད་གསུམ་དང། སྲོག་དང་གང་ཟག་དང་
དུས་དང་ནམ་མཁའ་དང་བསོད་ནམས་དང་སྡིག་པ་སྟེ་རྫས་དྲུག་ཅེས་དུས་འཁོར་འགྲེལ་ཆེན་དྲི་མེད་འོད་དུ་བཤད་དོ། །ས་དང་ཆུ་དང་མེ་དང་རླུང་དང་ནགས་ཀྱི་བདག་པོ་སྟེ་ལྗོན་ཤིང་དང་ནས་འབྲས་ལ་སོགས་པའི་འབྲུ་རྣམས་ཏེ་དུས་
འཁོར་གྱི་སྐོར་ནས་བཤད་པའི་སྲོག་ཅན་གྱི་སྡེ་དྲུག་གམ། ས་ཆུ་མེ་རླུང་ལྗོན་ཤིང་ལྔ་དང། སྲིན་བུ་དང་གྲོག་མ་དང་བུང་བ་དང་མི་ཞེས་བྱ་བ་བཞི་སྟེ་རྟོག་གེ་འབར་བ་སོགས་ལས་བཤད་པའི་སྲོག་ཅན་གྱི་སྡེ་དགུའོ། །དེ་དག་
ལས་ས་ལ་སོགས་པ་ལྔ་ནི་དབང་པོ་གཅིག་པ་སྟེ། རེག་པའི་དབང་པོ་དང་ལྡན་པའི་ཕྱིར་རོ། །སྲིན་བུ་དང། དུང་དང། ཉ་ཕྱིས་དང། སྲིན་བུ་པད་པ་ལ་སོགས་པ་ནི་དབང་བོ་གཉིས་པ་སྟེ། རེག་པ་དང། རོའི་དབང་བོ་དང་ལྡན་

[017B] །གྲོག་མ་དང་སྲིན་གྱི་མེ་ལ་སོགས་པ་ནི་དབང་པོ་གསུམ་པ་སྟེ། རེག་པ་དང། རོ་དང། སྣའི་དབང་པོ་དང་ལྡན་པའི་ཕྱིར་རོ། །བུང་བ་དང། སྦྲང་བུ་དང། སྦྲང་བུ་མཆུ་རིངས་ལ་སོགས་པ་ནི་དབང་པོ་བཞི་པ་སྟེ་
རེག་པ་དང། རོ་དང། སྣ་དང། མིག་གི་དབང་པོ་དང་ལྡན་པའི་ཕྱིར་རོ། །མི་དང་རྐང་བཞི་པ་དང་བྱ་ལ་སོགས་པ་ནི་དབང་པོ་ལྔ་པ་སྟེ། རེག་པ་དང། རོ་དང། སྣ་དང། མིག་དང། རྣ་བའི་དབང་པོ་དང་ལྡན་པའི་ཕྱིར་རོ་
ཞེས་ཟེར་རོ། །སྡོམ་པ་ནི་ལྔ་སྟེ། གཅེར་བུ་ལ་སོགས་པ་བྱེད་པ་སྤྱོད་ལམ་གྱི་སྡོམ་པ་དང། མི་སྨྲ་བའི་ཡིད་དམ་འཆའ་བ་སོགས་སྐད་ཀྱི་སྔོམ་པ་དང། གཞན་ལ་སློངས་མོ་སྤྱོད་པ་འབའ་ཞིག་གིས་འཚོ་བ་ཡོངས་སུ་ཚོལ་བའི་སྔོན་
པ་དང། བསོད་སྙོམས་བསླངས་པ་ཆུད་ཟོས་སུ་མི་འདོར་བའི་སྡོམ་པ་དང། སྦྲང་གཡབ་དང་རིལ་པ་ལ་སོགས་པ་འཛིན་པ་ཉེ་བར་རབ་ཏུ་གནས་པའི་སྡོམ་པའོ། །ཁ་ཅིག་ཁས་བླངས་པ་མི་འདོར་བ་ཟེར་ལ། རྩ་མིའི་འགྱུར་དང་འགྱུར་
མངས་སུ་བསླངས་པ་མི་འདོར་བའི་དོད་ལ་ལེན་པ་སྔོམ་པ་ཞེས་འབྱུང་སྟེ། དེ་ལྟར་ན་འཚོ་ཙམ་ལས་ལྷག་པ་ལེན་པ་སྔོམ་པའོ། །ཉེ་བར་རབ་ཏུ་གནས་པའི་དོད་ལ་འགྱུར་མངས་སུ་འདོམས་སྟོང་པར་འཇོག་པའི་སྔོམ་པའོ་ཞེས་འབྱུང་བ་ལྟར་ན་
འདོམས་དཀྲིས་ཀྱང་སྤངས་པའི་གཅེར་བུའི་དོན་ཏོ། །བརྟུལ་ཞུགས་ལྔ་ནི། དང་པོ་གཞན་ལ་འཚེ་བ་མེད་པ་དང། གཉིས་བརྫུན་སྤངས་པས་བདེན་པར་སྨྲ་བ་དང། གསུམ་པ་རྐུ་བ་སོགས་སྤངས་པས་བྱ་ནི་པ་ལེན་པ་དང། བཞི་པ་མི་
ཚངས་སྤྱོད་སྤངས་པས་ཚངས་པར་སྤྱོད་པ་དང། ལྔ་པ་གསོ་ཙམ་ཡང་མི་འཛིན་པས་ཡོངས་སུ་གཟུང་བ་ཐམས་ཅད་ཡོངས་སུ་གཏོང་བའོ། །ཡེ་ཤེས་ལྔ་ནི། སྐྱེས་ཐོབ་ཀྱི་བློ་གྲོས་ཀྱི་ཡེ་ཤེས་དང། ཐོས་པ་ལས་བྱུང་བའི་ཡེ་ཤས་དང་

[018A]༄༅། །མཚམས་དང་བཅས་པ་ལ། ཁ་ཅིག་འཆི་བའི་དུས་ཀྱི་མཚམས་ཞེས་འཆད་ལ། གཞན་དག་ཐུན་བཞིའི་མཚམས་ཀྱི་ཡེ་ཤེས་སམ། ཡང་ན་འགྱུར་མངས་སུ་མཐའ་ཞེས་འབྱུང་བ་ལྟར་ཐར་པའི་གནས་
སྐབས་ཀྱི་ཡེ་ཤེས་སོ་ཞེས་འཆད་དོ། །ཡིད་ཀྱི་རྟོག་དཔྱོད་ཀྱིས་ཤེས་བྱ་ཡོངས་སུ་ཚོལ་བའི་ཡེ་ཤེས་དང། མོ་དང་རྩིས་ལ་སོགས་པའི་ཡེ་ཤེས་སོ། །སྤྱོད་པའི་དབྱེ་བ་ནི་བཅུ་གསུམ་སྟེ། བརྟུལ་ཞུགས་ཀྱི་དབྱེ་བ་སྔར་བཤད་པ་
ལྔ་དང། སྔོམ་པའི་དབྱེ་བ་སྔར་བཤད་པ་ལྔ་དང། ལུས་ཀྱི་གསང་བ་མེ་ལྔ་བསྟེན་པ་དང་གཾ་གར་འཇུག་པ་སོགས་དང། ངག་གིས་གསང་སྔགས་བཟླ་བ་སོགས་དང། སེམས་ཀྱིས་གསང་བ་རང་གི་ལུགས་ཀྱི་ཐར་བའི་
ལམ་སྒོམ་པའོ། །འདི་དག་ཐར་བ་ཐོབ་བྱེད་ཀྱི་ལམ་དུ་འདོད་དོ། །ཐར་བ་ནི་གོང་དུ་བཤད་པའི་འཇིག་རྟེན་འདུས་པ་ཞེས་བྱ་བའི་གཟུགས་ཡིན་ལ། འགྲོ་བ་ལྔ་ནི། དམྱལ་བ་དང་དུད་འགྲོ་དང་མི་དང་ལྷ་དང་ཐར་པའི་འགྲོ་བའོ། །
ལུས་ལྔ་ཞེས་པ་ནི། མི་ལ་སོགས་པ་ཁམས་ཀྱི་ཁ་ཟས་ཅན་གྱི་ལུས་དང། ལྷ་རྣམས་ཀྱི་འོད་ཀྱི་ལུས་དང། སྲོག་གི་རང་བཞིན་ཅན་ནགས་ཀྱི་བདག་པོ་ལ་སོགས་པ་དྲུག་པོ་རྣམས་ཀྱི་ལུས་དང། རྫུས་སྐྱེས་ནི་ཡོངས་སུ་
གྲགས་པའི་རྫུས་སྐྱེས་ཉིད་དེ་དེ་དག་གི་ལུས་དང། མཐའི་གནས་སྐབས་ཐར་བ་ཐོབ་པའི་ལུས་སོ། །འགྲོ་བ་འདི་དག་ཀྱང་དབང་པོ་གཅིག་ལྡན་སོགས་སྔར་བཤད་པའི་སྲོག་ཅན་གྱི་སྡེར་འདུས་སོ། །འཆིང་བ་ནི་ལྟ་ངན་སུམ་བརྒྱ་དྲུག་
ཅུ་རྩ་གསུམ་དང། ལས་ནི་ཚེ་དང་སོགས་སྒྲས་རུས་དང་མིང་དང་ཕྱིས་མྱོང་འགྱུར་ཏེ་བཞིའོ། །གྲུབ་འགྲེལ་ལས་ཚེ་སོགས་ཞེས་པས་ལས་ལྷག་མ་ལུས་སོགས་འདོན་པའོ་ཞེས་པ་དཔེ་མ་དག་སྟེ། རུས་སོགས་འདོན་པའོ་ཞེས་བཤད་

[018B] གཅེར་བུ་པ་ལྟར་ན་སྐར་མའི་བསྟན་བཅོས་མ་བརྩམ་པ་དང། དབྱོད་པ་བ་ལྟར་ན་མཆོད་སྦྱིན་སྲིད་སྲུང་སོགས་རིག་བྱེད་ཀྱི་བསྟན་བཅོས་མ་བརྩམ་པ་དང། གཅེར་དཔྱོད་གཉིས་ཀས་ཐུན་མོང་དུ་ལུང་མ་བསྟན་པཱི་
དངོས་པོ་བཅུ་བཞི་ལུང་མ་བསྟན་པ་དང། འཁོར་བའི་ཐོག་མ་མི་མངོན་པར་གསུངས་པ་སོགས་ཀྱིས་ཀུན་མཁྱེན་མེད་པ་དང། དགུན་དུས་སུ་ཉལ་བ་སྟེ་གཉིད་ལོག་པ་དང། དབྱར་དུས་སུ་སྨྱོ་བ་སོགས་ཀྱིས་ལྗོན་ཤིང་དང་
སོགས་སྒྲས་ས་ཆུ་མེ་རླུང་སོགས་སེམས་ལྡན་དུ་སྒྲུབ་པོ། །འཕགས་ཡུལ་དུ་བྱུང་བའི་མུ་སྟེགས་པའི་གྲུབ་མཐའ་ཉེར་ལྔ་སོགས་དང། བོད་དུ་བྱུང་བའི་བོན་གྱི་གྲུབ་མཐའ་ལ་སོགས་པ་ལྟར་སྣང་མང་པོ་ཡོད་ཀྱང། དེ་དག་ཤེས་པའི་
གནང་དེ་དགོས་པ་ཆུང་བས་ན་རྩ་བ་འདིར་མི་སྤྲོ་སྟེ་མ་བཤད་དོ། །དེ་དགག་པ་ནི། རྫས་དང་རྣམ་གྲངས་ནི་ཕན་ཚུན་ངོ་བོ་གཅིག་ཡིན་པའམ་ངོ་བོ་གཅིག་ཏུ་མེད་ཞེས་དབྱད་ན་རྫས་དང་རྣམ་གྲངས་ཀྱི་ཁྱད་པར་འཇིག་འགྲོ་བ་དང། ཐར་བ་
རྡུལ་ཕྲ་རབ་བསགས་པའི་གཟུགས་ཡིན་པའི་ཕྱིར་ལས་ཟད་ཀྱང་གྲོལ་བའི་དོན་མེད་པ་དང། བདག་ནི་ལུས་བཞིན་དུ་ཆེ་ཆུང་དུ་འགྱུར་ན་མི་རྟག་པར་འགྱུར་པས་རྟག་པར་ཁས་ལེན་པ་ཉམས་པ་དང། ཚུལ་གཅིག་པའི་རྟགས་སྦྱོར་ལ་སྒྲུབ་
བྱ་རྟོགས་པའི་རྗེས་དཔག་བསྐྱེད་པའི་ནུས་པ་མེད་པས་ཚུལ་གཅིག་པའི་རྟགས་ཡང་དག་ཁས་ལེན་པ་འགལ་བ་སྟེ་མི་འཐད་དོ།། ཞེས་པའོ།། གཅེར་བུ་པའི་གྲུབ་མཐའ་ཚད་བསལ་གྱི་སྐབས་སོ།། །།འདིར་སྨྲས་པ་
བུ་རམ་ཤིང་པའི་གསུང་གི་འོད་ཟེར་གྱིས། །མཆོག་དམན་སྐྱེ་འགྲོའི་ཞག་ལྡན་ཡོངས་ཁྱབ་ཚེ། །རྨོངས་པའི་ཁོལ་བོ་ཏཱི་རྠ་ཀ་ཡི་གཞུང། །མུན་པའི་ཁུང་བུར་ཡིབ་ལས་གཞན་དུ་ཅི། །མུ་སྟེགས་གཞུང་ལུགས་བོང་བུའི་འོ་མ་ནི། །

[019A]༄༅། །ཡིད་གཞུངས་མཁས་པའི་རིགས་པས་བསྲུབ་པའི་ཚེ། །དོན་མེད་ནོར་འཁྲུལ་བཤད་དྲི་བྲོ་བ་ལས། །དོན་ལྡན་མར་གྱི་ཉིད་ཁུས་རིང་དུ་དབེན། །རང་གི་དོན་དུ་གཞན་ལ་འཚོ་བ་དང། །གཞན་གྱི་
དོན་དུ་རང་སྲོག་འདོར་དགོས་པའི། །ཕྱི་ནང་སྟོན་པའི་ཁྱད་པར་འདི་མཐོང་ན། །མཆོག་དམན་འབྱེད་ཆོས་གཞན་གྱིས་ཅི་ཞིག་བྱ།། ཞེས་རྩ་བའི་ཚིག་འགྲེལ་ལས་ལེའུ་དང་པོ་བདུན་གྱི་སྐབས་བྱས་ཟིན་ཏོ།། །།
བླ་མ་ཐུབ་པའི་དབང་པོ་འཕགས་པའི་འཁོར་ཚོགས་དང་བཅས་པ་ལ་ཕྱག་འཚལ་ལོ། །ད་ནི་རང་སྡེ་བྱེ་སྨྲ་མདོ་སེམས་དབུ་མ་བཞེས་སོགས་ཀྱི་ཚིག་དོན་འཆད་དེ། སངས་རྒྱས་པ་རང་གི་སྡེ་བ་ལ་བྱེ་སྨྲ་དང་མདོ་སྡེ་པ་
དང་སེམས་ཙམ་པ་དང་དབུ་མ་པ་བཞིར་གྲངས་ངེས་པ་ཡིན་ཏེ། ཤཱཀྱ་ཐུབ་པའི་བསྟན་པ་ལ་གྲུབ་མཐའ་ལྔ་པ་དང། ཐེག་པ་བཞི་པ་མེད་པར་མདོ་རྒྱུད་དུ་མ་དང་མཁས་གྲུབ་དུ་མས་གསུངས་པས་སོ།། དབྱེ་བ་ནི་བཤད་མ་
ཐག་པའི་འདི་བཞི་དང་བསྡུ་བ་ནི་བྱེ་མདོ་གཉིས་ཐེག་དམན་དང་དབུ་སེམས་གཉིས་ཐེག་ཆེན་གྲུབ་མཐའ་སྨྲ་བར་བསྡུས་པ་སྟེ་དབྱེ་བསྡུའི་ཚུལ་གཉིས་བཤད་པ་ལྟར་ཡིན་གྱི། བོད་ཁ་ཅིག་བྱེ་མདོ་གཉིས་ཉན་ཐོས་དང་
སེམས་ཙམ་པ་རང་རྒྱལ་དང་དབུ་མ་པ་ཐེག་ཆེན་པ་སྟེ་ཐེག་པ་གསུམ་དུ་བསྡུས་པ་དང། གྲུབ་མཐའ་ཀུན་ཤེས་མཁན་པོས། མདོ་སྡེ་པ་བྱེ་སྨྲའི་ནང་དུ་བསྡུས་ནས་གྲུབ་མཐའ་གསུམ་དུ་འདོད་པ་དང། ཁ་ཅིག་གནས་མ་བུ་
བྱེ་སྨྲ་ལས་གཞན་དུ་བྱས་ཏེ་གྲུབ་མཐའ་ལྡར་དབྱེ་བ་རྣམས་འཁྲུལ་བར་ཤེས་པར་བྱའོ།། ཉན་ཐོས་སྡེབ་གཉིས་ཀས་ཐེག་ཆེན་གྱི་སྡེ་སྣོད་ནས་བཤད་པའི་ཀུན་གཞི་ཉོན་ཡིད་དང་བདེན་མེད་དང་གཟུང་འཛིན་གཉིས་སུ་མེད་པའི་

[019B] བྱང་སེམས་ས་བཅུ་དང་ཐེག་ཆེན་ནས་བཤད་པའི་ཆོས་ལོངས་སྤྲུལ་པའི་སྐུ་གསུམ་བ་དང་དེ་དག་གི་ཡོན་ཏན་མང་པོ་དང། སོགས་སྒྲས་དེ་ཉིད་ནས་བཤད་པའི་གཟུངས་དང་ཏིང་ངེ་འཛིན་གྱི་སྒོ་མཐའ་ཡས་པ་སོགས་
མི་འདོད་པ་དང། ཐེག་ཆེན་གྱི་མདོ་རྣམས་སྔོན་དུས་ཀྱི་ཉན་ཐོས་སྡེ་བས་བཀར་མི་འདོད་ལ་ཉན་ཐོས་སྡེ་ཕྱི་རབས་པ་རྣམས་ཀྱིས་བཀར་འདོད་པར་གྲགས་པ་ལྟར་ཡིན་ནོ། །གཞུང་བྱེ་བྲག་བཤད་མཚོ་གཙོ་བོར་རྗེས་སུ་འབྲང་ནས་གྲུབ་
མཐའ་སྨྲ་བའི་ཕྱིར་དང། དུས་གསུམ་རྫས་ཀྱི་བྱེ་བྲག་ཡིན་པར་སྨྲ་བའམ། མུ་སྟེགས་བྱེ་བྲག་པ་ལྟར་རྫས་གྲུབ་ཀྱི་ཆོས་མང་དུ་སྨྲ་བས་ན་བྱེ་བྲག་ཏུ་སྨྲ་བར་བཏགས་པ་དེ་ལ་སྡེ་བ་བཅོས་བརྒྱད་གྱེས་ཚུལ་ནི། རྩ་བའི་སྡེ་བ་
བཞི་ལས་བཅོ་བརྒྱད་གྱེས་ཚུལ་དང་གཉིས་ལས་བཅོ་བརྒྱད་གྱེས་ཚུལ་གཉིས་དང། སོགས་སྒྲས་རྩ་བའི་སྡེ་བ་གཅིག་དང་གསུམ་ལས་གྱེས་ཚུལ་ཡོད་པར་བཤད་དོ། །རྩ་བའི་སྡེ་བ་བཞི་ལས་བཅོ་བརྒྱད་གྱེས་ཚུལ་ལའང་དུལ་
ལྷ་དང་ལོ་དྲི་མཁན་པོའི་ལུགས་གཉིས་ལས། དུལ་ལྷའི་བཤད་ཚུལ་ནི། གཞི་ཐམས་ཅད་ཡོད་པར་སྨྲ་བ་དང། ཕལ་ཆེན་པ་དང། གནས་བརྟན་པ་དང། མང་པོས་བཀུར་བ་སྟེ་རྩ་བའི་སྡེ་བ་བཞི་ལ་རིམ་པ་བཞིན་དུ་སྡེ་
བ་བདུན་དང་ལྔ་དང་གསུམ་དང་གསུམ་དུ་གྱེས་པར་སྡེ་བ་ཐ་དད་པ་བསྡུས་པ་ལས་གསུངས་ཤིང། ཡང་ན་རྩ་བའི་སྡེ་བ་གཉིས་ལས་གྱེས་ཚུལ་ལའང་བཤད་ཚུལ་གཉིས་ལས་དང་པོ་ནི་དགེ་འདུན་ཕལ་ཆེན་པ་ལ་བརྒྱད་དང་
གནས་བརྟན་པ་ལ་བཅུར་གྱེས་པ་ནི་སྡོམས་ལོགས་སུ་གསལ་བ་ལྟར་ཡིན་ནོ། །སྟག་ལོས་སྡེ་བ་བཅོ་བརྒྱད་པོ་དེ་ཀུན་བྱེ་བྲག་སྨྲ་བའི་སྡེ་བར་ཁས་བླངས་པ་དང། ས་སྟོན་པ་དང་དཔེ་སྟོན་པ་སོགས་མདོ་སྡེ་བར་ཁས་བླངས་ནས་

[020A]༄༅། །སྡེ་བ་བཅོ་བརྒྱད་དུ་ཉན་ཐོས་སྡེ་བ་གཉིས་ཀ་འདུས་པར་འདོད་པ་ནི་འགལ་བ་དང། མདོ་སྡེ་བ་བྱེ་སྨྲའི་ནང་དུ་བསྡུས་ཚུལ་ནི། མདོ་སྡེ་བར་གྱུར་བའི་དགེ་ཚུལ་དགེ་སློང་རྣམས་རྩ་བའི་སྡེ་བ་བཞི་པོ་གང་
རུང་གི་དགེ་ཚུལ་དགེ་སློང་དུ་འདུས་པ་ཙམ་ལ་བྱེད་ན་བསྡུ་བྱ་ཧ་ཅང་རྒྱ་ཆུང་བའི་སྐྱོན་འབྱུང་སྟེ། དབུ་མ་བ་དང་སེམས་ཙམ་པར་གྱུར་བའི་དགེ་ཚུལ་དགེ་སློང་རྣམས་ཀྱང་རྩ་བའི་སྡེ་བ་བཞི་པོ་གང་རུང་གི་དགེ་ཚུལ་དགེ་སློང་དུ་བསྡུས་
པའི་ཕྱིར་དང། དེར་མ་ཟད་ཐེག་ཆེན་གྱི་སྡེ་སྣོད་ཀྱང་སྡེ་བ་བཅོ་བརྒྱད་ཀྱི་གཞུང་དུ་འདུས་པར་ལེགས་ལྡན་འབྱེད་དང་སྤྱན་རས་གཟིགས་རྟུལ་ཞུགས་ཀྱིས་བཤད་པའི་ཕྱིར་ཡང་བསྡུ་བྱ་རྒྱ་ཆུང་བའི་སྐྱོན་འབྱུང་ངོ། །རྟོག་གེ་
འབར་བར་རྩ་བའི་སྡེ་བ་གཉིས་ལས་བཅོ་བརྒྱད་དུ་གྱེས་ཚུལ་དང་པོའི་སྐབས་སུ་བཤད་པའི་གནས་བརྟན་པ་བཅུའི་ནང་ཚན་གྱི་མང་པོས་བཀུར་བ་ལ་སོགས་སྡེ་པ་ལྔས་རྫས་བཏགས་དང་རྟག་མི་རྟག་དང་ཕུང་པོ་ལས་
ངོ་བོ་གཅིག་དང་ཐ་དད་སོགས་གང་དུ་ཡང་བརྗོད་དུ་མེད་པའི་བདག་ཡོད་པར་སྨྲ་ན་ཡང། མི་འཇིག་པའི་རྟག་པ་དང་ཆ་ཤས་མེད་པའི་གཅིག་བུ་དང་གཞན་ལ་མི་ལྟོས་པའི་རང་དབང་ཅན་ཏེ་ཁྱད་ཆོས་གསུམ་ལྡན་གྱི་བདག་
མེད་པར་འདོད་ཅིང། ཐུབ་པའི་ལུང་རྟོགས་ཀྱི་བསྟན་པ་གཅེས་བར་འཛིན་པ་ནི་རང་སྡེའི་གྲུབ་མཐའ་སྨྲ་བ་ཀུན་དང་མཚུངས་པས་གཞན་སྡེ་བ་གཏན་མིན་ལ་ནམ་མཁའ་སོགས་འདུས་མ་བྱས་རྣམས་རྫས་དང་དངོས་
པོར་འདོད་པའི་རང་སྡེ་བ་ཡིན་པས་བྱེ་སྨྲ་ལས་གྲུབ་མཐའ་གཞན་པ་ཡང་མ་ཡིན་ནོ། །གཞི་ཡུལ་གྱི་རྣམ་བཞག་ནི། ཀུན་རྫོབ་དང་དོན་དམ་བདེན་པ་གཉིས་དང། གཟུགས་དང། ཚོར་བ་དང། འདུ་ཤེས་དང། འདུ་བྱེད་དང་

[020B] མིག་དང། རྣ་བ་དང། སྣ་དང། ལྕེ་དང། ལུས་དང། ཡིད་ཀྱི་སྐྱེ་མཆེད་དང། གཟུགས་དང། སྒྲ་དང། དྲི་དང། རོ་དང། རེག་བྱ་དང། ཆོས་ཀྱི་སྐྱེ་མཆེད་དེ་བཅུ་གཉིས་དང། མིག་ནས་ཡིད་ཀྱི་
བར་རྟེན་དང། གཟུགས་ནས་ཆོས་ཀྱི་བར་ཡུལ་དང། མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་ཁམས་ཀྱི་བར་བརྟེན་པ་སྟེ་བཅོ་བརྒྱད་དང། དམྱལ་བ་དང། ཡི་དྭགས་དང། དུད་འགྲོ་དང། མི་དང། ལྷ་སྟེ་འགྲོ་བ་ལྔ་དང་
ཁམས་དང། རེག་པ་དང། སེམས་པ་དང། སེམས་ཀྱི་ཟས་ཏེ་བཞི་དང། དམིགས་མཚུངས་གང་རུང་གི་སྒོ་ནས་ཟག་པ་རྒྱས་སུ་རུང་མི་རུང་གིས་ཟག་བཅས་ཟག་མེད་གཉིས་དང། འདུས་བྱས་གཟུགས་སོགས་ཕུང་པོ་ལྔ་དང། འདུས་
མ་བྱས་ནམ་མཁའ་དང་སོ་སོར་བརྟག་དགོག་དང་སོ་སོར་བརྟག་མིན་གྱི་དགོག་པ་སྟེ་གསུམ་དང། ཁམས་རེ་གཉིས་ཀྱི་ནང་གི་དྲུག་ཚན་དང་པོའི་ནམ་མཁའི་ཁམས་ནི་སྣང་མུན་གང་རུང་གི་བདག་ཉིད་དུ་གྱུར་བའི་གཟུགས་ཀྱི་སྐྱེ་མཆེད་དང་
རྫས་རྡུལ་ཕྲ་རབ་ནི་ཆ་བཅས་མིན་ཞིང་ཕན་ཚུན་རེག་པ་མིན་པར་འདོད་དོ།། ཡུལ་ཅན་མངོན་སུམ་དང་རྗེས་དཔག་ཚད་མ་དང། ལམ་ནི་ཚོགས་སྦྱོར་མཐོང་སྒོམ་མི་སློབ་ལམ་ལྔ་དང། སྦྱིན་པ་དང། ཚུལ་འཁྲིམས་དང། བཟོད་པ་དང་
བརྩོན་འགྲུས་དང། བསམ་གཏན་དང། ཤེས་རབ་ཀྱི་ཕར་ཕྱིན་ཏེ་དྲུག་དང། འབྲས་བུའི་རྣམ་བཞག་ནི། འཕགས་པ་བརྒྱད་པ་དང། ཆགས་བྲལ་སྔོན་སོང་གི་ཞུགས་པ་དབང་པོ་རྡུལ་རྣོ་གཉིས་དང། དེའི་འབྲས་གནས་གཉིས་དང་
ལྷ་དང་མིའི་རིགས་ནས་རིགས་སྐྱེ་གཉིས་དང། ཚེ་གཅིག་བར་ཆད་གཅིག་པ་དང། ཕྱིར་མི་འོང་བར་འདའ་བ་དང། སྐྱེས་ཙམ་ཉིད་ནས་འདའ་བ་དང། འདུ་བྱེད་དང་བཅས་ཏེ་འདའ་བ་དང། འདུ་བྱེད་མེད་པར་འདའ་བ་དང། འཕར་བ་

[021A]༄༅། །གསུམ་དང། སྲིད་རྩེའི་མཐར་ཐུག་འགྲོ་དང། གཟུགས་མེད་ཉེར་འགྲོ་དང། མཐོང་ཆོས་ཞི་དང། ལུས་མངོན་བྱེད་དང། བསེ་རུ་ལྟ་བུ་སྟེ་དགེ་འདུན་ཉི་ཤུ་དང། རྒྱུན་ཞུགས་ཞུགས་འབྲས་གཉིས་
དང། ཕྱིར་འོང་ཞུགས་འབྲས་གཉིས་དང། ཕྱིར་མི་འོད་ཞུགས་འབྲས་གཉིས་དང། དགྲ་བཅོམ་ཞུགས་འབྲས་གཉིས་ཏེ་བརྒྱད་དང། དགའ་ལྡན་གྱི་གནས་ན་ཞུགས་པ་ལ་སོགས་པའི་མཛད་པ་བཅུ་གཉིས་ལ་ཁྱིམ་པ་དང་
རབ་བྱུང་གི་མཛད་པ་དང། སོ་སྐྱེ་དང་འཕགས་པའི་མཛད་པ་དང། བྱང་སེམས་དང་སངས་རྒྱས་ཀྱི་མཛད་པའི་ཆ་གཉིས་གཉིས་ཕྱེ་བ་རྣམས་རྫོགས་པ་ན་སངས་རྒྱས་ཀྱི་སྐུ་དངོས་ཀྱི་མཛད་པ་རྣམས་ཚར་ཕྱིན་པ་ཡིན་ལ་
ཉན་ཐོས་དང་རང་རྒྱལ་དང་སངས་རྒྱས་ཀྱིས་སྡུག་བསྔལ་གྱི་ཕུང་པོའི་ལྷག་མ་མེད་པའི་མྱང་འདས་མངོན་དུ་མཛད་པ་གསུམ་ཀར་བེ་མ་རིག་རྒྱུན་ཆད་དེ་ཞི་བའི་དབྱིངས་འབའ་ཞིག་ལུས་པར་འདོད་པ་ནི་འབྲས་བུའི་རྣམ་བཞག་
ཡིན་ནོ།། དངོས་སུ་བཅོམ་པའམ་གཞིག་པ་སྟེ་བློས་ཆ་ཤས་སོ་སོར་བསལ་བ་ན་རང་འཛིན་པའི་བློ་འདོར་བ་དང་མི་འདོར་བའི་ཆོས་ནི་རིམ་བཞིན་ཀུན་རྫོབ་དང་དོན་དམ་བདེན་པའི་དོན་ཡིན་ལ། མངོན་པ་སྡེ་བདུན་བཀའ་
མ་ཡིན་ན་མངོན་པའི་སྡེ་སྣོད་མེད་པར་འགྱུར་བ་ལས། དགེ་སློང་སྡེ་སྣོད་གསུམ་པ་ཞེས་གསུངས་པའི་ཕྱིར་སྡེ་བདུན་བཀའ་ཡིན་པ་དང། ལུང་དང་བསྟན་བཅོས་རྣམས་མིང་ཚིག་ཡི་གེ་གསུམ་ཚོགས་པའི་སྒྲ་སྤྱི་ཡིན་པས་
ན་ལྡན་མིན་འདུ་བྱེད་ཡིན་ཞིང། མངོན་སུམ་གྱི་ཚད་མ་ལ་དབང་མངོན་ཡིད་མངོན་རྣལ་འབྱོར་མངོན་སུམ་གསུམ་ཡོད་པ་ཡིན་ནའང་རང་རིག་མངོན་སུམ་མེད་པ་དང། མཚུངས་ལྡན་དང་ལྷན་ཅིག་འབྱུང་བའི་རྒྱུ་འབྲས་སོགས་

[021B] རྣམ་པར་རིག་བྱེད་མ་ཡིན་པའི་གཟུགས་ནི་གཟུགས་མཚན་ཉིད་པ་ཡིན་ལ། དབང་ཤེས་རྣམས་འདྲ་རྣམ་མེད་པར་ཡུལ་ལ་དངོས་སུ་རིག་པ་ཡིན་ནོ། །སྣང་བ་གཟུགས་ཀྱི་གཞི་
དང༑ གཙོ་བོ་སེམས་ཀྱི་གཞི་དང། འཁོར་སེམས་བྱུང་གི་གཞི་དང། གནས་སྐབས་ལྡན་པ་མ་ཡིན་པའི་འདུ་བྱེད་ཀྱི་གཞི་དང། འདུས་མ་བྱས་ཀྱི་གཞི་སྟེ་ལྔ་ཀ་དངོས་པོ་དང་རྫས་སུ་གྲུབ་པ་ཡིན་ཞིང། སངས་རྒྱས་ཀྱི་གཟུགས་ཕུང་དེ་
སངས་རྒྱས་མ་ཡིན་པ་དང། གང་ལ་སྐྱབས་སུ་འགྲོ་བའི་ཡུལ་དུ་གྱུར་བའི་སངས་རྒྱས་ནི་མི་སློབ་པའི་ཆོས་ཁོ་ནར་འདོད་དོ། །སྡེ་བ་སོ་སོའི་ཐུན་མོང་མ་ཡིན་པའི་འདོད་ཚུལ་ནི་སློབ་དཔོན་ལེགས་ལྡན་འབྱེད་ཀྱི་གཞུང་དབུ་མ་སྙིང་པོ་རྩ་
འགྲེལ་དང་སོགས་སྒྲས་ཤེར་སྒྲོན་འགྲེལ་བཤད་དང་གཞུང་ལུགས་ཀྱི་བྱེ་བྲག་བཀོད་པའི་འཁོར་ལོ་དང་སྡེ་བ་ཐ་དད་པ་བསྡུས་པ་རྣམས་ལྟོས་ཤིག་དང་ཤེས་པར་འགྱུར་རོ་ཞེས་པའོ།། བྱེ་བྲག་ཏུ་སྨྲ་བའི་སྐབས་སོ།། །།
ད་ནི་མདོ་སྡེ་ཚད་མར་སྨྲ་བས་མདོ་སྡེ་བ་ཞེས་སོགས་ཀྱི་ཚིག་དོན་འཆད་དེ། གཙོ་བོར་མདོ་སྡེ་ཚད་མར་བྱས་ན་གྲུབ་མཐའ་སྨྲ་བའི་ཉན་ཐོས་སྡེ་བ་ཡིན་པས་ན་མདོ་སྡེ་བ་ཞེས་ཐ་སྙད་འདོགས་པ་དེ་ལ། དབྱེ་ངོ་ནི་མཛོད་རྩ་འགྲེལ་
སོགས་སུ་བཤད་པའི་ལུང་གི་རྗེས་འབྲང་དང་མདོ་དང་སྡེ་བདུན་སོགས་སུ་བཤད་པའི་རིགས་པའི་རྗེས་འབྲང་གཉིས་དང། གཟུང་འཛིན་གྲངས་མཉམ་གཅིག་ཅར་བ་དང། རིམ་འབྱུང་བ་དང། སྣ་ཚོགས་གཉིས་མེད་པ་སྟེ་རྣམ་པ་
འདོད་ཚུལ་གྱི་སྒོ་ནས་གསུམ་ཡོད་དོ། །གཞིའི་འདོད་ཚུལ་ནི། དོན་དམ་པ་དང་ཀུན་རྫོབ་ཀྱི་བདེན་པ་གཉིས་ནི་རིམ་བཞིན་དོན་དམ་པར་དོན་བྱེད་ནུས་པ་དང་དེ་ལྟར་མི་ནུས་པའི་ཆོས་སོ།། ཕུང་པོ་ལྔ་དང་བྲྠོ་བརྒྱད་དང་སྐྱེ་མཆེད་བཅུ་

[022A]༄༅། །གཉིས་ཀྱི་འདོད་ཚུལ་ཕལ་ཆེར་བྱེ་སྨྲ་དང་མཐུན་ཀྱང། ཕུང་པོ་བཏགས་ཡོད་དུ་འདོད་པས་གཟུགས་དང་གཟུགས་ཕུང་ཡིན་ཁྱབ་མཉམ་མ་ཡིན་པ་དང། མིག་དང་མིག་ཁམས་གཉིས་ལ་མུ་བཞི་
ཡང་འདོད་དམ་སྙམ་མོ། །འདུས་བྱས་ཕུང་པོ་ལྔ་དང་འདུས་མ་བྱས་གསུམ་མམ་བཞིའི་ཐ་སྙད་ཀྱང་ཡོད་མོད་ཀྱི། དེ་དག་ཏུ་གྲངས་ངེས་པ་མ་ཡིན་ཏེ། སྒྲ་སྤྱི་དོན་སྤྱི་དང་གཞི་མཐུན་དང། གཅིག་དང་ཐ་དད་དང་འདས་པ་
དང་མ་འོངས་པ་སོགས་འདུས་མ་བྱས་མང་པོ་ཡོད་པས་སོ། །ཞེས་པ་ནི་གཞིའི་རྣམ་བཞག་གོ། ལུས་དང་ཚོར་བ་དང་སེམས་དང་ཆོས་དྲན་པ་ཉེར་བཞག་བཞི་དང། ཀུན་ཉོན་སྐྱེས་པ་སྤོང་བ་དང། མ་སྐྱེས་པ་མི་སྐྱེད་པ་དང་
རྣམ་བྱང་སྐྱེས་པ་འཕེལ་བར་བྱེད་པ་དང། མ་སྐྱེས་པ་སྐྱེད་པར་བྱེད་པའི་ཡང་དག་བར་སྤོང་བ་བཞི་དང། འདུན་པ་དང་བརྩོན་འགྲུས་དང་སེམས་དང་དབྱོད་པའི་རྫུ་འཕྲུལ་གྱི་རྐང་པ་བཞི་དང། དད་པ་དང་རྩོན་འགྲུས་དང་དྲན་པ་
དང་ཏིང་ངེ་འཛིན་དང་ཤེས་རབ་ཀྱི་དབང་པོ་ལྔ་དང། དད་པ་ནས་ཤེས་རབ་ཀྱི་སྟོབས་ལྔ་དང། དྲན་པ་དང་ཆོས་རབ་ཏུ་རྣམ་འབྱེད་དང་བརྩོན་འགྲུས་དང་དགའ་བ་དང་ཤིན་སྦྱངས་དང་ཏིང་ངེ་འཛིན་དང་བཏང་སྙོམས་ཡང་དག་
བྱང་ཆུབ་ཀྱི་ཡན་ལག་བདུན་དང། ཡང་དག་པའི་ལྟ་བ་དང་རྟོག་པ་དང་ངག་དང་ལས་མཐའ་དང་འཚོ་བ་དང་རྩོལ་བ་དང་དྲན་པ་དང་ཏིང་ངེ་འཛིན་ཡང་དག་འཕགས་ལམ་ཡན་ལག་བརྒྱད་དེ་བྱང་ཕྱོགས་སོ་བདུན་དང་
གཟུགས་ཅན་གཟུགས་ལ་བལྟ་བ་དང་གཟུགས་མེད་གཟུགས་ལ་བལྟ་བ་དང་གཟུགས་སྡུག་པ་དང་ནམ་མཁའ་མཐའ་ཡས་དང་རྣམ་ཤེས་མཐའ་ཡས་དང་ཅི་ཡང་མེད་དང་སྲིད་རྩེ་དང་འགོག་པའི་རྣམ་ཐར་ཏེ་བརྒྱད་དང་

[022B] རྟོགས་རིགས་མི་འདྲ་བ་མེད་ཀྱང་བརྩེ་བ་སྙིང་རྗེ་ཆེན་པོ་སོགས་དང་ས་དང་ཕར་ཕྱིན་སོགས་ཀྱིས་ཐེག་ཆེན་མཆོག་ཏུ་བྱེད་
པ་ན་ལམ་གྱི་རྣམ་བཞག་སྟེ། ཕལ་ཆེར་མཛོད་དང་མཐུན་ནོ།། ཉན་རང་གཉིས་ལ་ཞུགས་གནས་བརྒྱད་དང་ཉན་ཐོས་ལ་དགེ་འདུན་ཉི་ཤུ་དང་རང་རྒྱལ་ལ་ཚོགས་ན་སྤྱོད་པ་དང་བསེ་རུ་ལྟ་བུ་གཉིས་དང་རྫོགས་པའི་སངས་རྒྱས་ཀྱང་
མཛོད་ལྟར་འདོད་པ་ནི་འབྲས་བུའི་རྣམ་བཞག་ཡིན་ནོ། །རྒྱུ་རྐྱེན་ཚོགས་ཤིང་འདུས་བྱས་པའི་དངོས་པོ་རྣམས་སྐད་ཅིག་མ་དང། མངོན་པ་སྡེ་བདུན་བཀའ་མ་ཡིན་པར་བྱས་ཤིང། མངོན་པའི་སྡེ་སྣོད་དུ་གྱུར་བའི་བཀའ་ནི་མདོ་སྡེ་དང་
འདུལ་བའི་སྡེ་སྣོད་ཀྱི་ནང་དུ་གནས་པའི་ཆོས་རྣམས་ཀྱི་རང་དང་སྦྱིའི་མཚན་ཉིད་ཐོར་བུར་འཆད་པའི་མདོ་རྣམས་ཡིན་ལ། བཀའ་བསྟན་ལ་སོགས་པའི་ལུང་ནི་ཚིག་གི་རང་བཞིན་ཡིན་པས་གཟུགས་སུ་འདུས་སོ།། ཕྲ་རབ་རྡུལ་
ལ་ཕྱོགས་ཆ་ཡོད་པར་འདོད་པ་དང་མེད་པར་འདོད་པ་གཉིས་དང། རྣམ་རིག་མིན་པའི་གཟུགས་རྫས་སུ་མེད་ཅིང་མིག་དབང་གཟུགས་ཅན་ཚང་མ་མིན་པ་དང། འདུས་མ་བྱས་ཀྱི་ཆོས་རྣམས་དངོས་པོར་མེད་ཅིང་ལྡན་མིན་འདུ་བྱེད་བེམ་
པོ་སྟེ་རྫས་སུ་མེད་པའི་བཏགས་ཡོད་དང། དབང་པོའི་ཤེས་པ་ནི་ཡུལ་གྱི་འདྲ་རྣམ་དང་ལྡན་ཞིང། དེ་ལ་ལུགས་གསུམ་སྟེ། ཁྲ་བོ་ལ་ལྟས་པའི་ཚེ་སྔོ་སེར་དཀར་དམར་སོགས་གཟུང་བའི་རྣམ་པ་དང་གྲངས་མཉམ་པའི་མིག་
གི་རྣམ་ཤེས་རིགས་མཐུན་དུ་མ་གཅིག་ཅར་སྐྱེ་བར་འདོད་པ་དང། དེའི་ཚེ་དེ་དང་གྲངས་མཉམ་པའི་རྣམ་ཤེས་རིགས་མཐུན་དུ་མ་རིམ་གྱིས་སྐྱེ་བར་འདོད་པ་དང། དེའི་ཚེ་ཁྲ་བོའི་སྟེང་གི་ཁ་དོག་སྣ་ཚོགས་པ་རྣམ་ཤེས་གཅིག་ལ་

[023A]༄༅། །འཆར་བ་མི་འགལ་བས་ན་ཁྲ་བོའི་རྣམ་ཅན་གྱི་རྣམ་ཤེས་གཅིག་བུ་སྐྱེ་བར་འདོད་པ་དང་གསུམ་མོ། །དེ་དག་ལས་དང་པོ་ལ་ལུང་རིགས་ཀྱི་རྗེས་འབྲང་གཉིས་ཀ་ཡོད་ལ། བར་བ་ནི་ལུང་གི་
རྗེས་འབྲང་གི་མདོ་སྡེ་བ་ཁོ་ནའི་ལུགས་སུ་བཤད་དེ། སྒྲུབ་བྱེད་གསལ་བར་མ་བཤད་པས་ན་བརྟག་དགོས་སོ།། རྒྱུ་འབྲས་མཚན་ཉིད་པ་ལ་དུས་མི་མཉམ་པ་ཞིག་དགོས་ལ། དགྲ་བཅོམ་པ་ཡིན་ན་སྦངས་རྟོགས་
ལས་མི་མཉམ་པས་ཁྱབ་ཅིང། བསམ་གཏན་དང་པོ་གསུམ་གྱི་ཡན་ལག་གི་བདེ་པ་ནི་ལུས་ཤེས་སུ་གྱུར་བའི་ཚོར་བ་ཡིན་པས་ན་སྒོམ་སྟོབས་ཀྱིས་བསྐྱེད་པའི་ལུས་ཤེས་ནི་བསམ་གཏན་གྱི་ཡན་ལག་ཏུ་རུང་ངོ། །
མངོན་སུམ་ལ་དབང་མངོན་ཡིད་མངོན་རྣལ་འབྱོར་མངོན་སུམ་རང་རིག་མངོན་སུམ་བཞི་དང། སེམས་ཅན་གྱི་མངོན་སུམ་གྱི་སྣང་ཡུལ་ལ་མི་རྟག་པ་ཡིན་དགོས་པའི་ཕྱིར། བདག་མེད་རྟོགས་པའི་རྣལ་འབྱོར་མངོན་སུམ་
གྱིས་བདག་གིས་དབེན་པའི་འདུ་བྱེད་དངོས་སུ་དང་བདག་མེད་ཤུགས་ལ་རྟོགས་སོ།། བྱང་འཕགས་ལ་མཉམ་བཞག་པ་ཡིན་དགོས་པ་ནི་མཛོད་ལུགས་དང་མཐུན་ཀྱང། སངས་རྒྱས་ཀྱི་ཆོས་སྐུ་དང་གཟུགས་
ཕུང་གཉིས་ཀ་སངས་རྒྱས་སུ་འདོད་པ་ནི་མི་འདྲ་བའི་ཁྱད་པར་ཡིན་ནོ།། ཞེས་པའོ།། མདོ་སྡེ་བའི་སྐབས་སོ།། །།འཁོར་ལོ་དང་པོའི་དོན་བཞིན་དོན་སྨྲ་དང། ཞེས་སོགས་ཀྱི་ཚིག་དོན་ནི། འདིར་བསྟན་
འཁོར་ལོ་དང་པོའི་དོན་བཞིན་དུ་དོན་སྨྲ་སྡེ་གཉིས་དང། རིམ་པ་ལྟར་འདིར་བསྟན་འཁོར་ལོ་བར་བ་དང་ཐ་མའི་བཤད་ལུགས་བཞིན་དུ་དབུ་མ་བ་དང་སེམས་ཙམ་པའི་ལུགས་གཉིས་བཞག་པའི་ཕྱིར་ན་གྲུབ་མཐའ་

[023B] ཐེག་ཆེན་ལ་ཐེག་དམན་དང་མི་འདྲ་བའི་ཁྱད་པར་མང་པོ་ཡོད་པ་རྣམས་
མཁས་པ་རྣམས་ཀྱིས་ཐེག་ཆེན་གྱི་མདོ་དང་སྔགས་ཀྱི་ལུགས་གཉིས་སུ་བསྡུས་ཏེ་བཤད་པ་ཡིན་ཏེ། མདོ་སྔགས་རེ་རེའང་དབུ་མ་བ་དང་སེམས་ཙམ་པའི་ལུགས་སུ་བཀྲལ་བ་གཉིས་གཉིས་ཡོད་པའི་ཕྱིར་རོ།། རྒྱལ་བས་
ལུང་བསྟན་པའི་ཤིང་རྟ་ཆེན་པོ་གཉིས་ཀྱིས་རྒྱལ་ཚབ་བྱམས་མགོན་དང་རྗེ་བཙུན་འཇམ་དབྱངས་གཉིས་ཀྱི་བཀའ་དྲིན་གྱིས་མདོ་སྡེ་དགོངས་འགྲེལ་དང་བློ་གྲོས་མི་ཟད་པའི་མདོ་བཞིན་དུ་སེམས་ཙམ་པ་དང་དབུ་མ་པའི་
ཤང་རྟའི་སྲོལ་གསར་དུ་ཕྱེ་བ་དང། བོད་སྔ་རབས་པ་རྣམས་ལ་ཀླུ་སྒྲུབ་ཐོགས་མེད་དབྱིག་གཉེན་ཕྱོགས་གླང་སྟེ་ཤིང་རྟ་སྲོལ་འབྱེད་བཞིར་གྲགས་པ་མི་འཐད་པ་དང། རང་ལུགས་ལ་ཀླུ་སྒྲུབ་ཐོགས་མེད་རྗེ་བཙུན་བྱམས་པ་
སྟེ་ཤིང་རྟ་སྲོལ་འབྱེད་གསུམ་རུང་བར་མཁས་པ་རྣམས་བཞེད་དོ། །དབུ་སེམས་གཉིས་ཀྱིས་ཕལ་ཆེར་རྒྱ་ཆེ་བའི་ལམ་ལ་འདོད་པ་མཐུན་ཞིང་ཟབ་མོ་སྟོང་པ་ཉིད་ལ་འདོད་པ་མཐུན་པ་མིན་ནོ། །ཁམས་གསུམ་པོ་ཐམས་ཅད་
རྣམ་རིག་ཉིད་དང་སེམས་ཙམ་དུ་སྨྲ་བས་ན་རྣམ་རིག་པ་དང་སེམས་ཙམ་པ་ཞེས་བྱའོ། །དབྱེ་བ་ནི་ས་སྡེ་སོགས་ལུང་གི་རྗེས་འབྲང་དང་མདོ་དང་སྡེ་བདུན་ནས་བཤད་པའི་རིགས་པའི་རྗེས་འབྲང་གཉིས་དང། དབང་ཤེས་ཀྱི་
གཟུང་རྣམ་བདེན་པར་ཡོད་པར་འདོད་པའི་རྣམ་བདེན་པ་དང། དེ་རྫུན་པར་འདོད་པའི་རྣམ་རྫུན་པ་གཉིས་སོ།། འདིར་བསྟན་འཁོར་ལོ་གསུམ་ལས་ལེགས་ཕྱེའི་ཆོས་འཁོར་ནི་སྒྲ་ཇི་བཞིན་པའི་ངེས་དོན་དང་གཞན་གཉིས་ནི་སྒྲ་ཇི་

[024A]༄༅། །བཞིན་མ་ཡིན་པའི་དྲང་པའི་དོན་ནོ། །དྲང་དོན་དང་ངེས་དོན་གང་གིས་བྱེད་སྙམ་ན། རྟོན་པ་བཞི་དང་རིགས་པ་བཞིས་ཚིག་དོན་གཉིས་དང། དགོངས་པ་ཅན་བཞི་དང་ལྡེམ་དགོངས་
བཞིས་གསུང་རབ་ལ་དྲང་ངེས་འབྱེད་དོ།། འདིར་བསྟན་འཁོར་ལོ་དང་པོ་ནི་སྒྲ་ཇི་བཞིན་པ་མ་ཡིན་པའི་དྲང་དོན་ཡིན་ཏེ། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་སྟོན་པ་དང་གཟུང་འཛིན་རྫས་
གཞན་དུ་མ་གྲུབ་པར་སྟོན་པའི་ལུང་དང། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་སྒྲུབ་པ་དང། ཕྱི་རོལ་གྱི་དོན་མེད་པར་སྒྲུབ་པའི་རིགས་པས་གནོད་པའི་ཕྱིར་དང། ཀུན་བཏགས་ཐ་སྙད་དུ་ཡོད་
པ་དང། ཕྱི་དོན་སྣང་བྱེད་ཀྱི་བག་ཆགས་ལ་བརྟེན་ནས་ཕྱི་རོལ་དོན་སྣང་གི་རྣམ་ཤེས་འབྱུང་བ་ལ་དགོངས་པའི་ཕྱིར་དང། རེ་ཞིག་ཆོས་ཀྱི་བདག་མེད་སྟོན་མི་རུང་བའི་འདུལ་བྱ་རྣམས་གང་ཟག་གི་བདག་མེད་རྟོགས་
པ་ལ་བཞུགས་པའི་ཆེད་དུ་ཡིན་པའི་ཕྱིར་རོ། །འདིར་བསྟན་འཁོར་ལོ་བར་བ་ཐེག་ཆེན་གྱི་ཟབ་ལམ་རྒྱས་པར་སྟོན་པའི་མདོ་དེ་སྒྲ་ཇི་བཞིན་པ་མིན་ཏེ། ཆོས་ཐམས་ཅད་ངོ་བོ་ཉིད་མེད་པར་གསུངས་པ་ནི་མཚན་
ཉིད་གསུམ་གྱི་ངོ་བོ་ཉིད་མེད་པ་ལ་དགོངས་པའི་ཕྱིར་དང། ངོ་བོ་ཉིད་མེད་པར་གསུངས་པ་སྒྲ་ཇི་བཞིན་པར་མི་རུང་བའི་ཕྱིར་དང། སྒྲ་ཇི་བཞིན་པར་གཟུང་ན་མཚན་ཉིད་གསུམ་ཀ་ལ་སྐུར་འདེབས་སུ་འགྱུར་
བའི་ཕྱིར་རོ། །མཚན་ཉིད་གསུམ་ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་པ་སོགས་ཀྱི་ཕྱིར་མ་སྐྱེས་པ་སོགས་སུ་གསུངས་ཤིང། སྐྱེ་བ་མེད་པའི་ཆོས་ལ་བཟོད་པ་ཐོབ་པར་གསུངས་པ་ནི། འཁོར་བ་ལ་

[024B] སྐྱེས་ཟིན་སླར་ཡང་དེ་ཉིད་དུ་སྐྱེ་བ་མེད་པ་དང། ཆོས་སྔོན་མེད་པ་གཞན་སྐྱེ་བ་མེད་པ་དང། ཀུན་བཏགས་ལ་རང་མཚན་གྱིས་སྐྱེ་བ་མེད་པ་དང། གཞན་དབང་ལ་རང་དབང་པའི་སྐྱེ་བ་
མེད་པ་དང། ཡོངས་གྲུབ་ལ་གཞན་འགྱུར་གྱི་སྐྱེ་བ་མེད་པ་དང། ཟད་ཤེས་ཐོབ་པ་ལ་ཀུན་ཉོན་སྐྱེ་བ་མེད་པ་དང། ཆོས་སྐུ་ལ་ཁྱད་པར་དུ་འགྲོ་བའི་སྐྱེ་བ་མེད་པ་སྟེ་དགོངས་གཞི་བརྒྱད་ཀྱིས་སོ། །སོགས་སྒྲས་མཐར་
ཐུག་ཐེག་པ་གཅིག་དང། ཡོད་མིན་མེད་མིན་སོགས་སུ་གསུངས་པའི་དགོངས་གཞི་བསྡུས་པར་བཤད་དོ། །གཟུང་འཛིན་རྫས་གཞན་དུ་མེད་པ་དང་རྒྱུ་འབྲས་དང་མཚན་མཚོན་སོགས་ཀྱི་བྱ་བྱེད་ཀྱི་ཆ་བདེན་པར་མེད་པ་
ལ་དགོངས་ནས་ཆོས་ཐམས་ཅད་བདེན་པར་མེད་པ་དེར་བཤད་ཅེས་སློབ་དབོན་ཆོས་གྲགས་ཀྱང་གསུངས་སོ། །དེར་རང་མཚན་ཞེས་པ་དཔེ་དག་མ་དག་དཔྱད་དགོས་ཏེ། འགྲེལ་བར་དེ་ལ་བཤད་པ་མ་བྱས་པའི་ཕྱིར་དང་
གཟུང་འཛིན་གཉིས་སུ་སྣང་བ་ལྟར་མེད་པ་ལ་དགོངས་པར་བཤད་པའི་ཕྱིར་རོ། །གལ་ཏེ་དཔེ་དག་པ་ཡིན་ན། གཟུང་འཛིན་རང་མཚན་ཞེས་ཡར་སྦྱོར་རམ། རང་མཚན་རྒྱུ་འབྲས་ཞེས་མར་སྦྱོར་བ་གང་ཡིན་དང་
དོན་བཤད་ལུགས་ཀྱང་གང་ཡིན་དཔྱད་དགོས་སོ། །སྔ་མ་ལུང་གི་རྗེས་འབྲང་སེམས་ཙམ་པས་ཁམས་ཏེ་རིགས་ནི་ནུས་པ་སོ་སོར་ངེས་ཤིང་བདེན་པར་གྲུབ་པའི་ཕྱིར་ཐེག་པ་གསུམ་གྱི་རིགས་སོ་སོར་ངེས་པ་དང་རིགས་
ཆད་པའི་གང་ཟག་གསུང་རབ་ལ་ཐོས་སོགས་ཀྱིས་ཞུགས་ཀྱང་སྐྱོ་ཤིང་སོགས་དང་ངེས་འབྱུང་གི་བསམ་པ་གཏན་ནས་མི་སྐྱེ་བར་འདོད་དོ། །ཕྱི་མ་རིགས་པའི་རྗེས་འབྲང་སེམས་ཙམ་པས་སྒྲིབ་པ་མི་རྟག་པ་ཡིན་པ་དང་

[025A]༄༅། །དེ་གཞོམ་བྱེད་ཀྱི་ཐབས་ཡོད་པ་དང། ཐབས་དེ་ཤེས་མཁན་ཡོད་པ་དང། དེ་སྟོན་མཁན་ཡོད་པ་དང། དེ་ལ་དོན་གཉེར་སྐྱེ་བ་སྲིད་པའི་ཕྱིར་རིགས་ཆད་པ་མེད་པར་མ་ཟད་མཐར་
ཐུག་ཐེག་པ་གཅིག་ཏུའང་འགྲུབ་པ་ཡིན་ནོ། །ཀུན་བཏགས་བདེན་གྲུབ་ཏུ་འཛིན་པ་སྒྲོ་འདོགས་དང་མཚན་ཉིད་གཞན་གཉིས་པོ་བདེན་མེད་དུ་འཛིན་པ་སྐུར་འདེབས་དང་དེ་གཉིས་ལས་བཟློག་པ་ཆོས་རྣམས་སྒྲ་
རྟོག་གི་གཞིར་རང་མཚན་གྱིས་མ་གྲུབ་པར་རྟོགས་པའི་ལམ་ནི་དབུ་མའི་ལམ་ཡིན་ནོ། །དངོས་པོ་ཀུན་བདེན་པར་གྲུབ་ན་བྱེད་པ་པོ་གང་ཟག་ཀུན་རྫོབ་ཏུ་ཡོད་ཅེས་བཤད་པའི་དོན་ཅི་ཡིན་ཞེ་ན། ཀུན་རྫོབ་དང་དོན་
དམ་པ་སྟེ་བདེན་པ་གཉིས་སུ་ཡོད་པར་འཇོག་ཚུལ་གཉིས་ཡོད་པ་ལས། འཇོག་ཚུལ་དང་པོ་ནི་དབུ་མ་པ་དང་སེམས་ཙམ་པས་དོན་དམ་པར་ཡོད་མེད་རྩོད་པའི་དོན་དམ་དང་ཀུན་རྫོབ་ཏུ་ཡོད་པ་ཡིན་ལ་
འཇོག་ཚུལ་གཉིས་པ་ནི། ཀུན་ནས་ཉོན་མོངས་པ་སློང་དུ་རུང་བ་དང་མིང་དང་བརྡའི་ཐ་སྙད་ཀྱིས་བཏགས་པའི་ངོ་བོ་ཉིད་དང་ཐ་སྙད་འདོགས་པའི་མཚན་མའི་གཞིར་གྱུར་བ་ཡིན་མིན་གྱིས་ཀུན་རྫོབ་དང་
དོན་དམ་བར་ཡོད་པར་གསུངས་པ་ཙམ་ཡིན་ནོ། །རྫས་ཡོད་བཏགས་ཡོད་ལ་ཡང་གཉིས་སོགས་ཀྱི་དབྱེ་བ་ཡོད་པའི་ཕྱིར། ཚིག་སྐམ་དྲངས་ནས་དངོས་པོ་རྫུན་པར་གྲུབ་པར་འཁྲུལ་ལོ། །སྒྲ་རྟོག་གིས་
གནས་ཚུལ་མ་ཡིན་པར་སྒྲོ་བཏགས་པའི་ཆ་ནི་ཀུན་བཏགས་ཡིན་ལ། དབྱེ་ན་མཚན་ཉིད་ཡོངས་སུ་ཆད་པའི་ཀུན་བཏགས་དང་རྣམ་གྲངས་པའི་ཀུན་བཏགས་གཉིས་སོ། །དེ་གཉིས་ལ་མེད་པ་དང་མ་སྐྱེས་

[025B] གཉིས་སྣང་འཁྲུལ་བའི་གྮིའམ་གཉིས་སྣང་འཁྲུལ་བའི་ངོ་བོ་ནི་གཞན་དབང་ཡིན་ལ། དབྱེན་དག་པའི་གཞན་དབང་དང་མ་དག་པའི་གཞན་དབང་གཉིས་སོ། དེ་གཉིས་ལ་རིམ་བཞིན་རྣམ་
པར་མི་རྟོག་པའི་ཡེ་ཤེས་དང་ཉོན་མོངས་རྣམས་འཇོག་གོ། བདག་གཉིས་སུ་ཀུན་བཏགས་བ་ལྟར་གྲུབ་པས་སྟོང་པའི་དེ་བཞིན་ཉིད་ནི་ཡོངས་གྲུབ་དང། དེ་ལ་དབྱེ་ན། བདག་མེད་གཉིས་དང། དེ་རེ་རེ་ལའང་སྟོང་ཉིད་ཉི་ཤུ་སོགས་
ཡོད་དོ། །སྒྲས་བརྗོད་ཀྱིས་དབྱེ་ན། སྟོང་ཉིད་དོན་དོན་དམ་དང། མྱང་འདས་ཐོབ་པ་དོན་དམ་དང། ལམ་བདེན་སྒྲུབ་པ་དོན་དམ་དང་གསུམ་ཡོད་དོ། སྣོད་བཅུད་ཀྱི་འཇིག་རྟེན་གྱི་ཁམས་ཆགས་པ་དང་འཇིག་པ་དང་གནས་པ་སོགས་
མདོན་པ་འོག་མ་དང་ཆ་འདྲ་ཡང། འདོད་པ་སོ་དྲུག་དང་གནས་རིགས་བཅོ་བརྒྱད་ཀྱི་གཟུགས་ཁམས་དང། རིའི་དབྱིབས་ལ་སོགས་པ་འདྲ་བ་མིན་ཞིང། ངེས་པའི་ལས་འདག་པ་སོགས་དང། ཕུང་པོ་ལྔ་ལ་སོགས་པའི་དབྱེ་
ཚུལ་དང་དགེ་བ་ལ་སོགས་པའི་དབྱེ་བ་མི་འདྲ་བ་ཡང་སྔར་བཤད་པ་ལྟར་མང་པོ་ཡོད་དོ། །ཤེས་བྱར་ཀུན་རྫོབ་དང་དོན་དམ་བདེན་པ་གཉིས་སུ་ངོ་བོ་གཅིག་ལ་ལྡོག་པ་ཐ་དད་པས་དབྱེ་བ་ལས། ཀུན་ཉོན་སྐྱེ་རུང་གི་དམིགས་པའི་ཆ་ནས་
བཞག་པའི་ཐ་སྙད་པའི་ཆོས་དེ། ཀུན་རྫོབ་བདེན་པའི་ངོ་བོ་དང། རྣམ་གྲངས་ནི། ཐ་སྙད་བདེན་པ་དང་གཞིའི་ཆོས་སོགས་སོ། །སྒྲས་བརྗོད་ཀྱིས་དབྱེ་ན། ཀུན་བཏགས་བཏགས་པའི་ཀུན་རྫོབ་དང། གཞན་དབང་ཤེས་པའི་ཀུན་
རྫོབ་དང། ཡོངས་གྲུབ་བརྗོད་པའི་ཀུན་རྫོབ་སྟེ་གསུམ་མོ། །རྣམ་དག་ལམ་གྱི་དམིགས་པ་མཐར་ཐུག་དེ། དོན་དམ་བདེན་པའི་ངོ་བོ་དང། རྣམ་གྲངས་ནི། ཆོས་ཉིད་དང་དེ་ཉིད་སོགས་དང། དབྱེ་བ་ནི་སྔར་བཤད་ཟིན་ཏོ། །རང་གི་

[026A]༄༅། །ཞལ་བྱ་མངོན་གྱུར་དང་ལྐོག་གྱུར་གྱི་དབང་གིས་ཚད་མར་མངོན་སུམ་དང་རྗེས་དཔག་གཉིས་སུ་དབྱེ་བ་དང། མངོན་སུམ་ལ་རིགས་པའི་རྗེས་འབྲང་ལྟར་ན་དབང་མངོན་ཡིད་མངོན་རང་རིག་མངོན་སུམ་རྣལ་
འབྱོར་མངོན་སུམ་བཞི་དང། ལུང་གི་རྗེས་འབྲང་ལྟར་ན་དབང་མངོན་ཡིད་མངོན་འཇིག་རྟེན་པའི་མངོན་སུམ་དག་པའི་མངོན་སུམ་བཞི་དང། དབང་མངོན་ས་འོག་མ་པའི་རྒྱུད་ཀྱིས་བསྡུས་པ་ནི་གཟུང་འཛིན་རྫས་གཞན་དུ་སྣང་བས་
འཁྲུལ་བར་འདོད་དོ། །མིང་བརྡ་མ་སྦྱར་བའི་སྔ་རོལ་ཏུ་ལྟོ་ལྡིར་བལ་དེ་བུམ་པའོ་སྙམ་པའི་བློ་སྐྱེ་བ་མེད་པའི་ཕྱིར་ཆོས་དེའི་བདག་ཉིད་དུ་འགལ་བའི་རིགས་པ་དང། ཆོས་དེའི་མིང་མང་བའི་ཕྱིར་དོན་གཅིག་བདག་མང་པོར་འགལ་
པའི་རིགས་པ་དང། མིང་གཅིག་དོན་གཅིག་བུར་འཇུག་པ་མ་ངེས་པའི་ཕྱིར་བདག་འདྲེས་པར་འགལ་པའི་རིགས་པས་ཆོས་རྣམས་མིང་བརྡའི་གཞིར་རང་གི་མཚན་ཉིད་ཀྱིས་མ་གྲུབ་པར་སྒྲུབ་པོ། །མིང་ཚོལ་བ་དང། དོན་ཚོལ་
བ་དང། ངོ་བོ་ཉིད་དུ་འདོགས་པ་ཚོལ་བ་དང། ཁྱད་པར་དུ་འདོགས་པ་ཚོལ་བ་བཞིས་བཙལ་བ་བཞིན་མེད་པའི་ཕྱིར་མིང་བརྡའི་གཞི་དེར་རང་གི་མཚན་ཉིད་ཀྱིས་གྲུབ་པ་དེ་མེད་དོ། །ལྷན་ཅིག་དམིགས་པ་ངེས་པའི་ཕྱིར་
སྔོན་པོ་དང་སྔོན་འཛིན་དེ་རྫས་གཞན་མིན་ནོ། །རྡུལ་ཕྲ་རབ་གཅིག་ལ་ཕྱོགས་བཞི་སྟེང་འོག་ནས་ཕྲ་རྡུལ་དྲུག་གིས་བསྐོར་བའི་ཚེ་དབུས་རྡུལ་གྱི་ཤར་ངོས་ནུབ་ཕྱོགས་ལ་མི་བལྟ་ན་ཆ་ཤས་སུ་འགྱུར་ཞིང་
བལྟས་ན་ཤར་རྡུལ་གྱི་གོ་སར་ནུབ་རྡུལ་ཡང་ཡོད་པར་འགྱུར་བས་རྡུལ་ཇི་ཙམ་བསགས་ཀྱང་རགས་པར་མི་འགྱུར་རོ། །རྡུལ་ཕྲ་རབ་ཡིན་ཀྱང་བྱེ་སྨྲའི་འདོད་པ་ལྟར་ཆ་མེད་མིན་པ་ཅི་ཞིག་འགལ། མཁས་པ་མང་

[026B] །ཕྱི་དོན་ཡོད་ན་མཉམ་བཞག་ཡེ་ཤེས་ཀྱི་ངོར་ཡོད་དགོས་པ་ལ་མེད་པའི་ཕྱིར་དང། རླན་ཤེས་ཕོར་གང་ལྟ་བུའི་དངོས་པོ་གཅིག་ལ་ལས་ཅན་གྱི་ལྷ་མི་ཡི་
དྭགས་ལྟ་བུའི་ཡིད་དེ་རྣམ་ཤེས་ཀྱིས་མཐོང་ཚུལ་མི་འདྲ་བ་མང་པོ་ཡོད་པའི་ཕྱིར་དང། སྐྱེས་བུ་གཅིག་གི་བྱང་གཟུགས་དེ་དགྲ་གཉེན་ལ་ཡིད་དུ་འོང་མི་འོང་དུ་མར་སྣང་བ་དང། སྦྱོར་བ་སྟེ་རྣལ་འབྱོར་བ་ལ་མོས་པ་ལྟར་ས་ཆུར་སྣང་བ་ལ་སོགས་
པ་དང། རྨི་ལམ་ལ་སོགས་པ་དང་མཚུངས་པའི་ཕྱིར་ཕྱི་དོན་མེད་ཅིང། གཟུགས་སོགས་སེམས་ཀྱི་བདག་ཉིད་ཙམ་དུ་བདེན་པར་ཡོད་དོ། །གཟུགས་སོགས་དོན་རྣམས་རྟོག་པའི་ཞེན་གཞིར་རང་མཚན་གྱིས་མེད་པས་རྟོག་མེད་དབང་
ཤེས་ལ་སྒྲ་རྟོག་གི་གཞིར་རང་མཚན་གྱིས་གྲུབ་པ་དེར་སྣང་བ་འཁྲུལ་བར་གྲུབ་པས་ན་གཟུགས་སོགས་དབང་ཤེས་དེ་དང་རྫས་གཞན་ཡིན་པ་ཁེགས་སོ། །ཆོས་ཀྱི་བདག་འཛིན་ནི་སྤང་བྱ་ཐམས་ཅད་ཀྱི་རྟེན་ཏེ་གཞི་རྩ་མཐར་ཐུག་
ཡིན་པའི་ཕྱིར་ཆོས་ཀྱི་བདག་འཛིན་འདི་བསལ་ན་ཉོན་སྒྲིབ་ཤེས་སྒྲིབ་ཀྱིས་བསྡུས་པའི་ཀུན་རྟོག་བརྒྱ་སྟེ་མང་པོ་དང་སོགས་སྒྲས་བསྡུས་པ་དེ་དག་གི་ས་བོན་བག་ཆགས་དང་བཅས་པ་ཐམས་ཅད་ལྡོག་པར་འགྱུར་རོ། འཇུག་པའི་
ཤེས་པར་རགས་པར་སྣང་བ་དེ་རྣམ་བདེན་རྫུན་གཉིས་ཀྱིས་རྩོད་པའི་གཞི་ཡིན་ཞིང། རྩོད་ཚུལ་ནི་སྣང་བ་ལྟར་དུ་བདེན་མི་བདེན་ནམ་ཡོད་མེད་དམ། སྣང་བདེ་ལ་རྨོངས་པ་སྟེ་མ་རིག་པས་མ་བསླད་པ་དང་བསླད་པ་ལ་མི་མཐུན་པས་
རྣམ་བདེན་རྫུན་གཉིས་རྩོད་པ་ཡིན་གྱི། དབུ་སེམས་གཉིས་ཀྱིས་ཡིན་མིན་རྩོད་པའི་སྐབས་ཀྱི་བདེན་རྫུན་དང་སྦྱིར་ཡོད་མེད་དང་དངོས་པོ་ཡིན་མིན་སོགས་ལ་རྩོད་པ་མིན་ནོ། །རྣམ་བདེན་པ་ལ་དབྱེ་ན་གསུམ་སྟེ། སྒོང་ཕྱེད་

[027A]༄༅། །ཚལ་པ་དང། གཟུང་འཛིན་གྲངས་མཉམ་པ་དང། སྣ་ཚོགས་གཉིས་མེད་པའོ། །དེ་གསུམ་རིམ་བཞིན་ཤེས་པའི་གཟུང་བ་དང་འཛིན་པ་རྫས་ཐ་དང་དུ་འདོད་པ་བྲམ་ཟེ་བདེ་བྱེད་དགའ་བ་དང། གཟུང་བའི་
གྲངས་ཇི་སྙེད་པ་དེ་སྙེད་ཀྱི་རྣམ་ཅན་གྱི་སེམས་དུ་མ་གཅིག་ཅར་སྐྱེ་བར་འདོད་པ་ཤཱཀྱ་བློ་དང། ཡུལ་སྣ་ཚོགས་སྣང་བའི་རྣམ་པར་ཤེས་པའི་གཟུང་རྣམ་གཅིག་བུ་སྐྱེ་བར་འདོད་པ་ཆོས་གྲགས་ཞབས་ལྟ་བུ་ཡིན་ནོ། །རྣམ་རྫུན་པ་ལ་གཉིས་
ཏེ། རྒྱལ་བ་ལ་གཉིས་སྣང་གི་དྲི་མ་ཡོད་པ་དང་མེད་པར་འདོད་པས་དྲི་བཅས་དྲི་མེད་དུ་གྲགས་ཀྱང། རང་ལུགས་ལ་སེམས་ཀྱི་ངོ་བོ་ལ་དྲི་མས་བསླད་པ་དང་མ་བསླད་པར་འདོད་པས་དྲི་བཅས་དྲི་མེད་གཉིས་ཡོད་དོ། །ཁ་ཅིག་རྣམ་
རྫུན་པའི་ལུགས་ལ་ཕྱི་དོན་ཡུལ་དུ་བྱས་པའི་ཚད་འབྲས་ཡོད་དོ་ལོ། །དེ་མི་འཐད་དེ། ཕྱི་རོལ་གྱི་དོན་དུ་གྲུབ་ན་སེམས་ཙམ་ཞེས་པའི་དོན་ཅི་ཞིག་སྟེ་མེད་པར་འགྱུར་རོ། །ཕྱི་རོལ་དོན་འཛིན་གྱི་རྟོག་པའི་ངོར་ཕྱི་དོན་ཡོད་པ་ལ་
བྱེད་ཟེར་ན། རྣམ་བདེན་པའི་ལུགས་ལ་ཡང་དེ་ལྟར་འདོད་པ་མཚུངས་པས་དེ་རྣམ་ཛུན་པ་ཁོ་ནར་སྦྱར་བ་འཁྲུལ་ལོ། །ཆོས་ཀུན་སེམས་ཡིན་ཟེར་བ་མི་འཐད་པའི་རྩིངས་གཏམ་ཡིན་ཏེ། སྐྱོན་དང་ཡོན་ཏན་དང་འཁོར་བ་དང་
མྱང་འདས་རྣམས་གཅིག་ཏུ་འགྱུར་བའི་སྐྱོན་སོགས་མང་པོ་ཡོད་པའི་ཕྱིར་རོ། །འོ་ན་སེམས་ཙམ་ཞེས་པའི་དོན་ཅི་ཡིན་ཞེ་ན། རྨི་ལམ་ན་མིར་སྣང་བ་དེ་སེམས་ཡིན་པར་མི་སྨྲ་བས་སེམས་དེ་མིན་ཞིང་སེམས་ལས་རྫས་
གཞན་པ་མིན་པ་བཞིན་དུ། སེམས་ལ་སྣང་ཞིང་གྲགས་པའི་ཆོས་རྣམས་སེམས་དེ་མིན་ཞིང་སེམས་ལས་རྫས་གཞན་པ་མེན་པ་དེ་ཡིན་ནོ། །ཀུན་གཞི་རྣམ་ཤེས་ནི་ངོ་བོ་མ་བསྒྲིབ་ལ་ལུང་དུ་མ་བསྟན་པའི་སེམས་རྟོགས་པར་

[027B] དགེ་མི་དགེ་སྣ་ཚོགས་ཀྱི་བག་ཆགས་བསྒོ་གཞི་ཡིན་པས་ས་བོན་ཐམས་ཅད་པའོ། །ཉོན་ཡིད་ནི་ཀུན་གཞི་དེར་དམིགས་པའི་དར་སེམས་ཁྱད་པར་ཅན་ནོ། །རྣམ་ཤེས་ཚོགས་བརྒྱད་ནི་སློབ་དཔོན་
ཐོགས་མེད་སྐུ་མཆེད་རྗེས་འབྲང་དང་བཅས་པས་འདོད་དོ། ཀུན་གཞི་མ་བཤད་པ་རྣམས་འཛིན་ཚུལ་མི་འདྲ་བའི་རྟོག་པ་གཉིས་གཅིག་ཅར་མངོན་དུ་གྱུར་བ་མིན་པ་སོགས་ལུང་རིགས་དུ་མ་ཡོང་བའི་ཕྱིར་རྣམ་ཤེས་ཚོགས་བརྒྱད་འདོད་པ་
མིན་ནོ། །དེ་ནི་ཚད་མ་སྡེ་བདུན་རྗེས་འབྲང་གི་ལུགས་སོ། །ཏིང་ངེ་འཛིན་སྒོམ་པའི་ཐབས་ཡིད་ལ་བྱེད་ཚུལ་དང་དམིགས་པར་མཁས་པ་ཞིག་དགོས་པའི་ཕྱིར་ཡིད་བྱེད་དངོས་གཞི་མཚན་ཉིད་སོ་རིག་ནས་སྦྱོར་མཐའི་འབྲས་བུའི་ཡིད་
བྱེད་ཀྱི་བར་བདུན་དང། ཡིད་ལ་བྱེད་པ་གཞན་བཞི་བཅུ་ནི། ཚིག་དོན་གཉིས་དང། ལུས་སོགས་བཞི་དང། མོས་པ་དང་དེ་ཁོ་ན་ཉིད་གཉིས་དང། སློབ་སོགས་གསུམ་དང། ཡོངས་སུ་ཤེས་པ་སོགས་གསུམ་དང། རྣམ་རྟོག་
དང་བཅས་པའི་གཟུགས་བརྙན་སོགས་བཞི་ཡིད་ལ་བྱེད་པ་ལ་སོགས་པའོ། །དམིགས་པ་གང་ཞེ་ན། མཚན་མའོ། །དེ་ལ་དབྱེ་ན། དམིགས་པ་དང། གཞི་དང། ཡོངས་སུ་སྤང་བར་བྱ་བ་དང། སོ་སོར་བརྟེན་པར་བྱ་བའི་མཚན་
མ་བཞི་དང། གཞན་ཡང་མཚན་མ་སུམ་ཅུ་རྩ་གཉིས་ཡོད་དེ། རང་གི་སེམས་ཀྱི་མཚན་མ་ནས་མངོན་པར་བསྒྲུབ་པའི་མཚན་མའི་བར་སོ་གཉིས་སའི་དངོས་གཞིར་བཤད་དོ། །ཡིད་ལ་བྱེད་པ་དེ་དག་བསྡུས་ན་མོས་པ་ཡིད་ལ་
བྱེད་པ་དང་དེ་ཁོ་ན་ཉིད་ཡིད་ལ་བྱེད་པ་གཉིས་སམ། སེམས་ནང་ཁོ་ནར་འཇོག་པ་ལ་སོགས་པའི་སེམས་གནས་དགུ་འང་བཤད་པ་དེར་བསྡུས་སོ། །གཞན་ཡང་ཉེས་པ་ལྔ་སྤོང་བ་དང་འདུ་བྱེད་བརྒྱད་དང་ལྡན་ཚུལ་དང། སོགས་

[028A]༄༅། །སྒྲས་ཞི་གནས་ཀྱི་དམིགས་པ་བཞི་ལ་མཁས་པ་དང། ཡིད་བྱེད་དེ་དག་ལམ་ལྔ་གང་ལ་སྦྱོར་བ་སོགས་ཤེས་པར་བྱང་གོས་པར་བསྟན་ཏོ། །ཡོན་ཏན་སྡེ་ཚན་བཅུ་གཉིས་དང། ཡོན་ཏན་གྱི་གྲངས་
གོང་དུ་འཕེལ་བ་དང། མཐུ་ཕུལ་དུ་བྱུང་བ་གོང་དུ་འཕེལ་བ་དང། ཕར་ཕྱིན་ལྷག་ཚུལ་དང། རྣམ་སྨིན་གྱི་སྐྱེ་བ་གོང་དུ་འཕེལ་བའི་ཁྱད་པར་སྟེ་བཞི་སོགས་ཀྱིས་ས་བཅུ་དང་ཕར་ཕྱིན་བཅུའི་ཁྱད་པར་ཤེས་པར་བྱའོ། །
དབང་པོ་ལྔ་པོ་ཐམས་ཅད་ལ་སོ་སོར་ཡོན་ཏན་བརྒྱ་ཕྲག་བཅུ་གཉིས་འབྱུང་བ་དང། མིག་སོགས་དབང་པོ་ལྔ་གནས་གྱུར་པས་དོན་ལྔ་པོ་ཐམས་ཅད་ལ་འཇུག་པ་སོགས་དང། ཡིད་གནས་གྱུར་བས་རྣམ་པར་མི་རྟོག་
པའི་ཡེ་ཤེས་རྣམ་པར་དག་པ་དང། དོན་དང་བཅས་པའི་འཛིན་པ་གནས་གྱུར་པས་ཞིང་རྣམ་པར་དག་པ་དང། རྣམ་རྟོག་གནས་གྱུར་བས་ཡེ་ཤེས་དང་འཕྲིན་ལས་དུས་ཐམས་ཅད་དུ་ཐོགས་པ་མེད་པ་དང། རྟེན་གནས་གྱུར་པས་
མི་གནས་པའི་མྱང་འདས་དང། འཁྲིག་པ་གནས་གྱུར་བས་བདེ་བར་གནས་པ་སོགས་དང། ནམ་མཁའི་འདུ་ཤེས་གནས་གྱུར་བས་ནམ་མཁའི་མཛོད་དུ་འགྱུར་བ་སོགས་ལ་འབྱོར་བ་དམ་པ་འཐོབ་པར་འགྱུར་བ་སྟེ་གནས་གྱུར་
བདུན་གྱིས་འབྱོར་བ་བདུན་འཐོབ་པ་དང། ངོ་བོ་ཉིད་སྐུ་དང་ཡེ་ཤེས་ཆོས་སྐུ་དང་ལོངས་སྐུ་དང་སྦྲུལ་སྐུ་སྟེ་བཞི་དང། ཆོས་ལོངས་གཉིས་དང་སྦྲུལ་སྐུ་གསུམ་སྟེ་སྐུ་ལྔ་སོགས་དང། མཛད་པ་བཅུ་གཉིས་དང། མདོ་སྡེ་
རྒྱན་ལས་བཤད་པའི་འཕྲིན་ལས་བཅུ་དང། མངོན་མཐོ་ངེས་ལེགས་ལ་འགོད་པའི་འཕྲིན་ལས་གཉིས་དང། མངོན་རྟོགས་རྒྱན་ལས་བཤད་པའི་འཕྲིན་ལས་ཉེར་བདུན་དང། གཟུང་རྒྱལ་གྱི་མདོ་ནས་བཤད་པཱི་

[028B] གཞན་ཡང། འདིར་མ་བཤད་པའི་གཞི་ལམ་འབྲས་གསུམ་གྱི་ཁྱད་པར་དབུས་མཐའ་རྣམ་འབྱེད་དང་ཆོས་དང་ཆོས་ཉིད་རྣམ་འབྱེད་གཉིས་དང་མདོ་སྡེ་རྒྱན་དང་དགོངས་འགྲེལ་དང་ཐེག་བསྡུས་རྩ་འགྲེལ་
ལ་སོགས་པ་ལས་བཤད་པ་རྣམས་ཤེས་པར་བྱའོ། །ཞེས་པའོ། །རྣམ་རིག་པའི་སྐབས་སོ།། །།ད་ནི་མཐའ་བྲལ་དབུས་སྨྲ་ངོ་བོ་ཉིད་མེད་པས། ཞེས་སོགས་ཀྱི་གཞུང་གི་ཚིག་དོན་བཤད་པར་བྱ་སྟེ། ཆོས་རྣམས་དོན་དམ་
པར་ཡོང་པའི་རྟག་མཐའ་དང། ཐ་སྙད་དུ་མེད་པའི་ཆད་མཐའ་དང་བྲལ་བའི་དབུས་འཐད་པར་སྨྲ་བ་དང། བདེན་གྲུབ་ཀྱི་ངོ་བོ་ཉིད་མེད་པར་སྨྲ་བས་དབུ་མ་པ་དང་ངོ་བོ་ཉིད་མེད་པར་སྨྲ་བ་ཞེས་བྱ་བའི་དབྱེ་བ་ནི་ཐལ་འགྱུར་བ་དང་རང་རྒྱུད་
པ་གཉིས་སུ་ཡོད་པ་དང། དེ་གཉིས་ལས་གཞན་པའི་དབུ་མ་པར་ཁས་འཆེ་བ་དག་ནི་མིང་དབུ་མ་པར་བཏགས་པ་ཙམ་ཡིན་གྱི་དོན་ལ་དབུ་མ་པར་མི་རུང་ངོ།། ཐ་སྙད་དུ་ཡང་ཡོད་པ་མིན་པའི་མེད་མཐའ་དང་བདེན་གྲུབ་ཀྱི་དངོས་
པོར་ཡོད་པའི་རྟག་མཐའ་བཀག་ནས་རྟེན་འབྱུང་གི་ཆོས་བདེན་གྲུབ་རྣམ་པར་བཅད་ཙམ་གྱི་མེད་དགག་དབུ་མ་ཡིན་པར་འདོད་པ་མཚུངས་པས་ཐལ་རང་གཉིས་ཀ་དབུ་མ་པ་ཡིན་ཀྱང། རང་ངོས་ནས་གྲུབ་པ་དང་ཕྱི་རོལ་དོན་དུ་མ་
གྲུབ་པ་ལྟ་བུ་རྟག་ཆང་ཕྲ་མོའི་མཐའ་ཀུན་དང་བྲལ་བ་དེ་ནི་ཐལ་འགྱུར་བའི་ལུགས་ཡིན་ནོ།། ཐེག་ཆེན་གྱི་བསྟན་པ་ཤེར་ཕྱིན་གྱི་མདོའི་དགོངས་པ་འགྲེལ་མཁན་བྱུང་བའི་རིམ་པ་ནི། སྟོན་པ་ཐུབ་པའི་དབང་པོ་མྱ་ངན་ལས་
འདས་པའི་རྗེས་སུ་ལོ་བཞི་བརྒྱའི་དུས་ན་དཔལ་མགོན་འཕགས་པ་ཀླུ་སྒྲུབ་ཀྱིས་ཀླུའི་ཡུལ་ནས་ཐེག་ཆེན་གྱི་མདོ་ཡུམ་འབུམ་པ་ལ་སོགས་པ་སྦྱན་དྲངས་ནས་ཡུམ་གྱི་མདོའི་དགོངས་པ་མཐའ་གཉིས་སྤངས་པའི་དབུ་མར་བཀྲལ་

[029A]༄༅། །བའི་ཤིང་རྟའི་སྲོལ་ཕྱེ་བའོ།། ལོ་དགུ་བརྒྱ་ལོན་པར་ཡུམ་གྱི་མདོའི་དགོངས་པ་སེམས་ཙམ་དུ་བཀྲལ་བའི་ཤིང་རྟའི་སྲོལ་ཕྱེ་བ་ནི་འཕགས་པ་ཐོགས་མེད་ཀྱིས་བྱས་སོ། །རྩ་བ་ཤེས་རབ་
ཀྱི་དགོངས་པ་སློབ་དཔོན་སངས་རྒྱས་བསྐྱངས་ཀྱིས་ཐལ་འགྱུར་བའི་ལུགས་སུ་བཀྲལ། དེ་ལ་སློབ་དཔོན་བྷ་བྱ་ཀ་ར་སྟེ་ལེགས་ལྡན་འབྱེད་ཀྱིས་སྐྱོན་བཟུང་ནས་དགག་པ་མཛད་དེ་རྩ་ཤེའི་དགོངས་པ་དབུ་མ་རང་
རྒྱུད་པའི་ལུགས་སུ་བཀྲལ་བའི་ཤིང་རྟའི་སྲོལ་ཕྱེའོ། །སློབ་དཔོན་ཟླ་བ་གྲགས་པས་ལེགས་ལྡན་གྱི་ལུགས་དེ་ལེགས་པར་བཀག་ནས་རྩ་ཤེའི་དགོངས་པ་རང་རྒྱུད་པ་མན་ཆད་དང་ཐུན་མོང་མིན་པར་བསྒྲུབ་
རྡོའི་རྗེས་སུ་སློབ་དཔོན་ཞི་བ་འཚོས་རང་རྒྱུད་གཉིས་པ་སྟེ་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་གསལ་བར་བྱས་སོ། །ཁ་ཅིག་རིགས་ཤེས་ཀྱིས་དབྱད་བཟོད་དུ་མ་གྲུབ་པ་ལ་འཁྲུལ་ནས་ཆོས་ཐམས་
ཅད་ཅི་ཡང་མེད་ཟེར་བ་དང། ཁ་ཅིག་སྙིང་པོ་རྟག་བརྟན་སྟོན་པའི་མདོའི་ཚིག་ཟིན་ལ་བརྟེན་ནས་ཀུན་རྫོབ་པའི་ཆོས་གཞན་གྱིས་སྟོང་པའི་བདེ་གཤེགས་སྙིང་པོ་ཞེས་བྱ་བའི་རྟག་པའི་བདག་སྨྲ་བ་དང། ཁ་ཅིག་ཐ་སྙད་
དུ་ཡོད་པས་ཡོད་པའི་གོ་མི་ཆོད་པས་ན་བདེན་པ་གཉིས་ཡོད་པར་མི་འདོད་ཟེར་བ་དང། ཁ་ཅིག་རང་རྒྱུད་ཀྱི་དམ་བཅའ་མེད་པར་གསུངས་པ་ལ་འཁྲུལ་ནས་ཐལ་འགྱུར་བ་ལ་རང་ལུགས་མེད་ཟེར་བ་དང། ཁ་ཅིག་འཇིག་
རྟེན་པའི་བློ་ལྷན་སྐྱེས་དེ་ཁོ་ན་ཉིད་ལ་ཚད་མ་མིན་པར་གསུངས་པ་ལ་འཁྲུལ་ནས་ཐལ་འགྱུར་བའི་ལུགས་ལ་ཚད་མ་མེད་པས་ན་ཚད་མས་གྲུབ་པ་མེད་ཟེར་བ་ལ་སོགས་པ་རྟག་ཆད་ཀྱི་མཐར་ལྷུང་བ་རྣམས་དབུ་མ་པར་

[029B] །ཁྱད་པར་དུ་ཟླ་བ་གྲགས་པའི་ལུགས་བཟུང་བར་རློམ་ཀྱང། ཀུན་མཁྱེན་ཙོང་ཁ་པ་ཆེན་པོ་ལ་ཀུན་ཏུ་དགྲར་འཛིན་པའི་སྟག་ལོ་ཁྱོད་རང་ལ་འགལ་བ་དང་འཁྲུལ་བ་མང་པོ་ཡོད་དོ། །དེ་དག་གང་ཞེ་ན་
སངས་རྒྱས་བཅོམ་ལྡན་འདས་ཐམས་ཅད་མཁྱེན་པ་ཡིན་ཡང་ཇི་སྙེད་དེ་ཀུན་རྫོབ་བདེན་པ་མི་མཁྱེན་པར་འདོད་པ་འགལ་ལོ། །སངས་རྒྱས་ཀྱིས་ན་སེམས་མེད་ཟེར་བ་ནི་ཟད་བྱེད་པ་དང་དཔྱོད་པ་པས་ཀུན་མཁྱེན་མེད་པར་འདོད་
པའི་ལུགས་ངན་པ་དབུ་མ་པའི་ལུགས་སུ་འཁྲུལ་ལོ། །དོན་དམ་བདེན་པ་བརྟེན་ནས་འབྱུང་བ་དང་ཚུགས་ཐུབ་ཏུ་གྲུབ་པར་འདོད་པ་ཆེས་ཆེར་འགལ་ལོ། །དགེ་མི་དགེའི་ལས་དེ་དག་གི་འབྲས་བུ་བདེ་སྡུག་འདོད་པ་དང་རྣམ་སྨིན་
ཏེ་ཡི་དྭགས་ཀྱི་རྣག་ཁྲག་དང་ལྷའི་བདུད་རྩི་ལ་ལོངས་སྤྱོད་པའི་དབང་མངོན་ཚད་མ་གཏན་མེད་དུ་འདོད་པ་འགལ་ལོ། །འཇུག་པ་ལས། གང་ཕྱིར་མྱུ་གུ་ས་བོན་ལས་གཞན་མིན། །དེ་ཕྱིར་མྱུག་ཚེས་བོན་ཞིག་པ་མེད། །ཅེས་
སོགས་ལ་འཁྲུལ་ནས་མ་བརྟགས་པའི་བློ་ལྷན་སྐྱེས་ཀྱི་ངོར་འབྲས་བུའི་དུས་སུ་རྒྱུ་མ་ཞིག་པར་གནས་པས་ན། བསྐལ་ཆེན་དུ་མར་མ་ཞིག་པའི་ལས་ཀྱིས་འབྲས་བུ་བསྐྱེད་པར་འདོད་ན་རྒྱུ་འབྲས་དུས་མཉམ་དུ་འགྱུར་བས་འཁྲུལ་
ལོ༑ ༑བསགས་ནས་བསྐལ་པའི་བར་དུ་མི་འཇིག་པའི་ལས་ཁས་བླངས་པ་དང་དེ་དབུ་མ་བའི་ལུགས་སུ་འདོད་པ་འགལ་ལོ། །ཀུན་རྫོབ་བདེན་པ་ནི་འཇིག་རྟེན་གྱི་ངོར་ཡིད་ཀྱི་ཐལ་འགྱུར་བ་ལ་མེད་པས་ན། རང་ལུགས་ལ་ཟབ་རྒྱས་
མི་འདོད་པ་དང་དེ་བདེན་པ་གཉིས་རྣམ་པར་གཞག་པ་ལ་མཁས་པའི་དབུ་མ་པའི་ལུགས་སུ་འདོད་པ་འགལ་ལོ། །མ་བརྟགས་མ་དབྱད་པའི་ངོར་ཤེས་བྱ་ཙམ་བདེན་གཉིས་ཀྱི་དབྱེ་གཞིར་འདོད་པ་དང་བརྟགས་ཤིང་དབྱད་པའི་རིགས་

[030A]༄༅། །ཤེས་ཀྱི་ངོར་རྙེད་པའི་དོན་དབྱེ་བར་བཀོད་པ་འགལ་ལོ། །བདེན་གྲུབ་ཀྱིས་སྟོང་པར་རྟོགས་པ་མིན་ཡང་བདག་འཛིན་སུན་འབྱིན་པའི་ཐར་ལམ་རིགས་ཤེས་ཀྱིས་ལེགས་པར་དབྱད་ངོའི་སྤྲོས་
བྲལ་ཞེས་བྱ་བ་གཅིག་འདོད་པ་དང་ཞི་སྒོ་གཉིས་སུ་མེད་པར་ཐལ་འགྱུར་པའི་གཞུང་ནས་བྱུང་བ་ལྟར་འདོད་པ་འགལ་ལོ། །ཅི་ཡང་མ་བསྒོམ་པ་སྟེ་ཅི་ཡང་ཡིད་ལ་མི་བྱེད་པ་དང་དེ་སྟོང་ཉིད་བསྒོམ་པ་ཡིན་པར་འདོད་པ་འགལ་ལོ།།
ས་མྱུག་དེ་རྫས་གཞན་ཡིན་པ་ཙམ་གྱིས་གཞན་སྐྱེ་ཁས་ལེན་པ་དང་བདག་ཐ་སྙད་དུ་ཡོད་པར་འདོད་པ་ཙམ་གྱིས་བདག་སྐྱེ་མི་འདོད་པ་ནི་འགལ་ལོ། །བསྐལ་པ་གྲངས་མེད་མང་པོར་རིགས་གནས་ཀུན་ལ་བསླབ་ཀྱང་
འབྲས་བུ་སངས་རྒྱས་པའི་དུས་ན་ཇི་སྙེད་པ་གཅིག་ཀྱང་མི་ཤེས་པ་ནི་ལམ་བགྲོད་ལུགས་ཀྱི་རིམ་པ་ལ་རྨོངས་པའི་འཁྲུལ་བ་ཡིན་ནོ། །ལྷག་མེད་མྱང་འདས་ཐོབ་པའི་སངས་རྒྱས་རང་སྣང་ལ་གཟུགས་རིག་གཏན་ནས་
མེད་པ་དང་སྐུ་བཞི་འདོད་པ་འགལ་ལོ། །འདི་དག་རིགས་པའི་འཕུལ་ཡིན་ནམ་སྙམ་སྟེ། ཕྱོགས་སྔ་སྨྲ་བས། དེ་དག་སངས་རྒྱས་རང་སྣང་ལ་མེད་མཉམ་དང། གཞན་ངོར་ཡོང་མཉམ་དུ་འདོད་པའི་ཕྱིར། མངོན་སུཾ་
དང་རྗེས་དཔག་གཉིས་འདོད་པ་དང་ཚད་མ་མི་འདོད་པ་འགལ་ལོ། །སྒྲུབ་བྱེད་ཀྱི་རིགས་པ་ཡོད་པ་དང་ཚད་མས་གྲུབ་པའི་དངོས་པོ་མེད་པར་འདོད་པ་འགལ་ལོ། །འདི་དག་ཀྱང་རིགས་པའི་འཕུལ་ཡིན་གྱི་དངོས་འགལ་མིན་ཏེ་
ཕྱོགས་སྔ་སྨྲ་བས། དེ་དག་མ་བརྟགས་འཁྲུལ་བའི་ངོར་ཡོད་མཉམ་དང་ཐལ་འགྱུར་བའི་རང་ལུགས་ལ་མེད་མཉམ་དུ་འདོད་པའི་ཕྱིར། ཕར་ཕྱིན་ཐེག་པ་ནས་བཤད་པའི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་

[030B] །ཁྱོད་ཀྱིས་འཇིག་ལྟ་ཀུན་
བཏགས་དང་ལྷན་སྐྱེས་ཀྱི་འཛིན་སྟངས་མི་མཐུན་པར་འདོད་པ་བཀག་པས་ན། ད་རྟག་གཅིག་རང་དབང་ཅན་དུ་འཛིན་པའི་འཇིག་ལྟ་དང་ང་བདེན་པར་གྲུབ་པར་འཛིན་པའི་འཇིག་ལྟ་གཉིས་འཛིན་སྟངས་མཐུན་པར་འདོད་དགོས་
ལ༑ དེ་ལྟར་ན་སེམས་ཙམ་པ་མན་ཆད་ཀྱི་རང་སྡེས་འཇིག་ལྟའི་ཞེན་ཡུལ་སྒྲུབ་པ་དང་འགོག་པ་གཉིས་ཀ་ཡིན་པར་ཐལ་བས་འགལ་བ་དང། བདག་མེད་ཕྲ་བ་དང་རགས་པ་རྟོགས་པའི་ལྟ་བ་གཉིས་འཛིན་སྟངས་ཀྱི་ཡུལ་གཅིག་
ཏུ་འགྱུར་བས་ན་འགལ་བ་འདུ་བར་འགྱུར་རོ། །ཀུན་གཞི་རྣམ་ཤེས་ཡོད་པ་དང་ཕྱི་དོན་ཡོད་པར་འདོད་པ་འགལ་ལོ། །དོན་དམ་བདེན་པ་རིགས་ཤེས་ཀྱིས་གྲུབ་པའི་དོན་ཡིན་པ་དང་འཕགས་པའི་མཉམ་གཞག་ཡེ་ཤེས་ཀྱི་འཛིན་སྟངས་ཀྱི་
ཡུལ་མེད་པར་འདོད་པ་འགལ་ལོ། །མངོན་པ་ནས་བཤད་པའི་བདག་མེད་མངོན་སུམ་དུ་རྟོགས་པའི་བློ་རྣལ་འབྱོར་མངོན་སུམ་མིན་པ་དང་དེ་ནས་བཤད་པའི་བདག་མེད་མངོན་གྱུར་དུ་རྟོགས་པར་འདོད་པ་འགལ་ལོ། །འཁོར་བ་རགས་
པའི་རྩ་བ་ཉོན་མོངས་ཅན་གྱི་མ་རིག་པ་དང་འཁོར་བ་ཕྲ་པའི་རྩ་བ་མ་རིག་བག་ཆགས་ཀྱིས་དང། འཁོར་བ་ཤིན་ཏུ་ཕྲ་བའི་རྩ་བ་ལས་རླུང་དང་ཁམས་འཕོ་བའི་ཆགས་པ་ཞེས་འཁོར་བའི་རྩ་བ་གསུམ་འདོད་པ་དང། ཞི་སྒོ་གཅིག་
པར་འདོ་པ་འགལ་ལོ། །ཚད་མའི་མདོ་དང་སྡེ་བདུན་ནང་རིགས་པའི་བསྟན་བཅོས་ཡིན་པ་བཀག་པས་ན། དེ་དག་མུ་སྟེགས་པའི་བསྟན་བཅོས་སུ་འདོད་དགོས་ལ། དེ་ལྟ་ན་མུ་སྟེགས་པའི་ལུགས་དེ་འགོག་པའི་བསྟན་བཅོས་

[031A]༄༅། །གང་ཡིན་པ། མུ་སྟེགས་པ་དེའི་ལུགས་ཀྱི་བསྟན་བཅོས་ཡིན་པར་འདོད་པ་འགལ་ལོ། །ཀུན་རྫོབ་བདེན་པ་འཐད་པ་དང་བྲལ་བ་ཡིན་ཡང་བདེན་བཞི་དང་ཞུགས་གནས་སོགས་རུང་བ་
དང་རིགས་པར་འདོད་པ་འགལ་ལོ། །གཞི་ཀུན་མེད་པ་སྟེ་གཞི་མེད་རྩ་བྲལ་དུ་འདོད་པ་དང་མི་རྟག་པ་སོགས་ཀྱི་ཁྱད་གཞི་དང་ཀུན་བརྟགས་སོགས་ཀྱི་གདགས་གཞི་ཁས་བླངས་པ་འགལ་ལོ། །ཕར་ཕྱིན་ཐེག་པཱི་
རྫོགས་པའི་སངས་རྒྱས་ཡིན་པ་དང་དེ་ཉིད་སྔགས་བླ་མེད་ཀྱི་ཚོགས་ལམ་ནས་སླར་འཇུག་པར་འདོད་པ་འགལ་ལོ། །ཕར་ཕྱིན་ཐེག་པ་ནས་བཤད་པའི་ཤེས་སྒྲིབ་ཀུན་ཟད་པའི་གང་ཟག་གི་རྒྱུད་ལ་ཁམས་འཕོ་
འགྱུར་གྱི་བག་ཆགས་ཡོད་པར་འདོད་པ་འགལ་ལོ། །བརྗོད་བྲལ་དང་བློ་ལས་འདས་པ་དང་བློའི་ཡུལ་མ་ཡིན་པ་སོགས་ཀྱི་ཁ་བྱང་དང་ཧྭ་ཤང་གི་ཡིག་ཆ་དང་མཐུན་པའི་སྒོམ་ཡིག་ངན་པ་རྣམས་ཁྱོད་ལ་བྲུལ་
བའི་རྒྱུ་ཡིན་ནོ། །རང་རྒྱུད་ཀྱི་རྟགས་སམ་རང་དབང་བའི་རྟགས་དོན་གཅིག་ཡིན་པའི་ཕྱིར་ན། རང་མཚན་སྣང་བ་ལ་ལྟོས་ཏེ་གནོད་མེད་ཀྱི་ཚད་མས་རྟགས་ཀྱི་ཚུལ་གསུམ་དང་ཤེས་འདོད་དང་དཔའི་ཆོས་ཅན་རྣམས་རྒོལ་
ཕྱིར་རྒོལ་གཉིས་ཀ་ལ་མཐུན་སྣང་དུ་དོན་གྱི་སྡོད་ལུགས་ནས་རང་དབང་དུ་སྔར་བསྒྲུབས་པའི་དབང་གིས་བསྒྲུབ་བྱ་རྟོགས་དགོས་པར་འདོད་ཅིང། དེ་ལྟར་སྒྲུབ་པར་བྱེད་པའི་རྟགས་སྦྱོར་འགོད་པ་འཐད་པར་ཁས་བླངས་པའི་
དབུ་མ་པ་ནི་དབུ་མ་རང་རྒྱུད་པའི་དོན་ནོ། །དེ་ལ་དབྱེ་ན་མདོ་སྡེ་སྤྱོད་པའི་དབུ་མ་རང་རྒྱུད་པ་དང་རྣལ་འབྱོར་སྤྱོད་པའི་དབུ་མ་རང་རྒྱུད་པ་གཉིས་ལས། སྡ་མས་ཕྱི་རོལ་གྱི་དོན་འཐད་པར་སྒྲུབ་ཅིང། ཕྱི་མས་ཕྱི་རོལ་

[031B] །མདོ་སྔེ་སྤྱོད་པའི་དབུ་མ་རང་རྒྱུད་པས། རང་མཚན་གྱིས་གྲུབ་པའི་མཚན་ཉིད་གསུམ་ཡོད་པར་བཞེད་ཀྱང། བདེན་པར་གྲུབ་པའི་ཀུན་བརྟགས་མཚན་ཉིད་ངོ་བོ་ཉིད་མེད་པ་དང་གཞན་
དབང་དོན་དམ་པར་སྐྱེ་བ་ངོ་བོ་ཉིད་མེད་པ་དང་ཡོངས་གྲུབ་དོན་དམ་པ་ཡང་ཡིན་ལ་ཆོས་རྣམས་ཀྱི་ཆོས་བདག་གི་ངོ་བོ་ཉིད་མེད་པ་ཙམ་གྱིས་རབ་ཏུ་ཕྱེ་བ་ཡང་ཡིན་པས་དོན་དམ་པ་ངོ་བོ་ཉིད་མེད་པ་སྟེ། དེ་འདྲ་བའི་ངོ་བོ་ཉིད་མེད་པ་
གསུམ་ལ་དགོངས་ནས་ཤེར་ཕྱིན་གྱི་མདོར་གཟུགས་ནས་རྣམ་མཁྱེན་གྱི་བར་གྱི་ཆོས་དེ་དང་དེ་རྣམས་ངོ་བོ་ཉིད་མེད་པར་གསུངས་སོ། །སྟོང་གཞིའི་དངོས་པོ་དང་བདེན་པར་གྲུབ་པར་ཀུན་བརྟགས་པའི་ཚ་དང་བདེན་གྲུབ་ངེས་སྟོང་
པ་རྣམས་ཆོས་ཅན། རིམ་པ་བཞིན་དུ་གཞན་དབང་དང་ཀུན་བཏགས་དང་ཡོངས་གྲུབ་ཏུ་འཇོག་སྟེ། རིམ་བ་བཞིན་དུ་རྒྱུ་རྐྱེན་གཞན་གྱི་དབང་གིས་སྐྱེ་བ་ཡིན་གྱི། དོན་དམ་པར་རམ་རང་དབང་དུ་སྐྱེ་བ་མིན་པའི་ཕྱིར་དང་
གནས་ཚུལ་མ་ཡིན་པར་སྒྲོ་བཏགས་པའི་ཆ་ཡིན་པའི་ཕྱིར་དང། གནས་ལུགས་མཐར་ཐུག་ཡིན་པའི་ཕྱིར་རོ། །ཉན་ཐོས་ཀྱི་འདུལ་མངོན་མདོ་སྔེ་གསུམ་ཉེ་བ་འཁོར་འོད་སྲུངས་ཀུན་དགའ་བོ་གསུམ་གྱིས་བསྡུས་ཀྱང། ཐེག་
ཆེན་གྱི་དེ་གསུམ་བྱམས་པ་འཇམ་དབྱངས་ཕྱག་རྡོར་གྱིས་བསྡུས་པས་ན། ཐེག་པ་ཆེ་ཆུང་གི་བཀའ་བསྡུད་པ་པོ་ཉན་ཐོས་སུ་མི་གཅིག་སྟེ། སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་དང་དེ་རྣམས་དང་མཐུན་པར་གསུངས་པའི་
ཆོས་ཕུང་བརྒྱད་ཁྲི་བཞི་སྟོང་གི་དོན་ཚང་བར་ཉན་ཐོས་རྣམས་ཀྱིས་མི་རྟོགས་པའི་ཕྱིར་རོ།། ཐེག་ཆེན་གྱི་སྡེ་སྣོད་ལོགས་སུ་གསུངས་པ་ལ་དོན་ནམ་དགོས་པ་ཡོད་པའི་ཕྱིར་ན་ཐེག་དམན་གྱི་མདོར་ཆོས་ཀྱི་བདག་མེད་དངོས་སུ་

[032A]༄༅། །བསྟན་པ་མིན་ནོ། །ཐག་ཁྲ་འཁྱིལ་བ་སྦྲུལ་དུ་འཛིན་པའི་འཇིགས་སྒྲག་ནི་དེ་སྦྲུལ་མིན་གྱི་ཤིང་གི་ལྕུག་མ་ཕྲ་མོ་ཡིན་ནོ་ཞེས་འཛིན་པའི་བློས་བསལ་ནུས་པ་བཞིན་དུ། གང་ཟག་གི་བདག་མེད་
མངོན་སུམ་དུ་རྟོགས་ནས་བསྒོམ་པས་ཉོན་མོངས་ཅན་གྱི་རྨོངས་པ་ས་བོན་དང་བཅས་པ་འཇོམས་ནུས་པས་ན། ཉོན་མོངས་ས་བོན་དང་བཅས་པ་སྤངས་ཏེ་འཁོར་བ་ལས་སྒྲོལ་བ་ལ་ངེས་པར་ཆོས་རྣམས་ཀྱི་གནས་ལུགས་
མཐར་ཐུག་ཆོས་ཀྱི་བདག་མེད་རྟོགས་དགོས་པ་མིན་ནོ། །ཕྱི་རོལ་སྣང་བ་ཡོད་མིན་ཏེ། ཞེས་དོན་དམ་པར་ཕྱི་རོལ་གྱི་དོན་མེད་པར་གསུངས་པ་དང། ལུས་དང་ལོངས་སྤྱོད་གནས་འདྲ་བར། །སེམས་ནི་སྣ་ཚོགས་སྣང་བས་
ན༑ ༑ཞེས་སེམས་གཅིག་བུ་གནས་དང་ལུས་སོགས་སུ་གྱུར་བར་གསུངས་པ་ནི། སེམས་ནི་ཡུལ་དེ་དག་གི་རྣམ་པ་གྲིབ་མ་ལྟ་བུས་ཁ་བསྒྱུར་བར་སྐྱེ་བའོ། །སེམས་ཙམ་དུ་ནི་ངིས་བཤད་དོ།། ཞེས་དང། ཁམས་གསུམ་པོ་
འདི་ནི་སེམས་ཙམ་མོ། །ཞེས་པའི་སེམས་ཙམ་གྱི་སྒྲས་སེམས་ལས་གཞན་པའི་ལས་གསོག་པའི་བྱེད་པ་པོ་དང་རྣམ་སྨིན་མྱོང་བའི་ཟ་བ་པོ་འགོག་པ་ཡིན་པའི་ཕྱིར་ན་ཕྱི་རོལ་གྱི་གཟུང་བ་མེད་པ་མདོའི་དོན་མིན་ནོ།།
དབང་ཤེས་ཡུལ་གྱི་རྣམ་པ་དང་ལྡན་ཞིང་གཟུགས་སྒྲ་སོགས་གཟུང་བ་དང་མིག་དང་རྣ་བའི་རྣམ་ཤེས་སོགས་འཛིན་པ་ནི་རྒྱུ་འབྲས་ཡིན་པས་ན་རིམ་ཅན་དུ་གྲུབ་པ་ཡིན་ནོ།། རྫས་རིགས་མི་མཐུན་པ་གཞི་ཐ་དད་པ་
འདུས་པ་ལ་དམག་དང་ནགས་ཚལ་ལ་སོགས་པར་གདགས་པ་རྣམས་འདུལ་པ་དང་བཏགས་ཡོད་ཡིན་ལ། རྡུལ་རེ་རེ་བ་དང་རིགས་མཐུན་པའི་རྡུལ་དུ་མ་གཞི་གཅིག་ལ་བརྟེན་པའི་བསགས་པའང་རྫས་ཡོད་ཡིན་ཞིང་

[032B] །ཟླ་བ་གཅིག་ལ་བརྟེན་པ་སྟེ་སྣང་གཞིར་བྱས་ནས་ཟླ་གཉིས་སྣང་བའི་ཤེས་པ་ལ་སོགས་པ་ཡང་ཕྱི་རོལ་གྱི་དོན་མེད་ན་མི་སྐྱེ་ཞིང། དངོས་སུ་ཁམས་
བཅོ་བརྒྱད་ཀྱི་སུམ་ཆ་གཉིས་དང་དོན་གྱིས་ཤེས་བྱ་ཐམས་ཅད་ལ་སྐུར་བ་འདེབས་པར་འགྱུར་རོ། །ཡུལ་གཞན་སྣང་བ་མེད་པའི་ཕྱིར་ན་ཡུལ་ཅན་ཤེས་པ་ཉམས་སུ་མྱོང་བའི་རང་རིག་ཤེས་པ་མིན་ནོ། །ཆོས་རྣམས་བདེན་པར་གྲུབ་ན་རིགས་
ཤེས་ཀྱི་ངོར་ཡོད་དགོས་ཏེ། རིགས་ཤེས་ཀྱིས་ཆོས་རྣམས་བདེན་པར་གྲུབ་མ་གྲུབ་དབྱད་པ་གང་ཞིག་དེ་རྣམས་བདེན་པར་གྲུབ་པའི་ཕྱིར། རྟགས་ཕྱི་མ་ཁས། རིགས་ཤེས་ཀྱི་ངོ་དེར་ཡོད་ན་བདེན་པར་གྲུབ་མི་དགོས་ཏེ། ཆོས་ཉིད་
དེར་ཡོང་ཀྱང་བདེན་གྲུབ་མ་ཡིན་པ་བཞིན་ནོ།། རིགས་ཤེས་ཀྱི་རྙེད་དོན་ཡོད་ཀྱང་རིགས་ཤེས་དེས་དབྱད་བཟོད་དུ་གྲུབ་ན་བདེན་པར་གྲུབ་པར་བཟོད་དེ་འགྱུར་དགོས་ཏེ། རིགས་ཤེས་ཀྱིས་བདེན་པར་གྲུབ་བམ་སྙམ་དུ་དེ་ལ་
དབྱད་པའི་ཕྱིར། རིགས་ཤེས་ཀྱིས་དབྱད་བཟོད་དུ་གྲུབ་པ་ནི་བདེན་པར་གྲུབ་ཚད་དང་སྐབས་འདིར་དགག་བྱ་ཆོས་བདག་ཏུ་གྲུབ་ཚད་ཡིན་ནོ།། རྟགས་དང་བསྒྲུབ་བྱའི་ཆོས་གཉིས་ལྡན་གྱི་མཐུན་དཔེ་སྒྲུབ་པར་སླ་བའི་ཕྱིར་དབུ་མ་སྙིང་པོ་རྩ་འགྲེལ་
ལས་ཕལ་ཆེར་དགག་རྟགས་འགལ་ཟླ་དམིགས་པའི་རྟགས་སྦྱོར་འགོད་པར་མཛད་དེ། དབེར་བརྗོད་ན། དབང་པོའི་གཟུགས་ཅན་བ་ཡིན་པའི་ཕྱིར་མིག་དབང་ནི་དོན་དམ་པར་གཟུགས་ལ་མི་བལྟ་སྟེ། དབེར་ན་རྣ་དབང་བཞིན་ཞེས་སོགས་
དགོད་པ་ཡིན་ནོ།། ཤེས་བྱ་དབྱེ་གཞིར་བྱས་ནས་དེ་ལ་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་སུ་ཕྱེའོ།། དོན་དམ་པའི་བདེན་པ་ཞེས་པའི་ཚིག་ཟུར་གྱི་དམ་པ་ནི་འཕགས་པའི་མཉམ་གཞག་ཟག་མེད་ཀྱི་བློ་དང། དོན་ནི་

[033A]༄༅། །ཟག་མེད་ཀྱི་བློ་ངེས་རྙེད་པའི་དོན་ཡིན་ལ། དེ་ནི་སྣང་ཚུལ་དང་གནས་ཚུལ་མཐུན་པས་མི་བསླུ་བའི་ཕྱིར་བདེན་པ་སྟེ། དེ་ནི་དོན་དམ་པའི་བདེན་པ་ཡིན་ནོ། །ཀུན་རྫོབ་ཀྱི་བདེན་པ་ཞེས་པའི་ཚིག་
ཟུར་གྱི་ཀུན་རྫོབ་ནི། དེ་ཁོ་ན་ཉིད་ལ་སྒྲིབ་པའི་ཕྱིར་ཀུན་རྫོབ་སྟེ་བདེན་འཛིན་གྱི་མ་རིག་པའོ།། གཟུགས་སོགས་ཀྱི་ཆོས་ཐ་སྙད་པ་རྣམས་བློ་ཀུན་རྫོབ་པ་དེའི་དོར་བདེན་པས་ན་དོན་དམ་ལས་གཞན་ཀུན་རྫོབ་ཀྱི་བདེན་པ་ཞེས་
རང་གསལ་བར་སྣང་བའི་བློ་ལ་སྣང་བ་ལྟར་དུ་དོན་བྱེད་ནུས་པས་མཚོན་པའི་འཇིག་རྟེན་ན་ཡང་དག་པར་གྲགས་པའི་ཆོས་དང། དེ་ལྟར་སྣང་བ་ལྟར་དུ་དོན་བྱེད་མི་ནུས་པས་མཚོན་པའི་འཇིག་རྟེན་ན་ཕྱིན་ཅི་ལོག་ཏུ་གྲགས་པའི་
ཆོས་ཀྱི་ཆ་ནས་བཞག་པའི་དོན་ནི། ཐ་སྙད་པའི་དབང་དུ་བྱས་པའི་བདེན་རྫུན་གྱི་ཁྱད་པར་ཡོད་པའི་ཕྱིར་ཀུན་རྫོབ་ཀྱི་བདེན་པ་ལ་ཡང་དག་དང་ལོག་པའི་རྫོབ་ཀྱི་དབྱེ་བ་ཡོད་དེ། དང་པོའི་མཚན་གཞི་ནི་གཟུགས་སྒྲ་
ལ་སོགས་པའི་དངོས་པོ་རྣམས་དང། གཉིས་པའི་མཚན་གཞི་ནི་གཟུགས་བརྙན་ལ་སོགས་པ་རྣམས་ཡིན་ནོ། །ཚད་མ་ལ་མངོན་སུམ་དང་རྗེས་དཔག་གཉིས་དང། མངོན་སུམ་ལ་དབང་ཡིད་རྣལ་འབྱོར་མངོན་སུམ་གསུམ་དང་
དེ་དག་དང་རང་རིག་མངོན་སུམ་བཞི་འདོད་པ་ནི། རིམ་པ་བཞིན་དུ་མདོ་སྔེ་སྤྱོད་པ་དང་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ཁྱད་པར་རོ།། ཐེག་ཆེན་རིགས་ངེས་ཀྱིས་སྒྲིབ་གཉིས་ཀྱི་བག་ཆགས་ཟད་པར་སྤངས་པ་
དང་རྫོགས་བྱང་ཐོབ་པ་དུས་མཉམ་པ་ནི་མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་དང། དེས་སྒྲིབ་གཉིས་ཟད་པར་སྤངས་པ་དང་རྫོགས་བྱང་ཐོབ་པ་དུས་མཉམ་པ་ནི་རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་སོ།།

[033B] སངས་རྒྱས་ཀྱི་ཆོས་མ་འདྲེས་པ་སུམ་བརྒྱ་ལ་སོགས་པ་ནི་འབྲས་བུའི་ཆོས་ཡིན་ནོ། །ཉོན་མོངས་དུག་གསུམ་ས་
བོན་དང་བཅས་པ་ནི་ཉོན་སྒྲིབ་དང་ཤེས་སྒྲིབ་ནི་བདེན་འཛིན་སྐོར་དགུས་བོན་དང་བཅས་པ་རྣམས་ཡིན་ནོ། །ཉན་རང་གི་ལམ་སྟེ་རྟོགས་རིགས་མཐུན་ཞིང་མི་འདྲ་བའི་ཁྱད་པར་ནི་ཚེ་གསུམ་དང་བསྐལ་ཆན་བརྒྱ་ལྟ་བུའི་དུས་ཀྱི་ཡུན་
ཚད་དང། སྲིད་པའི་ཐ་མའི་ཚེ་སློབ་དཔོན་གཞན་གྱི་མན་ངག་ལ་ལྟོས་མི་ལྟོས་དང། མཚན་དཔེ་རྗེས་མཐུན་པ་མཐོབ་པ་དང་ཐོབ་པའི་ཁྱད་པར་དང། གཞན་ལ་སྒྲ་བཅས་སྒྲ་མེད་པར་ཆོས་སྟོན་པ་སོགས་འབྲས་བུ་ཐོབ་པའི་
ཁྱད་པར་མི་འདྲ་བ་རྣམས་ཀྱིས་འབྱེད་དོ། །རང་རྒྱུད་པ་གཉིས་པར་རྣམ་བདེན་པ་དང་མཐུན་པ་དང་རྣམ་རྫུན་པ་དང་མཐུན་པ་གཉིས་ཡོད་པ་ལས། དང་པོ་ནི་ཞི་བ་འཚོ་ཡབ་སྲས་ཏེ་སྔོ་སེར་ལ་སོགས་པའི་རྣམ་པ་དངོས་པོར་འདོད་པའོ།།
གཉིས་ལ་ནི་སྔོ་སེར་ལ་སོགས་པའི་རྣམ་པ་དངོས་མེད་དུ་འདོད་པའི་སློབ་དབོན་སེང་གེ་བཟང་པོ་ལ་སོགས་པའོ། །རྣམ་རྫུན་པ་དང་མཐུན་པ་ལ་ཡང་གཉིས་ལས། རྣམ་རྫུན་དྲི་བཅས་དང་མཐུན་པ་ནི་སློབ་དབོན་ཛེ་ཏཱ་རི་དང། རྣམ་
རྫུན་དྲི་མེད་དང་མཐུན་པ་ནི་སློབ་དཔོན་ཀམལ་སྟེ་ལྭ་བ་པ་ལ་སོགས་པ་ཡིན་ནོ། །ཡུམ་འབུམ་པ་ལ་སོགས་པ་ལྟ་བུ་དགག་བྱ་ལ་དོན་དམ་བ་སོགས་ཀྱི་ཁྱད་པར་དངོས་ཤུགས་གང་རུང་དུ་སྦྱར་བའི་འཁོར་ལོ་བར་བ་ནི་ངེས་དོན་གྱི་
མདོ་དང། ཤེས་རབ་སྙིང་པོ་ལྟ་བུ་དགག་བྱ་ལ་དོན་དམ་པ་ལ་སོགས་པའི་ཁྱད་པར་དངོས་ཤུགས་གང་ལ་ཡང་མ་སྤྱར་བའི་འཁོར་ལོ་བར་བ་ནི་འཁོར་ལོ་གཉིས་པ་ཡིན་པར་མཚུངས་ཀྱང་དྲང་དོན་གྱི་མདོ་ཡིན་བ་ནི་མདོ་སྡེ་དགོངས་འགྲེལ་

[034A]༄༅། །གྱི་ལུགས་ཡིན་པར་འདི་བས་འདོད་དོ། །མཚན་ཉིད་གསུམ་གྱི་འཇོག་ཚུལ་སྔར་བཤད་པ་དང་འདྲ་ཡང་ཕྱི་དོན་མེད་པར་འདོད་པ་ནི་སྔ་མ་དང་མི་འདྲ་བའི་ཁྱད་པར་ཡིན་ནོ།། རྒྱན་སྡུག་པོ་བཀོད་པ་དང་
མདོ་སྡེ་དགོངས་འགྲེལ་དང་ལང་ཀར་གཤེགས་པའི་མདོ་ལ་སོགས་པའི་སྐབས་སུ་བརྗོད་བྱའི་དོན་སྟོན་ཚུལ་རྣམ་པ་གཉིས་ཡོད་པ་ལས། ཆོས་ཐམས་ཅད་བདེན་པར་མེད་པར་རྟོགས་ནུས་པའི་གདུལ་བྱའི་གཙོ་བོ་ལ་
ཆོས་ཐམས་ཅད་བདེན་གྲུབ་ཀྱི་ངོ་བོ་ཉིད་མེད་པར་བཤད་པའི་སྐབས་དང། རེ་ཞིག་ཆོས་ཐམས་ཅད་བདེན་པར་མེད་པར་རྟོགས་མི་ནུས་པར་རིམ་གྱིས་བཀྲི་དགོས་པའི་གདུལ་བྱ་ཕལ་བ་ལ་ཕྱི་དོན་མེད་ཅིང་སེམས་བདེན་
གྲུབ་ཏུ་སྟོན་པའི་སྐབས་ཏེ་ཚིག་གི་ཆ་གཉིས་ཡོད་པ་ནི། རིམ་པ་བཞིན་དུ་དབུ་མ་པ་དང་སེམས་ཙམ་པའི་ལུགས་སུ་འདི་བས་འདོད་པ་ཡིན་ནོ། །འདི་ནི་མདོའི་ཚིག་ལ་ཆ་ཕྱེ་བའི་བཤད་ཚུལ་ཡིན་ལ། ཚིག་ལ་ཆ་མ་ཕྱེ་
བར་མདོ་གཅིག་གི་བརྗོད་བྱའི་དོན་ལ་ཆ་ཕྱེ་བའི་དབང་དུ་བྱེད་ན། ཞི་པ་འཚོ་ཡབ་སྲས་ཀྱིས་འཁོར་ལོ་འབར་བའི་དགོངས་པ་བཀྲལ་ཚུལ་ནི་མདོ་སྡེ་དགོངས་འགྲེལ་སོགས་ཀྱི་དངོས་བསྟན་གཙོ་བོའི་དོན་ཡིན་པ་དང། སེམས་
ཙམ་པས་འཁོར་ལོ་བར་བའི་དགོངས་པ་བཀྲལ་ཚུལ་ནི་མདོ་སྡེ་དགོངས་འགྲེལ་སོགས་ཀྱི་དངོས་བསྟན་ཕལ་བའི་དོན་ཡིན་པར་བཤད་དགོས་སོ།། རང་མཚན་གྱིས་གྲུབ་པར་སྣང་བ་ལ་ཚད་མ་གཞན་གྱིས་གནོད་པ་མེད་
པའི་བློའི་སྣང་བའི་དབང་གིས་བཞག་པ་མིན་པར་ཡུལ་རང་གི་གནས་ལུགས་ཀྱི་དབང་གིས་ཡོད་པ་ནི་བདེན་མེད་ཀྱི་དགག་བྱ་ཡིན་པར་འདོད་པ་ནི་རང་རྒྱུད་པ་གཉིས་ཀ་མཐུན་ནོ། །དབུ་མ་རྒྱན་རང་འགྲེལ་དུ་ལང་གཤེགས་

[034B] །དཔེར་བརྗོད་ན། བདེན་
པར་གྲུབ་པའི་གཅིག་དང་དུ་མ་དང་བྲལ་བའི་ཕྱིར་གཟུགས་ལ་སོགས་པ་ནི་བདེན་པར་མེད་དེ། དབེར་ན་མེ་ལོང་ནང་གི་བྱང་བཞིན་གཟུགས་བརྙན་བཞིན་ནོ། །བདེན་པར་གྲུབ་ན་བདེན་གྲུབ་ཀྱི་གཅིག་དང་དུ་མ་གཉིས་པོ་དེར་
ངེས་པས་ན་རྗེས་སུ་འགྲོ་ལྡོག་གི་ཁྱབ་པ་གཉིས་གྲུབ་པོ།། ཕྱོགས་ཆོས་སྒྲུབ་ཚུལ་ནི། དེ་བདེན་པར་གྲུབ་པའི་གཅིག་མིན་ཏེ། ཆ་བཅས་ཡིན་པའི་ཕྱིར། བདེན་པར་གྲུབ་པའི་དུ་མ་མིན་ཏེ། བདེན་པར་གྲུབ་པའི་གཅིག་མེད་
པའི་ཕྱིར། གཞན་ཡང། རྡོ་རྗེ་ཟེགས་མ་དང་ཡོད་མེད་སྐྱེ་འགོག༑ མུ་བཞི་སྐྱེ་འགོག་དང་རྟེན་འབྲེལ་གྱི་རྟགས་རྣམས་ལུགས་འདིའི་བདེན་གྲུབ་འགོག་པའི་རིགས་པའི་གཙོ་བོ་ཡིན་ནོ།། གང་ཟག་གི་བདག་མེད་དང་བདེན་པ་གཉིས་
ཀྱི་རྣམ་བཞག་རྣམས་ལ་རང་རྒྱུད་པ་གཉིས་ཀ་འདོད་པ་མཐུན་ནོ།། དང་ཤེས་སྒྲིབ་ཕྲ་བ་དང་རགས་པ་ནི་རིམ་པ་བཞིན་དུ་བདེན་འཛིན་ས་བོན་དང་བཅས་པ་དང་གཟུང་འཛིན་རྫས་གཞན་དུ་འཛིན་པའི་བློ་ས་བོན་དང་བཅས་པ་ལ་སོགས་
པ་རྣམས་ཡིན་ནོ།། བདེན་བཞིའི་རྣམ་པ་བཅུ་དྲུག་དང་གཟུང་འཛིན་གཉིས་སྟོང་དང་བདེན་པར་མེད་པ་རྣམས་རིམ་པ་བཞིན་དུ་ཉན་ཐོས་དང་རང་རྒྱལ་དང་ཐེག་ཆེན་ལམ་གྱི་རྟོགས་རིགས་གསུམ་གྱི་གཞལ་བྱ་ཡིན་པས་ན་
ཐེག་པ་གསུམ་གྱི་རྟོགས་རིགས་མི་འདྲ་བའི་ཁྱད་པར་དེ་ཡིན་ནོ།། མཐོང་ལམ་སྒོམ་ལམ་རེ་རེ་ལ་མཉམ་གཞག་དང་རྗེས་ཐོབ་ཡེ་ཤེས་གཉིས་གཉིས་ཡོད་པ་ལ་སོགས་པའི་ཁྱད་པར་རྣམས་ལ་དབུ་མ་རང་རྒྱུད་པ་གཉིས་ཀ་

[035A]༄༅། །འདོད་པ་མཐུན་པ་ཡིན་ནོ། །ཞེས་པའོ།། དབུ་མ་རང་རྒྱུད་པའི་སྐབས་བྱས་ཟིན་ཏོ།། །།ད་ནི་རང་རྒྱུད་མི་བཞེད་ཕྱིར་རྒོལ་ཁས་བླངས་ལ་ཞེས་སོགས་ཀྱི་རྩ་ཚིག་གི་ཚིག་དོན་བཤད་པར་བྱ་སྟེ། རང་རྒྱུད་
ཀྱི་སྤྱོར་བ་མི་བཞེད་པར་གཞན་ལ་དབུ་མའི་ལྟ་བ་སྐྱེད་པའི་དོན་དུ་ཕྱིར་རྒོལ་གྱི་ཁས་བླངས་ལ་འགལ་བ་བརྗོད་པའི་ཐལ་འགྱུར་གཙོ་ཆེར་འགོད་པར་བཞེད་པའི་ཕྱིར་དབུ་མ་ཐལ་འགྱུར་བ་ཞེས་བྱ་བ་དེའི་མིང་གི་རྣམ་གྲངས་ནི། ཐལ་
འགྱུར་བ་དང་བཏགས་དོན་མ་བཙལ་བར་རང་རང་གི་བློ་ལ་སྣང་ཙམ་གྱི་སྒོ་ནས་ཆོས་རྣམས་ཐ་སྙད་དུ་ཡོད་པར་འཇོག་ནུས་པས་སྣང་ཙམ་གྱི་དབུ་མ་པ་དང་རྟག་ཆད་ཀྱི་མཐའ་ཕྲ་རགས་ཐམས་ཅད་ལ་མི་གནས་པས་རབ་ཏུ་མི་གནས་
པའི་དབུ་མ་པ་རྣམས་སོ།། འདི་ལ་རྟོག་དཔྱོད་སྔར་བྱས་ཟིན་ཏོ།། དབྱེ་བ་ནི་འཕགས་པ་ཡབ་སྲས་གཞུང་ཕྱི་མའི་དབུ་མ་པ་དང་སངས་རྒྱས་བསྐྱངས་ཟླ་གྲགས་ཞི་བ་ལྷ་ལྟ་བུ་ཕྱོགས་འཛིན་པའི་དབུ་མ་ཐལ་འགྱུར་བ་དང་ཀླུ་བྱང་ཤཱཀྱ་བཤེས་གཉེན་
ལྟ་བུ་ཕྱོགས་མི་འཛིན་པའི་དབུ་མ་ཐལ་འགྱུར་བ་སྟེ་གསུམ་ཡོད་དོ།། གཞུང་ནི་ཤེར་ཕྱིན་ཟབ་མོའི་མདོ་དང་རིགས་ཚོགས་དྲུག་དང་བཞི་བརྒྱ་བ་དང་སྤྱོད་འཇུག་དང་མདོ་ཀུན་བཏུས་བསླབ་བཏུས་གཉིས་དང་བྱང་ཆུབ་ལམ་སྒྲོན་ལ་
སོགས་པའོ། །ཀུན་རྫོབ་བདེན་པ་དང་དོན་དམ་བདེན་པ་གཉིས་དངེས་སུ་བསྟན་བྱའི་གཙོ་བོར་བྱས་ནས་སྟོན་པའི་མདོ་གཉིས་ནི་རིམ་བཞིན་དྲང་དོན་དང་ངེས་དོན་གྱི་མདོ་ཡིན་ཏེ། རིམ་བཞིན་དངོས་བསྟན་གྱི་དོན་དེ་ལས་ཆོས་དེའི་
གནས་  ྾  ཚུལ་དངོས་བསྟན་གྱི་དོན་དེར་ངེས་པ་ཡིན་པའི་ཕྱིར་རོ། །སྒྲས་ཟིན་ལྟར་ཁས་བླང་དུ་མི་རུང་བས་གཞན་དུ་དྲངས་དགོས་པ་དང་སྒྲས་ཟིན་གྱི་དོན་ཚད་མས་གྲུབ་ཀྱང་དེ་ཉིད་གནས་ལུགས་མཐར་ཐུགས་མིན་པས་གཞན་དུ་དྲང་ཚུལ་
  ྾  ལུགས་གཞན་དུ་དྲང་དགོས་པ་དང་ཆོས་དེའི་གནས་

[035B] བསྒྲུབ་བྱའི་ཆོས་ཀྱི་དོན་ཡིད་ལ་བྱེད་པ་དེར་ཟབ་པའི་ཉམས་ལེན་དང་གཏན་ཚིགས་ཀྱི་དོན་ཡིད་ལ་བྱེད་པ་དེར་རྒྱ་ཆེ་བའི་ཉམས་ལེན་
ཚང་ཞིང། རིམ་བཞིན་རྟག་པ་དང་ཆད་པའི་མཐའ་གཉིས་སེལ་པའི་ཕྱིར་འདི་ནི་རིགས་པའི་རྒྱལ་པོ་ཡིན་ནོ།། དེའི་ཕྱིར་སྟག་ཚང་བས་དོན་དམ་དང་ཚད་གྲུབ་དང་ཚུགས་ཐུབ་དོན་གཅིག་ཏུ་འདོད་པ་ནི་ནམ་མཁའ་ཟ་བར་འདོད་པ་དང་འདྲ་སྟེ། གྲུབ་མཐའ་བ་སུས་
ཀྱང་ཚད་གྲུབ་དང་ཚུགས་ཐུབ་དོན་གཅིག་ཏུ་མ་བྱས་པའི་ཕྱིར་རོ།། གདགས་གཞི་ཕུང་པོ་ལ་བཏགས་པ་ཙམ་མ་གཏོགས་པ་རང་དབང་བའི་བདག་ནི་མེད་པ་ཡིན་ཏེ། གདགས་གཞི་ཕུང་པོ་རྣམ་གང་ཟག་མིན་ཞིང། གང་ཟག་དེ་གདགས་གཞི་ཕུང་པོ་ལས་
ངོ་བོ་གཞན་པ་མིན་ལ། གང་ཟག་དེ་གདགས་གཞི་ཕུང་པོའི་རྟེན་མིན་ཞིང། གང་ཟག་དེ་དོན་དམ་པར་གདགས་གཞི་ཕུང་པོར་བརྟེན་པའང་མིན་ལ། གང་ཟག་དེ་དོན་དམ་པར་ཕུང་པོ་དང་མི་ལྡན་པ་དང། གདགས་གཞི་ཕུང་པོའི་དབྱིབས་གང་ཟག་མིན་
ཞིང༑ གདགས་གཞི་ཕུང་པོའི་ཚོགས་པ་གང་ཟག་མིན་པའི་ཕྱིར། དཔེར་ན་ཤིང་རྟ་སྔར་ལྟར་བཙལ་ན་རང་དབང་བའི་ཤིང་རྟ་རྙེད་རྒྱུ་མེད་པ་བཞིན་ཡིན་ཏེ། རྣམ་བདུན་གྱི་དཔྱད་པ་འདི་བུམ་པ་དང་སྣམ་བུ་དང་རེ་ལྡེ་དང་དམག་དང་ནགས་ཚལ་ལ་སོགས་
པའི་ཆོས་རྣམས་ཀུན་བདེན་མེད་དུ་གཏན་ལ་འབེབས་པ་ལ་སྦྱར་བར་འཇུག་པ་རྩ་འགྲེལ་ནས་གསུངས་སོ།། ཐལ་འགྱུར་པ་ནང་ཕན་ཚུན་ཟབ་རྒྱས་ཀྱི་དོན་འགའ་ཞིག་ལ་བརྒལ་བརྟགས་བྱེད་པའི་སྐབས་འགར་རྒོལ་བ་གཉིས་ཀ་ལ་ཚུལ་གསུམ་མཐུན་
སྣང་བར་ཚད་མས་གྲུབ་པ་དང་རྟགས་མཐུན་སྣང་བ་ཙམ་ཡོད་པར་བཞེད་ཀྱང། རང་དབང་བའི་ཚད་མས་གྲུབ་པར་འདོད་པ་མིན་པའི་ཕྱིར་རང། །རྒྱུད་ཀྱི་སྦྱོར་པ་མི་འདོད་པས་ན། སྟག་ལོས་ལུགས་འདིར་རང་རྒྱུད་ཐ་སྙད་དུ་ཡོད་པར་འདོད་པ་ནི་འཁྲུལ་

[036A]༄༅། །ཚུལ་འདི་ནི་སྟོང་ཐུན་ཆེན་མོའི་རྗེས་འབྲང་ཡིན་ཀྱང་རྣམ་བཤད་དང་ལེགས་བཤད་སྙིང་པོའི་བཤད་ཚུལ་དང་འགྲིག་དཀའ་བའི་ཚུལ་སྔར་བཤད་ཟིན་པ་ལྟར་རོ།། འཁོར་བ་ཀུན་ཉོན་ཕྱོགས་དང་མྱང་འདས་རྣམ་བྱང་
ཕྱོགས་ཀྱི་གཟུགས་སོགས་ཀྱི་ཆོས་བློ་ལ་སྣང་ཞིང་གྲགས་པ་སྟེ་རྣམ་པ་ཤར་བའི་ཇི་ལྟ་བ་དང་ཇི་སྙེད་པས་བསྡུས་པ་ཀུན། མ་བརྟགས་མ་དབྱད་པའི་བློ་ལྷན་སྐྱེས་ཀྱིས་འཇིག་རྟེན་ཀྱི་ཐ་སྙད་དུ་ཡོད་པར་འཇོག་དགོས་པའི་ཕྱིར་སྒྲ་དང་རྟོག་པས་
ཕར་བཏགས་པ་ཙམ་མིན་པར་ཡུལ་གྱི་སྟེང་ནས་གྲུབ་པ་དང་རྫས་ཡོད་དང་རང་མཚན་དང་རང་ངོས་ནས་གྲུབ་པ་དང་བདེན་པར་གྲུབ་པ་དང་ངོ་བོ་ཉིད་ཀྱིས་གྲུབ་པ་ལ་སོགས་པ་རྣམས་དགག་བྱའི་བདག་ཡིན་པར་དོན་གཅིག་ཡིན་ནོ། །
ཆོས་ཐམས་ཅད་རང་ངོས་ནས་མེད་པ་དང་མིང་དང་རྟོག་པས་ཕར་བཏགས་པ་འདིར་འཁོར་འདས་ཀྱི་བྱ་བྱེད་ཀུན་གྲ་མ་ཉམས་ཤིང་ཟུར་མ་ཆག་པར་འཇོག་ཤེས་པའི་མཁས་པ་ནི་དབུ་མ་པ་སྟེ། འཇོག་ཚུལ་འདི་ལས་རགས་པ་རང་ངོས་ནས་
གྲུབ་པ་སོགས་དང་ཕྲ་བ་མིང་དང་རྟོག་པས་བཏགས་པ་ཙམ་དུ་ཡང་མེད་པ་སོགས་གང་འདོད་པར་བྱས་ཀྱང་རྟག་པ་དང་ཆད་པའི་མཐར་ལྷུང་ངོ། །གང་ཟག་དང་ཆོས་ཀྱི་སྟེང་དུ་བདག་སྟེ་རང་གི་ངོ་བོ་ཉིད་ཀྱིས་གྲུབ་པ་གཉིས་ནི་རིམ་བཞིན་
གང་ཟག་གི་བདག་དང་ཆོས་ཀྱི་བདག་གཉིས་ཡིན་པས། དེར་མེད་པ་གཉིས་ནི་རིམ་བཞིན་གང་ཟག་གི་བདག་མེད་དང་ཆོས་ཀྱི་བདག་མེད་གཉིས་ཡིན་པར་བཞེད་དོ། །དེ་ལ་ཆོས་ཀྱི་བདག་ནི། རྡོ་རྗེ་ཡི་གཟིགས་མ་དང་ལ་སོགས་པའི་སྒྲས་
བསྡུས་པ་ཡོད་མེད་སོགས་མཐའ་བཞི་སྐྱེ་འགོག་དང་མུ་བཞི་སྐྱེ་འགོག་དང་རྟེན་འབྲེལ་གྱི་གཏན་ཚིགས་ཏེ་བཞིས་འགོག་པ་དང། གང་ཟག་གི་བདག་ནི་རྣམ་ལྔ་དང་རྣམ་བདུན་གྱི་གཏན་ཚིགས་གཉིས་ཀྱིས་འགོག་ལ། བདག་དེ་གཉིས་

[036B] །དགོངས་འགྲེལ་ནས་བཤད་པའི་འཁོར་ལོ་ཐོག་མ་དང་མཐའ་མ་ནི་སྒྲ་ཇི་བཞིན་པ་མིན་པའི་དྲང་དོན་གྱི་མདོ་དང་དེར་བཤད་པའི་འཁོར་ལོ་བར་བ་ནི་སྒྲ་ཇི་བཞིན་པའི་ངེས་དོན་གྱི་མདོ་ཡིན་པས་ན། སྐབས་འདིར་
དགོངས་འགྲེལ་གྱིས་དྲང་ངེས་ཕྱེ་བ་ལྟར་ཁས་བླང་དུ་མི་རུང་ངོ། །ལང་གཤེགས་དང་དགོངས་འགྲེལ་དང་རྒྱན་སྟུག་པོ་བཀོད་པ་ལ་སོགས་པའི་གཞུང་ཚིག་ཏུ་གྱུར་བའི་མདོ་ཚན་པ་ལྔས། སེམས་མ་གཏོགས་པའི་བྱེད་པ་པོ་གཞན་མེད་པ་
དང་གཟུགས་སོགས་རང་བཞིན་གྱིས་མ་གྲུབ་པར་རྣམ་ཤེས་ཀྱི་ཚངས་པས་བཞག་པ་ཙམ་དང་སྟོང་པ་ཉིད་དང་གཞན་དབང་ཡོངས་གྲུབ་གཉིས་ཐ་སྙད་དུ་རྣལ་འབྱོར་སྤྱོད་པ་པས་འདོད་པ་ལྟར་གྱི་མིང་དང་བརྡས་མ་བཞག་པའི་ཡོད་པ་དང་གནས་སྐབས་
སུ་རིགས་སོ་སོར་ངེས་པ་སོགས་ལ་དགོངས་ནས། ཁམས་གསུམ་པོ་འདི་ནི་སེམས་ཙམ་མོ་ཞེས་གསུངས་པ་དང། ཕྱི་དོན་མེད་པར་སེམས་ཙམ་དུ་གསུངས་པ་དང། དེ་བཞིན་གཤེགས་པའི་སྙིང་པོ་རྟག་བརྟན་དང་ཀུན་གཞི་རྣམ་ཤེས་ཡོད་པར་གསུངས་པ་
གཉིས་དང། གཞན་དབང་ཡོངས་གྲུབ་བདེན་གྲུབ་ཏུ་སྟོན་པ་དང། མཐར་ཐུག་ཐེག་པ་གསུམ་དུ་སྟོན་པ་སྟེ་མདོ་ཚན་པ་ལྔ་སྒྲ་ཇི་བཞིན་པ་མ་ཡིན་པའི་དྲང་དོན་དུ་བསྒྲུབ་པ་ཡིན་ནོ།། འོན་ཀྱང་རྩ་ཚིག་འདིར་མདོ་དྲུག་གྲངས་ནས་མདོ་ལྔ་དྲང་དོན་དུ་
བསྒྲུབ་པར་བཤད་པ་ནི་བྱེད་པ་པོ་གཞན་འགོག་ཕྱིར་དུ་སེམས་ཙམ་དུ་བསྟན་པ་དེ་སྒྲ་ཇི་བཞིན་པ་ཡིན་པས་དྲང་དོན་འགྲེལ་རྒྱུའི་མདོ་ལྔར་གསུངས་པ་ཡིན་ནོ།། འོ་ན་བྱེད་པ་པོ་གཞན་མེད་པ་དགོངས་གཞིར་བཤད་པ་མི་འཐང་པར་འགྱུར་རོ་ཞེ་ན། བྱེད་པ་
པོ་གཞན་མེད་པར་ཤེས་ཆེད་དུ་སེམས་ཙམ་དུ་གསུངས་ཞེས་པ་ཡིན་གྱི་བྱེད་པ་པོ་གཞན་མེད་པ་ལ་དགོངས་ནས་སེམས་ཙམ་དུ་གསུངས་ཞེས་པ་མ་ཡིན་པས་སྐྱོན་མེད་ཅེས་བཤད་དགོས་སམ་སྙམ་མོ།། འོན་ཀྱང་སྐབས་འདིའི་རྩ་འགྲེལ་གཉིས་ཀའི་བཤད་

[037A]༄༅། །དང་འདྲ་བ་ཡིན་ནོ། །བདག་དང་གཞན་རེ་རེའི་སྐྱེ་བ་ཡོད་པ་མིན་པའི་ཕྱིར་གཉིས་ཀ་ལས་སྐྱེ་བའང་ཁེགས་པ་ཡིན་ནོ། །རྒྱུ་མེད་པར་སྐྱེན་འབྲས་བུ་འབྱུང་བའི་ཆེད་དུ་ས་བོན་འདེབས་པ་དང་ཉོ་ཚོང་
བྱེད་པ་སོགས་དོན་མེད་པར་འགྱུར་ཅིང། འཇིག་རྟེན་གྱི་མཐོང་བ་དང་འགལ་བ་དང། དངོས་པོ་ཀུན་ལས་འབྲས་བུ་ཀུན་སྒྱེ་པའང་ཡོད་པར་འགྱུར་རོ།། འབྲས་བུ་ལ་མུ་བཞིར་དཔྱད་ནས་གཞན་སྐྱེ་དགག་པ་ནི། གཞན་ལས་སྐྱེ་ན་རྒྱུ་དེས་
འབྲས་བུ་རང་བཞིན་གྱིས་ཡོད་པ་དང། གཏན་ནས་མེད་པ་དང། ཡོད་མེད་གཉིས་ཀ་ཡིན་པ་དང། ཡོད་མེད་གཉིས་གང་ཡང་མིན་པ་རྣམས་ལས་གང་སྐྱེད་གྲང་སྟེ་བརྟག་གོ། དེ་ལ་འབྲས་བུ་རང་བཞིན་གྱིས་ཡོང་པ་ལ་སྐྱེད་བྱེད་ཀྱི་རྐྱེན་ཅི་ཞིག་
དགོས། གཏན་ནས་མེད་པ་ལ་བསྐྱེད་བྱ་སྐྱེད་བྱེད་ཀྱི་བྱ་བྱེད་དང་བྲལ་ལ། གཉིས་ཀ་ཡིན་པ་སྔར་གྱི་རིགས་པ་དེས་བསལ་ཞིང། གཉིས་ཀ་དང་བྲལ་བ་སྟེ་གང་ཡང་མིན་པ་ལ་སྐྱེད་བྱེད་ཀྱི་རྐྱེན་ངེས་ཅི་ཞིག་བྱ་སྟེ་དགོས་པ་མེད་དོ།། དངོས་
པོ་རྣམས་བདེན་པར་རྒྱུ་ཡིས་བསྐྱེད་པ་མིན་ཏེ། དོན་དམ་པར་རྒྱུ་གཅིག་གིས་འབྲས་བུ་གཅིག་བསྐྱེད་པ་མིན་ཞིང། དོན་དམ་པར་རྒྱུ་དུ་མས་འབྲས་བུ་གཅིག་མི་སྐྱེད་ལ། དོན་དམ་པར་རྒྱུ་གཅིག་གིས་འབྲས་བུ་དུ་མ་སྐྱེད་པ་མིན་ཞིང་
དོན་དམ་པར་རྒྱུ་དུ་མས་འབྲས་བུ་དུ་མའང་བསྐྱེད་པ་མིན་པའི་ཕྱིར་རོ།། རྒྱུ་གཅིག་གིས་འབྲས་བུ་གཅིག་སྐྱེད་པ་ཡོད་པར་བསྒྲུབ་པའི་ཕྱིར་དང། རྒྱུ་དུ་མས་འབྲས་བུ་གཅིག་སྐྱེད་པ་སོགས་གཞན་རྣམས་ཀྱང་རུང་བ་སྟེ་ཡོད་པའི་ཕྱིར་
རྟགས་ཟུར་བཞི་པོ་འདིར་དོན་དམ་པ་སོགས་དགག་བྱའི་ཁྱད་པར་མི་སྦྱོར་པ་ནི་འཁྲུལ་བར་ཤེས་པར་བྱའོ།། རྟེན་འབྱུང་མིན་པའི་ཆོས་ནི་ལུགས་འདིར་མེད་ལ། རྟེན་འབྱུང་ནི་ཕྲད་ནས་གྲུབ་པ་དང་ལྟོས་ནས་གྲུབ་པ་དང་བརྟེན་

[037B] །བདག་དང་གཞན་དང་གཉིས་ཀ་དང་རྒྱུ་མེད་ལས་སྐྱེ་བ་མིན་པའི་ཕྱིར་མིག་སོགས་རང་བཞིན་གྱིས་སྐྱེ་བ་མེད་དོ།། བདག་ལས་སྐྱེ་ན་སྐྱེ་བ་དོན་མེད་པ་དང་སྐྱེ་བ་ཐུག་པ་མེད་པར་
འགྱུར་བ་དང། གང་ན་གང་ཡོད་པ་དེ་ནི་དེ་ལས་སྐྱེ་བ་མིན་ཏེ། འཁར་གཞོང་ལ་ཞོ་ཡོད་པ་བཞིན་ནོ་ཞེས་པ་དང། ས་མྱུག་གཉིས་རང་བཞིན་གཅིག་ཡིན་ན་རྒྱུ་ས་བོན་དང་འབྲས་བུ་མྱུ་གུ་དུས་རྟག་ཏུ་མཐོང་བར་འགྱུར་བ་དང། རྒྱུ་ས་བོན་སྐྱེ་བ་ཞིག་
ནས་མེད་ཀྱང་འབྲས་བུ་མྱུ་གུ་སྔོན་པོ་སྐྱེས་པ་མཐོང་བའི་ཕྱིར་ས་མྱུག་རང་བཞིན་གཅིག་ན་འཇིག་རྟེན་གྱི་མཐོང་བ་དང་འགལ་བ་དང། རྒྱུ་འབྲས་ཀྱི་བྱ་བྱེད་ཀུན་གཅིག་ཏུ་འགྱུར་བ་ལ་སོགས་པའོ།། གཞན་ལས་སྐྱེས་ན་མེ་ལྕེ་ལས་མུན་པ་
འཐུག་པོ་འབྱུང་བར་ཐལ་བ་དང། རྒྱུ་དང་རྒྱུ་མིན་པ་ཀུན་ལས་འབྲས་བུ་ཡིན་མིན་ཀུན་མཚུངས་པར་འབྱུང་བར་འགྱུར་བ་དང། རང་གི་མཚན་ཉིད་ཀྱིས་གྲུབ་པའི་གཞན་ཡིན་པའི་ཕྱིར་ས་མྱུག་གཉིས་རྒྱུད་གཅིག་ཏུ་མི་རུང་བར་འགྱུར་ཏེ། དཔེར་ན་
གྲོ་དང་ནས་བཞིན་ནོ་ཞེས་པ་དང། རང་གི་མཚན་ཉིད་ཀྱིས་གྲུབ་ན་དུས་ནམ་ཡང་ལྡོག་པ་མེད་པས་ས་མྱུག་གཉིས་ཀྱང་དུས་མཉམ་དུ་ཡོད་པར་འགྱུར་དགོས་པ་ལ། དུས་མཉམ་དུ་ས་མྱུག་དེ་གཉིས་མེད་པའི་ཕྱིར་རང་གི་མཚན་ཉིད་ཀྱིས་
གྲུབ་པའི་རྒྱུ་གཞན་ལས་འབྲས་བུ་གཞན་སྐྱེ་བ་ཅི་ཞིག་ཡོད་དེ་མེད་དོ།། ཞེས་པའོ།། བོད་ཁ་ཅིག། རྒྱུ་འབྲས་ལ་སྔ་ཕྱི་བས་ཁྱབ་ཅིང། གཞན་ལ་དུས་མཉམ་དགོས་པའི་ཕྱིར་སྔ་ཕྱི་བའི་གཞན་འགོག་པ་ཡིན་ཟེར་བ་དང། ཡང་བོད་མང་པོས་
ལྡོག་པ་གཅིག་པའི་དཔུང་འཕུལ་འདོད་པ་སོགས་འཁྲུལ་པར་ཤེས་པར་བྱའོ།། མཐའ་བཞིའི་སྐྱེ་བ་མི་འདོད་ཅིང་གཞན་སྐྱེ་འཇིག་རྟེན་གྱི་ཐ་སྙད་དུའང་མེད་པར་བཤད་པའི་ཕྱིར་སྟག་ཚང་བས་སྐབས་འདིར་གཞན་སྐྱེ་ཡོད་པར་འདོད་པ་ནི་སྙོན་པའི་ཟློས་གར་

[038A]༄༅། །ལོ། །དབྱེ་གཞི་ཤེས་བྱ་དེར་དབྱེ་ངོ་ཀུན་རྫོབ་དང་དོན་དམ་པའི་བདེན་པ་གཉིས་ཡོད་ཅིང། དེ་ལས་མང་པོ་དགོས་པ་མིན་ལ་ཉུང་ན་མི་འདུ་བས་བདེན་པ་གཉིས་པོ་དེར་གྲངས་ངེས་པ་ཡིན་ནོ། །བདེན་པ་
གཉིས་ངོ་བོ་ཐ་དད་ཡིན་ན། གཟུགས་བདེན་མེད་དེ་གཟུགས་ཀྱི་གནས་ལུགས་སུ་མི་རུང་བ་སོགས་དང། བདེན་པ་གཉིས་ལྡོག་པ་གཅིག་ཡིན་ན། དོན་དམ་བདེན་པ་དེ་སོ་སོའི་སྐྱེ་བོ་ཀུན་གྱི་མངོན་སུམ་གྱི་སྤྱོད་ཡུལ་དུ་འགྱུར་བ་
སོགས་ཀྱི་སྐྱོན་ཡོང་པའི་ཕྱིར། བདེན་པ་གཉིས་ངོ་བོ་དབྱེར་མེད་ལ་ལྡོག་པའི་སྒོ་ནས་ཐ་དད་དུ་འབྱེད་པ་ཡིན་ནོ།། བདེན་གཉིས་ཀྱི་མཚན་ཉིད་ནི། རིགས་ཤེས་དང་ཐ་སྙད་པའི་བློ་ཡུལ་གང་ལ་དོན་དམ་དང་ཐ་སྙད་དཔྱོད་པའི་
ཚད་མར་སོང་བ་དང་ཚད་མ་ངེས་རྙེད་པའི་དོན་ནི། རིམ་པ་བཞིན་དུ་དོན་དམ་དང་ཀུན་རྫོབ་བདེན་པའི་དོན་ཡིན་ནོ།། སྒྲ་བཤད་ནི། ཤེས་པར་བྱ་བའི་དོན་ཡིན་པ་དང་དོན་གྱི་མཆོག་གམ་དམ་པའང་ཡིན་པ་དང་
སྣང་ཚུལ་དང་གནས་ཚུལ་མཐུན་པའི་མི་བསླུ་བའམ་བདེན་པ་ཡིན་པའི་ཕྱིར་དོན་དམ་བདེན་པ་དང། བདེན་འཛིན་གྱི་མ་རིག་པ་ནི་ནས་ལུགས་མཐོང་བ་ལ་སྒྲིབ་པའི་ཕྱིར་ཀུན་རྫོབ་ཅེས་བྱ་ལ། བློ་ཀུན་རྫོབ་པ་དེའི་དོར་བདེན་པས་
ན་ཀུན་རྫོབ་བདེན་པ་ཞེས་བྱའོ།། དོན་དམ་བདེན་པའི་དབྱེ་བ་ནི། གང་ཟག་གི་བདག་མེད་དང་ཆོས་ཀྱི་བདག་མེད་གཉིས་དང། དངོས་པོ་སྟོང་པ་ཉིད་དང། དངོས་པོ་མེད་པ་སྟོང་པ་ཉིད་དང། རང་བཞིན་སྟོང་པ་ཉིད་དང། གཞན་
གྱི་དངོས་པོ་སྟོང་པ་ཉིད་དེ་བཞི་དང། ནང་སྟོང་པ་ཉིད་དང། ཕྱི་སྟོང་པ་ཉིད་དང། ཕྱི་ནང་གཉིས་ཀ་སྟོང་པ་ཉིད་ལ་སོགས་པ་བཅུ་དྲུག་དང། སོགས་སྒྲས་བསྡུས་པ་སྟོང་ཉིད་བཅོ་བརྒྱད་དང་སྟོང་ཉིད་ཉི་ཤུའོ། །སྒྲས་བརྗོད་

[038B] སོ་སྐྱེའི་སྟོང་ཉིད་དོན་སྤྱིའི་ཚུལ་དུ་རྟོགས་པའི་བློ་དང་འཕགས་པའི་སྟོང་ཉིད་མངོན་སུམ་དུ་རྟོགས་པའི་བློ་གཉིས་ཡུལ་དང་བཅས་པ་རིམ་བཞིན་རྣམ་གྲངས་པའི་དོན་དམ་དང་གཞན་ཏེ་རྣམ་གྲངས་མ་ཡིན་པའི་དོན་
དམ་ཡིན་ནོ།། དབུ་མ་ཐལ་འགྱུར་པའི་རང་ལུགས་ལ་ཀུན་རྫོབ་བདེན་པ་ལ་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་ཀྱི་དབྱེ་བ་ཡོད་པ་མིན་ཡང། འཇིག་རྟེན་པའི་ཤེས་ངོར་མིའི་བྱད་བཞིན་དང་བྱང་བཞིན་གྱི་གཟུགས་
བརྙན་སོགས་ལ་བདེན་ཞེས་པ་དང་མི་བདེན་ཞེས་པའི་ཐ་སྙད་ཐོབ་ཏུ་རུང་བའི་ཕྱིར་རིམ་བཞིན་ཡང་དག་ཀུན་རྫོབ་དང་ལོག་པའི་ཀུན་རྫོབ་ཙམ་ཡིན་ནོ།། ཐ་སྙད་པའི་ཤེས་པ་ནི་རིགས་ཤེས་ཀྱི་སྔོན་དུ་འགྲོ་བ་དང་གྲོགས་སུ་
གྱུར་བ་སྟེ། ཐ་སྙད་པའི་ཤེས་པ་ནི་ཐབས་དང་རིགས་ཤེས་ནི་ཐབས་ལས་བྱུང་བ་ཡིན་པའི་ཕྱིར་རོ།། སྟོང་པ་ཉིད་བསྟན་པའི་དགོས་པ་ནི་རྟག་ཆད་ཀྱི་ལྟ་ངན་སོགས་བཟློག་པ་དང་བདེན་འཛིན་དང་བདེན་མེད་རྟོགས་པའི་
བློ་ལ་སྤང་བླང་བྱ་བའི་ཕྱིར་ཡིན་པས་ན། སྟག་ལོས་གནས་སྐབས་ཏེ་རིམ་པ་གསུམ་པར་སྟོང་ཉིད་མིན་པའི་སྤྲོས་བྲལ་སྒོམ་པར་འདོད་པ་འཁྲུལ་ལོ། །སྟོན་པ་སངས་རྒྱས་ཀྱིས་གདུལ་བྱ་བཀྲི་བའི་རིམ་པ་ནི། དང་པོར་
ལས་གསོགས་པ་དང་འབྲས་བུ་མྱོང་བའི་རྫས་ཡོད་ཀྱི་བདག་བསྟན་པ་སོགས་ཀྱི་སྒོ་ནས་བསོད་ནམས་མིན་པ་ངན་འགྲོའི་རྒྱུ་བཟློག་པ་དང། བར་དུ་མི་རྟག་སོགས་བཅུ་དྲུག་གི་སྟོང་པ་དང་བདག་མེད་བསྟན་པ་སོགས་ཀྱི་སྒོ་ནས་
རྟག་གཅིག་རང་དབང་ཅན་དང་རྫས་ཡོད་ཀྱི་བདག་གཉིས་བཟློག་སྟེ་ལམ་གྱི་སྣོད་རུང་དུ་བྱས་པ་དང། ཐ་མར་ཤིན་ཏུ་ཕྲ་བའི་དེ་བཞིན་ཉིད་རྟོགས་པ་དང་མངོན་དུ་གྱུར་བའི་སྒོམ་ཚུལ་བསྟན་པ་ལ་སོགས་པའི་རིམ་གྱིས་རྟག་

[039A]༄༅། །ཆད་ཀྱི་ལྟ་བ་ཕྲ་རགས་ཀུན་དང་ཆགས་སོགས་ཉོན་མོངས་ཀྱི་དྲི་མ་བག་ཆགས་དང་བཅས་པ་འཇོམས་པར་མདོ་དང་སྔགས་ཀྱི་རྒྱུད་སྡེ་བཞི་ལས་གསུངས་ཤིང་དེ་དག་གི་དགོངས་འགྲེལ་མཁན་པོ་རྣམས་
ཀྱིས་བཞེད་པ་ཡིན་ནོ། །ཟབ་མོའི་དོན་སྒོམ་པའི་རིམ་པ་ལ། ལས་དང་པོ་པས་སྟོང་པ་ཉིད་ལ་མྱོང་བ་འདོན་ཚུལ་དང། ཞི་གནས་རྗེས་མཐུན་པ་ལ་བརྟེན་ནས་ལྷག་མཐོང་རྗེས་མཐུན་པ་སྒོམ་ཚུལ་དང། ཞི་གནས་
དངོས་ལ་བརྟེན་ནས་ལྷག་མཐོང་དངོས་སྒོམ་ཚུལ་དང། སྟོང་པ་ཉིད་མངོན་སུམ་དུ་རྟོགས་ནས་སྒོམ་ཚུལ་དང། སྔགས་བླ་མེད་ཀྱི་བདེ་ཆེན་གྱིས་སྟོང་པ་ཉིད་སྒོམ་ཚུལ་ཏེ་ལྔ་ཡོད་པ་རྣམས་རྗེ་བདག་ཉིད་ཆེན་པོ་
ལ་སོགས་པའི་མཁས་པའི་དབང་པོ་རྣམས་ཀྱི་གསུང་རབ་ལ་ཞིབ་ཏུ་ལྟོས་ཤིག། རང་ངོས་ནས་མ་གྲུབ་པའི་སྟོང་པ་ཉིད་ཇི་ལྟར་རྟོགས་དཀའ་བ་བཞིན་དུ་མིང་ཙམ་ལ་བྱ་བྱེད་ཐམས་ཅད་འཐད་པའི་ཐ་སྙད་
ཀྱི་འཇོག་འཚམས་ཤིན་ཏུ་དཀའ་ཤིང། ཀུན་རྫོབ་དང་དོན་དམ་བདེན་པ་གང་ལས་ཉམས་ན་ཡང་ཕུང་བར་འདྲ་ཞིང་མཐར་ལྷུང་བར་འདྲ་བའི་ཕྱིར་ཀུན་རྫོབ་ཏུ་ཡོད་པ་དང་དོན་དམ་པར་མེད་པ་འདི་གཉིས་ལ་ཉེ་རང་
བྱ་མི་རིགས་པས་དེ་གཉིས་ཀ་ཟུང་དུ་འབྲེལ་བར་ཤེས་ཤིང་སྒོམ་པ་ནི་ཤིན་ཏུ་གཅེས་སོ།། མཚན་ཉིད་གསུམ་གྱི་འཇོག་ལུགས་རང་རྒྱུད་པའི་སྐབས་སུ་བཤད་པ་དང་མཚུངས་ཤིང། སྤྲུལ་དེ་ཐག་པ་ལ་མེད་པས་ཀུན་
བརྟགས་དང་སྦྲུལ་དངོས་ལ་ཀུན་བརྟགས་པ་མ་ཡིན་པར་ཡོངས་སུ་གྲུབ་པ་དང་འདྲ་བར། གཤིས་སམ་རང་བཞིན་ནི་གཞན་དབང་གི་རྟེན་འབྲེལ་བྱས་པ་ཅན་ལ་ནི་ཀུན་བརྟགས་དང་ཆོས་ཉིད་ལ་ཡོངས་སུ་གྲུབ་པ་དང་

[039B] །རང་
གི་མཚན་ཉིད་ཀྱིས་གྲུབ་པ་ཐ་སྙད་དུ་ཡང་མི་བཞེད་པའི་ཕྱིར་ཁས་བླངས་ཀྱི་ཁྱད་པར་ཐུན་མོང་མིན་པ་བརྒྱད་ལ་སོགས་པ་མང་པོ་ཡོད་དོ།། དེ་ཡང་ཐ་སྙད་དཔྱད་པའི་བློས་རིམ་བཞིན་མི་ཁེགས་པ་དན་མི་གྲུབ་པའི་ཕྱིར་ཕྱི་རོལ་གྱི་དོན་
ཡོད་པ་དང་ཀུན་གཞི་རྣམ་ཤེས་མེད་པར་བཞེང་པ་དང། བདེན་གྲུབ་ཀྱི་དངོས་པོ་ཡོད་པར་འཛིན་པའི་བློ་ཡོད་བཞིན་དུ་ཐར་བ་ཐོབ་པ་ཡོད་པ་མིན་པར་གསུངས་པས་བདེན་འཛིན་དེ་ཉོན་སྒྲིབ་ཡིན་པ་དང། གང་ཟག་གི་བདག་མེད་
དང་ཆོས་ཀྱི་བདག་མེད་ནི་སྟོང་གཞིའི་སྒོ་ནས་འཇོག་པས་ན་ཕྲ་རགས་མཚུངས་པ་དང། སེམས་ཅན་གྱི་རྒྱུད་ཀྱི་མཉམ་བཞག་རྣམ་པར་མི་རྟོག་པའི་ཡེ་ཤེས་མ་གཏོགས་པའི་ཤེས་པ་ལ་བདེན་འཛིན་གྱི་བག་ཆགས་ཀྱིས་མ་བསླད་པ་མེད་
པ་དང་ཚད་མས་རྟོགས་ཚུལ་ལ་གསར་རྟོགས་ཀྱི་དཔྱད་པ་མི་རུང་བའི་ཕྱིར་བྱིས་ཤེས་ཏེ་སོ་སྐྱེའི་ཤེས་པ་ཀུན་འཁྲུལ་ཤེས་ཡིན་པ་དང་བཅས་ཤེས་ཚད་མར་གྲུབ་པ་དང། ཀུན་རྫོབ་རྣམ་ཅན་གྱི་ཡིད་ཀྱི་ཚོར་བ་རྣམས་ཡིད་མངོན་ཡིན་
པ་དང་མངོན་པ་གོང་འོག་ནས་བཤད་པའི་དགྲ་བཅོམ་པ་འགའ་ཞིག་བདེན་རྣམ་བཅུ་དྲུག་མངོན་དུ་གྱུར་ཀྱང་འཕགས་པ་མིན་པའི་ཕྱིར་རྟོག་པར་གྱུར་པའི་ཡིད་མངོན་ཡོད་པ་དང་བདེན་བཞིའི་རྣམ་པ་མི་རྟག་སོགས་བཅུ་དྲུག་མངོན་
དུ་གྱུར་པའི་སོ་སོ་སྐྱེ་བོ་ཡོད་པར་བཞེད་པ་དང། སྟོང་ཉིད་ལ་དམིགས་པའི་ལྷག་མཐོང་ཐོབ་པ་དང་སྦྱོར་ལམ་ཐོབ་པ་དུས་མཉམ་ཡིན་པ་དན་ཞིག་པ་དངོས་པོ་ཡིན་པའི་ཕྱིར་བདེན་བ་རྣམ་བཅུ་དྲུག་མངོན་སུམ་དུ་རྟོགས་པ་ཙམ་གྱིས་

[040A]༄༅། །སྦྱོར་ལམ་ཙམ་ལའང་མི་སླེབ་པ་དང་དུས་གསུམ་དངོས་པོར་བཞེད་པ་དང། སྐྱེ་བའི་རྐྱེན་གྱིས་རྒ་ཤི་བ་སྐྱེད་པའི་ཕྱིར་ཞིག་པ་དངོས་པོ་ཡིན་ལ། དེའི་ཕྱིར་དགེ་མི་དགེའི་ལས་འགགས་ནས་
བསྐལ་བ་མང་པོ་སོང་ཡང། ཐོབ་པ་དང་རྒྱུན་དང་ཆུད་མི་ཟ་བ་མེད་ནའང་འབྲས་བུ་འབྱིན་པ་འཐད་པ་ཡིན་ནོ།། ཞིག་པ་དངོས་པོར་སྨྲས་པ་ཙམ་ནི་བཏགས་དོན་ལ་དཔྱད་ནས་སྨྲས་པ་མིན་ཏེ། དཔེར་ན་བུམ་པ་དངོས་
པོར་སྨྲས་པ་བཞིན་ནོ། །དུས་ཡུན་རིང་པོར་སོང་བའི་ངག་རྩུབ་པོ་སྨྲས་པའི་ལས་བྱས་པ་མ་ཞིག་པར་ད་ལྟ་བློ་ལྷན་སྐྱེས་ལ་སྣང་བར་འདོད་ན་སྔོན་བྱས་པའི་ལུས་ངག་ཡིད་གསུམ་གྱི་ལས་མཐའ་དག་ད་ལྟ་མི་དྲན་
པའི་རྒྱུ་མཚན་ཅི་ཞིག་ཡོད། བཏགས་དོན་ལ་མ་དཔྱད་པར་འཇོག་ནུས་པ་མིན་པའི་ཕྱིར་རང་རྒྱུད་དང་རང་རིག་ཡོད་པ་མིན་པ་དང། ཡུལ་ཡུལ་ཅན་ཕན་ཚུན་ལྟོས་ཚེ་མངོན་སུམ་མཚན་ཉིད་པ་ནི་ཡུལ་ཡིན་གྱི་ཡུལ་
ཅན་ནི་མིན་པ་དང། འགོག་བདེན་ཆོས་དབྱིངས་དང་འཕགས་པ་རྣམས་ཀྱིས་བདེན་མེད་མངོན་སུམ་དུ་གཟིགས་པ་དང། ལྷག་མེད་ཀྱི་ཚེ་ཕུང་པོ་ཟད་པར་མི་རུང་ཞིང། ཚོར་བ་དང་འདུ་ཤེས་འཇིག་པར་བཤད་པའི་ཕྱིར་
ལྷག་བཅས་ལྷག་མེད་ཀྱི་མྱང་འདས་ཀྱི་ཁྱད་པར་ནི་རང་ངོས་ནས་གྲུབ་པར་སྣང་བའི་འཁྲུལ་སྣང་ཟད་མ་ཟད་ཀྱི་གོ་རིམ་བཟློག་པས་འཇོག་དགོས་སོ།། ཉོན་མོངས་ཀྱི་ས་བོན་མ་ཡིན་པའི་བག་ཆགས་ནི་ཤེས་སྒྲིབ་ཡིན་ལ་
ཉོན་མོངས་ཅན་མིན་པའི་མ་རིག་པའང་ཡོད་པར་བཞེད་དོ། །ཉོན་མོངས་མ་ཟད་པར་ཤེས་སྒྲིབ་སྤོང་བའི་མགོ་མི་རྩོམ་ཞིང། སྣང་བས་ཡོད་མཐའ་དང་སྟོང་པས་མེད་མཐའ་སེལ་ཚུལ་དེ་རྣམས་དང། སོགས་སྒྲས་བསྡུས་པ་

[040B] བག་ཆགས་བསྒོ་གཞི་དང། གང་ཟག་གི་མཚན་གཞི་འཇོག་ཚུལ་སོགས་ཐུན་མོང་མིན་པའི་ཁྱད་པར་མང་པོ་ཡོད་པ་རྣམས་འཕགས་པ་ཡབ་སྲས་ཀྱི་དབུ་མའི་གཞུང་
དང་རྗེ་ཡབ་སྲས་ཀྱི་ལེགས་བཤད་རྣམས་ལ་ཞིབ་ཏུ་ལྟོས་ཤིག། ཚད་མ་ལ་མངོན་སུམ་དང་དངོས་སྟོབས་ཀྱི་རྗེས་བདག་དང་དཔེ་ཉེར་འཇལ་གྱི་རྗེས་དབག་དང་ལུང་གི་ཚང་མ་སྟེ་བཞིར་བཤད་ཀྱང། གཞལ་བྱ་མངོན་ལྐོག་གཉིས་སུ་ངེས་པའི་དབང་གིས་
མངོན་སུམ་དང་རྗེས་དཔག་གཉིས་སུ་ངེས་པ་ཡིན་ནོ།། རྟགས་ལ་ལྟོས་པ་མིན་པར་རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་སུམ་པར་བསླུ་བ་མེད་པའི་ཤེས་པ་ནི་མངོན་སུམ་གྱི་ཚད་མའི་དོན་ཡིན་པར་བཞེད་ཅིང། དབྱེ་ངོ་ནི་དབང་མངོན་
དང་ཡིད་མངོན་དང་རྣལ་འབྱོར་མངོན་སུམ་སྟེ་གསུམ་ཡོད་དོ།། །རྟགས་མ་རྒྱུ་མཚན་ལ་བརྟེན་ནས་ལྐོག་ཡུལ་ཏེ་རང་གི་འཛིན་སྟངས་ཀྱི་ཡུལ་གྱི་གཞལ་བྱ་ལྐོག་གྱུར་བ་ལ་བསླུ་བ་མེད་པའི་ཤེས་པ་ནི་རྗེས་སུ་དཔག་པའི་ཚད་མ་སྟེ། དབྱེ་ན་ཅུང་ཟད་ལྐོག་གྱུར་དང་
དཔེ་དང་འདྲ་བའི་ལྐོག་གྱུར་དང་ཤིན་ཏུ་ལྐོག་གྱུར་ཏེ་གསུམ་འཇལ་བའི་དངོས་སྟོབས་ཀྱི་རྗེས་དཔག་དང་དཔེས་ཉེར་འཇལ་གྱི་རྗེས་དཔག་དང་ལུང་གི་ཚད་མའམ་ཡིད་ཆེས་ཀྱི་རྗེས་དཔག་སྟེ་གསུམ་ཡོད་པར་བཞེད་དེ།། རང་གི་འཛིན་སྟངས་ཀྱི་ཡུལ་ལ་ངེས་པ་འདྲེན་ནུས་ཤིང་འཛིན་
སྟངས་ཀྱི་ཡུལ་དེར་ཚད་མ་གཞན་གྱིས་གནོད་པ་དང་བྲལ་བ་ནི་ཡུལ་དེ་ལ་མི་བསླུ་བའི་དོན་ཡིན་པའི་ཕྱིར་ཡུལ་དེ་ལ་འཁྲུལ་ཡང་ཚད་མར་སོང་བ་མི་འགལ་ཏེ། མི་བསླུ་བའི་དོན་ནི་སྐབས་སྟོབས་ཀྱིས་མང་བོ་བཤད་དོ།། དེའི་ཕྱིར་རྫས་ཀྱི་སྒྲ་བཞིན་དུ་མི་བསླུ་
བའི་སྒྲ་ཡང་དོན་གཅིག་ཁོ་ན་ལ་འཇུག་པ་མིན་ནོ། །མངོན་མཐོ་དང་ངེས་ལེགས་སྒྲུབ་བྱེད་ནི་རིམ་བཞིན་ལས་འབྲས་ལ་ཡིད་ཆེས་པའི་དད་པ་དང་བདག་མེད་རྟོགས་པའི་ཤེས་རབ་གཉིས་ཡིན་ལ། བདག་མེད་རྟོགས་པའི་ཤེས་རབ་ཀྱི་སྔོན་

[041A]༄༅། །འགྲོའི་ཆོས་ནི་དཀར་ཆོས་ཐམས་ཅད་ཀྱི་རྩ་བར་འགྱུར་བའི་དད་པས་ཆོས་ཀྱི་སྣོད་རུང་དུ་བྱེད་པ་དེ་ཡིན་ནོ། །བདག་མེད་རྟོགས་པའི་ཤེས་རབ་ནི་འཁོར་བ་ལས་གྲོལ་བའི་རྒྱུ་དང་རྣམ་པར་མི་རྟོག་
པའི་དོན་སྒྲུབ་བྱེད་ཡིན་ནོ།། དམན་པ་དང་འབྲིང་དང་མཆོག་གི་སྐྱེས་བུའི་ལམ་གྱི་རིམ་པ་གསུམ་དུ་རྒྱལ་བས་གསུངས་པའི་ཆོས་ཚུལ་ཀུན་འདུས་ཏེ། སངས་རྒྱས་ཀྱིས་དང་པོར་ཐུགས་བསྐྱེད་པ་དང་བར་དུ་ཚོགས་བསགས་
པ་དང་མཐར་སངས་རྒྱས་པ་ཐམས་ཅད་གདུལ་བྱ་རྣམས་ཀྱི་གནས་སྐབས་དང་མཐར་ཐུག་གི་དོན་གཉིས་སྒྲུབ་པ་ལས་བརྩམ་པ་ཤ་སྟག་ཡིན་པའི་ཕྱིར་རོ།། སྐྱེས་བུ་འབྲིང་ལས་ཉན་རང་གཉིས་དང། འབྲིང་གི་ལམ་
ལས་དེ་དག་གི་ལམ་དབྱེ་ཞིང། སྐྱེས་བུ་ཆེན་པོར་ཐེག་ཆེན་འདུས་པའི་ཕྱིར་ཐེག་པ་གསུམ་ཀ་སྐྱེས་བུ་གསུམ་གྱི་ལམ་དུ་འདུས་པ་ཡིན་ལ་རྒྱལ་བ་འདིའི་བསྟན་པ་ལ་ཐེག་པ་བཞི་པ་ཡོད་པ་མིན་ནོ།། ལུགས་འདིར་ཉན་
རང་གི་རྟོགས་རིགས་མཐུན་ཞིང། རིགས་ཀྱི་ས་དང། བརྒྱད་པའི་ས་དང། མཐོང་པའི་ས་དང། བསྲབས་པའི་ས་དང། འདོད་ཆགས་དང་བྲལ་བའི་ས་དང། བྱས་པ་རྟོགས་པའི་ས་དང། ཉན་ཐོས་ཀྱིས་དང་
རང་སངས་རྒྱས་ཀྱིས་སྟེ་དམན་པའི་ས་བརྒྱད་ཀྱང་བཞེད་པ་དང། གཞུང་འགའ་ཞིག་ནས་ཉན་ཐོས་ཀྱིས་དོར་ནས་དཀར་པོ་རྣམ་པར་མཐོང་བའི་ས་བགྲངས་ནས་བརྒྱད་དུ་བྱེད་པའང་ཡོད་དོ། །རྟོགས་རིགས་འང་
ཡང་ཚེ་གསུམ་དང་བསྐལ་ཆེན་བརྒྱ་ལ་སོགས་པའི་དུས་ཀྱི་སྒོ་ནས་ཉན་རང་གི་འབྲས་བུའི་ཁྱད་པར་དབྱེའོ།། རྩ་བ་བརྟན་པ་ཐེག་ཆེན་སེམས་བསྐྱེད་ལ་བརྟེན་ནས་ཕ་རོལ་དུ་ཕྱིན་པ་དྲུག་དང་བསྡུ་བའི་དངོས་པོ་བཞིའི་

[041B] རྫོགས་སྨིན་སྦྱངས་གསུམ་གྱི་ལོ་འདབ་འབྲས་སྙིང་ཡོངས་སུ་རྫོགས་པའི་སྐུ་བཞིའི་ཡོངས་འདུའི་དབང་པོ་བསྒྲུབ་པར་བྱ་དགོས་སོ། །དེ་ཡང་ཚོགས་ལམ་དང་སྤྱོར་ལམ་གྱི་ཁྱད་པར་ནི་བྱང་ཕྱོགས་དང་པོ་གསུམ་
དང་དབང་སྟོབས་སོ་སོར་སྦྱོར་བ་ལྟ་བུ་ཡོན་ཏན་དང། རིགས་དང་ཕྱིར་མི་ལྡོག་པའི་རྟགས་སོ་སོར་སྦྱོར་བ་དང། མངོན་རྟོགས་རྒྱན་ནས་བཤད་པ་ལྟར་སྒོམ་ཚུལ་སོ་སོར་ཡོད་པ་དང། ཐོས་བསམ་དང་སྒོམ་བྱུང་གཙོ་ཆེ་
བའི་ངོ་བོའི་ཁྱད་པར་རྣམས་ཀྱིས་འབྱེད་དོ།། ས་བཅུའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཉིད་མངོན་སུམ་དུ་རྟོགས་ཚུལ་ལ་མི་འདྲ་བའི་ཁྱད་པར་དབྱེར་མེད་ཀྱང་འདུལ་བྱའི་དོན་ནམ་ཕར་ཕྱིན་སོགས་
པ་སྦྱོང་བའི་སྦྱོར་བ་དང་རྗེས་ཐོབ་ཀྱི་ཡོན་ཏན་སངས་རྒྱས་བརྒྱ་མཐོང་བར་མཛད་པ་ལ་སོགས་པ་སྡེ་ཚན་བཅུ་གཉིས་ཀྱི་གྲངས་གོང་ནས་གོང་དུ་འཕེལ་བ་དང། ས་སོའི་སྐབས་ཀྱི་དྲི་མ་སྦྱོང་བ་དང་ལམ་བགྲོད་པའི་སྟོབས་གོང་
ནས་གོང་དུ་འཕེལ་བ་དང། ཕར་ཕྱིན་ལྷག་པའི་ཁྱད་པར་དང། རྣམ་སྨིན་གྱི་སྐྱེ་བ་གོང་ནས་གོང་དུ་འཕེལ་པའི་ཁྱད་པར་ཏེ་བཞིས་ས་བཅུ་སོ་སོར་འཇོག་གོ། ས་རེ་རེ་ལའང་རབ་ཏུ་དགའ་བ་ལ་སོགས་པའི་དེས་ཚིག་
དང༑ སྔར་བཤད་པ་ལྟར་བསླབ་པ་གསུམ་ལ་སློབ་ཚུལ་དང། ཟག་མེད་ཀྱི་ཕུང་པོ་ལྔ་སྦྱོང་ཚུལ་གྱི་དབྱེ་བ་དང། ཡོན་ཏན་སྡེ་ཚན་བཅུ་གཉིས་ཀྱི་ཁྱད་པར་དང། བརྟེན་པ་ཕར་ཕྱིན་ལྷག་པའི་ཁྱད་པར་དང། འཛམ་གླིང་ལ་
དབང་བའི་འཁོར་བསྒྱུར་དུ་སྐྱེ་བ་སོགས་རྣམ་སྨིན་གྱི་སྐྱེ་བ་འཛིན་པའི་ཁྱད་པར་དང། ཕྱིར་མི་ལྡོག་པའི་རྟགས་དང་ས་སོ་སོའི་རྨི་ལྟས་གཉིས་དང། ས་སོ་སོའི་སྤང་བྱའི་ཁྱད་པར་དང། གཉེན་པོ་ཡོངས་སྤྱོད་གི་ཁྱད་

[042A]༄༅། །པར་ཏེ་བརྒྱད་ཀྱིས་རྣམ་པར་བཤད་པ་སྟེ། རྒྱས་པར་གསེར་འཕྲེད་ལས་ཤེས་དགོས་སོ།། འབྲས་བུ་སངས་རྒྱས་ས་ན་མཉམ་བཞག་དང་རྗེས་ཐོབ་ཡེ་ཤེས་ནི་རེས་འཇོག་མིན་པར་ངོ་བོ་གཅིག་ཏུ་སོང་ཞིང། སེམས་ཀྱི་རྒྱུ་བ་རྣམ་རྟོག་
ཀུན་ཉེ་བར་ཞི་བས་ན་ཏིང་ངེ་འཛིན་གྱི་གནས་པ་བརྟན་པོ་མཐར་ཕྱིན་ཅིང་སྲིད་པ་ཇི་སྲིད་པར་མཉམ་བཞག་ལས་བཞེངས་པ་ཡོད་པ་མིན་ན་ཡང་གདུལ་བྱའི་སྐལ་པ་ཇི་ལྟ་བ་བཞིན་དུ་ཆོས་སྣ་ཚོགས་སྟོན་པ་ལ་སོགས་པའི་རྗེས་ཐོབ་ཀྱི་བྱ་བའང་མཛད་དོ་
རྣམ་མཁྱེན་གྱིས་ཆོས་དབྱིངས་གཟིགས་དོར་གཉིས་སྣང་གི་སྤྲོས་པ་ཀུན་ལོག་ནས་མེད་ཀྱང་བཏགས་དོན་ལ་མ་བརྟགས་མ་དཔྱད་པར་ཇི་སྙེད་པས་བསྡུས་པའི་ཆོས་ཐམས་ཅད་ཕྱག་མཐིལ་དུ་སྐྱུ་རུ་ར་བཞག་པ་བཞིན་དུ་མཁྱེན་པར་མཛད་དོ། །འབྲས་བུ་
ཆོས་སྐུ་གཅིག་དང་ཆོས་གཟུགས་ཀྱི་སྐུ་གཉིས་དང་ཆོས་ལོངས་སྤྲུལ་པའི་སྐུ་གསུམ་དང། ངོ་བོ་ཉིད་སྐུ་ཡེ་ཤེས་ཆོས་སྐུ་ལོངས་སྐུ་སྤྲུལ་སྐུ་བཞི་དང། ངོ་བོ་ཉིད་སྐུ་ཡེ་ཤེས་ཆོས་སྐུ་ལོངས་སྐུ་དངོས་དང་བཏགས་པ་དང་སྤྲུལ་སྐུ་སྟེ་ལྔ་ཡོད་པར་བཞེད་
ཅིང༑ ཐུབ་པའི་དབང་པོ་ལ་རྒྱ་ཆེ་བའི་གཟུགས་སྐུ་མི་མངའ་བར་གཞན་ངོར་སྐྱེལ་དགོས་པ་ནི་འཁྲུལ་བར་ཤེས་པར་གྱིས་ཤིག་བློ་བུར་དང་རང་བཞིན་རྣམ་དག་གི་ངོ་བོ་ཉིད་སྐུ་དང། ཡེ་ཤེས་ཆོས་སྐུ་ནི་སངས་རྒྱས་ཀྱི་སའི་ཟག་པ་མེད་པའི་ཡེ་ཤེས་སྡེ་
ཚན་ཉེར་གཅིག་ལ་སོགས་པ་དང། འཁོར་དང་ཞིང་དང་སྐུ་དང་ཆོས་དང་མཛད་པའི་ཁྱད་པར་ལྔ་དང་ལྡན་ཞིང་འཁོར་བ་མ་སྟོངས་ཀྱི་བར་དུ་སྐུའི་སྣང་བ་མི་སྡུད་པའི་ལོངས་སྤྱོད་རྫོགས་པའི་སྐུ་དང། བཟོ་བ་སྤྲུལ་སྐུ་དང་སྐྱེ་བ་སྤྲུལ་སྐུ་དང་མཛད་པ་བཅུ་
གཉིས་སྟོན་པའི་བྱང་ཆུབ་ཆེན་པོའི་སྤྲུལ་སྐུ་སྟེ་གསུམ་མོ། །དེ་རྣམས་ཀྱིས་སྙན་ཅིང་འཇེབས་པའི་གསུང་ཡན་ལག་དྲུག་ཅུ་རྩ་བཞིའི་ཚངས་དབྱངས་ཀྱིས་ནམ་མཁའི་ཁྱོན་ཀུན་འགེངས་པར་མཛད་དོ། །སྐུ་གསུང་ཐུགས་གསུམ་གྱི་གསང་བ་བསམ་གྱིས་མི་ཁྱབ་

[042B] །སྐད་ཅིག་བསྐལ་བར་དང་བཟློག་པ་སྟེ་བསྐལ་བ་སྐད་ཅིག་ཏུ་བྱིན་གྱིས་བརླབས་པ་དང། བ་སྤུའི་ཁུང་བུ་རེ་རེར་བརྟན་གཡོ་
ཐམས་ཅད་བཀོད་ཀྱང་ནམ་མཁའ་བཞིན་དུ་དོག་པ་མིན་པ་དང་བ་སྤུའི་ཁུང་བུ་ཆེ་བ་དང་བརྟན་གཡོ་མཐའ་དག་ཆུང་དུར་སོང་བ་ཡང་མིན་ནོ། །གནས་དང་གནས་མིན་མཁྱེན་པ་ལ་སོགས་པའི་སྟོབས་བཅུ་དང། སངས་རྒྱས་ཀྱི་
ཆོས་གཞན་དང་མ་འདྲེས་པ་བཅོ་བརྒྱད་ལ་སོགས་པ་རྨད་དུ་བྱུང་བའི་ཡོན་ཏན་རྣམས་ནི་མ་ལུས་རྒྱལ་རྣམས་ཏེ་རྒྱལ་བ་ཐམས་ཅད་ཀྱིས་བརྗོད་པ་ལ་ཞུགས་ཀྱང་མི་རྫོགས་པ་ནི་ནམ་མཁའི་མཐའ་ཇི་ལྟ་བ་བཞིན་ཡིན་ནོ། །འགྲོ་བ་རྣམས་ཀྱི་སྡུག་བསྔལ་ཞི་བར་མཛད་
པ་ལ་སོགས་པ་གང་ལ་གང་འདུལ་གྱི་མཛད་པ་ལྷུན་གྱིས་གྲུབ་ཅིང་བསམ་གྱིས་མི་ཁྱབ་པའི་འཕྲིན་ལས་འཁོར་བའི་ཕྱི་མཐའི་བར་དུ་རྒྱུན་མི་ཆད་པར་རྟག་ཏུ་སྟོན་པར་མཛད་པ་ཡིན་ནོ། །ཞེས་པའོ།། དབུ་མ་ཐལ་འགྱུར་བའི་སྐབས་བྱས་ཟིན་ཏེ།། །།
ད་ནི་མདོ་སྔགས་གཉིས་ཀས་ཞེས་སོགས་ཀྱི་ཚིག་དོན་བཤད་པར་བྱ་སྟེ། མདོ་སྔགས་གཉིས་ཀས་ཏེ་མདོ་ནས་བཤད་པའི་ཐེག་པ་གསུམ་དང་སྔགས་ཀྱི་རྒྱུད་སྡེ་བཞི་ཀའི་ལམ་གྱིས་ཉོན་སྒྲིབ་ས་བོན་དང་བཅས་པ་ཀུན་ཟད་པར་སྤོང་ནུས་པ་ཡིན་མདོ་ཀྱང། མདོ་དང་
རྒྱུད་སྡེ་འོག་མར་ཡུལ་གྱི་མཆོག་རང་བཞིན་གྱིས་སྟོང་པ་བསྟན་ཀྱང་ཡུལ་ཅན་གྱི་མཆོག་ལྷན་སྐྱེས་ཀྱི་བདེ་ཆེན་སྦས་པ་བཞིན་དུ། དྲི་མའི་གཙོ་བོ་ཤེས་སྒྲིབ་ཆུང་དུའི་ཕྲ་བ་བསྟན་ཀྱང་གཉེན་པོའི་མཆོག་སློབ་པ་མཐའི་དོན་གྱི་འོད་གསལ་སྤས་པ་ཡིན་པའི་ཕྱིར་ཤེས་
སྒྲིབ་ཆུང་དུའི་ཕྲ་བ་ནི་སྔགས་བླ་མེད་ཀྱི་ལམ་གྱིས་སྤོང་བ་ལས་མདོ་དང་རྒྱུད་སྡེ་འོག་མའི་ལམ་ཙམ་གྱིས་སྤོང་མི་ནུས་སོ། །དེའི་ཕྱིར་ཁ་ཅིག་གིས་སྤང་གཉེན་སྤས་པ་མགོ་མཚུངས་སུ་འདོད་པ་འཁྲུལ་པར་ཤེས་དགོས་སོ། །ཕར་ཕྱིན་ཐེག་པ་ནས་བཤད་པའི་བྱམས་སྙིང་རྗེ་

[043A]༄༅། །བྱང་ཆུབ་ཀྱི་སེམས་ཕྱིན་དྲུག་བསྡུ་བཞི་ལ་སོགས་པ་ཚང་བར་ཡོང་པའི་སྟེང་དུ་སྔགས་ཀྱི་རྒྱུད་སྡེ་བཞི་ནས་བཤད་པའི་ཐབས་ཟབ་མོ་དམ་ཚིག་དང་སྡོམ་པའི་ཁྱད་པར་དང། འབྲས་བུའི་གནས་ལུས་ལོངས་སྤྱོད་མཛད་པ་བཞི་ཀ་དང་
རྣམ་པ་མཐུན་པར་དང་པོ་ནས་སྒོམ་པས་ཚོགས་མཐའ་ཡས་པ་བདེ་བླག་མྱུར་དུ་རྫོགས་པའི་ཁྱད་པར་ལྷག་པ་མང་པོ་ཡོད་པའི་ཕྱིར་སྔགས་དང་ཕར་ཕྱིན་ཐེག་པའི་ལམ་ལའང་མྱུར་འབུལ་གྱི་ཁྱད་པར་ཆེའོ།། ལུས་ངག་ཡིད་གསུམ་རེ་རེ་ལ་རགས་པ་དང་ཕྲ་བ་དང་
ཤིན་ཏུ་ཕྲ་བ་གསུམ་གསུམ་ཡོད་པ་རྣམས་སྦྱངས་པའི་ཕྱིར་ཉན་རང་བྱང་སེམས་ཀྱི་ཐེག་པ་དང་མདོ་དང་རྒྱུད་སྡེ་བ་ཞི་གོང་ནས་གོང་དུ་ཁྱད་པར་དུ་འཕགས་པའི་རིམ་པ་མང་དུ་གསུངས་ཤིང། མདོ་དང་རྒྱུད་སྡེ་འོག་མར་ལུས་ངག་ཡིད་གསུམ་གཞན་ཏེ་རགས་པ་དང་ཕྲ་བ་
གཉིས་བཤད་ཀྱང་གསུམ་པ་སྟེ་ཤིན་ཏུ་ཕྲ་བ་ནི་རྣལ་འབྱོར་རྒྱུད་མན་ཆད་ཀྱི་དགོངས་གཞིར་རུང་ཡང་མདོ་དང་རྒྱུད་སྡེ་འོག་མར་དངོས་ཤུགས་གང་ལ་ཡང་གསུངས་པ་མིན་ནོ། །དེ་འདྲ་བའི་གསང་བ་གསུམ་གྱི་ཁྱད་པར་རྣམས་ནི་རྣལ་འབྱོར་བླ་ན་མེད་པའི་རྒྱུད་སྤྱི་དང་ཁྱད་
པར་དུ་རྒྱུད་ཐམས་ཅད་ཀྱི་རྒྱལ་པོ་དཔལ་གསང་བ་འདུས་པའི་རྩ་བཤད་ཀྱི་རྒྱུད་དག་ན་གསལ་བར་གསུངས་སོ།། སྐལ་བ་མཆོག་དང་ལྡན་པའི་གྲུབ་པའི་དབང་ཕྱུག་བྱེ་བས་སྤངས་རྟོགས་ཀྱི་རྩེ་མོར་གཤེགས་པའི་ཤུལ། དུས་གསུམ་གྱི་རྒྱལ་བ་ཐམས་ཅད་
གཤེགས་ཤིང་གཤེགས་ལ་གཤེགས་པར་འགྱུར་པའི་གསང་བ་བླ་ན་མེད་པའི་ལམ་ནི་མངོ་སྔགས་ཀྱི་ལམ་མཐའ་དག་ནང་ནས་མཆོག་ཏུ་གྱུབ་པ་ཡིན་ནོ།། ཞེས་པའོ།། གསང་ཆེན་མཆོག་ཏུ་སྒྲུབ་པའི་སྐབས་བྱས་ཟིན་ཏོ།། །།
འཇམ་མགོན་མཁྱེན་གཟི་ལས་འོངས་འཁྲུལ་མུན་བྲལ། ཞེས་སོགས་ཀྱི་ཚིག་དོན་ནི། རྗེ་བཙུན་འཇམ་མགོན་གྱི་མཁྱེན་པའི་གཟི་འོད་ལས་འོངས་པ་ལྟར་འཁྲུལ་བའི་མུན་པ་དང་བྲལ་ཞིང། དབྱངས་ཅན་ལྷ་མོས་སྨྲས་པ་བཞིན་དུ་རྗོད་བྱེད་ཀྱི་ཚིག་རྣ་བར་

[043B] ཐུབ་པའི་དབང་པོའི་གསུང་བཞིན་དུ་ཐོག་མཐའ་བར་གསུམ་དུའང་དགེ་བ་དང། འཛམ་གླིང་རྒྱན་དྲུག་སོགས་མཁས་གྲུབ་མཆོག་རྣམས་ཀྱི་ལུགས་ཀུན་འདུས་པ་བཞིན་དུ་བརྗོད་བྱའི་དོན་ཟབ་ཅིང་བརླིང་པ་ནི་
བསྟན་བཅོས་འདིའི་ཆེ་བའི་ཁྱད་པར་ཡིན་ནོ།། དེང་སང་གང་ཟག་འགའ་ཞིག་གཞུང་ལུགས་ལ་མ་བསླབ་སྟེ་མ་སྦྱངས་པར་ཤེས་རབ་ཀྱི་མིག་ལོང་བས་སྤངས་རྟོགས་ཀྱི་བས་མཐར་བགྲོད་པར་འདོད་པ་དང། ལ་ལ་སྐྱེས་སྦྱངས་ཀྱི་བློ་གྲོས་དམན་པའི་བྱི་བས་བསྟན་བཅོས་རྩོམ་པའི་གླང་
ཆེན་གྱི་ཁུར་ལེན་པ་དང་ཕལ་ཆེར་ཕྱོགས་རེས་ལ་སྦྱངས་ཙམ་གྱི་རི་ཕྲན་བཏེགས་པས་རློམ་ཞིང་སྙེམས་པ་མ་གཏོགས་པ། ཐུབ་པའི་དབང་པོའི་ལུང་རྟོགས་ཀྱི་བསྟན་པའི་ནོར་འཛིན་ཏེ་ས་གཞི་ཀུན་འདེགས་པར་ནུས་པའི་ཀུ་རྨ་སྟེ་རུས་སྤལ་སུ་ཞིག་ཡོད་དེ་མེད་དོ།། མཁས་
པ་ལས་ཀྱང་ཆེས་ཆེར་མཁས་པའི་འཕགས་ཡུལ་དང་བོང་གངས་ཅན་གྱི་བསྟན་འཛིན་མང་པོས་ཀྱང་ཐུགས་ངོར་ཟབ་པ་དང་རྒྱ་ཆེ་བའི་ཆོས་རྣམས་ཐག་མཁན་གྱི་རྐང་པ་གཉིས་དུས་གཅིག་ཏུ་ས་ལ་མི་འཇོག་པ་བཞིན་དུ་རེས་ཀྱིས་སྤྱོད་པས་མི་བདེ་ཞིང། སྣང་བ་རྟེན་འབྱུང་དང་
རང་བཞིན་གྱིས་སྟོང་པ་ཟུང་འབྲེལ་དུ་ཤར་བའི་ལམ་མ་རྙེད་པར་ལུང་རིགས་སྣ་ཚོགས་ཀྱི་མཁར་བས་དོན་ཅི་ཡིན་སྙམ་དུ་ཡང་ཡང་བཙལ་བ་ཡིན་ནོ། །རང་བཞིན་གྱི་སྡེ་བ་མཁས་པ་མང་པོའི་གླུའི་དབང་པོ་བརྒྱ་སྟོང་གིས་རྣམ་པར་རོལ་བའི་གནས། ཕུགས་སུ་ཕན་པ་
དང་འཕྲལ་དུ་བདེ་བའི་རིན་ཆེན་སྣ་ཚོགས་ཀྱི་འཕྱུར་བུས་གང་ཞིང། གཞན་ལུགས་དགག་པ་དང་རང་ལུགས་སྒྲུབ་པའི་རབ་རླབས་རབ་ཏུ་འཁྲུག་པའི་གྲུབ་མཐའི་རྒྱ་མཚོ་ཆེན་པོར་བགྲོད་པའི་སླད་དུ་དེད་དཔོན་མཁས་པ་རྣམས་འབའ་རྩོལ་གྱི་གྲུ་བརྫིངས་ཅི་ཡང་འཛུག་པ་
ཡིན་ནོ། །དུས་དང་ཕྱོགས་ཀྱི་ཆར་ཕྱེ་བའི་རིགས་པའི་གྲུ་འཛིངས་ལ་བློ་དམན་རྣམས་འཁྲུལ་ནས་གཏན་མེད་ཀྱི་དང་པོའི་རྒྱུད་བརྡུངས་པས་ཐ་སྙད་དུ་ཡོད་པའི་ཚུལ་ཞིག་པ་འགའ་ཞིག་གིས་ཀྱང་རང་གཞན་གྱི་གྲུབ་མཐའི་རྒྱ་མཚོ་ཆེན་པོའི་ཕ་མཐར་ཕྱིན་སྙམ་དུ་

[044A]༄༅། །སེམས་ཁེངས་ཤིང་སྙེམས་པའི་དྲེགས་པ་སྐྱངས་པ་དང་རང་ཉིད་ཕྱི་ནང་གི་ལུགས་གཉིས་ཀྱི་འདོད་ཚུལ་ཕྲ་རགས་ཀུན་མཐོང་བའི་ཕྱིར་དུ་གྲུབ་མཐའ་རབ་འབྱམས་རྒྱ་མཚོའི་ཕ་རོལ་ཏུ་འཇམ་དབྱངས་བཞད་པ་ཁོ་བོས་ཕྱིན་པ་ཡིན་ནོ། །
བློ་བཟང་རྒྱལ་བའི་མེས་བྱིན་རིང་ལུགས་ལྷ་མི་ས་འོག་གི་ལམ་གསུམ་འབབ་པ་སྟེ་ཆུ་བོ་གང་གཱ་རྣམ་པར་དཔྱོད་པའི་ལྷ་ཆེན་དབང་ཕྱུག་གི་རལ་བའི་ནང་ནས་འོངས་ཏེ་རྟོག་གེ་སྟེ་གྲུབ་མཐའ་ངན་པ་དེ་ཡིས་བཤུང་བ་དང་བསླང་པའི་སེམས་ཀྱི་ནོར་ལྟའི་བུ་སྟེ་ཁྱབ་འཇུག་
གི་རྐང་པའི་དྲི་མ་བཀྲུས་པའི་ཆབ་ཀྱིས་ལྷན་སྐྱེས་ཀྱི་མ་རིག་པའི་དབང་གིས་ཆོས་རྣམས་ཀྱི་ཡིན་ལུགས་ལ་རྨོངས་ཤིང་འཁྲུལ་བའི་གང་ཟག་རྒྱལ་པོ་དུག་ཅན་པའི་བུ་དྲུག་ཁྲིའི་རྒྱུད་ཚོགས་དག་པར་གྱུར་ཅིག། རིན་ཆེན་རྣམ་བཞིའི་ཁུར་ལྕི་ཞིང་རོལ་བའི་མཚོ་
ཆེན་གྱི་སྐ་རགས་གཡོ་ལ། ཉི་ཟླའི་སྒྲོན་མེ་འདེགས་པའི་ལྷུན་པོ་ཇི་སྲིད་གནས་པ་ངེ་སྲིད་དུ་བསྟན་བཅོས་འདིས་ཀྱང་གསར་བཤད་ཀྱི་ཁུར་ལྕི་ཞིང་གྲགས་སྙན་གྱི་བ་དན་གཡོ་ལ་ལེགས་བཤད་ཀྱི་སྒྲོན་མེའི་འོང་ཀྱིས་ས་གསུམ་སྣང་བར་བྱེད་པར་ཤོག། ཆོས་ཀྱི་དབྱིངས་
གདོད་མ་ནས་རྣམ་པར་དག་པའི་གཤིས་དང་དཀོན་མཆོག་གསུམ་གྱི་བྱིན་རླབས་མི་བསླུ་བའི་མཐུས་འགྲོ་བ་མཐའ་ཡས་པ་རྣམས་སངས་རྒྱས་ཀྱི་རྫུ་འཕྲུལ་བཞིན་དུ་ས་བཅུ་ལམ་ལྔ་རིམ་བཞིན་མྱུར་དུ་བགྲོད་ཅིང། ཉ་རྒྱས་ཏེ་ཡར་ཚེས་བཅོ་ལྔའི་ཟླ་བ་ལྟར་སྤངས་
རྟོགས་ཀྱི་ཡོན་ཏན་ཀུན་ཡོངས་སུ་རྫོགས་ནས་ཉི་མ་བརྒྱ་ལས་ཀྱང་ཆེས་ཆེར་གསལ་བའི་ཀུན་མཁྱེན་ཡེ་ཤེས་མྱུར་དུ་ཐོབ་པར་ཤོག་ཅིག། ཅེས་པའོ།། འདིར་སྨྲས་པ། ཡང་དག་ལྟར་སྣང་འདོད་ཚུལ་མི་འདྲ་སྣ་ཚོགས་སརྦ་རླབས་གྱ་གྱུར་གཡོ། །
གནས་ཚུལ་གཏིང་ཟབ་ངམ་གནག་འཐུག་པོས་བློ་དམན་སྙིང་ལ་འཇིགས་པ་སྐྱེད།། རྗོད་བྱེད་ཕ་མཐའ་མཐོང་བར་དཀའ་བའི་ཕྱི་ནང་གཞུང་ལུགས་བ་ཚྭའི་མཚོར།། ཡུན་རིང་དུས་ནས་གབ་པར་གྱུར་བ་གྲུབ་མཐའི་ཁྱད་བར་ཡིད་བཞིན་ནོ།། གཞུང་ལུགས་ཏི་མིའི་

[044B] །ཟག་མེད་ལེགས་བཤད་ནོར་ལ་དབང་འབྱོར་བ། །འཇམ་དབྱངས་དགྱེས་བཞད་ལག་འགྲོའི་དབང་པོ་དེ། །མཁྱེན་རབ་བརྩོན་པའི་སྟོབས་ཀྱིས་ལེགས་པར་རྙེད། །ཕྱོགས་ལྷུང་ཚ་བས་གདུང་བ་རྣམས་ལ་ལེགས་བཤད་གངས་ཀྱང་ཚར་
འགྱུར་ལ། །ཕྲག་དོག་ལྷག་པས་བཏབ་པ་རྣམས་ལ་ཕན་འདོགས་མེ་ཡང་གྲང་བྱེད་མོད། །མཁྱེན་རབ་གཤོག་ཟུང་རྒྱས་པའི་མཁས་མཆོག་ཟུར་གནས་ངང་བའི་རྒྱལ་པོ་ཉིད། །ཡང་དག་ལྟར་སྣང་འོ་ཆུ་འདྲེས་པ་རྣམ་དཔྱོད་མཆུ་ཡིས་འབྱེད་པར་མཛོད། །
འདིར་འབད་ལེགས་བྱས་རབ་དཀར་ཀཽ་མུ་རཱིས། །འགྲོ་བ་ཀུན་གྱི་མཐར་འཛིན་མུན་པ་དང། །སྲིད་པའི་ཚ་གདུང་མ་ལུས་བསལ་བྱས་ཏེ། །ངེས་ལེགས་ཀུན་དའི་དགའ་ཚལ་རྒྱས་གྱུར་ཅིག་རྒྱལ་བསྟན་སྙིང་པོ་ཞྭ་སེར་འཆང་བའི་བསྟན། །ཡུལ་
ཕྱོགས་གནས་སྐབས་ཀུན་ཏུ་རབ་རྒྱས་ཤིང། །དེ་འཛིན་མཁས་མང་དགེ་འདུན་སྡེ་དང་བཅས། །ཁྲིམས་གཙང་ཐུགས་མཐུན་བཤད་སྒྲུབ་འཕེལ་གྱུར་ཅིག་བདག་ཀྱང་མ་འོངས་ཚེ་རབས་ཐམས་ཅད་དུ། །མཐོ་རིས་ཡོན་ཏན་བདུན་གྱིས་རབ་
མཛེས་ཤིང། །ཐེག་མཆོག་དགེ་པའི་བཤེས་ཀྱིས་ཟིན་པའི་མཐུས། །མ་ནོར་ལམ་བཟང་མྱུར་དུ་མཐར་ཕྱིན་ཤོག་གསེར་གྱི་རི་བོའི་བརྩེགས་པ་རིམ་པ་བདུན་གྱིས་ཀུན་ནས་ཡོངས་སུ་བསྐོར། །བསིལ་དང་འཇམ་དང་དྲི་མས་དཔོན་པའི་རོལ་
མཚོའི་སྨད་གཡོག་མཛེས་པར་གསོལ། །རིན་ཆེན་རྣམ་བཞིའི་རྡུལ་བརྩེགས་ལྷུན་པོ་ཇི་སྲིད་གནས་པ་དེ་སྲིད་དུ། །ཚིག་འགྲེལ་འདིས་ཀྱང་གནས་ཤིང་འགྲོལ་ལེགས་བཤད་དགའ་སྟོན་འགྱེད་གྱུར་ཅིག་ཅེས་མཆན་འགྲེལ་
གྱི་མཇུག་ཏུ་སྨྲ་བའི་ཚིག་འགའ་ཞིག་གིས་སྨད་ཀྱི་ཆ་བརྒྱད་ཏེ་རྫོགས་པར་བྲིས་པ་འདིས་ཀྱང་བསྟན་འགྲོ་ལ་ཕན་པ་རྒྱ་ཆེན་པོ་ཐོགས་པར་གྱུར་ཅིག་ཨོཾ་སྭ་སྟི། །ཐུབ་དབང་འཁོར་ཚོགས་བཅས་ལ་གུས་པས་འདུད་དོ་རྗེས་འཛིན་མཛོད། །

[045A]༄༅། །གྲུབ་འགྲེལ་ཆེན་མོའི་གྲུར་ཞུགས་རིན་ཆེན་གླིང་སོང་དེད་དཔོན་མཁས། །གྲུབ་པའི་གཅེས་ནོར་གྲུ་ལ་སྤུངས་ཏེ་བསྟན་པའི་གསོས་སྤྱར་པའི། །ཤམ་དུ་གསར་སློབ་དོན་དུ་རྩ་ཚིག་བཀྲོལ་བའི་ཡར་མཚུས་ཐོར། །
བདག་གིས་བཏུས་བླུགས་སྤར་སྣོད་གཅིག་སྤྱར་ཁུ་རེ་ཆེན་མོར་བཞག་འདི་གྲུབ་དགེ་བསགས་སློབ་གྲྭ་ཕྲུག་རྩ་ཚིག་ས་བོན་གྱི། །རོ་འབྲོའི་རྐྱེན་གྱིས་དེ་བསྐྲུན་གྲུབ་འགྲེལ་མཆན་འགྲེལ་དབག་བསམ་གྱི། །ཡལ་ག་མཐོར་འཛེགས་
འབྲས་དཔལ་སྤྱོད་ལ་རྣམ་དཔྱོད་ལུས་བརྟས་ཤོག། བར་ཡིག་འདྲི་དང་བར་ཤིང་རྐོ་བ་དང། །རྒྱུ་རྐྱེན་སྤྱར་སོགས་འདིར་བརྩོན་ལུས་ཅན་རྣམས། །གནས་སྐབས་མི་འདོད་མཐའ་དག་ཞི་བ་དང། །མཐར་ཐུག་སྐུ་བཞིའི་དཔལ་ལ་
མྱུར་སྤྱོད་ཤོག། བླ་མ་དཀོན་མཆོག་གསུམ་གྱི་བྱིན་རླབས་དང། །བསྟན་བསྲུང་དམ་ཅན་རྒྱ་མཚོའི་མཐུ་སྟོབས་དང། །ལས་འབྲས་བསླུ་བ་མེད་པའི་བདེན་སྟོབས་ཀྱིས། །བསམ་དོན་ཡིད་བཞིན་འགྲུབ་པའི་བཀྲ་ཤིས་ཤོག། །།
བསྟན་པ་ཡུན་རིང་འབར་གྱུར་ཅིག། །།ཤུ་བྷ་མ་སྟུ་སརྦ་ཛ་ག་ཏཱ་མ།། །།

[045B][BLANK PAGE]



