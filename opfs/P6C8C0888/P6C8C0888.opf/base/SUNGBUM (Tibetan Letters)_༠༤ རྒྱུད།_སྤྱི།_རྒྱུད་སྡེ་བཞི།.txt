   ༈    ལྷ་གང་དང་གང་རྒྱུད་སྡེ་གང་དང་གང་ཡིན་གྱི་གསལ་ཁ་དགོས་ཚུལ་གསུངས་པ་སྤྱིར་རྒྱུད་སྡེ་རེ་རེ་ལའང་
ལྷའི་རྣམ་གྲངས་མཐའ་ཡས་ཤིང་ལྷ་གཅིག་ཀྱང་རྒྱུད་སྡེ་སྣ་ཚོགས་སུ་ཚད་ལྡན་གྱིས་བཤད་པ་དུ་མ་སྣང་བའི་ཕྱིར་མཐའ་དག་བརྗོད་མི་ལང་ཞིང། ཆེ་ལོང་ཙམ་ཞིག་རྒྱུད་སྡེ་སྤྱི་རྣམས་སོགས་ལ་གཟིགས་ན་རྟོགས་པས་འདིར་མཚན་གཞི་ཙམ་
རེ་སྨོས་ན། དམ་ཚིག་གསུམ་བཀོད་བྱ་བའི་རྒྱུད། །རྣམ་སྣང་མངོན་བྱང་སྤྱོད་པའི་རྒྱུ། །ཐམས་ཅད་རིག་བ་རྣལ་འབྱོར་རྒྱུད། །གསུང་བ་འདུས་པ་བླ་མེད་རྒྱུད། །ཅེས་སོ།།



﻿༄༅། །བསྟན་པ་སྤྱི་དང་རྒྱུད་སྡེ་བཞིའི་རྣམ་གཞག་ཟིན་བྲིས་སུ་བྱས་པ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། སངས་རྒྱས་ཀུན་གྱི་མཁྱེན་བརྩེ་དང། །ཡེ་ཤེས་ངུར་སྨྲིག་འཇོ་སྒེག་གིས། །འགྲོ་ཚོགས་རྣམ་གྲོལ་རིན་པོ་
ཆེའི། །གླིང་སྒྲོལ་དེད་དཔོན་མཆོག་རྣམས་རྒྱལ། །འོད་གསལ་ལྷ་ལམ་ཡངས་པར་འཇའ་ཚོན་ལྟར། །ཟུང་འཇུག་སྒྱུ་འཕྲུལ་དྲ་བའི་རོལ་པ་ལས། །དག་
པའི་བརྟན་དང་གཡོ་བ་ཀུན་གྱི་གཞི། །ཁྱབ་བདག་འཁོར་ལོའི་མགོན་དེས་བདག་སྐྱོངས་ཤིག་གང་གི་མཚན་ཙམ་ཐོས་དང་དྲན་པས་ཀྱང། །སྲིད་ཞིའི་གདུང་
སེལ་མི་འཇིགས་མཆོག་སྩོལ་བ། །དཔལ་ལྡན་མཐུ་སྟོབས་དབང་པོར་བདག་འདུད་ཀྱི། །ཕྱི་ནང་བདུད་སྡེའི་ཚོགས་རྣམས་བག་ཡོད་བསྟེན། །རབ་འབྱམས་

[002A]༄༅། །རྒྱལ་བའི་གསུང་རབ་ཀུན་གྱི་མཛོད། །ཇི་བཞིན་གསལ་བར་འབྱེད་པའི་ལྡེ་མིག་མཆོག་ལེགས་བཤད་འབྲེལ་བའི་བཀའ་མཆིད་དལ་བུས་གླེང། །སྐལ་བཟང་དོན་
གཉེར་ལྡན་རྣམས་ཉན་པའི་རིགས། །འདིར་བསྟན་པའི་རྣམ་པར་གཞག་པ་ལ་གཉིས། རྒྱལ་བའི་བསྟན་པ་ཁོ་ན་ཐར་འདོད་རྣམས་ཀྱི་འཇུག་ངོགས་སུ་བསྟན་པ་དང། དེ་ལ་འཇུག་པའི་
རིམ་པ་མི་འདྲ་བའི་སྒོ་བསྟན་པའོ། །དང་པོ་ནི། ཐར་འདོད་རྣམས་ཀྱི་འཇུག་བྱ་རྒྱལ་བའི་བསྟན་པ་ཁོ་ན་ཡིན་ཏེ། སྤེལ་མར་བསྟོད་པ་ལས། གཏིང་མཐའ་མེད་པའི་འཁོར་བ་ནི། །རྒྱ་མཚོའི་
ནང་ན་རྣམ་པར་གནས། །འདོད་ཆགས་ལ་སོགས་མི་བཟད་པའི། །ཆུ་སྲིན་གྱིས་ནི་ལུས་ཟོས་ན། །དེ་རིང་གང་ལ་སྐྱབས་སུ་མཆི། །གང་ལ་ཉེས་པ་ཐམས་ཅད་ཀུན། །གཏན་ནས་ཡོང་ཡེ་
མི་མངའ་ཞིང། །གང་ཞིག་ལ་ནི་ཡོན་ཏན་ཀུན། །རྣམ་པ་ཀུན་ཏུ་གནས་གྱུར་པ། །གལ་ཏེ་སེམས་ཤིག་ཡོད་ན་ནི། །དེ་ཉིད་ལ་ནི་སྐྱབས་འགྲོ་ཞིང། །དེ་བསྟོད་དེ་ནི་བཀུར་བ་དང། །དེའི་

[002B] ཞེས་གསུངས་པའི་ཕྱིར། གཉིས་པ་ལ་ཡང་གཉིས། ཐེག་པ་སྤྱིའི་རྣམ་པར་གཞག་པ་དང། ཐེག་པ་ཆེན་པོའི་དབྱེ་བའོ། །དང་པོ་ནི། ཐེག་པ་ལ་ཉན་ཐོས་ཀྱི་ཐེག་པ་དང། རང་
རྒྱལ་གྱི་ཐེག་པ་དང། ཐེག་པ་ཆེན་པོའོ། །དེ་ལྟར་འབྱེད་པའི་རྒྱུ་མཚན་ཡང་ཡོད་དེ། ཆེད་དུ་བྱ་བ་རང་ཉིད་གཅིག་པུའི་ཕྱིར་དུ་ཐོབ་བྱ་དམན་པ་འཁོར་བའི་སྡུག་བསྔལ་ཙམ་ཞི་བ་དོན་དུ་གཉེར་བའི་རིགས་ཅན་གཅིག་
དང། ཆེད་དུ་བྱ་བ་སེམས་ཅན་ཐམས་ཅད་ཀྱི་ཕྱིར་དུ་ཐོབ་བྱ་མཆོག་རྫོགས་པའི་སངས་རྒྱས་ཀྱི་གོ་འཕང་དོན་དུ་གཉེར་བའི་རིགས་ཅན་གྱི་གདུལ་བྱ་གཉིས་ཡོད་པ་གང་ཞིག་གདུལ་བྱ་དེ་གཉིས་ཀྱི་རང་རང་གི་
བསམ་པའི་སྒོ་ནས་རང་རང་གི་ཐེག་པ་ལ་དམིགས་ནས། དེར་བགྲོད་པར་བྱེད་པའི་ལམ་གྱི་ཐེག་པ་ཡང་གཉིས་ལས། ཐེག་པ་དམན་པ་དང། ཐེག་པ་ཆེན་པོ་གཉིས་སུ་བཞག་པ་ཡིན་པའི་ཕྱིར་དང། གདུལ་བྱ་
དེ་གཉིས་ཀྱི་དབང་དུ་བྱས་ནས་གསུངས་པའི་ཆོས་ལ་ཡང་ཐེག་པ་དམན་པའི་སྡེ་སྣོད་དང། ཐེག་པ་ཆེན་པོའི་སྡེ་སྣོད་གཉིས་སུ་ཡོད་པའི་ཕྱིར་ཏེ། མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་
རུང། །བསྡུས་པའི་ཕྱིར་ན་རྒྱུ་ནི་དགུར་འདོད་དོ། ཞེས་གསུངས་པའི་ཕྱིར། ཐེག་པ་ལ་གཉིས་སུ་དབྱེ་བ་དང། ཐེག་པ་ལ་གསུམ་དུ་དབྱེ་བ་ལ་འགལ་བ་མེད་དེ། ཐེག་དམན་གྱི་གདུལ་བྱ་ལ་དབང་པོ་མཆོག་དམན་

[003A]༄༅། །ལམ་ལ་གོམས་པ་སྲིད་ནུས་མི་ནུས་དང། འབྲས་བུ་ལ་མཆོག་དམན་གྱི་ཁྱད་པར་ཡོད་པས། ཉན་ཐོས་ཀྱི་ཐེག་པ་དང། རང་རྒྱལ་གྱི་ཐེག་པ་དང། ཐེག་པ་ཆེན་པོ་སྟེ་གསུམ་དུ་ཕྱེ་བ་
ཡིན་པའི་ཕྱིར། ཉན་རང་གཉིས་ལ་དབང་པོ་དང་འབྲས་བུ་ལ་མཆོག་དམན་ཡོད་ཀྱང། ལམ་གྱི་རྣམ་གཞག་ཕལ་ཆེར་མཚུངས་པར་སའི་དངོས་གཞིར་གསུངས་སོ། །དེ་ལྟར་ཡིན་ཀྱང་ཉན་རང་སློབ་པ་
གཉིས་ཀྱིས་འཁོར་བའི་རྩ་བ་བདག་འཛིན་གྱི་གཉེན་པོ་གང་ཟག་གི་བདག་མེད་རྟོགས་ནས་བསྒོམ་པ་ལ་ཁྱད་པར་མེད་ཅིང། དེ་ཡང་བྱེ་བྲག་ཏུ་སྨྲ་བ། མདོ་སྡེ་པ། སེམས་ཙམ་པ། དབུ་མ་པ་ཁ་ཅིག་
གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་རྟོགས་པ་གང་ཟག་གི་བདག་མེད་རྫོགས་པར་རྟོགས་པའི་དོན་དུ་འདོད་ལ། རང་སྡེ་སྔ་མ་གསུམ་གྱིས་ཉན་རང་གཉིས་ལ་དེ་ལས་ལྷག་པའི་བདག་
མེད་བསྒོམ་རྒྱུ་མེད་པར་འདོད་ཅིང། ཉན་ཐོས་སྡེ་གཉིས་ཀྱིས་ཐེག་ཆེན་ལ་ཡང་བདག་མེད་དེ་ལས་ལྷག་པ་བསྒོམ་རྒྱུ་མེད་པར་འདོད་དེ། །དབུ་མ་རང་རྒྱུད་པ་ཁ་ཅིག་གིས་ནི། ཉན་ཐོས་ཀྱིས་གང་ཟག་
གི་བདག་མེད་རྟོགས། རང་རྒྱལ་གྱིས་ཕྱི་དོན་བཀག་པའི་གཟུགས་འཛིན་གཉིས་སྟོང་གི་སྟོང་ཉིད་རྟོགས། ཐེག་ཆེན་པས་ནི་ཆོས་ཐམས་ཅད་བདེན་པར་གྲུབ་པས་སྟོང་བའི་སྟོང་ཉིད་རྟོགས་པའི་ཚུལ་

[003B] །སློབ་དཔོན་སངས་རྒྱས་བསྐྱངས། ཞི་བ་ལྷ། ཟླ་བ་གྲགས་པ་རྣམས་ནི་ཆོས་ཐམས་ཅད་རང་བཞིན་གྱིས་གྲུབ་པས་སྟོང་པ་མ་རྟོགས་པ་དེ་སྲིད་དུ། གང་ཟག་གི་བདག་མེད་མཚན་ཉིད་ཚང་བ་རྟོགས་པ་འོངས་
མེད་ལ། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་རྟོགས་པ་དང། རྟག་ཅིག་རང་དབང་ཅན་གྱི་བདག་གིས་སྟོང་པར་རྟོགས་པ་དང། རྟོགས་ཟིན་ཇི་ལྟར་བསྒོམས་པས་འཁོར་བའི་རྩ་བ་བདག་འཛིན་གྱི་ས་བོན་ཅུང་ཟད་ཀྱང་སྤོང་
མི་ནུས་པས། འཕགས་པ་གསུམ་ག་ལ་ཆོས་ཀྱི་བདག་མེད་ཕྲ་མོ་མངོན་སུམ་དུ་རྟོགས་པའམ་རྟོགས་མྱོང་གང་རུང་གིས་ཁྱབ་པར་བཞེད་ལ། དོན་འདི་ཉིད་མགོན་པོ་ཀླུ་སྒྲུབ་ཀྱི་དགོངས་པ་རྨ་མེད་པ་ཡིན་ཅིང། རིག་པ་བརྒྱ་ཕྲག་དག་
གིས་ཀྱང་བསྒྲུབ་ཏུ་ཡོད་པས་རང་ལུགས་ཀྱང་འདི་ལྟར་དུ་བཞེད་པ་ཡིན་ནོ། །དེ་ཡང། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་པ་ལྟར། ཆེད་དུ་བྱ་བ་སེམས་ཅན་ཐམས་ཅད་ཀྱི་
དོན་དུ་བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། སྤྱོད་པ་ཕ་རོལ་ཏུ་ཕྱིན་པ་དྲུག་ལ་རྫོགས་པར་སློབ་པ་ཙམ་ཞིག་ནི། ཐེག་པ་ཆེན་པོ་པ་སྤྱིའི་ལམ་གྱི་གཞུང་ཤིང་ཡིན་ཏེ། རྡོ་རྗེ་ཐེག་པ་ལ་སློབ་པ་རྣམས་ཀྱིས་ཀྱང་དེ་ལ་འཇུག་
དགོས་པར་རྒྱུད་སྡེ་རྣམས་ལས་ལན་མང་དུ་གསུངས་པའི་ཕྱིར། ཕ་རོལ་ཏུ་ཕྱིན་པའི་ཐེག་པ་པ་རྣམས་ཀྱི་ལམ་སྤྱིའི་ལུས་ནི་དེ་ཙམ་དུ་ཟད་ལ། དེ་ལ་ཡང་ལྟ་བའི་སྒོ་ནས་དབུ་སེམས་གཉིས་སུ་ཡོད་ཀྱང། དེའི་དབང་གིས་ཐེག་པ་སོ་སོར་འཇོག་པ་མ་

[004A]༄༅། །ཡིན་ནོ། །ཕ་རོལ་ཏུ་ཕྱིན་པའི་ཐེག་པ་པའི་ཆེད་དུ་བྱ་བའི་གདུལ་བྱའི་གཙོ་བོ་ནི་དབུ་མ་པའི་རིགས་ཅན་ཡིན་གྱི། སེམས་ཙམ་པའི་རིགས་ཅན་ནི་ཕལ་པའི་གདུལ་བྱའོ། །དེ་ལྟར་ཐེག་ཆེན་པ་ལ་ལྟ་བ་དབུ་
སེམས་གཉིས་སུ་ཡོད་པ་ཡིན་གྱི། ལྟ་བ་དབུ་མ་འཛིན་ན་ཐེག་ཆེན་པ་ཡིན་པས་མ་ཁྱབ་སྟེ། ཉན་རང་འཕགས་པ་གཉིས་ཀྱི་ལྟ་བ་དབུ་མའི་ལྟ་བ་ཡིན་པའི་ཕྱིར། དེས་ན་གྲུབ་མཐའ་སྨྲ་བ་བཞིའི་ཡ་གྱལ་གྱི་ཉན་ཐོས་དང། ཉན་
རང་གཉིས་སུ་ཕྱེ་བའི་ཉན་ཐོས་མིང་འདྲ་ཡང་དོན་གཏན་ནས་མི་འདྲ་སྟེ། སྡེ་པ་བཅོ་བརྒྱད་པོ་རྣམས་ཀྱིས་ཐེག་པ་ཆེན་པོ་བཀར་མི་འདོད་ཅིང། ཉན་ཐོས་ཀྱི་ལམ་ལ་ཞུགས་ནས་ཉན་ཐོས་ཀྱི་བྱང་ཆུབ་ཐོབ་ཕྱིར་དུ་བརྩོན་པར་བྱེད་པ་
ཡང་མ་ཡིན་མོད་ཀྱི། འོན་ཀྱང་ཉན་ཐོས་ཀྱི་སྡེ་སྣོད་ཙམ་ཞིག་བཀར་ཁས་བླངས་ནས་དེའི་རྗེས་སུ་འབྲངས་ཏེ། གྲུབ་མཐའ་སྨྲ་བར་བྱེད་པས། ཉན་ཐོས་ཞེས་བཏགས་པ་ཡིན་པའི་ཕྱིར། ཐེག་ཆེན་པ་ལ་ལམ་གྱི་བགྲོད་པ་མྱུར་
བུལ་གྱི་སྒོ་ནས་ཕྱེ་ན་ལྔར་ཡོད་དེ། ཕྱུགས་དང། གླང་པོ་ཆེའི་ཤིང་རྟ་ལྟ་བུས་བགྲོད་པ་གཉིས་དང། ཉི་མ་དང་ཟླ་བ་ལྟ་བུས་བགྲོད་པ་གཅིག་དང། ཉན་རང་དང་སངས་རྒྱས་ཀྱི་རྫུ་འཕྲུལ་ལྟ་བུས་བགྲོད་པ་གཉིས་ཏེ། ལྔ་ཡོད་པར་
ངེས་པ་དང་མ་ངེས་པ་ལ་འཇུག་པའི་ཕྱག་རྒྱའི་མདོ་ལས་གསུངས་པའི་ཕྱིར། དེ་ཡང་ཉན་རང་གི་རིགས་ཅན་རྣམས་ཀྱིས་སངས་རྒྱས་ཐོབ་པའི་ཕྱིར་དུ་རང་ལམ་ལ་བརྩོན་པར་བྱེད་པ་མ་ཡིན་ཀྱང། དེ་དག་གི་ལམ་ནི་གང་ཟག་དེ་དག་

[004B] དེ་དག་གི་ལམ་རྣམས་སངས་རྒྱ་བའི་གེགས་སུ་མི་བཟུང་སྟེ། སམྦྷུཊ་ལས། གང་ཕྱིར་ཆོས་ནི་དུ་མས་ནི། །ཆུ་བོའི་རྒྱུན་གྱིས་རྒྱ་མཚོ་ལྟར། །ཐར་པ་ཉིད་ནི་གཅིག་པུ་
སྟེ། །མང་པོ་དམིགས་པར་མི་འགྱུར་རོ། །ཞེས་དང། མཚན་ཡང་དག་པར་བརྗོད་པ་ལས། ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གི་འབྲས་བུར་གནས། །ཞེས་གསུངས་པའི་ཕྱིར། གཉིས་པ་ལ་གཉིས། ཐེག་
པ་ཆེན་པོ་ལ་གཉིས་སུ་དབྱེ་བ་དང། རྡོ་རྗེ་ཐེག་པ་ལ་འཇུག་པའི་རྣམ་དབྱེ་བྱེ་བྲག་ཏུ་བཤད་པའོ། །དང་པོ་ལ་གསུམ། ཇི་ལྟར་ཕྱེ་བའི་གྲངས། ཕྱེ་བ་སོ་སོའི་དོན། དེ་ལྟར་བྱེད་པའི་རྒྱུ་མཚན་བསྟན་པའོ། །དང་པོ་ནི། ཤྲདྡྷཱས་
བླ་མེད་ཀྱི་རྒྱུད་དོན་ལ་འཇུག་པ་ལས་བྱང་ཆུབ་སེམས་དཔའི་ཐེག་པ་ལ་ཡང་གཉིས་ཏེ། ས་དང་ཕ་རོལ་ཏུ་ཕྱིན་པའི་ཐེག་པ་དང། གསང་སྔགས་འབྲས་བུ་རྡོ་རྗེ་ཐེག་པའོ། །ཞེས་གསུངས་པ་ལྟར། སྔགས་ཀྱི་ཐེག་པ་དང་
གསང་སྔགས་ཀྱི་ཐེག་པ་དང། འབྲས་བུའི་ཐེག་པ་དང། རྡོ་རྗེ་ཐེག་པ་དང། ཐབས་ཀྱི་ཐེག་པ་དང། ཆགས་བཅས་ཀྱི་ལམ་གྱིས་འཚང་རྒྱ་བའི་ཐེག་པ་རྣམས་མཚན་གྱི་རྣམ་གྲངས་ཡིན་ཅིང། དེ་བཞིན་དུ་ཕ་རོལ་ཏུ་ཕྱིན་པའི་
ཐེག་པ་ལ་ཡང་ཆགས་བྲལ་ལམ་གྱིས་འཚང་རྒྱ་བའི་ཐེག་པ་དང། རྒྱུའི་ཐེག་པ་ཞེས་བྱ་བ་ཡིན་ཏེ། འཕགས་པ་གསང་བ་ལུང་བསྟན་པའི་མདོ་མཐའ་གཉིས་སེལ་བར་དྲངས་པ་ལས། རྒྱུ་ལ་སྦྱོར་བ་རྒྱུ་ཡི་ཆོས། །འཁོར་ལོ་

[005A]༄༅། །ཉེ་བར་བསྐོར་བྱས་ནས། །འབྲས་བུའི་ཐེག་པ་ཉེ་ལམ་ཞིག་མ་འོངས་དུས་ན་འབྱུང་བར་འགྱུར། །ཞེས་འབྱུང་བ་ལྟར་རོ། །དེ་བཞིན་དུ་སྔགས་ཀྱི་གཞུང་ལ་རིག་འཛིན་གྱི་སྡེ་སྣོད་དམ། རྒྱུད་སྡེ་ཞེས་
ཀྱང་བྱའོ། །གཉིས་པ་ནི། རྒྱུ་འབྲས་ལྷུན་གྲུབ་ཀྱི་ཐེག་པའམ། སྔགས་ཀྱི་ཐེག་པ་ཆོས་ཅན། ཁྱོད་ལ་གསང་སྔགས་ཞེས་བརྗོད་པའི་རྒྱུ་མཚན་ཡོད་དེ། སྣོད་མིན་ལ་གསང་ཞིང་སྦས་པས་འགྲུབ་པ་དང། སྔགས་ཀྱི་སྐད་
དོད་མཱནྟྲཱ་ཞེས་པའི་མ་ན་ཡིད་དང། ཏྲཱ་ཡ་སྐྱོབ་པ་ལ་འཇུག་པས་ཡིད་སྐྱོབ་པར་བྱེད་པའི་དོན་གྱིས་ན་སྔགས་ཞེས་བརྗོད་པ་ཡིན་པའི་ཕྱིར་ཏེ། འདུས་པ་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། །རྐྱེན་གྱིས་གང་དང་གང་
འགྱུར་ཡིད། །ཡིད་དེ་མའན་ཞེས་བྱ་བར་བརྗོད། །ཏྲཱ་ནི་སྐྱོབ་པར་བྱེད་པའི་དོན། །ཞེས་གསུངས་པའི་ཕྱིར། དེ་ཆོས་ཅན། ཁྱོད་ལ་ཐེག་པ་ཞེས་བརྗོད་པའི་རྒྱུ་མཚན་ཡོད་དེ། བགྲོད་པར་བྱེད་པའི་དོན་གྱིས་ན་དེ་ལྟར་དུ་བརྗོད་པ་
ཡིན་པའི་ཕྱིར། འདི་ལ་ཡང་དབྱེ་ན། འདིས་བགྲོད་པར་བྱེད་པ་རྒྱུའི་ཐེག་པ་དང། འདིར་བགྲོད་པ་འབྲས་བུའི་ཐེག་པ་གཉིས་སུ་ཡོད། ཡང་དེ་ཆོས་ཅན། ཁྱོད་ལ་འབྲས་བུའི་ཐེག་པ་ཞེས་བརྗོད་པའི་རྒྱུ་མཚན་ཡོད་དེ། འབྲས་
བུ་སངས་རྒྱས་ཀྱི་སའི་ཡོངས་སུ་དག་པ་བཞི་དང་རྣམ་པ་མཐུན་པའི་ལམ་བསྒོམ་དུ་ཡོད་པའི་བགྲོད་པར་བྱེད་པའི་ཐེག་པ་ཡིན་པས་དེ་ལྟར་བརྗོད་པ་ཡིན་པའི་ཕྱིར་ཏེ། བླ་མེད་ཀྱི་རྒྱུད་དོན་ལ་འཇུག་པ་ལས། དེ་ནི་སྐུ་དང། ལོངས་སྤྱོད་དང། གནས་

[005B] མཛད་པ་ཡོངས་སུ་དག་པའི་ཚུལ་གྱིས་འཇུག་པས་ན་འབྲས་བུ་སྟེ། ཞེས་གསུངས་པའི་ཕྱིར། དེ་ཆོས་ཅན། རྡོ་རྗེ་ཐེག་པ་ཞེས་བརྗོད་པའི་རྒྱུ་མཚན་ཡོད་དེ། ཐབས་ཤེས་གཉིས་སུ་དབྱེར་མེད་པའི་རྡོ་རྗེ་སེམས་དཔའི་རྣལ་
འབྱོར་ལ་བརྟེན་ནས་བགྲོད་པར་བྱེད་པའི་ཐེག་པ་ཡིན་པས་ན་དེ་ལྟར་བརྗོད་པའི་ཕྱིར་ཏེ། སྙིམ་པའི་མེ་ཏོག་ལས། དེ་ལ་རྡོ་རྗེ་ཐེག་པ་ཞེས་བྱ་བ་ནི། ཐེག་པ་ཆེན་པོ་མ་ལུས་པ་བསྡུས་པ་ནི་ཕ་རོལ་ཏུ་ཕྱིན་པ་དྲུག་ཡིན་ལ། དེ་རྣམས་
བསྡུས་པ་ནི། ཐབས་དང་ཤེས་རབ་ཡིན་ཅིང། དེ་དག་ཀྱང་བསྡུས་པ་རོ་གཅིག་ཏུ་གྱུར་པ་ནི་བྱང་ཆུབ་ཀྱི་སེམས་ཡིན་ཏེ། དེ་ཡང་རྡོ་རྗེ་སེམས་དཔའི་ཏིང་ངེ་འཛིན་ཡིན་ལ། དེ་ཉིད་ནི་རྡོ་རྗེ་ཡིན་ནོ། །རྡོ་རྗེ་ཡང་དེ་ཡིན་ལ། ཐེག་པ་
ཡང་དེ་ཡིན་པས་ན་རྡོ་རྗེ་ཐེག་པ་སྟེ་སྔགས་ཀྱི་ཐེག་པ་ཞེས་བྱའོ། །ཞེས་གསུངས་པའི་ཕྱིར། དེ་ལ་ནང་སེལ་གྱི་སྒོ་ནས་དབྱེ་ན་རྒྱུ་འབྲས་ཀྱི་ཐེག་པ་གཉིས་སུ་ཡོད་དོ། །གཞན་དག་རྡོ་རྗེ་ཐེག་པའི་དོན་དྲི་མེད་འོད་ལས། རྡོ་རྗེ་ནི་མི་
ཕྱེད་པ་དང་མི་ཆོད་པ་ཆེན་པོ་ཡིན་ལ། དེ་ཉིད་ཐེག་པ་ཆེན་པོ་ཡིན་པ་ནི་རྡོ་རྗེ་ཐེག་པ་སྟེ་སྔགས་ཀྱི་ཚུལ་དང། ཕ་རོལ་ཏུ་ཕྱིན་པའི་ཚུལ་འབྲས་བུ་དང་རྒྱུའི་བདག་ཉིད་དུ་རོ་གཅིག་ཏུ་གྱུར་པའོ། །ཞེས་པས་བསྟན་པར་འདོད་མི་
འཐད་དེ། དེའི་སྐབས་ནས་བསྟན་པའི་མིང་དང་དོན་སྟོང་གཟུགས་ཀྱི་སྐུ་དང། མཆོག་མི་འགྱུར་གྱི་བདེ་བ་གཉིས་དབྱེར་མེད་པའི་དོན་དུ་བསྟན་པ་གང་ཞིག་དེས་རྒྱུད་སྡེ་འོག་མ་གསུམ་ལ་མ་ཁྱབ་པའི་ཕྱིར། དང་པོ་གྲུབ་སྟེ་
[006A]༄༅། །དབང་མདོར་བསྟན་ལས། སྟོང་ཉིད་གཟུགས་འཛིན་རྒྱུ་ཡིན་ཏེ། །འབྲས་བུས་སྙིང་རྗེ་མི་འགྱུར་འཛིན། །སྟོང་ཉིད་སྙིང་རྗེ་དབྱེར་མེད་པ། །བྱང་ཆུབ་སེམས་ཞེས་བྱ་བར་བཤད། །ཅེས་གསུངས་པའི་ཕྱིར། སྔགས་
ཀྱི་ཐེག་པ་ཆོས་ཅན། ཁྱོད་ལ་ཐབས་ཀྱི་ཐེག་པ་ཞེས་བརྗོད་པའི་རྒྱུ་མཚན་ཡོད་དེ། ཕ་རོལ་ཏུ་ཕྱིན་པ་ལས། ཐབས་མཁས་པ་དུ་མས་ཁྱད་པར་དུ་འཕགས་པའི་ཐེག་པ་ཡིན་པའི་རྒྱུ་མཚན་གྱིས་དེ་ལྟར་བརྗོད་པ་ཡིན་པའི་ཕྱིར་
རིག་འཛིན་གྱི་སྡེ་སྣོད་རྣམས་ཆོས་ཅན། ཁྱོད་ལ་རྒྱུད་སྡེ་ཞེས་བརྗོད་པའི་རྒྱུ་མཚན་ཡོད་དོ། བརྗོད་བྱ་དོན་གྱི་རྒྱུད་རྣམས་ལ་རྒྱུན་ཆགས་པའི་དོན་གྱི་རྒྱུད་ཅེས་བྱ་ལ། དེ་ཁྱོད་ཀྱིས་བརྗོད་བྱའི་གཙོ་བོར་བྱེད་པའི་རྒྱུ་མཚན་གྱིས་
དེ་ལྟར་བརྗོད་བྱའི་མིང་རྗོད་བྱེད་ལ་བཏགས་པ་དང། རྒྱུད་ཀྱི་ཚོགས་ཡིན་པའི་རྒྱུ་མཚན་གྱིས་དེ་ལྟར་བརྗོད་པ་ཡིན་པའི་ཕྱིར་ཏེ། འདུས་པ་ཕྱི་མ་ལས། རྒྱུད་ནི་རྒྱུན་ཞེས་བྱ་བར་གྲགས། ཞེས་སོགས་གསུངས་པའི་ཕྱིར། དེ་
ཆོས་ཅན། ཁྱོད་ལ་རིག་པ་འཛིན་པའི་སྡེ་སྣོད་ཅེས་བརྗོད་པའི་རྒྱུ་མཚན་ཡོད་དེ། རིག་སྔགས་འཆང་རྣམས་ཀྱི་བསླབ་པའི་གཞི་དང། གྲུབ་པའི་མཐའ་སྟོན་པར་བྱེད་པའི་རྒྱུ་མཚན་གྱིས་དེ་ལྟར་བརྗོད་པར་དཔུང་བཟང་གིས་
ཞུས་པའི་རྒྱུད་འགྲེལ་ལས་གསུངས་པའི་ཕྱིར། འོ་ན་རྒྱུད་སྡེ་རྣམས་སྡེ་སྣོད་གང་དུ་གཏོགས་ཞེ་ན། བླ་མེད་ཀྱི་རྒྱུད་དོན་ལ་འཇུག་པ་ལ་སྡེ་སྣོད་གསུམ་དུ་གཏོགས་པའི་ཚུལ་གཅིག་དང། དེ་གསུམ་དུ་མི་གཏོགས་པའི་སྡེ་སྣོད་

[006B] ཤཱནྟི་པས། ཟབ་དོན་བསྡུས་ཏེ་བསྟན་པའི་ཕྱིར། མདོ་སྡེའི་སྡེ་སྣོད་དུ་བཤད་པ་ལྟར་ལེགས་ཏེ། གསང་སྔགས་མདོ་སྡེའི་ཚུལ་དུ་བཤད་ཀྱིས་ཉོན། ཞེས་དང། གཞན་
ཡང་མདོ་སྡེ་ཞེས་རྒྱུད་རྣམས་སུ་ལན་མང་དུ་གསུངས་པའི་ཕྱིར། སློབ་དཔོན་ཨ་བྷ་ཡཱ་ཀ་རས་སྡེ་སྣོད་གསུམ་ཅི་རིགས་སུ་གཏོགས་པའི་ཚུལ་དུ་བཞེད་པ་ཡང་ལེགས་ཏེ། ངོ་བོའི་སྒོ་ནས་མདོ་སྡེའི་སྡེ་སྣོད་དུ་འཇོག་ཀྱང་
ནང་སེལ་གྱི་སྒོ་ནས་ཕྱེ་ན་སྡེ་སྣོད་གཞན་གཉིས་ཀྱི་ཡང་དབྱེ་བ་ཡོད་པའི་ཕྱིར། ཕ་རོལ་ཏུ་ཕྱིན་པའི་ཐེག་པ་ཆོས་ཅན། ཁྱོད་ལ་རྒྱུའི་ཐེག་པ་ཞེས་བྱ་བའི་རྒྱུ་མཚན་ཡོད་དེ། འབྲས་བུ་སངས་རྒྱས་ཀྱི་སའི་ཡོངས་སུ་དག་པ་
བཞི་དང་རྣམ་པ་མཐུན་པའི་ལམ་བསྒོམ་དུ་མེད་ཅིང། སྤྱོད་པའི་རྟེན་སེམས་བསྐྱེད་དང། སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པ་ཙམ་གྱིས་རབ་ཏུ་ཕྱེ་བའི་ཐེག་པ་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར་
གསུམ་པ་ནི། དེ་ཡང། ཐེག་པ་གཉིས་པོ་གང་གི་ཆེད་དུ་གསུངས་པའི་གདུལ་བྱ་ལ་དབང་པོ་རྣོ་རྟུལ་དང། མཆོག་དམན་གྱི་ཆ་ནས་དེ་གཉིས་ཐེག་པ་སོ་སོར་འཇོག་པ་མ་ཡིན་ཏེ། དེ་ལྟར་འཇོག་ན་རྒྱུད་སྡེ་བཞི་པོ་ཡང་ཐེག་པ་
བཞིར་གཞག་དགོས་པར་འགྱུར་བའི་སྐྱོན་ཡོད་པའི་ཕྱིར། དེ་གཉིས་ལམ་བགྲོད་པ་མྱུར་བུལ་གྱི་སྒོ་ནས་ཀྱང་སོ་སོར་འཇོག་པ་མ་ཡིན་ཏེ། ཕ་རོལ་ཏུ་ཕྱིན་པའི་ཐེག་པ་ལ་ཡང་ལམ་བགྲོད་པ་མྱུར་བུལ་གྱི་སྒོ་ནས་ཕྱེ་ན་ལྔ་ཡོད་པར་

[007A]༄༅། །གསུངས་པས། དེ་ལྟར་ན་ཕ་རོལ་ཏུ་ཕྱིན་པའི་ཐེག་པ་ཡང་ཐེག་པ་ལྔར་གཞག་དགོས་པར་ཐལ་བའི་སྐྱོན་དུ་འགྱུར་བའི་ཕྱིར། དེ་གཉིས་བསམ་པ་བྱང་ཆུབ་ཀྱི་སེམས་དང། སྤྱོད་པ་ཕྱིན་དྲུག་ལ་
སློབ་པ་ཡོད་མེད་ཀྱི་སྒོ་ནས་ཐེག་པ་སོ་སོར་འཇོག་པ་མ་ཡིན་ཏེ། ཐེག་ཆེན་པ་གཉིས་ཀས་དེ་དག་ལ་སློབ་པར་མཚུངས་པའི་ཕྱིར། དེ་གཉིས་ལྟ་བའི་སྒོ་ནས་ཐེག་པ་སོ་སོར་འཇོག་པ་མ་ཡིན་ཏེ། ལྟ་བ་
མགོན་པོ་ཀླུ་སྒྲུབ་ཀྱིས་དབུ་མའི་བསྟན་བཅོས་སུ་གཏན་ལ་ཕབ་པ་ལས་ལྷག་པ་རྡོ་རྗེ་ཐེག་པ་ལ་ཡང་མེད་པའི་ཕྱིར་དང། དེའི་སྒོ་ནས་སོ་སོར་འཇོག་ན་དབུ་སེམས་གཉིས་ལྟ་བ་ཐ་དད་པས་ཐེག་པ་ཡང་གཉིས་སུ་
གཞག་དགོས་པར་འགྱུར་བའི་ཕྱིར། དེ་གཉིས་འབྲས་བུ་མཆོག་དམན་གྱི་སྒོ་ནས་སོ་སོར་མི་འཇོག་སྟེ། ཐེག་ཆེན་པ་གཉིས་ཀས་མཐར་ཐུག་འབྲས་བུ་སྐྱོན་ཀུན་ཟད་ཡོན་ཏན་ཀུན་རྫོགས་ཀྱི་སངས་རྒྱས་
སུ་འདོད་པར་མཚུངས་པའི་ཕྱིར། འོ་ན་དེ་གཉིས་ཐེག་པ་སོ་སོར་གང་གི་སྒོ་ནས་འཇོག་ཅེ་ན། འདི་ལ་བོད་ཀྱི་རྡོ་རྗེ་སློབ་དཔོན་སྔ་ཕྱི་རྣམས་མཐུན་པར། ཚུལ་གསུམ་སྒྲོན་མེ་ལས། དོན་གཅིག་ན་ཡང་
མ་རྨོངས་དང། །ཐབས་མང་དཀའ་བ་མེད་པ་དང། །དབང་པོ་རྣོན་པོའི་དབང་བྱས་ནས། །སྔགས་ཀྱི་ཐེག་པ་ཁྱད་པར་འཕགས། །ཞེས་གསུངས་པའི་རྗེས་སུ་འབྲངས་ནས། རྟོགས་བྱ་

[007B] མཐར་ཐུག་གི་འབྲས་བུ་དང། དེ་བསྒྲུབ་པའི་བྱང་ཆུབ་ཀྱི་སེམས་གསུམ་དོན་གཅིག་ནའང། ཐབས་མཁས་པ་བཞིས་ཕ་རོལ་ཏུ་ཕྱིན་པའི་ཐེག་པ་ལས། རྡོ་རྗེ་ཐེག་པ་ཁྱད་པར་དུ་འཕགས་པ་ཡིན་ཏེ། རྟོགས་
བྱའི་ལྟ་བ་ལ་མ་རྨོངས་པ་དང། ཐབས་མཁས་པ་མང་བ་དང། དཀའ་བ་མེད་པ་བྱང་ཆུབ་མྱུར་དུ་འགྲུབ་པ་དང། དེ་ཡང་དུས་མྱུར་བས་དབང་པོ་རྣོ་བའི་ཁྱད་པར་དང་ལྡན་པའི་ཕྱིར། ཁྱད་པར་དང་པོ་དང་ལྡན་ཏེ། ཕ་རོལ་ཏུ་ཕྱིན་པའི་ཐེག་པ་བ་
རྣམས་ཀྱི་དཔེ་དང་གཏན་ཚིགས་ལ་སོགས་པའི་སྒོ་ནས་ཆོས་ཉིད་རྟོགས་པར་བྱེད་ལ། འདིར་ནི་ཡེ་ཤེས་ཕབ་པ་དང། དབང་གསུམ་པའི་དུས་སུ་ཡེ་ཤེས་དངོས་སུ་བསྐྱེད་ནས་སྟོང་ཉིད་མངོན་སུམ་དུ་རྟོགས་པའི་སྒོ་ནས་ལྟ་བ་ལ་མ་
རྨོངས་པས་ཁྱད་པར་དུ་འཕགས་པ་ཡིན་པའི་ཕྱིར། དེ་ཆོས་ཅན། ཐབས་མཁས་པ་མང་བས་ཁྱད་པར་དུ་འཕགས་པ་ཡིན་ཏེ། གནས་སྐབས་ཀྱི་འབྲས་བུ་བསྒྲུབ་པ་ལ་ཐབས་མཁས་པ་མང་བས་ཁྱད་པར་དུ་འཕགས་པ་དང་
མཐར་ཐུག་གི་འབྲས་བུ་བསྒྲུབ་པ་ལ་ཐབས་མཁས་པ་མང་བས་ཁྱད་པར་དུ་འཕགས་པ་ཡིན་པའི་ཕྱིར། དང་པོ་དེ་ཡིན་ཏེ། གནས་སྐབས་ཀྱི་འབྲས་བུ་ལོངས་སྤྱོད་ཆེ་བ་དང། ཚེ་རིང་བ་དང། ཤེས་རབ་འཕེལ་བ་ལ་སོགས་པ་ཕར་
ཕྱིན་ཐེག་པ་པ་རྣམས་ཀྱིས་སྦྱིན་པ་གཏོང་བ་སོགས་ཀྱི་ཐབས་ཀྱིས་སྒྲུབ་པར་བྱེད་ལ། འདིར་ནི་ཛམྦྷ་ལ་དང། ནོར་རྒྱུན་མ་ལ་སོགས་པ་སྒྲུབ་པའི་ཐབས་མང་ཞིང། དེ་ཡང་དཀའ་བ་མེད་པར་མྱུར་དུ་འགྲུབ་ལ། དེ་བསྒྲུབས་པས་བྱང་

[008A]༄༅། །ཆུབ་མྱུར་དུ་འགྲུབ་པའི་གྲོགས་སུ་འགྱུར་བས། གནས་སྐབས་ཀྱི་འབྲས་བུ་བསྒྲུབ་པ་ལ་ཐབས་མཁས་པ་མང་བའི་ཁྱད་པར་དུ་འཕགས་པ་ཡིན་པའི་ཕྱིར། དེ་ཆོས་ཅན། མཐར་ཐུག་གི་འབྲས་བུ་བསྒྲུབ་པ་
ལ་ཐབས་མཁས་པ་མང་བས་ཁྱད་པར་དུ་འཕགས་པ་ཡིན་ཏེ། དོན་དམ་བདེན་པ་ཟབ་པའི་སྒོ་ནས་དང། ཀུན་རྫོབ་བདེན་པ་རྒྱ་ཆེ་བའི་སྒོ་ནས་ཁྱད་པར་དུ་འཕགས་པ་ཡིན་པའི་ཕྱིར། དེ་ཆོས་ཅན། དོན་དམ་བདེན་པ་ཟབ་པའི་སྒོ་ནས་
ཁྱད་པར་དུ་འཕགས་པ་ཡིན་ཏེ། ཕར་ཕྱིན་ཐེག་པ་བ་རྣམས་ཀྱིས་ཆོས་ཐམས་ཅད་སྤྲོས་བྲལ་ལོ་སྙམ་དུ་མོས་པར་བྱེད་ཀྱང་དེ་བཞིན་དུ་རྟོགས་པ་མེད་ལ། འདིར་ནི་སྔགས་པས་བསྐྱེད་རིམ་ཙམ་ཞིག་བསྒོམ་པའི་ཚེ། ཕྱག་བཅུ་
དྲུག་སྟོང་ཉིད་བཅུ་དྲུག་ཏུ་སྒོམ་པར་བྱེད་ལ། དེ་བཞིན་དུ་རྫོགས་རིམ་གྱི་སྐབས་སུ་ཙཎྜ་ལི་ལ་སོགས་པའི་ཐབས་མང་པོས་སྟོང་ཉིད་མངོན་སུམ་དུ་རྟོགས་པའི་སྒོ་ནས་སྒོམ་པར་བྱེད་པའི་ཕྱིར། དེ་ཆོས་ཅན། ཀུན་རྫོབ་བདེན་པ་
རྒྱ་ཆེ་བའི་སྒོ་ནས་ཁྱད་པར་དུ་འཕགས་པ་ཡིན་ཏེ། ཀུན་རྫོབ་རྒྱ་ཆེ་བ་རྟོགས་པ་འཇིག་རྟེན་གྱི་ཁམས་ཀྱི་བཀོད་པ་དང། སྤྱོད་པ་རྒྱ་ཆེ་བ་སྤྱོད་པ་གསུམ་སྤྱད་པའི་སྒོ་ནས་ཁྱད་པར་དུ་འཕགས་པ་ཡིན་པའི་ཕྱིར། དཀའ་བ་ཡོད་མེད་
ཀྱི་སྒོ་ནས་ཁྱད་པར་དུ་འཕགས་པ་ཡིན་ཏེ། ཕར་ཕྱིན་ཐེག་པ་པ་རྣམས་ཀྱིས་དཀའ་ཐུབ་དང་དཀའ་སྤྱད་དྲག་པོའི་སྒོ་ནས་ལམ་བགྲོད་པར་བྱེད་ལ། འདིར་ནི་སྤྱོད་པ་བདེ་བས་ལམ་བགྲོད་པར་བྱེད་པའི་ཕྱིར། དབང་པོ་རྣོ་རྟུལ་གྱི་སྒོ་

[008B] ཕར་ཕྱིན་ཐེག་པ་པའི་ཆེད་དུ་བྱ་བའི་གདུལ་བྱ་རྣམས་ཀྱིས་དུས་མྱུར་ཡང། བསྐལ་པ་གྲངས་མེད་གསུམ་གྱིས་འབྲས་བུ་མངོན་དུ་བྱེད་ལ། འདིར་རབ་ཚེ་འདི་ལ། འབྲིང་བར་དོར། ཐ་མ་སྐྱེ་བ་བཅུ་དྲུག་ཚུན་ལ་
འབྲས་བུ་མངོན་དུ་བྱེད་པར་འདོད་པའི་ཕྱིར། དེས་ན་ཁྱད་པར་བཞི་པོ་ཡོད་མེད་ཀྱི་སྒོ་ནས་ཐེག་པ་སོ་སོར་འཇོག་ཅེས་འདོད་དོ། །ཁྱད་པར་དང་པོ་མི་འཐད་དེ། དེ་གཉིས་ལ་རྟོགས་བྱའི་ལྟ་བ་ཡོད་མེད་ཀྱི་སྒོ་ནས་ཁྱད་པར་མེད་པའི་
ཕྱིར་ཏེ། སྡོམ་གསུམ་རབ་དབྱེ་ལས། གསང་སྔགས་ཕ་རོལ་ཕྱིན་པ་ལ། །ལྟ་བའི་ཁྱད་པར་བཤད་པ་མེད། །ཅེས་བཤད་པ་ལྟར། དོན་ལ་ཡང་དེ་ལྟར་གནས་པའི་ཕྱིར། ཁྱད་པར་གཉིས་པ་མི་འཐད་དེ། ཕར་ཕྱིན་ཐེག་པ་པ་རྣམས་
ཀྱིས་སྦྱིན་པ་གཏོང་བ་ལ་སོགས་པས་ལོངས་སྤྱོད་བསྒྲུབ་པ་དང། འདིར་ཛམྦྷ་ལ་བསྒྲུབས་པའི་སྒོ་ནས་ལོངས་སྤྱོད་བསྒྲུབ་པ་གཉིས་ཐབས་ཤེས་ཁྱད་པར་ཅན་གྱིས་ཟིན་ན་བྱང་ཆུབ་སྒྲུབ་པའི་གྲོགས་སུ་འགྱུར་མཉམ་དང། མ་ཟིན་
ན་མི་འགྱུར་མཉམ་དུ་མཚུངས་པའི་ཕྱིར། ཁྱད་པར་གསུམ་པ་མི་འཐད་དེ། རྒྱུད་སྡེ་འོག་མ་གསུམ་ལ་མ་ཁྱབ་པའི་ཕྱིར། གཞན་ཡང་དཀའ་བ་ཡོད་མེད་ཀྱི་སྒོ་ནས་ཁྱད་པར་དུ་འཕགས་པ་མི་འཐད་དེ། ཕར་ཕྱིན་ཐེག་པ་རང་ལམ་ལ་རྗེ་
བཙུན་བྱམས་མགོན་གྱིས་ལམ་བདེ་ཞིང་འཇུག་པ་བདེ་བའི་སྒོ་ནས་འབྲས་བུ་མངོན་དུ་མཛད་པར་དཀོན་བརྩེགས་ལས་གསུངས་པའི་ཕྱིར། ཚུལ་གསུམ་སྒྲོན་མེའི་ལུང་གི་རྗེས་སུ་འབྲངས་ནས་ལུང་དོན་དེ་ལྟར་འདོད་པ་མི་འཐད་དེ། ཚུལ་

[009A]༄༅། །གསུམ་སྒྲོན་མེ་དང་དེའི་འབྲེལ་པ་པཎྚི་ཏ་སྨྲྀ་ཏིས་མཛད་པའི་བཞེད་པ་དང་ཡང་འགལ་བའི་སྐྱོན་ཡོད་པའི་ཕྱིར། འོ་ན་སློབ་དཔོན་ཀྲི་པི་ཏ་ཀཱ་མ་ལ་རང་གི་བཞེད་པ་ཇི་ལྟ་བུ་ཞེ་ན། དེའི་བཞེད་པའི་ཚུལ་
ཡང་ཡོད་དེ། གསང་སྔགས་དང་ཕ་རོལ་ཏུ་ཕྱིན་པའི་བསྒྲུབ་བྱའི་དོན་གཅིག་ནའང། ཁྱད་པར་བཞིས་ཕ་རོལ་ཏུ་ཕྱིན་པའི་ཐེག་པ་ལས། སྔགས་ཀྱི་ཐེག་པ་ཁྱད་པར་དུ་འཕགས་པ་ཡིན་ཏེ། མ་རྨོངས་པ་དང། ཐབས་མང་བ་
དང༑ དཀའ་སླ་དང། དབང་པོ་རྣོ་རྟུལ་གྱི་སྒོ་ནས་ཁྱད་པར་དུ་འཕགས་པ་ཡིན་པའི་ཕྱིར། མ་རྨོངས་པས་ཁྱད་པར་དུ་འཕགས་པ་ཡིན་ཏེ། ཕར་ཕྱིན་ཐེག་པ་པ་རྣམས་ཀྱིས་འཁོར་གསུམ་ཡོངས་དག་གི་སྦྱིན་པ་སོགས་ལ་
འཇུག་པས་དབང་པོ་ཤིན་ཏུ་མ་རྨོངས་པ་ཡིན་ཀྱང། མགོ་གཏོང་བ་ལ་སོགས་པའི་སྦྱིན་པ་ལ་འཇུག་པས་དབང་པོ་རྣོ་བ་ཡང་མ་ཡིན་ནོ། །མགོ་གཏོང་པ་ལ་སོགས་པ་སྦྱིན་པའི་ཕར་ཕྱིན་ཡང་མ་ཡིན་ལ། སེམས་བསྐྱེད་ཀྱི་
བསམ་པ་རྫོགས་པར་ཡང་མི་འགྱུར་ཞིང། འདིར་ནི་སྔགས་པས་དབང་པོ་རྣོ་བས་ཐབས་དེ་ལ་སྨད་ནས། ཐབས་ཤེས་གཉིས་སུ་མེད་པའི་ཏིང་ངེ་འཛིན་གྱིས་ཕ་རོལ་ཏུ་ཕྱིན་པ་དྲུག་ཀ་རྫོགས་པར་མཛད་པའི་ཕྱིར། ཐབས་
མང་བས་ཁྱད་པར་དུ་འཕགས་པ་ཡིན་ཏེ། ཕར་ཕྱིན་ཐེག་པ་པ་རྣམས་ནི་དཀའ་ཐུབ་དང་སྡོམ་པ་དང། བརྟུལ་ཞུགས་ལ་སོགས་པའི་ཞི་བ་ཕྱོགས་གཅིག་པར་བྱེད་པས། སེམས་ཅན་ཐམས་ཅད་རྗེས་སུ་འཛིན་པར་མི་ནུས་ལ་

[009B] དུག་ལྔ་ལ་སོགས་པ་དེ་བཞིན་གཤེགས་པ་རིགས་ལྔར་བསྒྲུབས་ནས་ཐབས་མཁས་པས་སྤོང་བར་བྱེད་པའི་ཕྱིར། དཀའ་
སླའི་སྒོ་ནས་ཁྱད་པར་དུ་འཕགས་པ་ཡིན་ཏེ། དཀའ་སླ་ནི་རང་གི་སེམས་ཀྱི་དབང་གིས་བཞག་པ་ཡིན་པས། འདིར་ནི་རང་ཇི་ལྟར་འདོད་པ་བཞིན། ལམ་བདེ་བས་འབྲས་བུ་བདེ་བ་སྒྲུབ་པར་བྱེད་པའི་ཕྱིར་དང། བླ་མེད་ཀྱི་ཆེད་དུ་བྱ་བའི་
གདུལ་བྱ་དབང་པོ་རབ་རིག་མའི་འདོད་ཡོན་ལ་ཆགས་མ་ཆགས་གཉིས་ལས། ཕྱི་མའི་དབང་དུ་བྱས་ནས་གཉིས་སུ་མེད་པའི་ཡེ་ཤེས་ཕྱག་རྒྱ་ཆེན་པོ་གསུངས། དང་པོ་ཕྱིའི་རིག་མའི་འདོད་ཡོན་ལ་ཆགས་མ་ཆགས་གཉིས་
ཕྱི་མའི་དབང་དུ་བྱས་ནས་ཡེ་ཤེས་ཀྱི་ཕྱག་རྒྱ་བསྟན། དང་པོའི་དབང་དུ་བྱས་ནས་དམ་ཚིག་གི་ཕྱག་རྒྱའམ་ལས་ཀྱི་ཕྱག་རྒྱ་བསྟན། བོད་ཀྱི་བླ་མ་ཁ་ཅིག་ཀྱང། ཚུལ་འདི་ལྟར་དུ་འདོད་པ་དང། བླ་མེད་ཀྱི་ཆེད་དུ་བྱ་བའི་གདུལ་
བྱ་དབང་པོ་རབ་ཕྱིའི་རིག་མའི་འདོད་ཡོན་ལ་ཆགས་པ་ཤས་ཆེར་དགོས་པར་འདོད་པ་ཡང་འགལ་བའོ། །དབང་པོ་རྣོ་བའི་ཁྱད་པར་འཐད་དེ། བདེན་བཞིའི་རྣལ་འབྱོར་པ་ནི་དེ་ཁོ་ན་ཉིད་ལ་རྨོངས་པས་དབང་པོ་ཤིན་ཏུ་རྟུལ་བ་
དང༑ ཕར་ཕྱིན་ཐེག་པ་པ་ནི་ཐབས་ལ་འཁྲུལ་བས་དབང་པོ་འབྲིང་དང། རྡོ་རྗེ་ཐེག་པ་པ་རྣམས་ནི་གང་ལ་ཡང་མ་རྨོངས་པས་དབང་པོ་ཤིན་ཏུ་རྣོ་བས། གཞན་གྱིས་སྤྱད་ན་ངན་འགྲོར་འགྲོ་བ་ཡང་ཐབས་མཁས་པས་ཡང་དག་པར་

[010A]༄༅། །བསྒྱུར་བ་ཡིན་པའི་ཕྱིར། ཞེས་སློབ་དཔོན་འདི་དང་སློབ་དཔོན་ཡེ་ཤེས་གྲགས་པ་གཉིས་བཞེད་དོ། །འདི་དག་ནི་དཔྱད་པའི་གཞིར་སྣང་སྟེ། ཕར་ཕྱིན་ཐེག་པ་པ་རྣམས་ཀྱིས་མགོ་བཏང་བས་སེམས་ཅན་གྱི་
བསམ་པ་རྫོགས་པར་བྱས་པ་ཙམ་སྦྱིན་པའི་ཕར་ཕྱིན་ཏུ་མི་བཞེད་པའི་ཕྱིར་ཏེ། གཏོང་བའི་སེམས་གོམས་པ་མཐར་ཕྱིན་པ་ལས་སྦྱིན་པའི་ཕར་ཕྱིན་རྫོགས་པར་བཞེད་པའི་ཕྱིར་དང། གཉིས་སུ་མེད་པའི་ཡེ་ཤེས་ཕར་ཕྱིན་ཐེག་
པའི་ལམ་གྱི་སྲོག་ཡིན་པའི་ཕྱིར། བདེན་བཞིའི་རྣལ་འབྱོར་པས་དེ་ཁོ་ན་ཉིད་མི་ཤེས་པར་བཤད་པ་མི་འཐད་དེ། མ་ངེས་པ་དང། མ་གྲུབ་པའི་གཏན་ཚིགས་ཅི་རིགས་སུ་འགྱུར་བའི་ཕྱིར། དབང་པོ་རྣོ་བའི་ཁྱད་པར་ཐབས་ལ་མ་
རྨོངས་པ་ལ་བྱེད་ན་སྔ་མ་དང་བཟློས་ལ། འདོད་ཡོན་ལམ་དུ་བྱེད་པ་ལ་བྱེད་ན་སྔགས་ཀྱི་གདུལ་བྱ་དབང་པོ་རབ་ཀྱི་ཁྱད་པར་བཤད་པ་དང་འགལ་བའི་ཕྱིར། སྔགས་ཀྱི་གདུལ་བྱ་དབང་པོ་རབ་འབྲིང་ཐ་མ་གསུམ་ལས། ཕྱག་རྒྱ་ཆེན་
པོ༑ ཡེ་ཤེས་ཀྱི་ཕྱག་རྒྱ། དམ་ཚིག་གི་ཕྱག་རྒྱའམ་ལས་ཀྱི་ཕྱག་རྒྱ་གསུམ་རིམ་པར་གསུངས་པར་བཤད་པ་མི་འཐད་དེ། སྔགས་ཀྱི་གདུལ་བྱའི་དབང་པོ་རབ་རིན་པོ་ཆེ་ལྟ་བུའི་གང་ཟག་གིས་རིམ་གཉིས་བོགས་འབྱིན་གྱི་
སྤྱོད་པ་གསུམ་ཅི་རིགས་ལ་བསླབས་པས་ཚེ་གཅིག་གིས་སངས་རྒྱས་འགྲུབ་པར་གསུངས་པ་དང་འགལ་བའི་སྐྱོན་དུ་འགྱུར་བའི་ཕྱིར་རོ། །སྡོམ་འབྱུང་འགྲེལ་པ་ལས། མངོན་རྟོགས་རྒྱན་གྱི་འདོད་ལ་སྤྱོད་ལ་ཐབས་མཁས་

[010B] ཞེས་པ་དང། འོད་སྲུངས་ཀྱིས་ཞུས་པའི་ལེའུ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུང། །དེ་ནི་བུ་རམ་ཤིང་པའི་ཞིང་ལ་ཕན། །དེ་བཞིན་བྱང་ཆུབ་སེམས་དཔའི་ཉོན་མོངས་ལུད། །དེ་ནི་སངས་རྒྱས་ཆོས་རྣམས་བསྐྱེད་ལ་
ཕན༑ ༑ཞེས་པ་ཁུངས་སུ་དྲངས་ནས་འདོད་ཡོན་ལ་ལོངས་སྤྱོད་པ་དང། བདེ་བ་ཆེན་པོ་སྒྲུབ་བྱེད་དང་བཅས་པ་མདོ་སྔགས་གཉིས་ཀའི་ཐུན་མོང་བར་བཞེད་ལ། འོ་ན་མདོ་སྔགས་གཉིས་གང་གི་སྒོ་ནས་ཁྱད་པར་འབྱེད་པ་ཡིན་ཞེ་
ན་བསྐྱེད་པའི་རིམ་པ་ཡོད་མེད་ཀྱི་སྒོ་ནས་འབྱེད་པ་ཡིན་ཏེ། །སྡོམ་འབྱུང་ལེའུ་བཅུ་གསུམ་པའི་འགྲེལ་པ་ལས། དེའི་ཕྱིར་བསྐྱེད་རིམ་པ་སྒོམ་པ་མེད་ན་སྔགས་ཀྱི་ཚུལ་ལས་ཁྱད་པར་མེད་པ་ཁོ་ནའོ། །ཞེས་གསུངས་
པའི་ཕྱིར། ཚུལ་འདི་ལྟར་བཤད་པ་ཡང་དཔྱད་པར་བྱ་བའི་གཞི་ཡིན་ཏེ། ཧ་ཅང་ཁྱབ་ཆེས་པ་དང། མ་ཁྱབ་པའི་སྐྱོན་དུ་འགྱུར་བའི་ཕྱིར། གཞན་ཡང་སློབ་དཔོན་ཛྙཱ་ན་ཤྲཱིས་ཕར་ཕྱིན་ཐེག་པ་ལས་སྔགས་ཀྱི་ཐེག་པ་ཐབས་
མཁས་པ་བཅུ་གཅིག་གམ། བསྡུ་ན་བཞིའི་སྒོ་ནས་ཁྱད་པར་དུ་འཕགས་པར་བཞེད་པ་དང། ཇོ་བོ་ཆེན་པོས་དམ་ཚིག་ཐམས་ཅད་བསྡུས་པར། སློབ་དཔོན་ཨིནྟྲ་བྷཱུ་ཏིས་ཕར་ཕྱིན་ཐེག་པ་ལས་སྔགས་ཀྱི་ཐེག་པ་ཁྱད་པར་
བདུན་གྱི་སྒོ་ནས་ཁྱད་པར་དུ་འཕགས་པར་བཞེད་པ་དང། སློབ་དཔོན་སནས་རྒྱས་ཡེ་ཤེས་ཞབས་ཀྱིས་ཕར་ཕྱིན་ཐེག་པ་ལས་སྔགས་ཀྱི་ཐེག་པ་ཁྱད་པར་གསུམ་དང། རྡོ་རྗེ་དྲིལ་བུ་པས་ཁྱད་པར་བཞིས་ཁྱད་པར་དུ་འཕགས་
[011A]༄༅། །པར་བཞེད་པ་དང། གྲུབ་ཆེན་ཌོཾ་བཧི་ཧེ་རུ་ཀས། འདིར་ནི་སྣོད་ཀྱི་ཁྱད་པར་དང། །སྣོད་དུ་བྱེད་པའི་ཆོས་དང་ནི། །གཞུང་དང་ལམ་གྱི་ཁྱད་པར་དང། །འབྲས་བུ་དག་གི་ཁྱད་པར་ལས། །སྔགས་ཀྱི་ཐེག་པ་བླ་
ན་མེད། །ཅེས་གསུངས་པ་དང། དམ་ཚིག་རྡོ་རྗེས། ཕར་ཕྱིན་ཐེག་པ་ལས་སྔགས་ཀྱི་ཐེག་པ་ཁྱད་པར་ལྔས་འཕགས་པར་བཞེད་པར་གསུངས་པ་རྣམས་རྣལ་འབྱོར་བླ་མེད་ཁོ་ན་དང་སྦྱོར་ན་བཤད་དུ་རུང་ལ་གཞན་དུ་ན་རྒྱུད་
སྡེ་འོག་མ་གསུམ་ལ་མ་ཁྱབ་པས་རྣམ་དཔྱོད་དང་ལྡན་པ་རྣམས་ཀྱིས་དཔྱད་པར་བྱའོ། །ཆགས་པ་མ་སྤངས་པར་ལམ་བསྒོམ་པ་ཡོད་མེད་ཀྱི་སྒོ་ནས། ཐེག་ཆེན་གཉིས་ཀྱི་ཁྱད་པར་འབྱེད་པར་འདོད་པ་ཡང་མི་འཐད་དེ། དེ་
གཉིས་ཀ་ལ་ཆགས་པ་མ་སྤངས་པར་ལམ་བསྒོམ་པ་དང། ཆགས་པ་སྤངས་ནས་ལམ་བསྒོམ་པ་གཉིས་ཀ་ཡོད་པའི་ཕྱིར་ཏེ། བྲམ་ཟེའི་ཁྱེའུ་ཀརྨཱ་ལྟ་བུ་སོགས་ལ་གཞན་དོན་ཁྱད་པར་ཅན་དང་འབྲེལ་བའི་ཡན་ལག་ཏུ་
མི་ཚངས་སྤྱོད་ལ་སོགས་པ་གནང་བའི་སྐབས་སྲིད་པར་མདོ་ལས་གསུངས་པའི་ཕྱིར། རང་ལུགས་ནི། ཐེག་པ་ཆེན་པོ་གང་ཞིག་སངས་རྒྱས་ཀྱི་གཟུགས་སྐུ་དང་རྣམ་པ་མཐུན་པའི་ལམ་བསྒོམ་དུ་ཡོད་པས་རབ་ཏུ་ཕྱེ་
བའི་རིགས་སུ་གནས་པ་དེ་རྡོ་རྗེ་ཐེག་པའི་འཇོག་བྱེད་དུ་བྱེད་པ་ཡིན་ཏེ། དེ་ལྟར་སྔགས་བླ་མེད་ཀྱི་གཞུང་རྣམས་ཀྱིས་ཀྱང་གྲུབ། རྒྱུད་སྡེ་འོག་མའི་གཞུང་གིས་ཀྱང་གྲུབ་པའི་ཕྱིར། དང་པོ་གྲུབ་སྟེ། རྡོ་རྗེ་གུར་གྱི་རྒྱུད་ལས། གལ་

[011B] །དེའི་ཚེ་སངས་རྒྱས་ཉིད་མི་འགྱུར། །རྒྱུ་ལས་འབྲས་བུ་གཞན་མེད་པས། །ཐབས་ནི་སྟོང་པ་ཉིད་མ་ཡིན། །ལྟ་བ་ཀུན་ལས་ལོག་པ་དང། །བདག་ཏུ་ལྟ་བ་ཚོལ་རྣམས་ཀྱི། །བདག་ཏུ་ཞེན་པ་བཟློག་པའི་
ཕྱིར། །རྒྱལ་བ་རྣམས་ཀྱིས་སྟོང་པར་བསྟན། །དེ་ཕྱིར་དཀྱིལ་འཁོར་འཁོར་ལོ་ཞེས། །བདེ་བའི་ཐབས་ཀྱི་སྡོམ་པ་སྟེ། །སངས་རྒྱས་ང་རྒྱལ་རྣལ་འབྱོར་གྱིས། །སངས་རྒྱས་ཉིད་ཡུན་རིང་མི་འགྱུར། །སྟོན་པ་སུམ་ཅུ་རྩ་གཉིས་མཚན། །
མངའ་བདག་དཔེ་བྱད་བརྒྱད་ཅུར་ལྡན། །དེ་ཕྱིར་ཐབས་དེས་བསྒྲུབ་བྱ་སྟེ། །ཐབས་ནི་སྟོན་པའི་གཟུགས་ཅན་ནོ། །ཞེས་གསུངས་པའི་ཕྱིར། སློབ་དཔོན་སངས་རྒྱས་ཡེ་ཤེས་ཞབས་ཀྱིས་བདག་བསྒྲུབ་པར་མདོ་སྡེ་རྒྱན་དང་
སྡུད་པའི་ལུང་དྲངས་ནས། བདག་མེད་རྟོགས་པའི་ཤེས་རབ་ཀྱིས་ཟིན་པའི་སྦྱིན་སོགས་ཀྱི་ཐབས་རྣམས་གཟུགས་སྐུ་སྒྲུབ་པའི་ཐབས་བླ་ན་མེད་པར་གསུངས་པའི་ཚུལ་བཀོད་ནས། དེའི་འོག་ཏུ་བདག་གྲུབ་པ་ལས་དེ་ནི་དེ་ཁོ་ན་
ལྟར་ཡང་མ་ཡིན་ཏེ། རྒྱུ་མི་འདྲ་བ་གོམས་པ་ལས། རྫོགས་པའི་བྱང་ཆུབ་མངོན་དུ་གྱུར་པ་དང་རྗེས་སུ་མཐུན་པའི་ལམ་སྒོམ་པ་མེད་པའི་ཕྱིར། ཞེས་གསུངས། དོན་ནི་ཕར་ཕྱིན་ཐེག་པར་གཟུགས་སྐུ་བསྒྲུབ་པའི་ཐབས་བླ་ན་མེད་པར་
གསུངས་པ་དེ་ཉིད། གཟུགས་སྐུ་བསྒྲུབ་པའི་ཐབས་བླ་ན་མེད་པ་མ་ཡིན་ཏེ། དེ་ལ་འབྲས་བུའི་གཟུགས་སྐུ་དང་རྣམ་པ་མཐུན་པའི་ལམ་སྒོམ་པ་མེད་པའི་ཕྱིར། འོ་ན་གཟུགས་སྐུ་བསྒྲུབ་པའི་ཐབས་བླ་ན་མེད་པ་གང་ཞེ་ན། ཟབ་གསལ་གཉིས་

[012A]༄༅། །སུ་མེད་པའི་ལྷའི་རྣལ་འབྱོར་ཡིན་ཞེས་སྟོན་པ་ལ། བདག་བསྒྲུབ་པར་དེ་ལྟ་བས་ན། བདག་མེད་པ་དང་འདྲ་བར་རྒྱ་ཆེ་བའི་རང་གི་ངོ་བོ་ཡང་ཐ་མི་དད་པར་བསྒོམ་པར་བྱའོ། །ཞེས་གསུངས་ཤིང། སློབ་དཔོན་
ཤཱནྟི་པས་བཞི་བརྒྱ་ལྔ་བཅུ་པར་དེ་དང་འདྲ་བར་གསུངས་པ་དང། མན་ངག་སྙེ་མར། སློབ་དཔོན་ཨ་བྷྱཱ་ཀ་རས་ཀྱང་ཚུལ་དེ་ལྟར་དུ་གསུངས་སོ། །དགྲ་ནག་གི་འགྲེལ་པ་ལྷན་ཅིག་སྐྱེས་སྣང་ལས་སྦྱིན་པ་ལ་སོགས་པ་
ཐབས་ཀྱི་སྒོ་ནས་དང། སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེས་བརྗོད་པར་ཡང་མི་བྱ་སྟེ། གང་གི་ཕྱིར་མ་བསྒོམས་པའི་ལོངས་སྤྱོད་རྫོགས་པ་དང། སྤྲུལ་པའི་བདག་ཉིད་ལ་ཡང་ཐེ་ཚོམ་ཟ་བ་ནི་ཇི་ལྟར་ངེས་པར་
འགྱུར། དེ་ལྟར་ཡང་སྨོན་ལམ་གྱི་སྟོབས་ཀྱིས་འབྱུང་བར་འགྱུར་རོ་ཞེ་ན། བདག་མེད་པ་ཡང་མ་བསྒོམས་པ་ཉིད་དུ་མངོན་སུམ་ཉིད་དུ་འགྱུར་བས། དེ་བསྒོམས་པའི་ངལ་བས་ཅི་ཞིག་བྱ། གལ་ཏེ་དེ་ནི་བསྒོམས་པས་འབྱུང་
བར་འགྱུར་རོ། ཞེ་ན། ལོངས་སྤྱོད་རྫོགས་པ་དང་སྤྲུལ་པའི་སྐུ་གཉིས་གྱིས་ཉེས་པ་ཅི་ཞིག་བྱས་ཞེ་ན་གང་གི་ཕྱིར་དེ་དག་ལམ་བསྒོམ་པར་མི་བྱ། དེའི་ཕྱིར་ཕ་རོལ་ཏུ་ཕྱིན་པའི་ཐེག་པ་ལ་གནས་པས་ཀྱང། སྐུ་གསུམ་གྱི་
བདག་ཉིད་ཅན་གྱི་སངས་རྒྱས་ཁས་བླང་བར་བྱའོ། །དེ་ཡང་བསྒོམས་པས་གསལ་བར་འགྱུར་རོ། །ཞེས་འབྲས་བུ་ཆོས་གཟུགས་ཀྱི་སྐུ་གཉིས་སྒྲུབ་པར་བྱེད་པ་ལ་རང་དང་རྣམ་པ་མཐུན་པའི་ལམ་གྱིས་བསྒྲུབ་དགོས་

[012B] མི་དགོས་ན་མི་དགོས་མཉམ་དུ་མགོ་མཚུངས་མཛད་ནས། དེ་ཉིད་སྒྲུབ་པར་བྱེད་པ་ལ། སངས་རྒྱས་ཉིད་ནི་བསྒྲུབ་པའི་རྒྱུ། །སངས་རྒྱས་རྣལ་འབྱོར་ཀུན་ཏུ་ཡང། །རྒྱུ་དང་འདྲ་བའི་འབྲས་བུ་ཉིད། །ཀུན་ཏུ་
མཐོང་བ་མ་ཡིན་ནམ། །ཞེས་གྲུབ་ཆེན་དཔལ་འཛིན་གྱིས་དྲངས་ནས་བསྒྲུབ་པར་མཛད་པའི་ཕྱིར་དང། འདུལ་བས་བྱིན་གྱིས་ཀྱང། གཟུགས་སྐུ་ཆོས་ཀྱི་སྐུ་ཡིན་སྒོམ་བྱེད་པ། །ཀཱ་ཡེ་ངེས་པར་བྱང་ཆུབ་ཐོབ་པ་ཡིན། །ཆོས་
སྐུ་རྒྱལ་བའི་བསམ་གཏན་གྱིས་ཐོབ་ན། །གཟུགས་ཀྱི་སྐུ་ལ་ཅི་སྟེ་སྒོམ་མི་བྱེད། །ཅེས་གསུངས་པའི་ཕྱིར། །རྩ་རྟགས་གཉིས་པ་གྲུབ་སྟེ། དེ་ཉིད་བསྡུས་པའི་དུམ་བུ་དང་པོ་ལས། ལུས་དང་ངག་སེམས་རྡོ་རྗེ་ཡི། །རང་གི་
རྡུལ་ནི་ཕྲ་མོ་རྣམས། །སངས་རྒྱས་ཀྱི་ནི་སྐུར་བསྒོམས་ན། །རྫོགས་པའི་སངས་རྒྱས་ཉིད་དུ་འགྱུར། ཞེས་པ་དང། དེའི་འགྲེལ་པ་ཀོ་ས་ལའི་རྒྱན་དང། དེ་ཉིད་སྣང་བའི་སྟོད་འགྲེལ་དང། སློབ་དཔོན་སངས་རྒྱས་གསང་
བས་མཛད་པའི་རྣམ་སྣང་མངོན་བྱང་གི་བསྡུས་དོན་གྱི་འགྲེལ་པ་སོགས་སུ་གསལ་བར་གསུངས་པའི་ཕྱིར། དོན་བསྡུ་ན་འབྲས་བུ་ཡོངས་དག་བཞི་འམ་ཁྱད་པར་གསུམ་ལྡན་གྱི་ལམ་བསྒོམ་པ་ཡོད་མེད་ཀྱི་སྒོ་ནས་
ཐེག་ཆེན་པ་གཉིས་སོ་སོར་འཇོག་པ་ཡིན་ཏེ། ཐེག་པ་གསུམ་རྣམ་པར་བཞག་པ་ལས། དམིགས་པ་རྣམ་པར་དག་པ་དང། །གྲོགས་ཀྱི་མཐུ་དང་སྤྱོད་པ་ཡིས། །བློ་ལྡན་རྣམས་ཀྱིས་ཐེག་པ་ནི། །ཆེན་པོའི་ཆེན་པོ་ཉིད་དུ་

[013A]༄༅། །བསྒྲགས། །ཞེས་གསུངས་པའི་ཕྱིར། དེ་ལྟར་བྱས་པ་ལ་ཁོ་ན་རེ། ཐེག་པ་ཆེན་པོ་གང་ཞིག་འབྲས་བུའི་གཟུགས་སྐུ་དང་རྣམ་པ་མཐུན་པའི་ལམ་སྒོམ་དུ་ཡོད་པས་རབ་ཏུ་ཕྱེ་བའི་རིགས་སུ་གནས་
པ་རྡོ་རྗེ་ཐེག་པའི་འཇོག་བྱེད་དུ་བཤད་པ་མི་འཐད་པར་ཐལ། འབྲས་བུ་དང་འདྲ་བའི་རྒྱུས་འབྲས་བུ་བསྒྲུབ་པ་ཤིན་ཏུ་མ་ངེས་པར་བསྒྲུབ་པའི་ཕྱིར། མ་གྲུབ་ན། འོ་ན་འཁོར་ལོས་བསྒྱུར་བ་ལྟ་བུའི་མཚན་དཔེས་བརྒྱན་
པའི་ལུས་བསྒྲུབ་པ་དང། བདེ་འགྲོ་དང་ངན་འགྲོའི་ལུས་རྟེན་བསྒྲུབ་པ་ལ་དེ་དང་རྣམ་པ་འདྲ་བའི་རྒྱུས་བསྒྲུབ་དགོས་པར་ཐལ། མ་གྲུབ་པ་དེའི་ཕྱིར། ཟེར་ན། རྩ་བའི་ཐལ་འགྱུར་ལ་མ་ཁྱབ་སྟེ། ཁོ་བོ་ཅག་གིས་འབྲས་
བུ་སངས་རྒྱས་ཀྱི་མཚན་དཔེས་སྤྲས་པའི་གཟུགས་ཀྱི་སྐུར་སྐྱེ་བ་ལེན་པའི་རྣམ་སྨིན་གྱི་རྒྱུར་དེ་དང་རྣམ་པ་མཐུན་པའི་ལམ་དགོས་པར་སྨྲ་ན་སྐྱོན་དེ་ལྟར་འཇུག་པ་བདེན་ཡང། དེ་ལྟར་སྨྲས་པ་མ་ཡིན་པའི་ཕྱིར། དེ་
ཡང། ཐེག་པ་ཆེན་པོ་གཞིར་བཅས་ལ་གཟུགས་སྐུ་དང་རྣམ་པ་མཐུན་པའི་ལམ་སྒོམ་པ་ཡོད་མེད་ཀྱི་ཐེག་ཆེན་པ་གཉིས་སོ་སོར་འབྱེད་པའི་རྒྱུ་མཚན་ཡོད་དེ། ཕར་ཕྱིན་ཐེག་པ་དང་རྡོ་རྗེ་ཐེག་པ་གཉིས་འབྲས་བུ་
གསང་སྔགས་ཀྱི་མཚན་དཔེས་སྤྲས་པའི་གཟུགས་སྐུ་བསྒྲུབ་པའི་ཚུལ་ལ་ཁྱད་པར་ཤིན་ཏུ་ཆེ་བའི་ཕྱིར་ཏེ། ཕར་ཕྱིན་ཐེག་པ་པ་རྣམས་ནི་གཟུགས་སྐུའི་ངོ་བོའི་བསོད་ནམས་ཀྱི་ཚོགས་དང། མཚན་དཔེ་ལ་སོགས་

[013B] རྣམ་སྨིན་གྱི་སྐྱེ་བ་ལེན་པའི་ཚུལ་ཇེ་བཟང་ལ་སོང་ནས་མཐར་སྲིད་པ་མཐའ་མའི་ཚེ་སློབ་པའི་མཚན་དཔེ་
མཐར་ཐུག་འགྲུབ་ཅིང་ཆོས་སྐུ་མངོན་དུ་བྱེད་པ་ན། སློབ་པའི་མཚན་དཔེའི་རིགས་འདྲའི་རྒྱུན་དེ་ཉིད་མི་སློབ་པའི་མཚན་དཔེས་སྤྲས་པའི་སྐུར་གནས་འགྱུར་བར་བཞེད་པའི་ཕྱིར་དང། རྡོ་རྗེ་ཐེག་པའི་ལུགས་ཀྱི་ཚེ་གཅིག་
གིས་སངས་རྒྱས་སྒྲུབ་པར་བྱེད་པའི་ལས་དང་པོ་པ་ལ། ཕར་ཕྱིན་ཐེག་པའི་སྲིད་པ་ཐ་མ་པ་ལྟར་སྐྱེས་ཙམ་ཉིད་ནས་མཚན་དཔེ་རང་བཅས་སུ་ཡོད་པ་ཡང་མིན། རྣམ་སྨིན་གྱི་ལུས་དེ་ལོངས་སྤྱོད་རྫོགས་སྐུར་གནས་འགྱུར་
བ་ཡང་མ་ཡིན་པས། འབྲས་བུ་སངས་རྒྱས་ཀྱི་སའི་མཚན་དཔེས་སྤྲས་པའི་གཟུགས་སྐུ་གསར་དུ་བསྒྲུབ་དགོས་ཤིང། དེ་སྒྲུབ་པར་བྱེད་པའི་ཐབས་ཡང་ལྷའི་རྣལ་འབྱོར་ལས་གཞན་དུ་མེད་པས། དེ་ཡང་གཟུགས་སྐུ་དང་
རྣམ་པ་མཐུན་པའི་ལམ་བསྒོམ་པ་ཉིད་དུ་ངེས་པར་འགྱུར་བས་མི་འདྲ་བའི་ཁྱད་པར་ཤིན་ཏུ་ཆེ་བའི་ཕྱིར། ཡང་ཁ་ཅིག་ཐེག་ཆེན་གཉིས་ཀྱི་འབྲས་བུ་ལ་མཆོག་དམན་ཁྱད་པར་ཡོད་དེ། དེ་སྒྲུབ་བྱེད་ཀྱི་ལམ་ལ་ཁྱད་པར་
ཡོད་པའི་ཕྱིར། ཁྱབ་སྟེ་འབྲས་བུ་སྒྲུབ་བྱེད་ཀྱི་ལམ་ལ་ཁྱད་པར་ཡོད་པ་ལ་དོན་ཡོད་པའི་ཕྱིར་དང། ཕར་ཕྱིན་ཐེག་པའི་བཅུ་གཅིག་པ་ཀུན་ཏུ་འོད་ཀྱིས་ལས། རྡོ་རྗེ་ཐེག་པའི་བཅུ་གསུམ་རྡོ་རྗེ་འཛིན་པའི་ས་མཆོག་ཏུ་གྱུར་པ་

[014A]༄༅། །ཡིན་པའི་ཕྱིར་ཏེ། སམྦྷུ་ཊ་ལས། མདོར་བསྡུས་པས་ནི་སངས་རྒྱས་ཉིད། །བསྐལ་པ་བྱེ་བ་གྲངས་མེད་པས། །ཇི་སྲིད་སངས་རྒྱས་གང་ཐོབ་པ། །གང་གི་དམ་པའི་བདེ་བས་ཁྱོད། །སྐྱེ་བ་འདིར་ནི་ཐོབ་པར་
འགྱུར། །ཡང་ན་རྡོ་རྗེ་འཛིན་པ་ཉིད། ཅེས་དང། ཡང་དེ་ཉིད་ལས། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་
སྟེ། སངས་རྒྱས་ཉིད་ཡིན་ནོ། །ཞེས་གསུངས་པའི་ཕྱིར། ཞེས་ཟེར་བ་མི་འཐད་དེ། སམྦྷུ་ཊའི་ལུང་དེ་དག་སྒྲ་ཇི་བཞིན་པར་ཁས་ལེན་པ་དང། ཚུལ་གསུམ་སྒྲོན་མེའི་ལུང་སྒྲ་ཇི་བཞིན་པར་ཁས་ལེན་པ་གཉིས་ལ་ནང་འགལ་
གྱི་སྐྱོན་ཡོད་པའི་ཕྱིར། དེ་ལྟར་འདོད་པ་མི་འཐད་དེ། གཞུང་དེས། ཕར་ཕྱིན་ཐེག་པ་ནས་བཤད་པའི་སངས་རྒྱས་ཐོབ་པའམ། རྡོ་རྗེ་ཐེག་པ་ནས་བཤད་པའི་རྡོ་རྗེ་འཛིན་པ་ཐོབ་ཅེས་འདམ་ཁ་ཅན་དུ་བསྟན་པ་མིན་པའི་ཕྱིར་དང་
གཞུང་དེའི་སྒྲ་ཇི་བཞིན་པའི་སངས་རྒྱས་དང། ཕར་ཕྱིན་ཐེག་པ་རང་ལམ་གྱི་བཅུ་གཅིག་པ་ཀུན་ཏུ་འོད་ཀྱིས་ལ་གནས་པའི་སངས་རྒྱས་དོན་མི་གཅིག་པའི་ཕྱིར་ཏེ། གཞུང་དེའི་སྒྲ་ཇི་བཞིན་པའི་སངས་རྒྱས་དེ་མངོན་
རྟོགས་རྒྱན་ལས། ས་དགུ་འདས་ནས་ཡེ་ཤེས་ནི། །གང་གིས་སངས་རྒྱས་སར་གནས་པ། །དེ་ནི་བྱང་ཆུབ་སེམས་དཔའི་ས། །བཅུ་པ་ཡིན་པར་ཤེས་པར་བྱ། ཞེས་གསུངས་པ་དང་དོན་གཅིག་པའི་ཕྱིར། དེས་ན་བཅུ་

[014B] བཅུ་གསུམ་དང། བཅུ་བཞི་དང། བཅོ་ལྔ་ལ་སོགས་པའི་ཚུལ་གསུངས་པ་ནི་དབྱེ་
བསྡུའི་སྒོ་ནས་འཇོག་པ་ཡིན་ནོ། །ཕར་ཕྱིན་ཐེག་པ་དང་རྡོ་རྗེ་ཐེག་པ་གཉིས་ལ་འབྲས་བུ་ལ་མཆོག་དམན་གྱི་ཁྱད་པར་མེད་ཀྱང། རྒྱུ་ལ་མཆོག་དམན་གྱི་ཁྱད་པར་ཡོད་པ་ལ་དོན་མེད་པར་མི་འགྱུར་ཏེ། རྒྱུ་ལ་མཆོག་དམན་
གྱི་ཁྱད་པར་ཡོད་པའི་རྒྱུ་མཚན་གྱིས་དེ་གཉིས་ལ་ལམ་བགྲོད་པ་མྱུར་བུལ་གྱི་ཁྱད་པར་ཆེ་བ་ཡིན་པའི་ཕྱིར། གཉིས་པ་ལ་གསུམ། སྔགས་ལ་འཇུག་པའི་སྒོ་མི་འདྲ་བ་ཅི་ཙམ་ཞིག་ཡོད་པ་དང། འཇུག་སྒོ་མི་འདྲ་བར་འཇོག་
པའི་ཁྱད་པར་ངོས་གཟུང་བ་དང་ཁྱད་པར་དེ་དག་དང་ལྡན་པ་རྣམས་ཀྱི་ལམ་བགྲོད་པའི་ཚུལ་བསྟན་པའོ། །དང་པོ་ནི། རྡོ་རྗེ་གུར་གྱི་རྒྱུད་ལས། དམན་པ་རྣམས་ལ་བྱ་བའི་རྒྱུད། །བྱ་མེད་རྣལ་འབྱོར་དེ་ལྟག་ལའོ། །རྣལ་
འབྱོར་མཆོག་ནི་སེམས་ཅན་མཆོག་རྣལ་འབྱོར་བླ་མེད་དེ་ལྟག་ལའོ། །ཞེས་གདུལ་བྱ་དམན་པ་ལ་བྱ་བའི་རྒྱུད། དེའི་ལྟག་འབྲིང་ལ་སྤྱོད་པའི་རྒྱུད། མཆོག་ལ་རྣལ་འབྱོར་གྱི་རྒྱུད། དེའི་ལྟག་མཆོག་གི་མཆོག་ལ་རྣལ་
འབྱོར་བླ་མེད་ཀྱི་རྒྱུད་གསུངས་པས། འཇུག་པའི་སྒོ་མི་འདྲ་བ་བཞིའི་སྒོ་ནས་རྒྱུད་སྡེ་བཞིར་འཇོག་པ་ཡིན་ཏེ། ཤྲདྡྷས་བླ་མེད་ཀྱི་རྒྱུད་དོན་ལ་འཇུག་པ་ལས། བྱ་བའི་རྒྱུད་དང། སྤྱོད་པའི་རྒྱུད་དང། རྣལ་འབྱོར་གྱི་རྒྱུད་དང། རྣལ་

[015A]༄༅། །འབྱོར་བླ་ན་མེད་པའི་རྒྱུད་ཅེས་སྤྱིར་གྲགས་པ་ཡིན་ནོ། །ཞེས་གསུངས་པའི་ཕྱིར། གཉིས་པ་ནི། གདུལ་བྱའི་དམན་མཆོག་གི་སྒོ་ནས་རྒྱུད་སྡེ་མི་འདྲ་བའི་འཇུག་སྒོ་བཞིར་བཤད་པ་རྒྱུ་མཚན་
གང་ལ་བརྟེན་པ་ཡིན། གདུལ་བྱ་དམན་མཆོག་ཙམ་གྱི་དེ་ལྟར་གཞག་ཏུ་མེད་དེ། གལ་ཏེ་འཇོག་ན། གསང་བ་འདུས་པ་ལ་ཡང་རྒྱུད་སྡེ་མི་འདྲ་བའི་སྒོ་ལྔར་གཞག་དགོས་པར་འགྱུར་བའི་ཕྱིར་ཏེ། དེའི་གདུལ་བྱ་ལ་
པད་དཀར། ཨུཏྤལ། པདྨ། ཙནྡན། རིན་པོ་ཆེ་ལྟ་བུའི་གང་ཟག་ལྔ་ཡོད་པར་ཡེ་ཤེས་རྡོ་རྗེ་ཀུན་ལས་བཏུས་ལས་གསུངས་པའི་ཕྱིར། ལྟ་བ་དང་ཐོབ་བྱའི་འབྲས་བུ་ལ་མཆོག་དམན་ཡོད་པའི་ཆ་ནས་དེ་ལྟར་བཞག་ཏུ་
ཡོད་དེ། རྒྱུད་སྡེ་བཞི་པོ་ཐམས་ཅད་ཀྱི་ལྟ་བ་དང་ཐོབ་བྱའི་འབྲས་བུ་ལ་མཆོག་དམན་གྱི་ཁྱད་པར་མེད་པའི་ཕྱིར། ཆོས་གཟུགས་ཀྱི་སྐུ་གཉིས་བསྒྲུབ་པའི་ལམ་སྤྱིའི་ལུས་ལ་མི་འདྲ་བའི་ཁྱད་པར་ཡོད་པའི་ཆ་ནས་
དེ་ལྟར་བཞག་ཏུ་མེད་དེ། ཟབ་པ་སྟོང་ཉིད་རྟོགས་པའི་ཤེས་རབ་དང། རྒྱ་ཆེ་བ་ལྷའི་རྣལ་འབྱོར་དང། དེ་གཉིས་ཟུང་དུ་འབྲེལ་བའི་ཟབ་གསལ་གཉིས་སུ་མེད་པའི་རྣལ་འབྱོར་ལམ་གྱི་སྲོག་ཏུ་བྱས་ནས་ལམ་བགྲོད་
པ་རྒྱུད་སྡེ་བཞི་པོ་ཐམས་ཅད་ལ་མི་འདྲ་བའི་ཁྱད་པར་མེད་པའི་ཕྱིར་དང། དེ་ཐམས་ཅད་རྡོ་རྗེ་ཐེག་པར་རིགས་གཅིག་པ་ཡིན་པའི་ཕྱིར། ལྷའི་སྐྱེད་ཆོག་མི་འདྲ་བའི་ཆ་ནས་དེ་ལྟར་བཞག་ཏུ་མེད་དེ། དེ་ལྟར་ན་རྒྱུད་སྡེ་

[015B] འདི་ལ་བོད་ཀྱི་རྡོ་རྗེ་སློབ་དཔོན་སྔ་ཕྱི་མང་པོ་རྣམས་མཐུན་པར་རྒྱུད་སྡེ་བཞིར་འཇོག་པའི་རྒྱུ་མཚན་ཡོད་དེ། ཕྱི་རོལ་མུ་
སྟེགས་པ་ལ་རིགས་བཞི་ཡོད་པས་དེ་རྣམས་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞིའོ་ཞེས་གསུངས་པའི་ཕྱིར་རོ། །དེ་ཡང་ཡིན་ཏེ། འདོད་ཆགས་ཅན་དབང་ཕྱུག་གི་རྗེས་སུ་འབྲང་བ་དང། ཞེ་སྡང་ཅན་ཁྱབ་འཇུག་
གི་རྗེས་སུ་འབྲང་བ་དང། གཏི་མུག་ཅན་ཚངས་པའི་རྗེས་སུ་འབྲང་བ་དང། རིགས་མ་ངེས་པ་དེ་གསུམ་ཅི་རིགས་དང་ཕྲད་ན། དེའི་རྗེས་སུ་འབྲངས་ཏེ་གྲུབ་མཐའ་སྨྲ་བར་བྱེད་པའི་རིགས་བཞི་རྗེས་སུ་གཟུང་བའི་ཕྱིར་དུ་
རིམ་པ་བཞིན་དུ་རྣལ་འབྱོར་བླ་མེད་ཀྱི་རྒྱུད་དང། རྣལ་འབྱོར་རྒྱུད་དང། སྤྱོད་རྒྱུད་དང། བྱ་རྒྱུད་རྣམས་གསུངས་པའི་ཕྱིར། དེ་ལྟར་ཡང་དེ་ཉིད་བསྡུས་པའི་རྗེས་སུ་འབྲངས་ནས་སློབ་དཔོན་ཀུན་དགའ་སྙིང་པོ་དང། རབ་
འབྱོར་སྐྱོང་གིས་གསུངས་པའི་ཕྱིར་ཞེས་བཞེད་དོ། །དེ་ལྟར་བཞེད་པའི་རྒྱུ་མཚན་འདོད་ཆགས་ཅན་དབང་ཕྱུག་གི་རྗེས་སུ་འབྲང་བའི་རིགས་ཅན་བླ་མེད་ཀྱི་ཆེད་དུ་བྱ་བའི་གདུལ་བྱ་ཡིན་ཅིང། དེ་ལ་བླ་མེད་ཀྱི་རྒྱུད་གསུངས་
པའི་ཆ་ནས་བླ་མེད་ཀྱི་རྒྱུད་དུ་འཇོག་པ་ཡིན་ནམ། དེ་འདྲ་བའི་གདུལ་བྱ་ལ་བླ་མེད་ཀྱི་རྒྱུད་གསུངས་པས་དེ་འདྲ་བའི་གདུལ་བྱ་བཞི་པོ་གང་རུང་གཅིག་བླ་མེད་ཀྱི་རྒྱུད་ཀྱིས་འདུལ་སྲིད་པ་ལ་བསམས་ནས་དེ་ལྟར་འཇོག་པ་གང་

[016A]༄༅། །ཡིན། དང་པོ་ལྟར་ན་མི་འཐད་དེ། ལྟ་སྤྱོད་ཕྱིན་ཅི་ལོག་ཏུ་གྱུར་པའི་འདོད་ཆགས་ཅན་དབང་ཕྱུག་གི་རྗེས་སུ་འབྲང་བའི་ཕྱི་རོལ་མུ་སྟེགས་པ་སྔགས་བླ་མེད་ཀྱི་ཆེད་དུ་བྱ་བའི་གདུལ་བྱར་འོང་དོན་མེད་
པའི་ཕྱིར། གཉིས་པ་ལྟར་ནའང་མི་འཐད་དེ། མ་ངེས་པའི་གཏན་ཚིགས་སུ་གྱུར་པའི་ཕྱིར་དང། རྒྱུད་སྡེ་བཞི་པོ་ཐམས་ཅད་ཀྱི་ཆེད་དུ་བྱ་བའི་གདུལ་བྱའི་གཙོ་བོ་ལ་གང་ཟག་རིགས་བཞི་པོ་དེ་འདྲ་ཅིག་དགོས་པ་ཡིན་ནའང་
མི་རིགས་པའི་ཕྱིར་ཏེ། སངས་རྒྱས་ཀྱི་བསྟན་པའི་སྙིང་པོ་རྡོ་རྗེ་ཐེག་པའི་གདུལ་བྱའི་གཙོ་བོ་ལ་ལྟ་སྤྱོད་ཕྱིན་ཅི་ལོག་ཏུ་གྱུར་པའི་མུ་སྟེགས་པར་འཇོག་པ་མི་རིགས་པ་ཡིན་པའི་ཕྱིར། གཞན་ཡང་ཁ་ཅིག་རྒྱུད་སྡེ་བཞིར་
འཇོག་པའི་རྒྱུ་མཚན་ཡོད་དེ། སངས་རྒྱས་པའི་གྲུབ་མཐའ་སྨྲ་བ་བཞི་དང་སྒོ་བསྟུན། ལྷའི་སྐྱེད་ཆོག་མི་འདྲ་བ་བཞིའི་སྒོ་ནས་དེ་ལྟར་འཇོག་པའི་ཕྱིར། དེ་ལྟར་འཇོག་པ་ཡང་ཡིན་ཏེ། ཉན་ཐོས་གནས་མ་བུ་བའི་སྡེ་པ་དང་
ཤར་ཕྱོགས་པའི་བྱེ་བྲག་ཏུ་སྨྲ་བའི་གྲུབ་མཐའ་སྨྲ་བ་དང་སྒོ་བསྟུན་ནས་རང་ཉིད་དམ་ཚིག་པར་མི་བསྐྱེད་པར་ཁྲུས་དང་གཙང་སྦྲ་སོགས་གཙོ་བོར་བྱས་ཏེ། མདུན་དུ་ལྷ་ཡེ་ཤེས་པ་སྤྱན་དྲངས་ནས། རྗེ་ཁོལ་ལྟ་བའི་མཆོད་
བསྟོད་བཟླས་པ་སོགས་བྱས་པའི་སྒོ་ནས་དངོས་གྲུབ་ལེན་པ་བྱ་བའི་རྒྱུད་དང། མདོ་སྡེ་པ་དང་ཁ་ཆེ་བྱེ་བྲག་ཏུ་སྨྲ་བའི་གྲུབ་མཐའ་སྨྲ་བ་དང་སྒོ་བསྟུན་ནས་རང་ཉིད་དམ་ཚིག་པར་བསྐྱེད། ཡེ་ཤེས་པ་དགུག་གཞུག་མི་བྱེད་པར་མདུན་དུ་

[016B] འཕགས་པ་རང་སངས་རྒྱས་ཀྱི་གྲུབ་མཐའ་སྨྲ་བ་དང་སྒོ་བསྟུན་ནས་རང་ཉིད་དམ་ཚིག་པར་
བསྐྱེད། ཡེ་ཤེས་པ་དགུག་གཞུག་མཆོད་བསྟོད་བཟླས་པ་སོགས་བྱས། མཐར་ལྷ་ཡེ་ཤེས་པ་གཤེགས་གསོལ་བྱེད་པ་རྣལ་འབྱོར་རྒྱུད་དང། རང་ཉིད་དམ་ཚིག་པར་བསྐྱེད་ཡེ་ཤེས་པ་དགུག་གཞུག་མཆོད་བསྟོད་བཟླས་པ་
སོགས་བྱས། མཐར་ཡེ་ཤེས་པ་གཤེགས་གསོལ་མི་བྱེད་པ་རྣལ་འབྱོར་བླ་མེད་ཀྱི་རྒྱུད་དུ་གསུངས་པའི་ཕྱིར་ཏེ། དེ་ལྟར་ཡེ་ཤེས་རྡོ་རྗེ་ཀུན་ལས་བཏུས་ལས་ཀྱང་བཤད། མགོན་པོ་ཀླུ་སྒྲུབ་དང། སློབ་དཔོན་ཡེ་ཤེས་ཞབས་
སོགས་ཀྱིས་ཀྱང་བཞེད་པའི་ཕྱིར། ཞེས་འདོད་པ་མི་འཐད་དེ། ཡེ་ཤེས་རྡོ་རྗེ་ཀུན་ལས་བཏུས་ལས་བདག་ཉིད་ལྷའི་བསྙེན་པ་མེད་པ་དང། ཡེ་ཤེས་སེམས་དཔའི་བདེ་བ་དམ་པ་མེད་པ་ཞེས་པས་བྱ་རྒྱུད་སྤྱི་ལ་བདག་བསྐྱེད་མེད་
པར་མ་བསྟན་པའི་ཕྱིར་ཏེ། དེ་ལྟར་གསུངས་པ་ནི་བྱ་རྒྱུད་ཀྱི་གདུལ་བྱ་ཐ་ཤལ་བདག་ཉིད་ལྷར་བསྒོམས་ན་སྐྲག་པ་སྐྱེ་བའི་རིགས་འགའ་ཞིག་ལ་དགོངས་ནས་དེ་ལྟར་གསུངས་པའི་ཕྱིར། མགོན་པོ་ཀླུ་སྒྲུབ་དང། སློབ་དཔོན་ཡེ་
ཤེས་ཞབས་ཀྱིས་དེ་ལྟར་བཞེད་པ་མི་འཐད་དེ། དེ་གཉིས་ཀྱིས་གཞུང་གང་དུ་ཡང་ཚུལ་དེ་ལྟར་གསལ་བར་གསུངས་པ་མེད་པའི་ཕྱིར། གཞན་ཡང་དེ་ལྟར་འདོད་པ་མི་འཐད་དེ། རང་སངས་རྒྱས་གྲུབ་མཐའ་སྨྲ་བ་བཞིའི་ཡ་

[017A]༄༅། །གྱལ་མ་ཡིན་པའི་ཕྱིར། གཞན་ཡང་སློབ་དཔོན་ཨ་ལང་ཀ་ཀ་ལ་ཤས་རྡོ་རྗེ་ཕྲེང་བའི་འགྲེལ་པར། མི་རིགས་བཞིའི་སྒོ་ནས་རྒྱུད་སྡེ་བཞིར་འཇོག་པར་བཞེད་ཀྱང། བྲམ་ཟེའི་རིགས་ལ་བྱ་རྒྱུད་དང། རྗེའུ་རིགས་
ལ་སྤྱོད་རྒྱུད། རྒྱལ་རིགས་ལ་རྣལ་འབྱོར་རྒྱུད་དམངས་རིགས་སམ་གདོལ་པའི་རིགས་ལ་རྣལ་འབྱོར་བླ་མེད་ཀྱི་རྒྱུད་གསུངས་པའི་སྒོ་ནས་རྒྱུད་སྡེ་བཞིར་འཇོག་པར་བཞེད་པ་ཡང་མི་འཐད་དེ། མི་རིགས་བཞི་པོ་རྒྱུད་སྡེ་བཞི་
གའི་ཆེད་དུ་བྱ་བའི་གདུལ་བྱར་བྱས་ན་ཧ་ཅང་ཁྱབ་ཆེས་པའི་སྐྱོན་དུ་འགྱུར་བའི་ཕྱིར་དང། རྒྱུད་སྡེ་བཞི་གའི་གདུལ་བྱའི་གཙོ་བོ་ལ་མི་རིགས་བཞི་དགོས་པར་བཞེད་ན་ཧ་ཅང་ཁྱབ་ཆུང་བའི་སྐྱོན་དུ་འགྱུར་བའི་ཕྱིར་དང། མི་རིགས་
བཞི་པོ་རྒྱུད་སྡེ་བཞི་པོ་དེ་དང་དེས་འདུལ་སྲིད་པ་ལ་དགོངས་ན་མ་ངེས་པའི་སྐྱོན་དུ་འགྱུར་བའི་ཕྱིར། ཁ་ཅིག་དུས་འཁོར་བསྡུས་རྒྱུད་ལས། ཤེས་རབ་རྒྱུད་ནི་ཤར་ནས་སླར་ཡང་རྣལ་འབྱོར་རྗེས་སུ་རིགས་པ་ཉིད་ནི་རྒྱུད་ཀྱི་ཞལ་
ནས་སོ། །གཡས་ཀྱི་ཞལ་ནས་རྒྱལ་བའི་བདག་པོས་རྣལ་འབྱོར་རྒྱུད་གསུངས་གཡོན་གྱི་ཞལ་ནས་བྱ་བ་ལ་སོགས་སོ། །ཞེས་དུས་འཁོར་གྱི་ཞལ་བཞི་ནས་རྒྱུད་སྡེ་བཞི་གསུངས་པར་བཤད་པ་དང། དྲི་མེད་འོད་དུ་ཐུན་
མཚམས་བཞི་རྒྱུད་སྡེ་བཞི་དང་སྦྱར་ནས་གསུངས་པ་དེས། གྲུབ་ཆེན་ནག་པོ་སྤྱོད་པས་གསང་བའི་དེ་ཁོ་ན་ཉིད་གསལ་བར། དུས་ནི་རྣམ་བཞིའི་དབྱེ་བ་ལས། །རྒྱུད་ནི་རྣམ་པ་བཞིར་འགྱུར་ཏེ། །ཞེས་དུས་བཞི་དང་སྦྱར་ནས་

[017B] དེ་དག་ནི་དག་བྱ་དག་བྱེད་སྦྱར་བ་ཙམ་ཡིན་པའི་ཕྱིར། རང་ལུགས་ནི་རྒྱུད་སྡེ་བཞིའི་སྒོ་ནས་འཇུག་སྒོ་མི་འདྲ་བ་བཞིར་འཇོག་པའི་རྒྱུ་
མཚན་ཡང་ཡོད་དེ། རྡོ་རྗེ་ཐེག་པ་ལ་འཇུག་པའི་ཆེད་དུ་བྱ་བའི་གདུལ་བྱའི་གཙོ་བོ་ལ་རིགས་བཞིར་འཇོག་པའི་རྒྱུ་མཚན་གྱིས་ཡིན་པའི་ཕྱིར། དེ་ལྟར་འཇོག་པའི་རྒྱུ་མཚན་ཡང་ཡོད་དེ། འདོད་ཡོན་ལ་ཆགས་པ་ལམ་དུ་བྱེད་ཚུལ་
མི་འདྲ་བ་བཞི་ཡོད་པ་དང། དེ་ལྟར་ལམ་དུ་བྱེད་པའི་ལམ་སྟོང་ཉིད་རྟོགས་པའི་ཤེས་རབ་དང། ལྷའི་རྣལ་འབྱོར་ཟུང་དུ་འབྲེལ་བའི་རྣལ་འབྱོར་གོང་ནས་གོང་དུ་སྐྱེད་པའི་མཆོག་དམན་གྱི་ནུས་པ་ལ་རིགས་མི་འདྲ་བ་བཞི་ཡོད་
པའི་རྒྱུ་མཚན་གྱིས་དེ་ལྟར་འཇོག་པ་ཡིན་པའི་ཕྱིར། བླ་མེད་ཀྱི་རྒྱུད་ནས་བཤད་པའི་རྒྱུད་སྡེ་བཞིའི་མཚན་དོན་གྱི་སྒོ་ནས་བཤད་ན། སམྦྷུ་ཊ་ལས། རྒོད་དང་བལྟ་དང་ལག་བཅངས་དང། །གཉིས་གཉིས་འཁྱུད་དང་རྣམ་པ་
བཞི། །སྲིན་བུའི་ཚུལ་གྱི་རྒྱུད་བཞིར་གནས། །ཞེས་གསུངས་པའི་རྐང་པ་མཐའ་མས་འདོད་ཡོན་ལ་ཆགས་པ་ལམ་དུ་བྱེད་ཚུལ་གྱི་སྙིང་པོ་མཐར་ཐུག་པ་བསྟན་པ་ཡིན་ཏེ། དཔེར་ན་ཤིང་ལས་སྐྱེས་པའི་སྲིན་བུ་ཤིང་ལས་
སྐྱེས་ཀྱང། ཤིང་རྩ་བ་ནས་ཟད་པར་བྱེད་པ་ལྟར་དུ། རྒྱུ་དུས་ཀྱི་ཀུན་སློང་རྒོད་པ་དང། ལག་བཅངས་སམ་འཁྱུད་པ་ཙམ་དང། དབང་པོ་གཉིས་སྦྱོར་གྱི་འདོད་ཆགས་ལ་བརྟེན་ནས་སྐྱེས་པའི་བདེ་བ་ཆེན་པོ། རང་

[018A]༄༅། །དུས་སུ་སྟོང་ཉིད་རྟོགས་པའི་བློ་དང་དབྱེར་མེད་དུ་སྐྱེས་པའི་བདེ་སྟོང་དབྱེར་མེད་ཀྱི་ཡེ་ཤེས་དེས། འདོད་ཆགས་ལ་སོགས་པའི་མ་རིག་པ་དང་ཉོན་མོངས་པ་རྣམས་རྩ་བ་ནས་ཟད་པར་བྱེད་པ་ཡིན་པའི་
ཕྱིར། དེས་ན་བླ་མེད་ཀྱི་རྒྱུད་ནས་བཤད་པའི་རྒྱུད་སྡེ་བཞིའི་མཚན་གྱི་དབང་དུ་བྱས་ནས། བལྟས་པའི་རྒྱུད། རྒོད་པའི་རྒྱུད། ལག་བཅངས་ཀྱི་རྒྱུད། གཉིས་སྤྲོད་ཀྱི་རྒྱུད་ཅེས་ཀྱང་བྱ་བ་ཡིན་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས་
འདི་ནི་གཉིས་པོ་སྦྱོར་བ་ཡི། །རྒྱུད་ཀྱི་དབྱེ་བ་བསྟན་པ་ཡིན། །དེ་བཞིན་དུ་ནི་ལག་བཅངས་དང། །བལྟས་དང་རྒོད་པས་ཤེས་པར་བྱ། །ཞེས་གསུངས་པའི་ཕྱིར། རྒྱུད་སྡེ་བཞིའི་མཚན་དོན་རྒྱུད་སྡེ་བཞི་ག་ལ་གྲགས་པའི་དབང་
དུ་བྱས་ན་ཕྱིའི་བྱ་བ་དང་ནང་ལྷའི་རྣལ་འབྱོར་གཉིས་ཀྱི་ནང་ནས་ཕྱིའི་བྱ་བ་གཙོ་བོར་སྟོན་ཅིང། བསྒོམས་པའི་ལྷ་མོ་དང་ཕན་ཚུན་བལྟས་པ་ཙམ་ལས་བྱུང་བའི་བདེ་བ་ལམ་དུ་བྱེད་པ་ལ་མོས་པའི་གང་ཟག་དངོས་སམ། དེའི་རིགས་
གནས་གང་རུང་གི་ཆེད་དུ་བྱ་བའི་གདུལ་བྱ་ལ་གཙོ་བོར་གསུངས་པའི་རྒྱུད་དངོས་སམ། དེའི་སྡེར་གཏོགས་གང་རུང་གི་རྒྱུད་བྱ་རྒྱུད་ཀྱི་མཚན་ཉིད་ཡིན་ཏེ། དོན་ཞགས་ཀྱི་ཆོ་ག་ཞིབ་མོ་ལས། བཅོམ་ལྡན་འདས་ཞལ་ཁྲོ་གཉེར་
ཅན་ལ་བསྟོད་པར་བྱ། ཞེས་གསུངས་པའི་ཕྱིར། ཕྱིའི་བྱ་བ་དང་ནང་ལྷའི་རྣལ་འབྱོར་ཆ་མཉམ་དུ་སྤྱོད་ཅིང། བསྒོམས་པའི་ལྷ་མོ་དང་ཕན་ཚུན་བལྟས་པར་མ་ཟད་རྒོད་པ་ཙམ་ལས་བྱུང་བའི་བདེ་བ་ལམ་དུ་བྱེད་པ་ལ་མོས་པར་

[018B] དེའི་རིགས་གནས་གང་རུང་གི་ཆེད་དུ་བྱ་བའི་གདུལ་བྱ་ལ་གཙོ་བོར་གསུངས་པའི་རྒྱུད་དངོས་སམ། དེའི་སྡེར་གཏོགས་གང་རུང་གི་རྒྱུད་སྤྱོད་རྒྱུད་ཀྱི་མཚན་ཉིད་ཡིན་ཏེ། རྣམ་སྣང་མངོན་བྱང་ལས། དེའི་
གཡས་སུ་ལྷ་མོ་ནི། །སངས་རྒྱས་སྤྱན་ཞེས་བྱ་བ་སྟེ། །ལྷ་མོ་ཅུང་ཟད་འཛུམ་པའི་ཞལ། །འོད་ཀྱི་དཀྱིལ་འཁོར་འདོམ་གང་བ། །མཚུངས་མེད་སྐུ་ནི་རབ་ཏུ་དཀར། །དེ་ནི་ཤཱཀྱ་ཐུབ་པའི་ཡུམ། །ཞེས་གསུངས་པའི་ཕྱིར་
ཕྱིའི་བྱ་བ་དང་ནང་ལྷའི་རྣལ་འབྱོར་གཉིས་ཀྱི་ནང་ནས་ནང་ལྷའི་རྣལ་འབྱོར་གཙོ་བོར་སྟོན་ཅིང། བསྒོམས་པའི་ལྷ་མོ་དང་བལྟས་པ་དང་རྒོད་པ་ལ་བརྟེན་ནས་བྱུང་བའི་བདེ་བ་ལམ་དུ་བྱེད་པ་ཡོད་པར་མ་ཟད། ཕན་ཚུན་འཁྱུད་
པའམ་ལག་པ་བཅངས་པ་ལ་བརྟེན་ནས་བདེ་བ་ལམ་དུ་བྱེད་པ་ལ་གཙོ་བོར་མོས་པའི་ཆེད་དུ་བྱ་བའི་གདུལ་བྱ་དངོས་སམ། དེའི་རིགས་གནས་གང་རུང་གི་གདུལ་བྱ་ལ་གསུངས་པའི་རྒྱུད་དངོས་སམ། དེའི་སྡེར་གཏོགས་གང་
རུང་གི་རྒྱུད་རྣལ་འབྱོར་རྒྱུད་ཀྱི་མཚན་ཉིད་དུ་འཇོག་པ་ཡིན་ཏེ། རྩེ་མོ་ལས། ལྷ་མོ་རྡོ་རྗེ་ཅ་ཅོ་སྒྲོགས། །དབུས་འཁྱུད་རང་བཞིན་ལྷ་མོ་སྟེ། །དེ་ཡི་གློ་ན་མགོ་བསྒྱུར་ཞིང། །འཛུམ་བཅས་ཀུན་ཏུ་བལྟ་བ་སྟེ། །བཅོམ་ལྡན་འདས་ཀྱི་
ཕྱག་ལ་འཇུས། །ཞེས་གསུངས་པའི་ཕྱིར། ཕྱིའི་བྱ་བ་དང་ནང་ལྷའི་རྣལ་འབྱོར་གཉིས་ཀྱི་ནང་ནས། ནང་ལྷའི་རྣལ་འབྱོར་ཁོ་ན་གཙོ་བོར་སྟོན་ཅིང། རྣལ་འབྱོར་འདི་ལ་ས་མཆོག་ཏུ་གྱུར་པའི་བླ་མའམ་གོང་མར་གྱུར་པའི་རྒྱུད་གཞན་

[019A]༄༅། །མེད་ལ། དབང་པོ་གཉིས་སྦྱོར་གྱི་འདོད་ཡོན་ལ་ཆགས་པ་ལམ་དུ་བྱེད་པ་ལ་གཙོ་བོར་མོས་པའི་གདུལ་བྱ་དངོས་སམ། དེའི་རིགས་གནས་གང་རུང་གི་ཆེད་དུ་བྱ་བའི་གདུལ་བྱ་ལ་གསུངས་པའི་རྒྱུད་
དངོས་སམ། དེའི་སྡེར་གཏོགས་གང་རུང་གི་རྒྱུད་བླ་མེད་ཀྱི་རྒྱུད་ཀྱི་མཚན་ཉིད་ཡིན་ཏེ། འདུས་པ་རྩ་བའི་རྒྱུད་ལས། དེ་བཞིན་གཤེགས་པའི་བཙུན་མོའི་མཆོག་སྤྱན་ལ་སོགས་པ་བསྒོམ་པར་བྱ། །དབང་པོ་གཉིས་ནི་མཉམ་
སྦྱར་བས། །སངས་རྒྱས་དངོས་གྲུབ་ཐོབ་པར་འགྱུར། །ཞེས་གསུངས་པའི་ཕྱིར། ཁ་ཅིག་རྒྱུད་སྡེ་བཞིར་དབྱེ་བ་མི་འཐད་པར་ཐལ། སློབ་དཔོན་སངས་རྒྱས་གསང་བས། རྒྱུད་སྡེ་ལ་གསུམ་དུ་ཕྱེ་ནས་གསུངས་པའི་ཕྱིར་ཏེ་
རྣལ་འབྱོར་སྤྱོད་དང་བྱ་དབྱེ་ལས། །རྒྱུད་སྡེ་རྣམ་པ་གསུམ་དུ་འདོད། །ཅེས་གསུངས་པའི་ཕྱིར། ཞེས་ཟེར་བ་མི་འཐད་དེ། ལུང་འདི་རྣམ་དག་ཡིན་མིན་ཐེ་ཚོམ་གྱི་གཞིར་སྣང་ཞིང། རྣམ་དག་ཡིན་པའི་དབང་དུ་བྱས་ན་
ཡང་བྱ་སྤྱོད་གཉིས་དང། རྣལ་འབྱོར་ཕྱི་མ་གཉིས་རྣལ་འབྱོར་རྒྱུད་གཅིག་ཏུ་བྱེད་པའམ། ཡང་ན་བྱ་སྤྱོད་གཉིས་གཅིག་ཏུ་བསྡུ་བའི་དབང་དུ་བྱས་ཀྱང་འགལ་བ་མེད་པའི་ཕྱིར། ཁ་ཅིག་རྒྱུད་སྡེ་ལ་ལྔར་འབྱེད་པ་ཡིན་ཏེ་
ཡེ་ཤེས་རྡོ་རྗེ་ཀུན་ལས་བཏུས་ལས། རྟོགས་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་མེད་ཀྱི་རྒྱུད་དང་ལྔར་འབྱེད་པ་ཡིན་པའི་ཕྱིར། ཞེ་ན་སྐྱོན་མེད་དེ། དེར་རྟོགས་པའི་རྒྱུད་ཅེས་བྱའི་

[019B] ཁ་ཅིག་རྒྱུད་སྡེ་ལ་དྲུག་ཏུ་འབྱེད་པ་ཡིན་ཏེ། དེ་ལྟར་སློབ་དཔོན་ཀམ་པ་ལས་ཀྱང་བཤད། བདེ་མཆོག་ཉུང་ངུའི་རྩ་
རྒྱུད་ལས་ཀྱང་གསུངས་པའི་ཕྱིར། བདེ་མཆོག་ཉུང་དུ་ལས། མདོ་སྡེ་བྱ་བ་སྤྱོད་པ་དང། །རྣལ་འབྱོར་གསང་མཐའི་དབྱེ་བ་ཡི། །སེམས་ཅན་མོས་པས་འཇུག་པ་ལ། །དེ་དང་དེ་ལ་དགའ་བ་བཞིན། །ཞེས་མདོ་སྡེ་རྟོགས་པའི་རྒྱུད་
དང། བྱ་བའི་རྒྱུད་དང། སྤྱོད་པའི་རྒྱུད་དང། རྣལ་འབྱོར་རྒྱུད་གསང་བ་སྟེ། གསང་བ་འདུས་པ་ལ་སོགས་པའི་ཕ་རྒྱུད་དང། མཐའ་སྟེ་བདེ་མཆོག་རྩ་རྒྱུད་ལ་སོགས་པའི་མ་རྒྱུད་དྲུག་ཏུ་འབྱེད་པ་ཡིན་པའི་ཕྱིར། ཞེས་
འདོད་པ་མི་འཐད་དེ། སློབ་དཔོན་ཀམ་པ་ལས་ཀྱང། དེ་ལྟར་གསལ་བར་བཤད་པ་མེད་ཅིང། བདེ་མཆོག་རྩ་རྒྱུད་ཀྱི་ལུང་དོན་དེ་ཡང་དེ་ལྟར་མ་ཡིན་པའི་ཕྱིར་ཏེ། བདེ་མཆོག་ཉུང་ངུའི་དོན་ནི་མདོ་རྒྱུད་གཉིས་སུ་ཕྱེ་བའི་མདོ་དང་
བྱ་སྤྱོད་གཉིས། རྣལ་འབྱོར་གསང་མཐའ་སྟེ་གསང་བ་བླ་ན་མེད་པའི་རྒྱུད་སྡེ་བཞི་སྟེ། དེ་དང་དེས་འདུལ་བའི་གདུལ་བྱ་ལ་སྟོན་པས་དེ་དང་དེ་གསུངས་སོ། །ཞེས་པའི་དོན་ཡིན་པའི་ཕྱིར། དེ་ལྟར་ཡིན་ན་རྒྱུད་སྡེ་བཞི་པོ་
རྣམས་ཀྱི་གྲངས་ཀྱི་ཚད་ཇི་ལྟ་བུ་ཞེ་ན། དེ་དག་གི་ཚད་ཀྱང་བཞག་ཏུ་ཡོད་དེ། ཡེ་ཤེས་རྡོ་རྗེ་ཀུན་ལས་བཏུས་ལས། རྟོགས་པའི་རྒྱུད་སྟོང་ཕྲག་བཞིའོ། །བྱ་བའི་རྒྱུད་སྟོང་ཕྲག་བཞིའོ། །སྤྱོད་པའི་རྒྱུད་སྟོང་ཕྲག་བརྒྱད་དོ། །

[020A]༄༅། །གཉིས་ཀའི་རྒྱུད་སྟོང་ཕྲག་དྲུག་གོ་རྣལ་འབྱོར་རྒྱུད་ལ་མིང་སྟོང་ཕྲག་བཅུ་གཉིས་སོ། །དེ་ལྟར་ན་རྒྱུད་སྡེ་སྟོང་ཕྲག་སུམ་ཅུ་རྩ་བཞིའོ། །རྒྱས་པར་དབྱེ་ན་ཚད་མེད་དོ། །ཞེས་གསུངས་པའི་ཕྱིར་དང་
བླ་མེད་ཀྱི་དབང་དུ་བྱས་ནས་སྡོམ་འབྱུང་ལས། རྣལ་འབྱོར་རྒྱུད་རྣམས་ཀྱི་ནི་ཚད། །བྱེ་བ་ཕྲག་ནི་དྲུག་ཏུ་ངེས། །དེ་བཞིན་རྣལ་འབྱོར་མ་རྒྱུད་གྲངས། །བྱེ་བ་ཕྲག་ནི་བཅུ་དྲུག་གྲགས། །ཞེས་གསུངས་པའི་ཕྱིར། དེ་ཡང་མཚན་
གྱི་དབང་དུ་བྱས་པའི་གྲངས་ཡིན་གྱི། ཤོ་ལོ་ཀའི་གྲངས་མ་ཡིན་ཏེ། གཞན་དུ་བྱ་བའི་རྒྱུད་སྟོང་ཕྲག་བཞི་ཡོད་པར་གསུངས་པ་ལ་དོན་ཞགས་ཀྱི་རྒྱུད་གཅིག་པོ་ལ་ཤོ་ལོ་ཀ་སྟོང་ཕྲག་བརྒྱད་ཡོད་པའི་ཕྱིར།    ༈   
པ་ནི། རྒྱུད་སྡེ་བཞི་པོ་གང་གི་སྒོ་ནས་འཇུག་ཀྱང། ལག་ན་རྡོ་རྗེ་དབང་བསྐུར་བའི་རྒྱུད་ལས། བྱང་ཆུབ་ཀྱི་སེམས་སྒོམ་པ་རྫོགས་པར་གྱུར་པ་ན་དཀྱིལ་འཁོར་དུ་གཞུག་ཅིང་དབང་བསྐུར་བར་གསུངས་པ་ལྟར། ལམ་ཐུན་
མོང་བས་རྒྱུད་སྦྱངས་པ་ཞིག་ངེས་པར་སྔོན་དུ་འགྲོ་དགོས་ཏེ། སྤྱོད་བསྡུས་ལེའུ་དང་པོ་ལས། སློབ་མས་ལམ་ལ་གཅིག་ཅར་སློབ་བམ་རིམ་གྱིས་སློབ་དྲིས་པའི་ལན་དུ། རིམ་གྱིས་སློབ་པ་ཡིན་གྱི། ཅིག་ཅར་ནི་མ་ཡིན་
ནོ། །ཞེས་གསུངས་པའི་འོག་ཏུ། དེའི་རིམ་པ་ནི་འདི་ཡིན་ཏེ། ཐོག་མ་ཉིད་དུ་སངས་རྒྱས་ཀྱི་ཐེག་པའི་བསམ་པ་ལ་བསླབ་བོ། །གང་གི་ཚེ་སངས་རྒྱས་ཀྱི་ཐེག་པའི་བསམ་པ་ལ་ལོབས་པར་གྱུར་པ་དེའི་ཚེ། ཐེག་པ་གསར་

[020B] །ཞེས་གསུངས་ཤིང། རྟག་གཉིས་ལས་ཀྱང། དང་པོར་གསོ་སྦྱོང་སྦྱིན་པར་བྱ། །དེ་ནས་བསླབ་པའི་གནས་བཅུ་སྦྱིན། །དེ་ལ་བྱེ་བྲག་སྨྲ་བ་བསྟན། །མདོ་སྡེ་པ་ཡང་དེ་བཞིན་ནོ། །
རྣལ་འབྱོར་སྤྱོད་པ་དེ་ལས་ཕྱིས། །དེའི་རྗེས་སུ་དབུ་མ་བསྟན། །སྔགས་ཀྱི་རིམ་པ་ཀུན་ཤེས་ནས། །དེ་རྗེས་ཀྱཻ་རྡོ་རྗེ་བསྟན། །ཞེས་གསུངས་པའི་ཕྱིར། དེ་ནས་རྡོ་རྗེ་སློབ་དཔོན་མཚན་ཉིད་དང་ལྡན་པ་བླ་མ་ལྔ་བཅུ་པ་ལས་བཤད་
པ་ལྟར་ཚུལ་བཞིན་དུ་བསྟེན། རྒྱུད་སྣོད་དུ་རུང་བར་བྱེད་པ་དབང་བསྐུར་བ་མནོས། དབང་དུས་སུ་ཁས་བླངས་པའི་དམ་ཚིག་དང། སྡོམ་པ་ཚུལ་བཞིན་དུ་བསྲུང་བ་ལམ་གྱི་གཞིར་མེད་མི་རུང་ཡིན་ཏེ། བླ་མ་ལྔ་བཅུ་པ་ལས་
བསམ་པ་དག་པའི་སློབ་མ་ནི། །དཀོན་མཆོག་གསུམ་ལ་སྐྱབས་སོང་ལ། །བླ་མའི་རྗེས་སུ་འཇུག་པ་འདི། །ཁ་ཏོན་བྱ་བར་སྦྱིན་པར་བྱ། །དེ་ནས་སྔགས་སོགས་བྱིན་པ་ཡིས། །དམ་ཆོས་སྣོད་དུ་བྱས་ནས་སུ། །རྩ་བའི་ལྟུང་བ་
བཅུ་བཞི་ནི། །ཀླག་དང་འཛིན་པ་ཉིད་དུ་བྱ། །ཞེས་པ་དང། ཕྱག་ཆེན་ཐིག་ལེ་ལས་ཀྱང། དབང་མེད་པ་ལ་དངོས་གྲུབ་མེད། །བྱེ་མ་བཙིར་ལ་མར་མེད་ལྟར། །གང་གི་རྒྱུད་ལུང་ང་རྒྱལ་གྱིས། །དབང་བསྐུར་མེད་པར་འཆད་བྱེད་
པ། །སློབ་དཔོན་སློབ་མ་ཤི་མ་ཐག་དངོས་གྲུབ་ཐོབ་ཀྱང་དམྱལ་བར་འགྲོ་ཞེས་གསུངས་ལ། སངས་རྒྱས་ཐོད་པའི་རྒྱུད་ལས་ཀྱང། །དཔེར་ན་བུ་ཚ་མེད་པའི་ཁྱིམ། །ཤི་བ་ཙམ་གྱིས་སྟོང་པ་ཉིད། །དེ་བཞིན་དབང་དང་བྲལ་ན་ནི། །
[021A]༄༅། །ཡེ་ཤེས་ཀུན་གྱིས་སྟོང་པ་ཉིད། །ཞེས་གསུངས་ཤིང། བདེ་མཆོག་རྩ་རྒྱུད་ལས་ཀྱང། ཤིན་ཏུ་མཉམ་གཞག་སྒྲུབ་པ་པོས། །དམ་ཚིག་རྟག་ཏུ་བསྐྱང་བར་བྱ། །དམ་ཚིག་ཉམས་པས་དཀྱིལ་འཁོར་
དུ། །དབང་བསྐུར་དངོས་གྲུབ་ཐོབ་མི་འགྱུར། །ཞེས་གསུངས་པའི་ཕྱིར། དུས་གཅིག་ཏུ་སློབ་མ་ལ་དབང་བསྐུར་བ་དང། སློབ་མ་ལྟག་གནས་བྱེད་པའི་གྲངས་ཇི་ཙམ་ཡིན་ཞེ་ན། མི་ཐུབ་ཟླ་བ་དང། མར་མེ་མཛད་བཟང་པོ་དང་
ལྭ་བ་པ་དང། ནག་པོ་སྤྱོད་པ་རྣམས་ཀྱིས་སློབ་མའི་གྲངས་ཚད་ངེས་པ་ཅན་མ་གསུངས་ཤིང། དཱ་རི་ཀ་པས་ཉི་ཤུ་རྩ་ལྔ་མན་ཆད་ཟུང་དུ་མ་གྱུར་པར་གསུངས་པ་ནི། གསང་བ་སྤྱི་རྒྱུད་ལས། མཁས་པས་སློབ་
མ་གཅིག་གམ་གསུམ། །ལྔའམ་ཡང་ན་བདུན་དག་གམ། །ཉི་ཤུ་རྩ་ནི་ལྔ་ཡི་བར། །ཟུང་དུ་མ་གྱུར་ཡོངས་སུ་བཟུང། །དེ་ལས་ལྷག་པའི་སློབ་མ་དག་ཡོངས་སུ་བཟུང་བར་མི་ཤིས་སོ། །ཞེས་པའི་རྗེས་སུ་
འབྲང་བ་ཡིན་ནོ། །ཁ་ཅིག་རྣལ་འབྱོར་རྒྱུད་དང། དུས་འཁོར་མ་གཏོགས་བླ་མེད་གཞན་རྣམས་ལ་མཐའ་གཅིག་ཏུ་ཉི་ཤུ་རྩ་ལྔ་མན་ཆད་ཟུང་དུ་མ་གྱུར་པ་ངེས་པར་དགོས་ཏེ། གསང་བ་སྤྱི་རྒྱུད་ལས། མཁས་པས་
སློབ་མ་གཅིག་གམ་གསུམ། །ཞེས་སོགས་གསུངས་པའི་ཕྱིར། རྣལ་འབྱོར་རྒྱུད་དུ་སློབ་མའི་གྲངས་ཚད་ངེས་པ་མེད་དེ། དེ་ཉིད་བསྡུས་པར། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་འཇུག་པ་ལ། སྣོད་དང་སྣོད་མིན་

[021B] །ཞེས་པ་དང། རྣམ་སྣང་མངོན་བྱང་ལས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས། སེམས་ཅན་གྱི་ཁམས་རྣམས་མ་ལུས་པ་ཡོངས་སུ་བསྒྲལ་བ་ཡིད་དམ་བཅའ་བ་ཁོ་ནར་བྱ་སྟེ། དེས་
སྙིང་རྗེ་ཆེན་པོའི་རྒྱུར་གྱུར་པའི་ཕྱིར། སེམས་ཅན་ཚད་མེད་པ་ཡོངས་སུ་གཟུང་བར་བྱའོ། །ཞེས་གསུངས་པའི་ཕྱིར། དུས་འཁོར་ལ་ཡང་དབང་བསྐུར་བའི་སློབ་མའི་གྲངས་ཚད་ངེས་པ་མེད་དེ། སྔོན་བྱུང་ལ་འཇམ་དཔལ་
གྲགས་པས་མ་ལ་ཡའི་སྐྱེད་མོས་ཚལ་དུ་ཉི་མའི་ཤིང་རྟ་ལ་སོགས་པའི་ཚངས་པའི་དྲང་སྲོང་བྱེ་བ་ཕྲག་བཞི་དུས་གཅིག་ཏུ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བར་གསུངས་པའི་ཕྱིར། ཞེས་ཟེར་བའི་ལུགས་དང་པོ་མི་
འཐད་དེ། གསང་བ་སྤྱི་རྒྱུད་ཀྱི་ལུང་དེའི་དོན་ནི། རྒྱུད་སྡེ་བཞིའི་དབང་བསྐུར་བ་ལ་སྤྱིར་བཏང་གི་དབང་དུ་བྱས་པ་ཡིན་གྱི། དམིགས་ཀྱིས་བསལ་ན་གྲངས་ཀྱང་ཁ་འཆམ་པ་དང། བཅུ་དང། ཉི་ཤུ་རྩ་ལྔ་ལས་ལྷག་པ་ལ་དབང་
བསྐུར་བར་གསུངས་པའི་ཕྱིར་ཏེ། རྣམ་སྣང་མངོན་བྱང་ལས། སློབ་མ་དག་ཅིང་རིགས་བཙུན་པ། །དེ་བཞིན་དཀོན་མཆོག་གསུམ་ལ་དད། །ཟབ་མོ་ཡི་ནི་བློ་དང་ལྡན། །སྤྲོ་བ་ཆེ་ཞིང་ཚུལ་ཁྲིམས་ལྡན། །བཟོད་དང་ལྡན་
ཞིང་སེར་སྣ་མེད། །དཔའ་ལ་ཡིད་དམ་བརྟན་པ་ནི། །བྕུའམ་བརྒྱད་དམ་བདུན་དང་ལྔ། །གཅིག་གཉིས་བཞི་ལས་ལྷག་ཀྱང་རུང། །དཔྱད་མི་དགོས་པར་གཟུང་བར་བྱ། །ཞེས་གསུངས་པའི་ཕྱིར། རྣལ་འབྱོར་རྒྱུད་ལ་དེ་

[022A]༄༅། །ལྟར་འདོད་པ་མི་འཐད་པར་ཐལ། ལུང་དེ་གཉིས་ཀྱི་དོན་དེ་ལྟར་མ་ཡིན་པའི་ཕྱིར་ཏེ། ལུང་དེ་གཉིས་ཀྱི་དོན་ནི། སློབ་དཔོན་སྙིང་རྗེ་ཆེན་པོའི་གཞན་དབང་དུ་གྱུར་པས་སློབ་མའི་སྒྲིབ་པ་ཙམ་སྦྱང་བའི་ཕྱིར་དུ་
དབང་བསྐུར་བ་དང་མ་འབྲེལ་པས་དཀྱིལ་འཁོར་དུ་ཞུགས་པ་ཙམ་བྱར་རུང་བའི་དོན་ཡིན་པའི་ཕྱིར། གཞན་དུ་ན་རྒྱུད་སྡེ་གསུམ་པ་རྣལ་འབྱོར་རྒྱུད་དུ་དབང་བསྐུར་བ་ལ་སྣོད་དང་སྣོད་མ་ཡིན་པའི་དབྱེ་བ་བྱར་མི་རུང་བར་ཐལ་
དེ་ཉིད་བསྡུས་པར། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་འདིར། སྣོད་དང་སྣོད་མ་ཡིན་པ་རྟག་མི་འཚལ། ཞེས་གསུངས་པའི་ཕྱིར། དུས་འཁོར་དང་བླ་མེད་གཞན་ལ་ཁྱད་པར་འདོད་པ་མི་འཐད་པར་ཐལ། སྔོན་བྱུང་གི་
དབང་དུ་བྱས་ན། འདུས་པ་རྩ་བའི་རྒྱུད་ལས་གསུངས་པའི་ཐོག་མར་འཁོར་མཆོག་དམན་མཐའ་ཡས་པ་སྟོན་པ་རྡོ་རྗེ་འཆང་གིས་དུས་གཅིག་ཏུ་དཀྱིལ་འཁོར་དུ་གཞུག་ཅིང་དབང་བསྐུར་བར་རྡོ་རྗེ་དམ་ཚིག་འབྱུང་བའི་ཚིག་ཚུལ་
བཞིར་བཤད་པ་ལ་བརྟེན་ནས་གྲུབ་པའི་ཕྱིར། འོ་ན་སློབ་མ་དཀྱིལ་འཁོར་དུ་གཞུག་ཅིང་དབང་བསྐུར་བའི་གྲངས་དེ་ལྟར་ཡིན་ན། གང་དུ་དབང་བསྐུར་བའི་དཀྱིལ་འཁོར་ལ་དབྱེ་ན། དུ་ཡོད་ཅེ་ན། དེ་ཡང་རྒྱུད་སྡེ་འོག་མ་གསུམ་
གྱི་དབང་དུ་བྱས་ན་གསུམ་ཡོད་དེ། རྒྱུད་སྡེ་འོག་མ་གསུམ་གྱི་གནས་སྐབས་སུ་ལུས་དཀྱིལ་གྱི་ཐ་སྙད་ཚད་ལྡན་སུས་ཀྱང་མ་བཤད་ཅིང་མི་འཐད་པས། རྡུལ་ཚོན་གྱི་དཀྱིལ་འཁོར། རས་བྲིས་ཀྱི་དཀྱིལ་འཁོར། གང་ཟག་གི་

[022B] བླ་མེད་ཀྱི་གང་དུ་དབང་བསྐུར་བ་ཐོབ་པའི་དཀྱིལ་འཁོར་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན་བདུན་ཡོད་དེ། རྡུལ་ཚོན་གྱི་དཀྱིལ་འཁོར། རས་བྲིས་
ཀྱི་དཀྱིལ་འཁོར། བསམ་གཏན་གྱི་དཀྱིལ་འཁོར། ལུས་དཀྱིལ་གྱི་དཀྱིལ་འཁོར། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར། བྷ་གའི་དཀྱིལ་འཁོར་དང། དོན་དམ་བྱང་ཆུབ་སེམས་དཔའི་དཀྱིལ་འཁོར་རྣམས་སུ་ཡོད་པའི་ཕྱིར། དེའི་ནང་
ནས་བུམ་དབང་གང་དུ་ཐོབ་པའི་དཀྱིལ་འཁོར་ལ་བཞི་ཡོད་དེ། རྡུལ་ཚོན་གྱི་དཀྱིལ་འཁོར། རས་བྲིས་ཀྱི་དཀྱིལ་འཁོར། བསམ་གཏན་གྱི་དཀྱིལ་འཁོར། ལུས་ཀྱི་དཀྱིལ་འཁོར་དང་བཞི་ཡོད་པའི་ཕྱིར། སློབ་དཔོན་རྡོ་རྗེ་དྲིལ་བུ་
པས། དབང་བསྐུར་དཀྱིལ་འཁོར་སྔོན་འགྲོ་བ། །རྡོ་རྗེ་འཆང་གིས་གསུངས་པ་སྟེ། །འོན་ཀྱང་དཀྱིལ་འཁོར་དེའི་རང་བཞིན། །ཅི་ཡིན་འདིར་ནི་བཤད་པར་བྱ། །ཐིག་ལས་ཚོན་བཀྱེའི་རིམ་པ་དང། །རི་མོར་བྲིས་པའི་ལས་དང་ནི། །
འགྲོ་བ་འདི་ཀུན་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །བཅོས་མ་གཉིས་ཀྱི་ངོ་བོ་གང། །དེ་ནི་གདུལ་བྱའི་དབང་ལས་ཡིན། །མཁས་པའི་བསྒྲུབ་བྱ་དེ་མིན་ཏེ། །ཡང་དག་དོན་མཐོང་གྲོལ་ཕྱིར་རོ། །ཞེས་
གསུངས་པའི་ཕྱིར། འོ་ན་གང་དུ་དབང་བསྐུར་བའི་དཀྱིལ་འཁོར་གྱི་དབྱེ་བ་དེ་ལྟར་ཡིན་ན། དབང་གི་རྣམ་པར་གཞག་པ་ཇི་ལྟ་བུ་ཞེ་ན། རྡོ་རྗེ་ཐེག་པ་ལ་འཇུག་པའི་ཐོག་མའི་སྒོ་འབྱེད་ཀྱི་རིགས་སུ་གནས་པ་གང་ཞིག་ནོད་པ་སོ་

[023A]༄༅། །སོའི་རྟེན་གྱི་གང་ཟག་སྔགས་ཀྱི་ལམ་སྒོམ་པ་ལ་དབང་བར་བྱེད་པ་ཡང་ཡིན། རྒྱུད་སྡེ་བཞི་པོ་ཅི་རིགས་པ་དང། འབྲེལ་བའི་མཆོག་ཐུན་མོང་གི་དངོས་གྲུབ་བསྒྲུབ་པ་ལ་དབང་བའི་རིགས་སུ་གནས་པ་ཡང་
ཡིན་པའི་གཞི་མཐུན་པར་དམིགས་པའི་ཡོན་ཏན་རྡོ་རྗེ་ཐེག་པའི་རྒྱུད་སྣོད་རུང་དུ་བྱེད་པ་དབང་གི་མཚན་ཉིད། ཅིའི་ཕྱིར་དབང་ཞེས་བྱ་ཞེ་ན། དྲི་མ་འཁྲུད་པ་དང་ནུས་པ་འཇོག་པར་བྱེད་པ་ལ་དབང་བ་དང། ལམ་བསྒོམ་པ་ལ་
དབང་བ་དང། མཆོག་ཐུན་མོང་གི་དངོས་གྲུབ་བསྒྲུབ་པ་ལ་དབང་བས་ན་དབང་ཞེས་བརྗོད་པ་ཡིན་པའི་ཕྱིར། འོ་ན་རྒྱུད་སྡེ་བཞི་པོ་ལ་དབང་མི་འདྲ་བའི་ཁྱད་པར་ཇི་ལྟ་བུ་ཡོད་ཅེ་ན། དེ་ལྟ་བུའི་ཁྱད་པར་བཞག་ཏུ་ཡོད་དེ། བྱ་རྒྱུད་ལ་
ཆུ་ཅོད་པན་གྱི་དབང་མཐའ་རྟེན་དང་བཅས་པ་ཙམ་ཞིག་དང། སྤྱོད་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་མིང་གི་དབང་སྟེ་རིག་པའི་དབང་ལྔ་མཐའ་རྟེན་དང་བཅས་པ་ཙམ་དང། རྣལ་འབྱོར་རྒྱུད་ལ་དེའི་སྟེང་དུ་རྡོ་རྗེ་སློབ་དཔོན་གྱི་དབང་
མཐའ་རྟེན་དང་བཅས་པ་ཙམ་དང། རྣལ་འབྱོར་བླ་ན་མེད་པ་ལ་དབང་བཞི་རྫོགས་པར་བསྐུར་བ་ཡོད་པའི་ཁྱད་པར་རྣམས་སུ་ཡོད་པའི་ཕྱིར་ཏེ། ཡེ་ཤེས་ཐིག་ལེའི་རྒྱུད་ལས། ཆུའི་དབང་དང་ཅོད་པན་དག་བྱ་བའི་རྒྱུད་ལ་རབ་
ཏུ་གྲགས། །རྡོ་རྗེ་དྲིལ་བུ་མིང་གི་དབང། །སྤྱོད་པའི་རྒྱུད་ལ་རབ་ཏུ་གསལ། །ཕྱིར་མི་བཟློག་པ་ཡི་ནི་དབང། །རྣལ་འབྱོར་རྒྱུད་ལ་གསལ་བར་ཕྱེ། །དེ་ནི་དྲུག་གི་བྱེ་བྲག་དབང། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་

[023B] །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ལྟར་དེ་བཞིན་ནོ། །ཞེས་གསུངས་པའི་ཕྱིར། དེ་ཡང་བླ་མེད་ཀྱི་ལུགས་ལ་དབང་ལ་དབྱེ་ན་གཉིས་སུ་ཡོད་དེ། སྐྱེད་རིམ་གྱིས་རྒྱུད་སྨིན་པར་
བྱེད་པ་བུམ་པའི་དབང་དང། རྫོགས་རིམ་གྱིས་རྒྱུད་སྨིན་པར་བྱེད་པ་མཆོག་གི་དབང་དང་གཉིས་སུ་ཡོད་པའི་ཕྱིར། དང་པོ་ལ་ཡང་དབྱེ་ན། ཐུན་མོང་བ་རྡོ་རྗེ་སློབ་མའི་དབང་དང། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་གཉིས་སུ་
ཡོད། དང་པོ་ལ་རྒྱས་པར་དབྱེ་ན་རིག་པའི་དབང་ལྔར་ཡོད། རྫོགས་རིམ་གྱིས་རྒྱུད་སྨིན་པར་བྱེད་པ་མཆོག་གི་དབང་ལ་དབྱེ་ན། གསུམ་དུ་ཡོད་དེ། གསང་དབང། ཤེས་རབ་ཡེ་ཤེས་ཀྱི་དབང། དབང་བཞི་པ་དང་གསུམ་དུ་ཡོད་
པའི་ཕྱིར། དུས་འཁོར་གྱི་ལུགས་ཀྱི་དབང་ལ་དབྱེ་ན། ཆུའི་དབང་དང། མཆོག་གི་དབང་གཉིས་སུ་ཡོད་དོ། །ཆུའི་དབང་ལ་དབྱེ་ན་བྱིས་པ་ལྟར་འཇུག་པའི་དབང་བདུན་དུ་ཡོད་དོ། །མཆོག་གི་དབང་ལ་དབྱེ་ན་ཀུན་རྫོབ་འཇིག་རྟེན་པའི་
དབང་དང། དོན་དམ་འཇིག་རྟེན་ལས་འདས་པའི་དབང་གོང་མ་གོང་ཆེན་གཉིས་ལ་བུམ་དབང། གསང་དབང། ཤེས་རབ་ཡེ་ཤེས། བཞི་པ་ཤེས་རབ་ཡེ་ཤེས་ཆེན་པོའི་དབང་དང་བཞི་བཞི། རྡོ་རྗེ་སློབ་དཔོན་བདག་པོ་ཆེན་པོའི་དབང་
རྣམས་སུ་ཡོད་དོ། །འོ་ན་དབང་གི་རྣམ་གཞག་དེ་ལྟར་ཡིན་ན། དབང་བསྐུར་བའི་སྔོན་དུ་སྡོམ་པ་ཇི་ལྟར་གཟུང་བར་བྱ་ཞེ་ན། པདྨ་ལྕགས་ཀྱུ་ལ་སོགས་པའི་རྒྱ་གར་གྱི་སློབ་དཔོན་འགའ་ཞིག་གདུགས་དཀར་ལ་སོགས་པ་ལ་

[024A]༄༅། །རིགས་ལྔའི་སྡོམ་པ་འཛིན་པ་དང། དབང་བཞིའི་རྣམ་གཞག་མཛད་པ་ནི། རྒྱུད་དང་མཁས་གྲུབ་ཚད་ལྡན་གྱི་གཞུང་དང་འགལ་ཞིང་མི་འཐད་པས། བྱ་སྤྱོད་གཉིས་ལ་སྔགས་སྡོམ་འཛིན་པ་མེད་ལ། དེ་ཡང་ཕུན་
སུམ་ཚོགས་པའི་ཡན་ལག་གི་དབང་དུ་བྱས་ནས་སོ་ཐར་གྱི་སྡོམ་པ་གང་ཡང་རུང་བའམ། མ་མཐའ་ནའང་མི་དགེ་བཅུ་སྤོང་གི་ཚུལ་ཁྲིམས་གཞིར་བཟུང་ནས། དབང་བསྐུར་བའི་དུས་སུ་གཟུང་བར་བྱ་བའི་སྡོམ་པ་ལ་བྱང་ཆུབ་
སེམས་དཔའི་སྡོམ་པ་ཁོ་ནར་ངེས་པས་རྩ་ལྟུང་ཡང་དེ་ལས་ལོགས་སུ་མེད་ལ། འོན་ཀྱང་ལེགས་གྲུབ་ཀྱིས་ཞུས་པའི་རྒྱུད་དུ་དབང་བསྐུར་བའི་དུས་སུ་བཟུང་བར་བྱ་བའི་ཐུན་མོང་མ་ཡིན་པའི་དམ་ཚིག་མང་པོ་ཞིག་ཡོད་དོ། །
རྒྱུད་སྡེ་གོང་མ་གཉིས་ལ་རབ་དགེ་སློང། འབྲིང་དགེ་ཚུལ། ཐ་ན་དགེ་བསྙེན་གྱི་སྡོམ་པ་བླངས་ནས། དེའི་འོག་ཏུ་བྱང་སེམས་ཀྱི་སྡོམ་པ་རྣམ་པར་དག་པ་ངེས་པར་སྔོན་དུ་འགྲོ་དགོས་ཏེ། རྩེ་མོ་ལས། སྡོམ་པ་གསུམ་ལ་
བཀོད་ནས་ནི། །དེ་ནས་དཀྱིལ་འཁོར་བསྟན་པར་བྱ། །སོ་སོ་ཐར་དང་བྱང་ཆུབ་སེམས། །རིག་འཛིན་སྡོམ་པ་མཆོག་ཡིན་ནོ། །ཞེས་དང། དྲི་མེད་འོད་ལས། གསུམ་ལས་དགེ་སློང་མཆོག་ཡིན་འབྲིང། །དགེ་ཚུལ་ཞེས་བྱ་
ཐ་མ་སྟེ། །ཁྱིམ་ན་གནས་པ་དེ་ཉིད་དོ། །ཞེས་གསུངས་པའི་ཕྱིར། དབང་བསྐུར་བ་དང་འབྲེལ་བའི་རིགས་ལྔའི་སྡོམ་བཟུང་ལན་གསུམ་བརྗོད་པའི་སྟོབས་ཀྱིས་ཐོབ་པའི་རིགས་སུ་གནས་པ་གང་ཞིག་སྔགས་ཀྱི་སྡོམ་པའི་མི་

[024B] དབང་ལྡན་དུ་ཡོད་པ་གང་རུང་དུ་དམིགས་པ་སྔགས་སྡོམ་གྱི་མཚན་ཉིད། དེ་ལ་དབྱེ་ན་རྒྱུད་སྡེ་གསུམ་པ་རྣལ་འབྱོར་རྒྱུད་དང་འབྲེལ་བའི་སྔགས་སྡོམ་
དང། བླ་མེད་དང་འབྲེལ་བའི་སྔགས་སྡོམ་གཉིས་སུ་ཡོད། འོ་ན་དེ་ལྟར་ཡིན་ན། རྒྱུད་སྡེ་བཞི་པོ་ལ་བསྲུང་བྱ་རྩ་ལྟུང་ལ་མི་འདྲ་བའི་ཁྱད་པར་ཇི་ལྟ་བུ་ཞེ་ན། བོད་ཀྱི་རྡོ་རྗེ་སློབ་དཔོན་ཆེན་པོ་སྔ་ཕྱི་མང་པོ་མཐུན་པར་དེ་ལྟ་བུའི་
ཁྱད་པར་ཡོད་པར་བཞེད་དེ། དམ་ཚིག་ཐམས་ཅད་བསྡུས་པར་ཐུན་མོང་བའི་རྩ་ལྟུང་བཞི་དང། ཕ་རོལ་ཏུ་ཕྱིན་པའི་རྩ་ལྟུང་བཅུ་གཉིས་དང། ཀྲྀ་ཡའི་རྒྱུད་ཀྱི་སུམ་ཅུ་དང། སྤྱོད་པའི་རྒྱུད་ཀྱི་བཅུ་བཞི་དང། རྣལ་འབྱོར་རྒྱུད་
ཀྱི་བཅུ་བཞི་དང། བླ་མེད་རྒྱུད་ཀྱི་བཅུ་བཞི་དང། ཡང་ལྔ་དང། ཡང་བཞི་དང། རྩ་བའི་ལྟུང་བ་བདུན་ཅུ་ཐམ་པའོ། །ཞེས་གསུངས་པའི་ཕྱིར། ཞེས་བཞེད་ཅིང། དེ་དག་གི་རྩ་ལྟུང་གི་ངོས་འཛིན་གསལ་བར་མ་མཛད་ལ། ཕྱིས་
ཀྱི་མཁས་པ་དག་ཀྲྀ་ཡའི་རྒྱུད་ཀྱི་སུམ་ཅུའི་ངོས་འཛིན་གསལ་བར་མ་མཐོང་གསུངས། སྤྱོད་པའི་རྒྱུད་ཀྱི་བཅུ་བཞི་མི་དགེ་བཅུ་སྤོང་གི་སྟེང་དུ་རབ་བྱུང་དང་ཁྱིམ་པའི་ཐུན་མོང་བའི་རྩ་ལྟུང་བཞི་སྟེ་བཅུ་བཞི། རྣམ་སྣང་མངོན་
བྱང་ལས་གསུངས་པ་དེ་ཡིན་ནམ། རྣལ་འབྱོར་རྒྱུད་ཀྱི་རྩ་ལྟུང་བཅུ་བཞི། དེ་ལས་གཞན་པ་བཅུ་བཞི། ཞེས་པའི་སྐབས་ནས་བསྟན་པའི་བཅུ་བཞི། ཁྱོད་ཀྱིས་སྲོག་ཆགས་བསད་མི་བྱ། ཞེས་པའི་སྐབས་ནས་བསྟན་

[025A]༄༅། །པའི་དམ་ཚིག་བཅུ་བཞི་ཡིན་ནམ་སྙམ་བརྟག་གོ་ཞེས་གསུངས། ཚུལ་དེ་ལྟར་འདོད་པ་མི་འཐད་དེ། དམ་ཚིག་ཐམས་ཅད་བསྡུས་པ་ཇོ་བོ་ཆེན་པོས་མཛད་པ་མ་ཡིན་པའི་ཕྱིར་ཏེ། དེར་རྩ་ལྟུང་གི་རྐང་
གྲངས་དགུ་བཅུ་གོ་བདུན་བགྲངས་ནས། བདུན་ཅུ་ཐམ་པའོ། །ཞེས་གྲངས་ཙམ་ལ་ཡང་རྨོངས་པའི་འཁྲུལ་པ་ཡོད་པའི་ཕྱིར། དེའི་སྔ་ཕྱི་མང་པོར་བདག་གི་བླ་མ་དམ་པ་ནག་པོ་དམ་ཚིག་རྡོ་རྗེའི་ཞལ་སྔ་ནས་ཞེས་ཡང་ཡང་
འབྱུང་བ་གང་ཞིག་ནག་པོ་དམ་ཚིག་རྡོ་རྗེ་ཇོ་བོའི་བླ་མ་མ་ཡིན་པའི་ཕྱིར། འོ་ན་རྒྱུད་སྡེ་བཞི་པོ་སོ་སོའི་ལམ་བགྲོད་ཚུལ་གྱི་རིམ་པ་མི་འདྲ་བའི་ཁྱད་པར་ཇི་ལྟ་བུ་ཡོད་ཅེ་ན། རིམ་པ་དེ་ལྟ་བུའི་ཁྱད་པར་བཞག་ཏུ་ཡོད་དེ། བྱ་
བའི་རྒྱུད་ཀྱི་དབང་དུ་བྱས་ནས་འཇིག་རྟེན་ལས་འདས་པའི་རིགས་དང། འཇིག་རྟེན་པའི་རིགས་གཉིས་ཡོད། དང་པོ་ལ་གསུམ་ཡོད་དེ། དེ་བཞིན་གཤེགས་པའི་རིགས། པདྨའི་རིགས། རྡོ་རྗེའི་རིགས་དང་གསུམ་ཡོད་
པའི་ཕྱིར་ཏེ། དེ་བཞིན་གཤེགས་པའི་རིགས་ཀྱི་གཙོ་བོ་ཤཱཀྱ་ཐུབ་པ་ཡིན་པས། དེའི་སྒྲུབ་ཐབས་སྟོན་པ་དམ་ཚིག་གསུམ་བཀོད། རིགས་ཀྱི་འཁོར་ལོས་བསྒྱུར་བ་འཇམ་དཔལ་ཏེ། དེའི་རྒྱུད་འཇམ་དཔལ་རྩ་རྒྱུད་དང་
དཔའ་པོ་གཅིག་གྲུབ། རིགས་ཀྱི་ཡུམ་གྲྭ་ལྔ་དང་འོད་ཟེར་ཅན། རིགས་ཀྱི་གཙུག་ཏོར་གདུགས་དཀར། རྣམ་རྒྱལ། དྲི་མེད། རིགས་ཀྱི་སེམས་དཔའ་བྱམས་པ་སྟེ། དེའི་མཚན་བརྒྱ་སོགས་སོ། །རིགས་ཀྱི་ཁྲོ་བ་མི་གཡོ་

[025B] ཁྲོ་མོ་དབྱངས་ཅན་མ་སོགས་སོ། །པདྨའི་རིགས་ཀྱི་གཙོ་བོ་ཚེ་དཔག་མེད། འཁོར་ལོས་བསྒྱུར་བ། སྤྱན་རས་གཟིགས། ཡུམ་སྒྲོལ་མ། སེམས་དཔའ་ནམ་སྙིང། ཁྲོ་བོ་རྟ་མགྲིན། ཁྲོ་མོ་རྡོ་རྗེ་ལུ་གུ་རྒྱུད་མ་སོགས་སོ། །རྡོ་རྗེའི་
རིགས་ཀྱི་གཙོ་བོ་མི་འཁྲུགས་པ། འཁོར་ལོས་བསྒྱུར་བ་ཕྱག་རྡོར། རིག་པ་མཆོག་རྣམ་འཇོམས་སོགས་སོ། །ཡུམ་ཁྲོ་གཉེར་ཅན། སེམས་དཔའ་སྒྲིབ་སེལ། ཁྲོ་བོ་སྟོབས་པོ་ཆེ། ཁྲོ་མོ་ལོ་མ་གྱོན་མ་སོགས་སོ། །དེ་བཞིན་
གཤེགས་པའི་རིགས། རིགས་ཀྱི་གཙོ་བོ་དང། པདྨའི་རིགས་རིགས་འབྲིང་དང། རྡོ་རྗེའི་རིགས་རིགས་མཐའ་མ་ཡིན་ཏེ། དེ་བཞིན་གཤེགས་པའི་རིགས་ཀྱི་བྱ་རྒྱུད་ཀྱི་དཀྱིལ་འཁོར་དུ་དབང་བསྐུར་བ་ཐོབ་ན། བྱ་རྒྱུད་ཀྱི་
དཀྱིལ་འཁོར་སུམ་སྟོང་ལྔ་བརྒྱ་པོ་ཐམས་ཅད་ཀྱི་ལམ་ལ་ཉན་བསམ་སྒོམ་གསུམ་ལ་དབང་བར་གསུངས་པའི་ཕྱིར་ཏེ། དེ་བཞིན་གཤེགས་རིགས་དཀྱིལ་འཁོར་དུ། །གང་གིས་ལེགས་པར་དབང་བསྐུར་བ། །དེ་ནི་རིགས་
རྣམས་གསུམ་ཆར་ལ། །དཀྱིལ་འཁོར་ལ་སོགས་སློབ་དཔོན་འགྱུར། །ཞེས་གསུངས་པའི་ཕྱིར། འཇིག་རྟེན་པའི་རིགས་ལ་དབྱེ་ན། གནོད་སྦྱིན་གྱི་རིགས། ལྔ་རྩེན་གྱི་རིགས། འཇིག་རྟེན་པའི་རིགས་དང་གསུམ་དུ་ཡོད་དོ། །
དེ་ཡང་བྱ་རྒྱུད་རིགས་གསུམ་སྤྱིའི་རྣམ་གཞག་སྟོན་པའི་རྒྱུད་བཞིར་གྲགས་པའི་གསང་བ་སྤྱི་རྒྱུད་ཀྱིས་ནི་དཀྱིལ་འཁོར་སུམ་སྟོང་ལྔ་བརྒྱ་དང། དེ་དག་གི་དབང་བསྐུར་བའི་ཆོ་གའི་ཡན་ལག་མང་པོ་སྟོན་ཅིང། ལེགས་
[026A]༄༅། །གྲུབ་ཀྱིས་ནི། ཁྲོ་བོ་ལེགས་གྲུབ་ལ་བརྟེན་ནས། བགེགས་བཟློག་ཐབས་དང། རིག་སྔགས་ཀྱི་ཆོ་ག་ལས་རབ་འབྱམས། རིགས་གསུམ་གྱི་བཟླས་པ་དང་དམ་ཚིག་རྣམས་སྟོན་ནོ། །དཔུང་བཟང་གིས་ཞུས་
པ་ལས། སྤྱི་རྒྱུད་དུ་མ་བསྟན་པའི་རིགས་ཐུན་མོང་བ་ཐམས་ཅད་ལ་ཕན་པའི་དབང་གི་ཡན་ལག་དང། སྦྱིན་སྲེག་དང་ལས་རབ་འབྱམས་སྟོན་ལ། བསམ་གཏན་ཕྱི་མ་ནི་གཙུག་ཏོར་གྱི་རྒྱུད་ཕྱི་མ་ཡིན་ཅིང། འདིས་བྱ་རྒྱུད་ཀྱི་
ལམ་རྣམས་དེ་ཉིད་བཅུར་བསྡུས་ནས་སྟོན་ནོ། །བྱ་སྤྱོད་གཉིས་ལམ་གྱི་འགྲོས་ཕལ་ཆེར་མཐུན་པས་སྡོམས་ཀྱི་དབང་དུ་བྱས་ནས་འཇུག་པ་དང། སྦྱོར་བ་དང། གྲུབ་པ་དང། སྒྲུབ་པ་དང། ཡན་ལག་བཞིར་བསྡུས་ཀྱང་རུང་ལ། བསམ་
གཏན་ཕྱི་མ་ལས་ཡན་ལག་བཅུ་ཡི་དབྱེ་བ་ལས། ཞེས་གསུངས་པ་ལྟར། གནས་ཀྱི་དེ་ཉིད། བདག་གི་དེ་ཉིད། ལྷའི་དེ་ཉིད། སྔགས་ཀྱི་དེ་ཉིད། མེ་གནས་ཀྱི་བསམ་གཏན། སྒྲ་གནས་ཀྱི་བསམ་གཏན། སྒྲ་མཐར་ཐར་པ་སྟེར་
བའི་བསམ་གཏན། བཟླས་བརྗོད་ལ་འཇུག་པའི་བསམ་གཏན། སྔགས་ཀྱི་སྒྲུབ་པའི་ཆོ་ག་དང་དབང་གི་སྐོར། སྦྱིན་སྲེག་སྟེ་ཡན་ལག་བཅུར་བསྡུས་ཀྱང་རུང་མོད་ཀྱི། འཇུག་པ་བདེ་བའི་དབང་དུ་བྱས་ན། བཟླས་བརྗོད་དང་
བཅས་པའི་བསམ་གཏན་དང། བཟླས་བརྗོད་ལ་མ་ལྟོས་པའི་བསམ་གཏན་དང། སྔོན་དུ་བསྙེན་པ་ལས་རུང་དུ་བྱས། དངོས་གྲུབ་ཇི་ལྟར་བསྒྲུབ་པའི་ཚུལ་གསུམ་དུ་བསྡུས་ནས་འཆད་པར་བྱེད་དོ། །བཟླས་བརྗོད་ཡན་ལག་

[026B] རིགས་སྤྱིའི་ཕྱག་རྒྱ་བཅས་ནས་ཕྱོགས་བཅུའི་སངས་རྒྱས་ཐམས་ཅད་ལ་བདག་ཉིད་འབུལ་བ་དང། སྐྱབས་སུ་འགྲོ་ཞིང་སེམས་བསྐྱེད་པ་དང། སྔགས་རྒྱས་བསྲུངས་
ཏེ། གནས་ཁང་བྱི་དོར་བྱས་ནས། ཆུ་ངོགས་སུ་ཕྱིན་ཆུ་ལ་སྔགས་རྒྱས་བཏབ། ལུས་རིལ་པོ་ཁྲུས་བྱས། དེའི་འོག་ཏུ་ས་ལ་སྔགས་རྒྱས་བཏབ་སྐམ་ཁྲུས་བྱས། སྟན་ལ་འདུག་སྟེ། མཆོད་པ་བྱིན་གྱིས་བརླབས་ནས། བདག་དང་
གནས་ཁང་བསྲུང་བ་ལ་སོགས་པ་བྱེད་པ་ཡིན་པའི་ཕྱིར། དེ་དག་ནི་རྒྱུད་སྡེ་གོང་མ་ལྟར་ན་བསྲུང་འཁོར་བསྒོམ་པའི་དོད་ཡིན་ནོ། །དངོས་གཞི་ལ་བཟླས་བརྗོད་ཀྱི་ཡན་ལག་གི་བསམ་གཏན་དང། དེ་ལ་བརྟེན་ནས་བཟླས་བརྗོད་ཇི་
ལྟར་བྱ་བ་གཉིས་ལས། དང་པོ་བཟླས་བརྗོད་ཀྱི་ཡན་ལག་གི་བསམ་གཏན་ཇི་ལྟར་བྱ་བའི་ཚུལ་ཡོད་དེ། སློབ་དཔོན་སངས་རྒྱས་གསང་བས་རྣམ་འཇོམས་ཀྱི་འགྲེལ་པར། དང་པོར་ཁྲུས་བྱས་རྣལ་འབྱོར་པས། །རྡོ་རྗེའི་གདན་ལ་
འདུག་ནས་ནི། །མཆོད་དང་གསོལ་བས་ལྷ་དྲུག་བསྒོམ། །སྟོང་པ་ཡི་གེ་སྒྲ་གཟུགས་དང། །ཕྱག་རྒྱ་མཚན་མ་དྲུག་ཡིན་ཏེ། །ཞེས་གསུངས་པ་ལྟར། བདག་བསྐྱེད་ལྷ་དྲུག་གི་སྒོམ་བཟླས་རྫོགས་པར་བསྒོམས། ང་རྒྱལ་དང་
གསལ་སྣང་ལ་དམིགས་ནས་སྲོག་རྩོལ་བསྔམས་ཏེ་བསྒོམ་པར་བྱ་བ་ཡིན་པའི་ཕྱིར། བྱ་རྒྱུད་ཀྱི་བདག་བསྐྱེད་ཀྱི་སྐབས་སུ་རྟེན་གཞལ་ཡས་ཁང་དང། འཁོར་གསལ་མི་འདེབས་པའི་རྒྱུ་མཚན་ཡོད་དེ། གཙོ་བོ་རྐྱང་པ་ལ་བརྟེན་

[027A]༄༅། །ནས་བསྙེན་པ་བྱ་བར་གསུངས་པའི་ཕྱིར། མདུན་བསྐྱེད་ཇི་ལྟར་བྱ་བའི་ཚུལ་ཡོད་དེ། འོ་མའི་རྒྱ་མཚོའི་དབུས་སུ་རིན་པོ་ཆེ་སྣ་བཞི་ལས་གྲུབ་པའི་རི་རབ་ཀྱི་སྟེང་དུ་པདྨའི་ལྟེ་བར་རྟེན་གཞལ་ཡས་
ཁང་བསྐྱེད། མདུན་བསྐྱེད་ཀྱི་ལྷ་སྤྱན་དྲངས། ཕྱག་རྒྱ་བསྟན། བཞུགས་སུ་གསོལ། སྡིག་བཤགས་མཆོད་བསྟོད་བྱ་བ་ཡིན་པའི་ཕྱིར། དེ་ལྟར་ལྷའི་རྣལ་འབྱོར་ནི། དངོས་གྲུབ་སྒྲུབ་པའི་ཐབས་ཀྱི་གཙོ་བོ་ཡིན་པས་འདིར་
ཡང་གཙོ་ཆེར་རང་དང་ལྷར་གསལ་བ་ལ་སེམས་བཟུང་ཞིང། སྐབས་སྐབས་སུ་མདུན་གྱི་རང་འདྲའི་ལྷ་ལ་སེམས་ཅི་ཟིན་བྱ་དགོས་ཏེ། དེ་གཉིས་བཟླས་བརྗོད་ཡན་ལག་བཞིའི་ནང་ནས་གཞིའི་ཡན་ལག་གཉིས་སུ་བྱེད་པ་
ཡིན་པའི་ཕྱིར། གཉིས་པ་ལ་ཡི་གེའི་གཟུགས་དང། སྒྲ་ལ་དམིགས་པ་གཉིས་ལས། དང་པོ་ལ་ཡང་མདུན་བསྐྱེད་ཀྱི་ཐུགས་ཀའི་ཡི་གེའི་གཟུགས་ལ་དམིགས་པ་དང། རང་གི་སྙིང་ཁའི་ཡི་གེའི་གཟུགས་ལ་དམིགས་
པའོ། །དང་པོ་ནི། བསམ་གཏན་ཕྱི་མ་ལས། སྒྲ་དང་སེམས་དང་གཞི་ལ་གཞོལ། །གསང་སྔགས་མི་འགྱུར་གཞི་ལ་གནས། །ཡན་ལག་མ་ཉམས་གསང་སྔགས་བཟླས། །ངལ་ན་བདག་ལ་ངལ་སོས་ཤིག་ཅེས་
པས་སྟོན་ནོ། །དེ་ཡང་མདུན་བསྐྱེད་ཀྱི་ཐུགས་ཀའི་ཡི་གེའི་གཟུགས་ལ་དམིགས་པའི་བཟླས་བརྗོད་བྱེད་ཚུལ་ཡོད་དེ། ཡན་ལག་བཞི་མ་ཉམས་པར་བཟླ་བ་ཡིན་པའི་ཕྱིར། གཞི་ལ་རང་ལྷའི་ང་རྒྱལ་དུ་བྱས་པ་

[027B] མདུན་དུ་རང་འདྲ་སྒོམ་པ་གཞི་རེ་རེ་དང་མདུན་བསྐྱེད་ཀྱི་ཐུགས་ཀར་སེམས་ནི་ཟླ་བར་བསྒོམ་པ་གཉིས་ཡན་ལག་གསུམ་པ་དང། སྒྲ་ནི་ཟླ་བ་ལ་བཀོད་པའི་བཟླས་བྱའི་སྔགས་ཕྲེང་ཡན་ལག་བཞི་ཡིན་པའི་ཕྱིར་
མདོར་ན་སྲོག་རྩོལ་བསྔམས་ནས་སྤྱིར་ཡན་ལག་བཞི་མ་ཉམས་པ་ཁྱད་པར་མདུན་གྱི་ཡན་ལག་གསུམ་ལ་དམིགས་ཏེ་བཟླ་ཞིང། དབུགས་གཏོང་བ་ན་རང་ལྷར་གསལ་བའི་གཞི་ལ་ལྟ་ཞིང་ཡང་སྔར་ལྟར་བྱའོ། །ངལ་གསོ་
ཚུལ་ཡོད་དེ། སྔར་བསྐྱེད་པའི་རིམ་པ་ལས་ལྡོག་སྟེ། ཐ་མལ་དུ་ངལ་གསོ་བ་ཡིན་པའི་ཕྱིར། གཉིས་པ་ནི། བསམ་གཏན་ཕྱི་མ་ལས། མི་འགྱུར་བ་དང་ཡི་གེར་ལྡན། །གཞི་ལས་གཞིར་གྱུར་དེ་བཞིན་ཏེ། །རང་སྔགས་ཕྱིར་ནི་
གང་བརྟགས་པ། །ཡིད་ཀྱི་དག་པ་བསམ་པར་བྱ། །ཞེས་སྟོན་ནོ། །དེ་བཞིན་དུ་རང་གི་སྙིང་ཁའི་ཡི་གེའི་གཟུགས་ལ་དམིགས་ནས་བཟླ་ཚུལ་ཡོད་དེ། སྔར་བཞིན་སྲོག་རྩོལ་བསྔམས་ནས། མདུན་གྱི་དེ་བཞིན་གཤེགས་པའི་
ཐུགས་ཀའི་སྔགས་བཀོད་པའི་ཟླ་བ་དེ་དབུགས་ནང་དུ་འཇུག་པ་དང་ལྷན་ཅིག་རང་གི་ཐུགས་ཀར་སྦོས་ལ་དབུགས་མ་བཏང་བར་བཟླ་ཞིང། དབུགས་གཏོང་བ་ན། ལྷན་ཅིག་མདུན་གྱི་ཐུགས་ཀར་སྔོ་བའི་ཚུལ་གྱིས་ཡང་ཡང་
བཟླས་བརྗོད་བྱ་བ་ཡིན་པའི་ཕྱིར།    ༈    བསམ་གཏན་ཕྱི་མར། སླར་སྡུད་པ་ཡིས་བཀུག་ནས་ནི། །སྲོག་དང་རྩོལ་བ་བསྔམས་པའི་ཡིད། །གསང་སྔགས་རིག་པ་སྔགས་ལ་སྦྱར། །ཡིད་ཀྱི་བཟླས་བརྗོད་

[028A]༄༅། །བརྩམ་པར་བྱ། །འདི་ཉིད་ཀྱི་ནི་ཆོ་ག་ཡིས། །ཡང་ན་ཤུབ་བུར་བྱས་ཀྱང་རུང། །སྔགས་རིག་དངོས་གྲུབ་འདོད་པ་ཡིས། །བཟླས་བརྗོད་གཞན་དུ་མི་བྱའོ། །ཞེས་སྒྲ་ཙམ་ལ་དམིགས་ནས་བཟླ་བར་གསུངས་
ལ། བཟླས་བརྗོད་ཀྱི་ཚེ་ཇི་ལྟར་བྱ་བ་ཡང། དཔུང་བཟང་ལས། བཟླས་བརྗོད་བྱེད་ཚེ་མི་མྱུར་མི་དལ་ཞིང། །སྒྲ་ཆེར་མ་བྱ་ཧ་ཅང་ཆུང་བ་མིན། །སྨྲ་ཞིང་མ་ཡིན་གཞན་དུ་གཡེང་ཞིང་མིན། །གུག་སྐྱེད་ཀླད་ཀོར་ཚིག་རྣམས་
ཉམས་པས་མིན། ཅེས་གསུངས་པ་ལྟར་བྱ་དགོས་ཤིང། བཟླས་པའི་གྲངས་ཀྱང། ལེགས་གྲུབ་ལས། བཅོ་ལྔ་མན་ཆད་གྲངས་རྣམས་ལ། །སྤྱིར་ནི་ཡི་གེ་དུ་ཡོད་པ། །དེ་སྙེད་འབུམ་ཕྲག་བཟླས་བརྗོད་བྱ། །ཡི་གེ་
སུམ་ཅུ་རྩ་གཉིས་ལ། །བཟླས་བརྗོད་སུམ་འབུམ་བྱ་བར་བཤད། །དེ་བས་ཡི་གེ་མང་པོ་ལ། །སྔོན་དུ་བསྙེན་པ་ཁྲི་བྱའོ། །ཞེས་གསུངས་ཏེ། རྒྱུད་གཞན་ལྟར་གཙོ་འཁོར་མང་པོ་ལ་མི་དགོས་སོ། །བཟླས་བརྗོད་ཀྱི་ཚེ་
འགལ་རྐྱེན་བྱུང་ན་བཟླས་པ་སྐྱར་ཚུལ་དང། བཟླས་བརྗོད་ཡན་ལག་བཞིའི་བསམ་གཏན་གྱི་མཇུག་ཏུ་དགེ་རྩ་དངོས་གྲུབ་ཀྱི་རྒྱུར་འབུལ་ཚུལ་དང། བཟོད་གསོལ། མཆོད་བསྟོད། གཤེགས་སུ་གསོལ་བ། ཐུན་མཚམས་
སུ་བྱ་བའི་རིམ་པ། བཟའ་མིན་ཟོས་པ་སོགས་འདག་པའི་བ་བྱུང་གི་སྔགས་མར་བསྒྲུབ་པའི་རིམ་པ་རྣམས་ཀྱང་སྔགས་རིམ་ལས་ཤེས་པར་བྱའོ། །གཉིས་པ་བཟླས་བརྗོད་ལ་མ་ལྟོས་པའི་བསམ་གཏན་ནི། བསམ་གཏན་

[028B] གསང་སྔགས་མེ་གནས་དངོས་གྲུབ་སྟེར། །སྒྲ་གནས་རྣལ་འབྱོར་སྟེར་བ་དྲན། །སྒྲ་མཐར་ཐར་པ་སྟེར་བ་ཉིད། །འདི་དག་དེ་ཉིད་གསུམ་པོ་ཡིན། །ཞེས་གསུངས་པ་ལྟར། དེ་ཉིད་གསུམ་བཤད་པ་ལ་གཉིས་
མེ་གནས་དང་སྒྲ་གནས་ཀྱི་བསམ་གཏན་དང། སྒྲ་མཐར་ཐར་པ་སྟེར་བའི་བསམ་གཏན་བཤད་པའོ། །དང་པོ་ནི། རང་ལྷར་གསལ་བའི་སྙིང་ཁར་ཟླ་བ་ལ་རླུང་དང་བྲལ་བའི་མར་མེ་ལྟ་བུ་གསལ་ཞིང་རྩེ་མོ་རྣོ་བ། དེའི་ནང་དུ་ངོ་བོ་
ཆོས་རྣམས་ཀྱི་དེ་ཁོ་ན་ཉིད་དང། རང་སེམས་རོ་གཅིག་པ་ཡིན་པ་ལ། རྣམ་པ་བཟླས་བྱའི་སྔགས་དེའི་གདངས་ཀྱི་རྣམ་པ་དྲིལ་བུའི་སྒྲ་བཞིན་ལྷང་ལྷང་སྒྲོག་པ་ལ་དམིགས་ནས་སྲོག་རྩོལ་བསྔམས་རང་གིས་ཉན་པ་
བཞིན་བྱེད་པ་ཡིན་ཏེ། བསམ་གཏན་ཕྱི་མ་ལས། མི་འབྱེད་ལས་བྱུང་དངོས་པོ་རྣམས། །བློ་ཅན་གྱིས་ནི་བདག་ལ་བསྡམས། །སྔགས་པ་ཡན་ལག་འདས་ལ་གནས། །ཞེན་པ་མེད་པར་བསམ་གཏན་བྱ། །སྒྲ་ཞེས་བྱ་བ་
ཕྲེང་བར་སྦྱར། །ཡི་གེ་བརྒྱུས་པ་མི་འགྱུར་རྣམས། །དྲིལ་བུའི་སྒྲ་བཞིན་མ་ཆད་པར། །ཡིད་ལ་ཞེན་པར་སེམས་པ་ན། །མེ་ཡི་ནང་གནས་ཞི་བ་སྟེ། །ཚིག་རྣམས་དག་པ་ཡན་ལག་ལྡན། །སྲོག་དང་རྩོལ་བ་བཀག་པའི་
བདག་གཉིད་སྤངས་ནས་ནི་རྣམ་པར་བསམས། །ཞེས་གསུངས་པའི་ཕྱིར། བསམ་གཏན་འདི་གྲུབ་པའི་མཚན་མ་ཡོད་དེ། ཕྱིའི་མཚན་མ་བཀྲེས་སྐོམ་གྱིས་གནོད་པ་མེད་པ་དང། །ནང་གི་མཚན་མ་བདེ་དྲོད་འབར་

[029A]༄༅། །ཞིང། དེའི་མཐུས་ཏིང་ངེ་འཛིན་སྐྱེས་པ་འབྱུང་བའི་ཕྱིར། དེ་རྗེས་སྒྲ་གནས་ཀྱི་བསམ་གཏན་སྒོམ་པའི་ཚུལ་ཡོད་དེ། རང་ལྷར་གསལ་བའི་སྙིང་ཁའི་ཟླ་བ་ཕྲ་མོའི་ནང་དུ་རང་འདྲའི་ལྷ་ཕྲ་མོ་གསལ་བ་ལ་
ང་རྒྱལ་བཟུང། དེའི་ནང་དུ་སེམས་ཀྱི་ངོ་བོ་བཟླས་བྱའི་སྔགས་ཀྱི་གདངས་རྒྱུན་མི་ཆད་དུ་ལྷང་ལྷང་སྒྲོག་པ་ལ་རྩེ་གཅིག་ཏུ་དམིགས་ནས་སྲོག་རྩོལ་བསྔམས་ཏེ་སྒོམ་པ་ཡིན་པའི་ཕྱིར་ཏེ། བསམ་གཏན་ཕྱི་མ་ལས། སྒྲ་ལ་
གནས་པའི་བསམ་གཏན་ནི། །སྙིང་ཁར་གནས་པའི་ཕྲ་བ་ནི། །དྲི་མེད་ཟླ་བའི་དཀྱིལ་འཁོར་ཏེ། །དེ་ནང་རབ་ཏུ་ཞི་བ་ཡི། །མེ་ལྕེ་རབ་ཏུ་འོད་བཟང་བ། །མི་འགྱུར་གཞི་ནི་དེར་བཞག་ནས། །བདེ་བར་འདུག་ནས་སྒྲ་བསམ་
མམ། །མི་འགྱུར་བ་ལ་ཡི་གེ་བཞག་སྒྲ་ཉིད་འབའ་ཞིག་བསམ་པར་བྱ། །ཞེས་གསུངས་པའི་ཕྱིར། དེ་ལྟར་བསྒོམས་པས་འགྲུབ་པའི་ཚད་ཡོད་དེ། སྔགས་ཀྱི་ཡི་གེ་རྣམས་སྔ་ཕྱི་མེད་པར་གཅིག་ཅར་ཡིད་ངོར་འཆར་
བ་དེ་གྲུབ་ཚད་ཡིན་པའི་ཕྱིར། བསམ་གཏན་འདི་གཉིས་མཐར་ཕྱིན་པ་ན་ཞི་གནས་འགྲུབ་ཅིང། འདི་ཡན་ཆད་སྟོང་ཉིད་སྒོམ་པ་དང་བྲལ་བའི་ལྷའི་བཟླས་སྒོམ་གཉིས་ལས་མཚན་བཅས་ཀྱི་རྣལ་འབྱོར་ཞེས་བྱའོ། །གཉིས་པ་
ནི། དེ་ལྟ་བུའི་བསམ་གཏན་གྱི་རིམ་པ་སྔ་མ་སྔ་མ་གོམས་པ་མཐར་ཕྱིན་པར་བྱས་ནས། མཐར་སྒྲ་ཙམ་ལ་གནས་པ་ཡང་སྤངས་ཏེ། བདག་མེད་པའི་དེ་ཁོ་ན་ཉིད་ལ་རྩེ་གཅིག་ཏུ་མཉམ་པར་འཇོག་པ་ནི་སྒྲ་མཐར་

[029B] དེ་ལ་བརྟེན་ནས་སྒྲིབ་གཉིས་ལས་གྲོལ་བའི་ཆོས་སྐུའི་རང་བཞིན་གྱི་ཐར་བ་ཐོབ་པར་འགྱུར་བའི་ཕྱིར་ཏེ། བསམ་གཏན་ཕྱི་མ་ལས། ལྟོས་བཅས་ཡན་ལག་གྱུར་པར་སྣང། །སྒྲ་
ཞེས་བྱ་དང་ཡིད་ཀྱི་དང། །ཚིག་རྣམས་དག་པ་རིག་སྔགས་དབང། །ཡན་ལག་སྤངས་པ་རྒྱལ་བས་མཁྱེན། །ཅེས་གསུངས་པའི་ཕྱིར། དེ་ལྟར་བསྙེན་པ་མཐར་ཕྱིན་པར་བྱས་ནས་དངོས་གྲུབ་རབ་འབྲིང་ཐ་གསུམ་ཅི་རིགས་
བསྒྲུབ་པ་ཡིན་ཅིང། ཁྱད་པར་བྱ་རྒྱུད་ཀྱི་གདུལ་བྱ་དབང་རྣོན་གྱིས་ནི་མཚན་མེད་ཀྱི་རྣལ་འབྱོར་མཐར་ཕྱིན་ནས། བསྐལ་པར་ཐུབ་པའི་ཚེའི་རིག་འཛིན་བསྒྲུབས་ཏེ། ཟབ་གསལ་གཉིས་མེད་ཀྱི་རྣལ་འབྱོར་ལ་བརྟེན་ནས་
སངས་རྒྱས་ཐོབ་པར་བྱེད་པ་ཡིན་ནོ། །རྒྱུད་སྡེ་འོག་མ་གསུམ་ལས་སྐྱེད་རྫོགས་ཀྱི་ཐ་སྙད་མི་བྱེད་པར་མཚན་བཅས་མཚན་མེད་ཀྱི་རྣལ་འབྱོར་གྱི་ཐ་སྙད་ཅེས་པ་ཡིན་ལ། དེའི་ཁྱད་པར་ཡང་དག་པའི་དབང་དུ་བྱས་
ན། སྟོང་ཉིད་སྒོམ་པ་དང་བྲལ་བ་དང། མ་བྲལ་བའི་ལྷའི་བསྒོམ་བཟླས་ལ་བྱེད་དོ།    ༈    །སྤྱོད་རྒྱུད་ཀྱི་རྣམ་གཞག་ནི། དེ་ཡང་སྤྱོད་རྒྱུད་ཀྱི་གཙོ་བོ་དེ་བཞིན་གཤེགས་པའི་རིགས་རྣམ་སྣང་མངོན་བྱང་རིམ་པར་
ཕྱེ་བ་ཉི་ཤུ་རྩ་དྲུག་རྒྱུད་ཕྱི་མ་དང་བཅས་པ་འདི་ལས་དཀྱིལ་འཁོར་གསུམ་སྟོན་ཅིང། འདི་ནི་ཕལ་ཆེན་ལས་བཤད་པའི་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་ཀྱི་འོག་མིན་དུ་སྟོན་པ་ཤཱཀྱ་

[030A]༄༅། །ཐུབ་པ་ལོངས་སྐུ་གངས་ཅན་མཚོས་གསུངས་སོ། །པདྨའི་རིགས་ཀྱི་རྒྱུད་བོད་དུ་མ་འགྱུར་ལ། རྡོ་རྗེའི་རིགས་མི་གཡོ་བའི་རྒྱུད་གཅིག་དང། ཕྱག་རྡོར་དབང་བསྐུར་བའི་རྒྱུད་གཉིས་འགྱུར་བ་ནི། ཕལ་ཆེན་
ནས་བཤད་པའི་རྒྱུད། བར་མའི་འཇིག་རྟེན་ཁམས་སུ་ལྷའི་དབང་པོ་རབ་འཕྲུལ་དགའི་ཁང་བཟངས་སུ་སྟོན་པ་རྡོ་རྗེ་འཆང་གིས་གསུངས་སོ། །དེ་ལྟ་བུའི་སྤྱོད་རྒྱུད་ཀྱི་ལམ་རིམ་ལ་མཚན་བཅས་མཚན་མེད་གཉིས་
ལས། དང་པོ་ལྷ་དྲུག་གི་ཐ་སྙད་གསལ་བར་སྦྱོར་མི་སྦྱོར་མ་གཏོགས་ཕལ་ཆེར་བྱ་རྒྱུད་དང་འདྲ་ལ། བཟླས་བརྗོད་ལ་ཕྱིའི་ཡན་ལག་བཞིའི་བཟླས་བརྗོད་དང། ནང་གི་ཡན་ལག་བཞིའི་བཟླས་བརྗོད་གཉིས་ལས་
དང་པོ་སྔོན་འགྲོའི་ཆོ་ག་རྣམས་སྔོན་དུ་བཏང་ནས། དངོས་གཞི་སྒྲ་དང་སེམས་དང་གཞི་ལ་གཞོལ། ཅེས་པས་གཞི་ལ་གཉིས་སུ་བྱེད་པ་འདྲ་བས། ཐོག་མར་བདག་དང་བསྒོམ་བྱའི་ལྷའི་དེ་ཁོ་ན་ཉིད་དབྱེར་མེད་ལ་
མཉམ་པར་བཞག་དེའི་ངང་ནས་རང་སེམས་ཟླ་བར་གྱུར་པའི་སྟེང་དུ། ཨོཾ་ཡིག་གསེར་གྱི་མདོག་ཅན་བསམ། ཟླ་བ་ཨོཾ་དང་བཅས་པའི་འོད་ཟེར་གྱིས་དོན་གཉིས་བྱས། འདུས་པ་ཡོངས་སུ་གྱུར་པ་ལས། པད་དཀར་
ཟླ་བའི་སྟེང་དུ་རང་ཉིད་བཅོམ་ལྡན་འདས་རྣམ་པར་སྣང་མཛད་གསེར་གྱི་མདོག་ཅན་སྐྱིལ་ཀྲུང་དུ་བཞུགས་ཤིང། ཕྱག་གཉིས་མཉམ་གཞག་མཛད་པ། རལ་པའི་ཐོར་ཚུགས་ཅན། དར་ཝའི་སྟོད་གཡོགས་དང་

[030B] དེའི་མདུན་དུ་ཅུང་ཟད་མཐོ་བ་རང་འདྲ་བསྒོམ་པ་གཞན་གྱི་གཞི་དང། དེའི་ཐུགས་ཀར་རང་སེམས་ཟླ་བའི་དཀྱིལ་དུ་བསྒོམ་པ་སེམས་ཀྱི་ཡན་ལག་དང། དེའི་
སྟེང་དུ་སྔགས་ཕྲེང་བསྒོམ་པ་སྒྲའི་ཡན་ལག་སྟེ། དེ་ལྟ་བུའི་ཚུལ་གྱི་སྲོག་རྩོལ་བསྔམས་ནས་བཟླ་བ་ཡིན་ཏེ། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལས་གཞིར་གྱུར་པ། །ཤིན་ཏུ་བསྔམས་པས་
ཡིད་ལ་ནི། །བཟླས་བརྗོད་འབུམ་ཕྲག་གཅིག་བྱའོ། །ཡི་གེ་བྱང་ཆུབ་སེམས་ཡིན་ཏེ། །གཉིས་པ་སྒོ་ཞེས་བྱ་བ་ཡིན། །གཞི་ནི་རང་གི་ལྷ་བཞག་པ། །རང་གི་ལུས་ཀྱི་གནས་ལ་བྱ། །གཞི་གཉིས་པ་ནི་རྫོགས་སངས་
རྒྱས། །རྐང་གཉིས་མཆོག་ཏུ་ཤེས་པར་བྱ། །ཟླ་བའི་དཀྱིལ་འཁོར་རྣམ་དག་པ། །སྔགས་པས་དེ་ལ་གནས་པར་བསམས། །ཡི་གེ་རྣམས་ནི་གོ་རིམས་བཞིན། །དེ་ཡི་དབུས་སུ་ལེགས་པར་དགོད། །སླར་སྡུད་པ་ཡི་ཚིག་
གིས་ནོན། །སྲོག་དང་རྩོལ་བ་རྣམ་པར་སྦྱངས། །སྲོག་ཅེས་བྱ་བ་རླུང་དུ་བཤད། །རྩོལ་བ་དྲན་པ་ཞེས་བྱ་སྟེ། །དེ་གཉིས་བསྔམས་པ་བྱས་ནས་སུ། །སྔོན་དུ་བསྙེན་པ་ལེགས་པར་བྱ། །ཞེས་གསུངས་པའི་ཕྱིར། གཉིས་པ་ནང་གི་
བཟླས་བརྗོད་ནི། ཨ་ཨཱ་ཨཾ་ཨཿ་བཞི་པོ་གང་རུང་ལས་རང་ཉིད་སྔར་ལྟར་རྣམ་སྣང་ངམ། ཤཱཀྱ་ཐུབ་པ་གང་རུང་དུ་བསྐྱེད་པའི་ཐུགས་ཀར་ཟླ་བ་མེ་ལོང་ངོས་གཉིས་པ་ལྟ་བུ་ལངས་པ་ཞིག་བསྒོམ་པ་ནི་བདག་གི་གཞི་དང་

[031A]༄༅། །ཟླ་བའི་ནང་དུ་རྣམ་སྣང་ཤིན་ཏུ་ཕྲ་ཞིང་འཚེར་བ་ཕུག་ན་བཞུགས་པ་བསམས་པ་ནི་གཞན་གྱི་གཞི་དང། དེའི་ཐུགས་ཀར་རང་སེམས་ཟླ་བར་བསྒོམ་པ་སེམས་ཀྱི་ཡན་ལག་དང། དེའི་སྟེང་དུ་བཟླས་བྱའི་
སྔགས་ཕྲེང་གསེར་གྱི་མདོག་ཅན་བསམ་པ་སྒྲའི་ཡན་ལག་སྟེ། དེ་ལྟར་སྲོག་རྩོལ་བསྔམས་ནས་ཤུབ་བུ་དང་ཡིད་བཟླས་ཅི་རིགས་བྱེད་པའོ། །འདི་མཐར་ཕྱིན་ན་ཞི་གནས་དང་མཚན་བཅས་ཀྱི་རྣལ་འབྱོར་ཡང་འགྲུབ་པ་
ཡིན་ནོ།    ༈    །གཉིས་པ་མཚན་མེད་ཀྱི་རྣལ་འབྱོར། ལྷའི་རྣལ་འབྱོར་དང་འབྲེལ་བའི་སྒོ་ནས་སྟོང་པ་ཉིད་རྩེ་གཅིག་ཏུ་བསྒོམ་པ་ཡིན་ཞིང། དེ་ལ་བརྟེན་ནས་དངོས་གྲུབ་བསྒྲུབ་པ་ནི། རལ་གྲི་ལ་སོགས་ཀྱི་རྫས་ལ་
བརྟེན་ནས་དངོས་གྲུབ་བསྒྲུབ་པ་དང། ནང་འབྱུང་བའི་གཞི་ལ་བརྟེན་ནས་ཞི་རྒྱས་སོགས་ལས་སྣ་ཚོགས་བསྒྲུབ་པ་དང། གཞན་ཡང་འཇམ་དཔལ་སོགས་ཀྱིས་བདག་གི་མགོ་ལ་ཕྱག་གིས་བྱུགས་ནས་ལེགས་སོ་གནང་བ་སོགས་
འབྱུང་ཞིང། དེའི་མཐུས་བྱང་ཆུབ་ཀྱི་སེམས་མི་བརྗེད་པ་དང། ཏིང་ངེ་འཛིན་སོགས་ཡོན་ཏན་མཐའ་ཡས་པ་ཐོབ་ནས། ཐམས་ཅད་མཁྱེན་པ་མྱུར་དུ་འགྲུབ་བོ།    ༈    །རྒྱུད་སྡེ་གསུམ་པའི་གཙོ་བོ་ནི། རྩ་རྒྱུད་དེ་ཉིད་བསྡུས་
པ་ཡིན་ཅིང། ཐབས་ཀྱི་བཤད་རྒྱུད་རྡོ་རྗེ་རྩེ་མོ། ཤེས་རབ་ཀྱི་བཤད་རྒྱུད་དཔལ་མཆོག་གཉིས་ཡིན་ལ། དེ་ཉིད་བསྡུས་པའི་གླེང་གཞིས་དོན་གཉིས་ཕུན་ཚོགས་ཀྱི་རྣམ་སྣང་བསྟན་པས། དེ་ལ་ཐོབ་འདོད་བསྐྱེད་པའོ་

[031B] ལྷག་མ་དུམ་བུ་བཞི་སྟེ། རྡོར་དབྱིངས་དང། ཁམས་གསུམ་རྣམ་རྒྱལ་དང། འགྲོ་འདུལ་དང། དོན་གྲུབ་ཀྱི་དུམ་བུའོ། །དེ་ཡང་རྣམ་སྣང་སོགས་རིགས་བཞི་སྟོན་པ་ཡིན་ལ། འོ་ན་རིགས་
ལྔ་ཡོད་པ་ཇི་ལྟར་ཞེ་ན། སྐྱོན་མེད་དེ། ལས་ཀྱི་རིགས་རིན་པོ་ཆེའི་རིགས་སུ་འདུ་བའི་ཕྱིར་ཞེས་སློབ་དཔོན་སངས་རྒྱས་གསང་བས་གསུངས་སོ།    ༈    །ལམ་གྱི་རིམ་པ་དངོས་ལ་གཉིས། མཚན་མ་དང་བཅས་པའི་རྣལ་
འབྱོར་དང། མཚན་མ་མེད་པའི་རྣལ་འབྱོར་རོ། །དང་པོ་ལ་གཉིས། རགས་པའི་རྣལ་འབྱོར་དང། ཕྲ་མོའི་རྣལ་འབྱོར་རོ། །དང་པོ་ནི། སྟོང་འགྲེལ་དུ་སློབ་མ་དང། སློབ་དཔོན་གྱི་སྒྲུབ་ཐབས་རྒྱས་བསྡུས་གཉིས་བཤད་པ་ནི་
སློབ་མའི་དབང་ཙམ་ཐོབ་པས་རྡོར་སེམས་ཀྱི་རྣལ་འབྱོར་གཅིག་ལྡན་བྱ་བ་དང། སློབ་དཔོན་གྱི་དབང་ཐོབ་པས་རྣལ་འབྱོར་ཆེན་པོ་རྫོགས་པར་བྱེད་པའི་ཚུལ་ཡིན་ལ། དེ་ཡང་སློབ་དཔོན་གྱི་དབང་ཐོབ་ཅིང། སློབ་མ་ལ་དབང་
བསྐུར་བ་དང་རང་གི་ལྷ་བསྒྲུབ་པ་ལ། བདག་རྣལ་འབྱོར་ཆེན་པོ་དང་བཅས་པའི་ཏིང་ངེ་འཛིན་གསུམ་ཕྲི་བ་མེད་པའི་བསྙེན་པ་རྒྱས་པའམ། དཀྱིལ་འཁོར་རྒྱལ་མཆོག་གི་སྐྱེད་ཆོག་སོགས་བསྡུས་པའི་བསྙེན་པ་འབྲིང་དང་
རྣལ་འབྱོར་ཆེན་པོ་ལྷ་རེ་རེའི་བཟླས་བརྗོད་འབུམ་དང་བཅས་པའི་བསྙེན་པ་བསྡུས་པ་གང་རུང་བྱེད་པའི། །གཉིས་པ་ནི། རང་ལྷར་གསལ་བའི་སྟེང་གི་སྣ་རྩེར་ཕྱག་མཚན་རྡོ་རྗེ་ཕྲ་མོ་ལྷག་པའི་ལྷའི་ཁ་དོག་དང་མཚུངས་པ་

[032A]༄༅། །ཤིན་ཏུ་ཕྲ་བ་ལ་སེམས་འཛིན་པ་ཡིན་ཏེ། དུམ་བུ་དན་པོ་ལས། ལྕེ་ནི་རྐན་ལ་སྦྱར་བྱ་ཞིང། །སྣ་ཡི་རྩེ་མོར་བསམ་བྱ་བ། །རྡོ་རྗེ་ཕྲ་མོ་བདེ་རེག་པས། །སེམས་ནི་མཉམ་པར་གཞག་པར་བྱ། །ཞེས་
གསུངས་པའི་ཕྱིར། དེ་ལ་སེམས་བརྟན་པ་ན། སྥ་ར་བཛྲ་ཞེས་བརྗོད་ཅིང་རིམ་གྱིས་སྤྲོ་བ་ཡིན་ཏེ། དེ་ཉིད་ལས། རྡོ་རྗེ་ཕྲ་མོ་བདེ་རེག་པའི། །མཚན་མ་གལ་ཏེ་བྱུང་བ་ན། །མཚན་མ་དེ་ནི་ཁྱབ་བྱ་བ། །སེམས་ནི་ཀུན་ཏུ་
ཁྱབ་པར་བྱ། །ཇི་ཙམ་འདོད་པས་སེམས་ཁྱབ་ནས། །ཁམས་གསུམ་དུ་ཡང་ཁྱབ་པར་འགྱུར། །ཅེས་གསུངས་པའི་ཕྱིར། དེ་ལྟར་སྤྲོས་ནས། སཾ་ཧ་ར་ན་བཛྲ་ཞེས་བརྗོད་ཅིང། རླུང་ནང་དུ་འཇུག་པ་དང། ལྷན་ཅིག་སྣ་རྩེའི་
བར་དུ་བསྡུས་ནས་རྡོ་རྗེ་དང་གཅིག་ཏུ་བྱེད་དགོས་ཏེ། དེ་ཉིད་ལས། དེ་ནས་དེ་ཡང་བསྡུ་བ་ནི། །སྣ་ཡི་རྩེ་མོའི་བར་དུ་གནས། །ཞེས་གསུངས་པའི་ཕྱིར། གཉིས་པ་མཚན་མེད་ཀྱི་རྣལ་འབྱོར་ནི། དེ་ཉིད་བསྡུས་པ་ལས། ཡི་
གེ་ཨ་ལ་འཇུག་པ་ཡིས། །ཡི་གེ་ཐམས་ཅད་རྣམ་པར་བསྒོམ། །རང་གི་ཁ་ནས་གཞན་གྱི་ཁར། །བསྒོམས་ན་དངོས་གྲུབ་ཐོབ་པར་འགྱུར། །ཞེས་སོགས་གསུངས། དེ་ཡང་ཨ་ནི་སྐྱེ་བ་མེད་པའི་ཕྱིར་ཆོས་ཐམས་ཅད་ཀྱི་
སྒོའོ། །ཞེས་གསུངས་པ་ལྟར་ཨ་དོན་སྐྱེ་བ་མེད་པ་ལ་འཇུག་པ་ཡིས། བཟླས་བྱའི་སྔགས་ཀྱི་ཡི་གེ་ཐམས་ཅད་ཀྱང་ཆོས་བདག་མེད་པར་བསྒྲུབ་པའི་རིག་པས་རྣམ་པར་བསྒོམས་ཏེ་གཞིགས་ནས་མི་སྣང་བར་བྱའོ། །ཁ་

[032B] ཨའི་དོན་ལ་འཇུག་པས། རང་ཡང་རང་བཞིན་གྱི་སྣང་མེད་དུ་འཇུག་པར་བྱ་ཞིང། དེ་ནས་གཞན་ཡང་དེ་ལྟར་འཇུག་པར་བྱའོ། །ཁའི་དོན་སྒོ་ལ་བྱས་པ་ལྟར་ན། བདག་མདུན་
གྱི་ལྷ་ནི་རྣམ་པར་གྲོལ་བའི་སྒོ་ཡིན་པས་རང་དང་གཞན་གྱི་སྒོ་ཞེས་བྱ་ལ། དེ་གཉིས་ལ་འཇུག་པ་ནི་སྔར་ལྟར་རོ། །མདོར་ན་བདག་མདུན་གྱི་ལྷ་སྔགས་ཀྱི་ཡི་གེ་སོགས་རིམ་གྱིས་སོ་སོར་རྟོག་པའི་ཤེས་རབ་ཀྱིས་དེ་ཁོ་ན་ཉིད་
དུ་མ་གྲུབ་པར་དཔྱད་ནས་བསྒོམ་ཚུལ་སྟོན་པའོ། །རྩེ་མོ་ལས་ཀྱང། རང་རྣམ་སྣང་སོགས་རིགས་བཞིར་བསྒོམས་པའི་མདུན་དུ། རང་འདྲའི་མདུན་བསྐྱེད། དེའི་ཐུགས་ཀར་སྔགས་ཀྱི་ཡི་གེ་བསམ། དེ་ནས་བདག་མདུན་
སྔགས་ཀྱི་ཡི་གེ་དང་བཅས་པ་གང་ཟག་དང་ཆོས་ཀྱི་བདག་མེད་དུ་གཏན་ལ་ཕབ་ཅིང། དེ་ལ་རང་བཞིན་མེད་པའི་ངེས་པ་རྙེད་པ་ན། གཟུགས་སོགས་སྣང་བ་མེད་པའི་ཏིང་ངེ་འཛིན་གྱིས་རྩེ་གཅིག་ཏུ་བསྒོམ་པར་བྱ་བ་གསུང་
པ་ཡིན་ཏེ། རྩེ་མོ་ལས། དེ་བཞིན་གཤེགས་པའི་རིགས་བཟླས་པ། །སངས་རྒྱས་བདག་ཉིད་བཀྲ་ཤིས་གནས། །སྟོང་གསུམ་གྱི་ནི་འཇིག་རྟེན་འདིར། །སངས་རྒྱས་སྐུ་ནི་བསྒོམ་པར་བྱ། །སངས་རྒྱས་དེ་ཡི་སྙིང་ཁར་ནི། །
རང་སྔགས་ཡི་གེ་རྣམ་པར་བསྒོམ། །རང་གི་ལུས་ནི་བདག་མེད་པར། །ཆོས་དང་གང་ཟག་སྟོང་པ་ཉིད། །སངས་རྒྱས་དེ་ཡི་སྐུ་གང་ཡིན། །དེ་ཡང་བདག་མེད་པར་བསམ་མོ། །ཞེས་སོགས་རིགས་བཞི་ག་དང་སྦྱར་

[033A]༄༅། །ནས་གསུངས་པའི་ཕྱིར། དེ་ལྟར་བསྙེན་པ་ལས་རུང་དུ་བྱས་ནས་བསམ་གཏན་ཙམ་བཟླས་བརྗོད་དང་སྦྱིན་སྲེག་ལ་བརྟེན་ནས་དངོས་གྲུབ་བསྒྲུབ་ཚུལ་ནི། ཨ་པ་ཏར་རྩ་འགྲེལ་ནས་བཤད་པ་ལྟར་སྔགས་
རིམ་དུ་གསུངས་པ་ལས་ཤེས་པར་བྱའོ། །ལམ་འདིའི་གདུལ་བྱས། བསྒྲུབ་བྱའི་དངོས་གྲུབ་མཆོག་ནི་རྫོགས་པའི་སངས་རྒྱས་ཀྱི་གཟུགས་འཛིན་པའི་བྱང་ཆུབ་སེམས་དཔའི་རིག་སྔགས་འཆང་དང། རང་གི་ལྷའི་
སྐུ་ཕྱག་རྒྱ་ཆེན་པོའི་གཟུགས་ཀྱི་དངོས་གྲུབ་ཡིན་ནོ། །འོ་ན་ལམ་འདི་ལ་བརྟེན་ནས་འབྲས་བུ་མངོན་དུ་བྱེད་ཚུལ་ཇི་ལྟ་བུ་ཞེ་ན། ཡོ་ག་ལ་མཁས་པའི་སློབ་དཔོན་གསུམ་གྱི་བཞེད་པ་མི་འདྲ་བ་དུ་མ་ཡོད་ནའང། རང་
ལུགས་སྙིང་པོར་དྲིལ་ན་སྔར་བཤད་པའི་ལམ་དང་དངོས་གྲུབ་མཆོག་དེ་ལ་བརྟེན་ནས་ས་བཅུ་བགྲོད་པའམ། ཡང་ན་ཕར་ཕྱིན་ཐེག་པ་རང་ལམ་གྱི་ས་བཅུ་བགྲོད་པའི་སྲིད་པ་ཐ་མ་པའི་སེམས་དཔའ་ཆེན་པོ་དོན་ཐམས་
ཅད་གྲུབ་པ་དེས། འོག་མིན་སྟུག་པོ་བཀོད་པར། དཔེར་ན་མར་གྱི་སྙིང་པོ་ལྟར་གནས་ཀྱི་སྙིང་པོ་གང་ཡིན་པ་དེ་ལ་བྱང་ཆུབ་ཀྱི་སྙིང་པོ་ཞེས་བྱ་བ་དེར། མཁའ་ཁྱབ་ཀྱི་ཏིང་ངེ་འཛིན་ལ་སྙོམས་པར་ཞུགས་པ་ན་
ནམ་མཁའི་དབྱིངས་ཏིལ་གྱི་གང་བུ་ལྟར་གང་བའི་རྒྱལ་བ་རྣམས་ཀྱིས། སེ་གོལ་གྱི་སྒྲ་དང། ཨོཾ་བཛྲ་ཨུཏྟིཥྛ། ཞེས་ཏིང་ངེ་འཛིན་ལས་བསླངས་ནས། རིགས་ཀྱི་བུ་སངས་རྒྱས་ཐམས་ཅད་ཀྱི་དེ་ཁོ་ན་ཉིད་མངོན་དུ་མ་

[033B] དེས་དེ་དག་མངོན་སུམ་དུ་མཐོང་ཞིང། གསུང་ཐོས་པས། ཨོཾ་སརྦ་ཏ་ཐཱ་ག་ཏཱ་པནྡྷ་ནཾ་ཀ་རོ་མི། ཞེས་ཕྱག་བྱས་ཏེ། གང་སྔོན་དུ་མ་བྱས་ན་སངས་རྒྱས་མི་ཐོབ་པས་
དེ་ཁོ་ན་ཉིད་དེ་བསྟན་དུ་གསོལ། ཅེས་ཞུས་པས་རྒྱལ་བ་རྣམས་ཀྱིས་ཐོག་མར་གོས་སོགས་ཀྱི་དབང་སོགས་བསྐུར་ནས། རིགས་ཀྱི་བུ་ཨོཾ་ཙིཏྟ་པྲ་ཏི་བེ་ཏཾ་ཀ་རོ་མི། རང་བཞིན་གྱིས་གྲུབ་པའི་སྔགས་འདི་ཟློས་ཤིག་རང་གི་སེམས་
ཀྱི་དེ་ཁོ་ན་ཉིད་ལ་མངོན་པར་རྟོགས་ཤིག་ཅེས་བཀའ་སྩལ་བ་ལ། སེམས་དཔའ་དེས་སྔགས་དོན་སེམས་ཤིང་བརྟགས་པས། རང་གི་སེམས་ཀྱི་དེ་ཁོ་ན་ཉིད་གང་ཟག་དང་ཆོས་ཀྱི་བདག་གཉིས་ཀྱིས་སྟོང་པའི་སྟོང་ཉིད་བཅུ་
དྲུག་མངོན་དུ་བྱས་ཏེ། དེའི་རྗེས་ཐོབ་སྟོང་ཉིད་ཀྱི་གཟུང་བྱ་ཟླ་བའི་དཀྱིལ་འཁོར་གྱི་རྣམ་པ་རང་གི་སྙིང་ཁར་གནས་པ་མངོན་སུམ་དུ་མཐོང་ནས། སངས་རྒྱས་རྣམས་ལ་འདི་ལྟར་གདའ་འོ། །ཞེས་ཞུས་སོ། །འདི་ནི་སེམས་སོ་
སོར་མངོན་པར་རྟོགས་པ་ལས་བྱང་ཆུབ་པ་སྟེ་མངོན་བྱང་དང་པོའོ། །དེའི་ཚེ་བྱང་སེམས་དེས་མི་བསྐྱོད་པའི་རང་བཞིན་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཐོབ་ཅིང། རྗེས་འཇུག་གི་ཉམས་ལེན་དུ་སྟོང་ཉིད་བཅུ་དྲུག་ཡོངས་སུ་
གྱུར་པ་ལས་ཟླ་བའི་དཀྱིལ་འཁོར་བསྐྱེད་པ་བསྟན་ནོ། །ཡང་སངས་རྒྱས་རྣམས་ཀྱིས་རིགས་ཀྱི་བུ་རང་གི་སེམས་ཀྱི་དེ་ཁོ་ན་ཉིད་རང་བཞིན་གྱིས་འོད་གསལ་བ་དེ་རས་དཀར་པོ་ཚོན་གྱིས་བསྒྱུར་བ་བཞིན་དུ་ཇི་ཙམ་སྦྱངས་པས་

[034A]༄༅། །དག་པར་འགྱུར་ཞིང། བྱང་ཆུབ་ཀྱི་སེམས་གོང་ནས་གོང་དུ་འཕེལ་བར་བསྒྱུར་བས། ཨོཾ་བོ་དཧི་ཙིཏྟ་ཨུཏྤ་ཏ་ཡ་མི། རང་བཞིན་གྱིས་གྲུབ་པའི་སྔགས་འདིའི་དོན་ཡིད་ལ་གྱིས་ལ་བྱང་ཆུབ་ཀྱི་སེམས་སྒོམས་
ཤིག་ཅེས་བཀའ་སྩལ་པས། དེས་ཀྱང་དེ་ལྟར་བསྒོམས་པ་ན་མཉམ་གཞག་ཏུ་རང་གི་སེམས་ཀྱི་དེ་ཁོ་ན་ཉིད་རང་བཞིན་གྱིས་འོད་གསལ་བ་དེ། བློ་བུར་གྱི་དྲི་མས་ཀྱང་རྣམ་པར་དག་པའི་དེ་ཁོ་ན་ཉིད་མངོན་སུམ་དུ་རྟོགས་
ནས། རྗེས་ཐོབ་ཏུ་སྟོང་ཉིད་རྟོགས་པའི་ཤེས་རབ་གཟུང་བྱ་ཟླ་བའི་སྟེང་དུ་ཟླ་བ་གཉིས་པར་མཐོང་བར་གྱུར་ཏོ། །དེའི་ཚེ་རིན་འབྱུང་གི་མཉམ་ཉིད་ཡེ་ཤེས་ཀྱི་ངོ་བོ་ཐོབ་ཅིང། རྗེས་འཇུག་གི་ཉམས་ལེན་གྱི་དུས་སུ། བློ་བུར་
དྲི་བྲལ་གྱི་སྤངས་རྟོགས་ཡོངས་སུ་རྫོགས་པའི་མཚོན་བྱེད་དུ་གསལ་བྱེད་ལས་ཟླ་བ་གཉིས་པ་བསྐྱེད་པར་བསྟན་ནོ། །ཡང་སངས་རྒྱས་རྣམས་ཀྱིས་རིགས་ཀྱི་བུ་བྱང་ཆུབ་ཀྱི་སེམས་ཀུན་ཏུ་བཟང་པོ་དེ་བརྟན་པར་
བྱ་བའི་ཕྱིར། རྡོ་རྗེ་དབྱིངས་སུ་དམིགས་ལ། ཨོཾ་ཏིཥྛ་བཛྲ། རང་བཞིན་གྱིས་གྲུབ་པའི་སྔགས་འདི་ཅི་བདེ་བར་ཟློས་ཤིག་ཅེས་གསུངས་ཤིང། དེས་ཀྱང་སྔགས་དེའི་དོན་སམས་ཤིང་བསྒོམས་པས། མཉམ་གཞག་ཏུ་
ཟླ་བར་སྣང་བའི་གཉིས་སྣང་ཡང་ནུབ་སྟེ། དེ་ཁོ་ན་ཉིད་མངོན་སུམ་དུ་བྱས་ནས། རྗེས་ཐོབ་ཏུ་ཡེ་ཤེས་དེའི་གཟུང་བྱ་རྡོ་རྗེ་རྩེ་ལྔ་པའི་རྣམ་པར་གྱུར་ནས་ཟླ་བའི་སྟེང་དུ་འཁོད་ནས་རང་གི་སྙིང་ཁར་འདུག་པར་མཐོང་བར་

[034B] །འདི་ནི་འོད་དཔག་མེད་ཀྱི་རང་བཞིན་སོ་སོར་རྟོག་པའི་ཡེ་ཤེས་ཀྱི་ངོ་བོ་ཐོབ་པ་ཡིན་ཅིང། མངོན་བྱང་གསུམ་པ་བསྟན་པའི་རྡོ་རྗེ་ལས་བྱང་ཆུབ་པ་ཞེས་བྱའོ། །དེ་ནས་སེམས་དཔའ་ཆེན་པོ་དེས་དོན་འདི་ལྟར་གདའ་འོ་ཞེས་
གསོལ་བ་ན། དེ་བཞིན་གཤེགས་པ་ཐམས་ཅད་ཀྱིས་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་ནུས་པ་ཐམས་ཅད་རྒྱལ་སྲས་དེའི་སྙིང་ཁའི་རྡོ་རྗེ་ལ་བཅུག་ཅིང་བྱིན་གྱིས་བརླབས་ནས། བཛྲ་ཨཱཏྨ་ཀོ་ཉ་ཧཾ། རང་བཞིན་གྱིས་གྲུབ་པའི་
སྔགས་འདིའི་དོན་ཡིད་ལ་གྱིས་ལ་བྱང་ཆུབ་ཀྱི་སེམས་སྒོམས་ཤིག་ཅེས་གསུངས་པ་ན། དེས་ཀྱང་དེ་ལྟར་བསྒོམས་པས། རང་གི་ལུས་དེ་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་རྡོ་རྗེའི་བདག་ཉིད་
ཀྱི་སྐུར་མཐོང་བར་གྱུར་ཏོ། །དོན་དེ་ཉིད་གསོལ་པས། ཡང་སངས་རྒྱས་ཐམས་ཅད་ཀྱིས་བྱང་ཆུབ་སེམས་དཔའ་དེ་ལ་རྡོ་རྗེ་དབྱིངས་ཤེས་བྱ་བའི་མིང་གི་དབང་བསྐུར་ཏོ། །དབྱིངས་ཤེས་པ་ཁམས་དང་རྒྱུ་གཉིས་ལ་འཇུག་
པས། དོན་བསྡུ་ན། རྒྱལ་སྲས་དེས་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུར་མྱུར་དུ་འགྱུར་པའི་ནུས་པ་རྫོགས་སོ།། ཞེས་པའི་དོན་དུ་མཚན་གསོལ་བའོ། །འདི་ནི་དོན་གྲུབ་ཀྱི་རང་བཞིན་བྱ་སྒྲུབ་ཡེ་ཤེས་ཀྱི་
ངོ་བོར་གྱུར་པ་ཡིན་ཅིང། མངོན་བྱང་བཞི་པ་རྡོ་རྗེའི་བདག་ཉིད་ལ་བྱང་ཆུབ་པ་ཞེས་བྱའོ། །དེ་ནས་དེས་རྡོ་རྗེ་དབྱིངས་ཀྱི་རང་བཞིན་གྱི་ལུས་རྡོ་རྗེ་ལྟར་གདའ་འོ། །ཞེས་གསོལ་པས་སངས་རྒྱས་རྣམས་ཀྱིས། ཨོཾ་སརྦ་ཏ་

[035A]༄༅། །ག་ཏཱ་ཏཿ་ཨ་ཧཾ། རིགས་ཀྱི་བུ་རང་བཞིན་གྱིས་གྲུབ་པའི་སྔགས་འདི་བཟློས་ལ། རང་གི་ལུས་སངས་རྒྱས་ཐམས་ཅད་ཀྱི་སྐུ་ཕྱག་རྒྱ་ཆེན་པོར་སྒོམས་ཤིག་ཅེས་གསུངས་ནས། བྱང་ཆུབ་སེམས་
དཔའ་རྡོ་རྗེ་དབྱིངས་དེའི་ཐུགས་ཀའི་རྡོ་རྗེ་ལ་དེ་བཞིན་གཤེགས་པ་ཐམས་ཅད་རང་རང་གི་ལྷའི་རྣམ་པར་ཐིམ་ཞིང་བྱིན་གྱིས་བརླབས་པར་གྱུར་ཏོ། །དེ་སྐད་ཅིག་གཉིས་པར་བྱང་ཆུབ་སེམས་དཔའ་རྡོ་རྗེ་དབྱིངས་དེས་ཆོས་
དབྱིངས་ཡེ་ཤེས་ཀྱི་ངོ་བོ་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་བྱང་ཆུབ་མཆོག་གི་ཕྱག་རྒྱ་ཅན་མཚན་ཡོངས་སུ་རྫོགས་པའི་བདག་ཉིད་ཅན་གྱི་ལོངས་སྤྱོད་རྫོགས་པའི་སྐུར་སངས་
རྒྱས་པ་ཡིན་ནོ། །འདི་ནི་སངས་རྒྱས་ཐམས་ཅད་མ་ལུས་པ་ཇི་ལྟ་བ་བཞིན་དུ་བྱང་ཆུབ་པ་ཞེས་བྱ་བ་མངོན་བྱང་ལྔ་པའོ། །འདི་ལ་སློབ་དཔོན་ཀུན་སྙིང་ནི། རིམ་པ་དེ་ལྟར་བཤད་པ་རྗེས་འཇུག་གི་ཉམས་ལེན་དང་བསྟུན་
པ་ཡིན་གྱི། འབྲས་བུའི་སྐབས་སུ་མངོན་བྱང་དང་པོ་མངོན་དུ་བྱས་པའི་ཚེ་མངོན་བྱང་ལྷག་མ་རྣམས་ཀྱང་མངོན་དུ་གྱུར་པ་ཡིན་ཏེ། ཡེ་ཤེས་ལྔ་པོ་ངོ་བོ་གཅིག་ལ་ལྡོག་པ་ཐ་དད་ཡིན་པའི་ཕྱིར། ཞེས་གསུངས་
སོ། །དེ་ལྟར་རྒྱ་བོད་ཀྱི་མཁས་པ་ཕལ་ཆེ་བ་དང་པོའི་ལོངས་སྐུ་རྣམ་སྣང་ཞལ་གཅིག་ཕྱག་གཉིས་པ་དང། རྣམ་སྣང་ཞལ་བཞི་པ་དེས་སྤྲུལ་པའི་སྤྲུལ་སྐུ་ཡིན་པར་བཞེད་དོ། །དེ་ལྟ་བུའི་ལོངས་སྐུར་སངས་རྒྱས་པ་དེས་

[035B] བྱིན་གྱིས་བརླབས་པའི་ཆོ་འཕྲུལ། དབང་བསྐུར་བའི་ཆོ་འཕྲུལ། ཏིང་ངེ་འཛིན་གྱི་ཆོ་འཕྲུལ། ཕྲིན་ལས་ཀྱི་ཆོ་འཕྲུལ་རྣམས་སོ། །དེ་ཡང་བྱ་སྤྱོད་གཉིས་ལ་མངོན་བྱང་གི་ཐ་སྙད་མེད་པས་
མངོན་བྱང་ནི་རྒྱུད་སྡེ་གོང་མ་གཉིས་ཀྱི་ཁྱད་ཆོས་ཡིན་ཅིང། དེ་གཉིས་ཀྱང་མངོན་བྱང་གི་མིང་འདྲ་ཡང་དོན་གཏན་མི་འདྲ་བས་ཁྱད་པར་ཤིན་ཏུ་ཆེའོ།།    ༈    །།རྒྱུད་སྡེ་བཞི་པ་བླ་མེད་ཀྱི་རྒྱུད་ཀྱི་དབྱེ་བ། སྨིན་བྱེད་དབང། གྲོལ་
བྱེད་ལམ་རིམ་པ་གཉིས་ཀྱི་རྣམ་གཞག་སོགས་ནི་གྲགས་ཆེ་བས་གཞན་དུ་ཤེས་པར་བྱ་ཞིང། འདིར་མཁས་པ་དག་གི་བཞེད་པའི་དོན་ཚན་འདི་དང་འདིར་ལམ་གྱི་རིམ་པ་སྡུད་དོ་ཞེས་པའི་སྤྱིའི་ཆིངས་གྲགས་ཆེ་བ་འགའ་ཞིག་
བརྗོད་ན། སློབ་དཔོན་སྐལ་བཟང་རྡོ་རྗེའི་ལམ་རིམ་ལས། ཕར་ཕྱིན་ཐེག་པའི་ལམ་བཤད་ནས། སྔགས་ཀྱི་ལམ་རྣམས་ཆོ་ག་ལྔར་བསྡུས་ཏེ། མ་སྨིན་པ་སྨིན་པར་བྱེད་པ་དབང་གི་ཆོ་ག་སྨིན་པ་མི་ཉམས་པར་བྱེད་པ་དམ་ཚིག་
བསྲུང་བའི་ཆོ་ག་བླ་མ་ལས་རྒྱུད་ཉན་ནས་མཚན་ཉིད་ཤེས་པར་བྱེད་པའི་ཆོ་ག་བྱང་ཆུབ་སྒྲུབ་པར་བྱེད་པ་སེམས་སྤྱད་པའི་ཆོ་ག་མཐར་ཕྱིན་པའི་སྤྱོད་པ་དག་པའི་ཆོ་ག་སྟེ། དེ་ཉིད་ལམ་རིམ་ལས། སྐལ་བ་དང་ལྡན་གང་ཟག་
གིས། །བླ་མ་དམ་པར་གྱུར་པ་ལ། །སེམས་བསྐྱེད་སྡོམ་བླངས་དབང་ནོད་ཅིང། །དེ་ཉིད་བསྲུང་དང་མཚན་ཉིད་ཤེས། །སེམས་སྦྱངས་སྤྱོད་པ་དག་པ་དང། །ཆོ་ག་ལྔ་ཡི་མཚན་ཉིད་དོ། །ཞེས་གསུངས་པའི་ཕྱིར། ཤྲདྡྷཱ་ཀ་

[036A]༄༅། །ར་ཝརྨ་ནི། འདུས་པ་ཕྱི་མར་རྒྱུད་གསུམ་དུ་བསྡུས་ནས་གསུངས་པ་ལ་བརྟེན་ནས། རྒྱུའི་རྒྱུད་སྒྲོན་གསལ་ལས་བཤད་པ་ལྟར་གྱི་རིན་པོ་ཆེ་ལ་སོགས་པའི་གང་ཟག་ལྔ་དབང་ཐོབ་པ་དང། ཐབས་རྒྱུད་ཐོས་
བསམ་གྱི་ཤེས་རབ་ཀྱིས་རྒྱུད་དོན་ངེས་པར་བྱས་ཏེ་རིམ་གཉིས་ལ་རིམ་ཅན་དུ་སློབ་པ་དང། འབྲས་བུའི་རྒྱུད་དེ་ལྟར་བསླབས་པས་རྒྱུད་དོན་གྱི་གཙོ་བོ་མངོན་དུ་གྱུར་པ་གསུམ་དུ་བཞེད་དེ། རྒྱན་བདུན་དགྲོལ་བ་ལས། རྣལ་འབྱོར་
བླ་མའི་རྒྱུད་འཛིན་པས། །འབྲས་བུ་རྒྱུད་ལ་རག་ལས་ཏེ། །ས་བོན་ལྟ་བུའི་གང་ཟག་ལྔ། །སྤང་བླངས་བྱེ་བྲག་ཤེས་པར་བྱ། །དེ་ནས་རིམ་པར་དབང་བླངས་ཏེ། །ཐབས་ཀྱི་རྒྱུད་ལ་འཇུག་པར་བྱ། །དང་པོ་ཉན་པའི་ཤེས་རབ་
ཀྱིས། །ཚིག་གི་རྒྱུད་ལ་ཐོས་པ་བསྐྱེད། །དེ་ནས་བསམས་པའི་ཤེས་རབ་ཀྱིས། །ཚིག་དང་དོན་དུ་འབྲེལ་བ་བསླབ། །དེ་ནས་བསྒོམས་པའི་བློ་རྩལ་གྱིས། །དང་པོར་བསྐྱེད་པའི་རིམ་པ་སློབ། །དེ་རྗེས་རྫོགས་པ་མཐར་
དབྱུང་སྟེ། །ཁ་བུབ་བརྡོལ་དང་དུག་ཅན་གྱི། །སྐྱོན་རྣམས་སྤངས་ཏེ་རྒྱུན་གནས་ན། །ཆུ་ལུད་རྐྱེན་གྱིས་འབྲས་བསྐྱེད་བཞིན། །འབྲས་བུ་མངོན་གྱུར་ཐེ་ཚོམ་མེད། །ཅེས་གསུངས་པའི་ཕྱིར། དགྲ་ནག་གི་འགྲེལ་པ་
རིན་ཆེན་སྒྲོན་མ་ལས། གང་ཟག་མཆོག་གི་དབང་དུ་བྱས་ནས། དམ་ཚིག་དང། དབང་བསྐུར་བ་དང། དབང་ཐོབ་པས་བསྙེན་པ་བྱ་བ་དང། བསྙེན་པ་སོང་བས་བསྒྲུབ་པ་བྱ་བ་དང། སྒྲུབ་པ་གྲུབ་ནས་འབྲས་བུ་དང། འབྲས་བུ་

[036B] གང་ཟག་དམན་པའི་དབང་དུ་བྱས་ནས། དམ་ཚིག་དང། དབང་དང། བསྙེན་པ་དང། ལས་ཚོགས་ཏེ་བཞིར་བསྡུས་ནས་གསུངས་སོ། །ཡེ་ཤེས་རྡོ་རྗེ་ཀུན་
ལས་བཏུས་ཀྱི་རྗེས་སུ་འབྲངས་ནས་སྒྲོན་གསལ་ལས་ནི། རྒྱུད་དང། གླེང་གཞི་དང། ངེས་པའི་ཚིག་དང། རྒྱུ་བཞིར་བསྡུས་ཏེ། དེ་ཉིད་ལས། འདོད་ཆགས་ཆོས་ཀྱི་ཚུལ་གྱིས་ནི། །དོན་གསལ་རྟོགས་ཕྱིར་བཤད་པར་བྱ། །རིགས་
ལྔའི་སངས་རྒྱས་བསྐྱེད་པ་ནི། །རྒྱུ་ཞེས་བྱ་བ་ཡིན་པར་བརྗོད། །སླར་ཡང་རིགས་གཅིག་གྱུར་པ་ནི། །གླེང་གཞི་ཡིན་པར་རབ་ཏུ་བསྟན། །རྡོ་རྗེ་ལ་སོགས་བཟུང་བ་ཉིད། །ངེས་པའི་ཚིག་ནི་ཡིན་པར་བཤད། །སྒེག་པ་ལ་
སོགས་སྤྱོད་པ་ནི། །རྒྱུ་ཞེས་བྱ་བ་ཡིན་པར་བཤད། །ཅེས་གསུངས་པ་ལྟར་རོ།།    ༈    །།སྨྲས་པ། ཐུབ་པའི་གསུང་རབ་མ་ལུས་པའི། །གནད་རྣམས་རྫོགས་པའི་ཕྲེང་མཛེས་འདིས། །རབ་འབྱམས་མཁས་པ་མཐའ་
དག་གི་རྣམ་དཔྱོད་ཞགས་པ་མེད་པར་འཛིན། །མདོ་རྒྱུད་གཞུང་ལུགས་དལ་འགྲོའི་ཚོགས་རྣམས་རྒྱུན་མི་ཆད་པར་རྟག་འབབ་ཅིང། །རྣམ་མང་རིགས་ཚུལ་རྟ་གདོང་འབར་བའི་ཆུ་ལོན་བརྟན་པོས་ཀུན་ནས་བསྐོར། །སྒྲུབ་དང་
སུན་འབྱིན་བཤད་ཚུལ་བྱེ་བའི་རླབས་ཕྲེང་ཆལ་ཆིལ་གཡོ་བ་ཅན། །བློ་གསལ་ཀླུ་དབང་ཉེར་འཚོའི་གཞིར་གྱུར་ལེགས་བཤད་རིན་ཆེན་རྒྱ་མཚོ་ཆེ། །མདོ་སྔགས་སྤྱི་དང་རྒྱུད་སྡེ་བཞིའི། །སོ་སོའི་མཛེས་སྡུག་ལང་ཚོ་

[037A]༄༅། །རྣམས། །མ་འདྲེས་གསལ་བར་སྣང་བྱེད་པ། །གང་འདི་ནོར་བུའི་མེ་ལོང་ངོ། །དེ་ལས་འོངས་པའི་དགེ་ཚོགས་ཀུ་མུཏྟ། །ཟླ་ཤེལ་ཁུ་བས་བྱུགས་འདྲ་ཅི་མཆིས་པ། །འགྲོ་ཀུན་སྲིད་པའི་དགྲ་སྡེ་ལས་རྒྱལ་ཏེ། །ས་གསུམ་
ཉིན་མོའི་དབང་ཕྱུག་ཐོབ་ཕྱིར་བསྔོ། །བདག་ཀྱང་དེང་ནས་ཚེ་རབས་ཐམས་ཅད་དུ། །ཟླ་མེད་སྟོན་པ་སྨྲ་བའི་ཟླ་བ་དེས། །ལེགས་བསྔགས་བཞེད་པའི་སྤྱོད་ཚུལ་བཟང་པོ་དང། །སྐད་ཅིག་ཙམ་ཡང་འབྲལ་བར་མ་གྱུར་ཅིག་ །།
ཅེས་པ་བསྟན་པ་སྤྱིའི་རྣམ་པར་གཞག་པ་འདི་ནི། བསླབ་པ་གསུམ་དང་རིམ་པ་གཉིས་ཀྱི་རྣལ་འབྱོར་ལྷུར་ལེན་ཅིང། སྡེ་སྣོད་གསུམ་དང་རྒྱུད་སྡེ་བཞིའི་རྔ་བོ་ཆེ་རྒྱུན་མར་སྒྲོག་པ། རབ་འབྱམས་སྨྲ་བའི་ཚོགས་ལ་ཆོས་གྲྭ་ཆེན་
པོ་བཀྲ་ཤིས་ལྷུན་པོར་འཛིན་ཆོས་སུ་བྱས་པ་འགའ་ཞིག་གིས་ཟིན་བྲིས་སུ་བྲིས་པ། སླར་ཡང་དེ་དག་གིས་ཞུས་དག་དང་མཇུག་རྫོགས་པ་ཞིག་དགོས་ཞེས་ཡང་ཡང་བསྐུལ་བ་ལ་བརྟེན་ནས། ཇོ་བོ་རིན་པོ་ཆེའི་མདུན་ས་ཆོས་
འཁོར་ལྷ་སར་མདོ་སྔགས་དང་རྒྱུད་སྡེ་འཛིན་པ་ཤཱཀྱའི་བཙུན་པ་ཆོས་ཀྱི་རྒྱལ་མཚན་གྱིས་རང་གིས་ཞུས་དག་བགྱིས་ཤིང་མཇུག་ཡོངས་སུ་རྫོགས་པར་སྦྱར་བ་འདིས་ཀྱང་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་
གནས་པར་གྱུར་ཅིག་ ༄༅།  ཨོཾ་སྭ་སྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།།  སརྦ་ཛ་ག་ཏཾ། །
་



