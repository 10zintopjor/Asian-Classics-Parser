
[001A]༄༅། །མཁན་ཆེན་ཆོས་ཀྱི་རྒྱལ་པོའི་གསུང་འབུམ་ལས་བདེ་བ་ཅན་གྱི་འཕོ་བའི་གདམས་ངག་བཞུགས་སོ།། །།

[001B] །ན་མོ་གུ་རུ། འདིར་འཆི་བའི་དུས་སུ་ངེས་པར་འཁོ་བ་འཕོ་བའི་མན་ངག་ཉམས་སུ་ལེན་པ་ལ། སྔོན་འགྲོ་དང། དངོས་གཞི་
སྦྱང་བ་དང། ལས་ལ་སྦྱར་བ་གསུམ་ལས། དང་པོ་ནི། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། སྤྱིར་འཁོར་བ་དང་
སྒོས་ངན་སོང་གི་ཉེས་དམིགས་བསམ་ཞིང། བླ་མ་དཀོན་མཆོག་གསུམ་ལ་ཡིད་ཆེས་པའི་དད་པ་སྦྱང་བ་སོགས་ལམ་རིམ་ནས་གསུངས་པ་བཞིན་དང་
ཁྱད་པར་དཀོན་མཆོག་གསུམ་གྱི་རྟེན་ལ། ཕྱག་མཆོད་སོགས་དང། སྨན་བླ་དང། མི་འཁྲུགས་པའི་གཟུངས་ཡིག་བརྒྱ་སོགས་གཟུངས་ཁྱད་པ་
[002A]༄༅། །ཅན་བཟླས་པ་དང། ལྟུང་བཤགས། རྡོ་རྗེ་གཅོད་པ། བཟང་སྤྱོད་སྨོན་ལམ་སོགས་ཁ་བཏོན་ལ་བརྩོན་པར་བྱའོ། །གཉིས་པ་
དངོས་གཞི་སྦྱང་བ་ནི། ཡིད་དང་མཐུན་པའི་གནས་སུ། སངས་རྒྱས་ཀྱི་སྐུ་རྟེན་སོགས་ཀྱི་སྤྱན་སྔར་མཆོད་པ་ལེགས་པར་བཤམས། རང་ཉིད་གདན་
བདེ་བ་ལ་ལུས་རྣམ་སྣང་གི་ཆོས་བདུན་ལྡན་བྱས་ལ། སྐྱབས་འགྲོ་སེམས་བསྐྱེད་རྒྱུད་ངས་ཤེས་དྲོངས་པ་བྱ། དེ་ནས། རང་གི་སྤྱི་བོར་རྩ་བའི་བླ་མ་དང། །
དབྱེར་མེད་པ་པཎ་ཆེན་ཐམས་ཅད་མཁྱེན་པ་ཡིན་པ་ལ་རྣམ་པ་འོད་དཔག་མེད་སྐུ་མདོག་དམར་པོ། ཕྱག་གཉིས་མཉམ་གཞག་གི་སྟེང་ན་བདུད་རྩིས་གང་བའི་ལྷུང་

[002B] མཚན་དཔེས་སྤྲས་པ། ཆོས་གོས་ངུར་སྨྲིག་གསོལ་བ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པའི་སྟེང་དུ་བླ་མ་རྣམས་དང། ཐད་ཀར་ཡི་དམ་དཀྱིལ་འཁོར་གྱི་
ལྷ་ཚོགས། མཐའ་སྐོར་དཔའ་བོ་མཁའ་འགྲོ་ཆོས་སྐྱོང་བསྲུང་མ་བསམ་གྱིས་མི་ཁྱབ་བས་བསྐོར་བའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ། དེ་ལས་འོད་ཟེར་འཕྲོས་པས་རང་
བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་ཐམས་ཅད་སྤྱན་དྲངས་ནས་སྤྱི་བོའི་བླ་མ་ལ་ཐིམ་པས་སྐྱབས་གསུམ་ཀུན་འདུས་སུ་གྱུར་པར་བསམས་ལ། ཞིང་
མཆོག་དམ་པ་བླ་མ་འོད་དཔག་མེད། །འཁོར་དང་བཅས་ལ་ཕྱག་འཚལ་མཆོད་པ་འབུལ། །སྡིག་ལྟུང་བཤགས་ཤིང་དགེ་ལ་རྗེས་ཡི་རང། །བསྐལ་པར་ཞུགས་ནས་ཆོས་འཁོར་བསྐོར་དུ་
གསོལ། །འདིས་མཚོན་དགེ་བ་མར་གྱུར་སྒྲོལ་ཕྱིར་དུ། །བདེ་བ་ཅན་དུ་སྐྱེ་བའི་རྒྱུ་རུ་བསྔོ། །ཞེས་ཡན་ལག་བདུན་པ་ཁ་ཙམ་མ་ཡིན་པར་འབུལ། དེ་ནས་རང་གི་ལུས་དྲངས་ཐད་ཀྱི་དབུས་
སུ་རྩ་དབུམ་མདའ་སྨྱུག་ཙམ་ཡར་སྣ་སྤྱི་བོའི་ཚངས་བུག་ལ་ཐུག་ཅིང། རྒྱ་མཐོང་ཕྱེ་བ་ལྟར་ཐལ་ལེ་ཡོད་པ། མར་སྣ་ལྟེ་འོག་ཏུ་ཐུག་པའི་སྙིང་ཀའི་ཐད་ཆུ་རང་གི་རྣམ་ཤེས་ཐིག་ལེ་དཀར་པོ་

[003A]༄༅། །རྒྱ་སྲན་ཙམ་དཀར་ཞིང། མཚེར་ལ་འཕུར་ལ་ཁད་ཡོད་པ་གཅིག་བསམ་ལ། སྤྱི་བོའི་བླ་མ་ལ་དད་གུས་ཐུན་མོང་མ་ཡིན་པའི་དང་ནས། འདི་ལྟར་གསོལ་བ་མང་དུ་
བཏབ་བར་བྱའོ། །དུས་གསུམ་བདེ་གཤེགས་ཀུན་གྱི་སྐུ་གསུང་ཐུགས། །གཅིག་འདུས་གནས་ལྔ་རིག་པའི་པཎ་ཆེན་གྱི། །ཚུལ་བཟུང་བླ་མ་མགོན་པོ་འོད་དཔག་མེད། །གསོལ་
བ་འདེབས་སོ་ཐུགས་རྗེ་སྤྱན་གྱིས་གཟིགས། །དགེ་ལེགས་ཡོན་ཏན་མ་ལུས་འབྱུང་བའི་གནས། །དྲི་མེད་བློ་བཟང་བསྟན་བའི་ཁང་བཟང་རྩེར། །ཆོས་ཀྱི་རྒྱལ་མཚན་འཛིན་པའི་དཔལ་
ཡོན་ཅན། །བླ་མ་འོད་དཔག་མེད་ལ་གསོལ་བ་འདེབས། །གནད་གཅོད་གཤིན་རྗེའི་འཇིགས་ལས་བསྐྱབ་ཏུ་གསོལ། །བཟོད་དཀའ་ངན་སོང་གནས་ནས་དྲངས་དུ་གསོལ། །འཇིག་
རུང་བར་དོའི་འཕྲད་ལས་བསྒྲལ་དུ་གསོལ། །ཞིང་མཆོག་བདེ་བ་ཅན་དུ་འཁྲིད་དུ་གསོལ། །ཞེས་ཤུགས་དྲག་པོའི་ལན་མང་པོར་གསོལ་བ་བཏབ་པས། བླ་མའི་ཐུགས་ཀ་ནས་འོད་ཟེར་
དཀར་པོ་བ་ཐག་བཞིན་དུ་རང་གི་ཚངས་བུག་ནས་མར་བྱུང་སྟེ། སྙིང་ཀའི་ཐིག་

[003B] དེ་ལྟ་བུའི་ཚུལ་གྱིས་ཡང་ཡང་སྦྱང་ཞིང། མཇུག་ཏུ་བླ་མ་འོད་དཔག་མེད། ཚེ་དཔག་མེད་དུ་བསྒྱུར་ནས་
ཚངས་བུག་ནས་མར་ཐིམ་ཞིང་རྣམ་ཤེས་དང་དབྱེར་མེད་དུ་བཞུགས་པར་བསམ་པ་དང། ཚངས་བུག་རྡོ་རྗེ་རྒྱ་གྲམ་གྱིས་བཀག་པར་བསམ་པ་ནི། འཕོ་བ་ལ་བརྟེན་པའི་ཚེ་སྒྲུབ་ཀྱི་མན་
ངག་ཏུ་བླ་མ་རྣམས་ཀྱིས་བཞེད་དོ། །དེ་ལྟར་ཡང་ཡང་ཉམས་སུ་བསྒོམ་པས། སྤྱི་གཙུག་ཟ་བ་དང། ཆུ་བུར་འདོན་པ་སོགས་ནི་སྦྱངས་པའི་ཚད་དོ། །གསུམ་པ་ལས་ལ་སྦྱར་བ་ནི་
དེས་པར་འཆི་བའི་རྟགས་བྱུང་ན། །ལོངས་སྤྱོད་སོགས་དགེ་ཕྱོགས་སུ་བཏང། །ཚེ་འདི་གང་ལ་ཡང་ཆགས་ཞེན་སྤུ་ཙམ་ཡང་མེད་པར་བྱ་སྟེ། བུལ་ཁྱིམ་དུ་འགྲོ་བ་ལྟར་དགའ་བ་
བསྐྱེད་ཅིང་སྐྱིལ་ཀྲུང་མི་ནུས་ན་གཞོགས་པ་གཡས་འོག་ཏུ་བཅུག་ཅིང། སྐྱབས་འགྲོ་ནས་གསོལ་འདེབས་ཀྱི་བར་སྔར་བཞིན་བྱེད། ཁྱད་པར་གསོལ་འདེབས་ཀྱི་སྐབས་སུ་ཤིན་ཏུ་ཤུགས་
དྲག་བྱ། དེ་ནས་བླ་མའི་ཐུགས་ཀའི་འོད་ཟེར་དེ་རྣམ་ཤེས་ལ་རེག་མ་ཐག་ཏུ། རྣམ་ཤེས་ངོ་བོ་ཐིག་ལེ་དེ་ཧིག་ཞེས་བརྗོད་པ་དང། ཡར་མགྲིན་པར་སླེབ། ཡང་ཧིག་བརྗོད་པས་སྐྱེ་བོར་སླེག་

[004A]༄༅། །དེ་ནས་ཤུགས་དྲག་པོའི་ཧིག་བརྗོད་པ་དང་སྤྱི་གཙུག་ནས་ཐོན་ཏེ་བླ་མའི་ཐུགས་ཁར་ཐིམ་བས་བླ་མ་དང་ཡི་དམ་རང་སེམས་དབྱེར་མེད་དམ་བདེ་བ་ཅན་དུ་གཤེགས་པར་བསམ་
མོ༑ ༑རྒྱས་པར་ཡིག་ཆ་གཞན་ནས་ཤེས་པར་བྱའོ།། །།ཞེས་པ་འདི་ཡང་བློ་བཟང་མིར་འཆང་བས་བླ་མའི་མན་ངག་བཞིན་དུ་བཀོད་པའོ།། །།

[004B][BLANK PAGE]



﻿༄༅། །རྣམ་ཤེས་གོང་དུ་འཕོ་བའི་རྒྱ་ཆེར་བཤད་པ་གསེར་གྱི་སྒོ་འབྱེད་པ་བཞུགས་སོ། །

[001A] །རྒྱུད་ཀྱི་རྒྱལ་པོ་ཁ་སྦྱོར་གྱི་བརྟག་པ་བརྒྱད་པའི་རབ་བྱེད་གསུམ་པ། རྣམ་ཤེས་གོང་དུ་འཕོ་བའི་རྒྱ་ཆེར་བཤད་པ་གསེར་གྱི་སྒོ་འབྱེད་པ་ཞེས་བྱ་བ། རྗེ་བཙུན་བླ་མ་འཇམ་པའི་དབྱངས་
ཀྱི་ཞབས་ཀྱི་པདྨོ་ལ་གུས་པས་ཕྱག་འཚལ་ལོ། །ཡེ་ཤེས་དབང་པོ་སྟོན་པ་བཅོམ་ལྡན་འདས། །འཁོར་གྱི་གཙོ་བོ་རྡོ་རྗེ་སྙིང་པོ་དང། །ལམ་འདིའི་ལྷ་མཆོག་ཡེ་ཤེས་མཁའ་འགྲོ་དང། །འཇམ་དབྱངས་
བླ་མའི་ཞབས་ལ་གུས་ཕྱག་འཚལ། །རྣམ་ཤེས་གོང་དུ་འཕོ་བའི་གདམས་ངག་ནི། །ལུགས་འདི་ཁོ་ན་ཤིན་ཏུ་ཟབ་པོ་ཞེས། །བྱང་ཕྱོགས་འདི་ན་ཤིན་ཏུ་མང་མོད་ཀྱང། །རྒྱུད་དོན་ཇི་བཞིན་བཤད་པ་
ཉུང་མཐོང་ནས། །རྡོ་རྗེ་མཁའ་འགྲོ་རྡོ་རྗེ་གདན་བཞི་དང། །སྡོམ་འབྱུང་འཇམ་དཔལ་ཞལ་གྱི་ལུང་རྣམས་ཀྱི། །གནད་ཀུན་བསྡུས་ནས་ཁ་སྦྱོར་རྒྱུད་ཀྱི་དོན། །རྒྱུད་སྡེའི་མཐར་སོན་གདམས་པའི་མཛོད་
གྱུར་པ། །མཁས་པ་འཇིགས་མེད་འབྱུང་གནས་སྦས་པ་ཡི། །རྒྱ་ཆེར་འགྲེལ་པའི་རྗེས་སུ་འབྲངས་ནས་ནི། །བཤད་ཀྱིས་འཕོ་བའི་གནས་ཀུན་ཤེས་འདོད་པའི། །རྣམ་དཔྱོད་ལྡན་རྣམས་གུས་པས་

[002A]༄༅། །མཉན་པར་གྱིས། །དཔལ་ཡང་དག་པར་སྦྱོར་བའི་རྒྱུད་ཀྱི་བརྟག་པ་བརྒྱད་པའི་རབ་ཏུ་བྱེད་པ་གསུམ་པ། མུ་སྟེགས་ཀྱི་ཡེ་ཤེས་འཇིག་པར་བྱེད་པ་ཞེས་བྱ་བ་འཕོ་བའི་རབ་བྱེད་ལ་
གཉིས། རབ་ཏུ་བྱེད་པ་དངོས་བཤད་པ་དང། རབ་ཏུ་བྱེད་པའི་མཚན་བསྟན་པའོ། །དང་པོ་ལ་གཉིས། རྒྱས་པར་བཤད་པ་དང། དོན་བསྡུ་བའོ། །དང་པོ་ལ་གསུམ། ཡེ་ཤེས་གོང་དུ་འཕོ་བའི་
ཚུལ་བཤད་པ་དང། ཡེ་ཤེས་ཀྱི་ཁྱད་པར་བསྟན་པ་དང། རྣལ་འབྱོར་གྱི་བསྟན་བཅོས་ཀྱི་ཆེ་བ་བསྟན་པའོ། །དང་པོ་ལ་ལྔ། འཕོ་བའི་མཚན་ཉིད་སྤྱིར་བསྟན་པ་དང། འཕོ་བའི་ལམ་ཉིད་བཤད་པ་དང་
ཞར་ལ་གྲོང་འཇུག་དང་ཚར་བཅད་རྗེས་འཛིན་བསྟན་པ་དང། དོན་བསྡུས་ཏེ་བསྟན་པ་དང། འཕོ་བའི་རྣལ་འབྱོར་གང་གི་དོན་དུ་གསུངས་པ་བསྟན་པའོ། །དང་པོ་ལ་དྲུག་འཕོ་བའི་གདམས་པ་ཉན་པར་
བསྐུལ་བ་དང། དོན་དེ་ཞུས་པ་དང་ལན་གྱིས་ཡང་དག་པར་བཤད་པ་དང། དབང་པོའི་སྒོ་རེངས་པར་བྱེད་པའི་ཐབས་བསྟན་པ་དང། ཡི་གེ་ཕྱེད་དང་གཉིས་ཀྱིས་བསྐུལ་བ་ཞར་བྱུང་དང་བཅས་པ་དང་

[002B] འཕོ་བའི་དུས་བསྟན་པའོ། །དང་པོ་ནི། སྔགས་སྤྱོད་པའི་གནས་ཁྱད་པར་ཅན་གྱེན་དུ་བགྲོད་པ་ནི་འཕོ་བའོ། །དེའི་རྣལ་འབྱོར་ནི་དེའི་དོན་དུ་འཇུག་པའི་ཏིང་ངེ་འཛིན་ནོ། །ཏིང་ངེ་འཛིན་དེའི་མཚན་
ཉིད་དེ་རང་བཞིན་ནམ་རང་གི་ངོ་བོའི་ཁྱད་པར་དེ་ཉིད་ཇི་ལྟ་བ་གང་ཡིན་པ་དེ་རྡོ་རྗེ་སྙིང་པོ་ཞེས་བོས་ནས་ཉོན་ཅིག་ཅེས་གསུངས་སོ། །བཟང་པོའི་ལམ་གྱིས་ཏེ་འཕོ་བའི་ལམ་ཁྱད་པར་ཅན་གྱིས་ཏེ་བསྒོམ་པའི་རྣལ་འབྱོར་པ་རིག་པ་འཛིན་
པའི་རྟེན་ཁྱད་པར་ཅན་གྱི་འགྲོ་བ་མཛེས་པར་འགྲོ་བའི་ཐབས་ཁྱོད་ལ་བསྟན་པར་བྱའོ། །འཕོ་བའི་རྣལ་འབྱོར་འདི་གཤིན་རྗེ་གཤེད་དམར་པོའི་རྒྱུད་ནས་མདོར་བསྡུས་པ་ཞིག་གསུངས་པ་དང། འཇམ་དཔལ་ཞལ་ལུང་ནས་གསུངས་པ་
མ་གཏོགས་པ། གསང་འདུས་ལ་སོགས་པ་ཕ་རྒྱུད་ཀྱི་སྐོར་ན་མི་གསལ་ལོ། །རྣལ་འབྱོར་མའི་རྒྱུད་ལ་ཡང་རྡོ་རྗེ་གདན་བཞི་དང། །ཐུན་མོང་གི་བཤད་རྒྱུད་སམྦུ་ཊི་དང། བདེ་མཆོག་གི་སྒོས་ཀྱི་བཤད་རྒྱུད་སྡོམ་འབྱུང་རྣམས་ནས་གསུངས་
ལ། དེ་ཡང་འཕོ་བའི་སྤྱི་ཁོག་གི་གནད་རྣམས་ཇི་ལྟ་བ་བཞིན་དུ་མཐུན་པར་ཡོད་དོ། །གཞན་ཡང་འཕོ་བའི་རྣལ་འབྱོར་གྱི་སྐབས་སུ་འཆི་བ་བླུ་བ་དང། རིམས་དང་དུག་འཇོམས་པ་དང། གཏུམ་མོ་སྦར་ནས་དགའ་བཞི་བསྐྱེད་པ་སོགས་ཀྱི་དགོས་
པ་མང་དུ་གསུངས་སོ། །འདི་གང་ལ་གསུངས་པའི་གང་ཟག་ནི། རབ་ཚེ་འདི་ལ་འཚང་རྒྱ་བ་དང། འབྲིང་བར་དོར་འཚང་རྒྱ་བ་དང། ཐ་མ་སྐྱེ་བ་བརྒྱུད་ནས་འཚང་རྒྱ་བ་གསུམ་གྱི་ནང་ནས། ཕྱི་མ་ཉིད་ཀྱི་དབང་དུ་བྱས་ནས་གསུངས་སོ་

[003A]༄༅། །ཞེས་བླ་མ་གོང་མ་རྣམས་འཆད་དོ། །འོན་ཀྱང་གང་ཟག་དང་པོའི་དབང་དུ་བྱ་བ་མིན་ཡང། །གཉིས་པའི་དབང་དུ་བྱས་ནས་འཕོ་བའི་རྣལ་འབྱོར་གསུངས་པ་འཇམ་དཔལ་ཞལ་ལུང་ན་ཡོད་ལ། །གཞན་ནི་སྐྱེ་བ་བརྒྱུད་ནས་འཚང་
རྒྱ་བའི་དབང་དུ་མཛད་ནས་གསུངས་སོ། །གཉིས་པ་ལ་ལྔ། །སྟོན་པ་ལ་ཞུ་བ་འབུལ་བ་དང། །ཞུས་པའི་ལན་རྒྱས་པར་བཤད་པ་དང། །བཤད་པ་དེ་རྣམས་ཀྱི་དོན་བསྡུ་བ་དང། །འཆི་ལྟས་ཀྱི་མཚན་མ་བསྟན་པ་དང། འཕོ་བའི་རྣལ་འབྱོར་
མཆོག་ཏུ་འགྱུར་ཚུལ་ལོ། །དང་པོ་ནི། །རྣམ་ཤེས་འཕོ་བའི་སྒོ་རྣམ་དགུ་ནི་ཇི་ལྟར་ལགས་པ་དང། ཡེ་ཤེས་ཏེ་རྣམ་ཤེས་འཕོ་བའི་སྒོ་ཡི་དབྱེ་བ་ལ་བརྟེན་པ་ནི། བདེ་འགྲོར་སྐྱེ་བའི་ཡོན་ཏན་དང། ངན་འགྲོར་སྐྱེ་བའི་སྐྱོན་ཇི་ལྟར་ལགས་པ་ཡེ་ཤེས་
ཀྱི་དབང་པོ་ཞེས་སྟོན་པ་ལ་བོས་ནས་བདག་ཅག་རྣམས་ཉན་པར་འཚལ་བ་སྟེ་འདོད་དོ་ཞེས་ཞུས་སོ། །རྡོ་རྗེ་མཁའ་འགྲོ་ལས། ཞུ་བ་འདི་སྔོན་དུ་བཏང་ནས་དེའི་འོག་ཏུ་སྔར་གྱི་བཤད་པར་ཞལ་གྱིས་བཞེས་པ་འབྱུང་ངོ། །འཆི་རྟགས་བྱུང་ནས་
བཟློག་ཐབས་བྱས་ཀྱང་མ་བཟློག་པའི་དུས་སུ་སྲོག་ནི་འཆད་པ་སྟེ་འཆི་བར་འགྱུར་བའི་ཡང་དག་པ་སྟེ་འདོད་པའི་དོན་ལ་མི་བསླུ་བ་རབ་ཏུ་སྦྱོར་བ་སྟེ་རྗེས་སུ་སྒྲུབ་པ་ཉོན་ཅིག་ཅེས་རྡོ་རྗེ་སྙིང་པོ་ལ་ཉན་པར་གདམས་སོ། །འདི་ནི་དུས་སུ་ཞེས་
གསུངས་པས། སྔར་བཤད་པའི་དུས་ལ་བབ་པ་ན། འཕོ་བའི་སྒོ་ནས་སྲོག་འདོར་བའི་དུས་ཡིན་གྱི་འཆི་ནད་ཀྱིས་ཐེབས་པའི་སྲོག་ཆད་པ་ལ་མི་བཟུང་སྟེ། དེ་ནི་འོག་ནས་བཀག་པའི་ཕྱིར་རོ། །དེའི་ཕྱིར་འགྱུར་གཞན་ལས། སྲོག་ནི་

[003B] ཡང་དག་སྦྱོར་བ་ཞེས་འབྱུང་བ་ནི། འགྱུར་གྱིས་མ་ཐོན་པའོ། །གཉིས་པ་ནི། དེ་ལྟར་དྲིས་པའི་ལན་སྟོན་པ་ན། ཐོག་མར་སྒོ་དགུ་དང། དེ་ནས་འཕོ་བའི་སྐྱོན་ཡོན་སྟོན་པ་ནི། འབྲོག་འགྱུར་ལས་ལེགས་པའི་ལམ་ནི་མཛེས་
པའི་གནས། །ངན་པའི་ལམ་ཡང་སྐྱོན་རྣམས་ཉིད། ཅེས་འབྱུང་བ་ལ། འགོས་འགྱུར་ལས། ལམ་བཟང་པོ་ཡིས་ཡིད་འོང་གནས། །ལམ་ངན་གྱིས་ནི་སྲིད་པར་སྐྱོན། ཞེས་འབྱུང་བ་བདེ་བས་སྒོ་བཟང་པོ་ནས་འཕོ་བའི་ལམ་བཟང་པོ་ཡིས་ནི་
ཡིད་དུ་འོང་བའི་གནས་ཏེ་བདེ་འགྲོར་སྐྱེ་བ་དང། འཕོ་བའི་སྒོ་ངན་པའི་ལམ་གྱིས་ནི་སྲིད་པར་སྐྱོན་ནི་ངན་འགྲོ་གསུམ་དུ་སྡུག་བསྔལ་བར་གནས་པའོ། །རྣམ་ཤེས་འཕོ་བའི་སྒོ་དགུ་ནི། ཡོངས་སུ་གྲགས་པའི་ལྟེ་བའི་སྒོའི་མཚན་ཉིད་དང། ལྷག་
མ་བརྒྱད་ལ་ཡང་སྒོའི་མཚན་ཉིད་ཅེས་སྦྱར་རོ། །སྟེང་གི་སྒོ་ནི་སྤྱི་གཙུག་དང། ཐིག་ལེའི་སྒོ་སྨིན་མཚམས་དང། མིག་དག་དང་སྣའི་སྒོ་གཉིས་དང། སོགས་ཀྱིས་བསྡུས་པ་སྲིད་པའི་སྒོ་ཞེས་པ་ཁའི་སྒོ་ལ་བཤད་དོ། །རྣ་བ་དག་གི་སྒོ་ནི་རྣ་
བའི་བུག་པ་གཉིས་སོ། །བཏུང་བའི་སྒོ་ནི་གཅི་བའི་ལམ་གྱི་སྒོའོ། །བཏུང་བ་མིན་པའི་སྒོ་ནི་བཤད་པའི་ལམ་གྱི་སྒོའོ། །མིག་དང་རྣ་བ་དང་སྣ་ལ་བུག་པ་གཉིས་གཉིས་ཡོད་ཀྱང་སྒོ་དགུར་བྱེད་པ་ན་སྒོ་རེ་རེར་བྱའོ། །སྨིན་དབུས་ཀྱི་ཤ་དང་
པགས་པ་ལ་བུག་པ་མེད་ཀྱང་རུས་པ་ལ་བུག་པ་ཡོད་པས་སྒོར་བཞག་སྟེ། སྤྱི་གཙུག་བཞིན་ནོ། སྒོ་དེ་དག་ནས་འཕོས་པས་འགྲོ་བ་གང་དུ་སྐྱེ་བ་སྟོན་པ་ནི། །ལྟེ་བའི་སྒོ་ནས་རྣམ་ཤེས་འཕོས་པས་འདོད་པ་ཅན་ཏེ་འདོད་ཁམས་ཀྱི་མཐོ་རིས་ཏེ་

[004A]༄༅། །ལྷར་སྐྱེའོ། །ཐིག་ལེའི་གནས་སྨིན་མཚམས་ཀྱི་སྒོ་ནས་རྣམ་ཤེས་འཕོས་པས། གཟུགས་ཁམས་ཀྱི་ལུས་ཅན་གྱི་ལྷར་སྐྱེའོ། །འདིར་འབྲོག་འགྱུར་ལས། སྟེང་ནི་སྟེང་དུ་གནས་པ་ཡི། །འགྲོ་དང་འོང་བར་ཡོངས་སུ་གྲགས་
ཞེས་འབྱུང་ལ། འགོས་འགྱུར་ལས། སྟེང་ནས་འགྲོ་བ་སྟེང་གི་ནི། །འགྲོ་བ་དག་ཏུ་རབ་ཏུ་བརྟག་ཅེས་གསུངས་པའི་འགྱུར་ཕྱི་མ་ལེགས་ཏེ། རྡོ་རྗེ་མཁའ་འགྲོ་ལས་ཀྱང། སྟེང་ནས་འགྲོ་བ་སྟེང་གི་ནི། །མྱུར་དུ་འགྲོ་བ་བྱེད་པར་འགྱུར་
ཞེས་གསུངས་ཤིང། མན་ངག་སྙེ་མ་དང། རྡོ་རྗེ་མཁའ་འགྲོའི་འགྲེལ་བ་ལས་ཀྱང། འོང་བ་ཞེས་པ་མི་འབྱུང་བར་སྟེང་ནས་ཏེ་སྤྱི་གཙུག་གསེར་གྱི་སྒོ་ནས་རྣམ་ཤེས་འཕོས་པས། སྟེང་གི་འགྲོ་བ་སྟེ་འགྲོ་བ་ཁྱད་པར་ཅན་དུ་སྐྱེ་བར་བཤད་
པའི་ཕྱིར་རོ། །སྟེང་གི་འགྲོ་བ་ནི་བྱང་ཆུབ་སེམས་དཔའ་ལ་སོགས་པའི་གནས་རྣམས་སུ་གནས་པའི་འགྲོ་བ་གཞན་ཁྱད་པར་ཅན་དུ་འགྲོ་བར་མན་སྙེ་ལས་བཤད་དོ། །འོ་ན་སྡོམ་འབྱུང་ལས། སྟེང་གིས་གཟུགས་མེད་ཁམས་སུ་སྟེ། །
དེ་ནི་བཟང་པོར་འགྲོ་དབྱེའོ། ཞེས་གསེར་གྱི་སྒོ་ནས་འཕོས་ན། གཟུགས་མེད་ཁམས་སུ་སྐྱེ་བར་བཤད་ཅིང། ཞལ་ལུང་ལས་ཀྱང། སྤྱི་གཙུག་ཡེ་ཤེས་འཕོ་བ་ན། །གཟུགས་མེད་ཁམས་སུ་སྐྱེ་བར་འགྱུར། ཞེས་གསུངས་པའི་ཕྱིར་ན་
གསེར་གྱི་སྒོ་ནས་འཕོས་ཀྱང། སྔགས་སྤྱོད་པའི་རྟེན་ཁྱད་པར་ཅན་དུ་སྐྱེ་བར་མ་ངེས་སོ་ཞེ་ན། སྐྱོན་མེད་དེ་འདིར་སྒོ་འདི་ནས་འཕོས་ན་འདིར་སྐྱེ་ཞེས་བཤད་པ་རྣམས་ནི། འཕོ་བ་བསྒོམ་པའི་འབྲས་བུའི་དབང་དུ་བྱས་ནས་བཤད་པ་

[004B] སྒོ་ངན་པ་གསུམ་ནས་འཕོས་ན་ངན་སོང་གསུམ་དུ་སྐྱེ་བར་བཤད་པ་བཞིན་ནོ། །དེས་ན་གཞི་དུས་ཀྱི་རྣམ་གཞག་བསྟན་པ་ཡིན་ལ། །དེ་ཡང་གཟུགས་མེད་ཁམས་སུ་སྐྱེ་ན་སྤྱི་གཙུག་ནས་འཕོ་བ་དང། །གཟུགས་ཁམས་སུ་
སྐྱེ་ན་སྨིན་དབུས་ནས་རྣམ་ཤེས་འཕོ་བ་སོགས་བསྟན་པ་ཡིན་གྱི། །སྤྱི་གཙུག་ནས་རྣམ་ཤེས་འཕོས་ཚད་གཟུགས་མེད་དུ་སྐྱེ་བར་སྟོན་པ་མ་ཡིན་ནོ། །དེས་ན་འཕོ་བ་སྦྱངས་ནས་སྤྱི་གཙུག་གསེར་གྱི་སྒོ་ནས་རྣམ་ཤེས་འཕོས་པས་བྱང་ཆུབ་
སེམས་དཔའི་གནས་སུ་སྐྱེ་བར་སྟོན་པ་ལ་འགལ་བ་མེད་དོ། །སྣའི་སྒོ་གཉིས་དག་ལས་རྣམ་ཤེས་འཕོས་པས། གནོད་སྦྱིན་དུ་སྐྱེ་བར་འགྱུར་ལ་རྣ་བའི་སྒོ་གཉིས་དག་ལས་རྣམ་ཤེས་འཕོས་ན་གྲུབ་པའི་ལྷར་སྐྱེ་བར་འདི་དང་རྡོ་རྗེ་
མཁའ་འགྲོང་བཤད་ལ། ཞལ་ལུང་ལས་རིག་པ་འཛིན་པའི་གནས་སུ་སྐྱེ་བ་དང། སྡོམ་འབྱུང་ལས་མི་འམ་ཅིར་སྐྱེ་བར་བཤད་དོ། །གལ་ཏེ་མིག་གཉིས་ལས་རྣམ་པར་ཤེས་པ་འགྲོ་བ་སྟེ་འཕོས་ན། མི་རྣམས་ཀྱི་རྒྱལ་པོར་
སྐྱེ་བར་འདི་དང་རྡོ་རྗེ་མཁའ་འགྲོ་དང། གདན་བཞི་དང་སྡོམ་འབྱུང་དང་ཞལ་ལུང་རྣམ་ལས་བཤད་པ། མན་ངག་སྙེ་མ་ལས། མི་གནས་མིའི་འགྲོ་བར་རོ། ཞེས་བཤད་པ་ལྟར་ན་རྒྱལ་པོ་ནི་མཚོན་པ་ཙམ་ཡིན་པས། མིའི་འགྲོ་བ་
སྤྱི་ལ་བཤད་དོ། །སྲིད་པའི་སྒོ་ལས་རྣམ་ཤེས་འཕོས་ན་ཡི་དྭགས་སུ་སྐྱེ་སྟེ། དེ་བཞིན་དུ་གཅི་བ་དྲི་ཆུའི་ལམ་ནས་རྣམ་ཤེས་འཕོས་ན་བྱོལ་སོང་སོགས་སུ་སྐྱེའོ། །བཏུང་བ་མིན་པ་བཤད་བའི་ལམ་ནས་རྣམ་ཤེས་འཕོས་པས་

[005A]༄༅། །ཚ་བ་ལ་སོགས་པའི་དམྱལ་བ་བརྒྱད་དུ་ནི་སྐྱེའོ། །དེ་ལྟར་ན་སྤྱི་གཙུག་གསེར་གྱི་སྒོ་ནི་རབ་པོ། །སྨིན་མཚམས་དང་མིག་དང་རྣ་བ་དང་སྣ་དང་ལྟེ་བའི་སྒོ་ལྔ་ནི་འབྲིང་པོའོ། །བཤང་གཅི་དང་ཁའི་སྒོ་གསུམ་ནི་སྒོ་ཐ་མའོ། །
ཚ་དམྱལ་ནི་གཙོ་བོ་ཡིན་པས་འདི་དང་གདན་བཞི་ལས་བཤད་ཀྱི། །རྡོ་རྗེ་མཁའ་འགྲོ་དང་སྡོམ་འབྱུང་དང་ཞལ་ལུང་ལས་དམྱལ་བ་སྤྱི་ལ་བཤད་དོ། །ལྷ་མ་ཡིན་མ་བཤད་པ་ནི། གཞུང་གཞན་ནས་ལྷ་མ་ཡིན་རྣམས་དུད་འགྲོར་བཤད་
པ་དང། ཡང་ཁ་ཅིག་ནས་ལྷ་མ་ཡིན་འགའ་ཞིག་ལྷ་དང་འགའ་ཞིག་དུད་འགྲོར་བསྡུས་ནས་བཤད་པ་ལ་དགོངས་པ་འདྲའོ། །ཚུལ་འདི་དང་འཕགས་པ་ཐོགས་མེད་ཀྱིས་མངལ་སྐྱེས་རྣམས་ལ་དང་པོར་བར་དོའི་རྣམ་ཤེས་ཁུ་ཁྲག་གི་
དབུས་གང་དུ་ཞུགས་པའི་གནས་དེ་ཕྱིས་སྙིང་གར་འགྱུར་ཞིང། ལུས་འདོར་བ་ན་སྙིང་ག་ནས་རྣམ་ཤེས་འཕོ་བར་བཤད་པ་དང་མི་འགལ་ཏེ། །ནང་ནས་རྣམ་ཤེས་འཕོ་བ་ན་སྙིང་ག་ནས་རྣམ་ཤེས་འཕོ་བ་ཡིན་ཡང། ལུས་ཀྱི་སྒོ་སོ་སོ་
ནས་ཕྱི་རོལ་ཏུ་རྣམ་ཤེས་འཕོ་བ་ན། འདི་ནས་གསུངས་པ་བཞིན་དུ་འཕོ་བའི་ཕྱིར་རོ། །འོ་ན་མཛོད་འགྲེལ་ལས། འཆི་བ་ན་ལུས་ཀྱི་ཕྱོགས་གང་དུ་རྣམ་པར་ཤེས་པ་འགག་ཅེས་དྲིས་པའི་ལན་དུ་ཅིག་ཅར་འཆི་བ་ནི་ཡིད་དང་བཅས་པའི་
ལུས་ཀྱི་དབང་པོ་མོད་ལ་འགག་པར་འགྱུར་རོ། ཞེས་བཤད་དེ་ཅིག་ཅར་འཆི་བ་ནི་འདིར་འདོད་གཟུགས་ཀྱི་སེམས་ཅན་རྫུས་སྐྱེས་འཆི་བའོ། །རིམ་གྱིས་འཆི་བ་ནི་སྐྱེ་གནས་གཞན་གསུམ་གྱིས་འཆི་བའོ། །གལ་ཏེ་རིམ་གྱིས་

[005B] མིར་སྐྱེ་ན་ལྟེ་བ་དང། ལྷར་སྐྱེ་བ་དང་དགྲ་བཅོམ་པ་འཆི་ན་ནི་སྙིང་གར་རྣམ་ཤེས་འགག་གོ་ཞེས་གསུངས་པ་དང། འདིར་བཤད་པ་མི་མཐུན་པ་ཇི་ལྟར་ཡིན་ཞེ་ན། མཛོད་ལས། རྐང་པ་དང། ལྟེ་བ་སྙིང་གར་ཡིད་
འཆི་འཕོ་ཞེས་གསུངས་པའི་ཡིད་འཕོ་བའི་དོན་ནི། འགྲེལ་པ་ལས་གནས་དེ་དག་ཏུ་ཡིད་འགགས་པའི་དོན་དུ་བཤད་ལ། དེ་ཡང་ལུས་ཀྱི་དབང་པོ་མ་ལུས་པར་རྐང་པ་ལ་སོགས་པའི་གནས་སུ་འགགས་པའི་སྟོབས་ཀྱིས། ཡིད་ཀྱི་
རྣམ་ཤེས་འགགས་པར་འགྲེལ་བཤད་ལས་བཤད་པ་ལྟར་ཡིན་པས། གང་དུ་ལུས་དབང་འགགས་པས་ཡིད་ཀྱི་རྣམ་ཤེས་འགགས་ཚུལ་སོ་སོ་བ་སྟོན་པ་ཡིན་གྱི། གནས་དེ་དག་ནས་རྣམ་ཤེས་ཕྱི་རོལ་དུ་འཕོ་བར་སྟོན་པ་མིན་པས་འགལ་བ་
མེད་དོ། །གསུམ་པ་ནི། རྡོ་རྗེ་སྙིང་པོ་ལ། རིགས་ཀྱི་བུ་ཞེས་བོས་ནས། སྔར་བཤད་པ་དེ་ལྟར་ན་གང་གི་ཕྱིར་སྲིད་པ་འཕོ་བའི་མཚན་ཉིད་ནི་རྣམ་ཤེས་འཕོ་བའི་སྒོའི་ཁྱད་པར་ཏེ། མཆོག་དམན་ལས་ནི་བདེ་འགྲོ་དང་ངན་འགྲོའི་འཁོར་བའི་སྒོ་མཆོག་
དམན་གྱི་ཁྱད་པར་གྱི་དབྱེ་བ་ཡང་དག་པར་འབྱུང་བ་དེའི་ཕྱིར་རྣལ་འབྱོར་པས་ནི་མཉམ་པར་བཞག་པས་ཏེ་རྩེ་གཅིག་ཏུ་ལས་གཞན་མེད་པར་སྒོ་མཆོག་ནས་རྣམ་ཤེས་འཕོ་བའི་རྣལ་འབྱོར་ལ་བརྩོན་པར་བྱའོ། །སྤང་ཕྱིར་ཞེས་པ་འགྱུར་
གཞན་ལ་མེད་ཅིང། མན་སྙེ་ལས་ཀྱང་དེའི་དོན་མ་བཤད་དོ། །བཞི་པ་ནི། འཆི་བའི་དུས་ཀྱི་སྟེ་དུས་ཐོབ་པ་རྣམས་ཀྱི་འཆི་བའི་མཚན་མ་སྟེ་འཆི་ལྟས་རྒྱུད་རྣམས་ལས་བསྟན་པ་ཉིད་ཤེས་པར་བྱའོ། །འདིར་འཕོ་བ་ལ་འཕོ་བའི་དུས་ལ་མ་
[006A]༄༅། །བབ་པར་འཕོས་ན། ཉེས་དམིགས་ཆེན་པོ་གསུངས་པས་དུས་ངེས་པ་གལ་ཆེ་ལ། དེ་ལ་ཡང་འཆི་ལྟས་བྱུང་བ་ལ་འཆི་བླུ་བྱས་པས་ཟློག་མི་ནུས་ན། འཕོ་བ་བྱེད་པས་འཆི་ལྟས་ལ་མཁས་པར་བྱའོ། འདི་ལ་གསུམ། ཕྱིའི་འཆི་
ལྟས་དང། ནང་གི་འཆི་ལྟས་དང། འཆི་བ་བླུ་བའི་ཚུལ་ལོ། དང་པོ་ནི། སྡོམ་འབྱུང་ལས་རྐང་མཐིལ་དག་ཏུ་ཕུག་པ་དང། །གང་ཚེ་ལྟེ་བར་ཕུག་སྙམ་གྱུར། །དེ་ཚེ་ཉི་མ་གསུམ་ཕ་རོལ། །ལྔ་ཡི་གོང་དུ་འགྲོ་བར་འགྱུར། །བཤང་ག་ཅི་ཟག་པའི་
དུས་དག་ཏུ། །དུས་མཚུངས་སྤྲིད་པ་བྱུང་གྱུར་ན། །དེ་ཉིད་ཀྱི་ནི་དུས་ཚོད་ལ། །ལོ་གཅིག་གིས་ནི་འཆི་བར་འགྱུར། །རྟགས་དང་བྷ་ག་མཉམ་སྦྱོར་བའི། །བར་དང་ཐ་མར་སྤྲིད་པ་བྱུང། །དེ་ཚེ་དུས་མཚུངས་ཟླ་བ་ན། །ངེས་པར་འཆི་བ་དག་ཏུ་འགྱུར་
སྙིང་ག་ལྐོག་མའི་དབུས་དག་ཏུ། །གང་ཚེ་དུས་མཚུངས་ཟུག་གཟེར་བྱུང། །གལ་ཏེ་ཆོས་ལ་མི་བརྟེན་ན། །ཕྱོགས་ ཟླ་ཕྱེད་གསུམ་  གསུམ་གྱིས་ནི་འཆི་བར་འགྱུར། །མིག་གཡོན་འབྲས་བུའི་གཟུགས་བརྙན་ནི། །གང་ཞིག་མེ་ལོང་ལ་མ་མཐོང། །གལ་ཏེ་ཟློག་
པར་མི་བྱེད་ན། །ཞག་བདུན་ནས་ནི་ངེས་པར་འཆི། །རྣ་བའི་རྩ་བ་སྨིན་མའི་དབུས། །སྤྱི་དཀྱིལ་རྣམས་སུ་ཟུག་གཟེར་ནི། །བཞི་པོ་མཚུངས་པར་གཟེར་བྱུང་ན། །དེ་ཚེ་འཕྲལ་དུ་འཆི་བར་འགྱུར། །གློ་བུར་དུ་སྐྱེས་ཚོན་པོ་དང། །རིད་
དང་ཁྲོ་དང་འཇིགས་པས་འཁྲུགས། །གལ་ཏེ་ཆོས་ལ་མི་གཉིས་དང་བརྟེན་གང། །དེ་ནི་ལོ་ཡིས་འཆི་བར་འགྱུར། །དཀར་པོ་ཡི་ནི་ཚེས་གཅིག་ལ། །གལ་ཏེ་ཁུ་བ་ནག་པོར་འགྱུར། །དེ་ཚེ་ཟླ་བ་དྲུག་གིས་འཆི། །དམར་པོས་ནད་འབྱུང་མཚོན་པ་

[006B] །རྟག་ཏུ་འཛག་པའི་མིག་དང་ལྡན། །གཟུགས་ལ་བལྟས་ཀྱང་རྣམ་པར་འཁྲུལ། །གང་ཞིག་མེ་ལོང་ཆུ་ལ་ཡང། །རང་གི་གྲིབ་མ་མ་མཐོང་དང། །མཚན་མོ་དབང་པོའི་གཞུ་དང་ནི། །ཉིན་མོ་སྐར་མའི་དཀྱིལ་འཁོར་མཐོང། །སྤྲིན་མེད་པར་ནི་ལྷོ་ཕྱོགས་
སུ། །རྟེན་པའི་གློག་འགྱུ་མཐོང་བ་དང། །ཉིན་པར་གྲིབ་མའི་ལམ་ དགུ་ཚིགས་  མཐོང་དང། །སྐར་མདའ་ལྟུང་བར་གྱུར་བ་དང། །ངང་པ་བྱ་རོག་རྨ་བྱ་རྣམས། །གཅིག་ཏུ་འདུས་པ་མཐོང་བ་དང། །ཟླ་བ་གཉིས་དང་ཉི་མ་གཉིས། །དེ་བཞིན་རང་གི་མགོ་བོར་འབར། ཤིང་
རྩེ་རི་ཡི་རྩེ་མོ་ལ། །དྲི་ཟའི་གྲོང་ཁྱེར་མཐོང་བ་དང། །ཡི་དྭགས་ཤ་ཟ་མཐོང་བའམ། །གཞན་ཡང་འཇིགས་སུ་རུང་བ་མཐོང། །གློ་བུར་དུ་ནི་རབ་ཏུ་འདིར། ཡང་དང་ཡང་དུ་ དུས་གཅིག་ཏུ་མཐོང་བ་དང།  བརྒྱལ་བ་དག་ དེ་རྣམས་ལས་གཅིག་  །མཐོང་བར་གྱུར་
ནའང་གཅིག་པུ་དེ། །ཟླ་བའི་ཁོངས་སུ་འཆི་བར་འགྱུར། །ཟླ་བ་ར་རི་སྤངས་པ་དང། །ཉི་མ་འོད་ཟེར་དང་བྲལ་བ། །མཚན་མོ་ཉི་མ་ཉིན་མོ་ཟླ། །དེ་བཞིན་རང་གི་ སྟེ་རང་གི་མིག་  འདྲིན་བྱེད་འབར། །སྐར་མ་ལྷུན་པོའི་ཚད་དང་ནི། །རྒྱ་མཚོ་ཡང་ནི་ཆུ་བོ་
བཞིན། །བཤང་དང་གཅི་བའི་དུས་དག་ན། །མཚུངས་པར་ཁུ་བ་ལྷུང་གྱུར་པ། །གལ་ཏེ་ཆོས་ལ་མི་བརྟེན་ན། །ཕྱོགས་གཅིག་ལ་ནི་འཆི་བར་འགྱུར། །དེར་ཡང་སྐྱེ་བོའི་གཟུགས་ཅན་གྱི། །གྲིབ་མ་ལ་ནི་ཉིན་མོ་བལྟ། །མགོ་བོ་མ་མཐོང་
བ་ལས་དེ། །ལོ་ཡི་ནང་དུ་འཆི་བར་འགྱུར། །ལག་པ་གཡོན་པ་མ་མཐོང་བས། །བུ་དང་ཆུང་མ་རྣམས་པར་ འཆི་བླུ་ལས་དེར་ཡང་ཞེས་པའི་གོང་དུ། སྔ་དྲོའམ་ཡང་ན་ཕྱི་དྲོའམ། །ཟླ་ཟེར་དག་ལ་ཡུན་རིང་དུ། །དཔུང་བ་བརྒྱད་པའི་གྲེབ་མ་ལ། །བལྟས་ཏེ་རིམ་གྱིས་མཁའ་ལ་བལྟ། །ཞེས་

[007A]༄༅། །ཚིགས་བཅད་གཅིག་འབྱུང་ངོ།  །ཉམས། །གཡས་མ་མཐོང་བས་ཕ་དང་ནི། །ཆུང་མ་ལ་སོགས་ཚོགས་ཆེན་འཆི། །དྲི་ཆུའི་རྒྱུན་ནི་མངར་གྱུར་དང། །གཡོན་ནས་འཁོར་ཞིང་དྲི་ང་ །དྲི་ཆུ་སྐྱུར་བ་ལ་སོགས་གྱུར། །ཟླ་བ་དྲུག་གི་
ནང་དུ་འཆི། ཞེས་གསུངས་ལ། རྨི་ལམ་གྱི་འཆི་ལྟས་ཀྱང་དེ་ཉིད་ལས། །གང་ཞིག་གི་ནི་རྨི་ལམ་མཐར། །བྱེ་མའམ་ཐལ་བའི་ཕུང་པོའམ། །ལྷ་ཁང་མཆོད་སྡོང་ལ་འཛེགས་ཉིད། །དེ་ནི་སྔ་མ་བཞིན་དུ་འཆི། །གལ་ཏེ་བོང་བུའམ་སྤྲེའུ་ཞོན་
གྲོགས་མཁར་ཕྱག་དར་ཕུང་པོ་ལ། །མངོན་འཛེགས་ལྷོ་ཕྱོགས་འགྲོ་བ་ནི། །གང་གི་རྨི་ལམ་མཐར་མཐོང་དང། །བུད་མེད་གང་ཞིག་གོས་ནག་ཅིང། །མདོག་ནག་འདོད་པ་སྤྱོད་པའི་མི། །དེ་ནི་དུས་མཚན་མོར་ཤེས་བྱ། །གཤིན་རྗེ་རུ་ནི་འགྲོ་བར་
བསྟན། །བྱ་རྒོད་ཅེ་སྤྱང་ཁྱི་དང་ཝ། །དྲེད་དང་ཡི་དྭགས་ཤ་ཟ་ཡིས། །ཟ་བར་རྨི་ལམ་མཐོང་ན་ནི། །ངེས་པར་ལོ་གཅིག་དག་གིས་སོ། །གོས་དམར་ལུས་ལ་རབ་གཡོགས་དང། །ཕྲེང་བ་དམར་པོས་རྣམ་བརྒྱན་དང། །གང་ཚེ་ཏིལ་མར་བཀུས་པ་རྨི། །དེ་
ནི་ཟླ་དྲུག་ལས་མི་འཚོ། །ཞེས་གསུངས་ཏེ་དེ་རྣམས་ཕྱིའི་འཆི་ལྟས་སོ། །ཕྱིའི་འཆི་ལྟས་རྒྱས་པར་ཤེས་པར་འདོད་ན། །ངག་དབང་གྲགས་པའི་འཆི་བླུའི་མན་ངག་ལས་ཤེས་པར་བྱའོ། །གཉིས་པ་ནི། །ནང་གི་རླུང་གི་འཆི་ལྟས་ངེས་པར་མ་
བྱས་པར། ཕྱིའི་འཆི་ལྟས་ཙམ་གྱིས་འཆི་བའི་ངེས་པ་མེད་ལ། །ཕྱི་ནང་གཉིས་ཀ་ངེས་པར་བྱས་ན་གསལ་བ་ཡིན་ནོ། །ཞེས་འཆི་བླུ་དང་མན་ངག་སྙེམ་ལས་གསུངས་པས་ན་ནང་གི་འཆི་ལྟས་རྟོག་པ་གལ་ཆེའོ། །དེ་ཡང་སྡོམ་འབྱུང་ལས།།

[007B] །ཡང་དག་བརྩམས་ཏེ་ཉིན་གསུམ་རླུང། །ཟླ་བ་ལ་རྒྱུ་ཐུན་ཕྱེད་ལ། །དེ་ནས་ཉིན་གསུམ་ཉི་མ་ལ། །ཡོངས་རྒྱུའི་ཚུལ་གྱིས་ཇི་སྲིད་རླུང། །དཀར་པོའི་ཚེས་ནི་བཅོ་ལྔའི་བར། །ནག་པོ་རྣམས་ཀྱི་ཚེས་
གཅིག་ནས། །བརྩམས་ཏེ་ཉི་མ་གསུམ་དུ་རླུང། །ཉི་མར་བརྗོད་ལས་སྔ་དྲོ་རྒྱུ། །ཇི་སྲིད་ཚེས་ནི་བཅོ་ལྔའི་བར། ཞེས་གསུངས་སོ། །དེ་དག་གི་དོན་ནི་དཀར་པོ་ཞེས་པའི་རྐང་བ་དྲུག་གིས། །ཟླ་བ་ཡར་ངོའི་རླུང་རྒྱུ་ཚུལ་སྟོན་ཏེ། ཡར་
ཚེས་གཅིག་ནས་བརྩམས་ཏེ་ཉི་མ་གསུམ་དུ་དང་པོར་ཟླ་བ་ལ་སྟེ་སྣ་བུག་གཡོན་པ་ནས་ཐུན་ཕྱེད་དུ་རླུང་འབབ་བོ། །དེ་ནས་ཚེས་བཞི་ནས་བརྩམས་ཏེ་ཉི་མ་གསུམ་དུ་དང་པོར་ཉི་མ་ལ་སྟེ་སྣ་བུག་གཡས་པ་ནས་ཡོངས་སུ་རྒྱུ་
བའི་ཚུལ་གྱིས་ཐུན་ཕྱེད་དུ་རླུང་འབབ་བོ། ཇི་སྲིད་ནས་བཅོ་ལྔའི་ཞེས་པའི་དོན་ནི་སྔ་མ་བཞིན་དུ། རླུང་ཇི་སྲིད་བཅོ་ལྔའི་བར་དུ་ཡང་རྒྱུ་བ་སྟེ། ཚེས་བདུན་ནས་བརྩམས་ཏེ་དགུའི་བར་ཉི་མ་གསུམ་དུ་སྣ་བུག་གཡོན་པ་ནས་དང་པོར་རྒྱུ། །
བཅུ་ནས་བརྩམས་ཏེ་བཅུ་གཉིས་ཀྱི་བར་ཞག་གསུམ་དུ་ཐོག་མར་སྣ་བུག་གཡས་ནས་དང་བཅུ་གསུམ་ སྔ་དྲོ་  ནས་བརྩམས་ཏེ་བཅོ་ལྔའི་བར་དུ་ཞག་གསུམ་དུ་ཐོག་མར་གཡོན་ནས་རླུང་འབབ་བོ། །ནག་པོ་ཞེས་པ་བཞིའི་དོན་ནི། མར་
པོའི་ཚེས་གཅིག་ནས་བརྩམས་ཏེ་ཞག་གསུམ་དུ་ཉི་མར་བརྗོད་པ་སྟེ། སྣ་བུག་གཡས་ནས་རླུང་རྒྱུ་བ་དང། དེ་ནས་ཞག་གསུམ་གྱི་བར་དུ་གཡོན་ནས་རྒྱུ། དེ་ནས་ཞག་གསུམ་གྱི་བར་དུ་གཡས་ནས་དང། དེ་ནས་ཞག་གསུམ་གྱི་བར་དུ་གཡོན་ནས་

[008A]༄༅། །དང། དེ་ནས་ཞག་གསུམ་གྱི་བར་དུ་དང་པ་གཡས་ནས་རླུང་ཐུན་ཕྱེད་དུ་རྒྱུའོ། །ཚུལ་དེ་འདྲ་དེ་ནི། འཆི་བླུ་ལས། གོ་རིམ་འདི་ནི་ངེས་པ་ཡིན། ཞེས་གསུངས་པས། འོག་ནས་འཆད་པའི་འཆི་ལྟས་སོགས་ཀྱི་སྐྱོན་མེད་ན། རྒྱུ་ཚུལ་དེར་
ངེས་པ་ཡིན་ནོ། དང་པོར་རྒྱུ་བའི་དུས་སྡོམ་འབྱུང་དར། །འཆི་བླུ་ལས་མི་གསལ་ཡང། མན་སྙེ་ལས་ཚེས་གཅིག་སོགས་ཀྱི་ཐོ་རངས་ཀྱི་དུས་ལ་བཤད་དོ། །ཞག་གི་ཐོ་རངས་ཀྱི་དུས་ཀྱང་ཞག་གསུམ་གྱི་རྣམ་དབྱེ་ལ་བརྟེན་ནས། མི་འདྲ་བ་མང་དུ་ཡོད་
ཀྱང། འདིར་ནི་འཇིག་རྟེན་ན་ཚེས་གཅིག་ལྟ་བུའི་ཐོ་རངས་ནི་ཚེས་གཅིག་གི་ཉི་མ་ཤར་བའི་སྔ་རོལ་དུ་སོང་ཟིན་པ་ལ་བྱེད་ཅིང། ཞག་དེ་ལ་ཉིན་མཚན་གཉིས་ཡོད་པའི་ཉིན་གྱི་དུས་མཚན་གྱི་དུས་ལས་དང་པོའང་དགོས་པས། ཚེས་གཅིག་སོགས་ཀྱི་
སྐྱ་རེངས་དང་པོ་ནི། ཞག་དེའི་ཉིན་གྱི་ཐོག་མ་ཡིན་པས། དེ་ནས་བཟུང་སྟེ་ནམ་ལངས་ཀྱི་བར་ལ་བྱའོ། །དེ་ཉིད་སྔ་དྲོ་དང་པོ་ཡང་ཡིན་པས། སྔ་དྲོ་ཞེས་གསུངས་པ་ཡང་མི་འགལ་ལོ། །ཐུན་ཕྱེད་ནི་རྒྱུད་དེ་ཉིད་ལས། ཐུན་ནི་བརྒྱད་ཆ་ཞེས་པ་དྲན་
ཞེས་གསུངས་པས། ཞག་གཅིག་ལ་ཐུན་ཕྱེད་བཅུ་དྲུག་ཡོད་པའི་ལུགས་ཡིན་ལ། ཐུན་ཕྱེད་རེ་ལ་ནི་ཕྱེད་དང་བཅས་པའི་དབུགས་བརྒྱ་ཕྲག་བཅུ་གསུམ་རེའོ། །མན་སྙེ་ལས་ཐོ་རངས་ཀྱི་དུས་སུ་དུས་སྦྱོར་གཅིག་གི་ཐུན་ཕྱེད་ཀྱི་རླུང་རྒྱུ་ཞེས་དེ་གཉིས་
གདམ་ང་ཅན་དུ་བཤད་ལ། དུས་སྦྱོར་གཅིག་གི་རླུང་ནི་དབུགས་བརྒྱ་ཕྲག་བཅོ་བརྒྱད་ལ་བཤད་ཅིང། ཐུན་ཕྱེད་ཀྱི་རླུང་ནི་སྔར་དང་འདྲའོ། །ཡར་ངོ་མར་ངོའི་ཐོག་མའི་རྒྱུ་ཚུལ་གྱི་རླུང་ལྟས་དེ་ཞག་དྲུག་དང། ཕྱོགས་གཅིག་སྟེ་ཟླ་ཕྱེད་

[008B] ཕྱོགས་གཉིས་ཏེ་ཟླ་ཕྱེད་གཉིས་དང། ཕྱོགས་གསུམ་ཏེ་ཟླ་ཕྱེད་གསུམ་དུ་གོ་རིམ་ལོགས་ན། སྐྱོན་ཅི་འབྱུང་བའང་སྡོམ་འབྱུང་ལས་གཅིག་དང་གཉིས་གསུམ་བཞི་དང་ལྔ། ཉི་མ་དྲུག་ཏུ་ཟློག་པ་ལས། །གལ་ཏེ་རླུང་ནི་རྒྱུ་བ་ན། །དེ་ཚེ་རྩོད་པ་
ཆེན་པོ་འབྱུང། །ཕྱོགས་གཅིག་ཕྱིན་ཅི་ལོག་པ་ལས། །ནད་ནི་ཀུན་ཏུ་ཆེན་པོ་འབྱུང། །ཕྱོགས་གཉིས་ཕྱིན་ཅི་ལོག་པ་ལས། །སྙིང་སྡུག་གཉེན་རྣམས་རྒུད་པར་འགྱུར། །ཕྱོགས་གསུམ་ཕྱེད་ཅི་ལོག་པ་ལས། །ཟླ་དྲུག་རྣམས་ཀྱི་འཆི་བར་འགྱུར། །
ཞེས་སོ། །འོ་ན་ཡར་ངོ་མར་ངོའི་རླུང་གི་བརྟགས་པ་འདི་ཟླ་བ་གང་ལ་ཕྱེད་པའི་ཟླ་བའི་ངེས་པ་ཡོད་དམ་མེད་ཅེ་ན། །སྡོམས་འབྱུང་དང་མན་སྙེ་ལས་ཟླ་བའི་ངེས་པ་ཡོད་མེད་གསལ་བར་མ་བཤད་ཀྱང། འཆི་བླུ་ལས་དགུ་ན་ཟླ་འབྲིང་སོགས་འཕོ་བ་ཡི། །ཟླ་
བ་ཉ་སོགས་ཐམས་ཅད་ལ། །འཆི་བའི་མཚན་ཉིད་སྤྱི་ཡི་ནི། །ནང་པར་ཐོག་མར་བརྟག་པར་བྱ། ཞེས་ཟླ་བ་བཅུ་གཉིས་པོ་ཐམས་ཅད་ལ་འཆི་བ་སྤྱིའི་མཚན་ཉིད་ནང་པར་བརྟག་པར་གསུངས་སོ། །འོ་ན་ཟླ་བ་ཕྱེད་དང་གཉིས་ཀྱི་བར་དུ་རླུང་བལྟས་མ་
ལོག་པར་བྱུང་ན། དེ་ལ་འབྲས་བུ་ཅི་ཞིག་འབྱུང་ཞེ་ན། འདི་ལ་གསལ་བར་བཤད་པ་མི་སྣང། མ་ལོག་པ་ལ་སྐྱོན་ཡོན་གང་རུང་ཞིག་བསྐྱེད་དགོས་ལ། ལོག་པ་ལ་སྐྱོན་བསྐྱེད་པས། །མ་ལོག་ན་ཡོན་ཏན་བསྐྱེད་དགོས་ལ། དེའང་ནད་མེད་པ་དང་
གཉེན་མི་རྒུད་པ་དང། །མི་འཆི་བ་ལ་བྱ་དགོས་ཤིང། དེ་རྣམས་ཀྱང་སྐྱོན་གྱི་ཕྱོགས་ལ་བཤད་པའི་རིགས་པས། ཡོན་ཏན་གྱི་ཕྱོགས་ལའང་ཟླ་བ་དྲུག་ཚུན་ཆད་དུ་མི་འཆི་བ་སོགས་ལ་བྱ་དགོས་སམ་སྙམ་སྟེ་བློ་གྲོས་དང་ལྡན་པ་རྣམས་ཀྱིས་དཔྱད་

[009A]༄༅། །པར་བྱའོ། །གཞན་ཡང་འཆི་བླུ་ལས། ལམ་གསུམ་ སྣ་བུག་གཉིས་དང་ཁའི་  རྟོགས་པ་རླུང་རྒྱུ་ན། སླར་གསོ་བར་ནི་ནུས་མ་ཡིན། །ཉི་མ་ཕྱེད་ནི་འདས་ནས་འཆི། །རླུང་ནི་འཕོ་བ་མེད་པ་རུ། །ལམ་ནི་གཉིས་ཀ་དག་ལས་ཀྱང། །ཞག་བཅུའི་ ནམ་སྣ་བུག་གཡས་གཡོན་དུ་  བར་དུ་གྱུ་གྱུར་ན་
འཕོ་བའི་ཚེ་ན་དེ་འཆིའོ། །ཉིན་ཞག་ གང་ལ་སྣ་བུག་གི་རླུང་གཉིས། སྟེ་མཉམ་པོར་རྒྱུ་བ་ཐོབ་པའི་སྐད་ཅིག་དེ་ལ་  མཉམ་འདྲ་སྐད་ཅིག་ཐོབ། གང་གི་མིག་ནི་མགུལ་འགྱུར་བ། དེ་ཡི་སྲོག་ནི་ཉིན་ཞག་ནི། གཅིག་ན་འཇིག་པར་གདོན་མི་ཟ། ཞེས་དང། སྣ་བུག་གཉིས་སྡངས་ནས་
རྣ་བ་ནས་རྒྱུ་ན། ཉིན་ཞག་དེ་ལོ་ན་ལ་འཆི་བར་བཤད། །ཡང་མན་སྙེ་ལས། དགུན་ཟླར་བར་འཕོ་བའི་དུས་བརྩམས་ནས་ཉིན་ལྟར་ཉི་མའི་ལམ་ནས་རྒྱུ་ན་ལོ་བཅོ་བརྒྱད་རྣམས་ཀྱིས་སོ། །
ཐ་སྐར་ཅན་ལ་དེ་ལྟར་རྒྱུ་ན་ལོ་བཅོ་ལྔ་རྣམས་ཀྱིས་སོ། །དབྱར་ཟླ་ཐ་ཆུང་ལ་དེ་ལྟར་རྒྱུ་ན་ལོ་བཅུ་གཉིས་རྣམས་ཀྱིས་སོ། །དབྱར་ཟླར་བ་ལ་དེ་ལྟར་རྒྱུན་ལོ་དགུ་རྣམས་ཀྱིས་སོ། །ནག་པ་ཅན་གྱི་ལ་དེ་ལྟར་རྒྱུན་ལོ་དྲུག་རྣམས་ཀྱིས་སོ། མཆུ་ཅན་
གྱི་ལ་དེ་ལྟར་རྒྱུན་ལོ་གསུམ་རྣམས་ཀྱིས་སོ།  འཆི་བྲུ་ལས་དགུན་ཟླ་འབྲིང་པོ་ལ་བཤད་ ། ཞེས་གསུངས་སོ། དེ་རྣམས་ནི་འཆི་བླུའི་གཞུང་ལ་བརྟེན་ནས་མན་སྙེ་ལས་བཤད་པ་ལྟར་ཡིན་ལ། རྒྱས་པར་ཤེས་པར་འདོད་ན་འཆི་བླུ་ལས་ཤེས་པར་བྱའོ། དེ་ལྟར་འཆི་ལྟས་རྟོག་པ་ཡང་
ཁམས་སྙོམས་ཤིང་བདེ་བར་གནས་པའི་ལུས་ལས་བརྟག་དགོས་པར་འཆི་བླུ་ལས། གལ་ཏེ་འགའ་ཞིག་འཆི་བ་ཡིས། མཚན་ཉིད་ཤེས་པར་འདོད་གྱུར་ན། །དེར་ནི་བདེར་གནས་ལུས་ལས་ནི། །ཤེས་བྱ་གཞན་

[009B] །ཁམས་ནི་སྙོམས་དང་འདོད་ཆགས་དང། །རབ་རིབ་ལ་སོགས་དབང་གྱུར་དང། །འཇིགས་དང་མྱ་ངན་སོགས་པའི་རྒྱུས། །གང་ཕྱིར་གཞན་དུ་སོ་སོར་སྣང། ཞེས་གསུངས་སོ། གསུམ་པ་ནི། འཆི་བླུ་ལས། འཁོར་བར་སྲོག་ལས་
གཅེས་པ་ནི། །ཅི་ཡང་ཡོད་པར་མ་མཐོང་སྟེ། །དེ་བས་མྱུར་དུ་ཐབས་མང་པོས། །འཆི་བ་བླུ་བ་ཀུན་ཏུ་སྤྱོད། །གང་ཕྱིར་རིགས་པར་ཐབས་སྦྱར་བས། །དཀའ་བ་ཅུང་ཟད་ཡོད་མ་ཡིན། །ནོར་བུ་སྤགས་དང་སྨན་རྣམས་ཀྱི། །མཐུ་ནི་ཐམས་ཅད་འབོད་པ་ཡིན། །
འཆི་བའི་མཚན་ཉིད་ལས་རིང་ནས། །ཤེས་པར་བྱས་ནས་རིགས་པས་བཅོས། །སྤྱི་བོར་ཐོག་ནི་བབས་པ་ལ། །རབ་ཏུ་མཁས་ཀྱང་ཅི་བྱར་ཡོད། །ཅེས་སྲོག་ལས་གཅེས་པ་གཞན་མེད་པས་འཆི་བླུའི་ཐབས་ཀྱིས་བཅོས་ན། ཕལ་ཆེར་འཆི་བ་བླུ་ཐུབ་པ་དང་
དེ་ཡང་སྔོན་དུ་རོང་མོ་ནས་འཆི་ལྟས་མཚན་ཉིད་ཤེས་པར་བྱས་ནས་བཅོས་དགོས་པར་གསུངས་པར་ལྟར་འཆི་ལྟས་མཐོང་བ་དེས་སྔ་མོ་ནས་འཆི་བ་བླུ་བ་ལ་འབད་པར་བྱའོ། །སྡོམ་འབྱུང་ལས་ཀྱང་དེ་ལྟའི་གསམས་ངག་ལྡན་རྣམས་ཀྱིས། །འཆི་
བ་བླུ་བར་འགྱུར་བ་སྟེ། །དེ་ཉིད་ཀྱིས་ནི་འཆེ་ལས་རྒྱལ། །ཆོས་ཀྱི་འཆི་ལས་རྒྱལ་བ་སྟེ། །དེ་ཕྱིར་ཆོས་ནི་མཆོག་ཏུ་བསམ། ཞེས་འཆི་བླུའི་སྒོས་ཀྱི་གདམས་ངག་དང། །སྤྱིར་ཆོས་ལ་བརྟེན་པས་འཆི་བ་བླུ་བར་གསུངས་སོ། །འཆི་བླུའི་སྒོས་ཀྱི་
གདམས་ངག་རྒྱུད་དེ་ཉིད་ལས་བཤད་པ་ནི་གསུམ་སྟེ། །དང་པོ་ནི་ལྷའི་རྣལ་འབྱོར་སྔོན་དུ་བཏང་ནས་ཐོ་རངས་རླུང་སྟོང་ཕྲག་རེ་མ་ཆག་པར་བགངས་པས་འབུམ་ཕྲག་གཅིག་གིས་བཟླས་བརྗོད་ན། །ཆོ་ཟད་པ་ཡང་ལོ་ལྔ་རུ་འཚོ་བར་ཐེ་ཚོམ་

[010A]༄༅། །མེད།  །ཅེས་གསུངས་པ་དང། འཆི་བླུ་ལས། འཇུག་པའི་རླུང་འབུམ་ཕྲག་ཏུ་བགྲང་བ་ལ་བཤད་ཅིང། ཉིས་འབུམ་ལ་སོགས་ཟློས་པ་ཉིད། ཚེ་འཕེལ་བར་ནི་བསྒྲི་བར་བྱ། ཞེས་འབུམ་ཕྲག་གཉིས་བཟླས་ན་ལོ་ལྔ་ཉིས་འགྱུར་དུ་ཚེ་འཕེལ་བ་དང་འབུམ་ཕྲག་གསུམ་བཟླས་ན་སུཾ་
འགྱུར་དུ་འཕེལ་བ་སོགས་བཤད་དོ།  །ལྷའི་རྣལ་འབྱོར་སྔོན་དུ་འགྲོ་བས་སྤྱི་བོ་ནས་རྐང་མཐིལ་གྱི་བར་དུ་ བར་ཐམས་ཅད་རླུང་གིས་བཀང་ནས་འཛིན་པའི་བུམ་པ་ཅན་ལ་གོམས་པར་བྱས་པས། ལག་པ་ལན་གསུམ་མཉེ་ཞིང་ལན་དྲུག་ས་གོལ་བརྡབས་པ་ལ་གཅིག་ཏུ་བྱས་པའི་
རབ་བརྒྱ་རྩ་བརྒྱད། འབྲིང་བདུན་བཅུ་དོན་གཉིས། ཐ་མ་སུམ་ཅུ་རྩ་དྲུག་གི་  །རླུང་ནང་དུ་འཛིན་པར་ནུས་པ་བྱུང་ན་ཡང་འཆི་བ་བླུ་བར་བཤད་ཅིང། །གཞན་ཡང་ལྷའི་རྣལ་འབྱོར་སྔོན་དུ་འགྲོ་བས་སྙིང་ཀའི་པདྨའི་ལྟེ་བར་ཟླ་གདན་ལ་གནས་པའི་ཧཱུཾ་ཡིག་དཀར་
པོ་ལ་སེམས་བརྟེན་པར་བྱས་ཏེ། སྟེང་འོག་གི་རླུང་ཁ་སྦྱར་བའི་སྙིང་གའི་བུམ་པ་ཅན་བསྒོམས་ན་ཡང་འཆེ་བ་བླུ་བར་གསུངས་སོ། །འཆི་བླུའི་མན་ངག་ལས། འཆི་བདག་བླུ་བར་འབད་པ་ནི། །དད་པ་ཡིས་ནི་བྱེད་པར་ནུས། །དེ་བས་དད་པ་
བརྟན་པར་བྱ། །གཞན་དུ་ངལ་བ་དོན་མེད་འགྱུར། ཞེས་དཀོན་མཆོག་དང་བླ་མ་ལ་དད་པ་བརྟན་པོ་བསྐྱེད་པ་འཆེ་བླུའི་གལ་ཆེ་ཤོས་སུ་གསུངས་ལ། །བྱ་དང་ཉ་དང་རི་དྭགས་སྦྲུལ། །རྐུན་པོ་གསོད་པའི་ཕྱོགས་གཏོགས་རྣམས། །སྲོག་
སྐྱབས་པ་ཡིས་འཕྲལ་དུ་ནི། །ཚེ་ཐུང་པ་ཡང་ཚེ་རིང་འགྱུར། ཞེས་དང། མི་དགེ་བཅུ་ནི་སྤངས་པ་དང། །དེ་བཞིན་གསུམ་ལ་སྐྱབས་འགྲོ་དང། །བསླབ་པ་ལྔ་དང་བརྒྱད་བསྲུངས་ན། །འཆི་བདག་ཐག་ནི་བསྲིང་བར་འགྱུར། །བཙོན་རར་བཅུག་དང་

[010B] །དེ་བཞིན་འཇིགས་པས་ཉེན་པ་རྣམས། །སྐྱབས་བྱས་ན་ནི་ངེས་པ་རུ། །ཚེ་རིང་འཆི་བདག་བླུ་བྱེད་འགྱུར། །དམན་དང་མགོན་མེད་ངོ་མཚར་བཅས། །ཚུལ་ཁྲིམས་ལྡན་ལའང་གུས་པ་ནི། །འདོད་པའི་དོན་ནི་རབ་སྟེར་བས། །
ཚེ་ནི་ངེས་པར་འཕེལ་བར་འགྱུར། །ཕ་དང་མ་དང་བླ་མ་རྒན། །ཤེས་པས་རྒན་སོགས་ལ་གུས་ཤིང། །མཆོད་དང་བཀུར་སྟེ་བྱིན་པས་ཀྱང། །འཆི་བདག་དང་ནི་ཉེ་མི་འགྱུར། །རང་གི་འདོད་ལྷ་དེ་ལ་གུས། །དཀའ་ཐུབ་ཅན་ལའང་གུས་པ་ཡིས། །
རྟག་ཏུ་ནང་པར་ལྷ་ཕྱག་བྱ། །བྱས་པས་ཚེ་ནི་འཕེལ་བར་འགྱུར། །མཆོད་རྟེན་གས་དང་འཇིག་པ་ལ། །སོ་ཕག་ལ་སོགས་ཀྱིས་བཅོས་ན། །ཚེ་ཐུང་ཚེ་ནི་རིང་བར་འགྱུར། །དགེ་སློང་བསོད་སྙོམས་པ་དང་མཚུངས། །ལྷ་ཁང་སྐུ་གཟུགས་
མཆོད་རྟེན་སོགས། །བྱེད་དང་ཀུན་དགའ་ར་བ་འཛུགས། །མཆོད་རྟེན་ཆེ་བརྒྱད་སོགས་མཆོད་ཀྱིས། །རྟག་ཏུ་ཚེ་ནི་འཕེལ་བར་འགྱུར། །འདུན་པས་སློང་བ་ལས་རྙེད་པས། །རྫས་ཀྱིས་དགེ་འདུན་མཆོད་སྟོན་གསོལ། །ཞག་བདུན་ཚེ་
ཐུང་ཚེ་རིང་འགྱུར། །ཆོས་རྒྱལ་མྱ་ངན་མེད་དང་མཚུངས། །བྱེ་མའི་མཆེད་རྟེན་བྱེད་པ་དང། །དེ་བཞིན་ཚ་ཚ་འདེབས་པ་དང། །མཆོད་རྟེན་ལ་སོགས་ཕྱག་བྱས་པས། །ཚེ་ནི་ངེས་པར་འཕེལ་བར་འགྱུར། །འདུས་པ་ཆེན་པོའི་མདོ་དང་ནི་
ཨ་ཏ་ན་ཏི་ཀ་ཡའི་མདོ། །ཕྲ་མོར་བཅས་དང་སྤྲིན་ཆེན་དང། །ཤིན་ཏུ་བཀྲ་ཤིས་ཚིགས་བཅད་རྣམས། །གུས་པས་དགེ་སློང་འདོན་འཇུག་པའམ། །རང་ཉིད་ཀྱིས་ནི་རབ་བཏོན་ན། །དེ་བཞིན་ཚེ་རིང་འཐོབ་འགྱུར་ཞིང། །འཆི་བདག་བླུ་བར་འགྱུར་བ་
[011A]༄༅། །ཡིན། །ཐེག་པ་ཆེན་པོ་སྟོན་བྱེད་དང། །སྡོང་པོ་རྒྱན་སོགས་མདོ་སྡེ་རྣམས། །རྟག་ཏུ་རྩེ་གཅིག་པས་བཀླགས་ན། །འཆི་བདག་བླུ་བར་འགྱུར་བ་ཡིན། །སངས་རྒྱས་ཀྱིས་གསུངས་རྣལ་འབྱོར་གྱིས། །རྒྱུད་སོགས་མ་ལུས་བཀླགས་
བའམ། །སྲུང་བ་ལྔ་ཡི་ཆོ་གས་ཀྱང། །འཆི་བདག་བླུ་བར་འགྱུར་བ་ཡིན། །གཙུག་ཏོར་བཅུག་པའི་མཆོད་རྟེན་སོགས། །སྐོར་བདག་ནི་བྱས་པ་དང། །གཟུངས་ནི་བཟླས་པ་བྱས་པས་ཀྱང། །འཆི་བདག་གི་ནི་བརྩོན་པ་འཇོམས། །དཀོན་
མཆོག་སྒྲོན་མ་བཟླས་པ་དང། །གཟུངས་ཀྱི་ཚོགས་ལས་གསུངས་པ་ཡི། །གཟུངས་སྔགས་ཟློས་ལ་བརྩོན་པས་ནི། །མཁས་པ་རྣམས་ནི་འཆི་བ་དང། །ཉེ་བའང་རིང་དུ་གནས་པར་བྱེད། །དཀྱིལ་འཁོར་འདྲི་དང་སྦྱིན་སྲེག་དང། །ཕྱག་
རྒྱ་འཆིང་བར་བྱེད་པ་དང། །གཏོར་མ་དང་ནི་ཚོགས་འཁོར་ལོ། །རབ་སྦྱིན་འཆི་བདག་བླུ་བ་ཡིན། །ཕྱོགས་བཞིའི་འཕགས་པའི་དགེ་འདུན་ལ། །མཆོད་བསྟོད་མལ་ཆ་སྦྱིན་སོགས་དང། །ཆོས་གོས་ཙམ་ཞིག་འཆང་བ་ལའང། །སྦྱིན་པ་འཆི་
བདག་བླུ་བྱེད་འགྱུར། ཞེས་གསུངས་ལ། གཞན་ཡང་ཨིནྡྲ་ནི་ལ་ལ་སོགས་པའི་ནོར་བུ་ཆེན་པོ་བཅངས་པས་ཀྱང། །འཆི་བ་བླུ་བར་བཤད་ཅིང། །སྒྲོལ་དཀར་གྱི་འཆི་བླུའང་གསུངས་ཏེ། པདྨ་དཀར་པོའི་དབུས་གནས་པའི། །ཟླ་བའི་
གཟུགས་ཀྱི་གདན་སྟེང་དུ། །རྡོ་རྗེ་སྐྱིལ་ཀྲུང་བཅས་ནས་སུ། །མཆོག་སྦྱིན་པ་དང་ཨུཏྤལ་བསྣམས། །སྟོན་ཀའི་ཟླ་བའི་མདངས་འདྲ་བའི། །ཟླ་བ་ཡི་ནི་རྒྱབ་རྟེན་པ། །རྒྱན་རྣམས་ཐམས་ཅད་ཡོངས་སུ་རྫོགས། །བཅུ་དྲུག་ལོ་ལོན་

[011B] །རྫོགས་སངས་རྒྱས་ཀུན་དེ་ཡི་སྲས། །མཆོག་སྦྱིན་ཀུན་ནི་འཆང་བའི་སྐུ། །འཕགས་མ་སྒྲོལ་མའི་སྙིང་གར་སྒོམ། །དེ་ཡི་འཁོར་ལོ་འོད་ཟེར་དཀར། །རྩིབས་བརྒྱད་ལ་ནི་ཡི་གེ་ནི། །བརྒྱད་ཀྱི་ཡོངས་སུ་བསྐོར་བ་ལས། ལྟེ་
བར་ཨོཾ་དང་ཧ་ཡིག་གི་དབུས་ནི་སྒྲུབ་བྱའི་མིང་དང་ལྡན། །ཟླ་དྲུག་བརྟན་ཞིང་ངེས་པས་ནི། །རྩེ་གཅིག་པ་ཡི་སེམས་ཀྱིས་བསྒོམ། །ཡི་གེ་བཅུ་ཡི་སྔགས་འདི་ནི། །སྐྱོ་བར་མ་གྱུར་སེམས་ཀྱིས་བཟླས། །དང་པོར་ཨོཾ་ནི་བཞག་ནས་
སུ། །དེ་འོག་ཏཱ་རེ་རབ་ཏུ་སྦྱར། །དེ་འོག་ཏུཏྟཱ་རེ་ཏུ་རེ། །སཱ་ཧཱ་མཐའ་ཅན་ལས་ཀུན་བྱེད། ཅེས་སོ། །འདི་ལའང་ཞོ་དང་མངར་གསུམ་གྱིས་བསྐུས་པའི་སྦྱིན་བསྲེག་མང་དུ་བྱས་ན་སྔོན་གྱི་ལས་ལས་བྱུང་བའི་འཆི་བའང་ངེས་པར་ཟློག་པར་
བྱེད་དོ་ཞེས་གསུངས་སོ། །དེ་བཞིན་དུ་གསང་འདུས་ནས་འབྱུང་བའི་སྤྱན་མའི་སྔགས་ཀྱི་བཟླས་པ་དང། །དེ་ལ་བརྟེན་པའི་དུར་པ་ལ་སོགས་པའི་སྦྱིན་སྲེག་བྱེད་པ་དང། །ལྕེ་ཆུང་བའི་བདུད་རྩི་འཐུང་བའང་འཆི་བླུ་བསྔགས་པ་ཅན་དུ་བཤད་
ལ། །སྟོང་ཉིད་རྒྱུན་ལྡན་དུ་སྒོམས་པའང་འཆི་བླུ་རུ་གསུངས་པ་སོགས་མང་དུ་གསུངས་སོ། །ལྔ་པ་ནི། འབྲོག་འགྱུར་ལས། །རིམས་ལ་སོགས་པས་མ་ཕྱེ་བའི། འཕོ་བའི་རྣལ་འབྱོར་དམ་པ་ཉིད། ཅེས་འབྱུང་ལ། འགོས་འགྱུར་ལས། །
རྣལ་འབྱོར་པས་རིམས་ལ་སོགས་པས་མ་ཕོག་པར་སྒོམ་ཁྱད་པར་ཅན་ལས་ཤིན་ཏུ་མཉམ་པར་བཞག་པས་འཕོ་བའི་སྦྱོར་བ་བྱ་སྟེ། ཞེས་འགྱུར་མི་འདྲ་བ་གཉིས་འབྱུང་ངོ། །མན་ངག་སྙེ་མར་འཆི་བའི་དུས་ལམ་བབ་པ་ཁོ་ནར་རྒས་

[012A]༄༅། །པ་དང་ནད་རྣམས་ཀྱིས་གདུངས་པས་ནི། །རྣམ་ཤེས་དབྱེ་མི་བྱ་སྟེ་འཕོ་བར་མི་བྱའོ། །ཞེས་རིམས་ལ་སོགས་པས་དབྱེ་མི་བྱ་ཞེས་པའི་དོན་དུ་བཤད་དོ། །ཁ་སྦྱོར་ལས་གསུངས་པ་དེ་ལྟར་ཡིན་ཡང་གདན་བཞི་
ལས། འཆི་འཕོ་མཚན་མ་མཐོང་བ་ཡིས། །འཆི་བར་འགྱུར་བའི་དུས་བྱུང་ན། །རིམས་ལ་སོགས་པས་མ་ཕོག་པར། །འཕོ་བ་སྦྱོར་བའི་མཆོག་ཡིན་ནོ། ཞེས་རིམས་ལ་སོགས་པས་མ་ཕོག་པའི་གོང་དུ་སྒོ་བཟང་པོ་ནས་འཕོ་བ་ནི་
འཕོ་བའི་རྣལ་འབྱོར་གྱི་མཆོག་ཏུ་གསུངས་ལ། །ཞལ་ལུང་ལས་ཀྱང། །གང་ཞིག་དུས་ནི་ཕྱི་ཞིག་ལ། །འཆི་བའི་མཚན་མ་བདག་གིས་མཐོང། །འཆི་བར་འགྱུར་བའི་དུས་བྱུང་ན། །ནད་ཀྱིས་ཡང་དག་མ་རྙོངས་པར། །འཕོ་བའི་སྦྱོར་བ་ཡང་
དག་བྱ། །ཞེས་གདན་བཞི་དང་མཐུན་པར་གསུངས་པས། རྒས་པ་དང་ནད་ཀྱིས་གདུངས་ནས་འཕོ་བས་རྣམ་ཤེས་ལུས་ལས་འབྱེད་པ་དང། ནད་ཀྱི་མ་ཕོག་པའི་གོང་དུ་རྣམ་ཤེས་འཕོ་བའི་རྣལ་འབྱོར་བྱེད་པ་གཉིས་ཀ་ཤེས་པར་བྱའོ་
དེས་ན་བོད་ཀྱི་གདམས་ངག་ཁ་ཅིག་ལས། །རྒས་པས་ཤིན་ཏུ་སྡུག་བསྔལ་བར་མཐོང་ནས། འཕོ་བ་བྱ་ཞེས་ཟེར་བ་ནི། དེ་ལྟར་བྱས་ན་དམྱལ་བར་ལྟུང་བར་གསུངས་པས། །ཕྱིན་ཅི་ལོག་ཏུ་སྨྲ་བ་ཆེན་པོའོ། །གསུམ་པ་ལ་གཉིས། །སྔོན་དུ་
ཇི་ལྟ་བུ་ཞིག་བྱས་ནས་འཕོ་བ་བྱ་བ་དང། །དབང་པོའི་སྒོར་རླུང་རེངས་པར་བྱེད་པའི་ཐབས་དངོས་སོ། །དང་པོ་ནི། འཕོ་བ་བྱེད་པར་འདོད་པས། །ལས་ལ་སྦྱོར་བའི་དང་པོར་ཏེ་སྔོན་དུ་བུམ་པ་ཅན་གྱི་རླུང་སྦྱོར་བརྩམས་ནས་གོམས་པར་བྱས་

[012B] །དེས་ནི་མིག་ལ་སོགས་པའི་དབང་པོའི་སྒོ་རྣམས་ཐམས་ཅད་དུ་རེངས་པར་བྱེད་པ་སྟེ་རླུང་ཕྱིར་འགྲོ་བ་འཇོམས་པར་འགྱུར་རོ། །མིག་ལ་སོགས་པའི་སྒོར་ཡི་གེ་བཀོད་ནས་རླུང་ཕྱིར་འགྲོ་བ་འགོག་པ་ཡང་དུམ་པ་ཅན་གྱིས་རླུང་རེངས་པར་བྱེད་པའི་
ལྷན་ཅིག་བྱེད་རྐྱེན་ཡིན་པས་དེ་དང་བཅས་པའི་བུམ་པ་ཅན་བསྒོམ་པ་ཡིན་གྱི། །བུམ་པ་ཅན་རྐྱང་པ་སྒོམ་པ་མིན་ནོ། །རྡོ་རྗེ་མཁའ་འགྲོ་ལས་ཀྱང། །གནས་ཀྱི་མཐའ་ནི་དག་པར་བྱ། །དག་པས་སྲིད་པ་འཕོ་བྱ་ཡི། །གཞན་དུ་ན་ནི་དོན་མེད་
འགྱུར། །ཞེས་གསུངས་སོ། དེའི་དོན་བྷ་བ་བྷ་དྲས་བདེ་སྡུག་གི་སྣོད་ཡིན་པས་གནས་ནི་ལུས་ཏེ། གཏུམ་མོའི་རྣལ་འབྱོར་བསྒོམས་པས་ལས་དག་པ་སྟེ་སྦྱངས་པའོ། །གནས་ཀྱི་མཐའ་ནི་ནང་སྟེ། ནང་གི་སྒོ་རྣམས་དག་པ་སྟེ་སྦྱངས་པའོ། །
གཞན་དུ་ན་ནི་ཞེས་བྱ་བ་ནི། སྦྱང་པ་དེ་གཉིས་དང་བྲལ་ན་འཕོ་བ་བྱས་པའི་འབྲས་བུ་ཐོབ་པར་མི་འགྱུར་རོ། ཞེས་གསུངས་སོ། ཡང་རྡོ་རྗེ་མཁའ་འགྲོ་ལས། བུམ་པ་ཅན་གྱི་སྒོ་བཅིངས་ན། །སྒོ་ཡི་བུ་ག་དག་པར་འགྱུར། ཞེས་གསུངས་པ་
བཞིན་གདན་བཞི་ལས་ཀྱང་གསུངས་སོ། །བུམ་པ་ཅན་སྦྱང་བར་གསུངས་པའི་དོན་ལ། བོད་མང་པོས་སྔར་བཤད་པའི་བུམ་པ་ཅན་རབ་འབྲིང་ཐ་མ་གསུམ་གྱི། ཐ་མ་ཡོད་ན་དེས་ཆོག་ཟེར་བ་ནི་རྒྱུད་ཀྱི་དོན་མ་རྟོགས་བཞིན་དུ་སྨྲ་བའོ། །
རྒྱུད་སྡེ་ནས་བཤད་པའི་འཕོ་བས་ནི། བྷ་བ་བྷ་དྲས་འགྲོ་བ་ཁྱད་པར་ཅན་དུ་སྐྱེ་བར་བཤད་པ་དང། །མན་སྙེར་བྱང་ཆུབ་སེམས་དཔའ་ལ་སོགས་པ་གནས་པའི་གནས་སུ་གནས་པའི་འགྲོ་བ་ཁྱད་པར་ཅན་དུ་སྐྱེ་བར་བཤད་ལ། དེ་ཡང་སྤྱི་གཙུག་

[013A]༄༅། །གསེར་གྱི་སྒོ་ནས་འཕོ་ཐུབ་པའི་འབྲས་བུར་གསུངས་པས། ལྷ་མིའི་རྟེན་ཙམ་དུ་འཕོ་ཐུབ་པ་ལ་མི་བྱེད་དེ། །སྒོ་གཞན་རྣམས་ནས་འཕོ་བ་བཀག་ནས་གསེར་གྱི་སྒོ་ནས་འཕོ་དགོས་པར་གསུངས་པའི་ཕྱིར་རོ། །རྟེན་
ཁྱད་པར་ཅན་དེའང་ཞལ་ལུང་ལས། །གལ་ཏེ་སྐུ་གསུམ་མ་གྲུབ་ན། །རིགས་པ་འཛིན་པའི་གཙོར་འགྱུར་ཏེ། །རིམ་གྱི་ཕྱག་རྒྱ་ཆེན་པོ་འགྲུབ། ཅེས་འཕོ་བས་འཆི་བའི་འོད་གསལ་གྱི་དུས་སུ་ལམ་གྱི་ཆོས་སྐུ་དང། །བར་སྲིད་འགྲུབ་པའི་
དུས་སུ་ལམ་དུས་ཀྱི་ལོངས་སྐུ་དང། སྐྱེ་བ་ལེན་པའི་དུས་སུ་ལམ་དུས་ཀྱི་སྤྲུལ་སྐུ་འགྲུབ་པར་བཤད་པ་ལྟར་མ་གྲུབ་ན། རིགས་པ་འཛིན་པའི་གཙོ་བོར་འགྱུར་བ་འཕོ་བའི་རྣལ་འབྱོར་གྱི་འབྲས་བུར་གསུངས་པ་ལྟ་བུའི་སྔགས་
སྤྱོད་པའི་རིགས་འཛིན་གྱི་རྟེན་ཁྱད་པར་ཅན་འགྲུབ་པ་ཡིན་ནོ། །ཡང་ཞལ་ལུང་ལས། །དེ་བས་བཀའ་ལུང་རབ་ཐོབ་ནས། །དམ་སྡོམ་རྣམ་པར་བསྲུང་བྱ་སྟེ། །ཞེས་གསུངས་པ་ལྟར་དབང་བསྐུར་བ་རྣམ་པར་དག་པ་ཐོབ་ནས་དམ་ཚིག་དང་སྡོམ་
པ་ཚུལ་བཞིན་དུ་བསྲུང་བ་གཅིག་གིས་འགྲུབ་པར་གསུངས་ཀྱི། །དེ་དག་མེད་པ་དང་སྤྱང་བ་གཉིས་སྔོན་དུ་མ་བཏང་བར་དང་པོ་ཉིད་ནས་རྣམ་ཤེས་འདོན་པའི་དམིགས་པ་ལ་གོམས་སུ་འཇུག་པ་གདམས་ངག་མང་པོ་ལ་འདུག་པ་ལྟར་
གྱི་འཕོ་བས་ནི་བདེ་འགྲོའི་རྟེན་ཙམ་དུ་འཕོ་ཐུབ་ཏུ་ཆུག་ཀྱང་གཞུང་ཁུངས་ཐུབ་ནས་གསུངས་པའི་རྟེན་ཁྱད་པར་ཅན་འགྲུབ་པ་ཤིན་ཏུ་དཀའ་སྟེ། གཞན་དུ་ན་ནི་དོན་མེད་འགྱུར། ཞེས་གསུངས་པའི་ཕྱིར་རོ། །དེས་ན་འཕོ་བའི་གདམས་

[013B] སྒོ་འབྲིང་པོ་ལྔ་ནས་འཕོ་ཐུབ་པས་མི་ཆོག་གི་གསེར་གྱི་སྒོ་ནས་འཕོ་དགོས་བར་རྒྱུད་ཀྱི་དོན་དུ་ཤེས་པར་གྱིས་ཤིག་གཉིས་པ་ལ་གཉིས། མིག་ལ་སོགས་པའི་སྒོར་ཡི་གེ་དགོད་པ་དང། །རླུང་
བུམ་པ་ཅན་སྒོམ་པའོ། །དང་པོ་ནི། འབྲོག་འགྱུར་ལས། མཆོད་རྟེན་རྣམས་ཀྱི་ལྕགས་སྒྲོག་ལྔ། ཞེས་འབྱུང་ཡང། མན་ངག་སྙེ་མ་འགྱུར་གསར་ལས། འབར་པོ་ལྔ་ཅན་མཆོད་རྟེན་སྒོ་ཞེས་བསྒྱུར་བ་ལེགས་པས། འབུར་པོ་ལྔ་ཞེས་
པ་མངལ་གྱི་སྐབས་ལ་བཤད་པ་དང་འདི་མི་འདྲ་བས། ལག་པ་གཉིས་དང། རྐང་པ་གཉིས་དང། མགོ་དང་ལྔའོ། །ལྔ་པོ་དེ་དག་དང་ལྡན་པ་ཅན་ནི་ལུས་ཡིན་ལ། མཆོད་རྟེན་ནི་ལུས་དེའི་མགོ་བོའོ། །འབྲོག་འགྱུར་ལས། སྒོ་ཡི་བུག་
པའི་སྒོམ་པ་ནི། ཞེས་འབྱུང་བ་ལས། མན་སྙེ་འགྱུར་གསར་ལས། དེ་ཡི་བུག་པར་སྒོམ་པ་སྟེ་ཞེས་བསྒྱུར་བ་ལེགས་པས། མགོ་བོ་ལ་སྟེང་གི་སྒོ་དང་སྨད་ཀྱི་སྒོ་གཉིས་ལས། མགོ་བོའི་སྟེང་གི་སྒོ་ནི་སྤྱི་གཙུག་གསེར་གྱི་སྒོ་དང་སྨིན་
མའི་དབུས་སོ། །གསེར་གྱི་སྒོ་དེ་ཡི་བུག་པར་ཀྵུཾ་དང་ཀྵུཾ་གྱི་འོག་ཧཱུཾ་བཀོད་དེ་བརྩེགས་པ་བསྒོམ་པར་བྱའོ། །སྨིན་དབུས་གནད་འབྱེད་པའི་སྒོར་ནི། ཧཱུཾ་དང་དེའི་ནང་བདེ་ཆེན་གྱི་འཁོར་ལོའི་ལྟེ་བར་ཧཾ་བཀོད་དོ། །མཆོད་རྟེན་དེའི་སྟེང་གི་སྒོ་
དེ་བས་དམའ་བའི་སྒོ་ལྕེའི་རྩ་བ་དང། མགྲིན་པའི་བུ་གའི་སྒོ་ཉིད་དུ་ནི་རིམ་པ་བཞིན། ས་བོན་སུཾ་དང་སྨྲི་ །བཏུང་བ་དང་བཏུང་མིན་གྱི་སྒོ་དང། །དེ་ཡི་སྟེ་ལྟེ་བའི་སྒོ་གསུམ་དུ་མེ་ཡི་ནི་ས་བོན་ཀྵཾཨྲ་

[014A]༄༅། །དམར་བ་དགོད་དོ། །འབྲོག་འགྱུར་ལས། དེ་ཡི་དང་པོ་དབུགས་ཀྱི་ཡང། ཞེས་པ་ལ། འགོས་འགྱུར་ལས། དེ་ལ་ཤིན་ཏུ་མཉམ་གཞག་པས། །དབུགས་ནི་སྔོན་བཞིན་བསྒོམ་པར་བྱ། ཞེས་འབྱུང་བ་རྡོ་རྗེ་མཁའ་འགྲོ་དང་
མཐུན་པས་ཤིན་ཏུ་ལེགས་ལ། དོན་ནི་ས་བོན་གྱི་ཡི་གེ་བཀོད་པ་དེ་རྣམས་ལ། ཤིན་ཏུ་མཉམ་པར་བཞག་པས་ཏེ་ཡིད་རྩེ་གཅིག་ཏུ་བྱས་ནས། དབུགས་ནི་སྔོན་དུ་བཤད་པ་བཞིན་དུ་བུམ་པ་ཅན་དུ་བྱས་ཏེ་བསྒོམ་པར་བྱ་
སྟེ། ཡི་གེ་བསྒོམ་པ་འདི་རྣམས་བུམ་པ་ཅན་གྱི་རླུང་རེངས་པར་བྱེད་པའི་ལྷན་ཅིག་བྱེད་རྐྱེན་ཡིན་པའི་ཕྱིར་རོ། མན་སྙེ་ལས། རླུང་འཆིང་བ་ནི། འདི་རྣམས་ཀྱི་དགོས་པའོ། ཞེས་མངོན་པར་དགོངས་པའོ་ཞེས་མིག་ལ་སོགས་པའི་
སྒོར་ཡི་གེ་བཀོད་པ་ནི། ནང་དུ་རླུང་འཆིང་བའི་ལྷན་ཅིག་བྱེད་རྐྱེན་དུ་གསུངས་པས། བུམ་པ་ཅན་བྱས་ནས་ཡི་གེས་མི་འགོག་པའམ། ཡི་གེས་སྒོ་རྣམས་བཀག་ནས་བུམ་པ་ཅན་མི་བྱེད་པ་ལྟ་བུ་མ་ཡིན་པར་གཉིས་ཀ་སྒོམ་པར་བྱའོ་
ཞེས་པ་སྟེ་གཉིས་ཀ་བྱས་ན་རླུང་འགོག་མྱུར་བའི་དགོས་པ་ཡོད་པར་གསལ་ལོ། །རླུང་གི་ཁ་དོག་ཅན་སྔོན་པོ་ལུས་ཏེ་ཧཱུཾ་ཡིག་ནི་རླུང་གི་དཀྱིལ་འཁོར་རྣམ་པར་བཞག་པའི་སེམས་ཀྱིས་བསྒོམ་སྟེ། མིག་གི་སྒོ་གཉིས་སུ་དགོད་དོ། །
ཧཱུཾ་ཡིག་འདི་ནི་འཕོ་བ་ལ་སོགས་པ་ལ་ཁ་དོག་དཀར་པོ་ཁོ་ནར་བྱའོ། །འདི་དང་ས་བོན་གཞན་རྣམས་ཀྱིའང་སྔོན་པོ་ཉིད་ནི་ལས་གཞན་སྒྲུབ་པ་ལ་ཁ་དོག་གཞན་ཉིད་མཚོན་པའོ། །རླུང་གི་ས་བོན་ནི་ཡཾ་ཡིན་ལ། ཡཾ་ས་བོན་དུ་ཡོད་པ་

[014B] ཞེས་པ་སྟེ་ཞར་བྱུང་ངོ། །མན་སྙེའི་འགྱུར་ལས། རླུང་གི་ས་བོན་རྩ་བ་ཅན་ཞེས་འབྱུང་ངོ། །རླུང་ནི་ས་ཡི་རྩ་བ་ཅན་ཞེས་པ་ལ། འགྲེལ་པས་བཤད་པ་མ་མཛད་ཅིང། རྐང་པ་སྔ་མ་ལས་དོན་ཟུར་པ་མེད་
ལ། རྡོ་རྗེ་མཁའ་འགྲོ་ན་ཡང་མེད་དོ། །ཐིག་ལེ་ནི་ཀླད་ཀོར་དང་ནཱ་ད་བསྒྱུར་ན་སྒྲ་ཙམ་ཡིན་ཡང། འདིར་ནཱ་ད་ཨུ་ཡིག་ཏུ་མན་སྙེ་ལས་བཤད་པས། འདི་གཉིས་ལྡན་པའི་ཡུཾ་ཞེས་པའི་ས་བོན་རྣ་བའི་སྒོ་གཉིས་དང་སྣའི་སྒོ་གཉིས་ལ་བཀོད་དེ་བསྒོཾ་
མོ། །དེ་ལྟར་སྒོ་སོ་སོར་ས་བོན་གྱི་ཡི་གེ་བཀོད་པ་རྣམས་སེམས་ཀྱིས་ཡོངས་སུ་བསྒོམ་པ་ཉིད་ཀྱིས་རླུང་ཕྱིར་འགྲོ་བ་དགུག་པ་སྟེ་དགག་པར་བྱ་ལ་ནང་དུ་གཞུག་པར་བྱའོ། །འབྲོག་འགྱུར་ལས། རྡོ་རྗེ་ཅན་གྱི་ཡོན་ཏན་གྱིས། །འཇིགས་པའི་
ལྕགས་ཀྱུ་ལ་སོགས་སྦྱར། ཞེས་པ་ལ། མན་སྙེ་འགྱུར་གསར་ལས། རྡོ་རྗེ་མ་ཞེས་དང། འཇིགས་མ་ཞེས་བསྒྱུར་བ་ལེགས་ལ། དོན་ནི་ཡེ་ཤེས་མཁའ་འགྲོ་མ་ལྷ་བཅུ་གསུམ་གྱི་འཁོར་གྱི་ལྷ་མོ་རྡོ་རྗེ་མཁའ་འགྲོ་མ་དང་སེང་གེ་མའི་ས་བོན་སུཾ་དང་སྨྲཾ་སྟེ་
སྔར་ལྕེའི་རྩ་བ་དང་མགྲིན་པར་བཀོད་པའོ། འཇིགས་མའི་ས་བོན་ནི་ཀྵུཾ་སྟེ་སྔར་སྤྱི་གཙུག་ཏུ་བསྒོམ་པར་བསྟེན་པའོ། །སོགས་ཀྱིས་བསྡུས་པ་ལྷ་མོ་ལྷག་མ་རྣམས་ཀྱི་ས་བོན་གྱི་ཡི་གེ་ལྷག་མ་རྣམས་བཟུང་ངོ། །སྔར་བཤད་པ་ལྟར་སྒོ་སོ་ཡུ་སོར་
ས་བོན་གྱི་ཡི་གེ་རྣམས་སྒོ་སོ་སོའི་ནང་དུ་དགོད་དོ། །གཉིས་པ་ནི་བུམ་པ་ཅན་གྱིས་རླུང་རེངས་པར་བྱེད་ཚུལ་ནི། གནས་བཅུ་ནི་སྔར་བཤད་པའི་སྒོ་དགུའི་སྟེང་དུ་སྙིང་གའི་སྒོ་བསྣན་པས་བཅུའོ། །མགོ་བོ་དང་སྤྱི་གཙུག་དང། སྨིན་དབུས་དང་

[015A]༄༅། །མིག་དང། རྣ་བ་གཡས་པ་དང། རྣ་བ་གཡོན་པ་དང། སྣ་དང། ཁ་དང། མགྲིན་པ་དང། རྒྱབ་སྟོད་ལྟག་པ་དང། ཕྲག་པ་དང་མཚན་ཁུང་དང། ནུ་མ་དང། སྙིང་ག་དང། ལྟེ་བ་དང། ཕོ་མཚན་དང། རྟགས་དང། བཤད་སྒོ་དང་
བརླ་དང། པུས་མོ་དང། བྱིན་པ་དང། རྐང་པའི་རྒྱབ་དང། མཐེ་བོང་དང། སོར་མོ་སྟེ་ལུས་ཀྱི་ཉི་ཤུ་རྩ་བཞིའི་གནས་ལས་འཇིགས་མས་ཏེ། གཏུམ་མོ་ཨཾ་ཡིག་གི་འོད་ཟེར་ལྕགས་ཀྱུ་ལྟ་བུས་དགུག་ཅིང་སྣ་བུག་ནས་ནང་དུ་འདྲེན་པའི་
དགང་བ་ལ་སོགས་པས་ཀྱང་བཀུག་ནས། གསང་གནས་ཀྱི་འཁོར་ལོའི་དབུས་སུ་རླུང་གོང་བུ་གཅིག་ཏུ་བྱས་ཏེ། དེའི་དྷཱུ་ཏཱིར་དམིགས་པ་གཏད་ནས་གསང་གནས་ཀྱི་བུམ་པ་ཅན་བསྒོམ་པར་བྱའོ། །དེ་ལྟར་གོམས་པར་བྱས་པ་དེས་
སྤར་བའི་གཏུམ་མོ་འབར་བའི་ལྕགས་ཀྱུ་འོག་ནས་འཆད་པའི་སྙིང་གའི་རླུང་གི་དཀྱིལ་འཁོར་ལ་སོགས་པ་རྣམས་ལ་སྦྱོར་བར་བྱའོ། །རླུང་བུམ་པ་ཅན་སྒོམ་པའི་བཤད་པ་གཞན་རྣམས་ལ་སྟེང་གི་སྣ་སྒོ་ནས་སྟེང་རླུང་ཕྱིར་འཐེན་
པ་དང། ལུས་ཀྱི་སྨད་ནས་འོག་གི་རླུང་གྱེན་དུ་འཐེན་པ་ཙམ་གྱི་ཁ་སྦྱར་ལས་མ་བཤད་ལ། འདིར་ནི་ཕྱིར་རྒྱུ་བའི་རླུང་འཐེན་པར་མ་ཟད། ཕྱིར་མི་རྒྱུ་བའི་ཁྱབ་བྱེད་ཀྱི་རླུང་སྤྱི་བོ་དང། སྤྱི་གཙུག་ལ་སོགས་པའི་ལུས་ཀྱི་ནང་གི་གནས་རྣམས་
ནས་བཀུག་སྟེ། བུམ་པ་ཅན་བསྒོམ་པར་བཤད་པས་གཞན་རྣམས་ལས་ཁྱད་པར་དུ་འགྱུར་རོ། །ནད་བསྐྱེད་པ་རྣམས་ཕལ་ཆེར་ཁྱབ་བྱེད་ཀྱིས་བསྐྱེད་པར་བཤད་པས། ཁྱབ་བྱེད་ཀྱི་རླུང་བསྡུས་ཏེ་དུལ་བར་བྱེད་པ་ནི། ནད་འཕྲོག་པ་ལ་

[015B] །རྡོ་རྗེ་མཁའ་འགྲོའི་འགྲེལ་པར་འཕོ་བ་ལ་སྔོན་དུ་གཏུམ་མོ་བསྒོམས་ནས་ལུས་སྦྱང་དགོས་པར་བཤད་པ་ཡང་གསང་གནས་ཀྱི་བུམ་པ་ཅན་བསྒོམ་པ་དང་ལྷན་ཅིག་ཏུ་རྩ་གསུམ་འཁོར་ལོ་བཞི་དང་བཅས་པ་གསལ་བཏབ་ནས། རྩ་
འདབ་ལ་ཡི་གེ་དགོད་པ་མ་བྱུང་ཡང། དབུས་ཀྱི་ཡི་གེ་བཞི་བཀོད་དེ་འབར་འཛག་གི་དམིགས་པ་ལ་སེམས་གཏོད་པར་བྱས་ན་ལེགས་པར་སེམས་སོ། །དེ་ལྟར་འཕོ་བ་ལ་དབང་པོའི་སྒོར་འགྲོ་བའི་རླུང་ནང་དུ་ལྡོག་པ་བྱེད་པ་དང། གསང་གནས་ཀྱི་བུཾ་
པ་ཅན་གྱིས་རླུང་འཆིང་བ་ནི་སྲོག་དབུ་མར་འཇུག་པའི་ཆེད་ཡིན་ལ། །སྲོག་དབུ་མར་འཇུག་པ་སྔོན་དུ་འགྲོ་བ་ནི། སྲོག་དབུ་མར་ཞུགས་པ་ན་འཆི་བའི་རིམ་པ་དང་རྗེས་སུ་མཐུན་པའི་རླུང་ཐིམ་པར་འགྱུར་བ་འབྱུང་བ་ཡིན་ལ། དེ་བྱུང་ན་འཕོ་བས་རྣམ་
ཤེས་ལུས་ལས་འདོན་པའི་རིམ་པ་རྣམས་འགྲུབ་པར་སླ་བའི་ཆེད་ཡིན་ཏེ། གྲོང་འཇུག་ལ་སྦྱང་བ་འདི་རྣམས་སྔོན་དུ་གཏོང་བའི་རྒྱུ་མཚན་ཡང་དེས་ཤེས་པར་བྱའོ། །བྷ་བ་བྷ་དྲས་གཏུམ་མོ་བསྒོམས་ནས་ལུས་སྦྱོང་བ་སྔོན་དུ་གཏོང་དགོ་
པར་བཤད་པ་ཡང། གཏུམ་མོ་འབྱོངས་ན་བྱང་སེམས་དཀར་དམར་གཉིས་ལུས་ཀྱི་གནས་རྣམས་ལས་བསྐྱེད་པ་བདེ་བླག་ཏུ་ནུས་ལ། དེ་ལྟར་ནུས་ན་སེམས་རྟེན་དུ་གྱུར་པའི་ཐིག་ལེ་དཀར་དམར་ཡང་བསྐྱོད་པར་ནུས་པ་ལ་དགོངས་པར་
མངོན་ཏེ། གནད་འདི་རྣམས་འཕོ་བ་ལ་དགོས་པར་ཤེས་པ་ཤིན་ཏུ་གལ་ཆེ་བར་སྣང་ངོ། །དེས་ན་འཕོ་བའི་སྔོན་དུ་ལུས་དང། ལུས་ཀྱི་མཐའ་སྤྱོད་ལུགས་རྣམས་ནི་རྫོགས་རིམ་གྱི་ཡང་གནད་དམ་པར་སྣང་བས། འདི་རྣམ་ཤེས་ལུས་
[016A]༄༅། །ལས་འདོན་པའི་འཕོ་བ་ཙམ་གྱི་དབང་དུ་བྱས་པ་མིན་པར་ཤེས་པར་བྱའོ། །བཞི་པ་ནི། འབྲོག་འགྱུར་ལས། གོ་འཕང་གནས་ཀྱི་གོ་འཕང་སྟེ། ཞེས་པ་ལ། མན་སྙེ་འགྱུར་གསར་ལས། གོ་འཕང་གནས་ཀྱི་
གཞི་ལ་ཅི། ཞེས་འབྱུང་བ་ལེགས་ལ། གོ་འཕང་ནི་འཕོ་བའི་འབྲས་བུ་རྟེན་ཁྱད་པར་ཅན་ནོ། །དེའི་གནས་ནི་འཕོ་བའི་རྣལ་འབྱོར་རོ། །དེ་ལ་གོམས་པས་གནས་ནས་གཞི་ལས་ཏེ། རྣམ་ཤེས་འདོན་པའི་རྟེན་དམིགས་པ་ལ། གོང་
དུ་བསྐྱོད་པའི་ས་བོན་ཅི་ལ་སྦྱར་ཞེས་དྲིས་ལ། དེའི་ཤུགས་ཀྱིས་འོག་གི་གནས་སུ་ས་བོན་ལ་སྦྱར་བའང་གསུངས་སོ། །དེའི་ལན་དུ། ཡི་གེ་ཕྱེད་དང་གཉིས་བུག་པའི་སྒོ་དགུའི་སྟེང་དུ་སྟེ། གསེར་གྱི་སྒོ་ལ་དག་པའམ་སྦྱར་བར་
བྱའོ་ཞེས་པས་ལན་བསྟན་ནོ། །མཛོད་སྤུ་ནི་སྨིན་དབུས་སོ། །དེར་སྐྲ་དཀར་ཉམས་པར་བྱེད་པ་ཉེ་བར་མཚོན་པའི་ས་བོན་ཧཾ་དང་ཧཱུཾ་དགོད་ལ། ས་བོན་དེ་གཉིས་ཀྱིས་སྐྲ་དཀར་ཉམས་པར་བྱའོ། །དྲག་པོ་ནི་འཆི་བའི་རྒྱུའོ་ཞེས་པས་
འཚོ་བ་འཛིན་པ་རྣམས་ཀྱི་སྒྲ་སྐད་དེ། དེའི་སྟེང་དུ་གསང་ཆེན་པོར། ནང་གི་བརྗོད་པས་བསྐུལ་བར་བྱ། ཞེས་སྦྲེལ་ལོ། །དེ་ཡི་གེ་ཅི་ཡི་གདངས་ཡིན་ཅེ་ན། ཨ་ཀ་ཙ་ཊ་ཏ་བ་ཡ་ཤ་སྟེ་སྡེ་པ་བརྒྱད་རྣམས་ཀྱི་མཐའ་ནི་ཧ་ཡིག་སྟེ། དེ་ས་བོན་
ཨི་ཡིག་གིས་ཁྱད་པར་དུ་བྱས་ན་ནི། དྲག་པོ་ཡི་གེ་ཕྱེད་ཀྱིས་སྦྱར་བའོ། །ཡི་གེ་ཕྱེད་དང་གཉིས་ནི་སྦྱང། ཞེས་པ་ལ་མན་སྙེ་འགྱུར་གསར་ལས། ས་བོན་ཡི་གེ་ཕྱེད་ཀྱིས་སྦྱར། ཞེས་འབྱུང་ངོ། །ཡི་གེ་ཕྱེད་པ་དེ་གང་ཞེ་ན། སྡེ་པ་

[016B] སྡེ་པ་སྔ་མ་དང་པོ་ཅན་ཏེ་ག་སྡེའོ། །དེ་ཡི་སྔ་མག་ཡིས་བོད་ནོ། །འབྲོག་འགྱུར་ལས། འཇིགས་དང་འཇིགས་པའི་སྡེ་ཚན་གྱི། །དང་པོ་ལ་སོགས་དང་པ་ནི། ཞེས་
པ་འགྱུར་མི་ལགས་པས། མན་སྙེའི་འགྱུར་ལས་སྡེ་པ་སྔ་མ་དང་པོ་ཞེས་པ་འགྱུར་ལེགས་ཏེ། མདོར་བསྡུ་ན། ཧི་ཡི་གེ་གང་པོ་དང། ཀ་དབྱངས་མེད་ཡི་གེ་བྱེད་པར་བྱས་པའི་ཧི་ཀ་གོ་ །མན་སྙེ་ལས། སྒྲ་ཡི་སྒྲས་ཞེས་འབྱུང་བའི་སྒྲ་ནི་
འོག་གི་གསང་གནས་ཀྱི་རླུང་ངོ། །སྒྲས་ཞེས་པ་ནི་རླུང་དེས་སྦར་བའི་གཏུམ་མོའི་སྒྲ་ཡིས་སོ། །རླུང་གི་ས་བོན་ནི་ཡུཾ་སྟེ། འོག་མ་ལས་ཞེས་པ་ནི། ཡི་གེ་དེ་རླུང་གི་དཀྱིལ་འཁོར་གྱི་འོག་གི་མཐར་འགོད་ཅིང། སྟེང་གི་མཐར་ཡང་རླུང་གིས་
བོན་དེ་དགོད་ལ། འདི་ཐམས་ཅད་རླུང་གི་དཀྱིལ་འཁོར་ལ་གནས་པར་སེམས་ཀྱིས་བསྒོམས་པས། ནང་གི་གལ་ཏེ་གནས་ནི་ཉི་ཤུ་རྩ་བཞི་རྣམས་ནས་བསྐྱོད་པའི་རླུང་བཀུག་ནས། དེ་ནས་གསང་བའི་འཁོར་ལོ་ལས་སྟེང་དུ་ལྟེ་བ་
དང་སྙིང་ག་དང། དེ་ལས་སྟེང་དུ་མགྲིན་པ་དང། སྨིན་དབུས་ཀྱི་མཚམས་དང། དེ་ལས་གོང་དུ་འཕོ་བའི་དུས་སུ་བསྐུལ་བར་བྱ་བ་ནི་མཆོག་གོ་རྣལ་འབྱོར་པ་ཡིས་གལ་ཏེ་སླར་ཡང་འཆི་བ་བཅོམ་ནས་སྐྲ་དཀར་ལ་སོགས་པ་ཉམས་པར་
འདོད་བདེའི་ཚེ། འཕོ་བའི་ཐབས་བསྒོམ་པ་པོར་ནས་གཞན་རྣམས་བསྒོམ་ཞིང། སྟེང་གི་ཡི་གེ་སྐྲ་དཀར་ཉམས་བྱེད་ཀྱི་ས་བོན་ཧཾ་དང། ཧཱུཾ་ནག་པོར་བསྒོམས་ལ་བཟའ་བར་བྱ་བ་སྟེ། འོད་ཟེར་ནག་པོ་རྣམས་ཀྱིས། བདུད་རྩིའི་ཆར་པས་ཁྱབ་པར་

[017A]༄༅། །བྱས་ནས་མགོ་བོ་དང། གཞན་དུ་ཡང་སྐྲ་དཀར་དང་སྤུ་དཀར་པོ་བསལ་བར་བྱའོ། །འདི་ཡང་ཉེ་བར་མཚོན་པ་སྟེ། གདམས་ངག་ཇི་ལྟ་བར་བསྒོམ་པའི་དབྱེ་བ་ལས། གཉེར་མ་དང་ནད་དང་འཆི་བ་ཉམས་པར་
བྱེད་པ་སོགས་ལའང་བྱའོ། །འདིར་ནུས་པ་མེད་པ་ཡང་མཆོག་ཏུ་བསྐུལ་བར་བྱའོ། །ཞེས་གསུངས་སོ། །དེའི་ཚེ་ནི་བུག་གུ་སྟེ་སྒོ་དགུའི་སྟེང་མ་མཆོག་སྟེ་སྤྱི་གཙུག་གསེར་གྱི་སྒོ་ཕྱེ་ནས་འཕྲལ་དུ་ཡིད་ཉིད་འཕོ་བར་བྱེད་དོ། །ལྔ་པ་ནི་
གལ་ཏེ་སྒོ་མཆོག་ནས་འཕོ་བ་དེ་སྡིག་པ་ཅན་གྱི་གང་ཟག་གིས་བྱེད་པར་མི་ནུས་སམ་སྙམ་ན། དེ་ལ་ཡང་སྒོ་མཆོག་ནས་འཕོ་བ་ཡོད་པར་སྟོན་པ་ནི། ཉིན་བཞིན་ཞེས་པ་ལ་སོགས་སོ། །སཾ་པུ་ཊའི་འགྱུར་གཉིས་དང་རྡོ་རྗེ་མཁའ་
འགྲོ་དང་གདན་བཞི་ལས། ཉིན་ཞིང་དང་ཉིན་རེ་ཞེས་འབྱུང་ལ། མན་སྙེ་ལྟར་ན། ལྷ་དང་བྲམ་ཟེ་གསོད་པ་དང། ཞེས་འབྱུང་ངོ། །དེ་ལ་ལྷའི་སྐུ་གཟུགས་ལ་སོགས་འཇིག་པའམ། ཉིན་རེ་ཞིང་བྲམ་ཟེ་སྟེ་སྡིག་པ་དང་བྲལ་བའི་མི་
རྣམས་གསོད་པ་དང། ཕ་མ་དང་དགྲ་བཅོམ་པ་གསོད་པ་དང། དགེ་འདུན་གྱི་འཁོར་ལོའི་དབྱེན་བྱེད་པ་དང། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་སྟེ། མཚམས་མེད་པ་ལྔ་ནི་བྱེད་པ་དང། ཆོམ་རྐུན་ལ་ལོངས་
སྤྱོད་པ། ཞེས་པ་ལ། རྡོ་རྗེ་མཁའ་འགྲོ་ལས། རྐུ་འཕྲོག་འདོད་ལ་སྤྱོད་པའང། ཞེས་འབྱུང་བ་ལེགས་པས། མ་བྱིན་པར་ལེན་པ་དང། འདོད་པས་ལོག་པར་གཡེམ་པ་ཡང། གསེར་གྱི་སྒོ་ནས་འཕོ་བའི་ལམ་འདིས་གྲོལ་

[017B] །གྲོལ་བའི་དོན་ནི་འཕོ་བའི་ལམ་གྱིས་སྔོན་བག་མེད་པ་བྱས་པའི་སྡིག་པས་གོས་པར་མི་འགྱུར་བ་སྟེ། དེའི་དབང་གིས་ངན་སོང་དུ་མི་འགྲོའོ། །མང་པོས་ཅི་བྱ་སྟེ། སྲིད་པ་འཁོར་བའི་སྐྱོན་ཉོན་མོངས་ལ་སོགས་པ་དང་
ནད་དང་རྒ་བ་ལ་སོགས་པ་ལས་རིང་དུ་འགྱུར་ཏེ། འཕོ་བའི་མཐུས་བདེ་འགྲོར་སྐྱེས་པ་ན། བྱང་ཆུབ་སེམས་དཔའ་ལ་སོགས་པ་དང་མཇལ་བས་སྐྱོན་དེ་རྣམས་རྩད་ནས་འབྱིན་པའི་ཐབས་སྒྲུབ་པའི་ཕྱིར་རོ། དཔེར་ན་འདམ་ལས་སྐྱེས་པའི་པདྨ་
གཟི་བརྗིད་དྲི་མ་མེད་པ་དང་ལྡན་པ་དེ་བཞིན་དུ། འདམ་སོགས་ཞེས་པའི་སོགས་ཀྱི་སྐད་དོད། མན་སྙེར་དང་པོའི་དོན་དུ་བཤད་པ་ལེགས་པས། འདམ་ལྟ་བུའི་སྡིག་པ་རྣམས་ཀྱིས་དང་པོར་ལུས་ལ་གོས་པ་ཡིན་ཡང། འཕོ་བ་བྱས་པས་སྲིད་པ་
བར་དོ་ལ་སོགས་པ་རྣམས་སུ་ཡེ་ཤེས་ཏེ། ཡིད་ཀྱི་རང་བཞིན་གྱི་སྐུ་སྟེ་ལུས་ཀྱིས་རང་འདོད་པའི་གནས་སུ་སྤྱོད་པར་འགྱུར་རོ། །དེ་ལྟར་དུ་རྒྱུད་མང་པོ་ལས་གསུངས་པས་ཤིན་ཏུ་དོན་ཆེ་བའི་ཕྱིར་ཚུལ་འདི་ལ་འབད་པར་བྱ་དགོས་སོ། །དྲུག་པ་ནི་
འཕོ་བའང་འཆི་བའི་བུས་ཐོབ་པ་སྟེ། དུས་ལ་བབ་ན་འཕོ་བྱ་སྟེ། དུས་མ་ཡིན་པར་འཕོ་བ་བྱས་ན། ལྷ་གསོད་པའི་སྡིག་པར་འགྱུར་ཏེ། དེའང་ཕུང་པོ་སངས་རྒྱས་ལྔ་བདག་ཉིད། །དེ་ལ་སྨོད་པ་བརྒྱད་པ་ཡིན། །ཞེས་པའི་ཉེས་པ་འབྱུང་བས། ཡོན་ཏན་
མི་སྐྱེ་བར་མ་ཟད་སྐྱོན་བསྐྱེད་པས་འཕོ་བར་མི་བྱའོ། དུས་སུ་འཕོ་བར་བྱའི་དུས་མ་ཡིན་པར་འཕོས་ན། ཉེས་པ་བསྐྱེད་པ་དེའི་ཕྱིར། ལུས་ཀྱི་སྟེ་ལུས་ལ་འཆི་བའི་མཚན་མ་སྟེ་རྟགས་བྱུང་བ་ཤེས་ནས་བློ་སྟེ་རྣམ་དཔྱོད་དང་ལྡན་པས་འཕོ་བའི་

[018A]༄༅། །རྣལ་འབྱོར་བརྩམ་པར་བྱ་སྟེ། གདན་བཞི་ལས། དེ་བས་ལུས་ལ་རྟགས་བྱུང་ན། །བློ་དང་ལྡན་པས་སྦྱོར་བ་བརྩམ། །ཞེས་གསུངས་སོ། རྡོ་རྗེ་མཁའ་འགྲོ་དང་སྡོམ་འབྱུང་ལས་ཀྱང། ལྷ་རྣམས་གསོད་པ་ཙམ་གྱིས་
ནི༑ ༑དམྱལ་བར་ངེས་པར་བསྲེག་པར་འགྱུར། །དེ་བས་འཆི་བའི་མཚན་མ་ནི། །མཁས་པས་འབད་དེ་ཤེས་པར་བྱ། ཞེས་འཕོ་བའི་ནུས་པ་ཐོབ་ཀྱང། དུས་མ་ཡིན་པར་འཕོས་ན་དམྱལ་བར་ལྟུང་བར་བཤད་པའི་ཉེས་དམིགས་ཤིན་ཏུ་ཆེ་
བས་འཕོ་བའི་དུས་གང་ཡིན་པ་ཤེས་པ་ཤིན་ཏུ་གལ་ཆེ་བར་སྣང་ངོ། །དེ་ལ་འཕོ་བའི་དུས་ནི་འདི་ཡིན་ཏེ། ཞེས་རྒྱུད་རྣམས་ལས་གསལ་བར་མ་བཤད་ཀྱང། དེའི་ཕྱིར་ལུས་ཀྱི་མཚན་ཤེས་ནས། ཞེས་པ་དང། དེ་བས་འཆི་བའི་
མཚན་མ་ནི། ཤེས་པར་བྱ་ཞེས་པ་རྣམས་ཀྱི་དོན་གདན་བཞི་ལས། ལུས་ལ་འཆི་ལྟས་ཀྱི་རྟགས་བྱུང་ན་འཕོ་བ་བརྩམ་ཞེས་གསུངས་པ་ལྟར་ཤེས་པར་བྱའོ། དེའང་འཆི་ལྟས་ཀྱི་རྟགས་བྱུང་བ་ཙམ་ནས་རྣམ་ཤེས་ལུས་ལས་འདོན་པའི་འཕོ་བ་བྱེད་པ་མ་ཡིན་གྱི། འཆི་རྟགས་བྱུང་ནས་འཆི་བླུ་བྱས་ཀྱང་མི་ཟློག་པར་མཐོང་བ་དགོས་སོ། །འོ་ན་འཆི་བླུ་བྱས་ནས་མི་ཟློག་པར་མཐོང་ན། དེ་ཙམ་ནས་འཕོས་པས་ཆོག་གམ་སྙམ་ན་དེས་ཀྱང་མི་ཆོག་སྟེ། དཔེར་ན་སྔར་བཤད་
པ་ལྟར་གྱི་འཆི་རྟགས་བྱུང་ནས་ལོ་བརྒྱད་ན་འཆི་བ་སོགས་ལ་འཆི་བླུ་བྱས་ཀྱང་ཟློག་མི་ནུས་པར་མཐོང་བ་ཙམ་ནས་འཕོ་བ་བྱས་ན། དུས་མིན་ལྷ་རྣམས་གསོད་པར་འགྱུར། ཞེས་པའི་སྐྱོན་དུ་འགྱུར་བའི་ཕྱིར་རོ། །འོ་ན་དེ་དག་ལ་འཕོ་

[018B] གདན་བཞིའི་འགྲེལ་པ་ལས། རིམས་ལ་སོགས་པས་མ་འཕོག་པར། ཞེས་བྱ་བ་ནི། རིམས་ལ་སོགས་པས་ཕོག་པ་ན། གོང་དུ་འཕོ་བའི་སྦྱོར་བ་མི་ནུས་པའི་ཕྱིར་དང། འཇིག་རྟེན་པས་བརྙས་པའི་ཕྱིར་དུས་ཟད་པ་
ལས། ཟླ་བ་དྲུག་གི་གོང་རོལ་ཏུ་སྟོན་ནོ། །ཞེས་འདི་ཙམ་ན་འཆིའོ་ཞེས་པའི་དུས་ཟད་པ་ལས། ཟླ་བ་དྲུག་གི་གོང་དུ་འཕོ་བར་གསུངས་ཏེ། འཆི་ལྟས་བྱུང་ནས་ལོ་གཅིག་ནས་འཆི་བ་ཡན་ཆད་ཀྱི་དབང་དུ་བྱའོ། །སྔར་བཤད་པ་ལྟར་རིམས་ལ་སོགས་པའི་
ནད་ཀྱིས་མ་གདུངས་པའི་གོང་དུ་འཕོ་བ་བྱ། ཞེས་པའི་དགོངས་པ་འཕོ་བའི་རྣལ་འབྱོར་གྱི་ནུས་པ་ཐོབ་པ་རྣམས་ཀྱང་ནད་ཀྱིས་མནར་བ་ན་གོང་དུ་འཕོ་མི་ནུས་པ་དང། འཕོ་མི་ནུས་པ་ན་འཇིག་རྟེན་པས་ཀྱང་བརྙས་ཤིང། མི་སྙན་པ་སྒྲོག་པའི་ཕྱིར་ན་ནད་
ཀྱིས་མ་ཕོག་པའི་གོང་དུ་འཕོ་བ་བྱ་ཞེས་བསྟན་པ་ལྟར་ཡིན་པས། འཆི་བའི་ནད་ཀྱིས་ཐེབས་པའི་དུས་སུ་འཕོ་བ་བྱེད་པ་ནི་རྒྱུད་རྣམས་ཀྱི་དོན་དུ་མི་སྣང་ངོ། །འཆི་ལྟས་བྱུང་ནས་འདི་ཙམ་ན་འཆི་ཞེས་པའི་ངེས་པ་མ་ཐོབ་པ་རྣམས་ལ། འཆི་བླུ་བྱས་
ཀྱང་མི་ཟློག་པའི་མཚན་མ་མཐོང་ན། ཇི་ལྟར་བརྟགས་པས་ཇི་ལྟར་འོས་པ་ཞིག་གི་མཚམས་སུ་འཕོ་བ་བྱས་ན། དུས་མ་ཡིན་པར་འཕོས་པའི་ཉེས་པ་མེད་དམ་སྙམ་སྟེ། དཔེར་ན་པཎྜི་ཏ་ག་ཡ་དྷ་རའི་རྣམ་པར་ཐར་པ་བཞིན་ནོ། །དེས་ན་མན་
སྙེ་ལས་དུས་ལ་བབ་པ་ན་འཕོ་བར་གསུངས་པའི་འབྲུ་གནོན་ལ། འཆི་བའི་དུས་ལ་བབ་པ་ན། །ཞེས་བཤད་པའང་འཆི་ལྟས་བྱུང་བ་ལ་ཟློག་ཐབས་བྱས་ཀྱང་མ་ཟློག་པའི་དུས་ལ་བྱའི། འཆི་ནད་ཀྱིས་ཐེབས་པའི་དུས་ལ་མི་བཟུང་ངོ། །གཉིས་

[019A]༄༅། །པ་འཕོ་བའི་ལམ་ཉིད་བཤད་པ་ལ་གཉིས། ཚིག་གི་དོན་སོ་སོར་བཤད་པ་དང། ཉམས་སུ་བླངས་པའི་རིམ་པ་བསྡུས་ཏེ་བསྟན་པའོ། །དང་པོ་ལ་གསུམ། ཡེ་ཤེས་མཁའ་འགྲོ་མ་སྒོམ་པའི་གཞུང་བཤད་པ་དང་
དེའི་སྒོ་རྣམས་སུ་ས་བོན་གྱི་ཡི་གེ་བཀོད་ནས་རླུང་གཡོ་བ་མེད་པར་བྱ་བ་དང། འཕོ་བའི་དམིགས་པ་དངོས་བསྟན་པའོ། །དང་པོ་ནི། སྟོང་པ་ཉིད་དང་སྙིང་རྗེའི་བདག་ཉིད་ཀྱིས་འཕོ་བ་བསྒྲུབ་པར་བྱ་སྟེ། བྱེད་པའི་ཁྱད་པར་ལས་ཏེ་ལྷའི་རྣལ་
འབྱོར་ཁྱད་པར་པས་ཇི་ལྟར་འཕོ་བའི་དེ་ཉིད་སྒྲུབ་པར་བྱེད་པ་རྡོ་རྗེ་སྙིང་པོ་ཉོན་ཅིག་སེམས་ཀྱི་དངོས་པོ་སྟེ་རང་བཞིན་གྱིས་ནི་རོ་གཅིག་པའི་མཉམ་པ་ཉིད་སྔར་རབ་བྱེད་དང་པོར་གསུངས་པའི་ཁམས་བཅོ་བརྒྱད་ཀྱི་མཚན་ཉིད་
ཐམས་ཅད་ལ་སྔར་རབ་བྱེད་དང་པོར་གསུངས་པའི་སྟོང་པ་ཉིད་ཀྱི་ནི་མཚན་ཉིད་ཡང་དག་པ་དང་ལྡན་པར་གཟུགས་སོགས་ཐམས་ཅད་གཞིག་པར་ཏེ་མི་དམིགས་པར་བྱ་བ་ནི། སྔར་གྱི་སྟེ་སྔོན་དུ་བསྒོམ་པར་བྱའོ། །དེ་ནས་རང་
གི་སྙིང་གའི་ཟླ་བའི་དཀྱིལ་འཁོར་གྱི་དབུས་སུ་སངས་རྒྱས་ལྔ་སྟེ། ཡེ་ཤེས་ལྔའི་བདག་ཉིད་ཅན་གྱི་ས་བོན་ཧཱུཾ་འོད་ཟེར་དམར་པོ་དང་ཧཱུཾ་ཡིག་འདི་ནི་འོད་ཟེར་ཉི་མའི་འོད་ཟེར་ལྟ་བུ་འབར་བའི་ངོ་བོ་སེམས་ཀྱི་མཚན་པར་བྱ་བ་སྟེ་བསྒོམས་པར་བྱ་
ལ། ཧཱུཾ་ལ་གནས་པའི་འོད་ཟེར་གྱིས་ཡེ་ཤེས་མཁའ་འགྲོ་མ་མདུན་དུ་བཀུག་པར་སེམས་ཀྱིས་ནི་བསམ་ཞིང། མཆོད་པ་དང་སྐྱབས་སུ་འགྲོ་བ་དང་སྡིག་པ་བཤགས་པ་དང་སེམས་བསྐྱེད་པ་ལ་སོགས་པ་བྱས་ནས། སྣ་

[019B] ས་བོན་ཧཱུཾ་དཀར་པོའི་གཟུགས་ཀྱིས་ནི་ཡེ་ཤེས་མཁའ་འགྲོ་མའི་གཟུགས་བསྐྱེད་ནས་པདྨ་དང་ཟླ་བའི་གདན་ལ་བཞུགས་པར་ནི། ཡེ་ཤེས་མཁའ་འགྲོ་མར་བདག་ཉིད་བསམ་པར་བྱ་
སྟེ། ཞལ་གསུམ་མ་དང་ཕྱག་དྲུག་ཉིད་དང། ཞལ་རེ་རེ་ལ་སྤྱན་གསུམ་གསུམ་དང་དབུ་རྒྱན་གྱིས་ནི་བརྒྱན་པ་དང། རྩ་བའི་ཞལ་བགྲད་ཅིང་དཀར་བ་དང་གཡས་ཞལ་ཁྲོས་ཤིང་ནག་པ་དང། གཡོན་ཞལ་སྒེག་ཅིང་དམར་བ་དང། རིན་པོ་
ཆེའི་རྒྱན་རྣམས་ཀུན་གྱིས་རྣམ་པར་བརྒྱན་ཅིང། ཀུནྡ་དང་ཟླ་བའི་མདོག་ལྟར་དཀར་བ། ཤིན་ཏུ་མཛེས་པའི་སྣ་ཚོགས་པའི་གོས་ཀྱིས་བརྒྱན་ཅིང། སྐྲའི་ཞགས་པ་ཆས་ལེགས་པ་དང། སངས་རྒྱས་སྤྲིན་ནི་སྤྲོ་བ་རྣམས་ཀྱིས་ནམ་མཁའི་
ཁམས་འགེངས་པ། སེམས་དཔའི་སྐྱིལ་མོ་ཀྲུང་དུ་གནས་པ་བསམ་མོ། །ཕྱག་གཡས་ཀྱི་དང་པོར་མདའ་ནི་དགོད་པར་བྱ་ལ། དེ་བཞིན་དུ། གཉིས་པར་ལྕགས་ཀྱུ་ཉིད་དང། གསུམ་པར་རྡོ་རྗེ་འཕྱར་བའོ། །གཡོན་གྱི་དང་པོར་སྙིང་གར་
སྡིག་མཛུབ། ཞགས་པ་དང་བཅས་པ་ཉིད་དང། གཉིས་པར་དཔག་བསམ་གྱི་ཤིང་གི་ལྕུག་མ་དང། གསུམ་པར་གཞུ་ཡི་གོ་ཆས་ཁྱབ་ཅེས་པ་ལ། འགྲེལ་པར་སྟེང་དུ་གོ་གོན་པའི་གཞུ་བསྣམས་པ་ཞེས་འབྱུང་བ་ནི། གདན་བཞི་
ལས་སྟེང་དུ་གཞུ་ནི་འགེངས་པ་སྟེ་ཞེས་འབྱུང་བ་ལྟར་བྱ་སྟེ་གཡས་པའི་ཕྱག་མཚན་རྣམས་ནི་ཡས་རིམ་དང། གཡོན་པའི་ཕྱག་མཚན་རྣམས་ནི་མས་རིམ་ནས་འགོད་པའོ། །འོད་ཟེར་གྱི་འཕྲེང་བ་དུ་མ་ཅན་དབུགས་ཀྱི་རླུང་ནི་ཕྱིར་གཡོ་

[020A]༄༅། །བ་མེད་པར་བསྒོམ་པར་བྱའོ། །གཉིས་པ་ནི། དབུགས་མི་གཡོ་བ་ཉིད་ཇི་ལྟར་བྱ་ཞེ་ན། ཧཱུཾ་སུཾ་ཡུཾ། ཀྵུཾ་སྨྲྱུཾ་ཧྨྲྱུཾ་ཡྨྲྱུཾ་ཀྵྨྲྱུཾ་ཞེས་པའི་ས་བོན་བརྒྱད་ནི་བརྩོན་པ་དང་ལྡན་པ་ཡིས་ཡི་གེའི་གཟུགས་ཀྱི་རྣམ་པར་དགོད་པའི་
སྒོ་ནས་མིག་ལ་སོགས་པའི་སྒོར་དགོད་པར་བྱའོ། །དེ་ལའང་གོ་ཆའི་དོན་དུ་ཕྲག་པ་གཉིས་ལ་ཧྨྲྱུཾ་དང་སྙིང་གར་ཡྨྲྱུཾ་དགོད་ལ། ལྷག་མ་དྲུག་སྒོ་དགུར་དགོད་དོ། །ལྕེའི་རྩ་བར་སུམ་དང་མགྲིན་པའི་བུ་གར་སྨྲྱུཾ་སྟེ་གཉིས་ནི་ཁའི་སྒོ་
ཞེས་སྒོ་གཅིག་ཏུ་བགྲང་བ་ལ་གཉིས་དགོད་པའོ། །འོ་ན་སྒོ་ལྷག་མ་བརྒྱད་ཡོད་པ་ལ་ཡི་གེ་ཚན་པ་བཞིར་བྱེད་པ་ཇི་ལྟར་ཡིན་ཞེ་ན། ཧཱུཾ་ལ་གསུམ་ཡོད་ཀྱང་ཀྵུཾ་གི་འོག་གི་ཧཱུཾ་མི་བརྩི་བས་ཧཱུཾ་གཉིས་དང། ཡུཾ་ལ་གཉིས་དང་
ཀྵཾ་ལ་གསུམ་དུ་བྱེད་པས་སྐྱོན་མེད་དོ། །འདིར་སྨིན་མཚམས་ཀྱི་ཧཱུཾ་གི་ནང་དུ་ཧཾ་བཀོད་པ་མ་བགྲངས་འདུག་གོ་ས་བོན་དེ་རྣམས་ཀྱང་ཨཱ་ལི་ཀཱ་ལི་རབ་ཏུ་སྦྱར་བ་ལས། ཇི་ལྟར་རིགས་པར་བཏུས་པ་ཅན་ཏེ་མན་སྙེ་ལས་ས་བོན་ལྡན་
ཞེས་པའི་དོན་དུ་བཤད་དོ། །གལ་ཏེ་ཡང་ཡི་གེ་རྣམས་སྔར་ཁ་དོག་སྣ་ཚོགས་པར་བརྗོད་མོད་ཀྱང། འདིར་ས་བོན་ཐམས་ཅད་ཁ་དོག་དཀར་པོ། །ཟླ་བའི་འོད་ཟེར་ལྡན་པ་སྟེ་འོད་ཟེར་དཀར་པོ་ཅན་རྣམས་སོ། །འདིར་མན་སྙེ་ལས་
འོད་ཟེར་འཐུག་པོ་རྣམས་ཀྱིས་བར་མཚམས་མེད་པར་བྱས་ནས་ནང་དུ་མགོ་བོ་བསྟན་པ་རྣམས་བསམ་མོ། །ཞེས་གསུངས་པས། ཡི་གེ་རྣམས་མགོ་བོ་ནང་དུ་བསྟན་པ་ལ། འོད་ཟེར་འཐུག་པོ་རྣམས་ཀྱིས་སྒོ་སོ་སོའི་བུག་གུ་བར་མཚམས་

[020B] ཕྲག་པ་དང་སྙིང་གའི་གོ་ཆའི་ཡི་གེ་ལ་དེ་ལྟར་མི་དགོས་སོ། །དེ་ལྟར་སྒོ་རེ་རེ་ལ་དམིགས་པ་གཏད་དེ་བསྒོམས་ན་དམིགས་པ་གསལ་བ་དང། དེ་ལ་སེམས་ཟིན་པ་རྣམས་ཀྱི་ཡུན་མི་རིང་བར་སྣ་སྒོའི་རླུང་ཕྱིར་འགྲོ་
བ་ནང་དུ་ཟློག་པ་འོང་བར་སྣང་ལ། དེ་ནི་སྒོ་གཞན་ལའང་མཚུངས་ཏེ་སྲོག་དྷཱུ་ཏིར་འཛུད་པའི་ཐབས་ཀྱི་དམིགས་པ་ཤིན་ཏུ་ཟབ་པ་ཡིན་པར་སྣང་བས། འཕོ་བ་མིན་པའི་སྲོག་དབུ་མར་འཛུད་པའི་ཐབས་ལའང་འདི་རྣམས་བསྒོམས་ན་ཤིན་ཏུ་ལེགས་
པར་གོའོ། །གསུམ་པ་ནི། པདྨ་སྙིང་གར་གནས་པའི་རྩ་འཁོར་ལ་བྱ་སྟེ། མན་སྙེ་འགྱུར་གསར་ལས། སྙིང་གར་པདྨ་ཆུ་ཤིང་གི་ ཞེས་འབྱུང་བ་ལྟར་རོ། །ཆུ་ཤིང་མེ་ཏོག་གཾ། ཞེས་པ་ནི་རྒྱུད་འདིའི་རབ་བྱེད་ཉེར་གསུམ་པར། རྩ་དབུ་མ་འཆད་པའི་
སྐབས་སུ། ཆུ་ཤིང་གི་ནི་མེ་ཏོག་ལྟར། བརྐྱང་ཞིང་ཁ་ནི་འོག་ཏུའོ། །ཞེས་ཆུ་ཤིང་གི་མེ་ཏོག་ཁ་ཅུང་ཟད་བྱེ་བ་དང། ཁ་ཐུར་དུ་བསྟན་པ་བཞིན་དུ་སྙིང་གའི་རྩ་འཁོར་གྱི་དབུས་ཀྱི་དབུ་མ་ཡང་ཁ་འཐུར་དུ་བསྟན་པ་དང་ཁ་ཅུང་ཟད་དབྱེ་བར་བཤད་ལ་
སྙིང་ཁའི་རྩ་འཁོར་ཡང་ཁ་ཐུར་བསྟན་ནོ། །སྙིང་གའི་དབུ་མའི་དབུས་སུ་སྒོ་ང་སྐྱེས་ཏེ་ཧཱུཾ་ཡིག་གཞག་པར་བྱའོ། །དེ་ཡི་དབུས་སུ་སྟེ་སྙིང་གའི་པདྨའི་དབུས་སུ་རྣམ་ཤེས་ཀྱི་བཞོན་པར་གྱུར་བའི་སྲོག་འཛིན་གྱི་ཟླུང་མཚོན་པའི་
རླུང་གི་དཀྱིལ་འཁོར་འགོད། དེའི་སྟེང་དུ་ཡེ་ཤེས་ཏེ་རླུང་གི་བཞོན་པ་ཅན་གྱི་རྣམ་ཤེས་མཚོན་བྱེད་ཧཱུཾ་ཡིག་དགོད། །རྣམ་པར་ཤེས་པ་ལྷན་ཅིག་བས་ཞེས་པའི་དོན་ནི། ཧཱུཾ་གི་སྟེང་དུ་ཡུཾ་དང། ཧཱུཾ་གི་འོག་ཏུ་ཡུཾ་དང། ཡུཾ་སྔ་མའི་དབུས་སུ་ཧི་དང་
[021A]༄༅། །གཉིས་པའི་སྟེང་དུ་ཀ་དགོད་པ་ཡིན་ནོ། །སྡོམ་འབྱུང་ལས། སྙིང་གར་ཡི་གེ་ཧཱུཾ་སྦྱར་ཏེ། །ཡི་གེ་ཕྱད་དང་གཉིས་པོ་ནི། །འོག་དང་སྟེང་དུ་གཞག་པར་བྱ། །དེའི་འོག་གི་ཆར་རླུང་གི་ས་བོན་འོག་ཏུ་བལྟས་པའོ། །རླུང་གི་ས་བོན་
གཉིས་བྱ་སྟེ། །རྣལ་འབྱོར་ལྡན་པས་ཁ་སྦྱོར་བྱ། ཞེས་གསུངས་སོ། །ཡུཾ་ཧི་ཀ་ལ་སོགས་པ་རྣམས་སྔོན་པོ་དང་ཧཱུཾ་ཡིག་ལ་སོགས་པ་རྣམས་འོག་ཏུ་མགོ་བསྟན་པར་སྒོམ་མོ། །འབྱུང་བས་ན་དངོས་པོ་སྟེ་ཁམས་བཅོ་བརྒྱད་ཀྱི་ངོ་བོ་རང་
བཞིན་མེད་པའི་སྟོང་པ་ཉིད་དང་སྙིང་རྗེ་ཟུང་དུ་འབྲེལ་བ་འདི་ཐམས་ཅད་བསྒོམ་པར་བྱ་ཞེས་པའི་དོན་ཏོ། །གཡོ་བ་མེད་ཅིང་འཚོ་བ་མེད། །ཅེས་པ་ལ། གང་ན་བཞིར། འཇིགས་པ་མེད་ཅིང་འཚེ་མེད་པར། །ཞེས་འབྱུང་སྟེ་སྒོམ་པའི་
གནས་བསྟན་ནོ། །དེ་ནས་ཕྱི་རོལ་ཏེ་རང་ལས་གཞན་པའི་རྣམ་ཤེས་འཕྲོག་པའི་རྣལ་འབྱོར་རྣམས་ལ་རྣམ་པར་མཁས་པས་བཟུང་བར་བྱ་བ་སྟེ་བསམ་པར་བྱའོ། །འདི་འོག་གི་ཚར་བཅད་དང་རྗེས་འཛིན་གྱི་སྐབས་དང་འབྲེལ་བ་ཡིན་ནོ། །ལུས་
ཀྱི་སྟེང་དང་འོག་གི་གནས་གཉིས་ཀྱི་སྟེ་གཉིས་སུ་སེམས་པར་བྱེད་པས་ན་སེམས་ཏེ། སྟེང་འོག་གི་སྒོ་ནས་རྒྱུ་བའི་རླུང་རྣམས་སོ། །རླུང་དེ་རྣམས་ཀྱི་དགང་བ་དང་བུམ་པ་ཅན་དང་ཞི་བྱེད་རྣམས་ཀྱིས་སྡུད་པས། ལྟེ་བའི་འོག་ཏུ་སོར་བཞི་དོར་ནས་རླུང་གི་
དཀྱིལ་འཁོར་བསྒོམ་པའི་སེམས་ཀྱིས་བཟླས་བ་བྱ་ཞེས་འོག་ཏུ་འབྲེལ་ལོ། །གསང་གནས་ཀྱི་རླུང་དེའི་སྟེང་དུ་དབུས་སུ་མེད་ཉིད་དེ་མེའི་དཀྱིལ་འཁོར་རོ། །གསང་གནས་དེའི་སྟེང་དུ་སྟེ་བ་ལ་ཉི་མ་སྟེ་རྡུལ་ལོ། །དེར་ཨཱ་ལིའི་གཙོ་བོ་ས་བོན་ཨི་སྟེ་

[021B] །ཀཱ་ལིར་ལྡན་བའི་ས་བོན་ཧཱུཾ་སྟེ་སྔར་སྙིང་གར་བཀོད་པའོ། །དེ་ཉིད་དེ་དེ་ཁོ་ནར་ནི་ཨཾ་གི་ས་བོན་དེ་ཁ་དོག་དམར་བོར་བྱའོ། །དེ་ཁོ་ན་དམར་པོ་ཞེས་པའི་ཁོ་ནས་གང་ལས་ཁྱད་པར་བྱེད་ཅེ་ན། ཧཱུཾ་ཡིག་ལས་ཁྱད་པར་དུ་བྱད་པས་
ཨཾ་ཡིག་ཁོ་ན་དམར་པོར་བྱ་ཞེས་པའོ། །ཁ་ཅིག་རྒྱུད་ནས་དེ་ལྟར་གསུངས་པ་ལས་ཟློག་ནས་ཧཱུཾ་དམར་མོ་ཞེས་པའི་འཕོ་བ་བྱེད་པར་སྣང་ངོ། །འདིར་རྣལ་འབྱོར་པས་ཁྱད་པར་དུ་བྱ་བ་ནི། འབྱུང་དང་རྔུབ་པ་ཞེས་པ་ཐམས་ཅད་མན་ངག་སྙ་
མར། ཁྱོགས་དང་འཁྱེར་བྱེད་ཅེས་པའི་དོན་དུ་བཤད་དོ། །དེ་ལ་སེམས་ཀྱི་རྒྱལ་པོ་བཞོན་པའི་ཕྱིར་ཁྱོགས་དང་འདྲ་བས་ཁྱོགས་ཏེ། སྟེང་དུ་རྗེས་སུ་འགྲོ་བའི་རླུང་དོ། །འཁོར་བར་བྱེད་དོ་ཞེས་པས་ཁྱེར་བ་ཁོ་ན་འཁྱེར་བྱེད་དེ་རླུང་ནང་དུ་འཇུག་པའི་
ཚེ་འོག་ཏུ་འཇུག་པའོ། །དེ་དག་གིས་བཟླས་པ་བྱ་བ་སྟེ་གོམས་པར་བྱའོ། །སྙིང་གའི་དབུས་སུ་གནས་པའི་ཡེ་ཤེས་ཏེ། སེམས་མཚོན་བྱེད་ཀྱི་ས་བོན་ནི་ཧཱུཾ་དང་དེ་གང་གི་དབུས་སུ་བཞག་པ་སྔར་བཤད་པའི་རླུང་དཀྱིལ་ཡུཾ་ལ་སོགས་པའི་ཡི་གེ་དང་བཅས་
པ་འབྱུང་བ་ཡིས་ནི་སྟེ་རླུང་ཕྱིར་འབྱུང་བའི་ཚེ་བསྣུན་བྱ་ཞིང་སྟེ་སྤྱི་བོ་ཇི་སྲིད་པར་ལུས་ཀྱི་སྟོད་དུ་འདྲེན་ནོ། །དེའི་རྗེས་སུ་རླུང་ནང་དུ་རྡུབས་པས་སཾ། ཁྱེར་བྱེད་ཀྱིས་སྙིང་གའི་ཡེ་ཤེས་ཏེ་ཧཱུཾ་ཡིག་འཁོར་དང་བཅས་པ་ནི་བསྣུན་པར་བྱ་བ་སྟེ་སྙིང་ག་ཇི་སྲིད་པར་ཚུར་
འདྲེན་ནོ། །དེ་ལྟར་ཀ་ཤིའི་མེ་ཏོག་བཞིན་འདྲེན་པ་དང། ཚུར་འདྲེན་པ་ནི་རྣམ་པར་ཤེས་པ་ཁྱེར་བར་བྱེད་དོ། །སྙིང་གའི་འཁོར་ལོ་ཁ་ཐུར་བལྟ་ཡིན་ཞིང། སྟེང་དུ་བསྣུན་པའི་ཚེ་རྩ་འཁོར་ཕྱི་ནང་ལོག་ནས་སྟེང་དུ་ཕྱོགས་པ་དང། སྙིང་གར་ཁྱེར་བྱེད་ཀྱིས་

[022A]༄༅། །ཁྱེར་བའི་ཚེ་འཁོར་ལོ་དང་རྩ་འཁོར་ལ་སོགས་པ་ཐམས་ཅད་ཁ་འོག་ཏུ་ཕྱོགས་ཏེ་དང་པོར་གནས་པ་བཞིན་གནས་པར་བསམ་མོ། །རྣམ་ཤེས་ལུས་ལས་འདོན་པའི་དམིགས་པའི་བྱེད་ཚུལ་འདིར་བཤད་པ་ལྟར་ན་འཆི་
བའི་ཚེ། སྙིང་གའི་རྩ་འཁོར་ཁ་གྱེན་དུ་ལྡོག་པ་འདྲའོ། །འབྱུང་དང་འབྱུང་མིན་ནས་རྡུབ་པའི་ཞེས་པའི་བར་གྱི་དོན། །ཁྱོགས་ཀྱི་སྟེ་སྟེང་དུ་འགྲོ་བའི་རླུང་གིས་ཁྱོགས་ཞེས་པ། སྙིང་གའི་ཧཱུཾ་ཡིག་འཁོར་བཅས་གྱེན་དུ་སྐྱོད་པར་བྱེད་པའོ། །ཁྱོགས་ཀྱི་
རྗེས་ཐོགས་སུ་ཁྱེར་བྱེད་ཀྱང། བཟླས་པས་སྲོག་རླུང་དབང་དུ་བྱས་ནས། རྣལ་འབྱོར་བས་བདག་ཉིད་ཀྱི་ལུས་ལས་ཕྱི་རོལ་ཏུ་ཡང་གོམས་པར་བྱའོ། །ཕྱི་རོལ་ཏུ་གོམས་པར་བྱེད་ཚུལ་ཇི་ལྟ་བུ་ཞེན། འདེགས་པ་ནི་ཁྱོཌ་ཏེ་སྙིང་གནས་ཕྱི་རོལ་ཏུ་འདྲེན་པའོ། །
དེས་རླུང་ལ་སོགས་པ་མཚོན་པར་བྱ་བས་ན་མཚན་ཉིད་དེ་ཁྱེར་བ་ནི་འཁྱེར་བྱེད་དེ་སྙིང་ག་ཇི་སྲིད་བར་འཇུག་པའོ། །དེ་ཉིད་མཚན་ཉིད་དེ་བློས་མཚོན་པར་བྱའོ། །བསམ་པར་དེ་ལྟར་མཉམ་པར་བཞག་པ་སྟེ་རྣམ་གཡང་མེད་པར་ཇི་ལྟར་འགྱུར་བ་དེ་
ལྟར་ཡང་དང་ཡང་དུ་གོམས་པས། འབྱུང་བ་སྟེ་ཁྱོགས་དང་རྔུབ་པ་སྟེ་ཁྱེར་བྱེད་ཀྱི་རྣལ་འབྱོར་གྱི་ཏིང་ངེ་འཛིན་ལས་མཉམ་པ་ཉིད་དེ་རོ་གཅིག་པ་ཉིད་རང་གི་ངང་གིས་འབྱུང་བ་ཉིད་དེ་འགྲུབ་པར་འགྱུར་རོ། །རླུང་དང་རྣམ་ཤེས་ཀྱི་དེ་ཁོ་ན་ཉིད་རོ་
མཉམ་ཉིད་དང་དེ་ལྟར་བསྒོམས་པ་དེ་རང་གི་རང་གིས་འབྱུང་བ་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། །མདོར་ན་སྟེང་དུ་འགྲོ་བའི་རླུང་གིས་རབ་ཏུ་སྦར་བའི་ལྟོ་བའི་ཨཾ་ཡིག་གི་མེ་གྱེན་དུ་སོང་བས་བསྣུན་པའི་མཐུས། རླུང་ཕྱིར་འབྱུང་བའི་ཚེ་

[022B] རླུང་ནང་དུ་འཇུག་པའི་ཚེ་ཧཱུཾ་ཡིག་འཁོར་བཅས་སྙིང་གར་ཕབ་ནས་མགོ་ཐུར་དུ་བལྟ་བ། རླུང་འབྱུང་འཇུག་གཉིས་ལ་ཡང་དང་ཡང་དུ་གོམས་པར་བྱས་
པས། རང་གི་ངང་གིས་འཇུག་པར་འགྱུར་བ་འགྲུབ་འགྲུབ་ཀྱི་བར་དུ་བྱེད་པའོ། །གཉིས་པ་ནི། སྔར་བཤད་པ་དེ་དག་གི་དོན་ཉམས་སུ་ལེན་པའི་རིམ་པར་བསྡུས་ཏེ་བསྟན་ན། ཡེ་ཤེས་མཁའ་འགྲོ་མ་ལྷ་བཅུ་གསུམ་གྱི་དཀྱིལ་འཁོར་རམ། བདེད་གྱོས་ལ་སོགས་
བའི་དཀྱིལ་འཁོར་དུ་དབང་བསྐུར་བ་ལེགས་པར་ཐོབ་ཅིང། དམ་ཚིག་དང་སྡོམ་པ་ཚུལ་བཞིན་བསྲུང་བའི་གང་ཟག་གིས། སྔར་བཤད་པ་བཞིན་དུ་སྟོང་པ་ཉིད་སྒོམ་པ་དང། སྦྱོར་བ་ཚོགས་བསགས་ནས་བརྩམས་ཏེ། ཡེ་ཤེས་མཁའ་འགྲོ་མར་བསྐྱེད་པ་སོགས་ཀྱི་
བར་དུ་བྱས་ལ། ཡེ་ཤེས་མཁའ་འགྲོ་མའི་སྐུ་ལ་དམིགས་པ་གསལ་བ་དང། སེམས་གནས་པ་བྱུང་བྱུང་གི་བར་དུ་བསླབ་པོ། །དེ་ནས་སྤྱི་གཙུག་གི་སྒོར་ཀྵུཾ་དགོད་ལ་དེའི་འོད་ཟེར་གྱིས། སྤྱི་གཙུག་གི་སྒོ་བར་མཚམས་མེད་པར་དགག་ཀྵུཾ་གི་འོག་ཏུ་ཧཱུཾ་ཡིག་
དགོད། སྨིན་མཚམས་ཀྱི་བུ་གར་ཧཱུཾ་ཡིག་བཀོད་ནས་སྒོར་འགོག་པ་སྔར་བཞིན་བྱ། ཧཱུཾ་བཀོད་པ་དེའི་ནང་དུ་ཧཾ་དགོད། །ལྕེའི་རྩ་བར་སུཾ་དང་དེའི་ཐད་ཀའི་མགྲིན་པའི་བུག་པར་སྨྲྱུཾ་དགོད། མིག་གཉིས་ལ་ཧཱུཾ་དང། རྣ་བའི་བུག་པ་གཉིས་དང། སྣ་བུག་གཉིས་ལ་
ཡུཾ་དང། ལྟེ་བའི་སྒོ་དང་དྲི་ཆུའི་སྒོ་དང་དྲི་ཆེན་གྱི་སྒོ་གསུམ་གར་ཀྵྲྱུཾ་ ཡི་གེ་རྣམས་ཉལ་སྟབས་སུ་གནས་ཤིང་མགོ་ནང་དུ་བསྟན་པ། ཁ་དོག་དཀར་པོ། །དེ་དག་གི་འོད་ཟེར་དཀར་པོ་མཐུག་པོ་རྣམས་ཀྱིས་སྒོ་སོ་སོ་རྣམས་བར་མཚམས་མེད་

[023A]༄༅། །བར་བཀག་པར་བསྒོམས་ཏེ། དེ་ཡང་སྒོ་སོ་སོའི་སྒོ་རེ་རེའི་ཡི་གེ་འོད་ཟེར་དང་བཅས་པ་ལ་རིམ་པ་བཞིན་དུ་གསལ་སྣང་དང་དེ་ལ་སེམས་གནས་པ་གཉིས་བསྒྲུབས་ལ་རླུང་ནང་དུ་ལྡོག་པའི་རྟགས་བྱུང་བྱུང་གི་བར་དུ་བསྒོམ་མོ། །ཕྲག་པ་
གཉིས་ལ། ཧྨྲྱུཾ་རེ་དང་སྙིང་གར་ཡྨྲྱུཾ་གི་གོ་ཆ་དགོད་དོ། །དེའི་རྗེས་སུ་སྙིང་གར་ཁ་ཐུར་དུ་བལྟས་པའི་རྩ་འཁོར་གྱི་དབུས་སུ། ཐུར་དུ་ཕྱོགས་པའི་སྲོག་གི་རླུང་གི་དཀྱིལ་འཁོར་དང་དེའི་དབུས་སུ་རྣམ་ཤེས་ཀྱི་ངོ་བོ་ཧཱུཾ་དེའི་སྟེང་གི་མཐར་ཡུཾ་ཡུཾ་གྱི་དབུས་སུ་ཧི།།
ཧཱུཾ་ཡིག་གི་འོག་ཏུ་མཐར་ཡུཾ་ཡུཾ་གྱི་སྟེང་དུ་ཀ་ཡིག་སྟེ། ཡི་གེ་ལྔ་པོ་ཐམས་ཅད་ཁ་དོག་སྔོན་པོ་མགོ་བོ་ཐུར་དུ་བསྟན་པའོ། །དེ་རྣམས་ཀྱི་གོམས་པ་སྔོན་དུ་བཏང་ནས་ཁྱད་པར་དུ་བུམ་པ་ཅན་བསྒོམ་པ་ནི། སྐྱིལ་ཀྲུང་བཅས་ནས་ལུས་དྲང་
པོར་བྱས་ཤིང་མིག་སྣ་རྩེར་གཏད་ལ། སྔར་བཤད་པའི་ལྟེ་བར་བཀོད་པའི་ཨཾ་ཡིག་དམར་པོའི་འོད་ཟེར་གྱི་ལྕགས་ཀྱུས་ལུས་ཐམས་ཅད་ལ་སོང་བའི་ཁྱབ་བྱེད་ཀྱི་རླུང་བཀུག་སྟེ། ལྟེ་བའི་ནང་དགང་བར་བྱའོ། །དགང་བའི་རླུང་སྦྱོར་གྱིས་དུག་དང་གདུང་
བ་དང་རིམས་ལ་སོགས་པ་ཞི་བར་བྱེད་པའི་འབྲས་བུ་མཐོང་བས་ནི། ལྟེ་བ་ཁོ་ནར་རླུང་དང་སེམས་རབ་ཏུ་ཞུགས་པ་བུམ་པར་ཆུ་མི་འབོ་བར་གནས་པ་ལྟ་བུའི་བུམ་པ་ཅན་བྱའོ། །དེས་ནི་སྒོ་དགུ་པོ་རྣམས་ཀྱི་རླུང་རེངས་པར་འགྱུར་རོ། །དེ་ཡང་ཐོག་
མར་ཟུག་མི་བསྐྱེད་ཙམ་གྱི་བར་དུ་རླུང་བཀག་སྟེ་བསྒོམས་ལ། རྩོལ་བས་རླུང་བཀག་པར་རྐྱང་བ་མིན་པར་རླུང་རང་ཤུགས་ཀྱིས་གནས་པའི་འགོ་རྩོམ་པ་ནས་རླུང་ནང་དུ་འཛིན་པ་ཡུན་རིང་དུ་བྱ། གཏོང་བའི་ཚེ་ཁ་ནས་མི་གཏོང་བར། སྣ་བུག་ནས་དལ་བུས་

[023B] དེའི་རྗེས་སུ་དལ་བུས་ལུས་ཐམས་ཅད་ལ་སོང་བའི་རླུང་གསང་གནས་ཀྱི་འཁོར་ལོའི་ལྟེ་བ་ཁོ་ནར་རིལ་བོ་གཅིག་ཏུ་བྱས་པ་འབྱུང་བ་དང་འཇུག་པ་དང་བྲལ་བའི་བུམ་པ་ཅན་བསྒོམས་པར་བྱའོ། །ཞེས་པ་རབ་ཏུ་ཞི་བའི་མཐར་ཐུག་པས་རླུང་དབང་དུ་
བྱའོ། །དེ་ལྟར་བྱས་པས་སྟེང་དུ་འགྲོ་བའི་རླུང་གིས་རབ་ཏུ་སྦར་བའི་ལྟེ་བའི་ཨཾ་ཡིག་གི་མེ་གྱེན་དུ་སོང་བས་བསྣུན་པའི་མཐུས། སྙིང་གའི་པདྨ་ཁ་གྱེན་དུ་ཕྱོགས་པར་བྱས་ནས། དེར་སོན་པའི་རླུང་གི་དཀྱིལ་འཁོར་ཡི་གེ་དང་བཅས་པ་སེང་དུ་ཕྱོགས་
ཏེ། ཧི་དང་ཀ་ཧཱུཾ་ཡིག་གི་སྟེང་དང་འོག་ཏུ་གནས་པའི་ཧི་འོག་དང། ཀ་སྟེང་དུ་གནས་པར་གྱུར་བ་དག་མན་དག་ཇི་ལྟ་བར་ནང་གི་བཟླས་པ་བྱེད་ཅིང། བདེ་བ་ཆེན་པོའི་འཁོར་ལོ་ཇི་སྲིད་པར་དྲང་བར་བྱའོ། །དེའི་རྗེས་སུ་རླུང་འོག་ཏུ་འཇུག་པའི། ཁྱེར་བྱེད་ཀྱིས་
སྔར་བཞིན་དུ་ཐམས་ཅད་འོག་ཏུ་ཕྱོགས་ཤིང་ཀ་དང་ཧི་དག་ཀྱང། རང་གི་གནས་སུ་སླར་དྲང་བར་བྱའོ། །དེ་ལྟར་ཡུད་ཙམ་སོ་སོ་ལ་དེ་ལྟ་ཁོ་ནར་འདྲེན་པ་དང་སླར་འདྲེན་པ་དག་གིས་རྣམ་ཤེས་ཀྱི་བཞོན་པ་སྲོག་རླུང་དབང་དུ་བྱས་ཏེ། སྟེང་དུ་དབྱུང་བ་
དེ་ཁོ་ནས་སྟེང་གི་སྒོ་ཕྱེ་ནས་འཕོ་བར་རུང་བ་ཉིད་ཀྱི་ཆེད་དུ་ཕྱི་རོལ་ཏུ་ཡང་དེ་ལྟ་ཁོ་ནར་དེ་དག་གི་དབང་དུ་བྱའོ། །ཞེས་དང། འཆི་བ་ནི་ཇི་ལྟར་བཤད་པའི་གཏུམ་མོའི་རྣལ་འབྱོར་གོམས་པ་རབ་ཏུ་གྱུར་བ་ཁོ་ན་ལས་ངེས་པར་བླུ་བར་བྱེད་ཅིང། གཉེར་མ་
ལ་སོགས་པ་སྤངས་ཏེ། དེ་ཁོ་ན་ལས་རླུང་དབང་དུ་གྱུར་པ་ལ་སོགས་པ། ཡོན་ཏན་རིན་པོ་ཆེའི་ཕུང་པོ་བསྐྱེད་པའི་ཕྱིར་ཞེས་མན་སྙེ་ལས་བཤད་དོ། །དེ་ལྟར་དབུགས་འབྱུང་རྡུབ་གཉིས་དང་མཉམ་པོར་སྲོག་གི་རླུང་ཡི་གེ་དང་བཅས་པ་སྤྱི་བོའི་བར་

[024A]༄༅། །དུ་འདྲེན་པ་དང། སླར་ཡང་སྙིང་གར་འབེབས་པ་ལ་རང་གི་ངང་གིས་འཇུག་ཐུབ་ཐུབ་ཀྱི་བར་དུ་གོམས་པར་བྱེད་པ་ནི། རྣམ་ཤེས་ཀྱི་གཞོན་པའི་སྲོག་རླུང་ལ་དབང་བྱེད་པའི་ཆེད་དུ་སྣང་ལ། མཚམས་དེ་ནས་སྤྱི་
གཙུག་གི་ཕྱི་རོལ་ཏུའང་འབྱུང་འཇུག་གི་དམིགས་པ་སྔར་བཞིན་བྱ་སྟེ། སྲོག་གི་རླུང་དབང་དུ་བྱེད་པར་སྣང་སྟེ། དེ་ཉིད་ནི་རྣམ་ཤེས་ཀྱི་གཞོན་པའི་རླུང་གི་གཙོ་བོ་ཡིན་པའི་ཕྱིར། སྡོམ་འབྱུང་ལས། རྣམ་ཤེས་བཞོན་པ་རླུང་ཡིན་ཏེ། །གང་
དང་གང་དུ་བགྲོད་པ་ཡི། །རླུང་གི་སྒོར་ནི་བསམ་བྱས་ན། །གྲོལ་བའི་དངོས་གྲུབ་སྟེར་བྱེད་པའི། །ཞེས་སྲོག་གི་རླུང་གི་དབང་དུ་བྱས་ནས་གསུངས་སོ། ལུགས་འདི་ལ་སྦྱོང་བའི་དུས་སུ་དང་པོར་སྤྱི་གཙུག་ཏུ་འཕུལ་བ་ཁོ་ན་བྱས་པའི་མཐར་
ལུས་ཀྱི་ནང་དུ་འབེབས་པ་མ་ཡིན་གྱི་དང་པོ་ནས་ཡར་འཕུལ་དང་མར་འབེབས་གཉིས་རེ་མོས་སུ་བྱེད་པས། སྔར་བཤད་པ་ལྟར་བཟླས་པ་གཉིས་ཀྱི་དམིགས་པ་རང་གི་ངང་གིས་འཇུག་ཐུབ་ཀྱི་བར་ལ་མཚམས་བྱས་པར་སྣང་གི་སྤྱི་གཙུག་
ན་བ་ལ་སོགས་པའི་བར་ལ་བཟུང་བར་མི་སྣང་བོ། །སྔར་ཡི་གེ་ཕྱེད་དང་གཉིས་སྐད་གསང་མཐོན་པོས་བརྗོད་ནས་གྱེན་དུ་སྐྱོད་པར་བྱེད་པ་སྐབས་འདིར་མན་སྙེ་ལས་མ་གསུངས་པ་ནི། སྦྱོང་བའི་དུས་སུ་དེ་མི་དགོས་པས། ལས་
སྦྱོར་གྱི་དུས་སུ་བྱེད་པར་གསལ་ལ། །ཧི་ཀའི་གྲངས་ཀྱང་སྡོམ་འབྱུང་ལས། ཉི་ཤུ་རྩ་གཅིག་རིམ་པ་ཡིས། །ཡི་གེ་ཕྱེད་དང་གཉིས་སྔར་བརྗོད། ཅེས་གསུངས་པ་ལྟར་རོ། །གསུམ་པ་ཞར་ལ་གྲོང་འཇུག་དང་ཚར་

[024B] སྔར་བཤད་པ་ལྟར་ཡེ་ཤེས་མཁའ་འགྲོ་མ་བསྒོམ་པ་དང། ཡི་གེ་བཀོད་ནས་དབང་པོའི་སྒོ་རིངས་པར་བྱེད་པ་དང། བུམ་པ་ཅན་སྒོམ་པ་སྔོན་དུ་བཏང་སྟེ་ཁྱོགས་དང་ཁྱེར་བྱེད་ཀྱི་བཟླས་པ་རང་གི་ངང་གིས་འཇུག་ཐུབ་པ་
དེ་ནས། སྒྲུབ་པ་པོ་རང་གིས་ལུས་ལས་རྣམ་པར་ཤེས་པ་བཏོན་ནས། ཕྱི་རོལ་ཏུ་རྣམ་པར་ཤེས་པ་སྲིད་པ་བར་དོ་ལ་སོགས་པར་སྤྲུལ་པ་དང། ཕ་རོལ་གྱི་ལུས་ཀྱི་གྲོང་དུ་སྤྲུལ་པ་སྟེ། འཇུག་པར་འགྱུར་བ་དང། གཞན་གྱི་སེམས་ལུས་ལས་ཕྲལ་ནས་
རང་གི་ལུས་ལ་བཅུག་སྟེ་གསང་གནས་ཀྱི་མེ་ལ་བཟུང་བའི་རྗེས་སུ། གཞན་གྱི་སེམས་གཞན་གྱི་སྙིང་གར་བཅུག་ནས་རྗེས་སུ་སེམས་པ་ལ་རྣམ་པར་མཁས་པར་ཤེས་པར་བྱའོ། །དེ་ལྟར་ཚར་བཅད་དང་རྗེས་བཟུང་ནུས་པ་འདི་ནི། བདག་ཉིད་ཆེན་པོ་ཞེས་
གཞན་ལ་རྟོགས་སུ་གཞུག་པར་བྱའོ། །རྟོགས་ན་ཕ་རོལ་བསྟན་པ་ལ་སོགས་པ་ལ་གནོད་པ་བྱེད་པ་སྤངས་ནས་ཕན་པ་བྱེད་པ་ལྟ་བུར་བྱེད་པར་འགྱུར་རོ། །ཚར་བཅད་དང་རྗེས་འཛིན་བྱེད་པའི་ཚུལ་ནི། གཏུམ་མོའི་ས་བོན་གྱི་ཐིག་ལེ་ལས་བྱུང་བའི་འོད་
ཟེར་དང་བཅས་པ་འབར་བས། རང་གི་རྣམ་ཤེས་ཀྱི་ངོ་བོ་ཧཱུཾ་ཡིག་ཨཱ་ལི་ཀཱ་ལིའི་ཕྲེང་བ་དང་ལྷན་ཅིག་སྣ་གཡས་ནས་བྱུང་སྟེ་བསྒྲུབ་བྱའི་སྣ་བུག་གཡོན་ནས་ཞུགས་ནས། སྙིང་གའི་ཆུ་སྐྱེས་སུ་སོང་བའི་འབར་བའི་རིན་པོ་ཆེའི་རྣམ་པ་ཅན་གྱི་རྣམ་
ཤེས་ལ་ཁྱབ་པར་བྱས་ཏེ། རྣམ་ཤེས་དེ་དྲངས་ནས་བསྒྲུབ་བྱའི་སྣ་གཡས་ནས་བྱུང་ཞིང། རང་གི་སྣ་བུག་གཡོན་པ་ནས་ཞུགས་གསང་གནས་ཀྱི་མེར་བཅུག་ལ་བསྲེག་ཅིང་ཚར་བཅད་དོ། །དེའི་རྗེས་སུ་བསྒྲུབ་བྱ་གནོད་པ་བྱེད་པ་ལ་སོགས་

[025A]༄༅། །པའི་བསམ་པ་ལོག་པ་དེ། མེ་དང་བྲལ་བའི་གསང་གནས་ཀྱི་རླུང་ལ་བཞག་པ་ལ་བདུད་རྩིའི་རྒྱུན་དཀར་པོ་རྣམས་ཀྱིས་དབང་བསྐུར་བ་ལས། ནད་ལ་སོགས་པ་རབ་ཏུ་ཞི་ཞིང། སེར་པོ་རྣམས་ཀྱི་ཡོན་ཏན་གྱི་ཚོགས་རྒྱས་ལ། དམར་པོ་
རྣམས་ཀྱིས་དབང་དུ་བྱས་པ་དེ་ཁོ་ན་ལྟར་སྟོན་ཏོ། །བཅུག་ནས་སྙིང་གའི་ཆུ་སྐྱེས་སུ་གནས་སུ་བཅུག་པས་རྗེས་སུ་འཛིན་ཏོ། །ཨཱ་ལི་ཀཱ་ལིའི་ཕྲེང་བ་དང་ལྡན་པའི་རྣམ་ཤེས་འདོན་འཇུག་གི་དམིགས་པ་འདིར་མི་གསལ་ཡང། སྡོམ་འབྱུང་ལས། རྣམ་ཤེས་
དཔྲོག་པའི་སྦྱར་བ་དང། །གཞན་ཡང་ཕ་རོལ་བགྲོད་པ་ལ། ཨཱ་ལི་ཀཱ་ལིའི་མཉམ་ལྡན་པར། །མཁས་པ་ཡིས་ནི་སྦྱར་བར་བྱ། ཞེས་གསུངས་པའི་དོན་ནོ། ཕ་རོལ་བགྲོད་པ་ནི། ཞན་གྱི་ལུས་ཀྱི་གྲོང་དུ་འཇུག་པ་ཡིན་ལ། དེ་ཡང་རང་གི་སེམས་ཀྱི་ངོ་བོ་
ཧཱུཾ་ཡིག་ཨཱ་ལི་ཀཱ་ལིའི་འཕྲེང་བ་དང་བཅས་པ། རང་གི་ལུས་ལས་སྣ་བུག་གཡས་ནས་ཐོན་ནས། རོའི་སྣ་བུག་གཡོན་ནས་ཞུགས་ཏེ། སྙིང་གར་གནས་པ་ཡིན་ནོ། །འདི་ལ་བོད་ཀྱི་བླ་མ་འགའ་ཞིག་གིས་དམིགས་པ་མང་པོ་བཤད་ཀྱང་རྒྱུད་ནས་འབྱུང་
བའི་ཚུལ་ནི་འདི་ཙམ་མོ། །བཞི་པ་ནི། ཡེ་ཤེས་མཁའ་འགྲོ་མ་སྒོམ་པ་དང་ཁྱོགས་དང་ཁྱེར་བྱེད་ཀྱི་བཟླས་པ་མཉམ་པར་བཞག་པ་སྟེ། རྩེ་གཅིག་པའི་སེམས་ཀྱིས་ནི། ལེགས་པ་སྟེ་གསེར་གྱི་སྒོ་ལ་སོགས་པའི་ལམ་ནི་བསམ་པར་བྱས་ན་
འགྲུབ་པར་འགྱུར་བ་འདི་ལ་ཐེ་ཚོམ་མེད་ཅེས་དོན་བསྡུས་སོ། །འཕོ་བའི་རྗེས་ཐོགས་དེ་ནས་ཀྱང་ཡེ་ཤེས་གཟུགས་ཏེ། ཡིད་ཀྱི་རང་བཞིན་གྱི་ལུས་སུ་གྱུར་ནས་རང་དང་གཞན་གྱི་མུན་པ་འཇོམས་པའི་ཕྱིར་མར་མེ་བཞིན་དུ་དེ་ཁོ་ན་ཉིད་སྣང་བའི་

[025B] །འདིར་སེང་གེ་རྣམ་རོལ་གྱི་ཕྱག་རྒྱ་བྱེད་པའི་གཞུང་ཞིག་ཡོད་པར་སྣང་སྟེ་འབྲོག་མི་དང་འགོས་འགྱུར་ལ་ཆད་དོ། །དེའི་ཕྱིར་ཞེས་པ་
འགོས་འགྱུར་ལ་མེད་ཅིང། མན་ངག་སྙེ་མར་ཡང་བཤད་པ་མེད་དོ། །ལྔ་པ་ནི། འོ་ན་འདི་ཐམས་ཅད་ལགས་པར་བཤད་པ་ཁོ་ན་སྟེ། འདི་འདྲ་བའི་ཆ་ཤས་ཀྱང་ལྟ་བ་གཞན་ལ་ཡོད་པ་མ་ཡིན་མོད། འོན་ཀྱང་བདེ་སྟོང་གི་དེ་ཁོ་ན་ཉིད་ལ་གོམས་པ་དང་ལྡན་
པའི་གང་ཟག་ནི། དེ་ཁོ་ན་ལས་འདོད་པ་ཐམས་ཅད་འགྲུབ་པའི་ཕྱིར་ན་འཕོ་བའི་ཐབས་བྱས་པས་ཅི་ཞིག་བྱ་ཞེ་ན། ཉན་ཐོས་ལ་སོགས་པ་ནི་ཐེག་པ་འདིར་རིགས་མ་ངེས་པའི་གང་ཟག་རྣམས་སོ། །དེ་རྣམས་སྐྱེ་བ་གཅིག་ལ་བདེ་སྟོང་གི་དེ་ཁོ་ན་ཉིད་ལ་ལྷག་པར་
མོས་པ་བརྟན་པ་མ་ཡིན་པས། འདིར་འཕོ་བ་ལ་སོགས་པའི་དེ་ཉིད་ལེགས་པར་བཤད་པ་ནི་བསྒྲགས་པ་ཉིད་ཡིན་ནོ། །གང་དག་ཤིན་ཏུ་ཡུན་རིང་པོར་བསོད་ནམས་བསགས་པའི་གང་ཟག་རྣམས་ནི། ཐེ་ཚོམ་དང་བཅས་པའི་དྲི་མས་མ་རྙོག་པ་ཉིད་ཀྱིས་
ཤེལ་ལྟར་དག་པའི་སེམས་ནི་བརྟན་པར་བྱས་ནས་སྔ་མ་ལྟ་བུ་ལ་ཕན་པའི་ཆེ་དུ་གསུངས་པ་རྟོགས་ནས་སྤྲོས་པ་རྣམས་དོར་བར་བྱའོ། །མར་མེའི་རྣམ་པ་ལྟ་བུ་འོད་གསལ་བའི་སེམས་ཀྱིས་ཀྱང་སྔོན་དུ་སྤྲོས་པ་ཐམས་ཅད་དམིགས་ནས་ནི། སྤྲོས་པ་ཉིད་ནི་ཐམས་
ཅད་རྫོགས་རིམས་ཀྱིས་སྤྲོས་པ་མེད་པར་བྱེད་དེ། སྟོང་པ་ཉིད་དང་སྙིང་རྗེ་དབྱེར་མེད་པའི་རྣལ་འབྱོར་ཁོ་ན་ལ་དམིགས་ནས་ནི། འཕོ་བ་ལ་སོགས་པས་འདི་དག་ཐམས་ཅད་ཡོངས་སུ་སྤོང། དེ་ནི་བདེ་སྟོང་དབྱེར་མེད་ཀྱི་ལྷན་སྐྱེས་ཀྱི་ཡེ་ཤེས་ལ་གོམས་པ་
[026A]༄༅། །ཤིན་ཏུ་བརྟན་པོ་བྱར་ཡོད་པ་རྣམས་ཀྱིས་འཕོ་བ་ལ་སོགས་པ་མ་བྱས་ཀྱང། ལམ་དེ་ཉིད་བསྐྱངས་པས་ཆོག་པར་སྟོན་པ་ཡིན་གྱི་གང་ཡང་རུང་བ་མ་ཡིན་ནོ། །གཉིས་པ་ཡེ་ཤེས་ཀྱི་ཁྱད་པར་བསྟན་པ་ནི། སྔར་ལྷ་ལ་སོགས་
པའི་འགྲོ་བ་རྣམས་ཀྱི་རྣམ་ཤེས་སྒོ་འདི་ནས་འཕོས་ན་འདིར་སྐྱེ་ཞེས་གསུངས་པ་ལས་འཕྲོས་ནས་ཀྱེ་བཅོམ་ལྡན་འདས་ཞེས་བོས་ནས། ལྷ་ལ་སོགས་པའི་འགྲོ་བ་རྣམས་ཀྱི་ཡེ་ཤེས་ཏེ་རྣམ་ཤེས་ཀྱི་ཁྱད་པར་ཇི་ལྟ་བུ་ལགས་ཞེས་ཞུས་སོ། །འབྲོག་
འགྱུར་ལས། གང་གི་ཡེ་ཤེས་ཁྱད་པར་འཕགས་པ་ལགས་ཞེས་འབྱུང་བ་ནི་འགྱུར་མ་ལེགས་པས། འགོས་འགྱུར་ལས། ཡེ་ཤེས་ཀྱི་ཁྱད་པར་གང་ལགས་ཞེས་འབྱུང་བ་ལྟར་བྱ་སྟེ། མན་ངག་སྙེ་མར་ཡང་དེ་ལྟར་དུ་བཤད་དོ། །དྲི་བ་དེའི་ལན་བཅོམ་
ལྡན་འདས་ཀྱིས་བཀའ་སྩལ་པ། ཡེ་ཤེས་ནི་ལྷ་དང་ལྷ་མ་ཡིན་དང། ཡི་དྭགས་དང་དམྱལ་བ་དང་བྱོལ་སོང་གི་ཤེས་པ་སྟེ་རྣམ་པ་ལྔ་རུ་གསུངས་སོ། །འགྲོ་བ་དམན་པ་རྣམས་ཀྱི་སྤྱོད་ཡུལ་མ་ཡིན་པས་ན་གསང་བ་དང། ཡུལ་ལ་སྤྱོད་
པའི་ཤེས་པ་རྣམས་མེ་ལོང་བཞིན་དུ་དྭངས་ཤིང། ཕལ་ཆེར་མི་དགེ་བ་མི་སྤྱད་པའི་ཕྱིར། མེ་ལོང་ཡེ་ཤེས་ནི་ལྷའི་ཡེ་ཤེས་སོ། །ལྷ་མ་ཡིན་རྣམས་ཀྱི་ཡེ་ཤེས་ནི། ལྷའི་ཕུན་སུམ་ཚོགས་པ་ལ་མི་བཟོད་པ་འབར་བའི་ཁྲོ་བའི་སེམས་སོ། །ཡི་
དྭགས་ཀྱི་ཡེ་ཤེས་ནི་བཀྲེས་པ་ལ་སོགས་པའི་སྡུག་བསྔལ་གྱིས་འཁྲུག་པས། དམན་པའམ་ཞན་པའི་ཡིད་ཅན་ནོ། འགོས་འགྱུར་ལས། ཡི་དྭགས་ཡེ་ཤེས་ཞན་པ་སྟེ་འབྱུང་བ་མན་སྙེ་དང་མཐུན་ནོ། །དམྱལ་བ་པ་རྣམས་ཀྱི་ཡེ་ཤེས་སམ་

[026B] གཤིན་རྗེའི་སྐྱེས་བུ་རྣམས་ཀྱི་ལས་མི་མཉམ་པའི་སྡུག་བསྔལ་གྱིས་དུ་བ་དང། འཇིགས་པས་ནོན་པའི་སེམས་རྣམས་སོ། །བྱོལ་སོང་སྟེ་དུད་འགྲོ་རྣམས་ཀྱི་ཡེ་ཤེས་ནི། ཤིན་ཏུ་བརྟན་པའི་གཏི་མུག་དང་རྨོངས་པ་དང་ལྡན་པའི་སེམས་སོ།།
དེ་ལྟར་ལྔ་ཡི་དབྱེ་བས་ཡེ་ཤེས་ལྔར་བསྒྲགས་སོ། །མི་རྣམས་ཀྱི་ཡེ་ཤེས་ནི་ཤིན་ཏུ་དང་བ་དགེ་བ་ལ་གཞོལ་བ་ཡིན་པས། ལྷའི་ཡེ་ཤེས་ལས་ཟུར་དུ་མ་སྨོས་སོ། །འོ་ན་ཤིང་རྣམས་ནི་སེམས་པ་ཅན་ཡིན་ཏེ། མཚན་མོ་ཉལ་བའི་ཕྱིར་རོ་ཞེས་ཕྱོགས་
ཀྱི་གསོ་ཅན་གཅེར་བུ་པ་རྣམས་འདོད་པའི་ཡེ་ཤེས་ཀྱི་ཁྱད་པར་དེ་ཇི་ལྟ་བུ་ཡིན་ཞེ་ན། དེ་འདྲ་བ་ནི་ཅི་ཡང་མེད་དེ། ཤིང་རྣམས་ལ་སེམས་པ་མེད་པ་ཁོ་ནའི་ཕྱིར་རོ་ཞེས་གསུངས་པ་ནི། རྒྱུན་རིང་དུ་གནས་པ་ཤིང་སྡོང་པོ་ལ་སོགས་པ་བརྟན་པ་དང། ལ་
སོགས་པས་བསྡུས་པ་དུས་ཐུང་ངུར་གནས་པ་གློག་ལ་སོགས་པ་ནི་སེམས་མེད་པ་ཁོ་ནའོ། །ཉལ་བ་ལ་སོགས་པའི་སྒྲུབ་བྱེད་ནི་ཕྱོགས་གཞན་དུ་ཤིང་རྟ་ཆེན་པོ་རྣམས་ཀྱིས་སུན་ཕྱུང་ཟིན་ཏོ། །སྔར་བཤད་པའི་རྣམ་པ་དེ་ལྟ་བུའི་ཤེས་པ་ཅན་
འཁོར་བ་བ་ལྷ་ལ་སོགས་པ་འདི་རྣམས་ནི་གླེན་པ་སྟེ། མ་རིགས་པས་ཁྱབ་པས་ལུས་ཀྱིས་ཉེས་པར་སྤྱད་པ་ངན་པར་སེམས་པའི་ཕྱིར་རོ། །ཁེབས་པ་ནི་འདོད་ཆགས་ལ་སོགས་པས་ཁྱབ་པས་ལུས་ཀྱིས་ཉེས་པར་སྤྱད་པ་
སྤྱོད་པའི་ཕྱིར་རོ། །ལྐུགས་པ་ནི་ཡང་དག་པའི་དོན་གྱི་དེ་ཁོ་ན་ཉིད་སྨྲ་བར་མི་ནུས་པའི་ཕྱིར་རོ། །མན་སྙེ་འགྱུར་གསར་ལས། གླེན་པ་ཁེབས་པ་ལྐུགས་པ་རྣམས། ཞེས་འབྱུང་ངོ། །རྒྱུ་མཚན་དེ་རྣམས་ཀྱི་ཕྱིར་བྱིས་པ་སྟེ། སེམས་ཀྱིས་བསམ་

[027A]༄༅། །པ་ངན་པ་སེམས་ཤིང་ལུས་ཀྱིས་བྱ་བ་ངན་པ་བྱེད་ལ། ངག་གིས་སྨྲ་བ་ངན་པ་སྨྲ་བའི་ངང་ཚུལ་ཅན་ནི་བྱིས་པའོ། །ཞེས་གསུངས་སོ། །དེ་རྣམས་ཀྱི་བྱིས་པའི་ཤེས་པའི་ཤེས་པ་སྟེ་བསམ་བཅན་ནི་འཁོར་བ་པའོ། །གསུམ་པ་རྣལ་
འབྱོར་གྱི་བསྟན་བཅོས་ཀྱི་ཆེ་བ་བསྟན་པ་ནི། དེ་འདྲ་བའི་འཁོར་བའི་བག་ཆགས་སྤོང་བར་འདོད་པས། དེ་ཁོ་ན་ཉིད་ཁྱད་པར་ཅན་བདེ་སྟོང་དབྱེར་མེད་པར་སྦྱོར་བའི་ཡེ་ཤེས་ནི། ཤེས་རབ་དང་ཐབས་དབྱེར་མེད་པ་གསལ་བར་བྱེད་པའི་ཕྱིར་རྣལ་འབྱོར་དང། ཉོན་མོངས་
པའི་སྒྲ་འཆོས་པ་དང་ངན་འགྲོའི་འཇིགས་པ་ལས་སྐྱོབ་པས་ན་བསྟན་བཅོས་ཏེ། རྒྱུ་རྒྱུད་དང་ཐབས་རྒྱུད་དང་འབྲས་བུའི་རྒྱུད་གསུམ་བསྡུས་པ་རྫོགས་པ་སྙིང་པོའི་དོན་རབ་ཏུ་གསལ་བར་བྱེད་པས་ན་ཁྱད་པར་ཏེ། རྒྱུད་གཞན་རྣམས་ལས་
ཁྱད་པར་དུ་འཕགས་པ་དཔལ་ཡང་དག་པར་སྦྱོར་བའི་རྒྱུད་འདི་ལས་རྟོགས་པར་བྱའོ། །རྒྱུད་འདིའི་ཆེ་བའི་བདག་ཉིད་གསལ་བར་བྱེད་པ་གཞན་གསུངས་པ་ནི། རྣལ་འབྱོར་གྱི་བསྟན་བཅོས་འདི་སྐྱེ་བ་བྱེ་བ་སྟོང་ཕྲག་ཏུ་ཤིན་ཏུ་རྙེད་དཀའ་བ་སྟེ། འདུས་
བའི་ལེའུ་བཅུ་བདུན་པ་ལས་བཤད་པ་ལྟར་བཅོམ་ལྡན་འདས་མར་མེ་མཛད་ཚུན་ཆད་དུ་སངས་རྒྱས་ཀྱི་ཞིང་འདིར་བསྐལ་པ་ཤིན་ཏུ་མང་པོ་རྣམས་ལ་རྒྱུད་མ་ལུས་པའི་སྙིང་པོ། རྒྱུད་སྡེ་རིན་པོ་ཆེ་འདི་བདག་ཁོ་ནས་བཤད་ཀྱི། སངས་རྒྱས་གཞན་
རྣམས་ཀྱིས་ནི་མ་ཡིན་ནོ། །དེ་ཕྱིར་ང་ཡིས་ཏ་བདག་གིས་འདིར་བཤད་པའི་གཉིས་སུ་མེད་པའི་ཡེ་ཤེས་ཀྱིས་བསྐུལ་བའི་རྣལ་འབྱོར་གྱི་བསྟན་བཅོས་འདི་ཁོ་ན་ལ། ཀྱེ་ཐར་པ་འདོད་པ་རྣམས་འབད་པས་དད་པ་བསྐྱེད་པར་བྱས་ཏེ་འཇུག་པར་གྱིས་

[027B] མཁས་པ་སྟེ་དེ་ཁོ་ན་ཉིད་ཁྱད་པར་ཅན་ཤེས་པ་དང་ལྡན་པ་ཤིན་ཏུ་བར་འགྱུར་རོ། །ཕྱི་རོལ་བསྟན་བཅོས་སྒྲ་ལ་སོགས། ཞེས་འབྱུང་བ་ཡང། མན་སྙེར། ཕྱི་རོལ་བསྟན་བཅོས་སྒྲ་ཞེས་བཀོད་པ་ལྟར་ལེགས་པས་འབྱུང་བ་ལྷ་མོ་ཨུ་མའི་བདག་པོ་
དབང་ཕྱུག་ལ་སོགས་པས་བཤད་པ། བླ་ན་མེད་པའི་དེ་ཁོ་ན་ཉིད་ལས་ཕྱིར་ཕྱོགས་པ་ཕྱི་རོལ་གྱི་བསྟན་བཅོས་རྒྱུད་ལ་སོགས་པའི་སྒྲ་བཀོད་པ་རྣམས་ལས། དེ་ཁོ་ན་ཉིད་ཁྱད་པར་ཅན་གྱི་ཡེ་ཤེས་བཙལ་ཡང་རྙེད་པ་མིན་ཏེ། དེ་རྣམས་དཔེར་ན་
གར་གྱི་གནས་ཀྱིས་གཞི་ལ། གསར་དུ་ཚིག་བཀོད་པ་འཐད་པ་དང་བྲལ་བ་ཉིད་ཀྱིས་ན། ལྟད་མོ་བ་རྣམས་རངས་པ་ཙམ་གྱི་ཡིད་ཆགས་པར་བྱེད་པའི་ཕྱིར་གར་མཁན་གྱི་ཚིག་དང་འདྲའོ། །ཁ་དོག་བཞིན་ཞེས་པ་མེད་པར་གར་གྱི་གནས་ཀྱི་
གཞི་དང་མཚུངས་ཞེས་པའི་དོན་དུ་འགྲེལ་པས་བཤད་དོ། །དེས་ན་སྔར་བཤད་པའི་རྣལ་འབྱོར་གྱི་བསྟན་བཅོས་ཁྱད་པར་ཅན་རྗེས་སུ་བཙལ་བ་ཁོ་ན་ལས། འགོས་འགྱུར་ལས། སྤྱོད་དང་གྲོལ་བའི་འབྲས་བུ་ཐོབ། ཅེས་འབྱུང་བ་ལྟར་
འདོད་པའི་ཡོན་ཏན་གྱི་ཡུལ་ལ་ཡང་དག་པར་སྤྱོད་པ་དང་རྣམ་པར་གྲོལ་བའི་འབྲས་བུ་འཐོབ་པའི་ཆེད་དུ་རྣལ་འབྱོར་ལ་འབད་པས་བསྒྲུབ་པར་བྱའོ། །གཉིས་པ་དོན་བསྡུ་བ་ནི། དོན་འདི་ཁོ་ན་སྙིང་པོ་ལས་ཏེ་བསྐྱེད་པའི་རིམ་པ་ལས་སྙིང་པོ་
ལ་རྫོགས་པའི་རིམ་པའི་སྙིང་པོ་མཆོག། །རྣལ་འབྱོར་ཞལ་མཆོག་སྟེ་ཞལ་མཛེས་པ་ཁྱོད་ལ་བཤད་དོ། །གཉིས་པ་རབ་ཏུ་བྱེད་པའི་མཚན་བསྟན་པ་ནི། ཁ་སྦྱོར་ལ་བརྟག་པ་བཅུ་ཡོད་པའི་བརྒྱད་པ་ལས་མུ་སྟེགས་ཅན་གྱི་བདེ་འགྲོ་དང་

[028A]༄༅། །ངན་འགྲོར་འཕོ་བའི་ལམ་ཕྱིན་ཅི་ལོག་ཏུ་སྟོན་པའི་ཡེ་ཤེས་ཏེ་ཤེས་པ་འཇིག་པར་བྱེད་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ། །འགོས་འགྱུར་ལས། མུ་སྟེགས་ཅན་གྱི་ཡེ་ཤེས་ཀྱི་ཚུལ་བསྟན་པ་ཞེས་འབྱུང་ཡང་
སྔ་མ་ལེགས་ལ། མན་སྙེར་མཚན་དེ་ལ་བཤད་པ་མ་བྱུང་ངོ། །འཕོ་བའི་རྣམ་གཞག་རྣམས་ལེགས་པར་དམིགས་མ་ཕྱེད་པའི་འཕོ་བ་ལ་ཡང་ཕན་ཡོན་ཅུང་ཟད་འབྱུང་མོད་ཀྱང། གོ་བས་ལེགས་པར་དམིགས་ཕྱེད་པ་དང་ཁྱད་པར་ཤིན་ཏུ་ཆེའོ། །དེའི་ཕྱིར་རྡོ་རྗེ་མཁའ་འགྲོ་དང། གདན་བཞི་དང། སྡོམ་འབྱུང་དང། ཞལ་ལུང་དང། ཁ་སྦྱོར་དང། དེ་དག་གི་འགྲེལ་བ་རྣམས་ལ་བརྟེན་ནས་གཞུང་དེ་རྣམས་ལེགས་པར་གུང་བསྒིགས་ཏེ་མཁས་པ་ཆེན་པོ་ཨ་བྷ་ཡཱ་ཀ་
རའི་བཤད་པ་ཞིབ་པར་མཛད་པའི་རྗེས་སུ་འབྲངས་ཏེ་བཤད་པ་ཡིན་པས། བསྟན་བཅོས་འདི་ལ་བརྟེན་ནས་འཕོ་བའི་གནད་རྣམས་ལེགས་པར་ཤེས་པར་བྱས་ཏེ། འཕོ་བའི་གདམས་ངག་ལ་སྦྱངས་ན་འཕྱུག་པ་མེད་པའི་གདམས་
པར་ཡོད་པས་སྒོ་ཁྱད་པར་ཅན་སྤྱི་གཙུག་གསེར་གྱི་སྒོ་འབྱེད་པར་ནུས་ལ། དེ་མ་ནུས་ནའང་སྒོ་འབྲིང་པོ་ནས་འབོས་པའི་རྟེན་ཁྱད་པར་ཅན་དུ་སྐྱེས་ནས། བླ་ན་མེད་པའི་ལམ་རྣམས་ལེགས་པར་བགྲོད་ནུས་པར་འགྱུར་རོ། །ཤིན་ཏུ་ཟབ་
པའི་རྒྱུད་སྡེ་མང་པོ་ནས། །གསུངས་པའི་འཕོ་བའི་གནད་རྣམས་དབྱེ་དཀའ་བའི། །རྡོ་རྗེའི་ཚིག་གིས་དམ་དུ་བཅིངས་པ་རྣམས། །མཁས་པ་འཇིགས་མེད་འབྱུང་གནས་རྗེས་འབྲངས་ཤིང། །རྡོ་རྗེ་མཁའ་འགྲོ་རྡོ་རྗེ་གདན་བཞི་ཡི། །

[028B] འདིར་ནི་ནོངས་གང་སྙིང་ནས་བདག་གིས་འཆགས། དགེ་བས་འགྲོ་ཀུན་ཡང་དག་ལམ་བགྲོད་ཤོག། །ཅེས་རྒྱུད་ཀྱི་རྒྱལ་པོ་ཁ་སྦྱོར་གྱི་བརྟགས་པ་བརྒྱད་པའི་རབ་བྱེད་གསུམ་པ། རྣམ་
ཤེས་གོང་དུ་འཕོ་བའི་རྒྱ་ཆེར་བཤད་པ། གསེར་གྱི་སྒོ་འབྱེད་པ་ཞེས་བྱ་བ། རྒྱུད་གདན་བཞི་དང། ཞལ་གྱི་ལུང་རྣམས་ལེགས་པར་གུང་བསྒྲིགས་ཤིང། དེ་དག་གི་འགྲེལ་པ་རྣམས་ལ་འདྲིས་པར་བྱས་ནས། མང་དུ་ཐོས་པའི་དགེ་
སློང་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས་འབྲོག་རི་བོ་ཆེ་དགའ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་སྡོམ་བརྩོན་དགེ་སློང་བསོད་ནམས་བློ་གྲོས་སོ། །འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཀུན་ཏུ་རྒྱས་
བར་བྱེད་ནུས་པར་གྱུར་ཅིག། །སརྦ་མངྒ་ལམ་



﻿༄༅། །འཕོ་ཁྲིད་དབང་པོ་གཡུལ་འཇུག་གི་ལྷན་ཐབས་ཟིན་བྲིས་གཞུགས། །

[001A] །ན་མོ་གུ་རུ་མྙྫུ་གྷོ་ཧཱ་ཡ། འདིར་འཆི་དུས་ངེས་པར་དགོས་པ་དཔའ་བོ་གཡུལ་དུ་འཇུག་པའི་གོ་ཆའི་གྲབས་བྱེད་པ་ལྟ་བུ་འཕོ་བ་བསྡུས་པ་ཉམས་སུ་སེན་ཚུལ་
ནི༑ གནས་ཁང་བྱི་དོར་བྱས་ལ་ནུབ་ཕྱོགས་སུ་འོད་དཔག་མེད་ཀྱི་སྐུ་རྟེན་དགྲམ། རང་གི་གཡས་ནས་བརྩམས་ཏེ་ཆུ་གཉིས་ཉེར་སྤྱོད་སོགས་བཀོད་པ་མཛེས་པར་གཤམ། སྟན་
བདེ་བ་ལ་ལུས་རྣམ་སྣང་གི་ཆོས་བདུན་ལྡན་གྱིས་ནུབ་ཏུ་བལྟས་ནས་འཁོད་ལ། ག་རེ༑ དལ་འབྱོར་ལན་གཅིག་ཐོབ་པའི་སྐབས་འདིར་འཁོར་བའི་གནས་ལ་མ་ཆགས་བར། མ་
རྒན་སེམས་ཅན་ཐམས་ཅད་འཁོར་བའི་གནས་ན་སྡུག་བསྔལ་གསུམ་གྱིས་ཉམ་ཐག་པ་འདི་རྣམས་མྱུར་དུ་འཁོར་བའི་བཙོན་ར་འདི་ལས་སྒྲོལ་པའི་ཕྱིར་དུ་རྫོགས་པའི་སངས་རྒྱས་ཀྱི་གོ་

[002A]༄༅། །འཕང་རིན་པོ་ཆེ་ཅི་ནས་ཀྱང་ཐོབ་པར་བྱའོ་སྙམ་པའི་ཀུན་སློང་གི་སྒོ་ནས། འདུན་གྱི་ནམ་མཁར་རྨ་བྱས་བཏེག་པའི་རིན་པོ་ཆེའི་ཁྲི་དང་པད་ཟླའི་སྟེང་དུ་རྩ་བའི་བླ་མ་
དང་གཉིས་སུ་མེད་པའི་རྒྱལ་བ་འོད་དཔག་མེད་ལ་སྐྱབས་ཡུལ་དཀོན་མཆོག་གསུམ་གྱིས་བསྐོར་ནས་བཞུགས་པར་གྱུར། ཅེས་སྐྱབས་ཡུལ་གསལ་བཏབ་སྟེ། རང་དང་རང་གི་
མཐའ་སྐོར་དུ་འཁོད་པའི་ཕ་མ་སེམས་ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་ལ་འཇིགས་ཤིང་སྐྲག་ནས་རེ་ས་དཀོན་མཆོག་གསུམ་ལས་གཞན་ན་མེད་པས་དུས་
འདི་ནས་བྱང་ཆུབ་མ་ཐོབ་ཀྱི་བར་དུ་སྐྱིད་རུང་སྡུག་རུང་དུས་དང་གནས་སྐབས་ཅིར་གྱུར་ཀྱང་དཀོན་མཆོག་རིན་པོ་ཆེ་རྣམ་པ་གསུམ་མཁྱེན་ནོ་སྙམ་དུ། སངས་རྒྱས་ཆོས་དང་

[002B] །བྱང་ཆུབ་བར་དུ་བདག་ནི་སྐྱབས་སུ་མཆི། །ཞེས་ལན་གསུམ་བརྗོད་ལ། དཀོན་མཆོག་གསུམ་ལས་བདུད་རྩིའི་རྒྱུན་བབ། རང་གཞན་སེམས་ཅན་
ཐམས་ཅད་ལ་ཐིམ་པས། ལས་ངན་སྡིག་སྒྲིབ་ཐམས་ཅད་སྦྱངས་དཀོན་མཆོག་གི་བྱིན་རླབས་སེམས་ལ་ཞུགས་ནས། ཚེ་དང་བསོད་ནམས་ལུང་རྟོགས་ཀྱི་ཡོན་ཏན་ཐམས་ཅད་རྒྱས་
པར་གྱུར། ཅེས་བརྗོད། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་ལན་གསུམ་བརྗོད་ལ། དེ་ལྟར་སེམས་
བསྐྱེད་པ་ལ་བརྟེན་ནས་སྐྱབས་ཡུལ་རྣམས་འོད་དུ་ཞུ་ནས་སྤྱི་གཙུག་ཏུ་ཐིམས་པས་རང་ཉིད་འོད་དཔག་མེད་ཀྱི་སྐུར་ལམ་གྱིས་གྱུར་པར་བསམ་མོ། །དེ་ནས། བདེ་བ་ཅན་ནས་རྩ་བའི་བླ་
མ་དང། །དབྱེར་མེད་འོད་དཔག་མེད་མགོན་སྤྱན་དྲངས་ཏེ། །བདག་གི་སྤྱི་བོར་དགྱེས་བཞིན་བཞུགས་པར་གྱུར། ལུས་ངག་ཡིད་གསུམ་གུས་པས་ཕྱག་འཚལ་ལོ། །དངོས་
བཤམ་ཡིད་སྤྲུལ་མཆོད་པ་མ་ལུས་འབུལ། །ཐོག་མེད་ནས་བསགས་སྡིག་ལྟུང་ཐམས་ཅད་བཤགས། །སྐྱེ་འཕགས་དགེ་བ་རྣམས་ལ་རྗེས་ཡི་རང། །འཁོར་བ་མ་སྟོངས་བར་

[003A]༄༅། །དུ་ལེགས་བཞུགས་ནས། །འགྲོ་ལ་ཆོས་འཁོར་མ་ལུས་བསྐོར་དུ་གསོལ། །དགེ་ཀུན་རྫོགས་པའི་བྱང་ཆུབ་ཆེན་པོར་བསྔོ། །གླིང་བཞི་རེ་རབ་ཉི་ཟླ་རིན་ཆེན་བདུན། །རིན་
ཆེན་མཎྜལ་ཀུན་བཟང་མཆོད་པའི་ཚོགས། །བློ་ཡིས་བླངས་ནས་འོད་མཐའ་ཡས་ལ་འབུལ། །ཐུགས་རྗེས་བཞེས་ནས་བྱིན་གྱིས་བརླབ་ཏུ་གསོལ། །ཞེས་བདེ་བ་ཅན་ནས་མར་མེ་གཅིག་ལས་
གཉིས་མཆེད་ཀྱི་ཚུལ་དུ་སྤྱན་དྲངས་པ་ལ་ཡན་ལག་བདུན་པ་མཎྜལ་བཅས་ཕུལ་ཏེ། རང་ལུས་དབུས་ཀྱི་དང་པོར་རྩ་དབུ་མ། །མདའ་སྨྱུག་ཙམ་ཞིག་མར་སྣ་ལྟེ་འོག་ནས། །ཡར་སྣ་ཚངས་བུག་
ཐལ་གྱིས་ཟུག་པ་ཡི། །སྙིང་དབུས་རང་སེམས་ཐིག་ལེ་རྒྱ་སྲན་ཙམ། །དཀར་འཚེར་འཕར་ཞིང་འཕུར་ལ་ཁད་པར་གྱུར། །ཅེས་དལ་བུས་བརྗོད་བཞིན་པར་རང་ལུས་དྲངས་ཤིང་གསལ་
བའི་གཡས་གཡོན་གྱི་དབུས་དྲང་ཐང་རྒྱབ་མདུན་གྱི་ཅུང་ཟད་རྒྱབ་ལ་ཉེ་བར་རྩ་དབུ་མ་ཕྱི་སྔོ་ལ་ནང་དམར་བ་ཁྱད་ཆོས་གསུམ་ལྡན། སྨད་མངའ་སྨྱུག་ཙམ་ལ་ཇེ་སྦོམ་
དུ་སོང་པའི་སྟོད་སྦ་ལྕག་ཙམ་ཡོད་པ། མར་སྣ་ལྟེ་འོག་སོར་བཞི་ཙམ་དུ་སླེབས་པ་སྦྲུལ་མཇུག་ལྟར་བུག་པ་མེད་ཅིང། ཡར་སྣ་ཚང་ས་ཕུག་ཏུ་ཟུག་པ་རྒྱ་མཐོངས་ལྟར་བུག་
[003B] ནུ་དབར་གྱི་ཐད་ཀྱི་སྙིང་གའི་དབུ་མ་ལ་སྨྱུག་མ་ལྟར་ཚིགས་ཡོད་པའི་ནང་གི་སྟེང་དུ་རང་གི་སེམས་ཀྱི་ངོ་བོ་ཐིག་ལེ་
རྒྱ་སྲན་ཙམ། དཀར་ལ་དམར་མདངས་ཅན་འོད་ཟེར་འཚེར་ཞིང་སྤར་སྦར་འཕར་ཞིང་སྟེང་དུ་འཕུར་ལ་ཁད་པ་ཞིག་ལ་རང་སེམས་ཞུགས་པ་ལྟར་བཟུང་ནས་ང་རྒྱལ་དང་གསལ་སྣང་འདོན། དེ་ནས་
ཚེ་འདིའི་གཉེན་འཁོར་གནས་ལུས་ལོངས་སྤྱོད་སོགས། །གང་ལའང་ཆགས་ཤིང་ཞེན་པ་རབ་སྤངས་ནས། །སྤྱི་བོའི་བླ་མ་སྐྱབས་གསུམ་ཀུན་འདུས་ལ། །གུས་པས་སྐྱབས་འགྲོ་གསོལ་འདེབས་ཡང་
ཡང་བྱ། །ཞེས་རང་སེམས་ཐིག་ལེར་གསལ་བ་དེས་འཁོར་བ་ལ་ཞེན་ལོག་དྲག་པོས་ཡར་བལྟས་པས་སྤྱི་བོའི་བླ་མ་འོད་དཔག་མེད་ཁྲུ་གང་ཙམ་ཐུགས་ཀར་ཐིག་ལེ་དམར་པོ་བྱུ་རུའི་སྒོ་ང་ལྟར་སྲན་མ་
ཙམ་འོད་ཟེར་འཕྲོ་བ་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་དང་བཅས་པ་གསལ་བར་མཐོང་བ་ན། དེ་ཉིད་སྐྱབས་གསུམ་ཀུན་འདུས་ཀྱི་ངོ་བོར་མོས་ནས་ཐུགས་ཡིད་གཅིག་ཏུ་འདྲེས་པར་
བྱིན་གྱིས་བརླབ་ཏུ་གསོལ་སྙམ་དུ། བསླུ་མེད་དཀོན་མཆོག་གསུམ་གྱི་ངོ་བོ་ཉིད། །ངན་སོང་འཇིགས་ལས་སྒྲོལ་བའི་དཔའ་བོ་སྟེ། །དག་པའི་ཞིང་དུ་འཁྲིད་པའི་དེད་དཔོན་མཆོག་མགོན་

[004A]༄༅། །པོ་འོད་དཔག་མེད་ལ་གསོལ་བ་འདེབས། །གནད་གཅོད་གཤིན་རྗེའི་འཇིགས་ལས་བསྐྱབས་ཏུ་གསོལ། །འཇིགས་རུང་པར་དོའི་འཕྲང་ལས་བསྒྲལ་དུ་གསོལ། །བཟོད་
དཀའ་ངན་འགྲོའི་གཡང་ལས་དྲང་དུ་གསོལ། །ཞིང་མཆོག་བདེ་བ་ཅན་དེར་འཁྲིད་དུ་གསོལ། །རེ་ས་གཞན་ན་མེད་དོ་ཐུགས་རྗེས་དྲོངས། །ཞེས་གསོལ་བ་བཏབ་ལ། དེ་ལྟར་གདུད་ཤུགས་
དྲག་པོས་གསོལ་བཏབ་པས། །མགོན་པོའི་ཐུགས་ཀ་ནས་འོངས་འོད་ཟེར་གྱི། །ལྕགས་ཀྱུས་རང་སེམས་ཐིག་ལེར་གསལ་ལ་བཏབ། །འོག་རླུང་དྲག་ཏུ་འཐེན་པའི་གཞུ་མོ་ལ། །ཧི་ཀའི་མདའ་སྦྱར་
བླ་མའི་ཐུགས་ཀར་འཕང་ །ཧི་ཀ༑ ད་ལྟ་སྦྱོང་དུས་རྣམ་ཤེས་ཚངས་བུག་ལས། །མི་འདོན་སླར་ཡང་སྙིང་གའི་དབུས་སུ་འཇོག་ཀ༑ ཞེས་ལན་ཉེར་གཅིག་སྦྱངས་རྗེས། རྒྱལ་བའི་དཀྱིལ་འཁོར་བཟང་
ཞིང་དགའ་བ་དེར། །ཞེས་སོགས་སྨོན་ལམ་དག་པས་མཚམས་སྦྱོར་བྱ། ཚུལ་འདི་སྡིག་ཅན་བཙན་ཐབས་བཚང་རྒྱའི་ཐབས། །མ་བསྒོམས་འཚང་རྒྱ་འཕོ་བའི་མན་ངག་ཅེས། །བླ་མེད་རྒྱུད་སྡེའི་སྙིང་
པོ་བསྡུས་པ་ཡིན། ཞེས་པ་འདི་ཡང་འགྲོ་བ་མང་པོ་ལ་ཕན་པའི་ཕྱིར། བཙུན་པ་བློ་བཟད་ཆོས་ཀྱི་རྐྱལ་མཚན་གྱིས་སྨྲས་པའོ། །ལྷན་ཐབས་ཀྱི་ཟིན་བྲིས་འདི་དགེ་སློང་དྡྷ་རྨ་བྷ་དྲས་བྲིས།།



﻿   ༈    །།བཅོམ་ལྡན་
འདས་ཁྱབ་བདག་རྡོ་རྗེ་འཆང་ཆེན་པོ་ལ་གུས་པས་ཕྱག་འཚལ་ལོ། །བསྲེ་བའི་གདམས་ངག་ལ། ལམ་དུས་ཀྱི་སྐུ་གསུམ་དང་བསྲེ་བ་གསུམ་སྟེ། འདི་ལྟར་ལམ་དུས་ཀྱི་ཆོས་སྐུ་དང་བསྲེ་བ་དང། ལམ་དུས་ཀྱི་ལོངས་སྐུ་དང་བསྲེ་བ་དང། ལམ་དུས་ཀྱི་སྤྲུལ་
སྐུ་དང་བསྲེ་བ་སྟེ་གསུམ་མོ། །དང་པོ་ལ་གསུམ་སྟེ། གཉིད་སད་དུས་སུ་ཆོས་སྐུ་དང་བསྲེ་བ་དང། གཉིད་ཀྱི་དུས་སུ་ཆོས་སྐུ་དང་བསྲེ་བ་དང། འཆི་བའི་དུས་སུ་ཆོས་སྐུ་དང་བསྲེ་བའོ། །དང་པོ་ནི། ལུས་ཀྱི་གནད་ཆེ་སར་གནད་དུ་བསྣུན་པ་ལ་བརྟེན་

[187B] འོད་གསལ་སྟོང་པ་བཞི་པ་ཤར་བའི་དུས་སུ་ལྟ་ཐོག་ཏུ་བཞག་ནས་སྒོམ་པ་ཡིན་ལ། གནད་དུ་བསྣུན་པ་ལ་ཡང་སྒོ་གསུམ་གསུངས་ཏེ། འོག་སྒོར་ནོར་བུའི་དབུས་སམ་ནོར་བུའི་སྣ་རྩེ་དྷཱུ་ཏཱིའི་མར་སྣར་རྫས་ཀྱི་ཐིག་ལེ་
ཕྲ་མོ་བསྒོམས་པ་ལ་བརྟེན་ནས། དེ་བརྟེན་པའི་མཐར་རོ་རྐྱང་གི་རླུང་དྷཱུ་ཏཱིར་ཞུགས་ཤིང་ཐིམ་པ་ལ་བརྟེན་ནས། སྨིག་རྒྱུ་ལ་སོགས་པའི་རྟགས་བཞི་སྔོན་དུ་འཆར་ཞིང་དེའི་འོག་ཏུ་སྟོང་པ་དང་ཤིན་ཏུ་སྟོང་པ་དང་སྟོང་པ་ཆེན་པོ་ཞེས་བྱ་བ་མིང་གཞན་
སྣང་བ་དང། སྣང་བ་མཆེད་པ་དང་སྣང་བ་ཉེར་ཐོབ་ཅེས་བྱ་བ་གསུམ་ཤར་བའི་མཐར། ཐམས་ཅད་སྟོང་པ་ཞེས་བྱ་བ་འོད་གསལ་ཆེན་པོ་འཆར་བ་ནི་སྒོ་དང་པོའོ། །གཞན་ཡང་སྙིང་ཁའི་སྣ་རྩེར་མི་ཤིགས་པ་སྔགས་ཀྱི་ཐིག་ལེ་བསྒོམས་པ་
ལ་བརྟེན་ནས། དེ་བརྟན་པའི་མཐར་རོ་རྐྱང་གི་རླུང་དྷཱུ་ཏཱིར་ཞུགས་ཤིང་ཐིམ་པ་ལ་བརྟེན་ནས་སྨིག་རྒྱུ་ལ་སོགས་པའི་རྟགས་བཞི་སྔོན་དུ་འཆར་ཞིང། དེའི་འོག་ཏུ་སྟོང་པ་དང་ཤིན་ཏུ་སྟོང་པ་དང། སྟོང་པ་ཆེན་པོ་ཞེས་བྱ་བ་མིང་གཞན་སྣང་བ་དང། སྣང་བ་
མཆེད་པ་དང་སྣང་བ་ཉེ་བར་ཐོབ་པ་ཞེས་བྱ་བ་གསུམ་ཤར་བའི་མཐར་ཐམས་ཅད་སྟོང་པ་ཞེས་བྱ་བ་འོད་གསལ་ཆེན་པོ་འཆར་བ་ནི་སྒོ་གཉིས་པའོ། །ཡང་གདོང་གི་སྣ་རྩེར་འོད་ཀྱི་ཐིག་ལེ་ཞེས་པ་རླུང་འོད་ཟེར་ལྔ་པ་སྣ་བུག་ནས་རྒྱུ་བའི་འཇུག་གནས་ལྡང་
གསུམ་མ་བཅོས་པ་རྡོ་རྗེ་གསུམ་གྱི་རང་གདངས་སུ་འཆར་བར་བསྒོམ་ཞིང། དེ་ཡང་དྷཱུ་ཏཱི་ནས་བྱེད་པར་མོས་པའི་རྡོ་རྗེ་བཟླས་པ་གོམས་པའི་མཐར་རོ་རྐྱང་གི་རླུང་དྷཱུ་ཏཱིར་ཞུགས་ཤིང་ཐིམ་པ་ལ་བརྟེན་ནས་དང་པོ་སྨིག་རྒྱུ་ལྟ་བུ་དང། གཉིས་པར་དུ་བ་

[188A]༄༅། །ལྟ་བུ་དང། གསུམ་པར་མེ་ཁྱེར་ལྟ་བུ་དང། བཞི་པར་མར་མེ་འབར་བ་ལྟ་བུའི་ཉམས་འབྱུང་སྟེ། རིམ་པ་བཞིན་ས་ཆུ་ལ་ཐིམ་པ་དང་ཆུ་མེ་ལ་ཐིམ་པ་དང་མེ་རླུང་ལ་ཐིམ་པ་དང་རླུང་རྣམ་ཤེས་གསུམ་གྱི་སྣང་བ་དང་པོ་ལ་ཐིམ་པ་ལས་འབྱུང་
ངོ༑ ༑དེ་ནས་སྟོང་པ་དང་པོའི་དུས་སུ་སྣང་བ་གཞན་གང་ཡང་མི་འཆར་བར་ཡུལ་དུ་གང་སྣང་ཐམས་ཅད་མཚན་མོའི་ནམ་མཁའ་དྲི་མ་མེད་པ་ལ། ཟླ་བའི་འོད་ཟེར་གྱིས་ཁྱབ་པ་ལྟ་བུའི་དཀར་ལམ་གྱི་སྣང་བ་འབྱུང། དེ་ནས་སྣང་བ་དེ་ཡང་རིམ་གྱིས་
བསྡུས་ནས། སྣང་བ་གཞན་གང་ཡང་མི་འཆར་བར་ཡུལ་དུ་གང་སྣང་ཐམས་ཅད་མཚན་མོའི་ནམ་མཁའ་དྲི་མ་མེད་པ་ལ་ཉི་མའི་འོད་ཟེར་གྱིས་ཁྱབ་པ་ལྟ་བུའི་དམར་ལམ་གྱི་སྣང་བ་འབྱུང། དེ་ནས་སྣང་བ་དེ་ཡང་རིམ་གྱིས་བསྡུས་ནས། སྣང་
བ་གཞན་གང་ཡང་མི་འཆར་བར་ཡུལ་དུ་གང་སྣང་ཐམས་ཅད་མཚན་མོ་སྲོད་ཀྱི་ནམ་མཁའ་དྲི་མ་མེད་པ་ལ་མཚམས་ཀྱི་སྨག་གིས་ཁྱབ་པ་བཞིན་དུ་ནག་ལམ་གྱི་ཉམས་འབྱུང། དེའི་སྟོད་སྨད་ལ་དྲན་པ་མི་ཉམས་ཤིང། བར་དུ་ཐིམ་པའི་མཐུས་དྲན་པ་ཆེར་
ཉམས་པ་འབྱུང་ངོ། །དེ་ནས་སྣང་བ་དེ་ཡང་བསྡུས་ནས། མཚན་མོའི་ཐོ་རངས་ཀྱི་ནམ་མཁའ་ཟླ་ཉི་སྨག་གི་འོད་དང་བྲལ་བའི་ནམ་མཁའི་རང་མདོག་ཇི་ལྟ་བ་བཞིན་སྣང་བ་བཞིན་དུ། འོད་གསལ་མཐའ་དབུས་མེད་པ་ཤིན་ཏུ་དྭངས་པའི་ཉམས་འཆར་ཏེ། དེ་དག་གི་
བཤད་པ་ནི་སྔ་མ་རྣམས་ལ་ཉན་ཤེས་པར་བྱའོ། །དེ་ནི་སྒོ་གསུམ་པའོ། །གཉིས་པ་གཉིད་ཀྱི་དུས་སུ་ཆོས་སྐུ་དང་བསྲེ་བའི་ཚུལ་ནི། གོང་གི་སྒོ་གསུམ་པོ་གང་རུང་ཅིག་གིས་སྟོང་པ་བཞི་དྲང་ནུས་པའི་མཚམས་ནས། མཚན་མོ་གཉིད་དུ་འགྲོ་ཁར་སྙིང་ཁར་མི་

[188B] རྡོ་རྗེ་བཟླས་པ་གཉིས་པོ་གང་རུང་ཉམས་སུ་བླངས་པ་ལ་བརྟེན་ནས་སྔར་བཤད་པའི་རྟགས་བཞི་དང། སྟོང་པ་བཞི་འཆར་ཞིང། དེའི་འོད་གསལ་ཤར་བའི་དུས་སུ་ལྟ་ཐོག་ཏུ་བཞག་ནས་སྒོམ་པ་ཡིན་ཏེ། སྤྱིར་གཞི་དུས་ཀྱི་གཉིད་དུ་འགྲོ་
བའི་ཚེ་རླུང་སྙིང་ཁར་རང་ཤུགས་ཀྱིས་འདུས་པ་ལ་བརྟེན་ནས་སྟོང་པ་བཞིའི་འོལ་སྤྱི་ཙམ་ཞིག་འཆར་བ་ཡོད་ལ། དེ་ཤེས་ནས་གཉིད་ཀྱི་འོད་གསལ་འཛིན་པའི་གདམས་ངག་གིས་ཉམས་སུ་བླངས་ན་སྟོང་པ་བཞི་འཆར་སླ་བའི་གནད་ཡོད་དེ། དེ་ཡང་གཉིད་ཀྱི་དུས་
ལ་རྨི་ལམ་མི་འཆར་བ་དང། འཆར་བའི་དུས་གཉིས་ལས། རྨི་ལམ་མི་འཆར་བའི་དུས་སུ་གཉིད་ཀྱི་འོད་གསལ་འཛིན་པ་ཡིན་ལ། དེ་ཡང་གཉིད་དུ་སོང་བའི་ཐུན་སྟོད་ཀྱི་སྐབས་ཡིན་ནོ། །གསུམ་པ་འཆི་བའི་དུས་སུ་འཆི་བའི་འོད་གསལ་ཆོས་སྐུ་དང་བསྲེ་བའི་ཚུལ་
ནི་ད་ལྟར་གྱི་དུས་སུ་གཉིད་སད་དུས་དང། གཉིད་ཀྱི་དུས་སུ་སྔར་བཤད་པ་བཞིན་དུ་འོད་གསལ་གྱི་ཆོས་སྐུ་དང་བསྲེ་བ་ལ་བྱང་བ་ཅིག་གིས། འཆི་བའི་དུས་སུ་ས་ཆུ་ལ་ཐིམ་པ་སོགས་ཀྱི་རྟགས་དང་པོ་ཤར་བའི་དུས་སུ་སྙིང་ཁར་མི་ཤིགས་པའི་ཐིག་ལེ་སྒོམ་པ་དང་
སྙིང་ཁའི་དྷཱུ་ཏཱིའི་དབུས་ནས་རླུང་ལྡང་འཇུག་གནས་གསུམ་གྱི་རྡོ་རྗེ་བཟླས་པ་བྱས་ན། གཞི་དུས་ཀྱི་འཆི་བའི་དུས་སུ་སྙིང་ཁར་རླུང་རང་ཤུགས་ཀྱིས་འདུ་བ་ཡོད་པའི་གནད་ཀྱིས། སྔར་བཤད་པའི་རྟགས་རྣམས་དང་སྟོང་པ་བཞི་སྔར་བཤད་པ་བཞིན་དུ་འཆར་ལ་
དེ་ལ་འཆི་བའི་ཚེ་སྟོང་པ་བཞི་རང་ཤུགས་ཀྱིས་འཆར་བའི་འོད་གསལ་ནི་མའི་འོད་གསལ་ཡིན་ལ། སྔར་གཉིད་སད་པ་དང་གཉིད་དུས་སུ་བསྒོམས་པའི་འོད་གསལ་ནི་བུའི་འོད་གསལ་ཡིན་ཞིང། དེ་གཉིས་འཆི་བའི་འོད་གསལ་གྱི་དུས་སུ་འདྲེས་པ་ལ་འོད་གསལ་མ་བུ་
[189A]༄༅། །འདྲེས་པ་ཞེས་ཟེར་བ་ཡིན་ནོ། །གཉིས་པ་ལམ་དུས་ཀྱི་ལོངས་སྐུ་དང་བསྲེ་བ་ལ་གསུམ་སྟེ། གཉིད་སད་དུས་ཀྱི་སྒྱུ་མའི་ལུས་ལོངས་སྐུ་དང་བསྲེ་བ་དང། གཉིད་ཀྱི་དུས་སུ་རྨི་ལམ་ཤར་བའི་རྨི་ལམ་གྱི་སྒྱུ་ལུས་དང་བསྲེ་བ་དང། འཆི་བའི་འོད་
གསལ་གྱི་མཐར་བར་དོ་དངོས་སམ་བར་དོ་དང་རྗེས་སུ་མཐུན་པའི་སྒྱུ་ལུས་ལོངས་སྐུ་དང་བསྲེ་བའོ། །དང་པོ་ནི། སྔར་བཤད་པའི་སྒོ་གསུམ་པོ་གང་རུང་གིས་འོད་གསལ་གྱི་ཏིང་ངེ་འཛིན་བསྐྱེད་པའི་དུས་སུ་འབད་པ་བསྐྱེད་ནས་འོད་གསལ་ལ་ཇི་ཙམ་གནས་
གནས་སུ་མཉམ་པར་འཇོག་རླུང་ཐིམ་པ་སླར་ལངས་པའི་མཐུས་ཏིང་ངེ་འཛིན་དེ་ལས་ལྡང་བར་རྩོམ་པའི་ཚེ། དེའི་མཐར་དང་པོའི་མགོན་པོ་ཡབ་ཡུམ་གྱི་སྐུར་ལྡང་བར་བྱའོ་སྙམ་པའི་འཕེན་པ་བཏང་ནས་ཆུ་དྭངས་པ་ལས་ཉ་ལྡང་བའི་ཚུལ་དུ་འོད་གསལ་གྱི་
ངང་ནས་སྐུ་དེར་ཀྲོང་གིས་ལྡན་སྟེ། སྒྱུ་མའི་སྐུ་དེ་ལ། སེམས་བཟུང་སྟེ་ཅི་ཙམ་གནས་ཀྱི་བར་དུ་མཉམ་པར་འཇོག་པའོ། །གཉིས་པ་གཉིད་ཀྱི་དུས་སུ་རྨི་ལམ་ཤར་བའི་རྨི་ལམ་གྱི་སྒྱུ་ལུས་དང་བསྲེ་བ་ནི། སྔར་བཤད་པ་ལྟར་གྱི་གཉིད་ཀྱི་འོད་གསལ་ཤར་བའི་ཚེ་འབད་
ནས་ཇི་ཙམ་གནས་གནས་སུ་མཉམ་པར་འཇོག་གོ་སྔར་རླུང་ཐིམ་པ་སླར་ལངས་པའི་མཐུས་ཏིང་ངེ་འཛིན་དེ་ལས་ལྡང་བར་རྩོམ་པའི་ཚེ་དེའི་མཐར་རྨི་ལམ་ཕལ་པ་གཞན་དུ་མ་ཤོར་བར་དང་པོའི་མགོན་པོ་ཡབ་ཡུམ་གྱི་སྐུར་ལྡང་བར་བྱའོ་སྙམ་པའི་འཕེན་པ་
བཏང་ནས། ཆུ་དྭངས་པ་ལས་ཉ་ལྡང་བའི་ཚུལ་དུ་འོད་གསལ་གྱི་ངང་ནས་སྐུ་དར་ཀྲོང་གིས་ལྡང་སྟེ། སྒྱུ་མའི་སྐུ་དེ་ལ་སེམས་བཟུང་སྟེ་ཇི་ཙམ་གནས་ཀྱི་བར་དུ་མཉམ་པར་འཇོག་པའོ། །གསུམ་པ་འཆི་བའི་འོད་གསལ་གྱི་མཐར་བར་དོ་དངོས་སམ་བར་དོ་དང་

[189B] སྔར་བཤད་པ་ལྟར་གྱི་འཆི་བའི་དུས་སུ་འོད་གསལ་མ་བུ་བསྲེས་ནས་འབད་དེ་འོད་གསལ་ཇི་ཙམ་གནས་གནས་སུ་མཉམ་པར་འཇོག་གོ་སྔར་རླུང་ཐིམ་པ་ལས་ལངས་པའི་མཐུས་ཏིང་ངེ་འཛིན་དེ་ལས་ལྡང་
བར་རྩོམ་པའི་ཚེ། དེའི་མཐར་བར་དོ་ཐ་མལ་པའི་ལུས་སུ་མི་ལྡང་བར་དང་པོའི་མགོན་པོ་ཡབ་ཡུམ་གྱི་སྐུར་ལྡང་བར་བྱའོ་སྙམ་པའི་འཕེན་པ་བཏང་ནས་ཆུ་དྭངས་པ་ལས་ཉ་ལྡང་བའི་ཚུལ་དུ་འོད་གསལ་གྱི་ངང་ནས་སྐུ་དེར་ཀྲོང་གིས་ལྡང་སྟེ། སྒྱུ་མའི་སྐུ་དེ་
ལ་སེམས་བཟུང་སྟེ། ཇི་ཙམ་གནས་ཀྱི་བར་དུ་མཉམ་པར་འཇོག་པའོ། །འདི་ལ་གཉིས་ཡོད་དེ། སྒྱུ་མའི་ལོངས་སྐུར་སྒོམ་པ་ཙམ་མིན་པར་གཞན་ལ་བར་དོ་འགྲུབ་པའི་དོད་དུ་རང་གི་ལུས་དོན་སྟེངས་ནས་སྔར་བཤད་པའི་སྒྱུ་མའི་སྐུར་སྐྱེས་པ་ཡིན་ན་བར་དོར་
མཆོག་འགྲུབ་པ་ཡིན་ནོ། །དེ་ལྟར་མ་ནུས་པར་བར་དོ་རང་ཁ་བའི་ལུས་བླངས་པ་ཡིན་ཀྱང་ཡིད་ཀྱི་ངོར་བར་དོའི་ལུས་ཐ་མལ་པའི་སྣང་བ་རེ་ཞིག་མི་འཆར་བར་དང་པོའི་མགོན་པོ་ཡབ་ཡུམ་དུ་ཤར་བའི་ལོངས་སྐུའི་བསྲེ་བ་བྱུང་ནའང་ཁྱད་ཤིན་ཏུ་ཆེ་བ་ཡིན་
ནོ༑ ༑གསུམ་པ་ལམ་དུས་ཀྱི་སྤྲུལ་སྐུ་དང་བསྲེ་བ་ལ་གསུམ་ལས། དང་པོ་གཉིད་སད་པའི་དུས་སུ་ལམ་དུས་ཀྱི་སྤྲུལ་སྐུ་དང་བསྲེ་བ་ནི། སྔར་བཤད་པ་ལྟར་གཉིད་སད་དུས་ཀྱི་འོད་གསལ་གྱི་ངང་ནས་སྒྱུ་མའི་སྐུར། རྣམ་སྨིན་གྱི་ལུས་འདི་ལས་ལོགས་
སུ་བྱ་སྟེ། སྒྱུ་མའི་ཏིང་ངེ་འཛིན་བསྒོམས་པའི་མཐར་རྣམ་སྨིན་གྱི་ཕུང་པོ་འདི་ཉིད་ལ་ཞུགས་ཏེ། རྣམ་སྨིན་གྱི་ཕུང་པོ་མི་བསྐྱོད་པར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་གནས་པའོ། །དེ་ནི་འབྲས་བུའི་ལོངས་སྐུ་མ་དག་པའི་སེམས་

[190A]༄༅། །ཅན་གྱི་མིག་གི་ལམ་དུ་མི་འགྱུར་བ་དེའི་མཐུས། སྒྱུ་འཕྲུལ་ཆེན་མོ་ལྟ་བུའི་མངལ་དུ་ལུས་རགས་པའི་སྐྱེ་བ་བཟུང་བ་ན་སྤྲུལ་པའི་སྐུ་དེ་སེམས་ཅན་མ་དག་པས་ཀྱང་མཐོང་བ་དང་འདྲ་བར། ལམ་དུས་ཀྱི་སྒྱུ་མའི་ལོངས་སྐུ་སེམས་ཅན་གཞན་གྱི་
ཤའི་མིག་གིས་མི་མཐོང་བ་དེ་རགས་པའི་ལུས་ལ་ཞུགས་པ་ན། དེས་བཟུང་བའི་མི་བསྐྱོད་པར་སྣང་བའི་རགས་པའི་ལུས་ཤའི་མིག་གི་ཡུལ་དུ་གྱུར་པ་ལ་སྤྲུལ་སྐུ་ཞེས་ཐ་སྙད་བཏགས་པ་དང། ཡང་སྒྱུ་མའི་ལོངས་སྐུ་དེས་རགས་པའི་སྐུ་སེམས་ཅན་
གཞན་གྱི་ཤའི་མིག་གིས་མཐོང་བ་སྤྲུལ་པ་ལ་སྤྲུལ་སྐུ་ཞེས་ཐ་སྙད་བྱས་སོ། །གཉིས་པ་གཉིད་དུ་སོང་ནས་རྨི་ལམ་འཆར་བའི་དུས་སུ་སྤྲུལ་སྐུ་དང་བསྲེ་བའི་ཚུལ་ནི། སྔར་བཤད་པ་བཞིན་གཉིད་ཀྱི་འོད་གསལ་གྱི་ངང་ནས་ལོངས་སྐུར་ལངས་ཏེ་
སྒྱུ་མ་ལྟ་བུའི་ཏིང་ངེ་འཛིན་བསྒོམས་པའི་མཐར། སྔར་གྱི་རྣམ་སྨིན་གྱི་ལུས་ལ་ཞུགས་ནས་སྙིང་ཁར་ཡེ་ཤེས་སེམས་དཔའི་ཚུལ་གྱིས་གནས་པ་དང། ལོངས་སྐུ་དེས་རགས་པའི་སྐུ་སྤྲུལ་པ་ནི་སྤྲུལ་སྐུ་དང་བསྲེ་བ་ཞེས་བྱ་སྟེ། དེའི་གོ་དོན་ནི་སྔར་བཤད་པ་ལྟར་རོ། །
གསུམ་པ་འཆི་བའི་འོད་གསལ་གྱི་མཐར་སྤྲུལ་སྐུ་དང་བསྲེ་བའི་ཚུལ་ནི། འཆི་ཁའི་འོད་གསལ་སྔར་བཞིན་བསྒོམས་པ་ཅིག་གིས་འཆི་བའི་འོད་གསལ་གྱི་མཐར་ལོངས་སྐུར་ལངས་ནས། སྒྱུ་མ་ལྟ་བུའི་ཏིང་ངེ་འཛིན་བསྒོམས་པའི་རྗེས་སུ་གང་འདོད་པའི་སྐྱེ་གནས་
ཁྱད་པར་ཅན་དུ་སྐྱེ་བའི་འཕེན་པ་བཏང་ནས་སྐྱེ་གནས་གང་ཡིན་པ་དེར་བར་དོར་ཤི་བའི་སྟོང་པ་བཞི་སྔར་གོམས་པའི་ལམ་དང་བསྲེས་ནས་སྐྱེ་བ་ལེན་པ་ལ་སྤྲུལ་སྐུ་དང་བསྲེ་བ་ཞེས་བྱ་སྟེ། དེའི་གོ་དོན་ཡང་སྔར་ལྟར་རོ། །དེ་ལྟར་སྔར་བཤད་པ་ལྟར་གྱི་རླུང་གི་ནུས་

[190B] དེ་ལྟ་བུ་མ་ཐོབ་ན་ཡང་ད་ལྟར་གྱི་དུས་སུ་འཆི་བའི་ཚེ་རྟགས་བཞི་དང་སྟོང་པ་བཞི་འཆར་བ་རྣམས་ཡིད་ལ་དྲན་པར་བྱ་སྟེ། ཡང་དང་ཡང་དུ་གོམས་པར་བྱ་ཞིང། འོད་གསལ་གྱི་མཐར་བར་དོ་འགྲུབ་པའི་དུས་སུ་བར་དོ་
ལོངས་སྐུར་ལྡང་བ་སོགས་ཀྱི་མན་ངག་ཀྱང་ཡང་དང་ཡང་དུ་གོམས་པར་བྱས་ན། ད་གཟོད་འཆི་བའི་དུས་ཀྱི་ཚེ་རྟགས་བཞི་དང་སྟོང་པ་བཞི་འཆར་བ་རྣམས་ངེས་ཟིན་པ་དང། བར་དོའི་དུས་སུ་བར་དོ་ཟིན་པ་སོགས་ལ་ཁྱད་པར་ཤིན་ཏུ་ཆེ་བར་མངོན་ནོ། །དེ་ནི་བསྲེ་
བའི་གདམས་ངག་གི་གནད་བསྡུས་པ་ཡིན་ནོ། །འཕོ་བ་ལ། གདམས་ངག་སོ་སོ་ནས་མི་འདྲ་བ་མང་དུ་ཡོད་ཀྱང། དཔལ་སམྦྷུ་ཊ། རྡོ་རྗེ་མཁའ་འགྲོ་དང། རྡོ་རྗེ་གདན་བཞི་གསུམ་ནས་གསུངས་པ་རྣམས་དོན་འདྲ་བར་སྣང་ལ། བདེ་མཆོག་སྡོམ་འབྱུང་དང། འཇམ་
དཔལ་གྱི་ཞལ་གྱི་ལུང་ལས་གསུངས་པ་གཉིས་ཀྱང་སྔ་མ་གཉིས་དང་མཐུན་ཤས་ཆེ་བས་ཡིད་ཆེས་པའི་ཁུངས་ཁྱད་པར་ཅན་ནས་འབྱུང་བ་འཕོ་བའི་གདམས་པ་ལ་རྒྱས་བསྡུས་གཉིས་ལས་རྒྱས་པ་ནི། སྒོ་དགུར་ཡི་གེ་བཀོད་ནས་དེ་ལ་གསལ་སྣང་བརྟན་
པོ་རྙེད་པའི་སྒོ་ནས་སྒོ་དགུའི་རླུང་རེངས་པར་བྱ་བ་སྔོན་དུ་བཏང་ནས་ལྟེ་བའི་བུམ་པ་ཅན་ལ་ནུས་པ་རྙེད་པའི་མཚམས་ནས། འཕོ་བའི་དངོས་གཞིའི་དམིགས་པ་སྐྱོང་བ་ཡིན་ནོ། །དེ་མ་གྲུབ་ཀྱང་བསྡུས་པ་བྱེད་ན། རང་ཡེ་ཤེས་མཁའ་འགྲོ་མའམ། ཡི་དམ་
གྱི་ལྷ་གང་རུང་དུ་གསལ་བའི་ངང་ནས་སྙིང་ཁ་ཆོས་ཀྱི་འཁོར་ལོ་ཁ་ཐུར་དུ་བལྟ་བའི་འཁོར་ལོའི་ལྟེ་བའི་དཧུ་ཏཱིའི་ནང་དུ་རྣམ་ཤེས་ཀྱི་ངོ་བོ་ཧཱུཾ་ཡིག་སྔོན་པོ་ཁ་ཐུར་དུ་བལྟ་བ་ཅིག་བསྒོམ། དེའི་མགོ་བོའི་འོག་ཏུ་རྣམ་ཤེས་ཀྱི་བཞོན་པའི་རླུང་གི་ངོ་བོ་ཡུཾ་ཡིག་
[191A]༄༅། །སྔོན་པོ་མགོ་ཐུར་དུ་བལྟ་བ་ཞིག་དང། དེའི་མགོ་བོའི་འོག་ཏུ་ཧི་དཀར་པོ་མགོ་ཐུར་དུ་བལྟ་བ་ཞིག་བསྒོམ། ཧཱུཾ་ཡིག་གི་ཞབས་ཀྱུའི་སྟེང་དུ་རྣམ་ཤེས་ཀྱི་བཞོན་པའི་རླུང་གི་ངོ་བོ་ཡུཾ་ཡིག་སྔོན་པོ་མགོ་གྱེན་དུ་བལྟ་བ་ཞིག་དང། དེའི་དབུས་སུ་
ཀ་ཡིག་དཀར་པོ་མགོ་གྱེན་དུ་བལྟ་བ་ཞིག་བསྒོམས་ཏེ། སྟེང་འོག་གི་ཧི་ཀ་གཉིས་ནི་རྣམ་ཤེས་རླུང་གི་བཞོན་པ་ཅན་སྙིང་ཁའི་གནས་ནས་གྱེན་དུ་སྤྱི་གཙུག་ནས་འབྱིན་པའི་ཐབས་སོ། །དེ་ནས་ལུས་གནད་བཅས་ནས། རླུང་ཕྱི་རོལ་ཏུ་འགྲོ་བའི་ཚེ་སྙིང་ཁའི་རྩ་
འཁོར་ཁ་གྱེན་དུ་ཕྱོགས་པར་བྱ་སྟེ། སྙིང་གའི་དྷཱུ་ཏཱིའི་ནང་ནས་ཧཱུཾ་ཡུཾ་ཧི་གསུམ་མགོ་གྱེན་དུ་བལྟས་ཏེ་སྔོན་དུ་རྒྱུ་ཞིང། ཡུཾ་ཀ་གཉིས་ཧཱུཾ་གི་གཤམ་ནས་མགོ་གྱེན་དུ་བལྟས་ཏེ་རྗེས་སུ་རྒྱུ་བའི་ཚུལ་གྱིས་སྤྱི་བོའི་ཚངས་བུ་ག་ལ་རེག་པའི་བར་དུ་འགྲོ་བར་བསམས་
ལ༑ རླུང་ནང་དུ་འཇུག་པའི་ཚེ་སྔར་གྱི་གོ་རིམ་དེ་ལས་བཟློག་སྟེ་སྙིང་ཁར་འོངས་ནས། སྙིང་ཁའི་རྩ་འཁོར་ཐུར་དུ་ཕྱོགས་པར་བསམ། དེ་ལྟ་བུའི་ཚུལ་གྱིས་རླུང་འགྲོ་འོང་གཉིས་དང། ཡི་གེ་ལྔ་སྦྲགས་ཏེ་བསྒོམས་པའི་མཐར་ཆེད་དུ་གཏད་མི་དགོས་པར་
རང་གི་ངང་གིས་རླུང་དྷཱུ་ཏཱིར་འཇུག་ཐུབ་པ་དང། སྤྱི་གཙུག་ཏུ་ཟ་བ་དང་འཕྲིག་པ་ལ་སོགས་བྱུང་བྱུང་གི་བར་དུ་སྦྱངས་ལ། ལས་སྦྱོར་གྱི་དུས་སུ་སྤྱི་གཙུག་ཚངས་པའི་བུ་གཟང་ཐལ་གྱིས་བྱེ་བར་བསམས་ལ། དེའི་སྟེང་གི་ནམ་མཁའ་ལ་བླ་མ་དང་ཡི་
དམ་དབྱེར་མེད་དུ་བཞུགས་པའི་ཐུགས་ཀར་འཕོ་བར་བྱའོ། །འདི་ནི་འཆི་ལྟས་བྱུང་ནས་བཟློག་པའི་ཐབས་བྱས་ཀྱང་མི་བཟློག་པར་མཐོང་ན། ནད་ཀྱིས་མ་ཕོག་པའི་གོང་ཟླ་བ་དྲུག་ཙམ་ནས་བྱ་བར་གསུངས་སོ། །དེ་གཉིས་ནི་བསྲེ་བ་དང་འཕོ་བ་

[191B] དེའི་སྔ་མ་ནི། ཕ་རྒྱུད་གསང་བ་འདུས་པའི་བསྐོར་ནས་ལེགས་པར་ཤེས་དགོས་པ་ཡིན་ལ་ཕྱི་མ་ནི་རྣལ་འབྱོར་མའི་རྒྱུད་རྣམས་ནས་ཤེས་དགོས་པ་ཡིན་ནོ། །འདི་ནི་རྗེ་རིན་པོ་ཆེ་པས། ཆོས་རྗེ་ཤཱཀྱ་
ཡེ་ཤེས་རྒྱ་ཡུལ་དུ་ཐེགས་དུས་གདམས་པ་འདི་གཉིས་ཞུས་པའི་དོན་དུ་མཛད་པའོ།།



﻿
[001A]༄༅། །སྲད་རྒྱུད་ལུགས་ཀྱི་དགའ་ལྡན་ལྷ་བརྒྱ་མའི་འཕོ་ཁྲིད་འདོན་ཆོག་དང་བཅས་པ་སྐལ་བཟང་དགའ་ལྡན་བགྲོད་པའི་ཐེམ་སྐས་ཞེས་བྱ་བ་བཞུགས་སོ།།

[001B] །བརྟན་པའི་འཁོར་ལོ་རྒྱལ་ཀུན་ཡེ་ཤེས་གར། །མི་ཡི་ཟོལ་གྱིས་སྙིགས་མཐའི་འགྲོ་བ་ལ། །ཚང་ལ་མ་ནོར་ལམ་བཟང་གསལ་མཛད་པ། །རྒྱལ་བ་གཉིས་པ་ཙོང་ཁ་པ་ལ་འདུད།།
མགོན་པོ་ཁྱོད་ཀྱི་སྙན་བརྒྱུད་བདུད་རྩིའི་རོར། །སྤྱོད་པའི་སྐལ་བཟང་དགའ་ལྡན་མཁའ་སྤྱོད་དུ། །བདེ་བླག་བགྲོད་པའི་གདམས་ཟབ་སྙིང་པོའི་གནད། །འབྲི་ལ་ཆོས་བདག་རྣམས་ཀྱིས་གནང་བ་
སྩོལ༑  ༑འདིར་རྗེ་བཙུན་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་སྙན་བརྒྱུད་ཀྱི་མན་ངག་དགའ་ལྡན་འཕོ་ཁྲིད་ཐུན་མོང་མ་ཡིན་པ་དམིགས་བརྩེ་མ་འབུམ་གྱི་བཀའ་རྒྱ་ཅན་གྱི་ཟབ་གནད་མཐར་ཐུག་པའི་སྙིང་པོ་བསྡུས་ཏེ་ཉམས་སུ་བཞེས་ཚུལ་འདོན་ཆོག་དང། དམིགས་
རྣམ་དཀྱུས་སྦྲགས་སུ་ཉུང་དུའི་ཚིག་གི་ལམ་ནས་གཟིགས་བདེར་འགོད་པ་ལ། འདུན་པས་སྦྱང་བ་དང། ལས་ལ་སྦྱར་བ་གཉིས་ལས། དང་པོ་ནི། སྟན་བདེ་བ་ལ་ལུས་གནད་དང་ལྡན་པས་འཁོད་དེ་འདི་ལྟར་བསམ་པར་བྱའོ། །རང་ཉིད་འཁོར་པ་འདིར་སྐྱེ་ཤིའི་

[002A] །འཕྲུལ་འཁོར་རྒྱུན་མི་ཆད་པའི་སྡུག་བསྔལ་དྲག་པོས་འཁོར་བ་ཐོག་མ་མེད་པ་ནས་ད་བར་རབ་ཏུ་མནར་ལ། ད་དུང་ཡང་ད་རེས་དལ་འབྱོར་གྱི་རྟེན་བཟང་པོ་ཐོབ་པའི་སྐབས་འདིར་བཙན་ས་ཟིན་པ་ཞིག་བྱེད་མ་ནུས་ན་སླར་ཡང་རིགས་དྲུག་གི་སྐྱེ་
གནས་ཀུན་ཏུ་རང་དབང་མེད་པར་ལས་ཉོན་གྱི་ཞགས་པ་དམ་པོས་རྟག་ཏུ་བཅིངས་ཏེ་ཚ་གྲང་བཀྲེས་སྐོམ། ངལ་འཇིགས་བཀོལ་སྤྱོད་སྐྱེ་རྒ་ན་འཆི་སོགས་སྡུག་བསྔལ་མི་བཟད་པའི་ཚོར་བ་དྲག་པོ་མུ་མཐའ་མེད་བ་མྱོང་བཞིན་འཁོར་བ་མཐའ་མེད་དུ་འཁྱམས་དགོས་པ་
བྱུང་ན་ཅི་རང་དྲེག་སྙམ་དུ་སྐྱོ་ཤས་དང། བདག་གིས་འདི་ལས་ངེས་པར་ཐར་བར་བྱའོ་སྙམ་དུ་ངེས་འབྱུང་དང། དེ་ཡང་རང་གཅིག་བུ་ཙམ་མིན་པར་སེམས་ཅན་ཐམས་ཅད་ཀྱང་རང་ཉིད་བཞིན་འཁོར་བ་མཐའ་མེད་དུ་འཁྱམས་པ་ཤ་སྟག་མ་ཟད། སྤྱོད་འཇུག་ལས། སྡུག་
བསྔལ་འདོར་འདོད་སེམས་ཡོད་ཀྱང། །སྡུག་བསྔལ་ཉིད་ལ་མངོན་པར་རྒྱུགས། །བདེ་བ་འདོད་ཀྱང་གཏི་མུག་པས། །རང་གི་བདེ་བ་དགྲ་ལྟར་འཇོམས། །ཞེས་གསུངས་པ་ལྟར་ཉོན་མོངས་པའི་གདོན་གྱིས་ཡིད་དཀྲུགས་པས་རང་དབང་མེད་པར་བླང་དོར་གོ་ལོག་

[002B]གཏན་གྱི་འདུན་མ་དང་འཇིག་རྟེན་ཕྱི་མའི་མཐའ་ལ་མནོ་བསམ་ཙམ་ཡང་མེད་པར་ཤིན་ཆུ་འཁྲུལ་པ་དྲག་པོས་སྨྱོས་ཏེ་སྡུག་བསྔལ་གྱི་རྒྱུ་འབའ་ཞིག་ལ་ཤིན་ཏུ་ཡང་བར་སྤྱོད་པའི་འགྲོ་བ་འདི་རྣམས་
སྙིང་རེ་རྗེ། འདི་དག་ཀྱང་བདག་གི་ཚེ་རབས་སྔ་མ་རྣམས་སུ་མ་མ་བྱས་པ་གཅིག་ཀྱང་མེད། མའི་སྡུག་བསྔལ་སེལ་བའི་ཁུར་བུ་ལ་བབས་པ་ལྟར་བདག་གི་མ་ཉམ་ཐག་པ་འདི་རྣམས་བདེ་བ་ཐམས་ཅད་དང་ལྡན་ཞིང་སྡུག་བསྔལ་ཐམས་ཅད་དང་བྲལ་བ་ཞིག་བདག་གིས་
བྱ༑ དེ་ཡང་ད་ལྟ་བདག་ལ་དེ་ལྟ་བུའི་ནུས་པ་མེད། ནུས་པ་སུ་ལ་ཡོད་ན་ཡང་དག་པར་རྫོགས་པའི་སངས་རྒྱས་ལ་ཡོད་པས་དེས་ན་བདག་གིས་མ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་མྱུར་དུ་ཐོབ་བ་ཞིག་བྱའོ། །དེ་ས་ཡང་ལམ་མ་ནོར་བར་
སྟོན་པའི་བཤེས་གཉེན། ཚུལ་བཞིན་ཉམས་སུ་ལེན་པའི་གྲོགས། གང་དུ་ཉམས་སུ་ལེན་པའི་གནས། ཉམས་སུ་བླང་བྱའི་ཆོས་སོགས་ལེགས་བར་འཛོམས་པ་གལ་ཆེ་ཞིང། དེ་ནི་དགའ་ལྡན་ཡིད་དགའ་ཆོས་འཛིན་ལས་ལྷག་པ་མེད་བས་འདི་ནས་འཕོས་མ་ཐག་ཞིང་དེར་
སྐྱེས་ཏེ་བྱམས་མགོན་སྲས་དང་བཅས་པའི་གསུང་གི་འདུད་རྩི་ལ་ལོངས་སྤྱད་ནས་ཟུང་འཇུག་རྡོ་རྗེ་འཆང་གི་གོ་འཕང་མྱུར་དུ་ཐོབ་པར་བྱ། དེའི་ཆེད་དུ་ཟབ་ལ་མ་འཕོ་བའི་གདམས་པ་ཉམས་སུ་བླང་བར་བྱའོ་སྙམ་དུ་དགེ་སེམས་ཁྱད་པར་ཅན་གྱི་ངང་ནས། མདུན་གྱི་ནམ་མཁར་པདྨ་
འདབ་མ་བཞི་པ་ཡངས་ཤིང་རྒྱ་ཆེ་བ་ལྟེ་བར་བླ་མ་དང་གཉིས་སུ་མེད་པའི་བྱམས་མགོན་ལ་རྗེ་ཡབ་སྲས་སོགས་ཀྱིས་བསྐོར་བ་དང། མདུན་གྱི་འདབ་མར་ཡི་དམ་རྒྱུད་སྡེ་བཞིའི་ལྷ་ཚོགས། གཡས་ཀྱི་འདབ་མར་སངས་རྒྱས། གཡོན་གྱི་འདབ་མར་ཐེག་པ་གསུམ་གྱི་

[003A]༄༅། །དགེ་འདུན་དང། དཔའ་བོ་མཁའ་འགྲོ། ཆོས་སྲུང་ཡེ་ཤེས་པའི་ཚོགས། རྒྱབ་ཀྱི་འདབ་མར་དེ་རྣམས་ཀྱི་ཐུགས་རྒྱུད་ལ་མངའ་བའི་རྟོགས་པའི་ཆོས་རྣམས་པོ་ཏེའི་རྣམ་པར་ཤར་པར་ཤར་བ་བྲག་རི་ལྟར་བརྩེགས་པ་རྣམས་གསལ་གདབ། རང་
གི་མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་སའི་དྲེག་པ་ལྟར་འཁོད་པར་མོས་ནས། རང་གཞན་ཐམས་ཅད་སྲིད་ཞིའི་འཇིགས་པ་ལས་ད་ལྟ་ཉིད་དུ་སྐྱོབ་ཏུ་གསོལ་སྙམ་པའི་གདུང་ཤུགས་དྲག་པོའི་ངང་ནས་འདི་ལྟར།  རང་གི་ཐུགས་ཀ་ནས་འོད་
ཟེར་འཕྲོས་ཚོགས་ཞིང་ནམ་མཁའ་གང་བ་སྤྱན་དྲངས་མདུན་གྱི་ནམ་མཁར་བཞུགས་པར་གྱུར། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་རྟག་པར་བླ་མ་ལ་སྐྱབས་སུ་མཆིའོ།།
སངས་རྒྱས་ལ་ཆོས་ལ་དགེ་འདུན་ལ་སྐྱབས་སུ་མཆིའོ།  །ལན་གསུམ།  བདག་གིས་སེམས་ཅན་ཐམས་ཅད་མུ་མཐའ་མེད་པའི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་ལས་བསྒྲལ་ཏེ་བླ་ན་མེད་པའི་
བྱང་ཆུབ་ཀྱི་སྙིང་པོ་ལ་འགོད་པར་བགྱི། དེའི་ཕྱིར་དུ་ཟབ་ལམ་འཕོ་བའི་གདམས་པ་ཉམས་སུ་བླང་བར་བགྱིའོ།  །ལན་གསུམ་གྱིས་སྐྱབས་འགྲོ་སེམས་བསྐྱེད་ནན་ཏན་བྱས་རྗེས།  སྐྱབས་ཡུལ་རྣམས་རང་གི་སྨིན་མཚམས་
ནས་ཐིམ་པས་རྒྱུད་བྱིན་གྱིས་བརླབ་པར་གྱུར་ པར་བསམ། དངོས་གཞི་ལ་ཐོག་མར་རླུང་རོ་འབུད་པ། ལུས་ཀྱི་སྟོད་ར། ཚྭའི་སྟོང་ར་རྣམས་གལ་ཆེ་བས་དང་བོ་རླུང་ར་འབུད་པ་ནི། ལུས་རྣམ་སྣང་གི་ཆོས་བདུན་ལྡན་དུ་འཁོད་དེ་ལུས་ཀྱི་དབུས་གཡས་གཡོན་གཉིས་ནས་

[003B] མར་སྣེ་སྟེ་འོག་སོར་བཞིའི་མཚམས་སུ་སླེབས་པ། དེའི་
གཡས་སུ་རོ་མ་དམར་པོ། གཡོན་དུ་རྒྱང་མ་དཀར་བོ་གཉིས་སྦོམ་ཕྲ་གྲོ་སོག་ཙམ། ཡར་སྣེ་སྤྱི་བོ་ནས་མར་གུག་སྟེ་སྣ་བུག་གཉིས་ལ་ཟུག་པ། མར་སྣེ་དབུ་མ་ལས་ཅུང་ཟད་རིང་བར་གནས་པ་གསལ་བཏབ། དེ་ནས་རྐྱང་མའི་མར་སྣེ་རོ་མའི་ནང་དུ་ལུ་དུང་ནང་ཕུ་དུང་བཅུག་པ་ལྟར་མོས། ལག་
པ་གཡས་ཀྱི་སྲིན་ལག་གིས་སྣ་བུག་གཡས་བཀག་དལ་བུས་རླུང་སྣ་བུག་གཡོན་ནས་རྡུ་བཅིང། སྣ་བུག་གཡོན་བཀག་སྟེ་གཡས་ནས་འབུད་པ་ལན་གསུམ། ཡང་རོ་མའི་མར་སྣེ་རྐྱང་མར་བཅུག་པར་མོས་ལ་ལག་གཡོན་སྲིན་ལག་གིས་སྣ་བུག་གཡོན་བཀག་རླུང་སྣ་བུག་གཡས་ནས་རྡུབ་ཅིང་
གཡོན་ནས་འབུད་པ་ལན་གསུམ། རོ་རྐྱང་གཉིས་ཀའི་མར་སྣེ་དབུ་མར་བཅུག་པར་མོས་ལ། སྣ་བུག་གཉིས་ཀ་ནས་རྡུབ་ཅིང་གཉིས་ཀ་ནས་འབུད་པ་ལན་གསུམ། དེ་དག་གི་སྐབས་ལས་ངན་སྡིག་སྒྲིབ་མི་དགེ་བའི་རྟོག་པ་བག་ཆགས་དང་བཅས་པ་རླུང་དང་མཉམ་དུ་སངས་ཀྱིས་སོང་པར་བསམ་
འདི་སྐབས་སྔར་རང་གི་སྙིང་གར་བཀོད་པའི་རྗེ་བླ་མ་རྩ་དབུ་མ་དང་བཅས་པ་ཆེད་གཉེར་གྱིས་གསལ་བདབས་པ་དང། ཉེར་བསྡུ་སྟོང་སྦྱང་སོགས་མི་བྱེད་པར་བཏང་སྙོམས་སུ་མི་དམིགས་པར་འཇོག་གོ་གཉིས་བ་ལུས་ཀྱི་སྟོང་ར་ནི་སྔར་གྱི་རྩ་གསུམ་མི་དམིགས་པར་དེ་ལྟར་ལས་ངན་སོགས་
སྦྱངས་པས་རང་ལུས་ཤ་ཁྲག་བརྡོས་བཅས་མིན་པར་ཕྲུ་མ་ཕུས་བཏབ་བའམ། ཤེལ་བུམ་ནང་དུ་མར་མེ་འབར་བ་ལྟར་སྟོང་སང་དེ་བ་དྭངས་གསལ་འོད་ཀྱི་རང་བཞིན་ཅན་དུ་བསྒོམ། གསུམ་པ་རྩའི་སྟོང་ར་ནི། དེ་ལྟར་ལུས་སྟོངས་སང་ངེ་བ་དེའི་དབུས་དྲང་པོར་རྩ་དབུ་མ་ཁྱད་ཆོས་བཞི་ལྡན་སྦོམ་ཕྲ་

[004A]༄༅། །སྦ་ལྕག་ཙམ་རག་དུང་མགོ་མཇུག་ལོག་པ་ལྟར་ཡར་སྣེ་ཇེ་ཆེར་སོང་བ་ཚངས་བུག་ཏུ་རྒྱ་མཐོངས་ཁ་ཕྱེ་བ་ལྟར་བུ་ག་དཀར་ཐལ་ལེ་ཡོད་པ། མར་སྣེ་ལྟེ་འོག་སོར་བཞིའི་ཐད་འོད་ཟེར་སྐྱ་ཆིལ་ལེ་བ་ཞིག་གིས་དམ་པོར་བཀག་པ་ཡང་ཡང་
གསལ་འདེབས་བ་ནི་རྩའི་སྟོང་རའོ། །དེ་ལྟར་སྟོང་ར་གཉིས་པོ་འདི་ཤིན་ཏུ་གལ་ཆེ་བས་ནན་ཏན་དུ་སྐྱོང་དགོས། དེ་ནས་སྙིང་ཁའི་ཐད་ཀྱི་དབུ་མ་དེའི་ནང་དུ་རྒྱུན་པར་རང་གི་དགའ་ལྷའི་རྣལ་འབྱོར་སྐབས་སྙིང་དབུས་སུ་བསྐྱེད་བསྟིམ་ཡང་ཡང་བྱས་པའི་རྗེ་བླ་མ་
ཤིན་ཏུ་ཕྲ་བའི་རླུང་སེམས་དང་ངོ་བོ་དབྱེར་མེད་དུ་ཡོད་པ་དེ་ཉིད་གསལ་བཏབ། སྔགས་ཀྱི་དཀྲིས་དཀྲོལ། པདྨ་བུམ་སྐུ་ཁ་བྱེ་བར་བསམ་སྟེ་རང་ལུས་སྟོང་སང། དེ་དབུས་རྩ་དབུ་མ། དེ་ནས་རང་སེམས་རྗེ་བླ་མ་དབྱེར་མེད་རྣམས་
ལ་ཡིད་ཡང་ཡང་གོམས་སུ་གཞུག་དེ་ནས་འཕོ་བའི་ཞིང་གསལ་འདེབས་ནི། རང་ཉིད་གང་དུ་ཁ་ཕྱོགས་པའི་སྟེང་གི་ནམ་མཁའི་དབྱིངས་སུ་དགའ་ལྡན་གྱི་ཞིང་ཁམས། དེའི་དབུས་སུ་ཕོ་བྲང་རྒྱལ་མཚན་མཐོན་པོ། དེའི་མདུན་དུ་ཡིད་དགའ་ཆོས་འཛིན་སོགས་
དགའ་ལྷའི་ཁྲིད་ཀྱི་སྐབས་ལྟར་གསལ་གདབ། ཡིད་དགའ་ཆོས་འཛིན་གྱི་དབུས་སུ་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་རང་གི་རྩ་བའི་བླ་མ་དང་རྒྱལ་བ་ཙོང་ཁ་པ་དབྱེར་མེད་པའི་རྗེ་བཙུན་བྱམས་མགོན་བཟང་པོའི་འདུག་སྟངས་ཀྱིས་བཞུགས་པ་སྐུ་མདོག་གསེར་
གྱི་ལྷུན་པོ་ལ་ཉི་མ་འབུམ་གྱིས་འཁྱུད་པ་ལྟ་བུ། ཕྱག་གཉིས་ཐུགས་ཀར་ཆོས་འཁོར་གྱི་ཕྱག་རྒྱ་མཛད་པས་ཀླུ་ཤིང་གི་མེ་ཏོག་སྡོང་བུ་དང་བཅས་པ་གཡས་ཀྱི་སྟེང་ན་འཁོར་ལོ་དང་གཡོན་གྱི་སྟེང་ན་རིལ་བ་སྤྱི་བླུགས་ཀྱིས་མཚན་པ་འཛིན་པ་མཆོག་གི་སྤྲུལ་སྐུའི་ཆ་བྱད་ཅན། སྐུ་ལ་

[004B] མཚན་བཟང་པོ་སུམ་ཅུ་རྩ་གཉིས་དང། དཔེ་བྱད་བཟང་པོ་བརྒྱད་ཅུས་སྤྲས་པ། གཟི་བརྗིད་ཉི་མ་འབུམ་ལས་ལྷག་པ། དགྱེས་པའི་འཛུམ་དཀར་དང་ལྡན་པའི་སྤྱན་གྱིས་གཟིགས་པ། ཐུགས་ཀར་དཔལ་གྱི་བེའུ་རི་མོ་ཕྲ་སེང་ངེ་ཐའི་ནང་
དུ་རྗེ་བླ་མ་ཡབ་སྲས་གསུམ་བཞུགས་པ། རྗེ་བཙུན་གྱི་འཁོར་དུ་ཡང་ཉེ་བའི་སྲས་ཆེན་བརྒྱད། རྗེ་བླ་མའི་རྣམ་རོལ་རྒྱལ་སྲས་འཇམ་དཔལ་སྙིང་པོ། ཇོ་བོ་རྗེའི་རྣམ་རོལ་ནམ་མཁའ་དྲི་མ་མེད་པ་སོགས་དག་པའི་འཁོར་ཚོགས་རྒྱ་མཚོ་ལྟ་བུའི་དབུས་སུ་ཆོས་ཀྱི་སྒྲ་དབྱངས་ལྷང་ལྷང་གསུང་
བ་གསལ་འདེབས་པ་དང་བཅས། རང་གི་མདུན་གྱི་ཐད་དྲང་མཁའ་དབྱིངས་སུ། །སྟེང་ཕྱོགས་དགའ་ལྡན་མཁའ་སྤྱོད་ཞིང་ཁམས་ཆེ། །དེ་དབུས་ཕོ་བྲང་རྒྱལ་མཚན་མཐོན་པོ་ཞེས། །ཆོས་ཀྱིས་མཐོ་བའི་ཁང་བཟང་ཁྱད་འཕགས་མདུན། །
ཡིད་དགའ་ཆོས་འཛིན་ཀུན་དགའ་ར་བར་ནི། །རིན་ཆེན་སེང་ཁྲི་པད་ཟླའི་གདན་སྟེང་དུ། །རྩ་བའི་བླ་མ་རྗེ་བཙུན་མི་ཕམ་མགོན། །གསེར་རི་ལྟར་བརྗིད་ཆོས་འཁོར་ཕྱག་རྒྱ་ཅན། །དེ་ཡི་ཐུགས་ཀར་དཔལ་གྱི་བེའུ་ནང། །རྒྱལ་བའི་དབང་
པོ་རྗེ་བཙུན་ཙོང་ཁ་པ། །སྲས་ཀྱི་ཐུ་བོ་གཉིས་དང་བཅས་པ་ཡི། །མཐའ་སྐོར་འཁོར་ཚོགས་རྒྱ་མཚོས་བསྐོར་བར་གྱུར། །མདུན་གྱི་ནམ་མཁར་སེང་ཁྲི་པད་ཟླའི་སྟེང། །བྱམས་མགོན་རྗེ་བཙུན་བླ་མ་ཡབ་སྲས་བཅས། །བདག་
ཅག་བསོད་ནམས་ཞིང་གི་དམ་པ་རུ། །འཁོར་བ་མ་སྟོངས་བར་དུ་བཞུགས་སུ་གསོལ། །ཤེས་བྱའི་ཁྱོན་ཀུན་འཇལ་བའི་བློ་གྲོས་ཐུགས།  །ཞེས་པ་ནས།  བསྟན་པའི་སྙིང་པོ་རིང་དུ་གསལ་བྱེད་ཤོག་ །བར་དགའ་ལྷའི་རྣལ་འབྱོར་ལྟར་དང།།

[005A]༄༅། །ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་བརྒྱན་པ་འདི། །དགའ་ལྡན་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་དགའ་ལྡན་ཞིང་ལ་སྤྱོད་པར་ཤོག་ །ཅེས་ཡན་ལག་བདུན་
པ་མཎྜལ་དང་བཅས་པ་དམིགས་རྣམ་རྒྱུད་དང་འདྲེས་ངེས་སུ་བསྐྱང། མཚམས་འདིར་སྤྲོ་ན་འཕོ་བའི་འགལ་རྐྱེན་སེལ་ཞིང་མཐུན་རྐྱེན་འགྲུབ་པ་དང། ཁྱད་པར་ད་ལྟ་ཉིད་དུ་དགའ་ལྡན་ཆོས་ཀྱི་ཕོ་བྲང་དུ་ཐོགས་པ་མེད་པར་དྲང་དུ་གསོལ་སྙམ་པ་དང་བྱམས་མགོན་རྒྱལ་སྲས་རྒྱ་མཚོའི་ཚོགས་དང་
བཅས་པའི་ཞལ་མཐོང། གསུང་གི་བདུད་རྩིར་སྤྱོད་པའི་སྨོན་འདུན་ཤུགས་དྲག་པོས་དམིགས་བརྩེ་མ་ཅི་རིགས་ཀྱིས་གསོལ་བ་བཏབ། བྱམས་མགོན་སྲས་བཅས་ཀྱི་སྐུ་ལས་བདུད་རྩིའི་རྒྱུན་བབས་ངན་སོང་དུ་སྐྱེ་འགྱུར་གྱི་ལས་ངན་སྡིག་སྒྲིབ་དང་དགེ་བ་ཡིན་ཡང་དག་ཞིང་དུ་སྐྱེ་བ་ལ་
གེགས་བྱེད་མཐའ་དག་ལྷག་མེད་དུ་སྦྱངས། སླར་ཡང་བདུད་རྩིའི་རྒྱུན་བབས། དེར་སྐྱེ་བའི་མཐུན་རྐྱེན་མཚང་བ་མེད་པའི་རྟོགས་པ་ཕུན་སུམ་ཚོགས་པ་ཐོབ་པར་བསམ། དེ་ནས་རང་གཞན་སེམས་ཅན་ཐམས་ཅད་སྤྱིར་འཁོར་བ་དང། ཁྱད་པར་ངན་སོང་གསུམ། མདོར་ན་རིགས་དྲུག་གང་
དུ་སྐྱེས་ཀྱང་སྡུག་བསྔལ་གྱི་རང་བཞིན་ཁོ་ན་ལས་མ་འདས་པས་དེ་ལས་ཐར་འདོད་ཀྱི་བློ་ཤུགས་དྲག་པོ་དང། ཞིང་མཆོག་ཡིད་དགའ་ཆོས་འཛིན་དུ་སྐྱེས་ནས་བྱམས་མགོན་སྲས་བཅས་ཀྱི་ཞལ་མཇལ། གསུང་གི་བདུད་རྩིར་སྤྱད་ནས་མ་རྒན་སེམས་ཅན་ཐམས་ཅད་ཀྱི་དོན་དུ་མྱུར་དུ་འཚང་
རྒྱ་ཐུབ་པ་ཞིག་བྱའོ་སྙམ་དུ། ཞིང་དེར་འགྲོ་འདོད་ཀྱི་འདུན་པ་དྲག་པོ་དང། དེར་བགྲོད་པའི་ཐབས་ཟབ་མོ་ནི་གདམས་ངག་འདི་ཁོ་ན་དང། འདི་ལ་བརྟེན་ནས་ངེས་པར་བགྲོད་ནུས་སོ་སྙམ་དུ་ཡིད་ཆེས་ཀྱི་དད་པ། འཁོར་བའི་གནས་ལུས་ལོངས་སྤྱོད་གང་ལ་ཡང་ཆགས་ཞེན་མེད་པའི་ཞེ་

[005B] རང་ལུས་སྟོང་རའི་དབུས་རྩ་དབུ་མའི་ནང་རང་སེམས་རྗེ་བླ་མར་གསལ་བ་ཕ་རི་ནས་ཚུ་རིར་བལྟ་བ་ལྟ་བུ་མ་ཡིན་པར་རང་སེམས་ཞུགས་པ་བཞིན་བྱས། དེས་རྩ་དབུ་མའི་ནང་ནས་ཡར་བལྟས་པས་རྗེ་བཙུན་གྱི་ཐུགས་ཀ་གསེར་གྱི་མཎྜལ་ཕྱིས་ང་ལ་ཉི་མ་ཕོག་བ་ལྟར་སེར་
ལྷག་གེ་མཐོང། རྗེ་བཙུན་གྱིས་ཀྱང་མར་གཟིགས་ཏེ་བུ་ཁྱོད་དགའ་ལྡན་མཁའ་སྤྱོད་ཀྱི་ཞིང་འདིར་མྱུར་དུ་ཤོག་ཅེས་གསུང་ལྷང་ལྷང་བྱོན་པ་དང། ཐུགས་ཀ་ནས་སྤྲིན་དཀར་སྦུབས་ཅན་ཕུ་དུང་ལྟ་བུ་ཞིག་བརྐྱངས་པའི་མར་སྣེ་དང། རང་གི་དབུ་མའི་ཡར་སྣེའི་ཚངས་བུག་སྦྲེལ་བའི་སྦུབས་ནས་རྗེ་
བཙུན་གྱི་ཐུགས་ཀ་གསེར་གྱི་མཎྜལ་ཕྱིས་པ་ལྟ་བུ་མཐོང་བས་སྤྲིན་སྦུབས་ལ་ལམ་གྱི་འདུ་ཤེས། ལམ་དེ་ལ་རང་ཉིད་འགྲོ་བའི་འདུ་ཤེས། སོང་ནས་བྱམས་མགོན་དང་རྗེ་བླ་མའི་ཐུགས་རང་སེམས་དབྱེར་མེད་དུ་བསྲེ་བའི་འདུ་ཤེས་གསུམ་དང་མདོར་ན་སྐྱིད་སྡུག་ལེགས་ཉེས་ཇི་ལྟར་གྱུར་ཀྱང་
རྗེ་བཙུན་ཡབ་སྲས་མ་གཏོགས་བདག་ལ་སྐྱབས་དང་མགོན་དང་རེ་ས་གཞན་ན་མེད་པས་བདག་ད་ལྟ་ཉིད་དུ་དགའ་ལྡན་ཆོས་ཀྱི་ཕོ་བྲང་མི་ཕམ་རྒྱལ་བའི་ཐུགས་ཀར་དྲང་དུ་གསོལ་སྙམ་པའི་གདུང་ཤུགས་དྲག་པོས་སྙིང་ཁོང་རུས་པའི་གཏིང་ནས་གསོལ་བ་འདི་ལྟར་གདབ་པར་བྱའོ། །
སྟེང་དགའ་ལྡན་ལྷ་བརྒྱའི་མགོན་པོ་མཆོག་རྗེ་མི་ཕམ་ཆོས་ཀྱི་བླ་མ་དང། །དབྱེར་མེད་པའི་འདྲེན་མཆོག་ཐམས་ཅད་མཁྱེན། །ཕ་བློ་བཟང་གྲགས་པ་ཡབ་སྲས་ལ། །ཡིད་རྩེ་གཅིག་གུས་པས་གསོལ་བ་འདེབས། །ལམ་ཟབ་མོ་འཕོ་བའི་
རྣལ་འབྱོར་གྱིས། །ཞིང་དགའ་ལྡན་མཁའ་སྤྱོད་གནས་མཆོག་དེར། །དུས་ད་ལྟ་ཉིད་དུ་བགྲོད་པ་དང། །རྗེ་བླ་མ་ཡབ་སྲས་ཞལ་མཐོང་ཞིང། །གསུང་བདུད་རྩིའི་དགའ་སྟོན་མྱོང་བ་ལས། །ལམ་ཟབ་མོའི་རྟོགས་པ་མཐར་ཕྱིན་ནས། །
[006A]༄༅། །མཆོག་མྱུར་དུ་ཐོབ་པར་བྱིན་གྱིས་རློབས། །ཕ་ཁྱོད་ཀྱི་ཐུགས་རྗེའི་ལྕགས་ཀྱུ་ཡིས། །འོད་སྦུ་གུའི་ལམ་ལས་སྐད་ཅིག་ལ། །རྗེ་མི་ཕམ་ཆོས་ཀྱི་མདུན་ས་དེར། །དུས་ད་ལྟ་ཉིད་དུ་དྲང་དུ་གསོལ། །ལམ་འཕོ་བ་
འབྱོངས་པར་བྱིན་གྱིས་རློབས།  །ཞེས་གདུང་ཤུགས་དྲག་པོས་གསོལ་བ་ལན་གསུམ་བཏབ་པས་རྗེ་བཙུན་གྱི་ཐུགས་ཀའི་རྗེ་ཡབ་སྲས་གསུམ་གྱི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་རེ་སྤྲོས་ཏེ་གཅིག་ཏུ་གྱུར་པ་འོད་ཀྱི་སྦུ་གུ་དེའི་ནང་ནས་རང་སེམས་རྗེ་བླ་མར་གསལ་བའི་སྙིང་གར་
བཏབ་རྡོ་ཁབ་ལེན་གྱིས་ལྕགས་འདྲེན་པ་ལྟར་དྲང་བར་མོས། སྔར་གྱི་འདུ་ཤེས་གསུམ་ལྡན་གྱི་ངང་ནས། ལུས་གནད་མ་འཕྱུགས་པར་རྐང་ལག་གི་མཛུབ་མོ་རྣམས་བསྐུམས་ཏེ་ཉྭ་བཞི་བསྒྲིམས་པས་འོག་རླུང་དྲག་ཏུ་འཐེན་པས་ཀྱང་བཏེག་སྟེ། ཧིཀ་ཅེས་སྒྲ་ཇེ་ཆེར་བརྗོད་པས་ཚངས་བུག་ཏུ་རེག་ཙམ་བྱས་
དབུགས་མར་འཇོག་པ་དང། ཀ་ཞེས་སྡོམ་གྱི་བ་ཐག་གློད་པ་ལྟར་སྔར་གྱི་རང་གནས་སུ་མར་ཕབ། ཧི་ཀ་ཅེས་ཡར་འཕངས་དུས་མྱུར་བ་དང། ཀ་ཞེས་མར་འབེབས་དུས་དལ་བ་དགོས། དེ་ཡང་ཧི་ཞེས་པ་རླུང་ཡར་དྲངས་པའི་སྒྲ་དང། ཀ་ཞེས་པ་དམིགས་རྟེན་ཚངས་བུ་གེ་ལ་རེག་པའི་ཐག་སྒྲ་
ལྟ་བུར་གོ་དགོས། དེ་ལྟར་ཐུན་རེ་ལ་འཕངས་འབེབས་ལན་ལྔའམ། བདུན་ནམ། ཉེར་གཅིག་བརྒྱ་སོགས་གང་མོས་བྱེད་གསུངས་ཀྱང། ཉེར་གཅིག་པ་ཚན་ཕ་གསུམ་བྱ་བ་ཕྱག་ལེན་དུ་ཡོད། དེ་ཡང་ཉེར་གཅིག་རེའི་མཚམས་སུ་སྔར་གྱི་གསོལ་འདེབས་ལན་གསུམ་རེ་བྱ། དེ་ནས་
ཐུན་འཇོག་ཁར་ཧིཀ་ཅེས་ཆངས་བུག་ཏུ་དྲངས། ཕཊ་དྲག་པོས་ཚངས་བུག་ནས་ཐོན་ཏེ་བྱམས་མགོན་གྱི་ཐུགས་ཀར་སིབ་ཀྱིས་ཐིམ་པས་རང་སེམས་རྗེ་བཙུན་གྱི་ཐུགས་བདེ་སྟོང་ཆོས་ཀྱི་སྐུ་དང་དབྱེར་མེད་འདྲེས་པར་བསམས་ལ་དར་ཅིག་མཉམ་པར་བཞག་ཀ་ཞེས་སྟེང་རླུང་མནན་

[006B] ཡང་ཧིཀ་ཅེས་ཚངས་བུག་དང་ཕཊ་ཅེས་ཐུགས་ཀར་འཕང་བ་དང། མར་འབེབས་པ་སོགས་ལན་གསུམ་བྱ། ཐ་མའི་ཚེ་རང་སེམས་རྗེ་བླ་མར་གསལ་བ་སྙིང་གར་བཞུགས།  དཔལ་
ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་ཁར་པདྨོའི་སྟེང་བཞུགས་ལ།  །ཞེས་སོགས་བརྗོད་དེ་བྱམས་མགོན་རྗེ་ཡབ་སྲས་ཀྱི་སྐུ་ལས་རང་འདྲ་ཆད་དེ་སྙིང་ཁའི་རྗེ་བླ་མ་ལ་ཐིམ། པདྨ་ཁ་བུབ་ཀྱིས་འདུས། སྔགས་ཀྱིས་དཀྲི་བ་སོགས་དགའ་ལྷའི་གཞུང་ལྟར་བྱ། འོད་ཟེར་དང་སྤྲིན་
སྦུབས་ཐུགས་ཀ་ནས་ཚད་པ་བདུད་རྩི་གསེར་ཞུན་མའི་རྣམ་པར་ཞུ་ནས་དབུ་མའི་ནང་ཐམས་ཅད་ཁེངས། ཚངས་བུག་རྡོ་རྗེའི་རང་བཞིན་གྱི་འོད་སྔོན་པོས་བཀག་པར་བསམས་ན་ཚེ་རིང་བའི་རྟེན་འབྲེལ་དུ་འགྱུར་གསུང། མཇུག་ཏུ་བསྔོ་སྨོན་གྱི་རྒྱས་འདེབས་པ་གལ་ཆེ་ཞིང། བྱམས་པས་དམ་
བཅས་པའི་གཟུངས། བྱམས་སྨོན་སོགས་དང། བསྡུ་ན།  དེ་ལྟར་དངོས་གྲུབ་མ་ལུས་འབྱུང་བའི་གནས། །རྗེ་བཙུན་བླ་མ་མཆོད་ཅིང་གསོལ་བཏབ་མཐུས། །སྐྱེ་བ་ཀུན་ཏུ་འཇམ་དབྱངས་བླ་མ་ཡིས། །མཉེས་བཞིན་རྗེས་སུ་འཛིན་པ་ཉིད་གྱུར་ཅིག་
རིན་ཆེན་དུ་མ་ལས་གྲུབ་དགའ་ལྡན་ཞིང། །ངོ་མཚར་བྱེ་བའི་དབུས་ན་མི་ཕམ་མགོན། །ལེགས་པར་བསྒོམས་པས་རྣམ་དག་ཞིང་འགྲུབ་ཅིང། །ཚེ་འཕོས་མོད་ལ་གནས་དེར་སྐྱེ་བར་ཤོག་རྗེ་བཙུན་ཐུགས་ཀ་ནས་འཕྲོས་སྤྲིན་
དཀར་ཡུག་བརྐྱང་བའི་སྣེ་མོར་བླ་མ་སྲས་དང་བཅས། །སྤྱན་དྲངས་ཡན་ལག་བདུན་གྱིས་ཚོགས་བསགས་པས། །བདག་རྒྱུད་བདེ་བླག་ཉིད་དུ་སྨིན་པར་ཤོག་དུས་གསུམ་རྒྱལ་བའི་མཁྱེན་བརྩེ་ནུས་པ་རྣམས། །ཟུང་འཇུག་སྤྲུལ་སྐུར་

[007A]༄༅། །ཤར་བའི་རྣམ་འདྲེན་གང། །རིགས་གསུམ་ངོ་བོར་ཐག་བཅད་གསོལ་བཏབ་མཐུས། །མཆོག་ཐུན་དངོས་གྲུབ་མ་ལུས་མྱུར་ཐོབ་ཤོག་ཁྱད་པར་དག་པ་ཡེ་ཤེས་བདུད་རྩིའི་ཆུས། །སྒོ་གསུམ་སྡིག་སྒྲིབ་མི་ཤེས་
ཀུན་འཁྲུད་ཅིང། །འཆད་རྩོད་རྩོམ་སོགས་མཐའ་ཡས་ཤེས་བྱ་ལ༑ །བློ་གྲོས་མགོན་པོ་འཇམ་དབྱངས་མཚུངས་པར་ཤོག་འདི་སྣང་འགག་ཚེ་འདའ་ཀའི་རྣལ་འབྱོར་གྱིས། །དགའ་ལྡན་མཁའ་སྤྱོད་གནས་སུ་བགྲོད་ནས་ནི། །བློ་བཟང་
རྒྱལ་བ་ཡབ་སྲས་ཞལ་མཐོང་ཞིང། །གསུང་གི་བདུད་རྩིའི་དགའ་སྟོན་མྱོང་བར་ཤོག་བྱང་ཤར་ངོ་མཚར་རྨད་བྱུང་བཀོད་པའི་ཞིང། །རྣམ་འདྲེན་སེང་གེའི་ང་རོའི་ཞབས་དྲུང་དུ། །འཁོར་གྱི་ཐོག་མར་སྐྱེས་ནས་མདོ་སྔགས་ལ། །ཐོས་
བསམ་བསྒོམས་རྟག་ཏུ་འདའ་བར་ཤོག་མདོར་ན་སྐྱེ་ཞིང་སྐྱེ་བ་ཐམས་ཅད་དུ། །རྗེ་བཙུན་བློ་བཟང་གྲགས་པ་ཡབ་སྲས་དང། །མི་འབྲལ་རྒྱལ་བའི་ཆོས་ཚུལ་ཀུན་བཟུང་ནས། །བསྟན་དང་འགྲོ་བའི་དོན་ཆེན་ལྷུར་ལེན་ཤོག་ །ཅེས་
སོགས་བསྔོ་བ་དང་སྨོན་ལམ་གྱི་རྒྱས་འདེབས་ནན་ཏན་བྱ། དེ་ལྟར་སྦྱངས་པས་སྤྱི་གཙུག་ཟ་བ་དང་འཕྲིག་པ་འཇག་མ་ཚུགས་པ་སོགས་གནད་ཆེ་བར་བྱེད་ཀྱང་དེ་ཅམ་ལ་ངེས་པ་ཅི་ཡང་མེད། དམིགས་པ་གང་ཡང་མེད་པར་ཧིཀ་ཁོ་ན་བྱས་ཀྱང་སྤྱི་པོ་སྐྲང་བ་སོགས་འབྱུང་བར་གསུང། གཙོ་བོར་དམིགས་རྣམ་ལ་འདྲིས་
ཤིང་ཉམས་འོག་ཏུ་ཚུད་པར་བྱས་ཏེ་དུས་ཐ་མར་ལས་ལ་སྦྱོར་བའི་ཚེ་ལག་ལེན་ལ་འགེལ་ཐུབ་ངེས་སུ་སྦྱོང་བ་གནད་ཚ། དེ་ལྟར་སྦྱངས་ཟིན་ནས་རྒྱུན་དུ་དམིགས་པ་བསྐྱང་དྲགས་ན་འཕོ་རབ་ཚེ་ཐུང་ཞེས་དམིགས་པའི་གནད་ཀྱིས་ཚེ་ལ་གནོད་པས་འཁྲིད་དམིགས་མ་བརྗེད་ཙམ་བྱས་པས་འཐུས། རྒྱུན་དུ་

[007B] སྐྱེ་བ་གཞན་གྱིས་བར་མ་ཆོད་པར་དེར་འཕོ་འདོད་དྲག་པོ་དང། དགེ་རྩ་ཐམས་ཅད་དེར་སྐྱེས་ནས་རྗེ་བཙུན་གྱི་སྲས་ཀྱི་ཐུ་བོར་རྗེས་སུ་བཟུང་བའི་རྒྱུར་བསྔོས་ན། རང་གི་དགེ་རྩས་ཉེར་ལེན་དང་བྱམས་མགོན་སྲས་བཅས་ཀྱི་ཐུགས་རྗེ་བྱིན་རླབས་ཀྱིས་
ལྷན་ཅིག་བྱེད་རྐྱེན་བྱས་ཏེ་ངེས་པར་སྐྱེ་ནུས། ལྷག་པར་རྒྱུན་དུ་རང་སེམས་རྗེ་བླ་མ་དང། དགའ་ལྡན་གྱི་རྗེ་བཙུན་གྱི་ཐུགས་ཀ་འོད་ཟེར་རམ་སྤྲིན་དཀར་གྱིས་འབྲེལ་བར་བསམས་པ་ཡང་ཡང་བྱེད་པ་ཤིན་ཏུ་གནད་ཆེའོ། །གཉིས་པ་ལས་ལ་སྦྱར་བ་ནི། འཆི་བའི་དུས་ལ་མ་བབས་པར་འཕོ་བ་བྱས་ན། ཕུང་
པོ་སངས་རྒྱས་ལྔ་བདག་ཉིད། །དེ་ལ་བརྙས་བྱེད་བརྒྱད་པ་ཡིན། །ཞེས་པའི་དོན་ལྟར་རིགས་ལྔ་ལ་སོགས་པའི་ལྷ་བསད་པའི་ཉེས་པ་འབྱུང་བར་གསུངས་པས་འཆི་ལྟས་མ་བྱུང་བར་འཕོ་བ་མི་བྱེད། འཆི་ལྟས་བྱུང་ནས་ཀྱང་དེ་མ་ཐག་འཕོ་བ་མི་བྱེད་པར་འཆི་བ་བླུ་བའི་ཐབས་ལ་སྒོ་སྣ་ཚོགས་ནས་འབད། དེ་ལྟར་
འབད་ཀྱང་འཆི་ལྟས་མ་ལྡོག་ན་གནད་གཅོད་ཀྱིས་མ་ཟིན་གོང་ནས་འཕོ་ཐུབ་ན་ལེགས་ཤིང། དེ་ཡང་ཚེ་འདིར་ཆགས་ཞེན་ཕྲ་མོ་ཙམ་ཡང་མེད་པ་ཤིན་ཏུ་གལ་ཆེ་སྟེ། འཕོ་བའི་ཉམས་ལེན་ཡོད་ཀྱང་འཆི་ཁར་ཆགས་ཞེན་བྱུང་ན་བྱ་ནམ་མཁར་འཕུར་བའི་རྐང་བ་རྡོ་ལ་བཏགས་པ་དང་འདྲ་བར་གསུངས་པས། ཟས་
པོས་གནས་མལ། གཉེན་ཉེད། འཁོར་མཛའ་བཤེས། ལུས་ལོངས་སྤྱོད་གང་ལ་ཡང་ཆགས་ཞེན་མི་བྱ་བར། འདི་དག་ཐམས་ཅད་ཀྱིས་ཀྱང་བདག་འདོར། བདག་གིས་ཀྱང་འདི་དག་ཐམས་ཅད་འདོར་ངེས་བས་ཆགས་པས་ཅི་ཕན་སྙམ་པ་དང། དག་ཞིང་དུ་སྐྱེས་ན་གནས་ལུས་ཡོངས་སྤྱོད་ད་ལྟའི་
འདི་བས་བརྒྱ་འགྱུར་སྟོང་འགྱུར་གྱིས་ལྷག་པ་ཡོད་པས་འདི་དག་ལ་ཆགས་པས་ཅི་བྱ་སྙམ་པ་དང་འཁོར་བའི་བདེ་འབྱོར་གང་ལ་ཡང་ཡིད་བརྟན་དུ་རུང་བའི་སྙིང་པོ་མེད་ཚུལ་བསམས་པ་སོགས་སྒོ་སྣ་ཚོགས་ནས་ཆགས་ཞེན་ཕྲ་མོ་ཚུན་ཆད་འགོག་ཅི་ཐུབ་བྱ། ནོར་རྫས་རྣམས་དགེ་ཕྱོགས་སུ་གཏོང་བ་སོགས་

[008A]༄༅། །ཚོགས་གསོག་སྒོ་དུ་མ་ནས་འབད། དགེ་རྩ་རྣམས་དགའ་ལྡན་དུ་སྐྱེས་ནས་མྱུར་དུ་ཟུང་འཇུག་ཐོབ་པའི་རྒྱུར་བསྔོ། སྔར་བསགས་སྡིག་ལྟུང་རྣམས་ལ་བཤགས་པ་སྒོ་སྣ་ཚོགས་ནས་འབད། ལྷག་པར་གསང་སྔགས་ཀྱི་དབང་ཆེན་ཐོབ་པ་རྣམས་ཀྱིས་དབང་བསྐྱར་ནས་
ཞུ་བའམ། བདག་འཇུག་ལེན་པ་ལ་སོགས་པའི་སྒོ་ནས་བྱང་སྡོམ་དང་སྔགས་སྡོམ་སོར་ཆུད་པར་བྱེད། བསྔོ་བ་དང་སྨོན་ལམ་གྱིས་མཚམས་སྦྱོར་ནན་ཏན་བྱས་རྗེས་སྔར་བཞིན་འཕོ་བའི་དམིགས་པ་རྣམས་སྐྱོང་ཞིང་མི་འདྲ་བའི་ཁྱད་པར་ཧིཀ་ཅེས་རྣམ་ཤེས་རྗེ་བླ་མར་གསལ་བ་བྱམས་མགོན་གྱི་
ཐུགས་ཀའི་རྗེ་བླ་མའི་ཐུགས་ཀར་འབངས༑ ཀ་ཞེས་མར་མི་འབེབས་པར་སླར་དམིགས་རྟེན་གསར་པ་ཞིག་གསལ་བཏབ་ནས་ཡང་ཐུགས་ཀར་འཕངས་པ་ཤ་སྟག་དབུགས་ཀྱི་རྒྱུ་བ་མཆད་བར་བརྒྱུད་མར་ཉམས་སུ་བླང་དྲན་པ་མི་གསལ་དུ་སོང་ན་སྐྱེས་བུ་དམ་པ་སོགས་ལམ་འདི་ཉམས་སུ་ལེན་པ་ཞིག་
གམ། མིན་ཀྱང་གྲོགས་དམ་ཚེག་གཙང་མས་རྣ་ཁུང་ནས་ཚིག་གསལ་འདེབས་བྱེད་པ་སོགས་ནན་ཏན་དུ་ཉམས་སུ་བླངས་ན་ངེས་པར་དགའ་ལྡན་མཁའ་སྤྱོད་ཡིད་དགའ་ཆོས་འཛིན་དུ་རྗེ་བཙུན་མི་ཕམ་མགོན་དང། རྒྱལ་བ་ཙོང་ཁ་པ་ཡབ་སྲས་ཀྱི་ཞབས་དྲུང་དུ་སྐྱེས། དངོས་སུ་ཆོས་ཉན་པའི་སྐལ་བ་ཅན་དུ་
གྱུར་ནས་རིང་པོར་མི་ཐོགས་བར་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་འགྱུར་རོ།  །འཇམ་མགོན་སྙན་བརྒྱུད་ལས་འོངས་གདམས་ཟབ་འདི། །སྐལ་བཟང་དགའ་ལྡན་བགྲོད་པའི་ཐེམ་སྐས་ཏེ། །སྡིག་ཅན་བཙན་ཐབས་འཚང་རྒྱའི་མྱུར་ལམ་དང། །ལམ་
ངན་གཡང་ས་འགོག་པའི་རྭ་བའང་ཡིན། །གབ་དཀྲུགས་འཐོར་དང་ཞལ་ལས་ཤེས་དགོས་སོགས། །གནད་ཀུན་ཕྱོགས་གཅིག་བཀླག་ཆོག་ཏུ་བཀོད་པས། །ཟློས་པའི་སྐྱོན་དབ་རང་བཟོའི་ལྷད་མེད་བར། །མཐའ་ཡས་སྐལ་བཟང་སྤྱི་ནོར་

[008B] །འདི་ལས་རབ་དཀར་དགེ་ཚོགས་གང་ཐོབ་དེས། །མི་དབང་མཆོག་དང་བདག་དང་འགྲོ་ཀུན་ཀྱང། །དགའ་ལྡན་ཞིང་དུ་རྒྱལ་སྲས་ཐུ་བོ་རུ། །སྐྱེས་ནས་ཟུང་འཇུག་རྒྱལ་ས་མྱུར་ཟིན་ཤོག་ །དེ་ལྟར་དགའ་ལྡན་ལྷ་བརྒྱ་
མ་ལ་བརྟེན་པའི་འཕོ་བའི་གདམས་པ་ཉམས་སུ་ལེན་ཚུལ་སྐལ་བཟང་དགའ་ལྡན་བགྲོད་འི་ཐེམ་སྐས་ཞེས་བྱ་བ་འདི་ནི། སྲིད་ཞིའི་མགོན་གཅིག་རྣམ་འདྲེན་ཕྱག་ན་པདྨོའི་བཀའི་མདུན་བློན་ཞོལ་ཁང་བ་རྗེ་རྒྱལ་བ་གཉིས་པའི་བསྟན་པ་ལ་མི་ཕྱེད་པའི་ཐུགས་དད་ཕུལ་དུ་བྱུང་བ་མཆོག་གསུམ་བླ་མར་འཛིན་པ་
དོན་གྲུབ་ཕྱན་ཚོགས་ཀྱི་ཉམས་བཞེས་སུ་དགོས་ཚུལ་གསུངས་པ་ལྟར། སྙན་བརྒྱུད་མན་ངག་གི་གཏོར་མཛོད། རྩ་བའི་བླ་མ་ཟུང་འཇུག་རྡོ་རྗེ་འཆང་སྐུ་འབུམ་ཆེ་ཤོས་རིན་པོ་ཆེ་བློ་བཟང་བྱང་ཆུབ་བསྟན་པའི་སྒྲོན་མེ་དཔལ་བཟང་པོའི་ཞལ་སྔ་ནས་ལམ་འདིའི་མན་ངག་ཞལ་ཤེས་དང་བཅས་པ་
ལེགས་པར་ནོས་པའི་བཙུན་གཟུགས་བྱམས་པ་བསྟན་འཛིན་འཕྲིན་ལས་རྒྱ་མཚོར་འབོད་པས། མན་ངག་ཁོང་ན་སྦས་པ་རྣམས་གསལ་བར་ཕྱེ། འཐོར་བ་རྣམས་ཕྱོགས་གཅིག་ཏུ་བསྡུས། ཞལ་ཤེས་གནད་ཀྱིས་ཟུར་བརྒྱན། འཇུག་པ་བདེ་ཁྱད་འདོན་ཆོག་དང་དམིགས་རྣམ་དཀྱུས་གཅིག་ཏུ་སྦྲགས་ཏེ་
བཀོད་པ་འདི་ཡང་བགྲང་ཡས་འགྲོ་བ་སྒྲོལ་བའི་དེད་དཔོན་དུ་གྱུར་ཅིག།། །།དགེ་ལེགས་འཕེལ།། །།



﻿༄༅། །འཕོ་ཁྲིད་ཀྱི་རྩ་ཚིག་བརྟག་པ་བརྒྱད་པའི་རབ་ཏུ་བྱེད་པ་གསུམ་པ་བཞུགས་སོ། །

[001A] །ཉོན་ཅིག་རྡོ་རྗེ་འཐོ་བ་ཡི། །དེ་ཉིད་མཚན་ཉིད་དང་རྣལ་འབྱོར། །ལམ་བཟང་པོ་ཡི་རྣལ་འབྱོར་བ། །འགྲོ་བ་མཛེས་པ་སྟོན་པར་བྱེད། །སྒོ་དབུ་པོ་ནི་གང་ལེགས་དང། །ཡེ་ཤེས་སྒོ་ཡི་བྱེ་བྲག་ལས། །
སྐྱོན་དང་ཡོན་ཏན་ཅིར་འགྱུར་བ། །ཡེ་ཤེས་དབང་ལ་ཉན་པར་འཚལ། །སྲོག་ནི་འཆད་པའི་དུས་དག་ཏུ། །ཡང་དག་སྦྱར་བ་མཉན་བར་གྱིས། །ལམ་བཟང་པོ་ལ་ཡིད་འོང་གནས། །ལམ་ངན་གྱིས་ནི་སྲིད་པའི་སྐྱོན། །
ཐིག་ལེ་ལྟེ་བ་སྤྱི་གཙུག་དང། །མིག་དང་སྣ་སོགས་རྣ་བ་ཉིད། །ཆུ་དང་ཆུ་མིན་སྒོ་མཚན་ཉིད། །ལྟེ་བ་ལས་ནི་འདོད་ཁམས་ལྷ། །ཐིག་ལེས་གཟུགས་ཅན་མཐོ་རིས་ཏེ། །སྟེང་ནས་འགྲོ་བས་སྟེང་གིས་ནི། །འགྲོ་བ་དག་ཏུ་རབ་
ཏུ་བརྟག་སྣ་གནས་གནོད་སྦྱིན་གནས་སུ་སྟེ། །རྣ་བ་དག་ནི་འགྲུབ་པའི་ལྷ། །གལ་ཏེ་མིག་ལས་ཡེ་ཤེས་འགྲོ། མི་རྣམས་ཀྱི་ནི་བདག་པོར་འགྱུར། །སྲིད་པའི་སྒོ་ལས་ཡི་དྲགས་འགྱུར། །དེ་བཞིན་ཆུ་ལས་དུད་འགྲོ་སྟེ། །
ཆུ་མིན་གྱིས་ནི་དམྱལ་བ་བརྒྱད། །རིགས་ཀྱི་བུ་དེ་ལྟར་ན། སྲིད་པ་འཕོ་བའི་མཚན་ཉིད་ནི། །སྒོའི་བྱེ་བྲག་ལས་འཁོར་བའི་བྱེ་བྲག་ཏུ་འགྱུར་བས། འཆི་བའི་དུས་ལ་བབ་ན། མཚན་མ་ཤེས་པར་བྱ་སྟེ། རྣལ་འབྱོར་

[002A]༄༅། །པས་རིམས་ལ་སོགས་པས་མ་འཕོག་པར་སྒོ་ཁྱད་པར་ཅན་ལས་ཤིན་ཏུ་མཉམ་པར་བཞག་པས། འཕོ་བའི་སྦྱོར་བ་བྱས་ཏེ། སྒོ་རྣམས་ཐམས་ཅད་བཀག་ནས་ནི། །སྔོན་དུ་བུམ་པ་ཅན་
ནི་བརྩམ། །རྒྱས་པ་ལྔ་ནི་མཆོད་རྟེན་གྱི། །སྒོ་ཡི་བུ་གར་བསྒོམ་པར་བྱ། །དེ་ལ་འོག་གི་སྒོ་རུ་ནི། །ཆུ་ཡི་ས་བོན་དཀར་པོ་བསམ། །ཆུ་དང་ཆུ་མིན་སྒོ་རུ་ནི། །མེ་ཡི་ས་བོན་འབར་བ་སྟེ། །དེ་ལ་ཤིན་ཏུ་མཉམ་བཞག་
པས། །དབུགས་ནི་སྔོན་བཞིན་བསྒོམ་པར་བྱ། །ལུས་ནི་རླུང་གི་མདོག་ཏུ་སྟེ། །རླུང་གི་དཀྱིལ་འཁོར་བསྒོམ་པར་བྱ། །དེ་ཡི་རྩ་བར་རླུང་ཡིན་ཏེ། །རླུང་གི་རྩ་བའི་ས་བོན་ནོ། །ཐིག་ལེ་སྒྲ་དང་ལྡན་པ་ནི། །སེམས་ཀྱི་ས་
བོན་འདྲེན་པར་བྱེད། །རྡོ་རྗེའི་ས་བོན་དྲག་པོ་ནི། །ལྕགས་ཀྱུ་རུ་ནི་སྦྱར་བར་བྱ། །ཉི་ཤུ་རྩ་བཞི་གནས་དང་ནི། །གནས་བཅུ་ལས་ནི་དྲག་པོ་དང། །གནས་གང་ནས་ནི་གོང་མའི་གནས། །ཚིགས་དགུ་ལས་ནི་སྟེང་
དུ་སྟེ། །སྨིན་མའི་ས་བོན་སྟེང་དུ་འདེགས། །ཡི་གེ་ཕྱེད་དང་གཉིས་ཀྱིས་སྦྱར། །ང་རོ་དྲག་ཏུ་བརྗོད་བྱ་བ། །བརྒྱད་ཀྱི་མཐའ་མའི་ས་བོན་ལ། །དྲག་པོའི་སྡེ་ནི་དྲག་པོ་ཉིད། །དང་པོ་དང་པོ་ཕྱེད་ཕྱེད་སྦྱར། །འོག་
ཏུ་རླུང་གི་ས་བོན་ཏེ། །རླུང་གི་ས་བོན་ལྡན་པ་ཡི། །རླུང་གི་དཀྱིལ་འཁོར་བསམས་ནས་སུ། །སྒྲ་ཡིས་སྒྲ་ནི་འཕུལ་བར་བྱེད། །ཉི་ཤུ་རྩ་བཞིའི་གནས་ནས་ནི། །གོང་ནས་གོང་དུ་དེ་ནས་མཆོག་རྣལ་འབྱོར་པ་ཡིས་གྱན་

[002B] །རྩ་བར་ཕྱེད་ནི་སྦྱར་ཏེ་ཕུལ། །ཚེགས་དགུ་ལས་ནི་ཡར་འདེགས་ན། །མོད་ལས་འཕོ་བར་ཤེས་པར་བྱ། །ཉིན་རེ་བྲམ་ཟེ་གསོད་པ་དང། །མཚམས་མེད་ལྔ་ནི་བྱེད་པ་དང། །རྐུ་འཕྲོག་གིས་ནི་ལྟོ་འབྱིང་པའང། །ལས་འདི་ཡིས་ནི་དགང་འགྱུར་
ཏེ། །སྡིག་པས་གོས་པར་མི་འགྱུར་ཞེས། །སྲིད་པའི་སྐྱོན་ལས་རིང་དུ་འགྲོ། འདི་ལྟར་འདམ་ནས་སྐྱེས་པ་ཡི། །པདྨ་དྲི་མེད་ཡིད་འོང་པ། །དེ་བཞིན་ལུས་ཀྱི་འདམ་ལས་ནི། །ཡེ་ཤེས་སྐུ་ནི་འོད་བཞིན་འགྲོ། དུས་ལ་བབ་ནས་འཕོ་བྱ་སྟེ། །དུས་མིན་
ལྷ་རྣམས་གསོད་འགྱུར་བས། །ལུས་ལ་མཚན་མ་ཤེས་བྱས་ལ། །བློ་དང་ལྡན་པས་སྦྱོར་བ་བརྩམ། །རྣལ་འབྱོར་བསྒྲུབ་པའི་ཁྱད་པར་གྱིས། །དེ་ཉིད་ཇི་བཞིན་རྡོ་རྗེས་ཉོན། །སྔོན་བཞིན་མཚན་ཉིད་ཐམས་ཅད་ནི། །མཉམ་ཉིད་སེམས་ཀྱིས་
བསྒོམ་པར་བྱ། །སྙིང་གི་དཀྱིལ་འཁོར་དབུས་གནས་པར། །སངས་རྒྱས་ལྔ་ཡི་ས་བོན་ཏེ། །དེ་ཡི་འོད་ཟེར་འབར་བས་ནི། །གཟུགས་ཀྱི་མཚན་ཉིད་བསམ་པར་བྱ། །སྔོན་བཞིན་མཚན་ཉིད་ཡང་དག་ལྡན། །སྔོན་བཞིན་དུ་ནི་སྟོང་པ་ཡིས། །གཟུགས་རྣམས་
ཐམས་ཅད་རྟོགས་པར་བྱེད། །ཟླ་བའི་དཀྱིལ་འཁོར་དབུས་སུ་ནི། །ཧཱུཾ་ཞེས་བྱ་བ་གནས་པར་བསམ། །ས་བོན་གཟུགས་ནི་ཡོངས་བཟུང་བས། །པདྨའི་གདན་ལ་བཞུགས་པ་ཡི། །ཡེ་ཤེས་མཁའ་འགྲོ་དེ་ཉིད་བསམ། །ཞལ་གསུམ་ཕྱག་ནི་དྲུག་པ་སྟེ། །སྤྱན་
གསུམ་ཅོད་པན་གྱིས་ནི་བརྒྱན། །བཞེད་དང་ཁྲོ་དང་སྒེག་པའི་ཉམས། །རྒྱན་རྣམས་ཀྱིས་ནི་རྣམ་པར་ཀླུབས། །ཀུནྡ་ཟླ་བ་ལྟ་བུའི་མདོག་ཤིན་ཏུ་མཛེས་པའི་ན་བཟས་བརྒྱན། །སེམས་དཔའི་དཀྱིལ་འཁོར་ལེགས་གནས་ཏེ། །སངས་རྒྱས་སྤྲིན་རྣམས་རྣམ་པར་

[003A]༄༅། །སྤྲོ། །གཡས་ནས་མངའ་ནི་གསོར་བ་དང། །དེ་བཞིན་གཉིས་པས་ལྕགས་ཀྱུ་སྟེ། །གསུམ་པ་ན་ནི་རྡོ་རྗེ་གསོར། །གཡོན་པ་སྡིགས་མཛུབ་ཞགས་པ་དང། །གཉིས་པ་དཔག་བསམ་ལྕུག་མ་སྟེ། །དེ་བཞིན་གསུམ་པ་གོ་ཆའི་གཞུ། །འོད་
ཟེར་སྣ་ཚོགས་འབར་བ་དང། །དབུགས་ནི་མི་གཡོར་བསྒོམ་པར་བྱ། །ཨཱ་ལི་ཀཱ་ལི་རབ་སྦྱོར་བའི། །ས་བོན་ཇི་བཞིན་བཏུས་པ་ལས། །བརྒྱད་ཀྱི་མཐའ་ཡི་ཡི་གེ་ནི། །ས་བོན་དམ་པ་དགོད་བྱ་སྟེ། །འོད་ཀྱི་སྣང་བ་དཀར་པོ་ཅན། །ཆུ་ཤིང་མེ་ཏོག་པདྨ་ནི། །
སྙིང་གའི་སྒོ་སྐྱེས་གནས་སུ་སྟེ། །དེ་དབུས་ཡེ་ཤེས་རྣམ་ཤེས་བཅས། །མི་གཡོ་འཚེ་བ་མེད་པར་ནི། །དངོས་པོ་བསྒོམ་པས་བསྒོམ་པར་བྱ། །དེ་ནས་ཕྱི་རོལ་སྦྱོར་བ་ནི། །མཁས་པ་ཡིས་ནི་གཟུང་བར་བྱ། །སེམས་ཀྱི་ཕྱོགས་ནི་བསྒོམ་པ་ལས། །ཕྱི་རོལ་རླུང་
གི་དཀྱིལ་འཁོར་ཏེ། །དེ་ཡི་དབུས་སུ་མེ་ཡིན་ནོ། །མེ་ཡི་དབུས་སུ་ཉི་མ་ལས། །ཨཱ་ལི་ཀཱ་ལིར་ལྡན་པ་ཡི། །ས་བོན་དམར་པོར་བསམ་པར་བྱ། །རྣལ་འབྱོར་པ་ཡིས་ཁྱད་པར་དུ། །འབྱུང་དང་འཇུག་པ་བཟླས་པར་བྱ། །འབྱུང་བའི་ཡེ་ཤེས་ས་བོན་ཏེ། །
དེ་ཡི་དབུས་སུ་བསྣུན་པར་བྱ། །འཇུག་པས་སྙིང་གི་ཡེ་ཤེས་ལ། །མེ་ཏོག་ལྟ་བུར་བསྣུན་པར་བྱ། །འབྱུང་དང་འཇུག་པའི་རྣལ་འབྱོར་གྱིས། །འབྱུང་དང་མི་འབྱུང་བཟླས་པར་བྱ། །བདག་ཉིད་ཕྱི་རོལ་བྱ་བ་ལ། །མཚན་ཉིད་མཚོན་པར་བྱ་བ་ནི། ། འབྱུང་དང་འཇུག་པའི་སྦྱོར་བ་ཡིས། །དེ་ཁོ་ན་ཉིད་མཉམ་བསྒོམ་པ། །མཉམ་གཞག་དང་པོར་བསྒོམས་ན་ནི། །འགྲུབ་འགྱུར་འདི་ལ་ཐེ་ཚོམ་མེད། །སྒྲུབ་པ་པོས་ནི་རྣམ་སྤྲལ་པའི། །ཕྱི་རོལ་ལུས་ལ་དེ་ནས་ནི། །གཞན་གྱིས་སེམས་ནི་རྗེས་

[003B] །མཁས་པ་ཡིས་ནི་ཤེས་པར་བྱ། །བསྒོམ་དང་བཟླས་པའི་ཁྱད་པར་གྱིས། །ཤིན་ཏུ་མཉམ་གཞག་སེམས་ཀྱིས་ནི། །བཟང་པོའི་ལམ་གྱིས་རྣམ་བསམས་ན། །འགྲུབ་འགྱུར་འདི་ལ་ཐེ་ཚོམ་མེད། །དེ་ནས་ཡེ་ཤེས་གཟུགས་གྱུར་ནི། །མེ་མར་ལྟ་
བུར་བསམས་ནས་སུ། །མཁས་པ་ཡིས་ནི་ལས་རྣམས་བྱ། །ཉན་ཐོས་ལ་སོགས་དེ་ཉིད་ནི། །འདིར་ནི་ལེགས་པར་བཤད་པ་ཡིན། །སེམས་ནི་ཤེལ་དང་འདྲ་བ་གནས། །མེ་མར་ལྟ་བུར་བསམ་པར་བྱ། །སྤྲོས་པ་ཀུན་ལ་དམིགས་ནས་ནི། །སྤྲོས་པས་སྤྲོས་པ་
མེད་པར་བྱ། །རྣལ་འབྱོར་རང་བཞིན་མེད་པ་ཡིས། །འདི་དག་ཐམས་ཅད་ཡོངས་སུ་བཏང། །ཀྱི་བཅོམ་ལྡན་འདས། ཡེ་ཤེས་ཀྱི་ཁྱད་པར་གང་དག་ལགས། །བཀའ་སྩལ་པ། །ཡེ་ཤེས་རྣམ་པ་ལྔར་གསུངས་ཏེ། ལྷ་རྣམས་ཡེ་ཤེས་གསལ་བ་ཡིན། །ལྷ་མིན་ཡེ་
ཤེས་ཁྲོ་བོའོ། །ཡི་དྭགས་ཡེ་ཤེས་ཞེན་པ་སྟེ། །དམྱལ་བའི་ཡེ་ཤེས་འཇིགས་པས་གནོན། །བྱོལ་སོང་ཡེ་ཤེས་བླུན་པ་སྟེ། །བརྟན་པ་རྣམས་ནི་སེམས་མེད་པའོ། །ལྐུགས་ཤིང་གླེན་པས་གྲིབས་པ་དང། །བྱིས་པའི་ཤེས་པ་ཞན་པ་ཅན། །རྣལ་འབྱོར་བསྟན་བཅོས་ཁྱད་པར་
གྱིས། །ཡེ་ཤེས་དེ་ཉིད་བྱེ་བྲག་ཤེས། །སྐྱེ་བ་བྱེ་བ་སྟོང་ཕྲག་ཏུ། །ང་ཡིས་ཡེ་ཤེས་ཀྱིས་བསྐུལ་ཡིན། །དེ་བས་རྣལ་འབྱོར་བསྟན་བཅོས་ལ། །འབད་དེ་དད་པ་བསྐྱེད་པར་བྱ། །གར་གྱི་གནས་དང་མཚུངས་པ་ཡིས། །ཕྱི་རོལ་བསྟན་བཅོས་སུན་འབྱིན་པ། །རྣལ་འབྱོར་བསྟན་བཅོས་
དྲེས་འབྲངས་ནས། །སྤྱོད་དང་གྲོལ་བའི་འབྲས་བུ་ཐོབ། །སྙིང་པོ་ལས་ཀྱང་སྙིང་པོ་མཆོག་རྣལ་འབྱོར་མཛེས་པ་ཁྱོད་ལ་བཤད། །ཀུན་ཏུ་ཁ་སྦྱོར་ལས་བྱུང་བ། །མུ་སྟེགས་ཅན་གྱི་ཡེ་ཤེས་ཀྱི་ཚུལ་བསྟན་པ་སྟེ། བརྟག་པ་བརྒྱད་པའི་རབ་ཏུ་བྱེད་པ་གསུམ་པའོ།། །



﻿
[001A]༄༅། །ཀུན་མཁྱེན་ཆེན་པོ་འཇམ་དབྱངས་བཞད་པའི་རྡོ་རྗེའི་གསུང་འབུམ་ཐོར་བུ་ཁྲིག་ཆགས་སུ་བསྡེབས་པ་ལས་འཕོ་བའི་བཤད་པ་སོགས་བཞུགས་སོ།།

[001B] །ན་མོ་གུ་རུ་བཛྲ་དྷཱ་རཱ་ཡ། ཀུན་ཁྱབ་ཆོས་ཀྱི་དབྱིངས་དང་དབྱེར་མེད་པའི། །མི་འགྱུར་བདེ་ཆེན་སྒྱུ་མའི་ཟློས་གར་ལས། །གསུམ་ལྡན་རིགས་བརྒྱའི་
བདག་པོ་རྡོ་རྗེ་འཆང། །ངུར་སྨྲིག་ཟོལ་ལ་བརྟེན་དེས་དགེ་ལེགས་སྩོལ། །འདིར་མ་བསྒོམས་འཚང་རྒྱའི་གདམས་པ་ཟབ་ལམ་འཕོ་བར་གྲགས་པ་དེའི་གདམས་པ་འགའ་ཞིག་
བླ་མའི་ཞལ་ཡས་ཤེས་དགོས་པ་དག་རྡོ་རྗེ་འཆང་བློ་གྲོས་རྒྱ་མཚོའི་གསུང་བཞིན་ཟིན་བྲིས་སུ་བགྱིས་པ་ལ། རང་དོན་དུ་འཕོ་བ་སྦྱངས་བ་དང། གཞན་ལ་འཕོ་བ་འདེབས་པ་
གཉིས་ལས། དང་པོ་ནི། སྦྱོར་དངོས་མཇུག་གསུམ་ཀའི་ཉམས་ལེན་བྱེད་ཚུལ་བླ་མ་ཉིད་ཀྱིས་མཛད་པའི་འཕོ་བའི་གདམས་པ་ལྟར་ཡིན་པས་གོ་སླའོ། །གཉིས་པ་ལ། སྦྱོར་དངོས་

[002A]༄༅། །མཇུག་གསུམ་ལས། སྦྱོར་བ་ནི་ཐོག་མར་རང་ཉིད་གནས་གང་ཡིན་པ་དེ་ནས་འགྲོ་བར་རྩོམ་པའི་གོང་ཙམ་ནས། ཡི་དམ་འཇིགས་བྱེད་ལྟ་བུ་ཡིན་ན་དེའི་ང་རྐྱལ་
ལ་གནས་པའི་ཐུགས་ཀའི་ས་བོན་ལས་སྤྲོས་པའི་ཡི་གེ། ཧཱུཾ་གི་ཚོགས་དཔག་མེད་བྱུང་བ་དེས་ཚེ་འདས་ཀྱི་སྡོད་ཁང་སོགས་ཀྱི་སྟེང་འོག་ཕྱོགས་མཚམས་ཀུན་གུར་ལྟར་ཁྱབ་ནས་ཚེ་འདས་
ཀྱི་རྣམ་པར་ཤེས་པ་གཞན་དུ་འཁྱེར་བའི་གཤེད་མ་སོགས་འབྲོས་ས་མེད་པར་བསྡམས་ཏེ། ཚེ་འདས་ཀྱི་སྟེང་འོག་ཕྱོགས་མཚམས་ཐམས་ཅད་ཧཱུཾ་ངམ་ཁྲོ་བའི་ཚོགས་ཀྱིས་གང་བར་
བསམས་ལ། འདི་ནི་འཇིགས་བྱེད་ལ་སྦྱར་བ་སྟེ་དེས་ཡི་དམ་གཞན་ལ་རིགས་འགྲེས་བྱའོ། །དེ་ནི་ཚེ་འདས་ཀྱི་རྣམ་ཤེས་གཤེད་འདྲེས་མི་བསྐྱོད་པའི་ཐབས་ཏེ། གཤིན་འདྲེ་འཚུབ་ན་

[002B] དེ་ནས་གཞན་གྱི་རོ་རྩར་སླེབ་ཚེ་གཤིན་འདྲེ་ལ་ཕན་སེམས་དང་ལྡན་པའི་སྒོ་ནས་གསུར་དང་གཏོར་མ་བྱིན་ནས་འདིའི་རྣམ་ཤེས་དང་ཉེ་དུ་སོགས་ལ་མ་གནོད་པར་སོང་ཞིག་ཅེས་བརྗོད་ལ། གལ་ཏེ་མི་འགྲོ་
བར་གླགས་ཚོལ་བར་སེམས་པ་རྣམས་ནི། སྙིང་ཁ་ནས་ཁྲོ་བོའི་ཚོགས་འཇིགས་སུ་རུང་བ་དཔག་མེད་ཐོན་ནས་གཤིན་འདྲེ་དེ་དག་རྒྱ་མཚོའི་ཕར་འགྲམ་དུ་བསྐྲད་ཅིང་བརླགས་པར་བསམ་ལ། བྱེ་མ་དང་ཡུངས་དཀར་ལ་ཡི་དམ་གྱི་སྙིང་
པོ་སོགས་བཟླས་པས་བྲང་སྔགས་བྱའོ། །དེའི་འོག་ཏུ་འཁོར་བའི་ཉེས་དམིགས་ཐར་པའི་ཕན་ཡོན་སོགས་སྤྱིའི་ཆོས་བཤད་དང། བྱེ་བྲག་ཏུ་བར་དོའི་ཆོས་བཤད་སོགས་གང་རིགས་བྱས་ནས། སྐྱབས་འགྲོ་སེམས་བསྐྱེད་རྒྱུད་དང་
འདྲེས་ངེས་བྱ་བ་ནི་གལ་ཤིན་ཏུ་ཆེའོ། །གཉིས་པ་དངོས་གཞི་ནི། དེའི་འོག་ཏུ་ད་ཁྱོད་ལེགས་པར་ཉོན་ཅིག་བྱས་ལ། བདེ་བ་ཅན་ནས་རྩ་བའི་བླ་མ་དང། །ཞེས་པ་ནས། ཟབ་ལམ་འཕོ་བ་འབྱོངས་པར་བྱིན་གྱིས་རློབས། །ཞེས་པའི་
བར་རང་ཉིད་ལ་སྦྱོང་དུས་ཀྱི་གསོལ་འདེབས་ལྟར་ཚེ་འདས་ལ་སྦྱོར་ལ། གསོལ་འདེབས་ཀྱི་མཐར་ཧིཀ་བརྗོད་ཚེ་འོག་རླུང་གིས་རྣམ་ཤེས་གྱེན་དུ་བསྐྱོད་དེ། འོད་དཔག་མེད་ཀྱི་ཐུགས་ཀར་འཕངས་པའི་དམིགས་པ་བརྟན་པོས་
འབྲས་བུ་རྟགས་ཐོན་གྱི་བར་དུ་ཧིཀ་བདུན་ནམ་ཉེར་གཅིག་སོགས་བརྗོད་ལ། དེ་རྗེས་འོད་དཔག་མེད་བདེ་བ་ཅན་དུ་སྤྱན་དྲངས། དེ་ནས་འོད་དཔག་མེད་ཀྱི་ཐུགས་ཀའི་ཚེ་འདས་ཀྱི་རྣམ་ཤེས་ཕྱིར་ཕྱུང་སྟེ་པདྨའི་སྦུབས་སུ་སྐྱེས་པར་

[003A]༄༅། །བསམ། འདིར་ཧིཀ་དང་ཕཊ་གཉིས་ལས་ཧིཀ་བྱེད་པ་ཟབ་ལ་དེའི་རྒྱུ་མཚན་ནི་ཧིཀ་བྱེད་ཚེ། འོག་རླུང་ཡར་བསྐྱོད་བར་འདུག་པས། འོག་རླུང་དྲག་ཏུ་འཐེན་པའི་གཞུ་མོ་ལ། །ཧིཀ་གིས་མདའ་
སྦྱར་བླ་མའི་ཐུགས་ཀར་འཐངས། །ཞེས་པའི་དགོངས་པ་ཟབ་མོ་ཡིན་གསུངས། གསུམ་པ་རྗེས་སུ་བདེ་བ་ཅན་གྱི་སྨོན་ལམ་དང། ང་སྔོ་བ་འདུན་པ་དྲག་པོས་བྱེད་དའོ། །སྨྲས་པ། མ་བསྒོམས་འཚང་རྒྱའི་གདམས་པ་འཕོ་
བཞེས། །མཁས་གྲུབ་རིས་མེད་ཀུན་གྱི་ཉམས་ལེན་མིག་བརྒྱུད་ལྡན་མཁས་གྲུབ་བླ་མའི་བཀའ་དྲིན་ལས། །ཐོས་པ་གང་དེའི་བརྗེད་བྱང་ཐོབ་ཙམ་བྲིས། །ནོངས་ན་བཤགས་སོ་འདི་བྱས་རྣམ་དཀར་དགེ་ལུས་ཅན་དུཿ་
ཁའི་མཚོ་ལས་སྒྲོལ་ཕྱིར་བསྔོ། །ཞེས་པ་འདི་ནི་རྡོ་རྗེ་འཆང་ངག་དབང་བློ་གྲོས་རྒྱ་མཚོས་འདིའི་ཁྲིད་གནང་བ་ལས་ཉེ་བར་མཁོ་བ་འགའ་ཙམ་གྱིས་བརྗེད་བྱང་ཟུར་ཙམ་བྲིས་པ་འདིས་ཀྱང་ལུས་ཅན་ཀུན་ལ་ལེགས་བྱས་ཀྱི་དགའ་
སྟོན་སྦྱིན་པར་གྱུར་ཅིག།    ༈    །།ན་མོ་གུ་རུ་མཉྫུ་གྷོ་ཥཱ་ཡ་བདེ་བ་ཅན་ནས་རྩ་བའི་བླ་མ་དང། །དབྱེར་མེད་འོད་དཔག་མེད་མགོན་སྤྱན་དྲངས་ཏེ། །བདག་གི་སྤྱི་བོར་དགྱེས་བཞིན་བཞུགས་པར་གྱུར། །རང་ལུས་དབུས་སུ་
དབུ་མ་མདའ་སྙུགས་ཙམ། །རག་དུང་དབྱིབས་ཅན་ཡར་སྣ་སྤྱི་གཙུག་ཏུ། །ཐལ་ལེ་ཕྱེ་ཞིང་མར་སྣ་ལྟེ་འོག་ཏུ། །རླུང་དཀྱིལ་ལ་ཟུག་རང་གི་རྣམ་པར་ཤེས། །ཡང་ཞིང་གསལ་བ་འོད་དཀར་སྲན་མ་ཙམ། །འཕར་ཞིང་

[003B] །ཧིཀ་གིས་མངའ་སྦྱར་བླ་མའི་ཐུགས་ཀར་འཕངས། །ད་ལྟར་སྦྱོང་དུས་རྣམ་ཤེས་ཚངས་བུག་ལས། །མི་འདོན་སླར་ཡང་སྙིང་ཀའི་དབུས་སུ་འབེབས་།དེ་ལྟར་སྦྱངས་རྟགས་ཐོན་ནས་འཆི་
ངེས་ཚེ། །རང་གི་ལུས་ལ་ཆགས་ཞེན་ཀུན་བཅད་དེ། །ཀུ་སུ་ལུ་ཡི་ཚོགས་བསགས་བདེ་ལྡན་དུ། །འགྲོ་ལ་དགའ་བའི་འོག་རླུང་དྲག་ཏུ་འཐེན། །ཧིཀ་གིས་བླ་མའི་ཐུགས་དང་རབ་བསྲེས་ཏེ། །ཕཊ་ཀྱིས་བདེ་བ་ཅན་དུ་
འཕངས་པར་བསམ། །བསྔོ་སྨོན་དག་པས་མཚམས་སྦྱར་རྒྱུན་དུ་བྱ། །ཞིང་དེར་སྐྱེ་བའི་ཚོགས་བསགས་སོགས་འབད་ཅིང། །ཐེ་ཚོམ་མེད་ན་ངེས་པར་སྐྱེའོ་ཞེས། །རྒྱལ་བ་རང་གིས་རྡོ་རྗེའི་གསུང་དབྱངས་མཛད། །གཞན་
ལ་བྱེད་པའང་རྒྱུད་སྡེའི་གདམས་ངག་སྟེ། །བྱེད་ཚུལ་གོང་གི་གདམས་ངག་གཞན་ལ་སྦྱོར། །བླུན་ལ་རང་གི་རྣམ་ཤེས་དང་སྦྱར་གཅེས་མ་བསྒོམས་འཚང་རྒྱ་འཕོ་བའི་གདམས་ངག་ལས་།བདེ་བ་ཅན་དུ་འགྲོ་བའི་བདེ་ལམ་
འདི༑ ༑འཇམ་དབྱངས་བཞད་པའི་རྡོ་རྗེ་ཞེས་བྱ་བས། །ཀུནྡ་དུང་དང་བདུད་རྩི་ལྟར་དཀར་བློས། །སྦྱར་བའི་དགེ་བས་འགྲོ་ཀུན་དེར་སྐྱེ་ཤོག།    ༈    །།རིགས་ཀུན་བདག་པོ་རྩ་བའི་བླ་མ་དང་།ཡེ་ཤེས་མཁའ་འགྲོ་
བཅུ་གསུམ་བདག་ཉིད་ཆེ། །གྲུབ་ཆེན་ཨ་བྷྱ་རྒྱལ་བཙོང་ཁ་པ། །ཡབ་སྲས་བརྒྱུད་པར་བཅས་ལ་སྙིང་ནས་འདུད། །སྡིག་པ་ཅན་ཡང་མ་བསྒོམས་འཚང་རྒྱའི་ལམ། །འཕོ་བའི་ཟབ་ཁྲིད་ལམ་འདིར་མངའ་བརྙེས་པ། །

[004A]༄༅། །མཁས་གྲུབ་ཞལ་ལུང་མཁའ་འགྲོའི་ཁ་རླངས་ཅན་།ཁྱབ་བདག་དམ་པའི་ཞལ་ལུང་བཞིན་དུ་འབྲི། །དེ་ལ་འདིར་འཕོ་བའི་ཟབ་ཁྲིད་ཉམས་སུ་བཞེས་པ་ལ། བླ་མ་ལ་སྐྱབས་སུ་མཆིའོ། །
སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ་།དགེ་འདུན་ལ་སྐྱབས་སུ་མཆིའོ། །ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ་མའི་ལྷ་ཚོགས་རྣམས་ལ་སྐྱབས་སུ་མཆིའོ། །ཞེས་ལན་གསུམ་བརྗོད་པས་སྐྱབས་སུ་
འགྲོ༑ སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ནས་འགྲུབ་པར་ཤོག་གི་བར་ལན་གསུམ་བརྗོད་པས་སེམས་བསྐྱེད་དེ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་།སོགས་བརྗོད་
པས་རིམ་པ་བཞིན་འཕོ་བའི་གནས་དང་ལྡན་པ། གེགས་དང་བྲལ་བ། འཕོ་བྱེད་ཀྱི་ལམ་དང་ལྡན་པ། འཕོ་བྱའི་གནས་སུ་སྐྱེས་ནས་འབྲས་བུ་ཐོབ་པར་སྨོན་པ་ཡིད་ལ་བྱའོ་གསུངས། དེ་ནི་ཚད་མེད་པ་བཞི་སྒོམ་ཚུལ་ཐུན་
མོང་མིན་པའོ། །དེ་ནས་ཚོགས་ཞིང་སྤྱན་དྲངས་ལ་ཕྱག་འཚལ་མཆོད་སོགས་བྱས་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོཉཧཾ། སྟོང་པ་ཉིད་དུ་གྱུར། སྟོང་པའི་ངང་ལས་སྣ་ཚོགས་པདྨ་དང་ཟླ་བའི་སྟེང་དུ་ཧཱུཾ་
དཀར་པོ་འོད་ཟེར་དམར་པོ་འཕྲོ་བ། དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས་འདུས་ཡོངས་སུ་གྱུར་པ་ལས། རང་ཉིད་ཡེ་ཤེས་ཀྱི་མཁའ་འགྲོ་མ་སྐུ་མདོག་དཀར་མོ་ཞལ་གསུམ་ཕྱག་དྲུག་

[004B] རྩ་ཞལ་དཀར་པོ་བཞད་བ། གཡས་ཞལ་ནག་པོ་ཁྲོས་པ། གཡོན་ཞལ་དམར་པོ་ཆགས་པ། ཞལ་རེ་རེ་ལ་སྤྱན་གསུམ་གསུམ་པ། གཡས་ཀྱི་དང་པོ་ན་མདའ། གཉིས་པ་ན་ལྕགས་ཀྱུ། གསུམ་པ་ན་རྡོ་རྗེ་འཕྱར་བ། གཡོན་
གྱི་དང་པོ་ན་རྡོ་རྗེ་ཞགས་པ་སྡིག་མཛུབ་དང་བཅས་པ་ཐུགས་ཀར་བསྣམས་པ། གཉིས་པས་དཔག་བསམ་ཤིང་གི་ཡལ་ག་ཕྲ་མོ་གསུམ་པས་གཞུབ་སྣམས་པ། ཞབས་སེམས་དཔའི་སྐྱིལ་ཀྲུང་གིས་བཞུགས་པ། སྣ་ཚོགས་
པའི་གོས་དང་རིན་པོ་ཆེའི་རྒྱན་གྱིས་བརྒྱན་པ། དབུ་སྐྲ་ཞགས་པའི་ཆས་ལེགས་པར་བྱས་པ། སྐུ་ལས་འོད་ཟེར་གྱི་ཚོགས་དཔག་ཏུ་མེད་པ་འཕྲོ་པའི་རྩེ་མོ་ལ་སངས་རྒྱས་ཀྱི་འོད་ཟེར་འཕྲོ་བ། རང་གི་སྙིང་ཀར་ཟླ་བའི་དཀྱིལ་
འཁོར་གྱི་སྟེང་དུ་ཧཱུཾ་དཀར་པོ་འོད་དམར་པོ་འཕྲོ་བ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམ་པ་དང་འདྲ་བའི་ཡེ་ཤེས་པ་སྤྱན་དྲངས་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད་པའམ། བསྡུ་ན་མ་
བྱས་པར། ཛཿ་ཧཱུཾ་བཾ་ཧོཿ་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་འཕྲོས། དབང་གི་ལྷ་རྣམས་སྤྱན་དྲངས། བཉྩ་ཀུ་ལ་ཨརྒྷཾ་སོགས་ཀྱིས་མཆོད་པ་འམ་ཡང་ན་མ་བྱས་པར། དེ་བཞིན་གཤེགས་པ་རྣམས་
ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དབང་བསྐུར་སྐུ་གང་དྲི་མ་དག་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རྣམ་བར་སྣང་མཛད་ཀྱིས་དབུ་བརྒྱན་པར་གྱུར། རང་གི་སྤྱི་
[005A]༄༅། །གཙུག་གི་སྒོར་ཀྵཾ་མགོ་བོ་ཐུར་བསྟན་དེའི་འོག་ཏུ་ཧཱུཾ་མགོ་བོ་ཐུར་བསྟན་དང། རང་གི་སྤྱི་བོའི་རྩ་འཁོར་གྱི་དབུས་སུ་ཧཾ་མགོ་བོ་ཐུར་བསྟན། མཛོད་སྤུའི་བུ་གར་སྨྲྱུཾ་ཕྲག་པ་ལ་ཧྨྲྱུཾ་མགོ་བོ་གྱེན་བསྟན་སྙིང་
ཀར་ཡྨྲྱུཾ་མགོ་བོ་གྱེན་བསྟན།  འདི་གསུམ་གོ་ཆའི་ཡི་གེ་སྟེ་པགས་པའི་ཕྱི་ལ་འགོད་གསུངས།  ལྟེ་བའི་བུག་པ་དང་གཤང་གཅིའི་སྒོ་གཉིས་ཏེ་གསུམ་དུ་ཀྵྨྲྱུཾ་མགོ་བོ་ཕྲེད་བསྟན་དང་གྱེན་བསྟན་པ་སྒོའི་ཡི་གེ་དེ་ཐམས་
ཅད་ཀྱང་ཁ་དོག་དཀར་པོ་ལ་འོད་ཟེར་དམར་པོ་འཐུག་པོ་འཕྲོ་བས་སྒོ་རྣམས་པར་མཚམས་མེད་པར་བཀག་པ་ལས་སེམས་བརྟན་པ་དམིགས་རྣམ་གསལ་བའི་སྒོ་ནས་ང་རྒྱལ་བཞག་ལ་བསྐྱངས། དེ་ནས་སྙིང་ཀའི་རྩ་
འཁོར་གྱི་དཧུ་ཏིའི་ནང་དུ་མོན་སྲན་དྲེའུ་འམ་ཟླ་བ་བཀས་པ་ལྟ་བུའི་རླུང་གི་དཀྱིལ་འཁོར་སྔོན་པོ་ཟླ་གམ་ཐུར་དུ་བསྟན་པའི་དབུས་སུ་ཧཾ་ཧཱུཾ་ཀ་ཡུཾ་ཡུཾ་ཡུཾ་སྟེ་ཡི་གེ་རྣམས་མགོ་ཐུར་དུ་བསྟན་པ་ལ། གསལ་སྣང་དང་སེམས་བརྟན་
གྱི་བར་དུ་བསྐྱངས། ཡི་གེ་འདི་རྣམས་འགོང་ཚུལ་རྣམ་ཤེས་ཀྱི་བཞོན་པའི་ངོ་བོ་རླུང་དཀྱིལ་དབུས་སུ་རྣམ་ཤེས་ཀྱི་ངོ་བོ་ཧཱུཾ་མགོ་བོ་ཐུར་བསྟན། དེའི་ཀླད་ཀོར་འོག་ཏུ་ཧི་མགོ་བོ་ཐུར་དུ་བསྟན་ནས་སུག་པ་ཀླད་ཀོར་ལ་ཐུག་ལ་ཁང་
པ༑ ཧིའི་གཡས་གཡོན་གཉིས་སུ་ཡུཾ་ཡིག་གཉིས་མགོ་བོ་ཐུར་དུ་བསྟན་པ། ཞབས་ཀྱུ་གཉིས་ཀྱི་བར་དུ་ང་རོ་ཆུད་པ། ཧཱུཾ་གི་ཞབས་ཀྱུའི་སྟེང་དུ་ཀ་མགོ་བོ་ཐུར་དུ་བསྟན་པ། དེའི་གཡས་གཡོན་གཉིས་སུ་ཡུཾ་ཡིག་གཉིས་མགོ་བོ་ཐུར་དུ་

[005B]ཁང་པ་ཙམ། དེ་ཡང་ཧཱུཾ་རྣམ་ཤེས་མཚོན་བྱེད་དང་ཁ་དོག་སྔོན་པོ། ཧི་ཀ་གཉིས་འཕུལ་བྱེད་དང་ཁ་དོག་སྔོན་ཕྲོ། ཡུཾ་རྣམས་རྣམ་ཤེས་ཀྱི་བཞོན་པའི་རླུང་མཚོན་བྱེད་དང་ཁ་དོག་སྔོན་པོ་
ཡི་གེ་རྣམས་རླུང་དཀྱིལ་དབུས་ན་ཤེལ་ཕྲེང་ནང་གི་སྐུད་པ་བཞིན་དུ་གསལ་བར་མཐོང་བར་བསྒོམ། འདིར་ཡི་གེ་བདུན་ཡོད་ཀྱང་ལྔ་ཞེས་པ་ནི། སྟེང་གི་ཡུཾ་གཉིས་ལ་སྟེང་གི་ཡུཾ་དང། འོག་གི་ཡུཾ་གཉིས་ལ་འོག་གི་ཡུཾ་ཞེས་གྲངས་རེ་
རེར་བྱེད་པ་ཡིན་གསུངས། ལྟེ་བའི་རྩ་འཁོར་གྱི་དཧུ་ཏིའི་ནང་དུ་ཨ་ཐུང་ཤད་ཀྱི་རྣམ་པ་ཅན་ཁ་དོག་དམར་པོ་མགོ་བོ་ཟླ་ཚེས་ཐིག་ལེ་ནཱ་ད་དང་བཅས་པ་བསམས་ལ། དེ་ནས་རོ་རྐྱང་ནས་རླུང་བཀུག་ལ་ལྟེ་བའི་དབུ་མར་བཅུག་པ་དང། ཁ་སྦྱོར་
བུམ་པ་ཅན་ལྟེ་བར་བཟུང་བས་ལྟེ་བའི་གཏུམ་མོ་འབར་ནས་ལུས་ཀྱི་ནད་ཐམས་ཅད་ཁྱབ་སྟེ། དེ་དང་ལྷན་ཅིག་ཏུ་ལུས་ཀྱི་གནས་དེ་དག་ན་གནས་པའི་ཁྱབ་བྱེད་ཀྱི་རླུང་ཀུན་བཀུག་ནས་ཨ་ཐུང་ལ་བསྟིམས་པ་དང། དེ་བཞིན་དུ་གནས་ཀྱི་
བུམ་པ་ཅན་ཡང་སྦྱངས།  སྐབས་འདིར་ཁྱོག་དང་འཁྱེར་བྱེད་ཀྱི་བཟླས་པའང་དགོས་པས།  དེ་ནས་རླུང་ཕྱིར་འགྲོ་བ་ན་ལྟེ་བའི་གཏུམ་མོ་ལས་མེ་ལྕེ་ཕྲ་མོ་གྱེན་དུ་འགྲོ་བ་དང། སྙིང་ཀའི་རྩ་འཁོར་ཁ་གྱེན་དུ་ཟློག་ཅིང་ཡི་གེ་རྣམས་ཀྱང་
མགོ་གྱེན་དུ་བཟློག་ནས་ཐོག་མར་མགྲིན་པའི་བར་དུ་ཡར་འཕུལ་བ་དང་རླུང་ནང་དུ་ཟློག་པ་དང་རྩ་འཁོར་ཁ་ཐུར་དུ་བལྟ་ཞིང་ཡི་གེ་རྣམས་ཀྱང་སྙིང་ཀར་མགོ་ཐུར་དུ་བལྟ་བ་བྱེད། དེ་བཞིན་དུ་སྤྱི་བོའི་བར་དུ་ཡར་འཕུལ་བ་དང། མར་འབེབས་

[006A]༄༅། །བྱེད་ལ། རྩ་འཁོར་བཟློག་ཚུལ་རྩ་འཁོར་གྱི་རྩེ་སོ་སོ་ནས་རྒྱུ་མ་ཕྱི་ནང་བསྒྱུར་བ་ལྟར་བྱས་པ་ན། དེའི་ཤུགས་ཀྱིས་ཡི་གེ་རྣམས་ཀྱང་རང་རང་རྒྱུ་མ་འཁྱོག་པོ་ཕྱི་ནང་བསྒྱུར་བ་ལྟར་སོང་བར་བསྒོམ་པ་ཡིན་
གསུངས། འདིར་སྦྱོངས་དུས་ཧིཀ་བཟླ་མི་དགོས། འཕོ་བ་འབྱོངས་ཚད་དམིགས་པ་བཏང་བ་བཞིན་རླུང་སེམས་ཡར་འཕུལ་མར་འབེབས་བྱེད་ནུས་པ་དགོས་ཤིང་བུམ་པ་ཅན་གཉིས་ལེགས་པར་བྱང་དགོས་གསུངས། དེ་ནས་དུས་
ལ་བབ་ན་སྤྱི་བོར་བླ་མ་བསྒོམས་ལ་རླུང་ཡིག་རྣམ་ཤེས་རྣམས་ཙཎྚ་ལིའི་སྦྱོར་བས་ཁྱོག་དང་འཁྱེར་བྱེད་བཟླས་པས། ཧིཀ་ཉེར་གཅིག་དྲག་ཏུ་བརྗོད་ནས། བླ་མ་རྡོ་རྗེ་འཆང་གི་ཐུགས་ཀར་འཕོ་བ་བྱས་ཏེ་རིག་པ་འཛིན་པའི་རྟེན་
ཐོབ་པར་གདོན་མི་ཟའོ། །ཕྱི་ནང་གི་འཆི་ལྟས་རྣམས་བྱུང་ནས་མི་ཟློག་ན་ཟླ་བ་དྲུག་གི་གོང་ནས་འཕོས་ཀྱང་ཆོག་སྟེ། གནད་གཅོད་མེད་དུས་མན་ངག་བཞིན་འཕོ་ཐུབ་པས་སོ། །སྤྱི་བོར་བླ་མ་རྡོ་རྗེ་འཆང་དང་དབྱེར་མེད་པ་སངས་
རྒྱས་ཐམས་ཅད་ཀྱི་ངོ་བོ་བསྒོམས་ནས་ཆགས་ཞེན་ཐམས་ཅད་རླུང་ལ་བསྐུར་ནས། བུ་ཕ་ཁྱིམ་དུ་འགྲོ་བའམ། མི་ཁྱིམ་ནས་ལྷ་ཁྱིམ་དུ་འགྲོ་བ་ལྟ་བུའི་དགའ་སྤྲོ་དང་བཅས་ནས་དམིགས་པ་གཞན་འདྲ་བ་ལ། སྤྱི་བོ་ཀྵུཾ་དང་ཧཱུཾ་གིས་
བཀག་པ་བསལ་ལ། སྐར་ཁུང་ཁ་ཕྱེ་བ་བཞིན་དུ་བསྒོམས་ནས་རླུང་ཕྱིར་འབྱུང་བ་དང་དུས་མཉམ་དུ་ཧིཀ་དྲག་པོ་ཉེར་གཅིག་བརྗོད་ནས་རླུང་ཡིག་རྣམ་ཤེས་རྣམས་ཁ་གྱེན་ལ་ལོག་སྟེ་སྤྱི་གཙུག་ནས་རྒྱངས་ཏེ་ཐོན་ནས་བླ་མ་རྡོ་རྗེ་

[006B] སངས་རྒྱས་ཀུན་གྱི་ཡེ་ཤེས་དང་རང་གི་རྣམ་ཤེས་ངོ་བོ་དབྱེར་མེད་དུ་འདྲེས་པའི་ཡེ་ཤེས་དེས་ཡུལ་སྟོང་པ་ཉིད་ལ་རྩེ་གཅིག་ཏུ་མཉམ་པར་བཞག་པར་བྱའོ་གསུངས་འདི་ཟབ་པའི་གཏན་ཚིགས་དང་ལོ་
རྒྱུས་ཀྱང་དཔག་མེད་གསུང་ཡོད་ཀྱང་དམིགས་རིམ་ཙམ་བརྗེད་ཐོར་བཀོད་པའོ། །སྨྲས་པ། རྩོད་བྲལ་རྒྱུད་རྒྱལ་མཁའ་དབྱིངས་ཆེ་ལས་བྱུང། །སྙན་བརྒྱུད་ཆུ་འཛིན་པར་མཚམས་སྤངས་ནས་འཁྲིགས། །མཁས་དང་གྲུབ་བརྙེས་སྒྲ་བརྒྱ་རྒོད་བཞིན་དུ། །ཟབ་གསང་
ཆོས་ཀྱི་ཆར་བས་བློ་མཚོ་འཕེལ། །གཟུགས་གྲུབ་མིན་ཀྱང་མཁའ་སྤྱོད་ལ་བགྲོད་སྐས། །བདུད་རྩི་མིན་ཀྱང་ཉོན་མོངས་ནད་ཀུན་སེལ། །མ་བསྒོམས་སྡིག་པ་ཅན་ཡང་སངས་རྒྱས་སུ། །བགྲོད་པའི་ལམ་བཟང་འདི་ཀས་ཡིད་རབ་འཕྲོག་དཔའ་བོ་ལ་སོགས་ཤིན་ཏུ་མཚམས་མེད་
སྡིག་སྟོབས་ལྡན་བསགས་པ་རྣམས་ཀྱང་གསང་སྔགས་ཀྱི། །མྱུར་ལམ་བརྟེན་ནས་གྲུབ་བརྙེས་རིང་ལོན་ཀྱང། །ཀྱཻ་ཧུད་བདག་ཅག་སྐྱིད་སར་བསྐྱུར་རམ་ཅི། །ལྷག་བསམ་མཉེས་གཤིན་ཆུ་ལུད་ཚོགས་པའི་གཞིར། །སྨོན་པའི་མྱུ་གུ་ངེས་ལེགས་འབྲས་བུ་དུད། །གྲངས་མེད་
འགྲོ་བས་ཐམས་ཅད་མཁྱེན་ཐོབ་རྒྱུར། །ཐུབ་པ་སྨོན་གྲུབ་མཐུ་ཡིས་འགྲུབ་གྱུར་ཅིག་ཁྱད་པར་ཉི་ཟླ་ལྟ་བུའི་ལམ་ཟབ་འདི། །ནམ་མཁའི་མཐའ་དང་མཉམ་པའི་འཇིག་རྟེན་དུ། །ཆུ་བོའི་རྒྱུན་བཞིན་ཡུན་རིང་གནས་པ་དང། །ཉིན་བྱེད་བཞིན་དུ་གསལ་ཞིང་ཞལ་དྲོ་ཤོག་ཅེས་
འཕོ་ཁྲིད་གསེར་གྱི་སྒོ་འབྱེད་ཀྱི་དམར་ཁྲིད་མཁའ་འགྲོའི་ཞལ་ལུང་རིག་འཛིན་གཞུང་ལམ་ཞེས་བྱ་བ་འདིའི་ཆོ་ག་དཀྱུས་མ་ཡིག་རྙིང་བླ་མ་གོང་མས་མཛད་པ་དང། བར་གྱི་ཡིག་ཆུང་རྣམས་རྡོ་རྗེ་འཆང་དཀོན་མཆོག་མཚན་ཅན་གྱི་གསུང་བཤད་བླ་མ་སྔ་མའི་སྙན་བརྒྱུད་རྣམས་ཡིན་ལ་

[007A]༄༅། །མགོ་མཇུག་གི་ཚིགས་བཅད་རྣམས་གསར་དུ་བྱས་ཏེ་ཉམས་ཁྲིད་འདི་ཞུས་ཚེ་བརྗེད་པར་ཕངས་ནས་བྱ་བཏང་བས་འཇམ་དབྱངས་བཞད་རྡོར་གྱིས་ཟིན་བྲིས་སུ་བཏབ་པ་འདིས་ཀྱང་ལུས་ཅན་སྲིད་ཞིའི་ཉེར་འཚོ་ཆེན་པོ་མདོ་སྔགས་ཀྱི་བསྟན་པ་སྤྱི་དང་
ཁྱད་པར་སྲད་རྒྱུད་ཀྱི་བཤད་སྒྲུབ་འདུས་སྡེ་དང་བཅས་པ་ཡུན་རིང་དུ་གནས་ཤིང་ཕྱོགས་དུས་ཐམས་ཅད་དུ་རྒྱས་པར་གྱུར་ཅིག་།།འདིའི་བརྒྱུད་པ་ནི། རྒྱལ་བ་རྡོ་རྗེ་འཆང། རྒྱལ་བའི་ཡབ་གཅིག་རྗེ་བཙུན་འཇམ་པའི་དབྱངས། རྒྱལ་བ་གཉིས་པ་ཙོང་ཁ་པ། མཁས་
གྲུབ་ཤེས་རབ་སེང་གེ། འདུལ་ནག་པ་དཔལ་ལྡན་བཟང་པོ། དེ་ལས་འཇམ་དབྱངས་དགེ་འདུན་འཕེལ།། འདུལ་ནག་སྤྲུལ་སྐུ་པཎ་ཆེན་བསམ་འགྲུབ་རྒྱ་མཚོ། རྒྱུད་ཆེན་བརྩོན་འགྲུས་འཕགས། མཁས་གྲུབ་རྡོ་རྗེ་བཟང་པོ། འདུལ་ནག་སྤྲུལ་སྐུ་རྡོ་རྗེ་འཆང་སངས་རྒྱས་རྒྱ་མཚོ་
རྒྱུད་ཆེན་དཀོན་མཆོག་རྒྱ་མཚོ། རིགས་བརྒྱའི་ཁྱབ་བདག་རྡོ་རྗེ་འཆང་དཀོན་མཆོག་ཡར་འཕེལ་གྱི་ཞལ་སྔ་ནས་ལ་བདག་རིག་པ་འཛིན་པ་འཇམ་དབྱངས་བཞད་པའི་རྡོ་རྗེས་བཀའ་དྲིན་ཉམས་ཁྲིད་ལེགས་པར་ཞུས་སོ།། །།ཡང་རྗེ་བདག་ཉིད་ཆེན་པོ། མཁས་གྲུབ་ཐམས་
ཅད་མཁྱེན་པ། རྗེ་ཤེས་རབ་སེང་གེ་གཉིས་ཀ་ལ་འདུལ་ནག་བསགས་ན་དམན་འདྲའོ།། །།སརྦ་མངྒ་ལཾ།།

[007B][BLANK PAGE]