༄༅། །དགེ་ལྡན་བཀའ་བརྒྱུད་རིན་པོ་ཆེའི་ཟབ་ལམ་བརྒྱུད་པའི་རྣམ་པར་ཐར་པ་མདོར་བསྡུས་གཏེར་གྱི་ཁ་བྱང་ལྟ་བུ་བཞུགས། །

[001A] །ན་མོ་གུ་རུ་མཉྫུ་གྷོ་ཥཱ་ཡ། བསླུ་མེད་བླ་མ་མཆོག་གསུམ་ཞབས་སེན་འོད། །རྟེན་བྱེད་པདྨོའི་ཕྲེང་བའང་སྤྱིར་བཅིངས་ཏེ། །དགེ་ལྡན་བཀའ་བརྒྱུད་དམ་པ་དེ་དང་
དེའི༑ ༑ཕྱག་མཚན་ཇི་ལྟར་བྱོན་ཚུལ་མདོར་བསྡུས་བརྗོད། །འདིར་རྒྱལ་བ་དབེན་ས་པ་ཆེན་པོའི་བཀའ་བརྒྱུད་ཆུ་མགོ་གངས་ལ་ཐུག་པ་ལྟ་བུའི་ཐུན་མོང་དང་ཐུན་མོང་མ་ཡིན་པའི་ཇི་ལྟར་
བརྒྱུད་པའི་རིམ་པ་བརྗོད་པར་བྱ་སྟེ། དེ་ཡང། ཐུན་མོང་བ་ནི། བཀའ་གདམས་གསར་རྙིང་ཐམས་ཅད་མི་མཐུན་པ་མེད་པའི་ཐོག་མ་ནི། ཐུབ་དབང་རྡོ་རྗེ་འཆང་ནས། རྒྱལ་ཚབ་དམ་པ་
བྱམས་མགོན། སློབ་དཔོན་འཕགས་པ་ཐོགས་མེད་སོགས་ལ་བརྒྱུད་པའི་རྒྱ་ཆེན་སྤྱོད་པ་དང། རྗེ་བཙུན་འཇམ་དབྱངས། ཤིང་རྟ་ཆེན་པོ་ཀླུ་སྒྲུབ་སོགས་ལ་བརྒྱུད་པའི་ཟབ་མོ་ལྟ་

[002A]༄༅། །པ་དང། ཏཻ་ལོ་ནཱ་རོ་སོགས་ལ་བརྒྱུད་པའི་ཉམས་ལེན་བྱིན་རླབས་བརྒྱུད་པ་རྣམས་ཡོངས་སུ་རྫོགས་པ་ཇོ་བོ་རྗེ་དཔལ་མར་མེ་མཛད་ཡེ་ཤེས་ལ་མངའ་ཞིང། དེ་ནས་ཀྱང་
གཞུང་གདམས་ངག་སོ་སོར་གྱེས་པ་ལས། རྗེ་ཐམས་ཅད་མཁྱེན་པས་ལྷོ་བྲག་གྲུབ་ཆེན་ནམ་མཁའ་རྒྱལ་མཚན་དང། བཀའ་གདམས་ཀྱི་གདམས་པའི་མཛོད་འཛིན་པ་གྲྭ་སྐོར་མཁན་ཆེན་ཆོས་
སྐྱབས་བཟང་པོ་གཉིས་ལ་བཞུགས་པའི་གདམས་ངག་མཐའ་དག་ལེགས་པར་གསན་པ་ལྟར། ལམ་རིམ་གསོལ་འདེབས་ལམ་མཆོག་སྒོ་འབྱེད་ཇི་ལྟ་བ་བཞིན་ཡིན་ལ། དེ་དག་གི་སྙིང་པོའི་ཉེ་
བར་བརྒྱུད་པ་ནི། ཉེ་བརྒྱུད་གསོལ་འདེབས་དངོས་གྲུབ་སྙེ་མ་ལྟར་དང། ཐུན་མོང་མ་ཡིན་པའི་སྙན་བརྒྱུད་སྤྲུལ་པའི་གླེགས་བམ་དང་བཅས་པའི་བརྒྱུད་པ་ནི། རྗེ་བཙུན་འཇམ་དབྱངས་ཀྱི་དྲུང་དུ་
རྗེ་ཐམས་ཅད་མཁྱེན་པ་ཙོང་ཁ་པ་ཆེན་པོས་ལེགས་པར་གསན་པ་ཡིན་ནོ། །དེས་ན། རྗེ་རྒྱལ་བ་གཉིས་པའི་རྣམ་པར་ཐར་པ་ཐུན་མོང་བ་དང། གསང་བའི་རྣམ་པར་ཐར་པ་རགས་པ་ཙམ་ནི་མཁས་གྲུབ་

[002B] འོན་ཀྱང་རྣམ་ཐར་དད་པའི་འཇུག་དོགས་སུ། བདག་ཉིད་ཆེན་པོ་མཚན་བརྗོད་པར་དཀའ་བ་འདི་ནི་བསྐལ་པ་དཔག་ཏུ་མེད་པའི་སྔ་རོལ་ནས་
ས་བཅུ་ཡོངས་སུ་རྫོགས་པར་མཛད་དེ། མ་དག་པའི་འཇིག་རྟེན་གྱི་ཁམས་རྣམས་སུ་ཡང། ལ་ལ་ལ་ནི་འཁོར་ལོས་བསྒྱུར་བ་དང། ལ་ལ་ལ་ནི་ཁམས་ཀྱི་རྒྱལ་པོ་དང། འགའ་ཞིག་ཏུ་ནི་བརྒྱ་བྱིན་དང། ཚངས་པའི་
གཟུགས་དང། དེ་བཞིན་དུ་བྱང་ཆུབ་སེམས་དཔའ་ཁྱིམ་པ་དང། རབ་ཏུ་བྱུང་བའི་ཚུལ་ལ་སོགས་པ་གདུལ་བྱ་དང་འཚམས་པའི་སྐུའི་རྣམ་པར་འཕྲུལ་པ་དཔག་ཏུ་མེད་པ། ཇི་ལྟར་ནམ་མཁའི་ལམ་ལས་ཟླ་བའི་དཀྱིལ་
འཁོར་གཅིག་ཉིད་ཀྱིས། སའི་སྟེང་དུ་ཆུ་སྣོད་ཐ་དད་པ་སྣ་ཚོགས་པ་ཞིག་གི་ནང་དུ་ཅིག་ཅར་རང་གི་གཟུགས་བརྙན་སྟོན་པ་དེ་བཞིན་དུ་འབད་རྩོལ་མེད་པར་ཉི་བར་བསྟན་པ་ལས། བདག་ཅག་རྣམས་ལ་ནི། འུ་བུ་ཅག་
རང་དང་འགྲོ་བ་རིས་མཐུན་པར་སྐྱེ་བ་བཞེས་པའི་དགེ་བའི་བཤེས་གཉེན་ཉིད་ཀྱི་རྣམ་པར་བསྟན་པས་དོན་མཛད་དོ་ཞེས་བྱ་བར་ཁོང་དུ་ཆུད་པར་བྱེ་བ་ཡིན་པ་གོར་མ་ཆག་སྟེ། འདི་ལ་བདག་ཉིད་ཡིད་ཆེས་པར་
བྱ་བའི་ལོ་རྒྱུས་ཀྱི་གཏན་ཚིགས་གཏམ་དུ་གླེང་བའང་ཐོས་སོ། །དེ་ལྟ་མོད་ཀྱིས་ཚུལ་དེ་ནི་སྐྱེ་བ་ཕལ་མོ་ཆེ་དག་གིས་འཕམ་པར་བྱ་དཀའ་བའི་གནས་ཡིན་པའི་ཕྱིར་དང། བདག་ཅག་དད་པ་དང་བསམ་པའི་

[003A]༄༅། །སྟོབས་དམན་པ་དག་གི་རང་བཞིན་དང་སྐལ་བ་ཇི་ལྟ་བུ་ཡིན་པ་ཉེ་བར་གཟིགས་པའི་དབང་གིས། །བདག་ཉིད་ཀྱང་དོན་འདི་ཞལ་གྱིས་འཆེས་པར་མི་མཛད་པའི་ཕྱིར། གནས་འདི་ནི་གསང་བར་བགྱི་
བར་མི་ནུས་སོ། །ཞེས་གསུངས་པ་ལྟར། བདག་ཅག་ལྟ་བུས་རང་སྟོབས་ཀྱིས་དེ་ནི་འདི་དག་སྨྲ་བར་ག་ལ་ནུས། འོན་ཀྱང། རྗེ་བཙུན་བྱམས་མགོན་གྱིས། ཇི་ལྟར་སྒྲོན་གློག་ནོར་བུ་ཉི་ཟླ་ལ། །བརྟེན་ནས་མིག་དང་ལྡན་པ་
བལྟ་བ་བཞིན། །དེ་བཞིན་དོན་ཆེན་ཆོས་སྤོབས་འོང་མཛད་པ། །ཐུབ་ལ་བརྟེན་ནས་འདི་ནི་རབ་ཏུ་བཤད། །ཅེས་གསུངས་པ་ལྟར། རྒྱལ་བ་ཐམས་ཅད་ཀྱི་ཡབ་རྗེ་བཙུན་འཇམ་པའི་དབྱངས་དང། མཐུ་སྟོབས་ཀྱི་
དབང་ཕྱུག་དཔལ་ལྡན་གསང་བའི་བདག་པོའི་བཀའ་འགྱུར་བ་མེད་པ་ཡང་དག་པས་བསྟན་པ་བཞིན་ཅུང་ཟད་བརྗོད་ན། དེ་ཡང། བླ་མ་རྟོགས་ལྡན་འཇམ་དཔལ་རྒྱ་མཚོ་ལ། རྗེ་བཙུན་འཇམ་པའི་དབྱངས་ཀྱི་སྐུ་དང་
གསུང་གི་སྣང་བ་རྒྱུན་ཆགས་སུ་འབྱུང་བ་ཡོད་པ་ལྟར། རྗེ་བླ་མའི་མཛད་པ་རྣམ་ཐར། སྐུ་ཚེ་སྔོན་མའི་རབས། འཚང་རྒྱ་བའི་མཛད་པ་ཇི་ལྟར་སྟོན་སོགས་ཡང་ཡང་གསོལ་བ་བཏབ་ནས་ཞུས་པ་ན། བཀའ་ལས། སྔོན་
བསྐལ་པ་གྲངས་མེད་དཔག་ཏུ་མེད་པའི་སྔ་རོལ་དུ། དེ་བཞིན་གཤེགས་པ་དབང་པོའི་ཏོག་བྱ་བ་འཇིག་རྟེན་དུ་བྱུང་སྟེ། འཁོར་ཚོགས་རྒྱ་མཚོའི་དབུས་སུ་ཐེག་པ་མཆོག་ཏུ་གྱུར་པ་རྡོ་རྗེའི་ཐེག་པའི་ཆོས་ཀྱི་འཁོར་

[003B] །དེའི་ཚེ། རྗེ་བདག་ཉིད་ཆེན་པོ་འདི་ཉིད་རྗེ་བཙུན་འཇམ་དབྱངས་ཀྱི་སྲས་ཀྱི་ཐུ་བོ། །གཟུངས་དང། སྤོབས་པ་དང། མངོན་པར་ཤེས་པ་དང། ཏིང་ངེ་འཛིན་དང། བདེན་གཉིས་མངོན་སུམ་དུ་གཟིགས་པ་
དག་པའི་ཡེ་ཤེས་ལ་སོགས་པ་ཡོན་ཏན་བསམ་གྱིས་མི་ཁྱབ་པ་དང་ལྡན་པར་གྱུར་ཏོ། །དེ་ནས། རྗེ་བཙུན་འཇམ་དབྱངས་འཁོར་དང་བཅས་པ་དེ་བཞིན་གཤེགས་པ་དབང་པོའི་ཏོག་རྡོ་རྗེའི་ཐེག་པའི་ཆོས་འཁོར་བསྐོར་
བའི་མདུན་སར་གཤེགས་ཤིང་བཞུགས་པ་ན། བཅོམ་ལྡན་འདས་རྒྱལ་བ་དབང་པོའི་ཏོག་གིས་ཚངས་པའི་དབྱངས་ཀྱིས། བྱང་ཆུབ་སེམས་དཔའ་གང་དག་མ་དག་པའི་ཞིང་ཁམས་གྲངས་མེད་པ་རྣམས་སུ། ཟབ་མོ་དབུ་
མའི་ལམ་དང་འབྲེལ་བའི་རྡོ་རྗེའི་ཐེག་པའི་ལམ་བཟང་ལུས་དང་སྲོག་ལ་མ་ལྟ་བར་རྒྱས་པར་བྱེད་པ་དེ་ནི། རྒྱལ་སྲས་རྣམས་ཀྱི་རླབས་ཆེན་སྤྱོད་པ་རྒྱ་མཚོའི་རབ་དང། ཕུལ་དང། མཆོག་ཏུ་གྱུར་པའི་ཞེས་སེང་གེའི་སྒྲ་
བསྒྲགས་པ་ནི། བདག་ཉིད་ཆེན་པོ་འདི་སྙིང་སྟོབས་ཆེས་ཆེར་རྒྱས་པས། འཁོར་ཚོགས་རྒྱ་མཚོའི་དབུས་སུ་བཞེངས་ཏེ། ཞུམ་པ་མེད་པའི་སྒྲ་དབྱངས་ཀྱིས། དེང་ནས་བརྩམས་ཏེ། ལུས་དང་སྲོག་ལ་མི་ལྟ་བར། མ་དག་པའི་
ཞིང་གྲངས་མེད་པར་ཟབ་མོ་དབུ་མའི་ལམ་དང་འབྲེལ་བའི་རྡོ་རྗེའི་ཐེག་པའི་ལམ་བཟང་རྒྱས་པར་བྱའོ་ཞེས། དེ་བཞིན་གཤེགས་པ་དབང་པོའི་ཏོག་སོགས་ཕྱོགས་བཅུའི་རྒྱལ་བ་སྲས་བཅས་དབང་དུ་བཞག་སྟེ་དམ་བཅས་ཤིང་

[004A]༄༅། །བདེན་པའི་ཚིག་གི་སྒྲ་དབྱངས་བསྒྲགས་སོ། །དེའི་ཚེ། དེ་བཞིན་གཤེགས་པ་དབང་པོའི་ཏོག་སོགས་ཕྱོགས་བཅུའི་སངས་རྒྱས་ཐམས་ཅད་ཀྱིས། ལེགས་སོ། །ཁྱོད་ནི་བྱང་ཆུབ་སེམས་དཔའ་སྙིང་
སྟོབས་ཆེན་པོའི་ཞེས་དབུགས་དབྱུང་ཞིང། དེ་ནས་བཟུང་སྟེ་སངས་རྒྱས་ཀྱི་ཞིང་ཐམས་ཅད་དུའང་བདག་ཉིད་ཆེན་པོ་དེའི་མཚན། བྱང་ཆུབ་སེམས་དཔའི་སྙིང་སྟོབས་ཆེན་པོར་གྲགས་སོ། །དེ་ནས་རྒྱལ་བ་དབང་པོའི་ཏོག་
སྐུ་ལས་འོད་ཟེར་གྱི་ཚོགས་བྱེ་བ་དཔག་ཏུ་མེད་པ་འགྱེད་ཅིང། ཞལ་འཛུམ་པ་དང་ལྡན་པས། ཁྱོད་ཀྱིས་ཇི་ལྟར་དམ་བཅས་པ་བཞིན་དུ། དེང་ནས་བཟུང་སྟེ། མ་དག་པའི་ཞིང་གྲངས་མེད་པ་རྣམས་སུ་མདོ་སྔགས་ཀྱི་
དམ་ཆོས་རྒྱས་པར་བྱས་ཏེ། མཐར་གྱིས་ངོ་མཚར་རྨད་བྱུང་བཀོད་པའི་ཞིང་དུ། དེ་བཞིན་གཤེགས་པ་སེང་གེའི་ང་རོ་ཞེས་བྱ་བའི་རྫོགས་པའི་སངས་རྒྱས་སུ་འགྱུར་རོ་ཞེས་ལུང་བསྟན་པར་མཛད་དོ། །ཞེས་རྗེ་བཙུན་
འཇམ་པའི་དབྱངས་ཀྱིས། བླ་མ་རྟོགས་ལྡན་འཇམ་དཔལ་རྒྱ་མཚོ་ལ་རྒྱས་པར་གསུངས་ཏེ། གསང་བའི་བདག་པོ་ཕྱག་ན་རྡོ་རྗེས། འཚང་ནམ་རྒྱ་ངས་མི་སྟོན། འཇམ་དབྱངས་ཀྱིས་སྟོན་པར་འགྱུར་རོ། །ཞེས་
གསུངས་པ་ཡང་འདི་ལ་དགོངས་པ་ཡིན་ནོ། །གཏན་ཚིགས་འདི་དག་ལས་ནི། རྗེ་བླ་མ་འདི་ཉིད་བསྐལ་པ་མང་པོའི་སྔོན་ནས། བླ་ན་མེད་པའི་བྱང་ཆུབ་མངོན་དུ་མཛད་པར་ངེས་ཏེ། བདེ་གཤེགས་དབང་

[004B] བླ་མེད་ཀྱི་སྔགས་ལམ་ལ་གནས་པར་གྲུབ་པ་གང་ཞིག་སོ་སྐྱེ་རང་བཞིན་པ་ཡང་དབང་བཞི་ཐོབ་ལ་དམ་ཚིག་དང་སྡོམ་པ་མ་ཉམས་ན། བསྒོམ་པ་སོགས་མ་བྱས་ཀྱང། སྙིགས་དུས་ཀྱི་
སྐྱེ་བ་བཅུ་དྲུག་ཚུན་ལ་ངེས་པར་རྡོ་རྗེ་འཆང་གི་གོ་འཕང་འཐོབ་པར་རྒྱུད་སྡེ་རྣམས་སུ་གསུངས་པས་འགྱུར་མེད་ལུང་རིགས་ཀྱིས་གྲུབ་པའི་ཕྱིར། དེ་བཞིན་དུ། གསང་བའི་བདག་པོ་ཕྱག་ན་རྡོ་རྗེས་ཀྱང་རྗེ་བླ་མའི་ཐུན་
མོང་དང་ཐུན་མོང་མ་ཡིན་པའི་རྣམ་ཐར་རྒྱས་པར་གསུངས་ཤིང། །དེ་དག་གི་སྙིང་པོ། དེ་བཞིན་གཤེགས་པ་དབང་པོའི་ཏོག་གི་ལུང་བསྟན་དང་མཐུན་པ་མདོར་བསྡུས་ནི། གསང་འཛིན་ལས་ཀྱི་རྡོ་རྗེ་ལ། །སྔོན་ནས་
ལས་ཀྱིས་འབྲེལ་པ་ཡི། །བློ་བཟང་གྲགས་པ་འདི་ཉིད་ནི། །སངས་རྒྱས་ཀུན་གྱི་སྤྲུལ་པ་སྟེ། །པཎ་ཆེན་རྐྱང་གི་ལུས་བཟུང་ནས། །མདོ་དང་སྔགས་ཀྱི་དོན་བཤད་ཅིང། །ངེས་པ་ཁོ་ནར་འཚང་རྒྱའོ། །རྒྱ་གར་རྒྱ་ནག་བལ་
པོ་དང། །དབུས་གཙང་མདོ་ཁམས་ཡུལ་ཕྱོགས་སུ། །སྐྱེ་བ་བཟུང་གིན་འགྲོ་ཀུན་རྣམས། །ཐར་པའི་ལམ་ལ་འདྲེན་པར་བྱེད། །འཇམ་པའི་དབྱངས་ནི་ལྷག་པའི་ལྷ། །དབྱངས་ཅན་མ་ནི་ལས་རྒྱ་སྟེ། །ངེས་པ་ཁོ་ནར་བྱང་
ཆུབ་པའི། །འཕགས་པའི་སློབ་མ་འདུ་བར་བྱེད། །ལུས་འདི་བོར་ནས་དགའ་ལྡན་དུ། །བྱམས་པའི་དྲུང་འགྲོ་ཆོས་ཉན་འགྱུར། །འཇམ་དཔལ་སྙིང་པོ་ཞེས་བྱ་བ། །སེམས་ཅན་ཀུན་ལ་བརྩེ་བར་བལྟ། །དེ་ནི་ས་བཅུའི་

[005A]༄༅། །མཐར་ཕྱིན་ཏོ། །ཞེས་གསུངས་ཤིང། ཁྱད་པར་དུ། ང་ལག་ན་རྡོ་རྗེས་ཀྱང་མ་ཏི་བྷ་དྲ་ཀཱི་རྟི་ཤྲཱིའི་ཡོན་ཏན་གྱི་མཐའ་རྟོགས་པར་མི་ནུས་གསུངས། དེས་ན། འཕགས་པ་ཕྱག་ན་རྡོ་རྗེ་ནི། དོན་དངོས་པོའི་
གནས་ཚོད་ལ། ཀལྤ་གྲངས་མེད་པའི་སྔ་རོལ་ནས་སངས་རྒྱས་པར་བཤད་ལ། དེས་ཀྱང་རྗེ་ཐམས་ཅད་མཁྱེན་པའི་ཡོན་ཏན་གྱི་མཐའ་མི་རྟོགས་པར་གསུངས་པ་ལ། རྣམ་དཔྱོད་དང་ལྡན་པས་ཚུལ་བཞིན་བསམ་པར་བྱའོ། །
འགོས་ལོ་ཐམས་ཅད་མཁྱེན་པས་ཀྱང། རྗེ་བཙུན་དེའི་བཀའ་དྲིན་ལས། ཞལ་མ་མཐོང་ཞིང། ས་ཕྱོགས་རིང་ན་གནས་པའི་རབ་ཏུ་བྱུང་བ་དག་ཀྱང། དྲས་དྲུབ་མ་དང་གདིང་ལྷུང་ལ་སོགས་པའི་ཡོ་བྱད་བསྲེལ་བ་དང། ཕྱི་རོལ་
ཡང་སྡུད་མ་སྤངས་ཏེ། ཟླ་གམ་གྱོན་པ་དང། ཞྭའི་ཁ་དོག་ཀྱང་གསེར་མདོག་ལྟ་བུ་བྱེད་པ་འདི་ཡིན་ནོ། །འདི་དག་ནི་ཐུན་མོང་དུ་སྣང་བའི་ཆེ་བ་ཙམ་ཞིག་བརྗོད་པ་སྟེ། གསང་བའི་བདག་པོ་ཕྱག་ན་རྡོ་རྗེས། མཁན་ཆེན་
ལས་ཀྱི་རྡོ་རྗེ་ལ་བཀའ་སྩལ་བའི་ཡི་གེ་ལས། ང་ལག་ན་རྡོ་རྗེས་ཀྱང་མ་ཏི་བྷ་དྲ་ཀཱི་རྟི་ཤྲཱིའི་ཡོན་ཏན་གྱི་མཐའ་རྟོགས་པར་མི་ནུས་སོ་གསུངས། ཚད་མ་ལས་ནི། འདིའི་ཕྱི་མ་ལ་དགའ་ལྡན་དུ། བྱང་ཆུབ་སེམས་དཔའ་
འཇམ་དཔལ་སྙིང་པོར་འགྱུར་རོ། །ཞེས་བྱ་བ་དང། མ་འོངས་པ་ན། དེ་བཞིན་གཤེགས་པ་སེང་གེའི་ང་རོང་འགྱུར་རོ་ཞེས་བྱ་བ་དག་ལ། ཡིད་འཁྱོག་པ་མེད་པས་བསམས་ན། ཤིན་ཏུ་མཐོ་བའི་ས་ལ་བཞུགས་

[005B]འདིར་སེམས་ཅན་གྱི་དོན་དུ་བྱོན་ནོ་ཞེས་བྱ་བར་ངེས་སོ། །ཞེས་གསུངས་པ་ནི། བསྲེགས་བཅད་བརྡར་བའི་གསེར་དང་མཚུངས་པ་རྣམ་པར་དཔྱོད་པས་ལེགས་པར་བརྟགས་པའི་གསུང་ངོ། །དེ་ཡང། རྗེ་བཙུན་
འཇམ་པའི་དབྱངས་ཀྱིས་གསུངས་པའི་ལུང་བསྟན་གསང་བའི་མེ་ལོང་ལས་ནི། བྱ་རྒོད་ཕུང་པོའི་རིར། སྟོན་པ་སངས་རྒྱས་ལ་ཀླུའི་རྒྱལ་པོ་མ་དྲོས་པས་དུང་ཕུལ་བ་རེ་ཞིག་ཆོས་དུང་མཛད། དེ་རྗེས་སྟོན་པ་འཁོར་བཅས་ཁ་
ཆེར་ཕེབས་དུས། ད་ལྟའི་སློབ་མ་དགེ་སློང་པདྨའི་ངང་ལྡན་འདི། བོད་གདོང་དམར་གྱི་ཡུལ་དུ། བློ་བཟང་གྲགས་པ་ཞེས་བྱ་བའི་དགེ་སློང་དུ་གྱུར་ནས། ཤེས་རབ་ཀྱི་ཕ་རོལ་ཏུ་ཕྱིན་པ་དང། མདོ་སྔགས་ཟུང་དུ་འབྲེལ་བའི་
བསྟན་པ་རྒྱས་པར་བྱེད་པ་འོང་གསུངས་ཏེ། ཀུན་དགའ་པོ་ལ་བཀའ་སྩལ་ནས། ཀུན་དགའ་བོས་སྔར་གྱི་དུང་བསྣམས་ནས་རྫུ་འཕྲུལ་གྱིས་བྱོན། འབྲོག་རི་བོ་ཆེར་གཏེར་དུ་སྦས། གཏེར་བདག་ཚོགས་བདག་ལ་བཅོལ་བ་སྤྲེའུ་
གཟུགས་སུ་ཡོད། དེའི་དུས། ལྷ་ས་ནས་རྒྱང་གྲགས་འདི་ཙམ་ན་དགེ་ལྡན་འབྱུང་ཚུལ་གསལ་བར་གསུངས། དེ་རྗེས་པདྨའི་ངང་ལྡན་གྱི་སློབ་མ་དགེ་སློང་བདེ་བའི་འབྱུང་གནས་འདི་ཡང། བོད་དུ་དགེ་བ་ལ་འདུན་པ་རྒྱ་མཚོ་ལ་
མཐའ་ཅན་གྱི་དགེ་སློང་དུ་གྱུར་ཏེ། བློ་བཟང་གྲགས་པའི་བསྟན་པ་སྤེལ། ཞེས་སོགས་ལུང་བསྟན་མང་དུ་གསུངས། གཞན་ཡང། རྗེ་བཙུན་གྱི་གསུང་ནས། ཉེད་རང་གི་བསྟན་པ་ལ་དབུས་གཙང་གི་མཚམས་སུ་བདུད་ཀྱི་རྒྱལ་པོ་

[006A]༄༅། །སྟོབས་ཤིན་ཏུ་ཆེ་བས་གནོད་པར་བྱེད། །བདུད་དགེ་སློང་གི་ཆ་བྱད་བཟུང་ནས། ཤེར་ཕྱིན་གྱི་དོན་ཉམས་སུ་ལེན་པའི་དགེ་སློང་རྣམས་དང་རྒྱལ་བློན་གྱི་བར་དུ། འདི་ཆོས་མིན་ལོག་པའོ་ཞེས་དབྱེན་
བཅུག་ནས་དོན་བཞིན་ཉམས་སུ་ལེན་པའི་དགེ་སློང་རྣམས་ལ་སྡང་བར་འགྱུར། འོན་ཀྱང། སྤྲུལ་པས་བྱིན་གྱིས་བརླབས་པས་ཞི་བར་འགྱུར་གསུངས། གཞན་ཡང་ཕུ་ཆུང་བ་དགེ་བ་ལ་འདུན་པ་བཟང་པོའི་མཐའ་ཅན་དུ་
གྱུར་ནས། རང་རེའི་བསྟན་པ་ལ་ཕན་ཐོགས་ཆེན་པོ་འབྱུང། ཞེས་སོགས་དང། ཕྱིས་གཡའ་མ་སྟག་གཟིག་གི་བྱ་འདབ་ཏུ་དགེ་འདུན་གྱི་སྡེ་རྣམ་དག་འོང་བ་དང། གཙང་དུ་གྲགས་པ་མཐའ་ཡས་ཅེས་བྱ་བ་འབྱུང་སྟེ། དབུས་
གཙང་གཉིས་ཀར་བསྟན་པ་སྤེལ། ཞེས་སོགས་རྗེ་བཙུན་འཇམ་དབྱངས་དང་རྗེ་བླ་མ་གཉིས་ཞལ་འཛོམ་ནས། བླ་མ་རྟོགས་ལྡན་འཇམ་དཔལ་རྒྱ་མཚོ་ལ། མངའ་རིས། དབུས་གཙང་མདོ་ཁམས་སོགས་སུ་བསྟན་པ་དང་
དེ་འཛིན་པའི་དམ་པ་རྣམས་དང། དགེ་འདུན་གྱི་སྡེ་དང། དེ་དག་གི་འཕེལ་འགྲིབ་ཇི་ལྟར་འབྱུང་ཚུལ་གསུངས་པ་ལུང་བསྟན་གསང་བའི་མེ་ལོང་དུ་བཀོད་པའི་སྤྲུལ་པའི་གླེགས་བམ་གྱི་དོན་རགས་པ་འགའ་ཞིག་མཁས་
གྲུབ་ཐམས་ཅད་མཁྱེན་པ་ལ་ཡང་མངའ་ཞིང། ཡོངས་སུ་རྫོགས་པ་སྤྲུལ་པའི་གླེགས་བམ་དང་བཅས་པ་བླ་མ་རྟོགས་ལྡན་འཇམ་དཔལ་རྒྱ་མཚོ་ལ་མངའ། དམ་པ་འདི་ནི། རྗེ་ཐམས་ཅད་མཁྱེན་པ་དང་འཁྲུངས་ཡུལ་གཅིག་

[006B] དམ་ཆོས་འཛིན་པའི་སྨོན་ལམ་གྲུབ་པ། བྱིས་པ་ཆུང་ངུ་ནས་ཟླ་བ་སྒྲོན་མེའི་མདོ་ཐུགས་ལ་བཟུང་ནས། རྒྱུན་དུ་ཞལ་འདོན་མཛད། དགུང་ལོ་བཅོ་བརྒྱད་ལོན་ཚེ། དབུས་གཙང་དུ་བྱོན་ནས། སེ་མོ་དོའམ། རྒྱ་གར་ཕྱོགས་ཀྱི་
དབེན་པ་ཞིག་ཏུ་བསྒྲུབ་པ་འབའ་ཞིག་བྱེད་དགོངས་པ་ལ། རྗེ་ཐམས་ཅད་མཁྱེན་པས་བདེ་བ་ཅན་དུ་རྒྱུད་བླ་གསུངས་པ་གསན་པས་པད་མཚོ་མཐོང་བའི་ངང་པ་ལྟར། དགྱེས་ཤིང་བྱོན་ནས། ལེགས་པར་གསན་པས། ཇི་ལྟ་བ་བཞིན་
ངེས་ཤིང་ཁོང་དུ་ཆུད་པ་བྱུང་གསུངས། བདག་ཉིད་འདོད་ཚུལ་ཞུས་པས། རེ་ཞིག་མདོ་སྔགས་ཀྱི་སློབ་གཉེར་གྱིས་གསུངས་པ་ལྟར། སྡེ་སྣོད་དང་རྒྱུད་སྡེ་ལ་སྦྱངས་པ་མཐར་ཕྱིན་པར་མཛད། ཕྱིས་རྗེ་བཙུན་འཇམ་པའི་དབྱངས་
ཀྱིས་རྗེ་ཐམས་ཅད་མཁྱེན་པ་ལ། དམུ་རྒོད་གདུལ་དཀའི་སེམས་ཅན་འདི་རྣམས་ལ། །བཤད་པས་ཕན་ཐོགས་ཆེན་པོར་ག་ལ་འགྱུར། །དེ་བས་བསྒྲུབ་པ་ལྷུར་བླངས་དབེན་པ་སྟེན། །རང་གཞན་གཉིས་ཀ་འཆིངས་པའི་
ལམ་རྙེད་སྙམ། །ཞེས་སོགས་བསྒྲུབ་པ་ལ་བསྐུལ་པ་གསན་པས། རྗེ་རིན་པོ་ཆེ་གཙང་ནས་ཕེབས་པ་དང། རྗེ་ཐམས་ཅད་མཁྱེན་པ་དབེན་པ་བསྟེན་ཚེ་དེ་ལས་ལྷག་པ་མེད། དེའི་ཞབས་འབྲིང་བྱེད་དགོངས་ཏེ་ཞུས་པས་
རྗེ་རིན་པོ་ཆེས་ཀྱང། རྗེ་བཙུན་འཇམ་དབྱངས་ཀྱིས། འཁོར་དག་པ་རྣམ་བརྒྱད་འཁྲིད་པའི་གནང་བ་བྱུང་བ་ལྟར། དཔོན་སློབ་དགུས་ཆུ་གཞུང་བརྒྱུད་དེ་འོལ་ཁར་ཕེབས། དེའི་རྫོང་དཔོན་གྱིས་དད་པས་ཆ་རྐྱེན་ཅི་

[007A]༄༅། །བཞེད་འབུལ་བར་བྱས་ཀྱང། གང་ཡང་མ་བཞེས། རྗེ་རིན་པོ་ཆེ་དང་བླ་མ་འཇམ་དཀར་བ་གཉིས་ལ་ནན་གྱིས་ཞུས་ཏེ། དཀའ་ཐུབ་མཛད་མ་བཅུག་གཞན་ཐམས་ཅད་ཀྱིས་བཅུད་ལེན་མཛད་ཅིང་
ཁྱད་པར། བླ་མ་རྟོགས་ལྡན་པས་ནི་ལོ་གསུམ་ཙམ་དུ་ཤུག་འབྲུ་དང་མེ་ཏོག་གི་བཅུད་ལེན་ཁོ་ན་མཛད་པས། མཚན་ཡང་བླ་མ་ཤུག་འབྲུ་པར་གྲགས། དེའི་དུས། བླ་མ་འདིས། རྗེ་རིན་པོ་ཆེ་ལ་འཇམ་དབྱངས་དཔའ་གཅིག་གི་
རྗེས་གནང་ལུང་སོགས་གསན་ནས། བསྒྲུབ་པ་ཅུང་ཟད་མཛད་པས། རིང་པོ་མ་ལོན་པར་ཞལ་གཟིགས། གསུང་གི་གནང་བའང་ཡང་ཡང་བྱུང། དེའི་ཚུལ་རྗེ་ཐམས་ཅད་མཁྱེན་པ་ལ་ཞུས་ཤིང། རྗེ་རིན་པོ་ཆེས་ཀྱང་བརྟགས་
དཔྱད་སྤྱི་དང། ཁྱད་པར། ཆོས་ཟབ་མོ་ལ་དྲི་བ་ཡང་ཡང་མཛད་པ་རྣམས་འཕྱུགས་མེད་དུ་བྱུང་བས་ཐུགས་ཡིད་ཆེས། ཕྱིས་ནི་རྗེ་ཐམས་ཅད་མཁྱེན་པ་རང་ཉིད་ལ། ལྷག་པའི་ལྷ་ཡི་དམ་མང་པོ་དང། རྒྱན་དྲུག་མཆོག་
གཉིས། གྲུབ་ཆེན་ས་ར་ཧ། ཨིནྡྲ་བྷཱ་ཏི། ལུ་ཨི་པ་སོགས་གྲུབ་ཆེན་མང་པོའི་ཞལ་གཟིགས་བྱུང་བ་རྣམས་བཏང་སྙོམས་སུ་བཞག་པ་ལ། རྗེ་བཙུན་གྱིས། བླ་མ་འདི་ལ། རྗེ་བླ་མའི་ཞལ་གཟིགས་དེ་རྣམས་རང་བཞིན་པ་མ་
ཡིན། ལྷག་པའི་ལྷས་བྱིན་གྱིས་བརློབ་པ་དང། པཎ་གྲུབ་དེ་རྣམས་ཀྱི་གཞུང་ལ་བརྟེན་ནས། རང་གཞན་ལ་ཕན་ཐོགས་རྒྱ་ཆེར་འབྱུང་བའི་རྟེན་འབྲེལ་ཡིན་པས། གསོལ་བ་ཐོབ་ཅེས་བསྐུལ་བར་མཛད། ཕྱིས་ནི་རྗེ་ལ་རང་

[007B] གཟིགས་སྣང་སྣ་ཚོགས་བྱུང་བ་རྣམས་ལ། ངེད་ཁམས་སྙོམས་མ་སྙོམས་ཀྱིས་ངེས་པ་མེད། རྟོགས་ལྡན་པ་ལ་དྲི་དགོས་གསུངས་ནས། བླ་མ་འདི་
ལ་ཐུགས་ངེས་གཏིང་ནས་འཁྲུངས་པའི་དབང་པོ་ཚད་མར་མཛད་པ་ཡིན་ནོ། །དེ་ཡང། རྗེ་བཙུན་འཇམ་དབྱངས་གྱིས་གསང་བའི་མི་གྲང་གསུང་པའི་དུས་སུ། རྗེ་བླ་མ་དང་བླ་མ་རྟོགས་ལྡན་པ་མ་གཏོགས་མའི་སློབ་མ་གཞན་
མེད་ཅིང། སྐལ་ལྡན་གྱི་ལྷ་ལྔ་དྲུག་ཅེས་ཡོད་ཅེས། དེའི་ཞིང་བཀོད་ཀྱང་མཁས་གྲུབ་སངས་རྒྱས་ཡེ་ཤེས་ཀྱིས་ཞལ་བཀོད་མཛད་ནས། དབེན་དགོན་དུ་ལེགས་བྲིས་སུ་འགོད་པར་མཛད་ཡོད་དོ། །དེའི་དུས། རྗེ་རིན་པོ་ཆེའི་
སྐུ་དངོས་ཀྱི་སློབ་མར་གྱུར་པའི་དམ་པ་མང་པོའི་སྐུ་སྐྱེ་སྔ་ཕྱིའི་རིམ་པ། བསྟན་པ་རྒྱས་པར་བྱེད་ཚུལ་སོགས་མཐའ་དག་རྒྱས་པར་གསུངས་ཤིང། གསུངས་པ་ལྟར་དུ་འབད་རྩོལ་མེད་པར་འཕྲིན་ལས་ཀྱིས་འཛིན་མའི་ཁྱོན་
ཐམས་ཅད་ཁྱབ་པ་ཡིན་ཏེ། དཔལ་ཡེ་བཟང་རྩེ་པའི་ཞལ་ནས། དེའི་དུས་སའི་ཁྱོན་ཐམས་ཅད་རྗེ་བཙུན་ཙོང་ཁ་པ་ཆེན་པོའི་གདུགས་དཀར་པོ་གཅིག་གིས་ཁྱབ་པར་བྱས་ཏེ་ཡོད་པ་ཡིན་གསུངས། དེའི་ཚེ་རྗེ་ཐམས་ཅད་
མཁྱེན་པའི་སྐུ་གསུང་ཐུགས་ཀྱི་རྣམ་ཐར་འཛིན་ཅིང། འཕྲིན་ལས་སྤེལ་ཞིང་རྒྱས་པར་བྱེད་པའི་དམ་པ་མང་པོས་ས་སྟེང་མ་ལུས་པ་རྒྱས་པར་གང་མོད་ཀྱང། གོང་སྨོས་ལྟར་སྙན་བརྒྱུད་ལུང་བསྟན་རགས་པ་མཁས་

[008A]༄༅། །གྲུབ་ཐམས་ཅད་མཁྱེན་པ་ལ་ཡང་མངའ་ཞིང། སྙན་བརྒྱུད་ལུང་བསྟན་སྤྲུལ་པའི་གླེགས་བམ་དང་བཅས་ཡོངས་སུ་རྫོགས་པར་མངའ་བ་ནི་བླ་མ་རྟོགས་ལྡན་འཇམ་དཔལ་རྒྱ་མཚོ་ཁོ་ན་ཡིན་
ཏེ། རྒྱལ་བ་བློ་བཟང་དོན་གྲུབ་ཀྱིས། ཀུན་མཁྱེན་ལེགས་པ་དོན་གྲུབ་ལ་གནང་བའི་གསུང་ཤོག་ཏུ། དེ་ཡང་རི་བོ་དགེ་ལྡན་དུ། རྟོགས་ལྡན་འཇམ་དཔལ་རྒྱ་མཚོ་དང། སྐལ་ལྡན་གྱི་ལྷ་དུ་མ་ཞིག་གིས། རྗེ་བཙུན་འཇམ་དབྱངས་
དང་རྗེ་ཉིད་ལ་ཞུས་པ་ན། རྗེ་རང་ཉིད་ཀྱི་སྐུ་སྐྱེ་སྔ་ཕྱི། རྗེ་ཉིད་ཀྱི་བསྟན་པ་ཡུན་ཇི་ཙམ་གནས། བསྟན་པ་འཛིན་པའི་སྐྱེས་བུ་ཇི་ཙམ་འབྱུང་དང། དེ་རྣམས་ཀྱི་སྐུ་ཚེ་སྔ་ཕྱི་དང། སྐུ་ཚེ་རིང་ཐུང་དང། བསྟན་པའི་འཕེལ་འགྲིབ་དང་
བསྟན་པ་བསྟན་འཛིན་དང་བཅས་པ་ལ་དགྲ་ཇི་ལྟ་བུ་འབྱུང། དེ་གང་ཟག་ཇི་ལྟ་བུ་ཞིག་གིས་ཐབས་གང་གིས་འདུལ། བསྟན་པ་བསྟན་འཛིན་དང་བཅས་པ་ལ་དད་ཅིང་མཐུན་རྐྱེན་སྦྱོར་བར་བྱེད་པའི་སྦྱིན་བདག་ཇི་ལྟ་བུ་འབྱུང་བ་
ལ་སོགས་པའི་ལུང་བསྟན་དང། གཞན་ཡང་རྗེ་བཙུན་འཇམ་དབྱངས་དང་རྗེ་ཉིད་ཀྱིས་གསུངས་པའི་སྙན་བརྒྱུད་ཀྱི་མན་ངག་ཁྱད་པར་ཅན་ཞུས་ནས་ཡོད་པ་ནི། རྟོགས་ལྡན་འཇམ་དཔལ་རྒྱ་མཚོ་ཁོ་ན་གཅིག་ཉིད་
ཡིན་ཅིང། གཞན་སུ་ལ་ཡང་མན་ངག་དང་ལུང་བསྟན་ཡོངས་སུ་རྫོགས་པ་མེད་ལ། མཁས་གྲུབ་ཐམས་ཅད་མཁྱེན་པ་ལ་ཟུར་ཙམ་ཟུར་ཙམ་ལས། སྙིང་པོའི་ཉམས་ལེན་མན་ངག་ལུང་བསྟན་དང་བཅས་པའི་སྙན་བརྒྱུད་ཀྱི་གདམས་

[008B] །པཎ་ཆེན་ཆོས་ཀྱི་རྒྱལ་མཚན་གྱིས་ཀྱང། མཁས་གྲུབ་རྗེ་ཉིད་ལ་གདམས་པ་འདིའི་མན་ངག་དང་ལུང་བསྟན་ཟུར་ཙམ་ཟུར་ཙམ་ཡོད་པ་རྣམས་ཞུས་ཤིང། ཁྱད་པར་རྟོགས་ལྡན་འཇམ་དཔལ་རྒྱ་
མཚོ་ཉིད་ལ་སྙན་བརྒྱུད་དང་ལུང་བསྟན་ཡོངས་སུ་རྫོགས་པ་ཞུས་སོ། །བླ་མ་འདི་ནི་འཇམ་དབྱངས་དང་རྗེ་བླ་མའི་གསང་བ་ཀུན་གྱི་མཛོད་འཛིན་ཅིང། ལུང་དང་མངོན་པར་རྟོགས་པའི་ཡོན་ཏན་བསམ་གྱིས་མི་ཁྱབ་པ། ཚེ་འདིར་སྐུ་
གསུམ་མངོན་དུ་མཛད་ནུས་པའི་རྟོགས་པ་ཁྱད་པར་ཅན་མངའ་བ་ཡིན་ཏེ། རི་བོ་དགེ་ལྡན་གྱི་གདན་སར་ཕེབས་པའི་ཚེ། ཚེ་འདིར་རྣལ་འབྱོར་དབང་ཕྱུག་ཤ་བ་རི་པའི་རྣམ་ཐར་སྐྱོང་བསམ་ཡོད་ནའང། རྗེ་བླ་མའི་གདན་སར་
འགྲོ་དགོས་ཤར་ཅེས་གསུངས་པར་གྲགས་ཤིང། གནས་རྙིང་ཆོས་རྗེ་ཀུན་དགའ་བདེ་ལེགས་པས་ཀྱང། ཁོ་བོ་གནས་རྙིང་པའི་རིགས་སུ་སྐྱེས་སྙམ་པའི་ང་རྒྱལ་མེད། བ་སོ་ཆོས་རྗེའི་སློབ་མ་ཡིན་སྙམ་པའི་ང་རྒྱལ་ནི་ཡོད། ཅེས་
གསུངས་པ་ཡང་དོན་དང་ལྡན་པའི་གཏམ་ཡིན་ནོ། །པཎ་ཆེན་ཆོས་ཀྱི་རྒྱལ་མཚན་གྱིས་ཀྱང། སྣོད་ལྡན་གྱི་གང་ཟག་གསུམ་མ་གཏོགས། གཞན་སུ་ལ་ཡང་མ་གསུངས་ཤིང། གསུམ་པོ་དེ་ལ་ཡང། ཚེ་འདིའི་བྱ་བ་བློས་བཏང་
བའི་སྣོད་ལྡན་གྱི་སློབ་མ་རེ་རེ་གཉིས་གཉིས་ཙམ་བྱུང་ན་གདམས་པ་འདི་ཤོད། གཞན་སུ་ལ་ཡང་ཡོད་པའི་གཏམ་ཙམ་ཡང་མ་སྨྲ་ཞེས། ཡི་དམ་མཁའ་འགྲོ་ཆོས་སྐྱོང་དཔང་བཙུགས་ཀྱི་བཀའ་རྒྱ་ཤིན་ཏུ་དམ་པ་མཛད་

[009A]༄༅། །བདག་གིས་ཀྱང་རྗེ་བཙུན་ཆོས་ཀྱི་རྡོ་རྗེའི། དྲུང་དུ་གདམས་ངག་འདི་ཡོངས་སུ་རྫོགས་པར་ཞུས་པའི་དུས་སུ། རྗེ་བླ་མ་ཉིད་ཀྱི་གསུང་ནས། གདམས་པ་འདི་སུ་ལ་ཡང་མ་སྨྲ་གསུང་བ་སོགས་བཀའ་རྒྱ་
ཤིན་ཏུ་དམ་པ་ཡོད། ཅེས་པ་དང། ཡང་བདག་གི་བླ་མ་ལ་ཡང་བདག་གྲོགས་མཆོད་གསུམ་ཙམ་གྱིས་འདི་ཉིད་ཞུ་བའི་དུས་སུ་ཡང། བདག་གསུམ་ག་དང། ཁྱད་པར་བདག་ལ་བཙུན་ཆུང་ན་གཞོན་པ་དང། ཁ་ཡོད་
པའི་སྟབས་ཀྱིས་འདི་ཉིད་སྨྲས་པ་འོང་པས། སུ་ལ་ཡང་ཡོད་པའི་གཏམ་ཙམ་ཡང་མ་སྨྲ་གསུང་པའི་སྟབས་ཀྱིས་ཅེས་སོགས་གསུངས་པ་ལྟར། པཎ་ཆེན་ཆོས་ཀྱི་རྒྱལ་མཚན་ལ་ཡོངས་སུ་གྲགས་པ་དང་མ་གྲགས་
པའི་སྦས་པའི་སློབ་མ་བསམ་གྱིས་མི་ཁྱབ་པ་ཡོད་པའི་ནང་ནས། གྲུབ་པའི་དབང་ཕྱུག་རྡོ་རྗེ་མཆེད་གསུམ་དུ་གྲགས་པ་རྗེ་བཙུན་ཆོས་ཀྱི་རྡོ་རྗེ་སོགས་གསུམ་ལ་གནང་ནས་བཀའ་རྒྱས་བཏབ། རྗེ་བཙུན་ཆོས་ཀྱི་རྡོ་རྗེས་
ཀྱང། རྒྱལ་བ་བློ་བཟང་དོན་གྲུབ་སོགས་སློབ་མ་མཆོག་གསུམ་ལ་གནང་ནས་བཀའ་རྒྱས་བཏབ། སྤྲུལ་པའི་གླེགས་བམ་རྒྱལ་བ་བློ་བཟང་དོན་གྲུབ་གྱི་ཕྱག་ཏུ་གཏད་ནས། ཕྱག་རྒྱ་དམ་པོས་བཅིངས། གྲུབ་པའི་
དབང་ཕྱུག་ཉིད་ཀྱིས་སུ་ལ་ཡང་བརྗོད་མེད་དུ་སྦས་པའི་ངང་ནས། བསམ་གྲུབ་རྩེའི་ཞོལ་དུ་ཞག་གཅིག་བཞུགས་སྐབས། བེ་ཅོན་ཐོགས་པའི་བུད་མེད་སྔོན་མོ་ཞིག་གིས། སང་བཀྲ་ཤིས་ལྷུན་པོར་དཔལ་འབྲས་རྡོ་

[009B] སྐྱེས་བུ་ཁྱོད་རང་མ་ཡོད་པའི་ཡོན་ཏན་ཟུར་ཙམ་དེ་ལ་སྨྲས་པས་ཆོག་གོ་ཞེས་ཟེར་བ་རྨིས་པས། སང་ཉིན་ཤར་རྩེར་ཕེབས། ཀུན་མཁྱེན་ལེགས་པ་དོན་གྲུབ་དང་ཞལ་མངོན་དུ་གྱུར་
ཙམ་ནས་ཐུགས་ཡིད་གཅིག་ཏུ་འདྲེས། ཕན་ཚུན་ཆོས་ཀྱང་གསན་རེས་མཛད། དེ་ལྟ་བུའི་དམ་པ་གཉིས་ཐོག་མར་ཞལ་མཇལ་ནས་ཐུགས་གཅུགས་པའི་ཚེ། ཀུན་མཁྱེན་ལ་འགའ་ཞིག་གིས། འདི་ནི་དབེན་ས་སྨྱོན་པར་གྲིགས་
པས་འདི་འདྲའི་མཐོང་བྱ་མི་རིགས་ཞུས་པས། ཀུན་མཁྱེན་གྱིས། མི་འཚང་རྒྱ་བར་མངོན་དུ་ཕྱོག་འདུག་པ་ལ། དེ་འདྲ་མ་ཟེར་གསུངས་ཤིང། ཡོན་ཏན་བརྙེས་པ་དང་མཐུན་པར། གཉིས་མེད་བདེ་བ་ཆེན་པོའི་ལྷ་ལམ་དུ། །
སྣང་སྟོང་ལྷ་ཡི་འཁོར་ལོའི་རོལ་པ་འཛིན། །ཟུང་འཇུག་གཞལ་མེད་ཁང་དུ་མངོན་ཕྱོགས་པའི། །གསུམ་ལྡན་རྡོ་རྗེ་འཛིན་ལ་གསོལ་བ་འདེབས། །རྣམ་མར་ལྷ་ཡི་འཁོར་ལོའི་གཞལ་ཡས་སུ། །ལྷན་སྐྱེས་བདེ་སྟོང་གར་གྱི་
རོལ་པ་འཛིན། །ཟུང་འཇུག་གཞལ་མེད་ཁང་དུ་མངོན་ཕྱོགས་པའི། །གསུམ་ལྡན་རྣལ་འབྱོར་ཆེ་ལ་གསོལ་བ་འདེབས། །ཅེས་སོགས་ཀྱི་བསྟོད་པ་ཡང་མཛད་དོ། །དེ་དུས་དང་ཕྱིས་ཀུན་མཁྱེན་ལེགས་པ་དོན་གྲུབ་ཀྱིས་སྙན་
བརྒྱུད་དང་ལུང་བསྟན་ལ་བརྟེན་པའི་དྲི་བ་སོགས་མང་པོ་མཛད་པའི་ལན་དུ་ཅུང་ཟད་ཅུང་ཟད་གསུངས་ཤིང། ཡི་གེར་ཡང་ཉུང་བསྡུས་བཀོད་ནས་གནང། རྗེ་གྲུབ་པའི་དབང་ཕྱུག་དེ་ཉིད་ཀྱིས། སྐལ་ལྡན་གྱི་གདུལ་བྱ་མང་པོ་ལ་སྙན་

[010A]༄༅། །བརྒྱུད་གྱི་གདམས་པ་སྩལ་ཅིང། ཁྱད་པར་རྒྱལ་བ་བློ་བཟང་དོན་གྲུབ་རང་ཉིད་ཀྱི་རྒྱལ་ཚབ། དོན་གྱི་སླད་དུ་མཚན་ནས་སྨོས་ཏེ། བདག་གི་མཁན་པོ་རིན་པོ་ཆེ་མཁས་གྲུབ་སངས་རྒྱས་ཡེ་ཤེས་ལ་
དགེ་ལྡན་བཀའ་བརྒྱུད་ཀྱི་གདམས་པ་རྣམས་རྒྱས་པར་གནང། བདག་གི་བླ་མ་འདི་ནི། ལུང་དང་མངོན་པར་རྟོགས་པའི་ཡོན་ཏན་བསམ་གྱིས་མི་ཁྱབ་པ་བརྙེས་པ་ཡིན་ཏེ། ཐུན་མོང་བའི་རྣམ་ཐར་ནི་མཁས་གྲུབ་གསུམ་གྱི་
རྣམ་པར་ཐར་པར་གསོལ་ཞིང། གསང་བའི་རྣམ་ཐར་ནི། འཕྲལ་དུ་གཞན་ལ་མ་སྟོན་ཅིག་ཅེས་གསུངས་པས། དེར་འགོད་མ་བདེ། ད་ནི་དུས་ཀྱང་རིང་པོ་སོང་བས། ཅུང་ཟད་བརྗོད་པ་འདི་ལྟར། རྗེ་འདི་ཉིད་དང་པོར་རྗེ་གྲུབ་
པའི་དབང་ཕྱུག་གི་དྲུང་དུ་བཞུགས། ཐུན་མོང་བའི་ལམ་རིམ་གྱི་སྙན་བརྒྱུད་གསན། རྩེ་གཅིག་ཏུ་ཉམས་བཞེས་མཛད་པས། ཟླ་བ་དྲུག་བདུན་ལ་བཤེས་གཉེན་བསྟེན་ཚུལ་ནས། ཞི་ལྷག་ཟུང་འབྲེལ་གྱི་བར་གྱི་ཉམས་
རྟོགས་ཁྱད་པར་ཅན་ཐུགས་ལ་འཁྲུངས། ཁྱད་པར་རྗེ་བློ་བཟང་དོན་གྲུབ་ལ་བསྙེན་རྒྱབ་ཞུས་ནས། དཔལ་རྡོ་རྗེ་འཇིགས་བྱེད་ཀྱི་བསྙེན་བསྒྲུབ་མཛད་པས། དཔལ་རྡོ་རྗེ་འཇིགས་བྱེད་ཀྱི་རྟེན་བརྟེན་པའི་དཀྱིལ་འཁོར་ཡོངས་སུ་
རྫོགས་པའི་ཞལ་གཟིགས། ཕྱིས་དབེན་དགོན་རྩེར་དེའི་རིམ་གཉིས་ཀྱི་རྣལ་འབྱོར་ཉམས་སུ་བཞེས་ཚེ། འཇིགས་བྱེད་ཞལ་ཕྱག་ཡོངས་རྫོགས་ལ་ཡུམ་རྡོ་རྗེ་རོ་ལངས་མ་དམར་མོས་འཁྱུད་པ་ཡང་ཡང་གཟིགས་

[010B] བྱིན་གྱིས་བརླབས་པའི་ཉམས་ཤར་གསུང། དེ་བཞིན་དུ། མགོན་པོ་ཕྱག་དྲུག་པ། ཆོས་
རྒྱལ་ཕྱི་ནང་གསང་གསུམ། དཔལ་ལྡན་ལྷ་མོ་རྣམ་པ་གསུམ་ལ་སོགས་པས་ཞལ་བསྟན། འཕྲིན་ལས་བསྒྲུབ་པར་ཞལ་གྱིས་བཞེས་སོ། །བར་སྐབས་གཅིག་ཏུ་དམ་སེལ་ལ་བརྟེན། དྲང་སྲོང་གི་གནོད་པའི་རྣམ་པ་ཅུང་
ཟད་བྱུང་བ་ན། ཕྱག་རྡོར་གཏུམ་པོའི་བསྙེན་བསྒྲུབ་མཛད་པས། བཅོམ་ལྡན་འདས་རྡོ་རྗེ་གཏུམ་པོ་སྐུ་དང་གཟི་བརྗིད་ཤིན་ཏུ་ཆེ་བ་ཞིག་གི་གནས་ལྔ་ལས། ཁྱུང་རིགས་ལྔ་བྱུང་ནས། བདག་ཉིད་ཆེན་པོའི་གནས་ལྔར་
ཞུགས་པས། ནད་དེ་རྩ་བ་ནས་དག་པ་བྱུང་གསུང། སྤྱོད་ལམ་ཐམས་ཅད་དུ་ཐུན་མོང་དང་ཐུན་མོང་མ་ཡིན་པའི་བདེ་སྟོང་གི་ཏེང་ངེ་འཛིན་ལས་མི་གཡེལ་བའི་ངང་ནས། བླ་མ་ལྷའི་རྣལ་འབྱོར་ཁོར་ཡུག་ཏུ་མཛད་པས་
རྩ་བའི་བླ་མའི་སྣང་བ་དང་ནི་རྨི་ལམ་དུ་ཡང་འབྲལ་བ་མེད་ཅེས་བཀའ་ཐོས་སོ། །དེ་ལྟ་བུའི་བདག་ཅག་གི་འདྲེན་པ་དེ་ཉིད་ལ་སྙན་བརྒྱུད་ཟབ་ལམ་གྱི་གདམས་པ་རྫོགས་པར་མངའ་ཞིང། སྤྲུལ་པའི་གླེགས་
བམ་ཕྱོག་ཏུ་བཞུགས་སམ་ཞེས་ཞུས་ཚེ། རྗེ་གྲུབ་པའི་དབང་ཕྱུག་ལ་ཞུས་པ་ཡིན་ཡང། དུས་ལ་བབ་ཅིང་སྐལ་བ་དང་ལྡན་ན་ནི། ངེད་ཀྱིས་སྦས་པ་མེད། ཅི་བདེན་ཡོད་པས་བལྟས་ཆོག་གཞན་དུ་ན། སྤྲུལ་པའི་གླེགས་

[011A]༄༅། །བམ་ཡིན་པས་མཐོང་དཀའ་གསུངས་ནས་མ་གནང་ཞེས་གསུང་ཡང། སྔར་གྱི་དམ་པ་མང་པོའི་རྣམ་ཐར་དང། དུས་ཀྱི་ཁྱད་པར་དང། མ་འོངས་པ་ན་དུས་འགྱུར་ལྡོག་བསྟན་པ་སྤྱི་སྒེར་གྱི་འཕེལ་འགྲིབ་
དར་རྒྱས་འབྱུང་ཚུལ་ཞུས་ཚེ། ལུང་བསྟན་གསང་བའི་མེ་ལོང་ན་འདི་ལྟར་ཡོད་ཅེས། ཡོངས་སུ་མ་གྲགས་པའི་ལུང་བསྟན་གྱི་ཚིག་མ་ཉམས་པ་ཐོགས་མེད་དུ་གསུང་པས། ཕལ་ཆེར་ཐུགས་ལའང་བཞུགས་འདྲ་སེམས་སོ། །
དེ་ལྟར་དགེ་ལྡན་བཀའ་བརྒྱུད་ཅེས་གྲགས་པའི། །ཟབ་ལམ་རིན་ཆེན་ཕྲེང་བ་སྤེལ་ལེགས་པ། །མཁས་གྲུབ་དམ་པ་རྣམས་ཀྱི་ཕྱག་སོར་གྱི། །པད་འདབ་མཛེས་པའི་རྒྱན་དུ་བཀོད་པའི་ཚུལ། །གཏེར་གྱི་ཁ་བྱང་ལྟ་བུའི་མདོར་
བསྡུས་འདི། །འདི་ནང་ཆོས་བརྒྱད་བྱ་བ་རིང་དོར་ནས། །རི་ཁྲོད་འཛིན་པའི་དམ་པ་མང་པོ་ཡིས། །བསྐུལ་ཚེ་ཆོས་ཀྱི་རྒྱལ་མཚན་ཞེས་བྱས་སྦྱར། །ཡི་གེ་པ་ནི་དགེ་ཚུལ་བློ་བཟང་དབང་རྒྱལ་ལོ། །བཀྲ་ཤིས།། །།



