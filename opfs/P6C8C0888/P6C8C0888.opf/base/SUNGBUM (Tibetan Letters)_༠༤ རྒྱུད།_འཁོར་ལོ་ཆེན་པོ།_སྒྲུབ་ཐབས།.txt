༄༅། །ན་མོ་གུ་རུ་བཛྲ་པཱ་ཎི་ཡེ། འདིར་གསང་བའི་བདག་པོ་འཁོར་ལོ་ཆེན་པོ་བསྒྲུབ་པར་
འདོད་པས། །སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་སྣ་ཚོགས་པདྨ་འདབ་མ་བརྒྱད་པའི་དབུས་སུ། ཚངས་པ་དང་བརྒྱ་
བྱིན་གཡས་གཡོན་དུ་བསྒྱེལ་མའི་ངོར་པད་གདན་ཟླ་ཉིའི་སྟེང་དུ། སྤྲུལ་པ་མི་ཕྱེད་རྡོ་རྗེ་རྩེ་ལྔ་པ་ཧཱུཾ་གིས་མཚན་པ་ལས་འོད་འཕྲོས། དོན་གཉིས་བྱས། འདུས། རྡོ་རྗེ་ལ་ཐིམ་པ་ཡོངས་སུ་གྱུར་པ་

[067A]༄༅། །ལས། རང་ཉིད་སངས་རྒྱས་འཁོར་ལོ་ཆེན་པོ་གོས་སྔོན་པོ་ཅན། སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞབས་གཡས་བསྐུམས་ཤིང་གཡོན་བརྐྱངས་པ། རྩ་ཞལ་མཐིང་
ག་ཆར་སྤྲིན་ལྟར་གནས་པ། གཡས་ཞལ་དུང་ལྟར་དཀར་ཞིང་ཡ་སོས་མ་མཆུ་མནན་པ། གཡོན་ཞལ་པདྨ་རཱ་ག་ལྟར་དམར་བའི་མདངས་ཅན། ཞལ་གསུམ་ཟླ་བའི་དཀྱིལ་འཁོར་ལྟར་རྒྱས་པ། ཞལ་རེ་
རེའང་དམར་ལ་ཟླུམ་པའི་སྤྱན་གསུམ་གསུམ་མེའི་ཕུང་པོ་འདྲ་བ། སྨིན་མ་དང་དཔྲལ་བའི་མཚམས་སུ་ཁྲོ་གཉེར་བསྡུས་ཤིང་ཤིན་ཏུ་ཁྲོས་པ། ལྗགས་འདྲིལ་ཞིང་མཆེ་བ་གཙིགས་པ། ཧཱུཾ་ཧཱུཾ་དང་ཨ་
ལ་ལའི་སྒྲ་ཆེན་པོ་འབྲུག་ལྟར་ཕྱོགས་བཅུར་སྒྲོག་ཅིང་དབུགས་མེ་ལྕེ་ལྟར་རབ་ཏུ་འབར་བ། དབུ་སྐྲ་ཁམ་སེར་གྱེན་དུ་བརྫེས་པ། རལ་པའི་ཅོད་པན་ལ་མི་བསྐྱོད་པས་བརྒྱན་པ། ལྟོ་བ་ཡངས་ཤིང་
གསུས་པའི་སྨད་འཁྱིལ་བ། ཕྱག་གཡས་ཀྱི་དང་པོས་ཁྲོ་བོའི་རྡོ་རྗེ་རྩེ་ལྔ་པ་འཕྱར་ཞིང། གཡོན་གྱི་དང་པོས་སྡིགས་མཛུབ་མཛད་པ། བར་པ་གཉིས་ཐལ་མོའི་སྒྲ་སྒྲོག་པས་ཡུམ་ལྷ་མོ་མཛེས་ལྡན་
མ་སྔོན་མོ་གྲི་ཐོད་འཛིན་པ་ལ་འཁྱུད་པ། ཐ་མ་གཉིས་ཀྱིས་གདོལ་པའི་རིགས་སྟོབས་རྒྱུ་དང། རིགས་ལྡན་ནག་པོའི་སྐེད་པ་ནས་བཟུང་སྟེ་མགོ་བོ་རྩ་ཞལ་དུ་གསོལ་ཞིང། མཇུག་མ་ཞབས་འོག་ཏུ་

[067B] གོས་སྔོན་པོའི་སྟོད་གཡོགས་དང། སྟག་གི་པགས་པའི་ཤམ་ཐབས་འཕྱར་བ། ཡེ་ཤེས་ཀྱི་མེ་དཔུང་རབ་ཏུ་འབར་བའི་དབུས་ན་བཞུགས་ཤིང་སེམས་དཔའ་གསུམ་གྱི་བདག་ཉིད་ཅན་དུ་གྱུར་
པའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོ། དེ་ལས་འོད་ཟེར་འཕྲོས་བསྒོམས་པ་དང་འདྲ་བའི་ཡེ་ཤེས་པ་དབང་ལྷ་དང་བཅས་པ་སྤྱན་དྲངས། ཛཿ་ཧཱུཾ་བཾ་ཧོཿ་གཉིས་སུ་མེད་པར་
གྱུར༑ དབང་གི་ལྷས་དབང་བསྐུར། མི་བསྐྱོད་པས་དབུ་བརྒྱན་པར་གྱུར། མཆོད་པ་བླ་མེད་ལྟར་བྱིན་གྱིས་བརླབས་ལ། ཨོཾ་བཛྲ་པཱ་ཎི་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད། ཨོཾ་ཨཱ་ཧཱུཾ་ཧྲཱི་ཧ་ཧོ་
ཧྲཱི་ས། ནང་མཆོད་བྱིན་གྱིས་བརླབས་ཏེ་འབུལ། སྟོབས་པོ་ཆེ་ལ་དྲག་ཤུལ་ཆེ། །རིགས་སྔགས་རྒྱལ་པོ་དགེ་བ་ཅན། །གདུལ་དཀའ་པོ་དག་འདུལ་བ་པོ། །རྡོ་རྗེ་འཛིན་ལ་ཕྱག་འཚལ་ལོ། །ཞེས་པས་བསྟོད། མན་ངག་
བཞིན་ཏིང་ངེ་འཛིན་ལས་མ་ཡེངས་པར། ཨོཾ་ནཱི་ལཱཾ་ཝ་ར་དྷ་ར་བཛྲ་པཱ་ཎི་ཧྲྀ་ད་ཡ་མཧཱ་ཀྲོ་དྷཱ་སཏ་ཧཱུཾ་ཕཊ། ཅེས་པ་སྙིང་པོ་དང། ཨོཾ་ནཱི་ལཱཾ་ཝ་ར་དྷ་ར་བཛྲ་པཱ་ཎི་རཱ་ཛྙ་པ་ཡ་ཏི་སཱཧཱ། ཞེས་པའི་ཉེ་སྙིང་ཅི་མང་བཟླས་
ལ༑ མཇུག་ཏུ་དགེ་བ་རྫོགས་བྱང་དུ་བསྔོའོ། །ཞེས་པ་འདི་ཡང་འགའ་ཞིག་ལ་ཕན་པའི་བསམ་པས། ཤཱཀྱའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བཀོད་པའི་ཡི་གེ་པ་ནི་ཞ་ལུ་བ་ཚེ་རིང་ཆོས་

[068A]༄༅། །འཕེལ་ལོ།། །།



