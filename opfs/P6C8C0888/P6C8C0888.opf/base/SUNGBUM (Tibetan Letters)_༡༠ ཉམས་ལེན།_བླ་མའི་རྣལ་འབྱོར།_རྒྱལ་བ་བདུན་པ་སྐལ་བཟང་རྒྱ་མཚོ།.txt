
[001A]༄༅། །ཡོན་ཏན་ཀུན་གྱི་གཞི་རྟེན་བླ་མའི་རྣལ་འབྱོར་གྱི་རིམ་པ་ཕྱོགས་གཅིག་ཏུ་བཀོད་པ་དངོས་གྲུབ་བདུད་རྩིའི་ཆར་འབེབས་ཞེས་བྱ་བ་བཞུགས་སོ། །

[001A]༄༅། །བླ་མའི་རྣལ་འབྱོར་རྣམ་སྨིན་ཆེས་དཀར་ཟླ་བ་ཞེས་བྱ་བ་བཞུགས། །   ༈    །སྒྲིབ་གཉིས་བག་ལ་ཉལ་གྱི་འཆིང་བའི་རྒྱ། །ཐབས་ཤེས་ཟུང་འཇུག་མཚོན་ཆ་རྣོན་པོ་
ཡིས། །ཡོངས་སུ་བཅད་པའི་སངས་རྒྱས་ཀུན་ངོ་བོ། །བླ་མ་རྡོ་རྗེ་འཛིན་པ་སྙིང་དབུས་བཞུགས། །དག་པ་ཞི་ཁྲོ་ལྷ་དང་ལྷ་མོའི་ཚུལ། །གང་སྐུར་འདུས་པ་ཡོངས་འདྲེན་སློབ་དཔོན་ཆེ། །རྣལ་
འབྱོར་མཆོད་པའི་ཕན་ཡོན་གཞལ་མེད་ཅེས། །རྒྱལ་བས་ཡང་ཡང་གསུངས་པའི་དོན་དེ་སྤེལ། །དེ་ལ་འདིར་མཆོག་དང་ཐུན་མོང་གི་དངོས་གྲུབ་མ་ལུས་བ་འབྱུང་བའི་སྒོ་དམ་པ་ནི་དགེ་བའི་བཤེས་གཉེན་ཚུལ་བཞིན་དུ་བསྟེན་པ་
ཉིད་ཡིན་པར། འཇམ་མགོན་བླ་མའི་བཀའ་ལས། དེ་ནས་འདི་ཕྱིའི་ལེགས་ཚོགས་ཇི་སྙེད་པའི། །རྟེན་འབྲེལ་ལེགས་པར་འགྲིག་པའི་རྩ་བ་ནི། །ལམ་སྟོན་བཤེས་གཉེན་དམ་པ་འབད་པ་ཡིས། །བསམ་དང་སྦྱོར་བས་ཚུལ་བཞིན་བསྟེན་པ་རུ། །

[002A]༄༅། །མཐོང་ནས་སྲོག་གི་ཕྱིར་ཡང་མི་གཏོང་བར། །བཀའ་བཞིན་སྒྲུབ་པའི་མཆོད་པས་མཉེས་པར་བྱ། །ཞེས་སོགས་རྒྱལ་བ་ཀུན་གྱིས་ལན་ཅིག་མ་ཡིན་པར་གསུངས་པས་ཐབས་ཟབ་མོ་བླ་མའི་རྣལ་
འབྱོར་ལ་བརྟེན་ཏེ་འདི་ཕྱིའི་མདུན་མ་ལྷུན་གྲུབ་ཏུ་བྱ་བ་ལ་།ཐོག་མར་སྐྱབས་སུ་འགྲོ་བ་དང་ཚད་མེད་བཞི་བསྒོམ་པ་སྔོན་དུ་འགྲོ་བས། ཨོཾ་ཤཱུ་ཉ་ཏཱ་ཛ་ཉཱ་ན་བྫྲ་སྭ་བྷཱ་ཝ་ཨཱ་ད་མ་ཀོ་ཉ་ཧཾ། འཁོར་བ་མྱ་ངན་འདས་པའི་ཆོས་ཐམས་ཅད། །
སྣང་བ་རྫུན་པ་སྒྱུ་མའི་འཕྲུལ་པོ་ཆེ། །རང་བཞིན་གྱིས་སྟོང་སྔོ་སངས་ནམ་མཁའི་དང། །བརྒྱ་བྱིན་གཞུ་ཡི་སྣང་བ་འགོག་མེད་ལྟར། །རང་གི་སྤྱི་གཙུག་གདོང་ལྔ་པ་ཡི་ཁྲིར། །སྣ་ཚོགས་པད་མ་
འདབ་མ་ཆེས་ཡངས་པར། །བསིལ་ཟེར་ཟླ་བ་ཉ་གང་གདན་གྱི་སྟེང། །ངོ་བོ་སངས་རྒྱས་ཀུན་འདུས་བཀའ་དྲིན་ཅན། །བླ་མ་ཐུགས་རྗེ་ཆེན་པོའི་རྣམ་པ་ནི། །སྐུ་མདོག་ཟླ་གཞོན་བྱུགས་པའི་གངས་

[002B] །དཀར་གསལ་ཞལ་གཅིག་ཚད་མེད་ཕྱག་ལྡན་པའི་།གཡས་གཡོན་དང་པོ་ཐུགས་ཀར་ཐལ་མོ་སྦྱར། །གཡས་ཀྱི་གཉིས་པས་ཆུ་ཤེལ་ཕྲེང་བའི་གྲངས། །བརྒྱ་རྩ་བརྒྱད་པ་སེམས་ཅན་འདྲེན་པའི་
རྟགས། །གཡོན་ལྷག་དུས་གསུམ་སངས་རྒྱས་གསུམ་མཚོན་པའི། །པད་མ་དཀར་པོ་རྒྱས་པའི་ཡུ་བ་འཛིན། །རིན་ཆེན་དབུ་རྒྱན་སྙན་ཆ་འཕྱང་བའི་འཕྲུལ། །མཐོ་རིས་སྒེག་མོ་གར་ལ་བྲེལ་བའི་ཟླ། །
མགུལ་རྒྱན་གདུ་བུ་འོག་པག་གཡེར་ཀའི་སྒྲས། །ཆོས་ཀྱི་སྒོ་མོ་བརྒྱ་ཕྲག་དུས་གཅིག་འདོམས། །པ་ཉ་ཙ་ལི་ཀ་རེག་འཇམ་ལྷ་རྫས་ཀྱི། །སྟོད་གཡོགས་སྨད་གཡོགས་འཛིན་པའི་རྣམ་འགྱུར་སྒེག་།སྒྲིབ་མེད་
སྤྱན་གྱིས་འགྲོ་ལ་རྟག་བཙའ་ཞིང། །ཐུགས་རྗེ་རིགས་དྲུག་ཀུན་ལ་ཁྱབ་པར་གནས། །དྭངས་གསལ་འོད་ཀྱི་དྲ་བས་གཡོགས་པའི་ཀློང་།རྡོ་རྗེ་སྐྱིལ་ཀྲུང་མི་ཤིགས་ཚུལ་གྱིས་བཞུགས། །དེ་ཡི་སྤྱི་བོར་ཨོཾ་ཡིག་ཟླ་
ལྟར་དཀར། །མགྲིན་པར་ཨཱ་ཡིག་པད་མ་རཱ་གའི་མདངས། །ཐུགས་ཀར་ཧཱུཾ་ཡིག་ཨིན་ནཱི་ལ་ལྟར། །དེ་ལས་འོད་ཟེར་ལྕགས་ཀྱུ་རྣོན་པོའི་གཟུགས། །ཕྱིར་འཕྲོས་ཕྱོགས་བཅུར་བཞུགས་པའི་བླ་མ་
དང། །ཡི་དམ་སངས་རྒྱས་ཞི་དང་ཁྲོ་བོའི་གར། །བྱང་ཆུབ་སེམས་དཔའ་ཉན་རང་སློབ་མི་སློབ། །སྲུང་མ་ཡེ་ཤེས་ལྷ་ཡི་འཁོར་ལོ་དང། །དཔའ་བོ་དཔའ་མོའི་ཚོགས་ཀྱིས་ཡོངས་བསྐོར་བའི། །རྩ་བའི་བླ་མ་

[003A]༄༅། །འཕགས་པ་གྲུ་འཛིན་བདག་སྤྱན་དྲངས་དམ་ཚིག་པ་དང་དབྱེར་མེད་འདྲེས། །དེ་ཉིད་རྒྱལ་དང་རྒྱལ་སྲས་བསླུ་མེད་སྐྱབས། །ཀུན་ཚང་འདུས་པའི་བདག་ཉིད་ཅན་དུ་གྱུར། །
སླར་ཡང་ཐུགས་ཀའི་ས་བོན་འོད་ཕུང་པོ། །འཕྲོས་པས་རིགས་ལྔའི་བདེ་གཤེགས་འཁོར་དང་བཅས། །སྤྱན་དྲངས་ཟླ་བ་ལྟར་དཀར་བུམ་པ་ནས། །བདུད་རྩི་དྲི་མ་འཁྲུད་པའི་ཆུ་བབས་པས་།སྐུ་གང་
བདེ་བ་ཆེན་པོས་ཡོངས་སུ་ཁྱབ། །ལྷག་མ་སྤྱི་བོ་ཚངས་པའི་བུ་གནས། །ལུད་པ་འོད་མཚན་སྟོང་དུ་འབར་བའི་སྐུ། །མཐོང་ན་མི་མཐུན་མེད་པར་མངོན་བཞེངས་པའི། །ཅོད་པན་རིགས་ཀྱི་བདག་པོ་ཉིད་དུ་
གྱུར། །མཆོད་བ་བྱིན་བརླབ་སྤྱི་ལྟར་བྱས་རྗེས། །དཔག་མེད་ཏིང་འཛིན་རྣམ་པར་རོལ་པ་ལས། །མཆོད་ཡོན་ཞབས་བསིལ་གཾ་གླའི་ཆུ་བོ་ལྟར། །མེ་ཏོག་རྣམ་བཀྲ་ཆུ་འཛིན་ལྡིང་ཁང་འཁྲུག་བདུག་སྤོས་ཕྱོགས་ཀྱི་
ཁོང་པ་ཀུན་ཏུ་རྫོགས། །སྣང་གསལ་འོད་ཀྱིས་མུན་པ་སྐབས་མེད་བཅོམས། །དྲི་ཆབ་ལི་ཤི་གསར་པའི་ངད་ལྡང་ཞིང། །རོ་བརྒྱ་ལྡན་པའི་ཞལ་ཟས་རི་ལྟར་མཐོ། །ལྷ་ཡི་རོལ་མོ་དབྱངས་བདུན་ངེས་པ་
རྫོགས། །ལྟ་ན་མི་ངོམས་གཟུགས་དང་སྒྲ་ཡི་ཚོགས། །དྲི་རོ་རེག་འཇམ་ལྷ་ཡི་གོས་བཟང་པོ། །ཞེན་མེད་བློ་ཡིས་གུས་པས་འབུལ་བྱེད་ན། །བརྩེ་བས་བཞེས་ལ་དངོས་གྲུབ་རྣམ་གཉིས་སྩོལ། །ཨོཾ་གུ་རུ་

[003B]དའི་བར་གྱིས་མཆོད། །གང་ཞིག་བསོད་ནམས་ཕུང་པོ་མི་ཟད་མཐུས་།གླིང་བཞིར་གསེར་གྱི་འཁོར་ལོས་སྒྱུར་མཁས་ལྷའི། །འདོད་དགུ་ཡིད་བཞིན་སྩོལ་བའི་རིན་པོ་ཆེ། །སྣ་བདུན་འབུལ་གྱིས་བརྩེ་
བས་བཞེས་སུ་གསོལ། །ཨོཾ་གུ་རུ་རྟ་ནཱ་རྱ་ལོ་ཀེ་ཤྭ་ར་ས་པ་རི་ཝཱ་ར་ས་པ་ཏ་རྟ་ན་པཱུ་ཛོ་ཏི་སཱ་ཧཱ། །གདུགས་དཀར་གསེར་ཉ་གཏེར་གྱི་བུམ་པ་ཆེ། །སྐྱོན་མེད་པར་མ་སྙན་གྲགས་གྲོག་པའི་དུང། དཔལ་གྱི་བེའུ་རྒྱལ་བའི་མཚན་མཆོག་
འཁོར་ལོ་བཀྲ་ཤིས་རྟགས་ཀྱིས་མཉེས་གྱུར་ཅིག་ཨོཾ་གུ་རུ་ར་ཏྣཱ་རྱ་ལོ་ཀེ་ཤྭ་ར་ས་པ་རི་ཝཱ་ར་ཨ་ཥྚ་མང་ག་ལ་པཱུ་ཛེ་ཏི་སཱ་ཧཱ། །རྒྱས་པར་སྤྲོན་སྤྱི་ཁྱབ་ལྟར་མཆོད་པ་རེར་ཚིགས་བཅད་སྔགས་བཅས་འབུལ། །དེ་ནས། གང་གི་དྲིན་གྱིས་བདེ་
ཆེན་གནས། །ཞེས་སོགས་བླ་མ་དང་སྤྱན་རས་གཟིགས་ཀྱི་བསྟོད་པ་གང་ཤེས་ཀྱིས་བསྟོད་ཅིང་ཡན་ལག་བདུན་པའང་བྱ། །གསོལ་བ་གདབ་པ་ནི་འདི་ལྟར། །གཟོད་མ་ཉིད་ནས་ཐབས་དང་ཤེས་རབ་ཀྱི། །མེ་འོད་སྣང་བ་སྤྲོས་པའི་རེག་བྱ་
ཡིས། །སྒྲིབ་གཉིས་བུད་ཤིང་སྐམ་པོ་མ་ལུས་པ། །བསྲེགས་པས་བླ་མེད་སངས་རྒྱས་ཉིད་དུ་གྲུབ། །པད་དཀར་གཞོན་ནུ་འགྱིང་བའི་འདབ་མ་བརྒྱ། །སྣང་བྱེད་ཉི་མའི་འོད་ལས་གྲོལ་བ་ལྟར། །ཐུགས་རྗེ་སྤྲུལ་པའི་ཟློས་གར་ཟེར་བརྒྱ་ཡིས། །གདུལ་བྱའི་
གྲོལ་བ་མི་རིང་བཞད་སླད་དུ། །དྲང་སྲོང་ཆེན་པོའི་བཀའ་བཞིན་མ་ནོར་བའི། །རྒྱུ་འབྲས་ཐེག་པ་མཆོག་གི་ལམ་བཟང་གི་བསམ་འཕེལ་འཕྲེང་བ་མགུལ་བའི་རྒྱན་ཉིད་དུ། །སྟེར་བའི་དེད་དཔོན་བཟང་པོ་བཀའ་དྲིན་ཅན། །ཐུགས་རྗེ་གཞན་ཕན་

[004A]༄༅། །མཚོན་ཆ་རྣོན་པོ་ཡིས། །རང་གཞན་ཐར་བའི་སྲོག་འཕྲོག་སྲིན་པོའི་དཔུང། །འཇོམས་མཛད་དགའ་བྱེད་བདག་པོ་སྙིང་རྗེའི་ལྷ། །གུས་གདུང་དྲག་པོ་གསོལ་འདེབས་ཡུད་ཙམ་དགོངས་
མ་རིག་མུན་པ་བཏིབ་པའི་བཙོན་རང་ཚུད། །ཆོས་བརྒྱད་འདུ་འཛིའི་དགྲ་པོས་རྒྱུན་དུ་གཙེས། །འཁྲུལ་སྣང་གཉིས་འཛིན་འཆིང་བའི་སྒྲོག་གིས་བཅིངས། །མགོན་སྐྱབས་དམ་པའི་མཛའ་བཤེས་ཀུན་དང་བྲལ། །ཉོན་མོངས་མཚོན་ཆ་རྣོན་
པོས་ཉིན་རེ་བཞིན། །མནར་བའི་སྐྱེ་བོ་འདི་ནས་འཕོས་མ་ཐག་།ངན་སོང་ཚ་གྲང་སྡུག་བསྔལ་སྣ་ཚོགས་ཀྱི། །ཉམ་ངའི་གཡང་ས་ཆེན་པོར་ལྟུང་ངེས་པས། །ཁྱོད་ཐུགས་བྱམས་བརྩེ་ལེགས་སྦྱངས་གསེར་འགྱུར་རྩིས། །མ་
དག་འཁོར་བའི་ཉེས་པ་ལྕགས་ཀྱི་ཁམས། །གཞལ་མེད་རིན་ཆེན་གསེར་གྱི་རང་བཞིན་དུ། །བསྒྱུར་ལ་མགོན་པོ་ཁྱོད་ནི་མི་ངལ་ན་།འཕྲིན་ལས་བསིལ་བའི་ཆུ་བོ་ཟད་མི་ཤེས། །བདག་ཅག་སྡུག་བསྔལ་གསུམ་འབར་
ཞུགས་ཀྱི་ཁར། །བསྲེག་པའི་ཚེར་རེ་གཞི་ཕྱིར་རྟག་འབབ་ཅིང་།ངན་སོང་མི་ཁོམས་གནས་ནས་དྲང་དུ་གསོ། །ཁྱོད་ནི་ཉམ་ཐག་སེམས་ཅན་མ་ལུས་པའི། །མགོན་པོ་ཉིད་དུ་སྔོན་ནས་དམ་བཅས་ན་།ད་ལྟ་བདག་ནི་
སྡུག་བསྔལ་རབས་མེད་པའི། །ཆུ་བོ་འདི་ལས་མྱུར་དུ་སྒྲོལ་དུ་གསོལ། །སེམས་ཅན་ཀུན་དོན་ཁུར་ཁྱེར་ལྷག་པའི་སེམས། །བྱམས་དང་སྙིང་རྗེའི་རླུང་ཤུགས་མི་དམན་པས། །སེམས་བསྐྱེད་ཐེག་ཆེན་འཇུག་སྒོ་གྲུ་བོ་ཆེ། །དམན་

[004B] །སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་ཆེ། །བསམ་གཏན་ཤེས་རབ་ཕ་རོལ་ཕྱིན་དྲུག་གི་ཉམས་ལེན་སར་གནས་དཔའ་བོ་རྣམས་ཀྱི་དབུས། །ཁྱུ་མཆོག་ཁྱུ་ཡི་མགོན་བཞིན་
བདག་འགྱུར་མཛོད། །དག་དང་བདག་གི་ལོངས་སྤྱོད་རྫས་རྣམས་ལ་།ང་དང་ང་ཡིར་འཛིན་པའི་ཆོས་རྣམས་ཀུན། །རང་གི་རང་མཚན་མངོན་ཞེན་རི་ཡི་འགྲོས། །ཤེས་རབ་ཤེས་བྱར་ཐོགས་མེད་རྡོ་རྗེས་ཆོམས། །བསྐྱེད་
དང་རྫོགས་པའི་རྣལ་འབྱོར་བླ་ན་མེད། །འབྲས་བུ་རྡོ་རྗེ་ཐེག་པའི་བགྲོད་པ་མཆོག་རིང་མིན་རྫོགས་ནས་ངེས་པ་ལྔ་ལྡན་མགོན་།གཏན་གྱི་བདེ་བ་མཆོག་ལ་རེག་པར་ཤོག་དེ་ལྟར་གསོལ་བ་སྙིང་ནས་བཏབ་ཅིང། །ཡི་
གེ་དྲུག་པའང་ཅི་འགྲུབ་བཟླས་ཏེ་དམིགས་པ་དང་བཅས་འདི་བཞིན་བྱ། ཐུགས་རྗེ་ཆེན་པོའི་སྤྱི་བོའི་ཨོཾ་ཡིག་ལས། །འོད་དཀར་ཟླ་བ་གཞོན་ནུའི་ཟེར་ལྟ་བུ། །དྭངས་གསལ་ཡིད་ཀྱི་གདུང་པ་འཕྲོག་པའི་དབྱིང། །སྨིན་
མཚམས་ནས་ཐིམ་ཚེ་རབས་ཐོག་མེད་ནས། །བསགས་པའི་ལུས་ཀྱི་སྒྲིབ་མུན་པ། །སྦྱངས་ཏེ་དག་པ་མཆོག་གི་ངོ་བོར་སྒྲུབས། །སྐུ་ཡི་བྱིན་རླབས་བདུད་རྩི་ལུས་ལ་ཞུགས། །འབྲས་བུ་སྤྲུལ་སྐུ་འགྲུ་བར་
དབང་བར་བྱས། །སླར་ཡང་མགྲིན་པའི་ཨཱ་ལས་རབ་དམར་འོད་།ཉི་ལྟར་འཚེར་བ་སྣང་བ་དམ་པའི་གཏེར། །འཕྲོས་ནས་མགྲིན་པ་ལ་ཐིམ་ངག་གི་ལས། །དོན་མེད་དོན་ལོག་ཚིག་རྩུབ་ཕྲ་མ་སོགས་།མི་དྒེ་༄༅། །ཀུན་སྦྱངས་དྲུག་ཅུའི་དབྱངས་སྙན་སོགས། །གསུང་གི་ཡོན་ཏན་ཐོབ་ཅིང་འབྲས་དུས་སུ། །ཐེག་ཆེན་ལོངས་སྤྱོད་ཡོངས་སུ་རྫོགས་པའི་སྐུ། །མྱུར་དུ་འགྲུབ་པའི་ནུས་པ་བླ་མེད་བཞག་།ཐུགས་ཀའི་
ཧཱུཾ་ཡིག་བེ་ཌཱུ་ར་ཡ་འོད་ཟེར། །སྙིང་ག་དཔལ་གྱི་བེའུ་ཐིམ་པ་ཡིས། །ཐོག་མེད་ནས་བསགས་ལོག་པར་ལྟ་བ་སོགས། །ཡིད་ཀྱི་ཀུན་ཏུ་སྤྱོད་པ་ངན་པ་དང། །འཁྲུལ་པའི་འཁོར་ལོར་འཕྱན་པ་མ་ལུས་པ། །སྦྱངས་ཤིང་ཐུགས་ཀྱི་བྱིན་རླབས་
མ་ལུས་ཐོབ། །འབྲས་བུ་སངས་རྒྱས་ཆོས་ཀྱི་སྐུ་མཆོག་ཉིད་།ཐོབ་པའི་སྐལ་བ་ཅན་དུ་བྱས་པར་མོས། །སླར་ཡང་ཁྲིམས་ལས་འདས་པའི་ཉེས་པ་ཅན། །ཁ་དྲག་དག་ལ་སྐྱབས་གནས་འཆའ་བ་ལྟར། །གསོལ་བ་བཏབ་པས་སྤྱི་
གཙུག་བུ་གནས། །རིམ་བྱོན་སྙིང་གའི་པད་མོར་བཞུགས་པ་ལ་།གདུང་ཤུགས་དྲག་པོས་གསོལ་བ་བཏབ་པ་ཡིས། །བླ་མ་སྤྱན་རས་གཟིགས་གང་འོད་དུ་གྱུར། །རང་གི་སེམས་དང་དབྱེར་མེད་འདྲེས་པ་ཡིས། །བྱང་ཆུབ་བར་དུ་མི་
འབྲལ་རྗེས་འཛིན་བསམ། །དེ་ལྟར་སངས་རྒྱས་ཀུན་གྱི་རྡོ་རྗེ་གསུམ། །ཡོངས་གྲུབ་བླ་མའི་རྣལ་འབྱོར་བསྒོམས་པའི་མཐུས། །མར་གྱུར་སེམས་ཅན་ཐམས་ཅད་བསོད་ནམས་དང། །ཡེ་ཤེས་ཚོགས་ལས་སུ་གཉིས་འགྲུབ་པར་ཤོག་
བདག་ཀྱང་གང་སྣང་སྐུ་དང་སྒྲར་གྲག་ཀུན། །སྔགས་ཀྱི་གདངས་ཤར་སྟོང་པར་ཞུགས་པའི་བློ། །སྙིང་རྗེ་ཟུང་དུ་འཇུག་པས་སངས་རྒྱས་ཉིད། །མྱུར་ཐོབ་སྤྱན་རས་གཟིགས་ཀྱིས་རྗེས་འཛིན་ཤོག་གཞན་ཡང་དགེ་བ་རྫོགས་བྱང་དུ་བསྔོ་བའི་སྨོན་

[005B] ཤིས་བརྗོད་ནི། མཚན་ཙམ་ཐོས་པས་སྡིག་མུན་མ་ལུས་པ། །རྣམ་པར་སྐྲོད་ནུས་དཔག་པར་དཀའ་བའི་དབྱིངས། །གསང་གསུམ་མངོན་པར་འཕགས་པ་ནམ་མཁའི་ནོར། །རྩ་བརྒྱུད་བླ་མ་རྣམས་ཀྱི་བཀྲ་ཤིས་ཤོག། །བྱང་ཆུབ་མེ་ཏོག་
གཟུགས་སྐུའི་ཡན་ལག་འཛིན། །ཕན་བདེའི་དྲི་བསུང་འཇིག་རྟེན་བདུན་རྫོགས་པ། །ཅི་འདོད་དངོས་གྲུབ་སྟེར་བའི་དཔག་བསམ་དབང། །ཡི་དམ་ལྷ་ཚོགས་རྣམས་ཀྱི་བཀྲ་ཤིས་ཤོག། །གྲོལ་བ་མཐར་ཕྱིན་རྫོགས་པའི་སངས་རྒྱས་དང། །
ཟབ་དང་ཉེར་ཞི་འགོག་ལམ་དམ་པའི་ཆོས། །ཐེག་གསུམ་སློབ་དང་མི་སློབ་དགེ་འདུན་ཏེ། །བསླུ་མེད་དཀོན་མཆོག་གསུམ་གྱི་བཀྲ་ཤིས་ཤོག། །བྱམས་དང་སྙིང་རྗེའི་གཞན་ཕན་ཕྱོགས་མེད་དུ། །གནས་ཀྱང་སྣང་ཚུལ་དགྲ་བགེགས་
སྙིང་ག་རུ། །རྡོ་རྗེའི་མཚོན་ཆ་འབེབས་པའི་ཡེ་ཤེས་ལྷ་།སྲུང་མ་ཞི་ཁྲོ་རྣམས་ཀྱི་བཀྲ་ཤིས་ཤོག། །གང་ཞིག་སངས་རྒྱས་ཆོས་དང་དགེ་འདུན་ཏེ། །སྐྱབས་མཆོག་རིན་ཆེན་གསུམ་གྱི་བྱིན་རླབས་དང། །ལྷག་བསམ་ཟླ་བ་ལྟར་
དཀར་བདེན་པའི་མཐུས། །ཡིད་ལ་བསམ་པ་ཐམས་ཅད་འགྲུབ་པར་ཤོག་།གཞན་ཡང་བཀྲ་ཤིས་ཀྱི་ཚིགས་བཅད་ཅི་རིགས་བྱ། །སངས་རྒྱས་བྱང་ཆུབ་ཆེན་པོ་མཆོག། །དབང་གི་ནོར་བུ་རེ་སྐོང་བ། །ལག་ཏུ་སྩོལ་བའི་ལམ་ཟབ་མོ། བླ་མའི་རྣལ་
འབྱོར་འདི་བྱས་དགེ། །ཀུ་མུད་པད་རྩ་ལྟར་དཀར་བས། །འགྲོ་ཀུན་མཚན་ཉིད་ཚང་བའི། །རྡོ་རྗེ་སློབ་དཔོན་མཉེས་བྱས་ཏེ། །ཁ་སྦྱོར་བདུན་ལྡན་འགྲུབ་པར་ཤོག། །ཅེས་སངས་རྒྱས་ཀུན་གྱི་ཐུགས་རྗེ་གཅིག་ཏུ་བསྡུས་པ་འཕགས་པ་གྲུ་འཛིན་བདག་

[006A]༄༅། །པོ་དང་རྩ་བའི་བླ་མ་དབྱེར་མེད་དུ་བསྒོམ་པའི་བླ་མའི་རྣལ་འབྱོར་རྣམ་སྨིན་ཆེས་དཀར་ཟླ་བ་ཞེས་བྱ་བ་འདི་ནི་གནམ་སའི་བདག་པོ་ཆེན་པོ་འཇམ་དབྱངས་གོང་མ་ཆེན་པོའི་གསེར་ཡིག་པ་ཛ་ག་ཏཱ་བླ་མ་ཡེ་ཤེས་བསྟན་པའི་བཤེས་གཉེན་གྱིས་བསྐུལ་བ་ལ་བརྟེན་ནས་
འདུ་ཤེས་སུམ་ལྡན་ཤཱ་ཀྱའི་བཙུན་པ་བློ་བཟང་བསྐལ་རྒྱ་མཚོས་སྦྱར་བའི་ཡི་གེ་བ་ནི་ངག་དབང་ཡོན་ཏན་འབྱུང་གནས་སོ། །    ༈    །།རྒྱལ་བ་ཀུན་གྱི་ཐབས་དང་ཤེས་རབ་ཀྱི། །སྒྱུ་འཕྲུལ་གང་གི་ཡེ་ཤེས་མེ་ལོང་
ལས། །འཆར་བཟོད་ཡི་དམ་ལྷ་ཡི་བྱིན་རླབས་ཀུན། །འདྲེན་བྱེད་ཤིང་རྟ་ཆེན་པོ་འདི་ན་སྤེལ། །དེ་ལ་རང་དང་གཞན་གྱི་དོན་ཕུན་སུམ་ཚོགས་པའི་དཔལ་ཡོངས་སུ་གྲུབ་པར་འདོད་པའི་སྐྱེས་བུ་དག་གི་རེ་བ་དོན་ལྡན་དུ་འགྲུབ་པར་བྱེད་པའི་ནོར་བུ་དབང་གི་རྒྱལ་པོ་ལྟ་བུ་
འཕགས་པ་སྤྱན་རས་གཟིགས་དབང་ཕྱུག་དང་ལྷ་མོ་སྒྲོལ་མཛད་མ་གཉིས་ལྷན་ཅིག་ཏུ་གསོལ་བ་འདེབས་ཤིང་ཉམས་སུ་ལེན་པ་ལ། ཐོག་མར་སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སོགས་སྤྱི་ལྟར་དང། མཆོད་རྫས་རྣམས་རྒྱུད་སྡེ་འོག་མའི་ལུགས་ལྟར་བྱིན་གྱིས་བརླབ། །དངོས་གཞི་ནི། སྭ་
བྷཱ་ཝ་ས་སྟོང་པར་སྦྱངས། སྟོང་པའི་ངང་ལས་རང་གི་མདུན་གྱི་ནམ་མཁར་པད་མ་འདབ་མ་རབ་ཏུ་རྒྱས་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་རྗེ་བཙུན་མ་འཕགས་མ་སྒྲོལ་མ་སྐུ་མདོག་མརྒད་ཀྱི་རི་བོ་ལྟར་ལྗང་ཞིང་ཡིད་དུ་འོང་བ་
ཞལ་གཅིག་ཕྱགས་གཉིས་མ་གཡས་མཆོག་སྦྱིན་གྱི་ཕྱག་རྒྱ་དང། གཡོན་ཨུཏ་པ་ལའི་ཡུ་བ་མཐེབ་སྲིན་གྱིས་ཐུགས་ཀར་འཛིན་པའི་འདབ་མ་སྙན་ཐད་ཁ་ཕྱེ་བ། ཞབས་གཡས་བརྐྱང་གཡོན་བསྐུམ་གྱིས་བཞུགས་པའི་སྟེང་དུ་པད་མ་དང་

[006B]པ་མགོན་པོ་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་བཞིའི་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་ཆུ་ཤེལ་གྱི་ཕྲེང་བ། གཡོན་འོག་མས་པད་མ་
དཀར་པོ་འཛིན་པ། །ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་གཉིས་ཀའང་རིན་པོ་ཆེའི་རྒྱན་དང་དར་གྱི་སྟོད་གཡོགས་སྨད་གཡོགས་སོགས་ཡོངས་སུ་རྫོགས་པ་དྭངས་གསལ་འོད་ཀྱི་དབུས་ན་བཞུགས་པའི་སྟོད་དུ་རྩ་བརྒྱུད་བླ་མའི་
ཚོགས། བར་དུ་ཡི་དམ། འོག་ཏུ་ཆོས་སྲུང་གི་ཚོགས་དང་བཅས་པས་བསྐོར་བའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་དང་རང་རང་གི་ས་བོན་གྱིས་མཚན་པ་ལས་འོད་ཟེར་འཕྲོས་པས་ལྷོ་ཕྱོགས་པོ་ཏ་ལ་སོགས་དག་
བའི་ཞིང་ཁམས་རྣམས་ནས་ཡེ་ཤེས་པ་སྤྱན་དྲངས་པར་སོས་ལ་ཛཿ་ཧཱུཾ་བཾ་ཧོཿ་ས་དམ་ཚིག་པ་དང་དབྱེར་མེད་པར་གྱུར། ། སླར་ཡང་ཐུགས་ཀའི་ས་བོན་ལས་འོད་འཕྲོས་དབང་གི་ལྷ་ཚོགས་རྣམས་སྤྱན་དྲངས། དེ་རྣམས་ཀྱིས་སྤྱི་
བོ་ནས་དབང་བསྐུར་བས་སྐུ་ལུས་ཀྱི་ནང་གང། ཆུའི་ལྷག་མ་སྤྱི་གཙུག་ཏུ་འཁྱིལ་བ་ལས་སྣང་བ་མཐའ་ཡས་ཀྱིས་དབུ་བརྒྱན་པར་བསམས་ལ། ཡན་ལག་བརྒྱད་ལྡན་སྨན་གྱི་མཆོད་ཡོན་ཆབ། །ཞབས་བསིལ་ལྷ་ཡི་ཆུ་བོའི་རྒྱུན་ལྟར་
གཡོ། །མེ་ཏོག་འཛུམ་ཕྲེང་རྒོད་པའི་དོ་ཤལ་འཕྱང། །དྲི་ཞིམ་བདུག་པའི་སྤྲིན་གྱིས་ལྷ་ལམ་ཁྱབ། །སྣང་གསལ་ཉི་ཟླའི་འོད་ལྟར་ལྷམ་མེར་འཚེར། །ལྷ་ཡི་ཙན་དན་བཏུལ་བའི་དྲི་ཆབ་དང་།རོ་བརྒྱ་རྫོགས་པའི་ཞལ་ཟས་རི་

[007A]༄༅། །ལྟར་སྤུངས། །སྙན་འཇེབས་དབྱངས་དང་རོལ་མོའི་སྒྲ་ལ་སོགས། །དངོས་བཤམས་ཡིད་ཀྱིས་སྤྲུལ་པའི་མཆོད་ཚོགས་འདིས་།སྐྱབས་ཀུན་འདུས་པའི་བདག་ཉིད་མཉེས་གྱུར་ཅིག། ཨོཾ་
ཨཱ་ར་ཡ་ལོ་ཀེ་ཤྭ་ར་ཨཱ་ར་ཡ་ཏཱ་རེ་ས་པ་རི་ཝ་ར་ཨ་རྒཾ་ཧ། སོགས་ཀྱིས་མཆོད། །གཞན་ཡང་རྒྱས་པར་སྤྲོ་ན་འདོད་ཡོན་ལྔ། རྒྱལ་སྲིད་བདུན། །བཀྲ་ཤིས་རྫས་རྟགས་ལ་སོགས་པ་ཡང་སྔགས་དང་ཕྱག་རྒྱས་འབུལ་ཞིང་ཡན་ལག་བདུན་བསྐབས་འདིར་བྱ་།དེ་རྗེས། །བྱེ་བ་ཕྲག་
བརྒྱའི་དཀྱིལ་འཁོར་ཀུན་གྱི་གཙོ། །ཁྱབ་བདག་རྡོ་རྗེ་སེམས་དཔའ་ཚུར་མཐོང་གི། སྣང་ངོར་སྡོམ་བརྩོན་མི་ཡི་གཟུགས་འཆང་བ་དྲིན་ཅན་རྩ་བའི་བླ་མར་གསོལ་བ་འདེབས། །དམན་འབྲིང་མཆོག་གི་རིགས་སད་སྐྱེས་བུ་གསུམ། །
རང་རང་སྐལ་བར་འཚམ་པའི་ལམ་གྱི་གནད། །མ་འདྲེས་སྟོན་ཅིང་མཐར་ཐུག་སངས་རྒྱས་སར། །འཁྲིད་མཛད་དེད་དཔོན་ཆེན་པོར་གསོལ་བ་འདེབས། ཐ་མལ་ཕྱི་ནང་སྦྱང་གཞི་ལྕགས་ཀྱི་ཁམས། །སྤྱོད་བྱེད་ལྷ་ཡི་འཁོར་ལོ་
གསེར་འགྱུར་རྩིས། །དག་པ་རིན་ཆེན་མཆོག་གི་ངོ་བོ་རུ། །བསྒྱུར་མཛད་སློབ་དཔོན་ཆེན་པོར་གསོལ་བ་འདེབས། །གང་གི་ཐུགས་རྗེའི་འོད་ཟེར་ཕྲ་མོས་ཀྱང། །འཇིག་རྟེན་རྒྱུད་པའི་མུན་པ་སྟོབས་ཆེན་པོ་།སེལ་ནུས་
སྔོན་མེད་རྒྱུ་སྐར་བདག་པོ་མཆོག། །ལག་ན་པད་དཀར་འཆང་ལ་ཕྱག་འཚལ་ལོ། །འགྲོ་ལ་རྗེས་སུ་ཆགས་པའི་ཟུར་མིག་གིས། །རྟག་ཏུ་སྐྱོང་ཞིང་བརྩེ་དང་བྱམས་པ་ཡི། །ལང་ཚོའི་མཚན་མ་མཁྲང་མཐོ་ཡིང་འོང་མ། །

[007B] །ཞེས་པ་དང། གཞན་ཡང་ཕྱག་འཚལ་ཉེར་གཅིག་སོགས་འདོན་ཞིང། སྙིང་པོ་བཟླ་བར་འདོད་ན། རང་རང་གི་མངོན་རྟོགས་གཞན་ནས་འབྱུང་བ་ལྟར་བྱ། དེ་རྗེས། རྒྱལ་བ་ཞི་ཁྲོ་ཀུན་གྱི་འཕྲིན་ལས་བཞིའི། །བདག་ཉིད་
རིན་ཆེན་བཞི་ཡི་ཁམས་བརྟན་པོར། །ལེགས་གྲུབ་སྐུ་བཞིའི་དབང་ཕྱུག་ལྷུན་པོ་ཆེ། །སུམ་ལྡན་རྡོ་རྗེ་སློབ་དཔོན་བརྩེ་བས་དགོངས་།གང་ལ་གང་འདུལ་ཐབས་ཀྱིས་རིགས་དྲུག་ཏུ། །འཁྱམས་པའི་འགྲོ་དང་ཁྱད་པར་སཱ་ལའི་
ལྗོངས། །ཕན་བདེའི་ཀུན་སྣང་འབར་བས་དུས་ཀུན་ཏུ། །སྐྱབས་མཛད་ཉིན་མོར་བྱེད་པ་སྤྱན་རས་གཟིགས། །སྒྲིབ་མེད་ཤེལ་ངོས་སྣ་ཚོགས་མཚོན་གྱི་མདངས། །ཉེ་བར་གྱུར་བཞིན་ཞི་རྒྱས་དབང་དྲག་གི་།ལས་ལ་གཅིག་ཏུ་མ་
ངེས་དུ་མ་རུ། །སྤྲུལ་མཛད་ལྷ་མོ་ཆེན་པོ་སྒྲོལ་མཛད་མ་།དངོས་བརྒྱུད་བླ་མ་ཡི་དམ་ཞི་ཁྲོའི་ཚོགས། །སངས་རྒྱས་བྱང་སེམས་མཐུ་ལྡན་སྲུང་མ་སོགས། །སྐྱབས་ཀུན་འདུས་པའི་ཕུང་པོ་བླ་མ་ལྷ། །རྣམ་གསུམ་ཐུགས་རྗེ་ཆེན་པོས་
ཉེར་དགོངས་ཤིག། །བློ་བཟང་རྒྱལ་བརྒྱ་མཚོའི་འཕྲིན་ལས་ཆབ་།གཅིག་ཏུ་འཁྱིལ་ལས་ལེགས་བྱས་བརྩོན་པ་ཡིས། །ཉེར་ཐོན་སྐལ་བཟང་རེ་སྐོང་བདུད་རྩི་ཆེ། །རྒྱ་མཚོའི་མགོན་པོ་བསྐལ་བརྒྱར་ཞབས་བརྟན་ཤོག། །བསྐལ་
པ་བཟང་པོའི་སྒྲོན་མེ་སྟོང་ཕྲག་གི། །དབུས་ན་པད་མ་དཀར་པོ་ལྟར་བསྔགས་པ། །ཉི་མའི་གཉེན་གྱི་ལུགས་བཟང་རྒྱ་མཚོའི་མཐར། །ཁྱབ་བྱེད་འགྲོ་བའི་འདྲེན་པ་ཞབས་བརྟན་ཤོག། །རྒྱལ་བའི་བསྟན་པ་བཤད་

[008A]༄༅། །སྒྲུབ་སྐྱེད་མོས་ཚལ། །ཞྭ་སེར་ལུགས་བཟང་ལྗོན་པས་ཉེར་མཛེས་ཤིང། རྒྱ་ཧོར་བོད་སོགས་སྐྱེ་དགུ་མ་ལུས་པ། །དགའ་སྐྱིད་བདེ་དང་ལྡན་པས་ངལ་བསོ་ཤོག། འདི་ནས་སྐྱེ་བ་ཀུན་ཏུ་ཚད་
མའི་ལམ། །སྟོན་བྱེད་པད་དཀར་འཆང་བས་རྗེས་བཟུང་སྟེ། །རྒྱུ་འབྲས་ཐེག་པའི་ཟབ་ལམ་བསྒོམ་པ་ལ། །བགེགས་མེད་རྒྱལ་སྲས་སྤྱོད་པ་མཐར་ཕྱིན་ཤོག། །སྒྱུ་མས་སྤྲུལ་པའི་རྟ་དང་གླང་པོ་ལྟར། །སྣང་ཡང་རང་ངོས་
སྟོང་པའི་དེ་བཞིན་ཉིད། །བརྗོད་བྲལ་བདེ་བ་ཆེ་དང་ཟུང་འཇུག་པའི། །ཁ་སྦྱོར་བདུན་ལྡན་མགོན་པོ་མྱུར་ཐོབ་ཤོག། །ཁྱད་པར་གསང་གསུམ་དག་བྱེད་ཆུ་བོ་ཡིས། །ལུས་ངག་ཡིད་གསུམ་དྲི་མ་རབ་བཀྲུས་ཏེ། །ཡོན་ཏན་
མ་ལུས་རྫོགས་པ་ཇི་ལྟ་བར། ད་ལྟ་ཉིད་དུ་འགྱུར་བར་བྱིན་གྱིས་རློབས། །དེ་ལྟར་གདུང་ཤུགས་དྲག་པོས་གསོལ་བཏབ་པས། །སྐྱབས་གནས་རྣམས་ཀྱི་སྤྱི་བོའི་ཨོཾ་ཡིག་ལས། འོད་ཟེར་དཀར་པོ་ཟླ་བ་ཞུན་མའི་ཁམས་
སྨིན་མཚམས་ནས་ཞུགས་ལུས་ཀྱི་སྒྲིབ་པ་དག། །སྐུ་ཡི་བྱིན་རླབས་ཐོབ་ཅིང་མགུར་གྱི་ཨཱ་ས། །འོད་ཟེར་དམར་པོ་ཉི་མ་འབུམ་ལྡན་གཟི། །མགྲིན་པར་སྤྲོས་པས་ངག་གི་ཉེས་པ་སྦྱངས། །གསུང་གི་ཡོན་ཏན་མ་ལུས་ཐོབ་
པར་གྱུར། །ཐུགས་ཀའི་ཧཱུཾ་ལས་འོད་ཟེར་མཐིང་གའི་མདངས་།སྙིང་གར་ཕོག་པས་ཡིད་ཀྱི་མི་འདོད་པ། །ཀུན་སྦྱངས་མཁྱེན་དང་བརྩེ་སོགས་སངས་རྒྱས་ཀྱི། །ཐུགས་ཀྱི་ཡོན་ཏན་མ་ལུས་ཐོབ་པར་གྱུར། །དེ་ལྟར་སྐུ་

[008B]མཆོད་ཅིང་བསྟོད་པ་དང། མ་འབྱོར་བ་དང་ཉམས་པ་དང། །ཞེས་སོགས་བཟོད་གསོལ་བྱས་པའི་མཐར། །རང་སྣང་མདུན་གྱི་ནམ་མཁར་འཇའ་ཚོན་ལྟར། །དག་གསལ་ལྷ་ཡི་ཡེ་ཤེས་མགྲོན་གྱི་ཚོགས། །རང་
བཞིན་གནས་གཤེགས་དམ་ཚིག་པ་རྣམས་ནི། །འོད་ཞུ་དམིགས་མེད་ངང་དུ་རོ་གཅིག་གྱུར། །དེ་ལྟར་བསམས་པའི་རྗེས་སུ་བཀྲ་ཤིས་དང་བསྔོ་བ་སྨོན་ལམ་གྱིས་རྒྱས་འདེབས་ཡང་དག་པར་བྱའོ། །མཚན་ཙམ་གྱིས་ཀྱང་སྡུག་བསྔལ་གསུམ་གྱི་མེ། །
འབར་བའི་ཚ་གདུང་སེལ་བྱེད་བདེ་ལེགས་ཀྱི། །དགའ་སྟོན་དད་པ་འབུམ་འཐུལ་ཡི་དམ་ལྷ། །མ་ལ་ཡ་ཡི་རླུང་བཞོན་དེ་ལས་སུ་།སྔོན་ཆད་འཕགས་བོད་མཁས་པའི་གསང་སྔགས་གཞུང། །གོ་མཐོང་སྦྱངས་དང་མཚན་ལྡན་བླ་
མའི་ལུང། །རིམ་པར་བརྒྱུད་པ་མེད་མོད་འོན་ཀྱང་ནི། །བྱ་སྤྱོད་སྤྱི་ཡི་ལུགས་དང་རྒྱབ་འགལ་དུ། །སོང་བའི་ཡིག་ཉོག་མ་ཡིན་སྒྲུབ་པའི་ཐབས། །བགྱིས་བ་འདི་ལ་གང་ཤར་ལྷ་ཡི་སྐུ། སྒྲར་གྲག་སྔགས་ཀྱི་རང་བཞིན་
བྲག་ཅའི་ཚུལ། །བརྩེ་སྟོང་ཟུང་འབྲེལ་འཁྱེར་སོ་སུམ་ལྡན་གཅེས་།ཚུལ་འདི་ལས་བྱུང་དགེ་བ་ཀུ་མུད། །བཞད་པའི་འཛུམ་འཕྲེང་ལྟར་དཀར་གང་བསགས་དེས། །འགྲོ་ཀུན་ངན་སོང་ལས་གྲོལ་པོ་ཏ་ལར། །ལྷ་དང་བླ་མས་བརྩེ་བས་
འཛིན་པར་ཤོག། །ཅེས་པ་འདི་ནི་དུང་དཀར་འབྲུག་གྲགས་སྐུ་སྐྱེ་ངག་དབང་ཆོས་གྲགས་རྒྱ་མཚོའི་རྒྱུན་འཁྱེར་ཉམས་ལེན་དུ་འདི་ལྟ་བུ་དགོས་ཚུལ་བྱུང་བ་ལྟར་འདུ་ཤེས་གསུམ་པ་བློ་བཟང་བསྐལ་བཟང་རྒྱ་མཚོས་སྦྱར་བའོ། ། ་ །འཛིན་མེད་དང་ནས་སྤྱི་

[009A]༄༅། །བོར་པད་ཟླའི་སྟེང། །ཧྲཱི་ལས་སངས་རྒྱས་ཐམས་ཅད་འདུས་པའི་ཞལ། །བསྐལ་བཟང་འདོད་པའི་རེ་སྐོང་བསམ་འཕེལ་ནོར་།རྒྱ་མཚོའི་བླ་མ་རྡོ་རྗེ་སེམས་བདག་ཉིད། །རྣམ་དཀར་གསལ་ཟླ་བ་ཞུན་
མའི་ཁམས། །དང་མཚུངས་གྲུ་འཛིན་བདག་པོ་ལོ་བརྒྱད་ཀྱི། །བྱིས་པ་གཞོན་ནུ་ལྟར་སྒེག་ཕྱག་བཞི་པ། རྒྱན་དང་ན་བཟའི་ཚོགས་ཀྱིས་སྤ་བར་བཞུགས། །ཁྲོ་དང་ཞི་བའི་རྫོགས་སངས་རྒྱས་ཀུན་གྱི། །ཆ་ཤས་རིན་
ཆེན་ཁམས་ལས་ཡོངས་གྲུབ་པའི་རང་བཞིན་སུམ་ལྡན་བླ་མས་འཛིན་དབང། །ཡིད་ངོར་དྲན་བཞིན་གུས་པས་ཕྱག་འཚལ་ལོ། །རི་རབ་གླིང་བཞི་གླིང་ཕྲན་རྒྱལ་སྲིད་བདུན། །ལ་སོགས་སྟོང་ཁམས་འདི་ན་མཁོ་
བའི་རྫས། །ཇི་སྙེད་ལུས་ངག་ཡིད་གསུམ་དང་བཅས་པ། །མ་ཆགས་དམིགས་མེད་ངང་ནས་འབུལ་བར་བགྱི། །དུག་གསུམ་མྱོས་བྱེད་བཅུད་ཀྱིས་རབ་སྦགས་ཤིང། །བག་མེད་ཁ་ལོ་བྲལ་བའི་སྨྱོ་སྤྱོད་ཀྱིས་།རང་བདེ་
པད་མའི་སྲོག་འཕྲོག་གཉིས་འཐུང་ཅན། །སྡིག་ལྟུང་འགྱོད་བཤགས་དྲག་པོའི་ལྕགས་ཀྱུས་འདེབས། །ཐེག་པ་གསུམ་གྱི་སློབ་དང་མི་སློབ་དང། །ཚུར་མཐོང་ཕལ་གྱིས་ལེགས་སྤྱད་ཆ་བསགས་ལུས། འཇོ་སྒེག་ངོམ་པའི་
བཀྲ་ཤིས་མ་དེ་ལ། །བདག་བློ་བདེ་འབྱུང་ཡི་རང་དགའ་བས་འཁྱུད། །འཆི་མེད་ཚེར་དབང་རིགས་ཀུན་ཁྱབ་བདག་བཞིན། །སྣ་ཚོགས་གདུལ་བྱའི་ཁམས་དང་ཉེར་འཚམ་པའི། །དགེ་ལེགས་ཟབ་གསང་རྒྱུ་འབྲས་ཐེག་པ་

[009B] །ཆོས་ཀྱི་འཁོར་ལོ་རྟག་པར་སྐོར་དུ་གསོལ། །བསྐལ་པ་བཟང་པོའི་རྣམ་འདྲེན་སྟོང་གི་དབུས། །པད་དཀར་ལྟར་བསྔགས་ཤཱ་ཀྱ་སང་གེའི་བསྟན། །རྒྱ་མཚོའི་གོས་ཅན་གཞི་འདིར་རབ་སྤེལ་བའི། །བྱེད་པོ་ཟླ་མེད་བླ་མ་
ཞབས་བརྟན་གསོལ། །དེ་ལྟར་བསགས་དང་གསོག་འགྱུར་དགེ་ཚོགས་རྣམས། །རང་བཞིན་དམིགས་སུ་མེད་པས་རྒྱས་བཏབ་སྟེ། །འགྲོ་ཀུན་ཐམས་ཅད་གཟིགས་པ་གཏན་གྱི་སྐྱབས། །ཐོབ་ཕྱིར་བསམ་པ་དག་པས་རབ་བསྔོའོ། །
དེ་མ་ཐོབ་ཀྱི་ཚེ་རབས་ཐམས་ཅད་དུ། །སྤྱན་རས་གཟིགས་དབང་ཐུགས་རྗེ་བཟང་པོའི་རྩིས། །བློ་རྨོངས་ལྕགས་ཁམས་བྱང་ཆུབ་སེམས་གཉིས་ཀྱི། །གསེར་དུ་རབ་སྒྱུར་འདོད་དོན་ཀུན་སྩོལ་ཤོག། །དེ་ལྟ་བུར་ཉམས་སུ་བླངས་པའི་
རྗེས་སུ་སྤྱི་བོའི་བླ་མ་འོད་དུ་ཞུ་ནས་རང་ལ་ཐིམ་པས་སྐུ་གསུང་ཐུགས་ཀྱི་བྱིན་ནུས་ལུས་ངག་ཡིད་ལ་ཞུགས་པའི་མོས་བློ་བྱའོ། །ཞེས་པ་འདི་ནི་གནས་རྙིང་ཞབས་དྲུང་གིས་འདི་ལྟ་བུ་དགོས་ཞེས་བསལ་བ་ལྟར་ཤཱ་ཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་སྦྱར་བའི་ཡི་གེ་པ་ནི་དག་
དབང་ཡོན་ཏན་འབྱུང་གནས་སོ། །    ༈    ། །གང་གི་བ་སྤུའི་ཆ་ཤས་ཕྲ་མོར་ཡང། །དུས་གསུམ་སངས་རྒྱས་ཀུན་གྱི་ཡོན་ཏན་དག། །རབ་རྫོགས་འཇམ་དཔལ་རྡོ་རྗེ་མི་ཡི་ཚུལ། །བློ་བཟང་གྲགས་པ་སྙིང་གི་ཟེའུ་འབྲུར་
བཞུགས། །དེ་ལ་འདིར་མཁྱེན་བརྩེ་ནུས་གསུམ་མཐའ་དག་འཕགས་པ་རིགས་གསུམ་མགོན་པོ་དང་དབྱེར་མ་མཆིས་པ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་གསོལ་འདེབས་ཚིག་ཉུང་ཞིང་བྱིན་རླབས་ཀྱི་མཚན་མ་ཤིན་ཏུ་ཆེ་བ་དམིགས་བརྩེ་མར་གྲགས་པས་གསོལ་བ་༄༅། །འདེབས་བའི་སྔོན་དུ་གསོལ་བ་འདེབས་ཡུལ་གསལ་འདེབས་པ་ནི། གནས་ཡིད་དུ་འོང་བར་ཕྱག་བདར་དང་མཆོད་རྫས་རྟེན་དགྲམ་པ་སོགས་སྔོན་དུ་འགྲོ་བས། སྭ་བྷཱ་ཝའི་སྔགས་བརྗོད་པས་ཆོས་དང་གང་ཟག་འཁོར་འདས་ཐམས་ཅད་རང་གི་
མཚན་ཉིད་ཀྱིས་གྲུབ་པ་རྡུལ་ཙམ་ཡང་མེད་པའི་སྟོང་པར་བསམ་སྟོང་བའི་ངང་ལས་རང་གི་སྤྱི་བོར་སེང་གེའི་ཁྲི་ཡངས་ཤིང་རྒྱ་ཆེ་བར་པད་མ་དང་ཉི་ཟླའི་གདན་བརྩེགས་པའི་སྟེང་དུ་ཆུ་ལས་ཆུ་ཝུར་རྡོལ་བ་བཞིན་དྷཱི་དམར་སེར་ལས་རལ་གྲི་ཡུ་བ་དྷཱི་ས་
མཚན་པ། དེ་ལས་འོད་འཕྲོས་པས་འཕགས་པ་མཆོད། རིགས་དྲུག་གི་སྡུག་བསྔལ་སྦྱངས། ཚུར་འདུས་དེ་ཡོངས་སུ་གྱུར་པ་ལས་རྒྱལ་བ་ཙོང་ཁ་པ་ཆེན་པོ་སྐུ་མདོག་དཀར་ལ་དམར་བའི་མདངས་ཆགས་པ་མཛེས་ཤིང་ཡིད་དུ་འོང་བ་ཞི་
ཞིང་འཛུམ་པ། ཕྱག་གཉིས་ཐུགས་ཀར་ཆོས་འཁོར་གྱི་ཕྱག་རྒྱའི་མཐེབ་སྲིན་གྱིས་ཨུཏྤ་ལའི་ཡུ་བ་ནས་བཟུང་བའི་འདབ་མ་སྙན་ཐང་ཁ་བྱེ་བའི་གཡས་སྟེང་མི་ཤེས་པའི་འཆིང་བ་མཐའ་དག་བཅད་པའི་བརྡར་ཤེས་རབ་ཀྱི་རལ་
གྲི་དང། གཡོན་སྟེང་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་བསྣམས་པ། དབུལ་པཎ་ཞྭ་གསེར་གྱི་མདོག་ཅན་གསོལ་ཞིང་སྐུ་ལ་ཆོས་གོས་རྣམ་གསུམ་གསོལ་བ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་སྤྱི་བོར་
དྷཱི་ལས་རྗེ་བཙུན་འཇམ་དཔལ་དབྱངས་དམར་སེར་གཡས་ཤེས་རབ་རལ་གྲི་དང། གཡོན་ཤེར་ཕྱིན་གྱི་གླེགས་བམ་ཐུགས་ཀར་བསྣམས་པ་གཞོན་ནུའི་སྐུ་ཅན་དབུ་ཟུར་ཕུད་ལྔས་བརྒྱན་པ། མགྲིན་པར་ཧྲཱི་ལས་སྤྱན་རས་

[010B]བ་གཡས་འོག་མས་ཤེལ་ཕྲེང་དང་གཡོན་འོག་མས་པད་མ་འཛིན་པ། དབུ་སྐྲ་རལ་པ་ཐོར་ཚུགས་སུ་བཅིངས་ཤིང་ཁྲི་གཉན་ས་ལའི་པགས་པས་ནུ་མ་གཡོན་པ་བཀབ་པ། གཉིས་ཀའང་
དབུ་རྒྱན། སྙན་རྒྱན། མགུལ་རྒྱན། ཕྱག་ཞབས་ཀྱི་གདུ་བུ་སོགས་རིན་པོ་ཆེའི་རྒྱན་དང་དར་གྱི་ན་བཟའ་གསོལ་བ། ཞབས་རྡོ་རྗེའི་སྐྱིལ་ཀྲུང་གིས་པད་ཟླའི་སྟེང་དུ་བཞུགས་པ། ཐུགས་ཀར་པད་ཉིའི་སྟེང་དུ་ཧཱུཾ་ལས་ཕྱག་རྡོར་
མཐིང་ནག་གཡས་རྡོ་རྗེ་འཕྱར་ཞིང་གཡོན་སྡིགས་མཛུབ་ཐུགས་ཀར་མཛད་པ། སྨར་དབ་སྨིན་མ་དང་དབུ་སྐྲ་དམར་སེར་འབར་བ་རིན་པོ་ཆེ་དང་སྦྲུལ་གྱི་རྒྱན་ཅན། དར་སྔོན་གྱི་སྟོད་གཡོགས་དང་སྟག་ལྤགས་ཀྱི་ཤམ་ཐབས་གསོལ་
བཞབས་གཡས་བསྐུམ་གཡོན་བརྐྱང་གིས་མེ་དཔུང་འབར་བའི་དབུས་ན་བཞུགས་པ། དེའི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ་ཐུགས་ཀར་ཧཱུཾ་སྔོན་པོས་མཚན་པ། ཐུགས་ཀའི་ཧཱུཾ་ལས་འོད་འཕྲོས་བས་རང་བཞིན་
གྱི་གནས་ནས་འཇམ་མགོན་བླ་མ་ལ་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་གི་ཚོགས་དང་བཅས་པས་བསྐོར་བ་བྫྲས་མཱ་ཛཿ་ས་སྤྱན་དྲངས། ཛཿ་ཧཱུཾ་བཾ་ཧོཿ་ས་གཉིས་སུ་མེད་པར་བསྟིམ་པས་དེ་ཉིད་སྐྱབས་
གནས་ཀུན་འདུས་པའི་བདག་ཉིད་དུ་གྱུར་པར་མོས་ཤིང། ཆུ་གཉིས་ཉེར་སྤྱོད། རོལ་མོ། འདོད་ཡོན་སྣ་ལྔ། བཀྲ་ཤིས་རྫས་རྟགས་ཡན་ལག་བདུན་བསོགས་ཕུལ་རྗེས། གང་གི་བློ་གྲོས་བཟང་པོའི་མཁའ་དབྱིངས་ལ། །ཐམས་ཅད་མཁྱེན་པའི་ཉི་མ་རྟག་

[011A]༄༅། །འཆར་ཞིང། །སྙན་གྲགས་པ་དན་དཀར་པོ་སྲིད་གསུམ་ན་།རབ་མཛེས་སྟོན་པ་ཁྱོད་ལས་གཞན་མ་དམིགས། །མཁྱེན་དང་སྤོབས་པ་འཇམ་དབྱངས་གཞོན་ནུ་བཞིན། །བྱམས་དང་སྙིང་རྗེ་གྲུ་འཛིན་བདག་པོ་
དངོས། །ནུས་མཐུ་གསང་བའི་མཛོད་འཛིན་ཁྲོ་རྒྱལ་ཏེ། །རིགས་གསུམ་ཀུན་འདུས་ཁྱོད་ལ་གསོལ་བ་འདེབས། །ཆུང་འབྲིང་ཆེན་པོའི་སྐྱེས་བུ་གསུམ་གྱི་ལམ། །ཟབ་དང་རྒྱ་ཆེ་ཤིང་རྟ་ཆེན་པོ་ལས་།ཉེར་བརྒྱུད་ཆེ་བ་བཞི་དང་ལྡན་
པའི་སྲོལ། །མ་རྟོགས་པ་དང་ལོག་པར་རྟོག་པའི་དྲི། །ཀུན་བྲལ་སྔོན་མེད་ལེགས་བཤད་པད་དཀར་ཁ། །ཁྱོད་དྲིན་ཉི་མའི་འོད་ཀྱིས་ཕྱེ་བ་ན། །ཉན་བཤད་སྦྲང་རྩི་མྱང་བའི་སྐལ་ལྡན་གྱི་།བུང་བ་དེ་དག་སྨིན་གྲོལ་ལང་ཚོ་རྒྱས། །
འདི་ཕྱིའི་ལེགས་ཚོགས་ཕལ་པའི་རིན་པོ་ཆེ། །ལྟ་ཞོག་རྣམ་གྲོལ་ནོར་བུ་དབང་གི་རྒྱལ། །འདྲེན་མཆོག་རྒྱ་མཚོ་ཉིད་ལ་རག་ལས་ཕྱིར། །བློ་ལྡན་སུ་དག་ཁྱོད་ལ་བརྟེན་མི་བགྱིང། །རྙེད་པར་དཀའ་བ་དལ་དང་འབྱོར་བ་བཅུ། །རབ་
ཚང་དོན་ཆེན་རྟེན་བཟང་རྙེད་དུས་འདིར། །ཁྱོད་གསུང་ཆ་ཤས་ཕྲ་མོ་འཛིན་པའམ། །ཐོས་པ་ཡིས་ཀྱང་དོན་ལྡན་བགྱིད་སྙམ་སེམས། །ཆུ་ལྦུར་བཞིན་དུ་མི་རྟག་འཇིག་སླ་བའི། །རྟེན་འདི་སྟོབས་ལྡན་འཆི་བདག་དགྲ་བོ་ཡིས། །
གཟུང་ཚེ་སྐྱོབ་འོས་མགོན་པོ་གང་ཉིད་དང། །དམ་པའི་ཆོས་གཉིས་ལྷན་ཅིག་འཇིག་རྟེན་དར། །ཁོར་ཡུག་མེ་ལྕེ་འབར་བས་དཀྲིགས་གྱུར་ཅིང། །གཏུམ་དྲག་གཤིན་རྗེས་མནར་བའི་ཚ་དམྱལ་དང། །བུ་ཡུག་དང་འདྲེས་རླུང་གིས་

[011B] །ཤ་རུས་ཚལ་བ་བརྒྱར་གས་གྲང་བའི་དམྱལ་།རྟག་ཏུ་བཀྲེས་སྐོམ་ངལ་བའི་ཡི་དྭགས་དང། །བླུན་རྨོངས་གཞན་དབང་གྱུར་པའི་དུད་འགྲོ་སོགས། །གནས་ངན་གཡང་སར་མངོན་ཕྱོགས་ལུས་ཅན་རྣམས། །སྐྱོབ་ཅིང་
མངོན་མཐོའི་བདེ་ལ་སྦྱོར་བའི་མགོན། །ཚོགས་གཉིས་སྤངས་རྟོགས་མཐར་ཕྱིན་སངས་རྒྱས་དང། །འགོག་ལམ་འཕགས་པའི་མངོན་རྟོགས་དམ་པའི་ཆོས། །རིག་གྲོལ་དགེ་འདུན་དཀོན་ཅོག་མ་ལུས་པ། །འདུས་པའི་བདག་ཉིད་ཁྱོད་
ལས་སུ་ཞིག་རྙེད། །དགེ་དང་མི་དགེའི་འབྲས་བུ་བདེ་སྡུག་ཏུ་།ཡོངས་སྨིན་དཀར་དང་གནག་པའི་ལས་འབྲས་དག་བསམས་ཚེ་སྔོན་ཆད་སྡུག་བསྔལ་རྒྱུ་ཁོ་ན། །བསྒྲུབས་པས་ངན་འགྲོའི་གཡང་དུ་ངེས་པར་ལྟུང། །དེ་ཕྱིར་སྔོན་
བསགས་སྡིག་ལྟུང་འགྱོད་སྡོམ་སོགས། །ཤུགས་དྲག་བཤགས་པའི་སྟོབས་ཀྱིས་ལེགས་སྦྱངས་ཕྱིར། །སྐྱོན་ཟད་ཡོན་ཏན་མ་ལུས་རབ་རྫོགས་པའི། །མགོན་ཁྱོད་ཁོ་ན་རྟེན་དུ་ངེས་པ་ཐོབ། །ངན་སོང་ལྟ་ཅི་མི་ཡི་གནས་ན་
ཡང། །ཕུན་ཚོགས་འབྱོར་པས་དབུལ་བའི་སྡུག་བསྔལ་དང། །དཔལ་ལས་ཉམས་པར་དོགས་དང་བྲལ་བ་དང། །བསྲུང་བའི་སྡུག་བསྔལ་ཡིད་ལ་ལྷག་པར་ལྕི། །ལྷ་ཡི་རྟེན་ཀྱང་འཆི་འཕོ་འོག་ལྟུང་དང། །འདུ་བྱེད་ཕུང་པོའི་
ཁུར་གྱིས་ནོན་པས་ན། །འཇིག་རྟེན་མཆོད་འོས་ཚངས་དབང་སོགས་ལ་ཡང། །བདེ་བའི་གོ་སྐབས་ཆ་ཙམ་ག་ལ་ཞིག་དེ་ལྟར་སྲིད་པའི་དོང་དུ་ཐོག་མེད་ནས། །ཡན་ལག་བཅུ་གཉིས་འཁྲུལ་འཁོར་གཞན་དབང་གིས། །ཟོ་ཁྱུན་

[012A]༄༅། །འཕྱན་བཞིན་གནོད་པ་བརྒྱས་གཙེས་པར། །གཟིགས་ཏེ་འཁོར་བའི་འཆིང་བ་རིང་ནས་བཅད། །རྩ་བ་རབ་བརྟན་ཚུལ་ཁྲིམས་གསེར་གྱི་གཞིར། །ཏིང་འཛིན་རིན་ཆེན་གཞལ་མེད་
ལྷུན་ཆགས་ཡངས། །ཟག་མེད་ཤེས་རབ་སྣང་བ་རྟག་གསལ་དབུས་།ཁྱོད་ཐུགས་ཐར་པའི་བདེ་ལས་མི་གཡོ་བརྙེས། །སྙིང་རྗེ་ལ་སོགས་རྒྱུ་ཚོགས་མ་ཚང་མེད། །འདུས་པའི་རྫིང་བུ་ལས་སྐྱེས་སེམས་བསྐྱེད་ཀྱི། །པད་
དཀར་གཞོན་ནུས་ཁྱོད་ཐུགས་གཏམས་པའི་མཐུར། །རྒྱལ་དང་རྒྱལ་སྲས་སུས་ཀྱང་འགྲན་དུ་མེད། །ངག་གིས་བགྲང་བ་ལས་འདས་བསྐལ་པའི་བར། །སར་གནས་རྒྱལ་སྲས་དཔའ་བོ་ཐམས་ཅད་ཀྱི། །ཕྱིན་དྲུག་སྤྱོད་པ་
གང་ཡིན་ཅི་འདྲ་བ། །བདག་གིར་བཟུང་བའི་སྙིང་སྟོབས་གོ་ཆ་སྲ། །འདུ་བྱེད་བརྒྱད་དང་སེམས་གནས་རྣམ་པ་དགུར། །གོམས་སྟོབས་རླུང་གིས་བྱིང་སོགས་ཉེས་པ་ལྔའི། །སྒྲིབ་གཡོགས་ཆུ་འཛིན་མཐར་བསྐྲད་ཤིན་སྦྱངས་ཀྱི། །
ཁྱོད་ཐུགས་ཞི་གནས་གཡོ་མེད་སྔོ་སངས་མར། །མཐའ་བྲལ་དབུ་མའི་གནས་ལུགས་ཉེར་འཇལ་བའི། །ལྷག་མཐོང་ཉི་མའི་གཟི་བྱིན་ཆེར་འབར་བས། །སྒྲིབ་གཉིས་མུན་པ་མཐའ་དག་དྲུང་ཕྱུང་སྟེ་རྫོགས་པའི་སངས་རྒྱས་ས་
ལ་མངོན་དབང་བསྒྱུར། །མཁོ་པའིདྔོས་པོ་ཐམས་ཅད་ཡོངས་གཏོང་ཞིང། །འཇིག་རྟེན་ཆོས་ཀྱི་ཚུལ་ལུགས་སྙན་པར་སྨྲ། །དོན་སྤྱོད་དོན་དང་མཐུན་པའི་བསྡུ་དངོས་བཞིས། །འགྲོ་ཀུན་བདེ་བ་མཆོག་གི་འགྲོན་དུ་བསུས། །

[012B] །སྦྱོང་བྱད་བསྐྱེད་དང་རྫོགས་པའི་རྣལ་འབྱོར་རིམ། །མཐར་ཕྱིན་ཟུང་འཇུག་ཁ་སྦྱོར་བདུན་ལྡན་གྱི། །རྡོ་རྗེ་འཛིན་པ་ཁྱོད་ལས་གཞན་དུ་མེད། །དེ་ཕྱིར་འཁོར་བའི་གཅོང་རོང་གཏིང་ཟབ་
པར། །ལྷུང་ཞིང་ཉོན་མོངས་སྲིན་བུ་བརྒྱ་ཕྲག་གིས། །ལུས་ཟོས་ངན་སོང་སྡུག་བསྔལ་གནག་དཀའ་བ། །མྱོང་བར་མངོན་དུ་ཕྱོགས་པའི་ཉམ་ཐག་བདག་མགོན་པོ་ཁྱོད་ལ་གཏན་གྱི་སྐྱབས་གསོལ་ན་།སྤྱི་དང་བྱེ་བྲག་
འཁོར་བའི་སྡུག་བསྔལ་མེ། །རབ་བསིལ་ཐུགས་རྗེའི་ཆུ་ཀླུང་ཤུགས་དྲག་གིས། །གཞིལ་ཏེ་བླ་མེད་བདེ་བའི་དགའ་སྟོན་སྩོལ། །མི་རྟག་ལ་སོགས་འདུ་ཤེས་ཡང་དག་དང། །སེམས་བསྐྱེད་ཕྱིན་དྲུག་རིམ་པ་གཉིས་ལ་སོགས། །
མདོ་སྔགས་ས་ལམ་བགེགས་མེད་མཐར་ཕྱིན་ཏེ། །རྫོགས་པའི་སངས་རྒྱས་མྱུར་དུ་འཐོབ་བྱིན་རློབས། །ཞེས་བྱང་ཆུབ་ལམ་གྱི་རིམ་པའི་གནད་མདོར་བསྡུས་དང་སྦྱར་བའི་བསྟོད་པ་འདི་དང། གཞན་ཡང་བསྟོད་པ་དང་གསོལ་འདེབས་ཐུགས་རྗེ་བསྐུལ་
བ་སོགས་བློས་གང་ལྕོགས་བྱ་ཞིང། གཙོ་བོར་མདུན་གྱི་བླ་མ་རིགས་གསུམ་ཀུན་འདུས་ཀྱི་ངོ་བོར་མོས་ཏེ་དམིགས་བརྩེ་མར་ཆིག་སྒྲིལ་དང། དེ་དག་གི་སྐབས་སྐུ་གསུང་ཐུགས་ཀྱི་བྱིན་རླབས་ཞུ་བ་དང་ཏིང་ངེ་འཛིན་གྱི་དབང་བཞི་ལེན་པ་མཇུག་བླ་མ་སྤྱི་གཙུག་ནས་སྤྱན་དྲངས་
སྙིང་གར་པད་མའི་སྟེང་དུ་འབྲལ་བ་མེད་པར་བཞུགས་པར་བསམ་པ་སོགས་ནི་བླ་མའི་ཞལ་དང། རྗེ་ཉིད་ཀྱིས་མཁས་གྲུབ་ཆོས་རྗེར་སྩལ་བའི་བླ་མའི་རྣལ་འབྱོར་གྱི་ཟིན་བྲིས་དང། དམིགས་བརྩེ་མའི་ཊཱིཀྐ་ཚིག་དོན་རབ་གསལ་སོགས་ལས་ཤེས་པར་བྱའོ། །འདིར་འབད་དགེ་

[013A]༄༅། །མཐུས་བདག་གཞན་འགྲོ་བ་ཀུན། །རྒྱལ་བ་གཉིས་པས་རྟག་ཏུ་མི་འབྲལ་བར། །རྗེས་གཟུང་བླང་དོར་གནས་ལ་ཇི་བཞིན་དུ་།ཞུགས་ཏེ་གསང་གསུམ་ཡོན་ཏན་ཀུན་འགྲུབ་ཤོག་ཅེས་འཇམ་
མགོན་བླ་མ་ཙོང་ཁ་པ་ཆེན་པོར་དམིགས་བརྩེ་མའི་སྒོ་ནས་གསོལ་བ་འདེབས་པའི་ཚེ་རྟེན་གསལ་འདེབས་ཀྱི་མངོན་རྟོགས་དང། བྱང་ཆུབ་ལམ་རིམ་གྱི་དོན་དང་འབྲེལ་བའི་བསྟོད་པ་འདི་ལྟ་བུ་དགོས་ཞེས་མཚན་སྒྲོག་མཁན་ཟུར་ཡོན་ཏན་གྲགས་པ་གྲྭ་སློབ་འགས་བསྐུལ་བ་ལྟར་རྒྱལ་བ་གཉིས་པའི་བསྟན་
པ་ལ་དེང་དུས་ཚིག་ཙམ་གྱིས་གུས་པར་སྨྲ་བ་དག་དང་མི་འདྲ་བར་གཏིང་ནས་ཡིད་ཆེས་ཀྱི་དད་པ་ཅུང་ཟད་ཐོབ་པའི་ཤཱ་ཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་དགའ་ལྡན་ཕོ་བྲང་གི་གཟིམས་ཆུང་དགའ་ལྡན་སྣང་གསལ་དུ་སྦྱར་བའི་ཡི་གེ་པ་ནི་དྲུང་ཡིག་ངག་དབང་འཇམ་དབྱངས་སོ།།   ༈    །།
བླ་མའི་རྣལ་འབྱོར་དངོས་གྲུབ་གཏེར་གྱི་སྒྲོམ་བུ་ཞེས་བྱ་བ་བཞུགས།   ༈    །ན་མོ་གུ་རུ་བ་བྷྱ་ཡོན་ཏན་དངོས་གྲུབ་ཀུན་གཞི་བླ་མ་མཆོག་སྟོབས་བཅུའི་སྟོབས་ཀྱིས་བདུད་བཅོམ་བདེ་བར་གཤེགས། །དམ་པའི་ཆོས་དང་ཚོགས་མཆོག་
རིན་ཆེན་གསུམ། །ཡི་དམ་ཆོས་སྐྱོང་རྣམས་ལ་སྐྱབས་སུ་མཆི། །མར་གྱུར་འགྲོ་ལ་བརྩེ་བའི་སྙིང་རྗེ་དང། །དད་སོགས་སེམས་རྟེན་ཉ་ལྕིབས་ཁོག་པ་ལ། །སྨོན་འཇུག་བྱང་ཆུབ་སེམས་ཀྱི་མུ་ཏིག་འཕྲེང་།སེམས་ཅན་
མགུ་བྱེད་སྙིང་གའི་རྒྱན་འཛིན་ཤོག་འགྲོ་རྣམས་བདེ་བ་རྒྱུ་འབྲས་ཀུན་འབྱོར་ཞིང། །དུཿ་ཁ་འཁོར་བའི་ཉེས་རྒྱ་གྲོལ་བ་དང། །ཐོབ་ཟིན་བདེ་བའི་མཛོད་ལ་གནས་བཅས་ཏེ། །བཏང་སྙོམས་ཚད་མེད་ནོར་གྱིས་ཕྱུག་གྱུར་

[013B]ངོ་མཚར་སྲིད་ཞིའི་ཆོས་ཀུན་གདོད་མ་ནས། །སྣང་ཙམ་དོན་དམ་སྤྲོས་བྲལ་བདེ་ཆེན་ངང། །མདུན་དབྱིངས་གདོང་ལྔས་བཏེག་པའི་གསེར་ཁྲིའི་སྟེང། །དར་ཟབ་གདན་དང་པད་དཀར་ཟླ་བ་ལ། །ངོ་བོ་དྲིན་ཆེན་བློ་བཟང་མཚན་ཅན་
ཉིད། །རྣམ་པ་འཇམ་མགོན་བླ་མ་ཙོང་ཁ་པ། །དགྱེས་ཞལ་དཀར་ལ་དམར་མདངས་ཆུ་སྐྱེས་མཆོག་འཛུམ་དབུས་ཚེམས་ཕྲེང་ཟེའུ་འབྲུ་ངོམ་པ་བཞིན། །ཆོས་འཆད་ཕྱག་གི་ཨུཏྤལ་སྔོན་པོ་ནི་།སྙན་ཐད་ཁ་ཕྱེ་བཻ་ཌཱུའི་རྫིང་ངོགས་
སུ། །གླེགས་བམ་ངང་དུར་གཞོན་ནུ་རྩེན་འདྲ་ཞིང། །ཞབས་གཉིས་མི་བསྐྱོད་རྡོ་རྗེའི་སྐྱིལ་ཀྲུང་བཞུགས། །ཡིད་འཕྲོག་ལྟ་ན་སྡུག་ཅིང་སྒེག་འཇོ་ཉམས། །མཚན་གྱི་ཟླ་ག་དྲི་མེད་གསལ་གྱུར་ཅིང་།དཔེ་བྱད་བདུད་རྩིའི་འོད་
ཕུང་ཁོར་ཡུག་ཅན། །མཐོང་ཐོས་དྲན་རེག་ཀུན་དའི་སྙིང་ལ་དཔྱིད། །གང་གི་བདེ་ཆེན་ལོངས་སྤྱོད་ཆོས་འཁོར་ཆེར། །ཡིག་གསུམ་གྱིས་མཚན་ཧཱུཾ་གི་འོད་ཟེར་གྱིས། །རིག་པ་བསླབས་དང་མདོ་སྔགས་ཆོས་ཀྱི་ཚུལ། །སྟོན་མཛད་དངོས་
བརྒྱུད་བླ་མ་དམ་པ་དང། །རྒྱལ་བ་སྲས་བཅས་ཉན་རང་དགེ་འདུན་ཚོགས། །ཡི་དམ་ཆོས་སྲུང་སྐད་ཅིག་སྤྱན་དྲངས་ཏེ། །ཆུ་ལ་ཆུ་བཞག་ལྟ་བུར་གཉིས་སུ་ནི། །མི་དམིགས་དམ་ཚིག་པ་ལ་ཐིམ་པར་གྱུར། །སྙིགས་དུས་འདུལ་དཀའི་
སེམས་ཅན་ཡིད་ཀྱི་རྟ། །རྒྱལ་ཀུན་ཐུགས་རྗེའི་ཞགས་ཀྱིས་མ་ཐུལ་བ། །ཐབས་མཁས་འཕྲིན་ལས་སྲབ་ཀྱིས་ཐར་ལམ་དུ། །ཁ་སྒྱུར་དྲིན་ཆེན་བླ་མར་ཕྱག་འཚལ་ལོ། །ཕྱི་ནང་སྣོད་བཅུད་དཀྱིལ་འཁོར་ཉེར་སྤྱོད་དང། །ལེགས་སྦྱར་

[014A]༄༅། །བདུད་རྩི་གསང་བ་དེ་ཁོ་ནའི། །མཆོད་སྤྲིན་དངོས་བཤམས་ཡིད་ཀྱིས་རབ་སྤྲུལ་ནས། །སྐྱབས་གནས་ཀུན་འདུས་དཔལ་ལྡན་བླ་མར་འབུལ། །ཉོན་མོངས་འདམ་སྐྱེས་སྒོ་གསུམ་པད་མོའི་ནགས་
སྡིག་ལྟུང་བཧྲ་མ་ར་ཡི་མཆུ་སྒྲོས་ཀྱིས། །དམ་ཚིག་སྡོམ་པའི་བཅུད་འཐུང་སྤོན་བསགས་ཀྱི། །ཉེས་རྣམས་མགོན་པོའི་སྤྱན་སྔར་སྟོབས་བཞིས་བཤགས། །སྐྱེ་འཕགས་ཀུན་གྱི་དགེ་ལ་ཡི་རང་ཞིང་།ཟབ་རྒྱས་ཆོས་འཁོར་བསྐོར་
ཕྱིར་བསྐལ་བརྒྱར་བཞུགས། །སྐྱེ་བ་ཀུན་ཏུ་བསགས་པའི་རང་གཞན་དགེ་འགྲོ་རྣམས་བྱང་ཆུབ་འཐོབ་པའི་རྒྱུ་རུ་བསྔོ། །མཐོང་ན་མི་མཐུན་བྲལ་བ་མཚན་དཔེའི་དཔྱིད། །ཡོངས་རྫོགས་བ་སྤུའི་ཁུང་བུ་རེ་རེར་ཡང། །རབ་
འབྱམས་རྒྱལ་བ་སྲས་བཅས་ཀུན་ཚང་བའི། །དཔལ་ལྡན་བླ་མའི་སྐུ་ལ་གསོལ་བ་འདེབས། །ཐོག་མཐའ་བར་དུ་དགེ་བའི་མཁའ་དབྱིངས་ལས། །དམ་ཆོས་ལེགས་བཤད་འགག་མེད་དབྱར་རྔའི་སྒྲ། །སྐལ་བཟང་རྨ་བྱའི་སྙིང་ལ་
སྡུག་པའི་སྨན། །དཔལ་ལྡན་བླ་མའི་གསུང་ལ་གསོལ་བ་འདེབས་།སྣང་ལ་གཤིས་ལུགས་བདེན་པར་མེད་པ་ཡི། །ཇི་ལྟ་ཇི་སྙེད་ཀུན་མཁྱེན་སྔོན་མེད་ཤེལ། །ཆགས་སོགས་ཉེས་པའི་ཚོན་གྱིས་མི་སྒྱུར་བ། །དཔལ་ལྡན་བླ་མའི་ཐུགས་
ལ་གསོལ་བ་འདེབས། །དལ་འབྱོར་གྲུ་ཆེན་འཇིགས་རུང་འཁོར་བའི་མཚོར། །བྱིངས་ཏེ་སྡུག་བསྔལ་གསུམ་གྱིས་རྟག་མནར་བ། །མཐོང་ནས་ཉིན་མཚན་ཀུན་ཏུ་ཐར་འདོད་བློ། །བཅོས་མིན་སྙིང་ལ་སྐྱེ་བའི་བཀའ་དྲིན་སྩོལ། །ཐུབ་

[014B] །སྦྱིན་ཚུལ་བཟོད་བརྩོན་བསམ་གཏན་ཤེས་རབ་ཀྱི། །ཕ་རོལ་ཕྱིན་པས་ས་ལམ་བགྲོད་པ་བཞིན། །ཞུམ་པ་མེད་པར་འཇུག་པའི་བཀའ་དྲིན་སྩོལ། །ལྷ་སྔགས་ཏིང་འཛིན་མཐར་ཕྱིན་ནུས་པ་ཡིས། །མ་
དག་བརྟན་གཡོའི་ཕུང་ཁམས་ལེགས་སྦྱངས་ཏེ། །བདེ་སྟོང་རྫོགས་པའི་རང་རིག་འོག་མིན་མགོན། །ཁ་སྦྱོར་བདུན་ལྡན་འཐོབ་པའི་བཀའ་དྲིན་སྩོལ། །དེ་ལྟར་གསོལ་བཏབ་རྐྱེན་གྱིས་བླ་མ་རྗེའི། །སྐུ་ལས་འོད་ཟེར་དཀར་
དམར་མཐིང་གསུམ་བྱུང། །རང་གི་གནས་གསུམ་ཐིམ་པས་སྒྲིབ་ཚོགས་དག་དབང་བཞིས་བྱིན་རླབས་སྐུ་བཞིའི་ས་བོན་ཐོབས། །དགེ་འདིས་དངོས་གྲུབ་འབྱུང་གནས་བླ་མ་ཡིས། །སྐྱེ་བ་ཀུན་ཏུ་འབྲལ་མེད་རྗེས་འཛིན་
ཅིང། །བསྟན་པ་ཕྱོགས་དུས་ཡོངས་དར་མཁའ་མཉམ་གྱི། །འགྲོ་བས་བྱང་ཆེན་མྱུར་དུ་ཐོབ་གྱུར་ཅིག་ཞེས་པ་འདི་ནི་མཁར་རྡོ་བླ་མ་བློ་བཟང་སྒོམ་ཆུང་རི་ཁྲོད་དབང་པོ་དང་འབྲེལ་བའི་བླ་མའི་རྣལ་འབྱོར་ཞིག་དགོས་ཞེས་བསམ་གཏན་གླིང་གི་རི་ཁྲོད་
པ་རྣམས་ཀྱིས་རྡོར་དྲིལ་དང། རིན་ཆེན་གཉིས་པ་སོགས་བདོག་པ་བསྟབས་ཏེ་བསྐུལ་བའི་ངོར་ཤཱ་ཀྱའི་བཙུན་པ་བློ་བཟང་བསྐལ་བཟང་རྒྱ་མཚོས་གྲུ་འཛིན་གཉིས་པའི་ཕོ་བྲང་དམར་པོ་རིའི་གཟིམས་ཆུང་ཉི་འོད་འཁྱིལ་པར་སྦྱར་བའི་ཡི་གེ་པ་ནི་ངག་དབང་ཡོན་ཏན་འབྱུང་གནས་སོ།།   ༈    །།
བླ་མའི་རྣལ་འབྱོར་ཐར་པའི་གྲུ་གཟིངས་ཞེས་བྱ་བ་བཞུགས།།།རབ་འབྱམས་ཞིང་གི་རྒྱལ་བ་སྲས་དང་བཅས། །ཁྱོད་ཐུགས་བདེ་བ་ཆེན་པོར་ངང་གཅིག་པ། །སྐྱབས་གནས་ཀུན་འདུས་དྲིན་ཅན་བླ་མ་རྗེ། །སྙིང་གའི་བ་༄༅། །མོར་རྟག་ཏུ་དགྱེས་བཞུགས་གསོལ། །འདི་ཕྱིའི་དངོས་གྲུབ་ཡིད་བཞིན་དབང་གི་རྒྱལ། །ལེན་ལ་མཆོག་གསུམ་བྱིན་རླབས་གྲུ་གཟིངས་ཆེ། །མོས་ལྡན་གདུལ་བྱའི་རླུང་ཕྱོགས་དང་
མཐུན་པར། །སྐུལ་བྱེད་བླ་མའི་རྣལ་འབྱོར་དར་ཆེན་གཡོ། །དེ་ལ་འདིར་དངོས་གྲུབ་མ་ལུས་པའི་འབྱུང་གནས་ཟབ་ལམ་བླ་མའི་རྣལ་འབྱོར་ཉམས་སུ་ལེན་པ་ལ། སྔོན་དུ་རང་གཞན་ཐམས་ཅད་ཀྱི་འཁོར་བའི་ངང་ཚུལ་ལས་འཇིགས་ཤིང་སྐྲག་པའི་ངེས་
འབྱུང་དང། །སེམས་ཅན་ཐམས་ཅད་དམར་ཤེས་པས་དྲངས་པའི་སྙིང་རྗེ་ཆེན་པོ་དང། གཞན་དོན་དུ་བྱང་ཆུབ་ཐོབ་པར་དམིགས་པའི་སེམས་བསྐྱེད་སོགས་ཐེག་ཆེན་དུ་འགྲོ་བའི་བྱེད་ཆོས་མེད་དུ་མི་རུང་བ་དག་གིས་རྒྱུད་ལེགས་པར་སྦྱངས་ཏེ་སྐྱབས་འགྲོ་དང་སེམས་བསྐྱད་རྒྱས་བསྡུས་ཅི་རིགས་
དང། ཚད་མེད་བཞི་བསྒོམ་པ་སྔོན་དུ་འགྲོ་བས་འདི་ལྟར་བྱའོ་།ཨོཾ་སྭ་བྷཱ་ཝ་ཤུ་དྡྷཱ་སྲྦ་དྷྲྨཱ་སྭ་བྷཱ་ཝ་ཤུ་དཧོ་ཉ་ཧཾ། ཆོས་ཀུན་མི་དམིགས་སྟོང་པ་ཉིད་ཀྱི་ངང། །མདུན་གྱི་ནམ་མཁར་སེང་གེའི་ཁྲི་ཆེན་པོར། །པད་མ་ཉི་ཟླ་
བརྩེགས་པའི་གདན་གྱི་སྟེང། །སྐྱབས་གནས་ཀུན་འདུས་བསྐལ་བཟང་རྒྱ་མཚོའི་མགོན། །རྣམ་པ་ཆོས་ཀྱི་རྒྱལ་པོ་ཙོང་ཁ་པ་།སྐུ་མདོག་དཀར་དམར་མདངས་ཆགས་ཞི་འཛུམ་ཅན། །རུང་མཐུན་ཆོས་གོས་གསུམ་གྱིས་
མཛེས་པར་ཀླུབས། །གསེར་མདོག་པཎ་ཞྭ་གསོལ་ཞིང་ཕྱག་གཉིས་ཀྱིས། །ཐུགས་ཀར་ཆོས་འཆད་ལས་གྱེས་ཨུ་ཏ་པ་ལ་སྟེང། །ཤེས་རབ་རལ་གྲི་ཤེར་ཕྱིན་གླེགས་བམ་བསྣམས། །ཞབས་གཉིས་རྡོ་རྗེའི་སྐྱིལ་ཀྲུང་

[015B] །གནས་གསུམ་དཀར་དམར་མཐིང་གའི་འབྲུ་གསུམ་མཚན། །ཧཱུཾ་ལས་འོད་འཕྲོས་དག་དང་མ་དག་པའི། །སྣ་ཚོགས་ཕྱོགས་བཅུའི་ཞིང་ནས་བླ་མ་དང། །ཡི་དམ་རྒྱལ་བ་སྲས་བཅས་སྲུང་མའི་ཚོགས། །
མ་ལུས་སྤྱན་དྲངས་དེ་ལ་ཐིམ་པར་གྱུར། །ཡན་ལག་བདུན་པ་ནི་མཁའ་ཁྱབ་སྤྲོས་དང་བྲལ་བ་ཆོས་ཀྱི་སྐུ། །དབྱེར་མེད་འཇའ་ལུས་རྡོ་རྗེ་ལོངས་སྤྱོད་རྫོགས། །གང་འདུལ་སྤྲུལ་པའི་གར་མཛད་དྲིན་ཅན་རྗེ། །སྐྱབས་ཀུན་
འདུས་པའི་ངོ་བོར་ཕྱག་འཚལ་ལོ། །གཟུགས་མཛེས་འཇོ་སྒེག་དར་བའི་ལང་ཚོ་མ། །སྣ་ཚོགས་མཆོད་པའི་བྱེ་བྲག་ཐོགས་པ་ནི་།མཆོད་ཡོན་ཞབས་བསིལ་མེ་ཏོག་བདུག་སྤོས་དང། །སྣང་གསལ་དྲི་ཆབ་ཞལ་
ཟས་རོལ་མོར་བཅས། །མཛེས་ཤིང་ཡིད་འོང་ཇི་སྙེད་གཟུགས་མཆོག་དང། །སྙན་འཇེབས་སྒྲ་དབྱངས་དྲི་ཞིམ་ངད་པ་འཐུལ། །རོ་བདའི་ཟས་མཆོག་རེག་བྱ་མཆོག་ལ་སོགས། །རྣམ་ལྔ་འདོད་པའི་ཡོན་ཏན་མ་ལུས་འབུལ། །
རི་རབ་གླིང་དང་གླིང་ཕྲན་ལྷ་ཡི་གནས། །རིན་ཆེན་རི་བོ་ཀོ་བི་ད་རའི་ཤིང། །འདོད་འཇོའི་བ་མོ་མ་རྨོས་མ་བཏབ་འབྲས་།ཁུར་དུ་ལྕི་བའི་སྙེ་མ་གཡུར་དུ་ཟ། །མི་དབང་ལ་འོད་སྣ་བདུན་རིན་ཆེན་དང། །ཉེ་བའི་སྣ་བདུན་གཏེར་
གྱི་བུམ་པ་བཟང། །ཉི་མ་ཟླ་བ་བཀྲ་ཤིས་རྟགས་རྫས་བརྒྱད་།ཚད་སྐྱོབ་གདུགས་དང་རྒྱལ་བའི་མཚན་མ་བསྒྲེང། །སྲིད་གསུམ་འགྲོ་བའི་ལེགས་བྱས་བྱེད་པ་ཡིས། །ཉེར་བསྐྲུན་བཀོད་པ་མཐའ་ཡས་སེམས་དཔའ་ཆེའི། །

[016A]༄༅། །ཏིང་འཛིན་ཀུན་ཏུ་བཟང་པོའི་མཆོད་པའི་སྤྲིན། །ཇི་སྙེད་བློ་ཡིས་བླངས་ཏེ་འབུལ་བར་བགྱི། །བདག་སོགས་རྣམས་ཀྱིས་ཚེ་རབས་ཐོག་མེད་ནས། །བསགས་པའི་སྡིག་དང་ལྟུང་བ་མ་ལུས་པ། །
འགྱོད་སེམས་དྲག་པོས་མི་འཆབ་འཐོལ་བཤགས་ཤིང། །བག་ཡོད་དྲན་ཤེས་བརྟན་པོས་སྡོམ་པར་བགྱི། །བདག་གཞན་སྐྱེ་འཕགས་རྣམས་ཀྱིས་དུས་གསུམ་དུ། །བསགས་པའི་ལེགས་པར་སྤྱད་པ་ཇི་སྙེད་ལ་།མངོན་
རློམ་ཉོན་མོངས་ཅན་གྱི་སེམས་སྤངས་ནས། །བསམ་པ་ཐག་པས་རྗེས་སུ་ཡི་རང་ངོ། །ཕྱོགས་བཅུར་བཞུགས་པའི་རྒྱལ་བ་སྲས་བཅས་རྣམས། །གང་འཚམ་ཆོས་ཆར་འཇོ་བས་འགྲོ་བའི་རྒྱུད་།གནས་སྐབས་མཐར་
ཐུག་དོན་གཉིས་ས་མོས་ཁ། །བཞད་ཕྱིར་ཆོས་འཁོར་རྒྱུན་ཆད་མེད་སྐོར་གསོལ། །འགྲོ་བའི་མགོན་པོ་གང་དག་མྱ་ངན་ལས། །འདའ་བར་སྟོན་བཞེད་ཇི་སྙེད་མཆིས་པ་ཀུན། །ཕན་དང་བདེ་པའི་དཔལ་ཡོན་རྒྱས་པའི་
ཕྱིར། །བསྐལ་པ་རྒྱ་མཚོའི་བར་དུ་བཞུགས་སུ་གསོལ། །བདག་དང་གཞན་གྱིས་དུས་གསུམ་བསགས་པ་ཡི། །དགེ་ཚོགས་ཇི་སྙེད་མཆིས་པས་བྱང་ཆུབ་ཆེ། །འགྲོ་བ་ཀུན་གྱི་དོན་སླད་མྱུར་འགྲུབ་སྟེ། །མར་གྱུར་
སེམས་ཅན་མཐའ་དག་སྒྲོལ་བྱིན་རློབས། །མངོན་མཐོ་ངེས་ལེགས་བསམ་འཕེལ་ཡིད་བཞིན་ནོར། །མ་ལུས་འབྱུང་གནས་ཟབ་རྒྱས་ཡོན་ཏན་གཏེར། །རྒྱལ་བ་རྒྱ་མཚོ་དྲིན་ཅན་ཆོས་ཀྱི་རྗེ། །བླ་མ་རིན་པོ་ཆེ་ལ་གསོལ་བ་

[016B] །བྱང་ཆུབ་སེམས་ཀྱི་རྩ་བརྟན་བསླབ་གསུམ་གྱི་།སྡོང་པོ་རབ་རྒྱས་ཕྱིན་དྲུག་ཡལ་ག་གཡོ། །བསྡུ་བཞིའི་འབྲས་དུད་སྔོན་མེད་དཔག་བསམ་དབང། །བླ་མ་རིན་པོ་ཆེ་ལ་གསོལ་བ་འདེབས། །མི་ཤིགས་རྣམ་པར་དག་པ་
གཟུགས་ཀྱི་སྐུ། །འོད་གསལ་ལྷན་སྐྱེས་བདེ་བ་ཆེན་པོའི་དཔྱིད་།ཟུང་འཇུག་ཁ་སྦྱོར་བདུན་ལྡན་རྡོ་རྗེ་སེམས། །བླ་མ་རིན་པོ་ཆེ་ལ་གསོལ་བ་འདེབས། །ཡིད་བཞིན་ནོར་ལས་རྙེད་དཀའ་དལ་འབྱོར་འདི། །མི་རྟག་ཆུ་ཝུར་བཞིན་
དུ་འཇིག་སླ་བས། །རྟག་འཛིན་འཆི་བདག་དགྲ་བོའི་གཡུལ་ངོ་ལས། །ཐར་པའི་སྙིང་པོ་ལོན་པར་བྱིན་གྱིས་རློབས། །དབང་མེད་ལས་ངན་གཤེད་མས་མདུན་ནས་འཁྲིད། །ཉོན་མོངས་སྲུང་མ་གཏུམ་པོས་རྒྱབ་ནས་དེད། །
འཇིགས་རུང་ངན་འགྲོའི་བཙོན་རར་འཁྲིད་པའི་ཚེ། །ཐུགས་རྗེའི་ཕྱག་གིས་ཉེ་བར་བཟུང་དུ་གསོལ། །བརྒྱལ་དཀའ་སྲིད་པའི་རྒྱ་མཚོ་ཆེན་པོ་འདིར། །སྡུག་བསྔལ་གསུམ་གྱི་འཛིན་ཁྲིའི་སོ་རྣོན་པོས། །རྟག་བཏབ་བདེ་བའི་
སྐབས་མེད་རྨོངས་པ་བདག་འཇིགས་རུང་འཁྲུལ་འཁོར་ཀློང་ལས་དྲང་དུ་གསོལ། །བདག་ཉིད་གཅེས་པར་བསྐྱངས་པའི་དྲིན་ཅན་མ་།ནམ་མཁའི་མཐའ་དང་མཉམ་པ་ཇི་སྙེད་ལ། །བྱམས་དང་སྙིང་རྗེས་ཕན་པ་སྒྲུབ་པའི་
སླད། །བྱང་ཆུབ་དོན་གཉེར་སྐྱེ་བར་བྱིན་གྱིས་རློབས། །གོ་འཕང་དེ་ཉིད་འཐོབ་སླད་རྒྱལ་སྲས་སྤྱོད། །ཕྱིན་དྲུག་ཐབས་ཤེས་ཟུང་དུ་འབྲེལ་བའི་ལམ་སྤྱི་དང་ཁྱད་པར་བླ་མེད་རྡོ་རྗེའི་ཐེག་བརྩོན་པ་དྲག་པོས་ཉམས་

[017A]༄༅། །སུ་ལེན་བྱིན་རློབས། །དེ་ཡི་མཐུ་ལས་ཁ་སྦྱོར་བདུན་ལྡན་མགོན། །ཟུང་འཇུག་རྡོ་རྗེ་འཆང་དབང་མྱུར་འགྲུབ་སྟེ་།མཐའ་ཀླས་ཡིད་ཅན་ཀུན་ཀྱང་རྣམ་འདྲེན་སར། །འཁྲིང་པའི་དེད་དཔོན་
ཉིད་དུ་བདག་གྱུར་ཅིག་ཅེས་པ་དང། གཞན་ཡང། བློ་བཟང་བསྟན་པའི་གདུགས་དཀར་ས་གསུམ་བླར། །བསྒྲེང་འདོད་ལྷག་བསམ་ཆེས་དཀར་བསྐལ་བཟང་འགྲོ། །འདྲེན་མཛད་རྒྱ་མཚོའི་བླ་མ་སྐྱབས་གནས་ཀུན། །འདུས་ཞལ་
དྲིན་ཅན་རྗེ་ལ་གསོལ་བ་འདེབས། །ཞེས་པ་སོགས་ཅི་ཙམ་འདོད་པའི་གསོལ་འདེབས་མཐར། །སྐྱབས་གནས་ཀུན་འདུས་དྲིན་ཅན་རྩ་བའི་བླ་མ་རིན་པོ་ཆེ་ལ་གསོལ་བ་འདེབས་སོ། །བདག་གི་ལུས་ངག་ཡིད་གསུམ་བྱིན་གྱིས་རློབ་ཏུ་
གསོལ། །ངེས་པར་འབྱུང་བའི་བསམ་བ་བཅོས་མ་མ་ཡིན་པས་དྲངས་ཏེ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་མཐའ་བྲལ་དབུ་མའི་ལྟ་བ་ཕྱིན་དྲུག་གི་སྤྱོད་པ་སྤྱི་དང། །རྡོ་རྗེ་ཐེག་པའི་རིམ་གཉིས་ཀྱི་རྣལ་འབྱོར་ཟབ་མ་
ཉམས་སུ་ལེན་ནུས་པར་བྱིན་གྱིས་རློབ་ཏུ་གསོལ། ཚེ་རབས་ཐམས་ཅད་དུ་འཕགས་པ་གྲུ་འཛིན་གྱི་བདག་པོས་ཐེག་པའི་ཆེན་པོའི་དགེ་བའི་བཤེས་གཉེན་མཛད་དེ་འགྲོ་བ་ཐམས་ཅད་སྒྲོལ་བའི་དེད་དཔོན་ཆེན་པོར་འགྱུར་བར་
བྱིན་གྱིས་རློབ་ཏུ་གསོལ། །ཞེས་གསོལ་བ་བཏབ་པས་བླ་མའི་སྤྱི་བོའི་ཨོཾ་ལས་སྐུ་ཡི་ཡོན་ཏན་ཐམས་ཅད་ཀྱི་ངོ་བོ་འོད་ཟེར་དཀར་པོ་འཕྲོས། རང་གི་སྤྱི་བོར་ཐིམ་པས་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་

[017B]བུམ་པའི་དབང་ཐོབ་འབྲས་བུ་སྤྲུལ་སྐུ་འགྲུབ་པའི་ནུས་པ་ཁྱད་པ་ཅན་ཐོབ་པར་གྱུར། །ཡང་སྔར་བཞིན་གསོལ་བ་བཏབ་པས། བླ་མའི་མགྲིན་པའི་ཨཱལས་གསུང་གི་ཡོན་ཏན་ཐམས་ཅད་ཀྱི་ངོ་བོ་འོད་ཟེར་དམར་པོ་འཕྲོས། རང་གི་
མགྲིན་པར་ཐིམ་པས་ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་དག་གསང་བའི་དབང་ཐོང། འབྲས་བུ་ལོངས་སྐུ་འགྲུབ་པའི་ནུས་པ་ཁྱད་པར་ཅན་ཐོབ་པར་གྱུར། །ཡང་སྔར་བཞིན་གསོལ་བ་བཏབ་པས། བླ་མའི་ཐུགས་ཀའི་ཧཱུཾ་ལས་
ཐུགས་ཀྱི་ཡོན་ཏན་ཐམས་ཅད་ཀྱི་ངོ་བོ་འོད་ཟེར་སྔོན་པོ་འཕྲོས། །རང་གི་སྙིང་གར་ཐིམ་པས་ཡིད་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དག་ཤེས་རབ་ཡེ་ཤེས་ཀྱི་དབང་ཐོབ། །འབྲས་བུ་ཆོས་སྐུ་འགྲུབ་པའི་ནུས་པ་ཁྱད་པར་ཅན་
ཐོབ་པར་གྱུར། །ཡང་སྔར་བཞིན་གསོལ་བ་བཏབ་བས། བླ་མའི་གནས་གསུམ་གྱི་ཡི་གེ་གསུམ་ལས། འོད་ཟེར་དཀར་དམར་མཐིང་གསུམ་འཕྲོས། རང་གི་གནས་གསུམ་དུ་ཐིམ་པས་སྒོ་གསུམ་གྱིས་བསགས་པའི་སྡིག་སྒྲིབ་ཐམས་ཅད་
དག་ཚིག་དབང་རིན་པོ་ཆེ་ཐོབ། འབྲས་བུ་ཟུང་འཇུག་རྡོ་རྗེ་འཆང་གི་གོ་འཕང་འགྲུབ་པའི་ནུས་པ་ཁྱད་པར་ཅན་ཐོབ་པར་མོས་རྗེས། དཔལ་ལྡན་རྩ་བའི་བླ་མ་རིན་པོ་ཆེ། །ཞེས་སོགས་ཀྱིས་རྩེ་གཅིག་གསོལ་བ་བཏབ་པས་བླ་མ་དགྱེས་བཞིན་དུ་སྤྱི་
གཙུག་ནས་བྱོན། འོང་དུ་ཞུ་ནས་སྙིང་གར་ཐིམ་པས་རང་གི་སེམས་བས་རོ་གཅིག་ཏུ་གྱུར་པར་མོས་ལ། རྗེས་བསྔོ་བ། སྨོན་ལམ་དེ་ཁོ་ན་ཉིད་ཀྱི་རྒྱས་འདེབས་པ་སོགས་དགེ་བ་རྒྱ་ཆེར་སྤེལ་བའི་ཐབས་བླ་ན་མེད་པ་དག་གིས་བརྒྱན་པར་བྱའོ། །དེ་ལྟར་ངེད་རང་ལ་བརྟེན་པའི་བླ་མའི་རྣལ་འབྱོར་

[018A]༄༅། །ཐར་བའི་གྲུ་གཟིངས་ཞེས་བྱ་བ་འདི། བདག་ཉིད་ལ་གཞན་བྱིན་གྱིས་རློབས་པ་སོགས་ནམ་མཁའི་པད་མོ་དང་མཚུངས་མོད་ཀྱང། མོས་ལྡན་རྣམས་ཀྱིས་བླ་མ་དམན་པའང་སྐྱབས་གནས་ཀུན་འདུས་སུ་བལྟ་བར་གསུངས་པ་ལྟར། ཉེ་ཆར་མི་ཉག་
སྐུ་སྐྱེ་སངས་རྒྱས་རིན་ཆེན་གྱིས་འདི་ལྟ་བུ་དགོས་ཞེས་ནན་བསྐྱེད་དེ་བསྐུལ་བ་ལྟར་ཤཱ་ཀྱའི་དགེ་སློང་ལྷུ་སུ་ཀུ་བ་བློ་བཟང་བསྐལ་བཟང་རྒྱ་མཚོས་གཡར་ཁྲལ་དུ་སྦྱར་བའི་ཡི་གེ་པ་ནི་དྲུང་ཡིག་ཚངས་སྐྱེས་བློ་ལྡན་ནོ།།    ༈    །།བླ་མ་མཆོད་པའི་ཆོ་ག་ལེགས་
ཚོགས་བདུད་རྩིའི་ཆར་འབེབས་ཞེས་བྱ་བ་བཞུགས་སོ། །ཨོཾ་སཱ་སྟི། ནམ་ཡང་མི་གཡོ་མཁའ་ལྟར་དག་པའི་ངང། །ཆོས་དབྱིངས་བདེ་བ་ཆེན་པོ་དབྱེར་མེད་སྐུ། །ཁྱབ་བདག་དཔལ་ལྡན་རྡོ་རྗེ་སློབ་དཔོན་ཆེར། །དེས་རྙེད་གུས་
བ་ཆེན་པོས་ཕྱག་འཚལ་ལོ། །བློ་ཆེན་འཇམ་དཔལ་རྡོ་རྗེ་དུས་ཀྱི་མཐར། །བཟང་པོའི་གར་མཛད་སྙན་པར་རབ་གྲགས་པའི་།དངོས་བརྒྱུད་ཡོངས་འཛིན་རྣམ་ཐར་ཡིད་ཀྱི་ངོས། །ཤར་བས་དད་པའི་སྦུ་ལོང་ཆེས་ཆེར་ལྡང། །
དངོས་གྲུབ་རྩ་བ་ཐེག་མཆོག་བཤེས་གཉེན་ཆེའི། །ཐུགས་རྗེ་ཆུ་འཛིན་སྟུག་པོར་འཁྲིགས་པ་ལས། །ལེགས་ཚོགས་བདུད་རྩིའི་སྦྲང་ཆར་ཆད་མེད་དུ། །འབེབས་པའི་བྱེད་པོ་རབ་གསལ་འདིར་བཤད་བྱ། །དེ་ཡང་རྒྱལ་བས་ཕ་
རོལ་ཏུ་ཕྱིན་པའི་ཐེག་པར་ལམ་སྟོན་བཤེས་གཉེན་དམ་པ་འབད་པས་བཙལ་ཞིང་བསྟེན་དགོས་པ་དང། དེ་ཉིད་ཡོན་ཏན་གྱི་གཞི་རྟེན་མཆོག་ཏུ་རྒྱ་ཆེར་བསྔགས་ཤིང། དེ་བས་ཀྱང་ཁྱད་པར་དུ་གསང་སྔགས་རྡོ་རྗེ་ཐེག་པར་སློབ་དཔོན་སངས་རྒྱས་ཀུན་ལས་ལྷག་པར་བལྟ་ཞིང། ཚུལ་བཞིན་བསྟེན་

[018B]སྒྲུབ་དགོས་པས། བླ་མ་མཆོད་པའི་ཚུལ་ཉམས་སུ་བླང་བ་ལ་སྐྱབས་སེམས་ཆེད་མེད་བསྒོམ་པ་སྔོན་དུ་བཏང། །རང་བླ་མེད་ཀྱི་ཡི་དམ་གང་ཡང་རུང་བའི་རྣལ་འབྱོར་རྒྱས་བསྡུས་ཅི་རིགས་ཞིག་གི་ངང་ནས་སྐུ་ལས་འོད་ཟེར་འཕྲོས་སྣོད་བཅུད་
ཀྱི་མ་དག་པ་ཐམས་ཅད་སྦྱངས། སྣོད་ཐམས་ཅད་གཞལ་ཡས་ཁང་དང་བཅུད་ཐམས་ཅད་ལྷ་དང་ལྷ་མོའི་རྣམ་རོལ་གྱི་དག་པ་རབ་འབྱམས་འབའ་ཞིག་ཏུ་གྱུར་པར་བསམས་ལ། ནང་མཆོད་མཆོད་གཏོར་བླ་མེད་ཀྱི་གཞུང་བཞིན་བརླབ། དངོས་གཞི་ནི། ཨོཾ་སཱ་བྷཱ་ཝའི་སྔགས་བརྗོད་
ཆོས་ཀུན་གདོང་ནས་སྤྲོས་པས་དབེན་པ་བདེ་སྟོང་ཟུང་འཇུག་མཁའ་དབྱིངས་སུ། །དཔག་བསམ་འཁྲི་ཤིང་ཡལ་ག་ཕྱོགས་ཡངས་མེ་ཏོག་འབྲས་བུ་ལྡེམ་པའི་དཀྱིལ། །རིན་ཆེན་འོད་འབར་གདོང་ལྔའི་ཁྲི་སྟེང་པད་དཀར་ཉི་
ཟླ་བརྩེགས་པའི་དབུས། །ཁྱབ་བདག་དཔལ་ལྡན་སངས་རྒྱས་འདུས་ཞལ་དྲིན་ཅན་རྩ་བའི་བླ་མ་གང། །རྣམ་པ་དགེ་སློང་ཚུལ་བཟུང་དཀར་དམར་མདངས་ཆགས་གསེར་མདོག་པཎ་ཞྭ་གསོལ། །ཆོས་གོས་གསུམ་དང་ཟ་འོག་
བེར་ཀླུབས་ཕྱག་གཡས་པད་དཀར་ཡུ་བ་བཟུང། །གཡོན་པ་ལམ་སྟོན་གླེགས་བམ་བསྣམས་ཤིང་སྐྱིལ་ཀྲུང་ཚུལ་བཞུགས་མཚན་དཔེ་འབར། །ཐུགས་ཀར་པད་ཟླའི་གདན་སྟེང་རྡོ་རྗེ་འཆང་དབང་ཡུམ་དང་དགྱེས་པས་རོལ། །
ཡེ་ཤེས་ལྔ་རྫོགས་འོད་ལྔའི་ཟེར་འཕྲེང་མུ་མེད་ཀུན་གསལ་ཕ་མཐར་འཕྲོ། །དེ་ཡི་ཕུང་པོ་བདེ་གཤེགས་རིགས་ལྔ་ཁམས་བཞི་སྤྱན་སོགས་ལྷ་མོ་བཞི། །ཡུལ་ལྔ་རྡོ་རྗེ་མ་དངོས་ཚིགས་དང་རྩ་རྒྱུས་སྐྱེ་མཆེད་སེམས་དཔའ་

[019A]༄༅། །བརྒྱད། །ཡན་ལག་ཁྲོ་བོ་སྐུ་ཡི་འཁོར་ལོ་གཅིག་ལས་དུ་མའི་རྣམ་རོལ་ཅན། །སྟེང་འོག་མཐའ་བསྐོར་དངོས་བརྒྱུད་བླ་མ་བགྲང་ཡས་དཀྱིལ་འཁོར་རབ་འབྱམས་ལྷ། །ཕྱོགས་བཅུའི་བདེ་
གཤེགས་བྱང་ཆུབ་སེམས་དཔའ་གསུང་སྐྱེས་རང་རྒྱལ་སློབ་མི་སློབ། །དཔའ་བོ་མཁའ་འགྲོ་བསྟན་སྲུང་རྒྱ་མཚོས་བསྐོར་བའི་གནས་གསུམ་ཡི་གེས་མཚན། །ཧཱུཾ་ལས་འཕྲོས་པའི་འོད་ཟེར་ལྕགས་ཀྱུས་ཡེ་ཤེས་པ་རྣམས་སྤྱན་
དྲངས་གྱུར། །འོད་གསལ་ཆོས་སྐུ་ལྷུན་གྲུབ་ཕོ་བྲང་ནས། །མེ་ལོང་གཟུགས་བཞིན་གར་དམིགས་སྣང་བ་ཅན། །དྲིན་ཅན་བླ་མ་སྐྱབས་གནས་མ་ལུས་པ། །འཁོར་དང་བཅས་ཏེ་གནས་འདིར་གཤེགས་སུ་གསོལ། །ཛཿ་
ཧཱུཾ་བཾ་ཧོཿ་གཉིས་སུ་མེད་པར་བཞུགས་པར་གྱུར། །བླ་མ་དེ་ཉིད་སྐྱབས་གནས་ཀུན་འདུས་ཀྱི་བདག་ཉིད་ཆེན་པོར་བསམ། ཡན་ལག་བདུན་པའི་ཐོག་མར་ཕྱག་འཚལ་བའི་ཡན་ལག་ནི། གང་ཐུགས་སྒྲིབ་གཉིས་སྤངས་
པའི་ལྷ་ལམ་ཁྱོན། །སྣ་ཚོགས་སྒྱུ་འཕྲུལ་དྲ་བས་དབང་གཞུ་ལྟར། །ཡིད་འོང་ཕན་བདེ་མ་ལུས་འབྱུང་བའི་གནས། །སྐྱབས་གཅིག་རྗེ་བཙུན་བླ་མར་ཕྱག་འཚལ་ལོ། །ཡན་ལག་གཉིས་པ་མཆོད་པ་ལ། མཎ་ཌལ་རྒྱས་བསྡུས་ཅི་རིགས་
ཤིག་གི་རྗེས་ཆུ་བཞི་འདུལ་བ་ནི། འདབ་སྟོང་ཚར་དུ་དངར་བའི་གསེར་གྱི་སྣོད། །ཡོལ་མེད་རླབས་ཕྲེང་གཡོ་བའི་ལྷ་ཆུའི་རྒྱུན། །དྲི་བཟང་ངད་ལྡང་མཆོད་ཡོན་བཤམས་པ་འདི། །སྐྱབས་གཅིག་བླ་མ་མཆོག་ལ་འབུལ་

[019B] །ཨོཾ་ར་ཏྞ་གུ་རུ་སྲྦ་བུ་དྡྷ་བོ་དཧི་ས་ཏྭ་ས་པ་རི་ཝཱ་ར་ཨ་རྒྷཾ་པྲ་ཏཱི་ཙ་ཚ་ཡེ་སྭ་ཧཱ། དེ་བཞིན་མཆོད་ཡོན་གྱི་གནས་སུ་ཞབས་བསིལ། །ཞབ་བསིལ། །བསང་གཏོར་ཞེས་དང། ཨ་རྒྷཾ་གྱི་གནས་སུ་པཱ་ཌ་ཡཾ། ཨ་ཉ་ཙ་མཱ་ནཱཾ་པྲོ་ཀ་ཥཱ་ཎཾ། ཞེས་བསྒྱུར། ཉེར་སྤྱོད་
རོལ་མོ་འབུལ་བ་ནི། འདབ་མ་བརྒྱར་གྲོལ་པད་མ་ཨུ་ཏྤལ། །མ་ནྡ་ར་སོགས་ལྷ་དང་མི་ཡི་རྫས། །ཁ་དོག་རྣམ་བཀྲ་མཆོད་འོས་མེ་ཏོག་ཚོགས། །གུས་པས་འབུལ་ལོ་མཆོག་ཐུན་དངོས་གྲུབ་སྩོལ། །ཨོཾ་ར་ཏན་གུ་རུ་སྲྦ་བུ་དྡྷ་བོ་དཧི་ས་ཏྭ་
ས་པ་རི་ཝཱ་ར་པུ་ཥྤེ་པྲ་ཏཱི་ཙྪ་ཡེ་སཱ་ཧཱ། ཙྣ་དན་ཨ་ཀ་རུ་སོགས་དྲི་བཟང་སྤོས། །རབ་འབར་མེ་ཡིས་བསྲེགས་ལས་འཕྱུར་བའི་དུད། །དབྱར་དུས་ཆུ་འཛིན་རྗེས་འགྲོ་བ་དུག་པ་འདི། །གུས་པས་འབུལ་ལོ་མཆོག་ཐུན་དངོས་གྲུབ་
སྩོལ། །ཨོཾ་ར་ཏྣ་གུ་རུ་སྲྦ་བུ་དྡྷ་བོ་དཧི་ས་ཏྭ་ས་པ་རི་ཝཱ་ར་དྷཱུ་པེ་པྲ་ཏཱི་ཙ་ཚ་ཡེ་སཱ་ཧཱ། རིན་ཆེན་སྣོད་དུ་རྩི་བཅུད་འབྲུ་མར་རྒྱུན། །སྙིང་པོར་སྦར་བའི་སྣང་གསལ་སྒྲོན་མེ་དང། །ཉི་ཟླ་ནོར་བུ་འོད་ཟེར་བཞད་པའི་ཚོགས། །གུས་པས་འབུལ་
ལོ་མཆོག་ཐུན་དངོས་གྲུབ་སྩོལ། །ཨོཾ་ར་ཏྣ་གུ་རུ་སྲྦ་བུ་དྡྷ་བོ་དཧི་ས་ཏྭ་ས་པ་རི་ཝཱ་ར་ཨཱ་ལོ་ཀེ་པྲ་ཏཱི་ཙྪ་ཡེ་སཱ་ཧཱ། སྟོང་གསུམ་ལྟར་ཡང་རིན་ཆེན་སྣོད་རྣམས་སུ། །ཚ་བའི་གདུང་སེལ་བཟང་པོའི་ངད་ལྡན་སྨན། །བཀོས་པའི་
དྲི་ཆབ་ཆལ་ཆིལ་རླབས་གཡོ་བ། །གུས་པས་འབུལ་ལོ་མཆོག་ཐུན་དངོས་གྲུབ་སྩོལ། །ཨོཾ་ར་ཏྣ་གུ་རུ་སྲྦ་བུ་དྡྷ་བོ་དཧི་ས་ཏྭ་ས་པ་རི་ཝཱ་ར་ག་དཧེ་པྲ་ཏཱི་ཙྪ་ཡེ་སཱ་ཧཱ། རོ་བརྒྱའི་དཔལ་འཛིན་ལྷ་དང་མི་ཡི་ཟས། །ལྷུན་པོ་ལྟང་༄༅། །སྤུངས་ཞིམ་དགུའི་བཏུང་བ་རྣམས། །གཙང་སྦྱར་རིན་ཆེན་སྣོད་དུ་བསྐྱིལ་བའི་ཚོགས། །གུས་པས་འབུལ་ལོ་མཆོག་ཐུན་དངོས་གྲུབ་སྩོལ། །ཨོཾ་རཏྣ་གུ་རུ་སྲྦ་བུད་དྷ་བོ་དཧི་ས་ཏྭ་ས་པ་རི་
ཝཱ་ར་ནཻ་ཝི་དྱ་པྲ་ཏཱི་ཙྪ་ཡེ་སཱ་ཧཱ། །དེས་པ་བདུན་ལྡན་གླུ་དབྱངས་ང་རོ་དང། །སིལ་སྙན་ཕེབ་རྡོབ་པི་ཝཾ་གླིང་བུ་སོགས། །སྣ་ཚོགས་རྣ་བའི་དཔྱིད་གྱུར་རོལ་མོ་རྣམས། །གུས་པས་འབུལ་ལོ་མཆོག་ཐུན་དངོས་གྲུབ་སྩོལ་
ཨོཾ་རཏྣ་གུ་རུ་སྲྦ་བུད་དྷ་བོ་དཧི་ས་ཏྭ་ས་པ་རི་ཝཱ་ར་ཤཔྡ་པྲ་ཏཱི་ཙྪ་ཡེ་སཱ་ཧཱ། འདོད་ཡོན་ལྔ་འབུལ་བ་ནི་དབང་པོའི་ཡུལ་དུ་གང་ཤར་སྣང་བ་ཀུན། །རྨད་བྱུང་གཟུགས་དང་ལང་ཚོའི་དཔལ་ཡོན་ཅན། །འཁྲི་ཤིང་ལྟ་བུར་ལུས་
ཕྲ་འཇོ་སྒེག་མ། །དྲུག་ལྡན་གླུ་ལེན་སྣ་ཚོགས་རོལ་མོ་བརྡུང་།ལུས་དང་ཁ་ནས་ག་བུར་དྲི་བཟང་འཐུལ། །མ་མཆུའི་རོ་མངར་འཇམ་མཉེན་རེག་བྱ་ཡིས། །ལུས་སེམས་བདེ་སྟོང་འདོད་ཡོན་ལྷ་མོའི་ཚོགས། །ནམ་མཁའ་གང་
བར་བསྒོམས་ཏེ་འབུལ་བར་བགྱི། །ཨོཾ་རཏྣ་གུ་རུ་སྲྦ་བུད་དྷ་བོ་དཧི་ས་ཏྭ་ས་པ་རི་ཝཱ་ར་ཀ་མགུ་ཎ་ཕྲ་ཏཱི་ཙྪ་ཡེ་སཱ་ཧཱ་གཞན་ཡང་མཆོད་པའི་བྱེ་བྲག་འབུལ་པ་ནི། ཕྱོགས་བཅུའི་ཞིང་ན་བདག་པོས་མ་བཟུང་བའི། །ཆུ་གཙང་
སྨན་གྱི་རི་བོ་ཡིད་དུ་འོང། །ནགས་ཚལ་ཕྲེང་བ་རིན་ཆེན་མེ་ཏོག་རྒྱན། །བཀོད་པས་ཁྱད་པར་མཛེས་པ་རྣམས་ཀྱང་འབུལ། །ལྷ་སོགས་འགྲོ་བའི་ལེགས་བྱས་མཐུ་སྨིན་པས། །བདག་ཏུ་བཟུང་བའི་སྣོད་བདུད་འབྱོར་པ་

[020B] །བློ་ཡིས་བླངས་ནས་ཐུགས་རྗེའི་གཏེར་ཆེན་ལ། །འབུལ་ལོ་སེམས་ཅན་དོན་སླད་བཞེས་སུ་གསོལ། །རིན་ཆེན་ཁང་བཟང་གདུགས་དང་བ་དན་གཡོ། །ནམ་མཁའི་ཕྱོགས་ཀུན་ཁྱབ་པའི་བླ་བྲེ་བྲེས། །བཀོད་ལེགས་ནོར་བུའི་
ཁྲི་དང་གཟིམས་ཆ་སོགས། །ཉེར་སྤྱད་འདོད་དགུའི་ཚོགས་ཀྱང་མ་ལུས་འབུལ། །དགེ་མཚན་འབྱུང་གནས་བཀྲ་ཤིས་རྫས་རྟགས་བརྒྱད་།མི་དབང་སྔོན་འགྲོ་རིན་ཆེན་སྣ་བདུན་སྤྲོ། །འཕངས་ཤིང་གཅེས་པའི་བདག་གི་ལུས་
ངག་ཡིད། །ཞུམ་པ་མེད་འབུལ་དྲན་དུ་སྤྱད་པར་གསོལ། །རྒྱལ་སྲས་ཏིང་འཛིན་ཆོ་འཕྲུལ་རྨད་པོ་ཆེ། །ཀུན་བཟང་བླ་མེད་མཆོད་པ་རྒྱ་མཚོའི་སྤྲིན། །ནམ་མཁའ་ཁྱབ་པར་ཀུན་ཏུ་བཀྲམ་པ་ཡང་།མགོན་པོ་སྐྱབས་ཀྱི་དམ་པ་
རྣམས་ལ་འབུལ། །སྒྲུབ་པའི་མཆོད་པ་ནི། །བདག་གཞན་འགྲོ་བློ་ས་ཕྱོགས་གཙང་མའི་གཞིར། །དད་པའི་ས་བོན་བསྐྱེད་བསྲིངས་རྣམ་དཀར་གྱི། །ལས་ལམ་མྱུ་གུའི་རྩེར་དུད་འདོད་པ་དང། །བསམ་གཏན་གཟུགས་མེད་
འཇིག་རྟེན་དགེ་འབྲས་སྨིན། །འཕགས་པའི་བདེན་བཞིར་དམིགས་པའི་རྣམ་བྱང་ཆོས། །མཆོག་དམན་ཐེག་གསུམ་ལམ་དང་རྒྱུད་སྡེ་བཞིར་།ཐོས་བསམ་བསྒོམས་པའི་དགེ་ཚོགས་གཅིག་བསྡུས་ནས། །ཕུལ་བའི་སྒྲུབ་པའི་
མཆོད་པས་མཉེས་གྱུར་ཅིག་ངང་གི་མཆོད་པ་ནི། སྲིད་གསུམ་ཁྱོན་འགེངས་བདེ་སྐྱོང་ཐོད་པའི་ནང། །ཤ་ལྔ་བདུད་རྩི་ལྔ་ཡི་བཅུད་ལེན་རྫས། །རིགས་ལྔ་ཡབ་ཡུམ་ཡེ་ཤེས་རང་བཞིན་འཁྱིལ་།སྦྱངས་རྟོགས་སྦར་བྱས་བདུད་

[021A]༄༅། །རྩིའི་མཆོད་པ་འབུལ། །གསང་བའི་མཆོད་པ་ནི། མཚན་ལྡན་ཡིད་འོང་གཟུགས་དང་ལང་ཚོ་དར། །འདོད་པའི་སྒྱུར་རྩལ་མངོན་གོམས་སྨིན་ལེགས་མ། །སྔགས་སྐྱེས་ཞིང་སྐྱེས་ལྷན་སྐྱེས་ཕོ་ཉ་མོ། །འབུལ་
བས་བདེ་ཆེན་དགའ་སྟོན་མཆོག་ལ་རོལ། །དེ་ཁོ་ན་ཉིད་ཀྱི་མཆོད་པ་ནི། ཐ་སྙད་སྒྲ་རྟོག་དབང་གིས་མིང་ཙམ་ལས། །རང་བཞིན་ཅིར་ཡང་མ་གྲུབ་གདོད་མའི་གཤིས། །ཆོས་ཀུན་རོ་མཉམ་ལྷན་སྐྱེས་བདེ་སྟོང་གི་ཟུང་འཇུག་ཕྱག་རྒྱ་
ཆེན་པོའི་མཆོད་པ་འབུལ། །བཤགས་པ་སོགས་ཡན་ལག་ལྷག་མ་རྣམས་ནི། །སྒོ་གསུམ་ཉོན་མོངས་དབང་འགྱུར་མི་དགེའི་ལས། །སྡིག་ལྟུང་བགྱིས་དང་བགྱིད་དུ་སྩལ་བ་ཀུན། །གནོང་འགྱོད་དྲག་པོས་བཤགས་ཤིང་སླན་ཆད་དུ། །
བག་ཡོད་དྲན་ཤེས་བརྟན་པོས་ཉེ་བར་སྡོམ། །བདག་གཞན་སྐྱེ་འཕགས་རྣམ་པར་དཀར་བའི་རྒྱུས། །མངོན་མཐོ་ངེས་ལེགས་འབྲས་སྟེར་སླུ་མེད་ཀྱི། །རྟེན་འབྲེལ་ངེས་པ་རྙེད་ནས་དགེ་ཚོགས་ལ་།བསམ་པ་ཐག་པས་
དགའ་ཞིང་ཡི་རང་ངོ། །དག་དང་མ་དག་བསམ་ཡས་འཇིག་རྟེན་དུ་།ཆུ་ཟླའི་རོལ་གར་ཇི་བཞིན་སེམས་ཅན་དོན། །སྣ་ཚོགས་ཁམས་དང་འཚམ་པར་ཟབ་རྒྱས་ཀྱི། །ཆོས་འཁོར་རྒྱུན་ཆད་མེད་པར་སྐོར་དུ་གསོལ། །སྐྱེ་
འཆིན་རྒའི་འཇིགས་ལས་རྣམ་གྲོལ་གྱི། །རྟག་བརྟན་ཞི་བ་གཡུང་དྲུང་ལྷུན་ཆགས་ཀྱང། །ཚུར་མཐོང་བློ་ངོར་མྱ་ངན་མི་འདའ་བར། །འཁོར་བ་དེ་སྲིད་བརྟན་པར་བཞུགས་སུ་གསོལ། །དེ་ལྟར་བསགས་པའི་རྣམ་དཀར་

[021B] །ཐེག་མཆོག་བཤེས་གཉེན་མགོན་དང་མི་འབྲལ་ཞིང། །བསམ་དང་སྦྱོར་བས་ཚུལ་བཞིན་བསྟེན་པ་ལས། །དོན་གཉིས་མྱུར་དུ་འགྲུབ་པའི་རྒྱུ་རུ་བསྔོ། །ཞེས་ཡན་ལག་བདུན་པ་བྱ་ཞིང། །སྤྲོ་ན་བཤགས་པའི་མཚམས་དེར་སྡོམ་པ་གསུམ་
གྱི་བཤགས་པ་སོགས་རྒྱས་པར་བྱ། །དེ་ནས་བསྟོད་ཅིང་གསོལ་བ་འདེབས་པ་ནི། གྲངས་མེད་རྒྱལ་བ་ཀུན་གྱི་གསང་བ་གསུམ། །མ་དག་འགྲོ་ངོར་བཤེས་གཉེན་ཚུལ་བཟུང་སྟེ། །བདེ་བའི་ལམ་སྟོན་མཁྱེན་བརྩེ་ནུས་པར་ལྡན། །ཁྱབ་བདག་རྣམ་
འདྲེན་ཆེན་པོར་བསྟོད་པར་བགྱི། །རང་བཞིན་འདུས་མ་བྱས་ཁམས་ལྷུན་གྱིས་གྲུབ། །དྲི་བྲལ་སྤངས་རྟོགས་མཐར་ཕྱིན་རྫོགས་སངས་རྒྱས། །འགོག་ལམ་དམ་ཆོས་རིག་གྲོལ་ཡོན་ཏན་བརྒྱད། །རབ་རྫོགས་དགེ་འདུན་ཀུན་
འདུས་ཁྱོད་ལ་འདུད། །དཀར་པོའི་ཆོས་རྒྱས་ཟླ་བ་ཉ་འདྲ་ཞིང་།ཞི་བའི་ལམ་སྟོན་ཉི་མ་གསལ་བ་བཞིན། །བརྟན་པས་རི་དང་མི་འཁྲུགས་རྒྱ་མཚོ་ལྟར། །ཡོན་ཏན་འབྱུང་གནས་ཁྱོད་ལ་གུས་བས་འདུད། །མང་ཐོས་ཆུ་
གཏེར་དབུས་སུ་སོ་ཐར་ཁྲིམས། །དྲན་ཤེས་བག་ཡོད་ལྷུན་པོ་རབ་བརྟན་ངོས། །ཐེག་མཆོག་བཤེས་གཉེན་ཡོན་ཏན་ཉི་ཟླའི་འགྲོས་།ཆད་མེད་སྣང་བ་སྩོལ་ལ་གུས་པས་འདུད། །ཕུང་ཁམས་སྐྱེ་མཆེད་རིགས་ལྔ་ཡབ་ཡུམ་
སོགས། །རྣམ་དག་སྐུ་ཡི་འཁོར་ལོ་མིག་འཕྲུལ་བཞིན། །ལྷན་སྐྱེས་བདེ་བ་ཆེན་པོ་གཅིག་པུའི་གར། །སྒྱུར་མཛད་རྡོ་རྗེ་སེམས་དཔའ་དེ་ལ་འདུད། །མི་ཤིགས་འོད་ཟེར་ལྔ་པའི་རླུང་གི་འཕྲུལ། །བེམ་ཆོས་རགས་པ་ལས་

[022A]༄༅། །འདས་ཡེ་ཤེས་ཀྱི། །རང་སྣང་འཇའ་ལུས་རྡོ་རྗེར་གྲུབ་པའི་སྐུ། །འགྱུར་མེད་དང་པོའི་མགོན་པོ་ཁྱོད་ལ་འདུད། །སྨྲ་བསམ་བརྗོད་དུ་མེད་པ་ཆོས་ཀྱི་དབྱིངས། །གཉིས་སྣང་མཚན་མ་ནུབ་པའི་ཡེ་ཤེས་
ཆ། །གཉུག་མ་ལྷན་ཅིག་སྐྱེས་དངོས་དབྱེར་མེད་པའི། །དོན་དམ་བྱང་ཆུབ་སེམས་མཆོག་ཁྱོད་ལ་འདུད། །ཅེས་ཕྱི་ནང་གསང་བ་དེ་ཁོ་ན་ཉིད་ཀྱི་བསྟོད་པས་སྤྱིར་བསྟོད་ཅིང། ཁྱད་པར་དུ། བློ་བཟང་བདེ་གཤེགས་རིང་ལུགས་རིས་མེད་
འགྲོར། །སྤེལ་བས་བསྐལ་བཟང་རྣམ་འདྲེན་རྒྱལ་ཚབ་ཏུ། །དབང་བསྐུར་སྐྱབས་གནས་ཀུན་འདུས་བླ་མ་མཆོག་རྒྱ་མཚོའི་དེད་དཔོན་ཆེན་པོར་གསོལ་བ་འདེབས། །ཞེས་པ་སོགས་སྐབས་སུ་བབ་པའི་བླ་མའི་གསོལ་འདེབས་གང་མང་གི་
མཇུག་ཏུ། ཁྱོད་ནི་བླ་མ་ཁྱོད་ནི་ཡི་དམ་ཁྱོད་ནི་མཁའ་འགྲོ་ཆོས་སྐྱོང་སྟེ། །དེང་ནས་བཟུང་སྟེ་བྱང་ཆུབ་བར་དུ་ཁྱོད་མིན་སྐྱབས་གཞན་མི་འཚོལ་བས། །འདི་དང་བར་དོ་ཕྱི་མའི་མཐར་ཡང་ཐུགས་རྗེའི་ལྕགས་ཀྱུས་བཟུང་
མཛོད་ལ། །སྲིད་ཞིའི་འཇིགས་སྒྲོལ་དངོས་གྲུབ་ཀུན་སྩོལ་གཏན་གྱི་གྲོགས་མཛོད་བར་ཆད་སྲུངས། །ཞེས་ལན་གསུམ་ལ་སོགས་པས་གསོལ་བ་ནན་ཏན་དུ་བཏབ། དེ་ནས་ཐུན་མོང་བའི་ལམ་གྱི་རིམ་པར་གསོལ་བ་འདེབས་ཤིང་སྨོན་ལམ་དུ་བྱ་བའི་
ཚུལ་ནི། རྒྱལ་བ་ཀུན་ལས་ལྷག་པའི་ཐུགས་རྗེའི་གཏེར། །ལེགས་པར་མཆོད་ཅིང་གསོལ་བ་བཏབ་པའི་མཐུས། །ཚེ་རབས་ཀུན་ཏུ་འབྲལ་མེད་རྗེས་གཟུང་ཞིང། །བཀའ་བཞིན་སྒྲུབ་པས་མཉེས་པར་བྱིན་གྱིས་རློབས། །དལ་

[022B] །ཡིད་བཞིན་ནོར་བུ་བས་ཀྱང་རྙེད་དཀའ་ངས། །ཆོས་བརྒྱད་ཚེ་འདིའི་བྱ་བས་མི་གཡེང་བར། །སྙིང་ནས་དམ་ཆོས་སྒྲུབ་པར་བྱིན་གྱིས་རློབས། །ཉི་མ་ནུབ་རིར་ཕྱོགས་པའི་གྲིབ་མ་བཞིན། །སྐད་
ཅིག་རེར་ཡང་འཆི་བདག་དྲུང་དུ་སྟེག་དེ་རིང་ཉིད་ཀྱང་མི་འཆིའི་གདེངས་མེད་པས། །མི་རྟག་བསྐུལ་མ་དྲན་པར་བྱིན་གྱིས་རློབས། །ཕྱུགས་དང་མཚུངས་པའི་ཚེ་འདིའི་སྣང་ཤས་ཙམ་།མནོག་ཆུང་གློག་དང་འདྲ་བའི་སྐད་
ཅིག་མར། །རྟོགས་ནས་འཇིག་རྟེན་ཕ་རོལ་དོན་གཉེར་གྱི། །ཆུང་ངུའི་བསམ་པ་སྐྱེ་བར་བྱིན་གྱིས་རློབས། །བཟོད་དཀའ་ངན་སོང་གསུམ་གྱི་སྡུག་བསྔལ་ལ། །འཇིགས་ཏེ་སྙིང་ནས་དཀོན་མཆོག་བསྟེན་པ་དང། །དཀར་ནག་
ལས་འབྲས་ཕྲ་ཞིང་ཕྲ་བ་ལའང། །བླང་དོར་ཚུལ་བཞིན་བྱེད་པར་བྱིན་གྱིས་རློབས། །སྲིད་པའི་ཕུན་ཚོགས་ཀུན་ཀྱང་སྡུག་བསྔལ་མེས། །སྲེག་པའི་བུད་ཤིང་ཉིད་དུ་ངེས་རྙེད་ནས། །རྣམ་དག་ངེས་འབྱུང་བཅོས་མ་ཡིན་པ་ཡིས། །
ཐར་པ་དོན་གཉེར་སྐྱེ་བར་བྱིན་གྱིས་རློབས། །སེམས་ཅན་ཀུན་ཀྱང་ཚེ་འདིའི་མ་ལྟ་བུར། །དྲིན་ཅན་འབའ་ཞིག་ཡིན་པར་ངེས་རྙེད་ནས། །བྱས་ཤེས་དྲིན་དུ་གཟོ་བའི་ཁྲེལ་གཞུང་གིས། །ཐེག་མཆོག་ལམ་སྣ་ཟིན་པར་བྱིན་
གྱིས་རློབས། །ཡིད་འོང་གཉེན་གྱི་དྭངས་མའི་འགྲོ་བ་ཀུན། །སྲིད་པ་རྒྱ་མཚོའི་ཀློང་དུ་བྱིང་མཐོང་ནས། །ཤུགས་དྲག་སྙིང་རྗེ་ཆེན་པོས་གཞན་ཕན་ཁུར། །ལྷག་བསམ་ཁྱོགས་ཀྱིས་ལོངས་པར་བྱིན་གྱིས་རློབས། །རང་ཉིད་གཅེས་

[023A]༄༅། །པར་གཟུང་བས་སྡུག་བསྔལ་དང། །མི་འདོད་གནོད་པ་དུ་མ་ཐོག་ཏུ་བབས། །དེ་ཕྱིར་བདག་བདེ་འདོད་པའི་འཕུང་སྣ་འདི། །རྟག་ཏུ་གཉེན་པོས་འཇོམས་པར་བྱིན་གྱིས་རློབས། །གཞན་
ལ་གཅེས་ཤིང་ཕན་པར་སེམས་པའི་བློ། །འདི་ཕྱིའི་བདེ་ལེགས་རྩ་བར་ཡོངས་ཤེས་ནས། །དགྲ་གཉེན་མེད་པར་སེམས་ཅན་ཐམས་ཅད་ལ་།ཕན་པ་འབའ་ཞིག་སྒྲུབ་པར་བྱིན་གྱིས་རློབས། །འགྲོ་འོང་རླུང་གི་སྦྱོར་བ་ལ་བརྟེན་
ནས། །བདག་གི་བདེ་དག་གཞན་ལ་གཏོང་པ་དང། །མ་རྣམས་སྡིག་སྡུག་རང་ལ་བླངས་པ་ཡིས། །སེམས་ཅན་བདེ་བ་རྒྱས་པར་བྱིན་གྱིས་རློབས། །ནད་གདོན་སྡུག་བསྔལ་ཐོག་ཏུ་བབས་པ་ན། །སྔོན་ཆད་རང་གིས་ལན་པའི་
འབྲས་བུར་ཤེས། །རང་མཉམ་སྡུག་བསྔལ་བླངས་པས་རྐྱེན་ངན་ཀུན། །བྱང་ཆུབ་ལམ་དུ་འགྲོ་བར་བྱིན་གྱིས་རློབས། །སྦྱོར་བ་བཞི་དང་སྟོབས་ལྔའི་ཉམས་ལེན་གྱིས། །བྱང་ཆུབ་སེམས་གཉིས་སྦེལ་བའི་བློ་སྦྱོང་ཆོས། །
ཉམས་སུ་བླངས་པས་རེ་དོགས་འཆིང་གྲོལ་ནས། །གཏན་བདེའི་དགའ་བ་རྒྱས་པར་བྱིན་གྱིས་རློབས། །གང་དང་ལྡན་ན་རྒྱལ་བའི་སྲས་པོ་ཞེས། །འཇིག་རྟེན་མཆོད་འོས་གཅིག་གྱུར་བྱང་ཆུབ་སེམས། །སྨོན་དང་འཇུག་པའི་བྱེ་
བྲག་ལེགས་བཟུང་ནས། །དཔག་མེད་གཞན་དོན་བྱེད་པར་བྱིན་གྱིས་རློབས། །རྒྱལ་སྲས་སྡོམ་པས་རྒྱུད་གཏམས་ཕྲ་རགས་ཀྱི། །བཅས་མཚམས་བསླབ་པའི་རྒྱ་ལས་མི་འདའ་ཞིང། །དཀར་ནག་ཆོས་བཞི་བླང་དང་དོར་བ་

[023B] །ཉམས་ལེན་སྙིང་པོར་བྱེད་པར་བྱིན་གྱིས་རློབས། །བདག་གི་ལུས་དང་ལོངས་སྤྱོད་དགེ་བའི་ཚོགས། །མ་ཆགས་སེམས་ཅན་ཀུན་ལ་གཏོང་བའི་སེམས། །རྒྱ་ཆེར་སྤེལ་ཞིང་ཆོས་དང་མི་འཇིགས་པའི། །སྦྱིན་པའི་ཉམས་
ལེན་རྫོགས་པར་བྱིན་གྱིས་རློབས། །སོ་སོ་ཐར་སོགས་བག་མེད་ཉེས་སྤྱོད་ལས། །སྡོམ་པའི་བརྟུལ་ཞུགས་ཡང་དག་བླངས་བྱས་ཏེ། །མིག་འབྲས་བཞིན་དུ་གཅེས་པར་བསྲུང་བ་ཡི། །ཚུལ་ཁྲིམས་ཉམས་ལེན་རྫོགས་པར་བྱིན་གྱིས་རློབས། །
གནོད་བྱེད་ཞེ་སྡང་སྟོབས་ཀྱིས་མི་བརྫི་ཞིང། །སྡུག་བསྔལ་ཚོགས་ལ་མ་ཞུམ་སྙིང་སྟོབས་ཀྱིས། །དགེ་ཚོགས་དཀའ་བ་མེད་པར་རབ་བསྒྲུབ་པའི། །བཟོད་པའི་ཉམས་ལེན་རྫོགས་པར་བྱིན་གྱིས་རློབས། །ཞུམ་དང་ལེ་ལོ་སྤངས་
པའི་བརྩོན་པ་ཡིས། །མི་ལྡོག་གོ་ཆ་ཆེན་པོ་རབ་བགོས་ཏེ། །དགེ་ཆོས་སྡུད་དང་སེམས་ཅན་དོན་བྱེད་པའི། །བརྩོན་འགྲུས་ཉམས་ལེན་རྫོགས་པར་བྱིན་གྱིས་རློབས། །དྲན་ཤེས་བརྟན་པོས་བྱིང་རྒོད་སྐྱོན་སྤངས་ནས། །དགེ་བའི་
དམིགས་པ་གཅིག་ལས་མི་རྟོག་པར། །དྭངས་གསལ་ཤིན་སྦྱངས་བདེ་སྟེར་ཞི་གནས་ཀྱི། །བསམ་གཏན་ཉམས་ལེན་རྫོགས་པར་བྱིན་གྱིས་རློབས། །ཇི་ལྟ་ཇི་སྙེད་ཆོས་ལ་རྣམ་འབྱེད་རློས། །ལྷག་མཐོང་སོ་སོར་དབྱོད་པའི་རྩལ་ལྡན་
ཞིང། །སྤྱན་དང་མངོན་ཤེས་ཡོན་ཏན་རབ་གྲུབ་པའི། །ཤེས་རབ་ཉམས་ལེན་རྫོགས་པར་བྱིན་གྱིས་རློབས། །རིགས་པའི་སྟོབས་ཀྱིས་ཆོས་ཀུན་གནས་ལུགས་ལ། །དཔྱད་མཐར་ཅི་ཡང་མ་རྙེད་སྟོང་པའི་ཉམས། །ནམ་མཁའ་ལྟ་བུའི་

[024A]༄༅། །མཉམ་གཞག་རྣལ་འབྱོར་གྱིས། །བདེན་འཛིན་དྲུང་ནས་འབྱིན་པར་བྱིན་གྱིས་རློབས། །དེ་ཡི་མཐུ་ལས་གང་ཤར་སྣང་བ་ཀུན། །མིང་ཙམ་གསོབ་ཏུ་ལུས་པའི་རྫུན་པོ་ཆེ། །འཁྲུལ་སྣང་སྒྱུ་མ་ལྟ་བུས་
རིག་པ་ཡིས། །རྗེས་ཐོབ་དོན་ལྡན་བྱེད་པར་བྱིན་གྱིས་རློབས། །དམིགས་གཏད་ཁས་ལེན་བྲལ་བའི་སྟོང་པ་དང། །རྒྱུ་འབྲས་བྱ་བྱེད་འཐད་པའི་སྤང་བླང་གཉིས། །རེས་འཇོག་མེད་པར་ཚུལ་བཞིན་གོ་བ་ཡི། །མཐའ་བྲལ་གནས་
ལུགས་རྟོགས་པར་བྱིན་གྱིས་རློབས། །དེ་ལྟར་ཐབས་ཤེས་ཟུང་འབྲེལ་གཤོག་རླབས་ཀྱིས། །ས་ལམ་མཐོན་པོའི་དབྱིངས་སུ་རབ་འཕགས་པའི་།རྒྱལ་སྲས་མཁའ་ལྡིང་དབང་པོར་བདག་གྱུར་ནས། །ཀུན་མཁྱེན་མྱུར་དུ་ཐོབ་པར་
བྱིན་གྱིས་རློབས། །ཞེས་གདུང་ཤུགས་དྲག་པོས་གསོལ་བ་བཏབ་པའི་མཐར་ཏིང་ངེ་འཛིན་གྱི་དབང་བཞི་ལེན་པ་ནི། དེ་ལྟར་གསོལ་བ་བཏང་པས་བླ་མ་ཡི། །གསང་གསུམ་མི་ཟད་རྒྱན་གྱི་འཁོར་ལོའི་དཔྱིད། །གནས་གསུམ་འབྲུ་གསུམ་ལས་འོངས་
བདུད་རྩི་དང། །འོད་ཟེར་དཀར་དམར་མཐིང་ག་དཔག་མེད་བྱུང་།རང་གཞན་འགྲོ་ཀུན་སྒོ་གསུམ་རིམ་བཞིན་དང། །ཅིག་ཅར་ཐིམ་པས་ལུས་ངག་ཡིད་ཀྱི་སྡིག་ཉེས་ཚོགས་ཀུན་དག་བྱིན་རླབས་མ་ལུས་ཐོབ། །དབང་བཞིས་སྐུ་
བཞིའི་ས་བོན་བཞག་པས་གྱུར། །སླར་ཡང་གསང་སྔགས་ཀྱི་གསོལ་འདེབས་བྱ་བ་ནི། སྐྱབས་མེད་བདག་གི་མགོན་པོ་ཐུགས་རྗེ་ཅན། །དེང་འདིར་བྱིན་རླབས་སྙིང་ལ་ཞུགས་པ་དེས། །སྐྱེ་བ་ཀུན་ཏུ་རྣམ་དག་དབང་བསྐུར་གྱི། །སྨིན་གྲོལ་ས་

[024B] །རྣམ་དག་གཞལ་མེད་དབུས་སུ་རང་ཉིད་ལྷར། །བསྐྱེད་པའི་སྐུ་གསུམ་རྣལ་འབྱོར་གོམས་པ་ཡིས་།སྲིད་པར་སྐྱེ་འཆི་བར་དོ་སྦྱོང་བ་དང། །རབ་འབྱམས་ལས་ཀུན་འགྲུབ་པར་བྱིང་གྱིས་རློབས། །རྡོ་རྗེའི་
ལུས་ལ་གནད་དུ་བསྣུན་པ་ལས། །སྙིང་དཔུས་ཨ་ཝ་ངྟཱུ་ཏཱི་བཅིངས་པའི་རྒྱ། །མ་རིག་སྦུབས་ལས་རྣམ་གྲོལ་རང་གི་སེམས། །འོད་གསལ་སྙིང་པོ་མཐོང་བར་བྱིན་གྱིས་རློབས། །ཀུན་བྱེད་སྙིང་དབུས་བཞུགས་པའི་བླ་མ་ལྷ། །སྒྱུ་
འཕྲུལ་དྲ་བར་བཞེངས་པའི་རིས་པ་དང། །ཟུང་འཇུག་གསང་མཐའི་མྱུར་ལམ་ལ་བརྟེན་ཏེ། །ཚེ་གཅིག་གྲོལ་བ་ཐོབ་པར་བྱིན་གྱིས་རློབས། །ཁྱབ་བདག་ཁ་སྦྱོར་བདུན་ལྡན་ལོངས་སྤྱོད་རྫོགས་།སྒྲིབ་བྲལ་གཉུག་མའི་འོད་གསལ་
མ་གཡོས་བཞིན། །བྱེ་བ་ཐེར་འབུམ་སྤྲུལ་སྐུའི་རྣམ་རོལ་གྱིས་།མཁའ་མཉམ་འགྲོ་བ་སྒྲོལ་བར་བྱིན་གྱིས་རློབས། །གནས་སྐབས་སུ་ཡང་དམ་ཆོས་སྒྲུབ་པའི་བགེགས། །ཕྱི་ནང་རྐྱེན་ངན་འཚེ་བ་རབ་ཞི་ཞིང། །འདི་དང་ཕྱི་
མའི་ལེགས་ཚོགས་དགོས་འདོད་ཀུན། །འབད་མེད་ལྷུན་གྱིས་གྲུབ་པར་བྱིན་གྱིས་རློབས། །དེ་ལྟར་གསོལ་བཏབ་འཁོར་རྣམས་གཙོ་བེར་ཐིམ། །བླ་མ་དགྱེས་བཞིན་རང་གི་སྤྱི་བོར་བྱོན། །སྙིང་དབུས་འདབ་བརྒྱད་པད་མའི་གེ་
སར་ལ། །སེམས་དང་དབྱེར་མེད་རོ་གཅིག་བརྟན་པར་གྱུར། །དེ་ལྟ་བུའི་རྣལ་འབྱོར་ཉམས་སུ་བླངས་པའི་དགེ་བ་རྫོགས་བྱང་དུ་བསྡོ་བ་དང། བཀྲ་ཤིས་ཀྱིས་མཐའ་བརྒྱན་ཅིང། །རྗེས་ཐོབ་ཀྱི་བྱ་བ་ཀུན་གསང་སྔགས་བླ་མེད་ཀྱི་ལུགས་བཞིན་བསྐྱོངས་ཏེ་གནས་སྐབྶ་༄༅། །མཐར་ཐུག་གི་དོན་བསྒྲུབ་པ་ལ་འབད་པར་བྱའོ། །འདི་ལྟར་བསྐྲུན་པའི་རྣམ་དཀར་ལེགས་ཚོགས་མཐུས། །འགྲོ་ཀུན་ཐེག་མཆོག་བཤེས་ཀྱིས་ཟིན་པ་དང། །མྱུར་ལམ་རྡོ་རྗེ་ཐེག་པའི་གདམས་ངག་
གིས། །བླ་མེད་གོ་འཕང་བདེ་བླག་ཐོབ་གྱུར་ཅིག་ཅེས་བླ་མ་མཆོད་པའི་ཆོ་ག་ལེགས་ཚོགས་བདུད་རྩིའི་ཆར་འབེབས་ཞེས་པ་འདི་ནི་།གནམ་བསྐོས་འཇམ་དབྱངས་གོང་མའི་ལྷ་རིགས་ལེས་དད་སྟོབས་ཀྱིས་མངོན་པར་འཕགས་ཤིང། བཟང་པོའི་བག་ཆགས་
སད་པས་རྣམ་པར་དགེ་བའི་མཁྱེན་དཔྱོད་མཆོག་ཏུ་ཡངས་པ། ཧོ་ཤོས་ཁེངས་སེ་ཆིན་ཝང་ཆེན་པོ་གོང་མ་འཇམ་དབྱངས་མིའི་བདག་པོ་མཆོག་གི་སྐུའི་ཚབ་ཏུ་འདི་གར་ཕེབས་བསྐྱོད་དུས། ངེད་རང་ལ་བརྟེན་པའི་བླ་མ་མཆོད་པ། ཐམས་ཅད་མཁྱེན་གཟིགས་ཆེན་པོ་པཎ་ཆེན་བློ་བཟང་
ཆོས་ཀྱི་རྒྱལ་མཚན་གྱིས་མཛད་པའི་བླ་མ་མཆོད་པ་ལ་གཞི་བྱས་པ་མིང་སྒྲ་ཚང་བའི་གསོལ་འདེབས་འདི་ལྟ་བུ་དགོས་ཞེས་བསྐུལ་མ་མཛད་པར། ངོས་ལ་མཆོད་པར་འོས་པའི་ཡོན་ཏན་གང་ཡང་མེད་པས་ཝ་སྐྱེས་སེང་གེར་བརྫུ་བའི་ངང་ཚུལ་ལས་མ་འདས་རུང། །དགྱེས་པ་ཆེན་པོའི་
གསུང་ལྡོག་མ་ནུས་པས་གཡར་ཁྲལ་ཙམ་དུ་ཤཱ་ཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་མགར་ཐར་ཡོངས་ལ་སྦྱིན་པ་གཏོང་པའི་གཙུག་ལག་ཁང་དུ་སྦྱར་བའི་ཡི་གེ་པ་ནི་དྲུང་ཡིག་ཚངས་སྐྱེས་བློ་ལྡན་ནོ། །    ༈    ། །བླ་མའི་རྣལ་འབྱོར་དངོས་
གྲུང་ནོར་བུའི་བང་མཛོད་ཅེས་བྱ་བ་བཞུགས། ཨོཾ་སྭ་སྟི། རྣམ་འདྲེན་སྟོང་གི་དབུས་ན་པད་དཀར་བཞིན། །ཆེས་བསྔགས་ལྔ་བདེའི་འགྲོ་འདྲེན་སྙིང་སྟོབས་ཕུལ། །ཤཱ་ཀྱ་སེང་གེ་མི་མཇེད་ཞིང་གི་གཙོ། །ཁམས་གསུམ་

[025B]སྒྲིབ་པ་གཅོད་པའི་རལ་གྲི་སོ་གཉིས་པས། །མི་འཇིགས་སྤོབས་པ་གཟེངས་མཐོ་ཆོས་ཀུན་ལ་།རྫན་པར་བལྟ་བའི་དབང་ཕྱུག་བརྒྱད་ལྡན་མགོན། །འཇམ་དཔལ་སྙིང་པོས་བྱང་ཆུབ་པར་
དུ་སྐྱོངས། །བཤེས་གཉེན་མེས་པོ་དགྱེས་པའི་རལ་ཁུར་ལས། །མཆོག་ཐུན་དངོས་གྲུབ་ལྷ་ཡི་ཆུ་བོའི་རྒྱུན། །འཛམ་གླིང་འགྲོ་བའི་མོས་པ་དང་མཉམ་པར། །འབེབས་བྱེད་སྐལ་ལྡན་ཤིང་རྟ་འདི་ན་རིངས། །འདིར་བླ་
མའི་རྣལ་འབྱོར་ལ་བརྟེན་ནས་མཆོད་དང་ཐུན་མོང་གི་དངོས་གྲུབ་སྒྲུབ་པར་བྱེད་པའི་རྣལ་འབྱོར་བས་ཉམས་སུ་ལེན་པ་ལ་གནས་དང་ཡོ་བྱད་མཆོད་རྫས་རྣམས་བླ་མེད་ལྟར་བྱིན་གྱིས་བརླབས་ནས་འདི་ལྟར་བརྗོད་པར་བྱའོ། །གཟུང་འཛིན་སྤྲོས་དང་བྲལ་བའི་རང་གི་སེམས། །ཀུན་གསལ་
ཆོས་དབྱིངས་མཐའ་དང་མཉམ་ཉིད་དང། །རིན་ཆེན་འོད་འབར་སེང་གེས་བཏེག་པའི་ཁྲི། །པད་མ་ཉི་ཟླ་བརྩེགས་པའི་གདན་སྟེང་དུ་།རྒྱལ་བ་ཀུན་དངོས་རྩ་བའི་བླ་མ་མཆོག་དཀའ་གསལ་མཛེས་འཛུམ་ཞི་དུལ་དགེ་
སློང་ཆས། །ཕྱག་གཡས་པད་དཀར་ཡུ་བ་ལྡེམ་པོར་བཟུང། །གཡོན་པ་ཐར་པའི་ལམ་སྟོན་པུ་ཏི་བསྣམས། །གསེར་མདོག་པཎ་ཞྭ་ཉི་མ་ལྟར་ལྷམ་ཞིང། །རུང་མཐུན་གོས་དང་ཟ་འོག་བེར་བཟང་ཀླུབས་།སྐྱིལ་ཀྲུང་གིས་
བཞུགས་སྐུ་ལས་དྭངས་གསལ་འོད། །རབ་འབྱམས་ཞིང་གི་ཁྱོན་དང་མཚུངས་པར་འབར། །དེ་ཡི་ཕུང་པོ་བདེ་གཤེགས་རིགས་ལྔ་དང་།ཁམས་བཞི་ཡུམ་དང་སྐྱེ་མཆེད་སེམས་དཔའ་བརྒྱད། །ཡུལ་ལྔ་འདོད་ཡོན་ལྷ་མོ་

[026A]༄༅། །ཡན་ལག་བཅུར། །གཏུམ་ཆེན་ཁྲོ་བོ་བཅུ་ཡི་འཁོར་ལོ་རྫོགས། །དེ་ལྟར་གསོལ་བཏབ་བླ་མའི་གནས་གསུམ་དུ། །འབྲུ་གསུམ་དཀར་དམར་མཐིང་མཚན་ཐུགས་ཀ་ནས། །འོད་ཟེར་
ཕོ་ཉ་ཕྱོགས་བཅུའི་ཞིང་དུ་འཕྲོས། །རྒྱལ་བ་མ་ལུས་བསྐུལ་ཏེ་སྤྱན་དྲངས་གྱུར། །མི་ཕྱེད་དད་པ་རྙོག་མེད་རྫིང་བུ་རུ་།གསང་གསུམ་འབུམ་ཕྲག་ཟླ་གཟུགས་རོལ་པ་བཞིན། །གང་འདུལ་སྐུ་ཡི་བཀོད་པས་ཞིང་ཀུན་
ནས། །དུས་གསུམ་སྐྱབས་གནས་མ་ལུས་གཤེགས་སུ་གསོལ། །ཨོཾ་རྟན་གུ་རུས་པ་རི་ཝཱ་ར་བྫྲ་སམ་ཛཿ་ས་སྤྱན་དྲངས། ཛཿ་ཧཱུཾ་བཾ་ཧོཿ་ས་གཉིས་སུ་མེད་པར་གྱུར། །ཡན་ལག་བདུན་གྱི་ཐོག་མར་ཕྱག་འཚལ་བ་ལ། འགྲོ་ལ་ཆགས་པས་
བཞད་པའི་འཛུམ་ཕྲེང་གིས། །ཆོས་ཀུན་མགྲོན་དུ་བསུས་པའི་ཆོ་ག་མཁན། །རྒྱལ་ཀུན་དམིགས་མེད་སྙིང་རྗེའི་རང་གཟུགས་ཅན། །དཔལ་ལྡན་བླ་མ་མཆོག་ལ་ཕྱག་འཚལ་ལོ། །ལྷན་སྐྱེས་བདེ་བ་གཅིག་པུའི་གར་མཁན་
མ། །དཔག་མེད་དཀྱིལ་འཁོར་འཁོར་ལོར་བརྫུས་པའི་གར། །སྟོན་མཛད་རྡོ་རྗེ་འཆང་དང་མི་གཉིས་པའི། །ཁྱབ་བདག་དཔལ་ལྡན་བླ་མར་ཕྱག་འཚལ་ལོ། །ཇི་ལྟ་ཇི་སྙེད་ཆོས་ཚུལ་མཐའ་ཡས་ལ། །ལྐོག་གྱུར་དྲི་མ་ཕྱིས་
པའི་ཤེལ་དཀར་ངོས། །ཆོས་ཕུང་འབོད་གྲོགས་སྣང་བས་གདུལ་བྱའི་བློ། །ཚིམ་མཛད་ཀུན་མཁྱེན་དབང་པོར་ཕྱག་འཚལ་ལོ། །མཆོད་པའི་ཡན་ལག་ནི། དཔག་ཚད་དུ་མའི་ཁྱོན་ལྡན་འབྱུང་བ་ཡི་།དཀྱིལ་འཁོར་དབུས་

[026B] །ཁོར་ཡུག་རི་དང་ཆུ་མཚོ་ལྕགས་རི་སོགས། །སྣོད་ཀྱི་འཇིག་རྟེན་བཀོད་པ་རབ་འབྱམས་མཚར་།གླིང་དང་གླིང་ཕྲན་ལྷ་ཡི་ཁང་བཟང་སོགས། །མི་དབང་ནོར་མཆོག་རྒྱལ་སྲིད་རིན་ཆེན་བདུན། །
གཏེར་ཆེན་བུམ་བཟང་ཉི་ཟླ་རང་གཞན་གྱི། །ཕུན་ཚོགས་གཅིག་ཏུ་སྤུངས་ནས་འབུལ་པར་བགྱི། །ཞེས་པ་དང། གཞན་ཡང་མཎ་ཌལ་རྒྱས་བསྡུས་ཅི་རིགས་གང་མང་འབུལ། །རིན་ཆེན་གསེར་རི་ཚར་དུ་དངར་བའི་སྣོད། །གྲངས་མེད་རོལ་
མཚོའི་ཆུ་གཏེར་རྦ་རླབས་ཅན། །དྲི་བཟང་བགོས་པའི་ཆུ་བཞི་དལ་འབབ་རྒྱུན། །རྗེ་བཙུན་བླ་མ་མཆོག་ལ་འབུལ་བར་བགྱི། །ཐང་དང་ཆུ་སྐྱེས་རྣམ་བཀྲའི་མེ་ཏོག་ཚོགས། །དབང་པོའི་གཞུང་བཞིན་བར་སྣང་
ལྡིང་ཁང་ཅན། །སྨན་སྣའི་སྤོས་བསྲེགས་དུད་སྤྲིན་ལང་ལིང་དུ་།གཡོ་བས་ནམ་མཁའ་ཁྱབ་པར་གོས་བཞིན་དཀྲིས། །ཉི་མའི་དཀྱིལ་འཁོར་འབུམ་ཕྲག་ཤར་བ་ལྟར། །སྣང་གསལ་སྒྲོན་མེས་འཇིག་རྟེན་མུན་པ་
འཕྲོག་ག་བུར་ཙན་དན་ཆུས་བགོས་བྱུག་པ་ཡིས། །ཐུགས་ཀར་བདེ་བ་སྐྱེད་བྱེད་དྲི་ཆབ་དང། །བརྒྱ་ཕྲག་རོ་ལྡན་བདུད་རྩི་སྦྱར་བའི་ཟས། །ལུས་མཆོག་བརྟས་བྱེད་ལྷུན་པོ་ལྟ་བུར་སྤུངས། །རྒྱུད་དཀྲོ་བརྡུང་དང་
འབུད་པའི་བྱེ་བྲག་ལས། །སྣ་ཚོགས་སྒྲ་དབྱངས་རྣ་བའི་དགའ་སྟོན་འཇེབས། །ཡིད་འཕྲོག་འཁྲི་ཤིང་ལྟ་བུར་ལྡེམ་པའི་ལུས། །ཟླ་བའི་བཞིན་ངོམ་གཟུགས་ཀྱི་མཛེས་པ་སྟོན། །སྙན་པའི་གླུ་ལེན་ལུས་ལས་

[027A]༄༅། །དྲི་བཟང་འཐུལ། །མ་མཆུའི་རོ་བདའ་རེག་བྱས་དགའ་བ་སྟེར། །དབང་པོའི་ཡུལ་དུ་གང་ཤར་སྣང་བ་རྣམས། །འདོད་ཡོན་ལྷ་མོའི་རོལ་པར་མངོན་སྤྲུལ་ནས། །ཁྲག་མེད་བདེ་བའི་སྙིང་པོ་
སྤེལ་བགྱིན། །དགྱེས་བཞིན་རོལ་ལ་དངོས་གྲུབ་སྩལ་དུ་གསོལ། །འཇིག་རྟེན་ལེགས་བྱས་རླབས་ཆེན་ཆུ་མཚོ་ལས། །འོངས་པའི་ཕུན་ཚོགས་དཔག་བསམ་ཤིང་གི་རྩེར། །ཅི་འདོད་འབྲས་བུ་རང་གིར་བཟུང་བའི་
དཔྱིད། །མ་ལུས་བདག་བློས་བླངས་ནས་འབུལ་བར་བགྱི། །སྣོད་ཀྱིས་གཞི་ཁོ་ལག་ཡངས་པའི་ཁྱོན། །སྣ་ཚོགས་རྩི་ཤིང་མེ་ཏོག་ནགས་སྨན་སོགས། །བདག་ཏུ་མ་བཟུང་ཅི་འདོད་འབྱོར་པ་ཡིས། །ཞུམ་པ་མེད་པར་
རྒྱལ་བསྲས་བཅས་མཆོད། །རྒྱ་དང་ཕྱོགས་སུ་མ་ཆད་མཆོད་པའི་སྤྲིན། །ཞིང་ཀུན་ཁྱབ་པར་ཏིང་འཛིན་གྱིས་བཀང་སྟེ། །ཀུན་བཟང་རྣམ་སྤྲུལ་འཇིག་རྟེན་ལས་འདས་པའི། །བླ་མེད་མཆོད་པ་མཆོག་གསུམ་
རྣམས་ལ་འབུལ། །རང་གི་ལུས་ངག་ཡིད་གསུམ་ཕང་མེད་དུ། །མ་ཞུམ་བསམ་པ་ཐག་པས་བྲན་དུ་འབུལ། །ཐོས་བསམ་སྒོམ་སོགས་དགེ་ཚོགས་མཐའ་ཡས་ལ། །བཀའ་བཞིན་སྒྲུབ་པའི་མཆོད་པས་མཉེས་
གྱུར་ཅིག་ནང་གི་མཆོད་པ་ནི། སྟོང་གསུམ་ལྟར་ཡངས་མཚན་ལྡན་ཐོད་པའི་ནང། །རིགས་ལྔ་ཡབ་ཡུམ་ཡེ་ཤེས་རང་བཞིན་རྫས་།ཤ་དང་བདུད་རྩི་སྦྱངས་རྟོགས་སྦར་བའི་བཅུད། །ཟག་མེད་ནང་གི་མཆོད་

[027B] །གསང་བའི་མཆོད་པ་ནི། བཞིན་མཛེས་ཤིན་ཏུ་གཞོན་པའི་ལང་ཚོ་ཅན། །ཕྲ་ཞིང་ལྡེམ་པའི་ཡིད་འཕྲོག་ཕོ་ཉ་མོ། །གསང་བའི་པད་མ་བཞད་པའི་འདོད་ཆགས་ཆེས། །ལྷན་སྐྱེས་བདེ་བའི་དགའ་སྟོན་མཆོག་
ལ་རོལ། །དེ་ཁོ་ན་ཉིད་ཀྱི་མཆོད་པ་ནི། བདེ་བ་ཆེན་པོ་འབར་བའི་ཞུགས་ཀྱི་ཁར། །མཚན་འཛིན་ཡས་ཤིང་བསྲེགས་པའི་གཟིགས་ངོ་རུ། །གནས་ལུགས་སྟོང་པ་ཉིད་དང་རོ་མཉམ་པའི། །བླ་མེད་མཆོད་བས་རྟག་ཏུ་མཉེས་
གྱུར་ཅིག་བཤགས་པ་ནི། ཉོན་མོངས་ཤུགས་དང་ལྡན་པའི་གླང་སྨྱོན་ཁྱུ། །སྒོ་གསུམ་མི་དགེར་འཁྱོར་བའི་གོམ་སྟབས་ལས། །སྟོབས་བཞིའི་ཟབ་གནད་ལྕགས་ཀྱུ་རྣོན་པོ་ཡིས། །ཉེར་དྲངས་བསམ་པ་ཐག་པས་
བཤགས་པར་བགྱི། །རྗེས་སུ་ཡི་རང་བ་ནི། རང་དང་གཞན་རྒྱུད་ཆོས་དཀར་རླབས་ཀྱི་འཛུམ། །གཡོ་བའི་རྫིང་བུར་འཁྲུངས་པའི་དགེ་ཚོགས་ཕུལ། །བཅུད་ལྡན་འདབ་མ་བཞད་པའི་ཟིལ་མངར་ལ་།བདག་ཅག་
སྙིང་ནས་དགའ་ཞིང་ཡི་རང་ངོ། །ཆོས་འཁོར་བསྐོར་བར་བསྐུལ་བ་ནི། སྣ་ཚོགས་ལུས་ཅན་ཁམས་དང་བསམ་པ་བཞིན། །ཆོས་ཕུང་བརྒྱད་ཁྲི་བཞི་སྟོང་སྒོ་ཕྱེ་སྟེ། །མངོན་མཐོ་ངེས་ལེགས་བདེ་འབྲས་གཏོང་ཕོད་ཀྱིས་
ཟབ་རྒྱས་ཆོས་ཀྱི་འཁོར་ལོ་སྐོར་དུ་གསོལ། །མྱ་ངན་ལས་མི་འདའ་བར་གསོལ་བ་ནི། །འདྲེན་པ་གང་དག་ཟུང་འཇུག་ཟ་མ་ཏོག་ཐུན་མོང་གདུལ་བྱར་བསྟན་པའི་གཟུགས་ཀྱི་སྐུ། །མྱ་ངན་འདའ་བཞེད་དེ་

[028A]༄༅། །དག་ཐམས་ཅད་ལ། །འཁོར་བ་མ་སྟོང་བར་དུ་བཞུགས་གསོལ་འདེབས། །བསྔོ་བ་ནི། །བདག་གཞན་དགེ་ཚོགས་ཕུང་པོ་གཅིག་བསྡུས་ནས། །མར་གྱུར་འགྲོ་རྣམས་བདེ་དང་ལྡན་པ་དང། །མཐར་
ཐུག་བྱང་ཆུབ་འབྲས་བུའི་དགའ་སྟོན་ལ། །ལྟན་ཅིག་ཅི་དགར་སྤྱོད་པའི་རྒྱུར་བསྔོའོ། །དེ་ལྟར་ཡན་ལག་བདུན་པ་བྱས་རྗེས། །བླ་མའི་སྐྱོན་རྟོག་གི་བློ་གཏན་ནས་མ་ཤོར་ཞིང། །སྙིང་ནས་ཡོན་ཏན་དྲན་པའི་སྒོ་ནས་གསོལ་བ་འདེབས་བ་ནི། ཐོག་མེད་བརླང་སྤྱོད་
དམུ་རྒོད་སེམས་རྟའི་ཁ། །སོ་ཐར་ཚུལ་ཁྲིམས་སྲབ་ཀྱིས་བཅིངས་པ་ཡིས། །རྟག་ཏུ་དྲེན་ཤེས་ཕྱོགས་སུ་སྲུང་བྱེད་པའི། །དགེ་སྦྱོང་འདུལ་པ་འཛིན་པར་གསོལ་བ་འདེབས། །བདག་པས་གཞན་ལ་གཅེས་པའི་བྱང་སེམས་
སྨན། །ཉེས་བརྒྱའི་གཅོང་ནད་སེལ་བའི་ཐབས་མཁས་ཆེས། །ཕྱིན་དྲུག་ལམ་བཟང་ཡོངས་སུ་རྫོགས་མཛད་པའི། །བླ་མེད་རྒྱལ་བའི་སྲས་པོར་གསོལ་བ་འདེབས། །གང་གི་བ་སྤུའི་སྒོ་ཡི་ཞིང་རེ་ལ་།རབ་འབྱམས་རྒྱལ་བའི་
བཀོད་པ་ལེགས་རྫོགས་ཕྱིར། །སྲི་ཞུ་ཆུང་ངུས་རླབས་ཆེན་དགེ་ཚོགས་གཏེར། །སྡུད་མཛད་མཆོད་ཡུལ་དམ་པར་གསོལ་བ་འདེབས། །མཚན་ཙམ་རྣ་བར་ལྟུངས་པའི་དགེ་བ་ཀྱང། །གནས་སྐབས་མཐར་ཐུག་ལེགས་ཚོགས་
མ་ལུས་པ། །སྩོལ་མཛད་བཀའ་དྲིན་ཅན་གྱི་བླ་མ་ལ། །སྒོ་གསུམ་གུས་པས་བཏུད་ཅིང་གསོལ་བ་འདེབས། །ཕུང་ཁམས་སྐྱེ་མཆེད་ལྷ་དང་ལྷ་མོ་ཡི། །རྣམ་རོལ་དཀྱིལ་འཁོར་འཁོར་ལོ་བྱེ་བ་བརྒྱར་།སྤྲོ་དང་བསྡུ་མཛད་རྡོ་རྗེ་

[028B] །དཔལ་ལྡན་རིགས་ཀུན་གཙོ་བོར་གསོལ་བ་འདེབས། །མི་ཤིག་རླུང་གི་འཕྲུལ་ལས་འཇའ་ཚོན་ལྟར། །ཅིར་ཡང་འཆར་བཟོད་ངོ་མཚར་རྡོ་རྗེའི་ཁམས། །གསང་གསུམ་ངོ་བོ་གཅིག་ཏུ་གྲུབ་པའི་སྐུ། །སྟོན་
མཛད་ཐོག་མའི་མགོན་པེར་གསོལ་བ་འདེབས། །ཀུན་ཏུ་བཟང་པོ་ཆོས་རྣམས་ཀུན་གྱི་གཤིས། །ཐོག་མཐའ་མེད་པའི་རང་བཞིན་འོད་གསལ་བ། །དོན་དམ་བྱང་ཆུབ་སེམས་མཆོག་ལྷན་སྐྱེས་ཀྱི། །བདེ་བའི་ངོ་བོ་གཅིག་
པུར་གསོལ་བ་འདེབས། །ཞེས་པ་དང། །གཞན་ཡང་བླ་མའི་སྐུ་བསྟོད་གསོལ་འདེབས་སོགས་སྐབས་སུ་ག་འབབས་ཀྱིས་སྙིང་ཐག་པ་ནས་གསོལ་བ་བཏབ་པའི་མཐར་འདོད་བྱའི་དོན་ལ་སྨོན་ལམ་དང་གསོལ་བ་འདི་ལྟར་གདབ་པར་བྱའོ། །སྐྱབས་གནས་ཀུན་འདུས་
ཐེག་མཆོག་བླ་མ་རྗེ། །ཡོན་ཏན་ཀུན་གྱི་རྩ་བར་ངེས་རྙེད་ནས་།བསམ་དང་སྦྱོར་བས་ཚུལ་བཞིན་བསྟེན་པ་ཡིས། །སྐྱོ་མེད་ནོར་བཟང་ལྟ་བུར་བྱིན་གྱིས་རློབས། །སྔོན་ཆད་མི་ཁོམ་བརྒྱད་ཀྱི་ཀློང་འཁོར་དུ། །ལས་ངན་རྒྱུན་
ཕྱོགས་ཁྱེར་ཡང་ལན་ཅིག་ཙམ། །རྙེད་དཀའི་དལ་འབྱོར་རྟེན་བཟང་འདི་ཉིད་ལ། །སྙིང་ནས་དམ་ཆོས་སྒྲུབ་པར་བྱིན་གྱིས་རློབས། །རླུང་དམར་ནང་གནས་སྣུམ་ཟད་མར་མེ་བཞིན། །འཆི་བདག་དགྲ་པོའི་ལག་ན་ཆུད་པའི་
སྲོག་དེ་རིང་ཉིད་ཀྱང་མི་གཅོད་གདེངས་མེད་པས། །རྟག་འཛིན་ཕྱི་བཤོལ་བཟློག་པར་བྱིན་གྱིས་རློབས། །རི་མོར་བྲིས་པའི་དམྱལ་བའི་གཟུགས་བརྙན་ཙམ། །མཐོང་ཡང་འཇིགས་པ་སྙེར་བའི་བརྣག་དཀའི་ཁུར། །ངན་སོང་སྡུག་

[029A]༄༅། །བསྔལ་མི་བཟོད་ཤེས་པ་ཡིས། །ཞེས་ལོག་སྐྱོ་བ་བསྒོམ་པར་བྱིན་གྱིས་རློབས། །འཁོར་འདས་ལེགས་ཚོགས་མ་ལུས་སྩོལ་མཛད་པའི། །དཀོན་མཆོག་རིན་ཆེན་གསུམ་ལ་སྐྱབས་གསོལ་ཞིང། །
སྙིང་ནས་ཡིད་ཆེས་བློ་གཏད་དག་སྣང་གིས། །སླུ་མེད་རེ་བ་སྐོང་བར་བྱིན་གྱིས་རློབས། །རང་རྒྱུད་དགེ་དང་མི་དགེའི་ལས་ཀྱི་འབྲས། །གྲངས་མེད་བསྐལ་བའི་མཐར་ཡང་མི་སླུ་བར། །བདེ་སྡུག་ཐོག་ཏུ་འབབ་པང་གནད་
རིག་པས། །བླང་དོར་ཚུལ་བཞིན་སྤྱོད་པར་བྱིན་གྱིས་རློབས། །བདེ་འགྲོ་ན་ཡང་ལས་ཉོན་གཞན་དབང་གིས། །མཐའ་མེད་སྡུག་བསྔལ་གསུམ་འབར་མེ་འོབས་བཞིན། །སྲིད་པའི་ཕུན་ཚོགས་བསླུ་འབྲིད་མཚང་རིག་ནས། །ངེས་
འབྱུང་བཅོས་མིན་སྐྱེ་བར་བྱིན་གྱིས་རློབས། །བསླབ་གསུམ་གླང་པོའི་བཞོན་པ་ལ་བརྟེན་ནས། །ཐར་པ་རིན་ཆེན་གླིང་དུ་ཕྱིན་པ་དང་།ཁྱད་པར་སོ་སོ་ཐར་པའི་སྡོམ་པ་ལ། །སྲོག་བཞིན་གཅེས་པས་སྲུང་བར་བྱིན་གྱིས་སློབས། །
ཉམ་ཐག་འཁོར་བར་འཁྱམས་པའི་སེམས་ཅན་ཀུན། །ཡང་ཡང་དྲིན་གྱིས་བསྐྱངས་པའི་མར་ཤེས་ནས། །ཕན་བཏགས་དྲིན་དྲན་བྱས་པ་དྲིན་གཟོ་བའི། །ཕན་སེམས་སྙིང་དུ་འགྲོགས་པར་བྱིན་གྱིས་རློབས་།ཡིད་འོང་
གཉེན་དུ་མཐོང་བས་འགྲོ་བ་ཀུན། །དལ་མེད་སྡུག་བསྔལ་མནར་བ་མ་བཟོད་དེ། །གཞན་ཕན་ཁུར་ཆེན་རང་གི་སློས་བླངས་པའི། །ལྷག་བསམ་བཅོས་མིན་སྐྱེ་བར་བྱིན་གྱིས་རློབས། །རང་ལ་གཅེས་གཟུང་གནས་སྐབས་

[029B] །སྡུག་བསྔལ་འཚེ་བ་འབོད་པའི་གཡང་མོ་བཞིན། །གཞན་དག་གཅེས་འཛིན་འདི་ཕྱིའི་དོན་འགྲུབ་པར། །རིག་ནས་བདག་གཞན་བརྗེ་ནུས་བྱིན་གྱིས་རློབས། །སེམས་ཅན་ཕན་ཕྱིར་སངས་རྒྱས་དོན་གཉེར་བའི། །བྱང་
ཆུབ་སེམས་ཆུས་བདག་རྒྱུད་བརླན་པ་དང། །སྨན་དང་འཇུག་པའི་སེམས་ཀྱི་བསླབ་བྱ་ལ། །བླང་དོར་སྙིང་པྲོ་བྱེད་པར་བྱིན་གྱིས་རློབས། །རང་གི་ལུས་དང་ལོངས་སྤྱོད་དགེ་བའི་ཚོགས། །སེམས་ཅན་ཀུན་ལ་སེར་སྣ་མེད་པའི་
བློས། །མཆགས་གཏོང་སེམས་སྤེལ་བའི་ཉམས་ལེན་གྱིས། །སྦྱིན་པའི་ཕར་ཕྱིན་རྫོགས་པར་བྱིན་གྱིས་རློབས། །ཉེས་པར་སྤྱོད་པའི་ཆུ་ཀླུང་ཤུགས་ལྡོག་པའི། །སྤོང་སེམས་སྡོམ་པའི་ཆུ་ལོན་བརྟན་པོ་དང། །དགེ་བ་ཆོས་
སྡུད་སེམས་ཅན་དོན་བྱེད་པའི། །ཚུལ་ཁྲིམས་ཕར་ཕྱིན་རྫོགས་པར་བྱིན་གྱིས་རློབས། །སྐྱེ་དགུ་མ་ལུས་ཁྲོས་ཤིང་དགྲར་ལངས་ཀྱང་།ལན་དུ་མི་འཁྲུགས་སྡུག་བསྔལ་དང་ལེན་པའི། །དཀའ་སྤྱད་ཁུར་དུ་ཐེག་པའི་
ཐབས་ཀྱི་ཕུལ། །བཟོད་པའི་ཕར་ཕྱིན་རྫོགས་པར་བྱིན་གྱིས་རློབས། །གང་བརྩམས་ལས་ཀྱི་མཐའ་ལམ་སྐྱེ་བར། །འབད་པས་ཡོན་ཏན་མ་ལུས་བསྐྱེད་པའི་གཞི། །རྟག་ཏུ་ཞུམ་དང་ལེ་ལོ་མེད་པ་ཡི་།བརྩོན་འགྲུས་ཕར་
ཕྱིན་རྫོགས་པར་བྱིན་གྱིས་རློབས། །ཕྱི་རོལ་གཡེང་བཞིན་ནས་རྩེ་གཅིག་ཏུ། །གཞན་དུ་མི་རྟོག་ཏིང་འཛིན་བརྟན་པོ་ཡིས། །ཤིན་སྦྱངས་དགའ་པ་རྒྱས་པའི་རྣལ་འབྱོར་ཆེ། །བསམ་གཏན་ཕར་ཕྱིན་རྫོགས་པར་བྱིན་གྱིས་༄༅། །རློབས། །ཆོས་རྣམས་ཀུན་གྱི་རང་དང་སྤྱི་ཡི་མཚན་།མ་འདྲེས་ལྷག་པར་མཐོང་བའི་རྣམ་འབྱེད་ཀྱིས། །ཇི་ལྟ་ཇི་སྙེད་ཆོས་ཀུན་རིག་པ་ཡི། །ཤེས་རབ་ཕར་ཕྱིན་རྫོགས་པར་བྱིན་གྱིས་རློབས། །དེ་
ཉིད་དཔྱོད་པའི་རིགས་པ་ཡང་དག་གིས། །མཚན་འཛིན་དམིགས་གཏད་པ་ཤིག་པའི་མཉམ་གཞག་ངོར། །ནམ་མཁའ་ལྟ་བུ་མཐའ་བྲལ་དབུ་མའི་ལྟས། །བདེན་འཛིན་རྩད་ནས་གཅོད་པར་བྱིན་གྱིས་རློབས། །ཀུན་རྫོབ་སྣང་
བ་དབང་པོའི་གཞུ་རིས་ལྟར། །མ་བརྟགས་ཉམས་སུ་མཚར་བའི་ལྟད་མོ་ལ། །རང་བཞིན་སྟོང་པར་གོ་བའི་ཟུང་འཇུག་གིས། །རྗེས་ཐོབ་སྒྱུ་མར་ཤེས་པར་བྱིན་གྱིས་རློབས། །ཐར་འདོད་ཀུན་གྱི་བགྲོད་པ་གཅིག་པུའི་ལམ། །ཐུན་
མོང་སྔོན་འགྲོས་བདག་རྒྱུད་ལེགས་སྦྱངས་ནས། །རྡོ་རྗེ་སློབ་དཔོན་དཀྱིལ་འཁོར་གཙོ་བོའི་དྲུང། །རྣམ་དག་དབང་བཞིས་སྨིན་པར་བྱིན་གྱིས་རློབས། །མ་དག་སྣོད་བཅུད་དཀྱིལ་འཁོར་འཁོར་ལོ་རུ། །གསལ་སྣང་ང་རྒྱལ་བརྟན་
པོའི་རིམ་པ་ཡིས། །སྐྱེ་འཆི་བར་དོ་གསུམ་སྦྱོང་སྐུ་གསུམ་གྱི་།སྨིན་བྱེད་མཐར་ཕྱིན་འགྲུབ་པར་བྱིན་གྱིས་རློབས། །རང་ལུས་གནད་དུ་བསྣུན་པའི་ལྡེ་མིག་གིས། །རྫོགས་རིམ་གསང་མཐའི་མཛོད་ལས་ཟུང་འཇུག་ནོར། །
བསམ་འཕེལ་རྡོ་རྗེ་འཆང་བ་ཚེ་འདི་ལ། །རྙེད་ནས་འགྲོ་ཀུན་སྒྲོལ་བར་བྱིན་གྱིས་རློབས། །ཚེ་རབས་ཀུན་ཏུ་དགེ་བའི་བཤེས་གཉེན་ཆེས། །རྗེས་བཟུང་ཟབ་རྒྱས་བདུད་རྩིས་འཚོ་བ་དང། །བཀའ་བཞིན་དམ་ཆོས་སྒྲུབ་པ་

[030B] །དོན་གཉིས་མཐར་ཕྱིན་འགྲུབ་པར་བྱིན་གྱིས་རློབས། །མདོ་སྔགས་ལེགས་བཤད་ཀུན་ལ་འཁྲུལ་པ་ཡི། །ཆ་ཤས་ཙམ་སྤངས་བླ་མེད་གདམས་པའི་ཕུལ། །བློ་བཟང་གྲགས་བསྟན་སྐྱེ་བ་ཐམས་ཅད་དུ། །འཛིན་ཅིང་ཕྱོགས་
བརྒྱར་སྤེལ་ནུས་བྱིན་གྱིས་རློབས། །མདོར་ན་གནས་སྐབས་དམ་ཆོས་སྒྲུབ་པའི་རྐྱེན། །རབ་འབྱམས་ལས་ཀུན་ཐོགས་མེད་ཡིད་བཞིན་འགྲུབ་།མཐར་ཐུག་སྐུ་གསུམ་དབྱེར་མེད་རྡོ་རྗེ་འཆང། །ད་ལྟ་ཉིད་དུ་ཐོབ་པར་བྱིན་གྱིས་
རློབས། །དེ་ལྟར་ཤུགས་དྲག་གསོལ་བ་བཏབ་པའི་མཐུས། །བླ་མའི་སྤྱི་མགྲིན་སྙིང་གའི་འབྲུ་གསུམ་ལས། །འོད་དང་བདུད་རྩི་དཀར་དམར་མཐིང་ག་གསུམ། །རིམ་དང་རིག་ཅར་རྒྱུན་མི་ཆད་པར་འཕྲོས་།རང་གི་གནས་
གསུམ་ཐིམ་པས་སྒྲིབ་བཞི་དག་སྐུ་གསུང་ཐུགས་དང་འཕྲིན་ལས་བྱིན་རླབས་ཞུགས། །དབང་བཞི་ཐོབ་ཅིང་མཐར་ཐུག་རྒྱལ་བ་ཡི་།སྐུ་བཞི་མངོན་དུ་གྱུར་པའི་ནུས་པ་བཞག་སླར་ཡང་བླ་མ་དགྱེས་བཞིན་གཙུག་གནས་
བྱོན། །སྙིང་དབུས་པད་མ་འདབ་བརྒྱད་གེ་སར་ལ། །སེམས་དང་དབྱེར་མེད་སྐྱིལ་ཀྲུང་མི་བཤིག་པས། །བྱང་ཆུབ་སྙིང་པོའི་བར་དུ་འབྲལ་མེད་གྱུར། །དེ་ལྟར་ཉམས་སུ་བླངས་པའི་རྗེས་བསྔོ་བ་སྨོན་ལམ་བཀྲ་ཤིས་སོགས་སྤྱི་ལྟར་བྱའོ། །
དཔལ་ལྡན་རིགས་བརྒྱའི་བདག་པོ་རྡོ་རྗེ་ཅན། །སྙིགས་དུས་བཤེས་གཉེན་རྣམ་རོལ་བླ་མ་མཆོག་བྱིན་རླབས་ཁོག་པ་ཡངས་པོའི་དུ་དཧུ་བྷཱི། །བསྐུལ་ནས་གཏན་མདུན་གྲུབ་པའི་སྒྲ་དབྱངས་ལྡིར་།འདིར་འབད་དགེ་ཚོགས་གཅིག་

[031A]༄༅། །ཏུ་དཀར་བ་ཡི། །འབྲས་བུ་མཐའ་ཡས་སེམས་ཅན་མ་ལུས་པ་།ཐེག་མཆོག་ལམ་སྟོན་རྗེ་དང་མི་འབྲལ་བས། །མཆོག་ཐུན་དངོས་གྲུབ་ཅི་དགར་ཐོབ་གྱུར་ཅིག། །དེ་ལྟར་ལམ་ཟབ་མོ་བླ་མའི་རྣལ་
འབྱོར་ཇི་ལྟར་ཉམས་སུ་ལེན་པའི་ཚུལ་དངོས་གྲུབ་ནོར་བུའི་བང་མཛོད་ཅེས་པ་འདི་ནི་བསྟན་པའི་གསལ་བྱེད་དུ་བྱུང་པའི་དམར་ཆེན་པོ་ལྕང་སྐྱ་མཆོག་སྤྲུལ་རིན་པོ་ཆེ་ནས། ངེད་རང་དང་འབྲེལ་བའི་བླ་མའི་རྣལ་འབྱོར་ཞིག་དགོས་ཞེས་བསྐུལ་མ་གནང་བའི་གསུང་ནན་ལྡོག་མ་ནུས་པས་གཡར་ཁྲལ་ཙམ་དུ་ཤཱ་ཀྱའི་དགེ་
སློང་ཆོས་མེད་ཆོས་ལྟར་བཅོས་པའི་སྙོམས་ལས་མཁན་བློ་བཟང་བསྐལ་བཟང་རྒྱ་མཚོས་སྒར་བོད་དུ་འདེགས་པའི་བཤུལ་ལམ་ལི་ཐང་ཆོས་ཀྱི་སྡེའི་ཉེ་ཞོལ་སྒར་ཐོག་ཏུ་སྦྱར་བའི་ཡི་གེ་བ་ནི་དྲུང་ཡིག་ཚངས་སྐྱེས་བློ་ལྡན་ནོ། །    ༈    ། །རྗེ་བཙུན་མ་སྒྲོལ་མ་དང་བླ་མ་དབྱེར་
མེད་དུ་མཆོད་ཅིང་གསོལ་བ་འདེབས་པའི་རྣལ་འབྱོར་སྐུ་གསུམ་ནོར་བུའི་གཏེར་མཛོད་ཅེས་བྱ་བ་བཞུགས་སོ། །གང་གི་གསང་གསུམ་ཟ་མ་ཏོག་གི་མཛོད། །འཕྲིན་ལས་བསམ་འཕེལ་ནོར་བུས་ཡོངས་གཏམས་ལས་།ཆོས་ནོར་འདོད་ཐར་སྟེར་བའི་རྗེ་
བཙུན་མ། །མྱུར་སྐྱོབ་ལྷ་མོས་རྟག་ཏུ་སྐྱོང་བར་མཛོད། །བསམ་གྱིས་མི་ཁྱབ་མཁྱེན་བརྩེ་ནུས་པའི་མཐུ། །དོན་ཡོད་འཕྲུལ་གྱི་ཞགས་པ་བརྐྱངས་པ་ལས། །དངོས་གྲུབ་རྗེས་སུ་མྱུར་མགྱོགས་འདྲེན་པའི་སླད། །ཉམས་ལེན་སྙིང་པོ་
གསལ་བ་འདིན་འགོད། །འདིར་རྗེ་བཙུན་མ་སེང་ལྡེང་ནགས་ཀྱི་སྒྲོལ་མ་དང་བླ་མ་དབྱེར་མེད་དུ་བསྐོམས་ནས་མཆོད་ཅིང་གསོལ་བ་འདེབས་པའི་རྣལ་འབྱོར་ཇི་ལྟར་བྱ་བ་ལ། །སྔོན་དུ་སྐྱབས་སུ་འགྲོ་བ་དང། ཐེག་ཆེན་ཆོས་སུ་འགྲོ་བའི་ཐབས་གཅིག་པུ་སེམས་བསྐྱེད་ཚད་མེད་བསྒོམ་པ་སྔོན་དུ་

[031B]།ཨོཾ་སྭ་བྷཱ་ཝ་ཤུ་དྷཱ་སྲྦ་དྷཱ་རྨཱ་སྭ་བྷཱ་ཝ་ཤུད་དྷཱ་ཉ་ཧཾ། མཚན་འཛིན་དམིགས་གཏད་བྲལ་བ་ཆོས་ཀྱི་དབྱིངས། །དབྱེར་མེད་རང་སེམས་དག་པའི་མདུན་གྱི་མཁར། །ཡིད་འཕྲོག་པད་སྡོང་རབ་
རྒྱས་གེ་སར་རྩེར། །བསིལ་སྦྱིན་ཟླ་བ་ཉ་གང་གདན་གྱི་སྟེང་།ཏཱཾ་ལས་རྩ་བའི་བླ་མ་སྒྲོལ་མཛད་ཡུམ། །མ་རྒད་མདངས་འཛིན་ཞལ་གཅིག་ཕྱག་གཉིས་མ། །ཕྱག་གཡས་མཆོག་སྦྱིན་གཡོན་པས་ཉམ་ཐག་འགྲོར། །དབུགས་
དབྱུང་སྐྱབས་སྦྱིན་ཕྱག་རྒྱའི་མཐབ་སྲིན་ལས། །ཨུ་ཏྤལ་སྡོང་བུར་བ་ལྡེམ་སྙན་ཐད་དུ། །འདབ་རྒྱས་ཞལ་གྱི་མཛེས་པར་ཆགས་པས་བཞད། །ཡིད་འཕྲོག་མཚན་དཔེ་ཕུན་ཚོགས་གཅིག་བསྡུས་པའི་།སྐུ་མཆོག་རྒྱན་དང་ན་བཟས་
མངོན་པར་ཀླུབས། །གཡས་བརྐྱང་གཡོན་བསྐུམ་ཉི་མ་འབུམ་གྱི་ཟེར། །རབ་འབྱམས་ཞིང་གི་ཁྱོན་འགེངས་གནས་གསུམ་དུ། །དཀར་དམར་མཐིང་གའི་འབྲུ་གསུམ་ཐུགས་ཀ་ནས། །ཏཱཾ་ཡིག་ལས་འཕྲོས་འོད་ཟེར་ཞགས་པ་ཡིས། །
ཕྱོགས་བཅུའི་རྒྱལ་བ་རྒྱ་མཚོ་མ་ལུས་པའི། །ཐུགས་ཀར་བཏབ་པས་ཡེ་ཤེས་ལྷ་ཚོགས་རྣམས། །སྤྱན་དྲངས་ཛཿ་ཧཱུཾ་བཾ་ཧོཿ་ས་གཉིས་མེད་གྱུར། །མཆོག་དང་ཐུན་མོང་དངོས་གྲུབ་པད་མོའི་ཚལ་།ཁྱོད་མཚན་ཉི་མའི་ཟེར་གྱི་སྣང་བས་
ཀྱང། །ལེགས་པར་གྲོལ་མཛད་སྐྱབས་མཆོག་བླ་མ་རྗེ། །མ་ལུས་རྒྱལ་བའི་འདུས་ཞལ་ལ་ཕྱག་འཚལ། །འཁོར་གསུམ་མཚན་མ་བྲལ་བའི་ཡིད་ཀྱི་མཁར། །ཀུན་བཟང་མཆོས་སྤྲིན་གཏིབས་པའི་སྤྲིན་སྣའི་རྩེར། །ཡིད་འོང་འཆི་

[032A]༄༅། །མེད་བུ་མོ་བྱེ་བ་བརྒྱས། །རིན་ཆེན་བུམ་པ་ལས་འོངས་ཆུ་བཞི་བསྒྲེངས། །ལྷ་རྫས་མེ་ཏོག་རྣམ་བཀྲའི་ལྡིང་ཁང་དུ་།དྲི་ཞིམ་བདུག་པ་འཁྱིལ་ཞིང་སྣང་གསལ་འབར། །སྨན་མཆོག་དྲི་དང་རོ་
བརྒྱ་ལྡན་པ་ཡི། །ཞལ་ཟས་སྣ་ཚོགས་གླུ་དབྱངས་རོལ་མོ་འཁྲོལ་།གཞན་ཡང་འདོད་ཡོན་རྣམ་ལྔ་རིན་ཆེན་བདུན། །བཀྲ་ཤིས་རྫས་རྟགས་ལྷ་མིའི་དཔལ་འབྱོར་སོགས། །འཇིག་རྟེན་འཇིག་རྟེན་ལས་འདས་མཆོད་པ་རྣམས་
བླ་མ་ལྷ་ཡི་ཚོགས་རྣམས་མཉེས་ཕྱིར་འབུལ། །ཨོཾ་རྟྲ་གུ་རུ་ཨཱ་རྱ་ཏཱ་རེ་ས་པ་རི་ཝཱ་ར་ཨྲྒྷཾ་སོགས་ཀྱིས་མཆོད། །མཎ་ཌལ་རྒྱས་བསྡུས་ཇི་ལྟར་རིགས་པ་གང་མང་ཕུལ་རྗེས། །སྐྱབས་གནས་ཀུན་འདུས་དྲིན་ཅན་རྩ་བའི་བླ་མ་དང་གཉིས་སུ་མེད་
པའི་རྗེ་བཙུན་འཕགས་མ་སྒྲོལ་མ་ལ་གསོལ་བ་འདེབས་སོ་བདག་གི་ལུས་ངག་ཡིད་གསུམ་བྱིན་གྱིས་རློབ་ཏུ་གསོལ། ངེས་པར་འབྱུང་བའི་བསམ་པ་བཅོས་མ་མ་ཡིན་པས་དྲངས་ཏེ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་མཐའ་བྲལ་
དབུ་མའི་ལྟ་བ་ཕྱིན་དྲུག་གི་སྤྱོད་པ་སྤྱི་དང། རྡོ་རྗེ་ཐེག་པའི་མཚན་བཅས་དང་མཚན་མེད་རིམ་གཉིས་ཀྱི་རྣལ་འབྱོར་ཟབ་མོ་ཉམས་སུ་ལེན་ནུས་པར་བྱིན་གྱིས་རློབ་ཏུ་གསོལ། །ཚེ་རབས་ཐམས་ཅད་དུ་འཕགས་མ་སྒྲོལ་མཛད་ཡུམ་
གྱིས་ཐེག་པ་ཆེན་པོའི་དགེ་བའི་བཤེས་གཉེན་མཛད་དེ་འགྲོ་བ་ཐམས་ཅད་སྒྲོལ་བའི་དེད་དཔོན་ཆེན་པོར་འགྱུར་བར་བྱིན་གྱིས་རློབ་ཏུ་གསོལ། ཞེས་ནན་ཏན་དུ་གསོལ་བ་བཏབ། ཡན་ལག་ལྟག་མ་ནི། ཐོག་མེད་དུས་ནས་སྒོ་གསུམ་གླང་

[032B] །ཉོན་མོངས་མཚོན་ཆ་རྣོམ་པོས་གཏན་བདེའི་སྲོག་།འབྲལ་ལ་རིངས་པར་ཆས་པའི་ཉེས་ཆོགས་རྣམས། །བསམ་པ་ཐག་པས་བཤགས་ཤིང་སྡོམ་པར་བགྱི། །མཐའ་ཀླས་རྒྱལ་བརྒྱལ་སྲས་ཉན་རང་སོགས། །གཞན་རྒྱུད་རྣམ་
པར་དཀར་བའི་དགེ་ཚོགས་དང། །སྔོན་བསགས་ལེགས་བྱས་རང་གི་འབྱོར་པ་ལ། །རློམ་སེམས་མེད་པའི་དགའ་བས་ཡི་རང་ངོ། །གདུལ་བྱའི་ཁམས་དང་རིགས་ཀྱི་ས་བོན་ལས། མཐོ་རིས་བྱང་གྲོལ་བདེ་འབྲས་གཡུར་ཟ་བ། །
སྤེལ་ཕྱིར་གང་འཚམ་ཆོས་ཀྱི་ཕུང་པོ་ཡི། །སྒྲང་ཆར་ནམ་ཡང་ཆད་པ་མེད་དབབ་གསོལ། །སྐྱེ་འཆིན་རྒ་སྤངས་པའི་རྡོ་རྗེའི་སྐུ། །རྟག་བརྟན་ཞི་བ་གཡུང་དྲུང་ཁམས་ཆེན་པོ། །ཐ་མལ་སྣང་ངོར་ནམ་ཡང་མི་གཡོ་བར། །གྲངས་
རིང་བསྐལ་པའི་བར་དུ་བཞུགས་སུ་གསོལ། །འདིས་མཚོན་བདག་དང་གཞན་གྱིས་དུས་གསུམ་དུ། །བསགས་པའི་ལེགས་ཚོགས་ཕུང་པོ་གཅིག་བསྡུས་དགེ་མཐའ་ཀླས་དྲིན་གྱིས་ལེགས་བསྐྱངས་མར་གྱུར་འགྲོ་།བསྒྲལ་
ཕྱིར་བྱང་ཆུབ་འཐོབ་པའི་རྒྱུར་བསྔོའོ། །དེ་ནས་སླར་ཡང་གསོལ་བ་འདི་ལྟར་གདབ་པར་བྱ་སྟེ། མངོན་མཐོ་ངེས་ལེགས་ཕུན་ཚོགས་དལ་འགྲོའི་རྒྱུན། །འཛད་མེད་འབྱུང་བའི་གཏེར་གཅིག་གི་གའི་ཡབ། །དྲིན་ཅན་ཐེག་མཆོག་བཤེས་
ཀྱིས་མཉེས་བཞིན་དུ། །རྗེས་གཟུང་བཀའ་བཞིན་སྒྲུབ་པར་བྱིན་གྱིས་རློབས། །བློ་སྣ་ཆོས་ལ་ཕྱོགས་པར་བྱིན་གྱིས་རློབས། །ཆོས་བཞིན་ལམ་དུ་འགྲོ་བར་བྱིན་གྱིས་རློབས། །ཆོས་མིན་བར་ཆད་ཞི་བར་བྱིན་གྱིས་རློབས། །

[033A]༄༅། །འཁྲུལ་མེད་ཉམས་རྟོགས་སྐྱེ་བར་བྱིན་གྱིས་རློབས་།རྙེད་དཀའ་ཡིད་བཞིན་ནོར་ལས་དོན་ཆེ་བའི། །དལ་འབྱོར་རྟེན་འདི་རླུང་ནང་མར་མེ་བཞིན། །དེ་རིང་ཉིད་ཀྱང་མི་འཆི་ངེས་མེད་པས་
འདི་སྣང་འཁྲི་བ་ཆོད་པར་བྱིན་གྱིས་རློབས། །བློ་སྣ་ཆོས་ལ་ཆོས་བཞིན། ཆོས་མིན་བར་ཆད། འཁྲུལ་མེད། ལས་ངན་དབང་གིས་ངན་སོང་མེ་འོབས་སུ། །ལྷུང་བར་མངོན་དུ་ཕྱོགས་པའི་སྡིག་
ཅན་བདག་སླུ་མེད་སྐྱངས་གནས་གསུམ་གྱིས་གཏན་སྐྱབས་ཤིང། དཀར་ནང་བླང་དོར་བྱེད་པར་བྱིན་གྱིས་རློབས། །བློ་སྣ། ཆོས་འཁྲུལ། མཐོ་བའི་མཐའ་ལྷུང་འདུས་པའི་ཐ་
མར་འབྲལ། །བསགས་པ་སླར་འཛད་འཁོར་བའི་ཕུན་ཚོགས་ཀུན། །བསླུ་འབྲིང་གློག་དང་སྒྱུ་མ་ལར་མཐོང་ནས། །ངེས་འབྱུང་བཅོས་མིན་སྐྱེ་བར་བྱིན་གྱིས་རློབས། །བློ་སྣ། ཆོས། ཆོས་
འཁྲུལ། དྲན་ཤེས་ལྕགས་ཀྱུ་རྣོན་པོས་ཉེར་དྲངས་པའི། །དམུ་རྒོད་སེམས་ཀྱི་གླང་པོ་ཐར་པའི་གླིང། །འཁྲིད་ཕྱིར་བསླབ་པ་གསུམ་གྱི་ཉམས་ལེན་འགྲོས། །རྟག་ཏུ་བརྩོན་པས་སྐྱོང་པར་བྱིན་གྱིས་རློབས། །བློ་
ཆོས། ཆོས། འཁྲུལ། ཡང་ཡང་དྲིན་གྱིས་རབ་བསྐྱངས་མ་རྒན་འགྲོ། །སྡུག་བསྔལ་མྱ་ངམ་ཐང་དུ་འཁྱམས་མཐོང་ནས། །གཞན་ཆེད་བྱང་ཆུབ་དོན་གཉེར་སེམས་མཆོག་གིས། །ཐེག་ཆེན་ལམ་

[033B] །བློ། ཆོས། ཆོས། འཁྲུལ་སྨོན་འཇུག་སེམས་ཀྱི་རྩལ་རྫོགས་རྣམ་མཁའ་ལྡིང། །ཕྱིན་དྲུག་ཐབས་ཤེས་ཟུང་འཇུག་གཤོག་རླབས་ཀྱིས། །ས་ལམ་ནམ་མཁའ་ཕ་མཐའ་
རབ་བརྒལ་ཏེ། །སངས་རྒྱས་མྱུར་དུ་འཐོབ་པར་བྱིན་གྱིས་རློབས་།བློ། ཆོས། ཆོས། འཁྲུལ། ཡང་དག་རིགས་པའི་རལ་གྲིས་བདེན་འཛིན་གྱི། །རྣམ་རྟོག་དྲ་བ་བཅད་པའི་མཉམ་གཞག་ངོར། །སྤྲོས་པ་
ཅི་ཡང་མི་དམིགས་མཐའ་བྲལ་གྱི། །གནས་ལུགས་ཇི་བཞིན་རྟོགས་པར་བྱིན་གྱིས་རློབས། །བློ། ཆོས། ཆོས། འཁྲུལ། རྗེས་ཐོབ་ཡུལ་དུ་གང་ཤར་སྣང་བ་རྣམས། །རང་བཞིན་སྟོང་བའི་རྣམ་འགྱུར་རྫུན་པོ་
ཆེ། །སྒྱུ་མ་འཇའ་ཚོན་ལྟ་བུའི་ལྟད་མོ་ཡིས། །ཉམས་རྟོགས་གོང་དུ་འཕེལ་བར་བྱིན་གྱིས་རློབས། །བློ། ཆོས། ཆོས། འཁྲུལ། ཐུན་མོང་ལམ་གྱིས་རྒྱུད་སྦྱངས་དུལ་བའི་ཞིང། །རྣམ་དག་རྡོ་རྗེ་སློབ་དཔོན་
དབང་གི་ཆུས། །གཤེར་ཏེ་དམ་ཚིག་སྡོམ་པའི་ས་བོན་གྱིས། །དངོས་གྲུབ་མྱུ་གུ་བསྐྱེད་པར་བྱིན་གྱིས་རློབས། །བློ། ཆོས་ཆོས་འཁྲུལ། དོན་དམ་ཡི་གེ་སྒྲ་གཟུགས་ཕྱག་རྒྱ་དང། །མཚན་མའི་ལྷར་གསལ་
ཟབ་མོ་ཆོས་ཀྱི་དབྱིངས། །གཉིས་མེད་བཟླས་བརྗོད་བཞི་སོགས་རྣལ་འབྱོར་གྱིས། །མཆོག་ཐུན་དངོས་གྲུབ་འགྲུབ་པར་བྱིན་གྱིས་རློབས་།བློ་ཆོས། ཆོས། འཁྲུལ། རྒྱུད་རྒྱལ་མཐར་ཐུག་དཔལ་ལྡན་གསང་

[034A]༄༅། །མཐའི་ལམ། །རིམ་གཉིས་ཚུལ་བཞིན་ཉམས་སུ་བསྟར་བ་ལས། །ཁ་སྦྱོར་བདུན་ལྡན་ཁྱབ་བདག་རྡོ་རྗེ་སེམས། །ཚེ་འདིར་མྱུར་དུ་འཐོབ་པར་བྱིན་གྱིས་རློབས། །བློ། ཆོས། ཆོས་
འཁྲུལ། མ་རིག་བལྟ་བའི་མིག་ཉམས་ལས་ཉོན་གྱིས། །གཡང་སར་གོམ་སྟབས་བརྡེག་འཆོས་སྲིད་པ་ཡི། སྐྱེ་དང་སྐྱེ་བར་སྐྱབས་མཆོག་བླ་མ་ལྷས། །རྗེས་གཟུང་བསམ་དོན་ཐམས་ཅད་འགྲུབ་བྱིན་གྱིས་རློབས། །བློ། ཆོས་
ཆོས། འཁྲུལ། དེ་ལྟར་གསོལ་བཏབ་བླ་མའི་གནས་གསུམ་ལས། །འོད་ཟེར་དཀར་དམར་མཐིང་འཕྲོས་གནས་གསུམ་ཕོག་སྒོ་གསུམ་དྲི་མ་དག་ཅིང་སྐུ་གསུམ་གྱི། །འབྲས་བུ་མྱུར་དུ་ཐོབ་པའི་ནུས་པ་བཞག་
སླར་ཡང་དྲིན་ཅན་བླ་མ་ཐུགས་རྗེའི་གཏེར། །རང་གི་སྤྱི་བོ་ནས་བྱོན་སྙིང་ག་རུ། །འདབ་རྒྱས་པད་མོའི་གདན་ལ་དུས་ནམ་ཡང་།མི་འབྲལ་སེམས་དང་དབྱེར་མེད་ཏི་ཧ་ཊྷ་ནྟུ། །དེ་ལྟར་ཉམས་སུ་བླངས་པའི་རྗེས་དགེ་བ་བསྔོ་ཞིང། བཀྲ་ཤིས་
ཕྱོགས་ཀུན་ཏུ་སྤེལ་བས་མཐའ་བརྒྱན་ནོ། །དེ་ལྟར་རྗེ་བཙུན་སྒྲོལ་མ་དང་བླ་མ་དབྱེར་མེད་དུ་མཆོད་ཅིང་གསོལ་བ་འདེབས་པའི་རྣལ་འབྱོར་ཇི་ལྟར་བྱ་བའི་ཚུལ་སྐུ་གསུམ་ནོར་བུའི་གཏེར་མཛོད་ཅེས་བྱ་བ་འདི་ནི། །ངེད་རང་མདོ་སྨད་དུ་བསྐྱོད་སྐབས་རོགས་བའི་དགེ་བཤེས་གྲས་དྭགས་གྲྭ་
ཚང་རབ་འབྱམས་པ་ལྷུན་གྲུབ་རྒྱ་མཚོས་འདི་ལྟ་བུ་དགོས་ཞེས་བསྐུལ་བའི་ངོར་ཤཱ་ཀྱའི་དགེ་སློང་འདུ་གསུམ་པ་བློ་བཟང་བསྐལ་བཟང་རྒྱ་མཚོ་ཕོ་བྲང་པོ་ཏ་ལར་སྦྱར་བའོ།།    ༈    །།བླ་མའི་རྣལ་འབྱོར་གྲུ་འཛིན་བཞིང་གི་སྒོ་འབྱེ་ཅེས་བྱ་བ་བཞུགས། །

[034B] །རང་སྣང་དུས་སུ་འཆར་བའི་བཤེས་གཉེན་གར། །སྟོན་མཛད་དྲིན་ཅན་བླ་མ་བྱང་ཆུབ་བར། །སྙིང་གའི་པད་མོར་བཞུགས་ཏེ་བྱིན་རློབས་ཤིག་མཆོག་དང་ཐུན་མོང་དངོས་གྲུང་འདོད་དགུའི་
ཚོགས། །སྟེར་བྱེད་ལྷ་ཡཾ་འཁྲི་ཤིང་རྗེས་འགྲོ་བ། །ཀུན་འདུས་བླ་མའི་རྣལ་འབྱོར་ཉམས་ལེན་གྱི། །སྙིང་པོ་གྲུ་འཛིན་ཞིང་གི་སྒོ་འབྱེད་སྤེལ། །འདིར་མཆོག་དང་ཐུན་མོང་གི་དངོས་གྲུབ་བླ་ན་མེད་པའི་བྱེད་པོ་རྒྱལ་བ་ཐམས་ཅད་མཆོད་པ་
ལས་ཀྱང་གང་གི་བ་སྤུའི་བུ་ག་གཅིག་མཆོད་པ་དོན་ཆེ་བར་གསུངས་པའི་རྗེ་བཙུན་བླ་མའི་རྣལ་འབྱོར་ཉམས་སུ་ལེན་པ་ནི་སྐྱབས་སུ་འགྲོ་བ་དང་སེམས་བསྐྱེད་པ་རྒྱུད་དང་འདྲེས་ངེས་པའི་རྩིས་ཟིན་པར་བྱ་བ་ནི་ཐེག་པ་ཆེན་པོའི་ཉམས་ལེན་དུ་འགྲོ་བའི་བྱེད་ཆོས་གཅིག་པུ་
ཡིན་པས་སྔོན་དུ་བཏང་ནས། དངོས་གཞི་འདི་ལྟར་རོ། །དག་གསལ་མདུན་གྱི་ནམ་མཁའ་ལ། །ཡིད་འཕྲོག་པད་དཀར་ཟླ་བའི་སྟེང། །རྗེ་བཙུན་བསྐལ་བཟང་རྒྱ་མཚོའི་སྡེ། །རྣམ་པ་འཕགས་མཆོག་སྙིང་རྗེའི་ལྷ། །སྐུ་མདོག་དཀར་པོ་
གངས་རི་མཚུངས། །ཞལ་གཅིག་དབུ་སྐྲ་ཐོར་ཚུགས་ཅན། །སྤྱན་གཉིས་རིགས་དྲུག་འགྲོ་ལ་གཟིགས། །ཕྱག་བཞིའི་དང་པོ་ཐལ་མོ་སྦྱར། །འོག་གཉིས་ཤེལ་ཕྲེང་པད་དཀར་འཛིན། །ལྷ་རྫས་དར་གྱི་སྟོད་གཡོགས་
དང། །སྨད་གཡོགས་རིན་ཆེན་རྒྱན་གྱིས་མཛེས། །ཞབས་གཉིས་རྡོ་རྗེའི་སྐྱིལ་ཀྲུང་གིས། །ལེགས་པར་བཞུགས་པའི་སྐུ་ཡི་ཁྱོན་།རྒྱལ་བའི་ཞིང་ཁམས་ཐམས་ཅད་རྫོགས། །སྐུ་ལས་སྤྲུལ་པའི་སྤྲིན་འཕྲོ་བས། །ཞིང་༄༅། །ཁམས་ཐམས་ཅད་འགེང་བར་སྣང། །དེ་ཡི་གནས་གསུམ་ཡི་གེ་གསུམ། །དཀར་དམར་མཐིང་དང་ཐུགས་ཀ་ཡི། །ཏྲཱི་ལས་འོད་ཟེར་ཕྱོགས་བཅུར་འཕྲོས། །སྐྱབས་གནས་ཐམས་
ཅད་སྤྱན་དྲངས་གྱུར། །ཆོས་དབྱིངས་རང་བཞིན་གདོད་ནས་དག་པའི་ཁམས། །གློ་བུར་ཆུ་འཛིན་བྲལ་བའི་ནམ་མཁའ་ལས། །གཟུགས་སྐུའི་དབང་གཞུ་རྣམ་བཀྲ་བླ་མ་ལྷ། །མ་ལུས་འཁོར་དང་བཅས་པ་གཤེགས་སུ་
གསོལ། །ར་ཏ་ན་གུ་རུ་ས་པ་རི་ཝཱ་ར་བྫྲ་ས་མཱ་ཛཿ་ཛཿ་ཧཱུཾ་བཾ་ཧོཿ་ས་དབྱེར་མེད་དུ་བསྟིམ་ནས། སྐྱབས་གནས་ཀུན་འདུས་ཀྱི་བདག་ཉིད་དུ་གྱུར་པར་བསམ། ཡན་ལག་བདུན་གྱི་ཐོག་མར་ཕྱག་འཚལ་བ་ནི། གང་གི་མཚན་སྙན་ག་བུར་ཐིགས་པ་ཙམ། །རྣ་བར་ལྷུངས་
མོད་སྲིད་དང་ཞི་བ་ཡི། །ཆུད་པའི་ཚ་གདུང་སེལ་མཛད་རི་བོང་ཅན། །དྲིན་ཅན་རྩ་བའི་བླ་མར་ཕྱག་འཚལ་ལོ། །དབྱིངས་རིག་རྣམ་དག་བེ་ཌཱུར་མེ་ལོང་ངོས། །ཤེས་བྱ་ཐམས་ཅད་འཆར་བའི་སྙིང་རྗེའི་མདངས། །དེང་
འདིར་བཤེས་གཉེན་རྣམ་རོལ་བླ་མ་རྗེར། །སྒོ་གསུམ་གུས་པས་བཏུད་ཅིང་ཕྱག་འཚལ་ལོ། །མཆོད་པ་ནི། མཆོད་ཡོན་ཕལ་ཆེར་མཆོད་ཡོན་བླ་བྲེ་དང། །མཆོད་ཡོན་བཀོད་པའི་འོད་ཟེར་རབ་བཀྱེ་སྟེ། །མཆོད་ཡོན་
སྣ་ཚོགས་ཀུན་ཏུ་བཀྲམ་བྱས་ནས། །བདག་ཉིད་ཆེན་པོ་རྒྱལ་བསྲས་བཅས་མཆོད། །ཨོཾ་རཏ་ན་གུ་རུ་ས་པ་རི་ཝཱ་ར་ཨྲྒྷཾ་པྲ་ཏཱི་ཙྪ་ཧཱུཾ་སཱ་ཧཱ། ནས། ཤྤྡའི་བར་དང། འདོད་ཡོན་ལྔ་ཡང་ཚིགས་བཅད་སྔགས་ཅི་རིགས་དང། མཎ་ཌལ་རྒྱས་བསྡུས་

[035B] སྟོང་གསུམ་འདི་འམ་གཞན་ཡང་ཕྱོགས་བཅུ་ན། །རབ་འབྱམས་མི་དང་ལྷ་མི་འདོད་དགུའི་དཔྱིད་།སྣོད་བཅུད་ལེགས་ཚོགས་བདག་བློས་ཡོངས་བླངས་ཏེ། །འབུལ་གྱི་སེམས་ཅན་དོན་སླད་བཞེས་སུ་
གསོལ། །ཀུན་བཟང་ཏིང་ངེ་འཛིན་གྱི་རྫིང་བུའི་འཇིང། །སྣང་སྟོང་རིན་ཆེན་པད་མོ་བྱེ་བ་བརྒྱ། །མུ་མེད་ནམ་མཁའ་མཉམ་པར་སྤྲོ་བ་ཡི། །བླ་མེད་མཆོད་སྤྲིན་རྒྱ་མཚོས་མཉེས་གྱུར་ཅིག་།བཤགས་པ་ནི། ཐོག་མེད་དུས་
ནས་མ་རིག་མུན་པའི་སྦུག་ཉོན་མོངས་ལྟོ་འགྲོ་འཁྱིལ་བའི་ཁ་རླངས་དུག་སྒོ་གསུམ་ནག་བོའི་དྲི་ཚོགས་ཅི་བགྱིས་པ། །གཉེན་པོ་སྟོབས་བཞིའི་སྒོ་ནས་དེང་འཆགས་སེ། །ཡི་རང་ནི། བདེ་གཤེགས་རྣམ་པར་དཀར་བའི་
འཕྲིན་ལས་ཆུས། །རང་དང་གཞན་རྒྱུད་དག་པའི་རྩི་སྨན་ལྗོན་།ཇི་སྙེད་བ་སྐྱེད་བསྲིངས་ལེགས་ཚོགས་མཐའ་དག་ལ། །དགའ་བ་ཆེན་པོའི་སྒོ་ནས་ཡི་རང་ངོ། །བསྐུལ་བ་ནི། མི་འཇིགས་ཁོ་ལག་རྫོགས་པའི་ཤིང་དབང་དྲུང། །བླ་མེད་
བདུད་རྩིས་མྱོས་པའི་རྒྱལ་བ་དག་འགྲོ་ལ་ཕན་ཕྱིར་ཐེག་པ་གསུམ་གྱི་ཆོས། །རང་རང་དབང་པོ་ཇི་བཞིན་སྐོར་དུ་གསོལ། །གསོལ་བ་འདེབས་པ་ནི། ངེས་པའི་དོན་དུ་སྤངས་རྟོགས་ལྷུན་རྫོགས་པས་།འཆི་མེད་རྡོ་རྗེའི་ཁམས་སུ་
ལེགས་གྲུབ་ཀྱང། །ཚུལ་མཐོང་སྣང་ངོར་བགྲེས་རྒུད་སྐྱེ་འཆི་སོགས། །སྤངས་ནས་བསྐལ་པ་རྒྱ་མཚོར་ཞབས་བརྟན་གསོལ། །བྱང་ཆུབ་ཏུ་བསྔོ་བ་ནི། དེ་ལྟར་རང་གཞན་རྣམས་ཀྱིས་དུས་གསུམ་དུ་།བསགས་པའི་རྣམ་དཀར་

[036A]༄༅། །ཕུང་པོ་ཇི་སྙེད་པ། །མཁའ་མཉམ་འགྲོ་བ་སྒྲོལ་བའི་དེད་དཔོན་མཆོག་ཀུན་མཁྱེན་ཡེ་ཤེས་མྱུར་དུ་འཐོབ་ཕྱིར་བསྔོ་།དེ་ལྟར་ཡན་ལག་བདུན་པ་ཕུལ་རྗེས། བླ་མ་རིན་པོ་ཆེ། བདག་གི་བློ་
ཆོས་སུ་འགྲོ་བར་བྱིན་གྱིས་རློབ་ཏུ་གསོལ། ཞེས་སོགས་ཚིག་ལྷུག་པའི་གསོལ་འདེབས་སྤྲོན་བྱ་ཞིང། ཚིགས་སུ་བཅད་པས་འདི་ལྟར་གསོལ་བ་གདབ་པོ། །རྒྱལ་བ་ཀུན་གྱི་གསང་གསུམ་འཁོར་ལོའི་གར། །བདག་ཅག་འགྲོ་བློར་ཚད་མེད་བཀའ་
དྲིན་ཅན། །རྗེ་བཙུན་བླ་མ་མཆོད་ཅིང་གསོལ་བཏབ་མཐུས། །སྐྱེ་ཞིང་སྐྱེ་བར་བརྩེ་བས་རྗེས་གཟུང་གསོལ། །རྙེད་དཀའ་དོན་ཆེའི་མི་ལུས་རིན་པོ་ཆེ། །སྐད་ཅིག་རླུང་དམར་ནང་གི་མར་མེ་ལྟར་།འཇིག་པར་མཐོང་སྟེ་
མནོག་ཆུང་འདི་སྣང་གི་ཆོས་བརྒྱད་འཁྲི་བ་ཆོད་པར་བྱིན་གྱིས་རློབས། །རྨི་ལམ་ཡུལ་གྱི་ཕུན་ཚོགས་ཇི་ལྟ་བར། །སྲིད་འབྱོར་བློ་བྲིད་ཉེས་བརྒྱའི་མཚང་རི་གནས། །མྱ་ངན་འདས་མཆོག་འགྱུར་མེད་ཞི་བའི་སར། །བགྲོད་
བའི་ལམ་བཟང་རྙེད་པང་ཕྱིན་གྱིས་རློབས། །ཚེ་རབས་གྲངས་མེད་དྲིན་གྱིས་ལེགས་བསྐྱངས་པའི། །མ་རྣམས་སྡུག་བསྔལ་སྒྲོལ་ཕྱིར་བྱང་ཆུབ་སེམས། །བསྐྱེད་ནས་རྒྱལ་སྲས་སྙིང་རྗེའི་ལྷ་གཅིག་ལྟར། །རླབས་ཆེན་སྤྱོད་
པའི་དཔའ་བོར་བདག་བྱིན་རློབས། །གཟུགས་ཀུན་སྣང་སྟོང་དབྱེར་མེད་ལྷ་སྐུར་ཤར། །འབྲུ་དྲུག་གྲག་སྟོར་གསུང་དབྱངས་འགགས་པ་མེད་།དྲན་རྟོག་སྟོང་ཉིད་སྙིང་རྗེ་དབྱེར་མེད་པས། །ཐ་མལ་སྣང་ཞེན་ཆོད་པར་བྱིན་

[036B] །འདི་དང་ཕྱི་མ་བར་དོའི་གནས་ཀུན་ཏུ། །སྡུག་ཀུན་ཉེས་ཚོགས་མ་ལུས་ཞི་བ་དང། །མྱུར་ལམ་ཐེག་པ་མཆོག་གི་རྣལ་འབྱོར་ཆེས། །སྐུ་གསུམ་གོ་འཕང་བདེ་བླག་འགྲུབ་བྱིན་རློབས་།དེ་ལྟར་ཤུགས་དྲག་
གསོལ་བ་བཏབ་པ་ཡིས། །བླ་མའི་གནས་གསུམ་འོད་ཟེར་དཀར་དམར་མཐིང། །རིམ་དང་ཅིག་ཅར་འཕྲོས་པ་གནས་གསུམ་ཕོག་དྲི་མ་དག་ཅིང་དངོས་གྲུབ་མ་ལུས་ཐོབ། །སླར་ཡང་རྩེ་གཅིག་གསོལ་བ་བཏབ་པ་ཡིས། །
བླ་མ་དགྱེས་བཞིན་འོད་ཟེར་དཀར་པོར་ཞུ། །རང་ལ་ཐིམ་པས་སྐད་ཅིག་བླ་མ་ལྟར། །མངོན་གྲུབ་ནམ་ཡང་མི་འབྲལ་རོ་གཅིག་གྱུར། །དེ་ལྟར་བླ་མ་དང་སྤྱན་རས་གཟིགས་ངོ་བོད་བྱེར་མེད་དུ་བྱ་བའི་བླ་མའི་རྣལ་འབྱོར་ཉམས་སུ་ལེན་པའི་རིམ་པ་གྲུ་
འཛིན་ཞིང་གི་སྒོ་འབྱེད་ཅེས་པ་འདི་ནི་རྨེ་རུ་བླ་ཟུར་དམ་ཆོས་ལེགས་ལྡན་གྱི་མོས་ངོར་གཡར་ཁྲལ་དུ་ཤཱ་ཀྱའི་དགེ་སློང་འདུ་གསུམ་པ་བློ་བཟང་བསྐལ་བཟང་རྒྱ་མཚོས་ཕོ་བྲང་པོ་ཏ་ལར་སྦྱར་བའི་ཡི་གེ་པ་ནི་དྲུང་ཡིག་ཚངས་སྐྱེས་བློ་ལྡན་ནོ།།།།རྣམ་གྲོལ་འཇིགས་པ་མེད་པའི་ཞིང་
ཁམས་སུ། །ལུས་ཅན་བདེར་འཁྲིད་ཐུགས་རྗེའི་ཅང་ཤེས་རྟ། །རྣམ་དཀར་ཁ་ལོ་གྱེན་དུ་སྒྱུར་བྱེད་པའི། །མཚན་ལྡན་བླ་མའི་ཞབས་ཀྱི་པད་མོར་འདུད། །འདིར་སྐལ་ལྡན་གྱི་སྐྱེས་བུ་དག་གིས་འཇུག་པར་བྱ་བའི་སྒོ་གཅིག་པུ་ཁྱབ་བདག་རྡོ་རྗེ་
སེམས་དཔའི་བླ་མའི་རྣལ་འབྱོར་ཉམས་སུ་ལེན་པ་ལ། །སྔོན་འགྲོ་སྐྱབས་སེམས་ཚད་མེད་བསྒོམ་པ་སྔོན་དུ་བཏང། ཨོཾ་སྭ་བྷཱ་ཝ་ཤུདྡྷོ་སརྦ་དྷ་རྨཱ་སྭ་སྟཱ་ཝ་ཤུདྡྷོ་ཉ་ཧཾ། གདོད་ནས་སྐྱེ་འགག་བྲལ་བའི་ཆོས་དབྱིངས་དང། །རང་ལུས་སྤྱི་གཙུག་སེང་

[037A]༄༅། །གེས་བཏེག་པའི་ཁྲིར། །པཾ་ལས་པད་དཀར་ཨ་ལས་ཟླ་སྟེང་དུ། །བདེ་སྟོང་རང་བཞིན་ཧཱུཾ་ཡིག་དཀར་པོ་ལས། །སྐྱབས་གནས་ཀུན་འདུས་རྩ་བའི་བླ་མ་དང། །དབྱེར་མེད་ཁྱབ་བདག་དཔལ་
ལྡན་རྡོ་རྗེ་སེམས། །སྐུ་མདོག་དྲི་མེད་ཤེལ་དཀར་དུང་ལྟ་བུ་།འགྲོ་ལ་དྲི་མེད་སྤྱན་དཀྱུས་གཟིགས་པས་སྒེག་ཞལ་གཅིག་ཕྱག་གཉིས་རྡོ་རྗེ་དྲིལ་བུ་འཛིན། །ཞབས་གཉིས་མི་བཤིག་རྡོ་རྗེའི་སྐྱིལ་མོ་ཀྲུང། །པང་དུ་རྡོ་རྗེ་
སྙེམས་མ་སྐུ་མདོག་དཀར། །གྲི་གུག་ཐོད་འཛིན་པད་མའི་འདུག་སྟངས་ཅན། །ཡབ་ཡུམ་རྔེས་ཆགས་བདེ་ཆེན་དགའ་བས་འཁྲིལ། །རིན་ཆེན་རྒྱན་བརྒྱད་ལྷ་རྫས་ན་བཟས་སྤ། །མུ་མེད་ཞིང་ཁམས་འགེང་པའི་དྭངས་
གསལ་འོད། །ཀུན་ཏུ་འཕྲོ་བ་སྣང་སྟོང་འཇའ་ཚོན་བཞིན། །དེ་ཡི་གནས་གསུམ་རྡོ་རྗེ་གསུམ་གྱི་ལྷ། །དཀར་དམར་མཐིང་གའི་འབྲུ་གསུམ་རྣམ་པ་ཅན། །ཐུགས་ཀ་ལས་འཕྲོས་འོད་ཀྱིས་རྒྱལ་བ་ཀུན། །སྤྱན་
དྲངས་ཛཿ་ཧཱུཾ་པཾ་ཧོཿ་ས་དབྱེར་མེད་གྱུར། །མཁའ་ལ་མཁའ་བཞིན་ལྷན་སྐྱེས་བདེ་སྟོང་གི་རང་བཞིན་དཀྱིལ་འཁོར་དབང་ཕྱུག་ཟུང་འཇུག་མགོན། །དུས་གསུམ་བདེ་གཤེགས་ཀུན་གྱི་བྱེད་པ་པོ་།རྗེ་བཙུན་བླ་མ་མཆོག་ལ་ཕྱག་
འཚལ་ལོ། །བདེ་སྟོང་ཏིང་འཛིན་ཀུན་གསལ་ཡངས་པའི་ངོས། །སྨིན་ལེགས་དབང་གཞུ་བཀྲ་བའི་ལང་ཚོམ། །འདོད་པའི་བདེ་སྟེར་སྣ་ཚོགས་མཆོད་རྫས་ཀྱིས། །རབ་འབྱམས་རྒྱལ་བའི་སྤྱི་གཟུགས་མཉེས་གྱུར་ཅིག་ཨོཾ་བྫྲ་

[037B]ནས། ཤྤྡའི་བར་གྱིས་མཆོད། །གཞན་ཡང་ཕྱི་ནང་གསང་བ་དེ་བཞིན་ཉིད། །དངོས་བཤམས་ཡིད་སྤྲུལ་མཆོད་རྫས་མཐའ་ཡས་དང་།འཇིག་རྟེན་འཇིག་རྟེན་ལས་འདས་ཕུན་སུམ་ཚོགས། །
བདག་བློས་ཞུམ་པ་མེད་པར་འབུལ་བར་བགྱི། །ཐོག་མེད་ནས་བསགས་སྡིག་དང་ལྟུང་བའི་མཐུས། །མནར་མེད་དམྱལ་མེས་སྲེག་པའི་བུད་ཤིང་དུ། །འགྱུར་བའི་འབྲས་བུ་མཐོང་ནས་དུག་བཞིན་དུ། །འགྱོད་སྡོམ་དྲག་
པོས་ཉེས་ཚོགས་མ་ལུས་བཤགས། །སྐྱེ་འཕགས་རྒྱལ་བ་རྣམས་ཀྱི་རྣམ་དཀར་ལ། །མཚུངས་པར་སྤྱོད་པའི་བསོད་ནམས་རབ་ཀྱི་ཕུལ་།བསམ་པ་ཐག་པས་དགའ་ཞིང་རང་ཉིད་ཀྱིས། །སྔོན་སྤྱད་ལེགས་ཚོགས་
ཀུན་ལ་ཡི་རང་ངོ། །རྩིབས་སྟོང་གསེར་སྦྱངས་ཞུན་མའི་འཁོར་ལོ་ཆེ། །ཕུལ་ཏེ་ཚངས་པ་ཆེན་པོའི་རྣམ་ཐར་བཞིན། །འགྲོ་བ་ཀུན་ལ་གཏན་བདེའི་ལམ་བཟང་སྒོ་དབྱེ་ཕྱིར་ཆོས་འཁོར་རྒྱུན་ཆད་མེད་བསྐོར་གསོལ། །
ཟུང་འཇུག་དང་པོའི་མགོན་པོ་ཐ་མལ་ངོར། །སྤྲུལ་སྐུའི་སྒྱུ་མར་འཆར་བའི་གཟུགས་ཀྱི་སྐུ། །གྲངས་མེད་ཞིང་གི་རྡུལ་སྙེད་གསང་གསུམ་གྱི། །ངོ་མཚར་བཀོད་པ་མི་བཤིག་བརྟན་པར་གསོལ། །བདག་གིས་སྲོག་མེད་ནས་བསགས་
དགེ་བའི་ཆབ། །གཞན་རྒྱུད་རྣམ་དཀར་རྒྱ་མཚོར་བབས་པའི་ཀློང། །མཐའ་ཡས་འགྲོ་བས་བརྒལ་བའི་ཕ་རོལ་ཏུ། །བླ་མེད་བྱང་ཆེན་ནོར་བུ་འཐོབ་ཕྱིར་བསྔོ། །ཚེ་འདི་མི་རྟག་སྟོན་ཀའི་ཆུ་འཛིན་བཞིན། །འཇིག་པར་འགྱུར་

[038A]༄༅། །ཡང་ཆོས་བརྒྱད་སྒྲོག་ཏུ་ཆུད། །སྲིད་འབྱོར་དུག་ཆུས་རབ་སྦགས་སྦྲང་རྩིའི་བཅུད། །མྱང་བའི་རྨོངས་ཆེན་བདག་ལ་ཐུགས་རྗེས་སྐྱོབས། །མཐའ་མེད་སྡུག་བསྔལ་གསུམ་རྒྱུད་འཕྲུལ་
འཁོར་གྱིས། །མནར་བའི་ཉམ་ཐག་མ་ལུས་སྒྲོལ་སྤང་དུ། །རྫོགས་པའི་བྱང་ཆུབ་མྱུར་ཐོབ་རྒྱུ་འབྲས་ཀྱི། །ཐེག་མཆོག་ལམ་བཟང་བགྲོད་པར་བྱིན་གྱིས་རློབས། །ཁྱད་པར་སྔོན་ཆད་སྒོ་གསུམ་ཉེས་བརྒྱ་ཡིས། །གཙེས་
བས་ལས་ངན་འཁྲུལ་པའི་སྣང་ངོ་རུ། །མ་རུང་གཤིན་རྗེའི་ཕོ་ཉ་འཇིགས་འཇིགས་གཟུགས། །མཐོང་བའི་མདོ་ལ་སུ་ཞིག་སྐྱབས་སུ་འཆའ། །དེ་ངས་ད་ལྟ་ཉིད་ནས་ཐུགས་རྗེའི་གཏེར། །སྐྱབས་སུ་བཟུང་ཞིང་ཉམ་ཐག་
ང་རོ་ཡིས། །ཉེས་པ་བསྒྲག་ཅིང་སླན་ཆད་སྲོག་ཕྱིར་ཡང་།སྡོམ་པས་སྡིག་པ་མ་ལུས་སྦྱང་དུ་གསོལ། །དེ་ལྟར་གསོལ་བཏབ་རྗེ་བཙུན་ཡབ་ཡུམ་གྱི། །ཐུགས་ཀའི་ཟླ་སྟེང་ཧཱུཾ་ལ་ཡིག་བརྒྱའི་སྔགས། །མུ་ཏིག་ལྟར་
བསྐོར་འོད་ཟེར་ཕྱོགས་བཅུར་འཕྲོས། །མ་ལུས་རྒྱལ་བ་མཆོད་ཅིང་གཟི་བྱིན་ཀུན། །འོད་ཀྱི་རྣམ་པར་སྔགས་འཕྲེང་ལ་ཐིམ་པས་།མཐུ་སྟོབས་ཐོགས་མེད་བདུད་རྩི་གང་གཱ་ཙམ། །རང་གཞན་སྤྱི་གཙུག་ནས་ཞུགས་སྡིག་
པའི་དྲི། །བཀྲུས་པས་དབང་དང་ཡོན་ཏན་ཐོབ་པར་གྱུར། །ཅེས་དམིགས་པ་མ་ཡེངས་ཤིང་སྟོབས་བཞིའི་གནད་ཚང་བའི་སྒོ་ནས་ཡིག་བརྒྱ་བཟླ། ཐུན་མཐར། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་

[038B]གཙོ་བོ་རྡོ་རྗེ་འཛིན་པ་སྟེ་།ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་ལ་བདག་སྐྱབས་མཆི། །དེ་ལྟར་གསོལ་བཏབ་བླ་མ་ལྷག་པའི་ལྷས། །ལེགས་པར་དབུགས་དབྱུང་སྤྱི་བོ་ནས་
བརྒྱུད་དེ། །འདབ་བརྒྱད་སྙིང་གི་རྩ་འཁོར་པད་ཟླའི་སྟེང་།མི་བཤིག་རང་སེམས་ངོ་བོར་བརྟན་པར་གྱུར། །དེ་ལྟར་བླ་མ་དང་རྡོ་རྗེ་སེམས་དཔའ་དབྱེར་མེད་དུ་བྱས་ཏེ་སྡིག་པ་སྒྱོང་བའི་རྣལ་འབྱོར་ཉམས་སུ་ལེན་ཚུལ་འདི་ནི་མགྲོན་གཉེར་ཀུན་
དགའ་ཆོས་ལྡན་གྱིས་རྒྱུན་ཁྱེར་དུ་དགོས་ཞེས་བསྐུལ་ངོར་ཤཱ་ཀྱའི་དགེ་སློང་བློ་བཟང་བསྐལ་བཟང་རྒྱ་མཚོ་པོ་ཏ་ལར་སྦྱར་བའོ།།    ༈    །།དྲི་མེད་འབྲས་ལྡན་དུས་ཀྱི་ལྷ་ལམ་ངོས། །རབ་དཀར་ཟླ་གཞོན་དཀྱིལ་འཁོར་
རྒྱས་པ་བཞིན། །དབྱིངས་རིག་དག་པའི་ངང་ལས་གཟུགས་སྐུའི་གར་།གྲུ་འཛིན་དགྱེས་པའི་བདག་པོར་རྩེ་གཅིག་འདུད། །མགོན་དེའི་བྱིན་རླབས་ཀ་ཏྤཱུ་ར་ཡི་ཆབ། །སྙིང་གི་བུམ་པར་ཞུགས་པའི་མོད་ཉིད་ལ། །སྲིད་
ཞིའི་ཚ་གདུང་ཡོངས་སུ་བཅིལ་བྱེད་པའི། །གསོ་རིག་མཁས་པའི་ལག་ལེན་རིངས་པར་བྲེལ། །འདིར་འཕགས་པ་ཐུགས་རྗེ་ཆེན་པོ་དང་བླ་མ་ངོ་བོ་དབྱེར་མེད་དུ་བྱས་ནས་གསོལ་བ་འདབས་པའི་རྣལ་འབྱོར་ཉམས་སུ་ལེན་པ་ལ། སྔོན་འགྲོ་སྐྱབས་སུ་འགྲོ་
བ་དང། བྱང་ཆུབ་ཏུ་སེམས་བསྐྱེད་པ། ཚད་མེད་བསྒོམ་པ་རྣམས་སྤྱི་ལྟར་བྱས་ནས་དངོས་གཞི་འདི་ལྟར་བྱའོ། །ཨོཾ་སྭ་དྷཱ་ཝ་ཤུ་དྡྷཱ་སྲྦ་དྷ་རྨཱ་སྭ་བྷཱ་ཝ་ཤྡྡྷོ་ཉ་ཧཾ། སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་མི་དམིགས་པའི་

[039A]༄༅། །སྟོང་པ་ཉིད་དུ་གྱུར། །སྟོང་པའི་ངང་ལས་རང་གི་མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་པཾ་ལས་པད་མ་དང། ཨ་ལས་ཟླ་བའི་དཀྱིལ་འཁོར་གྱི་
སྟེང་དུ་ཧྲཱི་དཀར་པོ་དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། འོད་ཟེར་ཚུར་འདུས་པ་ཡོངས་སུ་གྱུར་པ་ལས་བླ་མ་དང་དབྱེར་མེད་པའི་མགོན་པོ་སྤྱན་རས་གཟིགས་སྐུ་མདོག་གངས་རིལ་ཉི་
འོད་ཀྱིས་ཕོག་པ་ལྟར་དཀར་ཞིང་འཚེར་བཞལ་གཅིག་ཕྱག་བཞིའི་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་གཉིས་པས་ནོར་བུ་ཆུ་ཤེལ་གྱི་འཕྲེང་བ། གཡོན་གཉིས་པས་དུས་གསུམ་སངས་རྒྱས་མཚོན་པའི་
འབྲས་བུ་དང་མེ་ཏོག་ཁ་བྱེ་བ་དང། །གང་བུ་གསུམ་གྱིས་མཚན་པའི་པད་དཀར་སྡོང་པོའི་ཡུབ་ནས་འཛིན་པ། དབུ་སྐྲ་རལ་པའི་ཐོར་ཚུགས་ཅན་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཀླུབས་པ། ཞབས་གཉིས་རྡོ་རྗེའི་
སྐྱིལ་ཀྲུང། ཞལ་འཛུམ་པ་ཞི་བསྒེག་པའི་ཉམས་ཀྱིས་འོད་ཟེར་གྱི་དྲ་བ་མུ་མེད་དུ་འཕྲོ་བའི་དབུས་ན་བཞུགས་པར་གྱུར། དེའི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་དང་ཧྲཱི་ཡིག་གིས་མཚན་པར་གྱུར། ཐུགས་
ཀའི་ས་བོན་ལས་འོད་ཟེར་འཕྲོས་པས་པོ་ཏ་ལ་སོགས་ཕྱོགས་བཅུའི་ཞིང་ཁམས་ཐམས་ཅད་ནས་བླ་མ་ཡི་དམ་རྒྱལ་བ་སྲས་བཅས་ཉན་རང་སྲུང་མའི་ཚོགས་དང་བཅས་པའི་སྐྱབས་གནས་མ་ལུས་པ་སྤྱན་དྲངས། མཚན་

[039B] །འགྲོ་བློའི་བུ་ག་ཇི་སྙེད་འཇུག་པའི་ཉི། །རྒུད་པའི་སྨག་རུམ་སེལ་མཛད་གྲུ་འཛིན་བདག་མ་ལུས་སྐྱབས་གནས་འཁོར་བཅས་གནས་འདིར་གཤེགས། །ཛཿ་ཧཱུཾ་བཾ་ཧོཿ་དམ་ཚིག་པ་ལ་
གཉིས་སུ་མེད་པར་ཐིམ་པས་དེ་ཉིད་སྐྱབས་གནས་ཀུན་འདུས་ཀྱི་བདག་ཉིད་ཆེན་པོར་གྱུར། །མཁའ་ཁྱབ་ཞིང་རྡུལ་མཉམ་པའི་ལུས་སྤྲུལ་ནས། །སྒོ་གསུམ་རྩེ་གཅིག་གུས་པས་འདུད་ཕྱག་འཚལ། །དངོས་བཤམས་ཡིད་
སྤྲུལ་མཆོད་ཚོགས་རབ་འབྱམས་ཀྱིས། །སྟོང་གསུམ་ཁྱོན་ཀུན་བཀང་ནས་འབུལ་བར་བགྱི། །ཨོཾ་གུ་རུ་ཨཱར་ཡ་ལོ་ཀེ་ཤཱ་ར་ས་པ་རི་ཝཱ་ར་ཨྣྷཾ་པྲ་ཏཱི་ཙྪ་ཧཱུཾ་སཱ་ཧཱ། ནས། ཤྤྡའི་བར་གྱིས་མཆོད། བྱེ་བ་ཕྲག་བརྒྱའི་ཞིང་ཁམས་འབྱོར་
པ་དང། །མི་དབང་ལ་འོས་རྒྱལ་སྲིད་རིན་ཆེན་བདུན། །དབང་པོ་ཚིམ་བྱེད་འདོད་ཡོན་ལྔ་ལ་སོགས། །མཉེས་བྱེད་མཆོད་པའི་སྤྲིན་ཕུང་རྒྱ་མཚོས་མཆོད། །ཀུན་བཟང་འཇོ་སྒེག་སྒྱུ་མའི་རྣམ་འཕྲུལ་གྱི། །བ་སྤུའི་ཁུང་བུ་
རེར་ཡང་དུས་གསུམ་ཞིང། །མཐའ་ཀླས་ངོ་མཚར་མཆོད་པའི་བཀོད་པ་ཡིས། །བཀང་བའི་བླ་མེད་མཆོད་པ་འདི་བཞེས་ཤིག་ཐོག་མེད་དུས་ནས་མ་རིག་སྨག་ཆེན་གྱིས། །བསྒྲིབས་ནས་བླང་དོར་ལོག་པའི་ས་ཕྱོགས་
སུ། །སྒོ་གསུམ་གོམ་སྟབས་འཁྱོར་བའི་སྡིག་ལྟུང་རྣམས། །སྙིང་ནས་འཆགས་ཤིང་སླན་ཆད་སྡོམ་པར་བགྱི། །རང་གཞན་སྐྱེ་འཕགས་ཚོགས་ཀྱིས་ཉེར་བསགས་པའི། །རྣམ་དཀར་ལེགས་སྤྱད་ཀུན་ལ་རྗེས་ཡི་རང། །སྲིད་