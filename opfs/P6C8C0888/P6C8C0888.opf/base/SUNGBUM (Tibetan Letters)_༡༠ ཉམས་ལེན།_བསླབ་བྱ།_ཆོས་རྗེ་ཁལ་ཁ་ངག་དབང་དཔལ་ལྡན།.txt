༄༅། །སེམས་ཅན་མགུ་བར་བྱ་བའི་ཚིགས་སུ་བཅད་པ་མཆན་དང་བཅས་པ་བཞུགས་སོ།། །།

[001] །ན་མོ་གུ་རུ་ཝཻ། སེམས་ཅན་ཀུན་ལ་བུ་གཅིག་ལྟར་བརྩེ་བའི། །སངས་རྒྱས་སྲས་དང་བཅས་ལ་ཕྱག་བྱས་ཏེ། །སེམས་ཅན་མགུ་བར་བྱའི་ཚིགས་བཅད་ཀྱི། །ཚིག་དོན་
ཇི་བཞིན་མཚན་གྱིས་དབྱེ་བར་བྱ། །དེ་ཡང་སངས་རྒྱས་བཅོམ་ལྡན་འདས་ང་ལ་གུས་པས་མཆོད་པར་འདོད་པ་རྣམས་སེམས་ཅན་གྱི་དོན་བྱེད་དགོས་ཏེ་སེམས་ཅན་ལ་བྱམས་པས་ཕན་བཏགས་
པ་ནི་ངའི་ཐུགས་མགུ་བར་བྱེད་པའི་མཆོག་ཡིན་པ་ལྟར། ཟང་ཟིང་དབུལ་བ་ལ་སོགས་པའི་གུས་པ་གཞན་དག་ནི་དེ་ལྟར་མིན། །པའི་ཕྱིར་རོ། །གང་ཟག་གང་གིས་སེམས་ཅན་ལ་སྙིང་རྗེ་མ་བཏང་
དེ་ཡིས། བཅོམ་ལྡན་འདས་ང་ལ་གུས་པས་མཆོད་པ་བྱེད་པའི་མཆོག་སྟེ། །དེ་ནི་ངའི་ཐུགས་མགུ་བར་བྱེད་པའི་མཆོག་ཡིན་པའི་ཕྱིར་རོ།། སྙིང་རྗེ་ལྷག་བསམ་བཏང་ནས་ཞི་མཐའ་ལ་
གནས་པར་གྱུར་པ་དང་ཐེག་པ་དམན་པར་ལྟུང་བ་གང་ཡིན་པ། །དེ་ནི་དམན་པར་ལྟུང་བ་དེ་ལས་སྙིང་རྗེ་ལྷག་བསམ་གྱིས་བསླང་བར་ནུས་ཀྱི་ཐབས་གཞན་གྱིས་བསླང་བར་ནུས་པ་

[002A]༄༅། །མིན༑ ༑ཏེ། མ་ནི་ཤེས་རབ་ཕ་ནི་ཐབས། །སེ་བདག་མེད་རྟོགས་པའི་བློ་སོགས་ཤེས་རབ་ཀྱི་ཆ་རྣམས་ཐེག་པ་གསུམ་ཀའི་ཐུན་མོང་བ་ཡིན་པའི་ཕྱིར་རོ།། གང་ཟག་གང་གི་
སྙིང་རྗེ་སེམས་ཅན་རྣམས་ལ་ནི་རྗེས་སུ་ཞུགས་པར་གྱུར་བ། །དེས་ནི་བཅོམ་ལྡན་འདས་ང་ཡང་མཉེས་པར་བྱས་ཤིང། གང་ཟག་དེས་ནི་སངས་རྒྱས་ཀྱི་བསྟན་པའི་ཁུར་
ཆེན་པོ་ཡང་ཡོངས་སུ་བཟུང། །བ་ཡིན་ཏེ། སངས་རྒྱས་ཀྱིས་སེམས་ཅན་རྣམས་ཆེས་ཤིན་ཏུ་གཅེས་པར་འཛིན་པ་དང། སངས་རྒྱས་ཀྱི་བསྟན་པ་ནི་སྙིང་རྗེས་རབ་ཏུ་ཕྱེ་ཞིང་སྙིང་རྗེའི་རྩ་བ་ཅན་ཡིན་པའི་ཕྱིར་རོ།།
ཚུལ་ཁྲིམས་དག་པ་དང་མང་དུ་ཐོས་པ་དང་སྙིང་རྗེ་བསྐྱེད་པ་དག་དང་གསུང་རབ་ཀྱི་ཚིག་དོན་རྟོགས་དཀའ་བ་རྣམས་ལ་འཇུག་པའི་བློ་ཟབ་པ་དང་ཆོས་རྣམས་ཀྱི་ཆ་ཤས་ཕྲ་ཞིང་ཕྲ་བ་རྣམས་
འབྱེད་ནུས་པའི་ཤེས་རབ་གསལ་བ་དག་གང་ཟག་གང་གི་རྒྱུད་ལ་ཡོད་པ་དེས་ནི་དུས་རྟག་ཏུ་བདེ་བར་གཤེགས་པ་རྣམས་མཆོད་བ་ཡིན་ཏེ། སངས་རྒྱས་རྣམས་ནི་

[002B]། བཅོམ་ལྡན་འདས་ང་ཉིད་སྔོན་སེམས་ཅན་རྣམས་ལ་ཕན་འདོགས་པར་གྱུར་བའི་སྟོབས་ཀྱི་ས་གྲུབ་པ་མཆོག་སྐུ་གསུམ་གྱི་གོ་འཕང་འདི་ཉིད་བརྙེས་པ་སྟེ། །སེམས་ཅན་
གྱི་ཞིང་ས་གཤིན་པོ་ལ་བྱམས་སྙིང་རྗེ་བྱང་ཆུབ་ཀྱི་སེམས་དང་ཕྱིན་དྲུག་བསྡུ་བཞིའི་ས་བོན་གྲུང་པོ་མ་བཏབ་པར་དོན་གཉིས་ཕུན་ཚོགས་ཀྱི་སྟོན་ཐོག་བཟང་ཞིང་མང་བ་འབྱུང་བར་མི་འགྱུར་བའི་ཕྱིར་ཏེ། བྱང་ཆུབ་སེམས་འགྲེལ་ལས། སེམས་ཅན་བརྟེན་ནས་སངས་རྒྱས་ཀྱི། །གོ་འཕང་
བླ་མེད་རྙེད་འགྱུར་ན། །ལྷ་དང་མི་ཡི་ལོངས་སྤྱོད་གང། །ཚངས་དང་དབང་པོ་དྲག་པོ་དང། །འཇིག་རྟེན་སྐྱོང་བས་བསྟེན་དེ་དག་སེམས་ཅན་ཕན་པ་ཙམ་ཞིག་གིས། །མ་དྲངས་པས་ནི་འགྲོ་གསུམ་འདིར། །གང་ཡང་མེད་ལ་མཚར་ཅི་ཡོད། །ཅེས་དང། སྤྱོད་འཇུག་ལས་
ཀྱང༑ སེམས་ཅན་རྣམས་དང་རྒྱལ་བ་ལས། །སངས་རྒྱས་ཆོས་འགྲུབ་འདྲ་བ་ལ། །རྒྱལ་ལ་གུས་བྱེད་དེ་བཞིན་དུ། །སེམས་ཅན་ལ་མིན་ཅི་ཡི་ཚུལ། །ཞེས་གསུངས་པས་སོ།། སེམས་ཅན་ཁོ་ནའི་དོན་དུ་བཅོམ་ལྡན་འདས་ང་ཡིས་གཞན་དོན་ལོངས་
སྤྲུལ་གྱི་སྐུ་གཉིས་པོ་འདི་ཡང་དག་པར་བཟུང་བ་ཡིན་ཏེ། གཞན་དུ་ན་དག་པ་གཉིས་ལྡན་གྱི་ཆོས་སྐུ་ཙམ་གྱིས་ཆོག་པའི་ཕྱིར་དང། སྙིང་རྗེ་ཆེན་པོ་ཐོག་མཐའ་བར་གསུམ་དུ་གལ་ཆེ་བའི་དོན་ཡོད་པའི་ཕྱིར་རོ།། སེམས་ཅན་རྣམས་ལ་ཡིད་ཀྱིས་གནོད་པར་སེམས་
པའི་གང་ཟག་དེ་ཉིད་རྒྱུ་མཚན་གང་གི་ཕྱིར། །ན་བཅོམ་ལྡན་འདས་ང་ལ་མི་བལྟོས་པས་ཏེ་སངས་རྒྱས་ཀྱི་བསྟན་པའི་ཁྱད་ཆོས་ཀྱི་གཙོ་བོ་སེམས་ཅན་ལ་གནོད་འཚེ་སྤོང་བ་དང་འགལ་བ་དེའི་ཕྱིར་ན་ང་ཉིད་གང་ཟག་དེ་ཡི་དོན་ཏེ་སྐྱབས་སྟོན་པར་མི་འགྱུར་རོ།།

[003A]༄༅། །སེམས་ཅན་ལ་ཕན་འདོགས་པ་ཆུང་དུ་བྱས་ན་ཡང་གང་ཟག་དེས་ནི་བཅོམ་ལྡན་འདས་ལ་མཆོད་པ་བྱས་པའི་ཕན་ཡོན་འབྱུང་བར་འགྱུར་ཏེ། །བྱ་བ་གང་གིས་སངས་རྒྱས་ཀྱི་ཡིད་དེ་ཐུགས་ནི་མགུ་
བར་བྱེད་པ་དེ་ནི་མཆོད་པ་ཡིན་པས་སོ། །སེམས་ཅན་ལ་གནོད་པའི་བདག་ཉིད་ཅན་ནམ་གཞན་ལ་རྣམ་པར་འཚེ་བའང་རུང་སྟེ། དེ་ལྟར་བྱས་ནས་མེ་ཏོག་དང་བདུག་སྤོས་ལ་སོགས་པ་མཆོད་རྫས་བཟང་པོ་ལེགས་པར་སྦྱར་ནས་
མཆོད་པར་གྱུར་ཀྱང་མཆོད་པ་དེས་ནི་སངས་རྒྱས་བཅོམ་ལྡན་འདས་ཀྱི་ཐུགས་དགྱེས་པའི་མཆོད་པར་མི་འགྱུར་ཏེ། སེམས་ཅན་ལ་གནོད་པའི་བྱ་བས། སངས་རྒྱས་ཀྱི་ཐུགས་དགྱེས་པར་མི་འགྱུར་བའི་ཕྱིར་ཏེ། དཔེར་ན། སྙིང་དུ་སྡུག་པའི་
བུ་ལ་གནོད་པ་བྱས་པས། དེ་ལ་བྱམས་པའི་མའི་ཡིད་མགུ་བར་མི་འགྱུར་བ་བཞིན་ནོ། །ཤིན་ཏུ་མཛེས་པའི་ཆུང་མ་དག་དང་སྙིང་དུ་སྡུག་པའི་བུ་དང་ཡིད་དུ་འོང་བའི་འབྱོར་པ་དང་རྒྱལ་སྲིད་ཆེན་པོ་དང། །རང་གི་ཤ་རྣམས་དང་ནི་ཁྲག་དང་ཚིལ་དང་
མིག་དང་ལུས་རྣམས་ཀྱང། །སེམས་ཅན་གང་ལ་བརྩེ་བའི་གཞན་དབང་དུ་བྱས་ནས་ཏེ་སོང་ནས་བཅོམ་ལྡན་ང་ཡིས་གཞན་ལ་ཡོངས་སུ་བཏང་བ། །དེས་ན་སེམས་ཅན་དེ་ལ་གནོད་པ་བྱས་ན་བཅོམ་ལྡན་འདས་ང་
ལ་གནོད་པ་བྱས་པར་འགྱུར་བ་ཡིན་ནོ། །རྒྱུ་མཚན་དེས་ན་གང་ཟག་གང་སེམས་ཅན་ལ་ཕན་པ་བྱས་ན་བཅོམ་ལྡན་འདས་ང་ལ་མཆོད་པ་བྱས་པའི་མཆོག་དང། གང་ཟག་གང་སེམས་ཅན་ལ་གནོད་པ་བྱས་པ་

[003B] །བདེ་བ་དང་སྡུག་བསྔལ་བཅོམ་ལྡན་འདས་ང་དང་སེམས་ཅན་རྣམས་མཚུངས་པར་མྱོང་བ་སྟེ་ལྡན་འདོད་དང་འབྲལ་འདོད་མཚུངས་བདེ་བས་ན། །སེམས་
ཅན་རྣམས་ལ་གནོད་ཅིང་འཚེ་བར་བྱེད་པ་དེ་ནི་བཅོམ་ལྡན་འདས་ང་ཡི་སློབ་མ་ཇི་ལྟར་ཡིན་ཏེ་མིན་ནོ། །སངས་རྒྱས་དང་སེམས་ཅན་བདེ་སྡུག་མཚུངས་བར་མྱོང་ཞེས་པའི་དོན་ནི། སེམས་ཅན་རྣམས་ཀྱིས་རང་ཉིད་བདེ་བ་དང་ལྡན་ཞིང་སྡུང། བསྔལ་དང་འབྲལ་བར་འདོད་པ་ལྟར་
སངས་རྒྱས་ཀྱིས་སེམས་ཅན་རྣམས་བདེ་བ་དང་ལྡན་ཞིང་སྡུག་བསྔལ་དང་འབྲལ་བར་འདོད་པ་མཚུངས་བའི་དོན་ཡིན་ཏེ། ལོ་ཙྪ་བ་ཆོས་ཀྱི་ཤེས་རབ་ཀྱི་བསྒྱུར་ལས། ང་དང་སེམས་ཅན་དག་ནི་བདེ་དང། སྡུག་བསྔལ་མཚུངས་འདོད་པས། ཞེས་འབྱུང་བས་སོ།། བཅོམ་ལྡན་འདས་ཀྱིས་སྔོན་སེམས་
ཅན་རྣམས་ལ་གནོད་འཚེ་སྤོང་ཞིང་བྱམས་སྙིང་རྗེ་བསྒོམས་པ་ལ་བརྟེན་ནས་སངས་རྒྱས་ཀྱི་ཐུགས་མཉེས་པར་བྱས་ཤིང། དགེ་བ་མཐའ་ཡས་པ་རྫོགས་པར་བྱས། །པ་དང། སེམས་ཅན་མང་པོའི་དོན་ལ་སྟེ་དོན་དུ་བྱང་ཆུབ་མཆོག་ཏུ་ཐུགས་
བསྐྱེད་ནས། སེམས་ཅན་མཐའ་ཡས་པ་ལ་རང་གི་ལུས་དང་ལོངས་སྤྱོད་དགེ་རྩ་དང་བཅས་པ་གཏོང་བའི་བློ་གོམས་པ་དང། སེམས་ཅན་མཐའ་ཡས་པ་ལ་གནོད་འཚེ་སྤོང་བའི་ཚུལ་ཁྲིམས་དང། སེམས་ཅན་གྱི་ལོག་སྒྲུབ་བཟོད་པ་དང་སེམས་ཅན་མཐའ་ཡས་པའི་དོན་ལ། བརྩོན་པའི་
དཀའ་སྤྱད་བཟོད་པ་དང། སེམས་ཅན་མཐའ་ཡས་པའི་དོན། བྱ་བའི་ཕྱིར་དུ་མངོན་པར་སྤྲོ་བའི་བརྩོན་འགྲུས། གཞན་དོན་ལ་སེམས་རྩེ་གཅིག་པའི་བསམ་གཏན་དང། སེམས་ཅན་མཐའ་ཡས་པའི་དོན་ཁ་ན་མཐོ་བ་མེད་པར་སྒྲུབ་པའི་ཚུལ་རྣམ་པར་འབྱེད་པའི་ཤེས་རབ་ལ་དུས་

[004A]༄༅། །ཡུན་རིང་པོར་རབ་ཏུ་གནས་པའི་སྟོབས་ཀྱིས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཐོབ། །པ་དང། སེམས་ཅན་ཚད་མེད་པའི་དོན་ལ་བརྩོན་པའི་ཡིད་དེ་བྱམས་པ་ཚད་མེད་ཀྱིས་ལྟའི་བུའི་
བདུད་ཀྱི་སྟོབས་ཀྱང་བཅོམ། །བར་མཛད་པ་དང། སེམས་ཅན་རྣམས་ལ་བརྟེན་ནས་སྔར་བཤད་པའི་སྦྱིན་སོགས་དེ་ལྟ་བུ་དེ་ལར་སྤྱད་པ་དེས་ན་སྟེ་དེའི་སྟོབས་ཀྱིས་ཟག་གཙང་སྲས་པོ་ང་མངོན་པར་རྫོགས་པར་སངས་རྒྱས། །པ་ཡིན་ནོ། །སྐྱེ་བ་སྐྱེ་བར་
ཏེ་དུ་མར་ཤིན་ཏུ་གཅེས་པར་གྱུར་བའི་གཉེན་གྱི་མཐར་ཐུག་ཚེ་འདིའི་མ་དང་འདྲ་བར་གྱུར་བའི་སྲོག་ཆགས་མེད་པར་གྱུར་ན། །དངོས་པོ་གང་ལ་སྐབས་འདིར་ནི་སྙིང་རྗེ་དང་བྱམས་ལས་ཏེ་བྱམས་པས་དམིགས་པ་སྟེ་དམིགས་ནས་ངེས་པར་
འགྲུབ།། སྟེ་འགྲུབ་པར་མི་འགྱུར་རོ། །བཏང་སྙོམས་དང་དགའ་བ་ཚད་མེད་དང་ལ་སོགས་པའི་སྒྲས་བསྡུས་པ་བྱང་ཆུབ་ཀྱི་སེམས་དང་ཕྱིན་དྲུག་བསྡུ་བཞི་ལ་སོགས་པའི་རྒྱལ་སྲས་ཀྱི་ལམ་ཕལ་མོ་ཆེ་རྣམས་དམིགས་པའམ་ཆེད་དུ་བྱ་བའི་དངོས་པོའི་ཡུལ་གང་ལ་
དམིགས་ནས། དེ་དགའ་གྲུབ་པར་འགྱུར་ཏེ་མི་འགྱུར་བ་དང་རྣམ་པར་ཐར་བ་དང་བྱང་ཕྱོགས་སོ་བདུན། ལ་སོགས་པའི་ཐུན་མོང་བའི་ལམ་རྣམས་ཀྱང་གང་ལ། །དམིགས་པའམ་གང་གི་དོན་དུ་དེ་དག་སྒྲུབ་པས་ཐེག་དམན་ལས་ཁྱད་པར་དུ་འཕགས་པར་
འགྱུར་ཏེ་མི་འགྱུར་ཞིང། གང་ཟག་གང་གི་དོན་དུ་སྙིང་རྗེ་བསྐྱེད་ནས་གཞན་དོན་དེ་ལ་འབད་པའི་ཡིད་ཀྱིས་དཀའ་སྤྱད་དང་དུ་ལེན་པའི་བཟོད་པ་ཡུན་རིངས་པོར་བསྒོམས་པར་འགྱུར་ཏེ་མི་འགྱུར་རོ།། ཇི་སྐད་དུ། རྨི་ལམ་ཡིད་བཞིན་ནོར་བུའི་གཏམ་ལས་

[004B] །འདི་ནི་གང་གི་ཆེད་དུ་སྦྱིན་པ་གཏོང། །གལ་ཏེ་ལུས་ཅན་རྣམས་ནི་མེད་གྱུར་ན། །གང་
ལས་འདུལ་བའི་ཚུལ་ཁྲིམས་ཐོབ་པར་འགྱུར། ཉེས་པ་བྱེད་པ་ཡང་ནི་གང་ཞིག་ཡིན། །གང་གི་ཆེད་དུ་དཔའ་བོ་བཟོད་པ་བསྒོམས། །གང་ཞིག་མངོན་
པར་འདོད་པ་ཐོབ་བྱའི་ཕྱིར། །སུ་ཡི་ཆེད་དུ་བརྩོན་འགྲུས་དེ་དེ་བྱེད། །གལ་ཏེ་ལུས་ཅན་རྣམས་ནི་མེད་འགྱུར་ན། །ཇི་ལྟར་བྱམས་དང་སྙིང་རྗེ་དགའ་བ་དང། །བཏང་སྙོམས་དག་ལ་ཡང་དག་བརྟེན་ནས་ནི། །བསམ་གཏན་སྙོམས་འཇུག་བདེ་བ་འཐོབ་པར་འགྱུར། །ཐར་བ་བདེ་བ་དངོས་དང་
དངོས་མེད་ཤེས། །ཁམས་དང་བསོད་ནམས་བག་ལ་ཉལ་དུ་བརྗོད། །ཀུན་ནས་ཉོན་མོངས་རྣམ་པར་བྱང་བ་དག་གལ་ཏེ་དེ་དག་མེད་ན་ཇི་ལྟར་ཤེས། །བྱང་ཆུབ་ཕྱོགས་དང་མཐུན་པའི་ཆོས་རྣམས་ཀྱི། །རྒྱུ་ནི་འདི་ལྟར་སེམས་ཅན་རྣམས་ཡིན་པས། །དེ་ཕྱིར་རྫོགས་པའི་བྱང་ཆུབ་
འདོད་པ་ཡི། །སེམས་ཅན་རྣམས་ནི་བླ་མ་བཞིན་དུ་བལྟ། །ཞེས་གསུངས་པ་ལྟར་རོ།། གླང་པོ་ཆེ་དང་རྟ་བཟང་པོ་ལ་སོགས་པ་འགྲོ་བ་སེམས་ཅན་རྣམས་ཉིད་དུ་མ་ཐུབ་དབང་ང་ཡིས་གཞན་ལ་ཕར་སྦྱིན་པ་བཏང་བ་བྱས། །ཤིང་
སེམས་ཅན་རྣམས་ཉིད་ཆོས་ཀྱི་སྣོད་ཉིད་དུ་ཡང་ཉེ་བར་གྱུར་བས་ཏེ་གྱུར་ཚེ་ཐུབ་དབང་ང་ཡིས་སྦྱིན་པས་ཚུར་བསྡུས། །པ་དང། སེམས་ཅན་རྣམས་ཉིད་སྣ་ཚོགས་པའི་རྒུད་བས་མནར་བའི་དངོས་པོར་གྱུར་བས་སྔོན་ཐུབ་
དབང་ང་ཡིས་སྙིང་རྗེ་ཤིན་ཏུ་འཕེལ་བར་གྱུར། །པ་ཡིན་ནོ། །གལ་ཏེ་སེམས་ཅན་རྣམས་ཉིད་བསྲུང་མ་བྱས་ཏེ་སྐྱོང་བར་མ་མཛད་ན་གང་གི་དོན་དུ་དོན་གཉིས་ཕུན་ཚོགས་འདི་ཉིད་བསྒྲུབས། །ཏེ་འགྲུབ་པར་མི་འགྱུར་རོ། །གལ་ཏེ་

[005A]༄༅། །སེམས་ཅན་མེད་ན་འཁོར་བར་ཉོན་མོངས་པའི་ཀུན་ཉོན་མི་ཟད་དེ་དྲག་པོ་རྣམ་གྲངས་རབ་ཏུ་མང་པོ་ལས། །ལས་ཀྱི་ཀུན་ཉོན་སྣ་ཚོགས་འབྱུང་ཞིང། དེ་ལས་འགྲོ་བ་རིགས་དྲུག་གི་སྐྱེ་བའི་ཀུན་ཉོན་འགྱུར་བ་སོགས་
བརྒྱུད་པར་ཏེ་འཁོར་ལོ་བཞིན་དུ་ཡང་དང་ཡང་དུ་འཁོར་བའི་གནོད་པ་མཚུངས་པར་མྱོང་བ་མེད་ལས་ཏེ་མེད་པས་ཆེད་དུ་བྱ་བ་གང་ལ་བརྟེན་ནས་ཕན་བདེ་བླ་ན་མེད་པའི་གོ་འཕང་འདི་ཉིད་བསྒྲུབས། །ཏེ་འགྲུབ་པར་མི་འགྱུར་རོ། བདེ་བར་གཤེགས་
པ་བཅོམ་ལྡན་འདས་ཀྱི་བདག་ཉིད་ཆེན་པོ་སྟེ་ལུས་ཅན་ཀུན་གྱི་མཆོག་ཏུ་གྱུར་བ་ངོ་མཚར་ཆེ་ཞིང་རྨད་དུ་བྱུང་བ་འཁོར་བའི་རྒྱན་དུ་གྱུར་བའི་ཡོན་ཏན་བསམ་གྱིས་མི་ཁྱབ་པ་འདི། །དག་གལ་ཏེ་བཅོམ་ལྡན་འདས་ང་ལ་སེམས་ཅན་རྣམས་ལ་ཐུགས་བརྩེ་
བ་མེད་པར་གྱུར་ན་ཆེད་དུ་བྱ་བ་གང་གི་དོན་དུ་ཉེ་བར་བསྒྲུབས། །ཏེ་འགྲུབ་པར་མི་འགྱུར་རོ། དེའི་ཕྱིར་སངས་རྒྱས་བྱང་སེམས་ཀྱི་བཟང་པོ་སྤྱོད་པའི་ཡོན་ཏན་ཕུལ་དུ་འབྱུང་ཞིང་དཔག་པར་དཀའ་བ་རྣམས་སེམས་ཅན་ལ་རྟེན་ནས་འབྱུང་བ་ཤ་སྟག་ཡིན་པས། བློ་གྲོས་དང་ལྡན་
པ་རྣམས་ཀྱིས་སེམས་ཅན་གྱི་ཞིང་ལ་ཆེས་ཤིན་ཏུ་གཅེས་སྤྲས་སུ་འཛིན་དགོས་པའི་ཚུལ་ལ་ངེས་པ་བརྟན་པོ་བསྐྱེད་པར་བྱའོ།། ཇི་སྲིད་དུ་ཐུབ་དབང་ང་ཡི་བསྟན་པ་འགྲོ་བ་མཐའ་ཡས་པ་རྣམ་ལ་ཕན་བདེ་དཔག་ཏུ་མེད་པ་སྟེར་བར་བྱེད་པ་འདི་ཉིད་འཇིག་རྟེན་གྱི་ཁམས་འདིར་
ནི་འབར་བར་གྱུར་པ། །དེ་སྲིད་དུ་གཞན་སེམས་ཅན་རྣམས་ལ་མཆོག་ཏུ་ཕན་པར་འདོད་པའི་ཉན་ཐོས་ཆེན་པོ་ཁྱེད་རང་རྣམས་ཀྱིས་ཞི་བའི་དབྱིང་སུ་མི་བཞུགས་པར་གནས་པར་གྱིས། །ཤི་གཅེས་པའོ། །ཆོས་ཀྱི་ཤེས་རབ་ཀྱི་བསྒྱུར་ལྟར་ན་བདག་

[005B]། མདོ་སྡེ་མང་པོ་ཐོས་པས་བཅོམ་ལྡན་འདས་ང་ཡི་ལེགས་པར་སྤྱད་པ་སྟེ་སྐྱེས་རབས་མང་པོའི་ཀུན་བཟང་སྤྱོད་པ་སེམས་ཅན་གྱི་དོན་ལ་ནམ་ཡང་མི་སྐྱོ་བ་རྣམས་ལེགས་པར་ཐོས་ནས་ངེས་པར་བགྱིད་ལ། །སེམས་
ཅན་གྱི་དོན་ལ་སྐྱོ་བ་དང་ངལ་བ་མེད་པར་ཆུ་ཤིང་དང་དབུ་བ་ལྟ་བུའི་སྙིང་པོ་མེད་པའི་ལུས་འདི་ལས་ནི་ལྷུན་པོ་ལྟ་བུའི་སྙིང་པོ་དམ་པ་དག་ནི་བླང་བར་གྱིས། །ཤིག། ཅེས་བྱང་ཆུབ་སེམས་དཔའི་སྡེ་སྣོད་བ་ཚྭའི་ཆུ་ཀླུང་ཞེས་བྱ་བའི་ལུང་ལས་
བཅོམ་ལྡན་འདས་ཀྱིས་ཉན་ཐོས་ཆེན་པོ་བཅུ་དྲུག་ལ་བཀའ་སྩལ་པ། སེམས་ཅན་མགུ་བར་བྱ་བའི་བསྟོད་པ་སློབ་དཔོན་ཀླུ་སྒྲུབ་ཀྱིས་ཚིགས་སུ་བཅད་པའི་སྒོ་ནས་བསྡུས་པ་རྫོགས་སོ།། །།
རྒྱ་གར་གྱི་མཁན་པོ་པཎྜི་ཏ་ཆེན་པོ་དའི་བཾ་ཀ་ར་ཤྲཱི་ཛྙཱ་ན་སྟེ་དཔལ་མར་མེ་མཛད་ཡེ་ཤེས་དང། ལོ་ཙཱ་བ་དགེ་སློང་ཚུལ་ཁྲིམས་རྒྱལ་པས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།འདིར་འབད་དགེ་
ཆོགས་རླུང་གིས་རབ་བསྐྱོད་པའི། །མན་ངག་རྒྱུ་འབྲས་བདུན་གྱི་གྲུར་བཞུགས་ནས། །སྐུ་གསུམ་རིན་ཆེན་གླིང་དུ་ཕྱིན་གྱུར་ཏེ། །སྐྱེས་དགུའི་རེ་བ་མ་ལུས་སྐོང་བར་ཤོག། །།
ཅེས་སེམས་ཅན་མགུ་བར་བྱ་བའི་ཚིགས་བཅད་ལ་བསྒྱུར་མི་འདྲ་བ་གཉིས་ཡོད་པ་ལས། ནག་ཚོའི་བསྒྱུར་གྱི་སྟེང་ནས་མཆན་གྱིས་ཚིག་དོན། ཅུང་ཟད་རྣམ་པར་ཕྱེ་བ་འདི་ནི། སྤོང་བ་

[006A]༄༅། །བའི་གཟུགས་བརྙན་་སྤྲང་བཙུན་ངག་དབང་དཔལ་ལྡན་གྱིས། རབ་བྱུང་བཅུ་བཞི་པའི་འགྲང་བྱ་བཞི་བཅུ་རྩ་བཞི་པ་ཐུན་མོང་ཞེས་པ་ལྕགས་ཕོ་ཁྱི་ལོའི་ཆོ་འཕྲུལ་གྱི་ཟླ་བའི་དུས་སུ། ཁུ་
ཁེན་ཧུ་ཐོག་ཐུའི་ཁུར་དམ་ཆོས་འགྱུར་མེད་གླིང་དུ་འཚམས་བཅད་སྐབས་སྦྱར་བ་འདིས་ཀྱང་བསྟན་འགྲོ་ལ་ཕན་ཐོགས་པར་གྱུར་ཅིག། །།དགེའོ།།

[006B][BLANK PAGE]



