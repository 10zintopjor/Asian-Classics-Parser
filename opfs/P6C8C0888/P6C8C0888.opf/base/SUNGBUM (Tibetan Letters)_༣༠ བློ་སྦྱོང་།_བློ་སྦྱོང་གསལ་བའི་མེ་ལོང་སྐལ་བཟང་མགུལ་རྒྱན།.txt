
[001A]   ༈   

[001B] །ན་མོ་གུ་རུ་མཉྫུ་གྷོ་ཥཱ་ཡ། སྲིད་ཞིའི་ཉེས་བརྒྱ་ཀུན་གཟིགས་ནས། །རླབས་ཆེན་ཚོགས་གཉིས་ཀྱི་སྤྱོད་པར། །སྤྱད་པ་མཐར་སོན་གྱི་སྐྱེས་བུ། །སྟོན་པ་ཚད་མ་དེར་འདུད་དོ། །སྲས་བཅས་རྒྱལ་བ་
ཡི་སྤྱན་སྔར། །རང་གྲོས་རང་འདེབས་ཞིག་བྱེད་ན། །རིག་པའི་ཁྱེའུ་ཁྱོད་ཚུར་ཤོག་མ་གཡེངས་དབང་པོ་གཏོང་ཉོན་དང། །སྔོན་དུས་ཐོག་མེད་ནས་ད་བར། །ངེས་མེད་ལུས་གྲངས་མང་བླངས་ཀྱང། །བློ་བཟང་རྒྱལ་བསྟན་གྱི་སྙན་
པ༑ ༑ཐོས་པ་ང་རེས་ཙམ་ཟད་དོ། །ཡིད་བཞིན་ནོར་བུ་ལས་ལྷག་པའི། །མི་ལུས་རིན་ཆེན་ཞིག་ཐོབ་ཀྱང། །སྙོམས་ལས་རོ་ཉལ་གྱིས་བསྡད་ན། །བྱ་འགགས་དོགས་ས་ནས་འགྱོད་ཡོངས། །འཆི་བདག་གཤི་རྗེ་ཡི་ཕོ་ཉ། །ན་
རྒ་བརྒུད་པ་དེ་ཡང་ཡང། །ཡོངས་བཞིན་ཡོངས་བཞིན་རང་འདུག་ན། །ཟོལ་ཡངས་སྡོད་ནུས་དང་བྲལ་ལོ། །ཆུ་འབུར་ལྟ་བུ་ཡི་ལུས་འདི། །ཡུན་རིང་འཚོ་ཚིས་ལ་འབད་ན། །དོན་མེད་བྱ་བ་ཡིས་གཡེངས་ནས། །ཕྱི་མ་ལག་སྟོང་དུ་
འགྲོ་དགོས། །ད་ལྟ་འདིར་སྡོད་ཀྱི་དབང་དང། །ཕྱི་མ་གར་སྐྱེས་ཀྱི་གཏོལ་ནི། །ཡིད་བརྟན་ཅུང་ཟད་ཀྱང་མེད་ན། །བསམ་བློ་རྣལ་མ་ཞིག་གཏོང་རན། །ཕྱི་མ་ལུས་ཕུང་ཞིག་བླངས་ཚེ། །རིག་ཤེས་ཁྱེའུ་ཁྱོད་དེ་ལ། །ད་ལྟའི་ལུས་ཕུང་
ལྟར་གཅེས་འཛིན། །འབྱུང་ངམ་མི་འབྱུང་ངམ་སོམས་ཞིག་དགེ་བ་ཅུང་ཟད་རེར་འབད་ཀྱང། །འདི་དོན་འབའ་ཞིག་ཏུ་ཐལ་སོང། །འདི་ནས་ཕྱི་མ་རུ་འགྲོ་བའི། །རྒྱགས་ཆས་ལེགས་པོ་ནི་མི་འདུག་ཚ་གྲང་བཀྲེས་སྐོམ་

[002A]༄༅། །དང་བཀོལ་སྤྱད། །མི་བཟད་སྡུག་བསྔལ་གྱིས་མནར་ཏེ། །ཅི་བྱ་གཏོལ་མེད་དུ་གྱུར་ཚེ། །ཅི་དྲག་ད་ལྟ་ནས་སོམས་ཞིག་རིན་ཆེན་མཆོག་གསུམ་ལ་སྐྱབས་འགྲོས། །སྲིད་ཞིའི་འཇིགས་པ་ལས་
སྐྱོབས་ཀྱང། །བདག་འདྲའི་སྐྱབས་འགྲོ་དེའི་རྒྱུ་དང། །ངོ་བོ་ཇི་ལྟར་འདུག་རྟོག་ཅིག་དགེ་སྡིག་ལས་འབྲས་ཀྱི་རྣམ་བཞག་སྨྲ་བ་བརྒྱ་ཕྲག་ལས་མཁས་ཀྱང། །རང་བྱས་སྒོ་གསུམ་གྱི་ལས་ལ། །རྟོག་མེད་ཡན་བོར་
དེ་ངོ་ཚ། །འདི་སྣང་བདེ་སྐྱིད་ཀྱི་ཆ་ལ། །ཞེན་པ་རགས་པ་ཙམ་མི་འགོག་སྲེད་པ་ཇེ་ཡན་དུ་གཏོང་བའི། །འདོད་ཆུང་ཆོག་ཤེས་མཁན་གར་འདུག་ཡུལ་སྣང་ཇི་འདྲ་ཞིག་སྣང་ཀྱང། །ཆགས་སྡང་རྨོངས་གསུམ་གྱི་རྟོག་པ།།
འགོག་མེད་རང་ཤར་དུ་འཆར་བས། །ཉོན་མོངས་གཏིང་ཟབ་ཏུ་ཐལ་སོང། །སྲིད་བདེར་ཞེན་ཆགས་ཀྱིས་འཇུག་ཚེ། །སྐྱེ་རྒ་ན་འཆི་ཡི་དགྲ་དེས། །རྟག་པར་གཏན་བརླག་ཏུ་བཅོམ་ཀྱང། །སྲེད་པ་ཇེ་འཕེལ་འདི་སྐྱོ་བ།།
དྲི་མེད་རྒྱལ་བསྟན་དང་མཇལ་བའི། །སྐལ་བཟང་ཡིན་ཡིན་ཞིག་སྙམ་ཡང། །སྡིག་ལྟུང་ཉེས་ཚོགས་ཀྱི་ཕུང་བོ། །ཉིན་བཞིན་ཅི་ཆེ་རུ་འགྲོ་འདུག་སྨོན་འཇུག་སེམས་བསྐྱེད་ཀྱི་ཆོ་ག་སྐད་གསང་མགྲོན་པོ་ཡིས་བཟུང་
ཀྱང། །རང་བདེ་འབའ་ཞིག་གི་བསམ་པ། །ཇེ་བརྟན་ཇེ་བརྟན་དུ་ལང་སོང། །དམ་ཆོས་ཕུན་ཚོགས་ཞིག་འདོད་ཀྱང། །དཀའ་སྤྱད་སྙིང་རུས་ནི་མི་བསྟེན། །འཕྲལ་གང་ཅི་བདེ་ལ་འབད་པས། །ཆོས་པའི་གཟུགས་བརྙན་

[002B] །དགེ་སྦྱོར་ལྟར་སྣང་ཞིག་བྱས་ནས། །འདི་ཕྱིའི་དོན་ཆེན་དག་འགྲུབ་རེ། །ཆུ་ཤིང་འབྲས་བུ་ལ་རེ་བའི། །ངང་ཚུལ་ཇི་བཞིན་དང་མཚུངས་སོ། །སྔོན་བྱོན་གྲངས་མེད་ཀྱི་རྒྱལ་བས། །མཐའ་ཡས་འགྲོ་བ་དག་
དྲངས་ཀྱང། །སྐལ་མེད་བདག་འདྲ་ཡི་ཚོགས་རྣམས། །སྲིད་མཚོ་ཉམ་ད་འདིར་ལུས་སོ། །ད་དུང་རྒྱལ་ཀུན་གྱི་ཐུགས་རྗེ། །ཐབས་མཁས་ཇི་འདྲ་ཞིག་བསྟེན་ཀྱང། །ལས་ཉོན་འཆིང་ཐགས་ཀྱི་ཞགས་པ། །ལྷོད་དུ་འགྲོ་
རེ་ཞིག་དཀའ་འདུག་འདི་སྣང་འགག་པ་ལ་ཉེ་ཞིང། །ངན་འགྲོའི་གཡང་ས་ལ་ཕྱོགས་འདུག་བག་མེད་ཟོལ་ཡངས་ཀྱིས་མ་སྡོད། །མཛུབ་མོ་སྣ་འགལ་ཞིག་བགྱིས་ཤིག་འཇིགས་རུང་འཁོར་བ་ཡི་བཙོན་དུ། །མི་
འདོད་དགྲ་བོ་ཡིས་མ་བཅུག་མི་བཟད་སྡུག་བསྔལ་འདི་མྱོང་དགོས། །རང་ཉིད་ཁོ་ན་ཡིས་བྱས་སོ། །བླ་མ་སྲས་བཅས་ཀྱི་མཛད་པར། །ལེགས་ཉེས་ཅི་འདྲ་རུ་སྣང་ཀྱང། །དད་མོས་རྣམ་དག་ཅིག་སྦྱོངས་དང། །
ལེགས་པའི་སྒོ་བརྒྱ་ནི་འབྱེད་འདྲ། །ཐ་ན་བྱོལ་སོང་སོགས་སྐྱེ་བོར། །བརྙས་སྨོད་ཁྱད་གསོད་སོགས་སྤོངས་ལ། །སེམས་འཕངས་དམའ་ཅུ་བཟུང་དང། །ཡོན་ཏན་སྣོད་རུང་རུ་ཡོངས་སྙམ། །གསུང་རབ་ཅི་འདྲ་ཞིག་ལྟ་
ཡང། །དེ་དང་དེ་སྟོན་གྱི་བཤེས་དང། །དེར་འཇུག་སྐྱེས་བུ་དང་བཅས་ལ། །མོས་གུས་ཕྱོགས་མེད་ཞིག་བགྱིས་དགོས། །དམ་ཆོས་ཚིགས་བཅད་ཙམ་ཐོས་ཚེ། །རང་གི་སེམས་རྒྱུད་དང་བསྡུར་ནས། །བརྟག་དཔྱད་

[003A]༄༅། །ལེགས་པོ་ཞིག་བགྱིས་དང། །རང་སྐྱོན་མཐོང་དུས་ཞིག་ཡོང་ངོ། །དེ་ཚེ་ཐོས་བསམ་གྱིས་ཤེས་ཚོད། །བླ་མའི་མན་ངག་དང་སྦྱར་ནས། །བསྒོམ་པ་ཉམས་ལེན་ཞིག་བྱེད་བློའི། །བསམ་པ་དགའ་
རབ་གཅིག་སྐྱེས་ཡོང། །ཕྱི་མ་ཕན་ཆད་ཀྱི་དོན་ཆེན། །བློ་སེམས་ཙབ་ཙུབ་ཀྱིས་མི་འགྲུབ། །བློ་ལྷོད་བརྟན་བརྟན་གྱི་ངང་ནས། །བརྩོན་པ་ཤུགས་དྲག་ཏུ་བསྐྱེད་དགོས། །བློ་གཏང་མཆོག་གསུམ་ལ་བཅས་ཏེ། །གསོལ་
འདེབས་ལྷོད་མེད་དུ་བགྱིས་དང། །ཕྱི་ནང་དགྲ་བགེགས་ཀྱིས་བརྩེས་ཀྱང། །ཧ་ཅང་ཐ་ཆད་དུ་མི་འགྲོ། །བླ་མ་སྙིང་དབུས་སུ་བསྒོམ་ནས། །ཚོགས་བསགས་སྒྲིབ་སྦྱོང་ལ་འབད་དང། །ལས་སྒྲིབ་ཇེ་སྲབ་དུ་སོང་ཚེ། །
ལེགས་ཚོགས་གོང་འཕེལ་དུ་འགྲོ་འོང། །སྡོམ་གསུམ་བླང་དོར་གྱི་བཅས་མཚམས། །ཤེས་རིག་གྲུང་གྲུང་ཞིག་བགྱིས་ནས། །བརྩོན་པ་ཅི་ནུས་ཀྱིས་བསྲུང་དང། །མི་ལུས་དོན་ལྡན་ཞིག་འབྱུང་ངོ། །ངེས་འབྱུང་བྱང་ཆུབ་
ཀྱི་སེམས་དང། །ཡང་དག་གནས་ལུགས་ཀྱི་དོན་ལ། །ཉིན་བཞིན་ཤར་བསྒོམ་རེ་བགྱིས་དང། །གོ་བ་ཇེ་བཟང་དུ་འགྲོ་འོངས། །ཉེས་ཚོགས་རེ་རེ་ཡི་ཉེས་དམིགས། །ཡོན་ཏན་རེ་རེ་ཡི་ཕན་ཡོན། །རྣམ་གྲངས་དུ་མ་ནས་
སོམས་དང། །ཡར་བསྐྱེད་མྱུར་ཐོན་ཞིག་ཡོང་ངོ། །འབྲས་བུ་སྐུ་གསུམ་གྱི་ཁྱད་ཆོས། །མོས་གུས་སྤྲོ་གསུམ་གྱིས་བསམས་ནས། །དུས་གསུམ་དགེ་ཚོགས་ཀྱི་དངོས་པོ། །སྐུ་གསུམ་དེའི་རྒྱུ་རུ་བསྔོས་ཤིག་

[003B] །ཚིག་དོན་གང་ནས་ཀྱང་ཐ་ཆད། །མཁས་པའི་བཞད་གང་གྱི་གནས་འདི། །སྨྲར་འདོད་འདུན་པ་ནི་མེད་ཀྱང། །འགའ་རེ་ཨུ་ཚུགས་ཀྱིས་བསྐུལ་ཚེ། །དྲན་མེད་ཁ་ཟུར་ནས་ཐལ་
ན༑ ༑གནས་ལྔ་གསལ་གཟིགས་ཀྱི་སྤྱན་སྔར། །ནོངས་པ་འགྱོད་སེམས་ཀྱིས་བཤགས་སོ།། །། །
   ༈    །སྙིང་ཁོང་ནས་ཆོས་གཅིག་དོན་གཉེར་ན། །བློ་སྦྱོང་གི་མན་ངག་རིན་ཆེན་འདི། །འགྲོ་སྐལ་ལྡན་ཡོངས་ཀྱིས་ལོངས་ཤིག་ཨང།།  འདི་ནི་རྗེ་བློ་བཟང་སྤྱིན་པའི་གསུངས་ངོ།།



