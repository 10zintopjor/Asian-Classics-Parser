༄༅། །ཆོས་ཀྱི་རྗེ་ཐམས་ཅད་མཁྱེན་པ་འཇམ་དབྱངས་བཞད་པའི་རྡོ་རྗེའི་གསུང་འབུམ་ཐོར་བུ་ཁྲིགས་ཆགས་སུ་བསྡེབས་པ་ལས་སྣ་ཚོགས་ཀྱི་སྐོར་བཞུགས་སོ།།

[001]༄༅། །ཛྙཱ་པྲ་ས་ནྣ་ཀ་ཡ་ནི་ཁི་ལཾ་ག་བཧི་རཿ་བ་ཏི་སྭ་ར་ཏ་རཿ་ཙི་ཏྟ་ཡོཿ་ཀ་རུ་ཎ་པྲ་ཛ་ཐཿ་མ་ཉྫུ་ཤྲཱི་པྲ་ས་ད་ཨཱ་ཀུ་རུཿ་
༄༅། །མཁྱེན་རབ་མ་ལུས་འདུས་པའི་སྐུ། །ཟབ་ལྡན་དབྱངས་ནི་ཕུལ་དུ་བྱུང། །ཐུགས་ཀྱི་བརྩེ་བས་སྐྱེ་དགུ་བསྲུངས། །འཇམ་དཔལ་བཀའ་དྲིན་ཀུན་ཏུ་མཛོད། །
འབྱོར་བས་མི་སྙེམ་རྒུད་པས་ཞུམ་པ་མིན། །གཉེན་ལ་མི་ཆགས་དགྲ་ལ་སྡང་མིན་པར། །ཐམས་ཅད་རོ་མཉམ་ཆེན་པོར་རོ་གཅིག་ཏུ། །ལེགས་ཞུགས་ས་ཐོབ་འགྲོ་བའི་གཉེན་རྣམས་རྒྱལ། །
[002A] །རོ་མཉམ་གྱུར་ཀྱང་ཆོས་བཞིན་ཉོན་མངོས་བསྒྲུབས་པ་མིན། །ཀུན་ལ་མཁས་ཀྱང་ལྟ་ངན་རྒྱུ་བཅས་རྣམ་པར་ཉམས། །རྩེ་གཅིག་བསམ་གཏན་གྲུབ་ཀྱང་ཀུན་ལ་རབ་ཏུ་དཔྱོད། །
   ༈    །འདིར་སྨྲས་པ། སྔ་མའི་ངག་འགྲོས་འཁྱོག་པོའི་མཁར་བ་ཙམ། །སྐྱབས་སུ་བསྟེན་པའི་ཚིག་གི་ཝུ་བའི་ཕྲེང། །རྣམ་པར་བརྟགས་
དཀའི་ཡི་གེའི་དྲི་མ་རྣམས། །གཞན་གྱིས་བསྐུལ་ཚེ་དག་པར་བྱས་སོ་ལོ། །ཕལ་ཆེར་ལེགས་བཤད་རིན་ཆེན་ས་ལེ་སྦྲམ། །འགའ་ཞིག་ཉེས་བཤད་ལྕགས་ཀྱི་ཕྱེ་མ་རྣམས། །འདྲེས་པ་མཆན་
གྱི་ཕྲན་བུས་ཕྱེ་ན་ཡང། །ཕྲག་དོག་མ་ལགས་གཞན་ལ་ཕན་ཕྱིར་བཀོད། །སྦྱངས་པའི་དབང་ཕྱོགས་ས་འཛིན་ཕྲག་པ་ལས། །རྣམ་དཔྱོད་གཞོན་ནུའི་འོད་དཀར་ཆེས་དཀྲིགས་པས། །མཁས་

[002B] །འཆད་རྩོད་རྩོམ་པའི་ཀུན་ད་ཁོངས་ནས་འཛུམ། །ཞེས་པའང་འདི་ཞུས་དག་བགྱིད་པའི་ཚེ་སྨྲའོ།། །།འདུས་པའི་དབང་དང་བསྐྱེད་རིམ་གྱི་ཟུར་འདེབས་ཟབ་མོ་འགའི་བརྗེད་བྱང་བཞུགས་སོ།། །།ཀླུ་བྱང་བའི་
དཀྱིལ་ཆོག་ལས། དང་པོར་ས་ནི་སྦྱངས་པ་དང། །དེ་ནས་ས་ཡོངས་འཛིན་པ་དང། །ཕྱིས་ནི་བགེགས་རྣམས་ཉེར་ཞི་དང། །ཐོད་ལེ་ཀོར་གྱི་ཐིག་གདབ་དང། །དེ་ནས་ས་ལྷ་སོགས་ལྷག་པར། །གནས་དང་དེ་ནས་གསོལ་བཏབ་དང། །
ཕྱིས་ནས་སློབ་མ་ལྷ་གནས་དང། །ནམ་མཁར་ཐིག་ནི་གདབ་པ་དང། །ཚོན་སྣ་ལྔ་ཡི་ཆོག་དང། །ཚོན་རྩི་རྣམས་ནི་འགྱེད་པ་དང། །ལྷ་རྣམས་སྤྱན་དྲངས་ཉིད་དང་ནི། །དེ་ནས་སློབ་མ་གཞུག་པ་དང། །ཁྲུས་ཀྱི་དཀྱིལ་འཁོར་ཆོ་ག་དང་
དེ་ནས་སངས་རྒྱས་དབང་བསྐུར་དང། །དེ་ནས་ཕྱག་མཚན་དབང་བསྐུར་དང། །བླ་མ་ལྷ་ལ་ཡོན་གཉིས་དང། །རྗེས་སུ་གནང་བ་སྦྱིན་པ་དང། །དེ་ནས་གཤེགས་གསོལ་ཆོག་དང། །དཀྱིལ་འཁོར་ལས་བྱེད་ཕུར་བུ་དང། །སྐུད་པ་བསྡུ་
བ་ཉིད་དང་སྟེ། །རབ་བཤད་ཆོག་ཉི་ཤུ་ཡིན། །ཅེས་དང། འདུལ་འཛིན་པའི་རྒྱུད་ཕྱི་མའི་ཊིཀྐ་ལས། དེའི་ཚུལ་ཡང་བླ་མའི་མན་ངག་གིས་སློབ་མའི་ཆོག་སྔོན་དུ་འགྲོ་བ་དང་བཅས་པས་ལྷ་དེ་ཉིད་ཀྱི་ཕྲེང་བ་མོག་ལ་བཅིངས་པ་དང་
གདོང་གཡོགས་དཀྲོལ་ཏེ་དཀྱིལ་འཁོར་བསྟན་པ་དང། བུམ་པ་ལ་མི་བསྐྱོད་པར་གྱུར་པའི་ཁྲུས་བྱ་ཞིང་དབང་བསྐུར་བ་དང། དབུ་རྒྱན་ལ་རིན་འབྱུང་བསྒོམ་པས་དབང་བསྐུར་བ་དང། རྡོ་རྗེ་ལ་འོད་དཔག་མེད་སྒོམ་པས་དབང་བསྐུར་བ་

[003A]༄༅། །དང༑ དྲིལ་བུ་ལ་དོན་གྲུབ་བསྒོམ་པས་དབང་བསྐུར་བ་དང། སྤྱི་བོར་རྣམ་པར་སྣང་མཛད་བསྒོམ་པས་དབང་བསྐུར་བ་དང། རིགས་ལྔའི་དམ་ཚིག་སྦྱིན་པ་དང། སློབ་དཔོན་གྱི་དབང་བསྐུར་བ་བྱས་ནས་སློབ་མེད་
ལ་དཀྱིལ་འཁོར་གྱི་དེ་ཁོ་ན་ཉིད་དང། ལྷའི་དེ་ཁོ་ན་ཉིད་བསྟན་ཏེ་བརྟུལ་ཞུགས་དང་ཤཱཀྱ་ཐུབ་པས་ལུང་བསྟན་པ་དང། རྡོ་རྗེ་འཛིན་པས་དབུགས་དབྱུང་བ་དང་རྗེས་སུ་གནང་བ་ལ་སོགས་ཏེ། བུམ་པའི་དབང་དགུ་པོས་རྡོ་རྗེ་འཆང་ཆེན་
པོས་སྤྲུལ་པའི་དཀྱིལ་འཁོར་དུ་རིག་པའི་དབང་བསྐུར་བ་ནི་བུམ་པའི་དབང་གི་ཆོག་ཡིན་ནོ། །འདིར་མེ་ཏོག་ཕྲེང་བ་ནས་བཟུང་སྟེ་རྗེས་གནང་གི་བར་ལ་དབང་དགུ་ཞེས་གསུངས་ཤིང། དགུའི་ངོས་འཛིན་གསལ་བར་མ་གསུངས་སོ། །རིམ་
ལྡའི་རིམ་པ་གསུམ་པ་ལས། དེའི་འོག་ཏུ་ཕྲེང་བ་དང། ཆུ་དང། རྫོགས་པའི་སངས་རྒྱས་དང། རྡོ་རྗེ་དྲིལ་བུ་སྦྱིན་པ་དང། མེ་ལོང་དང། མིང་དང། སློབ་དཔོན་དང། རྗེས་སུ་གནང་བ་དང་བཅས་པ་སྟེ། དེ་དག་དང་བཅས་པར་གསང་
བའི་དབང་བསྐུར་བ་ཐོབ་ནས་ཞེས་གསུངས་པའི་དོན་ནི་བུམ་དབང་དགུ་པོ་དང་བཅས་པའི་གསང་དབང་བསྐུར་བ་ཐོབ་ནས་ཞེས་པའི་དོན་ཡིན་པས་ན་མེ་ཏོག་ཕྲེང་བ་དང། མི་བསྐྱོད་པ་ཆུའི་དབང་དང། རྫོགས་པའི་སངས་རྒྱས་ཏེ་རིན་འབྱུང་
ཅོད་པན་གྱི་དབང་དང། འོད་དཔག་མེད་རྡོ་རྗེའི་དབང་དང། དོན་གྲུབ་དྲིལ་བུའི་དབང་དང། མེ་ལོང་གི་དབང་དང། རྣམ་སྣང་མིང་གི་དབང་དང། རྡོ་རྗེ་སློབ་དཔོན་གྱི་དབང་དང། རྗེས་སུ་གནང་བའི་དབང་སྟེ་དགུའོ། །འདི་རྣམས་ནི་དབང་

[003B] དེ་ལས་གཞན་བརྟུལ་ཞུགས་ལུང་བསྟན་དབུགས་དབྱུང་སོགས་ཀྱང་དགོས་སོ། །ཞེས་དང། རྒྱུད་ཆེན་བརྩེན་འགྲུས་འཕགས་ཀྱི་རྩ་རྒྱུད་ཊིཀྐ་ལས། རང་གི་གཟང་གཞན་མི་དམིགས་པའི་དང་ལས་ཧཱུཾ་ལས་
བྱུང་བའི་རྡོ་རྗེ་སྔོན་པོ་རྩེ་ལྔ་པ་ནོར་བུ་ལ་ཨོ་ཡིག་གིས་མཚན་ཞིང། བུ་ག་ཡི་གེ་ཕཊ་སེར་པོས་བཀག་པ། ཡུམ་གྱི་གསང་གནས་མི་དམིགས་པའི་ངང་ལས་ཨཱ་ལས་བྱུང་བའི་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱ་ས་མཚན་པ་
བུ་ག་ཡི་གེ་ཕཊ་སེར་པོས་བཀག་པ་རྡོ་རྗེ་དང་པདྨ་འི་ནང་འོད་ཟེར་ལྔས་ཁྱབ་པ་སྟེ་གང་བ་སྒོམ་པར་བྱ་ཞིང། རིན་འབྱུང་གི་ང་རྒྱལ་གྱིས་རྗེས་ཆགས་དང། གཙོ་བོའི་ང་རྒྱལ་གྱིས་ཧཱུཾ་གླུར་བླངས་ཤིང་སྙོམས་འཇུག་གི་ལས་ལ་གནས་པར་བྱེད་
པ་དང་ཕཊ་ངག་ཏུ་བརྗོད་པའི་སྒོ་ནས་སྤྱི་བོ་ནས་བྱང་ཆུབ་ཀྱི་སེམས་རྡོ་རྗེ་ནོར་བུའི་རྩེའི་བར་དུ་ཕབ་པ་ལས་མཆེག་ཏུ་དགའ་བའི་བདེ་བ་སྐྱེས་པ་ན་དོན་གྲུབ་ཀྱི་ང་རྒྱལ་གྱིས་མཆོད་པ་དང། ཕཊ་ཅེས་བརྗོད་དེ་ཕཊ་ཀྱི་ཡི་གེའི་གཟུགས་བསལ་ནས་
ཐིག་ལེ་ཡུམ་གྱི་པདྨར་ཡིད་ཀྱིས་ཕྱུང་སྟེ། དཀྱིལ་འཁོར་རྒྱལ་མཆོག་གི་རྟེན་དང་བརྟེན་པའི་དཀྱིལ་འཁོར་བསྐྱེད་པ་ཡིན་ནོ། །དེས་གཞན་རྣམས་ལའང་ཤེས་པར་བྱའོ། །ཞེས་སོ། །དུས་འཁོར་ལུགས་ཀྱི་དབང་གྲངས་ནི། འགྲེལ་ཆེན་
ལས༑ དེ་བཞིན་དུ་བདིན་རྟེན་པ་བ་དབང་ནི་ཏུ་དད་ཅོད་པཎ་དང། དར་དབྱངས་དང། རྡོ་རྗེ་དང། དྲིལ་བུ་དང། བརྟུལ་ཞུགས་ཆེན་པོ་དང། མིང་དང། རྗེས་སུ་གནང་བ་སྟེ་བདུན་དང། དེ་བཞིན་དུ་གོང་མ་ནི་བུམ་པ་དང། གསང་བ་

[004A]༄༅། །དང། སེང་རལ་ཡེ་ཤེས་དང། འཇིག་རྟེན་པའི་དབང་བཅུ་གཅིག་པ་ནི་བཞི་པ་སྟེ། ཞེས་དང། མདོར་བྱས་ལས། རྟ་བབས་ཀ་པར་ཆད་པ། བུམ་པ་ཀ་པ་རྡོ་རྗེ་ཆེ། །བྲེའི་ཕྲེང་བྱ་ནི་རིམ་བཞིན་གནས།།
ཞེས་དང། ལྟེར་འོག་ཁྲོ་བོ་དང་འདྲ་མ་དཔལ་ཐིམ་རིས། སྟེ་འོག་ཁྲོ་བོ་ཤིན་ཏུ་བཅས། །རང་བཞིན་གྱི་ནི་སྣང་བ་ཉིད། །རྣམ་ཤེས་ཕུང་པོར་གཞུག་པ་སྟེ། །རྣམ་ཤེས་ཀྱང་ནི་འོད་གསལ་པའོ། །མྱ་ངན་འདས་བཅས་ཀུན་སྟོང་དང། །
ཆོས་ཀྱི་སྐུར་ཡང་བཤད་པ་ཡིན། །བརྟན་པར་བྱ་བའི་དོན་དུ་ནི། །གསང་སྔགས་འདི་ནི་བརྗོད་པར་བྱ། །ཨོཾ་ཤཱུ་ནྱ་ཏ་ཛྙཱ་ན་བྫྲ་སྭ་དྷཱ་ཝ་ཨྡྨ་ཀོ་ཉ་ཧཾ། འདི་ནི་དོན་དམ་དཀྱིལ་འཁོར་ཏེ། །སྣང་བ་མེད་ཅིང་མཚན་ཉིད་མེད། །དོན་དམ་
བདེན་པ་ཞེས་བྱ་ལ། །དེ་བཞིན་གཤེགས་པ་ཀུན་གྱི་གནས། །འོད་གསལ་བར་ནི་ཞུགས་ནས་ནི། །ལྡང་བ་ཡང་ནི་བསྟན་པར་བྱ། །སྔགས་ཀྱི་སྐུ་ཡི་སྦྱོར་བ་ཡིས། །ལྷ་ཡི་གཟུགས་ལ་དམིགས་པར་བྱ། །ནམ་མཁའི་དབྱིངས་ཀྱི་
དབུས་གནས་པར། །ཉི་མའི་དཀྱིལ་འཁོར་སྒོམ་པར་བྱ། །པདྨའི་སྟེང་དུ་སྲགས་ཆེན་པོ། །ཡི་གེ་གསུམ་ཡང་བསམ་པར་བྱ། །སྔགས་དང་པདྨ་ཉི་མ་དག་ཟླ་བའི་དཀྱིལ་འཁོར་ལ་ཞུགས་པས། །ཟླ་བའི་དཀྱིལ་འཁོར་ཀུན་རྫོགས་པ། །བྱང་ཆུབ་སེམས་སུ་རྣམ་
པར་བརྟག་རྒྱུ་དང་མི་རྒྱུ་ཐམས་ཅད་ཀྱང། །དེ་ཉིད་དུ་ནི་རྣམ་བས་མ་ཞིང། ཞེས་དང། དང་པོའི་མགོན་པོ་ནི། དེ་ནས་ཡིག་གསུམ་ལས་བྱུང་བའི། །ཀུན་ཟླ་བ་དཀར་དང་མཚུངས། །དང་པོའི་མགོན་པོ་བསམ་ནས་ཀྱང། །

[004B] །མི་བསྐྱོད་པ་ནི་རྗེས་ཞུགས་པས། །ཞལ་གསུམ་ཕྱག་དྲུག་འབང་བ་དང། །ཨིནྡྲ་ནི་ལའི་འོད་འབར་བའི། །རྡོ་རྗེ་སེམས་དཔལ་རྣམ་པར་བསྒོམ། །ཞེས་དང། འདི་ལྟར་ན་མི་བསྐྱེད་པ་དང་པོའི་མགོན་
པོ་ཚུར་ཞུགས་པ་ལྟར་སྣང་ཡང། རྗེ་ཡབ་སྲས་ཀྱིས་གཞི་ལ་མི་མཐུན་པས་ཕར་ཞུགས་དགོས་གསུངས་ལ། དེ་ལྟར་ན། མི་བསྐྱོད་པར་ནི་རྗེས་ཞུགས་པས། །ཟེར་རམ་དཔྱད། དེ་ལྟར་འདུ་བྱས་རྣལ་འབྱོར་པས། །རྡོ་རྗེ་པདྨ་ཡང་དག་བརྩམ་
ཞེས་དང། རྡོ་རྗེ་དང་པདྨ་བྱིན་རླབས་རྗེས་ཆགས་ཀྱི་ཡན་ལག་རྗེས་སུ། རྡོ་རྗེ་འཛིན་པའི་ང་རྒྱལ་ལེགས་འཆང་ཞིང། །ཧཱུཾ་གི་གླུ་ཡིས་ཀྱང་ནི་རབ་བསྐྱོད་ཅིང། །རང་གི་བྱང་ཆུབ་སེམས་ཉིད་ཕྱུང་བའི་ཚེ། །དེར་ནི་ཕཊ་ཀྱི་གསང་སྔགས་
བརྗོད་པར་བྱ། །ཕྱུང་ནས་སྔགས་པས་སླར་ཡང་ནི། །ཕྱོགས་བཅུང་བཞུགས་པའི་སངས་རྒྱས་རྣམས། །བྱང་ཆུབ་སེམས་ཀྱིས་མཆོད་ནས་ནི། །གསང་སྔགས་འདི་ནི་བརྗོད་པར་བྱ། །མཆོད་སྔགས་གསུངས་སོ། དཀྱིལ་
འཁོར་རྒྱལ་མཆོག་སྐབས་སྦྱན་མའི་མཛད་པ། ཕྱོགས་བཅུ་དག་ཏུ་གཟིགས་ནས་ནི། །གདོན་དང་ནང་གདོན་འཇིགས་པ་རྣམས། །ཐུགས་རྗེ་ཆེན་པོ། ཞི་མཛད་དེ། །ཞེས་དང། མ་མཱ་ཀིའི་མཛད་པ། བགེགས་ཆེན་འཇིགས་
པས་གཟིར་པ་རྣམས། །ཐུགས་རྗེ་ཆེན་པོས་བསྲུང་བར་མཛད། །ཅེས་དང། གོས་དཀར་མོའི་མཛད་པ། གདོན་གྱིས་ཉེན་པ་ཞི་མཛད་དེ། །ཞེས་དང། སྒྲོལ་མའི་མཛད་པ། སེམས་ཅན་ཐམས་ཅད་དབང་མཛད་དེ། །ཞེས་

[005A]༄༅། །དང༑ རྣལ་འབྱོར་བས་ནི་རིམ་གཉིས་པར། །རྡོ་རྗེ་གཟུགས་ལ་སོགས་པ་དབྱུང། །ཞེས་དང། སྒྲོལ་མའི་ཕྱག་མཚན་སྐབས་སུ། སྣ་ཚོགས་རྡོ་རྗེ་འཁོར་ལོ་དང། །ཨུཏྤལ་དཀར་པོ་གཡས་པ་ན། །ཞེས་
དང༑ མ་མཱ་ཀིའི་སྐབས། རྡོ་རྗེ་འཁོར་ལོ་དེ་བཞིན་དུ། །ཨུཏྤལ་སྡོ་དམར་གཡས་པ་ལ། །ཞེས་དང། རིམ་གསུམ་ཤར་གྱི་སྣམ་བུ་རུ། །བརྟུལ་ཞུགས་ཅན་གྱིས་དབྱུང་བ་ནི། མེ་ཐླིའི་སཾ་བོ་ན་ལས་བྱུང་བ། །བྱམས་པས་ཡི་སྙིང་པོ་
གཉིས། །ཨོཾ་གྱིས་བོན་ནས་བྱུང་བ། །ཕྱག་ན་རྡོ་རྗེ་མཁའ་སྙིང་བོ། །ལྷོ་ཡི་ཕྱོགས་ཀྱི་སྣམ་བུ་ལ། །གོ་རིམ་བཞིན་དུ་དགོད་པར་བྱ། །ཞེས་སོགས་དང། སེམས་དཔའ་དེ་དག་གི་མཛད་པ། འདི་དག་སྐྱེ་མཆེད་རྣམ་སྦྱོང་ཞིང། །
ལྷ་ཡི་མིག་སོགས་སྩོལ་བའོ། །སེམས་ཅན་སྐྱེ་མཆེད་སྦྱང་ནས་སུ། །སླར་བྱེད་ནས་ནི་སྟན་ལ་བཞུགས། །ཞེས་དང། ཁྲོ་བོའི་མཛད་པ་ཡ་མཱ་ནྟ་ཀྲིཏ་ཀྱི། དབང་པོ་ལ་སོགས་ཚོགས་བཅས་རྣམས། །མི་ཟད་བགེགས་ཀྱང་སྐྲག་
པར་བྱེད། །ཅེས་དང། བྲ་ཛྙཱ་ཏ་ཀྲིཏ་ཀྱི། མི་ཟད་བགེགས་ནི་སྐྲག་པར་མཛད། །ཅེས་དང། རྟ་མགྲིན་གྱི། ཕྱོགས་བཅུ་དག་ཏུ་གཟིགས་ནས་ནི། །ཀླུ་རྣམས་སྐྲག་པར་མཛད་ནས་ཀྱང། །ཞེས་དང། མཐར་བྱེད་ཀྱི་མཛད་པ་དཔེ་
འདིར་མི་སྣང་ཡང་ཆད་དམ་བརྟགས། མི་གཡོ་བའི། ཡམས་སེགས་འཇིགས་པའི་གདོན་བཅོམ་སྟེ། །ཞེས་དང། འདོད་རྒྱལ་གྱི། བདེན་བྲལ་བགེགས་ནི་འཇིག་པའོ། །ཞེས་དང། དབྱུག་སྡོན་གྱི། ཡམས་ཀྱི་འཇིགས་པ་བསལ་

[005B] །ཞེས་དང། སྟོབས་ཆེན་གྱི། མཁའ་འགྲོ་ལ་སོགས་འཇིགས་པ་འཇོམས། །ཞེས་དང། གཙུག་ཏོར་འཁོར་སྒྱུར་གྱི་ཕྱག་མཚན་དང་མཛད་པ་ནི། གཡས་དང་གཡོན་གྱི་ཕྱག་གཉིས་ཀྱིས། །སྦྱི་བོར་གཙུག་ཏོར་འཛིན་པར་
མཛད། །རྡོ་རྗེ་པདྨ་གཡས་དག་ལ། །སྡིགས་མཛུབ་རལ་གྲི་གཡོན་དག་ལ། །འཚེ་བ་ཐམས་ཅད་རྣམ་འཇིགས་ཤིང། །ཞེས་དང། གནོད་མཛེས་ཀྱི་ནི། རྒྱུ་པ་དང་ནི་གནས་པའི་དུག་ཀཱ་ལ་ཀུན་ད་སོགས་ཀུན་དང། །བགེགས་
ཀྱི་དབང་པོ་ཀུན་བཅོམ་སྟེ། །ཐམས་ཅད་ཞི་བར་མཛད་ནས་ནི། །མ་ལུས་བཀའ་ནི་རྫོགས་བྱས་ནས། །ཞེས་དང། ལྷ་ནི་སུམ་ཅུ་གཉིས་རང་བཞིན། །དཀྱིལ་འཁོར་ཐམས་ཅད་བསྐྱེད་ནས་ནི། །འཁོར་ལོའི་དབུས་ན་གནས་གྱུར་
ནས༑ ༑དེ་ནས་ཕྲ་མོའི་སྦྱོར་བ་བརྩམས། །སྣ་ཡི་རྩེ་མོར་ཡུངས་ཀར་བསམ། །འགྲོ་དང་མི་འགྲོ་ཡུངས་ཀར་ལ། །གསང་བའི་སྔགས་ཀྱི་བརྟག་པ་ཡིས། །ཡེ་ཤེས་མཆོག་གི་གནས་བསྒོམ་མོ། །རིན་ཆེན་ཁ་དོག་སྣ་ལྔ་བ། །ཡུངས་
ཀར་གྱི་ནི་འབྲུ་ཚད་ཙམ། །སྣ་ཡི་རྩེ་མོར་ནན་ཏན་ཏུ། །རྣལ་འབྱོར་རིགས་པས་རྟག་སྒོམ་མོ། །རིན་ཆེན་བརྟན་པར་གྱུར་ནས་སྤྲོ། །བརྟན་པར་མ་གྱུར་དེ་མི་སྤྲོ། །སངས་རྒྱས་འབར་བའི་འོད་མཉམ་པའི་ཤི་རབ་མཆོག་སྦྲིན་
ནི་སྒྲོ་བར་བྱ། །སློང་མོ་ཟ་ཞིང་མི་བཟལ་སྟེ། །མ་བསླང་བ་ལའང་ཆགས་མི་བྱ། །འདོད་པ་ཀུན་ལ་ལོངས་སྦྱོད་ཅིང། །སྔགས་ཀྱི་ཡན་ལག་མཉམས་བ་ཟླས། །བརྗོད་ནས་རྡོ་རྗེ་སྤྲོ་བ་ནི། །རྫོགས་པས་ཡང་དག་བསྡུབ་བྱ། །

[006A]༄༅། །འདི་ནི་སངས་རྒྱས་ཐམས་ཅད་ཀྱི། །དོན་དམ་པ་ཡི་བཟླས་པར་བཤད། །ཅེས་དང། མི་བསྐྱོད་པ་ལ་སོགས་པ་ཡིས། །དེ་བཞིན་གཤེགས་པ་བསྟོད་པར་མཛད། །ཅེས་དང། དེ་ནས་འཁོར་ལོ་སངས་རྒྱས་ཀྱི་ནི་
བསྟོད་གསོལ་ལས། །མཆོག་ཏུ་གསང་བའི་ཇི་བཞིན་དང་སྦྱད་ནས། །རང་གི་འཁོར་ལོ་ལ་ནི་འཁོར་ལོ་གཞུགས། །མགོན་པོ་བདེ་བ་ཆེན་པོ་གཅིག་བུ་བཞུགས། །ད་ལྟར་རྣལ་འབྱོར་བཞི་བཞེད་རྣལ་འབྱོར་བ། །ཧཱུཾ་གི་སྙིང་པོའི་འཇིག་རྟེན་
རབ་ཏུ་བསྒོམ། །དེ་བྱུང་འགྲོ་བ་རྡོ་རྗེ་སེམས་དཔར་བསམ། །ལངས་ནས་འགྲོ་བ་ཇི་བཞིན་སྦྱད་བར་བྱ། །སྔགས་པའི་ཏིང་འཛིན་དམིགས་པའི་ཚེ། །གང་ཚེ་ལུས་ནི་སྐམ་གྱུར་ན། །ལུས་ངག་ཡིད་ནི་ཆིམ་བྱེད་པའི། །སྦྱོར་བ་འདི་ནི་བསྒོམ་
བར་བྱ། །མཐོ་གང་ཙམ་གྱི་དཔག་པ་རུ། །སྤྱི་བོར་དཀྱིལ་འཁོར་སྒོམ་པར་བྱ། །བདུད་རྩི་ལྔ་ནི་ངེས་འབབ་པའི། །ཨོཾ་ནི་དེ་རུ་བརྟག་པར་བྱ། །རྡོ་རྗེ་སྦྱོར་བ་དེ་ཡིས་ནི། །སྐད་ཅིག་གིས་ནི་གཟི་ཅན་འགྱུར། །ལུས་ངག་ཡིད་ནི་བདེ་པ་དག་
ཐོབ་འགྱུར་འདི་ལ་ཐེ་ཚོམ་མེད། །དེ་ལྟར་སློབ་པའི་སྔགས་པ་ཡིས། །སྦྱངས་དང་དེ་བཞིན་རྟོགས་བ་བྱ། །ལྐོག་མ་སྙིང་ཁ་ལེགས་སྦྱངས་ཤིང། །དེ་བཞིན་གཤེགས་རྣམས་ཚིམ་པར་བྱ། །ཞེས་དང། ལྟེ་བའི་དཀྱིལ་འཁོར་ཕྱིན་
འོག་ཏུ། །ཁ་སྦྱར་བ་ཡི་སྦྱོར་བ་ཡིས། །གསང་བའི་པདྨ་ལས་བྱུང་བའི། །ཐལ་བའི་མཐར་ནི་རྣམ་པར་བརྟག་རིམས་ནད་མེད་ཅིང་ནད་ཀྱང་མེད། །དུག་ལ་སོགས་པས་མི་འཆི་ལ། །དེ་ནི་དུས་མིན་འཆི་མི་འགྱུར། །འཚེ་བ་ཐམས་

[006B] །ཞེས་སོ། །དགེ་ལེགས་འཕེལ།། །།བླ་མ་དང་འཇམ་དཔལ་གཤིན་རྗེའི་གཤེད་དབྱེར་མེད་པའི་ཁམས་གསུམ་ཆོས་ཀྱི་རྒྱལ་བོ་ཙོང་ཁ་པ་ཡབ་སྲས་བརྒྱུད་པ་དང་བཅས་པའི་ཞབས་ལ་དུས་ཐམས་ཅད་དུ་
གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། །རྗེས་སུ་བཟུང་དུ་གསོལ། མཚན་གྱིས་རྨོངས་པའི་མུན་སེལ་འཇམ་དཔལ་དབྱངས། །འཆི་བདག་མཐར་བྱེད་རྡོ་རྗེ་འཇིགས་མཛད་ཞབས། །བཤེས་གཉེན་རྣམ་རོལ་རྒྱལ་བཙོང་ཁ་པ་
རྣམ་གསུམ་དབྱེར་མེད་ཞབས་ལ་གུས་ཕྱག་འཚལ། །འཇམ་དབྱངས་བླ་མའི་བཞེད་གཞུང་ཤིང་རྟ་ཆེ། །སྲོལ་བཅས་སྐྱོང་མཛད་མཁས་གྲུབ་ཟུང་འབྲེལ་བའི། །བརྒྱུད་པའི་བླ་མ་གསེར་རིའི་ཕྲེང་མཛེས་ལྟར། །ཁྱད་འཕགས་རྣམ་པར་བརྗིད་ལྡན་
རྣམས་ལ་འདུད། །དུས་མཐའ་འདིར་ཡང་ཆོས་སྲིད་རྫོགས་ལྡན་དུ། །འགོད་ལ་མ་ལུས་རྒྱལ་བའི་མཛད་འཕྲིན་ཅན། །རྒྱལ་བའི་ཏོག་གྱུར་བློ་བཟང་རྒྱ་མཚོ་ཡི། །ཞབས་སེན་དབང་རྒྱལ་སྤྱི་བོར་ལེན་ལ་སྤྲོ། །ཟུར་ཕུད་དབང་སྔོན་འོད་རིས་
བོར་ནས་འདིར། །མི་ཡི་གང་མཛད་བློ་གྲོས་རྒྱས་མཚོའི་ཞབས། །ཡབ་སྲས་ཟུང་དང་ཁྱད་པར་སྙན་བརྒྱུད་གཏེར། །དཀོན་མཆོག་ཡང་འཕེལ་གཅིག་ཏུ་ཐུབ་བསྟན་སྲོག་དཀྱིལ་འཁོར་བདག་པོའི་ཞལ་བླ་དྲོང་དུ་ཆའི། །བྱིན་རླབས་
མཁའ་ཁྱབ་ཚད་མའི་ལམ་ལས་འོངས། །ཡིད་ཆེས་བྲོང་རྙེད་སྙན་བརྒྱུད་བཞི་ལྡན་ཆོས། །སྐལ་བས་ཐོབ་དེ་སྐལ་ལྡན་དོན་དུ་འབྲི། །དེ་ལ་འདིར་དཔལ་རྡོ་རྗེ་འཇིགས་བྱེད་ཆེན་པོས་རྒྱལ་བ་ཙོང་ཁ་པ་ལ་དངོས་སུ་གནང། རྫོགས་པར་

[007A]༄༅། །ཐུགས་ཉམས་སུ་བསྟར་བའི་བྱིན་རླབས་ཀྱི་ཚན་ཁ་ཤིན་ཏུ་ཆེ་བའི་རྡོ་རྗེ་འཇིགས་བྱེད་ཀྱི་སྐྱེད་རིམ་གྱི་ཉམས་ཁྲིད་ཟིན་བྲིས་བགྱིད་པ་ལ་གཉིས། བླ་མའི་བརྒྱུད་རིམ་དང། གདམས་པ་དངོས་སོ། །དང་པོ་ནི། ཐུན་
མོང་པ་རིང་བརྒྱུད་ནི་གྲགས་བར་ཟད་ལ། ཐུན་མོང་མ་ཡིན་པའམ། ཉེ་བརྒྱུད་ནི། འཇམ་དབྱངས་བ་སོ་བ་ཆེན་པོས་མཛད་པའི་འཇིགས་བྱེད་ཀྱི་རྫོགས་རིམ་བདེ་ཆེན་འཇུག་ངོགས་ལས། དེ་ཡང་བདག་ཅག་གི་དཔལ་ལྡན་བླ་མ་དམ་པ་
རྗེ་བཙུན་ཆོས་ཀྱི་རྒྱལ་པོ་ཙོང་ཁ་པ་དེ་ཉིད་རྗེ་བཙུན་འཇམ་དབྱངས་ཀྱིས་དགེ་བའི་བཤེས་གཉེན་མཛད་དེ། ཐུགས་བརྩེ་བ་ཆེན་པོས་ཆོས་ཀྱི་ཚུལ་རྣམས་ལེགས་པར་སྟོན་པར་མཛད་ཅིང། ཁྱད་པར་དུའང་རྗེ་བཙུན་ཉིད་རྡོ་རྗེ་འཇིགས་བྱེད་ཀྱི་སྐུར་
བསྒྱུར་ནས། རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་བསྐུར་ཞིང། ལམ་གྱི་གནང་རྣམས་མཚང་བ་མེད་བར་གསན་ཉེ་ཐུགས་ལ་མངོན་དུ་མཛད་པས། ཞེས་གསུངས་པ་ལྟར། གསང་བའི་རྣམ་ཐར་གཉིས་དང། འཁྲུལ་འཁོར་རྣམ་
བཤད་དང། དེའི་ཡིག་ཆུང་སྐོར། གུང་རུ་རྒྱལ་མཚན་བཟང་པོས་མཛད་པའི་འདུན་ལེགས་མའི་ཊིཀྐ། རྗེ་ཤེར་འབྱུང་གི་འཇིགས་བྱེད་རྫོགས་རིམ་སོགས་ལས་ཀྱང་མཐུན་པར་འབྱུང་ཞིང། རྗེ་བཙུན་ཉིད་ཅེས་པ་དང། མངོན་སུམ་དུ་
དངོས་སུ་ཞེས་པས་ནི། ལྷ་དེའི་སྒྲུལ་པ་ཙམ་དང། ཉམས་སྣང་ཙམ་ཡིན་པ་སོགས་བཅད་ནས་གསང་བདག་གིས་དཀྱིལ་འཁོར་བདག་པོ་ལ་དངོས་སུ་གསན་པ་དང་ཁྱད་པར་མེད་པར་རྗེ་འདིས་ཀྱང་ལྷ་དེ་དག་ལས་དངོས་སུ་གསན་པར་སྟོན་

[007B] རྗེ་དེས་མཁས་གྲུབ་ཐམས་ཅད་མཁྱེན་བ་དང། རྗེ་ཤེར་སེང་གཉིས་ལ། དེ་གཉིས་ལས་གྲུབ་དབང་འདུལ་ནག་པ་དཔལ་ལྡན་བཟང་པོ། དེ་ནས་དེ་དབོན་འཇམ་དབྱངས་དགེ་འདུན་འཕེལ་བ། རྡོ་རྗེ་
འཆང་བཀྲ་ཤིས་འཕགས་པ། འདུལ་ནག་སྤྲུལ་སྐུ་པཎ་ཆེན་བསམ་གྲུབ་རྒྱ་མཚོ། རྒྱུད་བ་རྣམ་གཉིས་ཀྱི་སྙན་བརྒྱུད་ཆུ་བོ་ཟུང་འབྲེལ་བརྒྱུད་ཆེན་བརྩོན་འགྲུས་འཕགས། མཁས་གྲུབ་རྡོ་རྗེ་བཟང་པོ། འདུལ་ནག་ཡང་སྤྲུལ་རྡོ་རྗེ་
འཆང་སངས་རྒྱས་རྒྱ་མཚོ། རྒྱུད་ཆེན་དཀོན་མཆོག་རྒྱ་མཚོ། རིགས་དང་དཀྱིལ་འཁོར་ཀུན་གྱི་བདག་པོ་རྡོ་རྗེ་འཆང་དཀོན་མཆོག་ཡར་འཕེལ་ནལ་སྔ་ནས། རྗེ་དེའི་དགུང་ལོ་དོན་དགུ་བཞེས་དུས་སྲད་རིན་ཆེན་རྩེ་ནས་ཆོས་འདིའི་རིམ་གཉིས་
ཀྱི་ཉམས་ཁྲིད་ཟླ་གཅིག་གི་བར་སྨིན་རྒྱས་བདག་འཇམ་དབྱངས་བཞད་རྡོར་གྱིས་ཞུས་སོ། །གཞན་ཡང་རྡོ་རྗེ་འཆང་ཁྲི་རིན་པོ་ཆེས་འདིའི་བཤད་པ་སོགས་དང། འཇམ་དབྱངས་བླ་མ་སྐུ་སྐྱེ་རིན་པོ་ཆེ་ནས་དབེན་ས་ལུགས་ཀྱི་ཁྲིད་སོགས་
ལེགས་པར་ཞུས་སོ། །གཉིས་པ་ནི། དེ་ལྟར་བརྒྱུད་པ་དག་ལས། འདིར་ནི་རྡོ་རྗེ་འཆང་དཀོན་མཆོག་མཚན་ཅན་གྱི་གསུང་བཞིན་ཁྲིད་དམིགས་ཙམ་བརྗོད་བར་བྱའོ། །དེ་ཡང་མཁས་གྲུབ་ཆོས་ཀྱི་རྒྱལ་པོས་བསྐྱོང་རིམ་ཁྱད་པར་
ཅན་བསྒོམ་ཚུལ་ནི། སྦྱངས་གཞི་དང་སྦྱོར་བ་རྫོགས་རིམ་གྱི་སྨིན་བྱེད་དུ་མ་ཟད། གཞན་ཡང་ཚེ་རབས་ཐམས་ཅད་དུ་ལྷག་པའི་ལྷས་རྗེས་སུ་འཛིན་པ་དང། བདུད་དང་བར་ཆད་ཀྱི་དབང་དུ་མི་འགྱུར་བ་དང། ལས་ཀྱི་སྒྲིབ་པ་དག་

[008A]༄༅། །པར་བྱེད་པ་དང། ཞི་སོགས་ཀྱི་ལས་རབ་འབྱམས་མཐའ་ཡས་བ་ཇི་ལྟར་འདོད་པ་ལྟར་འགྲུབ་ཅིང། གྲུབ་པ་ཆེན་པོ་བརྒྱད་ལ་སོགས་པ་དག་ཀྱང་འགྲུབ་པ་སོགས་ཕན་ཡོན་བསམ་གྱིས་མི་ཁྱབ་པ་དག་ཡོད་དེ། དེ་ལྟར་ཕན་ཡོན་མཐོང་
བས་དྲདྨ་པའི་མི་ལྡོག་པའི་དང་པས་བརྩོན་པ་ཆེན་པོ་བསྐྱེད་དེ། ལྷའི་རྣལ་འབྱོར་མཐར་དབྱུང་བར་བྱའོ། །ཞེས་དང། རྗེ་བདག་ཉིད་ཆེན་པོས་ཀྱང་དེ་ལྟར་གསུང་བས་གནད་ཆེན་པོ་བླ་ན་མེད་པའོ། །རྟེན་གྱི་གང་ཟག་ནི་དབང་ཐོབ་ཅིང་དམ་ཚིག་སོགས་
བསྲུང་བ་དང། ཁྱད་པར་སྙིང་རྗེ་ཆེ་བ་གཅིག་གིས། གནས་རྒྱུད་རྟོག་བདུན་ལས། དེ་ལ་ཐོག་མར་སྔགས་པས་ཡིད་དུ་འོང་བའི་གནས་གང་ཡང་རུང་བར་གནས་ལ་དགོས་པ་ཐམས་ཅད་བསྒྲུབ་པར་བྱའོ། །དེ་ལ་གནས་གསུངས་པ་ནི། དུར་ཁྲོད་དམ། ཆུ་ཀླུང་གི་
འགྲམ་མམ། ཤིང་གཅིག་གམ། བཞི་མདོ་འམ། རིའི་རྩེའམ། ཁང་སྟོང་དམ། མ་མོའི་ཁྱིམ་མམ། ལྷའི་ཁང་བའམ། འཐབ་མོའི་གནས་སམ། གྲོང་ཁྱེར་རམ། ནགས་ཁྲོད་དམ། གྲོང་བར་ལ་སོགས་པའི་གནས་སུ་སྔགས་པ་གནས་ཏེ། ཞེས་དང་
ལ་ལཱི་ཏས། དང་བོར་དུར་ཁྲོད་ཆུ་འགྲམ་མམ། །ཤིང་གཅིག་གམ་ནི་མཚན་ཕྱེད་ནས། །བཞི་མྡོའམ་ནི་རི་བོ་ཡི། །རྩེ་མོ་དང་ནི་ཁང་སྟོང་གནས། །མ་མོའི་ཁྱིམ་མམ་ཕོག་མཛེས། །ལྷ་ཡི་ཁང་བ་དག་ཏུ་དང། །འཐབ་མོའི་ས་དང་གྲོང་ཁྱེར་སྟོང། །
ཡིད་དུ་འོང་བའི་གནས་དག་ཏུ། །འབོལ་བའི་སྟན་སོགས་ལ་འདུག་ནས། །ཐང་ཀ་ལ་སོགས་གཟུགས་བཞག་བསྒོམ། །ཞེས་གསུངས་པ་ལྟར། གནས་དེར་སློབ་དཔོན་ཤྲཱི་བྷ་ཏྲས། དང་པོ་ཁོ་ནར་བདག་མེད་པ་བསྒོམ་པས་ནང་གི་ཁྲུས་བྱས། ཞེས་

[008B] སློབ་དཔོན་ཞི་བ་ཡེ་ཤེས་ཀྱིས་དང་བོར་ཁྲུས་བྱས་ཞེས་གསུངས་པ་ལྟར། ཕྱིའི་ཁྲུས་བྱས། མཎྜལ་བྱི་དོར་བྱས་མེ་ཏོག་གཅལ་དུ་བཀྲམ། བྲིས་སྐུ་བཤམས། བསམ་གཏན་གྱི་སྟེགས་བུ་དང་ལྡན་བའི་སྟན་བདེ་བ་ལ་ཁ་
ལྷོར་ཕྱོགས་པའམ་ཕྱོགས་པར་མོས། རོ་གདན་ལ་འདུག་པར་མོས་ནས་དུས་ཐོག་མར་མཚན་ཕྱེད་དུ་བྱས་ནས་སྐྲ་བསིལ་བ་འམ། གོན་སྐྲ་འམ་མོས་པ་གང་རིགས་ཀྱི་སྒོས། བདུད་རྩི་རིལ་བུ་འམ་ནང་མཆོད་བྱིན་གྱིས་བརླབས་བས་ཁ་དག་བར་བྱས་
ནས་ཉམས་སུ་ལེན་ནོ།། །།རྨད་བྱུང་དཀོན་བའི་གསང་སྔགས་ཟབ་མོའི་ལམ། །མཆོག་ཏུ་གཅེས་པར་འོས་པའི་སྙན་བརྒྱུད་ཆོས། །བཤད་སྒྲུབ་སྒོ་ནས་ཡར་གྱི་ཟླ་ཚེས་བཞིན། །འཕེལ་མཛད་ཁྱབ་བདག་བླ་མའི་ཞབས་ལ་འདུད། །འཁྲུལ་
བའི་རྙོག་བྲལ་འཆི་མེད་རྫིང་ལས་འཁྲུངས། །ངན་རྟོག་ཐུན་གསུམ་མུན་པའི་གེགས་དང་བྲལ། །ཟབ་ཆོས་སིནྡྷུ་ཝ་རའི་འདབ་མ་དག་རྣམ་དབྱོད་སྨིན་ལེགས་འགྲམ་ཆང་གིས་ཕྱེ་འདིའོ། །དེ་ལ་འདིར་དམ་པ་གཅིག་ནས་གཅིག་ཏུ་བརྒྱུད་པའི་
ཕྱག་ལེན་མཐོང་བརྒྱུད་དང། ཞལ་ཤེས་རབ་མཆད་བ་ཞིག་རང་ཅག་གསང་སྔགས་པ་རྣམས་ལ་ངེས་པར་དགོས་པས། རྒྱད་སྡེ་རྣམས་སུ་ལམ་གྱི་རིམ་པ་དཀྲུགས་ཤིང་མི་གསལ་བ་དང། ཁྱད་པར་གསང་སྔགས་ལ་བྱིན་རླབས་ཀྱི་
བརྒྱུད་བ་ཤིན་ཏུ་གཅེས་སོ། །དེས་ན་བདག་གི་དབལ་ལྡན་བླ་མ་དམ་བ། རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་འཆང་ཆེན་པོ་དཀོན་མཆོག་ཡར་འཕེལ་གྱི་ཞལ་སྔ་ནས་ལས་ཐོས་པའི་ཞལ་ཤེས་ཐོར་བུ་བ་འགའ་ཙམ་

[009A]༄༅། །བཀོད་ན། འདུས་པའི་དབང་བསྐུར་བའི་དཀྱིལ་འཁོར་ལ་ལྔ་བསྲེ་དགོས་པ་ཀླུ་བྱང་གིས་གསུངས་པས། སྟ་གོན་མ་བྱས་ན་དེ་མི་ཚང་བས་སྟ་གོན་བྱེད་པ་འམ་ཨུ་པ་དེ་ཤས་དཀྱིལ་འཁོར་སྦྱན་དྲངས་པ་དགོས་
དེ་ནི་སྔར་རང་གིས་སྟ་གོན་དང་བཅས་པའི་མདུན་བསྐྱེད་བསྒྲུབས་ནས། ལྔ་བསྲེ་ཚང་བའི་དཀྱིལ་འཁོར་དེ་ལ་བདག་འཇུག་གམ་གཞན་ལ་དབང་བསྐུར་བ་བྱས་པའི་དཀྱིལ་འཁོར་དེ་གཤེགས་གསོལ་ཀྱི་སྐབས་སུ་མི་
གཤེགས་པར་ནམ་མཁར་བཏེགས་ནས་བཞག་པ་ཞིག་ཡིན་ལ། དེ་ཕྱིན་ཆད་བདག་འཇུག་སོགས་ཀྱི་སྐབས་སྟ་གོན་མ་བྱས་ཀྱང་ཆོག། །།ཚེ་དབང་གི་ཕྱག་ལེན་ཟིན་བྲིས། དང་པོ་སྤྱི་
དང་བྱེ་བྲག་གི་ཆོས་བཤད་ནས་ཡིད་འཁྲུལ་བར་བྱས། དེ་ནས་སློབ་མ་བསང་སྦྱངས། ལྷར་བསྐྱེད། གནས་གསུམ་དུ་ཡི་གེ་བཀོད། ཡེ་ཤེས་པ་དགུག་གཞུག་དབང་བསྐུར་རྒྱས་གདབ་བྱེད། དེ་ནས་སྣོད་རུང་དུ་བྱས། སླར་ཡང་མདུན་
གྱི་ནམ་མཁར་མགོན་པོ་ཚེ་དཔག་མེད་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་དང་བཅས་པ་སྤྱན་དྲངས། མཆོག་ཅིང་བསྟོད། དེ་ནས་སློབ་མ་ལྷར་གསལ་བའི་རགས་བདག་ཚེ་དཔག་མེད་ཀྱི་ཕྱག་གི་བུམ་ནང་གི་སྔགས་ཕྲེང་
ལས་འོད་འཕྲོས་ནས་བྱིན་རླབས། བདུད་རྩི་ནུས་པ་སོགས་བཀུག་བསྟིམ་པས་བུམ་པ་བདུད་རྩིས་བཀང་ཞིང་ལུད་ནས་སློབ་མའི་ལུས་ལ་ཞུགས་པ་གཞུང་བཞིན་དང། མེ་ཏོག་མཐོར་ཚེ་ནམ་མཁར་བཞུགས་པ་རྣམས་ཀྱིས་གླུ་གར་

[009B] མེ་ཏོག་དང་གུར་ཀུམ་ལ་སོགས་པའི་ཆར་ཕབ་པ་སོགས་བསམ་ཞིང། དངོས་སུ་རང་ཉིད་ཀྱིས་བྱས། འབྱུང་བ་བཞི་ནི་ཚེ་བརྟན་པ་སོགས་བྱེད་པ་ཡིན། ལྷ་བ་སྟིམ་པ་ནི། མདུན་བསྐྱེད་ཀྱི་ཚེ་བུམ་མགོང་
བཞག་ནས་བཀའ་བསྒོ་རྒྱས་བསྡུས་སྐབས་དང་བསྟུན་ནས་སྦྱི་པོ་ནས་བསྟིམ། སྙིང་ཀར་ཡེ་ཤེས་སེམས་དཔའི་ཚུལ་དུ་བཞུགས་ནས་ཚེ་རབས་ཀུན་ཏུ་ལྷག་པའི་ལྷ་མཛད་པའི་སྨོན་ལམ་ཤིས་བརྗོད་བྱ། དེ་ཀ་བསྟིམ་པ་དང། དེ་འདྲ་
རེ་ཆད་ནས་བསྟིམ་པ་སོགས་སྐབས་དང་སྦྱོར། ཕྱག་ལེན་འདི་ནི་པཎ་ཆེན་རིན་པོ་ཆེའི་ཕྱག་སྲོལ་ཡིན་གསུངས།། །།ཕྱག་རྡོར་ཨུ་ཙར་གྱི་མན་ངག་ནི། རྡོ་རྗེ་སྔོན་པོ་རྩེ་དགུ་པ་སྟེང་ཚངས་པའི་འཇིག་རྟེན་ནས་འོག་དབང་ཆེན་
གསེར་གྱིས་གཞི་ལ་ཐུག་པ། ར་རྣམས་ཁོང་སེང་དེ་ལས་ཡེ་ཤེས་ཀྱི་མེ་འབར་བས་སྟོང་གསུམ་ཐམས་ཅད་མེས་གང་ནས་གདོན་བགེགས་ཐམས་ཅད་བསྲེག་པར་བསམ་པས། ཀླུ་གདོན་གཙོ་བོར་ཞི་བར་བཤད། གདོན་བགེགས་འབྱུང་བོ་
ཞི་བར་གཙོ་བོར་བྱེད་ན། ཁྲོ་བོའི་ཚོགས་དཔག་ཏུ་མེད་པ་འཕྲོས་ན་ངེས་པར་ཞི་བ་ཡིན་པས། འདི་ནི་མན་ངག་ཡིན་པར་ངེས་པ་མཛོད་གསུངས། འབྱུང་འདུལ་གྱིས་གདོན་ཐམས་ཅད་འཇོམས་པར་བྱེད་པ་ཡིན་ཏེ། དབང་ལྡན་ནི་དབང་
ཕྱུག་ཆེན་པོ་ཡིན་པས། དེའི་འཁོར་ལ་དབང་ཕྱུག་པ་ཞིས་གཙོ་བའི་ཚངས་པ་བརྒྱ་ཕྱིན་ནས་འོག་ཀླུ་ཆེན་བརྒྱད་སོགས་དེའི་འཁོར་ཡིན་པས། དྲག་པོ་ཆེ་བ་ཞིག་ཡིན་པས་དེ་འདུལ་ཕྱིར་བསྟན་པས་ན་འབྱུང་འདུལ་མཐུ་སྟོངས་

[010A]༄༅། །ཆེ་བ་ཡིན།། །།སྤོས་སྦྱོར་རིགས་ལྡན་མཆོད་སྦྲིན་ཞིང་ཁམས་ཀུན་ཁྱབ་ཅེས་བྱ་བ་བཞུགས་སོ། །ཨོཾ་སྭ་སྟི་པྲ་ཛཱ་བྷྱ་སྤོས་སྦྱོར་འཛམ་གླིང་ཀུན་ཁྱབ་ལ། གུར་ཀུམ་དང། ཙནྡ་ན་དམར་པོའི་དང་
ཙནྡ་ན་དཀར་པོའི་སྦྱོར་སྡེ་གསུམ་ལས། དང་པོ་གུར་ཀུམ་གྱི་སྦྱོར་སྡེ་ནི། ཤུག་ཕྱེ་ཉག་བཅུ་ལྟ་བུ་ལ། གུར་ཀུམ་བཟང་ན་བོར་གང་དང། འབྲིང་ཡིན་ན་བོར་དོ་དང། ཞན་ན་བོར་རེ་གསུམ་ཡང་དགོས་ལ། དེ་ལ་ཡང་མང་ཉུང་ཚད་ཙམ་གྱིས་
མི་ཆོག་སྦྱོར་ཚུལ་གལ་ཆེ་བས། གུར་ཀུམ་བཟང་པོ་བོར་གང་ལ། ཤུག་པ་ཉིན་གསུམ་བར་དུ་བཙོས་ནས་ཤུག་དྲི་ཐོན་ངེས་བྱས། དར་ཚགས་ལ་ལེགས་པར་བཙགས། ཉག་བཅུ་ལ། ན་ཁི་ཞག་ཡུན་རིང་མཉེས་པས་དྲི་མ་ཉིན་ལམ་བཅོ་
བརྒྱད་ཚོར་གྲགས། བཅོ་ལྔའི་བར་དུ་གནུར་གདགས་བྱས་པས་སྐམ་འགྲོ་བའི་བར་བྱས། བོར་རེ་གསུམ། གླ་རྩི་སྤུས་གཙང་བོར་དོ། གླ་སྒང་ཉག་དོ། ཨར་སྐྱ་འབའ་ཞིག་པ་ཉག་དོ། ཤ་བོ་རུ་རྟ། དྲི་བཟང། དངུལ་སྲང་གང་དང་མཉམ་པ། གྷི་ཝང་བུར་མ་འདྲ་
སྲང་གང་དང་མཉམ་པ། ལི་ཤི་དེ་འདྲ་ཙམ། པི་ལ་སྲང་གང། དྲི་བཟང་ཡང་རླུང་ལ་ལྡང། སུག་སྨན་སྲང་ཕྱེད། ཛ་ཏི་རྡོག་བདུན། དྲི་བཟང་ལ་མཉམ། རླུང་ལ་ཕན་ཞིང་དྲི་མཆོག། ག་པུར་དངུལ་དྲི་བཟང་ཡང་བསིལ། བསོད་ནམས་ཆེ། དབང་གི་རྫས། གུར་ཀུམ་མདག་བཟང་
ཞོ་ལྔ༑ དྲོང་སྨན། བི་བི་ལིང་ཞོ་དོ། ཙནྡ་ན་དཀར་བོ་ཞོ་ལྔ། དྲི་བཟང་བསིལ། ཀ་ཀོ་ལ། འདི་གཉིས་དྲི་བཟང་ཞིང་རླུང་ལ་ཕན། རྡོག་གཉིས། བཟང་དྲུག་ཨ་རུ་ར་གསེར་མདོག་རྡོག་གསུམ། བསོད་ནམས་ཆེ། རུད་པ་ཆེ་བའི་ཐབས། ཁ་ཆེ་འབྲིང་བོར་

[010B] རབ་ཡིན་ན་བོར་གང་དང། ཞན་ན་བོར་གསུམ། ཤེལ་ཀ་ར་བོར་གང། རྡོ་དྲེགས་ཚོན་ཙམ། རྫས་དེ་དག་ཕྱེ་མ་ཞིབ་བཏགས་དང་དར་ཚགས་ལ་བཙགས། ཆང་གར་མའི་ནང་དུ་སྔོན་དུ་ཁ་ཆེ་ཕྱེ་མ་བླུགས་ལ་གྲང་སྦྱོར་གྱིས་
གནུ་ར། གླ་རྩིའི་ཕྱེ་མ་དེ་བཞིན་དང། གུར་ཀུམ་གྱི་མདངས་འབྱིན་པའི་ཐབས། གླ་རྩིས་ཀླུ་ལ་གནོད་པས་སྤངས་ཕྱིར་ཡིན། གླ་རྩི་མེད་ན་མི་དགོས། འདི་མང་ན་དྲི་བསད་འགྲོ་ལ། རྡོ་དྲེགས་དཀར་སེར་སྣ་ཚོགས་པའི་སྟེང་བཞར་ནས་འོག་བླངས་ན་སྤོས་མེ་འབར། དེ་ནས་རྫས་
དགོས་བསྐོལ་ན་དྲི་ཡལ་འགྲོ། གཞན་ཀུན་བཏབ་ལ་མཉེས་ཤིང། ཆད་མང་ཉུང་ཤུག་པ་སྦྲུས་ཐུབ་ངེས་ལས་མང་ན་མི་བཟང། དབང་ལག་མང་ཉུང་བཟང་ངན་དང་བསྟུན། དེ་གུར་ཀུམ་གྱི་སྦྱོར་སྡེའོ། །ཙནྡ་ན་གྱི་སྦྱོར་སྡེ་ཤུག་པ་ཁལ་གཅིག་ལ་
ཙནྡ་ན་ཁལ་གཅིག་ཉག་ལྔ། གུ་གུལ་ཁ་ལ་གཅིག་ཨར་ནག་ཉག་ལྔ། གླ་སྒང་ཉག་ལྔ། ཤ་བོ་རུ་རྟ་བོར་གང། བཟང་ན་ཉག་གསུམ། སུག་སྨན་བོར་ཕྱེད་དེ་ཙམ་མ་བྱུང་ནའང་རུང་ཡང་ཅུང་ཟད་དགོས། ཛ་ཏི་རྡོག་པོ་བཅུ། བུ་རམ་གྱི་གར་
རྡོག་ཉག་གསུམ། གུ་གུལ་མེད་ན་ཙནྡ་ན་ཀྱི་དང་འདྲ། གླ་རྩི་མེད་ནན་ཁི་ཁྱི་དང་འདྲ། ཙནྡ་ན་ཨར་སྐྱ་མི་བཟང། འདི་སྤོས་དྲི་ངར་ཆེ་བསོད་ནམས་བཟང། ཀ་ཀོ་ལ་རྡོག་གསུམ། ཨ་རུ་ར་གསེར་མདོག་རྡོག་བཞི། བསོད་ནམས་ཆེ་ལ་དུ་བ་སྦོམ། དབང་ལག་བཟང་
དན་ཚོད་དང་བསྟུན། སྦྱོར་ཚུལ། སྔོན་ལ་གུ་གུལ་ཞིབ་བར་བཏགས་ནས། ཆང་ངར་མར་བཏབ་ནས་བསྐོལ་ཏེ་རས་ཚགས་ངན་པ་ལ་བཙགས། རོ་མ་འགའ་མ་ལུས་པ་བྱས། དེ་ལ་ཆང་བླུགས་ནས་ཙནྡ་ན་བཏབ་སྟེ་ཁོལ་ཐག་ཆོད་བྱ་བྱས་

[011A]༄༅། །དེ་རྗེས་ཤུག་པ་ཁུ་བ་བཏོན་པ། སྐམ་པོ་མིན་ན་ཚོས་མི་ལེན་པས་སྐམ་སང་གི་ཕྱེ་མ་བཏབ་པ་བསྐོལ་ལ་ཚོས་ངེས་བྱས། དེ་རྗེས་སྨན་གཞན་གྱི་ཕྱེ་མ་བཏབ་ལ་བསྐོལ་མི་རུང། དྲི་ཡལ་འགྲོ་བས། སྨན་
གཞན་བཏབ་ནས་ལེགས་པར་གནུར་ལ། དེའི་ཁར་ཤུག་ཕྱེ་སྐམ་པོ་མང་པོ་བཏབ་པ་བྱས་ན་སྨན་གྱི་དྲི་ཐོན་མི་འགྲོ། གོས་མང་པོས་བཀབ་སྟེ་བསྙལ་ནས་ཞག་གཅིག་བཞག་དབང་ལག་བཟང་ན་ཉག་བདུན་ནམ་བརྒྱད་དགོས་
འདིའི་མཇུག་མ་ཚང།། །།གང་གི་མཛད་འཕྲིན་གྲགས་སྙན་ཕུན་ཚོགས་བླ་མེད་གདུགས་དཀར་གྱིས། །མ་ལུས་རབ་འབྱམས་རྒྱལ་བའི་ཞིང་རྣམས་མཛེས་པའི་གཟི་བྱིན་གྱིས། །རྒྱལ་བའི་དཀྱིལ་འཁོར་རྒྱ་མཚོར་དབང་
བསྒྱུར་དཀོན་མཆོག་མཚན་ཅན་ཞབས། །ལྷ་མིའི་གཙུག་གི་ནོར་བུས་རབ་མཆོད་དེ་ལ་རྟག་ཏུ་འདུད། །རབ་ཡངས་འགྲོ་ཀུན་ཆུབ་པའི་ཀུན་རྨོངས་སྔོན་གྱི་ལྷ། །རྟག་འགྲོའི་སར་ལྡན་འབོད་ཟོལ་མ་ནིང་ལྟོར་བཞུས་མེས། །སྲིད་མཚོ་
དོན་མེད་བྱ་བའི་རྒྱ་ཅན་འདི་སྐམ་བར། །རྟག་ཞི་རྣམ་སད་དགའ་དང་བདུད་ཉོན་སྐྲག་པ་འཛིན། །གང་ཚེ་འབད་པས་མ་བསྡུས་ཐུབ་པའི་སྤང་རྟོགས་ཀུན། །རབ་དགའ་རྒྱས་པའི་ཁྱོད་ཐུགས་འོད་གསལ་ནམ་མཁའ་ཆེར། །རྒྱུ་
སྐར་མུ་ཏིག་ཕྲེང་ལྡན་ཐུབ་བསྟན་ཀུནྡའི་གཉེན། །དངོས་ཀུན་ལེགས་མཚོན་ཀུན་འོད་རྡོ་རྗེའི་སར་ཕྱིན་ངེས། །མཁའ་ཡིས་འཁྱུད་མིན་མཁས་བཙུན་བཟང་གསུམ་ཡོན་ཏན་ཚོགས། །ཟུང་འཇུག་ཟ་མ་ཏོག་འདིར་ཤོང་མིན་

[011B] །ངོ་མཚར་བཀོད་པས་སྤུད་ལ་སྐལ་བ་དམན་པ་འགས། །ཀྱེ་ཧུད་མྱ་ངན་འདས་ཞེས་སྨྲེ་སྔགས་བཏོན་ནམ་སྙམ། །སྲིད་ཞིའི་ལེགས་བྱས་ཀུན་གྱིས་མི་མཚོན་ཕྱིར། །ཁྱོད་ཀྱི་གསང་གསུམ་སྒྱུ་འཕྲུལ་གར་གྱི་དཔེར། །
སླར་ཡང་དཀྱིལ་འཁོར་བདག་པོ་ཁྱོད་བཞེངས་པར། །དགོས་ཞེས་ལྷ་མིས་གསོལ་བ་འདེབས་པ་བཞིན། །གྲངས་མེད་བསྐལ་པས་ཕྱིན་མིན་རྒྱལ་བའི་སང། །སྙིགས་དུས་ཟླ་བའི་ཕྲེང་ལྡན་མང་མིན་གྱི། །གོ་མ་གཅིག་གིས་གནོན་
ངེས་གསང་རྡོ་རྗེའི་ཐེག་ཚད་མ་བཞི་ལྡན་འཇིག་རྟེན་ལ་རྒྱས་ཤོག་མཐའ་དྲུག་ཚུལ་བཞིའི་གྱེན་འཐོར་མཁའ་ལ་འཕྱོ། །རྒྱན་བདུན་བུམ་པ་བརྒྱར་སྐྱེས་རི་བོས་བསྐོར། །རྒྱལ་བའི་གསང་གསུམ་འདུས་རྩེ་རྒྱུད་རྒྱལ་གྱི། །རབ་བརྟན་
ལྷུན་བོར་འགྲོ་རྣམས་ལོངས་སྤྱོད་ཤོག་གང་ན་དལ་འགྲོ་ཐུར་དུ་འབབ་མིན་ཅིང། །འགྲོ་བ་ལས་ཀྱིས་འཁོར་བར་འཇུག་མིན་པ། དེ་སྲིད་བཅུ་ལྡན་བཤེས་གཉེན་ཉིན་བྱེད་ཀྱི། །ལྷུན་གྲུབ་བཞེད་པའི་སྣང་བ་འདོད་འཇོར་ཤོག་
འཛམ་གླིང་ཡངས་པོའི་ལྟོ་བར་གྲགས་སྙན་དང། །ཟབ་རྒྱས་ཆོས་ཀྱི་རྔ་ཆེན་ཟུང་བསྒྲགས་པས། །རབ་འགེང་སྲིད་ཞིའི་ཉེར་འཚོ་སྲེ་རྒྱུད་ཀྱི། །འདུས་སྔེ་མཆོག་འདི་དབྱར་མཚོ་ལྟར་འཕེལ་ཤོག་རྒྱལ་བ་ཀུན་གྱི་ཡབ་གཅིག་
ཙོང་ཁ་པའི། །མདོ་སྔགས་བཤད་སྒྲུབ་མཚུངས་བྲལ་ལམ་གསུམ་འབང། །རྟག་པར་སྐྱེ་དགུའི་སྨན་དུ་ཆེ་བ་གང། །འཕྲིན་ལས་ངེ་མོ་མང་གཉེར་རྒྱས་པར་ཤོག་ཡང་དག་བརྗོད་པ་བླ་མེད་བཀྲ་ཤིས་དུང། །ལྷག་བསམ་
[012A]༄༅། །དཀར་པས་ཀུན་ནས་གཡས་སུ་འཁྱིལ། །མི་ཤིས་མཐར་བྱེད་སྒྲ་དབྱངས་ཡོངས་རྫོགས་འདིར། །སྨོན་བཞིན་འགྲུབ་པར་མཆོག་གསུམ་མཐུས་བྱིན་རློབས། །ཞེས་རིགས་དང་དཀྱིལ་འཁོར་ཀུན་
གྱི་ཁྱད་བདག་རྗེ་དཀོན་མཆོག་མཚན་ཅན་གྱི་ནང་རྟེན་དངུལ་གདུང་རིན་པོ་ཆེ་བསྙན་དར་སྒྲོན་རྒྱུ་འབུལ་སྐབས། བསྟོད་དེ་སྨོན་པའི་ཚིག་རིན་ཆེན་ཕྲེང་མཛེས་ཞེས་བྱ་བ་འདི་ཡང། ཀུན་མཁྱེན་ཁྲི་རིན་པོ་ཆེ་ཡབ་སྲས་དང་རྗེ་དེ་ཉིད་སོགས་དམ་
པ་དུ་མའི་བཀའ་དྲིན་གྱིས་སྡེ་སྣོད་གསུམ་རྒྱུད་སྡེ་བཞི་ཐ་སྙད་རིག་པ་སོགས་ལའང་བློ་གྲོས་ཀྱི་འཇུག་པ་བརྒྱ་ཕྲག་ཤར་བའི་དགེ་སྦྱོང་ཐོས་ལྡན་འཇམ་དབྱངས་བཞད་པའི་རྡོ་རྗེ་གཞན་ཕན་དབང་པོ་ཕྱོགས་ལས་རྣམ་པར་རྒྱལ་བའི་སྡེས་སྟོན་པ་
མངོན་པར་རྫོགས་པར་སངས་རྒྱས་པའི་དུས་ཁྱད་པར་ཅན་ལ་སུག་བྲིས་བགྱིས་པ་དགེ་ལེགས་སུ་གྱུར་ཅིག། །།ན་མ་སྶར་སྭ་སྟྱཻ། སངས་རྒྱས་གཉིས་པ་བློ་བཟང་གྲགས་པ་ཡི། །མདོ་སྔགས་བསྟན་པའི་རྒྱལ་
མཚན་འཛིན་མཛད་པའི། །མཁས་མང་རྒྱ་མཚོའི་དབུས་ན་མངོན་མཐོ་བ། །དཔལ་ལྡན་བླ་མ་དམ་པར་གསོལ་བ་འདེབས། །བློ་བཟང་བསྟན་པའི་ཡན་ལག་བརྒྱད་ལྡན་ཆབ། །རྒོལ་ངན་འཁྲུལ་བའི་རྙོག་པ་སེལ་མཛད་པའི། །
འཁྲུངས་རབས་ཀེ་ཏ་ཀའི་ཕྲེང་ཞབས་བརྟན་ཞིང། །ལེགས་བཤད་གཞུང་བརྒྱའི་འཆད་ཉན་འཕེལ་བར་ཤོག་སྤྲུལ་བའི་སྐུ་འབུམ་བྱང་ཆུབ་ཤིང་གི་རྩེར། །འོད་ཟེར་རབ་འགྱེད་འདུས་སྡེའི་གཙུག་ལག་གི་འདིར་རྐང་པ་གཅིག་ཆད་དམ་

[012B] །བྱང་ཕྱོགས་སྐྱོང་པའི་སྦྱིན་བདག་མི་ཡི་དབང། །བཙུན་མོ་སྲས་དང་འཁོར་འབངས་ཐམས་ཅད་ཀུན། །ཚེ་རབས་ཀུན་ཏུ་རྒྱལ་བའི་བསྟན་པ་མཆོག་འཛིན་སྐྱོང་སྤེལ་ལ་
གསང་བདག་ལྟ་བུར་ཤོག་འགྲོ་བའི་ཕན་བདེ་སྤྱི་དང་ཁྱད་པར་དུ། །བློ་བཟང་མདོ་སྔགས་སྨྲ་བའི་དགེ་འདུན་སྡེ། །སྤྲུལ་པའི་སྐུ་འབུམ་འབར་བའི་བྱམས་པ་གླིང། །བཤད་སྒྲུབ་ཕན་ཚུན་འགྲན་བཞིན་རྒྱས་པར་ཤོག་བླ་མ་
འཇམ་མགོན་རྒྱལ་བའི་བྱིན་རླབས་དང། །ཡི་དམ་རྡོ་རྗེ་འཇིགས་བྱེད་མཐུ་སྟོབས་དང། །བསྟན་བསྲུང་ཡེ་ཤེས་མགོན་པོ་ཆོས་རྒྱལ་མཐུས། །བློ་བཟང་བསྟན་པ་དུས་ཀུན་རྒྱས་གྱུར་ཅིག་ལེགས་སྨོན་ཙིནྟ་མ་ཎིའི་ཕྲེང་མཛེས་
འདི༑ ༑རྒྱལ་བ་གཉིས་པའི་བལྟམས་གནས་སྤྲུལ་པའི་སྐུ། །འབུམ་ཕྲག་དཀྲིགས་པའི་གནྡྷོ་ལ་ཡི་ཏོག་བཞེངས་པའི་སྨོན་ལམ་དགོས་ཞེས་མི་དབང་དང། །སྐུ་འབུམ་འདུས་སྡེ་ཟུང་གིས་བཀས་བསྐུལ་ཚེ། །འདུས་
སྡེ་དགོན་གནས་དེ་ལ་དགའ་དད་པའི། །མང་ཐོས་དགེ་སློང་འཇམ་དབྱངས་བཞད་པ་ཡིས། །དགའ་ལྡན་དམ་ཆོས་བཀྲ་ཤིས་འཁྱིལ་དུ་བྲིས།། །།ཨོཾ་སྭ་སྟི་སིདྡྷི། དཀོན་མཆོག་གསུམ་དང་
བདེ་གཤེགས་མཆེད་བརྒྱད་ལ། །དངོས་བཤམས་ཡིད་ཀྱིས་སྤྲུལ་པའི་མཆོད་པའི་ཚོགས། །འབྱམས་ཀླས་འགྲོ་རྣམས་བླ་མེད་བྱང་ཆུབ་ལ། །ཚེ་འདིར་འགོད་ཕྱིར་དང་བའི་སེམས་ཀྱིས་འབུལ། །ཐུབ་བསྟན་སྤྱི་དང་རྒྱལ་དབང་

[013A]༄༅། །ཙོང་ཁ་པའི། །རིང་ལུགས་རྒྱས་མཛད་རྒྱལ་བའི་དབང་པོ་ཡི། །ཞབས་པད་རབ་བརྟན་ཁྲིམས་ལྡན་མཁས་མང་གིས། །འཛིན་མའི་ཁྱོན་ཡངས་མ་ལུས་འགེངས་པར་ཤོག། །དགེ་ཚོགས་ཚོགས་
གཉིས་ཆུ་གཏེར་ལ་ཞུགས་ཏེ། །ལེགས་བཤད་བཤད་སྒྲུབ་བསྟན་པའི་རྒྱལ་མཚན་ཆེ། །དཀོན་མཆོག་མཆོག་གི་ཐུགས་རྗེའི་གྲིབ་བསིལ་ལ། །འགྲོ་ཀུན་ཀུན་མཁྱེན་བར་དུ་དལ་གསོར་ཤོག། །།
ཨོཾ་སྭ་སྟི་སིདྡྷཾ། མཚན་ཙམ་ཐོས་པས་སྲིད་ཞིའི་འཇིགས་ཆེན་ལས། །ཡོངས་སྐྱོབ་བདེར་གཤེགས་མཆེད་བརྒྱད་འཁོར་བཅས་ལ། །དངོས་བཤམས་ཡིད་སྤྲུལ་ཀུན་བཟང་མཆོད་ཚོགས་དང། །མི་མཐུན་ཕྱོགས་ལས་རྒྱལ་
པའི་རྒྱལ་མཚན་ཆེ། །སྤྲིན་དཀར་ཐགས་སུ་བཏགས་པའི་བཀྲ་ཤིས་དར། །གསེར་འོད་རབ་འབར་འབྲུག་ཆེན་འཁྱུད་པས་སྤྲས། །གཡུ་འབྲུག་ང་རོར་དོགས་པའི་སྒྲ་འབྱིན་རྔ། །ལྷ་མིའི་རྣམ་འདྲེན་བདེར་གཤེགས་མཆེད་
བརྒྱད་ལ། །འགྲོ་རྣམས་རྫོགས་པའི་བྱང་ཆུབ་ཐོབ་ཕྱིར་འབུལ། །བློ་བཟང་རྒྱལ་བསྟན་ཆོས་སྲིད་ཟུང་གི་རྔ། །རྣམ་དཔྱོད་ལེགས་བྱས་དབྱུག་གུས་རྟག་བསྣུན་པས། །གྲགས་སྙན་དཀར་པོས་ཕྱོགས་ཀུན་ཡོངས་ཁེངས་
ནས༑ ༑འགྲོ་ཀུན་རྫོགས་ལྡན་དཔལ་ལ་སྤྱོད་པར་ཤོག། །།ཨོཾ་སྭ་སྟི་སི་དྡྷཾ། ཟབ་ཟབ་ཡོན་ཏན་གཏེར་ཆེན་མཆོག་གསུམ་དང། །ཡང་ཡང་རྒྱལ་བས་ཆེར་བསྔགས་བདེར་གཤེགས་བརྒྱད། །དུང་དུང་

[013B] །ལམ་ལམ་བཀྲ་བའི་ལྷ་མིའི་དངོས་སྤྲུལ་དང། །དབང་པོའི་གཞུ་ལས་གྲུབ་པའི་རྒྱལ་མཚན་ཚོགས། །བདུད་རྩི་དར་དཀར་ཡུག་འཁྱིལ་ལྷ་རྫས་དང། །དབྱར་རྔ་དལ་གྱིས་རྒོད་པའི་དུན་དུ་བཧིཿ་
མ་རྣམས་དོན་གཉིས་རྫོགས་པའི་ཆེད་དུ་འབུལ། །འཇམ་དབྱངས་བླ་མ་རྗེ་བཙུན་ཙོང་ཁ་པའི། །རིང་ལུགས་ཆེན་པོར་རྒྱལ་རྣམས་དགྱེས་བཞད་ཆེའི། །རྡོ་རྗེ་འཆང་གི་བསྟན་པ་དར་དྲག་པས། །མཁའ་ཡིས་ཁྱབ་བཞིན་འདིས་ཀྱང་
ཡོངས་ཁྱབ་ཤོག་འདི་ཡང་བུ་སློབ་ཞིག་གིས་མཆོད་རྫས་ཕུལ་བའི་སྨོན་ཚིག་ཏུ་གནང་བ་ཡིན་ནམ་སྙམ། །སྲིད་ཞིའི་བརྟན་འཕྲོག་དཔལ་མོའི་མཛེས་སྡུག་དང། །དྲི་ཟའི་བདག་པོའི་དབྱངས་ཀྱི་དཔལ་འཕྲོག་སླད། །མེས་བོའི་སྙན་
ཚིག་དབྱངས་ཅན་སྤྲུལ་པ་གང། །ཁོ་བོའི་མགྲིན་མཚོར་རོལ་པ་ལས་འདི་བྱུང།།    ༈    །།བརྡས་བཅིང་བའི་གབ་ཚིག་གི་རྒྱན། རིན་བྲལ་གངྒཱ་སྐྱེས་ཀྱི་གོང་བུ་ཆེ། །མུ་ཁ་ལ་འོངས་དཔལ་དུ་མི་འཛིན་པར། །རྒྱ་མ་ལིབ་
མོའི་གཉེན་པོ་ཕྲན་བུ་དག་ཚོལ་བ་དེ་འདྲ་བློ་གྲོས་ལྡན་ནམ་ཅི། །མཐའ་དག་གཟུགས་ཅན་རབ་རྟོག་ཏུ་བསྲེས་པ། མདོ་རྒྱུད་ས་འཛིན་མ་ལུས་འཁུར་བ་ལ། །མི་ངལ་སྤྲོ་བའི་ཞྭ་སེར་འཛིན་པའི་མཁས། །མཁྱེན་ཡངས་དུས་སྦལ་གྱད་ཀྱི་དང་
ཚུལ་ཅན། །གཅིག་མིན་འཛིན་མ་དོག་པོར་བྱས་པ་བཞིན། །དགའ་པའི་བསྡུས་བརྗོད་རྒྱན། གཟིགས་ཡངས་སྤྱན་ལྡན་མེས་པོའི་ཐོད་ལས་བབས། །བརྒྱད་ཀྱི་རོ་ལྡན་དྲིམ་ཀུན་དང་སྤལ། །དག་ངས་བསྒྲུབས་པས་གངྒཱ་ལ་ཞགས་ནས་

[014A]༄༅། །ནགས་དང་བྱ་རོག་ལྷན་ཅིག་འཛོམ་ལ་དགའ། །ངོ་མཚར་ཕུལ་བྱུང། ཡོན་ཏན་ཕུང་པོ་མཁའ་ལ་མི་ཤོང་ཞིང། །བློ་གྲོས་སྲང་གིས་མི་ཐེག་དཔལ་ཏུ་ལྕི། །དེ་ལྟའི་ཡོན་ཏན་འདོམ་གང་མི་ལུས་ལ། །ཤོང་
བ་ཨ་ཧོ་སྒྱུ་མ་མིན་ནམ་ཅི། །རབ་སྤེལ། རྡུལ་ཕྲན་གྲངས་ལ་འཁུ་བའི་འགྲོ་བ་དག་འཕྲིན་ལས་ཁོར་ཡུག་རི་བོས་རྟག་འཁྱུད་བ། །མེས་བོ་སྐྱེངས་ཕྱིར་བྱེད་པོས་བསྐྲུན་པ་འདི། །མ་བྱིན་བླངས་བས་བཤེས་ཁྱོད་
སྙེམས་མི་རིགས།། །།འདི་ནི་སྔོན་མེད་བསྡུས་བརྗོད། མུན་བ་སྟུག་བོར་འདོམ་འཇལ་རང་སྣང་གིས། །མེ་ཁྱེར་སྲིན་བུ་ཀྭ་ཡེ་བག་ཡོད་རིགས། །སྲིད་ན་ཤོང་མིན་སྣང་བའི་གཏེར་ཆེན་པོ། །འཆར་དང་ནུབ་བྲལ་བཅུ་
གཉིས་བདག་པོ་མཆིས། །འཇིགས་རུང་བསྡུས་བརྗོད། རོ་ལ་ཆགས་ནས་པད་མཚོར་རྙོག་པའི་ཚོགས། །སློང་བྱེད་ལག་ལྡན་ཚོགས་ཀྱང་སྐད་མ་འབྱིན། །འདི་ན་གློག་གི་ལྕེ་ཅན་སྤྲིན་གྱི་སྒྲ། །ཤིན་ཏུ་བཟོད་མིན་རྩལ་ལྡན་གདོད་ལྔ་
མཆིས། །དེ་ནི་སྙིང་ལ་འཇམ་དཔལ་ཉིད་ཞུགས་པས། །མགྲིན་པ་གསུང་དབང་འདབ་བརྒྱའི་རྒྱ་གྲོལ་བར། །སྙན་ཚིག་བུང་བའི་གླུ་དབྱངས་འཚེར་བའི་གླུ། །དྲི་ཟའི་རྒྱུད་བླངས་འཇིགས་མེད་རྡོ་རྗེའོ། །ཞེས་པའང་འཇམ་
དབྱངས་བཞད་རྡོར་གྱིས་བྲིས།། །།མཉེན་གཤིན་བྱམས་པའི་འཛུམ་གྱི་དཀྱིལ་འཁོར་རྒྱས། །ཟབ་རྒྱས་བསླབ་སྟོན་བདུད་རྩིར་འབབས་ངེས་སེམས། །བློ་གྲོས་འདབ་མ་རབ་དགའི་སྦྲང་རྒྱས་བར། །ལེགས་བཤད་

[014B] །ལྟན་སྡུག་བ་ཞལ་རས་ཟླ་བ་ལས། །མྱང་ཡང་ཚིམ་བྲལ་རབ་བསིལ་ལེགས་བཤད་ཀྱི། །ག་བུར་དོག་བ་བྲན་བའི་བདག་བློའི་མཚོ། །མ་བསྐྲུན་བཞིན་དུ་ནམ་མཁའི་མཐའ་དེར་འཕྱོ། །མང་དུ་
ཐོས་པའི་རིན་ཆེན་སྣོད་ཡངས་རྟག་ཏུ་རྣམ་པར་བསམ་པའི་མཚོ། །རབ་ཏུ་ཟབ་པས་རྒྱ་རྔམ་གཤག་ཀྱང་རྙོགས་པའི་རྡུལ་གྱི་དྲི་མས་དབེན། །འཆད་རྩོད་རྩོམ་རླབས་ལིང་ལིང་གཡོ་ཡང་སྙིང་ནི་ཏིང་འཛིན་ལམ་མི་འཁྲུག་གང་ལ་འབད་པའི་རེ་བ་
མཆོག་ཏུ་སྐོང་བྱེད་ཁྱོད་ནི་ངོ་མཚར་འཕྲེད། །འདི་ཡང་རྗེ་ཉིད་ཀྱི་ཕྱག་བྲིས་ངོམ་ལས་བཤུས། །ཧཱུཾ་གངས་རིའི་མདོག་ཅན་རྟ་མཆོག་སྟེང་ན་བརྗིད། །རུ་མཚོན་ཕྱར་ཞིང་སྙན་གྲགས་ཚེ་དཔལ་བསྐྱེད། །བདུད་རྩི་བུམ་པས་ཅི་འདོད་
དངོས་གྲུབ་སྟེར། །ལྷ་ཆེན་སྤོམ་རའི་སྐུ་ལ་བདག་བསྟོད་དོ། །ཁྱེད་ལ་མཆོད་ཅིང་བསྟོད་པས་རྣལ་འབྱོར་བདག་དཔོན་སློབ་དགོན་གནས་མི་ནོར་བཅས་པ་ཀུན། །བཅོལ་ལོ་གཏད་དོ་ཉིན་གསུམ་བྱར་དང། །མཚན་གསུམ་མེལ་ཚེ་རྟག་ཏུ་
བསྲུང་བར་མཛོད། །དགྲ་དང་བགེགས་ཀྱི་གནོད་པ་ཀུན་ནི་ཞིང། །རྣལ་འབྱོར་བདག་ཅག་ཆོ་དང་ལོངས་སྤྱོད་རྒྱས། །ཁམས་གསུམ་དབང་སྡུད་སྟོབས་ཆེན་ཤུགས་ལྡན་པའི། །འཕྲིན་ལས་རྣམ་བཞིའི་དངོས་གྲུབ་བསྩལ་དུ་གསོལ།། །།
བྲག་དཀར་བསང་མཆོད་འདོད་དགུའི་ཆར་འབེབས་ཞེས་བྱ་བ་བཞུགས་སོ། །ན་མཿ་ཤྲཱི་བཛྲ་བཧེར་ཝཱ་ཡ། རང་ཡི་དམ་གྱི་བརྒྱལ་ལ་གནས་པས་བསད་རྫས་མཆོད་གཏོར་རྣམས་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པ་ཉིད་དུ་གྱུར། སྟོང་པའི་ངང་

[015A]༄༅། །ལས་རང་རང་གི་མིད་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་དམ་རྫས་སྤྱན་གཟིགས་མཆོད་གཏོར་རྣམས་ཀུན་ཏུ་བཟང་པོའི་མཆོད་སྤྲིན་གྱི་རང་བཞིན་ལྷ་གཉན་ཆེན་པོ་འཁོར་དང་བཅས་པའི་དབང་
པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པས་གཞི་བར་སྣང་གི་ཁྱོན་ཐམས་ཅད་ཡོངས་སུ་གང་བར་གྱུར། ཨོཾ་ཨཱ་ཧཱུཾ། ཞེས་བྱིན་གྱིས་བརླབས། ཧཱུཾ་བླ་མ་ཡི་དམ་མཆོག་གསུམ་ཐུགས་རྗེ་དང། །བསྟན་
སྲུང་མཐུ་སྟོབས་རྟེན་ཅིང་འབྲེལ་འབྱུང་མཐུས། །དངོས་བཤམས་ཡིད་སྤྲུལ་མཆོད་པའི་སྤྲིན་ཆེན་པོ། །འདོད་དགུའི་ཕུན་ཚོགས་ས་ཀུན་ཁྱབ་བ་གྱུར་ཅིག་གར་བཞུགས་རིན་ཆེན་ལས་བྱུང་གཞལ་ལས་ནས། །མཐུ་
སྟོབས་རྫུ་འཕྲུལ་རྨད་བྱུང་ལྷ་གཉན་ཆེ། །བྲག་དཀར་དགེ་བསྙེན་ཆེན་པོ་འཁོར་བཅས་རྣམས། །ཐོགས་མེད་འདིར་གཤེགས་ཡིད་འཕྲོག་གདན་ལ་བཞུགས། །དངོས་བཤམས་ཡིད་སྤྲུལ་རོལ་པ་ལས་བྱུང་ངའི། །དྭངས་
བསིལ་མཆོད་ཡོན་ཉེར་སྤྱོད་རོལ་མོར་བཅས། །ལྷ་བསང་དུད་སྤྲིན་ནམ་མཁའི་ཁམས་ཀུན་འགེངས། །མཛེས་པའི་རྟ་མཆོག་ཁྱུང་ལྟར་ལྡིང་བ་དང། །གཡག་དཀར་ཞོལ་ཆེན་ང་རོ་འབྲུག་བཞིན་སྒྲོགས། །དེ་སོགས་
མཐུན་རྫས་གོ་མཚོན་སྣ་ཚོགས་འདིས། །བྲག་དཀར་དགེ་བསྙེན་འཁོར་བཅས་མཉེས་གྱུར་ནས། །བྱང་ཆུབ་གླིང་གི་སྒོམ་སྒྲུབ་དགེ་འདུན་སྡེ། །སྲིད་མཐའི་བར་དུ་དར་ཞིང་རྒྱས་པར་མཛོད། །རྒྱལ་བ་གཉིས་པ་ཡབ་སྲས་བཀའ་

[015B] །འཇམ་དཔལ་གཤིན་རྗེའི་གཤེད་ཀྱི་དམ་ཚིག་བཞིན། །མ་གཡེལ་མཐུན་པའི་ལས་སྒྲུབས་འགལ་རྐྱེན་སོལ། །འདོད་དགུའི་ལོངས་སྤྱོད་ཆར་བཞིན་འབེབས་པར་མཛོད། །རྨད་བྱུང་སྲས་བཅས་སོགས་བྱ་
ཞེས་བྲག་དཀར་དགེ་བསྙེན་ཆེན་པོའི་བསང་མཆོད་འདོད་དགུའི་ཆར་འབེབས་ཞེས་བྱ་བ་འདི་ནི། བྲག་དཀར་རབ་འབྱམས་པ་ཆོས་འཛིན་གྲགས་པས་བསོད་ནམས་ཁ་བཏགས། དངུལ་དོང་ཙེ་མང་དུ་ཕུལ་ནས་ཡུལ་ལྷའི་གསོལ་
མཆོད་རྒྱུན་དུ་བྱས་ཆོག་པ་ཞིག་དགོས་ཞེས་བསྐུལ་བའི་ངོར། ཤཱཀྱའི་དགེ་སློང་འཇམ་དབྱངས་བཞད་པའི་རྡོ་རྗེས་སྦྱར་བ་འདིས་ཀྱང་བསྟན་འགྲོ་ལ་དགེ་བར་གྱུར་ཅིག། །།

[016A]༄༅། །ན་མ་སྶ་ར་སྭ་ཏྱཻ། སྔོན་སྦྱངས་རྣམ་དཀར་བག་ཆགས་སྟོབས་ཆེ་བས། །གཟིགས་པ་ཙམ་གྱིས་གཞུང་བརྒྱའི་ཚིག་དང་དོན། །དྭངས་པའི་ཤེལ་ལ་སྣ་ཚོགས་ཚོན་བཞིན་དུ། །འཛིན་མཛད་
ནམ་མཁའ་ལྷུན་གྲུབ་ཞབས་ལ་འདུད། །ལེགས་སྨོན་ནམ་མཁའ་བཞིན་དུ་རྒྱ་ཆེ་བས། །མཁས་གྲུབ་དུ་མའི་ཞབས་བསྟེན་སོ་ཐར་སོགས། །སྔོམ་གསུམ་འབད་མེད་ལྷུན་གྲུབ་སྲུང་མཛད་པའི། །བཙུན་པའི་
མཆོག་གྱུར་མགོན་ལ་གསོལ་བ་འདེབས། །ཐོས་དང་བསམ་པས་མདོ་སྔགས་གཞུང་ལུགས་ཚོགས། །ནམ་མཁའ་ལྟ་བུའི་མཐའ་ཡས་ལེགས་རྟོགས་ནས། །འཆད་རྩོད་རྩོམ་ལ་ལྷུན་གྲུབ་ཐོགས་མེད་པ། །པཎ་
ཆེན་ཀུན་གཟིགས་དམ་པར་གསོལ་བ་འདེབས། །ཆོས་ཀུན་སྒྱུ་མ་ལྟར་རྟོགས་འཇིག་རྟེན་ཆོས། །སྨྱོན་པའི་གར་དང་ནམ་མཁའི་དཀྱིལ་བཞིན་དུ། །སྤྲོས་ཀུན་སྟོང་པར་གཟིགས་ནས་ལྷུན་གྲུབ་ཏུ། །སྐྱེ་བའི་
ཟློས་གར་མཛད་ལ་གསོལ་བ་འདེབས། །མགོན་ཁྱོད་ཐུགས་ལ་བཞེད་པའི་ཐོས་བསམ་སྒོམ། །གཞན་དོན་མཛད་འཕྲིན་འཁོར་ལོ་བཞི་ལྡན་གྱི། །སྤྲུལ་པའི་རབས་ཀྱི་ཕྲེང་བ་ཉིན་བྱེད་བཞིན། །པ་དག་སོགས་
འདབ་བརྒྱའི་དཔལ་དུ་ལེགས་འཆར་ཤོག་ཚེ་རབས་ཀུན་ཏུ་ཁྱེད་སོགས་དག་བའི་བཤེས། །རྒྱལ་དང་རྒྱལ་སྲས་མང་བོས་རྗེས་བཟུང་སྟེ། །སྒྲ་དབྱངས་སྲས་དང་ནོར་བཟང་ཀུན་བཟང་བཞིན། །བདག་ཅག་དོན་

[016B]བླ་མ་རྒྱལ་བ་སྲས་བཅས་ཐུགས་རྗེ་དང། །རྟེན་འབྱུང་བསླུ་བ་མེད་པའི་བདེན་པ་དང། །བདག་ཅག་དང་མོས་སྟོབས་ཀྱིས་བདེན་པའི་ཚིག་ཇི་ལྟར་སྨོན་པ་བཞིན་དུ་འགྲུབ་གྱུར་ཅིག་
ཅེས་གཞུང་བརྒྱ་ཐོགས་མེད་དུ་སྨྲ་བའི་པཎ་ཆེན་ནམ་མཁའ་ལྷུན་གྲུབ་ཀྱི་བསྟོད་པ་གསོལ་འདེབས་ཚོགས་གཉིས་ཀྱི་ཆུ་གཏེར་ཞེས་བྱ་བ་འདི་ནི་པཎ་ཆེན་དེ་ཉིད་ཀྱི་སློབ་མ་དཀའ་ཆེན་བཅུ་ཕྲག་སྨྲ་བ་བསྟན་འཛིན་རྒྱ་མཚོས་བསྐུལ་ངོར་
ཤཱཀྱའི་དགེ་སློང་མཉྫུ་གྷོ་ཥཱ་ཧས་སྱ་བཛྲ་གྱིས་བྲིས་པ་ཀུན་ལ་ཕན་པར་གྱུར་ཅིག་



﻿
[001A]༄༅། །ཆོས་ཀྱི་རྗེ་ཐམས་ཅད་མཁྱེན་པ་འཇམ་དབྱངས་བཞད་པའི་རྡོ་རྗེས་མཛད་པའི་གྲངས་འདྲེན་འགའ་ཞིག་ལེགས་པར་བཞུགས་སོ།།

[001B] །དཔལ་གསང་བའི་བདག་པོ་ཕྱག་ན་རྡོ་རྗེ་ལ་ཆེ་བ་བརྒྱད་དུ་གྲགས་ཏེ། གཏུམ་པོ་ཁྱུང་གི་ཆེ་བ། འགྲོ་བཟང་ཆོས་སྐྱོང་གི་ཆེ་བ། འཁོར་ལོ་ཆེན་པོ་
དབང་གི་ཆེ་བ། ཨུ་ཙརྱ་ངན་སྔགས་ཀྱི་ཆེ་བ་བཞི་སྟེ་བཞིར་ཡང་གྲགས་ལ། དེའི་སྟེང་དུ་རྣམ་འཇོམས་ཁྲུས་ཀྱི་ཆེ་བ། བྷ་བམ་གདམས་ངག་གི་ཆེ་བ། འབྱུང་འདུལ་
མཐུ་སྟོབས་ཀྱི་ཆེ་བ། མདོ་ལུགས་རྣམ་དག་གི་ཆེ་བ་བཞི་དང་བརྒྱད་དུ་གྲགས་སོ། །ཁྱུང་གི་སྤྲོ་བསྡུའི་སྒོས་དང་པོ་ཆེ་བ་རྣམ་སྲས་དཀར་སེར་དམར་ཀླུ་བརྒྱད་སོགས་ཆོས་
སྐྱོང་སྒོས་གཉིས་པ་ཆེ། དབང་བཞི་དང་སྨིན་གྲོལ་གྱི་དབང་གསུམ་སོགས་ཀྱི་སྒོས་འཁོར་ཆེན་ཆེ། ངན་སྔགས་རྣོན་པོ་བརྒྱད་སོགས་ཐོགས་མེད་དུ་བསྒྲུབ་པའི་སྒོས་ཨུ་ཙརྱ་
[002A]༄༅། །ཆེ་སྟེ༑ ཆེ་པ་འདི་བཞི་ཤིན་ཏུ་གྲགས། རྨི་ངན་ལྟས་ངན་བྱད་གདོན་སྡིག་སྒྲིབ་ཐམས་ཅད་ལ་ཁྲུས་ཀྱི་ཆོ་གའི་སྒོས་རྣམ་འཇོམས་ཆེ། བྷ་བ་མ་ལ་གདམས་
ངག་གི་རིགས་མང་བས་ཆེ། ཀླུ་སོགས་འོག་དང། གནོད་སྦྱིན་ལ་སོགས་པ་དང། དྲག་པོ་ཚངས་པ་དགའ་རབས་གསུམ་གྱི་འབྱུང་པོ་དྲེགས་བྱེད་མཐའ་དག་གི་འཁོར་བྱས་ཤིང་དམ་ལ་
བསྡུས་པའི་སྒོས་འབྱུང་འདུལ་ཆེ། རྒྱན་ཆ་ལུགས་སྐུའི་ཆ་སོགས་ཀྱི་རྣམ་དག་སྒོས་མདོ་ལུགས་ཆེ་པ་ལགས་སོ། །འདི་ཡང་བློ་དམན་ལ་ཕན་ཆེད་དུ་འཇམ་དབྱངས་བཞད་པའི་རྡོ་རྗེས་བྲིས།། །།
   ༈   གྲགས་ཆེ་ཞིང། ཆེ་པ་འདྲེན་ཚུལ་མང་དུ་སྣང་སྟེ་ཆེ་བ་སྐོར་དགུར་གྲགས་ཤིང་རྣམ་འཇོམས་སྐོར་ཟུར་དུ་བགྲངས་བ་སོགས་

[002B] ཆེ་བ་སྐོར་དགུ་ནི། འགྲོ་བཟང་ལུགས་ཀྱི་སྐོར་གོས་སྔོན་ཅན་དུ་གྲགས་པ་དང། འབྱུང་པོ་འདུལ་བྱེད་ཀྱི་སྐོར་དང། གཏུམ་པོ་ཁྱུང་གཤམ་ཅན་གྱི་སྐོར་དང། ཨུ་ཙརྱའི་སྐོར་དང། འཁོར་ལོ་ཆེན་པོའི་སྐོར་དང་
མདོ་ལུགས་སུ་གྲགས་པའི་སྐོར་དང། རྡོ་རྗེ་བེ་ཅོན་གྱི་སྐོར་དང་རྡོ་རྗེ་བདེ་ཁྲོས་ཀྱི་སྐོར་དང། རྡོ་རྗེ་མེ་ལྕེའི་སྐོར་དང་དགུ་ལ་ཆེ་བ་དགུར་གྲགས་ལ། དེར་མ་གཏོགས་པའི་སྔ་འགྱུར་སངས་རྒྱས་གསང་བས་མཛད་པ་སོགས་དང་
ཕྱི་དར་ལ་སྟོང་ཉིད་ཏིང་ངེ་འཛིན་གྱིས་མཛད་པའི་གཞུང་ཤིན་ཏུ་མང་ལ་དེ་ཡང་བྱིན་རླབས་ཀྱི་གཟི་འོད་འབར་བས་སྐོར་དགུ་སོགས་ཀྱི་གྲུབ་ཐོབ་མང་དུ་བྱུང་བ་ལགས་པས། སྐུར་པ་མི་འདེབས་པར་དད་བར་བྱ་བ་ཁོ་ན་ལགས་སོ། །
ཞེས་ཀྱང་འདོམས་པར་བྱེད་དོ།།    ༈    །།བྲམ་ཟེའི་ལས་དྲུག་ནི། མཆོད་སྦྱིན་བྱེད་པ་དང། མཆོད་སྦྱིན་བྱེད་དུ་འཇུག་པ་དང། ཀློག་པ་དང། ཀློག་ཏུ་འཇུག་པ་དང། སྦྱིན་པ་དང། ལེན་པ་ལ་མཁས་པར་གྱུར་ཏོ། །རིག་པའི་
གནས་བཅོ་བརྒྱད་ནི། སྔགས་ཀྱི་རྒྱུད་དང། ཆོ་ག་ཞིབ་མོ་དང་གཏན་ཚིགས་རིགས་པ་དང། རིག་བྱེད་དང། བརྡ་སྤྲོད་པ་དང། སྒྲ་ངེས་པར་སྦྱོར་བ་དང། ཤེས་གསལ་དང། ངེས་པའི་ཚིག་དང་སྡེབ་སྦྱོར་བསྡུས་པ་དང། སྐར་
མའི་རིག་པ་དང། རྟོགས་བྱེད་ཀྱི་རིག་པ་དང། ཆུང་ལྷུང་གི་རིག་པ་དང། ཆེར་སྤྱོད་ཀྱི་རིག་པ་དང། འཇིག་རྟེན་རྒྱང་ཕན་པའི་རིག་པ་དང། བྱེ་བྲག་བའི་རིག་པ་དང། རྒྱུད་དྲུག་ཅུ་པ་དང་ཁྱུང་མེད་ཀྱི་རིག་པ་དང། གནས་

[003A]༄༅། །འདུག་གི་རིག་པ་སྟེ། རིག་གནས་བཅོ་བརྒྱད་ལ་བློ་ཤིན་ཏུ་རྣོ་བར་གྱུར་ཏོ། །བརྟག་པ་བརྒྱད་པོ་ནི། རིན་པོ་ཆེ་དང། གཞི་དང། གསོ་དང། ཤིང་དང། གླང་པོ་ཆེ་དང། རྟ་དང། བུད་མེད་
དང༑ སྐྱེས་པ་བརྟག་པ་ལ་མཁས་པར་གྱུར་ཏོ། །རྒྱལ་རིགས་རྣམས་ཀྱི་བཟོ་དང་ལས་ཀྱི་གནས་གླང་པོ་ཆེའི་གཉར་ཞོན་པ་དང། རྟ་ཞོན་པ་དང། ཤིང་རྟའི་ཐབས་དང། རལ་གྲིའི་ཐབས་དང་འཕོང་དང། ཕྱིར་
བསྒྱུར་བ་དང། མདུན་དུ་བསྒྱུར་བ་དང། ལྕགས་ཀྱུའི་སྒྱུར་ཐབས་དང། ཞགས་པས་གདབ་པ་དང། མངའ་བོ་ཆེ་འཕེན་ཐབས་དང་འཛིང་སྟབས་དང། གོམས་སྟབས་དང། ཐོར་ཚུགས་དང། གཅད་པ་དང། འདྲལ་བ་དང། དབུག་པ་
དང། གནས་ལྔ་པོ་རྒྱང་ནས་འཕོག་པ་དང། སྒྲ་གྲག་པར་འཕོག་པ་དང། གནད་དུ་འཕོག་པ་དང། མི་འཆོར་བར་འཕོག་པ་དང་ཚབས་ཆེ་བ་ལ་བྱང་བར་གྱུར་ཏོ། །ཞེས་པ་འདི་ཡང་རྗེ་ཉིད་ཀྱིས་གསུངས་སོ།།    ༈    །།ན་མ་སྶ་ར་
སཤྱཻ་ཙ་གུ་རུ་མཉྫུ་གྷོ་ཥ་བྷྱ་གསུང་རབ་ཀུན་གྱི་བཅུད་བསྡུས་པ། །ཚད་མའི་བསྟན་བཅོས་སྤྱི་ཡི་དོན། །བསྡུས་པའི་གྲྭ་ལ་བསྡུས་གྲྭར་གྲགས། རྟགས་གསལ་འགོད་ཚུལ་ཁ་དོག་དཀར་དམར་དང་།ཡོད་རྟོགས་མེད་རྟོགས་ཡུལ་
དང་ཡུལ་ཅན་དང། །ལྡོག་བ་ངོས་འཛིན་གཅིག་དང་ཐ་དད་དང་།འགལ་འབྲེལ་ཆུང་བ་ཐལ་འགྱུར་ཆུང་བ་དང། །ཁྱབ་མཐའི་འགོད་ཚུལ་ཡིན་ལོག་མིན་ལོག་དགུ། །རང་མཚན་སྤྱི་མཚན་སྤྱི་དང་བྱེ་བྲག་དང། །མཚན་མཚོན་

[003B] །དགག་གཞི་དྲུག་སྒྲའི་ནུས་པ་བརྩི་ཚུལ་དང། །ཁྱབ་པ་སྒོ་བརྒྱད་རྫས་ལྡོག་བཅས་བཅུ་དྲུག་ཁས་ལེན་འཛིན་དང་རྒྱུ་རྐྱེན་རྒྱུ་འབྲས་ཆེ་།དགག་སྒྲུབ་གཞན་སེལ་གཅིག་གམ་ལྡོག་པས་གཉིས། །
སེལ་འཇུག་སྒྲུབ་འཇུག་ཐལ་འགྱུར་ཆེ་བ་འཕེན། །དུས་གསུམ་རྣམ་བཞག་ཆོས་བརྗོད་སོགས་རྗོད་བྱེད། །ལྷན་ཅིག་ཕན་ཚུན་སྤངས་པའི་དངོས་བརྒྱུད་འགལ། །རྟགས་རིགས་བློ་རིག་བཅས་ནས་ཉེར་བདུན་འདོད་།འགལ་
བ་རྒྱུ་འབྲས་ཆེ་ཆུང་མ་ཕྱེ་ན། །ཉེར་ལྔ་ཕྱེ་ན་ཉེར་བདུན་འདི་ལྟར་ཞེས། །གངས་ཅན་ཡོངས་ཀྱི་ངག་ན་ཉི་མ་བཞིན། །སྡེ་སྲིད་སངས་རྒྱས་རྒྱ་མཚོས་ཞུས་ངོར་༸རྗེ་འཇམ་དབྱངས་བཞད་པའི་རྡོ་རྗེས་མཛད་པའོ།།    ༈    །།སྨྲ་བ་ཀུན་དབང་འཇམ་
དཔལ་དང། །ཤེས་རབ་གཏེར་གྱུར་དབྱངས་ཅན་མར། །གུས་པས་བཏུད་དེ་མདོ་རྒྱུད་ཀྱི། །ཚིག་དོན་འཆད་ལ་ཕན་པའི་བརྡའི། །དབྱེ་དཀའ་འགའ་ཞིག་ཅུང་ཟད་འབྲི། །ཁོག་པ་མགྲིན་པ་རྐན་དང་ལྕེ། །སྣ་དང་སྤྱི་བོ་སོ་དང་མཆུ།།
ཞེས་སོ། །བརྒྱད་ལ་ངག་གི་གནས་བརྒྱད་ཟེར། །མིང་དང་རིགས་དང་རུས་དང་ཟས། །བདེ་སྡུག་མྱོང་དང་ཚེ་ཡི་ཁྱད། །ཡུན་དང་ཚེ་ནི་ཐུབ་པའི་ཚང། །དེ་བརྒྱད་འདི་སྲང་རྒྱུད་རྫོགས་རིམ་ན་ཡོད། ཐ་སྙད་གཞི་བརྒྱད་ཡིན།    ༈    །
གོ་བའི་བརྡའ་དང་རིགས་རྣམས་དང། །ཕ་མ་དང་ནི་བྱ་བ་དང་།དར་རྒུད་དང་ནི་ཚེ་སྣ་ཚོགས། །དེ་དྲུག་ཐ་སྙད་གཞི་བརྒྱད་ལ། །བསྟེན་པའི་སྤྱོད་པ་དྲུག་ཏུ་འདོད། །ཐ་སྙད་གཞི་བརྒྱད་ངན་རྟགས་སོ། །དེ་རྗེས་དྲན་ཕྱིར་རྣམ་པ་

[004A]༄༅། །དང༑ ༑བཅས་པ་ཞེས་དང་ངན་རྟགས་དང། །བཅས་པར་དྲན་ཞེས་བྱ་བར་བཤད། །མཐུན་པའི་གནས་དང་དམ་པ་བསྟེན་།ལེགས་སྨོན་གྲུབ་དང་སྔོན་བསོད་བྱས། །འཁོར་ལོ་ཆེན་པོ་བཞི་རུ་
བཤད། །མི་དང་དབུས་སྐྱེས་དབང་པོ་ཚང། །སྡིག་ཆེན་མ་བྱས་སྐྱབས་ལ་དད། །དེ་ལྔ་རང་གི་འབྱོར་བར་བཤད། །རྒྱལ་བྱོན་ཆོས་བསྟན་བསྟན་པ་གནས། །རྗེས་འབྲང་ཡོད་དང་སྙིང་བརྩེ་ཡོད། །གཞན་འབྱོར་
ལྔའོ་འབྱོར་པ་བཅུ། །ངན་སོང་གསུམ་དང་ཚེ་རིང་ལྷ། །གླེན་ལྐུགས་མཐའ་འཁོབ་ལོག་ལྟ་ཅན། །དབང་པོ་མ་ཚང་མི་ཁོམ་བརྒྱད། །བྲལ་བ་བརྒྱད་པོ་དལ་བ་བརྒྱད།    ༈    །སྡུག་བསྔལ་བརྒྱ་རྩ་བཅུ་གསུངས་པའི། །ང་
ལྔ་དང་པོ་གཅིག་ཚན་ནས། །བཅུ་ཚན་བར་འདྲེན་འདི་ལྟ་སྟེ་།   ༈    །དགའ་བའི་དངོས་པོར་འགྱུར་བའི་སྡུག་བསྔལ་དང། །རྣམ་སྨིན་ཉོན་མོངས་ཅན་གྱི་སྡུག་
བསྔལ་གཉིས།    ༈    །སྡུག་བསྔལ་སྡུག་བསྔལ་འདུ་བྱེད་ཀྱི་སྡུག་བསྔལ། །འགྱུར་བའི་སྡུག་བསྔལ་རྣམ་པ་གསུམ་དུ་འདོད།    ༈    །སྡུག་པའི་དངོས་པོ་བྲལ་བའི་སྡུག་བསྔལ་དང། །རྒྱུན་ཆད་སྡུག་བསྔལ་རྒྱུན་གྱི་
སྡུག་བསྔལ་དང། །གཏན་དུ་སྡུག་བསྔལ་བ་སྟེ་སྡུག་བསྔལ་བཞི་   ༈    །འདོད་འདུན་སྡུག་བསྔལ་གནོད་སེམས་ཀྱི་སྡུག་དང། །རྨུགས་གཉིད་སྡུག་བསྔལ་རྒོད་འགྱོད་སྡུག་བསྔལ་དང། །ཐེ་ཚོམ་སྡུག་བསྔལ་དག་སྟེ་

[004B]    ༈    །ངན་སོང་རྒྱུ་ལ་བརྟེན་རྒྱུའི་སྡུག་བསྔལ་དང། །ངན་སོང་ལས་སྐྱེས་འབྲས་བུའི་སྡུག་བསྔལ་དང་།ལོངས་སྤྱོད་ལས་བརྩམས་ཡོངས་འཚོལ་སྡུག་བསྔལ་དང། །བསྲུང་བའི་སྡུག་བསྔལ་ཆོག་མི་ཤེས་
སྡུག་བསྔལ། །མེད་པར་འགྱུར་བའི་སྡུག་བསྔལ་དག་སྟེ་དྲུག་།སྐྱེ་བའི་སྡུག་བསྔལ་རྒ་བའི་སྡུག་བསྔལ་དང། །ན་བའི་སྡུག་བསྔལ་འཆི་བའི་སྡུག་བསྔལ་དང། །མི་སྡུག་པ་དང་འཕྲད་པའི་སྡུག་བསྔལ་དང། །སྡུག་པ་མེད་
པར་འགྱུར་བའི་སྡུག་བསྔལ་དང། །འདོད་པ་བཙལ་ཏེ་མ་རྙེད་སྡུག་བསྔལ་བདུན།    ༈    །གྲང་བའི་སྡུག་བསྔལ་ཚ་བའི་སྡུག་བསྔལ་དང། །བཀྲེས་པའི་སྡུག་བསྔལ་སྐོམ་པའི་སྡུག་བསྔལ་དང། །དབང་མེད་སྡུག་
བསྔལ་བདག་ལ་གནོད་སྡུག་བསྔལ། །གཞན་གནོད་སྡུག་བསྔལ་སྤྱོད་ལམ་སྣ་གཅིག་གིས། །གནས་པའི་སྡུག་བསྔལ་དག་སྟེ་སྡུག་བསྔལ་བརྒྱད།    ༈    །བདག་རྒུད་སྡུག་བསྔལ་གཞན་རྒུད་སྡུག་བསྔལ་དང་།ཉེ་རྒུད་
སྡུག་བསྔལ་ལོངས་སྤྱོད་ཉམས་པའི་སྡུག་ནད་མེད་ལས་ཉམས་སྡུག་བསྔལ་ཚུལ་ཁྲིམས་ལས། །ཉམས་པའི་སྡུག་བསྔལ་ལྟ་ཉམས་སྡུག་བསྔལ་དང། །ཚེ་འདིའི་སྡུག་བསྔལ་ཕྱི་མའི་སྡུག་བསྔལ་དགུ་།བཟའ་མེད་
སྡུག་བསྔལ་བཏུང་མེད་སྡུག་བསྔལ་དང། །བཞོན་མེད་སྡུག་བསྔལ་གོས་མེད་པའི་སྡུག་བསྔལ། །སྤོས་དང་མེ་ཏོག་ཕྲེང་མེད་སྡུག་བསྔལ་དང། །བྱུགས་པའི་ཡོ་བྱད་མེད་པའི་སྡུག་བསྔལ་དང། །གར་མེད་སྡུག་བསྔལ་གླུ་མེད་སྡུག་

[005A]༄༅། །བསྔལ་དང། །རོལ་མོའི་ཡོ་བྱད་མེད་པའི་སྡུག་བསྔལ་དང། །སྣང་བའི་མོ་བྱད་མེད་པའི་སྡུག་སྟེ་བཅུ། །ང་ལྔའི་སྡུག་བསྔལ་བགྲང་ཚུལ་དེ་ཁོ་ན། །ཡིན་སྙམ་རྣམ་དཔྱོད་ཅན་གྱིས་དཔྱད་གཞི་མཛོད།    ༈    །ལྔ་བཅས་
བཅུ་ཕྲག་ལྔ་པ་གཉིས་པ་ནི། །སྡུག་བསྔལ་དགུ་ལ་དེ་དབྱེ་དགུ་པོ་ནི། །སྡུག་བསྔལ་ཐམས་ཅད་སྡུག་བསྔལ་ཆེན་པོ་དང། །ཐམས་ཅད་སྒོ་ནས་སྡུག་བསྔལ་ལོག་ཞུགས་སྡུག་འཇུག་པའི་སྡུག་དང་མི་འདོད་བྱས་པའི་
སྡུག་ཕོངས་པའི་སྡུག་དང་རྗེས་འབྲེལ་ལས་བྱུང་སྡུག་རྣམ་པ་ཐམས་ཅད་གྱིས་ནི་སྡུག་བསྔལ་ལོ།    ༈    །སྔོན་འདི་གཉིས་ལ་རྒྱུ་   ༈    །སྡུག་བསྔལ་ཆེ་ནི་ཡུན་རིང་བཟོད་གླག་དང། །སྣ་ཚོགས་
པ་དང་རྒྱུན་མི་འཆད་པའོ།    ༈    །ཐམས་ཅད་སྒོ་ནས་སྡུག་བསྔལ་དབྱེ་བ་བཞི། །དམྱལ་བའི་སྡུག་བསྔལ་དུད་འགྲོའི་སྡུག་བསྔལ་དང། །   ༈    །ལོག་པར་ཞུགས་
པའི་སྡུག་བསྔལ་དབྱེ་ན་ལྔ། །བདག་གཞན་གནོད་པས་སྡུག་བསྔལ་ཀུན་ནས་སློང། །ཁམས་མ་སྙོམས་པས་སྡུག་བསྔལ་ཀུན་ནས་སློང་།མི་རིགས་བྱས་དང་བདག་བྱས་སྡུག་བསྔལ་སློང། །ཚུལ་མིན་ཡིད་བྱེད་ཉོན་
མོངས་ཀུན་དཀྲིས་སློང། །སྒོ་གསུམ་ཉེས་སྤྱོད་ཕྱི་མའི་སྡུག་བསྔལ་མྱོང།    ༈    །འཇུག་པའི་སྡུག་བསྔལ་མ་ངེས་དྲུག་གི་སྡུག་ལུས་བོ་མ་ངེས་མཐོན་པོར་དམན་པོར་ལྷུང། །ཕ་མ་མ་ངེས་ཕན་ཚུན་གོ་ལོག་སྡུག་བུ་དང་

[005B]བྲན་དང་ལས་བྱེད་ཞོ་ཤས་འཚོ་མ་ངེས། །མཛའ་བཤེས་གྲོགས་དང་ཉེ་སྣག་མ་ངེས་སྡུག་།ལོངས་སྤྱོད་མ་ངེས་སྡུག་དང་དྲུག་ཏུ་འདོད།    ༈    །མི་འདོད་བྱས་པའི་སྡུག་བསྔལ་དབྱེ་ན་བདུན། །
ཚེ་རིང་འདོད་ཀྱང་མི་འདོད་ཚེ་ཐུང་སྡུག་བྱད་བཟང་འདོད་ཀྱང་མི་འདོད་བྱད་ངན་སྡུག་རིགས་མཐོ་འདོད་ཀྱང་མི་འདོད་དམའ་བའི་སྡུག་དབང་ཕྱུག་འདོད་ཀྱང་མི་འདོད་དབུལ་བའི་སྡུག་སྟོབས་ཆེན་འདོད་ཀྱང་མི་འདོད་སྟོབས་
ཆུང་སྡུག་ཤེས་པར་འདོད་ཀྱང་མི་འདོད་རྨོངས་སྤྱོད་སྡུག་གཞན་   ༈    །ཕོངས་པའི་སྡུག་བསྔལ་འདི་ལ་དབྱེ་ན་དྲུག་ཁྱིམ་པའི་བུ་དང་ཆུང་མ་སོགས་འགྲིབ་སྡུག་རབ་བྱུང་ཉོན་
མོངས་འཕེལ་བའི་སྡུག་བསྔལ་དང། །མུ་གེ་དམག་དགོན་གཅོད་རོང་ཉམས་ངའི་སྡུག་གཞན་ལ་རག་ལས་འཚོ་བའི་སྡུག་བསྔལ་དང་།ཡན་ལག་ཉིད་ལག་ཉམས་པས་ཕོངས་པའི་སྡུག་བསང་ཅིང་བཅད་བརྡེགས་བསྐྲད་ལ་སོགས་
   ༈    །རྗེས་འབྲེལ་ལས་བྱུང་སྡུག་བསྔལ་དབྱེ་ན་དགུ་འཇིག་པའི་ཆོས་ཅན་འཇིག་པའི་སྡུག་བསྔལ་དང། །ཟང་པའི་ཆོས་ཅན་ཟད་པའི་སྡུག་བསྔལ་དང། །རྒ་བའི་ཆོས་ཅན་རྒ་བའི་སྡུག་བསྔལ་དང། །ན་བའི་ཆོས་ཅན་
ན་པའི་སྡུག་བསྔལ་དང། །འཆི་བའི་ཆོས་ཅན་འཆི་བའི་སྡུག་བསྔལ་དང། །མ་རྙད་མི་སྙན་སྨད་པའི་སྡུག་བསྔལ་གསུམ་།   ༈    །རྣམ་པ་ཐམས་ཅད་སྡུག་བསྔལ་དབྱེ་ན་བཅུ། །རྒྱུའི་
[006A]༄༅། །སྡུག་ཚོར་སྡུག་བདེ་བ་མེད་ཙམ་སྡུག་ཚོར་བ་རྒྱུན་མི་འཆད་པའི་སྡུག་བསྔལ་དང། །མངོན་འབྱུང་རབ་དབེན་ཉེར་ཞི་རྫོགས་བྱང་གི་མི་མཐུན་ཕྱོགས་དང་འདོད་ཁམས་ཀུན་སྦྱོར་ལས་།སོ་སྐྱེའི་སྡུག་
བསྔལ་དག་སྟེ་འདི་ལྔའི་སྟེང། །གནོད་པའི་སྡུག་བསྔལ་ཡོ་བྱད་མེད་པའི་སྡུག་ཁམས་མ་སྙོམས་པའི་སྡུག་དང་དགའ་འགྱུར་སྡུག་།ཁམས་གསུམ་ཉོན་མོངས་གནས་ངན་ལེན་སྡུག་སྟེ། །འདི་ལྔ་བསྣན་པས་བཅུ་ཞེས་བྱང་སར་
གསུངས། །དེ་ལྟར་བརྒྱ་རྩ་བཅུ་ཡི་སྡུག་བསྔལ་གྱིས། །མནར་སྙམ་སྙིང་རྗེ་བསྒོམས་ན་རྫོགས་པར་སྐྱེ།    ༈    །བརྒྱ་རྩ་བཅུ་དེ་སྡུག་བསྔལ་བཅུ་དགུར་བསྡུས། །བསྒོམས་པ་ཡིས་ཀྱང་སྙིང་རྗེ་ཆེར་འབྱུང་བས། །རྨོངས་པའི་
རྣམ་སྨིན་སྡུག་དང་འདུ་བྱེད་སྡུག་གཏན་སྡུག་རྒྱུའི་སྡུག་སྐྱེ་བའི་སྡུག་བསྔལ་དང། །བདག་གིས་གནོད་སྡུག་ཚུལ་ཁྲིམས་ཉམས་པའི་སྡུག་ལྟས་ངན་སྡུག་བསྔལ་སྔོན་ལས་བྱུང་བའི་སྡུག་སྡུག་བསྔལ་ཆེན་པོ་
དམྱལ་པའི་སྡུག་བསྔལ་དང། །བདེ་འགྲོར་གཏོགས་སྡུག་ལོག་པར་ཞུགས་པའི་སྡུག་འཇུག་པའི་སྡུག་བསྔལ་མི་ཤེས་ལས་བྱུང་སྡུག་རྒྱས་བྱང་སྡུག་བསྔལ་རྗེས་སུ་འབྲེལ་བའི་སྡུག་ཚོར་སྡུག་གནས་ངན་ལེན་པའི་
སྡུག་བསྔལ་ལོ། །རྒྱུ་བཞིས་སྙིང་རྗེ་ཆེན་པོ་ཞེས་བྱ་སྟེ་།སྡུག་བསྔལ་ཕྲལ་རྟོགས་དཀར་དམིགས་པ་དང། །བསྐལ་བ་འབུམ་སོགས་གོམས་པའི་ཡུན་རིང་དང། །ལུས་སྲོག་གཏོང་བ་སོགས་ཀྱི་རྩོལ་བ་དང། །ས་ལམ་

[006B]དེ་ལྟར་སྔར་བཤད་ལྟར་དམིགས་བརྩེ་བསྒོམ་ནི། །སྙིང་རྗེ་ཐམས་ཅད་སྒོམ་པར་འགྱུར་བ་དང། །ལྷག་བསམ་དག་པའི་ས་ཡང་མྱུར་ཐོབ་ཅིང། །འགྲོ་ལ་མཉེས་གཤིན་བྱམས་དང་བྱེད་འདོད་སེམས། །སྐྱོ་མེད་
སྡུག་བསྔལ་ཉམས་སུ་ལེན་སེམས་དང། །ལས་རུང་དབང་གྱུར་སེམས་སོགས་ཐོབ་ཅེས་གསུངས། །དེ་ལྟར་ལེགས་བཤད་དྲི་བྲལ་མེ་ཏོག་ཕྲེང། །ལྷག་བསམ་མཉེས་གཤིན་སྲད་པུར་བརྒྱུས་པའི་དགེས། །འགྲོ་ཀུན་བླ་མེད་ཐེག་མཆོག་
ཐོབ་པ་དང། །ཐུབ་བསྟན་རྫོགས་ལྡན་བཞིན་དུ་གོང་འཕེལ་ཤོག་།བྱེད་པོ་འཇམ་དཔལ་མཁྱེན་ཅན་དབྱངས་ཅན་ལྷ། །བཞད་པའི་རྡོ་རྗེས་གླུ་དབྱངས་ལེན་དུས་སྨྲས། །སྨྲ་བའི་བང་མཛོད་ལེགས་པར་འབྱེད་པའི་ལྡེས། །མིག་བློགས་ལ་དད་
བསྐྱེད་ཅེས་བྱ་བ་ཡིན།། །།མངྒ་ལཾ།།