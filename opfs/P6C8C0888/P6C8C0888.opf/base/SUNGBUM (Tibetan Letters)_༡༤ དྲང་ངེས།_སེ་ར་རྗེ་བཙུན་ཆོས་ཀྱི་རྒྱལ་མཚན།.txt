༄༅། །རྗེ་བཙུན་ཆོས་ཀྱི་རྒྱལ་མཚན་དཔལ་བཟང་པོས་མཛད་པའི་དྲང་ངེས་རྣམ་འབྱེད་ཀྱི་སྤྱི་དོན་རྒོལ་ངན་ཚར་གཅོད་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ་

[001A]༄༅། །ན་མོ་གུ་རུ་མཉྫུ་གྷཱོ་ཥཱ་ཡ། རྗེ་བཙུན་བླ་མ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་དེའི་ཞབས་ལ་གུས་པས་ཕྱག་འཚལ་ལོ། །སྐྱེ་བ་ཀུན་ཏུ་རྗེས་སུ་ཟུང་དུ་གསོལ། གསུང་རབ་བདུད་རྩིའི་ཉིང་ཁུས་བློ་གྲོས་ཀྱི། །བཞིན་
བཟང་མཛེས་མར་བྱས་པའི་ལང་ཚོ་ཡིས། །ཤེས་བྱའི་ལུས་ཕྲ་མཐའ་དག་བསྡུས་ཞེས་པའི། །གྲགས་པའི་དཔལ་གྱིས་ས་གསུམ་ཁྱབ་ལ་འདུད། །དེ་ལ་འདིར་བཅོམ་ལྡན་འདས་ཀྱིས་ཟབ་པ་དང་རྒྱ་ཆེ་བའི་གསུང་རབ་ཇི་སྙེད་ཅིག་བཀའ་སྩལ་
བ་རྣམས་ཀྱི་ནང་ནས་ཆེས་ཕུལ་དུ་བྱུང་བ་ནི་ཐེག་པ་ཆེན་པོའི་སྡེ་སྣོད་ཡིན་ལ། དེ་ལ་ཡང་སྔགས་དང་ཕ་རོལ་ཏུ་ཕྱིན་པའི་ཚུལ་གཉིས་ལས། དེ་ཁོ་ན་ཉིད་གཙོ་བོར་གཏན་ལ་འབེབས་ཤིང་དངོས་བསྟན་སྒྲ་ཇི་བཞིན་དུ་ཁས་བླང་དུ་རུང་བའི་ཕ་རོལ་
ཏུ་ཕྱིན་པའི་མདོ་སྡེ་ཟབ་མོའི་དགོངས་པ་ཕྱིན་ཅི་མ་ལོག་པར་ཁོང་དུ་ཆུད་པ་ནི། རྣམ་གྲོལ་དོན་དུ་གཉེར་པའི་གདུལ་བྱ་རྣམས་ལ་རེ་ཤིག་མཆོག་ཏུ་གཅེས་ཤིང། དེ་ཡང་མདོ་སྡེ་དེ་དག་དང་བརྗོད་བྱའི་གཙོ་བོར་སྟོན་ཚུལ་མི་མཐུན་པར་དགོས་པའི་
དབང་གིས་ཚུལ་གཞན་དུ་བཤད་པའི་གསུང་རབ་འགའ་ཞིག་དྲང་དོན་གྱི་གསུང་རབ་དང། སྔ་མ་ངེས་དོན་གྱི་གསུང་རབ་ཏུ་སོ་སོར་ཕྱེད་པ་ལ་རག་ལས་སོ། །དེའི་ཕྱིར་བདེ་བར་གཤེགས་པའི་གསུང་རབ་ཐམས་ཅད་ལ་ཡེ་ཤེས་ཀྱི་གཟིགས་པ་
དག་པའི་ཆོས་ཀྱི་སྤྱན་ལྡན་བདག་ཅག་འགྲོ་བ་ཐམས་ཅད་ཀྱི་མགོན་གཅིག་པུར་གྱུར་ཅིང་རྩོད་དུས་ཀྱི་རྒྱལ་བ་གཉིས་པ་རྗེ་བཙུན་ཙོང་ཁ་པ་ཆེན་པོ་བློ་བཟང་གྲགས་པའི་དཔལ་བཟང་པོ་ཞེས་སྙན་པའི་བདན་དཀར་པོ་ས་གསུམ་ན་གཡོ་བ་དེ་ཉིད་

[002A]༄༅། །ཀྱིས་རྒྱལ་བའི་གསུང་རབ་ཀྱི་དྲང་བ་དང་ངེས་པའི་དོན་རྣམ་པར་འབྱེད་པའི་བསྟན་བཅོས་ལེགས་པར་བཤད་པའི་སྙིང་པོ་ཞེས་བྱ་བ་འདི་མཛད། དེས་ན་འདི་འཆད་པ་ལ་གསུམ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་
འགོད་པ། བཤད་པ་མཐར་ཕྱིན་པའི་བྱ་བའོ། །དང་པོ་ལ་གཉིས། མཆོད་པར་བརྗོད་པ་དང། བཤད་པར་དམ་བཅས་ཏེ་མཉན་པར་བསྐུལ་བའོ། །དང་པོ་ལ་གཉིས། བསྟན་བཅོས་གཞན་གྱི་འགྱུར་ཕྱག་དང་མཐུན་པས་མཆོད་པར་བརྗོད་པ་དང་
བསྟན་བཅོས་ལུས་ཀྱིས་མཆོད་པར་བརྗོད་པའོ། །དང་པོ་ནི། ན་མོ་གུ་རུ་མཉྫུ་གྷོ་ཥཱ་ཡ། ཞེས་པ་སྟེ། དེ་ཡང་ན་མོ་ཞེས་པ་འདུད་པའམ་ཕྱག་འཚལ་ཞེས་པའོ། །གུ་རུ་ནི་བླ་མ། མཉྫུ་གྷོ་ཥཱ་ནི་འཇམ་དབྱངས་དང། ཡ་ཞེས་པ་ཆེད་དམ་ལའི་དོན་ནོ།།
དེ་ལྟར་ན་བླ་མ་འཇམ་པའི་དབྱངས་ལ་ཕྱག་འཚལ་ལོ། །ཞེས་པ་སྟེ་དེ་ཡང་བསྟན་བཅོས་འདི་དབུ་སེམས་སོ་སོའི་དྲང་ངེས་ཀྱི་ཁྱད་པར་ཕྱེ་སྟེ་དངོས་པོའི་དེ་ཁོ་ན་ཉིད་གཏན་ལ་འབབས་པའི་བསྟན་བཅོས་ཡིན་ཞིང། མངོན་པའི་སྡེ་སྣོད་དུ་གཏོགས་
པས་འཇམ་དབྱངས་ལ་ཕྱག་འཚལ་བ་བཀས་བཅད་པ་དང་མཐུན་པའི་ཆེད་དུ་མཛད་པའོ། །གཞན་ཡང་འཇམ་དབྱངས་རྗེ་རང་ཉིད་ཀྱི་ལྷག་པའི་ལྷ་ཡིན་པས་བསྟན་བཅོས་རྩོམ་པ་ཕལ་ཆེར་ལ་དེ་ལྟར་འབྱུང་ཞིང། ཁྱད་པར་དུ་ཡང་
འཇམ་མགོན་བླ་མའི་དྲིན་གྱིས་ལེགས་མཐོང་ནས། །ཞེས་འཇམ་དབྱངས་ཀྱིས་བཀའ་དྲིན་ལ་བརྟེན་ནས་དྲང་ངེས་ཀྱི་དགོངས་པ་ཕྱིན་ཅི་མ་ལོག་པར་རྟོགས་ཞེས་གསུངས་པས། བསྟན་བཅོས་འདིའི་ཐོག་མར་བཀོད་པ་ཡིན་ནམ་སྙམ་མོ། །

[002B] སྟོན་པ་ལ་མཆོད་པར་བརྗོད་པ་དང། བསྟན་འཛིན་ལ་མཆོད་པར་བརྗོད་པའོ། །དང་པོ་ནི། བདེ་འབྱུང་སྤྲིན་ལ་ཞོན་དང་ཞེས་སོགས་ཀྱིས་འཆད། དོན་ནི་ཕྱག་འཚལ་ཞེས་པ་གཞིར་དྲངས། གང་གིས་ན་བློ་བཟང་གྲགས་པས་སོ། །
དུས་ནི་བསྟན་བཅོས་རྩོམ་པའི་ཐོག་མར། གང་ལ་ན་ཐུབ་དབང་ལྷ་ཡི་ལྷ་ལའོ། །འོ་ན་ཐུབ་པའི་དབང་པོ་ལ་ལྷ་ཡི་ལྷ་ཞེས་བརྗོད་པའི་རྒྱུ་མཚན་གང་སྙམ་ན། དེའི་རྒྱུ་མཚན་ཡོད་དེ། སྲིད་པ་གསུམ་ན་སྟོབས་ཀྱིས་དྲེགས་པའི་ང་རོ་ཆེས་ཆེར་སྒྲོགས་
པའི་རློམ་པས་ཏེ་ང་རྒྱལ་གྱིས་འགྱིང་བར་བྱེད་པའི་དབང་ཕྱུག་དང་བརྒྱ་བྱིན་དང་ཚངས་པ་དང། དགའ་རབ་དབང་ཕྱུག་དང་ཁྱབ་འཇུག་ལ་སོགས་པ་ལྷ་ཡིན་ལ། དེ་རྣམས་ཀྱིས་ཀྱང་བཅོམ་ལྡན་འདས་གང་གི་སྐུ་མཐོང་བའི་མདོ་ལ་སྟེ་དེ་མ་ཐག་ཏུ་ཉི་མས་
མེ་ཁྱེར་བཞིན་དུ་དེ་ཐམས་ཅད་ཟིལ་ཀྱིས་གནོན་པར་མཛད་པར་གྱུར་པའི་ཚེ། ལྷ་དེ་རྣམས་ཀྱིས་མཛེས་པའི་ཅོད་པན་ཏེ་སྤྱི་བོས་བཅོམ་ལྡན་འདས་གང་གི་ཞབས་པད་གུས་པས་བསྟེན་པར་བྱེད་པས་ན་དེ་ལྟར་བརྗོད་པའི་ཕྱིར། འོ་ན་ལྷ་དེ་རྣམས་
གང་ཞེ་ན། དབང་ཕྱུག་ལ་བདེ་འབྱུང་ཞེས་བྱ་སྟེ། མཆོག་ཏུ་དགའ་བའི་གཟུགས་འཆང་བས་སྐྱེ་བོ་གཞན་གྱིས་མཐོང་ན་ཡིད་ལ་བདེ་བ་འབྱུང་བས་དེ་ལྟར་བརྗོད་པའི་ཕྱིར། བརྒྱ་བྱིན་ལ་སྤྲིན་ལ་ཞོན་ཞེས་བྱ་སྟེ་སྤྲིན་དང་འདྲ་བའི་གླང་པོ་ཆེ་རབ་བརྟན་
བཞོན་པར་ཡོད་པས་དེ་ལྟར་བརྗོད་པའི་ཕྱིར། ཚངས་པ་ལ་གསེར་གྱི་མངལ་ཞེས་བྱ་སྟེ་གྲངས་ཅན་བའི་གཞུང་ལས། གསེར་གྱི་མདོག་ཅན་རབ་མཛེས་པའི། །སྒོ་ང་ཆུ་ལས་འཁྲུངས་གྱུར་ཏེ། །ཞེས་ཚངས་པ་གསེར་གྱི་སྒོ་ང་ལས་སྐྱེས་པར་བཤད་པས་དེ་
ལྟར་བརྗོད་པའི་ཕྱིར། དགའ་རབ་དབང་ཕྱུག་ལ་ལུས་མེད་བདག་པོ་ཞེས་བྱ་སྟེ། དབང་ཕྱུག་ལྷ་མོ་ཨུ་མས་མཆོད་ཅིང་དཀའ་ཐུབ་ལ་གནས་པས་ན། དགའ་རབ་དབང་ཕྱུག་གིས་མདའ་ལྔ་འཕངས་པས། དབང་ཕྱུག་གི་དཀའ་ཐུབ་ཉམས་པས་ན་དེས་རིག་

[003A]༄༅། །སྟེ་མིག་གསུམ་ལས་མེ་སྦར་ཏེ་དགའ་རབ་དབང་ཕྱུག་བསྲེག་ཏེ་ལུས་མེད་པར་བྱས། ཞེས་མངོན་བརྗོད་ལས་འབྱུང་བས་དེ་ལྟར་བརྗོད་བའི་ཕྱིར། ཁྱབ་འཇུག་ལ་ཐ་གུའི་ལྟོ་ཞེས་བྱ་སྟེ། བྱིས་པའི་དུས་སུ་ཐ་གུས་ལྟོ་བ་བཅིངས་པར་གྲགས་
པས་དེ་ལྟར་བརྗོད་པའི་ཕྱིར། སོགས་ཁོངས་ནས་ཚོགས་བདག་དང། གཞོན་ནུ་གདོང་དྲུག་དང། ཉི་མ་དང་ཟླ་བ་སོགས་འདོན་ནོ། །གཉིས་པ་ལ་གསུམ་སྲས་ཀྱི་ཐུ་བོ་གཉིས་ལ་མཆོད་པར་བརྗོད་པ། ཤིང་རྟའི་སྲོལ་འབྱེད་གཉིས་ལ་མཆོད་པར་བརྗོད་པ། ཤིང་
རྟའི་སྲོལ་འཛིན་རྣམས་ལ་མཆོད་པར་བརྗོད་པའོ། །དང་པོ་ནི། མཁྱེན་བརྩེའི་གཏིང་མཐའ་ཤིན་ཏུ་དཔག་པར་དཀའ། ཞེས་སོགས་ཀྱིས་འཆད། དོན་ནི། གུས་ཕྱག་འཚལ། གང་ལན་རྗེ་བཙུན་འཇམ་པའི་དབྱངས་དང་རྒྱལ་ཚབ་བྱམས་མགོན་གཉིས་ལའོ། །འོ་
ན་དེ་གཉིས་ཡོན་ཏན་ཇི་ལྟ་བུ་དང་ལྡན་ཞེ་ན། དེ་གཉིས་རྒྱ་མཚོ་ཆེན་པོ་དང་ཆོས་མཚུངས་པ་གསུམ་གྱི་ཡོན་ཏན་དང་ལྡན་ཏེ། རྒྱ་མཚོ་ཆེན་པོའི་གཏིང་དཔག་དཀའ་བ་དེ་བཞིན་དུ། དེ་གཉིས་ཀྱི་མཁྱེན་བརྩེ་དེས་ཀྱང་ཡུལ་འདི་ཙམ་ཞིག་རྟོགས་ལ་འདི་ཕན་
ཆད་མ་རྟོགས་ཞེས་པའི་མཐའ་དང་སེམས་ཅན་འདི་ཙམ་ཞིག་གི་དོན་དུས་འདི་ཙམ་ཞིག་མཛད། དེ་ཕན་ཆད་དུ་མི་མཛད་ཅེས་པའི་གཏིང་དཔག་པར་དཀའ་ཞིང། རྒྱ་མཚོ་ཆེན་པོ་ལས་རྦ་རླབས་ཆལ་ཆིལ་གཡོ་བ་དེ་བཞིན་དུ། དེ་གཉིས་ཀྱིས་ཀྱང་བྱང་ཆུབ་
ཀྱི་ཕྱིར་དུ་སྦྱིན་སོགས་སྤྱོད་པའི་རྦ་རླབས་ཆེན་པོ་ཆལ་ཆིལ་དུ་གཡོ་ཞིང། རྒྱ་མཚོ་ཆེན་པོ་དེ་རིན་པོ་ཆེ་རྣམས་ཀྱི་གཏེར་རམ་འབྱུང་གནས་ཡིན་པ་བཞིན་དུ། དེ་གཉིས་ཀྱང་ལེགས་པར་བཤད་པ་ཐམས་ཅད་ཀྱི་གཏེར་རམ་འབྱུང་ཁུངས་ཡིན་པའི་ཕྱིར། གཉིས་
པ་ནི། བདེ་གཤེགས་གསུང་རབ་ཚུལ་གཉིས་ཤིང་རྟའི་སྲོལ། །ཞེས་སོགས་ཀྱིས་འཆད། དོན་ནི་ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ཆོས་ཅན། བློ་བཟང་གྲགས་པས་བསྟན་བཅོས་འདི་རྩོམ་པའི་ཐོག་མར་ཁྱོད་གཉིས་ཀྱི་ཞབས་ལ་སྤྱི་བོས་

[003B] ཁྱོད་གཉིས་ཀྱིས་བདེ་བར་གཤེགས་པའི་གསུང་རབ་འཁོར་ལོ་གསུམ་ལ་དྲང་ངེས་འབྱེད་པའི་ཚུལ་དབུ་སེམས་གཉིས་ཀྱི་ལུགས་ཀྱི་ཤིང་རྟའི་སྲོལ་ལེགས་པར་ཕྱེ་བའི་སྒོ་ནས་རྒྱལ་བའི་ལུང་གི་བསྟན་པའི་མཆོག་ཐེག་ཆེན་གྱི་བསྟན་པས་འོགས་
སྟེངས་བླའི་སྲིད་པ་གསུམ་ན་ཡོད་པའི་རྣམ་གྲོལ་དོན་གཉེར་གྱི་འགྲོ་བ་རྣམས་ཀྱི་རྣ་བའི་ལམ་ན་ཉི་མ་ལྟར་གསལ་བར་མཛད་པས་ཤིན་ཏུ་བཀའ་དྲིན་ཆེ་བ་ཡིན་པའི་ཕྱིར། གསུམ་པ་ནི། ཤིང་རྟ་ཆེན་པོའི་ཞེས་སོགས་ཀྱིས་འཆད། དོན་ནི་འཕགས་པ་ལྷ་དང། སློབ་དཔོན་དཔའ་བོ་
དང། སངས་རྒྱས་བསྐྱངས་དང་ལེགས་ལྡན་འབྱེད་དང། དཔལ་ལྡན་ཟླ་བ་གྲགས་པའི་ཞབས་ལ་སོགས་པ་ཀླུ་སྒྲུབ་ཀྱི་རྗེས་འབྲང་རྣམས་དང། དབྱིག་གཉེན་ཞབས་དང། བློ་གྲོས་བརྟན་པ་དང། ཕྱོགས་ཀྱི་གླང་པོ་དང། དཔལ་ཆོས་ཀྱི་གྲགས་པའི་ཞབས་ལ་སོགས་པ་ཐོགས་མེད་ཀྱི་
རྗེས་འབྲང་འཛམ་གླིང་མཛེས་པར་བྱེད་པའི་རྒྱན། ཐུབ་བསྟན་བཤད་སྒྲུབ་ཀྱི་སྒོ་ནས་མི་ནུབ་པའི་རྒྱལ་མཚན་འཛིན་པའི་མཆོག་ཏུ་གྱུར་པའི་མཁས་པའི་དབང་པོ་རྣམས་ཆོས་ཅན། བློ་བཟང་གྲགས་པས་བསྟན་བཅོས་འདི་རྩོམ་པའི་ཐོག་མར་ཁྱོད་རྣམས་ལ་གུས་པས་འདུད་པའི་རྒྱུ་
མཚན་ཡོད་དེ། ཁྱོད་རྣམས་གོང་དུ་བཤད་པའི་ཤིང་རྟ་ཆེན་པོའི་སྲོལ་འབྱེད་གཉིས་ཀྱི་ལུགས་སོ་སོར་ལེགས་པར་བཟུང་ནས། འཛམ་བུ་གླིང་གི་བློ་གསལ་བྱེ་བ་སྟེ་གྲངས་མེད་པའི་གསུང་རབ་ཀྱི་དོན་ཕྱིན་ཅི་མ་ལོག་པར་རྟོགས་པའི་ཤེས་རབ་ཀྱི་མིག་འབྱེད་པར་བྱེད་པའི་མཁས་
མཆོག་ཡིན་པའི་ཕྱིར། གཉིས་པ་བཤད་པར་དམ་བཅས་ཏེ་མཉན་པར་བསྐུལ་བ་ལ་གཉིས། བསྟན་བཅོས་ཀྱི་ཆེ་བ་བསྟན་ཏེ་བཤད་པར་དམ་བཅའ་བ་དང། བློ་གྲོས་དང་ལྡན་ཞིང་དོན་དུ་གཉེར་བའི་ཉན་པ་པོ་ལ་མཉན་པར་བསྐུལ་བའོ། །དང་པོ་ནི། གཟུང་ལུགས་ཞེས་སོགས་
ཀྱིས་འཆད། དོན་ནི་རྗེ་བཙུན་བློ་བཟང་གྲགས་པ་ཆོས་ཅན། དྲང་ངེས་རྣམ་པར་འབྱེད་པའི་བསྟན་བཅོས་འདི་དག་གིས་བཤད་པར་བྱའོ་ཞེས་དམ་བཅའ་བའི་རྒྱུ་མཚན་ཡོད་དེ། ཤིང་རྟ་ཆེན་པོའི་ལུགས་གཉིས་ཀྱིས་འཁོར་ལོ་གསུམ་ལ་དྲང་ངེས་འབྱེད་ཚུལ་མི་འདྲ་

[004A]༄༅། །བའི་གནས་སམ་ཁྱད་པར་དེ་ནི་གཞུང་ལུགས་མང་དུ་ཐོས་ཤིང། རིགས་པའི་ལམ་དུའང་ངལ་བ་མང་དུ་བསྟེན་པ་དང། ནང་གི་མངོན་པར་རྟོགས་པའི་ཡོན་ཏན་གྱི་ཚོགས་ཀྱིས་ཡིད་མི་དམན་ཤིང་ཕྱུག་པའི་གངས་རིའི་ཁྲོད་ཀྱི་མཁས་གྲུབ་དུ་མས་ཀྱང་འབད་
པ་ཅི་ཙམ་བྱས་ཀྱང་རྟོགས་པར་མ་གྱུར་ཅིང་རང་ཉིད་ཀྱིས་བླ་མ་མགོན་པོ་འཇམ་དབྱངས་ཀྱི་བཀའ་དྲིན་གྱིས་ལེགས་པར་མཐོང་བ་སྟེ་རྟོགས་པ་དང། དགོས་པ་རྙེད་པ་དང་གྲགས་པ་སྒྲུབ་པ་ལྟ་བུ་མིན་པ་ཤིན་ཏུ་རྟོགས་དཀའ་བའི་དྲང་ངེས་ཀྱི་ཁྱད་པར་འདི་གདུལ་བྱ་རྣམས་ཀྱིས་
རྟོགས་ན་ཅི་མ་རུང་སྙམ་པའི་ཤིན་ཏུ་བརྩེ་བའི་བསམ་པས་ཀུན་ནས་བསླང་སྟེ་རྩོམ་པ་ཡིན་པའི་ཕྱིར། ཁ་ཅིག་གཞུང་ལུགས་མང་དུ་ཐོས་པ་བུ་སྟོན་དང། །རིགས་པའི་ལམ་དུ་ངལ་བ་མང་དུ་བསྟེན་པ་ཆ་པ་ཞེས་སོ་སོར་འཆད་མོད། ཡོན་ཏན་གསུམ་ག་དང་ལྡན་པའི་མཁས་
པ་དུ་མས་ཀྱང་འབད་ཀྱང་མ་རྟོགས་ན། ཡོན་ཏན་རེ་རེ་དང་ལྡན་པ་ཙམ་གྱིས་རྟོགས་མི་ནུས་པ་ལྟ་སྨོས་ཀྱང་ཅི་དགོས་ཞེས་པའི་དོན་ཡིན་ནམ་སྙམ་མོ། །གཉིས་པ་ནི། བསྟན་པའི་ཞེས་སོགས་ཀྱིས་འཆད། དོན་ནི་ལུང་གི་བསྟན་པའི་དེ་ཉིད་དེ། གནས་ཚུལ་དྲང་ངེས་ལ་སོགས་པའི་ཁྱད་
པར་ཕྱིན་ཅི་མ་ལོག་པར་རྟོགས་པར་འདོད་ཅིང། རང་ཉིད་ཀྱིས་ཇི་ལྟར་རྟོགས་པའི་རྣམ་དཔྱོད་ཀྱིས་གདུལ་བྱ་གཞན་ལ་སྨྲ་བ་ལ་འགྲན་ཟླ་མེད་པར་འདོད་པའི་གདུལ་བྱ་རྣམས་ལ་བསྟན་བཅོས་འདི་གུས་པས་ཉོན་ཅིག་ཅེས་མཉན་པར་བསྐུལ་རིགས་ཏེ། དེ་ལྟ་བུའི་སྨྲ་བ་ཟླ་མེད་དུ་
བྱེད་པ་ལ་བསྟན་བཅོས་འདི་ནས་བཤད་པ་ལྟར་རྟོགས་ནས་སྨྲ་བ་ཞིག་དགོས་པའི་ཕྱིར། གཉིས་པ་བཤད་པ་ཉིད་ཉེ་བར་འགོད་པ་ལ་གཉིས། དྲང་ངེས་ཀྱི་ཁྱད་པར་རིགས་པ་རྣམ་དག་གིས་གཏན་ལ་འབེབས་དགོས་པར་བསྟན་པ་དང། དེ་ལྟར་གཏན་ལ་འབེབས་པའི་ཚུལ་
ལོ། །དང་པོ་ལ་གཉིས། མདོའི་དྲང་ངེས་འབྱེད་དགོས་ཤིང་ལུང་ཙམ་གྱིས་འབྱེད་མི་ནུས་པ་དང། དས་ན་རིགས་པས་དྲང་ངེས་འབྱེད་དགོས་པའོ། །དང་པོ་ལ་གཉིས། སྤྱིར་དྲང་ངེས་འབྱེད་དགོས་ཚུལ་དང། ལུང་ཙམ་གྱིས་འབྱེད་མི་ནུས་པའི་ཚུལ་ལོ། །དང་པོ་ནི། ཇི་སྐད་དུ་

[004B] རག་ལས་ཤིང་ཞེས་པའི་བར་གྱིས་འཆད། དོན་ནི། རྣམ་གྲོལ་དོན་དུ་གཉེར་བའི་རྣམ་དཔྱོད་དང་ལྡན་པ་དག་གིས་ཆོས་རྣམས་ཀྱི་དེ་ཁོ་ན་ཉིད་ཇི་ལྟར་ཡིན་ཁོང་དུ་ཆུད་པའི་ཐབས་ལ་འབད་དགོས་ཏེ། ཆོས་རྣམས་ཀྱི་དེ་བཞིན་ཉིད་ནི་ཤིན་ཏུ་རྟོགས་པར་དཀའ་
བ་དང། དེ་མ་རྟོགས་ན་འཁོར་བ་ལས་མི་གྲོལ་བ་སྟེ། གྲོལ་མི་ནུས་པར་གཟིགས་ནས་ཐུགས་རྗེ་ཅན་བདག་ཅག་གི་སྟོན་པས་སྦྱིན་སོགས་ཐབས་ཀྱི་ཚུལ་དང་རྟེན་འབྲེལ་དང་གཅིག་དུ་སོགས་པའི་རིགས་པའི་སྒོ་དུ་མ་ཞིག་གིས་གདུལ་བྱ་རྣམས་དེ་ཁོ་ན་ཉིད་ཁོང་དུ་ཆུད་
པ་ལ་འཛུད་པར་གསུངས་པ་དེའི་ཕྱིར། གང་དུ་གསུངས་ན་ཡུལ་འཁོར་སྐྱོང་གི་ཞུས་པ་ལས། སྟོད་པ་ཞི་པ་སྐྱེ་བ་མེད་པའི་ཚུལ། །ཞེས་སོགས་ཀྱིས་འཆད། མདོ་དེའི་དོན་ནི། ཆོས་རྣམས་ཀྱི་ངོ་བོ་བདེན་པས་སྟོང་པ། རྒྱུ་བདེན་པར་གྲུབ་པའི་མཚན་མ་ཞི་བ། འབྲས་བུ་བདེན་
པའི་སྐྱེ་བ་མེད་པའི་ཚུལ་ཏེ། མདོར་ན་ཆོས་རྣམས་ཀྱི་ཡིན་ལུགས་ཀྱི་དེ་ཁོ་ན་ཉིད་མི་ཤེས་པས་ཏེ་གནས་ཚུལ་དེ་ལ་རྨོངས་པའི་མ་རིག་པའི་དབང་གིས་ནི་འགྲོ་བ་རྣམས་འཁོར་བར་འཁྱམས་པར་གྱུར་པ་ཡིན་ལ། འགྲོ་བ་དེ་དག་འཁོར་བ་ལས་གྲོལ་བར་བྱ་བའི་ཕྱིར་དུ། སེམས་
ཅན་ཐམས་ཅད་ལ་བུ་གཅིག་པ་ལྟ་བུའི་ཐུགས་རྗེ་མངའ་བའི་སྟོན་པས་ཐབས་ཀྱི་ཚུལ་དང། རིགས་པའི་རྣམ་གྲངས་བརྒྱ་ཕྲག་དག་སྟེ། གྲངས་མེད་པ་དག་གི་སྒོ་ནས་ནི། གདུལ་བྱ་དེ་ཁོ་ན་ཉིད་ཁོང་དུ་ཆུད་པ་ལ་འཛུད་པར་མཛད་ཅེས་པའི་དོན་ནོ། །སྟོང་ཉིད་ཕྱིན་ཅི་མ་ལོག་པར་རྟོགས་
པ་དེ་ཡང་རྒྱལ་བའི་གསུང་རབ་ཀྱི་དྲང་བ་དང་ངེས་པའི་དོན་རྣམ་པར་འབྱེད་པ་ལ་རབ་ལས་པ་སྟེ་ངེས་དོན་གྱི་གསུང་རབ་ཟབ་མོ་ཞིག་གི་རྗེས་སུ་མ་འབྲངས་པར་དྲང་བའི་དོན་གྱི་གསུང་རབ་ཙམ་ལ་བརྟེན་ནས། དེ་ཁོ་ན་ཉིད་རྟོགས་མི་ནུས་པས་ངེས་དོན་གྱི་གསུང་རབ་ཅིག་ལ་
བརྟེན་དགོས་ལ། དེ་ལ་ངེས་དོན་གྱི་གསུང་རབ་ངོས་ཟིན་དགོས་ལ། དེ་ངོས་ཟིན་པ་གསུང་རབ་ཀྱི་དྲང་ངེས་ཚུལ་བཞིན་དུ་འབྱེད་པ་ལ་རག་ལས་པའི་ཕྱིར། འདིར་འཁོར་བ་ལས་གྲོལ་བ་ལ་སྟོང་ཉིད་ངེས་པར་རྟོགས་དགོས་པར་བཤད་པ་མི་འཐད་དེ། འདིར་དབུ་སེམས་

[005A]༄༅། །མཐའ་དག་གི་གྲུབ་མཐའ་གཙོ་བོར་གཏན་ལ་འབེབས་ཤིང། རང་རྒྱུད་པ་དང་སེམས་ཙམ་པས་དེ་ལྟར་ཁས་མི་ལེན་པའི་ཕྱིར་ཞེ་ན་སྐྱོན་མེད་དེ། གཞུང་འདིའི་མཐར་ཐུག་གི་དགོངས་པ་ཐལ་འགྱུར་དུ་གནས་པའི་ཕྱིར་ཏེ། འདིར་སེམས་ཙམ་པ་དང་
རང་རྒྱུད་པའི་ལུགས་འཆད་པའི་སྐབས་སུ་ལུགས་འདིར་སེམས་སོ། །ཞེས་དང། འདིར་འདོད་དོ། །ཞེས་གསུངས་པ་ལ་རྒྱུ་མཚན་ཡོད་པའི་ཕྱིར། གཉིས་པ་ལ་གཉིས། ལུང་ཙམ་གྱིས་ནུས་པ་ལ་གནོད་བྱེད་དང་མི་ནུས་པའི་སྒྲུབ་བྱེད་དོ། །དང་པོ་ལ་གཉིས། ལུང་ཙམ་གྱིས་
ནུས་ན་ལུང་དོན་འཆད་མི་དགོས་པར་ཐལ་བ་དང། འགལ་པ་ལ་མི་འཁྲུལ་བ་ཡོད་པར་ཐལ་བའོ། །དང་པོ་ནི། དེ་གཉིས་ཞེས་པ་ནས། འགྱུར་པའི་ཕྱིར་དང། ཞེས་པའི་བར་གྱིས་འཆད། དོན་ནི། དྲང་བ་དང་ངེས་པའི་དོན་དེ་གཉིས་རྣམ་པར་འབྱེད་པ་ཡང་འདི་ནི་དྲང་པའི་དོན་
གྱི་མདོ་ཡིན་ནོ། །འདི་ནི་ངེས་པའི་དོན་གྱི་མདོ་ཡིན་ནོ། །ཞེས་གསུངས་པའི་ལུང་ཙམ་གྱིས་ནུས་པ་མ་ཡིན་ཏེ། དེ་ལས་གཞན་དུ་ལུང་ཙམ་གྱིས་དྲང་ངེས་འབྱེད་ནུས་ན་ཤིང་རྟ་ཆེན་པོ་དག་གིས་དྲང་ངེས་འབྱེད་པའི་དགོངས་འགྲེལ་བརྩམས་པ་དོན་མེད་དུ་འགྱུར་པའི་ཕྱིར་
གཉིས་པ་ནི། གསུང་རབ་ཅེས་པ་ནས། ཕྱིར་དང། ཞེས་པའི་བར་གྱིས་འཆད། དོན་ནི་གཞན་ཡང་དྲང་དོན་ཀྱི་མདོ་དང་ངེས་དོན་གྱི་མདོའི་གཞི་མཐུན་ཡོད་པར་ཐལ། ལུང་ལས་དྲང་དོན་གྱི་མདོར་གསུང་ན་དྲང་དོན་གྱི་མདོ་ཡིན་པས་ཁྱབ། ལུང་ལས་ངེས་དོན་གྱི་མདོར་གསུངས་
ན་ངེས་དོན་གྱི་མདོ་ཡིན་པས་ཁྱབ་པའི་ཕྱིར། རྟགས་ཁས། ཁྱབ་སྟེ། གསུང་རབ་ལས་མདོ་གཅིག་ལ་ཡང་དྲང་ངེས་ཀྱི་འཇོག་ཚུལ་མི་མཐུན་པ་དུ་མ་གསུངས་པ་ཡོད་པའི་ཕྱིར། ཆོས་ཐམས་ཅད་བདེན་མེད་དུ་སྟོན་པའི་ཤེར་ཕྱིན་འབུམ་པ་ལྟ་བུ་དགོངས་འབྲེལ་ལས་དྲང་དོན་
གྱི་མདོར་གསུངས། བློ་གྲོས་མི་ཟད་པའི་མདོ་ལས་ངེས་སོན་གྱི་མདོར་གསུངས་པའི་ཕྱིར། གཉིས་པ་ནི། འདི་ནི་འདིའོ། །ཞེས་པ་ནས་ཕྱིར་རོ། །ཞེས་པའི་བར་གསུངས། དོན་ནི། ལུང་ལས་དྲང་ངེས་སུ་གསུངས་པ་ཙམ་གྱིས་དྲང་ངེས་ཀྱི་ཁྱད་པར་འཇོག་ནུས་པ་མ་ཡིན་ཏེ། དོན་འདི་

[005B] དེའི་ཚེ་སྤྱིར་དེ་ལྟར་མ་ཁྱབ་བས་ན་བྱེ་བྲག་དྲང་ངེས་ལ་ཡང་འདི་དྲང་དོན་གྱི་འདིའོ། །ཞེས་གསུངས་པ་ཙམ་གྱིས་ཀྱང་སྒྲུབ་པར་མི་ནུས་པའི་ཕྱིར། དོན་འདི་ནི་འདིའོ་ཞེས་གསུངས་པའི་ལུང་
ཙམ་གྱིས་དོན་དེ་དེ་ལྟར་ཡིན་པར་སྒྲུབ་མི་ནུས་ཏེ་དངོས་པོ་བདེན་གྲུབ་ཏུ་སྟོན་པའི་མདོ་ཡང་ཡོད། བདེན་མེད་དུ་སྟོན་པའི་མདོ་ཡང་ཡོད་པའི་ཕྱིར། གཉིས་པ་དེས་ན་རིགས་པས་དྲང་ངེས་འབྱེད་དགོས་པ་ལ་གཉིས། དངོས་ཀྱི་དོན་དང། ཤེས་བྱེད་ཀྱི་ཁུངས་སོ། །དང་པོ་ལ་
གཉིས། ཤིང་རྟ་ཆེན་པོའི་བསྟན་བཅོས་ཀྱི་རྗེས་སུ་འབྲངས་ཏེ་དྲང་ངེས་འབྱེད་དགོས་པ་དང། དེ་ལྟར་ཕྱེ་ནས་རིགས་པས་དྲང་ངེས་འབྱེད་པར་སྒྲུབ་པའོ། །དང་པོ་ནི། དེའི་ཕྱིར་ཞེས་པ་ནས། འཚོལ་ལ་དགོས་པས་ཞེས་པའི་བར་གསུངས། དོན་ནི་དེས་ན་དྲང་ངེས་འབྱེད་པ་དེ་ཡང་གསུང་རབ་ཀྱི་
དྲང་ངེས་འབྱེད་པར་ལུང་བསྟན་པའི་ཤིང་རྟ་ཆེན་པོ་དག་གིས་མདོའི་དྲང་ངེས་ཀྱི་དགོངས་པ་དཀྲལ་ཞིང། དེ་ཡང་ངེས་དོན་གྱི་གསུང་རབ་རྣམས་ཀྱི་སྒྲ་ཇི་བཞིན་པའི་དོན་ལས་དོན་གཞན་དུ་འདྲེན་པ་ལ་རིགས་པའི་གནོད་བྱེད་ཡོད་ལུགས་དང། དོན་དེ་ལས་གཞན་དུ་དྲང་དུ་མི་རུང་
བར་དོན་དེ་ཁོ་ནར་ངེས་པའི་སྒྲུབ་བྱེད་ཀྱི་རིགས་པས་ལེགས་པར་གཏན་ལ་ཕབ་པ་ཅིག་གི་རྗེས་སུ་འབྲངས་ནས་མདོའི་དྲང་ངེས་ཀྱི་དགོངས་པ་འཚོལ་དགོས་པ་ཡིན་ཏེ། མདོའི་དྲང་ངེས་འབྱེད་དགོས་ཤིང་ལུང་ཙམ་གྱིས་དྲང་ངེས་འབྱེད་མི་ནུས་པའི་ཕྱིར། གཉིས་པ་ནི། མཐར་གཏུགས་
ན། ཞེས་པ་ནས། ཕྱིར་རོ། །ཞེས་པའི་བར་གྱིས་འཆད། དོན་ནི་རྒྱལ་བའི་གསུང་རབ་ལ་དྲང་ངེས་འབྱེད་པ་དེ་ཡང་སྒྲུབ་བྱེད་མཐར་གཏུགས་ན་དྲི་མ་མེད་པའི་རིགས་པ་ཉིད་ཀྱིས་འབྱེད་དགོས་ཏེ། རིགས་པས་མི་འགྲིབ་ཅིང་རིགས་པ་དང་འགལ་བའི་གྲུབ་མཐའ་ཁས་ལེན་ན་དེ་འདྲ་
པའི་གྲུབ་མཐའ་སྨྲ་བ་བོད་ཚད་མའི་སྐྱེས་བུར་མི་རུང་བའི་ཕྱིར་དང་ ཆོས་རྣམས་ཀྱི་ཀུན་རྫོབ་དང་དོན་དམ་པའི་དངོས་པོའི་དེ་ཁོ་ན་ཉིད་དེའི་གནས་ཚུལ་ཀྱང་འཐད་པས་སྒྲུབ་པའི་རིགས་པའི་སྒྲུབ་བྱེད་དང་ལྡན་པའི་ཕྱིར་རོ། །གཉིས་པ་ནི། དོན་གྱི་དབང་ཞེས་པ་ནས། གསུངས་སོ། ཞེས་

[006A]༄༅། །པའི་བར་གྱིས་འཆད། དོན་ནི། ལུང་ཙམ་གྱིས་དྲང་ངེས་འབྱེད་མི་ནུས་ཤིང། རིགས་པས་དྲང་ངེས་འབྱེད་དགོས་པའི་དོན་གྱི་དབང་འདི་གཟིགས་ནས། བཅོམ་ལྡན་འདས་ཀྱིས་དགེ་སློང་དག་ཀཾ་ཆོས་ཀྱི་རྗེས་སུ་འབྲང་བའི་མཁས་པ་རྣམས་ཀྱིས་གསུང་རབ་ལ་
དཔྱོད་པའི་ཚེ་གསུང་རབ་དེས་གཞལ་བྱ་མངོན་གྱུར། ལྐོག་གྱུར། ཤིན་ཏུ་ལྐོག་གྱུར་གསུམ་སྟོན་པའི་ཆ་ལ་རིམ་པ་བཞིན་དུ་མངོན་སུམ། དངོས་སྟོབས་རྗེས་དཔག། ཡིད་ཆེས་རྗེས་དཔག་གསུམ་གྱིས་གནོད་པ་ཡོད་མེད་ལེགས་པར་བརྟགས་ལ། གནོད་པ་མ་མཐོང་བ་ན་པའི་བཀའ་
ལས་ཇི་ལྟར་བཤད་པ་བཞིན་ཉམས་སུ་བླང་བར་བྱ་ཡི། ང་ལ་གུས་པའི་ཕྱིར་ཏེ་རྒྱུ་མཚན་དུ་བྱས་ནས་བཤད་ཚད་སྒྲ་ཇི་བཞིན་པར་འཛིན་མི་རིགས་ཏེ། དཔེར་ན་གསེར་བརྟག་པའི་ཚེ་དང་པོར་མེས་བསྲེགས། དེ་རྗེས་བཅད། དེ་རྗེས་བརྡར་ནས་གསེར་ཡིན་པར་ཤེས་པ་ན་ནོར་གྱི་མཆོག་
ཏུ་འཛིན་པ་བཞིན་ནོ། །དེ་སྐད་དུ་ཡང་རིགས་ཐིགས་ཀྱི་ཕྱོགས་སྔ་མདོར་བསྡུས་སུ་ཀ་མ་ལ་ཤཱི་ལས། དེ་ལ་བསྲེག་པ་ནི་མངོན་སུམ་དང་ཆོས་མཐུན་པར་བསྟན་པའི་ཕྱིར་རོ། །བཅད་པ་ནི་རྗེས་སུ་དཔག་པ་དང་ཆོས་མཐུན་པར་བསྟན་པའི་ཕྱིར་རོ། །བརྡར་བ་ནི་ཡིད་ཆེས་པ་
དང་ཆོས་མཐུན་པར་བསྟན་པའི་ཕྱིར་རོ། །ཞེས་གསུངས་པའི་ཕྱིར། གཉིས་པ་དེ་ལྟར་གཏན་ལ་འབེབས་པའི་ཚུལ་ལ་གཉིས། མདོ་སྡེ་སོ་སོ་ལ་བརྟེན་པའི་ལུགས་གཉིས་སོ་སོར་བཤད་པ་དང། ལུགས་དེ་གཉིས་ལས་རང་ཉིད་གང་གི་རྗེས་སུ་འབྲང་བར་བསྟན་པའོ། །དང་པོ་ལ་གཉིས་
མདོ་སྡེ་དགོངས་འགྲེལ་ལ་བརྟེན་པའི་ཕྱོགས་དང། བློ་གྲོས་མི་ཟད་པའི་མདོ་ལ་བརྟེན་པའི་ཕྱོགས་སོ། །དང་པོ་ལ་གཉིས། མདོ་སྡེ་ནས་ཇི་སྐད་གསུངས་པ་འགོད་པ་དང། དེའི་དོན་ཤིང་རྟ་ཆེན་པོའི་རྣམས་ཀྱིས་ཇི་ལྟར་བཀྲལ་བའི་ཚུལ་ལོ། །དང་པོ་ལ་གཉིས། འཁོར་ལོ་དང་པོ་གཉིས་
ལ་འགལ་སྤོང་གི་དྲི་བ། འགལ་བ་དེ་སྤོང་གི་ལན་ནོ། །དང་པོ་ལ་གཉིས། དྲི་བའི་མདོ་འགོད་པ་དང། མདོའི་དོན་ཅུང་ཟད་བཤད་པའོ། །དང་པོ་ནི། སྤྱིར་མདོ་སྡེ་དགོངས་འགྲེལ་ལ་ལེའུ་བཅུ་ཡོད་དེ། གླིང་གཞིའི་ལེའུ། དོན་ཟབ་དགོངས་པ་ངེས་འགྲེལ་དང་ཚུལ་བཞིན་ཀུན་ཏུ་འདྲི་བ་གཉིས་

[006B] ཆོས་འཕགས་ཀྱི་དྲིས་ལན་གྱི་ལེའུ། བྱང་ཆུབ་སེམས་དཔའ་བློ་གྲོས་རྣམ་དག་གི་དྲིས་ལན་གྱི་ལེའུ། བློ་གྲོས་ཡངས་པའི་དྲིས་ལན་གྱི་ལེའུ། ཡོན་ཏན་འབྱུང་གནས་ཀྱི་དྲིས་ལན་གྱི་ལེའུ། དོན་དམ་ཡང་དག་འཕགས་ཀྱི་དྲིས་ལན་གྱི་ལེའུ། བྱམས་པས་ཞུས་པའི་
དྲིས་ལན་གྱི་ལེའུ། སྤྱན་རས་གཟིགས་ཀྱིས་ཞུས་པའི་དྲིས་ལན་གྱི་ལེའུ། འཇམ་དབྱངས་ཀྱིས་ཞུས་པའི་དྲིས་ལན་གྱི་ལེའུ་རྣམས་སུ་ཡོད་པའི་ཕྱིར། དེ་དག་ལས་དྲིས་ལན་དང་པོས་རྣམ་པར་རིག་པ་ཙམ་གྱི་དེ་ཁོ་ན་ཉིད་གཏན་ལ་འབེབས། དྲིས་ལན་གཉིས་པས་དོན་དམ་པ་རྟོག་གེའི་
བློས་ཇི་ལྟ་བ་བཞིན་དུ་བསམ་གྱིས་མི་ཁྱབ་པའི་ཚུལ་གཏན་ལ་འབེབས། དྲིས་ལན་གསུམ་པས་བདེན་གཉིས་ངོ་ཐ་དད་ཡིན་པ་དང་ཐ་དད་གཏན་མེད་ཀྱི་གཅིག་ཡིན་པ་ལ་རིགས་པའི་གནོད་བྱེད་བཞི་བཞི་བསྟན་ནས་བདེན་གཉིས་ངོ་བོ་གཅིག་ལ་ལྡོག་པ་ཐ་དད་དུ་འཛིན་པའི་ཚུལ་བཞི་
བསྟན། དྲིས་ལན་བཞི་པས་གཙོ་བོར་ཀུན་གཞིའི་རྣམ་ཤེས་གཏན་ལ་འབེབས། དྲིས་ལན་ལྔ་པས་གཙོ་བོར་མཚན་ཉིད་གསུམ་གྱི་རྣམ་གཞག་གཏན་ལ་འབེབས། དྲིས་ལན་དྲུག་པས་གསུང་རབ་ཀྱི་དྲང་ངེས་གཏན་ལ་འབེབས། དྲིས་ལན་བདུན་པས་ཞི་གནས་དང་ལྷག་མཐོང་གི་རྣམ་
གཞག་གཙོ་བོར་གཏན་ལ་འབེབས། དྲིས་ལན་བརྒྱད་པས་གཙོ་བོར་བྱང་སེམས་ཀྱི་ས་བཅུའི་རྣམ་གཞག་གཏན་ལ་འབེབས། དྲིས་ལན་དགུ་པས་འབྲས་བུ་སངས་རྒྱས་ཀྱིས་ཡེ་ཤེས་ཆོས་སྐུའི་རྣམ་གཞག་སོགས་གཙོ་བོར་གཏན་ལ་འབེབས་ལ། མདོར་ན་དྲིས་ལན་དགུ་བོ་དེས་སེམས་
ཙམ་པའི་ལུགས་ཀྱི་གཞི་ལམ་འབྲས་གསུམ་གྱི་རྣམ་གཞག་ཆ་ཚང་བར་གཏན་ལ་འབེབས་སོ། །ཞེས་ཤེས་པར་བྱ་སྟེ། ཐེག་བསྡུས་ལས། ཤེས་བྱའི་གནས་དང་མཚན་ཉིད་དེར་འཇུག་དང། །དེ་ཡི་གནས་དང་དེ་རབ་དབྱེ་བ་དང། །དེ་ཡི་གནས་དང་དེ་རབ་དབྱེ་བ་དང། །བསླབ་པ་གསུམ་དང་དེ་འབྲས་སྤངས་པ་དང། ཡེ་
ཤེས་ཐེག་པ་མཆོག་ཏུ་གྱུར་ཁྱད་འཕགས། །ཞེས་གསུངས་པ་དང་ཁོག་གཅིག་པར་སྣང་ངོ། །གོང་དུ་བཤད་ཟིན་པ་དེ་རྣམས་ཀྱི་ནང་ནས་འདིར་དོན་དམ་ཡང་དག་འཕགས་ཞུས་ཀྱི་ལེའུ་ལས། གསུང་རབ་གྱི་དྲང་ངེས་འབྱེད་པའི་ཚུལ་གསུངས་པ་རྣམས་འཆད་པ་ཡིན་ལ། དེ་ཡང་

[007A]༄༅། །ཐོག་མར་འདིར་དྲང་ངེས་ཀྱི་རྣམ་གཞག་འབྱེད་པ་ལ་གཉིས། མདོ་སྡེ་དགོངས་འགྲེལ་སྒྲ་ཇི་བཞིན་པ་ལ་བརྟེན་ནས་དྲང་ངེས་འབྱེད་པ་སེམས་ཙམ་པའི་ལུགས་ལ་དཔྱད་པ་དང། མདོ་དེ་ཉིད་སྒྲ་ཇི་བཞིན་པར་མི་བཞེད་ཀྱང་བློ་གྲོས་མི་ཟད་པའི་མདོ་ལ་སོགས་པ་
སྒྲ་ཇི་བཞིན་བ་ལ་བརྟེན་ནས་དྲང་ངེས་འབྱེད་པ་དབུ་མ་པའི་ལུགས་ལ་དཔྱད་པའོ། །དང་པོ་ནི། མདོ་སྡེ་ནས་ཇི་ལྟར་གསུངས་པ་འགོད་པ་དང། དེའི་དོན་ཇི་ལྟར་བཀྲལ་བའི་ཚུལ་ལོ། །དང་པོ་ལ་མདོ་སྡེའི་འགལ་སྤོང་གི་དྲི་བ། འགལ་བ་དེ་སྤོང་བའི་ལན། ངོ་བོ་ཉིད་གསུམ་གྱི་ངོ་བོ་ངོས་
བཟུང་བ། དེ་དག་གིས་གྲུབ་པའི་དོན་ཞུས་ཚུལ་ལོ། །དང་པོ་ནི། བཅོམ་ལྡན་འདས་ཀྱིས་རྣམ་གྲངས་དུ་མར་ཕུང་པོ་རྣམས་ཀྱི་རང་གི་མཚན་ཉིད་ཀྱང་བཀའ་སྩལ། ཞེས་པ་ནས་བཅོམ་ལྡན་འདས་ལ་བདག་ཡོངས་སུ་ཞུ་ལགས་སོ། །ཞེས་པའི་བར་གསུངས། འདིའི་སྐབས་སུ་དགག་གཞག་
སྤང་གསུམ་ལས། དང་པོ་ནི། ཁ་ཅིག། བྱང་ཆུབ་སེམས་དཔའ་དོན་དམ་ཡང་དག་འཕགས་ཀྱིས་མདོ་སྡེ་ལ་འགལ་སྤོང་གི་དྲི་བ་ཞུས་ཚུལ་ཡོད་དེ། བཅོམ་ལྡན་འདས་ཀྱིས་འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་རྣམས་རང་འཛིན་རྟོག་པའི་ཞེན་གཞིར་
རང་གི་མཚན་ཉིད་ཀྱིས་གྲུབ་པར་གསུངས། འཁོར་ལོ་བར་པར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པར་གསུངས་པ་གཉིས་སྒྲ་སོར་བཞག་ན་འགལ་ནའང། བཅོམ་ལྡན་འདས་ལ་འགལ་བ་མི་མངའ་
བས་འཁོར་ལོ་བར་བར་དེ་ལྟར་གསུངས་པ་དེ་གང་ལ་དགོངས་ནས་གསུངས་ཞེས་དངོས་སུ་ཞུས་ནས། འཁོར་ལོ་དང་པོར་དེ་ལྟར་གསུངས་པ་དེ་ཅི་ལ་དགོངས་ནས་གསུངས་ཞེས་དོན་གྱི་ཞུས་པ་ཡིན་གྱི། འཁོར་ལོ་དང་པོར་དེ་རྣམས་རང་གི་མཚན་ཉིད་ཀྱིས་གྲུབ་པར་གསུངས་པ་ལ་འགལ་སྤོང་
ཞུས་པ་མ་ཡིན་ནོ། །ཞེས་ཟེར་ན། འོ་ན། འདིར་བསྟན་འཁོར་ལོ་དང་པོར་གཟུགས་ནས་ཕྱད་ཕྱོགས་སོ་བདུན་གྱི་བར་གྱི་ཆོས་རྣམས་རང་གི་མཚན་ཉིད་ཀྱིས་གྲུབ་པར་དངོས་སུ་མ་གསུངས་ཤིང། དེ་རྣམས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་དངོས་སུ་གསུངས་པའི་

[007B] དམ་བཅའ་འཐད་པའི་ཕྱིར། འདོད་ན། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་མདོ་སྡེ་པ་དེས་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་མི་ལེན་ཅིང། དེ་རྣམས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་
ཀྱིས་གྲུབ་པར་ཁས་ལེན་པའི་ཁྱད་པར་འཐད་པར་ཐལ་ལོ། །འདོད་ན། དེས་དེ་རྣམས་རང་གི་མཚན་ཉིད་ཀྱིས་གྲུབ་པར་ཁས་མི་ལེན་པར་ཐལ་ལོ། །འདོད་མི་ནུས་ཏེ། དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར་ཏེ། དེས་སྤྱི་མཚན་རང་གི་མཚན་ཉིད་ཀྱིས་གྲུབ་པར་ཁས་
ལེན་པའི་ཕྱིར། མ་གྲུབ་ན་མདོ་སྡེ་པས་རང་གི་མཚན་ཉིད་ཀྱིས་གྲུབ་པ་དང་རང་མཚན་དོན་གཅིག་ཏུ་ཁས་ལེན་པར་ཐལ། མ་གྲུབ་པ་དེའི་ཕྱིར། འདོད་ན། དེས་ཆོས་ཁམས་རང་འཛིན་རྟོག་པའི་ཞེན་གཞིར་རང་མཚན་དུ་ཁས་ལེན་པར་ཐལ། དེས་དེ་དེའི་ཞེན་གཞིར་རང་གི་མཚན་ཉིད་ཀྱིས་གྲུབ་
པར་ཁས་ལེན་པའི་ཕྱིར། རྟགས་ཁས། འདོད་ན། དེས་ཆོས་ཁམས་དེར་དངོས་པོར་ཁས་ལེན་པར་ཐལ་ལོ། །འདོད་ན། དེས་དེ་དེར་དོན་དམ་པར་གྲུབ་པར་ཁས་ལེན་པར་ཐལ་ལོ། །འདོད་ན། དེས་དེ་དེར་དོན་དམ་པར་རྟོག་པའི་ཡུལ་དུ་ཁས་ལེན་པར་ཐལ་ལོ། །འདོད་ན། དེས་དེ་དོན་དམ་པར་བརྗོད་
བྱེད་ཀྱི་སྒྲའི་བརྗོད་བྱར་ཁས་ལེན་པར་ཐལ་ལོ། །འདོད་ན། བརྗོད་བྱ་ཉིད་ཕྱིར་དེ་དངོས་མིན། །ཞེས་གསུངས་པ་མི་འཐད་པར་ཐལ་ལོ། །ཁ་ཅིག། འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་བདེན་པར་གྲུབ་མཉམ་དུ་གསུངས་པ་དང། འཁོར་ལོ་བར་བར་ཆོས་
ཐམས་ཅད་རང་གི་མཚན་ཉིད་ཀྱིས་མ་གྲུབ་མཉམ་དུ་གསུངས་པ་གཉིས་སྒྲས་ཟིན་ལྟར་ན་འགལ་ནའང། བཅོམ་ལྡན་འདས་ལ་འགལ་བ་མེད་དགོས་པས་ཞེས་སོགས་འགལ་སྤོང་ཞུས་པ་ཡིན་ནོ། །ཞེས་ཟེར་ན། འོ་ན། འཁོར་ལོ་དང་པོར་ཆོས་ཁམས་དང་ཆོས་ཀྱི་སྐྱེ་མཆེད་སོགས་འདུས་
མ་བྱས་རྣམས་ཀྱང་བདེན་གྲུབ་ཏུ་དངོས་སུ་གསུངས་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་མདོ་སྡེ་པ་དེས་ཆོས་ཁམས་སོགས་འདུས་མ་བྱས་ཀྱི་ཆོས་རྣམས་བདེན་གྲུབ་ཏུ་ཁས་ལེན་པར་ཐལ། འདོད་པ་གང་ཞིག། མདོ་སྡེ་

[008A]༄༅། །བས་འཁོར་ལོ་དང་པོ་སྒྲ་ཇི་བཞིན་པར་ཁས་ལེན་པའི་ཕྱིར། འདོད་ན། མདོ་སྡེ་པས་སྤྱི་མཚན་བདེན་གྲུབ་ཏུ་ཁས་ལེན་པར་ཐལ་ལོ། །འདོད་ན། དེས་དེ་དོན་དམ་པར་དོན་བྱེད་ནུས་པར་ཁས་ལེན་པར་ཐལ་ལོ། །ཁྱབ་སྟེ། དོན་དམ་དོན་བྱེད་ནུས་པ་གང། །དེ་འདིར་དོན་དམ་
ཡོད་པ་ཡིན། །ཞེས་པའི་གཞུང་འདི་མདོ་སྡེ་པའི་རང་གཞུང་རྣམ་དག་ཡིན་བའི་ཕྱིར། གཞན་ཡང། འཁོར་ལོ་དང་པོས་ཆོས་ཁམས་སོགས་འདུས་མ་བྱས་ཀྱི་ཆོས་རྣམས་བདེན་གྲུབ་དུ་མ་བསྟན་པར་ཐལ། དེས་དེ་རྣམས་མདོ་སྡེ་པའི་འདོད་པ་ལྟར་གྱི་བདེན་པར་གྲུབ་པ་བཀག་བའི་ཕྱིར་ཏེ་
དྲང་ངེས་རྣམ་འབྱད་ལས། དང་པོར་ཝ་ར་ཎཱ་སིར་གང་ཟག་གི་བདག་མེད་གསུངས་ཤིང་ཕུང་པོ་ལ་སོགས་པའི་ཆོས་ལ་ཉུང་ཤས་ཤིག་མ་གཏོགས་པ་བདེན་པར་གྲུབ་པ་མ་བཀག་ཅིང་བདེན་པར་ཡོད་པ་མང་དུ་གསུངས་པའི་སྐོར་གཅིག་གོ། ཞེས་སོགས་གསུངས་པའི་ཕྱིར། ཁ་ཅིག་
འཁོར་ལོ་དང་པོར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་མཉམ་དུ་བཀའ་སྩལ། བར་པར་དེ་རྣམས་རང་གི་མཚན་ཉིད་ཀྱིས་མ་གྲུབ་མཉམ་དུ་བཀའ་སྩལ་པ་གཉིས་སྒྲས་ཟིན་ལྟར་ན་འགལ་ནའང་ཞེས་སོགས་ཟེར་ན། འོ་ན། འཁོར་ལོ་དང་
པོས་གཟུགས་ནས་རྣམ་མཁྱེན་གྱི་བར་གྱི་འགྲེས་རྐང་བརྒྱ་རྩ་བརྒྱད་ཀྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་གསུངས་པར་ཐལ། དམ་བཅའ་འཐད་པའི་ཕྱིར། འདོད་ན། འཁོར་ལོ་དང་པོས་སྤྱོད་པའི་ལམ་ཕར་ཕྱིན་དྲུག། ལྟ་བའི་ལམ་སྟོང་ཉིད་བཅོ་བརྒྱད། །འབྲས་བུའི་ལམ་
སྟོབས་བཅུ། མི་འཇིགས་པ་བཞི། སོ་སོར་ཡང་དག་པར་རིག་པ་བཞི། བྱམས་པ་ཆེན་པོ། སྙིང་རྗེ་ཆེན་པོ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། གང་ཟག་གི་ལམ། ལམ་གྱི་རྣམ་པ་ཤེས་པ་ཉིད། །རྣམ་པ་ཐམས་ཅད་མཁྱེན་པ་ཉིད་རྣམས་རང་གི་མཚན་ཉིད་ཀྱིས་གྲུབ་པར་གསུངས་
པར་ཐལ་ལོ། །འདོད་ན། འཁོར་ལོ་དང་པོས་བྱང་ཆུབ་སེམས་དཔའི་སྨོན་ལམ་དང། ས་དང་ཕ་རོལ་ཏུ་ཕྱིན་པའི་སྤྱོད་པ་རྣམས་ཀྱང་བསྟན་པར་ཐལ་ལོ། །འདོད་མི་ནུས་ཏེ། དེ་ཐེག་དམན་ཐུན་མོང་མ་ཡིན་པའི་སྡེ་སྣོད་ཡིན་པའི་ཕྱིར། ཁྱབ་སྟེ། རིན་ཆེན་ཕྲེང་བ་ལས། ཉན་ཐོས་ཐེག་པ་དེ་ལས་

[008B] །བྱང་ཆུབ་སེམས་དཔའི་སྨོན་ལམ་དང། །སྤྱོད་པ་ཡོངས་བསྡོམ་བཤད་དེས། །བྱང་ཆུབ་སེམས་དཔར་ག་ལ་འགྱུར། །ཞེས་དང། བྱང་ཆུབ་སྤྱོད་ལ་གནས་པའི་དོན། །མདོ་དེ་ལས་ནི་བཀའ་མ་སྩལ། །ཐེག་པ་ཆེ་ལས་བཀའ་སྩལ་པ། །དེའི་ཕྱིར་མཁས་པ་རྣམས་ཀྱིས་བཟུང། །ཞེས་
གསུངས་པའི་ཕྱིར། གཞན་ཡང། འཁོར་ལོ་དང་པོར་ཆོས་ཀྱི་བདག་མེད་ཕྲ་མོ་བསྟན་པར་ཐལ། དེ་ལས་སྟོང་ཉིད་བཅོ་བརྒྱད་བསྟན་པར་ཕྱིར། འདོད་ན། དེ་ཆོས་ཅན། ཁྱོད་ཀྱིས་དེ་མ་བསྟན་པར་ཐལ། ཁྱོད་ཐེག་དམན་ཐུན་མོང་མ་ཡིན་པའི་སྡེ་སྣོད་ཡིན་པའི་ཕྱིར། ཁྱབ་སྟེ། དྲང་ངེས་རྣམ་
འབྱེད་ལས། རྣལ་འབྱོར་སྤྱོད་པ་བ་དང་དབུ་མ་རང་རྒྱུད་པ་རྣམས་ཐེག་དམན་ཀྱི་སྡེ་སྣོད་ལས་ཆོས་ཀྱི་བདག་མེད་མ་བསྟན་ཤིང་ཞེས་གསུངས་པའི་ཕྱིར། གཞན་ཡང། འཁོར་ལོ་དང་པོས་གཟུགས་ནས་རྣམ་མཁྱེན་གྱི་བར་གྱི་འགྲེས་རྐང་བརྒྱ་རྩ་བརྒྱད་ཀྱི་ཆོས་རྣམས་རང་གི་མཚན་ཉིད་ཀྱིས་
གྲུབ་པར་བསྟན་པ་མ་ཡིན་པར་ཐལ། འགལ་སྤོང་གི་དྲི་བའི་སྐབས་སུ་མདོ་ལས་གཟུགས་ནས་བྱང་ཕྱོགས་སོ་བདུན་གྱི་བར་གྱི་འགྲེས་རྐང་བདུན་ལས་མང་བ་མ་གསུངས་པའི་ཕྱིར་དང། དྲང་ངེས་རྣམ་འབྱེད་ལས། དེ་དག་ནི་སྔར་འགལ་སྤོང་གི་དྲི་བའི་སྐབས་སུ་བཤད་པའི་གཟུགས་ཕུང་
ནས་ལམ་གྱི་ཡན་ལག་གི་པར་རེ་རེ་ལའང། ཞེས་གཟུགས་ཕུང་ནས་ལམ་གྱི་ཡན་ལག་གི་བར་ལས་མ་གསུངས་པའི་ཕྱིར། དེ་ལ་ཁོ་ན་རེ། འཁོར་ལོ་དང་པོས་གཟུགས་ནས་རྣམ་མཁྱེན་གྱིས་བར་གྱི་ཆོས་རྣམས་རང་གི་མཚན་ཉིད་ཀྱིས་གྲུབ་པར་བསྟན་པར་ཐལ། དེས་ཆོས་ཐམས་ཅད་
རང་གི་མཚན་ཉིད་ཀྱིས་གྲུབ་པར་བསྟན་པའི་ཕྱིར། ཟེར་ན་མ་ཁྱབ། ཁ་ཅིག་འཁོར་ལོ་དང་པོས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་མ་བསྟན་ཟེར་ན། དེས་དེ་ལྟར་བསྟན་པར་ཐལ། དེས་སྐྱེ་མཆེད་བཅུ་གཉིས་དེ་ལྟར་དངོས་སུ་བསྟན་པ་གང་ཞིག། སྐྱེ་མཆེད་བཅུ་གཉིས་ཀྱི་
ནང་དུ་ཆོས་ཐམས་ཅད་འདུས་པའི་ཕྱིར། བྱས་པ་ལ་ཁོ་ན་རེ། འཁོར་ལོ་དང་པོས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་བསྟན་པར་ཐལ། དེས་སྐྱེ་མཆེད་བཅུ་གཉིས་རང་གི་མཚན་ཉིད་ཀྱིས་གྲུབ་པར་བསྟན་པ་གང་ཞིག། སྐྱེ་མཆེད་

[009A]༄༅། །བཅུ་གཉིས་ཀྱི་ནང་དུ་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་འདུས་པའི་ཕྱིར། འཁོར་གསུམ་ཟེར་ན་མི་མཚུངས་ཏེ། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་མདོ་སྡེ་པ་དེས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་
ཉིད་ཀྱིས་གྲུབ་པར་ཁས་ལེན་པར་ཐལ། དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར། འདོད་ན། དེས་སྟོང་ཉིད་བཅོ་བརྒྱད་ཁས་ལེན་པར་ཐལ་ལོ། །འདོད་མི་ནུས་ཏེ། དེས་གཞི་གྲུབ་ན་ཆོས་བདག་ཡིན་པས་ཁྱབ་བ་ཁས་ལེན་པའི་ཕྱིར།། །།
གཉིས་པ་རང་ལུགས་ནི་བྱང་ཆུབ་སེམས་དཔའ་དོན་དམ་ཡང་དག་འཕགས་ཀྱིས་མདོ་སྡེ་ལ་འགལ་སྤོང་གི་དྲི་བ་ཞུས་པའི་ཚུལ་ཡོད་དེ། བཅོམ་ལྡན་འདས་ཀྱིས་འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་མཉམ་དུ་བཀའ་
སྩལ། འཁོར་ལོ་བར་པར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་མཉམ་དུ་བཀའ་སྩལ་པ་གཉིས་སྒྲས་ཟིན་ལྟར་ན་འགལ་ནའང། བཅོམ་ལྡན་འདས་ལ་འགལ་བ་མེད་དགོས་པས། འཁོར་ལོ་བར་པར་དེ་ལྟར་གསུངས་པ་ཅི་ལ་དགོངས་ནས་གསུངས་
ཞེས་དངོས་སུ་ཞུས་ནས། དང་པོར་དེ་ལྟར་གསུངས་པ་ཅི་ལ་དགོངས་ནས་གསུངས་པ་ཡིན་ཞེས་དོན་གྱིས་ཞུས་པའི་ཕྱིར། གསུམ་པ་རྩོད་པ་སྤོང་བ་ལ་ཁོ་ན་རེ། འདིར་བསྟན་འཁོར་ལོ་དང་པོས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་བསྟན་པར་ཐལ། འགལ་སྤོང་ཞུས་ཚུལ་དེ་འཐད་
པའི་ཕྱིར། འདོད་ན། དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་དངོས་སུ་བསྟན་པར་ཐལ། འདོད་པ་གང་ཞིག། དེས་དེ་ལྟར་ཤུགས་ལ་མ་བསྟན་པའི་ཕྱིར། འདོད་ན། དེ་གཟུགས་སོགས་འདུས་བྱས་ཀྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་དངོས་སུ་སྟོན་པའི་མདོ་ཡིན་
པར་ཐལ་ལོ། །འདོད་ན། སྒྲ་ཇི་བཞིན་པའི་མདོ་ཡིན་པར་ཐལ། འདོད་པ་གང་ཞིག། དེ་རྣམས་རང་གི་མཚན་ཉིད་ཀྱིས་གྲུབ་པའི་ཕྱིར་ཟེར་ན་མ་ཁྱབ། འདོད་ན། དེ་ངེས་དོན་གྱི་མདོ་ཡིན་པར་ཐལ་ལོ། །གཞན་ཡང། འཁོར་ལོ་དང་པོས་འདུས་མ་བྱས་ཀྱི་ཆོས་ཐམས་ཅད་རང་གི་མཚན་ཉིད་ཀྱིས་

[009B] དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་དངོས་སུ་བསྟན་པའི་ཕྱིར། འདོད་ན། འདིར་བསྟན་འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ལ་འདུས་མ་བྱས་ཀྱི་ཆོས་རྣམས་རང་གི་མཚན་ཉིད་ཀྱིས་གྲུབ་པར་དངོས་སུ་བསྟན་དགོས་པར་ཐལ་ལོ། །འདོད་མི་
ནུས་ཏེ། དེས་དེ་རང་གི་མཚན་ཉིད་ཀྱིས་མ་གྲུབ་པར་དངོས་སུ་རྟོགས་པའི་ཕྱིར་ཏེ། ཉན་ཐོས་སྡེ་པས་དེ་དེ་ལྟར་རྟོགས་པའི་ཕྱིར་ཏེ། དེས་སྤྱི་མཚན་དངོས་མེད་དུ་རྟོགས་པའི་ཕྱིར་ན་མ་ཁྱབ་ཡང། གཟུགས་སོགས་ཀྱི་ཆོས་རྣམས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་མཉམ་དུ་
དངོས་སུ་བསྟན་པའི་མདོ་ཡིན་ན། དེ་རྣམས་རང་གི་མཚན་ཉིད་ཀྱིས་གྲུབ་མཉམ་དུ་དངོས་སུ་བསྟན་པའི་མདོ་ཡིན་དགོས་པར་ཐལ། འདིར་བསྟན་འཁོར་ལོ་དང་པོ་དེ་དེ་རྣམས་རང་གི་མཚན་ཉིད་ཀྱིས་གྲུབ་མཉམ་དུ་དངོས་སུ་སྟོན་པའི་མདོ་ཡིན་པའི་ཕྱིར། འདོད་ན། དེ་རྣམས་དེའི་ཞེན་གཞིར་
རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་ཡིན་ན། དེ་རྣམས་རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་ཡིན་དགོས་པར་ཐལ། འདོད་པའི་ཕྱིར་ཟེར་ན་མ་ཁྱབ། གཞན་ཡང། མིང་གི་སྔ་རོལ་བློ་མེད་ཕྱིར། །ཞེས་སོགས་ཀྱི་གཞུང་འདི་གཟུགས་སོགས་རྣམས་རང་གི་མཚན་
ཉིད་ཀྱིས་གྲུབ་པ་འགོག་པའི་གཞུང་ཡིན་པར་ཐལ། གཞུང་འདི་འདིར་བསྟན་འཁོར་ལོ་དང་པོ་སྒྲ་ཇི་བཞིན་པ་ལ་དངོས་སུ་གནོད་བྱེད་སྟོན་པའི་གཞུང་ཡིན་པ་གང་ཞིག། འདིར་བསྟན་འཁོར་ལོ་དང་པོ་དེ་གཟུགས་སོགས་རྣམས་རང་གི་མཚན་ཉིད་ཀྱིས་གྲུབ་མཉམ་དུ་དངོས་སུ་སྟོན་པའི་
མདོ་ཡིན་པའི་ཕྱིར་ན་མ་ཁྱབ་སྟེ། དེ་ཐམས་ཅད་ཀྱི་ལན་ནི། ཤེས་བྱ་ཆོས་ཅན། འདིར་བསྟན་འཁོར་ལོ་དང་པོ་དེ་གང་ཟག་གི་བདག་མེད་གཙོ་བོར་དངོས་སུ་སྟོན་པའི་མདོ་ཡིན་པར་ཐལ། དེ་བདེན་བཞི་གཙོ་བོར་དངོས་སུ་སྟོན་པའི་མདོ་ཡིན་པའི་ཕྱིར་ཏེ། དགོངས་འགྲེལ་ལས། འཕགས་
པའི་བདེན་པ་བཞིའི་རྣམ་པ་བསྟན་པས་ཞེས་དང། དྲང་ངེས་རྣམ་འབྱེད་ལས་དགོངས་འགྲེལ་ལས། འཁོར་ལོ་རིམ་པ་གསུམ་གསུངས་པ་ནི་འཁོར་གྱི་འདུ་ཐེབས་དང་སྟོན་པའི་སྐུ་ཚེའི་ཚིགས་ལ་སོགས་པས་འཇོག་པ་མིན་གྱིས་བརྗོད་བྱའི་ངོས་ནས་ཡིན་ནོ། །དེ་ཡང་བདག་མེད་པའི་

[010A]༄༅། །དོན་གཏན་ལ་འབེབས་པའི་དབང་དུ་བྱས་པ་སྟེ། ཞེས་གསུངས་པའི་ཕྱིར། འདོད་ན་སོང། སྒྲ་ཇི་བཞིན་པའི་མདོ་ཡིན་པར་ཐལ་ལོ། །ཁྱབ་པ་ཁས། རང་དེས། འཁོར་ལོ་དང་པོ་ཆོས་ཅན། གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་རང་གི་མཚན་
ཉིད་ཀྱིས་གྲུབ་པར་སྟོན་པའི་མདོ་ཡིན་པར་ཐལ། དེ་ཐམས་ཅད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་མཉམ་དུ་སྟོན་པའི་མདོ་ཡིན་པའི་ཕྱིར། བྱས་པ་ལ་ཁོ་ན་རེ། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་
རྟོག་པ་ཆོས་ཅན། གཟུགས་རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་ཡིན་པར་ཐལ། དེ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་ཡིན་པའི་ཕྱིར། ཁྱབ་པ་ཁས། འདོད་ན། རྟོག་པ་དོན་མཐུན་ཡིན་པར་ཐལ་ལོ། །ཟེར་ན་རྩ་བར་མི་མཚུངས་
སོ༑ ༑གཞན་ཡང། འདིར་བསྟན་འཁོར་ལོ་བར་པ་དེས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་དངོས་སུ་བསྟན་པར་ཐལ། ཁྱོད་ཀྱིས་འགལ་སྤོང་ཞུས་ཚུལ་དེ་འཐད་པའི་ཕྱིར། འདོད་ན། དེས་གཟུགས་ནས་རྣམ་མཁྱེན་གྱི་བར་གྱི་ཆོས་ཀྱི་ནང་
ཚན་གྱི་འདུས་མ་བྱས་ཆོས་ཁམས་དང་ཆོས་ཀྱི་སྐྱེ་མཆེད་རང་གི་མཚན་ཉིད་ཀྱིས་མ་གྲུབ་པར་དངོས་སུ་བསྟན་པར་ཐལ་ལོ། །ཁྱབ་པ་ཁས། འདོད་ན། དེ་སྒྲ་ཇི་བཞིན་པའི་མདོ་ཡིན་པར་ཐལ་ལོ། །ཟེར་ན་མ་ཁྱབ། འདོད་ན། དེ་ངེས་དོན་གྱི་མདོ་ཡིན་པར་ཐལ་ལོ། །འདོད་མི་ནུས་ཏེ། ཆོས་ཀྱི་འཁོར་
ལོ་བསྐོར་བ་དེ་ཡང་ཞེས་སོགས་གསུངས་པའི་ཕྱིར།། །།གཉིས་པ་འགལ་བ་དེ་སྤོང་གི་ལན་ལ་གང་ལ་དགོངས་ནས་ངོ་བོ་ཉིད་མེད་པར་གསུངས་པའི་དགོངས་གཞི་བཤད་པ། གང་ལ་དགོངས་ནས་མ་སྐྱེས་པ་སོགས་སུ་བཤད་པའོ། །དང་པོ་ལ་མདོར་བསྟན་པ། རྒྱས་པར་
བཤད་པ། དེ་དག་གི་དཔེ་བསྟན་པའོ། །དང་པོ་ནི། དགོངས་འགྲེལ་ལས། དོན་དམ་ཡང་དག་འཕགས། ངས་ཆོས་རྣམས་ཀྱི་ངོ་བོ་ཉིད་མེད་པ་ཉིད་རྣམ་པ་གསུམ་པོ་འདི་ལྟ་སྟེ། མཚན་ཉིད་ངོ་བོ་ཉིད་མེད་པ་ཉིད་དང་སྐྱེ་བ་ངོ་བོ་ཉིད་མེད་པ་ཉིད་དང་དོན་དམ་པ་ངོ་བོ་ཉིད་མེད་པ་ཉིད་ལ་དགོངས་ནས་

[010B] །ཞེས་དང། བསྡུ་བ་ལས་ཀྱང། བཅོམ་ལྡན་འདས་ཀྱིས་ཅི་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པ་ཞེས་གསུངས་ཞེ་ན། སྨྲས་པ། འདུལ་བའི་དབང་གིས་དེ་དང་དེར་ངོ་བོ་ཉིད་མེད་པ་ཉིད་རྣམ་པ་གསུམ་ལ་དགོངས་ནས་གསུངས་
ཏེ༑ ཞེས་དང། སུམ་ཅུ་པ་ལས་ཀྱང། ངོ་བོ་ཉིད་ནི་རྣམ་གསུམ་གྱི། ངོ་བོ་ཉིད་མེད་རྣམ་གསུམ་ལ། །དགོངས་ནས་ཆོས་རྣམས་ཐམས་ཅད་ནི། །ངོ་བོ་ཉིད་མེད་བསྟན་པ་ཡིན། །ཞེས་པ་རྣམས་ཀྱི་སྐབས་སུ། ཤེས་བྱ་ཆོས་ཅན། ཡུམ་གསུམ་ལ་སོགས་བའི་མདོ་ཁ་ཅིག་ཏུ་ཆོས་ཐམས་ཅད་
ངོ་བོ་ཉིད་མེད་པར་གསུངས་པའི་དགོངས་གཞི་ཡོད་དེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་སྟེང་དུ་མཚན་ཉིད་གསུམ་གསུམ་ཡོད་པ་ལ་དགོངས་ནས་དེ་ལྟར་གསུངས་པའི་ཕྱིར། གཟུགས་སོགས་ཀྱིས་ཆོས་ཐམས་ཅད་ཀྱི་སྟེང་དུ་མཚན་ཉིད་གསུམ་གསུམ་གྱི་རྣམ་
གཞག་འབྱེད་རིགས་ཏེ། གཟུགས་ཕུང་གི་སྟེང་དུ་དེ་དག་གི་རྣམ་གཞག་འཐད་པ་གང་ཞིག་མཚུངས་པའི་ཕྱིར་ཏེ། དགོངས་འགྲེལ་ལས། གཟུགས་ཀྱི་ཕུང་པོ་ལ་ཇི་ལྟར་ཕུང་པོ་ལྷག་མ་རྣམས་ལ་ཡང་དེ་བཞིན་དུ་སྦྱར་ཏེ། ཞེས་དང། དྲང་ངེས་རྣམ་འབྱེད་ལས། དེ་ལྟར་གཟུགས་ཕུང་ལ་ཇི་ལྟར་
སྦྱར་པ་བཞིན་དུ་ཕུང་པོ་ལྷག་མ་བཞི་དང། སྐྱེ་མཆེད་བཅུ་གཉིས་དང། རྟེན་འབྲེལ་བཅུ་གཉིས་དང། ཟས་བཞི་དང། བདེན་པ་བཞི་དང། ཁམས་དྲུག་དང་བཅོ་བརྒྱད་པོ་རེ་རེ་ལ་ཡང་མཚན་ཉིད་གསུམ་གསུམ་སྦྱར་བར་གསུངས་སོ། །ཞེས་དང། ལེགས་པར་ཕྱེ་བ་ནི་སྔར་བཤད་བ་ལྟར་
གཟུགས་ལ་སོགས་པའི་ཆོས་རེ་རེ་ལ་མཚན་ཉིད་གསུམ་གསུམ་གྱི་རྣམ་གཞག་དང་དེ་ལ་ངོ་བོ་ཉིད་མེད་ཚུལ་གསུམ་གསུམ་དུ་ཕྱེ་བའོ། །ཞེས་དང། དེ་དག་ནི་སྔར་འགལ་སྤོང་གི་དྲི་བའི་སྐབས་སུ་བཤད་པའི་གཟུགས་ཕུང་ནས་ལམ་གྱི་ཡན་ལག་གི་བར་གྱི་རེ་རེ་ལའང་མཚན་ཉིད་གསུམ་
གསུམ་གྱི་འཇོག་ལུགས་བྱས་ནས་དེ་ལ་དགོངས་ནས་སྟོན་པས་ངོ་བོ་ཉིད་མེད་པ་གསུམ་དུ་བཤད་པར་བདག་གིས་གོའོ། །ཞེས་དོན་དམ་ཡང་དག་འཕགས་ཀྱིས་སྟོན་བ་ལ་གསོལ་བའོ་ཞེས་གསུངས་པའི་ཕྱིར། གཉིས་པ་ལ། མཚན་ཉིད་ངོ་བོ་ཉིད་མེད་པ་རྒྱས་པར་བཤད་པ་སྐྱེ་བ་ངོ་བོ་ཉིད་

[011A]༄༅། །མེད་པ་རྒྱས་པར་བཤད་པ། དོན་དམ་པ་ངོ་བོ་ཉིད་མེད་པ་རྒྱས་པར་བཤད་པ་དང་གསུམ། དང་པོ་ནི། དགོངས་འགྲེལ་ལས། དེ་ལ་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཀུན་བརྟགས་པའི་མཚན་ཉིད་གང་ཡིན་པའོ། །དེ་ཅིའི་ཕྱིར་ཞེ་ན། འཇི་ལྟར་དེ་ནི་
མིང་དང་བརྡས་རྣམ་པར་བཞག་པའི་མཚན་ཉིད་ཡིན་གྱི་རང་གི་མཚན་ཉིད་ཀྱིས་རྣམ་པར་གནས་པ་ནི་མ་ཡིན་པས་དེའི་ཕྱིར་དེ་ནི་མཚན་ཉིད་ངོ་བོ་ཉིད་མེད་པ་ཉིད་ཅེས་བྱའོ། །ཞེས་པའི་སྐབས་སུ་གསུམ་ལས། དང་པོ་ནི། ཁ་ཅིག་ཀུན་བརྟགས་ཆོས་ཅན། ཁྱོད་ལ་མཚན་ཉིད་ངོ་བོ་ཉིད་མེད་པ་ཞེས་བརྗོད་
པའི་རྒྱུ་མཚན་ཡོད་དེ། ཁྱོད་མིང་བརྡས་གཞག་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། ཞེས་གསུངས་ཤིང། སྤྱི་མཚན་དང་ནམ་མཁའ་སོགས་མིང་བརྡས་འཇོག་མི་ནུས་ཟེར་ན། འོ་ན། ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་
སོགས་ཀྱི་སྐབས་ནས་དངོས་སུ་སྟོན་པའི་ཀུན་བརྟགས་ཡིན་ན་མིང་བརྡས་འཇོག་ནུས་ཀྱི་ཀུན་བརྟགས་ཡིན་དགོས་པར་ཐལ། དྲང་ངེས་རྣམ་འབྱེད་ལས། སྤྱིར་ཀུན་བརྟགས་ལ་སྤྱི་མཚན་ཐམས་ཅད་དང་ནམ་མཁའ་ལ་སོགས་པ་དུ་མ་ཞིག་ཡོད་ཀྱང། དགོངས་འགྲེལ་ལས་མ་གསུངས་པ་ནི། ཀུན་བརྟགས་
གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་དེ་དག་མི་མཁོ་བས་སོ། །དེ་དག་གི་མང་པོ་ཞིག་མིང་དང་བརྡས་འཇོག་མི་ནུས་པའི་ཡོད་པ་ཡིན་ཡང་རང་གི་མཚན་ཉིད་ཀྱིས་གྲུབ་པ་མིན་ཏེ་རྟོགས་པས་བཏགས་ཙམ་ཡིན་དགོས་པའི་ཕྱིར་རོ། །ཞེས་གསུངས་པའི་ཕྱིར། འདོད་ན་སོང། ཀུན་
བརྟགས་ཆོས་ཅན། དེར་ཐལ། དེའི་ཕྱིར། རྟགས་སོང། འདོད་ན། སྤྱི་མཚན་མིང་བརྡས་འཇོག་ནུས་པར་ཐལ། འདོད་པ་གང་ཞིག། རྒྱུ་མཚན་མཚུངས་པའི་ཕྱིར། གཞན་ཡང། ཀུན་བརྟགས་ཙམ་དེ་ཆོས་རྣམས་ཀྱི་མཚན་ཉིད་ཅེས་སོགས་ཀྱི་སྐབས་ནས་དངོས་སུ་བསྟན་པའི་ཀུན་བརྟགས་མ་ཡིན་པར་
ཐལ། དེའི་དངོས་བསྟན་གྱི་ཀུན་བརྟགས་དེ་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་ལ་བྱེད་རིགས་པའི་ཕྱིར་ཏེ། དྲང་ངེས་རྣམ་འབྱེད་ལས། གང་གིས་སྟོང་པའི་ཀུན་བརྟགས་ནི་མདོ་འདིའི་ཀུན་བརྟགས་ངོས་བཟུང་བའི་སྐབས་གཉིས་ཀར་ངོ་བོ་དང་ཁྱད་པར་དུ་བརྟགས་པ་ཙམ་མ་ཡིན་

[011B] །ཞེས་གསུངས་པའི་ཕྱིར། ཁ་ཅིག་ཀུན་བརྟགས་དེ་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་ཡིན་པར་ཐལ། ཀུན་བརྟགས་ཞེས་བཏགས་པ་དེ་ངོ་བོ་དང་ཁྱད་པར་དུ་ཀུན་བརྟགས་པ་ལ་བྱེད་རིགས་པའི་ཕྱིར་
ཟེར་ན་མ་འཐད་དེ། དེའི་བཏགས་པ་དེ་རྟོག་པས་བཏགས་པ་ལ་བྱེད་རིགས་པའི་ཕྱིར་ཏེ། རང་གི་མཚན་ཉིད་ཀྱིས་གྲུབ་པ་མ་ཡིན་ན། རྟོག་པས་བཏགས་ཙམ་ཡིན་དགོས་པའི་ཕྱིར། ཞེས་གསུངས་པའི་ཕྱིར། ཁ་ཅིག་ཀུན་བརྟགས་ཡིན་ན་མིང་བརྡས་འཇོག་ནུས་པས་མ་ཁྱབ་ཀྱང། དེ་ཡིན་ན་
མིང་བརྡས་བཞག་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། མིང་བརྡས་བཞག་པར་ཐལ། ཀུན་བརྟགས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་བློ་ཡུལ་དུ་འཆར་བ་མིད་བརྡ་བློ་ཡུལ་དུ་འཆར་བ་ལ་ལྟོས་པར་ཐལ་ལོ། །འདོད་མི་ནུས་ཏེ། ནམ་མཁའི་མིང་བརྡ་བློ་ཡུལ་དུ་
མ་ཤར་ཡང་ནམ་མཁའ་བློ་ཡུལ་དུ་འཆར་བ་ཡོད་པའི་ཕྱིར། གཞན་ཡང། སྒྲ་རྟག་སྟོང་ཆོས་ཅན། མིང་བརྡས་བཞག་པར་ཐལ། ཀུན་བརྟགས་ཡིན་པའི་ཕྱིར། འདོད་ན། བརྡའ་འམ་རྟོག་པས་བཏགས་པ་ཙམ་གྱིས་བཞག་པར་ཐལ་ལོ། །འདོད་ན། བྱས་པ་སྒྲ་རྟག་སྟོང་དུ་སྒྲུབ་པའི་གྲགས་
རྟགས་ཡང་དག་ཡིན་པར་ཐལ་ལོ། །འདོད་མི་ནུས་ཏེ། དེ་དེ་སྒྲུབ་ཀྱི་དངོས་སྟོབས་ཀྱི་རྟགས་ཡང་དག་ཡིན་པའི་ཕྱིར། གཞན་ཡང། ནམ་མཁའ་དང་སྤྱི་མཚན་མིང་བརྡས་བཞག་མི་ནུས་བཞིན་དུ་མིང་བརྡེས་བཞག་པར་ཐལ། དེ་མིང་བརྡས་བཞག་མི་ནུས་པ་གང་ཞིག། དེ་དག་མིང་བརྡས་བཞག་
པའི་ཕྱིར། འདོད་མི་ནུས་ཏེ། དེ་དག་མིང་བརྡས་འཇོག་ནུས་ནས་མིང་བརྡས་བཞག་པའི་ཕྱིར། ཁོ་ན་རེ། དེ་དག་མིང་བརྡས་བཞག་པར་ཐལ། དེ་དག་མིང་བརྡས་བཞག་ཙམ་ཡིན་པའི་ཕྱིར་ཏེ། དེ་དག་རྟོག་པས་བཏགས་ཙམ་ཡིན་པའི་ཕྱིར་ན་མ་ཁྱབ་སྟེ། ཀུན་བརྟགས་ཡིན་ན་རྟོག་པས་བཏགས་ཙམ་
ཡིན་པས་ཁྱབ་ཀྱང་དེ་ཡིན་ན་མིང་བརྡས་བཞག་ཙམ་བརྡས་བཞག་ཙམ་ཡིན་པས་ཁྱབ་པ་ཁས་མི་ལེན་པའི་ཕྱིར། ཁ་ཅིག། ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་སོགས་ཀྱི་སྐབས་ནས་དངོས་སུ་བསྟན་པའི་ཀུན་བརྟགས་ཡིན་ན་མེད་པས་ཀྱབ་ཟེར་ན། གཟུགས་གཟུགས་

[012A]༄༅། །ཞེས་པའི་སྒྲ་འཇུག་པའི་འཇུག་གཞི་ཡིན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དྲང་ངེས་རྣམ་འབྱེད་ལས། དེ་ལྟར་ན་གཟུགས་སོགས་རྟོག་པའི་ཞེན་གཞི་ཡིན་པ་དེ་མིང་དང་བརྡས་བཞག་པའི་ཀུན་བརྟགས་ཡིན་མོད་ཀྱང་ཚད་མས་
གྲུབ་པས་དགག་མི་ནུས་ལ། ཞེས་གསུངས་པའི་ཕྱིར། གཞན་ཡང། དེའི་སྐབས་ནས་བསྟན་པའི་ཀུན་བརྟགས་ཡོད་པར་ཐལ། དྲང་ངེས་རྣམ་འབྱེད་ལས། ཀུན་བརྟགས་ནམ་མཁའི་མེ་ཏོག་དང་འདྲ་བ་ནི་རྟོག་པས་བཏགས་ཙམ་གྱི་དཔེ་ཡིན་གྱི་ཤེས་བྱ་ལ་མི་སྲིད་པའི་དཔེ་མ་ཡིན་ནོ། །ཞེས་
གསུངས་པའི་ཕྱིར། ཁ་ཅིག་དེ་ཡིན་ན་ཡོད་པས་ཁྱབ་ཟེར་ན། མི་འཐད་དེ། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དེ་དེའི་སྐབས་ནས་དངོས་སུ་བསྟན་པའི་ཀུན་བརྟགས་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས། དེ་ཉིད་དངོས་པོ་དེ་དག་གི་
རང་གི་མཚན་ཉིད་ཀྱིས་གྲུབ་པ་ནི་མིང་ཙམ་གྱིས་བཞག་པའི་ཀུན་བརྟགས་ཤེས་བྱ་ལ་མི་སྲིད་པ་ཡིན་པས་མིང་དང་བརྡས་བཞག་པ་ལ་ཚད་མས་གྲུབ་མ་གྲུབ་གཉིས་ཡོད་དེ། ཞེས་གསུངས་པའི་ཕྱིར། ཁོ་ན་རེ། དེ་དགོས་པར་ཐལ། དེའི་སྐབས་ཀྱི་ཀུན་གཏགས་དེ་དགག་བྱའི་ཀུན་
བརྟགས་ལ་བྱེད་རིགས་པའི་ཕྱིར་ཏེ། སྐབས་འདིར་བསྟན་གྱི་ཀུན་བརྟགས་ཡིན་ན་ཀུན་བརྟགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་མཁོ་བའི་ཀུན་བརྟགས་ཡིན་དགོས་པའི་ཕྱིར་ན་མ་ཁྱབ། དེར་ཐལ། དྲང་ངེས་རྣམ་འབྱེད་ལས། དགོངས་འགྲེལ་ལས་མ་གསུངས་པ་
ནི། ཀུན་བརྟགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་དེ་དག་མི་མཁོ་བས་སོ། །ཞེས་གསུངས་པའི་ཕྱིར་ན་སྐྱོན་མེད་དེ། གཟུགས་ཀྱི་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་དེ་དེའི་སྐབས་སུ་མཁོ་བའི་ཀུན་བརྟགས་ཡིན་པའི་ཕྱིར། ཡང་དྲང་ངེས་རྣམ་འབྱེད་
ལས། འདིར་རང་གི་མཚན་ཉིད་ཀྱིས་ཡོད་མེད་བསྟན་ཚོད་ནི་མིང་དང་བརྡ་ལ་ལྟོས་ནས་བཞག་མ་བཞག་ཡིན་ལ། བཞག་པ་ལ་ཡང་ཡོད་པས་མ་ཁྱབ་ཅིང། འཇོག་ལུགས་ཀྱང་ཐལ་འགྱུར་བས་ཡོད་པ་རྣམས་མིང་གི་ཐ་སྙད་ཀྱི་དབང་གིས་བཞག་པ་དང་ཆེས་མི་མཐུན་པས་རང་གི་མཚན་ཉིད་

[012B] འོན་ཀྱང་འདིའི་རང་མཚན་གྱིས་ཡོད་པར་འཛིན་པ་ཡོད་ན་ཐལ་འགྱུར་བའི་རང་མཚན་གྱིས་གྲུབ་པར་འཛིན་པ་ཡང་ཡོད་ལ། གཞི་འགའ་ཞིག་སྔ་མ་ལྟར་མི་འཛིན་ཀྱང་ཕྱི་མ་ལྟར་འཛིན་པ་ནི་ཡོད་དོ། །ཞེས་པའི་དོན་ལ། ཁ་ཅིག་རྣམ་རིག་པའི་ལུགས་
ཀྱི་རང་གི་མཚན་ཉིད་ཀྱིས་གྲུབ་པར་འཛིན་པ་ཡོད་ན་ཐལ་འགྱུར་བའི་ལུགས་ཀྱི་རང་གི་མཚན་ཉིད་ཀྱིས་གྲུབ་པར་འཛིན་པ་ཡོད་དགོས་ཏེ། གཞི་དེ་ཐ་སྙད་ཀྱི་དབང་གིས་བཞག་པ་མ་ཡིན་པར་རང་ངོས་ནས་ཡོད་པར་འཛིན་ན། གཞི་དེ་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་ཡོད་
པར་འཛིན་དགོས་པའི་ཕྱིར། ཞེས་ཟེར་ན། འོ་ན། བུམ་པའི་དོན་སྤྱི་ཐ་སྙད་ཀྱི་དབང་གིས་བཞག་པ་མ་ཡིན་པར་རང་ངོས་ནས་གྲུབ་པར་འཛིན་པའི་རྟོག་པ་ཆོས་ཅན། བུམ་པའི་དོན་སྤྱི་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་ཡོད་པར་འཛིན་པར་ཐལ། བུམ་པའི་དོན་སྤྱི་ཐ་སྙད་ཀྱི་
དབང་གིས་བཞག་པ་མ་ཡིན་པར་རང་ངོས་ནས་གྲུབ་པར་འཛིན་པའི་ཕྱིར་ཏེ། དེ་དེར་འཛིན་པའི་རྟོག་པ་ཡིན་པའི་ཕྱིར། འདོད་ན། དེ་ཆོས་ཅན། རྟོག་པ་དོན་མཐུན་ཡིན་པར་ཐལ་ལོ། །འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། དེས་ན་དེའི་དོན་ནི། གཞི་དེ་རྣམ་རིག་པའི་འདོད་པ་ལྟར་གྱི་རང་གི་
མཚན་ཉིད་ཀྱིས་གྲུབ་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་ན། གཞི་དེ་ཐལ་འགྱུར་བའི་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་དགོས་ཏེ། གཞི་དེ་རྟོག་པས་བཏགས་ཙམ་མ་ཡིན་པར་རང་ངོས་ནས་གྲུབ་པར་འཛིན་
པའི་འཛིན་པ་རྒྱུད་ལྡན་གྱི་གང་ཟག་ཡིན་ནོ། གཞི་དེ་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པར་འཛིན་པའི་འཛིན་པ་རྒྱུད་ལྡན་གྱི་གང་ཟག་ཡིན་དགོས་པའི་ཕྱིར། ཞེས་པའི་དོན་ནོ། །གཞི་འགའ་ཞིག་ཅེས་སོགས་ཀྱི་དོན་ལ། ཁ་ཅིག་མདོ་སྡེ་པས་ཀུན་བརྟགས་སེམས་
ཙམ་པས་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་མི་འཛིན་ཡང། ཐལ་གྱུར་བས་འདོད་པ་ལྟར་རང་གི་མཚན་ཉིད་ཀྱིས་གྲུབ་པར་འཛིན་པ་དེ་དེའི་དོན་ཡིན་པའི་ཕྱིར། དང་པོ་གྲུབ་སྟེ། དེས་ཀུན་བརྟགས་རང་གི་མཚན་ཉིད་ཀྱིས་གྲུབ་པར་མི་འདོད་པའི་ཕྱིར། གཉིས་པ་གྲུབ་སྟེ། དེས་དེ་

[013A]༄༅། །ཐ་སྙད་བཏགས་པའི་བཏགས་དོན་བཙལ་བའི་ཚེ་ན་རྙེད་པར་འཛིན་པའི་ཕྱིར། ཞེས་ཟེར་ན་མི་འཐད་དེ་འཆད་པར་འགྱུར་རོ། །དེའི་དོན་ནི་མདོ་སྡེ་པ་དང་རང་རྒྱུད་པ་དག་གིས་ཀུན་བརྟགས་སེམས་ཙམ་པས་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་མི་འཛིན་
ཡང། དེ་གཉིས་ཀྱིས་ཀུན་བརྟགས་ཐལ་འགྱུར་བས་འདོད་པ་ལྟར་གྱི་རང་གི་མཚན་ཉིད་ཀྱིས་གྲུབ་པར་འཛིན་པ་དེའི་དོན་ཡིན་པའི་ཕྱིར། དང་པོ་གྲུབ་སྟེ། དེ་གཉིས་ཀྱིས་ཀུན་བརྟགས་རྟོག་པས་བཏགས་ཙམ་མ་ཡིན་པར་རང་ངོས་ནས་གྲུབ་པར་མི་འཛིན་པའི་ཕྱིར། གཉིས་པ་གྲུབ་སྟེ། དེ་གཉིས་
ཀྱི་ཀུན་བརྟགས་ཐ་སྙད་བཏགས་པའི་བཏགས་དོན་བཙལ་བའི་ཚེ་ན་ཡོད་པར་འཛིན་པའི་ཕྱིར། གཉིས་པ་རང་ལུགས་ནི། གཟུགས་ཀྱི་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་ཆོས་ཅན། ཁྱོད་ལ་མཚན་ཉིད་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། སྒྲུབ་ཕྱོགས་ནས་
མིང་བརྡས་རྣམ་པར་བཞག་པ་ཙམ་ཡིན་གྱི་དགག་ཕྱོགས་ནས་རང་གི་མཚན་ཉིད་ཀྱིས་རྣམ་པར་གནས་པ་མ་ཡིན་པའི་རྒྱུ་མཚན་ཀྱིས་དེ་ལྟར་བརྗོད་པའི་ཕྱིར། གསུམ་པ་རྩོད་པ་སྤོང་བ་ལ་ཁོ་ན་རེ། སྐབས་འདིར་དངོས་བསྟན་གྱི་གཟུགས་ཀྱི་ཀུན་བརྟགས་ཡིན་ན་གཟུགས་ཀྱི་ངོ་བོ་དང་ཁྱད་པར་དུ་
ཀུན་བརྟགས་པའི་ཀུན་བརྟགས་ཡིན་དགོས་པར་ཐལ། སྦྱོར་བ་འཐད་པ་གང་ཞིག། ཀུན་བརྟགས་དེ་སྐབས་འདིར་དངོས་བསྟན་གྱི་ཀུན་བརྟགས་མ་ཡིན་པའི་ཕྱིར་ན་མ་ཁྱབ། འདོད་ན། གཟུགས་ཀྱི་ཀུན་བརྟགས་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། གཟུགས་ཀྱི་ངོ་བོ་དང་ཁྱད་
པར་ལ་ཀུན་བརྟགས་པའི་ཀུན་བརྟགས་དེ་སྐབས་འདིར་དངོས་བསྟན་གྱི་ཀུན་བརྟགས་ཡིན་པའི་ཕྱིར། གཞན་ཡང། ཀུན་བརྟགས་དེ་སྐབས་འདིར་དངོས་བསྟན་གྱི་ཀུན་བརྟགས་ཡིན་པར་ཐལ། གཟུགས་ཀྱི་ཀུན་བརྟགས་དེ་དེ་ལྟར་ཡིན་པའི་ཕྱིར་ན་མ་ཁྱབ། གཉིས་པ་ནི། དགོངས་འགྲེལ་
ལས། ཆོས་རྣམས་ཀྱི་སྐྱེ་བ་ངོ་བོ་ཉིད་མེད་པ་ཉིད་གང་ཞེ་ན། ཆོས་རྣམས་ཀྱི་གཞན་གྱི་དབང་གི་མཚན་ཉིད་གང་ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་རྐྱེན་གཞན་གྱི་སྟོབས་ཀྱིས་བྱུང་བ་ཡིན་གྱི་བདག་ཉིད་ཀྱིས་མ་ཡིན་པས་དེའི་ཕྱིར་དེ་ནི་སྐྱེ་བ་ངོ་བོ་ཉིད་མེད་པ་ཉིད་ཅེས་བྱའོ། །ཞེས་

[013B] དང་པོ་ནི། ཁ་ཅིག་གཟུགས་གཟུགས་ཀྱི་གཞན་དབང་ཡིན་ཞེ་ན། དེ་ལ་ཁོ་ན་རེ། གཟུགས་དེ་འདི་ནི་གཟུགས་སོ། །འདི་ནི་གཟུགས་ཀྱི་སྐྱེ་བོའི་ཞེས་ངོ་བོ་དང་ཁྱད་པར་ལ་ཀུན་བཏགས་པའི་གཞི་ཡིན་པར་ཐལ། དམ་བཅའ་འཐད་པའི་ཕྱིར་ན་མ་ཁྱབ། འདོད་ན། དེ་གཟུགས་
ཀྱི་གདགས་བཞི་ཡིན་པར་ཐལ་ལོ། །ཁ་ཅིག་འདིར་མ་ཁྱབ་ཟེར། འདོད་ན། དེ་ཆོས་ཅན། ཁྱོད་ཁྱོད་ཀྱི་གདགས་གཞི་མ་ཡིན་པར་ཐལ། བདག་མེད་ཡིན་པའི་ཕྱིར། མ་ཁྱབ་ཟེར་བ་ལ་ཁྱབ་པ་ཡོད་དེ། དྲང་ངེས་རྣམ་འབྱེད་ལས། གཟུགས་ཀྱི་གཞན་དབང་ངོས་འཛིན་པ་ན་རྣམ་པར་རྟོག་པའི་སྤྱོད་ཡུལ་
ཀུན་བརྟགས་པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་གང་ལགས་པ་དེ་ནི་གཞན་གྱི་དབང་གི་མཚན་ཉིད་ལགས་ཏེ། ཞེས་གསུངས་ཏེ། ཞེས་དང། དང་པོས་གང་གི་ཡུལ་ཡིན་པ་དང་གཉིས་པས་ཀུན་བརྟགས་ཀྱི་གདགས་གཞི་དང་གསུམ་པས་རང་གི་ངོ་བོ་བསྟན་ཏོ། །ཞེས་གསུངས་
པའི་ཕྱིར། གཞན་ཡང། དགོངས་འགྲེལ་ལས་འདུ་བྱེད་ཀྱི་མཚན་མ་ལ་གཟུགས་ཀྱི་ཕུང་པོ་ཞེས་ངོ་བོ་ཉིད་དམ་བྱེ་བྲག་གི་མཚན་ཉིད་དུ་མིང་དང་བརྡས་རྣམ་པར་བཞག་པ་དང། ཞེས་སོགས་གསུངས་པ་ལ་རྒྱུ་མཚན་དང་དགོས་པ་མེད་པར་ཐལ། གཟུགས་ཀྱི་གདགས་གཞིར་གྱུར་པའི་འདུ་
བྱེད་ཀྱི་མཚན་མ་དེ་གཟུགས་ཀྱི་གཞན་དབང་ཡིན་ལ། གཟུགས་གཟུགས་ཀྱི་གཞན་དབང་མ་ཡིན་པའི་ཁྱད་པར་འཐད་པའི་ཕྱིར། རྟགས་ཁས། གཞན་ཡང། གཟུགས་དེ་གཟུགས་ཀྱི་གཞན་དབང་ཡིན་པར་ཐལ། གཟུགས་དེ་གཟུགས་ཀྱི་ཀུན་བརྟགས་འདོགས་པའི་གཞི་ཡིན་པའི་ཕྱིར་ཏེ་
དེའི་གདགས་གཞིར་གྱུར་པའི་གཟུགས་ཤིག་ཡོད་པའི་ཕྱིར། གཞན་ཡང། གཟུགས་དེ་གཟུགས་ཀྱི་གཞན་དབང་ཡིན་པར་ཐལ། དེ་རྣམ་བཏགས་ཀྱི་གཟུགས་ཡིན་པའི་ཕྱིར་ཏེ། དེ་དེ་དང་ཀུན་བརྟགས་ཀྱི་གཟུགས་དང་ཡོངས་གྲུབ་ཀྱི་གཟུགས་གང་རུང་གང་ཞིག་དེ་ཀུན་བརྟགས་ཀྱིས་
གཟུགས་ཀྱང་མ་ཡིན། ཡོངས་གྲུབ་ཀྱི་གཟུགས་ཀྱང་མ་ཡིན་པའི་ཕྱིར། དང་པོ་དེར་ཐལ། དེ་ཡོད་པའི་ཕྱིར། གཉིས་པ་གྲུབ་སྟེ། དེ་ཀུན་བརྟགས་མ་ཡིན་པའི་ཕྱིར། གསུམ་པ་གྲུབ་སྟེ། དེ་ཡོངས་གྲུབ་མ་ཡིན་པའི་ཕྱིར། བྱས་པ་ལ་ཁོ་ན་རེ། གཟུགས་གཟུགས་སུ་འདོགས་པའི་གཞི་ཡིན་

[014A]༄༅། །པར་ཐལ། གཟུགས་གཟུགས་ཀྱི་ཀུན་བརྟགས་འདོགས་པའི་གཞི་ཡིན་པའི་ཕྱིར་ན་མ་ཁྱབ། འདོད་ན། དེ་གཟུགས་ཀྱི་ཐ་སྙད་འདོགས་པའི་གཞི་ཡིན་པར་ཐལ་ལོ། །འདོད་ན། གཟུགས་ལ་གཟུགས་ཀྱི་ཐ་སྙད་འདོགས་དགོས་ཀྱི་གང་ཟག་ཡོད་པར་ཐལ་ལོ། །འདོད་
ན། གཟུགས་ཚད་མས་གྲུབ་ནས་གཟུགས་ལ་གཟུགས་ཀྱི་ཐ་སྙད་སྦྱོར་དགོས་ཀྱི་གང་ཟག་ཡོད་པར་ཐལ་ལོ། །འདོད་ན། དེ་འདྲའི་གང་ཟག་ཆོས་ཅན། གཟུགས་ལ་གཟུགས་ཀྱི་ཐ་སྙད་སྦྱོར་དགོས་ཀྱི་གང་ཟག་མ་ཡིན་པར་ཐལ། གཟུགས་ཚད་མས་གྲུབ་པའི་གང་ཟག་ཡིན་པའི་ཕྱིར། གཞན་
ཡང། ནམ་མཁའ་དེ་རྣམ་བཏགས་ཀྱི་ནམ་མཁའ་དང། ཀུན་བརྟགས་ཀྱི་ནམ་མཁའ་དང། ཡོངས་གྲུབ་ཀྱི་ནམ་མཁའ་གསུམ་པོ་གང་རུང་ཡིན་པར་ཐལ། གཟུགས་དེ་རྣམ་བཏགས་ཀྱི་གཟུགས་སོགས་གསུམ་པོ་གང་རུང་ཡིན་པའི་ཕྱིར་ན་མ་ཁྱབ། གཞན་ཡང། གཟུགས་གཟུགས་ཀྱི་གཞན་དབང་ཡིན་
པར་ཐལ། གཟུགས་ཕུང་གཟུགས་ཕུང་གི་གཞན་དབང་ཡིན་པའི་ཕྱིར་ཏེ། གཟུགས་ཕུང་གཟུགས་ཕུང་གི་གཞན་དབང། དེ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་གཟུགས་ཕུང་གི་ཀུན་བརྟགས། དེ་དེས་སྟོང་པ་གཟུགས་ཕུང་གི་ཆོས་ཀྱི་བདག་མེད་ཀྱི་དབང་དུ་བྱས་པའི་ངོ་བོ་
ཉིད་གསུམ་གྱི་རྣམ་གཞག་ཡིན་པའི་ཕྱིར་ཏེ། དེ་འཁོར་ལོ་བར་པའི་བསྟན་དོན་དུ་གྱུར་པའི་ཆོས་ཀྱི་བདག་མེད་ཀྱི་དབང་དུ་བྱས་པའི་ངོ་བོ་ཉིད་གསུམ་གྱི་རྣམ་གཞག་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས། ཕུང་པོ་ལ་སོགས་པ་གཞན་དབང་དང་དེ་ལ་ཆོས་ཀྱི་བདག་ཏུ་སྒྲོ་བཏགས་པ་ཀུན་བརྟགས་
དང་དེ་དེས་སྟོང་པ་ཆོས་ཀྱི་བདག་མེད་ཀྱི་ཡོངས་གྲུབ་ཏུ་འཇོག་པ་ཐེག་ཆེན་གྱི་མདོའི་དོན་དུ་དགོངས་འགྲེལ་གྱིས་བཀྲལ་བའི་ཤུགས་ཀྱིས། ཕུང་པོ་གཞན་དབང་གང་ཟག་གི་བདག་གི་ཀུན་བརྟགས་ཀྱིས་སྟོང་པ་གང་ཟག་གི་བདག་མེད་ཀྱི་ཡོངས་གྲུབ་ཏུ་འཇོག་པའི་ངོ་བོ་ཉིད་གསུམ་གྱི་རྣམ་གཞག་
དེ་ཙམ་ཞིག་ཐེག་དམན་གྱི་མདོའི་དོན་དུ་གོ་ནུས་ལ། ཞེས་སོགས་གསུངས་པའི་ཕྱིར། གཉིས་པ་རང་ལུགས་ནི། གཟུགས་ཀྱི་གཞན་དབང་ཆོས་ཅན། ཁྱོད་ལ་སྐྱེ་བ་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་རང་གི་རྒྱུ་རྐྱེན་ལ་བརྟེན་ནས་བྱུང་བ་ཡིན་གྱི། ཁྱོད་དེ་ལ་ལྟོས་མེད་དུ་རང་དབང་དུ་

[014B] དེས་མཚོན་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་སྦྱོར་རོ། །གསུམ་པ་རྩོད་པ་སྤོང་བ་ལ། ཁོ་ན་རེ། དགོངས་འགྲེལ་ལས་ཆོས་རྣམས་ཀྱི་སྐྱེ་བ་ངོ་བོ་ཉིད་མེད་པ་ཉིད་གང་ཞེ་ན། ཞེས་སོགས་ཀྱི་མདོ་འདིས་ནམ་མཁའི་གཞན་དབང་རང་གི་རྒྱུ་རྐྱེན་
ལ་བརྟེན་ནས་སྐྱེས་ཤིང་རང་གི་རྒྱུ་རྐྱེན་ལ་ལྟོས་མེད་དུ་མི་སྐྱེ་བ་དེ་ནམ་མཁའི་གཞན་དབང་སྐྱེ་བ་ངོ་བོ་ཉིད་མེད་པའི་དོན་དུ་དངོས་སུ་བསྟན་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། ནམ་མཁའི་གཞན་དབང་རང་གི་རྒྱུ་རྐྱེན་ལ་བརྟེན་ནས་སྐྱེས་པར་ཐལ། འདོད་པ་གང་ཞིག། མདོ་དེ་སྒྲ་དེ་
བཞིན་པའི་མདོ་ཡིན་པའི་ཕྱིར། འདོད་མི་ནུས་ཏེ། ནམ་མཁའ་ནམ་མཁའི་གཞན་དབང་ཡིན་པའི་ཕྱིར་ཏེ། ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་ནམ་མཁའི་ཡོངས་གྲུབ་ཡིན་པའི་ཕྱིར་ན། མ་ཁྱབ་སྟེ། ནམ་མཁའ་ནམ་མཁའི་གཞན་དབང་མ་ཡིན་པར་འོག་ཏུ་
བསྒྲུབ་བོ། །གསུམ་པ་ལ། གཞན་དབང་དོན་དམ་པར་ངོ་བོ་ཉིད་མེད་པ་བཤད་པ་དང། ཡོངས་གྲུབ་དོན་དམ་པར་ངོ་བོ་ཉིད་མེད་པ་བཤད་པའོ། །དང་པོ་ནི། དགོངས་འགྲེལ་ལས། ཆོས་རྣམས་ཀྱི་དོན་དམ་པ་ངོ་བོ་ཉིད་མེད་པ་གང་ཞེ་ན། རྟེན་ཅིང་འབྲེལ་པར་འབྱུང་བའི་ཆོས་གང་དག་སྐྱེ་བ་ངོ་བོ་ཉིད་མེད་པ་ཉིད་
ཀྱིས་ངོ་བོ་ཉིད་མེད་པ་དེ་དག་ནི་དོན་དམ་པ་ངོ་བོ་ཉིད་མེད་པ་ཉིད་ཀྱིས་ངོ་བོ་ཉིད་མེད་པ་ཡང་ཡིན་ནོ། །དེ་ཅིའི་ཕྱིར་ཞེ་ན། དོན་དམ་ཡང་དག་འཕགས། ཆོས་རྣམས་ལས་རྣམ་པར་དག་པའི་དམིགས་པ་གང་ཡིན་པ་དེ་ནི་དོན་དམ་པ་ཡིན་པར་ཡོངས་སུ་བསྟན་ལ། གཞན་གྱི་དབང་གི་མཚན་ཉིད་དེ་རྣམ་པར་དག་པའི་
དམིགས་པ་མ་ཡིན་པས་དེའི་ཕྱིར་དོན་དམ་པ་ངོ་བོ་ཉིད་མེད་པ་ཉིད་ཅེས་བྱའོ། །ཞེས་པའི་སྐབས་སུ་གསུམ་ལས། དང་པོ་ནི། དྲང་ངེས་རྣམ་འབྱེད་ལས། གཞན་དབང་ཀུན་བརྟགས་ཀྱིས་སྟོང་པ་ལ་དམིགས་ནས་བསྒོམ་པས་སྒྲིབ་པ་དག་པར་འགྱུར་བར་ཤེས་པ་ན་དེ་ལྟར་ན་ཆོས་ཅན་གཞན་དབང་ལ་ཡང་
དམིགས་དགོས་པས་དེ་ཡང་རྣམ་པར་དག་པའི་དམིགས་པར་འགྱུར་བས་དོན་དམ་པར་འགྱུར་རོ་སྙམ་དུ་དོགས་པ་སྐྱེ་ལ་ཀུན་བརྟགས་ལ་དེ་འདྲའི་དོགས་པ་མེད་པའི་ཕྱིར་རོ། །ཞེས་གསུངས། འདིའི་དོན་ལ་ཁ་ཅིག་ཀུན་བརྟགས་སོགས་འདུས་མ་བྱས་ཀྱི་ཆོས་རྣམས་ཀྱི་ཆོས་ཉིད་མེད་པ་ལུང་དེའི་དོན་ཡིན་

[015A]༄༅། །ཟེར་ན། ཀུན་བརྟགས་ཆོས་ཅན། ཁྱོད་ཀྱི་ཆོས་ཉིད་ཡོད་པར་ཐལ། ཁྱོད་ཡོད་པའི་ཕྱིར། གཞན་ཡང། འདུས་མ་བྱས་ཀྱི་ཆོས་ཉིད་ཡོད་པར་ཐལ། འདུས་མ་བྱས་ཀྱི་སྟོང་ཉིད་ཡོད་པའི་ཕྱིར་ཏེ། སྟོང་ཉིད་བཅོ་བརྒྱད་ཡོད་པའི་ཕྱིར། ཁ་ཅིག་ཀུན་བརྟགས་སོགས་འདུས་མ་བྱས་ཀྱི་
ཆོས་རྣམས་ཀྱི་ཆོས་ཉིད་ཡོད་ཀྱང་དེ་རྣམས་ཀྱི་ཆོས་ཉིད་ཀྱིས་ཆོས་ཉིད་ཀྱི་གོ་མི་ཆོད་དེ། ཀུན་བརྟགས་ཀྱི་ཆོས་ཉིད་ཆོས་ཉིད་མ་ཡིན་པའི་ཕྱིར་ཟེར་ན། འདུས་མ་བྱས་ཀྱི་སྟོང་ཉིད་དེ་སྟོང་ཉིད་མ་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན། སྟོང་པ་ཉིད་ལ་སྟོང་གཞིའི་སྒོ་ནས་སྟོང་ཉིད་བཅོ་བརྒྱད་དང་
ཉི་ཤུའི་དབྱེ་བ་རྣམས་མི་འཐད་པར་ཐལ་ལོ། །གཞན་ཡང། འགོག་བདེན་གྱི་སྟོང་ཉིད་སྟོང་ཉིད་མ་ཡིན་པར་ཐལ། ཀུན་བརྟགས་ཀྱི་སྟོང་ཉིད་སྟོང་ཉིད་མ་ཡིན་པའི་ཕྱིར། འདོད་ན། ཐེག་ཆེན་གྱི་མཐོང་ལམ་འགོག་པ་ཆོས་བཟོད་ཀྱི་དངོས་ཡུལ་དུ་གྱུར་པའི་སྟོང་ཉིད་མེད་པར་ཐལ། འདོད་པ་གང་ཞིག་
དེ་འགོག་བདེན་གྱི་སྟོང་ཉིད་ཀྱི་ཡུལ་ཅན་ཡིན་པའི་ཕྱིར། འདོད་མི་ནུས་ཏེ། དེ་ཐེག་ཆེན་གྱི་མཐོང་ལམ་བར་ཆད་མེད་ལམ་ཡིན་པའི་ཕྱིར། ཁ་ཅིག་ལུང་དེ་དག་གི་དོན་ཡོད་དེ། གཞན་དབང་དེ་རང་སྡེ་གྲུབ་མཐའ་སྨྲ་བ་གོང་འོག་རྣམས་ཀྱིས་བདེན་པར་གྲུབ་མ་གྲུབ་ཀྱི་རྩོད་པའི་གཞིའི་གཙོ་བོ་ཡིན་
ཀྱང་ཀུན་བརྟགས་དེ་ལྟར་རྩོད་པའི་གཞིའི་གཙོ་བོ་མ་ཡིན་པས་དེ་ལྟར་བརྗོད་པའི་ཕྱིར། ཟེར་ན། འོ་ན་ཤེས་སྒྲིབ་རྣམ་པར་དག་བྱེད་ཀྱི་བར་ཆད་མེད་ལམ་གྱི་དམིགས་པར་གྱུར་པའི་སྟོང་ཉིད་ཀྱིས་སྟོང་གཞི་ཆོས་ཅན་ཡིན་ན་རང་སྡེ་གོང་འོག་གིས་བདེན་པར་གྲུབ་མ་གྲུབ་རྩོད་པའི་གཞིའི་གཙོ་བོ་ཡིན་
དགོས་པར་ཐལ། དམ་བཅའ་འཐད་པའི་ཕྱིར། འདོད་ན་སླ། ཁ་ཅིག་ལུང་དེའི་དོན་ཡོད་དེ། གཞན་དབང་ཀུན་བརྟགས་ཀྱིས་སྟོང་པ་ལ་དམིགས་ནས་བསྒོམ་པས་སྒྲིབ་པ་དག་པར་འགྱུར་བས་ན། གཞི་གཞན་དབང་ལ་ཡང་དམིགས་དགོས་པས་གཞན་དབང་རྣམ་དག་ལམ་གྱི་དམིགས་པར་འགྱུར་
བས། དེ་ལྟར་ན་ཆོས་ཅན་གཞན་དབང་དོན་དམ་པར་གྲུབ་དགོས་སྙམ་པའི་དོགས་པ་སྐྱེ་ལ། ཀུན་བརྟགས་ཀུན་བརྟགས་ཀྱིས་སྟོང་པ་ལ་དམིགས་ནས་བསྒོམ་པས་སྒྲིབ་པ་དག་པར་འགྱུར་བས་ན། གཞི་ཀུན་བརྟགས་ལ་དམིགས་དགོས་ལ། དེ་ལྟར་ན་ཀུན་བརྟགས་རྣམ་དག་ལམ་གྱི་དམིགས་

[015B] ཞེས་པའི་དོན་ཡིན་ཏེ། སྐབས་འདིར་བསྟན་གྱི་ཀུན་བརྟགས་དེ་ཀུན་བརྟགས་ཙམ་པོ་བ་ལ་མི་བྱེད་པའི་ཕྱིར་ཏེ། དེ་ཀུན་བརྟགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་མཁོ་བའི་ཀུན་བརྟགས་ལ་བྱེད་
རིགས་པའི་ཕྱིར་ཟེར་ན། འོ་ན་དེ་འདྲའི་དོགས་པ་ཀུན་བརྟགས་ལ་མེད་པའི་ཕྱིར་རོ། །ཞེས་པའི་ཀུན་བརྟགས་དེ་ཀུན་བརྟགས་ཙམ་པོ་བ་ལ་བྱེད་རིགས་པར་ཐལ། དམ་བཅའ་འཐད་པའི་ཕྱིར། འདོད་མི་ནུས་ཏེ། དེ་ཀུན་བརྟགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་མཁོ་བའི་ཀུན་
བརྟགས་ལ་བྱེད་རིགས་པའི་ཕྱིར་ཏེ། དེ་སྐབས་བདིར་བསྟན་གྱི་ཀུན་བརྟགས་ལ་བྱེད་རིགས་པའི་ཕྱིར། རང་ལུགས་ལ། དེའི་དོན་ནི། མདོ་སྡེ་དགོངས་འགྲེལ་གྱི་དངོས་བསྟན་ལ་འདུས་བྱས་དང་འདུས་མ་བྱས་ཀྱི་ཆོས་རྣམས་ཀྱི་ཡོངས་གྲུབ་གཏན་ལ་འབེབས་པའི་ཚེ་དེ་དག་གི་གཞན་དབང་ཁོ་
ན་སྟོང་གཞིར་བཟུང་ནས་ཆོས་ཀྱི་བདག་མེད་ཀྱི་ཡོངས་གྲུབ་གཏན་ལ་ཕབ་པས། ཆོས་ཀྱི་བདག་མེད་མངོན་སུམ་དུ་རྟོགས་པའི་ཤེས་སྒྲིབ་རྣམ་པར་དག་བྱེད་ཀྱི་རྣམ་དག་ཡེ་ཤེས་ཀྱིས་སྟོང་གཞི་གཞན་དབང་ལ་དམིགས་དགོས་པས། གཞན་དབང་རྣམ་དག་གི་དམིགས་པར་གྱུར་པའི་དོན་དམ་པ་
ཡིན་ནམ་སྙམ་པའི་དོགས་པ་ཤས་ཆེ་བས་དེ་ལྟར་དུ་གསུངས་པའི་ཕྱིར། སྤྱིར་ཀུན་བརྟགས་ལ་དེ་འདྲའི་དོགས་པ་སྐྱེ་མི་སྲིད་པ་མ་ཡིན་ཏེ། ཀུན་བརྟགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཤེས་སྒྲིབ་རྣམ་པར་དག་བྱེད་ཀྱི་ཡེ་ཤེས་ཀྱིས་ཀུན་བརྟགས་ལ་
དམིགས་པའི་ཕྱིར། དེ་ལ་ཁོ་ན་རེ། དགོངས་འགྲེལ་གྱིས་ཀུན་བརྟགས་སོགས་འདུས་མ་བྱས་ཀྱི་ཆོས་རྣམས་ཀྱི་སྟོང་ཉིད་དངོས་སུ་གཏན་ལ་མ་ཕབ་པར་ཐལ། དེ་རྣམས་སྟོང་གཞིར་དངོས་སུ་བཟུང་ནས་དེ་རྣམས་ཀྱི་སྟོང་ཉིད་དངོས་སུ་གཏན་ལ་མ་ཕབ་པའི་ཕྱིར། རྟགས་ཁས་ཟེར་ན། མ་ཁྱབ་སྟེ། དགོངས་
འགྲེལ་གྱི་སྐབས་སུ་དེ་རྣམས་ཀྱི་གཞན་དབང་སྟོང་གཞིར་བཟུང་ནས་དེ་རྣམས་ཀྱི་སྟོང་ཉིད་དངོས་སུ་གཏན་ལ་ཕབ་པའི་ཕྱིར། གཉིས་པ་ནི་དགོངས་འགྲེལ་ལས། གཞན་ཡང། ཆོས་རྣམས་ཀྱི་ཡོངས་སུ་གྲུབ་པའི་མཚན་ཉིད་གང་ཡིན་པ་དེ་ཡང་དོན་དམ་པ་ངོ་བོ་ཉིད་མེད་པ་ཉིད་ཅིས་བྱའོ། །དེ་ཅིའི་ཕྱིར་ཞེ་

[016A]༄༅། །ན། དོན་དམ་ཡང་དག་འཕགས། ཆོས་རྣམས་ཀྱི་ཆོས་བདག་མེད་པ་གང་ཡིན་པ་དེ་ནི། དེ་དག་གི་ངོ་བོ་ཉིད་མེད་པ་ཉིད་ཅེས་བྱ་སྟེ། དེ་ནི་དོན་དམ་པ་ཡིན་ལ་དོན་དམ་པ་ནི་ཆོས་ཐམས་ཅད་ཀྱི་ངོ་བོ་ཉིད་མེད་པ་ཉིད་ཀྱིས་རབ་ཏུ་ཕྱེ་བ་ཡིན་པས་དེའི་ཕྱིར་དོན་དམ་པ་ངོ་བོ་ཉིད་
མེད་པ་ཉིད་ཅེས་བྱའོ། །ཞེས་པའི་སྐབས་སུ་གསུམ་ལས། དང་པོ་ནི། ཁ་ཅིག། གང་ཟག་གི་བདག་མེད་ཕྲ་མོ་ཡོངས་གྲུབ་མ་ཡིན་ཟེར་བ་མི་འཐད་དེ། དབུས་མཐའ་རྩ་འགྲེལ་དུ་དེ་ཡོངས་གྲུབ་ཏུ་བཤད་པ་གང་ཞིག། སྐབས་འདིར་དབུས་མཐའ་སྒྲ་ཇི་བཞིན་དུ་ཁས་ལེན་རིགས་པའི་ཕྱིར། དང་པོ་གྲུབ་སྟེ། དབུས་
མཐའ་ལས། རྣམ་དག་སྤྱོད་ཡུལ་རྣམ་གཉིས་ཏེ། །གཅིག་པུ་ཁོ་ནར་བརྗོད་པ་ཡིན། །ཞེས་ཉོན་སྒྲིབ་རྣམ་པར་དག་བྱེད་ཀྱི་ཡེ་ཤེས་དང། ཤེས་སྒྲིབ་རྣམ་པར་དག་བྱེད་ཀྱི་ཡེ་ཤེས་གཉིས་ཀྱི་དམིགས་པ་མཐར་ཐུག་ཏུ་གྱུར་པའི་བདག་མེད་གཉིས་ཀ་ཡོངས་གྲུབ་གཅིག་པུ་ཡིན་གྱི་ཀུན་བརྟགས་དང་གཞན་
དབང་གཉིས་དེ་གཉིས་ཀྱི་དངོས་ཡུལ་མ་ཡིན་པར་བསྟན་པའི་ཕྱིར་ཏེ། དབུས་མཐའི་འགྲེལ་པ་ལས། ཡོངས་སུ་གྲུབ་པའི་ངོ་བོ་ཉིད་དུ་བརྗོད་དོ། །ངོ་བོ་ཉིད་གཞན་ནི་རྣམ་པར་དག་པའི་ཡེ་ཤེས་རྣམ་པ་གཉིས་ཀྱི་ཡུལ་མ་ཡིན་ནོ། །ཞེས་དང། དྲང་ངེས་རྣམ་འབྱེད་ལས་ཀྱང། ཡེ་ཤེས་གཉིས་ནི། སྒྲིབ་པ་
གཉིས་དག་པར་བྱེད་པའི་ཡེ་ཤེས་སོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། གང་ཟག་གི་བདག་མེད་ཡོངས་གྲུབ་མ་ཡིན་པར་ཐལ། ཡོངས་གྲུབ་ཡིན་ན་ཆོས་ཀྱི་བདག་མེད་ཀྱི་ཡོངས་གྲུབ་ཡིན་དགོས་པའི་ཕྱིར་ཏེ། དགོངས་འགྲེལ་ལས། ཆོས་རྣམས་ཀྱི་ཆོས་བདག་མེད་པ་གང་ཡིན་པ་དེ་ནི་
དེ་དག་གི་ངོ་བོ་ཉིད་མེད་པ་ཉིད་ཅེས་བྱ་སྟེ། ཞེས་དང། དྲང་ངེས་རྣམ་འབྱེད་ལས། ཆོས་ཅན་འདུས་བྱས་ལ་ཆོས་ཀྱི་བདག་རྣམ་པར་བཅད་ཙམ་གྱི་སྤྲོས་པ་མེད་དགག་ལ་ཆོས་ཀྱི་བདག་མེད་ཀྱི་ཡོངས་གྲུབ་འཇོག་པར་ཤིན་ཏུ་གསལ་བའི་ཕྱིར། ཞེས་དང། ཐར་ལམ་གསལ་བྱེད་ལས། གང་ལ་དམིགས་ནས་
བསྒོམས་ན། ཤེས་སྒྲིབ་མཐའ་དག་ཟད་པར་འགྱུར་བའི་དམིགས་པ་མཐར་ཐུག་ཡིན་པས། ཞེས་གསུངས་པའི་ཕྱིར། ཟེར་ན་མ་ཁྱབ་སྟེ། ལུང་སྔ་མ་གཉིས་ཀྱི་དོན་ནི། དགོངས་འགྲེལ་གྱི་དངོས་བསྟན་གྱི་ཡོངས་གྲུབ་ཡིན་ན་ཆོས་ཀྱི་བདག་མེད་ཀྱི་ཡོངས་གྲུབ་ཡིན་པས་ཁྱབ་པའི་དོན་ཡིན་ལ་

[016B] དེའི་ཕྱིར་གཉིས་སྟོང་གང་ཡིན་པ་ཞེས་པའི་སྐབས་ཀྱི་ཡོངས་གྲུབ་དེ་འགྱུར་མེད་ཡོངས་གྲུབ་དེ་ལ་བྱེད་རིགས་པའི་ཕྱིར། ཞེས་པའི་དོན་ནོ། །ཡང་ཁོ་ན་རེ། གང་ཟག་གི་བདག་མེད་སྟོང་ཉིད་ཡིན་པར་ཐལ། དེ་ཡོངས་གྲུབ་ཡིན་པའི་ཕྱིར། རྟགས་ཁས། འདོད་ན། དེ་རྟོགས་པའི་ལྟ་བ་དེ་དབུ་
མའི་ལྟ་བ་ཡིན་པར་ཐལ། དེ་སྟོང་ཉིད་ཡིན་པའི་ཕྱིར། འདོད་ན། དེ་རྟོགས་པའི་ལྟ་བ་ལ་གནས་པའི་གང་ཟག་ཡིན་ན་དབུ་མའི་ལྟ་བ་ལ་གནས་པའི་གང་ཟག་ཡིན་དགོས་པར་ཐལ། འདོད་པའི་ཕྱིར་ན་མ་ཁྱབ། འདོད་ན། མདོ་སྡེ་པ་ཆོས་ཅན། དེར་ཐལ། དེའི་ཕྱིར། དེ་ཆོས་ཅན། སེམས་ཙམ་པའི་
ལྟ་བ་ལ་གནས་པའི་གང་ཟག་ཡིན་པར་ཐལ། འདོད་པ་གང་ཞིག། དབུ་མའི་ལྟ་བ་ཡིན་ན་སེམས་ཙམ་པའི་ལྟ་བ་ཡིན་དགོས་པའི་ཕྱིར་ཏེ། དབུས་མཐའ་ལས། ཡོད་པས་མེད་པས་ཡོད་པས་ན། །འདི་ནི་དབུ་མའི་ལམ་ཡིན་ནོ། །ཞེས་གསུངས་པ་གང་ཞིག། དེ་སྐབས་འདིར་སྒྲ་ཇི་བཞིན་པ་ཡིན་པའི་ཕྱིར་
ཟེར་ན། སྟོང་འཐུན་ཆེན་མོ་ལྟར་ན། ཐལ་འགྱུར་དང་པོ་ལ་མ་ཁྱབ་སྟེ། སྟོང་མཐུན་ལས། སེམས་ཙམ་པའི་སྐབས་སུ། གང་ཟག་གི་བདག་མེད་ཡོངས་གྲུབ་ཏུ་བཤད་པ་གང་ཞིག། དེར་སེམས་ཙམ་པས་གང་ཟག་གི་བདག་མེད་དོན་དམ་པར་མི་འདོད་པར་བཤད་པའི་ཕྱིར། དང་པོ་གྲུབ་སྟེ། དེ་ཉིད་ལས། ཡོངས་
གྲུབ་ནི་གཞན་དབང་གི་སྟེང་དུ་བདག་འཛིན་གཉིས་ཀྱིས་ཀུན་བརྟགས་པ་ལྟར་གྲུབ་པས་སྟོང་པའི་དེ་བཞིན་ཉིད་དེ། མཚན་ཉིད་ཀྱང་དེ་ཉིད་དོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། དེ་ཉིད་ལས། སེམས་ཙམ་པ་དང་དབུ་མ་རང་རྒྱུད་པ་རྣམས་གང་ཟག་གི་བདག་མེད་དོན་དམ་པར་མི་འདོད་ཅིང་གང་
ཟག་གི་བདག་འགོག་པའི་རིགས་པ་ཡང་ཐ་སྙད་དཔྱོད་བྱེད་ཀྱི་རིགས་པར་འདོད་དེ། ཞེས་གསུངས་པའི་ཕྱིར། དེ་ལ་ཁོ་ན་རེ། འོ་ན། སྟོང་འཐུན་གྱི་ལུགས་ལ། གང་ཟག་གི་བདག་མེད་སྟོང་ཉིད་དུ་འདོད་པར་ཐལ། དེར་དེ་དེ་བཞིན་ཉིད་དུ་འདོད་པའི་ཕྱིར་ཏེ། དེ་ཉིད་ལས། བདག་འཛིན་གཉིས་ཀྱིས་ཀུན་
བརྟགས་པ་ལྟར་གྲུབ་པས་སྟོང་པའི་དེ་བཞིན་ཉིད་དེ། ཞེས་གསུངས་པའི་ཕྱིར། ཟེར་ན་མ་ཁྱབ་སྟེ། ལུང་དེས་གང་ཟག་གི་བདག་མེད་དེ་གང་ཟག་གི་བདག་མེད་པའི་དེ་བཞིན་ཉིད་དུ་བསྟན་པར་སྟོང་འཐུན་པས་འདོད་ཀྱང། གང་ཟག་གི་བདག་གིས་སྟོང་པའི་དེ་བཞིན་ཉིད་ཡིན་ན་དེ་བཞིན་ཉིད་ཡིན་

[017A]༄༅། །མི་དགོས་པའི་ཕྱིར། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་དེ་བཞིན་ཉིད་ཡིན་ན་དེ་བཞིན་ཉིད་མ་ཡིན་དགོས་པའི་ཕྱིར། ཞེས་གསུངས་ཆོག་གོ། དེ་ལྟར་མ་ཡིན་ན་སྟོང་འཐུན་གྱི་ལུགས་ལ་ཡང། གང་ཟག་གི་བདག་མེད་དེ་དོན་དམ་པ་ཡིན་པར་ཐལ་
དེའི་ལུགས་ལ་དེ་དེ་བཞིན་ཉིད་ཡིན་པ་གང་ཞིག། དེ་བཞིན་ཉིད། ཡང་དག་མཐའ། མཚན་མ་མེད་པ། དོན་དམ་བདེན་པ། ཆོས་ཀྱི་དབྱིངས་རྣམས་དོན་གཅིག་མིང་གི་རྣམ་གྲངས་སུ་བཤད་པའི་ཕྱིར་ཏེ། དབུས་མཐའ་ལས། སྟོང་པ་ཉིད་དེ་མདོར་བསྡུ་ན། །དེ་བཞིན་ཉིད་དང་ཡང་དག་མཐའ་
མཚན་མ་མེད་དང་དོན་དམ་དང། །ཆོས་ཀྱི་དབྱིངས་རྣམས་རྣམ་གྲངས་སོ། །ཞེས་གསུངས་པའི་ཕྱིར། རྩ་བའི་དམ་བཅའ་ལ་ཡོངས་གྲུབ་ཡིན་ན་ཆོས་ཀྱི་བདག་མེད་ཀྱི་ཡོངས་གྲུབ་ཡིན་དགོས་པར་ཐལ། གང་ཟག་གི་བདག་མེད་ཕྲ་མོ་ཡོངས་གྲུབ་མ་ཡིན་པའི་ཕྱིར། རྟགས་ཁས། འདོད་ན། འགོག་
བདེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཀུན་བརྟགས་གཞན་དབང་ཡོངས་གྲུབ་གསུམ་པོ་གང་རུང་གང་ཞིག་ཀུན་བརྟགས་ཀྱང་མ་ཡིན། གཞན་དབང་ཡང་མ་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། དོན་དམ་པར་མ་གྲུབ་པར་ཐལ། ཀུན་བརྟགས་ཡིན་པའི་ཕྱིར་
འདོད་མི་ནུས་ཏེ། འཁོར་བ་སྤངས་པའི་མྱང་འདས་བདེན་པར་གྲུབ་པའི་ཕྱིར། མ་གྲུབ་ན། འཁོར་བ་བདེན་པར་མ་གྲུབ་པར་ཐལ། མྱང་འདས་བདེན་པར་མ་གྲུབ་པའི་ཕྱིར། རྟགས་ཁས། ཁྱབ་སྟེ། སེམས་ཙམ་པས་འཁོར་འདས་ལ་བདེན་པར་གྲུབ་མ་གྲུབ་ཀྱི་ཁྱད་པར་མི་འབྱེད་པའི་ཕྱིར་ཏེ། རྩ་ཤེའི་
རྣམ་བཤད་ལས། རིགས་པའི་འགྲོས་འདི་རྣམས་ཤེས་པའི་གནད་ཀྱིས་འཕགས་པའི་ཡུལ་གྱི་རང་སྡེ་དངོས་པོར་སྨྲ་བས་ཀྱང་འཁོར་འདས་ལ་བདེན་པར་གྲུབ་མ་གྲུབ་ཀྱི་ཁྱད་པར་མི་འབྱེད་མོད་ཅེས་གསུངས་པའི་ཕྱིར། ཁ་ཅིག། དེའི་དངོས་སྨྲ་བ་ད་མདོ་སྡེ་པ་ལ་བྱེད་ཟེར་ན་མི་འཐད་དེ། མདོ་སྡེ་པས་
འཁོར་བ་བདེན་གྲུབ་ཏུ་འདོད་པ་གང་ཞིག། དེས་མྱང་འདས་བདེན་མེད་དུ་འདོད་པའི་ཕྱིར། དང་པོ་གྲུབ་སྟེ། དེས་དེ་རང་མཚན་དུ་འདོད་པའི་ཕྱིར། གཉིས་པ་གྲུབ་སྟེ། དེས་མྱང་འདས་སྤྱི་མཚན་དུ་འདོད་པའི་ཕྱིར། ཁ་ཅིག། གང་ཟག་གི་བདག་མེད་ཡོངས་གྲུབ་ཡིན་གྱི། སྟོང་ཉིད་མ་ཡིན་ཟེར་ན་མི་འཐད་

[017B] དེ་སྟོང་ཉིད་ཡིན་པར་ཐལ། དེ་དེ་བཞིན་ཉིད་ཡིན་པའི་ཕྱིར། མ་གྲུབ་ན། དེར་ཐལ། ཆོས་ཀྱི་བདག་མེད་མ་རྟོགས་པའི་ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་དེ་དེ་བཞིན་ཉིད་ལ་དམིགས་པའི་ལམ་བསྒོམ་པའི་སྟོབས་ཀྱིས་ཐོབ་པའི་ཕྱིར་ཏེ། ཀུན་བཏུས་ལས། དེ་བཞིན་ཉིད་ལ་དམིགས་
ནས་གང་དུ་ཟག་པ་དང་བཅས་པའི་དངོས་པོ་འགགས་པ་སྟེ་འགོག་པའི་མཚན་ཉིད་དོ། །ཞེས་གསུངས་པའི་ཕྱིར། གཞན་ཡང། གང་ཟག་གི་བདག་མེད་དེ་སྟོང་ཉིད་ཡིན་པར་ཐལ། དེ་ཟབ་པ་དང་རྒྱ་ཆེ་བ་གཉིས་སུ་ཕྱེ་བའི་ཟབ་མོ་ཡིན་པའི་ཕྱིར་ཏེ། ཐར་ལམ་གསལ་བྱེད་ལས། གང་ཟག་དང་ཆོས་ལ་
བདག་མེད་པའི་སྟོང་པ་ཉིད་འཕགས་པ་རྣམས་ཀྱིས་མཉམ་གཞག་སོ་སོ་རང་གིས་མངོན་སུམ་དུ་རིགས་པར་བྱ་བ་ཡིན་གྱི་ཆོས་སྟོན་པའི་སྒྲ་ཙམ་ལས་ཇི་ལྟ་བ་བཞིན་དུ་ཤེས་མི་ནུས་པས་ཟབ་ཅིང། ཞེས་དང། དྲང་ངེས་རྣམ་འབྱད་ལས་ཀྱང། བདག་མེད་པའི་དོན་དེ་བཞིན་ཉིད་དེ་དེ་ནི་རྣམ་པར་དག་པའི་
དམིགས་པའི་དོན་དམ་པ་ཡང་ཡིན་ནོ། །དེར་ནི་ངོ་བོ་ཉིད་གཞན་གཉིས་མེད་ཀྱི་ཡོངས་གྲུབ་གཅིག་པུ་ཡིན་པས་དེ་ལྟར་གསུངས་ཏེ། ཞེས་གསུངས་པས་ཀྱང་གང་ཟག་གི་བདག་མེད་དེ་བཞིན་ཉིད་དུ་བསྟན་པའི་ཕྱིར་ཏེ། ཀུན་བཏུས་ལས། ཆོས་དགེ་བ་རྣམས་ཀྱི་དེ་བཞིན་ཉིད་གང་ཞེ་ན། བདག་མེད་པ་
རྣམ་པ་གཉིས་དང། ཞེས་གསུངས་པའི་ཕྱིར། གཉིས་པ་རང་ལུགས་ལ། གཟུགས་ཀྱི་ཡོངས་གྲུབ་ཆོས་ཅན། ཁྱོད་ལ་དོན་དམ་པ་ངོ་བོ་ཉིད་མེད་པ་ཞེས་རྗོད་པའི་རྒྱུ་མཚན་ཡོད་དེ། ཁྱོད་དོན་དམ་པ་ཡིན་ལ་ཆོས་བདག་གི་ངོ་བོར་མེད་པའི་རྒྱུ་མཚན་གྱིས་དེ་ལྟར་རྗོད་པའི་ཕྱིར། དེས་ན་གང་ཟག་གི་བདག་
མེད་ཡོངས་གྲུབ་དང་དེ་བཞིན་ཉིད། དོན་དམ་པར་ཁས་ལེན་རིགས་ཏེ་དབུས་མཐའ་ལས། རྣམ་དག་སྤྱོད་ཡུལ། ཞེས་དང། གང་ཟག་དང་ནི་ཆོས་རྣམས་ཀྱི། །དངོས་པོ་མེད་པ་སྟོང་པ་ཉིད། །ཅེས་དང། ཀུན་བཏུས་ལས། ཆོས་དགེ་རྣམས་ཀྱི་དེ་བཞིན་ཉིད། །ཅེས་སོགས་གསུངས་པའི་ཕྱིར། གསུམ་པ་རྩོད་པ་སྤོང་
བ་ལ་ཁོ་ནར། འཁོར་ལོ་དང་པོས་སྟོང་ཉིད་དངོས་ཀྱི་བསྟན་བྱའི་གཙོ་བོར་བྱས་ནས་བསྟན་པར་ཐལ། གང་ཟག་གི་བདག་མེད་སྟོང་ཉིད་ཡིན་པའི་ཕྱིར། རྟགས་ཁས། འདོད་ན། མདོ་སྡེ་བས་སྟོང་ཉིད་རྟོགས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཐེག་ཆེན་གྱི་གྲུབ་མཐའ་སྨྲ་བའི་གང་ཟག་

[018A]༄༅། །ཡིན་པར་ཐལ། ཁྱོད་ཀྱིས་སྟོང་ཉིད་རྟོགས་པ་གང་ཞིག། ཁྱོད་གྲུབ་མཐའ་སྨྲ་བའི་གང་ཟག་ཡིན་པའི་ཕྱིར་ན་མ་ཁྱབ། ཁོ་ན་རེ། གང་ཟག་གི་བདག་མེད་ཕྲ་མོ་དེ་གང་ཟག་གི་སྟོང་ཉིད་ཡིན་པར་ཐལ། དེ་སྟོང་ཉིད་ཡིན་པའི་ཕྱིར། འདོད་ན། དེ་གནས་ལུགས་ཡིན་
པར་ཐལ་ལོ། །འདོད་ན། མདོ་སྡེ་པས་གང་ཟག་གི་གནས་ལུགས་རྟོགས་པར་ཐལ་ལོ། །འདོད་ན། དེ་ཆོས་ཅན། ཁྱོད་གང་ཟག་གི་གནས་ལུགས་རྟོགས་པའི་གང་ཟག་མ་ཡིན་པར་ཐལ། ཁྱོད་གང་ཟག་གི་གནས་ལུགས་ལ་ཕྱིན་ཅི་ལོག་ཏུ་སྒྲོ་འདོགས་པའི་སྒྲོ་འདོགས་མངོན་གྱུར་པ་རྒྱུད་ལྡན་གྱི་
གང་ཟག་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་གང་ཟག་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་བདེན་ཞེན་གྱིས་འདོད་པའི་གང་ཟག་གང་ཞིག། གང་ཟག་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་དེ་གནས་ལུགས་ཕྲ་མོ་ཡིན་
པའི་ཕྱིར་ན་མ་ཁྱབ་སྟེ། མདོ་སྡེ་པས་གང་ཟག་གི་སྟེང་གི་ཆོས་ཀྱི་བདག་མེད་ལ་ཕྱིན་ཅི་ལོག་ཏུ་སྒྲོ་འདོགས་ཀྱང་གང་ཟག་གི་གནས་ལུགས་ལ་ཕྱིན་ཅི་ལོག་ཏུ་སྒྲོ་མི་འདོགས་པའི་ཕྱིར། གཞན་ཡང། གང་ཟག་གི་བདག་མེད་ཕྲ་མོ་དེ་ཆོས་དབྱིངས་ཡིན་པར་ཐལ། དེ་སྟོང་ཉིད་ཡིན་པའི་ཕྱིར་
རྟགས་ཁས། འདོད་ན། ཆོས་དབྱིངས་ལ་ངོ་བོ་མི་འདྲ་བ་དང་རིགས་མི་འདྲ་བའི་དབྱེ་བ་ཡོད་པར་ཐལ། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་དེ་ཡང་ཆོས་དབྱིངས་ཡིན། གང་ཟག་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་དེ་ཡང་ཆོས་དབྱིངས་ཡིན་པ་གང་ཞིག་
དེ་གཉིས་རིགས་མི་འདྲ་བའི་ཕྱིར། ཕྱི་མ་མ་གྲུབ་ན། ངོ་བོ་གཅིག་ཡིན་ན་རིགས་གཅིག་ཡིན་དགོས་པར་ཐལ། མ་གྲུབ་པ་དེའི་ཕྱིར། རྩ་བར་འདོད་མི་ནུས་ཏེ། ཆོས་ཀྱི་དབྱིངས་ལ་དབྱེར་མེད་ཕྱིར། །ཞེས་གསུངས་པའི་ཕྱིར་ཟེར་ན། གང་ཟག་གི་བདག་མེད་ཕྲ་མོ་དེ་སྟོང་ཉིད་ཡིན་པར་ཐལ། དེ་དེ་བཞིན་
ཉིད་ཡིན་པའི་ཕྱིར་ཏེ། འགོག་བདེན་དེ་བཞིན་ཉིད་ཡིན་པའི་ཕྱིར་ཏེ། སེམས་ཙམ་པས་འགོག་བདེན་དེ་བཞིན་ཉིད་དུ་ཁས་ལེན་པའི་ཕྱིར་ཏེ། སྐལ་བཟང་མིག་འབྱེད་ལས། འགོག་བདེན་ཡིན་ན་དེ་བཞིན་ཉིད་ཡིན་པས་ཁྱབ་པར་འདོད་པ་ལ་དབུ་སེམས་ཀྱི་མཁས་པ་སུ་ཡང་མི་མཐུན་

[018B] །ཞེས་གསུངས་པའི་ཕྱིར། དེ་ལ་ཁོ་ན་རེ། འོ་ན། སྟོང་འཐུན་གྱི་ལུགས་ལ་སེམས་ཙམ་པའི་སྐབས་སུ་གང་ཟག་གི་བདག་མེད་དེ་བཞིན་ཉིད་ཡིན་པར་ཐལ། དེའི་སྐབས་སུ་འགོག་བདེན་དེ་བཞིན་ཉིད་ཡིན་པའི་ཕྱིར་ཟེར་ན། སྟོང་འཐུན་ལྟར་ན་མ་ཁྱབ་པ་འདྲའོ། །གཞན་ཡང། ཁོ་ན་རེ། ངོ་བོ་
ཉིད་མེད་པར་སྨྲ་བ་ཡིན་ན་འགོག་བདེན་དེ་བཞིན་ཉིད་དུ་ཁས་ལེན་པས་ཁྱབ་པར་ཐལ། སྟོང་འཐུན་གྱི་ལུང་དེ་འཐད་པ་གང་ཞིག། དེའི་དབུ་སེམས་ཞེས་པའི་དབུ་མ་པ་དེ་ངོ་བོ་ཉིད་མེད་པར་སྨྲ་བ་ལ་བྱེད་རིགས་པའི་ཕྱིར་ན་མ་ཁྱབ། འདོད་ན། རང་རྒྱུད་པ་ཆོས་ཅན། དེར་ཐལ། དེའི་ཕྱིར་ཟེར་ན་སྐྱོན་མེད་
དེ། སྟོང་འཐུན་པས་རང་རྒྱུད་པའི་ལུགས་ལ་ཡང་འགོག་བདེན་སྟོང་ཉིད་དུ་འདོད་པ་དང། འཕགས་པ་ལ་སྟོང་ཉིད་རྟོགས་པས་ཁྱབ་པ་བྱས་པ་རྣམས་ནི་རྣམ་བཤད་སྙིང་པོ་རྒྱན་སོགས་དང་མི་མཐུན་པས། དེ་ཙམ་ཞིག་སྒྲ་ཇི་བཞིན་པར་མི་འཛིན་ནོ། །གསུམ་པ་དེ་དག་གི་དཔེ་བསྟན་པ་ལ། དགོངས་
འགྲེལ་ལས། དེ་ལ་འདི་ལྟ་སྟེ་དཔེར་ན་ནམ་མཁའི་མེ་ཏོག་ཇི་ལྟ་བ་དེ་ལྟ་བུར་ནི་མཚན་ཉིད་ངོ་བོ་ཉིད་མེད་པ་ཉིད་བལྟ་བར་བྱའོ། །དོན་དམ་ཡང་དག་འཕགས། དེ་ལ་འདི་ལྟ་སྟེ་དཔེར་ན་སྒྱུ་མ་བྱས་པ་ཇི་ལྟ་བ་དེ་ལྟ་བུར་ནི་སྐྱེ་བ་ངོ་བོ་ཉིད་མེད་པ་ཉིད་བལྟ་བར་བྱའོ། །དོན་དམ་པ་ངོ་བོ་ཉིད་མེད་པ་ཉིད་དེ་ལས་ཀྱང་
གཅིག་ཀྱང་བལྟ་བར་བྱའོ། །དོན་དམ་ཡང་དག་འཕགས། དེ་ལ་འདི་ལྟ་སྟེ་དཔེར་ན་ནམ་མཁའ་ནི་གཟུགས་ཀྱི་ངོ་བོ་ཉིད་མེད་པ་ཙམ་གྱིས་རབ་ཏུ་ཕྱེ་བ་དང་ཐམས་ཅད་དུ་སོང་བ་ཇི་ལྟ་བ་དེ་ལྟ་བུར་ནི་དོན་དམ་པ་ངོ་བོ་ཉིད་མེད་པ་དེ་ལས་ཆོས་བདག་མེད་པས་རབ་ཏུ་ཕྱེ་བ་དང་ཐམས་ཅད་དུ་སོང་བ་གཅིག་བལྟ་
བར་བྱ་སྟེ། ཞེས་གསུངས། དོན་ནི། ཀུན་བརྟགས་ནམ་མཁའི་མེ་ཏོག་གི་དཔེས་སྟོན་པའི་རྒྱུ་མཚན་ཡོད་དེ། དཔེར་ན་ནམ་མཁའི་མེ་ཏོག་དེ་རང་འཛིན་རྟོག་པས་སྒྲོ་བཏགས་པ་བཞིན་དུ། ཀུན་བརྟགས་དེ་ཡང་རྟོག་པས་བཏགས་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་པའི་ཕྱིར། གཞན་དབང་སྒྱུ་མའི་
དཔེས་སྟོན་པའི་རྒྱུ་མཚན་ཡོད་དེ། སྒྱུ་མ་མཁན་གྱིས་རྡེའུ་ཤིང་རྟ་གླང་དུ་སྤྲུལ་པའི་ཚེ་རྡེའུ་ཤིང་རྟ་གླང་དུ་སྣང་བའི་ཤེས་པ་དེ་སྒྱུ་མའི་སྔགས་རྫས་ཀྱི་མིག་བསླད་པ་དེ་བཞིན་དུ། དོན་སྣང་གི་ཤེས་པ་དེ་ཡང་མ་རིག་བག་ཆགས་ཀྱིས་བསླད་པའི་འཁྲུལ་ཤེས་ཡིན་པའི་ཕྱིར། ཡོངས་གྲུབ་ནམ་མཁའི་དཔེས་

[019A]༄༅། །སྟོན་པའི་རྒྱུ་མཚན་ཡོད་དེ། ནམ་མཁའ་དེ་ཐོགས་རེག་བཀག་ཙམ་གྱི་མེད་དགག་དང། ཕྱོགས་ཐམས་ཅད་ལ་ཁྱབ་པ་བཞིན་དུ། ཆོས་ཀྱི་བདག་མེད་ཀྱི་ཡོངས་གྲུབ་དེ་ཡང་ཆོས་བདག་བཀག་ཙམ་གྱི་མེད་དགག་དང་ཆོས་ཐམས་ཅད་ལ་ཁྱབ་པའི་ཕྱིར། གཉིས་པ་གང་ལ་
དགོངས་ནས་མ་སྐྱེས་པ་སོགས་སུ་བཤད་པ་ལ་ཀུན་བརྟགས་ལ་དགོངས་པ་དང། ཡོངས་གྲུབ་ལ་དགོངས་པའོ། །དང་པོ་ནི། དགོངས་འགྲེལ་ལས། དེ་ལ་མཚན་ཉིད་ངོ་བོ་ཉིད་མེད་པ་ཉིད་ལ་དགོངས་ནས་ངས་ཆོས་ཐམས་ཅད་མ་སྐྱེས་པ་མ་འགགས་པ་གཟོད་མ་ནས་ཞི་བ་རང་བཞིན་གྱིས་ཡོངས་སུ་
མྱང་ངན་ལས་འདས་པའོ་ཞེས་བསྟན་ཏོ། །དེ་ཅིའི་ཕྱིར་ཞེ་ན། དོན་དམ་ཡང་དག་འཕགས། འདི་ལྟར་རང་གི་མཚན་ཉིད་ཀྱིས་མེད་པ་གང་ཡིན་པ་དེ་ནི་མ་སྐྱེས་པ་ཡིན་ལ། མ་སྐྱེས་པ་གང་ཡིན་པ་དེ་ནི་མ་འགགས་པ་ཡིན། མ་སྐྱེས་པ་དང་མ་འགགས་པ་གང་ཡིན་པ་དེ་དག་ནི་གཟོད་མ་ནས་ཞི་བ་ཡིན། གཟོད་མ་ནས་
ཞི་བ་གང་ཡིན་པ་དེ་ནི་རང་བཞིན་གྱིས་ཡོངས་སུ་མྱང་ངན་ལས་འདས་པ་ཡིན། རང་བཞིན་གྱིས་ཡོངས་སུ་མྱང་ངན་ལས་འདས་པ་དེ་ལ་ནི་ཡོངས་སུ་མྱ་ངན་ལས་འདའ་བར་བྱ་བ་ཅུང་ཟད་ཀྱང་མེད་དེ། ཞེས་གསུངས། དོན་ནི། ཀུན་བརྟགས་ཆོས་ཅན། ཁྱོད་ལ་སྐྱེ་བ་མ་མཆིས་པ་དང་འགག་པ་མ་མཆིས་པ་ཞེས་
བརྗོད་པའི་རྒྱུ་མཚན་ཡོད་དེ། རང་གི་མཚན་ཉིད་ཀྱིས་མ་གྲུབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ཆོས་ཅན། ཁྱོད་ལ་གཟོད་མ་ནས་ཞི་བ་དང་རང་བཞིན་གྱིས་ཡོངས་སུ་མྱང་ངན་ལས་འདས་པ་ཞེས་བརྗོད་པའི་རྒྱུ་མཚན་ཡོད་དེ། ཀུན་ནས་ཉོན་མོངས་ཕྱོགས་ཀྱིས་མ་བསྡུས་པའི་རྒྱུ་མཚན་གྱིས་དེ་ལྟར་
བརྗོད་པའི་ཕྱིར། དེས་མ་བསྡུས་ཏེ། འདུས་མ་བྱ་ཡིན་པའི་ཕྱིར་ཏེ། སྐྱེ་འཇིག་དང་བྲལ་བའི་ཕྱིར། གཉིས་པ་ནི། དགོངས་འགྲེལ་ལས། ཡང་དོན་དམ་པ་ངོ་བོ་ཉིད་མེད་པ་ཉིད་ཆོས་བདག་མེད་པས་རབ་ཏུ་ཕྱེ་བ་ལ་དགོངས་ནས་ངས་ཆོས་ཐམས་ཅད་མ་སྐྱེས་པ་མ་འགགས་པ་གཟོད་མ་ནས་ཞི་བ་རང་
བཞིན་གྱིས་ཡོངས་སུ་མྱང་ངན་ལས་འདས་པའོ་ཞེས་བསྟན་ཏོ། །དེ་ཅིའི་ཕྱིར་ཞེ་ན། འདི་ལྟར་དོན་དམ་པ་ངོ་བོ་ཉིད་མེད་པ་ཉིད་ཆོས་བདག་མེད་པས་རབ་ཏུ་ཕྱེ་བ་ནི། རྟག་པ་རྟག་པའི་དུས་དང་ཐེར་ཟུག་ཐེར་ཟུག་གི་དུས་སུ་རྣམ་པར་གནས་པ་ཁོ་ན་ཡིན་ལ། དེ་ནི་ཆོས་རྣམས་ཀྱི་ཆོས་ཉིད་འདུས་མ་བྱས་པ་ཉོན་

[019B] རྟག་པ་རྟག་པའི་དུས་དང་ཐེར་ཟུག་ཐེར་ཟུག་གི་དུས་སུ་ཆོས་ཉིད་དེ་བཞིན་ཉིད་ཀྱི་རྣམ་པར་གནས་པ་འདུས་མ་བྱས་པ་གང་ཡིན་པ་དེ་ནི། འདུས་མ་བྱས་པའི་ཕྱིར། མ་སྐྱེས་པ་དང་མ་འགག་པ་ཡིན་ལ། དེ་ནི་ཉོན་མོངས་པ་ཐམས་ཅད་དང་བྲལ་བའི་ཕྱིར། གཟོད་
མ་ནས་ཞི་བ་དང་རང་བཞིན་གྱིས་ཡོངས་སུ་མྱ་ངན་ལས་འདས་པ་ཡིན་ཏེ། ཞེས་པའི་དོན་ནི། ཡོངས་གྲུབ་ཆོས་ཅན། ཁྱོད་ལ་མ་སྐྱེས་པ་དང་མ་འགགས་པ་ཞེས་བརྗོད་པའི་རྒྱུ་མཚན་ཡོད་དེ། འདུས་མ་བྱས་ཡིན་པའི་ཕྱིར། སྔ་ཕྱིའི་དུས་ཀུན་ཏུ་རྟག་པར་གནས་པ་དེ་ཡིན་པའི་ཕྱིར། དེ་ཆོས་ཅན། ཁྱོད་ལ་
གཟོད་མ་ནས་ཞི་བ་དང་རང་བཞིན་གྱིས་ཡོངས་སུ་མྱ་ངན་ལས་འདས་པ་ཞེས་བརྗོད་པའི་རྒྱུ་མཚན་ཡོད་དེ། ཀུན་ནས་ཉོན་མོངས་ཕྱོགས་ཀྱིས་མ་བསྡུས་པའི་ཕྱིར། གསུམ་པ་ངོ་བོ་ཉིད་གསུམ་གྱི་ངོ་བོ་ངོས་བཟུང་བ་ལ། གཟུགས་ཕུང་གི་ངོ་བོ་ཉིད་གསུམ་གྱི་རྣམ་གཞག་བཤད་པ་དང། དེ་འགྲེས་རྐང་གཞན་
ལ་སྦྱར་ནས་བཤད་པའོ། །དང་པོ་ལ་གསུམ་ལས། ཀུན་བརྟགས་ངོས་འཛིན་པ་ནི། དགོངས་འགྲེལ་ལས། རྣམ་པར་རྟོག་པའི་སྤྱོད་ཡུལ་ཀུན་བརྟགས་པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་ལ་གཟུགས་ཀྱི་ཕུང་པོ་ཞེས་ངོ་བོ་ཉིད་དམ་བྱེ་བྲག་གི་མཚན་ཉིད་དུ་མིང་དང་བརྡས་རྣམ་པར་བཞག་
པ་དང། གཟུགས་ཀྱི་ཕུང་པོ་སྐྱེའོ་ཞེའམ་འགག་པ་ཞེའམ་གཟུགས་ཀྱི་ཕུང་པོ་སྤང་བ་དང་ཡོངས་སུ་ཤེས་པ་ཞེས་ངོ་བོ་ཉིད་ཀྱི་མཚན་ཉིད་དམ་བྱེ་བྲག་གི་མཚན་ཉིད་དུ་མིང་དང་བརྡས་རྣམ་པར་བཞག་པ་གང་ལགས་པ་དེ་ནི་ཀུན་བརྟགས་པའི་མཚན་ཉིད་ལགས་ཏེ། ཞེས་གསུངས། དོན་ནི། གཟུགས་ཕུང་
གི་ཀུན་བརྟགས་ཡོད་དེ། གཟུགས་ཕུང་གཟུགས་ཕུང་ཞེས་པའི་སྒྲ་འཇུག་པའི་གཞི་ཡིན་པ་དེ། གཟུགས་ཕུང་གི་ངོ་བོར་ཀུན་བརྟགས་པའི་ཀུན་བརྟགས་དང། གཟུགས་ཕུང་གི་སྐྱེ་བ་གཟུགས་ཕུང་གི་སྐྱེ་བ་ཞེས་པའི་སྒྲ་འཇུག་པའི་གཞི་ཡིན་པ་དེ། གཟུགས་ཕུང་གི་ཁྱད་པར་ལ་ཀུན་
བརྟགས་པའི་ཀུན་བརྟགས་ཡིན་པའི་ཕྱིར། གཉིས་པ་གཞན་དབང་ངོས་འཛིན་པ་ནི། དགོངས་འགྲེལ་ལས། རྣམ་པར་རྟོག་པའི་སྤྱོད་ཡུལ་ཀུན་བརྟགས་པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་གང་ལགས་པ་དེ་ནི་གཞན་གྱི་དབང་གི་མཚན་ཉིད་ལགས་ཏེ། ཞེས་གསུངས། དོན་ནི་

[020A]༄༅། །གཟུགས་ཕུང་གི་གཞན་དབང་ངོས་བཟུང་དུ་ཡོད་དེ། གཟུགས་ཕུང་གི་གདགས་གཞིར་གྱུར་པའི་དངོས་པོ་དེ་གཟུགས་ཕུང་གི་གཞན་དབང་ཡིན་པའི་ཕྱིར། གསུམ་པ་ཡོངས་གྲུབ་ངོས་འཛིན་པ་ནི། དགོངས་འགྲེལ་ལས། རྣམ་པར་རྟོག་པའི་སྤྱོད་ཡུལ་ཀུན་བརྟགས་
པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་དེ་ཉིད། ཀུན་བརྟགས་པའི་མཚན་ཉིད་དེར་ཡོངས་སུ་མ་གྲུབ་ཅིང་ངོ་བོ་ཉིད་དེ་ཁོ་ནས་ངོ་བོ་ཉིད་མ་མཆིས་པ་ཉིད་ཆོས་ལ་བདག་མ་མཆིས་བ་དེ་བཞིན་ཉིད་རྣམ་པར་དག་པའི་དམིགས་པ་གང་ལགས་པ་དེ་ནི་ཡོངས་སུ་གྲུབ་པའི་མཚན་ཉིད་ལགས་
ཏ༑ ཞེས་གསུངས། དོན་ནི། གཟུགས་ཕུང་གི་ཡོངས་གྲུབ་བཞག་ཏུ་ཡོད་དེ། གཟུགས་ཕུང་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་དེ། གཟུགས་ཕུང་གི་ཡོངས་གྲུབ་ཡིན་པའི་ཕྱིར། གཉིས་པ་ནི། དགོངས་འགྲེལ་ལས། དེ་ལྟར་གཟུགས་ཕུང་ལ་ཇི་ལྟར་སྦྱར་བ་བཞིན་དུ་
ཕུང་པོ་ལྷག་མ་རྣམས་ལ་ཡང་དེ་བཞིན་དུ་སྦྱོར། ཞེས་སོགས་ཀྱི་སྐབས་སུ་གསུམ་ལས། དང་པོ་ནི། ཁ་ཅིག། འདུས་མ་བྱས་ཀྱི་ཆོས་རྣམས་ཀྱི་སྟེང་དུ་མཚན་ཉིད་གསུམ་གྱི་རྣམ་གཞག་འབྱེད་མི་རིགས་ཏེ། འདུས་མ་བྱས་ཀྱི་ཆོས་རྣམས་ཀྱི་སྟེང་དུ་གཞན་དབང་མཚན་ཉིད་པ་བཞག་ཏུ་མེད་པའི་ཕྱིར་ཟེར་ན་
མི་འཐད་དེ། གཟུགས་ཕུང་ནས་ལམ་གྱི་ཡན་ལག་གི་བར་གྱི་ཆོས་རེ་རེའི་སྟེང་དུ་མཚན་ཉིད་གསུམ་གསུམ་གྱི་རྣམ་གཞག་འབྱེད་པར་དགོངས་འགྲེལ་ལས་གསུངས་པའི་ཕྱིར་ཏེ། དེ་ཉིད་ལས། གཟུགས་ཀྱི་ཕུང་པོ་ལ་ཇི་ལྟར་སྦྱར་བ་བཞིན་དུ་ཕུང་པོ་ལྷག་མ་ཞེས་སོགས་གསུངས་པའི་ཕྱིར་དང་
དྲང་ངེས་རྣམ་འབྱེད་ལས་ཀྱང། དེ་ལྟར་གཟུགས་ཀྱི་ཕུང་པོ་ལ་ཇི་ལྟར་སྦྱར་བ་བཞིན་དུ་ཞེས་སོགས་གསུངས་པའི་ཕྱིར། ཁ་ཅིག། འདུས་མ་བྱས་ཀྱི་ཆོས་རྣམས་ཀྱི་སྟེང་དུ་གཞན་དབང་མཚན་ཉིད་པ་བཞག་ཏུ་མེད་པར་ཐལ། འདུས་མ་བྱས་དང་གཞན་དབང་གི་གཞི་མཐུན་བཞག་ཏུ་མེད་པའི་ཕྱིར་ན་མ་
ཁྱབ། ཁ་ཅིག། འདུས་མ་བྱས་ཀྱི་ཆོས་རྣམ་ཀྱི་སྟེང་དུ་མཚན་ཉིད་གསུམ་གསུམ་གྱི་རྣམ་གཞག་འབྱེད་ཀྱང་ད་དག་གི་གཞན་དབང་མཚན་ཉིད་པ་ཡོད་མི་དགོས་ཏེ། དེ་རྣམས་ཀྱི་སྟེང་དུ་གཞན་དབང་དོད་ཐུབ་གཅིག་བཞག་པས་ཆོག་པའི་ཕྱིར་ཟེར་བ་དང། ཁ་ཅིག། དེ་ལྟར་འབྱེད་ཀྱང་དེ་དག་གི་གཞན་

[020B] ཤེས་བྱ་ཆོས་ཅན། དགོངས་འགྲེལ་ལས། ཆོས་རྣམས་ཀྱི་སྐྱེ་བ་ངོ་བོ་ཉིད་མེད་པ་ཉིད་གང་ཞེས་སོགས་ཀྱི་མདོ་འདིས་ནམ་མཁའ་དང་ཆོས་ཀྱི་སྐྱེ་མཆེད་སོགས་ཀྱི་གཞན་དབང་སྐྱེ་བ་ངོ་བོ་ཉིད་མེད་ཚུལ་ཅིག་དངོས་སུ་བསྟན་པར་ཐལ། དེ་དག་གི་
གཞན་དབང་སྐྱེ་བ་ངོ་བོ་ཉིད་མེད་ཚུལ་དགོངས་འགྲེལ་ལས་དངོས་སུ་བསྟན་པའི་ཕྱིར་ཏེ། གོང་དུ་དྲངས་པའི་ལུང་དོན་གྲུབ་པའི་ཕྱིར་དང། དྲང་ངེས་རྣམ་འབྱེད་ལས། ལེགས་པར་ཕྱེ་བ་ནི་སྔར་བཤད་པ་ལྟར་གཟུགས་ལ་སོགས་པའི་ཆོས་རེ་རེ་ལ་ཞེས་སོགས་གསུངས་པའི་ཕྱིར། འདོད་ན། མདོ་དེས་ནམ་
མཁའ་སོགས་ཀྱི་གཞན་དབང་རང་གི་རྒྱུ་རྐྱེན་ལ་བརྟེན་ནས་སྐྱེ་བ་ཡིན་གྱི། རང་གི་རྒྱུ་རྐྱེན་ལ་ལྟོས་མེད་དུ་རང་དབང་དུ་མི་སྐྱེ་བ་ནམ་མཁའ་སོགས་ཀྱི་གཞན་དབང་སྐྱེ་བ་ངོ་བོ་ཉིད་མེད་པའི་དོན་དུ་བསྟན་པར་ཐལ་ལོ། །འདོད་ན་དངོས། ནམ་མཁའ་སོགས་ཀྱི་གཞན་དབང་རང་གི་རྒྱུ་རྐྱེན་ལ་བརྟེན་ནས་སྐྱེ་བར་ཐལ། འདོད་
པ་གང་ཞིག། མདོ་དེ་སྒྲ་ཇི་བཞིན་པ་ཡིན་པའི་ཕྱིར། ལན་མེད་དོ། །འདིར་སྨས་པ། ཤེས་རབ་མཚུངས་པ་མེད་པའི་ཐལ་འགྱུར་འདི། །མཁས་པའི་དབང་པོའི་གསུང་བཞིན་གནས་ལྕགས་ཐོག། རྒོལ་ངན་དཔུང་ཚོགས་རྡུལ་རིའི་ཕྲེང་བས་རྣམས། །སྐད་ཅིག་ཉིད་ལ་ཕྱེ་མར་འཐག་པར་བྱེད། །ཅེས་བྱའོ། །གཞན་ཡང་
ཤེས་བྱ་ཆོས་ཅན། དགོངས་འགྲེལ་ལས། རྣམ་པར་རྟོག་པའི་སྤྱོད་ཡུལ་ཀུན་བརྟགས་པའི་མཚན་ཉིད་ཀྱི་གནས་འདུ་བྱེད་ཀྱི་མཚན་མ་གང་ལགས་བ་དེ་ནི་གཞན་གྱི་དབང་གི་མཚན་ཉིད་ལགས་ཏེ། ཞེས་པའི་མདོ་འདི། ནམ་མཁའ་དང་ཆོས་ཁམས་དང་ཆོས་ཀྱི་སྐྱེ་མཆེད་རྣམ་ཀྱི་གཞན་དབང་ངོས་འཛིན་པའི་
མདོ་ཡིན་པར་ཐལ། མདོ་འདི་གཟུགས་ཕུང་ནས་ལམ་གྱི་ཡན་ལག་གི་བར་གྱི་ཆོས་རྣམ་ཀྱི་གཞན་དབང་ངོས་འཛིན་པའི་མདོ་གང་ཞིག། ནམ་མཁའ་དང་ཆོས་ཁམས་སོགས་གཟུགས་ཕུང་ནས་ལམ་གྱི་ཡན་ལག་གི་བར་གྱི་འགྲེས་རྐང་རྣམས་ཀྱི་ནང་དུ་འདུས་པའི་ཕྱིར། དང་པོ་གྲུབ་སྟེ། དགོངས་འགྲེལ་ལས་
གཟུགས་ཕུང་ལ་ཇི་ལྟར་སྦྱར་བ་བཞིན་དུ་ཕུང་པོ་ལྷག་མ་བཞི་དང་ཞེས་སོགས་གསུངས་པའི་ཕྱིར། རྩ་བར་འདོད་ན་དངོས། ནམ་མཁའ་སོགས་ཀྱི་གཞན་དབང་དེ་འདུ་བྱེད་ཀྱི་མཚན་མ་གཅིག་ལ་བྱེད་རིགས་པར་ཐལ། འདོད་པ་གང་ཞིག། མདོ་དེ་སྒྲ་ཇི་བཞིན་པ་ཡིན་པའི་ཕྱིར། ཁ་ཅིག་གིས། ནམ་མཁའི་ཡོངས་

[021A]༄༅། །གྲུབ་ཡོངས་གྲུབ་ཡིན། ནམ་མཁའི་གཞན་དབང་གཞན་དབང་མ་ཡིན་ཟེར་ན་ནང་འགལ་ཏེ། ནམ་མཁའི་གཞན་དབང་གཞན་དབང་ཡིན་པར་ཐལ། ནམ་མཁའི་ཆོས་ཀྱི་བདག་མེད་ཀྱི་ཡོངས་གྲུབ་ཀྱི་རྟེན་ཆོས་ཅན་གཞན་དབང་ཅིག་ཡོད་པའི་ཕྱིར་ཏེ། དེའི་རྟེན་ཆོས་ཅན་
བདེན་གྲུབ་ཅིག་ཡོད་པའི་ཕྱིར་ཏེ། ནམ་མཁའི་ཆོས་ཉིད་བདེན་པར་གྲུབ་པའི་ཕྱིར། ཁྱབ་སྟེ། དྲང་ངེས་རྣམ་འབྱེད་ལས། ཆོས་རྣམས་རང་གི་མཚན་ཉིད་ཀྱིས་གནས་ཚུལ་ལ་ཇི་ལྟར་ཡོད་དཔྱད་པའི་དོན་དམ་དུ་ཡོད་པ་ལ་ནི་ཆོས་ཅན་མེད་ན་ཆོས་ཉིད་ཡན་གར་བ་ལ་གནས་པའི་མཐུ་མེད་པས་གཞན་
དབང་གི་རྟེན་འབྲེལ་རང་བཞིན་གྱིས་གྲུབ་པས་སྟོང་ན་ཡོངས་གྲུབ་ཀྱང་རང་གི་མཚན་ཉིད་ཀྱིས་མ་གྲུབ་པར་འགྱུར། ཞེས་ལུགས་སྔ་མས་ཀྱང་སྨྲ་ལ། ལུགས་འདིས་ཀྱང་སྨྲ་སྟེ། ཞེས་དང། རྣམ་བཤད་རིགས་པའི་རྒྱ་མཚོ་ལས་ཀྱང། སྟོང་པ་ཉིད་ཡིན་པ་ཅུང་ཟད་ཅིག་བདེན་པར་གྲུབ་པར་འདོད་ན་ནི་དེའི་
རྟེན་ཆོས་ཅན་བདེན་པར་གྲུབ་པ་གཅིག་ཀྱང་གདོན་མི་ཟ་བར་འདོད་དགོས་ཏེ། རྟེན་ཆོས་ཅན་མེད་པར་བརྟེན་པའི་ཆོས་ཉིད་གནས་པ་མི་སྲིད་པའི་ཕྱིར་དང། བདེན་གྲུབ་ཀྱི་རྟེན་རྫུན་པས་བྱེད་པ་འགལ་བའི་ཕྱིར། ཞེས་གསུངས་པའི་ཕྱིར། དེ་ལ་ཁ་ཅིག། དེའི་དོན་ཐལ་འགྱུར་བས་ནམ་མཁའི་ཆོས་ཉིད་རང་ངོས་
ནས་གྲུབ་ན་ཆོས་ཅན་ནམ་མཁའ་ཡང་རང་ངོས་ནས་གྲུབ་དགོས་ཞེས་འཕུལ་འཚམས་བྱེད་རྒྱུ་ཡིན་པས་སྐྱོན་མེད་དོ། །ཞེ་ན། དེ་ནི་ཉམ་ཐག་པའི་ལན་ཡིན་ཏེ། ལུགས་སྔ་མས་ཀྱང་སྨྲ་ལ་ཞེས་སེམས་ཙམ་པས་ཀྱང་ད་ལྟར་སྨྲ་བར་གསུངས་པ་དང། གཟུགས་ཉིད་ཀྱང་མི་དམིགས་ན། གཟུགས་ཀྱི་དེ་བཞིན་
ཉིད་དམིགས་པར་ལྟ་ག་ལ་འགྱུར་ཞེས་དྲང་ངེས་རྣམ་འབྱེད་ལས་གསུངས་པའི་ཕྱིར་དང། རིགས་པའི་རྒྱ་མཚོ་ལས་ཀྱང་ངེས་ན་དེ་ལ་ནི་དབུ་མ་པ་དང་དངོས་པོར་སྨྲ་བ་གཉིས་ཀ་མཐུན་ལ་དེ་ལྟར་ན་འང་དངོས་པོར་སྨྲ་བས་ན་ཆོས་ཅན་དང་སྟོང་ཉིད་གཉིས་ཀ་བདེན་པར་འདོད་ལ་དབུ་མ་པས་ནི་ཆོས་ཅན་
མི་བདེན་པས་སྟོང་ཉིད་ཀྱང་བདེན་པར་མ་གྲུབ་པར་བཞེད་དོ། །ཞེས་གསུངས་པ་རྣམས་ཀྱིས་གྲུབ་པའི་ཕྱིར། སྨྲས་པ། མཁས་པའི་ལེགས་བཤད་བདེན་ཕུགས་མེད་པ་ཡི། །ལྟར་སྣང་རིགས་པ་བདེན་བདེན་ལྟར་སྨྲས་ཀྱང། །དྲི་མེད་ལུང་དང་རིགས་པས་ཤན་ཕྱེད་ཚེ། །རྫུན་ཕུགས་བརྡིབ་པའི་རྐུན་

[021B] །ཅེས་བྱའོ། །དེས་ན་དེ་དག་གི་སྐབས་ཀྱི་དངོས་སྨྲ་བ་དེ་སེམས་ཙམ་པ་ལ་བྱེད་ཅིང་ཆོས་ཉིད་བདེན་པར་གྲུབ་ན་དེའི་རྟེན་ཆོས་ཅན་བདེན་པར་གྲུབ་དགོས་པ། དབུ་སེམས་གཉིས་ཀས་ཁས་ལེན་པ་ལ་བྱེད་རིགས་པའི་ཕྱིར་ཏེ། རིགས་པའི་རྒྱ་མཚོའི་ལུང་དེའི་འཕྲོ་ཉིད་ནས། །རྣལ་འབྱོར་སྤྱོད་
པ་པའི་མཁས་པ་རྣམས་ཀྱང་ཡོངས་གྲུབ་བདེན་པར་གྲུབ་པ་ལ་དེའི་རྟེན་གཞན་དབང་བདེན་པར་གྲུབ་དགོས་པར་མཐོང་ནས། གཞན་དབང་བདེན་པར་གྲུབ་ན་དེའི་སྟོང་ཉིད་ཡང་བདེན་པར་གྲུབ་དགོས་པའི་ཕྱིར་དང་དེ་བདེན་པར་མ་གྲུབ་པའི་རྒྱུ་མཚན་དེ་ཉིད་ཀྱིས་དེའི་ཆོས་ཉིད་བདེན་མེད་དུ་གྲུབ་པའི་
ཕྱིར། དེས་ན་དེ་ལས་བཟློག་སྟེ་སྨྲ་བ་ནི། རང་གི་སྡེ་པ་གོང་འོག་གང་གི་ཡང་ལུགས་མ་ཡིན་པས་དོར་བྱ་ཁོ་ནའོ། །ཞེས་གསུངས་པའི་ཕྱིར། ཁོ་ན་རེ། ནམ་མཁའི་ཡོངས་གྲུབ་ཡོངས་གྲུབ་ཡིན་པར་ཐལ། ནམ་མཁའི་གཞན་དབང་གཞན་དབང་ཡིན་པའི་ཕྱིར། རྟགས་ཁས། འདོད་མི་ནུས་ཏེ། མདོ་
སྡེ་པས་ནམ་མཁའ་ཆོས་ཉིད་རྟོགས་པའི་ཕྱིར་ཏེ། དེས་ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར་ཏེ། དེས་དེ་དེར་སྤྱི་མཚན་དུ་རྟོགས་པའི་ཕྱིར་ཏེ། དས་དེ་དེར་རང་མཚན་མ་ཡིན་པར་རྟོགས་པའི་ཕྱིར་ཏེ། དེས་དེ་དེར་དངོས་མེད་དུ་རྟོགས་
པའི་ཕྱིར་ན་མ་ཁྱབ་སྟེ། མདོ་སྡེ་པས་ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པར་མ་རྟོགས་པར་ཐལ། དེས་དེ་དེར་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར་ཏེ། དེས་གཟུགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་
ཁས་ལེན་པའི་ཕྱིར་ཏེ། དྲང་ངེས་རྣམ་འབྱེད་ལས། གང་ལ་བརྡའ་འདོགས་པའི་དངོས་ཀྱི་ཡུལ་དེར་ནི་དེའི་ངོ་བོ་རང་མཚན་གྱིས་གྲུབ་ན་བརྡ་འབྲེལ་བྱས་པ་ལ་མི་ལྟོས་པར་མིང་གི་བློ་སྐྱེ་བ་སོགས་ཀྱི་སྐྱོན་ཡོད་མོད་ཀྱང། གཟུགས་སོགས་བརྡ་འདོགས་པའི་གནས་དང་རྟོག་པའི་ཞེན་གཞི་ཡིན་པ་དེ་རང་
གི་མཚན་ཉིད་ཀྱིས་གྲུབ་པ་ལ་སྐྱོན་དེར་མི་འགྱུར་རོ་ཞེས་ཉན་ཐོས་སྡེ་པ་ངག་སྨྲ་མོད་ཀྱང་འདྲའོ། །ཞེས་གསུངས་པའི་ཕྱིར། གཞན་ཡང། མདོ་སྡེ་པས་ནམ་མཁའ་ཡོད་པར་འཇོག་མི་ཤེས་པར་ཐལ། དེས་ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཁེགས་པའི་ཕྱིར་

[022A]༄༅། །ཁྱབ་སྟེ། དྲང་ངེས་རྣམ་འབྱེད་ལས་དོན་སྨྲ་གཉིས་ཀྱིས་གཟུགས་སོགས་རྟོག་པའི་ཞེན་གཞི་དང་བརྡ་འདོགས་པའི་གནས་སུ་རང་མཚན་གྱིས་གྲུབ་པ་ཁེགས་ན་དེ་དག་ཡོད་པར་འཇོག་མི་ཤེས་ཏེ་ཚད་མ་བ་ལ་གྲགས་པའི་རང་མཚན་ནི་མ་ཡིན་ནོ། །ཞེས་གསུངས་པའི་
ཕྱིར། ཁྱབ་སྟེ། དེའི་སོགས་ཁོང་ནས་ཕུང་པོ་ལྷག་མ་བཞི་ནས་ལམ་གྱི་ཡན་ལག་གི་བར་འདོན་རིགས་པའི་ཕྱིར། གཞན་ཡང། དེས་ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་ཁས་ལེན་པར་ཐལ། དེས་ཆོས་བདག་ཁས་ལེན་པའི་ཕྱིར། གཞན་ཡང་མདོ་སྡེ་པ་དེ་
མིང་གི་སྔ་རོལ་བློ་མེད་ཕྱིར། །ཞེས་བའི་གཞུང་གི་ཕྱོགས་སྔ་སྨྲ་བ་པོ་མ་ཡིན་པར་ཐལ། དེས་གཟུགས་སོགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་ཁས་ལེན་པ་མ་ཡིན་པའི་ཕྱིར། ཁོ་ན་རེ། ཀུན་བརྟགས་ཀྱི་ཆོས་ཉིད་ཡིན་ན་ཆོས་ཉིད་ཡིན་དགོས་པར་ཐལ། དེ་ཆོས་ཉིད་
ཡིན་པའི་ཕྱིར། འདོད་ན། ཆོས་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཆོས་ཅན། དེར་ཐལ། དེའི་ཕྱིར་ཏེ། གཟུགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཀུན་བརྟགས་ཀྱི་གཟུགས་ཡིན་པ་གང་ཞིག་ཆོས་ཉིད་ཀྱི་སྟེང་དུ་བྱམས་ཞུས་ནས་གསུངས་
པའི་མཚན་ཉིད་གསུམ་གྱི་རྣམ་གཞག་འཐད་པའི་ཕྱིར་ཏེ། སྟོང་ཉིད་ཀྱི་སྟེང་དུ་དེ་འཐད་པའི་ཕྱིར། ཁ་ཅིག་འདིར་མ་ཁྱབ་ཟེར། དེར་ཐལ། སྟོང་ཉིད་བཅུ་དྲུག་གི་སྟེང་དུ་དེ་འཐད་པའི་ཕྱིར་ན་མ་ཁྱབ། དེར་ཐལ། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་སྟེང་དུ་དེ་འཐད་པའི་ཕྱིར། ཞེས་
ཟེར། གོང་དུ་མ་ཁྱབ་ཟེར་བ་མི་འཐད་དེ། ཀུན་བརྟགས་ཀྱི་སྟོང་ཉིད་ཡིན་ན་སྟོང་ཉིད་ཡིན་དགོས་པར་ཐལ། དེའི་ཆོས་ཉིད་ཡིན་ན་ཆོས་ཉིད་ཡིན་དགོས་པའི་ཕྱིར། རྟགས་ཁས། འདོད་ན། སྟོང་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཆོས་ཅན། དེར་ཐལ། དེའི་ཕྱིར། རྟགས་
དོན་གྱིས་དངོས། ཁོ་ན་རེ། ཆོས་ཐམས་ཅད་ཀྱི་སྟེང་དུ་བྱམས་ཞུས་ནས་གསུངས་པའི་མཚན་ཉིད་གསུམ་གྱི་རྣམ་གཞག་འཐད་པར་ཐལ། ཆོས་ཉིད་ཀྱི་སྟེང་དུ་དེ་འཐད་པའི་ཕྱིར་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་སྟེང་དུ་དེ་འཐད་པའི་ཕྱིར་ན་མ་ཁྱབ་སྟེ། རྒྱུ་འབྲས་དང་མཚན་

[022B] ཆོས་ཐམས་ཅད་ཀྱི་སྟེང་དུ་དེ་འཐད་པའི་ཕྱིར། རྟགས་ཁས། འདོད་ན། ཀུན་བརྟགས་ཀྱི་རྒྱུ་དང་ཀུན་བརྟགས་ཀྱི་འབྲས་བུ་དང་ཀུན་བརྟགས་ཀྱི་མཚན་མཚོན་སོགས་ཡོད་པར་ཐལ། འདོད་པའི་ཕྱིར། དེ་བཞིན་དུ་ཆོས་ཉིད་ཀྱི་རྒྱུ་འབྲས་མཚོན་བྱ་སོགས་ཡོད་
པར་ཐལ། འདོད་པའི་ཕྱིར། གཉིས་པ་རང་ལུགས་ལ། གཟུགས་ཀྱི་གདགས་གཞིར་གྱུར་པའི་གཟུགས་རུང་གཟུགས་ཀྱི་གཞན་དབང་ཡིན། གཟུགས་གཟུགས་འཛིན་རྟོག་པའི་ཞེན་གཞི་ཡིན་པ་དང་དེར་དེ་རང་གི་མཚན་ཉིད་ཀྱིས་གྲུབ་པ་གཉིས་གཟུགས་ཀྱི་ཀུན་བརྟགས། གཟུགས་གཟུགས་
འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱི་མ་གྲུབ་པ་གཟུགས་ཀྱི་ཡོངས་གྲུབ་ཏུ་འཇོག་པའི་ཕྱིར། དེས་མཚོན་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་སྟེང་དུ་མཚན་ཉིད་གསུམ་གྱི་རྣམ་གཞག་འཐད་ལྡན་རེ་འཇོག་ལ། ནམ་མཁའ་ལ་ནི་ནམ་མཁའི་གདགས་གཞིར་གྱུར་པའི་དངོས་
པོ་དེ་དེའི་གཞན་དབང་ཡིན་ཏེ། དེ་ནམ་མཁའ་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པའི་སྟོང་ཉིད་ཀྱི་སྟོང་གཞི་ཆོས་ཅན་ཡིན་པའི་ཕྱིར། ནམ་མཁའ་འཛིན་པའི་ཚད་མ་ནམ་མཁའི་གཞན་དབང་ཡིན་ཏེ། དེ་ནམ་མཁའ་འཛིན་པའི་ཚད་མ་རང་འཛིན་རྟོག་པའི་ཞེན་གཞིར་
རང་གི་མཚན་ཉིད་ཀྱིས་མ་གྲུབ་པ་ནམ་མཁའ་འཛིན་པའི་ཚད་མ་དང་ནམ་མཁའ་གཉིས་ཀའི་སྟོང་ཉིད་ཡིན་པས་དེའི་རྟེན་ཆོས་ཅན་དུ་འཇོག་པའི་ཕྱིར། ནམ་མཁའ་སོགས་འདུས་མ་བྱས་ཀྱི་ཆོས་རྣམས་ཀྱི་སྟེང་དུ་རང་གི་གདགས་གཞིར་གྱུར་པའི་དངོས་པོ་རེ་ཁས་ལེན་དགོས་ཏེ། དེ་རྣམས་ཀྱི་
སྟེང་དུ་རང་གི་དོན་བྱ་བ་བྱེད་པའི་ནུས་པ་ཡོད་མེད་དཔྱོད་པའི་རྟེན་མཐར་ཐུག་ཏུ་གྱུར་པའི་དངོས་པོ་རང་མཚན་པ་རེ་ཡོད་པའི་ཕྱིར་ཏེ། རྣམ་འགྲེལ་ལས། རང་གི་མཚན་ཉིད་གཅིག་གཞལ་བྱ། །ཡོད་མེད་གཉིས་སུ་དཔྱོད་རྣམས་ཀྱི། །དོན་བྱ་དེ་ལས་གྲུབ་པའི་ཕྱིར། །ཞེས་གསུངས་པའི་ཕྱིར། འོ་ན་
འདུས་མ་བྱས་ཀྱི་ནམ་མཁའི་གདགས་གཞིར་གྱུར་པའི་དངོས་པོ་དེ་གང་ཞེ་ན། དེ་ཡོད་མེད་དཔྱོད་པའི་རྟེན་མཐར་ཐུག་ཏུ་གྱུར་པའི་བར་གྱི་སྣང་བ་སྐྱ་སེངས་པ་དེ་ནམ་མཁའི་གདགས་གཞིར་གྱུར་པའི་དངོས་པོ་ཡིན་ཏེ། བར་གྱི་སྣང་བ་སྐྱ་སེངས་པ་དེ་ལ་ཐོགས་པའི་རེག་བྱ་ཡོད་མེད་དཔྱད་ནས་

[023A]༄༅། །ཐོགས་པའི་རེག་བྱས་སྟོང་པར་ངེས་པ་ན་འདུས་མ་བྱས་ཀྱི་ནམ་མཁའི་མཚན་གཞིར་ལེགས་པར་གྲུབ་པར་འཇོག་པའི་ཕྱིར་ཏེ། ཐར་ལམ་གསལ་བྱེད་ལས། འོ་ན་འདུས་མ་བྱས་ཀྱི་ནམ་མཁའ་ཤེས་བྱ་ཡིན་མིན་དཔྱོད་པའི་རྟེན་དངོས་པོར་ཇི་ལྟར་རུང་ཞེ་ན། དེ་ལ་ཐོག་
མར་འདུས་མ་བྱས་ཀྱི་ནམ་མཁའ་ཡོད་མེད་ཐེ་ཚོམ་ཟ་བར་བསལ་བས་དེ་སྒྲུབ་དགོས་པ་ཡིན་ལ། དེ་ཡང་མིག་ཤེས་ལ་སྣང་བའི་བར་གྱི་སྣང་བ་མངོན་པར་སྐབས་ཡིད་ཀྱི་གཟུགས་འདི་མངོན་སུམ་ཚད་མས་གྲུབ་པ་གཞིར་བཟུང་ནས། དེར་ཐོགས་པའི་རེག་བྱ་ཡོད་མེད་དཔྱད་ནས་ཐོགས་པའི་རེག་
བྱས་སྟོང་པར་ངེས་པ་ན། འདུས་མ་བྱས་ཀྱི་ནམ་མཁའི་མཚན་གཞི་ལེགས་པར་གྲུབ་པ་ཡིན་པས། དེར་ཡང་དཔྱད་པར་བྱ་བའི་གཞི་དང། ཡོད་མེད་དཔྱོད་པའི་ཆོས་ཀྱང་དངོས་པོ་ཉིད་ལ་ཞེན་པར་ཤིན་ཏུ་གསལ་ལོ། །ཞེས་གསུངས་པའི་ཕྱིར། དེས་ན་རང་འཛིན་རྟོག་པས་སྒྲོ་འདོགས་པ་ཀུན་བརྟགས་
ཀྱི་མཚན་ཉིད། དབྱེ་ན་མཚན་ཉིད་ཡོངས་ཆད་ཀྱི་ཀུན་བརྟགས་དང་རྣམ་གྲངས་པའི་ཀུན་བརྟགས་གཉིས། རང་གི་རྒྱུ་རྐྱེན་ལས་སྐྱེས་པ། གཞན་དབང་གི་མཚན་ཉིད། དབྱེ་ན། དག་པའི་གཞན་དབང་དང་མ་དག་པའི་གཞན་དབང་གཉིས། རྣམ་དག་ལམ་གྱི་དམིགས་པ་མཐར་ཐུག་ཡོངས་གྲུབ་ཀྱི་མཚན་
ཉིད། སྒྲས་བརྗོད་རིགས་ཀྱི་སྒོ་ནས་དབྱེ་ན། འགྱུར་མེད་ཡོངས་གྲུབ་དང། ཕྱིན་ཅི་མ་ལོག་པའི་ཡོངས་གྲུབ་གཉིས། དང་པོ་ནི། སྟོང་ཉིད་དང་དོན་གཅིག་གཉིས་པ་ནི། སྟོང་ཉིད་རྟོགས་པའི་མཉམ་གཞག་ཡེ་ཤེས་ལྟ་བུ། གཟུགས་ཀྱི་ཀུན་བརྟགས་དང་ཀུན་བརྟགས་ཀྱི་གཟུགས་དོན་གཅིག་ཆོས་ཉིད་ཀྱི་
གཟུགས་དང་གཟུགས་ཀྱི་ཆོས་ཉིད་དོན་གཅིག་རྣམ་བཏགས་ཀྱི་གཟུགས་ནི་གཟུགས་ལྟ་བུའོ། །གསུམ་པ་རྩོད་པ་སྤོང་བ་ལ་ཁོ་ན་རེ། ནམ་མཁའ་འཛིན་པའི་རྟོག་པ་ནམ་མཁའི་གཞན་དབང་ཡིན་པར་ཐལ། དེ་འཛིན་པའི་ཚད་མ་དེའི་གཞན་དབང་ཡིན་པའི་ཕྱིར་ན་མ་ཁྱབ། འདོད་ན། ནམ་མཁའ་འཛིན་པའི་
རྟོག་པའི་ཆོས་ཉིད་ཡིན་ན་ནམ་མཁའི་ཆོས་ཉིད་ཡིན་དགོས་པར་ཐལ་ལོ། །འདོད་ན། ཤེས་བྱ་ཆོས་ཅན། བུམ་འཛིན་རྟོག་པའི་ཆོས་ཉིད་ཡིན་ན་བུམ་པའི་ཆོས་ཉིད་ཡིན་དགོས་པར་ཐལ། ཤེས་བྱ་དང་གཅིག་གང་ཞིག་འདོད་པའི་ཕྱིར། འདོད་ན། བུམ་འཛིན་རྟོག་པ་ཆོས་ཅན། ཁྱོད་ཀྱི་ཆོས་ཉིད་ཡིན་ན་

[023B] ཁྱོད་ཀྱི་ཆོས་ཉིད་བུམ་པའི་ཆོས་ཉིད་ཡིན་པའི་ཕྱིར། འདོད་ན། བུམ་པའི་དགག་གཞིས་གཤག་གཞན་ཡང། ཁོ་ན་རེ། ཚུར་མཐོང་ལྷས་བྱིན་འཛིན་པའི་ཚད་མ་ཚུར་མཐོང་ལྷས་བྱིན་གྱི་གཞན་དབང་ཡིན་པར་ཐལ། ཤེས་བྱ་དང་གཅིག་གང་ཞིག་ནམ་
མཁའ་ལ་དེའི་ཕྱིར། རྟགས་ཁས། འདོད་ན། ཚུར་མཐོང་ལྷས་བྱིན་འཛིན་པའི་ཚད་མའི་ཆོས་ཉིད་ཡིན་ན་ཚུར་མཐོང་ལྷས་བྱིན་གྱི་ཆོས་ཉིད་ཡིན་དགོས་པར་ཐལ། འདོད་པའི་ཕྱིར། འདོད་ན། དེ་འཛིན་པའི་རྣམ་མཁྱེན་གྱི་ཆོས་ཉིད་དེ་དེའི་ཆོས་ཉིད་ཡིན་པར་ཐལ་ལོ། །འདོད་ན། ཚུར་མཐོང་ལྷས་
བྱིན་འཛིན་པའི་རྣམ་མཁྱེན་གྱི་ཆོས་ཉིད་ཆོས་ཅན། ཁྱོད་ཚུར་མཐོང་ལྷས་བྱིན་གྱི་རྒྱུད་ལ་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། ཁྱོད་ངོ་བོ་ཉིད་སྐུ་ཡིན་པའི་ཕྱིར་ཟེར་ན། ནམ་མཁའ་འཛིན་པའི་ཚད་མ་ནམ་མཁའི་གཞན་དབང་ཡིན་པར་ཐལ། གཟུགས་དང་གཟུགས་འཛིན་ཚད་མ་གཟུགས་
ཀྱི་གཞན་དབང་ཡིན་པའི་ཕྱིར། མ་གྲུབ་ན། དེའི་གཞན་དབང་ཡིན་ན་གཟུགས་ཀྱི་གཞན་དབང་མ་ཡིན་དགོས་པར་ཐལ། མ་གྲུབ་པ་དེའི་ཕྱིར། འདོད་ན། དེའི་ཆོས་ཉིད་ཡིན་ན། གཟུགས་ཀྱི་ཆོས་ཉིད་མ་ཡིན་དགོས་པར་ཐལ། འདོད་པའི་ཕྱིར། འདོད་ན། གཟུགས་དང་གཟུགས་འཛིན་ཚད་མ་རྫས་
གཞན་གྱིས་སྟོང་པ་ཆོས་ཅན། དེར་ཐལ། དེའི་ཕྱིར། རྟགས་གྲུབ་ཅིང། འདོད་མི་ནུས་ཏེ། རྣམ་འགྲེལ་ལས། དེ་ཕྱིར་གཉིས་སྟོང་གང་ཡིན་པ། །དེ་ནི་དེ་ཡིའང་དེ་བཞིན་ཉིད། །ཞེས་དང། དེའི་ཐད་ཀྱི་ཐར་ལམ་གསལ་བྱེད་ལས། གཟུགས་འཛིན་རྫས་གཞན་ཀྱིས་སྟོང་པའི་སྟོང་ཉིད་གང་ཡིན་པ་དེ་ནི་ཆོས་
ཅན། གཉིས་མེད་ཀྱི་ཤེས་པར་མ་ཟད་གཉིས་སྣང་དེ་ཡིའང་དེ་ཁོ་ན་ཉིད་ཡིན་ཏེ། མཐར་ཐུག་དཔྱོད་པའི་རིགས་ཤེས་ཀྱིས་དཔྱད་བཟོད་ཡིན་པ་དེའི་ཕྱིར། ཞེས་གསུངས་པའི་ཕྱིར། ཁོ་ན་རེ། རྣམ་མཁྱེན་དང་རྣམ་མཁྱེན་འཛིན་པའི་ཚད་མ་རྫས་གཞན་གྱིས་སྟོང་པ་དེ་རྣམ་མཁྱེན་གྱི་ཆོས་ཉིད་ཡིན་པར་
ཐལ། གཟུགས་ལ་དེའི་ཕྱིར། འདོད་ན། དེ་ཆོས་ཅན། ངོ་བོ་ཉིད་སྐུ་ཡིན་པར་ཐལ། རྣམ་མཁྱེན་གྱི་ཆོས་ཉིད་ཡིན་པའི་ཕྱིར། འདོད་ན། ཁྱོད་རྒྱུད་ལྡན་གྱི་སེམས་ཅན་མེད་པར་ཐལ་ལོ། །ཞེ་ན། རྣམ་མཁྱེན་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་ཆོས་ཅན། དེར་ཐལ། དེའི་ཕྱིར་

[024A]༄༅། །འདོད་མི་ནུས་ཏེ། སེམས་ཅན་གྱི་རྒྱུད་ལ་རྣམ་མཁྱེན་མེད་པ་ཡོད་པའི་ཕྱིར། ཁོ་ན་རེ། རྣམ་མཁྱེན་དང་སེམས་ཅན་གྱི་རྒྱུད་ཀྱི་རྣམ་མཁྱེན་འཛིན་པའི་ཚད་མ་རྫས་གཞན་གྱིས་སྟོང་པའི་སྟོང་ཉིད་དེ་རྣམ་མཁྱེན་གྱི་ཆོས་ཉིད་ཡིན་པར་ཐལ། རྣམ་མཁྱེན་དང་རྣམ་མཁྱེན་འཛིན་པའི་
ཚད་མ་རྫས་གཞན་གྱིས་སྟོང་པའི་སྟོང་ཉིད་དེ་རྣམ་མཁྱེན་གྱིས་སྟོང་ཉིད་ཡིན་པའི་ཕྱིར་ཟེར་ན་མ་ཁྱབ་སྟེ། རྣམ་མཁྱེན་དང་སེམས་ཅན་གྱི་རྒྱུད་ཀྱི་རྣམ་མཁྱེན་འཛིན་པའི་ཚད་མ་རྫས་གཞན་གྱིས་སྟོང་པར་ཐལ། རྣམ་མཁྱེན་དང་རྣམ་མཁྱེན་འཛིན་པའི་ཚད་མ་རྫས་གཞན་གྱིས་སྟོང་པའི་ཕྱིར། ཁྱབ་པ་
ཁས། མ་གྲུབ་ན། དེར་ཐལ། དེ་གཉིས་རྫས་གཅིག་ཡིན་པའི་ཕྱིར། རྩ་བར་འདོད་མི་ནུས་ཏེ། དེ་གཉིས་རྫས་གཞན་ཡིན་པའི་ཕྱིར་ཏེ། དེ་གཉིས་རྒྱུ་འབྲས་ཡིན་པའི་ཕྱིར། ཁོ་ན་རེ། བར་གྱི་སྣང་བ་སྐྱ་སེངས་པ་དེ་འདུས་མ་བྱས་ཀྱི་ནམ་མཁའ་ཡིན་ཞེས་པའི་ཐ་སྙད་དེ་ཐ་སྙད་དོན་མཐུན་ཡིན་པར་ཐལ། དེ་
གདགས་གཞིར་བྱས་ནས་འདུས་མ་བྱས་ཀྱི་ནམ་མཁའི་ཐ་སྙད་འདོགས་པའི་ཕྱིར་ན་མ་ཁྱབ། དེར་ཐལ། དེ་འདུས་མ་བྱས་ཀྱི་ནམ་མཁའི་གདགས་གཞི་ཡིན་པའི་ཕྱིར། འདོད་མི་ནུས་ཏེ། དེ་འདུས་མ་བྱས་ཀྱི་ནམ་མཁའ་མ་ཡིན་པའི་ཕྱིར་ཟེར་ན། གང་ཟག་གི་གཟུགས་ཕུང་དེ་གང་ཟག་ཡིན་ཞེས་པའི་
ཐ་སྙད་དེ་ཐ་སྙད་དོན་མཐུན་ཡིན་པར་ཐལ། གང་ཟག་གི་གཟུགས་ཕུང་གདགས་གཞིར་བྱས་ནས་དེའི་སྟེང་དུ་གང་ཟག་གི་ཐ་སྙད་འདོགས་པའི་ཕྱིར། ཁྱབ་པ་ཁས། རྟགས་གྲུབ་སྟེ། དེ་གང་ཟག་གི་གདགས་གཞི་ཡིན་པའི་ཕྱིར་ཏེ། གང་ཟག་གི་ཕུང་པོ་ལྔ། གང་ཟག་གི་གདགས་གཞི་ཡིན་པའི་ཕྱིར་
འདོད་མི་ནུས་ཏེ། དེ་གང་ཟག་མ་ཡིན་པའི་ཕྱིར། འཁོར་གསུམ། གཞན་ཡང། བུམ་པའི་རྡུལ་རྣམས་བུམ་པ་ཡིན་ནོ་ཞེས་པའི་ཐ་སྙད་དེ་ཐ་སྙད་དོན་མཐུན་ཡིན་པར་ཐལ། བུམ་པའི་རྡུལ་རྣམས་བུམ་པའི་གདགས་གཞི་ཡིན་པའི་ཕྱིར། ཁྱབ་པ་ཁས། ཡང་ཁོ་ན་རེ། གཞན་དབང་
མ་ཡིན་པའི་གཞན་དབང་ཡོད་པར་ཐལ། ཆོས་ཉིད་ཀྱི་སྟེང་དུ་གཞན་དབང་མཚན་ཉིད་པ་ཡོད་པའི་ཕྱིར། འདོད་ན། དངོས་པོ་མ་ཡིན་པའི་དངོས་པོ་ཡོད་པར་ཐལ་ལོ། །ཟེར་ན་མ་ཁྱབ་སྟེ། དངོས་པོ་མ་ཡིན་པའི་དངོས་པོ་ཡོད་པར་ཐལ། མཚན་ཉིད་མ་ཡིན་པའི་མཚན་ཉིད་ཡོད་པའི་ཕྱིར་

[024B] ཁོ་ན་རེ། གཟུགས་ཀྱི་སྟེང་དུ་རྣམ་བཏགས་ཀྱི་གཟུགས་ཀུན་བརྟགས་ཀྱི་གཟུགས་ཡོངས་གྲུབ་ཀྱི་གཟུགས་གསུམ་འཇོག་པ་བཞིན་དུ་ཆོས་ཐམས་ཅད་ཀྱི་སྟེང་དུ་དེ་འཇོག་རིགས་པར་ཐལ། ཆོས་ཐམས་ཅད་ཀྱི་སྟེང་དུ་མཚན་ཉིད་གསུམ་གྱི་རྣམ་གཞག་འཐད་ལྡན་རེ་འཇོག་རིགས་པའི་
ཕྱིར། རྟགས་ཁས། འདོད་ན། མཚན་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཀུན་བརྟགས་ཀྱི་མཚན་ཉིད་ཡིན་པར་ཐལ་ལོ། །འདོད་ན། ཤེས་བྱ་ཆོས་ཅན། མཚན་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་ཐལ། ཀུན་བརྟགས་ཡིན་པའི་ཕྱིར། དེ་
བཞིན་དུ་མཚོན་བྱ་ལ་ཡང་རིགས་འགྲེ། གཞན་ཡང། མཚན་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་པ་ཆོས་ཉིད་ཀྱི་མཚན་ཉིད་ཡིན་པར་ཐལ། རྟགས་སྔར་བཞིན། འདོད་ན། ཤེས་བྱ་ཆོས་ཅན། ཆོས་ཉིད་ཡིན་པར་ཐལ། མཚན་ཉིད་རང་འཛིན་རྟོག་པའི་ཞེན་གཞིར་རང་
གི་མཚན་ཉིད་ཀྱིས་མ་གྲུབ་པའི་ཕྱིར། རྟགས་ཁས། དེ་བཞིན་དུ་མཚོན་བྱ་ལ་ཡང་རིགས་འགྲེས་པས་ཆོག་གོ། གཞན་ཡང། གཞན་དབང་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་དེ་ཀུན་བརྟགས་ཀྱི་གཞན་དབང་ཡིན་པར་ཐལ། གཟུགས་རང་འཛིན་རྟོག་པའི་ཞེན་གཞིར་
རང་གི་མཚན་ཉིད་ཀྱིས་གྲུབ་པ་དེ་ཀུན་བརྟགས་ཀྱིས་གཟུགས་གང་ཞིག་རིགས་པ་དེ་རྣམ་མཁྱེན་གྱི་བར་ལ་སྦྱོར་རིགས་པའི་ཕྱིར། རྟགས་ཁས། འདོད་ན། ཀུན་བརྟགས་ཀྱི་གཞན་དབང་གཞན་དབང་མ་ཡིན་པར་ཐལ་ལོ། གཞན་ཡང། ནམ་མཁའི་ཆོས་ཉིད་ཆོས་ཉིད་མ་ཡིན་པར་ཐལ། ཀུན་
བརྟགས་ཀྱི་ཆོས་ཉིད་ཆོས་ཉིད་མ་ཡིན་པའི་ཕྱིར་ཏེ། ཆོས་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཀུན་བརྟགས་ཀྱི་ཆོས་ཉིད་ཡིན་པའི་ཕྱིར་རོ། །རྟགས་སྔར་བཞིན་ཟེར་ན་སྐྱོན་མེད་དེ། གཟུགས་ཕུང་ལ་སྒྲས་བརྗོད་རིགས་ཀྱིས་གོ་ནས་དབྱེ་ན། རྣམ་བཏགས་ཀྱི་
གཟུགས་ཀུན་བརྟགས་ཀྱི་གཟུགས་ཡོངས་གྲུབ་ཀྱི་གཟུགས་ཞེས་པའི་ཐ་སྙད་གསུངས་ཤིང། ཉི་ཁྲི་བྱམས་ཞུས་ཀྱི་ལེའུ་ལས། བྱམས་པ། གང་འདུ་བྱེད་ཀྱི་མཚན་མའི་དངོས་པོ་དེ་དང་དེ་ལ་གཟུགས་ཞས་བྱ་བའི་མིང་དང་འདུ་ཤེས་དང་བཏགས་པ་དང་ཐ་སྙད་ལ་བརྟེན་ནས། གཟུགས་

[025A]༄༅། །ཀྱི་ངོ་བོ་ཉིད་དུ་ཡོངས་སུ་རྟོག་པ་འདི་ནི་ཀུན་བརྟགས་པའི་གཟུགས་སོ། །ཞེས་སོགས་གཟུགས་ནས་རྣམ་མཁྱེན་གྱིས་བར་གྱི་འགྲེས་རྐང་ལ་སྦྱར་བའི་ཆོས་རྣམས་ཀྱི་ནང་དུ་མཚན་ཉིད་མཚོན་བྱ་ཀུན་བརྟགས་ཡོངས་གྲུབ་རྣམས་མ་བགྲངས་ཤིང་སྟོང་ཉིད་དང་ཆོས་ཉིད་དངོས་
སུ་མ་བགྲངས་པའི་ཕྱིར། དེ་ལ་ཁ་ཅིག་ཀུན་བརྟགས་ཀྱི་སྟོང་ཉིད་སྟོང་ཉིད་མ་ཡིན་པར་ཐལ། སྟོང་ཉིད་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཀུན་བརྟགས་ཀྱི་སྟོང་ཉིད་ཡིན་པའི་ཕྱིར་ཏེ། རིགས་པ་དེ་འགྲེས་རྐང་བརྒྱ་རྩ་བརྒྱད་ལ་སྦྱོར་རིགས་པ་གང་ཞིག་འགྲེས་རྐང་དེ་རྣམས་
ཀྱི་ནང་དུ་སྟོང་ཉིད་བགྲངས་པའི་ཕྱིར། རྟགས་ཁས། འདོད་མི་ནུས་ཏེ། ཀུན་བརྟགས་ཀྱི་ཆོས་ཉིད་ཆོས་ཉིད་ཡིན་པའི་ཕྱིར་ཟེར། རེ་ཤིག་རྟེན་འབྲེལ་གྱི་ཆོས་ཉིད་ཆོས་ཉིད་ཡིན་པར་ཐལ། རྟེན་འབྲེལ་གྱི་སྟོང་ཉིད་སྟོང་ཉིད་ཡིན་པའི་ཕྱིར། འདོད་ན། རྟེན་འབྲེལ་གྱི་ཆོས་ཉིད་ཡིན་ན་ཆོས་ཉིད་ཡིན་
དགོས་པར་ཐལ། འདོད་པའི་ཕྱིར། འདོད་ན། མེ་གྱེན་དུ་འབར་བ་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། ཆུ་ཐུར་དུ་འབབ་པ་དང་ས་བོན་ལས་མྱུ་གུ་སྐྱེ་བ་སོགས་བྱེད་པ་པོ་གཞན་མེད་པས་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། ཁ་ཅིག་ཡོད་ན་མཚན་ཉིད་གསུམ་པོ་གང་རུང་ཡིན་དགོས་ཟེར་ན་
རང་མཚན་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ཁོ་རང་དང་གཅིག་ཡིན་པའི་ཕྱིར། རང་རེས་གཟུགས་འཛིན་རྟོག་པའི་ཞེན་གཞིར་གཟུགས་ཡོད་བྱས་པ་ལ་ཁོ་ན་རེ། འོ་ན། དེར་གཟུགས་གཟུགས་ཡིན་པར་ཐལ། དམ་བཅའ་འཐད་པའི་ཕྱིར། འདོད་ན། དེར་གཟུགས་གཞན་དབང་
ཡིན་པར་ཐལ་ལོ། །ཟེར་ན་འདིར་མ་ཁྱབ་སྟེ། དེར་གཟུགས་རྟག་པ་ཡིན་པའི་ཕྱིར། བྱས་པ་ལ་ཁོ་ན་རེ། གཟུགས་དང་རྟག་པའི་གཞི་མཐུན་ཡོད་པར་ཐལ། དེར་གཟུགས་རྟག་པ་ཡིན་པའི་ཕྱིར། འདོད་ན། གཟུགས་ཆོས་ཅན། ཁྱོད་དང་རྟག་པའི་གཞི་མཐུན་མེད་པར་ཐལ། ཁྱོད་དངོས་པོ་ཡིན་པའི་ཕྱིར་
ཟེར་ན། རྟོག་པ་ལ་སྦྱར་བས་ཆོག་ལགས་སོ། །བཞི་པ་དེ་དག་གི་གྲུབ་པའི་དོན་ཞུས་པ་ལ། མདོ་འགོད་པ་དང། དེའི་དོན་བཤད་པའོ། །དང་པོ་ནི། དགོངས་འགྲེལ་ལས། བཅོམ་ལྡན་འདས་ཀྱིས་དང་པོར་ལྦ་ར་ཎ་སེར་དྲང་སྲོང་སྨྲ་བ་རི་དགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་

[025B] ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ། སྔོན་ལྷར་གྱུར་པའམ་མིར་གྱུར་བ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་ཞིག་རབ་ཏུ་བསྐོར་བ་ཞིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་ཡང་བླ་ན་མཆིས་པ། སྐབས་མ་ཆིས་པ་
དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང་འགག་པ་མ་མཆིས་པ་དང་གཟོད་མ་ནས་ཞི་བ་དང་རང་བཞིན་གྱི་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་
དག་པར་ཞུགས་པ་རྣམས་ལ་སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱིས་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ། དྲང་བའི་དོན། རྩོད་པའི་གཞིའི་གནས་སུ་གྱུར་པ་ལགས་ཀྱི། བཅོམ་ལྡན་འདས་
ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང་འགག་པ་མ་མཆིས་པ་དང་གཟོད་མ་ནས་ཞི་བ་དང་རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་
པ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ་ཞེས་གསུངས་པའི་ཕྱིར། གཉིས་པ་ལ། མདོའི་ཚིག་དོན་
བཤད་པ་དང། དྲང་ངེས་ཀྱི་འདོད་ཚུལ་བཤད་པའོ། །དང་པོ་ལ་ཁ་ཅིག་བདེན་བཞིའི་ཆོས་འཁོར་ལ། སྟོན་པ། གནས། འཁོར། ཆོས། དུས། དགོས་པ་དང་དྲུག་ལས། དང་པོ་སྟོན་པ་ནི་ཤཱཀྱ་ཐུབ་པ། གནས་ནི་ལྦ་ར་ཎ་སི། འཁོར་ནི། ཀུན་ཤེས་ཀཽཎྜི་ནྱ། མིང་ཆེན། བཟང་ལྡན། བླངས་པ། རྟ་ཐུལ་ཏེ་ལྔ་སྡེ་བཟང་
པོ་ལ་སོགས་པའོ། །ཆོས་ནི་བདེན་པ་བཞི་ལ་ལན་གསུམ་དུ་བཟླས་པ་རྣམ་པ་བཅུ་གཉིས་དང་ལྡན་པའོ། །དུས་ནི་དགོངས་འགྲེལ་གྱི་འགྲེལ་པར་ལོ་བདུན་གྱི་བར་དུ་གསུངས་པར་བཤད། ཆག་ལོས་ལོ་བདུན་དུ་ཟླ་བ་གཉིས་མ་ཚང་བར་བཤད། ཁ་ཅིག། ལོ་དྲུག་དང་ཟླ་བ་དྲུག་ཏུ་གསུངས། ཞེས་

[026A]༄༅། །ཟེར། དགོས་པ་ནི། གདུལ་བྱ་གང་ཟག་གི་བདག་ཏུ་འཛིན་པ་ལས་བཟློག་ནས་འབྲས་བུ་བཞི་ལ་འགོད་པའི་ཕྱིར་དུ་གསུངས། མཚན་ཉིད་མེད་པའི་ཆོས་འཁོར་ལ་ཡང་དྲུག་ལས། དང་པོ་ནི། སྔར་བཞིན། གཉིས་པ་ནི། རྒྱལ་པོའི་ཁབ་དང་བྱ་རྒོད་ཕུང་པོའི་རིའོ། །གསུམ་པ་
ནི༑ དགེ་སློང་ཕ་མ་ལ་སོགས་པའོ། །བཞི་པ་ནི། ཤེར་ཕྱིན་དང་བཀའ་བར་པར་གཏོགས་པ་རྣམས་སོ། །ལྔ་པ་ནི། ཁྲོ་ཕུ་ ཞེས་ཟེར་རོ། །ཆག་ལོས་ལོ་སོ་གཅིག་སྟོན་སྐྱབས་སོགས་ལོ་སོ་གཉིས། མཆིམས་ལུགས་པ་རྣམས་ལོ་ཉེར་བདུན་དུ་གསུངས་ཞེས་
ཟེར། དྲུག་པ་ནི། སྒྲོ་འདོགས་ཀྱི་མཐའ་བཀག་ནས་སྟོང་ཉིད་དུ་ཚུལ་གཅིག་ལ་འགོད་པའི་ཕྱིར་དུ་གསུངས། དོན་དམ་རྣམ་ངེས་ཀྱི་ཆོས་འཁོར་ལ་དྲུག་དང་པོ་ནི། སྔར་བཞི་ནི། གཉིས་པ་ནི། རི་མལ་ཡ་དང་ཡངས་པ་ཅན་ལ་སོགས་པའོ། །གསུམ་པ་ནི། ཐེག་པ་སྣ་ཚོགས་པ་ལ་མོས་པ་
རྣམས་སོ། །བཞི་པ་ནི། ཐེག་པ་གསུམ་བསྟན་པའི་མདོ་ཕལ་མོ་ཆེ་དང་མྱ་ངན་ལས་འདས་པའི་མདོ་དང་དགོངས་འགྲེལ་ལ་སོགས་པའོ། །ལྔ་པ་ནི། མཆིམས་ལུགས་པ་རྣམས་ལོ་བཅུ་ཟེར་རོ། །ཆགས་ལོས་བདུན་ནམ་དགུ་ཟེར། ཁྲོ་ཕུ་བས་ལོ་བཅུ་གཉིས་ཟེར། དྲུག་པ་ནི། གཙོ་བོར་སྐུར་
འདབས་ཀྱི་མཐའ་བཀག་ནས་ཆོས་ཀྱི་བདག་མེད་རྟོགས་པའི་ཕྱིར་དུ་གསུངས་ཟེར་བ་དེ་མི་འཐད་དེ། སྟོན་པ་སངས་རྒྱས་པའི་ཚུལ་བསྟན་པའི་ཕྱི་ལོ་བྱ་རྒོད་ཕུང་པོའི་རིར་ཤེར་ཕྱིན་གྱི་མདོ་གསུངས་པ་གང་ཞིག་དེ་ཆོས་འཁོར་དང་པོ་མ་ཡིན་པའི་ཕྱིར། དང་པོ་གྲུབ་སྟེ། དེའི་ཕྱི་དེ་ལོ་དཔལ་ལྡན་འབྲས་
སྤུངས་སུ་དུས་འཁོར་རྩ་རྒྱུད་གསུངས་པ་གང་ཞིག་དེ་དང་དུས་མཉམ་དུ་བྱ་རྒོད་ཕུང་པོའི་རིར་ཤེར་ཕྱིན་གྱི་མདོ་གསུངས་པའི་ཕྱིར། དང་པོ་གྲུབ་སྟེ། དུས་འཁོར་འགྲེལ་ཆེན་ལས། ས་ག་ཟླ་བའི་སྐྱ་རེངས་ཤར་བའི་ཚེ་བཅོམ་ལྡན་འདས་ཤཱཀྱ་ཐུབ་པ་མངོན་པར་རྫོགས་པར་སངས་རྒྱས་ཏེ་
དེ་ནས་ཆོས་ཀྱི་འཁོར་ལོ་བསྐོར་ཞིང་ཐེག་པ་གསུམ་སྟོན་པར་མཛད་ནས་ཟླ་བ་བཅུ་གཉིས་པ་ནགས་པའི་ཉ་ལ་ཤྲི་དྷཱ་ནྱ་ཀ་ཊ་ཀར་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་འཁོར་ཞེས་གསུང། ཞེས་གསུངས་པའི་ཕྱིར། གཉིས་པ་གྲུབ་སྟེ། རྩ་རྒྱུད་ལས། སྟོན་པས་བྱ་རྒོད་

[026B] །ཤེས་རབ་ཕ་རོལ་ཕྱིན་ཚུལ་བསྟན། །མཆོད་རྟེན་དཔལ་ལྡན་འབྲས་སྤུངས་སུ། །དེ་བཞིན་གསང་སྔགས་ཚུལ་གསུངས་པ། །ཞེས་གསུངས་པའི་ཕྱིར། རྩ་བའི་རྟགས་གཉིས་པ་གྲུབ་སྟེ། དེ་ཤེར་ཕྱིན་གྱི་མདོ་ཡིན་པའི་ཕྱིར། གཞན་ཡང། དྲང་ངེས་རྣམ་འབྱེད་ལས། དགོངས་འགྲེལ་ལས་
འཁོར་ལོ་རིམ་པ་གསུམ་གསུངས་པ་ནི། ཞེས་སོགས་གསུངས་པ་མི་འཐད་པར་ཐལ། འཁོར་ལོ་གསུམ་དུས་ཚིགས་ཀྱི་སྒོ་ནས་འཇོག་རིགས་པའི་ཕྱིར། ཁ་ཅིག་དེའི་དོན་དགོངས་འགྲེལ་གྱི་འཁོར་ལོ་གསུམ་བརྗོད་བྱའི་ངོས་ནས་འཇོག་པའི་དོན་ཡིན་པའི་ཕྱིར། དེ་ལྟར་མ་ཡིན་ན། དུས་ཀྱི་རིམ་པའི་
སྒོ་ནས་འཇོག་རྒྱུའི་འཁོར་ལོ་གསུམ་མེད་པར་ཐལ། དགོངས་འགྲེལ་གྱི་འཁོར་ལོ་གསུམ་པོ་དེ་ཡང་དེ་ལྟར་མི་རིགས་འཁོར་ལོ་གསུམ་པོ་དེ་ཡང་དེ་ལྟར་མི་རིགས་པའི་ཕྱིར། འདོད་མི་ནུས་ཏེ། དྲང་ངེས་རྣམ་འབྱེད་ལས། ཤུགས་ལ་གནས་པའི་དོན་དེ་ཉིད་དུས་ཀྱི་རིམ་པའི་སྒོ་ནས་འཁོར་ལོ་གསུམ་དང་
སྦྱར་བའི་དྲང་ངེས་སུ་འགྱུར་ཚུལ་དོན་དམ་ཡང་དག་འཕགས་ཀྱིས་སྟོན་པ་ལ་ཞུས་པ་ནི། ཞེས་གསུངས་པའི་ཕྱིར་ན་མ་ཁྱབ་སྟེ། དེའི་དོན་ནི། དང་པོར་བར་ཎ་སེར་གསུངས་པའི་བདེན་བཞིའི་ཆོས་འཁོར་དང་བར་པར་བྱ་རྒོད་ཕུང་པོའི་རིར་གསུངས་པའི་ཤེར་ཕྱིན་གྱི་མདོ་དང་ཐ་མར་ཡངས་པ་ཅན་དུ་
གསུངས་པའི་ལེགས་པར་ཕྱེ་བའི་ཆོས་འཁོར་རྣམས་དུས་ཀྱི་རིམ་པའི་སྒོ་ནས་འཇོག་པར་བསྟན་པའི་ཕྱིར། གཞན་ཡང། དེ་བཞིན་གཤེགས་པའི་སྙིང་པོའི་མདོ་ཆོས་ཅན། འཁོར་ལོ་དང་པོ་ཡིན་པར་ཐལ། དུས་དང་པོར་གསུངས་པའི་མདོ་ཡིན་པའི་ཕྱིར། ཁྱབ་པ་དོན་གྱིས་དངོས། རྟགས་གྲུབ་སྟེ་
དེ་སྟོན་པ་སངས་རྒྱས་ནས་ལོ་བཅུ་པ་ལ་གསུངས་པར་མདོའི་གླིང་གཞི་ལས་བཤད་པའི་ཕྱིར། འདོད་མི་ནུས་ཏེ། འཁོར་ལོ་བར་པ་ཡིན་པའི་ཕྱིར། གཞན་ཡང། འདུལ་བ་རུང་མཐུན་ཆོས་ཅན། འཁོར་ལོ་ཐ་མ་ཡིན་པར་ཐལ། དུས་ཐ་མར་གསུངས་པའི་མདོ་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ་
དྲང་ངེས་རྣམ་འབྱེད་ལས། དཔེར་ན། མྱ་ངན་ལས་འདའ་ཁར་འདུལ་བ་མདོར་བསྡུས་ཞེས་བྱ་བ་རུང་མཐུན་དུ་གྲགས་པ་གསུངས་ཀྱང་དོན་གྱི་མདོ་འདིས་ངེས་དོན་དུ་སྟོན་པ་མ་ཡིན་པ་བཞིན་ནོ། །ཞེས་གསུངས་པའི་ཕྱིར། ཐེག་པ་ཐམས་ཅད་ལ་ཡང་དག་པར་ཞུགས་པ་ཞེས་པའི་དོན་ལ། ཁ་ཅིག་ཐེག་པ་ལ་

[027A]༄༅། །རྗོད་བྱེད་ཚིག་གི་ཐེག་པ་དང་བརྗོད་བྱ་དོན་གྱི་ཐེག་པ་གཉིས་ལས་སྐབས་འདིར་བསྟན་པ་ནི་རྗོད་བྱེད་ཚིག་གི་ཐེག་པ་ལ་ཞུགས་པའི་དོན་ཡིན་ཏེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་དེ་འཁོར་ལོ་དང་པོ་གཉིས་ཀྱི་དོན་ལ་དཔྱད་པ་ཞུགས་པའི་དོན་ཡིན་གྱི་
དེའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་མེད་པའི་ཕྱིར། དེ་ཡང་ཡིན་ཏེ། སྔ་མ་གཉིས་བསྟན་པ་ནི། ཐེག་པ་ཆེ་ཆུང་སོ་སོ་བ་ཡིན་ལ་འདི་ནི་གཉིས་ཀའི་དབང་དུ་བྱས་པའོ། །ཞེས་པའི་དོན་ནི་ཐེག་དམན་གྱི་སྡེ་སྣོད་ལས་ཆོས་ཐམས་ཅད་ངོ་བོ་ཉིད་ཡོད་པར་གསུངས་པའི་སྐོར་གཅིག་དང་
ཐེག་ཆེན་གྱི་སྡེ་སྣོད་ལས་དེ་མེད་པར་གསུངས་པའི་སྐོར་གཅིག་དང་གཉིས་ལས། དེ་གཉིས་སོ་སོའི་ཆེད་དུ་བྱ་བའི་གདུལ་བྱ་སོ་སོ་ནི་མདོ་སོ་སོའི་བསྟན་དོན་དངོས་སུ་སྟོན་རུང་གི་གདུལ་བྱ་ཡིན། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ནི། དེ་གཉིས་ཀྱི་སྒྲ་ཟིན་ཙམ་མ་ཡིན་པར་དགོངས་གཞི་
གང་ཡིན་དཔྱོད་པ་ལ་ཞུགས་པའི་གདུལ་བྱ་ཡིན་པའི་ཕྱིར། ཞེས་པའི་དོན་ཡིན། ཞེས་ཟེར་ན། དྲང་ངེས་རྣམ་འབྱེད་ལས། འདི་ནི་གཉིས་ཀའི་དབང་དུ་བྱས་ཞེས་པའི་ཐེག་པ་དེ་རྗོད་བྱེད་ཚིག་གི་ཐེག་པ་ལ་བྱེད་རིགས་པར་ཐལ། དམ་བཅའ་འཐད་པའི་ཕྱིར། འདོད་ན། སྔ་མ་གཉིས་ནི་ཐེག་པ་ཆེ་ཆུང་
སོ་སོ་བ་ཡིན་ལ་ཞེས་པའི་ཐེག་པ་དེ་ཡང་རྗོད་བྱེད་ཚིག་གི་ཐེག་པ་ལ་བྱེད་རིགས་པར་ཐལ་ལོ། །འདོད་ན། གྲུབ་དོན་དང་པོའི་སྐབས་སུ་ཉན་ཐོས་ཀྱི་ཐེག་པ་ལ་ཞེས་དང། གཉིས་པའི་སྐབས་སུ་ཐེག་པ་ཆེན་པོ་ལ་ཞེས་པའི་ཐེག་པ་དེ་ཡང་དེ་ལ་བྱེད་རིགས་པར་ཐལ་ལོ། །འདོད་མི་ནུས་ཏེ། སྔ་
མ་ཉན་ཐོས་ཀྱི་རིགས་ཅན་གྱི་གདུལ་བྱ་དང་ཕྱི་མ་ཐེག་ཆེན་གྱི་རིགས་ཅན་གྱི་གདུལ་བྱ་ལ་བྱེད་རིགས་པའི་ཕྱིར་ཏེ། མདོ་ཚིག་དེ་གཉིས་འཁོར་ལོ་དང་པོ་དང་བར་པ་གཉིས་ཀྱི་གདུལ་བྱ་སོ་སོར་ངོས་འཛིན་པའི་མདོ་ཡིན་པའི་ཕྱིར། དྲང་ངེས་རྣམ་འབྱེད་ལས། དེ་ལ་འཁོར་ལོ་དང་པོ་བསྐོར་
བའི་གནས་ནི་ཚིག་དང་བོས་བསྟན་ལ། གདུལ་བྱ་ནི་གཉིས་པས་སོ། །ཞེས་དང། འཁོར་ལོ་གཉིས་པ་ལ་ཆོས་རྣམས་ཀྱི་ཞེས་པ་ནས། བརྩམས་ནས་ཞེས་པའི་བར་ནི་བརྗོད་བྱ་གང་ལས་བརྩམས་པའོ། །ཐེག་པ་ཞེས་སོགས་ནི་གང་ལ་བསྐོར་བའི་གདུལ་བྱའོ། །ཞེས་གསུངས་པའི་ཕྱིར་

[027B] འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཡོད་པར་ཐལ། ཁྱོད་ཐེག་དམན་གྱི་མདོ་ཡིན་པའི་ཕྱིར། དེ་ཐེག་དམན་ཐུན་མོང་མ་ཡིན་པའི་མདོའི་དགོངས་པ་གཙོ་བོར་འགྲེལ་བའི་མདོ་ཡིན་པའི་ཕྱིར། དེ་འཁོར་ལོ་དང་པོའི་དགོངས་པ་གཙོ་བོར་འགྲེལ་བའི་
མདོ་ཡིན་པའི་ཕྱིར། དེ་འཁོར་ལོ་བར་པའི་དགོངས་པ་གཙོ་བོར་དངོས་སུ་བཀྲལ་པའི་ཤུགས་ལ་འཁོར་ལོ་དང་པོའི་དགོངས་པ་གཙོ་བོར་འགྲེལ་བའི་མདོ་ཡིན་པའི་ཕྱིར། བྱས་པ་ལ་ཁོ་ན་རེ། འཁོར་ལོ་ཐ་མ་ཆོས་ཅན། ཁྱོད་ཀྱིས་ཆོས་ཀྱི་བདག་མེད་མ་བསྟན་པར་ཐལ། ཁྱོད་ཐེག་དམན་གྱི་མདོ་ཡིན་
བའི་ཕྱིར། ཁྱབ་སྟེ། དྲང་ངེས་རྣམ་འབྱེད་ལས། རྣལ་འབྱོར་སྤྱོད་པ་པ་དང་དབུ་མ་རང་རྒྱུད་པ་ཞེས་སོགས་གསུངས་པའི་ཕྱིར། ཟེར་ན་མ་ཁྱབ་སྟེ། ཐེག་དམན་ཐུན་མོང་མ་ཡིན་པའི་སྡེ་སྣོད་ལས་ཆོས་ཀྱི་བདག་མེད་ཕྲ་མོ་མ་བསྟན་པའི་དོན་ཡིན་པའི་ཕྱིར། དེ་ལྟར་མ་ཡིན་ན། སྲིད་པ་འཕོ་བའི་མདོ་
ལས། མིང་ནི་གང་དང་གང་གིས་སུ། །ཆོས་རྣམས་གང་དང་གང་བརྗོད་པ། །དེ་ལ་དེ་ནི་ཡོད་མ་ཡིན། །འདི་ནི་ཆོས་རྣམས་ཆོས་ཉིད་དོ། །ཞེས་གསུངས་པའི་མདོ་ཆོས་ཅན། ཆོས་ཀྱི་བདག་མེད་མ་བསྟན་པར་ཐལ། ཐེག་དམན་གྱི་མདོ་ཡིན་པའི་ཕྱིར། ཁྱབ་པ་ཁས། དེ་བཞིན་དུ། འཇིག་རྟེན་དག་
ན་ཀུན་རྫོབ་གང་ཅི་ཡོད། །དེ་ཀུན་ཐུབ་པའི་ཞལ་གྱིས་མི་བཞེས་ཏེ། །གཟིགས་དང་གསན་ལ་བཞེད་པར་མི་མཛད་པས། །དེ་ནི་ཞལ་གྱིས་མི་བཞེས་གང་ཇི་འཛིན། །ཞེས་པའི་དོན་གྱི་སྡེ་ཚན་གྱི་མདོ་ཆོས་ཅན། དེར་ཐལ། དེའི་ཕྱིར། གཞན་ཡང། འདི་ནི་དགེ་སློང་གཏུམ་བྱེད་ནི། །ས་ལ་བརྟེན་
ཅིང་བསམ་གཏན་མི་བྱེད་དོ། །ཞེས་སོགས་གཏུམ་བྱེད་ཀ་ཏ་ཡ་ན་ལ་གདམས་པའི་མདོ་ཆོས་ཅན། དེར་ཐལ། དེའི་ཕྱིར། རྟགས་གསུམ་ག་གྲུབ་སྟེ། མདོ་གསུམ་པོ་དེ་ཉན་ཐོས་སྡེ་པ་ལ་གྲགས་པའི་མདོ་ཡིན་པའི་ཕྱིར། འདོད་མི་ནུས་ཏེ། དེ་གསུམ་གྱིས་གཟུགས་འཛིན་རྫས་གཞན་གྱིས་
སྟོང་པའི་སྟོང་ཉིད་བསྟན་བྱའི་གཙོ་བོར་བྱས་ནས་བསྟན་པར་བྱང་ས་ལས་བཤད་པའི་ཕྱིར་ཏེ། བྱང་ས་ལས། ཡིད་ཆེས་པའི་ལུང་གིས་ཀྱང་ཆོས་ཐམས་ཅད་བརྗོད་དུ་མེད་པའི་ངོ་བོ་ཉིད་དུ་རིག་པར་བྱ་སྟེ། བཅོམ་ལྡན་འདས་ཀྱིས་སྲིད་པ་འཕོ་བའི་མདོ་ལས། མིང་ནི་གང་དང་གང་གིས་སུ།།

[028A]༄༅། །ཞེས་སོགས་དྲངས་ནས་གསུངས་པའི་ཕྱིར་ཏེ། དྲང་ངེས་རྣམ་འབྱེད་ལས། དེའི་ཕྱིར་མིང་ནི་གང་དང་གང་གིས་སུ་ཞེས་སོགས་ཉན་ཐོས་སྡེ་པ་ལ་གྲགས་པའི་མདོ་ཡིན་ཡང་དེ་དག་བཤད་པ་དང་དོན་ཁྱད་པར་མེད་པ་མ་ཡིན་ཏེ། དཔེར་ན་ཕལ་ཆེན་སྡེ་པའི་ལུང་
ལས་རྩ་བའི་རྣམ་པར་ཤེས་པ་ཞེས་འབྱུང་བ་འདིར་ཀུན་གཞི་ལ་བཤད་པ་བཞིན་ནོ། །ཞེས་གསུངས་པའི་ཕྱིར། གཉིས་པ་རང་ལུགས་ལ། འཁོར་ལོ་དང་པོ་གཉིས་དྲང་དོན་དུ་སྟོན་པའི་མདོའི་ཚིག་དོན་བཤད་པ། ཐ་མ་ངེས་དོན་དུ་སྟོན་པའི་མདོའི་ཚིག་དོན་བཤད་པ་གཉིས། དང་པོ་ལ་
གཉིས་ལས། འཁོར་ལོ་དང་པོ་དྲང་དོན་དུ་སྟོན་པའི་མདོའི་ཚིགས་དོན་བཤད་པ་ནི། བཅོམ་ལྡན་འདས་ཞེས་པ་ནས། ནགས་སུ་ཞེས་པའི་བར་གྱི་འཁོར་ལོ་དང་པོ་སྐོར་བའི་སྟོན་པ་དང། དུས་དང་གནས་རྣམས་བསྟན། ཉན་ཐོས་ཞེས་སོགས་ཀྱིས། ཆེད་དུ་བྱ་བའི་གདུལ་བྱ་དེ་བསྟན། འཕགས་
པ་ཞེས་སོགས་ཀྱིས་བདེན་བཞིའི་ཆོས་འཁོར་དེ་བསྟན། དེ་ཡང་འཕགས་པའི་བདེན་པ་བཞིའི་རྣམ་པ་བསྟན་པས། ཞེས་པས་བརྗོད་བྱ་དེ་བསྟན། ངོ་མཚར་རྨད་དུ་བྱུང་བ། ཞེས་སོགས་ཀྱིས་འཁོར་ལོ་དང་པོའི་ཆ་བརྗོད་དེ་བསྟན། དེ་ཡང་ཞེས་སོགས་ཀྱིས་ངེས་དོན་གྱི་མདོ་མ་ཡིན་པར་
བསྟན། བླ་ན་མཆིས་པ་ཞེས་སོགས་ཀྱིས་འདིའི་གོང་ན་ངེས་དོན་གྱི་མདོ་གཞན་ཡོད་པར་བསྟན། སྐབས་མཆིས་པ། ཞེས་པས་སྒྲ་ཇི་བཞིན་པ་ལ་རྒོལ་བ་གཞན་གྱིས་ཀླན་ཀའི་གླགས་ཡོད་པར་བསྟན། དྲང་བའི་དོན་ཞེས་པས་དྲང་དོན་གྱི་མདོར་བསྟན། རྩོད་པའི་གཞིའི་གནས་སུ་ཞེས་
སོགས་ཀྱིས་འདིའི་དོན་འདི་ལྟར་ཡིན་ཞེས་གསལ་བར་ཕྱེ་ནས་མ་བསྟན་པས་དོན་ལ་མི་མཐུན་པའི་རྩོད་པ་འབྱུང་བར་བསྟན། དོན་བསྡུ་ན། ལྔ་སྡེ་ལ་གསུངས་པའི་བདེན་བཞིའི་ཆོས་འཁོར་ཆོས་ཅན། ཁྱོད་གསུང་བ་པོའི་སྟོན་པ་དང། དུས་དང་གནས་རྣམས་བཞག་ཏུ་ཡོད་དེ། ཁྱོད་སྟོན་པ་ཤཱཀྱ་
ཐུབ་པས་དུས་དང་པོར་ཝ་ར་ཎ་སིར་དྲང་སྲོང་སྨྲ་བ་རི་དྭགས་ཀྱི་ནགས་སུ་གསུངས་པའི་ཕྱིར། ཁྱོད་ཀྱི་ཆེད་དུ་བྱ་བའི་གདུལ་བྱ་ཡོད་དེ། ཉན་ཐོས་ཀྱི་རིགས་ཅན་བྱེ་བྲག་སྨྲ་བ་དང་མདོ་སྡེ་པ་རྣམས་ཁྱོད་ཀྱི་ཆེད་དུ་བྱ་བའི་གདུལ་བྱ་ཡིན་པའི་ཕྱིར། ཁྱོད་ཀྱི་བརྗོད་བྱ་ཡོད་དེ། འཕགས་པའི་བདེན་པ་

[028B] ཁྱོད་ལ་བླ་ན་མཆིས་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཀྱི་གོང་ན་ངེས་དོན་གྱི་མདོ་གཞན་ཡོད་པའི་ཕྱིར། ཁྱོད་ལ་སྐབས་མཆིས་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཀྱིས་སྒྲ་ཇི་བཞིན་པ་ལ་རྒོལ་བ་གཞན་གྱིས་ཀླན་ཀའི་སྐབས་མཆིས་པའི་ཕྱིར་
ཁྱོད་ལ་དྲང་བའི་དོན་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཀྱི་དོན་གཞན་དུ་དྲང་དགོས་པའི་ཕྱིར། ཁྱོད་ལ་རྩོད་པའི་གཞིའི་གནས་སུ་གྱུར་པ་ཞེས་རྗོད་པའི་རྒྱུ་མཚན་ཡོད་དེ། ཁྱོད་ཀྱིས་མཚན་ཉིད་གསུམ་ལ་རང་གི་མཚན་ཉིད་ཀྱིས་ཡོད་མེད་གསལ་པོར་ཕྱེ་ནས་མ་བསྟན་པས་དོན་ལ་མི་མཐུན་
པའི་རྩོད་པ་འབྱུང་བའི་ཕྱིར། གཉིས་པ་འཁོར་ལོ་བར་པ་དྲང་དོན་དུ་སྟོན་པའི་མདོའི་ཚིག་དོན་བཤད་པ་ལ། བཅོམ་ལྡན་འདས་ཞེས་པས་སྟོན་པ་དེ་བསྟན། ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། ཞེས་སོགས་ཀྱིས་བརྗོད་བྱ་གང་ལས་བརྩམས་ནས་གསུངས་པ་དེ་བསྟན། ཐེག་པ་
ཆེན་པོ་ལ་ཞེས་སོགས་ཀྱིས་ཆེད་དུ་བྱ་བའི་གདུལ་བྱ་དེ་བསྟན། སྟོང་པ་ཉིད་ཞེས་སོགས་ཀྱིས་བརྗོད་བྱ་སྟོན་ཚུལ་གྱི་ཁྱད་པར་དེ་བསྟན། ཆེས་ངོ་མཚར་རྨད་དུ་ཞེས་སོགས་ཀྱིས་ངོ་བོའི་ཆེ་བརྗོད་དེ་བསྟན། དེ་ཡང་ཞེས་སོགས་ཀྱི་དོན་སྔར་བཞིན་ནོ། །དོན་བསྡུ་ན་འཁོར་ལོ་བར་པ་ཆོས་ཅན། ཁྱོད་
ཀྱི་བརྗོད་བྱ་ཡོད་དེ། ཀུན་བརྟགས་ཀྱིས་བསྡུས་པའི་ཆོས་རྣམས་རང་གི་མཚན་ཉིད་ཀྱིས་མ་གྲུབ་ཅིང། གཞན་དབང་དང་ཡོངས་གྲུབ་ཀྱིས་བསྡུས་པའི་ཆོས་རྣམས་རང་གི་མཚན་ཉིད་ཀྱིས་གྲུབ་པ་དེ་ཁྱོད་ཀྱི་བརྗོད་བྱ་ཡིན་པའི་ཕྱིར། ཁྱོད་ཀྱི་ཆེད་དུ་བྱ་བའི་གདུལ་བྱ་ཡོད་དེ། མདོ་སྡེ་གཞན་གྱིས་
མཚན་ཉིད་མེད་པའི་ཆོས་འཁོར་གྱི་དགོངས་པ་བཀྲལ་བ་ལ་མ་ལྟོས་པར་དེའི་དགོངས་པ་རྫོགས་པར་རྟོགས་ནུས་པའི་གདུལ་བྱ་ཐེག་ཆེན་གྱི་རིགས་ཅན་དབང་རྣོན་དེ་དེ་ཡིན་པའི་ཕྱིར། དེ་ལྟར་ཡང་རྣམ་བཤད་ལས། དེའི་ཆེད་དུ་བྱ་བའི་གདུལ་བྱ་ནི་མདོ་གཞན་གྱིས་དགོངས་པ་བཀྲལ་
བ་ལ་མི་ལྟོས་པར་དགོངས་པ་རྫོགས་པར་རྟོགས་ཤིང་སྒྲ་ཇི་བཞིན་པར་མི་འཛིན་ལ། ཞེས་གསུངས་པའི་ཕྱིར། འཁོར་ལོ་བར་པ་འདིར་ངོ་བོ་ཉིད་ཡོད་མེད་ཀྱི་དོན་སྒྲས་ཟིན་ལ་མ་བསྟན་ཏེ། འདིར་སྒྲས་ཟིན་ལ་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་སྙམ་དུ་བསྟན་པའི་ཕྱིར། དེས་

[029A]༄༅། །ན་དེ་འདྲའི་རྣམ་གཞག་ཤུགས་ལ་བསྟན་པ་ཡིན་ཏེ། སྟོང་པ་ཉིད་སྨོས་པའི་རྣམ་པས། ཞེས་སོགས་ལ་རྒྱ་ནག་གི་འགྲེལ་ཆེན་དུ་མི་མངོན་པའི་རྣམ་པས། ཞེས་དང། དྲང་ངེས་རྣམ་འབྱེད་ལས། འཁོར་ལོ་ཕྱི་མ་གཉིས་ཀྱི་དགོངས་པ་ནི་གཅིག་ཡིན་ནོ། །ཞེས་དང། རྣམ་
བཤད་ལས། དྲང་བའི་དོན་ཡིན་ཡང་རྣམ་པར་མི་རྟོག་པའི་ཡེ་ཤེས་ཀྱི་དམིགས་པ་འགྱུར་བ་མེད་པའི་ཡོངས་གྲུབ་ཀྱིས་བསྡུས་པའི་སྟོང་པ་ཉིད་རྒྱས་པར་གཏན་ལ་འབེབས་པ་མདོ་སྡེ་རྣམས་ཀྱི་གཙོ་བོ་ཡིན་ཞིང་ཞེས་གསུངས་པའི་ཕྱིར། བླ་ན་མཆིས་པ་ཞེས་སོགས་ཀྱི་དོན་སྔར་བཞིན་ནོ།།
གཉིས་པ་འཁོར་ལོ་ཐ་མ་ངེས་དོན་དུ་སྟོན་པའི་མདོའི་ཚིག་དོན་བཤད་པ་ལ། བཅོམ་ལྡན་འདས་ཞེས་པས་འཁོར་ལོ་གསུམ་པ་གསུང་བ་པོའི་སྟོན་པ་དེ་བསྟན། ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ཅེས་པས་བརྗོད་བྱ་དེ་བསྟན། ཐེག་པ་ཐམས་ཅད་ཅེས་སོགས་ཀྱིས་ཆེད་དུ་བྱ་བའི་གདུལ་བྱ་
དེ་བསྟན། ལེགས་པར་རྣམ་པར་ཕྱེ་བ་དང་ལྡན་པ་ཞེས་སོགས་ཀྱིས་བརྗོད་བྱ་སྟོན་ཚུལ་གྱི་ཁྱད་པར་དེ་བསྟན། ངོ་མཚར་ཞེས་སོགས་ཀྱིས་ངེ་ བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི། ཞེས་སོགས་ཀྱིས་ངེས་དོན་གྱི་མདོར་བསྟན། བླ་ན་མ་
མཆིས་པ་ཞེས་པས་འདིའི་གོང་ན་ངེས་དོན་གྱི་མདོ་གཞན་མེད་པ་དེ་བསྟན། སྐབས་མ་མཆིས་པ་ཞེས་པས་འདིའི་སྒྲ་ཇི་བཞིན་པ་ལ་རྒོལ་བ་གཞན་གྱིས་ཀླན་ཀའི་གླགས་མེད་པ་དེ་བསྟན། ངེས་པའི་དོན་ཞེས་པས་སྒྲ་ཇི་བཞིན་པར་བསྟན། རྩོད་པའི་གཞིའི་གནས་སུ་གྱུར་པ་མ་ལགས་ཞེས་
པས། འདིར་མཚན་ཉིད་གསུམ་ལ་རང་གི་མཚན་ཉིད་ཀྱིས་ཡོད་མེད་གསལ་བར་ཕྱེ་ནས་བསྟན་པས་དོན་ལ་མི་མཐུན་པའི་རྩོད་པ་མི་འབྱུང་བ་དེ་བསྟན་ཏེ། དོན་བསྡུ་ན་འཁོར་ལོ་ཐ་མ་ཆོས་ཅན། ཁྱོད་ཀྱི་བརྗོད་བྱ་ཡོད་དེ། ཀུན་བརྟགས་རང་གི་མཚན་ཉིད་ཀྱིས་མ་གྲུབ་ཅིང་གཞན་དབང་དང་ཡོངས་
གྲུབ་རང་གི་མཚན་ཉིད་ཀྱིས་གྲུབ་པའི་ཁྱད་པར་གསལ་བར་ཕྱེ་ནས་བསྟན་ཅིང། རྣམ་པར་མི་རྟོག་པའི་ཡེ་ཤེས་ཀྱི་དམིགས་པ་འགྱུར་བ་མེད་པའི་ཡོངས་གྲུབ་ཀྱིས་བསྡུས་པའི་སྟོང་པ་ཉིད་རྒྱས་པར་གཏན་ལ་འབེབས་པའི་ཕྱིར། དེའི་ཆེད་དུ་བྱ་བའི་གདུལ་བྱ་ལ་ཐེག་པ་ཐམས་ཅད་ལ་

[029B] དེ་ལ་ཐེག་པ་ཆེ་ཆུང་གི་རིགས་ཅན་གཉིས་ཀ་ཡོད་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེ་ལྟར་ཡང་དྲང་ངེས་རྣམ་འབྱེད་ལས། སྔ་མ་གཉིས་ནི་ཐེག་པ་ཆེ་ཆུང་སོ་སོ་བ་ཡིན་ལ་འདི་ནི་གཉིས་ཀའི་དབང་དུ་བྱས་པའོ། ཞེས་
གསུངས་པའི་ཕྱིར། འཁོར་ལོ་ཐ་མ་ཆོས་ཅན། ཁྱོད་ལ་ལེགས་པར་རྣམ་པར་ཕྱེ་བ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཀྱིས་ཀུན་བརྟགས་རང་གི་མཚན་ཉིད་ཀྱིས་མ་གྲུབ་ཅིང་གཞན་དབང་དང་ཡོངས་གྲུབ་རང་གི་མཚན་ཉིད་ཀྱིས་གྲུབ་པའི་ཁྱད་པར་གསལ་བར་ཕྱེ་ནས་བསྟན་པའི་རྒྱུ་མཚན་གྱིས་
དེ་ལྟར་བརྗོད་པའི་ཕྱིར། བླ་ན་མ་མཆིས་ཞེས་སོགས་ཀྱི་དོན་སླའོ། །འདི་ནི་བླ་ན་མ་མཆིས་ཞེས་པའི་ཉི་ཚིག་སྨོས་པའི་མདོའི་མཚན་གཞིར་དོན་དམ་ཡང་དག་འཕགས་ཞུས་ཀྱི་ལེའུ་ལས་མཚན་ཉིད་གསུམ་ལ་བདེན་པར་ཡོད་མེད་ཀྱི་ཁྱད་པར་གསལ་བར་ཕྱེ་ནས་སྟོན་པས་དེ་ཉིད་འཛིན་
རིགས་ཀྱི་ལེའུ་གཞན་རྣམས་དེར་མི་རིགས་པའི་ཕྱིར། དེ་ལྟར་དུ་རྣམ་བཤད་ལས་བཤད་པའི་ཕྱིར། དེས་ན་འཁོར་ལོ་གསུམ་གྱིས་ཁྱད་པར་དུས་ཚིགས་ཀྱི་སྒོ་ནས་མི་འཇོག་པར་བརྗོད་བྱའི་ངོས་ནས་འཇོག་པ་ཡིན་ཏེ། དྲང་ངེས་རྣམ་འབྱེད་ལས། འཁོར་ལོ་རིམ་པ་གསུམ་གསུངས་པ་ནི། ཞེས་
སོགས་གསུངས་པའི་ཕྱིར། འཁོར་ལོ་གསུམ་པོ་དེས་བདག་མེད་གཏན་ལ་འབེབས་པའི་ཚུལ་ཡང་ཡོད་དེ། འཁོར་ལོ་དང་པོས་རང་གི་ཆེད་དུ་བྱ་བའི་གདུལ་བྱ་ལ་གང་ཟག་གི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་གཞག་གཙོ་བོར་གཏན་ལ་འབེབས། འཁོར་ལོ་བར་པས་
རང་གི་ཆེད་དུ་བྱ་བའི་གདུལ་བྱ་ལ་ཆོས་ཀྱི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་གཞག་གཙོ་བོར་གཏན་ལ་འབེབས་པའི་ཕྱིར། འཁོར་ལོ་ཐ་མས་རང་གི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ལ་གང་ཟག་གི་བདག་མེད་ཀྱི་དབང་དུ་བྱས་པའི་མཚན་ཉིད་
གསུམ་གྱི་རྣམ་གཞག་འཁོར་ལོ་དང་པོའི་དགོངས་དོན་དུ་གཙོ་བོར་གཏན་ལ་འབེབས། དེས་རང་གི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་ལ་ཆོས་ཀྱི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་གཞག་འཁོར་ལོ་བར་པའི་དགོངས་དོན་དུ་གཙོ་བོར་གཏན་ལ་འབབས་

[030A]༄༅། །བའི་ཕྱིར། ཁོ་ན་རེ། འཁོར་ལོ་ཐ་མ་ཆོས་ཅན། ཁྱོད་ཀྱི་ཆེ་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་མེད་པར་ཐལ། ཁྱོད་ཐེག་ཆེན་ཐུན་མོངས་མ་ཡིན་པའི་མདོ་ཡིན་པའི་ཕྱིར་ཏེ། ཁྱོད་སེམས་ཙམ་པའི་ཐུན་མོང་མ་ཡིན་པའི་མདོ་ཡིན་པའི་ཕྱིར་ཏེ། ཁྱོད་འཁོར་
ལོ་ཐ་མ་ཡིན་པའི་ཕྱིར། ཁ་ཅིག་འདིར་མ་ཁྱབ་ཟེར། རང་ལུགས་ནི། མ་ཁྱབ་མཚམས་ལ། སེམས་ཙམ་པ་ཡིན་ན་ཐེག་ཆེན་གྱི་རིགས་ཅན་ཡིན་དགོས་པར་ཐལ། སེམས་ཙམ་པའི་ཐུན་མོང་མ་ཡིན་པའི་མདོ་ཡིན་ན་ཐེག་ཆེན་ཐུན་མོང་མ་ཡིན་པའི་མདོ་ཡིན་དགོས་པའི་ཕྱིར། རྟགས་ཁས་
འདོད་ན། གཟུགས་འཛིན་རྫས་གཞན་གྱིས་སྟོང་བར་མངོན་སུམ་དུ་རྟོགས་བའི་ཉན་ཐོས་མཐོང་ལམ་བར་གྱུར་པའི་གྲུབ་མཐའ་སྨྲ་བའི་གང་ཟག་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། རང་སྡེ་གྲུབ་མཐའ་སྨྲ་བ་བཞི་བོ་གང་རུང་གང་ཞིག། ངོ་བོ་ཉིད་མེད་པར་སྨྲ་བ་ཡང་མ་ཡིན། བྱེ་བྲག་སྨྲ་
བ་ཡང་མ་ཡིན། མདོ་སྡེ་པ་ཡང་མ་ཡིན་པའི་ཕྱིར། དང་པོ་ཆོས་ཅན་གྱིས་གྲུབ། གཉིས་པ་གྲུབ་སྟེ། ཐེག་ཆེན་གྱི་གང་ཟག་མ་ཡིན་པའི་ཕྱིར། ཁྱབ་སྟེ། སེམས་ཙམ་པ་ཡིན་ན་ཐེག་ཆེན་གང་ཟག་ཡིན་དགོས་པའི་ཕྱིར། རྟགས་ཁས། རྟགས་ཕྱི་མ་མ་གྲུབ་ན། ཆོས་ཀྱི་བདག་མེད་མ་རྟོགས་པར་ཐལ་
མ་གྲུབ་པ་དེའི་ཕྱིར། གཞན་ཡང། བྱེ་བྲག་སྨྲ་བར་གྱུར་པའི་བྱང་སེམས་ཚོགས་ལམ་པ་མེད་པར་ཐལ། བྱེ་བྲག་སྨྲ་བ་ཡིན་ན་ཐེག་དམན་གང་ཟག་ཡིན་དགོས་པའི་ཕྱིར་ཏེ། སེམས་ཙམ་པ་ཡིན་ན་ཐེག་ཆེན་གང་ཟག་ཡིན་དགོས་པའི་ཕྱིར། རྟགས་ཁས། ཁོ་ན་རེ། དེ་འདྲའི་ཉན་ཐོས་མཐོང་
ལམ་པ་ཡིན་ན་སེམས་ཙམ་པ་ཡིན་དགོས་པར་ཐལ། དེ་འདྲའི་གྲུབ་མཐའ་སྨྲ་བའི་ཉན་ཐོས་མཐོང་ལམ་པ་ཡིན་ན་སེམས་ཙམ་པ་ཡིན་དགོས་པའི་ཕྱིར་ན་མ་ཁྱབ། འདོད་ན། གཟུགས་འཛིན་རྫས་གཞན་གྱིས་སྟོང་པར་རྟོགས་པའི་གཟུགས་མེད་ཁམས་པའི་རྟེན་ཅན་གྱི་ཉན་ཐོས་མཐོང་
ལམ་པ་ཆོས་ཅན། དེར་ཐལ། དེའི་ཕྱིར། འདོད་ན། གྲུབ་མཐའ་སྨྲ་བའི་གང་ཟག་ཡིན་པར་ཐལ་ལོ། །འདོད་ན། དག་སྨྲ་བའི་གང་ཟག་ཡིན་པར་ཐལ་ལོ། །འདོད་ན། གཟུགས་མེད་ཁམས་ན་དག་ཡོད་པར་ཐལ་ལོ། །གཞན་ཡང། ཁོ་ན་རེ། གཟུགས་འཛིན་རྫས་གཞན་གྱིས་སྟོང་པར་རྟོགས་

[030B] དེ་འདྲའི་ཉན་ཐོས་མཐོང་ལམ་པར་གྱུར་པའི་གྲུབ་མཐའ་སྨྲ་བའི་གང་ཟག་དེ་དེ་ཡིན་པའི་ཕྱིར་ན་མ་ཁྱབ། འདོད་ན། དེ་སེམས་ཙམ་པའི་གྲུབ་མཐའ་སྨྲ་བའི་གང་ཟག་ཡིན་པར་ཐལ་ལོ། །འདོད་མི་ནུས་ཏེ། རང་རྒྱལ་གྲུབ་མཐའ་
སྨྲ་བ་བཞི་པོ་གང་གི་ཡང་ཁོངས་སུ་མ་འདུས་པའི་ཕྱིར། གཞན་ཡང། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་མངོན་སུམ་དུ་རྟོགས་པའི་བྱང་སེམས་མཐོང་ལམ་པ་བྱེ་བྲག་སྨྲ་བ་ཡིན་པར་ཐལ། དེ་འདྲའི་ཉན་ཐོས་མཐོང་ལམ་བར་གྱུར་པའི་གྲུབ་མཐའ་སྨྲ་བའི་གང་ཟག་དེ་སེམས་
ཙམ་པ་ཡིན་པའི་ཕྱིར། རྟགས་ཁས་ཟེར་ན་མ་ཁྱབ། ཁོ་ན་རེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་དེ་འཁོར་ལོ་དང་པོའི་དགོངས་པ་འཁོར་ལོ་ཐ་མས་གསལ་བར་ཕྱེ་བ་ལ་ལྟོས་ནས་འཁོར་ལོ་དང་པོའི་དགོངས་པ་རྫོགས་པར་རྟོགས་དགོས་ཀྱི་གང་ཟག་ཡིན་པར་
ཐལ། དེ་ཡོད་པའི་ཕྱིར། འདོད་ན། དེ་འཁོར་ལོ་ཐ་མས་འཁོར་ལོ་དང་པོའི་དགོངས་པ་བཀྲལ་བ་ལ་མ་ལྟོས་པར་འཁོར་ལོ་དང་པོའི་དགོངས་པ་རྟོགས་མི་ནུས་པའི་གང་ཟག་ཡིན་པར་ཐལ་ལོ། །འདོད་ན། འཁོར་ལོ་དང་པོའི་ཆེ་དུ་བྱ་བའི་གདུལ་བྱ་ལས་འཁོར་ལོ་ཐ་མའི་ཆེ་དུ་བྱ་བའི་གདུལ་
བྱ་ཐེག་དམན་གྱི་རིགས་ཅན་དེ་དབང་པོ་རྟུལ་བར་ཐལ། འདོད་པ་གང་ཞིག། ཅིག་ཤོས་ཀྱིས་དེ་ལ་མ་ལྟོས་པར་དེའི་དགོངས་པ་རྟོགས་ནུས་པའི་ཕྱིར། འདོད་ན། དེ་ཆོས་ཅན། ཁྱོད་དེ་ལས་དབང་པོ་མི་རྟུལ་བར་ཐལ། ཁྱོད་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཡིན་པའི་ཕྱིར་ན་མ་ཁྱབ་
སྟེ། འཁོར་ལོ་ཐ་མས་འཁོར་ལོ་དང་པོའི་དགོངས་པ་བཀྲལ་ནས་སྟོན་དགོས་ཀྱི་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་དེ་འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ལས་དབང་པོ་རྟུལ་པར་ཐལ། དེ་ཆེས་ཅན་དེ་གང་ཞིག་ཅིག་ཤོས་ཀྱིས་དེ་ལ་མ་ལྟོས་པར་འཁོར་ལོ་དང་པོའི་དགོངས་པ་
རྟོགས་ནུས་པའི་ཕྱིར། འདོད་མི་ནུས་ཏེ། ཁྱོད་ཐེག་ཆེན་གྱི་རིགས་ཅན་ཡིན་པའི་ཕྱིར་ཏ། ཁྱོད་འཁོར་ལོ་ཐ་མའི་ཆེ་དུ་བྱ་བའི་གདུལ་བྱ་ཡིན་པའི་ཕྱིར། ཁྱབ་པ་ཁས། ཁོ་ན་རེ། འཁོར་ལོ་ཐ་མས་རང་གིས་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ལ་རང་གི་བསྟན་བྱའི་ག་

[031A]༄༅། །བོར་གྱུར་པའི་ཆོས་ཀྱི་བདག་མེད་ཕྲ་མོ་བསྟན་བྱའི་གཙོ་བོར་བྱས་ནས་བསྟན་པར་ཐལ། དེ་ཡོད་པ་གང་ཞིག་དེས་ཆོས་ཀྱི་བདག་མེད་ཕྲ་མོ་བསྟན་བྱའི་གཙོ་བོར་བྱས་ནས་བསྟན་པའི་ཕྱིར། འདོད་ན། དེ་ཆོས་ཀྱི་བདག་མེད་བསྒོམ་བྱའི་གཙོ་བོར་བྱེད་པར་ཐལ་ལོ། །འདོད་ན་
དེས་ཤེས་སྒྲིབ་སྤང་བྱའི་གཙོ་བོར་བྱེད་པར་ཐལ་ལོ། །འདོད་མི་ནུས་ཏེ། ཐེག་དམན་གྱི་རིགས་ཅན་ཡིན་པའི་ཕྱིར་ན་རྩ་བར་མ་ཁྱབ་སྟེ། འཁོར་ལོ་དང་པོས་རང་གི་ཆེད་དུ་བྱ་བའི་གདུལ་བྱ་བྱེ་བྲག་སྨྲ་བ་ལ་རང་གི་བསྟན་བྱའི་གཙོ་བོར་གྱུར་པའི་སྤྱི་མཚན་དངོས་མེད་དུ་བསྟན་པར་ཐལ། དེ་ཡོད་པ་གང་
ཞིག་དེས་སྤྱི་མཚན་དངོས་མེད་དུ་བསྟན་བྱའི་གཙོ་བོར་བྱས་ནས་བསྟན་པའི་ཕྱིར། ཁྱབ་པ་ཁས། དང་པོ་གྲུབ་སྟེ། དེའི་ཆེད་དུ་བྱ་བའི་གདུལ་བྱ་བྱེ་མདོ་གཉིས་ཀ་ཡིད་པའི་ཕྱིར། གཉིས་པ་གྲུབ་སྟེ། །དེས་མདོ་སྡེ་པའི་འདོད་པ་ལྟར་གྱི་སྤྱི་མཚན་དངོས་པོར་མེད་ཅིང་རང་མཚན་བདེན་གྲུབ་ཏུ་བསྟན་བྱའི་
གཙོ་བོར་བྱས་ནས་བསྟན་པའི་ཕྱིར། ཁོ་ན་རེ། དེ་འདྲའི་བྱེ་བྲག་སྨྲ་བ་མེད་དེ། འདུས་བྱས་མི་རྟག་པར་རྟོགས་པའི་བྱེ་བྲག་སྨྲ་བ་མེད་པའི་ཕྱིར་ཏེ། བྱེ་བྲག་ཏུ་སྨྲ་བས་འདུས་བྱས་རྣམས་ཕྱིས་འབྱུང་གི་འཇིག་རྒྱུས་དོན་གྱིས་འཇིག་པར་འདོད་པའི་ཕྱིར། ཞེས་ཟེར་ན་མི་འཐད་དེ། དེ་ལྟར་ན་བྱེ་བྲག་སྨྲ་
བར་གྱུར་པའི་ལམ་ཞུགས་ཀྱི་གང་ཟག་མེད་པར་ཐལ་བ་དང། རྣམ་འགྲེལ་ལས། ངེས་པས་ལྟོས་པ་འགོག་པའི་རྟགས་ཡང་དག་བཤད་པ་མི་འཐད་པར་ཐལ་བའི་སྐྱོན་ཡོད་པའི་ཕྱིར། ཁོ་ན་རེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་དེ་ཆོས་ཅན། ཁྱོད་ཀྱིས་ཆོས་ཀྱི་
བདག་མེད་ཀྱི་དབང་དུ་བྱས་པའི་ངོ་བོ་ཉིད་གསུམ་གྱི་རྣམ་བཞག་དེ་འཁོར་ལོ་བར་པའི་དགོངས་པར་དངོས་སུ་རྟོགས་པའི་ཤུགས་ལ་གང་ཟག་གི་བདག་མེད་ཀྱི་དབང་དུ་བྱས་པའི་མཚན་ཉིད་གསུམ་གྱི་རྣམ་གཞག་རྟོགས་པར་ཐལ། ཁྱོད་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཡིན་པའི་ཕྱིར་
ཁྱབ་སྟེ། དྲང་ངེས་རྣམ་འབྱེད་ལས། ཕུང་པོ་ལ་སོགས་པ་གཞན་དབང་དང་ཞེས་སོགས་གསུངས་པའི་ཕྱིར་ན་མ་ཁྱབ་སྟེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་དེས་ཆོས་ཀྱི་བདག་མེད་ཀྱི་ཡོངས་གྲུབ་ཐེག་ཆེན་གྱི་མདོའི་དོན་དུ་དངོས་སུ་གོ་བའི་ཤུགས་ལ་གང་ཟག་

[031B] ལུང་དེའི་ཕྱིར། ཁྱབ་པ་ཁས། འདོད་ན། དེའི་རྒྱུད་ལ་དེ་འདྲའི་བློ་གཅིག་ཡོད་པར་ཐལ་ལོ། །འདོད་ན། དེའི་རྒྱུད་ལ་ཆོས་ཀྱིས་བདག་མེད་དངོས་སུ་རྟོགས་པའི་ཤུགས་ལ་གང་ཟག་གི་བདག་མེད་རྟོགས་པའི་བློ་ཅིག་ཡོད་པར་ཐལ་
ལོ། །ཁོ་ན་རེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་དེ་ཆོས་ཅན། ཁྱོད་འཁོར་ལོ་ཐ་མའི་མདོ་ལ་ལྟོས་ནས་འཁོར་ལོ་བར་པའི་དགོངས་པ་རྫོགས་པར་རྟོགས་ནུས་ཀྱི་གང་ཟག་ཡིན་པར་ཐལ། ཁྱོད་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཡིན་པའི་ཕྱིར་ན་མ་ཁྱབ་སྟེ། སྲིད་
པ་འཕོ་བའི་མདོའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཆོས་ཅན། ཁྱོད་སྲིད་པ་འཕོ་བའི་མདོའི་དགོངས་པ་རྫོགས་པར་སྟོན་རུང་གི་གདུལ་བྱ་ཡིན་པར་ཐལ། དེའི་ཆེད་དུ་བྱ་བའི་གདུལ་བྱ་ཡིན་པའི་ཕྱིར། ཁྱབ་པ་ཁས། འདོད་ན། སྟོང་ཉིད་དངོས་སུ་སྟོན་རུང་གི་གདུལ་བྱ་ཡིན་པར་ཐལ་ལོ། །དེས་
ན་དེའི་རྟོགས་ཚུལ་དེ་དངོས་ཤུགས་ཀྱིས་རྟོགས་ཚུལ་མ་ཡིན་ཏེ། ཐར་ལམ་གསལ་བྱེད་ལས། དོན་གྱི་ཤུགས་ཀྱིས་སྒྲ་དེ་ནི་འཇིག་པར་རྟོགས་པའི་བློ་སྐྱེ་བར་འགྱུར་རོ། །ཞེས་པ་དང་མཐུན་པའི་རྟོགས་ཚུལ་ཡིན་པའི་ཕྱིར། ཁོ་ན་རེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཡིན་ན་ཐེག་ཆེན་གྱི་
རིགས་ཅན་ཡིན་དགོས་པར་ཐལ། རྣམ་བཤད་ལས། མདོ་སྡེ་དགོངས་འགྲེལ་ལྟ་བུས་དེའི་དགོངས་པ་གསལ་བར་ཕྱེ་ནས་བསྟན་དགོས་པའི་རིགས་ཅན་རྣམས་ནི་ཐེག་པ་ཆེན་པོའི་རིགས་ཅན་ཡིན་ཡང་སྔ་མ་ལས་དབང་པོ་དམན་པ་ཡིན་ལ། ཞེས་དང། དྲང་ངེས་རྣམ་འབྱེད་ལས། ཐེག་པ་ཆེན་པོའི་རིགས་
ཅན་ཡིན་ཡང་རང་གི་མཚན་ཉིད་ཀྱིས་གྲུབ་པས་སྟོང་པའི་རང་བཞིན་མེད་པ་ལ་ལས་འབྲས་དང་འཆིང་གྲོལ་སོགས་བཞགས་མེད་པར་འགྲོ་བ་ལ་ནི། ཞེས་སོགས་གསུངས་པའི་ཕྱིར་ན་མ་ཁྱབ་སྟེ། དེའི་དོན་འཁོར་ལོ་ཐ་མས་འཁོར་ལོ་བར་པའི་དགོངས་པ་གསལ་བར་ཕྱེ་ནས་སྟོན་དགོས་ཀྱི་
འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཡིན་ན་ཐེག་ཆེན་གྱི་རིགས་ཅན་ཡིན་དགོས་པ་ལུང་དེའི་དོན་ཡིན་པའི་ཕྱིར། དེས་ན་དྲང་ངེས་རྣམ་འབྱེད་ཀྱི་ལུང་དོན་ཁོ་བོས་བཤད་པར་བྱ་སྟེ། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ལ་ཐག་པ་ཐམས་ཅད་ལ་ཡང་དག་པར་ཞུགས་པ་ཞེས་བརྗོད་པའི་

[032A]༄༅། །རྒྱུ་མཚན་ཡོད་དེ། འཁོར་ལོ་ཐ་མ་ཐེག་པ་ཆེ་ཆུང་གི་མདོ་གཉིས་ཀའི་དགོངས་པ་ཐུན་མོང་དུ་གཙོ་བོར་འགྲེལ་པ་ལ་ཞུགས་པས་དེ་ལ་དེ་ལྟར་བརྗོད་པའི་ཕྱིར། འཁོར་ལོ་ཐ་མས་ཐེག་པ་ཆེ་ཆུང་གི་མདོ་གཉིས་ཀའི་དགོངས་པ་ཐུན་མོང་དུ་གཙོ་བོར་བཀྲལ་བ་ཡིན་ཏེ་
འཁོར་ལོ་ཐ་མ་འདིར་ཕུང་པོ་ལ་སོགས་པ་གཞན་དབང། དེ་ལ་གཟུགས་འཛིན་རྫས་ཐ་དང་པའི་ཆོས་ཀྱི་བདག་ཏུ་སྒྲོ་འདོགས་པ་ཀུན་བརྟགས། དེ་དེས་སྟོང་པ་གཟུགས་འཛིན་རྫས་ཐ་དད་ཀྱིས་སྟོང་པའི་ཆོས་ཀྱི་བདག་མེད་ཀྱི་ཡོངས་གྲུབ་ཏུ་འཇོག་པའི་ངོ་བོ་ཉིད་གསུམ་གྱི་རྣམ་གཞག་ཐེག་ཆེན་
གྱི་མདོའི་དོན་དུ་དངོས་སུ་བཀྲལ་ནས། ཕུང་པོ་ལ་སོགས་པ་གཞན་དབང། དེ་ལ་གང་ཟག་གི་བདག་ཏུ་སྒྲོ་འདོགས་པ་ཀུན་བརྟགས། དེ་དེས་སྟོང་པ་གང་ཟག་གི་བདག་མེད་ཀྱི་ཡོངས་གྲུབ་ཏུ་འཇོག་པའི་ངོ་བོ་ཉིད་གསུམ་གྱི་རྣམ་གཞག་དེ་ཙམ་ཞིག་ཐེག་དམན་གྱི་མདོའི་དོན་དུ་གཙོ་བོར་
ཤུགས་ལ་བཀྲལ་བའི་ཕྱིར། འཁོར་ལོ་ཐ་མས་དང་པོ་གཉིས་ཀྱི་དགོངས་པ་ཐུན་མོང་དུ་བཀྲལ་བ་ཡིན་ཏེ། དགོངས་འགྲེལ་ལས། བཅོམ་ལྡན་འདས་ཀྱིས་རྣམ་གྲངས་དུ་མར་ཞེས་སོགས་ཀྱི་སྐབས་སུ་འགལ་སྤོང་ཇི་ལྟར་ཞུས་པ་དེ་བཞིན་དུ། ལན་གྱི་སྐབས་སུ་ཡང་འཁོར་ལོ་བར་པར་
དེ་ལྟར་གསུངས་པའི་དགོངས་གཞི། དགོས་པ། དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དགོངས་པ་ཅན་དུ་གཙོ་བོར་དངོས་སུ་བཀྲལ་ནས། དང་པོར་དེ་ལྟར་གསུངས་པའི་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དགོངས་པ་ཅན་དུ་གཙོ་བོར་
ཤུགས་ལ་བཀྲལ་བའི་ཕྱིར། དེ་ལྟར་དྲང་ངེས་རྣམ་འབྱེད་ལས། དེས་ནི་རང་གི་མཚན་ཉིད་ཡོད་པ་སོགས་སུ་གསུངས་པ་ཡང་ཅི་ལ་དགོངས་ནས་གསུངས་པ་དོན་གྱིས་ཞུགས་སོ། །ཞེས་གསུངས་པའི་ཕྱིར། གཉིས་པ་དྲང་ངེས་ཀྱི་མདོའི་འདོད་ཚུལ་བཤད་པ་ལ། སྤྱིར་བཤད་པ་
དང། སོ་སོར་བཤད་པ་གཉིས། དང་པོ་ནི། མདོའི་དོན་ལ་ཤིང་རྟ་ཆེན་པོ་རྣམས་ཀྱི་བཞེད་པ་མི་འདྲ་བ་དུ་མ་བྱུང་སྟེ། འཕགས་པ་ཐོགས་མེད་ཀྱིས་ཐེག་པ་ཆེན་པོའི་རིགས་ཅན་རྗེས་སུ་གཟུང་བའི་ཕྱིར་དུ་འཁོར་ལོ་ཐ་མའི་རྗེས་སུ་འབྲངས་ནས་རྣམ་པར་རིག་པ་ཙམ་གྱི་ཤིང་རྟའི་སྲོལ་

[032B] མདོ་འདི་ལས་འཁོར་ལོ་གསུམ་གྱིས་དྲང་ངེས་འདི་ལྟར་ཕྱེ་བ་སྒྲ་ཇི་བཞིན་པ་ཡིན་ཡང། འཕགས་པ་ཐོགས་མེད་ཀྱིས་རྒྱུད་བླ་མའི་འགྲེལ་པར་བཀྲལ་བ་དང། སངས་རྒྱས་བསྐྱངས་དང་འཇིགས་བྲལ་ཟླ་བ་གྲགས་པས་མགོན་པོ་ཀླུ་སྒྲུབ་ཀྱི་དགོངས་པ་བཀྲལ་བ་ལྟར་
ན། དགོངས་འགྲེལ་སྒྲ་ཇི་བཞིན་པ་མ་ཡིན་པའི་དྲང་དོན་གྱི་མདོ་དང། འདིར་བསྟན་འཁོར་ལོ་བར་པ་ངེས་དོན་གྱི་མདོ་དག་འཁོར་ལོ་དང་པོ་ལ་དྲང་ངེས་ཀྱི་ཆ་གཉིས་ཡོད་པར་བཞེད། ཞི་འཚོ་ཡབ་སྲས་ཀྱིས་ཀླུ་སྒྲུབ་ཀྱི་དགོངས་པ་བཀྲལ་བ་ལྟར་ན་དགོངས་འགྲེལ་སྒྲ་ཇི་བཞིན་པ་མ་ཡིན་ཞིང་དེ་ཡུམ་
རྒྱས་འབྲིང་བསྡུས་གསུམ་ངེས་དོན་གྱི་མདོར་གཞུང་བཙུགས་ནས་བསྒྲུབས་པའི་དབུ་མ་པའི་བཀར་བཞེད་དོ། །གཉིས་པ་ནི། སེམས་ཙམ་པའི་ལུགས་དང། བོད་ཁ་ཅིག་གི་ལུགས་བཤད་པའོ། །དང་པོ་ནི། སྒྲ་ཇི་བཞིན་དུ་ཁས་བླང་དུ་རུང་བའི་མདོ་ངེས་དོན་གྱི་མདོའི་མཚན་ཉིད། སྒྲ་ཇི་བཞིན་དུ་ཁས་
བླང་དུ་མི་རུང་བའི་མདོ། དྲང་དོན་གྱི་མདོའི་མཚན་ཉིད། འཁོར་ལོ་དང་པོ་ལ་དྲང་དོན་གྱི་མདོས་ཁྱབ། ཐ་མ་ལ་ངེས་དོན་གྱི་མདོས་ཁྱབ་པ་ཁས་ལེན་ཏེ། དགོངས་འགྲེལ་ལས་འཁོར་ལོ་གསུམ་གྱི་དྲང་ངེས་འདི་ལྟར་ཕྱེ་བ་སྒྲ་ཇི་བཞིན་པ་ཡིན་པའི་ཕྱིར། དེས་ན་འཁོར་ལོ་དང་པོར་ཆོས་ཐམས་ཅད་རང་གི་
མཚན་ཉིད་ཀྱིས་གྲུབ་པར་གསུངས་པའི་དགོངས་གཞི་ཡོད་དེ། ཆོས་ཐམས་ཅད་ཡོད་པ་ཙམ་ལ་དགོངས་པའི་ཕྱིར། དགོས་པ་ཡོད་དེ། ཉན་ཐོས་ཀྱི་རིགས་ཅན་བྱེ་བྲག་སྨྲ་བ་དང་མདོ་སྡེ་པ་རྣམས་རྗེས་སུ་བཟུང་བར་བྱ་བའི་ཆེད་ཡིན་པའི་ཕྱིར། དངོས་ལ་གནོན་བྱེད་ཡོད་དེ། ཀུན་བརྟགས་རང་གི་
མཚན་ཉིད་ཀྱིས་མ་གྲུབ་པའི་ཕྱིར། དེ་བཞིན་དུ་འཁོར་ལོ་བར་པར་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་གསུངས་པའི་མདོའི་དགོངས་གཞི་ཡོད་དེ། ཀུན་བརྟགས་མཚན་ཉིད་ངོ་བོ་ཉིད་མེད་པ། གཞན་དབང་སྐྱེ་བ་ངོ་བོ་ཉིད་མེད་པ། ཡོངས་གྲུབ་དོན་དམ་པ་ངོ་བོ་ཉིད་མེད་པ་ལ་དགོངས་
ནས་དེ་ལྟར་གསུངས་པའི་ཕྱིར། དགོས་པ་ཡོད་དེ། ཐེག་ཆེན་གྱི་རིགས་ཅན་སེམས་ཙམ་པ་དབང་རྣོན་རྗེས་སུ་བཟུང་བར་བྱ་བའི་ཆེད་ཡིན་པའི་ཕྱིར། དངོས་ལ་གནོད་བྱེད་ཡོད་དེ། གཞན་དབང་དང་ཡོངས་གྲུབ་བདེན་གྲུབ་ཡིན་པའི་ཕྱིར། དེ་བཞིན་དུ་འཁོར་ལོ་བར་པར་ཆོས་ཐམས་ཅད་སྐྱེ་བ་མེད་

[033A]༄༅། །པ་སོགས་སུ་གསུངས་པའི་དགོངས་གཞི་ཡོད་དེ། ཀུན་བརྟགས་དང་ཡོངས་གྲུབ་ལ་དགོངས་པའི་ཕྱིར། དགོས་པ་སྔར་བཞིན། དངོས་ལ་གནོད་བྱེད་ཡོད་དེ། གཞན་དབང་རང་གི་རྒྱུ་རྐྱེན་ལ་བརྟེན་ནས་སྐྱེས་པའི་ཕྱིར། དབུ་སེམས་ཀྱི་ཤིང་རྟ་ཆེན་པོ་རྣམས་ཀྱིས་ཡུམ་གྱི་
མདོའི་དྲང་ངེས་ཀྱི་ཁྱད་པར་མི་འདྲ་ཡང་ཡུམ་གྱི་མདོ་གྲུབ་དོན་གཉིས་པའི་སྐབས་ནས་བསྟན་པའི་འཁོར་ལོ་བར་པའི་མཚན་གཞིར་བཞེད་པ་ལ་ཁྱད་པར་མེད་དེ། འཕགས་པ་ཐོགས་མེད་ཀྱིས་རྣམ་པར་རིག་པ་ཙམ་གྱི་ཤིང་རྟའི་སྲོལ་ཕྱེ་བའི་རྗེས་སུ་འབྲང་བའི་སེམས་ཙམ་པ་རྣམས་ཀྱིས་ཡུམ་
གྱི་མདོ་འདིར་བཤད་པའི་འཁོར་ལོ་གཉིས་པའི་མཚན་གཞིར་བཞེད་ཅིང་སེམས་ཙམ་པའི་བཀར་བཞེད། ཐལ་འགྱུར་བ་རྣམས་དང། ལེགས་ལྡན་འབྱེད་དང། ཡེ་ཤེས་སྙིང་པོ། ཞི་འཚོ་ཡབ་སྲས་འཕགས་སེང་ཡབ་སྲས་ལ་སོགས་པའི་རང་རྒྱུད་པ་རྣམས་ཀྱིས་ཀྱང། ཡུམ་གྱི་མདོ་འདིར་
བཤད་པའི་འཁོར་ལོ་གཉིས་པའི་མཚན་གཞིར་བཤད་པའི་ཕྱིར། གཉིས་པ་ནི། བོད་ཁ་ཅིག་མདོ་སྡེ་དགོངས་འགྲེལ་ལས་འཁོར་ལོ་གསུམ་གྱི་དྲང་ངེས་ཕྱེ་བ་འདི་དབུ་མ་པའི་སྐབས་སུ་སྒྲ་ཇི་བཞིན་པར་བཞེད་ལ། འཁོར་ལོ་ཐ་མའི་མཚན་གཞིར་མདོ་སྡེ་དགོངས་འགྲེལ་
དང། དེ་བཞིན་གཤེགས་པའི་སྙིང་པོའི་མདོ་དང་འཕགས་པ་དཔལ་འཕྲེང་གིས་ཞུས་པའི་མདོ་རྣམས་བཞེད་ཅེས་ཟེར་ཞིང། མདོ་དེ་དག་གིས་དོན་དམ་བདེན་པ་སྒྲུབ་པ་རང་དབང་པའི་རྟག་པ་དང། ཀུན་བརྟགས་དང་གཞན་དབང་འཁྲུལ་པའི་བློས་རློམ་སྟེ་བཞག་ཅིང་རང་གི་ངོས་ནས་གྲུབ་པ་ཅུང་
ཟད་ཀྱང་མེད་པར་བསྟན་ཞེས་ཟེར་ཞིང། ཁྱད་པར་ཕྱི་མ་འདི་ཤེར་ཕྱིན་གྱི་མདོ་ལས་བརྗོད་བྱའི་གཙོ་བོར་བྱས་ནས་བསྟན་པར་འདོད་པ་མི་འཐད་དེ། མདོ་སྡེ་དགོངས་འགྲེལ་དུ། གཞན་དབང་ཡོངས་གྲུབ་བདེན་གྲུབ་དང་མཐར་ཐུག་ཐེག་པ་གསུམ་དུ་བསྟན་ལ། དེ་བཞིན་གཤེགས་པའི་སྙིང་པོའི་
མདོ་དང། འཕགས་པ་དཔལ་འཕྲེང་གི་མདོ་ལ་སོགས་པས་ཆོས་ཐམས་ཅད་བདེན་པས་སྟོང་ཞིང་དྲི་མ་རྣམས་བློ་བུར་བ་ཡིན་པ་དང། མཐར་ཐུག་ཐེག་པ་གཅིག་ཏུ་གྲུབ་པར་བསྟན་པར་ཐེག་པ་ཆེན་པོ་རྒྱུད་བླ་མས་ལེགས་པར་གྲུབ་པའི་ཕྱིར། གཞན་ཡང། དེ་བཞིན་གཤེགས་པའི་སྙིང་པོའི་མདོ་

[033B] གནས་ལུགས་ཀྱི་དོན་རྟོགས་པའི་ཚུལ་རྒྱུད་བླ་མའི་འགྲེལ་པར་ཤེར་ཕྱིན་གྱི་མདོ་ལ་ཞལ་འཕངས་མཛད་པ་གང་ཞིག་ཤེར་ཕྱིན་གྱི་མདོ་ལས་རང་སྟོང་འབའ་ཞིག་གསུངས་པའི་ཕྱིར། ཁོ་ན་རེ། དགོངས་
འགྲེལ་ལས་འཁོར་ལོ་གསུམ་གྱི་དྲང་ངེས་འདི་ལྟར་ཕྱེ་བ་སྒྲ་ཇི་བཞིན་པར་བྱས་ནས་རྒྱས་འབྲིང་བསྡུས་གསུམ་ཐ་མ་དང། མདོ་སྡེ་དགོངས་འགྲེལ་འཁོར་ལོ་བར་པའི་མཚན་གཞིར་བཞེད་པ་མི་འཐད་དེ། དགོངས་འགྲེལ་ལས་འཁོར་ལོ་བར་པའི་སྐབས་སུ་ཐེག་པ་ཆེན་པོ་ལ་ཡང་དག་པར་
ཞུགས་པ། ཞེས་དང། ཡུམ་རྒྱས་པར་དེའི་ཚེ་ལྷའི་བུ་བརྒྱ་སྟོང་ཚད་མེད་པ་ནམ་མཁའ་ལ་མེད་ཏོག་གཏོར་ནས་སྐད་མཐུན་པར་འདི་སྐད་དུ། ཀྱེ་ཀྱེ་དེ་རིང་བདག་ཅག་ལ་སོགས་པས་འཛམ་བུ་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ་ཞེས་སྨོས་སོ། །ཞེས་གསུངས་པའི་ཕྱིར། ཁ་ཅིག་སྐྱོན་
མེད་དེ། ཆོས་ཀྱི་འཁོར་ལོ་གཉིས་པ་ཞེས་པས་སྐབས་དང་པོའི་མདོ་ལ་དགོངས་པའི་ཕྱིར་ཞེས་ཟེར་བ་མི་འཐད་དེ། མངོན་པར་རྟོགས་པའི་རྒྱན་གྱི་སྣང་བ་ལས་ཆོས་ཀྱི་འཁོར་ལོ་གཉིས་པ་ཞེས་པ་ནས་དང་པོར་ཝ་ར་ཎ་སེར་ཆོས་ཀྱི་འཁོར་ལོ་བསྐོར་བ་ལྟོས་པའོ། །ཞེས་གསུངས་པའི་ཕྱིར་
ཁ་ཅིག་དུས་དང་པོར་འགྲེལ་ཆེན་ལས། སྟོན་པ་སངས་རྒྱས་པའི་ཕྱི་ལོ་བྱ་རྒོད་ཕུང་པོའི་རིར་ཤེར་ཕྱིན་གྱི་མདོ་གསུངས་པར་འཆད་པ་མི་འཐད་དེ། ཤེར་ཕྱིན་གྱི་མདོའི་གླེང་གཞིའི་འཁོར་དུ་གྱུར་པའི་ཀུན་དགའ་བོ་ཡོད་པ་གང་ཞིག་དེའི་ཚེ་དེས་བསྙེན་པར་རྫོགས་མ་ཟིན་པའི་ཕྱིར། ཟེར་བ་
རྣམས་ནི་མ་བརྟགས་པའི་འཆལ་གཏམ་ཡིན་ཏེ། བྱ་རྒོད་ཕུང་པོའི་རིར་ཤེར་ཕྱིན་གྱི་མདོ་དང་པོར་གསུངས་པའི་འཁོར་དུ་ཀུན་དགའ་བོ་མེད་ཀྱང། ཕྱིས་ཤེར་ཕྱིན་གྱི་མདོའི་གླེང་གཞིའི་འཁོར་དུ་ཀུན་དགའ་བོ་ཡོད་པར་མི་འགལ་ཏེ། དང་པོར་ཝ་ར་ཎ་སེར་ལྔ་སྡེ་ལ་བདེན་བཞིའི་ཆོས་
འཁོར་གསུངས་པའི་གླེང་གཞིའི་འཁོར་དུ་ཀུན་དགའ་བོ་མེད་ཀྱང་དེས་བཅོམ་ལྡན་འདས་ལ་བདེན་བཞིའི་ཆོས་འཁོར་ཕྱིས་ཐོས་པས་བདེན་བཞིའི་ཆོས་འཁོར་གྱི་བཀའ་བསྡུ་མཛད་པའི་ཚེ། འདི་སྐད་བདག་གིས་ཐོས་པ་དུས་གཅིག་ན་ཞེས་གསུངས་པ་མི་འགལ་བ་བཞིན་ནོ། ཐལ་

[034A]༄༅། །རང་གི་ལུགས་ནི་འོག་ཏུ་འཆད་དོ། །གཉིས་པ་དེའི་དོན་ཇི་ལྟར་འགྲེལ་པའི་ཚུལ་ལ། དེ་ཙམ་ཞིག་ཏུ་ནི་ཕུང་པོ་ལ་སོགས་པ་ཡོད་པས་ཞེས་སོགས་ཀྱི་སྐབས་སུ་གསུམ་ལས། དང་པོ་ནི། ཁ་ཅིག་གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་
ཀྱིས་མ་གྲུབ་པར་རྟོགས་པ་ལ་བརྟེན་ནས་རྣམ་རིག་ཙམ་དུ་འཇུག་པར་བཤད་པ་མི་འཐད་པར་ཐལ། རྣམ་རིག་ཙམ་དུ་འཇུག་པ་ལ། གཟུགས་གཟུགས་འཛིན་དབང་ཤེས་དང་རྫས་གཞན་གྱིས་སྟོང་པར་རྟོགས་དགོས་པ་གང་ཞིག་གཟུགས་གཟུགས་འཛིན་རྟོག་པའི་ཞེན་གཞིར་རང་གི་
མཚན་ཉིད་ཀྱིས་མ་གྲུབ་པར་རྟོགས་ན། གཟུགས་གཟུགས་འཛིན་དབང་ཤེས་དང་རྫས་གཞན་དུ་མེད་པར་རྟོགས་པས་མ་ཁྱབ་པའི་ཕྱིར། ཟེར་བ་མི་འཐད་དེ། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱི་མ་གྲུབ་པར་རྟོགས་པ་ལ་བརྟེན་ནས་གཟུགས་འཛིན་རྫས་
གཞན་དུ་སྣང་བའི་ཤེས་པ་འཁྲུལ་ཤེས་སུ་རྟོགས་པ་དེ་འབྱུང་བ་གང་ཞིག་གཟུགས་འཛིན་རྫས་ཐ་དང་དུ་སྣང་བའི་ཤེས་པ་འཁྲུལ་ཤེས་སུ་རྟོགས་པའི་གང་ཟག་ཡིན་ན། གཟུགས་གཟུགས་འཛིན་དབང་ཤེས་དང་རྫས་གཞན་གྱི་སྟོང་པར་རྟོགས་པའི་གང་ཟག་ཡིན་དགོས་པའི་
ཕྱིར། རྟགས་བུད། ཁ་ཅིག་མདོ་སྡེ་པས། རྗེས་དཔག་ཚད་མའི་གཞལ་བྱ་སྤྱི་མཚན་རང་གི་མཚན་ཉིད་ཀྱིས་མ་གྲུབ་པར་རྟོགས་ཏེ། དེས་སྤྱི་མཚན་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར། དེས་དེ་རང་མཚན་མ་ཡིན་པར་རྟོགས་པའི་
ཕྱིར་ཏེ། དེས་དེ་དངོས་པོ་མ་ཡིན་པར་རྟོགས་པའི་ཕྱིར་ཏེ། དེས་དེ་དངོས་མེད་དུ་རྟོགས་པའི་ཕྱིར། ཞེས་ཟེར་ན། མདོ་སྡེ་པས་རང་མཚན་དང་རང་གི་མཚན་ཉིད་ཀྱིས་གྲུབ་པ་གཉིས་དོན་གཅིག་ཏུ་ཁས་ལེན་པར་ཐལ། དེས་སྤྱི་མཚན་རང་གི་མཚན་ཉིད་ཀྱིས་མ་གྲུབ་པར་ཁས་ལེན་པའི་ཕྱིར་ཏེ། དེས་
སྤྱི་མཚན་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར། རྟགས་ཁས། འདོད་ན། མདོ་སྡེ་པས་གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་རང་མཚན་དུ་ཁས་ལེན་པར་ཐལ། དེས་དེ་དེར་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར་ཏེ། དོན་སྨྲ་སྡེ་གཉིས་

[034B] དྲང་ངེས་རྣམ་འབྱེད་ལས། དོན་སྨྲ་གཉིས་ཀྱིས་གཟུགས་སོགས་རྟོག་པའི་ཞེན་གཞི་དང་བརྡ་འདོགས་པའི་གནས་སུ་རང་མཚན་གྱིས་གྲུབ་པ་ཁེགས་
ན་དེ་དག་ཡོད་པར་འཇོག་མི་ཤེས་ཏེ་ཚད་མ་པ་ལ་གྲགས་པའི་རང་མཚན་ནི་མ་ཡིན་ནོ། །ཞེས་གསུངས་པའི་ཕྱིར། རྩ་བར་འདོད་ན། དེས་དེ་དེར་དོན་དམ་པར་གྲུབ་པར་ཁས་ལེན་པར་ཐལ། འདོད་པ་གང་ཞིག་དེས་དོན་དམ་པར་དོན་བྱེད་ནུས་པ་རང་མཚན་གྱི་དོན་ལྡོག་ཏུ་ཁས་ལེན་པའི་ཕྱིར། འདོད་
ན། དེས་དེ་དོན་དམ་པར་རྗོད་བྱེད་ཀྱི་སྒྲའི་བརྗོད་བྱར་ཁས་ལེན་པར་ཐལ་ལོ། །གཞན་ཡང། དེས་སྤྱི་མཚན་རང་གི་མཚན་ཉིད་ཀྱིས་གྲུབ་པར་ཁས་ལེན་པར་ཐལ། དེས་གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར་ཏེ། དྲང་ངེས་
རྣམ་འབྱེད་ལས། གང་ལ་བརྡ་འདོགས་པའི་དངོས་ཀྱི་ཡུལ་དེར་ཞེས་སོགས་གསུངས་པའི་ཕྱིར། གཞན་ཡང། དེས་སྤྱི་མཚན་རང་གི་མཚན་ཉིད་ཀྱིས་གྲུབ་པར་ཁས་ལེན་པར་ཐལ། ངེས་དེ་ཆོས་བདག་ཏུ་ཁས་ལེན་པའི་ཕྱིར་ཏེ། དེས་ཆོས་བདག་ཁས་ལེན་པའི་ཕྱིར་ཏེ། ཆོས་བདག་ཁས་ལེན་པའི་
རང་སྡེ་གྲུབ་མཐའ་སྨྲ་བའི་གང་ཟག་ཡོད་པའི་ཕྱིར་ཏེ། དྲང་ངེས་རྣམ་འབྱེད་ལས། ཆོས་བདག་གྲུབ་མཐས་ཡོད་པར་ཁས་ལེན་ན་ཞེས་སོགས་གསུངས་པའི་ཕྱིར་དང། སྟོང་མཐུན་ལས། དེ་ཡང་བྱེ་བྲག་སྨྲ་བ་དང་མདོ་སྡེ་པ་གཉིས་ཀྱི་ལུགས་ལ་ཐེག་པ་ཆེན་པོ་བཀར་མི་འདོད་ཅིག་ཐེག་དམན་གྱི་སྡེ་
སྣོད་ལས་ཆོས་ཀྱི་བདག་མེད་བསྟན་པར་ཡང་ཁས་མི་ལེན་པས་ཞེས་སོགས་གསུངས་པའི་ཕྱིར། གཞན་ཡང། དེས་ཆོས་བདག་ཁས་ལེན་པར་ཐལ། དེས་གཟུགས་བདེན་གྲུབ་ཏུ་ཁས་ལེན་དེས་གཟུགས་ཕྱི་རོལ་དོན་དུ་ཡང་ཁས་ལེན། གཟུགས་གཟུགས་འཛིན་རྟོག་པའི་ཞེན་གཞིར་རང་གི་
མཚན་ཉིད་ཀྱིས་གྲུབ་པར་ཡང་ཁས་ལེན་པ་གང་ཞིག་དེ་དག་ལས་གཞན་པའི་ཆོས་བདག་མ་བཤད་པའི་ཕྱིར། གཉིས་པ་རང་ལུགས་ནི། མདོ་སྡེ་པ་དེ་གཟུགས་སོགས་ཆོས་ཐམས་ཅད་ངོ་བོ་དང་ཁྱད་པར་དུ་བཏགས་པའི་ངོར་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་

[035A]༄༅། །འགོག་པའི་ཕྱོགས་སྔ་སྨྲ་བ་པོ་ཡིན་ཞིང་མདོ་སྡེ་པས་གཟུགས་སོགས་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་ལེན་ཏེ། དེ་དག་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར། ཆོས་ཐམས་ཅད་
རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་མ་གྲུབ་ན་དོན་སྨྲ་གཉིས་ཀྱིས་དེ་དག་ཡོད་པར་འཇོག་མི་ཤེས་པའི་ཕྱིར་ཏེ། དྲང་ངེས་རྣམ་འབྱེད་ལས། གཟུགས་སོགས་རང་གི་མཚན་ཉིད་ཀྱིས་གྲུབ་པར་འཛིན་པའི་གྲུབ་མཐའི་ཁས་ལེན་ཀྱང་ཉན་ཐོས་སྡེ་པ་ལ་ཡོད་དོ། །ཞེས་པ་དང། གཟུགས་སོགས་
རྟོག་པའི་ཞེན་གཞི་དང། བརྡ་འདོགས་པའི་གནས་སུ་ཞེས་སོགས་གསུངས་པའི་ཕྱིར། གསུམ་པ་རྩོད་པ་སྤོང་པ་ལ། ཁོ་ན་རེ། མདོ་སྡེ་པས་གཟུགས་སོགས་ངོ་བོ་དང་ཁྱད་པར་གྱི་གཞིར་རང་གི་མཚན་ཉིད་ཀྱིས་གྲུབ་པར་རྟོག་པ་ལ་སྣང་བ་དེ་རང་གི་མཚན་ཉིད་ཀྱིས་གྲུབ་པར་ཁས་ལེན་པར་
ཐལ། དེས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར། རྟགས་ཁས། འདོད་ན། སྟོང་འཐུན་ལས། གཟུགས་སོགས་ངོ་བོ་དང་ཁྱད་པར་གྱི་ཐ་སྙད་ཀྱི་གཞིར་རང་གི་མཚན་ཉིད་ཀྱིས་གྲུབ་པར་རྟོག་པ་ལ་སྣང་བའི་སྣང་བ་ཙམ་ནི་རང་གི་མཚན་ཉིད་ཀྱིས་མ་གྲུབ་པའི་སྒྲོ་
བཏགས་སུ་མདོ་སྡེ་པས་ཀྱང་གྲུབ་ཟིན་ཅིང། ཞེས་དང། དེ་ཡང་མདོ་སྡེ་པ་དག་གི་ལུགས་ལ་སྔོན་པོ་གཟུགས་ཡིན་པར་རང་གི་མཚན་ཉིད་ཀྱིས་གྲུབ་ཅིང། ཞེས་དང། ཐལ་འགྱུར་བའི་ལུགས་འཆད་པ་ན་མདོ་སྡེ་པའི་ལུགས་ལ་རང་ངོས་ནས་གྲུབ་པ་ཙམ་གྱིས་རང་གི་མཚན་ཉིད་ཀྱིས་གྲུབ་
པར་མི་འགྲོའོ། །ཞེས་གསུངས་པ་མི་འཐད་པར་ཐལ་ལོ་ཟེར་ན་མ་ཁྱབ། སྐྱོན་མེད་དེ། རྗེ་ཡབ་སྲས་ལ་དགོངས་པ་མི་མཐུན་པ་མེད་ཀྱང་གསུང་གི་ཚིག་ཟིན་ལ་མི་མཐུན་པ་འགའ་རེ་འདུག་པ་རྣམས་ལ་རྗེའི་དགོངས་པ་གསལ་བར་གསུངས་ཟིན་རྣམས་སྒྲ་ཇི་བཞིན་དུ་ཁས་ལེན་པའི་
ཕྱིར། དེ་ལྟར་མ་ཡིན་ན་ཐལ་འགྱུར་བའི་སྐབས་སུ་ཊཱིཀ་ཆེན་ལས། སངས་རྒྱས་ཀྱི་མངོན་སུམ་ལ་ཤུགས་རྟོགས་མི་རུང་བས་སྣང་ནས་མཁྱེན་དགོས་སོ། །དེ་ཡང་རྣམ་པ་མ་ཤར་བར་མཁྱེན་པ་འདི་པའི་ལུགས་མིན་པ་ནི་རིགས་པ་དྲུག་ཅུ་བའི་འགྲེལ་པར་གསལ་བར་བཤད་དོ།།

[035B] མི་སྣང་ཡང་རྟོགས་པའི་ཤུགས་རྟོགས་སངས་རྟོགས་པར་བཤད་པའི་ཕྱིར། འཁོར་གསུམ། གཞན་ཡང། རྣམ་པ་མ་ཤར་བར་རྟོགས་པ་འདི་བའི་ལུགས་མ་ཡིན་པ་ཞེས་སོགས་བཤད་པ་མི་འཐད་པར་ཐལ། སྤྱོད་འཇུག་པར་ཊཱིཀ་ཏུ་སངས་རྒྱས་ཀྱི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་ཤུགས་ལ་
རྟོགས་པར་བཤད་པའི་ཕྱིར། འཁོར་གསུམ། གཞན་ཡང། རྣམ་པ་མ་ཤར་བར་རྟོགས་པ་འདི་བའི་ལུགས་མ་ཡིན་པ་ཞེས་སོགས་བཤད་པ་མི་འཐད་པར་ཐལ། སྟོང་འཐུན་ལས་རང་གིས་རང་ཉིད་དངོས་སུ་རིག་ན། རྣམ་པ་མ་ཤར་བར་རིག་དགོས་སོ། །ཞེས་ཁོ་བོས་བཟློག་སྟེ་སྨྲ་ཡི་གནོད་བྱེད་
སྟེན་ཅིག་ཅེས་གསུངས་པའི་ཕྱིར། འཁོར་གསུམ། དེ་བཞིན་དུ། རང་རྒྱུད་པའི་ལུགས་ལ་འཕགས་པ་ལ་སྟོང་ཉིད་རྟོགས་པས་ཁྱབ་པར་ཐལ། སྟོང་འཐུན་ལས། རང་རྒྱུད་པའི་ལུགས་ལ་ཡང་འཕགས་པ་ལ་སྟོང་ཉིད་རྟོགས་པས་ཁྱབ་པར་གསུངས་པའི་ཕྱིར། ཁྱབ་པ་ཁས། འདོད་མི་ནུས་ཏེ། རྣམ་
བཤད་ལས། དབུ་མ་ཐལ་འགྱུར་བ་བཞེད་པ་ལྟར་ཉན་ཐོས་ཀྱི་མཐོང་ལམ་ཐོབ་པ་ལ་ཡང་ངེས་པར་སྟོང་ཉིད་མངོན་སུམ་དུ་རྟོགས་པ་དགོས་པ་ལྟར་མི་བཞེད་ཀྱང། ཞེས་གསུངས་པའི་ཕྱིར། ཁོ་ན་རེ། ཐར་ལམ་གསལ་བྱེད་ལས། དཔེར་བརྗོད་ན། རྟོག་པ་ལ་བུམ་པ་མ་ཡིན་པ་ལས་ལོག་པར་
སྣང་བ་རང་གི་མཚན་ཉིད་ཀྱིས་གྲུབ་པ་བཀག་པ་ན་རང་གི་མཚན་ཉིད་ཀྱིས་གྲུབ་པའི་བུམ་པ་མ་ཡིན་པ་ལས་ལོག་པར་སྣང་བ་ཡང་ཁེགས་ནས་འཇོག་མི་ཤེས་པར་འགྱུར་ལ། ཞེས་དང། ཡང་སྤྱི་མཚན་རྟོག་པ་ལ་རང་གི་མཚན་ཉིད་ཀྱིས་གྲུབ་པར་སྣང་ཞིང། སྣང་བ་ལྟར་རང་གི་མཚན་
ཉིད་ཀྱིས་གྲུབ་པར་མ་ཁེགས་ན། དེ་ཀུན་རྫོབ་ཏུ་མི་འགྲུབ་པས་དེ་འགོག་པའི་རྣམ་གཞག་རྒལ་པར་འཆད་ཅིང་ཞེས་གསུངས་པ་དེ་དག་མདོ་སྡེ་པའི་ལུགས་མ་ཡིན་པར་ཐལ། མདོ་སྡེ་པས་གཞི་གྲུབ་ན་རང་གི་མཚན་ཉིད་ཀྱིས་གྲུབ་པས་ཁྱབ་པ་ཁས་ལེན་པའི་ཕྱིར་ཞེ་ན་སྐྱོན་མེད་དེ། ལུང་དང་
པོའི་དོན་ནི་རྟོག་པས་ལ་བུམ་པ་མ་ཡིན་པ་ལས་ལོག་པར་སྣང་བ་དོན་དམ་པར་གྲུབ་པ་བཀག་ན། དོན་དམ་པར་གྲུབ་པའི་བུམ་པ་མ་ཡིན་པ་ལས་ལེགས་པར་སྣང་བ་ཡང་ཁེགས་ནས་འཇོག་མ་ཤེས་པའི་དོན་ནོ། །ཕྱི་མའི་དོན་ནི། སྤྱི་མཚན་རྟོག་པ་ལ་རང་གིས་མཚན་ཉིད་ཀྱིས་གྲུབ་པར་

[036A]༄༅། །སྣང་བ་ལྟར་སྤྱི་མཚན་རང་གི་མཚན་ཉིད་ཀྱིས་མ་གྲུབ་ཅེས་པའི་དོན་ཡིན་ལ་དེ་ལྟར་དུ་མདོ་སྡེ་པས་ཀྱང་འདོད་པའི་ཕྱིར། དེས་ན་དྲང་ངེས་རྣམ་འབྱེད་ལས། དགོངས་འགྲེལ་ལས་གཞན་དབང་ངོ་བོ་དང་ཁྱད་པར་དུ་ཀུན་བརྟགས་པའི་ངོ་བོར་རང་གི་མཚན་ཉིད་ཀྱིས་གྲུབ་པ་
མེད་པས་མཚན་ཉིད་ངོ་བོ་ཉིད་མེད་པ་ཆོས་ཀྱི་བདག་མེད་དུ་བཤད་པའི་ཤུགས་ཀྱིས་གཞན་དབང་ལ་ངོ་བོ་དང་ཁྱད་པར་དུ་བཏགས་པ་རང་གི་མཚན་ཉིད་ཀྱིས་གྲུབ་པར་འཛིན་པ་ཆོས་ཀྱིས་བདག་འཛིན་དུ་བསྟན་ལ་ཞེས་དང། དེ་ལྟར་ན་ཆོས་རྣམས་ངོ་བོ་དང་ཁྱད་པར་དུ་བཏགས་པ་རང་
གི་མཚན་ཉིད་ཀྱིས་གྲུབ་པར་འཛིན་པའི་ཆོས་ཀྱི་བདག་འཛིན་གྱིས་འཇིག་ལྟའི་རྩ་བ་བྱེད་པར་བཞེད་ལ། ཞེས་གསུངས་པ་མི་འཐད་པར་ཐལ། གཟུགས་སོགས་ངོ་བོ་དང་ཁྱད་པར་དུ་བཏགས་པ་རང་གི་མཚན་ཉིད་ཀྱིས་ཡོད་པར་འཛིན་པ་ཆོས་ཀྱི་བདག་འཛིན་མ་ཡིན་པའི་ཕྱིར། མ་གྲུབ་ན་
གཟུགས་སོགས་ངོ་བོ་དང་ཁྱད་པར་དུ་བཏགས་པ་རང་གི་མཚན་ཉིད་ཀྱིས་མ་གྲུབ་པ་ཆོས་ཀྱི་བདག་མེད་ཕྲ་མོ་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། དེ་ཆོས་ཅན། མདོ་སྡེ་པས་ཁྱོད་ཚད་མས་མ་གྲུབ་པར་ཐལ་ལོ། །ཁ་ཅིག། གཟུགས་གཟུགས་འཛིན་རྟོག་པའི་ཞེན་གཞིར་རང་གི་
མཚན་ཉིད་ཀྱིས་གྲུབ་པར་ཐལ། དེ་དེར་གཞན་དབང་ཡིན་པའི་ཕྱིར་ཏེ། དེ་དེར་ཡོད། དེ་དེར་ཀུན་བརྟགས་ཀྱང་མ་ཡིན། དེ་དེར་ཡོངས་གྲུབ་ཀྱང་མ་ཡིན་པའི་ཕྱིར། ཕྱི་མ་གཉིས་མ་གྲུབ་ན། དེ་དེར་རྟག་པ་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། གཟུགས་རྟག་པ་ཡིན་པའི་དུས་ཡོད་
པར་ཐལ་ལོ་ཟེར་ན་མ་ཁྱབ་སྟེ། དེ་དེར་ཀུན་བརྟགས་ཡིན་པར་ཐལ། དེ་དེར་སྤྱི་མཚན་ཡིན་པའི་ཕྱིར་ཏེ། གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་སྤྱི་མཚན་ཡིན་པའི་ཕྱིར་ཏེ། དེ་དེར་ཡོད། དེ་དེར་རང་མཚན་མ་ཡིན་པའི་ཕྱིར་ཏེ། དེ་རྗོད་བྱེད་ཀྱི་སྒྲའི་བརྗོད་བྱར་རང་
མཚན་མ་ཡིན་པའི་ཕྱིར་ཏེ། དེ་དོན་དམ་པར་རྗོད་བྱེད་ཀྱི་སྒྲའི་བརྗོད་བྱར་རང་མཚན་མ་ཡིན་པའི་ཕྱིར་ཏེ། དེ་དོན་དམ་པར་རྗོད་བྱེད་ཀྱི་སྒྲའི་བརྗོད་བྱ་མ་ཡིན་པའི་ཕྱིར་ཏེ། རྣམ་འགྲེལ་ལས། བརྗོད་བྱ་ཉིད་ཕྱིར་དེ་དངོས་མིན། །ཞེས་སོགས་གསུངས་པའི་ཕྱིར།    ༈   

[036B] ཞེས་སོགས་ཀྱིས་སྐབས་སུ་གསུམ་ལས། དང་པོ་ལ་ཁ་ཅིག། འགལ་སྤོང་ཞུས་པའི་གཞིའི་འཁོར་ལོ་དང་པོས་གཟུགས་ཕྱི་རོལ་དོན་དུ་མ་བསྟན་ཞེ་ན་མི་འཐད་དེ། དགོངས་འགྲེལ་ལས་གསུངས་པའི་འཁོར་ལོ་དང་པོས་
གཟུགས་ཕྱི་རོལ་དོན་དུ་བསྟན་པའི་ཕྱིར་ཏེ། དྲང་ངེས་དཔྱོད་པའི་གཞིའི་འཁོར་ལོ་དང་པོས་གཟུགས་ཕྱི་རོལ་དོན་དུ་བསྟན་པའི་ཕྱིར་ཏེ། དྲང་ངེས་རྣམ་འབྱེད་ལས། འཁོར་ལོ་དང་པོ་ལས་ཕྱི་རོལ་གྱི་དབང་དུ་བྱས་པའི་གཟུང་འཛིན་གཉིས་གསུངས་པ་དྲང་དོན་དུ་འགྲེལ་བའི་དགོངས་གཞི་ནི་
ཞེས་གསུངས་པའི་ཕྱིར། ཁོ་ན་རེ། གཟུགས་སོགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་སྟོན་པའི་མདོ་ཡིན་ན། གཟུགས་ཕྱི་རོལ་དོན་དུ་སྟོན་པའི་མདོ་ཡིན་དགོས་པར་ཐལ། འགལ་སྤོང་ཞུས་པའི་གཞིའི་འཁོར་ལོ་དང་པོས་གཟུགས་ཕྱི་རོལ་དོན་དུ་བསྟན་
པའི་ཕྱིར་ན་མ་ཁྱབ། འདོད་ན། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པར་འཛིན་པའི་རྟོག་པ་ཡིན་ན་གཟུགས་ཕྱི་རོལ་དོན་དུ་འཛིན་པའི་རྟོག་པ་ཡིན་དགོས་པར་ཐལ། འདོད་པའི་ཕྱིར། ཁ་ཅིག། འཁོར་ལོ་དང་པོའི་བསྟན་དོན་གྱི་གཙོ་བོ་ཡིན་
ན་ཡོད་པས་ཁྱབ་ཟེར་ན། ཕྱི་རོལ་གྱི་དོན་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། དེ་ཡིན་པའམ། དོན་སྣང་གི་བག་ཆགས་ཀྱི་དབང་གིས་དོན་སྣང་གི་ཤེས་པ་སྐྱེ་བ་གང་རུང་ཡིན། ཕྱི་མ་མ་ཡིན་པའི་ཕྱིར། དང་པོ་གྲུབ་སྟེ། མདོ་དེའི་སྒྲས་ཟིན་གྱི་དོན་མདོ་དེའི་བསྟན་དོན་གྱི་
གཙོ་བོ་ཡིན་གྱིས། མདོ་དེའི་དགོངས་གཞི་མདོ་དེའི་བསྟན་དོན་གྱི་གཙོ་བོ་མ་ཡིན་པའི་ཕྱིར། གཉིས་པ་གྲུབ་སྟེ། དོན་སྣང་གི་བག་ཆགས་ཀྱི་དབང་གིས་དོན་སྣང་གི་ཤེས་པ་སྐྱེ་བར་གཙོ་བོར་དངོས་སུ་སྟོན་དགོས་ཀྱི་འཁོར་ལོ་དང་པོའི་ཆེད་དུ་བྱ་བའི་གདུལ་བྱ་མེད་པའི་ཕྱིར་ཏེ། ཕྱི་དོན་མེད་
པར་བདེན་ཞེན་གྱིས་འདོད་པའི་འཁོར་ལོ་དང་པོའི་ཆེད་དུ་བྱ་བའི་གདུལ་བྱ་མེད་པའི་ཕྱིར། གཞན་ཡང། ཕྱི་དོན་ཡོད་པར་སྟོན་པའི་འཁོར་ལོ་དང་པོའི་སྒྲས་ཟིན་གྱི་དོན་ཕྱི་དོན་ཡོད་པ་དེ་མདོ་དེའི་བསྟན་དོན་གྱི་གཙོ་བོ་ཡིན་ལ། དེའི་དགོངས་གཞི་ཀུན་གཞི་རྣམ་ཤེས་ཀྱི་

[037A]༄༅། །སྟེང་གི་དོན་སྣང་གི་རྣམ་ཤེས་སྐྱེས་པའི་ནུས་པ་དེ་མདོ་དེའི་བསྟན་དོན་གྱི་གཙོ་བོ་མ་ཡིན་པའི་ཁྱད་པར་འཐད་དེ། དྲང་ངེས་རྣམ་འབྱེད་ལས། འདི་ལྟར་མིག་གི་རྣམ་ཤེས་རྣམ་སྨིན་གྱི་བག་ཆགས་ཞེས་བྱ་བ་རང་གི་ས་བོན་སྨིན་པ་གང་ལས་བྱུང་བའི་ས་བོན་དེར་
སྣང་བ་ལ་དགོངས་ནས་ཞེས་གསུངས་པའི་ཕྱིར། ཁ་ཅིག། འཁོར་ལོ་དང་པོའི་བསྟན་དེན་གྱི་གཙོ་བོ་ཡིན་ན་མེད་པས་ཁྱབ་ཟེར་ན། བདེན་པ་བཞི་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། འཕགས་པའི་བདེན་པ་བཞིའི་རྣམ་པ་བསྟན་པས་ཞེས་གསུངས་པའི་ཕྱིར། དེ་བཞིན་དུ་ཕྱི་དོན་
ཡོད་པར་སྟོན་དགོས་ཀྱི་གདུལ་བྱའི་ངོར་ཕྱི་དོན་ཡོད་པ་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། འཁོར་ལོ་དང་པོས་ཕྱི་རོལ་གྱི་དོན་བསྟན་པ་དེ་གདུལ་བྱའི་བསམ་པའི་དབང་གིས་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས། དང་པོར་ཝ་ར་ཎཱ་སིར། ཞེས་གསུངས་པའི་ཕྱིར། འདིའི་དོན་
ལ་ཁ་ཅིག། འདི་ཐལ་འགྱུར་བའི་གྲུབ་མཐར་ཤོར་བ་ཡིན་པས་སྐབས་འདིར་ཁས་མི་ལེན་ནོ། །ཞེས་ཟེར་རོ། །འོ་ན། ཐལ་འགྱུར་བས། འཁོར་ལོ་དང་པོར་ཕུང་པོ་ལ་སོགས་པའི་ཆོས་ལས་ཉུང་ཤས་ཤིག་མ་གཏོགས་པ་བདེན་པར་གྲུབ་པ་མ་བཀག་པར་བཞེད་པར་ཐལ། དམ་བཅའ་འཐད་
པའི་ཕྱིར། འདོད་ན་དེས་འཁོར་ལོ་དང་པོར་ཆོས་ཐམས་ཅད་བདེན་མེད་དུ་བསྟན་པར་མི་བཞེད་པར་ཐལ་ལོ། །འདོད་མི་ནུས་ཏེ། དེས་དེར་ཕུང་སོགས་ཀྱི་ཆོས་རྣམས་བདེན་པར་མེད་པ་ཆོས་ཀྱི་བདག་མེད་ཕྲ་མོ་དང་གང་ཟག་བདེན་པར་མེད་པ་གང་ཟག་གི་བདག་མེད་ཕྲ་མོར་བསྟན་པར་བཞེད་
པའི་ཕྱིར། ཐལ་འགྱུར་བའི་སྐབས་ཀྱི་ཊཱི་ཀ་ལས། འཁོར་ལོ་དང་པོར་ཡང་མི་རྟག་སོགས་བསྟན་པ་དྲང་བའི་དོན་ཡིན་ཡང་གང་ཟག་དང་ཆོས་ལ་བདག་མེད་པའི་སྟོང་པ་ཉིད་ཕྲ་མོ་བསྟན་པ་རྣམས་ནི་ངེས་པའི་དོན་དང་ཞེས་གསུངས་པའི་ཕྱིར། གཞན་ཡང། ཐལ་འགྱུར་བས་འཁོར་ལོ་
དང་པོས་ཉི་ཚེ་བའི་སྟོང་ཉིད་ཙམ་ཞིག་བསྟན་པར་བཞེད་པར་ཐལ། དེས་འཁོར་ལོ་དང་པོས་ཆོས་ཐམས་ཅད་ཀྱི་སྟོང་ཉིད་བསྟན་པར་མི་བཞེད་པའི་ཕྱིར་ཏེ། དེས་དེར་ཕུང་སོགས་ཉུང་ཤས་ཅིག་གི་སྟོང་ཉིད་བསྟན་པར་བཞེད་པའི་ཕྱིར། རྟགས་ཁས། གཞན་ཡང། དེས་འཁོར་ལོ་དང་པོ་བསྐོར་

[037B] རྟགས་སྔར་བཞིན། འདོད་ན། དེས་དེའི་ཆེད་དུ་བྱ་བའི་གདུལ་བྱ་དགྲ་བཅོམ་པ་ལ་ཆོས་ཐམས་ཅད་བདེན་མེད་དུ་རྟོགས་མི་དགོས་པར་ཕུང་སོགས་ལས་
ཉུང་ཤས་ཅིག་གི་བདེན་མེད་རྟོགས་པས་ཆོག་པར་བཞེད་པར་ཐལ། རྟགས་སྔར་བཞིན། གཞན་ཡང། ཐལ་འགྱུར་བས་ཐེག་པ་ཆེ་ཆུང་གི་སྡེ་སྣོད་ལས་ཆོས་ཀྱི་བདག་མེད་རྒྱས་པར་བསྟན་མ་བསྟན་དང། ཐེག་པ་ཆེ་ཆུང་གི་གང་ཟག་གིས་ཆོས་ཀྱི་བདག་མེད་རྫོགས་པར་སྒོམ་མི་སྒོམ་གསུངས་པའི་
དོན་དེ་ཐེག་དམན་གྱི་སྡེ་སྣོད་ལས་ཤེས་བྱའི་ཕྱོགས་འགའ་ཞིག་བདེན་མེད་དུ་བསྟན་ཀྱང་ཤེས་བྱ་ཐམས་ཅད་བདེན་མེད་དུ་མ་བསྟན་པ་དང། ཐེག་དམན་པ་ཤེས་བྱའི་ཕྱོགས་འགའ་ཞིག་བདེན་མེད་དུ་རྟོགས་པ་ཡོད་ཀྱང་ཤེས་བྱ་ཐམས་ཅད་བདེན་མེད་དུ་མ་རྟོགས་པའི་དོན་དུ་འདོད་པར་ཐལ་
དེས་ཐེག་དམན་གྱི་སྡེ་སྣོད་ལས་ཕུང་སོགས་ཉུང་ཤས་ཅིག་མ་གཏོགས་ཆོས་ཐམས་ཅད་བདེན་མེད་དུ་མ་བསྟན་པར་བཞེད་པའི་ཕྱིར། རྟགས་ཁས། གཉིས་པ་རང་ལུགས་ནི། སྐབས་འདིར་འཁོར་ལོ་དང་པོ་གཉིས་དྲང་དོན་གྱི་མདོར་མཚུངས་ཀྱང་དྲང་དོན་དུ་འགྲེལ་ཚུལ་མི་མཚུངས་ཏེ། ཕྱི་
དོན་ཡོད་པར་སྟོན་པའི་མདོའི་བསྟན་དོན་ཕྱི་དོན་ཡོད་པ་དང། ཕུང་སོགས་ཆོས་ཁམས་དང་ཆོས་ཀྱི་སྐྱེ་མཆེད་སོགས་རང་གི་མཚན་ཉིད་ཀྱིས་གྲུབ་པར་སྟོན་པའི་འཁོར་ལོ་དང་པོའི་སྒྲས་ཟིན་གྱི་དོན་དེ་རྣམས་རང་གི་མཚན་ཉིད་ཀྱིས་གྲུབ་པ་འཁོར་ལོ་དང་པོའི་བསྟན་དོན་གྱི་གཙོ་བོར་
བསྟོན་པའི་སྒོ་ནས་དེ་དག་དྲང་དོན་དུ་འགྲེལ་ཞིང། འཁོར་ལོ་བར་པའི་སྒྲས་ཟིན་གྱི་དོན་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བདེན་པར་མེད་པ་དེ་འཁོར་ལོ་བར་པའི་བསྟན་དོན་གྱི་གཙོ་བོ་མ་ཡིན་པར་ངོ་བོ་ཉིད་མེད་པ་གསུམ་པོ་དེ་དེའི་བསྟན་དོན་གྱི་གཙོ་བོར་བསྟན་པའི་
སྒོ་ནས་འཁོར་ལོ་བར་བ་དྲང་དོན་དུ་འགྲེལ་བའི་ཕྱིར། དེས་ན་འཁོར་ལོ་དང་པོ་བསྟན་དོན་གྱི་གཙོ་བོ་སྒྲ་ཇི་བཞིན་པ་མ་ཡིན་པའི་དྲང་དོན་གྱི་མདོ་དང། འཁོར་ལོ་བར་བ་སྒྲས་ཟིན་གྱི་དོན་སྒྲ་ཇི་བཞིན་པ་མ་ཡིན་པའི་དྲང་དོན་གྱི་མདོ་ཡིན་ནོ། །སྐབས་འདིར་འཁོར་ལོ་བར་པས་གཞན་དབང་

[038A]༄༅། །དང་ཡོངས་གྲུབ་བདེན་གྲུབ་ཏུ་བསྟན་ཏེ། དེས་དེ་ལྟར་བསྟན་བྱའི་གཙོ་བོར་བྱས་ནས་བསྟན་པའི་ཕྱིར་ཏེ། ཀུན་བརྟགས་བདེན་པར་མེད་ཅིང་གཞན་དབང་དང་ཡོངས་གྲུབ་བདེན་གྲུབ་ཏུ་བསྟན་བྱའི་གཙོ་བོར་བྱས་ནས་བསྟན་པའི་ཕྱིར་ཏེ། འཁོར་ལོ་ཐམས་དེ་ལྟར་བསྟན་
པ་གང་ཞིག་འཁོར་ལོ་བར་ཐ་གཉིས་དགོངས་པ་གཅིག་པའི་ཕྱིར་ཏེ། དྲང་ངེས་རྣམ་འབྱེད་ལས། འཁོར་ལོ་ཕྱི་མ་གཉིས་དགོངས་པ་གཅིག་ཡིན་ནོ། །ཞེས་གསུངས་པའི་ཕྱིར། འཁོར་ལོ་བར་པས་གཞན་དབང་བདེན་མེད་དུ་ཡང་བསྟན་ཏེ། དེས་དེ་ལྟར་དུ་སྒྲས་ཟིན་ལ་བསྟན་པའི་ཕྱིར་ཏེ་
དེས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བདེན་མེད་དུ་སྒྲས་ཟིན་ལ་བསྟན་པའི་ཕྱིར་ཏེ། དྲང་ངེས་རྣམ་འབྱེད་ལས། དེ་ཡང་བདག་མེད་པའི་དོན་གཏན་ལ་འབེབས་པའི་དབང་དུ་བྱས་པ་སྟེ། དང་པོར་ཝ་ར་ཎ་སེར་གང་ཟག་གི་བདག་མེད་གསུངས་ཤིང་ཕུང་པོ་ལ་སོགས་པའི་
ཆོས་ལས་ཉུང་ཤས་ཅིག་མ་གཏོགས་པ་བདེན་པར་གྲུབ་པ་མ་བཀག་ཅིང་བདེན་པར་ཡོད་པ་མང་དུ་གསུངས་པའི་སྐོར་གཅིག་གོ། དེ་ནས་རྣམ་དབྱེ་མ་མཛད་པར་ཕུང་སོགས་ཀྱི་ཆོས་ཐམས་ཅད་བདེན་པར་གྲུབ་པ་བཀག་པའི་སྐོར་གཅིག་གོ། དེ་ནས་དེ་ལ་ངོ་བོ་ཉིད་དང་པོ་རང་གི་མཚན་ཉིད་
ཀྱིས་མ་གྲུབ་ཅིང་གཞན་གཉིས་རང་གི་མཚན་ཉིད་ཀྱིས་གྲུབ་པའི་ཚུལ་སོ་སོར་ཕྱེ་བའི་སྐོར་གཅིག་བྱུང་བས་དེའི་དབང་དུ་མཛད་པ་སྟེ། ཞེས་གསུངས་པའི་ཕྱིར། དེའི་དོན་ནི་བརྗོད་བྱའི་སྒོ་ནས་འཁོར་ལོ་གསུམ་འཇོག་ན་འཁོར་ལོ་གསུམ་སོ་སོའི་མཚན་གཞི་གང་ཞེ་ན། དང་པོར་ཝ་ར་
ཎ་སེར་བརྗོད་བྱ་གང་ཟག་གི་བདག་མེད་གསུངས་ཤིང་ཕུང་པོ་ལ་སོགས་པ་ཁམས་དང་སྐྱེ་མཆེད་དང་བདེན་པ་དང་རྟེན་འབྲེལ་ནས་ལམ་གྱི་ཡན་ལག་གི་བར་གྱི་ཆོས་རྣམས་ཀྱི་ནང་ནས་ཆོས་ཁམས་ཆོས་ཀྱི་སྐྱེ་མཆེད་འདུས་མ་བྱས་ཀྱི་ནམ་མཁའ་ལ་སོགས་པ་ཉུང་ཤས་ཅིག་
བདེན་མེད་དུ་བསྟན་པ་མ་གཏོགས་ཕུང་སོགས་འདུས་བྱས་རྣམས་ལ་བདེན་པར་གྲུབ་པ་མ་བཀག་ཅིང་བདེན་པར་ཡོད་པ་མང་དུ་གསུངས་པའི་སྐོར་གཅིག་བྱུང་བ་དེ་འཁོར་ལོ་དང་པོའི་མཚན་གཞི་ཡིན་ལ། དེ་ནས་བྱ་རྒོད་ཕུང་པོའི་རི་

[038B] དེ་ནས་ཡངས་པ་ཅན་སོགས་སུ་གཟུགས་ནས་རྣམ་མཁྱེན་གྱི་བར་གྱི་ཆོས་དེ་
རྣམས་ལ་ཀུན་བརྟགས་གཞན་དབང་ཡོངས་གྲུབ་གསུམ་གྱི་དབྱེ་བ་མཛད་ནས། ཀུན་བརྟགས་བདེན་པར་མ་གྲུབ་ཅིང་གཞན་དབང་དང་ཡོངས་གྲུབ་གཉིས་བདེན་པར་གྲུབ་པའི་ཚུལ་སོ་སོར་ཕྱེ་ནས་སྟོན་པའི་སྐོར་གཅིག་གསུངས་པ་དེ་འཁོར་ལོ་ཐ་མའི་མཚན་གཞི་ཡིན་ནོ། །གསུམ་པ་
རྩོད་པ་སྤོང་བ་ལ་ཁོ་ན་རེ། འཁོར་ལོ་བར་པ་ཆོས་ཅན། ཁྱོད་ཀྱིས་གཞན་དབང་བདེན་གྲུབ་ཏུ་མ་བསྟན་པར་ཐལ། ཁྱོད་གཞན་དབང་བདེན་མེད་དུ་བསྟན་པའི་མདོ་ཡིན་པའི་ཕྱིར་ན་མ་ཁྱབ་སྟེ། དེ་ཆོས་ཅན། ཁྱོད་ཀྱིས་གཞན་དབང་རང་གི་མཚན་ཉིད་ཀྱིས་གྲུབ་པར་མ་བསྟན་པར་ཐལ། ཁྱོད་
གཞན་དབང་རང་གི་མཚན་ཉིད་ཀྱིས་མ་གྲུབ་མཉམ་དུ་སྟོན་པའི་མདོ་ཡིན་པའི་ཕྱིར། ཁྱབ་པ་ཁས། དེར་ཐལ། ཆོས་ཐམས་ཅད་སོ་སོར་མ་ཕྱེ་བར་རང་གི་མཚན་ཉིད་ཀྱིས་མ་གྲུབ་མཉམ་དུ་སྟོན་པའི་མདོ་ཡིན་པའི་ཕྱིར། རྟགས་གྲུབ་སྟེ། དྲང་ངེས་རྣམ་འབྱེད་ལས། ཆོས་རྣམས་ལ་སོ་
སོར་མ་ཕྱེ་བར་རང་གི་མཚན་ཉིད་ཀྱིས་གྲུབ་པ་དང་མ་གྲུབ་པར་བསྟན་པ་སྒྲ་ཇི་བཞིན་དུ་འཛིན་པ་བཟློག་ནས། ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། དགོངས་འགྲེལ་ལས། ཆོས་ཐམས་ཅད་ངོ་བོ་ཉིད་དུ་མ་མཆིས་པ་ཞེས་སོགས་གསུངས་པ་དེ་འཁོར་ལོ་བར་བ་ལ་འགལ་
སྤོང་གི་དྲི་བ་ཡིན་པའི་ཕྱིར། གཞན་ཡང། འཁོར་ལོ་བར་པ་ལས་གཞན་དབང་བདེན་གྲུབ་བཀག་པར་ཐལ། དེ་ལས་ཕུང་སོགས་བདེན་གྲུབ་བཀག་པའི་ཕྱིར་ཏེ། དྲང་ངེས་རྣམ་འབྱེད་ལས། དེ་ནས་རྣམ་དབྱེ་མ་མཛད་པར་ཞེས་སོགས་གསུངས་པའི་ཕྱིར། རྩ་བར་འདོད་ན། འཁོར་ལོ་བར་
པ་ཆོས་ཅན། ཁྱོད་ཀྱིས་གཞན་དབང་བདེན་མེད་དུ་བསྟན་པར་ཐལ། ཁྱོད་ཀྱིས་དེ་བདེན་གྲུབ་བཀག་པའི་ཕྱིར། རྟགས་ཁས། དེས་ན་ཞི་བ་འཚོ་ཡབ་སྲས་ཀྱི་སྐབས་སུ་འཁོར་ལོ་ཐ་མ་དོན་དམ་ཡང་དག་འཕགས་ཞུས་ཀྱི་ལེའུ་ལས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་

[039A]༄༅། །གྱི་རྣམ་གཞག་དངོས་སུ་བསྟན་ནས་དབུ་མ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་བསྟན་བྱའི་གཙོ་བོར་བྱས་ནས་བསྟན་པར་ཁས་ལེན་དགོས་པ་བཞིན་དུ། སྐབས་འདིར་ཡང་འཁོར་ལོ་བར་པས་དབུ་མ་པའི་འདོད་པ་ལྟར་གྱི་མཚན་ཉིད་
གསུམ་གྱི་རྣམ་གཞག་དངོས་སུ་བསྟན་ནས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་བསྟན་བྱའི་གཙོ་བོར་བྱས་ནས་བསྟན་པར་ཁས་ལེན་དགོས་པ་ཡིན་ནོ། །ཁོ་ན་རེ། འཁོར་ལོ་དང་པོས་ཆོས་ཁམས་དང་ཆོས་ཀྱི་སྐྱེ་མཆེད་སོགས་འདུས་མ་
བྱས་ཀྱི་ཆོས་རྣམས་བདེན་མེད་དུ་བསྟན་པར་རང་རྒྱུད་པ་རྣམས་ཀྱིས་བཞེད་པར་ཐལ། དྲང་ངེས་རྣམ་འབྱེད་ལས། ཉུང་ཤས་ཅིག་མ་གཏོགས་ཞེས་སོགས་གསུངས་པ་དེ་ཐལ་འགྱུར་བའི་གྲུབ་མཐར་ཤོར་བ་མ་ཡིན་པའི་ཕྱིར། འདོད་ན། རང་རྒྱུད་པས་འཁོར་ལོ་དང་པོ་ལས་འདུས་
མ་བྱས་རྣམས་བདེན་མེད་དུ་བསྟན་པར་ཁས་ལེན་པར་ཐལ་ལོ། །འདོད་ན། དེས་ཐེག་དམན་ཐུན་མོང་མ་ཡིན་པའི་མདོ་ལས་བདེན་མེད་བསྟན་པར་ཁས་ལེན་པར་ཐལ་ལོ། །འདོད་ན། དེས་དེ་ལས་ཆོས་ཀྱི་བདག་མེད་ཕྲ་མོ་བསྟན་པར་ཁས་ལེན་པར་ཐལ་ལོ། །ཟེར་ན་མ་ཁྱབ། སྐྱོན་མེད་དེ། རང་རྒྱུད་པ་རྣམས་
ཀྱིས་འཁོར་ལོ་དང་པོར་དངོས་སྨྲ་བས་འདོད་པ་ལྟར་གྱི་བདེན་མེད་བསྟན་པར་འདོད་པའི་ཕྱིར། །གཉིས་པ་བློ་གྲོས་མི་ཟད་པའི་མདོ་ལ་སོགས་པ་སྒྲ་ཇི་བཞིན་པ་ལ་བརྟེན་ནས་དྲང་ངེས་འབྱེད་པ་དབུ་མ་པའི་ལུགས་ལ་དཔྱད་པ་ལ། ལེགས་ལྡན་འབྱེད་ཀྱི་ལུགས་དང། ཞི་འཚོ་ཡབ་སྲས་ཀྱི་ལུགས་
དང། འཕགས་སེང་གང་གི་རྗེས་སུ་འབྲང་བའོ། །དང་པོ་ནི། ལེགས་ལྡན་འབྱེད་ཀྱིས་འཕགས་པའི་དགོངས་པ་ལྟར་བཀྲལ་བ་ལ་ཞེས་སོགས་ཀྱི་སྐབས་སུ་གསུམ་ལས། དང་པོ་ལ། ཁ་ཅིག། སློབ་དཔོན་ལེགས་ལྡན་འབྱེད་ཀླུ་སྒྲུབ་གྱི་དགོངས་པ་རང་རྒྱུད་དུ་འགྲེལ་བའི་འགྲེལ་བྱེད་ཀྱི་དང་པོ་ཡིན་ཟེར་ན། མི་འཐད་དེ་
དེའི་གོང་དུ་དེ་བ་ཤར་མས་འགྲེལ་པ་དཀར་པོ་རྣམ་པར་འཆར་བར་ཀླུ་སྒྲུབ་ཀྱི་དགོངས་པ་རང་རྒྱུད་དུ་བཀྲལ་བའི་ཕྱིར་ཏེ། ལེགས་ལྡན་འབྱེད་ཀྱིས་ཀྱང་དཀར་པོ་རྣམ་པར་འཆར་བའི་རྗེས་སུ་འབྲངས་ནས་ཀླུ་སྒྲུབ་ཀྱི་དགོངས་པ་རང་རྒྱུད་དུ་བཀྲལ་བའི་ཕྱིར་ཏེ། དྲང་ངེས་རྣམ་འབྱེད་ལས། ལེགས་ལྡན་འབྱེད་ནི་དེ་

[039B] །ཞེས་གསུངས་པའི་ཕྱིར། ཡང། དྲང་ངེས་རྣམ་འབྱེད་ལས། དེ་ཡང་ལྟོ་ལྡིར་བ་ལ་བུམ་པ་ཞེས་བཏགས་པའི་བརྡས་བཞག་པའི་ཡུལ་དོན་དམ་པར་གྲུབ་པ་འགོག་
བ་ལ་དབུ་མའི་རིགས་པ་དགོས་ཞེས་སྨྲ་བ་ཡིན་ཏེ། རྟོག་གེ་འབར་བ་ལས། ལྐུགས་པ་དང་འོན་པ་ལ་སོགས་པ་བརྡ་མི་ཤེས་པས་ཀྱང་བུམ་པ་ལ་སོགས་པའི་དོན་ཤེས་ཤིང། ཕ་ལང་
བཞག་པ་དངོས་པོའི་དེ་ཁོ་ན་ཉིད་དུ་མི་གནས་པ་རྣལ་འབྱོར་སྤྱོད་པ་བ་དང་དབུ་མ་པ་གཉིས་ཀ་ལ་འདྲ་བར་བཤད་པས་སོ། །ཞེས་གསུངས་པའི་དོན་ལ་ཁ་ཅིག། ལྟོ་ལྡིར་བ་ལ་བུམ་པ་ཞས་བརྡས་བཞག་ཙམ་གྱི་ཡུལ་དོན་དམ་པར་གྲུབ་པ། འགོག་པ་ལ་དབུ་མའི་རིགས་པ་མི་དགོས་
ཏེ་དགོས་ན་ལྟོ་ལྡིར་བ་ཤེས་པ་བུམ་པའི་བརྡ་ལ་ལྟོས་པར་ཐལ། ལྟོ་ལྡིར་བ་བུམ་པ་ཞེས་པའི་མིང་བརྡས་བཞག་ཙམ་གྱི་ཡུལ་ཡིན་པའི་ཕྱིར། འདོད་ན། ལྐུགས་པ་དང་འོན་པ་ལ་སོགས་པས་ལྟོ་ལྡིར་བརྟོགས་པ་མེད་པར་ཐལ་ལོ། །ཞེས་ཟེར། འོ་ན། ལྟོ་ལྡིར་བ་བུམ་པ་ཞེས་པའི་
བརྡས་བཞག་ཙམ་ཡིན་པར་ཐལ། ལྟོ་ལྡིར་བ་ཡོད་པ་གང་ཞིག། མིང་བརྡས་བཞག་ཙམ་ཡོད་པའི་ཕྱིར་ཏེ། འགྲེལ་པ་དོན་གསལ་ལས། གཟུགས་ནས་སངས་རྒྱས་ཞེས་བྱ་བའི་བར་གྱི་ཆོས་ཐམས་ཅད་བརྡར་བཏགས་པའི་ཆོས་ཐ་སྙད་པ་ཡིན་ནོ། །ཞེས་དང། རྣམ་བཤད་
སྙིང་པོ་རྒྱན་ལས། ཆོས་ཐམས་ཅད་བརྡ་ཙམ་བཏགས་པ་ཙམ་དུ་ཁོང་དུ་ཆུད་པའི་སྒོ་ནས་ཚུལ་ཁྲིམས་དང་བཟོད་པའི་ཕར་ཕྱིན་ལ་འགོད་པའི་ཕྱིར། ཞེས་གསུངས་པའི་ཕྱིར། གཞན་ཡང། དབུ་མ་རང་རྒྱུད་པས་མིང་བརྡས་བཞག་ཙམ་ཁས་ལེན་པར་ཐལ། དེས་མིང་བརྡས་བཞག་ཙམ་
ཞེས་པའི་ཙམ་སྒྲས་བློ་ལ་སྣང་བའི་དབང་གིས་བཞག་པ་མ་ཡིན་པའི་ཡོད་པ་གཅོད་ཅིང་རང་ངོས་ནས་གྲུབ་པ་མི་གཅོད་པར་བཞེད་པའི་ཕྱིར་ཏེ། དྲང་ངེས་རྣམ་འབྱེད་ལས། དེའི་ཕྱིར་གསུང་རབ་དང་ཀུན་རྫོབ་དང་མིང་དང་བརྡ་དང་བཏགས་པ་ཙམ་དུ་གསུངས་པའི་ཙམ་གྱི་སྒྲས་གང་གཅོད་

[040A]༄༅། །པ་ཡང་མི་མཐུན་ནོ། །ཞེས་གསུངས་པའི་ཕྱིར། ཁོ་ན་རེ། ཊཱིཀ་ཆེན་དགོངས་པ་རབ་གསལ་ལས། དེ་ལྟར་ན་བློ་ལ་སྣང་བའི་དབང་གིས་བཞག་པ་མ་ཡིན་པའི་སྡོད་ལུགས་མེད་ཀྱང། དེའི་དབང་གིས་བཞག་པའི་སྡོད་ལུགས་མིང་དུ་བཏགས་པ་ཙམ་མིན་པ་ཅིག་
ཡོད་པ་ལུགས་འདི་ལ་མི་འགལ་བས། ཞེས་གསུངས་པ་མི་འཐད་པར་ཐལ། རང་རྒྱུད་པས་ཆོས་ཐམས་ཅད་མིང་བརྡས་གཞག་ཙམ་དུ་ཁས་ལེན་པའི་ཕྱིར་ན་མ་ཁྱབ་སྟེ། མིང་གིས་ཕར་བཞག་ཙམ་མ་ཡིན་པའི་གདགས་གཞི་རང་ངོས་ནས་གྲུབ་པ་ཅིག་ཡོད་པ་རང་རྒྱུད་པའི་ལུགས་
འདི་ལ་མི་འགལ་བ་ཞེས་པའི་དོན་ཡིན་པའི་ཕྱིར་ཏེ། དེའི་འཕྲོ་ཉིད་དུ་དེའི་ཕྱིར། དབུ་མ་པ་གཉིས་ཀྱི་དགག་བྱ་ལ་བློའི་ངོར་མི་འདྲ་བ་ཆེན་པོ་འོང་ངོ། །ཞེས་གསུངས་པའི་ཕྱིར། ཡང་ཁ་ཅིག། ལྟོ་ལྡིར་བ་བུམ་པའི་བརྡའི་ཡུལ་ཡིན་པ་དོན་དམ་པར་གྲུབ་པ་འགོག་པ་ལ་དབུ་མའི་
རིགས་པ་མི་དགོས་ཏེ། དེ་སེམས་ཙམ་པའི་རིགས་པས་ཀྱང་འགོག་ནུས་པའི་ཕྱིར་ཟེར་ན། ལྟོ་ལྡིར་བ་བུམ་པའི་བརྡའི་ཡུལ་ཡིན་པ་དོན་དམ་པར་མེད་པར་རྟོགས་པའི་སེམས་ཙམ་པ་ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། ལྟོ་ལྡིར་བ་བུམ་པའི་བརྡའི་ཡུལ་
ཡིན་པ་ཆོས་ཅན། ཁྱོད་དོན་དམ་པར་མེད་པར་རྟོགས་པའི་སེམས་ཙམ་པ་མེད་པར་ཐལ། ཁྱོད་དོན་དམ་པར་མེད་པ་དོན་དམ་བདེན་པ་ཡིན་པའི་ཕྱིར་ཏེ། ཁྱོད་གཞི་གྲུབ་པའི་ཕྱིར། ཡང་ཁ་ཅིག། ལྟོ་ལྡིར་བ་བུམ་པའི་མིང་བརྡའི་ཡུལ་ཡིན་པ་དོན་དམ་པར་གྲུབ་པ་འགོག་པ་ལ་དབུ་
མའི་རིགས་པ་དགོས་ཀྱང་དེ་འགོག་པ་ལ་དབུ་མའི་རིགས་པ་མི་དགོས་ཏེ། དེ་སེམས་ཙམ་པའི་རིགས་པས་ཀྱང་འགོག་པའི་ཕྱིར་ཏེ། དྲང་ངེས་རྣམ་འབྱེད་ལས། མིང་གི་བརྡས་བཞག་པ་དངོས་པོའི་དེ་ཁོ་ན་ཉིད་དུ་མི་གནས་པ། ཞེས་གསུངས་པའི་ཕྱིར། ཞེས་གསུངས་སོ། །དེ་ལྟར་ན་
ཀུན་བརྟགས་དོན་དམ་པར་གྲུབ་པ་འགོག་པ་ལ་དབུ་མའི་རིགས་པ་མི་དགོས་པར་ཐལ། དམ་བཅའ་འཐད་པའི་ཕྱིར། འདོད་ན། ཀུན་བརྟགས་མཚན་ཉིད་ངོ་བོ་ཉིད་མེད་པའི་དོན་འཆད་པ་ལ་དབུ་མའི་རིགས་པ་མི་དགོས་པར་ཐལ་ལོ། །འདོད་མི་ནུས་ཏེ། དྲང་ངེས་རྣམ་འབྱེད་

[040B] དེས་ན་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་མཚན་ཉིད་ངོ་བོ་ཉིད་མེད་པར་བསྟན་འདོད་པས་ནི་དབུ་མའི་རིགས་པ་འདོད་པར་བྱའོ། །ཞེས་ཤེས་རབ་སྒྲོན་མ་ལས་གསུངས་སོ། །ཞེས་གསུངས་པའི་ཕྱིར། ཁ་ཅིག། ལྟོ་ལྡིར་བ་བུམ་པ་ཞེས་པའི་བརྡས་བཞག་ཙམ་
གྱི་ཡུལ་ཡིན་པ་དོན་དམ་པར་མེད་པར་རྟོགས་པ་ལ་དབུ་མའི་རིགས་པ་དགོས་པ་མ་ཡིན་ཞེས་པའི་དོན་ནོ་ཟེར་བ་མི་འཐད་དེ། དེ་དོན་དམ་པར་མེད་པ་གནས་ལུགས་མཐར་ཐུག་ཡིན་པའི་ཕྱིར། ཁ་ཅིག། གཟུགས་གཟུགས་ཞེས་པའི་སྒྲ་འཇུག་པའི་འཇུག་གཞིར་དོན་དམ་པར་མེད་
པར་རྟོགས་པར་ །ཞེས་ཟེར་བ་མི་འཐད་དེ། དེ་དོན་དམ་པར་མེད་པ་གནས་ལུགས་མཐར་ཐུག་ཡིན་པའི་ཕྱིར་ཏེ། གཟུགས་ལོངས་སྤྱད་བྱར་བདེན་པར་མ་གྲུབ་པ་གནས་ལུགས་མཐར་ཐུག་ཡིན་པའི་ཕྱིར། ཁ་ཅིག། གཟུགས་གཟུགས་
འཛིན་རྟོག་པའི་ཞེན་གཞིར་དངོས་པོའི་གནས་ཚོད་ཀྱི་ངོས་ནས་མ་གྲུབ་པར་རྟོགས་པ་ལ་དབུ་མའི་རིགས་པ་མི་དགོས་ཏེ། གཟུགས་དེར་མ་གྲུབ་པར་འདོད་པ་ལ་དབུ་སེམས་གཉིས་ཀ་མཚུངས་པའི་ཕྱིར། དེས་ན་ལེགས་ལྡན་འབྱེད། ཞི་བ་འཚོ་ཡབ་སྲས། འཕགས་སེང་རྣམས་དེ་
དེར་རང་ངོས་ནས་མ་གྲུབ་པར་འདོད་པ་མཚུངས་ཀྱང་དེ་དེར་རང་གི་མཚན་ཉིད་ཀྱིས་མ་གྲུབ་པར་འདོད་པ་མི་མཚུངས་ཏེ། ལེགས་ལྡན་འབྱེད་ཀྱིས་དེ་དེར་རང་གི་མཚན་ཉིད་ཀྱིས་གྲུབ་པར་འདོད། འཕགས་སེང་གཉིས་ཀྱིས་དེ་དེར་རང་གི་མཚན་ཉིད་ཀྱིས་མ་གྲུབ་པར་འདོད་པའི་ཕྱིར་
ཞེས་ཟེར་བ་མི་འཐད་དེ། རང་རྒྱུད་པའི་ལུགས་ལ་གཟུགས་གཟུགས་འཛིན་རྟོག་པའི་ཞེན་གཞིར་དངོས་པོའི་གནས་ཚོད་ཀྱིས་ངོས་ནས་མ་གྲུབ་པའི་དོན། དེ་དེར་དོན་དམ་པར་མ་གྲུབ་པ་ལ་བྱེད་དམ། དེ་དེར་མེད་པ་ལ་བྱེད་ དང་པོ་ལྟར་ན་དེ་དེར་མ་གྲུབ་པར་རྟོགས་པ་ལ་དབུ་
མའི་རིགས་པ་དགོས་པར་ཐལ། དེ་དེར་མ་གྲུབ་པ་གནས་ལུགས་མཐར་ཐུག་ཡིན་པའི། གཉིས་པ་ལྟར་ན། དེ་དེར་རང་གི་མཚན་ཉིད་ཀྱིས་མ་གྲུབ་པར་ཐལ་བའི་སྐྱོན་ཡོད་པའི་ཕྱིར། གཞན་ཡང། ལེགས་ལྡན་འབྱེད་གཞིར་ཞོག། གཟུགས་རང་འཛིན་རྟོག་པའི་ཞེན་གཞིར་

[041A]༄༅། །དངོས་པོའི་གནས་ཚོད་ཀྱི་ངོས་ནས་གྲུབ་པར་ཐལ། གཟུགས་རང་འཛིན་རྟོག་པའི་ཞེན་གཞིར་ཡོད་པ་གང་ཞིག་ཡོད་ན་དངོས་པོའི་གནས་ཚོད་ཀྱི་ངོས་ནས་ཡོད་དགོས་པའི་ཕྱིར། དང་པོ་གྲུབ་སྟེ། དེ་དེར་རང་གི་མཚན་ཉིད་ཀྱིས་གྲུབ་པའི་ཕྱིར། རྟགས་གཉིས་
པ་བུད་དོ། །འཕགས་སེང་གི་ལུགས་ལ་ཡང་དེ་དེར་རང་གི་མཚན་ཉིད་ཀྱིས་གྲུབ་པར་ཐལ། དེ་དེར་ཡོད་པ་གང་ཞིག་དེའི་ལུགས་ལ་ཡོད་ན་རང་གི་མཚན་ཉིད་ཀྱིས་གྲུབ་དགོས་པའི་ཕྱིར། གཉིས་པ་རང་ལུགས་ནི། སློབ་དཔོན་ལེགས་ལྡན་འབྱེད་ཀྱིས་མདོ་སྡེ་དགོངས་འགྲེལ་དབུ་མའི་བཀར་
བཞེད་དེ། དེས་ཀུན་བརྟགས་དོན་དམ་པར་མེད་པ་དགོངས་འགྲེལ་ལས་ཀུན་བརྟགས་མཚན་ཉིད་ངོ་བོ་ཉིད་མེད་པར་གསུངས་པའི་དོན་དང། གཞན་དབང་དོན་དམ་པར་སྐྱེ་བ་མེད་པ་དགོངས་འགྲེལ་ལས་གཞན་དབང་སྐྱེ་བ་ངོ་བོ་ཉིད་མེད་པར་གསུངས་པའི་དོན་དང། གཞན་དབང་བདེན་
པར་མེད་བཞིན་དུ་བདེན་པར་སྣང་བ་སྒྱུ་མ་ལྟ་བུ་ཡིན་པ་དེ་དགོངས་འགྲེལ་ལས། གཞན་དབང་སྒྱུ་མ་ལྟ་བུར་གསུངས་པའི་དོན་དུ་བཞེད་པའི་ཕྱིར། དང་པོ་གྲུབ་སྟེ། དེས་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པ་དགོངས་འགྲེལ་ལས་ཀུན་བརྟགས་མཚན་ཉིད་ངོ་བོ་ཉིད་མེད་པར་
གསུངས་པའི་དོན་དུ་སེམས་ཙམ་པས་ཁས་བླངས་པ་ལ། གནོད་བྱེད་ཀྱི་རིགས་པ་གཉིས་བསྟན་ནས་མདོ་དེའི་དགོངས་པ་དབུ་མར་འགྲེལ་པར་མཛད་པར་བྱའི་གནོད་བྱེད་ཀྱི་རིགས་པ་གཉིས་ནི། ཀུན་བརྟགས་རང་གི་མཚན་ཉིད་ཀྱིས་མ་གྲུབ་པའི་དོན་ཀུན་བརྟགས་འདོགས་བྱེད་ཀྱི་མིང་དང་
རྟོག་པ་རང་གི་མཚན་ཉིད་ཀྱིས་མ་གྲུབ་པ་ལ་བྱེད་དམ། བཏགས་དོན་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པ་ལ་བྱེད། དང་པོ་ལྟར་ན་གཞན་དབང་ལ་སྐུར་འདེབས་སུ་འགྱུར་ཏེ། དེ་ལྟར་སྨྲ་བས་ཀུན་བརྟགས་འདོགས་བྱེད་ཀྱི་སྒྲ་རྟོག་མེད་པར་བསྟན་པའི་ཕྱིར། དེ་ལྟར་ཡང་ཤེས་
རབ་སྒྲོན་མ་ལས། དེ་ལ་འདིར་གལ་ཏེ་གཟུགས་ཞེས་བྱ་བར་ཡིད་ལ་བརྗོད་པ་དང་ཚིག་ཏུ་བརྗོད་པའི་ཀུན་བརྟགས་པའི་ངོ་བོ་ཉིད་གང་ཡིན་པ་དེར་འདོད་དོ་ཞེ་ན་ནི། དངོས་པོ་ལ་སྐུར་པ་འདེབས་པ་ཡིན་ཏེ་ཡིད་ལ་བརྗོད་པ་དང་ཚིག་ཏུ་བརྗོད་པ་ལ་སྐུར་བ་འདེབས་པའི་ཕྱིར་རོ། །ཞེས་

[041B] གཉིས་པ་ལྟར་ན་ཀུན་བརྟགས་ལ་སྐུར་པ་འདེབས་པ་ཡིན་ནོ། །ཡང་ཤེས་རབ་སྒྲོན་མར། ཅི་སྟེ་གང་ཡང་རུང་བས་དེ་གཉིས་ཀྱི་དོན་ཀུན་བརྟགས་པ་དེ་མེད་དེ། དཔེར་ན་ཐག་པ་ལ་སྦྲུལ་གྱི་བློ་བཞིན་ནོ་ཞེ་ན་ནི། ཀུན་བརྟགས་པ་མེད་པ་མ་ཡིན་ཏེ། དེ་ལ་རྣམ་པ་འདྲ་བས་བློ་གྲོས་འཁྲུལ་
པས་ཀུན་བརྟགས་པའི་དོན་མེད་ཀྱང་ཐ་སྙད་དུ་སྦྲུལ་འཁྱིལ་བ་ལ་དེ་མེད་པ་མ་ཡིན་པའི་ཕྱིར་རོ། །ཞེས་གསུངས་པས་དེ་སྒྲ་ཇི་བཞིན་པར་མི་བཞེད་དེ། དེས་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་སོགས་ཀྱི་སྐབས་ནས་བསྟན་པའི་ཀུན་བརྟགས་རང་གི་མཚན་ཉིད་ཀྱིས་གྲུབ་པར་བཞེད་པ་གང་ཞིག། དེའི་དངོས་བསྟན་གྱི་ཀུན་བརྟགས་དེ་མདོ་དེའི་སྒྲས་ཟིན་ལ་རང་གི་མཚན་ཉིད་ཀྱིས་མ་གྲུབ་པར་བསྟན་པར་བཞེད་པའི་ཕྱིར། དང་པོ་གྲུབ་སྟེ། ཀུན་བརྟགས་པ་མེད་པ་མ་ཡིན་ཏེ། ཞེས་སོགས་གསུངས་པའི་ཕྱིར། གཉིས་པ་གྲུབ་སྟེ། དེའི་སྐབས་ནས་
དངོས་སུ་བསྟན་པའི་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པ་མདོ་དེའི་སྒྲས་ཟིན་གྱི་དོན་དུ་འཆད་པ་ལ་དབུ་སེམས་གཉིས་ལ་མི་འདྲ་བ་མེད་པའི་ཕྱིར། དེ་ཡང་ལྟོ་ལྡིར་བ་ཞེས་སོགས་ཀྱི་དོན་ནི། གཟུགས་སོགས་ཀྱི་དངོས་པོ་རྣམས་དོན་དམ་པར་མ་གྲུབ་པར་སྨྲ་ན་དབུ་མ་པའི་
རྗེས་སུ་འབྲང་དགོས་ཞེས་པའི་དོན་ཡིན་གྱི། ལྟོ་ལྡིར་བ་བུམ་པ་ཞེས་པའི་སྒྲ་འཇུག་པའི་འཇུག་གཞི་ཡིན་པ་དེ་ལྟོ་ལྡིར་བའི་སྡོད་ལུགས་ཀྱི་ངོས་ནས་མ་གྲུབ་པར་རྟོགས་པ་ལ་དབུ་མའི་རིགས་པ་དགོས་ཞེས་པའི་དོན་མ་ཡིན་ཏེ། སེམས་ཙམ་པའི་རིགས་པ་ལ་བརྟེན་ནས་ཀྱང་དེ་
ལྟར་རྟོགས་ནུས་པའི་ཕྱིར་ཏེ། མིང་གི་བརྡས་བཞག་པ་དངོས་པོའི་དེ་ཁོ་ན་ཉིད་དུ་གནས་པ་འགོག་པའི་རིགས་པ་དབུ་སེམས་གཉིས་མཚུངས་པའི་ཕྱིར། རིགས་པ་ནི་བརྡ་མི་ཤེས་པའི་ལྐུགས་པ་དང་འོན་པ་ལ་སོགས་པས་ཀྱང་ལྟོ་ལྡིར་བ་མཐོང་ཙམ་ནས་ལྟོ་ལྡིར་བ་འདི་བུམ་
པའོ། །སྙམ་པའི་བློ་སྐྱེ་བར་ཐལ། ལྟོ་ལྡིར་བ་བུམ་པ་ཞེས་པའི་སྒྲ་འཇུག་པའི་འཇུག་གཞི་ཡིན་པ་དེ། ལྟོ་ལྡིར་བའི་སྡོད་ལུགས་ཀྱི་ངོས་ནས་གྲུབ་པའི་ཕྱིར། རྟགས་ཁས། གཞན་ཡང། བ་ལང་ལ་སོགས་པས་ཀྱང་དྲི་དང་གཟུགས་ལ་སོགས་པས་རང་གཞན་གྱི་བུ་མཐོང་ཙམ་

[042A]༄༅། །ནས་ནོག་སོགས་འདུས་པའི་གོང་བུ་འདི་ནི་བ་ལང་ངོ། །སྙམ་པའི་བློ་སྐྱེ་བར་ཐལ། ནོག་སོགས་འདུས་པའི་གོང་བུ་བ་ལང་ཞེས་པའི་སྒྲ་འཇུག་པའི་འཇུག་གཞི་ཡིན་པ་དེ་ནོག་སོགས་འདུས་པའི་གོང་བུའི་སྡོད་ལུགས་ཀྱི་ངོས་ནས་གྲུབ་པའི་ཕྱིར། སྨྲས་པ་གཞུང་
དོན་ལེགས་པར་རྟོགས་འདོད་ཤེས་ལྡན་དག། ལེགས་པར་བཤད་པའི་གྲུ་གཟིངས་འདིར་ཞུགས་ཏེ། །དྲང་ངེས་རྟོགས་པའི་ཕ་རོལ་སོན་གྱུར་ནས། །ཟབ་དོན་ནོར་བུས་རང་གཞན་ཚིམ་པར་མཛོད། །ཅས་པ་ནི་བར་སྐབས་ཀྱི་ཚིགས་སུ་བཅད་པའོ། །དྲང་ངེས་རྣམ་འབྱེད་ལས། ཕྱི་
རོལ་བཀག་པ་ད་མདོ་གང་གི་ཡང་དོན་མིན་པར་བཞེད་དམ་དཔྱད་པར་བྱའོ། །ཞེས་པའི་དོན་ལ་ཁ་ཅིག་སློབ་དཔོན་ལེགས་ལྡན་འབྱེད་ཀྱིས་ཕྱི་དོན་མེད་པར་སྟོན་པའི་མདོ་མི་བཞེད་པ་ལུང་དེའི་དོན་ཡིན་ཏེ། དེས་ཕྱི་རོལ་སྣང་བ་ཡོད་མིན་ཏེ། ཞེས་པས་ཀྱང་ཕྱི་དོན་མེད་པར་མ་
བསྟན་པར་བཞེད། ཁམས་གསུམ་འདི་ནི་སེམས་ཙམ་མོ། །ཞེས་པས་ཀྱང་ཕྱི་དོན་མེད་པར་མ་བསྟན་པར་བཞེད་པའི་ཕྱིར། ཞེས་གསུངས། དེ་ལ་ཁ་ཅིག་དེས་ཕྱི་དོན་མེད་པར་སྟོན་པའི་མདོ་ཁས་ལེན་ཏེ། བྱམས་ཞུས་ཀྱི་ལེའུ། བཅོམ་ལྡན་འདས་ཏིང་ངེ་འཛིན་གྱི་སྤྱོད་ཡུལ་
གཟུགས་ཅན་གང་ལགས་པ་དེ་སེམས་ལས་ཐ་དད་པ་ཞེས་བགྱི་བའམ། ཐ་དད་པ་མ་ཡིན་ཞེས་བགྱི། བྱམས་པ་ཐ་དད་པ་མ་ཡིན་ཞེས་བྱའོ། །ཞེས་པས་ཕྱི་དོན་མེད་པར་དངོས་སུ་བསྟན་པར་བཞེད་པའི་ཕྱིར། མདོ་དེས་ཕྱི་དོན་བཀག་པར་དབུ་མ་པ་གཞན་བཞེད་ཅིང་དེ་ལ་སློབ་
དཔོན་ལེགས་ལྡན་འབྱེད་ཀྱིས་དགག་གཞག་མ་མཛད་ཅིང་དེས་མདོ་དེ་མ་གཟིགས་པ་ཡང་མ་ཡིན་པའི་ཕྱིར་དང་དེས་དེ་མཚན་ཉིད་ལ་ལྡེམ་པོར་དགོངས་པའི་མདོར་ཁས་ལེན་པའི་ཕྱིར་ཟེར་ན་མི་འཐད་དེ། བྱམས་ཞུས་ཀྱི་ལེའུ་དེ་ལྟར་གསུངས་པའི་དོན་གཟུགས་དེ་སེམས་
ལས་དོན་དམ་པར་ཐ་དད་པ་མ་ཡིན་ཞེས་པའི་དོན་དུ་ལེགས་ལྡན་འབྱེད་བཞེད་པའི་ཕྱིར། ཕྱི་རོལ་སྣང་བ་ཡོད་མིན་ཏེ། །ཞེས་སོགས་ཀྱི་མདོ་ཕྱི་དོན་མེད་པར་དངོས་སུ་སྟོན་པའི་དབུ་མའི་བཀར་སློབ་དཔོན་ཀ་མ་ལ་ཤཱི་ལས་བཞེད་པ་གང་ཞིག་སློབ་དཔོན་འདི་གཉིས་མདོ་སྡེ་

[042B] རང་ལུགས་ནི། དེས་ཕྱི་དོན་མེད་པར་སྟོན་པའི་མདོ་ཁས་ལེན་ཏེ། དེས་ཀུན་གཞི་རྣམ་ཤེས་ཡོད་པར་སྟོན་པའི་མདོ་ཁས་ལེན་པ་གང་ཞིག་དེ་ཡིན་ན་ཕྱི་དོན་མེད་པར་སྟོན་པའི་མདོ་ཡིན་དགོས་པར་ལེགས་
ལྡན་འབྱེད་ཀྱིས་བཞེད་པའི་ཕྱིར། དེའི་དོན་ཕྱི་དོན་མེད་པར་སྒྲས་ཟིན་ལ་སྟོན་པའི་མདོ་མི་བཞེད་པའི་དོན་ནོ། །རྩོད་པ་སྤོང་བ་ལ་ཁོ་ན་རེ། ལྟོ་ལྡིར་བ་བུམ་པ་ཞེས་པའི་མིང་བརྡའི་ཡུལ་དུ་ལྟོ་ལྡིར་བའི་སྡོད་ལུགས་ཀྱི་ངོས་ནས་མ་གྲུབ་པར་ཐལ། དམ་བཅའ་འཐད་པའི་ཕྱིར་ན་མ་
ཁྱབ། འདོད་མི་ནུས་ཏེ། ལྟོ་ལྡིར་བ་དེའི་ཡུལ་དུ་རང་ངོས་ནས་གྲུབ་པའི་ཕྱིར་ཏེ། དེ་དེའི་ཡུལ་དུ་གྲུབ་པ་གང་ཞིག། ཡོད་ན་རང་ངོས་ནས་གྲུབ་དགོས་པའི་ཕྱིར་ཞེས་ཟེར། ཁོ་ན་རེ། ལེགས་ལྡན་འབྱེད་ཀྱིས། ཁམས་གསུམ་འདི་ནི་སེམས་ཙམ་མོ་ཞེས་སོགས་ཀྱིས་ཕྱི་དོན་མེད་པར་བསྟན་
པར་བཞེད་པར་ཐལ། དེས་ཕྱི་དོན་མེད་པར་བསྟན་པའི་མདོ་ཁས་ལེན་པའི་ཕྱིར་ན་མ་ཁྱབ། གཉིས་པ་ནི། དེའི་དོན་དུ་བཅོམ་ལྡན་འདས་ཀྱིས་སྐྱེ་བ་མེད་པ་ལ་སོགས་པ་བསྟན་པ་ཞེས་སོགས་ཀྱི་སྐབས་སུ་གསུམ་ལས། དང་པོ་ནི། ཁ་ཅིག་རང་རྒྱུད་པའི་ལུགས་ལ་ཡང་འགལ་སྤོང་
ཞུས་ཚུལ་ཡོད་དེ། འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་དང་སྐྱེ་འགག་ཡོད་པར་བཀའ་སྩལ། བར་པར་སྐྱེ་འགག་མེད་པར་བཀའ་སྩལ་པ་གཉིས་སྒྲས་ཟིན་ལྟར་ན་འགལ་ནའང་བཅོམ་ལྡན་འདས་
ལ་འགལ་བ་མེད་དགོས་པས་བར་པར་དེ་ལྟར་གསུངས་པ་ནི་ཅི་ལ་དགོངས་ནས་གསུངས་ཞེས་དངོས་སུ་ཞུས་ནས། དང་པོར་དེ་ལྟར་གསུངས་པ་ཅི་ལ་དགོངས་ནས་གསུངས་ཞེས་དོན་གྱིས་ཞུས་སོ་ཞེས་ཟེར་བ་དང། ཐ་མ་དོན་དམ་ཡང་དག་འཕགས་ཞུས་ཀྱི་ལེའུ་ངས་དོན་གྱི་མདོ་ཡིན་
ཏེ། དེས་འཁོར་ལོ་བར་པ་ཡུམ་རྒྱས་འབྲིང་བསྡུས་གསུམ་དེས་དོན་གྱི་མདོར་གཞུང་བཙུགས་ནས་བསྒྲུབས་པའི་ཕྱིར། ཞེས་ཟེར། འོ་ན། དོན་དམ་ཡང་དག་འཕགས་ཞུས་ཀྱི་ལེའུ་དེ་སྒྲ་ཇི་བཞིན་པའི་མདོ་ཡིན་པར་ཐལ། དེ་ངེས་དོན་གྱི་མདོ་ཡིན་པའི་ཕྱིར། འདོད་ན། གྲུབ་དོན་གསུམ་

[043A]༄༅། །བ་དེ་ཡང་སྒྲ་ཇི་བཞིན་པ་ཡིན་པར་ཐལ་ལོ། །གཞན་ཡང། འཁོར་ལོ་དང་པོས་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་དང་སྐྱེ་འགག་ཡོད་པར་བཀའ་སྩལ་བར་ཐལ། དམ་བཅའ་འཐད་པ་གང་ཞིག་དྲི་བ་ཞུས་པའི་མདོ་དེ་སྒྲ་ཇི་བཞིན་པའི་མདོ་ཡིན་པའི་ཕྱིར། རྟགས་ཁས། འདོད་ན། འཁོར་ལོ་དང་པོར་ཆོས་ཁམས་སོགས་འདུས་མ་བྱས་ཀྱི་ཆོས་རྣམས་ལ་སྐྱེ་འགག་ཡོད་པར་བཀའ་སྩལ་བར་ཐལ་ལོ། །འདོད་ན། མདོ་སྡེ་པས་དེ་རྣམས་ལ་སྐྱེ་འགག་སོགས་ཡོད་
པར་ཁས་ལེན་པར་ཐལ། འདོད་པ་གང་ཞིག་དེས་དེ་སྒྲ་ཇི་བཞིན་པར་ཁས་ལེན་པའི་ཕྱིར། གཞན་ཡང། དགོངས་འགྲེལ་ལས། ཆོས་ཐམས་ཅད་ངོ་བོ་ཉིད་མ་མཆིས་པ་ཆོས་ཐམས་ཅད་མ་སྐྱེས་པ་ཞེས་སོགས་བཤད་པ་མི་འཐད་པར་ཐལ། བཅོམ་ལྡན་འདས་ཀྱིས་འཁོར་ལོ་བར་
པར་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ཅི་ལ་དགོངས་ནས་གསུངས་ཞེས་ཞུས་པ་མ་ཡིན་པའི་ཕྱིར་ཏེ། དམ་བཅའ་འཐད་པའི་ཕྱིར། གཞན་ཡང། དོན་དམ་ཡང་དག་འཕགས་ཞུས་ཀྱི་ལེའུ་ནང་ཚན་དུ་གྱུར་པའི་བཅོམ་ལྡན་འདས་ཀྱིས་རྣམ་གྲངས་དུ་མར་ཕུང་པོ་
རྣམས་ཀྱི་རང་གི་མཚན་ཉིད་ཀྱང་ཞེས་སོགས་འགལ་སྤོང་ཞུས་པའི་མདོ་དེ་སྒྲ་ཇི་བཞིན་པ་ཡིན་པར་ཐལ། དོན་དམ་ཡང་དག་འཕགས་ཞུས་ཀྱི་ལེའུ་དེ་སྒྲ་ཇི་བཞིན་པ་ཡིན་པའི་ཕྱིར། རྟགས་ཁས། འདོད་ན། འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་
ཐམས་ཅད་རང་གི་མཚན་ཉིད་ཀྱིས་གྲུབ་པར་གསུངས་པ་ཅི་ལ་དགོངས་ནས་གསུངས་པ་ཡིན་ཞེས་དོན་དམ་ཡང་དག་འཕགས་ཀྱིས་སྟོན་པ་ལ་ཞུས་པར་ཐལ་ལོ། །འདོད་ན། འཁོར་ལོ་དང་པོར་དེ་ལྟར་གསུངས་པ་དགོངས་གཞི་འཆད་དགོས་ཀྱི་མདོ་ཡིན་པར་ཐལ་ལོ། །གཞན་
ཡང། དགོངས་འགྲེལ་ལས། དོན་དམ་ཡང་དག་འཕགས། ངས་ཆོས་རྣམས་ཀྱི་ངོ་བོ་ཉིད་མེད་པ་ཉིད་རྣམ་པ་གསུམ་པོ་འདི་ལྟ་སྟེ། ཞེས་སོགས་སྒྲ་ཇི་བཞིན་པ་ཡིན་པར་ཐལ། རྟགས་དེའི་ཕྱིར། འདོད་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་

[043B] །གཞན་ཡང། དགོངས་འགྲེལ་ལས། ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་སོགས་སྒྲ་ཇི་བཞིན་པ་ཡིན་པར་ཐལ། རྟགས་དེའི་ཕྱིར། འདོད་ན། ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་རང་གི་མཚན་ཉིད་ཀྱིས་གྲུབ་པའི་མཚན་
ཉིད་ངོ་བོ་ཉིད་མེད་པ་ཡིན་པར་ཐལ། མདོ་དེས་ངོ་བོ་དང་ཁྱད་པར་དུ་ཀུན་བརྟགས་པའི་ཀུན་བརྟགས་མཚན་ཉིད་ངོ་བོ་ཉིད་མེད་པ་ཡིན་པར་དངོས་སུ་བསྟན་པ་གང་ཞིག་འདོད་པའི་ཕྱིར། དང་པོ་གྲུབ་སྟེ། དེ་སེམས་ཙམ་པས་སྒྲ་ཇི་བཞིན་པར་ཁས་ལེན་པའི་ཕྱིར། གཞན་ཡང། དགོངས་
འགྲེལ་ལས། དེར་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་དང། འདུ་བྱེད་ཀྱི་མཚན་མ་ལ་གཟུགས་ཀྱི་ཕུང་པོ་ཞེས་སོགས་ཀྱི་སྐབས་ནས་དངོས་སུ་བསྟན་པའི་ཀུན་བརྟགས་ཡིན་ན་མེད་དགོས་པར་ཐལ། མདོ་དེ་དག་གིས་ཀུན་བརྟགས་རང་གི་མཚན་ཉིད་ཀྱིས་
མ་གྲུབ་པར་དངོས་སུ་བསྟན་པ་གང་ཞིག་ཡོད་ན་རང་གི་མཚན་ཉིད་ཀྱིས་གྲུབ་དགོས་པའི་ཕྱིར། འདོད་ན། དགོངས་འགྲེལ་གྱི་སྒྲས་ཟིན་ལ་བསྟན་པའི་ཀུན་བརྟགས་ཡིན་ན་མེད་དགོས་པར་ཐལ་ལོ། །འདོད་ན། དགོངས་འགྲེལ་ལས་གསུངས་པའི་ཀུན་བརྟགས་མེད་པར་ཁས་
བླངས་ན་སྐུར་འདེབས་སུ་མི་འགྱུར་བར་ཐལ་ལོ། །འདོད་ན། དགོངས་འགྲེལ་ལས། ཆོས་ཐམས་ཅད་ལ་མཚན་ཉིད་ཐམས་ཅད་ཀྱིས་སྐུར་པ་འདེབས་ཏེ། ཞེས་སོགས་གསུངས་པ་སྒྲ་ཇི་བཞིན་པ་མ་ཡིན་པར་ཐལ་ལོ། །འདོད་མི་ནུས་ཏེ། དོན་དམ་ཡང་དག་འཕགས་ཞུས་ཀྱི་ལེའུ་
དེ་སྒྲ་ཇི་བཞིན་པ་ཡིན་པའི་ཕྱིར། རྟགས་ཁས། གཞན་ཡང། གྲུབ་དེན་གཉིས་པ་སྒྲ་ཇི་བཞིན་པ་ཡིན་པར་ཐལ། དོན་དམ་ཡང་དག་འཕགས་ཞུས་ཀྱི་ལེའུ་ལ་དེའི་ཕྱིར། རྟགས་ཁས། འདོད་ན། རྒྱས་འབྲིང་བསྡུས་གསུམ་དྲང་དོན་གྱི་མདོ་ཡིན་པར་ཐལ། འདོད་པ་གང་ཞིག་དེས་
རྒྱས་འབྲིང་བསྡུས་གསུམ་དྲང་དོན་གྱི་མདོར་སྒྲས་ཟིན་ལ་བསྟན་པའི་ཕྱིར་ཏེ། དེས་མཚན་ཉིད་མེད་པའི་ཆོས་འཁོར་སྒྲས་ཟིན་ལ་དེ་ལྟར་བསྟན་པའི་ཕྱིར་ཏེ། གྲུབ་དོན་དང་པོས་བདེན་བཞིའི་ཆོས་འཁོར་དྲང་དོན་གྱི་མདོར་སྒྲས་ཟིན་ལ་བསྟན་པའི་ཕྱིར། ཁོ་ན་རེ། གྲུབ་དོན་གཉིས་

[044A]༄༅། །པས་འཁོར་ལོ་གཉིས་པ་ཤེས་རབ་སྙིང་པོ་དྲང་དོན་གྱི་མདོར་སྒྲས་ཟིན་ལ་བསྟན་ཀྱང་དེས་རྒྱས་འབྲིང་བསྡུས་གསུམ་དེ་ལྟར་མ་བསྟན་པའི་ཕྱིར། དེ་ལྟར་མ་ཡིན་ན་དེས་རྒྱས་འབྲིང་བསྡུས་གསུམ་དྲང་དོན་གྱི་མདོར་བསྟན་པར་ཐལ། དེས་འཁོར་ལོ་
བར་པ་ད་ལྟར་བསྟན་པའི་ཕྱིར། འདོད་ན། དོན་དམ་ཡང་དག་འཕགས་ཞུས་ཀྱི་ལེའུ་ལས་དེ་ལྟར་བསྟན་པར་ཐལ་ལོ། །འདོད་ན། དེ་ཆོས་ཅན། ཁྱོད་ཀྱིས་དེ་དྲང་དོན་གྱི་མདོར་མ་བསྟན་པར་ཐལ། ཁྱོད་ཀྱིས་དེ་ངེས་དོན་གྱི་མདོར་བསྟན་པའི་ཕྱིར་ན་མ་ཁྱབ། དེ་དེར་ཐལ། ཁྱོད་ཀྱིས་དེ་
ངེས་དོན་གྱི་མདོར་གཞུང་བཙུགས་ནས་བསྒྲུབས་པའི་ཕྱིར། ཟེར་ན། ཤེས་བྱ་ཆོས་ཅན། ཡུམ་འབུམ་པ་དེ་གྲུབ་དོན་གཉིས་པས་དྲང་དོན་གྱི་མདོར་བསྟན་པར་ཐལ། དེ་གྲུབ་དོན་གཉིས་པའི་སྐབས་ནས་བསྟན་པའི་འཁོར་ལོ་བར་པ་ཡིན་པའི་ཕྱིར་ཏེ། དེ་གྲུབ་དོན་གཉིས་པ་ལས་
ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་ཆོས་ཀྱི་འཁོར་ལོ་གཉིས་པ་བསྐོར་ཏེ། ཞེས་པའི་སྐབས་ནས་དངོས་སུ་བསྟན་པའི་འཁོར་ལོ་བར་པ་ཡིན་པའི་ཕྱིར་ཏེ། དེའི་སྐབས་ནས་དངོས་སུ་བསྟན་པའི་འཁོར་ལོ་བར་པ་དེ་ལ་དགག་བྱ་ལ་དོན་དམ་གྱི་ཁྱད་པར་སྦྱར་བ་
དང་མ་སྦྱར་བའི་འཁོར་ལོ་གཉིས་པ་གཉིས་སུ་འབྱེད་རིགས་པའི་ཕྱིར་ཏེ། དེ་ལྟར་ཡང་དྲང་ངེས་རྣམ་འབྱེད་ལས། མདོར་བསྡུ་ན་ཐེག་པ་ཆེན་པོ་ལ་ཞུགས་པ་ལ་འཁོར་ལོ་གཉིས་པ་གསུངས་པ་དེ་དགག་བྱ་ལ་དོན་དམ་པའི་ཁྱད་པར་སྦྱར་བ་དང་མ་སྦྱར་བ་གཉིས་བྱུང་བའི་ཕྱི་མའི་
མདོ་ནས་འབྱུང་བའི་དོན་སྒྲ་ཇི་བཞིན་པར་མི་གཟུང་བར་སྔ་མ་ནས་འབྱུང་བ་བཞིན་སྐྱེ་འགག་ལ་སོགས་པ་དོན་དམ་དུ་མེད་ཅིང་ཐ་སྙད་དུ་ཡོད་པར་ཤེས་པར་གྱིས་ཤིག་ཅེས་དགོངས་འགྲེལ་གྱིས་བཀྲལ་བས་དགོངས་འགྲེལ་ནི་ཡུམ་འབུམ་པ་ལྟ་བུ་རྣམས་ངེས་དོན་དུ་གཞུང་འཛུགས་
པའི་མདོར་བཞེད་དོ། །ཞེས་གསུངས་པའི་ཕྱིར། གཞན་ཡང། ཤེས་བྱ་ཆོས་ཅན། ཡུམ་འབུམ་པ་དེ་གྲུབ་དོན་གཉིས་པའི་སྐབས་ནས་དངོས་སུ་བསྟན་པའི་འཁོར་ལོ་བར་པ་ཡིན་པར་ཐལ། རང་རྒྱུད་པས་དེ་དེའི་སྐབས་ནས་དངོས་སུ་བསྟན་པའི་འཁོར་ལོ་གཉིས་པའི་མཚན་གཞིར་བཞེད་

[044B] རྣམ་བཤད་ལས། དབུ་སེམས་ཀྱི་ཞེས་སོགས་གསུངས་པའི་ཕྱིར། གཞན་ཡང། ཤེས་རབ་སྙིང་པོས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་བསྟན་པར་ཐལ། ཡུམ་འབུམ་པས་དེ་ལྟར་བསྟན་པ་གང་ཞིག་མདོ་དེ་གཉིས་ཀྱི་དགོངས་པ་གཅིག་ཡིན་པའི་ཕྱིར་
ཏེ། དེ་གཉིས་དབུ་མའི་བཀར་མཚུངས་པའི་ཕྱིར། འདོད་ན་དངོས། དེས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་སྒྲས་ཟིན་ལ་དངོས་སུ་བསྟན་པར་ཐལ། དེ་སྒྲ་ཇི་བཞིན་པ་མ་ཡིན་པ་ལ་རྒྱུ་མཚན་ཅིག་ཡོད་པའི་ཕྱིར། འདོད་མི་ནུས་ཏེ། དེས་ཆོས་ཐམས་ཅད་རང་གི་མཚན་
ཉིད་ཀྱིས་གྲུབ་པར་བསྟན་པའི་ཕྱིར། འཁོར་གསུམ། ཁ་ཅིག་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་ཉིད་གང་ཞེ་ན། ཞེས་པའི་སྐབས་ནས་བསྟན་པའི་ཀུན་བརྟགས་མེད་ཟེར་ན་མི་འཐད་དེ། དྲང་ངེས་རྣམ་འབྱེད་ལས། ཀུན་བརྟགས་ནམ་མཁའི་མེ་ཏོག་དང། །ཞེས་སོགས་གསུངས་པའི་
ཕྱིར། ཁ་ཅིག། ཤེས་རབ་སྙིང་པོ་ངེས་དོན་གྱི་མདོ་ཡིན་ནོ་ཞེ་ན། དེ་ཆོས་ཅན། སྒྲ་ཇི་བཞིན་པ་ཡིན་པར་ཐལ། ངེས་དོན་གྱི་མདོ་ཡིན་པའི་ཕྱིར། ཁྱབ་སྟེ། དབུ་མ་སྣང་བ་ལས། ངེས་པའི་དོན་ཀྱང་གང་ལ་བྱ་ཞེ་ན། ཚད་མ་དང་བཅས་པ་དང་དོན་དམ་པའི་དབང་དུ་མཛད་ནས་བཤད་པ་གང་ཡིན་པ་
སྟེ། དོན་དེ་ལས་ལོགས་ཤིག་ཏུ་གཞན་གྱི་གང་དུ་ཡང་དྲང་བར་མི་ནུས་པའི་ཕྱིར་རོ། །ཞེས་གསུངས་པའི་ཕྱིར། འདོད་ན། དེའི་ནང་ཚན་དུ་གྱུར་བའི་ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་རྣམ་པར་བལྟའོ། །ཞེས་པ་ཡང་སྒྲ་ཇི་བཞིན་པ་ཡིན་པར་ཐལ་ལོ། །འདོད་ན། ཕུང་
པོ་ལྔ་པོ་རང་བཞིན་གྱིས་མ་གྲུབ་པར་ཐལ་ལོ། །ཁོ་ན་རེ། ཡུམ་འབུམ་པའི་ནང་ཚན་གྱིས་གཟུགས་མི་དམིགས་ཞེས་པའི་མདོ་དེ་སྒྲ་ཇི་བཞིན་པའི་མདོ་ཡིན་པར་ཐལ། ཡུམ་འབུམ་པ་ལྟ་བུ་སྒྲ་ཇི་བཞིན་པ་ཡིན་པའི་ཕྱིར། ཁྱབ་པ་ཁས། འདོད་ན། གཟུགས་མི་དམིགས་པར་ཐལ་
འདོད་པའི་ཕྱིར་ཟེར་ན་མ་ཁྱབ་སྟེ། གཟུགས་མི་དམིགས་པ་དེ་དེའི་སྒྲས་ཟིན་གྱི་དོན་མ་ཡིན་པའི་ཕྱིར་ཏེ། གཟུགས་དོན་དམ་པར་མི་དམིགས་པ་དེ་དེའི་སྒྲས་ཟིན་གྱི་དོན་ཡིན་པའི་ཕྱིར་ཏེ། མདོ་དེ་དགག་བྱ་ལ་དོན་དམ་གྱི་ཁྱད་པར་སྦྱར་བའི་མདོ་ཡིན་པའི་ཕྱིར། ཁ་ཅིག་ཤེས་རབ་སྙིང་པོས་

[045A]༄༅། །ཆོས་ཐམས་ཅད་མེད་པར་སྒྲས་ཟིན་ལ་བསྟན་ཟེར་ན། ཆོས་ཐམས་ཅད་མེད་པར་བསྟན་དགོས་ཀྱི་ཤེས་རབ་སྙིང་པོའི་ཆེད་དུ་བྱ་བའི་གདུལ་བྱ་ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། ཆོས་ཐམས་ཅད་མེད་པར་བདེན་ཞེན་གྱིས་འདོད་པའི་
དེ་འདྲའི་གང་ཟག་ཅིག་ཡོད་པར་ཐལ་ལོ། །འདོད་མི་ནུས་ཏེ། དེ་འདྲའི་ནང་པ་སངས་རྒྱས་པ་མེད་པའི་ཕྱིར། ཁོ་ན་རེ། དམ་བཅའ་འཐད་དེ། དེས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་སྒྲས་ཟིན་ལ་བསྟན་པ་གང་ཞིག། རང་གི་མཚན་ཉིད་ཀྱིས་མ་གྲུབ་ན་མེད་དགོས་
པའི་ཕྱིར། ཟེར་ན་མ་ཁྱབ་སྟེ། འོ་ན། ཐལ་འགྱུར་བས་ཆོས་ཐམས་ཅད་མེད་པར་ཁས་ལེན་པར་ཐལ། དེས་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་ཁས་ལེན་པ་གང་ཞིག། རང་གི་མཚན་ཉིད་ཀྱིས་མ་གྲུབ་ན་མེད་དགོས་པའི་ཕྱིར། འཁོར་གསུམ། ཁ་ཅིག་ཤེས་རབ་
སྙིང་པོ་རང་རྒྱུད་པའི་ཐུན་མོང་མ་ཡིན་པའི་མདོ་ཡིན་ཟེར་བ་མི་འཐད་དེ། དེའི་ཆེད་དུ་བྱ་བའི་གདུལ་བྱ་ཡིན་ན་རང་རྒྱུད་པ་ཡིན་དགོས་པར་ཐལ། དམ་བཅའ་འཐད་པའི་ཕྱིར། འདོད་ན། གཟུགས་རང་གི་མཚན་ཉིད་ཀྱིས་མ་གྲུབ་པར་སྟོན་དགོས་ཀྱི་ཤེས་རབ་སྙིང་པོའི་ཆེད་དུ་བྱ་
བའི་གདུལ་བྱ་ཆོས་ཅན། དེར་ཐལ། དེའི་ཕྱིར་ཏེ། དེ་འདྲ་བ་ཅིག་ཡོད་པའི་ཕྱིར་ཏེ། དེས་གཟུགས་རང་གི་མཚན་ཉིད་ཀྱིས་མ་གྲུབ་པར་སྒྲས་ཟིན་ལ་བསྟན་པའི་ཕྱིར། ཁ་ཅིག། དྲང་ངེས་རྣམ་འབྱེད་ལས། དྲང་དོན་དུ་གསུངས་པ་དང་དགོངས་པ་བསྟན་ནས་ངེས་དོན་དུ་སྒྲུབ་
པ་གཉིས་མདོ་གཅིག་ཡིན་ན་འགལ་མོད་ཀྱང་འཁོར་ལོ་བར་པ་ཙམ་དུ་གཅིག་པ་ཡིན་གྱི་མདོ་གཅིག་མིན་ནོ། །ཞེས་དང། འཁོར་ལོ་བར་པ་དྲང་དོན་དུ་གསུངས་པ་དེ་འཁོར་ལོ་གཉིས་པ་ཐམས་ཅད་མ་ཡིན་ནོ་ཞེས་པའི་དོན་ནོ། །ཞེས་གསུངས་པ་མི་འཐད་པར་ཐལ། ཡུམ་འབུམ་
པ་གྲུབ་དོན་གཉིས་པའི་སྐབས་ནས་དངོས་སུ་བསྟན་པའི་དྲང་དོན་གྱི་མདོ་ཡིན་པའི་ཕྱིར་ན་མ་ཁྱབ་སྟེ། དོན་དམ་ཡང་དག་འཕགས་ཞུས་ཀྱི་ལེའུ་དྲང་དོན་དུ་བསྒྲུབ་རྒྱུའི་འཁོར་ལོ་བར་པ་དེ་འཁོར་ལོ་བར་པ་ཐམས་ཅད་ལ་མི་བྱེད་ཅེས་པའི་དོན་ནོ། །ཁ་ཅིག། ཡུམ་འབུམ་པ་དོན་དམ་

[045B] སྒྲ་ཇི་བཞིན་དུ་འཛིན་པ་བཀག་ནས་ངེས་དོན་དུ་བསྒྲུབ་རྒྱུའི་མདོ་གཉིས་ཀ་ཡིན་ཟེར་བ་མི་འཐད་དེ། ཡུམ་འབུམ་པ་ཆོས་ཅན། ཁྱོད་ཀྱི་སྒྲས་ཟིན་ཙམ་ལ་མཐོང་བ་ཐ་སྙད་དུ་གྲུབ་པ་འགལ་བའི་
དངོས་པོ་ཡོད་པར་ཐལ། ཁྱོད་དགོས་པ་བསྟན་ནས་ངེས་དོན་དུ་བསྒྲུབ་རྒྱའི་མདོ་ཡིན་པའི་ཕྱིར། རྟགས་ཁས། ཁྱབ་སྟེ། དྲང་ངེས་རྣམ་འབྱེད་ལས། དེའི་ཕྱིར་དགོངས་པ་བསྟན་པ་ཡང་ངེས་པའི་དོན་ཉིད་དུ་འགལ་བར་མི་བྱེད་དོ། །དེ་ཉིད་ཀྱི་ཕྱིར་སྐྱེ་བ་མེད་པ་ལ་སོགས་པ་བསྟན་པ་ངེས་པའི་
དོན་ཉིད་དུ་བསྒྲུབ་པའི་ཕྱིར་དང་མཐོང་བ་ལ་སོགས་པ་དང་འགལ་བ་སྤོང་བའི་ཕྱིར་དང་སྒྲ་ཇི་བཞིན་དུ་རྟོག་པ་བསལ་བའི་ཕྱིར། འཕགས་པ་དགོངས་པ་ངེས་པར་འགྲེལ་བ་དེ་ཉིད་ལས། ཞེས་གསུངས་པའི་ཕྱིར། འདོད་མི་ནུས་ཏེ། ཁྱོད་དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བའི་
མདོ་ཡིན་པའི་ཕྱིར། གཞན་ཡང། དེ་ཆོས་ཅན། དགག་བྱ་ལ་དོན་དམ་གྱི་ཁྱད་པར་དངོས་སུ་མ་སྦྱར་བའི་མདོ་ཡིན་པར་ཐལ། ཁྱོད་སྒྲ་ཇི་བཞིན་པར་འཛིན་པ་བཀག་ནས་ངེས་དོན་གྱི་མདོར་བསྒྲུབ་རྒྱུའི་མདོ་ཡིན་པའི་ཕྱིར། ཁྱབ་སྟེ། དྲང་ངེས་རྣམ་འབྱེད་ལས། སྐྱེ་བ་མེད་པ་ལ་སོགས་པ་
བསྟན་པ་ལ་སྒྲ་ཇི་བཞིན་དུ་མ་ཞེན་ཞེས་གསུངས་པས་སྐྱེ་འགག་ལ་སོགས་པ་ཡེ་མེད་དུ་འཛིན་པ་སྒྲ་ཇི་བཞིན་དུ་འཛིན་པ་ཡིན་གྱི་ཞེས་གསུངས་པའི་ཕྱིར། འདོད་མི་ནུས་ཏེ། དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བའི་མདོ་ཡིན་པའི་ཕྱིར། འོ་ན། དེ་གཉིས་ཀྱི་ཁྱད་པར་གང་
ཞེ་ན། གྲུབ་དོན་གྱི་མདོ་གཉིས་པའི་སྐབས་ནས་དངོས་སུ་བསྟན་པའི་མདོ་དེ་ལ་དགག་བྱ་ལ་དོན་དམ་གྱི་ཁྱད་པར་མ་སྦྱར་བའི་མདོ་དང། དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བའི་མདོ་དང། དགག་བྱ་ལ་དོན་དམ་གྱི་ཁྱད་པར་དངོས་སུ་མ་སྦྱར་བའི་མདོ་དང་གསུམ་ལས། ཕྱི་མ་
དེ་དགོངས་པ་བསྟན་ནས་ངེས་དོན་དུ་བསྒྲུབ་རྒྱུའི་མདོ་ཡིན་པའི་ཕྱིར། ཁ་ཅིག་ཡུམ་འབུམ་པའི་ནང་ཚན་དུ་གྱུར་པའི་གཟུགས་མེད་སྒྲ་མེད་ཅེས་མེད་ཅེས་སོགས་ཀྱི་མདོ་དེ་དགོངས་པ་བསྟན་ནས་ངེས་དོན་དུ་བསྒྲུབ་རྒྱའི་མདོ་ཡིན་པར་ཐལ། དོན་དམ་ཡང་དག་འཕགས་ཞུས་ཀྱི་ལེའུ་ལས་མདོ་་

[046A]༄༅། །སྒྲ་ཇི་བཞིན་པར་འཛིན་པ་བཀག་ནས་ངེས་དོན་དུ་བསྒྲུབ་པའི་ཕྱིར། རྟགས་ཁས། འདོད་ན། མདོ་དེ་དགོངས་པ་བསྟན་དགོས་ཀྱི་མདོ་ཡིན་པར་ཐལ་ལོ། །ཟེར་ན་མ་ཁྱབ། འདོད་ན། མདོ་དེ་སྒྲ་ཇི་བཞིན་པ་མ་ཡིན་པའི་མདོ་ཡིན་པར་ཐལ་ལོ། །འདོད་མི་ནུས་ཏེ་
དེ་ངེས་དོན་གྱི་མདོ་ཡིན་པའི་ཕྱིར། གཞན་ཡང། དེ་སྒྲ་ཇི་བཞིན་པར་འཛིན་པ་དགག་དགོས་ཀྱི་མདོ་ཡིན་པར་ཐལ། དོན་དམ་ཡང་དག་འཕགས་ཞུས་ཀྱི་ལེའུ་ལས་མདོ་དེ་སྒྲ་ཇི་བཞིན་པར་འཛིན་པ་བཀག་ནས་ངེས་དོན་དུ་བསྒྲུབ་པའི་ཕྱིར་ན་མ་ཁྱབ། འདོད་ན། སྒྲ་ཇི་བཞིན་
པར་བཟུང་དུ་མི་རུང་བའི་མདོ་ཡིན་པར་ཐལ་ལོ། །འདོད་མི་ནུས་ཏེ། ངེས་དོན་གྱི་མདོ་ཡིན་པའི་ཕྱིར་ན་སྐྱོན་མེད་དེ། སྐྱེ་འགག་སོགས་མེད་པ་དེའི་ནང་ཚན་གྱི་སྐྱེ་འགག་སོགས་མེད་ཅེས་པའི་མདོའི་སྒྲས་ཟིན་གྱི་དོན་དུ་འཛིན་པ་བཀག་ནས་ངེས་དོན་དུ་སྒྲུབ་པའི་དོན་དང། དེའི་
ནང་ཚན་གྱི་གཟུགས་སོགས་ངོ་བོ་ཉིད་མད་པ་སོགས་སུ་གསུངས་པ་ཡང། གཟུགས་སོགས་དོན་དམ་པར་ངོ་བོ་ཉིད་མེད་པ་མདོ་དེའི་དགོངས་པར་བསྟན་ནས་ངེས་དོན་དུ་སྒྲུབ་པ་དེ་དགོངས་པ་བསྟན་ནས་ངེས་དོན་དུ་སྒྲུབ་པའི་དོན་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས་
སྐྱེ་བ་མེད་པ་ལ་སོགས་པ་བསྟན་པ་ལ་སྒྲ་ཇི་བཞིན་དུ་མི་ཞེན་ཞེས་གསུངས་པས། ཞེས་དང། འདི་ཡང་དགོངས་འགྲེལ་ལས་ངོ་བོ་ཉིད་དང་སྐྱེ་འགག་སོགས་མེད་པར་གསུངས་པ་ལ་དེ་ཁོ་ནའོ། །སྙམ་དུ་འཛིན་པའི་སྒྲ་ཇི་བཞིན་པར་འཛིན་པ་བཀག་ཀྱང། ཞེས་དང། འདིས་ནི་
ངོ་བོ་ཉིད་མེད་པ་སོགས་གསུངས་པའི་དགོངས་པར་དགོངས་འགྲལ་གྱིས་བཀྲལ་ལོ། །ཞེས་གསུངས་པའི་ཕྱིར། ཁ་ཅིག། དྲང་ངེས་རྣམ་འབྱེད་ལས། གལ་ཏེ་རྣལ་འབྱོར་སྤྱོད་པ་པའི་མཚན་ཉིད་གསུམ་གྱི་འཇོག་ལུགས་མདོ་འདིའི་དོན་མིན་ན་མདོ་གང་གི་ཡང་
དོན་མིན་པར་བཞེད་དམ་སྙམ་ན། དབུ་མ་སྣང་བ་ལས། དགོངས་འགྲེལ་དང་ལང་གཤེགས་དང་རྒྱན་ལྟུག་པོ་བཀོད་པ་སོགས་ལས་ཕྱི་རོལ་བཀག་ནས་སེམས་ཙམ་གྱི་ལུགས་སུ་བསྒྲུབ་པའི་སྐབས་འགའ་ཞིག་དུ་སེམས་ལ་རང་བཞིན་མ་བཀག་པ་ནི། ཆོས་ཐམས་

[046B]
པས་ཆ་ཕྱེ་ནས་མདོའི་དོན་དུ་འཇོག་གོ་ཞེས་གསུངས་པའི་དོན་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་ཡོན་ཏན་འབྱུང་གནས་ཀྱིས་ཞུས་པའི་ལེའུ་བསྟན་དོན་དང། དབུ་མ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དོན་དམ་ཡང་
དག་འཕགས་ཞུས་ཀྱི་ལེའུ་བསྟན་དོན་དུ་ཆ་ཕྱེ་ནས་འཇོག་པའི་དོན་ཡིན་ཟེར་ན། འོ་ན། ཡོན་ཏན་འབྱུང་གནས་ཀྱི་ལེའུ་ལས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་བསྟན་བྱའི་གཙོ་བོར་བྱས་ནས་བསྟན་པར་ཐལ། དམ་བཅའ་འཐད་པའི་
ཕྱིར། འདོད་མི་ནུས་ཏེ། ལེའུ་དེའི་ནང་དུ་དེ་གསལ་བར་འཆད་བྱེད་ཀྱི་མདོ་ཚིག་ཅིག་མེད་པའི་ཕྱིར། གལ་ཏེ་ཡོད་ན་དེ་འདྲ་བ་དེ་སེམས་ཙམ་པས་ལེགས་པར་ཕྱེ་བའི་ཆོས་འཁོར་དུ་འདོད་པར་ཐལ། དེ་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་ལ་བདེན་པར་ཡོད་མེད་
གསལ་བར་ཕྱེ་ནས་སྟོན་པའི་དགོངས་འགྲེལ་གྱི་ལེའུ་ཡིན་པའི་ཕྱིར། འདོད་མི་ནུས་ཏེ། རྣམ་བཤད་ལས། དེར་ས་བཅུའི་དབང་ཕྱུག་གི་བྱང་ཆུབ་སེམས་དཔའ་བཅུས། སྟོན་པ་ལ་དྲི་བ་མི་འདྲ་བ་རེ་རེ་མཛད་པའི་དྲིས་ལན་གཞན་རྣམས་འདིའི་མཚན་གཞིར་འབྲེལ་བ་མེད་པའི་ཕྱིར་
རོ། །ཞེས་དོན་དམ་ཡང་དག་འཕགས་ཞུས་ཀྱི་ལེའུ་ལས་གཞན་པའི་དགོངས་འགྲེལ་གྱི་ལེའུ་རྣམས་འཁོར་ལོ་ཐ་མའི་མཚན་གཞིར་འབྲེལ་མེད་པར་བཤད་པའི་ཕྱིར། ཁ་ཅིག། བྱམས་ཞུས་ཀྱི་ལེའུ་ལས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དང་
དོན་དམ་ཡང་དག་འཕགས་ཞུས་ཀྱི་ལེའུ་ལས་དབུ་མ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་བསྟན་པ་དེ་དེའི་དོན་ཡིན་ཞེ་ན་མི་འཐད་དེ། དེ་ལྟར་ན་བྱམས་ཞུས་ཀྱི་ལེའུ་སེམས་ཙམ་པའི་ཐུན་མོངས་མ་ཡིན་པའི་བཀའ་དང། དོན་དམ་ཡང་དག་འཕགས་ཞུས་ཀྱི་

[047A]༄༅། །ལེའུ་དབུ་མ་པའི་ཐུན་མོང་མ་ཡིན་པའི་བཀའ་ཡིན་དགོས་ལ། བྱམས་ཞུས་ཀྱི་ལེའུ་སེམས་ཙམ་པའི་ཐུན་མོང་མ་ཡིན་པའི་བཀའ་མ་ཡིན་པའི་ཕྱིར་ཏེ། དེར་དབུ་མ་པའི་ལུགས་ཀྱི་སྟོང་ཉིད་ཕྲ་མོ་བསྟན་པར་དབུ་མ་སྣང་བ་ལས་བཤད་པའི་ཕྱིར་ཏེ། དེ་ཉིད་
ལས་བཅོམ་ལྡན་འདས་ཀྱིས་འཕགས་པ་དགོངས་པ་ངེས་པར་འགྲེལ་པ་ལས་སྟོང་པ་ཉིད་ཀྱི་མཚན་ཉིད་གསུངས་ཏེ། བྱམས་པ་གཞན་གྱི་དབང་གི་མཚན་ཉིད་དང་ཡོངས་སུ་གྲུབ་པའི་མཚན་ཉིད་ལ་ཀུན་ནས་ཉོན་མོངས་པ་དང་རྣམ་པར་བྱད་པའི་ཀུན་བརྟགས་པའི་མཚན་ཉིད་
དང་རྣམ་པ་ཐམས་ཅད་དུ་གཏན་དུ་བྲལ་བ་གང་ཡིན་པ་དེ་ནི་དེ་ལ་མི་དམིགས་ཏེ། འདི་ནི་སྟོང་པ་ཉིད་ཀྱི་མཚན་ཉིད་དག་ཅེས་བྱའོ་ཞེས་གང་གསུངས་པ་ཡིན་ནོ། །ཞེས་གསུངས་པའི་ཕྱིར། གཉིས་པ་རང་ལུགས་ནི། སློབ་དཔོན་ལེགས་ལྡན་འབྱེད་ཀྱིས་སྲོལ་ཕྱེ་བ་ལྟར་མཁས་པ་ཀ་མ་
ལ་ཤཱི་ལས་ཀྱང་མདོ་སྡེ་དགོངས་འགྲེལ་གྱིས་ཆོས་ཐམས་ཅད་བདེན་མེད་དུ་སྟོན་པའི་རྒྱས་འབྲིང་བསྡུས་གསུམ་ངེས་དོན་གྱི་མདོར་གཞུང་བཙུགས་ནས་བསྒྲུབས་པའི་དབུ་མ་པའི་བཀར་བཞེད་དེ། གང་ཟག་དང་ཕུང་པོ་བདེན་པར་གྲུབ་པ་ཀུན་བརྟགས་ཡིན་ལ། དེ་ལ་ངོ་བོ་ཅུང་ཟད་
ཀྱང་མེད་པ་དགོངས་འགྲེལ་ལས་ཀུན་བརྟགས་མཚན་ཉིད་ངོ་བོ་ཉིད་མེད་པར་གསུངས་པའི་དོན་དུ་བཞེད་ཅིང་གང་ཟག་དང་ཕུང་པོ་བདེན་པར་གྲུབ་པ་ཁེགས་ན་གཞན་དབང་བདེན་གྲུབ་ཁེགས་པར་འགྱུར་ལ། དེ་ཁེགས་ན་ཡོངས་གྲུབ་ཀྱང་བདེན་པར་གྲུབ་པ་ཞར་ལ་ཁེགས་པར་
བཞེད་པའི་ཕྱིར་ཏེ། དབུ་མ་སྣང་བར། དེའི་དོན་དུ་བཅོམ་ལྡན་འདས་ཀྱིས་སྐྱེ་བ་མེད་པ་ལ་སོགས་པ་བསྟན་པ་དོན་དམ་པའི་དབང་དུ་མཛད་པ་ཁོ་ནར་བརྗོད་ཅིང། ངོ་བོ་ཉིད་མེད་པ་རྣམ་པ་གསུམ་གྱི་དགོངས་པ་བསྟན་པས་དབུ་མའི་ལམ་མཐའ་གཉིས་དང་བྲལ་བ་རབ་ཏུ་
བསྟན་པའི་ཕྱིར་ངེས་པའི་དོན་ཁོ་ན་གཞུང་འཛུག་པར་མཛད་པ་ཡིན་ནོ། །ཞེས་གསུངས་པའི་ཕྱིར། དེས་དེ་ངེས་དོན་གྱི་མདོར་མི་བཞེད་དེ། དེས་ངེས་དོན་གྱི་མདོ་ཡིན་ན་སྒྲ་ཇི་བཞིན་པས་ཁྱབ་པ་ཁས་ལེན་པ་གང་ཞིག། དེས་དེ་སྒྲ་ཇི་བཞིན་པར་མི་བཞེད་པའི་ཕྱིར། དང་པོ་གྲུབ་སྟེ། ངེས་

[047B] ཚད་མ་དང་བཅས་པ་དང་དོན་དམ་པའི་དབང་དུ་མཛད་ནས། ཞེས་སོགས་གསུངས་པའི་ཕྱིར། གཉིས་པ་གྲུབ་སྟེ། དེས་ལེའུ་འདིས་རྒྱས་འབྲིང་བསྡུས་གསུམ་གྲུབ་དོན་གཉིས་པར་དྲང་དོན་གྱི་མདོར་བསྟན་པར་བཞེད་པ་གང་ཞིག། དེ་ལྟར་གསུངས་པ་
དེ་སློབ་དཔོན་འདིས་སྒྲ་ཇི་བཞིན་པར་མི་བཞེད་པའི་ཕྱིར། དང་པོ་གྲུབ་སྟེ། སློབ་དཔོན་འདིའི་བཞེད་པ་བསྐྱར་བའི་དྲང་ངེས་རྣམ་འབྱེད་ལས། མདོར་བསྡུ་ན་ཐེག་ཆེན་ལ་ཞུགས་པ་ལ་ཞེས་སོགས་གསུངས་པའི་ཕྱིར། འོ་ན། རང་རྒྱུད་པའི་སྐབས་འདིར་མདོ་སྡེ་དགོངས་འགྲེལ་དབུ་མའི་བཀར་
བཞེད་ན་དེའི་དོན་འཆད་ཚུལ་གང་ཡིན་ཞེ་ན། འདི་ལ་མདོ་སྡེ་ལ་འགལ་སྤོང་གི་དྲི་བ། འགལ་བ་དེ་སྤོང་བའི་ལན། ངོ་བོ་ཉིད་གསུམ་གྱི་ངོ་བོ་ངོས་བཟུང་བ། དེ་དག་གི་གྲུབ་པའི་དོན་ཞུས་པས་སོ། ། དང་པོ་ལ། དགོངས་འགྲེལ་གྱིས་དངོས་བསྟན་གྱི་དབང་དུ་བྱས་པ་དང། ཤུགས་བསྟན་གྱི་
དབང་དུ་བྱས་པ་གཉིས་ལས། དང་པོ་དོན་དམ་ཡང་དག་འཕགས་ཀྱིས་མདོ་སྡེ་ལ་འགལ་སྤོང་གི་དྲི་བ་ཞུས་ཚུལ་ཡོད་དེ། འཁོར་ལོ་དང་པོར་གཟུགས་ནས་བྱང་ཕྱོགས་སོ་བདུན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་བཀའ་སྩལ། བར་པར་གཟུགས་ནས་
རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་མ་གྲུབ་པར་བཀའ་སྩལ་བ་གཉིས་སྒྲས་ཟིན་ལྟར་ན་འགལ་ནའང་འགལ་བ་མེད་དགོས་པས། བར་པར་དེ་ལྟར་གསུངས་པ་ཅི་ལ་དགོངས་ནས་གསུངས་ཞེས་དངོས་སུ་ཞུས་ནས། དང་པོར་དེ་ལྟར་གསུངས་པ་ཅི་ལ་
དགོངས་ནས་གསུངས་ཞེས་དོན་གྱིས་ཞུས་པར་བསྟན་པའི་ཕྱིར། གཉིས་པ་ནི། དེས་མདོ་སྡེ་ལ་འགལ་སྤོང་གི་དྲི་བ་ཞུས་ཚུལ་ཡོད་དེ། འཁོར་ལོ་བར་པ་ཤེས་རབ་སྙིང་པོར་རང་གི་མཚན་ཉིད་ཀྱིས་གྲུབ་པའི་ཆོས་མེད་པར་བཀའ་སྩལ། འཁོར་ལོ་དང་པོར་བདེན་གྲུབ་ཀྱི་ཆོས་
ཡོད་པར་བཀའ་སྩལ་པ་གཉིས་སྒྲས་ཟིན་ལྟར་ན་འགལ་ཡང་འགལ་བ་མི་མངའ་བས་ཤེས་རབ་སྙིང་པོར་དེ་ལྟར་གསུངས་པ་དེ་ཅི་ལ་དགོངས་ནས་གསུངས་ཞེས་དངོས་སུ་ཞུས་ནས། དང་པོར་དེ་ལྟར་གསུངས་པ་དེ་ཅི་ལ་དགོངས་ནས་གསུངས་པ་ཡིན་ཞེས་དོན་གྱིས་ཞུས་པ་ཡིན་པའི་

[048A]༄༅། །ཕྱིར། དེས་ན་འགལ་སྤོང་ཞུས་པའི་འཁོར་ལོ་བར་བ་ཤེས་རབ་སྙིང་པོ་ལ་བྱེད་རིགས་ཏེ། ལན་གྱི་སྐབས་སུ་ཡང་དོན་དམ་ཡང་དག་འཕགས་ཀྱིས་འགལ་སྤོང་ཞུས་པའི་འཁོར་ལོ་བར་པ་དེ་དགོངས་གཞི། དགོས་པ། དངོས་ལ་གནོད་བྱེད་གསུམ་གྱི་
སྒོ་ནས་དྲང་དོན་དུ་བཀྲལ། འབུམ་སོགས་ཀྱི་ནང་ཚན་གྱི་གཟུགས་སྒྲ་སོགས་མེད་ཅེས་སོགས་ཀྱི་མདོ་རྣམས་དགག་བྱ་ལ་དོན་དམ་གྱི་ཁྱད་པར་དངོས་སུ་མ་སྦྱར་ཀྱང་མགོ་མཇུག་འགའ་ཞིག་དུའང་འཇིག་རྟེན་གྱི་ཐ་སྙད་ཀྱི་དབང་གིས་ཡིན་གྱི་དོན་དམ་པར་ནི་མ་ཡིན་ནོ། །ཞེས་
དོན་དམ་གྱི་ཁྱད་པར་སྦྱར་བ་དེ། གཟུགས་མེད་ཅེས་སོགས་ལ་དོན་དམ་གྱི་ཁྱད་པར་སྦྱར་བས། གཟུགས་སྒྲ་དང་སྐྱེ་འགག་སོགས་རང་གི་མཚན་ཉིད་ཀྱིས་མེད་ཙམ་དེ་མདོ་དེའི་སྒྲས་ཟིན་གྱི་དོན་དུ་འཛིན་པ་བཀག་ནས་གཟུགས་སྒྲ་དང་སྐྱེ་འགག་སོགས་དོན་དམ་པར་མེད་པ་
དེ་དེའི་སྒྲས་ཟིན་གྱི་དོན་དུ་བསྟན་པའི་སྒོ་ནས་དེས་དོན་གྱི་མདོར་བསྒྲུབ་པའི་ཕྱིར། གཉིས་པ་ལ་གང་ལ་དགོངས་ནས་ངོ་བོ་ཉིད་མེད་པར་གསུངས་པ་དང། གང་ལ་དགོངས་ནས་མ་སྐྱེས་པ་སོགས་སུ་བཤད་པའོ། །དང་པོ་ལ། མདོར་བསྟན། རྒྱས་བཤད། དེ་དག་གི་དཔེ་བསྟན་པའོ་
དང་པོ་ནི། འཁོར་ལོ་བར་པ་ཤེས་རབ་སྙིང་པོར་ཆོས་ཐམས་ཅད་ངོ་བོ་ཉིད་མེད་པར་གསུངས་པའི་དགོངས་གཞི་ཡོད་དེ། དོན་དམ་པར་མཚན་ཉིད་ངོ་བོ་ཉིད་མེད་པ་དང། དོན་དམ་པར་སྐྱེ་བ་ངོ་བོ་ཉིད་མེད་པ་དང། དོན་དམ་པར་ཆོས་བདག་གི་ངོ་བོ་ཉིད་མེད་པ་གསུམ་ལ་དགོངས་
ནས་དེ་ལྟར་གསུངས་པའི་ཕྱིར། གཉིས་པ་ལ་ཀུན་བརྟགས་དོན་དམ་པར་མཚན་ཉིད་ངོ་བོ་ཉིད་མེད་པར་བཤད་པ་དང། གཞན་དབང་དོན་དམ་པར་སྐྱེ་བ་ངོ་བོ་ཉིད་མེད་པར་བཤད་པ་དང། ཡོངས་གྲུབ་དོན་དམ་པར་ཆོས་བདག་གི་ངོ་བོར་མེད་པར་བཤད་པའོ། །དང་པོ་ནི། གཟུགས་ཀྱི་
ངོ་བོ་དང་ཁྱད་པར་ལ་ཀུན་བརྟགས་པའི་ཀུན་བརྟགས་ཆོས་ཅན། ཁྱོད་ལ་དོན་དམ་པར་མཚན་ཉིད་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། སྒྲུབ་ཕྱོགས་ནས་རྟོག་པས་བཏགས་པ་ཙམ་ཡིན་གྱི། དགག་ཕྱོགས་ནས་དོན་དམ་པར་རང་གི་མཚན་ཉིད་ཀྱིས་མ་གྲུབ་པའི་རྒྱུ་མཚན་གྱིས་

[048B] གཉིས་པ་ནི། གཟུགས་ཀྱི་གཞན་དབང་ཆོས་ཅན། ཁྱོད་ལ་དོན་དམ་པར་སྐྱེ་བ་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་སྒྲུབ་ཕྱོགས་ནས་རང་གི་རྒྱུ་རྐྱེན་ལ་བརྟེན་ནས་སྐྱེས་ཤིང་དགག་ཕྱོགས་ནས་དོན་དམ་པར་མི་སྐྱེ་བས་དེ་ལྟར་བརྗོད་པའི་ཕྱིར། གསུམ་
པ་ལ། གཞན་དབང་གི་དབང་དུ་བྱས་པ་དང། ཡོངས་གྲུབ་ཀྱི་དབང་དུ་བྱས་པའོ། །དང་པོ་ནི། གཟུགས་ཀྱི་གཞན་དབང་ཆོས་ཅན། ཁྱོད་ལ་དོན་དམ་པར་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། ཤེས་སྒྲིབ་རྣམ་པར་དག་བྱེད་ཀྱིས་བར་ཆད་མེད་ལམ་གྱི་དམིགས་པ་མཐར་
ཐུག་པ་དེ་དོན་དམ་པ་ཡིན་ལ། ཁྱོད་དོན་དམ་པར་དོར་མ་གྲུབ་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། གཉིས་པ་ནི། གཟུགས་བདེན་སྟོང་ཆོས་ཅན། ཁྱོད་ལ་དོན་དམ་པར་ངོ་བོ་ཉིད་མེད་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཆོས་བདག་གི་ངོ་བོར་མ་གྲུབ་པའི་རྒྱུ་མཚན་
གྱིས་དེ་ལྟར་བརྗོད་པའི་ཕྱིར། གསུམ་པ་ནི། གཟུགས་ཀྱི་ཀུན་བརྟགས་ཆོས་ཅན། ཁྱོད་ནམ་མཁའི་མེ་ཏོག་གི་དཔེས་སྟོན་པའི་རྒྱུ་མཚན་ཡོད་དེ། ནམ་མཁའི་མེ་ཏོག་རང་འཛིན་རྟོག་པས་བཏགས་པ་ཙམ་ཡིན་པ་བཞིན་དུ། ཁྱོད་ཀྱང་རང་འཛིན་རྟོག་པས་བཏགས་པ་ཙམ་ཡིན་པའི་རྒྱུ་
མཚན་གྱིས་དེ་ལྟར་བརྗོད་པའི་ཕྱིར། གཟུགས་ཀྱི་གཞན་དབང་ཆོས་ཅན། ཁྱོད་སྒྱུ་མའི་དཔེས་སྟོན་པའི་རྒྱུ་མཚན་ཡོད་དེ། སྒྱུ་མའི་རྡེའུ་ཤིང་བུ་སོགས་རྟ་གླང་དུ་སྣང་ཡང་དེས་སྟོང་པ་བཞིན་དུ་ཁྱོད་ཀྱང་བདེན་པར་སྣང་ཡང་བདེན་གྲུབ་ཀྱིས་སྟོང་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར་
གཟུགས་བདེན་སྟོང་ཆོས་ཅན། ཁྱོད་ནམ་མཁའི་དཔེས་སྟོན་པའི་རྒྱུ་མཚན་ཡོད་དེ། ནམ་མཁའི་ཐོགས་རིག་བཀག་ཙམ་ཡིན་པ་བཞིན་དུ། ཁྱོད་རང་གི་དགག་བྱ་བདེན་གྲུབ་བཀག་ཙམ་ཡིན་པས་དེ་ལྟར་བརྗོད་པའི་ཕྱིར། གཉིས་པ་ནི། འཁོར་ལོ་བར་པ་ཤེས་རབ་སྙིང་པོར་ཆོས་ཐམས་ཅད་
རང་གི་མཚན་ཉིད་ཀྱིས་མ་སྐྱེས་པ་སོགས་སུ་གསུངས་པའི་དགོངས་གཞི་ཡོད་དེ། ཆོས་རྣམས་ལ་དོན་དམ་པར་སྐྱེ་འགག་སོགས་མེད་པ་ལ་དགོངས་པའི་ཕྱིར། གསུམ་པ་ནི། རྣམ་པར་རྟོག་པའི་སྤྱོད་ཡུལ་ཞེས་སོགས་ཀྱི་བསྟན་དོན་གོ་སླའོ། །བཞི་པ་ནི། སྒྲས་ཟིན་སྒྲ་ཇི་བཞིན་པ་མ་

[049A]༄༅། །ཡིན་པས་བསྟན་དོན་གྱི་གཙོ་བོ་སྒྲ་ཇི་བཞིན་ཡིན་ནོ། །དོན་དམ་ཡང་དག་འཕགས་ཀྱི་ལེའུ་ཆོས་ཅན། ཁྱོད་ལ་ལེགས་པར་རྣམ་པར་ཕྱེ་བ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་ཀྱིས་ཀུན་བརྟགས་དོན་དམ་པར་ངོ་བོ་ཉིད་རང་གི་མཚན་ཉིད་ཀྱིས་མ་གྲུབ་ཅིང་
གཞན་དབང་དོན་དམ་པར་སྐྱེ་བ་ངོ་བོ་ཉིད་མེད་པ་དང། ཡོངས་གྲུབ་དོན་དམ་པར་ཆོས་བདག་གི་ངོ་བོར་མ་གྲུབ་པ་བསྟན་བྱའི་གཙོ་བོར་བྱས་ནས་བསྟན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། འོ་ན། སེམས་ཙམ་པའི་ལུགས་ཀྱི་མཚན་ཉིད་གསུམ་གྱི་རྣམ་གཞག་དོན་དམ་
ཡང་དག་འཕགས་ཞུས་ཀྱི་ལེའུ་བསྟན་དོན་གྱི་གཙོ་བོ་མ་ཡིན་ན་དེ་དེའི་དངོས་བསྟན་དང་ཤུགས་བསྟན་གང་དུ་ཡང་མི་བཞེད་དམ་ཞེ་ན། དྲང་ངེས་རྣམ་འབྱེད་ལས། གལ་ཏེ་རྣལ་འབྱོར་སྤྱོད་པ་པའི་ཞེས་སོགས་གསུངས། དོན་ནི། དགོངས་འགྲེལ་དང་ལང་གཤེགས་དང་
རྒྱན་སྟུག་པོ་བཀོད་པ་སོགས་ལས་དངོས་སུ་ཕྱི་དོན་མེད་པར་སེམས་ཙམ་དུ་བསྟན་ཅིང་སེམས་ཙམ་པ་ལ་བདེན་གྲུབ་མ་བཀག་པ་ནི། ཆོས་ཐམས་ཅད་ཅིག་ཅར་དུ་བདེན་མེད་དུ་དངོས་སུ་རྟོགས་མི་ནུས་པ་རིམ་གྱིས་བཀྲི་དགོས་པའི་གདུལ་བྱ་རྣམས་ཀྱི་བསམ་པ་དང་མཐུན་
པར་བསྟན་པ་ཡིན་ནོ། །ཞེས་དབུ་མ་སྣང་བ་ལས་གསུངས་པས། མདོ་སྡེ་དེ་དག་ལས་ཆོས་ཐམས་ཅད་ཅིག་ཅར་དུ་བདེན་མེད་དུ་རྟོགས་ནུས་པའི་གདུལ་བྱ་དང་སྔ་མ་གཉིས་ཀ་ཡོད་པས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དོན་དམ་ཡང་དག་
འཕགས་ཞུས་ཀྱི་ལེའུ་དང་ལང་གཤེགས་དང། རྒྱན་སྟུག་པོ་བཀོད་པའི་མདོའི་སྒྲས་ཟིན་ཙམ་གྱི་དོན་དང། དབུ་མ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་མདོ་དེ་དག་གི་བསྟན་བྱའི་གཙོ་བོར་ཆ་ཕྱེ་ནས་འཇོག་ཅེས་པའི་དོན་ནོ། །གསུམ་པ་རྩོད་པ་སྤོང་བ་ལ་ཁོ་ན་རེ་
འཁོར་ལོ་དང་བོར་གཟུགས་ནས་ལམ་གྱི་ཡན་ལག་གི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་སྒྲས་ཟིན་ལ་བསྟན་པར་ཐལ། ཁྱོད་ཀྱི་དངོས་བསྟན་གྱི་འགལ་སྤོང་ཞུས་ཚུལ་འཐད་པའི་ཕྱིར་ན་མ་ཁྱབ། འདོད་མི་ནུས་ཏེ། དེ་ལྟར་སྟོན་པའི་འཁོར་ལོ་དང་པོ་ལ་དགོངས་

[049B] དེ་རྣམས་རང་གི་མཚན་ཉིད་ཀྱིས་གྲུབ་པའི་ཕྱིར། ཁོ་ན་རེ། ཁྱོད་ཀྱི་ཤུགས་བསྟན་གྱི་འགལ་སྤོང་ཞུས་མི་འཐད་པར་ཐལ། འཁོར་ལོ་དང་པོས་བདེན་གྲུབ་ཀྱི་ཆོས་ཡོད་པར་བསྟན་པ་དང་ཤས་རབ་སྙིང་པོས་རང་གི་མཚན་ཉིད་ཀྱིས་གྲུབ་
པའི་ཆོས་མེད་པར་བསྟན་པ་གཉིས་སྒྲ་ཟིན་ལྟར་ན་མི་འགལ་བའི་ཕྱིར་ཟེར་བ་མི་འཐད་དེ། མདོ་དེ་གཉིས་རང་ཚིག་དངོས་ཤུགས་འགལ་བ་ལྟར་ཡིན་པའི་ཕྱིར་ཏེ། བདེན་པར་ཡོད་ན་ཡོད་དགོས། རང་གི་མཚན་ཉིད་ཀྱིས་མེད་ན་མེད་དགོས་པའི་ཕྱིར། ཁོ་ན་རེ། སེམས་ཙམ་པའི་
འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དོན་དམ་ཡང་དག་འཕགས་ཞུས་ཀྱི་ལེའུ་བསྟན་དོན་ཡིན་པར་ཐལ། དེས་དེ་འདྲའི་རྣམ་གཞག་དངོས་སུ་བསྟན་པའི་ཕྱིར། རྟགས་ཁས། འདོད་མི་ནུས་ཏེ། དྲང་ངེས་རྣམ་འབྱེད་ལས། དགོངས་འགྲེལ་ལས་མཚན་ཉིད་གསུམ་གསུངས་
པའི་དོན་རྣལ་འབྱོར་སྤྱོད་པ་པ་དག་གིས་ཇི་ལྟར་བཀྲལ་བ་མདོའི་དོན་མིན་པར་དབུ་མའི་དོན་དུ་བཀྲལ་བའི་ལམ་སྲོལ་འདི་ནི། ལེགས་ལྡན་འབྱེད་ཀྱིས་ཕྱེ་བ་ཞིབ་ཏུ་ནི་དབུ་མ་སྣང་བ་ལས་བཤད་དོ་ཞེས་གསུངས་པའི་ཕྱིར་ན་མ་ཁྱབ་སྟེ། རྣལ་འབྱོར་སྤྱོད་པ་པ་དག་གིས་མཚན་ཉིད་གསུམ་
གྱི་རྣམ་གཞག་དོན་དམ་ཡང་དག་འཕགས་ཞུས་ཀྱི་ལེའུ་བསྟན་དོན་གྱི་གཙོ་བོ་མ་ཡིན་པ་ལ་དགོངས་པའི་ཕྱིར་ཏེ། དེའི་འཕྲོ་འགྲེལ་ཚུལ་དུ་མ་ཞིག་ཤེས་སོ། །རྟ་ཆེན་པོ་རྣམས་ཀྱི་རིགས་པའི་རྣམ་འགྱུར་དང་གསུང་རབ་འགྲེལ་ཚུལ་དུ་མ་ཞིག་ཤེས་སོ། །
ཞེས་གསུངས་པའི་ཕྱིར། ཁོ་ན་རེ། དོན་དམ་ཡང་དག་འཕགས་ཞུས་ཀྱི་ལེའུ་ཆོས་ཅན། ཁྱོད་ཀྱིས་གཞན་དབང་བདེན་གྲུབ་ཏུ་བསྟན་པར་ཐལ། ཁྱོད་ཀྱིས་སེམས་ཙམ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་དངོས་སུ་བསྟན་པའི་ཕྱིར། འདོད་མི་ནུས་ཏེ། ཁྱོད་ཀྱིས་གཞན་
དབང་བདེན་མེད་དུ་བསྟན་པའི་ཕྱིར་ན་མ་ཁྱབ། དེར་ཐལ། ཁྱོད་ཀྱིས་དབུ་མ་པའི་འདོད་པ་ལྟར་གྱི་མཚན་ཉིད་གསུམ་གྱི་རྣམ་གཞག་བསྟན་བྱའི་གཙོ་བོར་བྱས་ནས་བསྟན་པའི་ཕྱིར་ཟེར་ན། བརྒྱད་སྟོང་པ་ཆོས་ཅན། ཁྱོད་ཀྱིས་མཐར་ཐུག་ཐེག་པ་གསུམ་དུ་གྲུབ་པར་མ་བསྟན་པར་ཐལ། ཁྱོད་

[050A]༄༅། །ཀྱིས་མཐར་ཐུག་ཐེག་པ་གཅིག་ཏུ་གྲུབ་པར་བསྟན་པའི་ཕྱིར། ཁྱབ་པ་ཁས། འདོད་མི་ནུས་ཏེ། གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ལ་ཞེས་སོགས་ཀྱིས་དེ་ལྟར་བསྟན་པའི་ཕྱིར། ཁོ་ན་རེ། བརྒྱད་སྟོང་པ་སྒྲ་ཇི་བཞིན་པ་མ་ཡིན་པར་ཐལ་
དེས་མཐར་ཐུག་ཐེག་པ་གསུམ་དུ་གྲུབ་པར་བསྟན་པའི་ཕྱིར། ཁྱབ་སྟེ། མདོ་སྡེ་དགོངས་འགྲེལ་གྱིས་དེ་ལྟར་བསྟན་ན་དེ་སྒྲ་ཇི་བཞིན་པ་མ་ཡིན་དགོས་པའི་ཕྱིར་ན་མ་ཁྱབ་སྟེ། ཤེར་ཕྱིན་གྱི་མདོ་ལས་དེ་དེ་ལྟར་བསྟན་པ་དྲང་དོན་དུ་འགྲེལ་བའི་ཤེར་ཕྱིན་གྱི་མདོ་མེད་པར་ཐལ། དགོངས་
འགྲེལ་ལས་དེ་ལྟར་བསྟན་པ་དྲང་དོན་དུ་འགྲེལ་བའི་ཤེར་ཕྱིན་གྱི་མདོ་མེད་པའི་ཕྱིར། འདོད་མི་ནུས་ཏེ། གལ་ཏེ་དེ་དག་གིས་ཞེས་སོགས་ཀྱིས་དེ་དྲང་དོན་དུ་འགྲེལ་བའི་ཕྱིར། ཁོ་ན་རེ། ཤེས་རབ་སྙིང་པོ་དགག་བྱ་ལ་དོན་དམ་གྱི་ཁྱད་པར་མ་སྦྱར་བའི་མདོ་མ་ཡིན་པར་ཐལ། དེ་དགག་
བྱ་ལ་དོན་དམ་གྱི་ཁྱད་པར་སྦྱར་བའི་མདོ་ཡིན་པའི་ཕྱིར་ཏེ། དེས་བདེན་གྲུབ་བཀག་པའི་ཕྱིར་ཏེ། དེས་བདེན་མེད་བསྟན་པའི་ཕྱིར་ན་མ་ཁྱབ་སྟེ། འོ་ན། དེས་དགག་བྱ་ལ་དོན་དམ་གྱི་ཁྱད་པར་དངོས་སུ་སྦྱར་བར་ཐལ། དེས་བདེ་གྲུབ་དངོས་སུ་བཀག་པའི་ཕྱིར་ཏེ། དེས་བདེན་མེད་དངོས་སུ་
བསྟན་པའི་ཕྱིར། ཁྱབ་པ་ཁས། དེར་ཐལ། དེས་བདེན་མེད་དངོས་བསྟན་བསྟན་བྱའི་གཙོ་བོར་བྱས་ནས་བསྟན་པའི་ཕྱིར། ཁ་ཅིག། དེས་དགག་བྱ་ལ་དོན་དམ་གྱི་ཁྱད་པར་སྦྱར་བར་ཐལ། དེས་དེ་མི་གསལ་བའི་ཚུལ་གྱིས་སྦྱར་བའི་ཕྱིར་ཏེ། དྲང་ངེས་རྣམ་འབྱེད་ལས། དེ་ཡང་ཤེས་རབ་སྙིང་
པོ་ལྟ་བུ་མདོ་དེའི་ནང་དུ་དོན་དམ་པ་དང་བདེན་པའི་ཁྱད་པར་གསལ་བར་མ་སྦྱར་བར་གཟུགས་མེད་ཞེས་པ་ལ་སོགས་པ་བསྟན་པ་ནི་ཇི་ལྟར་བསྟན་པ་དེ་ཙམ་གྱིས་སྒྲ་ཇི་བཞིན་པར་གཟུང་དུ་མི་རུང་བས་གཞན་དུ་དྲང་དགོས་པས་དྲང་དོན་ནོ། །ཞེས་གསུངས་པའི་ཕྱིར་ན་མ་ཁྱབ། ཁ་ཅིག་
སྐབས་འདིར་དོན་དམ་ཡང་དག་འཕགས་ཞུས་ཀྱི་ལེའུ་སྒྲ་ཇི་བཞིན་པར་བྱས་ནས། ཆོས་ཐམས་ཅད་ཀྱི་གསལ་པའི་དབྱེ་བ་མཐའ་དག་གི་སྟེང་དུ་མཚན་ཉིད་གསུམ་གསུམ་གྱི་རྣམ་གཞག་འབྱེད་པ་དང། ཉི་ཁྲི་བྱམས་ཞུས་ཀྱིས་ལེའུ་ཡང་སྒྲ་ཇི་བཞིན་པར་བྱེད་ཟེར་ན། ཀུན་བརྟགས་

[050B] དམ་བཅའ་འཐད་པའི་ཕྱིར། འདོད་ན། ཀུན་བརྟགས་ཀྱི་གཞན་དབང་ཡིན་ན་ཀུན་བརྟགས་ཀྱི་ཆོས་ཉིད་ཀྱི་སྟོང་གཞི་ཡིན་དགོས་པར་ཐལ། འདོད་པ་གང་ཞིག། དོན་དམ་ཡང་དག་
འཕགས་ཞུས་ཀྱི་ལེའུ་སྒྲ་ཇི་བཞིན་པ་ཡིན་པའི་ཕྱིར། འདོད་ན། ཤེས་བྱ་ཆོས་ཅན། རྣམ་བཏགས་ཀྱི་གཞན་དབང་ཀུན་བརྟགས་ཀྱི་གཞན་དབང་གིས་སྟོང་པ་དེ་ཆོས་ཉིད་ཀྱི་གཞན་དབང་དུ་འདོད་རིགས་པར་ཐལ། རྣམ་བཏགས་ཀྱི་གཟུགས་ཀུན་བརྟགས་ཀྱི་གཟུགས་ཀྱིས་སྟོང་པ་
དེ་ཆོས་ཉིད་ཀྱི་གཟུགས་སུ་འཇོག་རིགས་པ་གང་ཞིག། འདོད་པའི་ཕྱིར། དང་པོ་གྲུབ་སྟེ། ཉི་ཁྲི་བྱམས་ཞུས་ཀྱི་ལེའུ། གང་ཀུན་བརྟགས་པའི་གཟུགས་དེས་རྣམ་པར་བཏགས་པའི་གཟུགས་རྟག་པ་རྟག་པའི་དུས་དང་ཐེར་ཟུག་ཐེར་ཟུག་གི་དུས་སུ་ངོ་བོ་ཉིད་མེད་པ་ཁོ་ན་དང། ཆོས་
ལ་བདག་མེད་པ་དང་དེ་བཞིན་ཉིད་དང་ཡང་དག་པའི་མཐའ་ནི་ཆོས་ཉིད་ཀྱི་གཟུགས་སོ། །ཞེས་དང། དྲང་ངེས་རྣམ་འབྱེད་ལས། དེ་ལ་རྣམ་བཏགས་ཀྱི་གཟུགས་ཀྱི་ངོ་བོ་ཉིད་མེད་པ་དང་ཆོས་ཀྱི་བདག་མེད་སོགས་ནི་ཆོས་ཉིད་ཀྱི་གཟུགས་སོ། །ཆོས་དེ་ཡང་རྣམ་བཏགས་ཀྱི་གཟུགས་ཀུན་
བརྟགས་པའི་གཟུགས་དེས་ངོ་བོ་ཉིད་དང་བདག་མེད་པ་ཡིན་པས་མེད་རྒྱུའི་བདག་གམ་ངོ་བོ་ནི་ཀུན་བརྟགས་སོ། །ཞེས་གསུངས་པའི་ཕྱིར། འདོད་ན། གཞན་དབང་བདེན་པར་གྲུབ་པ་ཀུན་བརྟགས་ཀྱི་གཞན་དབང་ཡིན་པར་ཐལ། རྣམ་བཏགས་ཀྱི་གཞན་དབང་ཀུན་བརྟགས་ཀྱི་
གཞན་དབང་གིས་སྟོང་པ་ཆོས་ཉིད་ཀྱི་གཞན་དབང་དུ་འཇོག་རིགས་པ་གང་ཞིག། གཞན་དབང་གཞན་དབང་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པ་དེ་ཀུན་བརྟགས་ཀྱི་གཞན་དབང་མ་ཡིན་པའི་ཕྱིར། མ་གྲུབ་ན། གཞན་དབང་གཞན་
དབང་ཞེས་པའི་སྒྲ་འཇུག་པའི་འཇུག་གཞིར་རང་གི་མཚན་ཉིད་ཀྱིས་གྲུབ་པ་ཆོས་ཅན། གཞན་དབང་ཁྱོད་ཀྱིས་སྟོང་པ་དེ་གཞན་དབང་གི་ཆོས་ཉིད་ཡིན་པར་ཐལ། ཁྱོད་གཞན་དབང་གི་སྟེང་གི་ཀུན་བརྟགས་ཀྱི་གཞན་དབང་ཡིན་པའི་ཕྱིར། འདོད་ན། གཞན་དབང་ཁྱོད་

[051A]༄༅། །ཀྱིས་སྟོང་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་དེར་རང་གི་མཚན་ཉིད་ཀྱིས་གྲུབ་པའི་ཕྱིར་ཏེ། གཞི་གྲུབ་པའི་ཕྱིར། གཞན་དབང་བདེན་པར་གྲུབ་པ་ཆོས་ཅན། ཡོད་པར་ཐལ། ཀུན་བརྟགས་ཀྱི་ཆོས་ཉིད་ཀྱི་རྟེན་ཆོས་ཅན་ཡིན་པའི་
ཕྱིར་ཏེ། ཀུན་བརྟགས་ཀྱི་གཞན་དབང་ཡིན་པའི་ཕྱིར། འཁོར་གསུམ། ཀུན་བརྟགས་ཀུན་བརྟགས་ཀྱི་གཞན་དབང་ཡིན་པར་ཐལ། ཀུན་བརྟགས་ཀྱི་སྟེང་དུ་མཚན་ཉིད་གསུམ་གྱི་རྣམ་གཞག་དོན་དམ་ཡང་དག་འཕགས་ཞུས་ཀྱི་ལེའུ་སྒྲས་དོན་ལྟར་འཇོག་རིགས་པ་གང་
ཞིག། ཀུན་བརྟགས་འཛིན་པའི་ཚད་མ་ཀུན་བརྟགས་ཀྱི་གཞན་དབང་མ་ཡིན་པའི་ཕྱིར། འདོད་ན། རྣམ་བཏགས་ཀྱི་གཞན་དབང་ཀུན་བརྟགས་ཀྱི་གཞན་དབང་ཀྱིས་སྟོང་པར་ཐལ། དེ་དེས་སྟོང་པ་དེ་ཆོས་ཉིད་ཀྱི་གཞན་དབང་ཡིན་པའི་ཕྱིར་ཏེ། རྣམ་བཏགས་ཀྱི་གཞན་དབང་ཀུན་
བརྟགས་ཀྱི་གཞན་དབང་གིས་སྟོང་པ་དེ་ཆོས་ཉིད་ཀྱི་གཞན་དབང་གང་ཞིག། ཀུན་བརྟགས་ཀུན་བརྟགས་ཀྱི་གཞན་དབང་ཡིན་པའི་ཕྱིར། རྟགས་ཁས་སོ། དེ་བཞིན་དུ་ཀུན་བརྟགས་ཀྱི་ཡོངས་གྲུབ་ཡིན་ན་ཀུན་བརྟགས་ཀྱི་ཆོས་ཉིད་ཡིན་དགོས་པར་ཐལ། ཀུན་བརྟགས་ཀྱི་སྟེང་དུ་ཀུན་
བརྟགས་གཞན་དབང་ཡོངས་གྲུབ་གསུམ་གྱི་རྣམ་གཞག་འཐད་པའི་ཕྱིར། རྟགས་ཁས། འདོད་ན། ཡོངས་གྲུབ་བདེན་གྲུབ་ཆོས་ཅན། ཀུན་བརྟགས་ཀྱི་ཆོས་ཉིད་ཡིན་པར་ཐལ། ཀུན་བརྟགས་ཀྱི་ཡོངས་གྲུབ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། རྣམ་བཏགས་ཀྱི་
ཡོངས་གྲུབ་ཀུན་བརྟགས་ཀྱི་ཡོངས་གྲུབ་ཀྱིས་སྟོང་པ་དེ་ཆོས་ཉིད་ཀྱི་ཡོངས་གྲུབ་ཡིན་པའི་ཕྱིར་ཏེ། ཡོངས་གྲུབ་ཀྱི་སྟེང་དུ་མཚན་ཉིད་གསུམ་གྱི་རྣམ་གཞག་འཐད་པའི་ཕྱིར། རྟགས་ཁས། རང་ལུགས་ནི། དོན་དམ་ཡང་དག་འཕགས་ཞུས་ཀྱི་ལེའུ་སྒྲ་ཇི་བཞིན་པར་ཁས་ལེན་ཞིང་
བྱམས་ཞུས་ཀྱི་ལེའུ་སྒྲ་ཇི་བཞིན་པར་ཁས་མི་ལེན་ཀྱང་གཟུགས་ནས་རྣམ་མཁྱེན་གྱི་བར་གྱི་འགྲེས་རྐང་རྣམས་ལ་དེ་ལྟར་སྦྱར་གྱི་ཆོས་གཞན་དག་ལ་དེ་ལྟར་སྦྱར་བ་མ་གསུངས་པའི་ཕྱིར། ཁོ་ན་རེ། གྲུབ་དོན་གཉིས་པས་རྒྱས་འབྲིང་བསྡུས་གསུམ་དྲང་དོན་དུ་སྒྲུབ་པར་ཐལ་

[051B] ཁོ་ན་རེ། དོན་དམ་ཡང་དག་འཕགས་ཞུས་ཀྱི་ལེའུ་ཆོས་ཅན། ངེས་དོན་གྱི་མདོ་ཡིན་པར་ཐལ། དབུ་མའི་བཀའ་ཡིན་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། རྒྱས་འབྲིང་བསྡུས་གསུམ་ངེས་དོན་གྱི་མདོར་གཞུང་བཙུགས་ནས་བསྒྲུབས་
པའི་མདོ་ཡིན་པའི་ཕྱིར། གཞན་ཡང། དེ་ཆོས་ཅན། ངེས་དོན་གྱི་མདོ་ཡིན་པར་ཐལ། སྟོང་ཉིད་དངོས་བསྟན་བསྟན་བྱའི་གཙོ་བོར་བྱས་ནས་བསྟན་པའི་མདོ་ཡིན་པའི་ཕྱིར་ཏེ། དབུ་མ་པའི་བཀའ་ཡིན་པའི་ཕྱིར། ཟེར་ན་རྩ་བར་མ་ཁྱབ་སྟེ། མདོ་ཤེས་རབ་སྙིང་པོ་ཆོས་ཅན། དེར་ཐལ། དེའི་
ཕྱིར། འཁོར་ལོ་བར་བ་ཡིན་པའི་ཕྱིར། ཁྱབ་སྟེ། སྟོང་པ་ཉིད་སྨོས་པའི་རྣམ་པས། ཞེས་གསུངས་པའི་ཕྱིར། ཁོ་ན་རེ། བདེན་གྲུབ་གཙོ་བོར་དངོས་སུ་བསྟན་པའི་མདོ་ཡིན་ན་དྲང་དོན་གྱི་མདོ་ཡིན་པས་མ་ཁྱབ་པ་ཐལ། བདེན་མེད་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་
མདོ་ཡིན་ན་ངེས་དོན་གྱི་མདོ་ཡིན་པས་མ་ཁྱབ་པའི་ཕྱིར། ཟེར་ན། མ་ཁྱབ། དེ་བཞིན་དུ་དྲང་དོན་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡིན་ན་དྲང་དོན་གྱི་མདོ་ཡིན་པས་མ་ཁྱབ་པར་ཐལ། ངེས་དོན་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་མདོ་
ཡིན་ན་ངེས་དོན་གྱི་མདོ་ཡིན་པས་མ་ཁྱབ་པའི་ཕྱིར། ཟེར་ན། ཁྱབ་པ་སྤྲོས་པས་ཆོག་གོ། གསུམ་པ་འཕགས་སེང་གི་ལུགས་ལ་གསུམ་ལས། དང་པོ་ནི། དོན་དམ་ཡང་དག་འཕགས་ཞུས་ཀྱི་ལེའུ་ངེས་དོན་གྱི་མདོ་ཡིན་ཟེར་ན། དེ་ཆོས་ཅན། སྒྲ་ཇི་བཞིན་པ་ཡིན་པར་ཐལ། དམ་བཅའ་
འཐད་པའི་ཕྱིར། འདོད་མི་ནུས་ཏེ། དེ་སྒྲ་ཇི་བཞིན་པ་མ་ཡིན་པར་སློབ་དཔོན་སེང་གེ་བཟང་པོས་ཁས་ལེན་པའི་ཕྱིར་ཏེ། དེས་དེ་མཚན་ཉིད་ལ་ལྡེམ་བོར་དགོངས་པའི་མདོར་ཁས་ལེན་པའི་ཕྱིར། རྣམ་བཤད་ལས། མཚན་ཉིད་ལ་ལྡེམ་བོར་དགོངས་པ་ནི། མདོ་དགོངས་འགྲེལ་ལས་
ངོ་བོ་ཉིད་གསུམ་ལ། བདེན་པར་གྲུབ་མ་གྲུབ་ཀྱི་ཁྱད་པར་གསུངས་པ་ལྟ་བུའོ། །ཞེས་གསུངས་པའི་ཕྱིར། ཁོ་ན་རེ། ཞི་འཚོ་ཡབ་སྲས་ཀྱི་ལུགས་ལ་དེ་མཚན་ཉིད་ལ་ལྡམ་པོར་དགོངས་པའི་མདོ་ཡིན་པར་ཐལ། སེང་གེ་བཟང་པོའི་ལུགས་ལ་དེ་དེ་ཡིན་པའི་ཕྱིར། འདོད་མི་ནུས་ཏེ། དེ་དེ་

[052A]༄༅། །གཉིས་ཀྱིས་ལུགས་ལ་དབུ་མ་པའི་བཀའ་ཡིན་པའི་ཕྱིར་ན་མ་ཁྱབ། ཁ་ཅིག། ལུང་དེའི་དོན་ནི་དོན་དམ་ཡང་དག་འཕགས་ཞུས་ཀྱི་ལེའུ་ལས་གཞན་པའི་དགོངས་འགྲེལ་གྱི་ལེའུ་ལས་མཚན་ཉིད་གསུམ་གྱི་རྣམ་གཞག་གསལ་བར་བསྟན་པ་དེ་
དེའི་དོན་ཡིན་ཟེར་ན། དེ་ལས་གཞན་པའི་དེ་འདྲའི་དགོངས་འགྲེལ་གྱི་ལེའུ་ཡོད་པར་ཐལ། དམ་བཅའ་འཐད་པའི་ཕྱིར། འདོད་ན། དེ་འདྲའི་ལེའུ་ཆོས་ཅན། ཁྱོད་སེམས་ཙམ་པས་ལེགས་པར་ཕྱེ་བའི་ཆོས་འཁོར་དུ་འདོད་པར་ཐལ། ཁྱོད་དགོངས་འགྲེལ་གྱི་ནང་ཚན་གྱི་མཚན་
ཉིད་གསུམ་ལ་བདེན་པར་གྲུབ་མ་གྲུབ་ཀྱི་ཁྱད་པར་གསལ་བར་སྟོན་པའི་མདོ་ཡིན་པའི་ཕྱིར། འདོད་མི་ནུས་ཏེ། རྣམ་བཤད་ལས། དེར་ས་བཅུའི་དབང་ཕྱུག་གི་བྱང་ཆུབ་སེམས་དཔའ་བཅུས། ཞེས་སོགས་གསུངས་པའི་ཕྱིར་དང། སློབ་དཔོན་འཕགས་པ་ཐོགས་མེད་ཀྱིས་ཐེག་
པ་ཆེན་པོའི་རིགས་ཅན་དུ་མ་རྗེས་སུ་བཟུང་བའི་ཆེད་དུ། རྣམ་པར་རིག་པ་ཙམ་གྱི་ཤིང་རྟའི་སྲོལ་ཕྱེ་བ་ལྟར་ན། མདོ་སྡེ་འདི་ནས་འཁོར་ལོ་གསུམ་གྱི་དྲང་ངེས་འདི་ལྟར་ཕྱེ་བ་དང། མཐར་ཐུག་ཐེག་པ་གསུམ་དུ་གསུངས་པ་རྣམས་སྒྲ་ཇི་བཞིན་པར་མཛད་ལ་ཞེས་གསུངས་
པ་མི་འཐད་པར་ཐལ། དེ་སྒྲ་ཇི་བཞིན་པ་ཡིན་པའི་ཕྱིར། ཁ་ཅིག། སློབ་དཔོན་སེང་གེ་བཟང་པོས་དེ་ངེས་དོན་གྱི་མདོར་བཞེད་པ་ཡིན་ཞེ་ན་མི་འཐད་དེ། དེས་དེ་སེམས་ཙམ་པའི་ཐུན་མོངས་མ་ཡིན་པའི་བཀར་བཞེད་པའི་ཕྱིར་ཏེ། དེས་དེར་གཞན་དབང་དང་ཡོངས་གྲུབ་བདེན་
གྲུབ་དང་མཐར་ཐུག་ཐེག་པ་གསུམ་དུ་གྲུབ་པར་གསུངས་པར་བཞེད་པའི་ཕྱིར་ཏེ། རྣམ་བཤད་ལས། མདོ་སྡེ་འདི་ཉིད་དུ་གཞན་དབང་དང་ཡོངས་གྲུབ་བདེན་པར་གྲུབ་པ་དང། མཐར་ཐུག་ཐེག་པ་གསུམ་དུ་བསྟན་ལ། ཞེས་དང། རྣམ་པར་རིག་པ་ཙམ་དུ་སྨྲ་བ་རྣམས་ནི། མདོ་
སྡེ་དགོངས་པ་དེས་འགྲེལ་གྱི་སྒྲ་ཇི་བཞིན་པ་ལ་བརྟེན་ནས། ཞེས་གསུངས་པའི་ཕྱིར། དེ་བཞིན་གཤེགས་པའི་སྙིང་པོའི་མདོ་དང་འཕགས་པ་དཔལ་འཕྲེང་གི་མདོ་དང་དོན་དམ་ཡང་དག་འཕགས་ཞུས་ཀྱི་ལེའུ་རྣམས་བསྟན་དོན་གཅིག་པར་ཐལ། དེ་རྣམས་དབུ་མ་

[052B] རྟགས་ཁས། འདོད་མི་ནུས་ཏེ། རྣམ་བཤད་ལས། མདོ་སྡེ་འདི་ཉིད་དུ་གཞན་དབང་དང་ཡོངས་གྲུབ་བདེན་པར་གྲུབ་པ་དང། མཐར་ཐུག་ཐེག་པ་གསུམ་དུ་བསྟན་ལ། དེ་བཞིན་གཤེགས་པའི་སྙིང་པོའི་མདོ་དང། འཕགས་པ་དཔལ་འཕྲེང་
གི་མདོ་ལ་སོགས་པར་ཆོས་ཐམས་ཅད་བདེན་པས་སྟོང་ཞིང་དྲི་མ་བློ་བུར་བ་ཡིན་པ་དང། མཐར་ཐུག་ཐེག་པ་གཅིག་ཏུ་བསྟན་པར་ཐེག་པ་ཆེན་པོ་རྒྱུད་བླ་མས་ལེགས་པར་བསྒྲུབས་པས་དེ་དག་གི་དོན་གཅིག་ཡིན་མིན་བསམ་པར་བྱ་བ་ཡིན་ནོ། །ཞེས་གསུངས་པའི་ཕྱིར་
ཁོ་ན་རེ། དེས་དེ་དབུ་མ་པའི་བཀར་བཞེད་པར་ཐལ། ཞི་བ་འཚོས་དེ་དེ་ལྟར་དུ་བཞེད་པ་གང་ཞིག། འགྲེལ་ཆེན་དུ། བདེན་གཉིས་ཀྱི་རྣམ་གཞག་གཏན་ལ་འབེབས་ཚུལ་སོགས་ཞི་བ་འཚོའི་རྗེས་སུ་འབྲང་བའི་ཕྱིར་དང། འགྲེལ་པར། མཁན་པོ་ཡང་དག་རྣམ་སྣང་
མཛད། །བླ་མ་བཟང་ལ་ཕྱག་འཚལ་ནས། །ཞེས་སོགས་གསུངས་པའི་ཕྱིར་ཟེར་ན། ཞི་བ་འཚོའི་སློབ་མ་ཡིན་པའི་རྒྱུ་མཚན་གྱིས་རྣམ་པ་ཀུན་ཏུ་དགོངས་པ་གཅིག་པའི་ངེས་པ་མེད་དེ། ཞི་བ་འཚོ་རྣམ་བདེན་པའི་འདོད་པ་ལྟར་གྱི་དབུ་མ་པ་དང། སེང་གེ་བཟང་པོ་རྣམ་
རྫུན་པའི་འདོད་པ་ལྟར་གྱི་དབུ་མ་པ་ཡིན་པའི་ཕྱིར། དང་པོ་གྲུབ་སྟེ། དྲང་ངེས་རྣམ་འབྱེད་ལས། ལུགས་འདིས་སྔོ་སར་ལ་སོགས་པའི་རྣམ་པ་དངོས་པོར་འདོད་དེ་ཆོས་ཀྱི་གྲགས་པའི་བཞེད་པ་ཡང་དེ་ལྟར་འགྲེལ་པས་ཐ་སྙད་དུ་རྣམ་བདེན་པ་ལྟར་འདོད་པའི་དབུ་མ་པའོ། །ཞེས་གསུངས་
པའི་ཕྱིར། གཉིས་པ་གྲུབ་སྟེ། དེས་སྔོན་སྣང་དབང་ཤེས་འཁྲུལ་ཤེས་སུ་འདོད་པའི་ཕྱིར་ཏེ། རྣམ་བཤད་ལས། གཟུང་བ་རྫས་གཞན་མེད་ན་གཟུང་འཛིན་རྫས་ཐ་དད་དུ་སྣང་བའི་འཛིན་པ་མ་འཁྲུལ་པ་མེད་དོ་སྙམ་དུ་རྗེས་ཀྱི་གནས་སྐབས་སུ་ངེས་པར་སེམས་པས་འཛིན་པའི་རྣམ་
པའི་མཚན་ཉིད་རྣམ་པར་རིག་པ་མ་འཁྲུལ་བར་འཛིན་པ་ཙམ་དེ་ཡང་བསལ་ཏེ། ཞེས་གསུངས་པའི་ཕྱིར། ཁ་ཅིག། མདོ་སྡེ་འདི་ནས་འཁོར་ལོ་གསུམ་གྱི་དྲང་ངེས་འདི་ལྟར་ཕྱེ་བ་དང། ཞེས་སོགས་གསུངས་པ་དེ་སེམས་ཙམ་པའི་སྐབས་ཡིན་པས་སྐྱོན་མེད་དོ་ཞེ་ན། སེམས་ཙམ་

[053A]༄༅། །པའི་ལུགས་ལ་དེ་རྣམས་དགོངས་པ་མི་གཅིག་པར་ཐལ། དམ་བཅའ་འཐད་པའི་ཕྱིར། འདོད་ན། དེ་གཅིག་པར་ཐལ། དེའི་ལུགས་ལ་འཁོར་ལོ་བར་ཐ་གཉིས་དགོངས་པ་གཅིག་ཡིན་པའི་ཕྱིར་ཏེ། དྲང་ངེས་རྣམ་འབྱེད་ལས། འཁོར་ལོ་ཕྱི་མ་གཉིས་ཀྱི་དགོངས་
པ་གཅིག་ཡིན་ནོ། །ཞེས་གསུངས་པའི་ཕྱིར། གཉིས་པ་རང་ལུགས་ནི། ལེགས་ལྡན་འབྱེད་ཞི་འཚོ་ཡབ་སྲས་རྣམས་ཀྱིས་དོན་དམ་ཡང་དག་འཕགས་ཞུས་ཀྱི་ལེའུ་མཐར་ཐུག་གི་དགོངས་པ་དབུ་མར་བཀྲལ་ཡང། དབུ་མ་ཐལ་རང་གཉིས་གྱི་སྐབས་སུ་དེ་སྒྲ་ཇི་བཞིན་པའི་
ངེས་དོན་གྱི་མདོར་མི་བཞེད་ལ། ཁྱད་པར་དུ་འཕགས་སེང་གི་སྐབས་སུ་སེམས་ཙམ་པའི་ཐུན་མོངས་མ་ཡིན་པའི་བཀར་བཞེད་དོ། །དེས་ན་དབུ་མ་པ་རྣམས་ཀྱིས་དྲང་དོན་དུ་འགྲེལ་བའི་མདོ་དེ་ལ་མི་འདྲ་བ་དུ་མ་ཞིག་ཡོད་དེ། མདོ་དེའི་དངོས་ཟིན་གྱི་དོན་མདོ་དེའི་བསྟན་དོན་དུ་ཁས་
བླངས་དུ་མི་རུང་བར་མདོ་དེའི་དགོངས་གཞི་མདོ་དེའི་བསྟན་དོན་དུ་ཁས་བླངས་པའི་སྒོ་ནས་མདོ་དེ་དྲང་དོན་དུ་འགྲེལ་དགོས་པ། ཕ་དང་མི་ན་གསད་བྱ་ཤིང། །ཞེས་སོགས་ཀྱི་མདོ་ལྟ་བུ་དྲང་དོན་དུ་འགྲེལ་པའི་ཚུལ་གཅིག་དང། མདོ་དེའི་དངོས་ཟིན་གྱི་དོན་གནས་ལུགས་སུ་
ཁས་བླངས་དུ་མི་རུང་བར་དེ་ལས་ལོགས་སུ་དྲང་ནས་གནས་ལུགས་ཀྱི་དོན་གཞན་དུ་བཤད་དགོས་པ་རྒྱུ་ལས་དཀར་ནག་བྱས་པ་ལས་འབྲས་བུ་བདེ་སྡུག་འབྱུང་བར་གསུངས་པའི་མདོ་ལྟ་བུ་དྲང་དོན་དུ་འགྲེལ་བའི་ཚུལ་གཅིག་རྣམས་སུ་ཡོད་པའི་ཕྱིར་ཏེ། དྲང་ངེས་རྣམ་འབྱེད་
ལས། དྲང་དོན་གྱི་མདོ་དེས་གདུལ་བྱ་ཁ་དྲང་བར་བྱ་བ་ཡང་ཡིན་མདོ་ཀྱང་དེ་ནི་དྲང་ཞེས་པའི་དོན་མིན་གྱི་མདོའི་དོན་དེ་ལས་གཞན་དུ་དྲང་དགོས་མི་དགོས་ཀྱི་དྲང་ཚུལ་དེ་ཡིན་ནོ། །དོན་དྲང་དགོས་པ་འདི་ལ་གཉིས་ལས། ཞེས་གསུངས་པའི་ཕྱིར། ངེས་དོན་གྱི་མདོ་ནི་སེམས་ཙམ་པས་
འདོད་པ་ལྟར་གྱི་སྒྲ་ཇི་བཞིན་དུ་ཁས་བླང་དུ་རུང་བ་ལ་མི་བྱེད་དེ། འདུས་བྱས་མི་རྟག་པར་སྟོན་པའི་མདོ་དྲང་དོན་གྱི་མདོ་ཡིན་པའི་ཕྱིར། དེས་ན་དྲང་དོན་གྱི་མདོ་དང་ངེས་དོན་གྱི་མདོ་ཞེས་པའི་ཚིག་ཟུར་གྱི་དྲང་དོན་དང་ངེས་དོན་དེ་ཀུན་རྫོབ་དང་དོན་དམ་ལ་བྱེད་རིགས་ཏེ། བློ་གྲོས་མི་ཟད་

[053B] གང་ཟག་ལ་མི་རྟོན། ཆོས་ལ་རྟོན་པ་དང། ཚིག་ལ་མི་རྟོན་དོན་ལ་རྟོན་པ་དང། དྲང་དོན་ལ་མི་རྟོན་ངེས་དོན་ལ་རྟོན་པ་དང། རྣམ་ཤེས་ལ་མི་རྟོན་ཡེ་ཤེས་ལ་རྟོན་པ། ཞེས་དང། ཡེ་ཤེས་སྣང་བ་རྒྱན་གྱི་མདོ་ལས། ངེས་པའི་དོན་གང་ཡིན་པ་དེ་ནི་དོན་དམ་པའོ། །ཞེས་གསུངས་
པའི་ཕྱིར། དེ་ཡང་མདོ་ཚན་དང་པོ་དེས་བསྟན་པ་སྐྱོན་མེད་དུ་རྟོགས་པ་ལ་བརྟེན་ནས་སྟོན་པ་སྐྱོན་མེད་དུ་རྟོགས་དགོས་ཀྱི་སྟོན་པ་སྐྱོན་མེད་དུ་རྟོགས་པ་ལ་བརྟེན་ནས་བསྟན་པ་སྐྱོན་མེད་དུ་རྟོགས་མི་ནུས་ཞེས་བསྟན། གཉིས་པས་སྟོང་ཉིད་སྟོན་པའི་ཚིག་དེ་གནས་ལུགས་མིན་གྱི་
བསྟན་དོན་སྟོང་ཉིད་དེ་གནས་ལུགས་ཡིན་ཞེས་བསྟན། གསུམ་པས་དྲང་དོན་ཀུན་རྫོབ་པ་གནས་ལུགས་མ་ཡིན། ངེས་དོན་དོན་དམ་པ་གནས་ལུགས་ཡིན་ཞེས་བསྟན། བཞི་པས་རྣམ་ཤེས་འཁྲུལ་བའི་སྣང་ཚུལ་མི་བདེན། ཡེ་ཤེས་མ་འཁྲུལ་པའི་གཟིགས་ཚུལ་བདེན་ཞེས་བསྟན་
ཏོ། །དེས་ན་དོན་དམ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་སྟོན་ཅིང་སྒྲ་ཇི་བཞིན་དུ་ཁས་བླང་དུ་རུང་བའི་མདོར་དམིགས་པ་དེ་ངེས་དོན་གྱི་མདོའི་མཚན་ཉིད་ཡིན། དཔེར་ན། རྒྱས་འབྲིང་བསྡུས་གསུམ་ལྟ་བུའོ། །ཀུན་རྫོབ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་
སྟོན་པའི་མདོ་དང། སྒྲ་ཇི་བཞིན་དུ་ཁས་བླང་དུ་མི་རུང་བའི་མདོ་གང་རུང་དུ་དམིགས་པ་དེ། དྲང་དོན་གྱི་མདོའི་མཚན་ཉིད་ཡིན། དཔེར་ན། འཁོར་ལོ་ཐོག་མཐའ་གཉིས་ལྟ་བུ། དེ་ལ་དབྱེ་ན་དྲང་དོན་སྒྲ་ཇི་བཞིན་པ་དང། དྲང་དོན་དགོངས་པ་ཅན་གཉིས་སུ་ཡོད། གསུམ་པ་རྩོད་པ་སྤོང་བ་
ལ། ཁོ་ན་རེ། སློབ་དཔོན་སེང་གེ་བཟང་པོས་མདོ་སྡེ་དགོངས་འགྲེལ་གྱི་དོན་འགྲེལ་ཚུལ་ཀ་མ་ལ་ཤཱི་ལའི་རྗེས་སུ་འབྲང་བར་ཐལ། དེ་ཞི་བ་འཚོའི་དངོས་སློབ་གང་ཞིག། ཞི་འཚོ་ཡབ་སྲས་ཀྱིས་མདོ་སྡེ་དགོངས་འགྲེལ་གྱི་དོན་འགྲེལ་ཚུལ་སློབ་དཔོན་ལེགས་ལྡན་འབྱེད་ཀྱིས་རྗེས་སུ་
འབྲང་བའི་ཕྱིར་ཏེ། དྲང་ངེས་རྣམ་འབྱེད་ལས། མདོ་སྡེ་དགོངས་འགྲེལ་ལས། མཚན་ཉིད་ངོ་བོ་ཉིད་མེད་པ་དང་སྐྱེ་བ་ངོ་བོ་ཉིད་མེད་པར་གསུངས་པའི་དོན་ལེགས་ལྡན་འབྱེད་བཞིན་དུ་དབུ་མ་སྣང་བར་བཀྲལ་བ་ཞི་བ་འཚོའི་ཡང་བཞེད་པ་ཡིན་པས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་

[054A]༄༅། །རང་བཞིན་བཞེད་དོ། །ཞེས་གསུངས་པའི་ཕྱིར། ཟེར་ན། རྩ་བར་མ་ཁྱབ། ཁོ་ན་རེ། སློབ་དཔོན་སེང་གེ་བཟང་པོས་དབུ་མ་སྣང་བར་དྲང་ངེས་ཇི་ལྟར་ཕྱེ་བ་སྒྲ་ཇི་བཞིན་པར་ཁས་མི་ལེན་པར་ཐལ། དེས་དགོངས་འགྲེལ་དབུ་མ་བའི་བཀར་བཞེད་པའི་ཕྱིར། རྟག་
ཁས། འདོད་ན། དེས་དབུ་མ་སྣང་བ་ལས། ངེས་པའི་དོན་ཀྱང་གང་ལ་བྱ་ཞེ་ན། ཞེས་སོགས་དྲང་ངེས་ཀྱི་ཁྱད་པར་གསུངས་པ་སྒྲ་ཇི་བཞིན་པར་ཁས་མི་ལེན་པར་ཐལ། འདོད་པའི་ཕྱིར། ཟེར་ན། མ་ཁྱབ། འདོད་མི་ནུས་ཏེ། སེང་གེ་བཟང་པོས་ངེས་དོན་གྱི་མདོ་ཡིན་ན་སྒྲ་ཇི་བཞིན་པའི་
མདོ་ཡིན་པས་ཁྱབ་པར་ཁས་ལེན་པའི་ཕྱིར།། །།རྒྱལ་གསུང་པད་མཚོར་འཇུག་ལ་མི་མཁས་པའི། །རྒོལ་ངན་གླང་པོའི་སྙིང་རྩ་འདར་བྱེད་པ། །ལུང་རིགས་གདོང་ལྔའི་གད་བརྒྱངས་རབ་བརྗིད་དབྱངས། །སྐལ་བཟང་རྣ་པའི་བཅུད་དུ་རྒྱས་གྱུར་ཅིག་
སརྦ་མྔྒ་ལཾ་



