
[001A]༄༅། །ཚེ་རབས་རྗེས་འཛིན་གྱི་སྨོན་ཚིག་འདོད་དོན་པདྨོ་བཞད་པའི་ཉིན་བྱེད་ཅེས་བྱ་བ་བཞུགས། །

[001B] །དཀོན་ཞིང་དོན་ཆེ་ཐུབ་གསུང་རྒྱ་མཚོའི་བདག་མཆོག་གསུམ་རིན་ཆེན་ཀུན་འདུས་ངོ་བོ་ཉིད། །རྒྱལ་བསྟན་བཤད་སྒྲུབ་ཟུང་གིས་སྤེལ་མཁས་པའི། །མཚན་ལྡན་བ་ཤེས་
གཉེན་དམ་པར་གསོལ་བ་འདེབས། །བྱང་ཆུབ་པར་གྱི་གནས་ལུས་ལོངས་སྤྱོད་འཁོར། །དུས་གསུམ་བསགས་པའི་རང་གཞན་དགེ་ཚོགས་བཅས། །མཁའ་ཁྱབ་སྲིད་ཞིའི་གདུང་བ་ཞི་བའི་
རྒྱུར༑ ༑མགོན་ཁྱོད་ཟག་མེད་ཐུགས་དགོངས་རྫོགས་ཕྱིར་འབུལ། །དགེ་བས་དེང་ནས་ཚེ་རབས་ཐམས་ཅད་དུ། །ཁྱོད་ཞབས་གཙུག་གི་རྒྱན་དུ་མི་འབྲལ་ཞིང། །ཟབ་རྒྱས་གསུང་
གིས་རྟག་ཏུ་འཚོ་བ་དང། །ཐུགས་ཡིད་གཅིག་ཏུ་འདྲེས་པར་བྱིན་གྱིས་རློབས། །ཁྱོད་ནི་བླ་མ་ཡི་དམ་ཆོས་སྲུང་སོགས། །ཀུན་འདུས་སྐྱབས་གཅིག་དམ་པར་གསོལ་འདེབས་ན། །

[002A] །སྐྱེ་ཤི་བར་དོའི་གནས་སྐབས་གང་དུ་ཡང། །འབྲལ་མེད་དགྱེས་བཞིན་རྗེས་སུ་བཟུང་དུ་གསོལ། །མ་ནོར་ལམ་སྟོན་བཤེས་ཀྱིས་ཟིན་པའི་ཚེ། །སྐྱོན་རྟོག་སྐད་ཅིག་ཙམ་ཡང་
མི་སྐྱེ་ཞིང། །བསམ་དང་སྦྱོར་བས་ཚུལ་བཞིན་ལེགས་བསྟེན་ནས། །ཐོས་བསམ་སྒོམ་པས་རྒྱལ་རྣམས་མཉེས་བྱེད་ཤོག་མུ་མཐའ་མེད་པའི་ཞིང་ཁམས་རབ་འབྱམས་སུ། །
མགོན་ཁྱོད་མངོན་པར་འཚད་རྒྱའི་ཚུལ་བསྟན་ཚེ། །གསང་བའི་མཛོད་འཛིན་སྲས་ཀྱི་མཆོག་གྱུར་ནས། །མི་ལྡོག་ལུང་བསྟན་མྱུར་དུ་ཐོབ་པར་ཤོག་བརྟན་པ་མ་རྙེད་སྐྱེ་བ་ཐམས་
ཅད་དུ། །དལ་བརྒྱད་འབྱོར་བཅུ་ཐེག་མཆོག་འཁོར་ལོ་བཞི། །མཐོ་རིས་ཡོན་ཏན་བདུན་ལྡན་དཔལ་ཐོབ་ནས། །སྲིད་པར་ཞེན་ལོག་རབ་ཏུ་འབྱུང་བར་ཤོག་ཆེ་གསལ་མྱུར་ཞིང་

[002B] །མདོ་རྒྱུད་རྒྱ་མཚོའི་དགོངས་དོན་འབྱེད་པ་ལ། །སྨྲ་བ་ཟླ་མེད་སྤོབས་པ་མཆོག་བརྙེས་ཏེ། །འཆད་རྩོད་རྩོམ་ལ་ཐོགས་པ་མེད་པར་ཤོག་གཙུག་ལག་ཡོངས་ཀྱི་གནད་བསྡུས་དཀའ་བོ་ཏ་ལྔ། །དེ་ཡི་ཡང་སྙིང་གསང་ཆེན་
རྒྱུད་སྡེ་བཞི། །མཁས་པའི་དགའ་སྟོན་ཐུན་མོང་རིག་གནས་ཀུན། །ཁོང་དུ་ཆུད་དེ་རྨོངས་མུན་སངས་པར་ཤོག་ངེས་འབྱུང་བྱང་སེམས་མཐའ་བྲལ་ཟབ་མོའི་ལྟ། །རིམ་གཉིས་ལམ་གྱི་བགྲོད་པ་མྱུར་རྫོགས་ནས། །སྐུ་ཐུགས་དབྱེར་མེད་ཁ་
སྦྱོར་བདུན་ལྡན་གྱི། །གོ་འཕང་ཐོབ་སྟེ་འགྲོ་རྣམས་སྒྲོལ་བར་ཤོག་ཚེ་ཡི་མཐར་ཡང་མགོན་པོ་ཁྱོད་ཉིད་ཀྱིས། །དགྱེས་པའི་གསུང་གིས་དབུགས་དབྱུང་ལེགས་བསྩལ་ཏེ། །གནད་གཅོད་འཁྲུལ་སྣང་ཆགས་ཞེན་ཀུན་ཞི་ནས། །དག་
པའི་ཞིང་མཆོག་རྣམས་སུ་དྲང་དུ་གསོལ། །མ་འོངས་རིགས་ལྡན་དྲག་པོའི་འཁོར་ལོ་ཡིས། །དུམ་བུ་བཅུ་གཉིས་ས་ཡ་ཁྱོན་ཀུན་ལ། །རྫོགས་ལྡན་གསང་ཆེན་དགའ་སྟོན་འགྱེད་པའི་ཚེ། །རིན་ཆེན་ལྟ་བུའི་གདུལ་བྱར་བདག་གྱུར་ཅིག་
ཚེ་ལོ་བརྒྱད་ཁྲིའི་དུས་སུ་བྱམས་མགོན་གྱིས། །བཅུ་གཉིས་མཛད་པའི་འོད་སྣང་སྒྲོ་བའི་ཚེ། །འཁོར་གྱི་ཐོག་མར་གྱུར་ཏེ་རྒྱལ་སྲས་ཀྱི། །རླབས་ཆེན་སྤྱོད་པའི་ཕ་རོལ་ཕྱིན་གྱུར་ཅིག་ཕྱི་རུ་ཞི་དུལ་འདུལ་ཁྲིམས་གཙང་མས་མཛེས་
ནང་དུ་རྒྱལ་སྲས་སྤྱོད་པའི་ཁུར་འཛིན་ཅིང། །གསང་བ་བདེ་སྟོང་མཆོག་ལས་མི་འདའ་བའི། །བློ་བཟང་རྒྱལ་བའི་བསྟན་དང་འབྲལ་མེད་ཤོག་ནམ་མཁའ་ཇི་སྲིད་འགྲོ་བའི་དོན་གྱི་ཕྱིར། །དུས་གསུམ་རྒྱལ་དང་རྒྱལ་སྲས་ཐམས་ཅད་ཀྱི། །

[003A]༄༅། །དཔག་ཡས་སྤྱོད་དང་སྨོན་ལམ་མ་ལུས་པ། །སྒྲུབ་པའི་སྙིང་སྟོབས་གཡོབ་མེད་གྱུར་ཅིག་བརྩེ་ལྡན་བླ་མ་མཆོག་གི་ཐུགས་རྗེ་མཐུ། །སྲས་བཅས་རྒྱལ་བ་ཞི་ཁྲོའི་བྱིན་རླབས་དང། །ཆོས་ཉིད་འགྱུར་མེད་རྟེན་
འབྲེལ་མི་བསླུ་བའི། །བདེན་པས་སྨོན་གནས་མཐའ་དག་མྱུར་འགྲུབ་ཤོག་ཅེས་ཚེ་རབས་རྗེས་འཛིན་གྱི་སྨོན་ཚིག་འདོད་དོན་པདྨོ་བཞད་པའི་ཉིན་བྱེད་ཅེས་བྱ་བའི་ཡང་དད་བརྩོན་རྣམ་དཔྱོད་རྨད་དུ་བྱུང་བ་དགེ་སློང་སྨོན་ལམ་མཆོག་གྲུབ་སོགས་
མང་པོའི་འདོད་མོས་ལྟར། བཙུན་གཟུགས་ཤེས་རབ་རྒྱ་མཚོས་སྨན་རིའི་རྩེར་སྐྱོ་སང་དུ་ཕྱིན་པའི་ཚེ་སུག་བྲིས་སུ་བགྱིས་བའོ། འདི་ཡང་མཛོད་དགེའི་དགོན་གསར་དགའ་ལྡན་རབ་རྒྱས་གླིང་ནས་པར་དུ་བཀོད།། །།མངྒ་ལཾ།།

[003B][BLANK PAGE]



﻿༄༅། །ཡོངས་སུ་གྲགས་པའི་སྨོན་ལམ་ལྔའི་གཞུང་གི་མཚམས་རྣམ་པར་འབྱེད་པ་གསལ་བྱེད་ཉི་མའི་ཕྲེང་བ་ཞེས་བྱ་བ་བཞུགས་

[001] །ན་མོ་གུ་རུ་བྷྱ་ཤེས་བྱའི་དཀྱིལ་འཁོར་ཀུན་ཁྱབ་པའི། །ཡེ་ཤེས་རལ་གྲིའི་འཁྲི་ཤིང་གིས། །རྨོངས་པའི་དགྲ་འཇོམས་
མཁྱེན་གཏེར་གྱི། །སྣང་བའི་གཟི་འབར་དེས་སྐྱོངས་ཤིག། །འདིར་མདོ་དང་བསྟན་བཅོས་ལས་སྨོན་ལམ་ཇི་སྙེད་གསུངས་པའི་ནང་ནས་བརྗོད་བྱ་ཟབ་ཅིང་རྒྱ་ཆེ་ལ་
ཡོངས་སུ་རྫོགས་པའི་སྨོན་ལམ་གྱི་རྒྱལ་པོ་བཟང་བོ་སྤྱོད་པའི་སྨོན་ལམ་གྱི་དོན་ལ་བཞི། མཚན་དོན། འགྱུར་ཕྱག། གཞུང་དོན། མཇུག་གི་དོན་ནོ། །དང་པོ་ནི་
རྒྱ་གར་སྐད་དུ། ཨཱརྱ་བྷ་དྲ་སོགས་སོ། །གཉིས་པ་ནི། འཕགས་པ་འཇམ་དཔལ་སོགས་སོ། །གསུམ་པ་གཞུང་དོན་ལ་བཞི། བསོད་ནམས་འགྲུབ་པའི་

[002A]༄༅། །རྒྱུ་བསགས་སྦྱངས་བྱ་བའི་ཉམས་ལེན་གྱི་རིམ་པ། བྱང་ཆུབ་སེམས་དཔའི་སྨོན་ལམ་གྱི་རིམ་པ་ཉམས་སུ་ལེན་པ་དངོས། སྨོན་
ལམ་ཡིད་ལ་བྱས་པའི་ཕན་ཡོན། གཞུང་བཏོན་པ་སོགས་ཀྱི་ཕན་ཡོན་ནོ། །དང་པོ་ལ་ཡན་ལག་བདུན་ལས་དང་པོ་ཕྱག་འཚལ་བའི་ཡན་ལག་ལ་བཞི། དང་བོ་
སྒོ་གསུམ་བསྡོམས་པའི་ཕྱག་ནི། ཇི་སྙེད་སུ་དག་སོགས་རྐང་བ་བཞིའོ། །གཉིས་པ་ལུས་ཀྱི་ཕྱག་ནི། བཟང་བོ་སྤྱོད་པའི་སོགས་ཤོ་ལོ་ཀ་གཅིག་གོ་གསུམ་
པ་ཡིད་ཀྱི་ཕྱག་ནི། རྡུལ་གཅིག་སོགས་ཚིག་རྐང་བཞིའོ། །བཞི་པ་ངག་གི་ཕྱག་ནི། དེ་དག་བསྔགས་པ་སོགས་སོ། །འདིའི་དབྱངས་ཀྱི་ཡན་ལག་ལྕེ་རྐན་སོགས་

[002B] ཕྱོགས་གླང་དང་གཙང་ཆུང་ཆོས་གྲགས་པའི་འགྲེལ་བར་དབྱངས་ཀྱི་ཡན་ལག་ལྔ་དང་དྲུག་ཅུ་སོགས་ལ་བཤད་དོ། །གཉིས་པ་
མཆོད་པ་ལ། དང་པོ་བླ་ན་ཡོད་པའི་མཆོད་པ་ནི། མེ་ཏོག་དམ་པ་སོགས་ཤོ་ལོ་ཀ་གཉིས་སོ། །གཉིས་པ་བླ་ན་མེད་པའི་མཆོད་པ་ནི། མཆོད་པ་གང་རྣམས་སོགས་ཤོ་ལོ་ཀའོ། །གསུམ་པ་སྡིག་པ་བཤགས་པའི་ཡན་ལག་ནི་
འདོད་ཆགས་ཞེ་སྡང་སོགས་སོ། །བཞི་པ་རྗེས་སུ་ཡི་རང་བའི་ཡན་ལག་ནི། ཕྱོགས་བཅུའི་རྒྱལ་བ་སོགས་སོ། །ལྔ་པ་ཆོས་འཁོར་བསྐོར་བར་བསྐུལ་བ་ནི། གང་རྣམས་ཕྱོགས་བཅུའི་སོགས་སོ། །དྲུག་པ་མྱ་ངན་ལས་
མི་འདའ་བར་གསོལ་བ་འདེབས་པ་ནི། མྱ་ངན་འདའ་སྟོན་སོགས་སོ། །བདུན་པ་བསྔོ་བའི་ཡན་ལག་ནི། ཕྱག་འཚལ་བ་དང་སོགས་སོ། །ཡན་ལག་བདུན་པས་སྡིག་སྒྲིབ་སྦྱོང་བ་དང། ཚོགས་བསགས་པ་དང་
དགེ་རྩ་འཕེལ་ཞིང་མི་ཟད་པ་གསུམ་ཀ་འགྲུབ་པས། དེ་གནད་སྨིན་སྔོན་དུ་བཏང་ན་འོག་ནས་འབྱུང་བའི་སྨོན་ལམ་རྣམས་འགྲུབ་པ་ལ་ནུས་པ་ཤིན་ཏུ་ཆེ་གསུངས། ཤཱཀྱ་བཤེས་གཉེན་གྱི་འགྲེལ་བར། མཚམས་འདིར་
རྒྱལ་བ་ཀུན་གྱི་རྗེས་སུ་སློབ་གྱུར་ཏེ། །བཟང་བོ་སྤྱོད་པ་རབ་ཏུ་སྟོན་པར་བགྱིད། །ཡེ་ཤེས་སྦྱོད་པ་རྣམ་པར་དག་བྱེད་ཅིང། །བྱང་ཆུབ་སྦྱོད་པ་ཡོངས་སུ་རྫོགས་བྱེད་ཤོག་ཅེས་པས་སྨོན་ལམ་ཐམས་ཅད་ཀྱི་དོན་བསྡུ་

[003A]༄༅། །བར་བཤད་དོ། །གཉིས་པ་བྱང་ཆུབ་སེམས་དཔའི་སྨོན་ལམ་གྱི་རིམ་པ་ཉམས་སུ་ལན་པ་ལ་གསུམ། མོས་སྤྱོད་ཀྱི་སའི་སྨོན་ལམ་གྱི་རིམ་པ་ཉམས་སུ་ལེན་པ་དང། བྱང་སེམས་འཕགས་
པའི་སྨོན་ལམ་གྱི་རིམ་པ་ཉམས་སུ་ལེན་པ་དང། སྨོན་ལམ་གྱི་འབྲས་བུ་འགྲུབ་པའི་ཚད་དོ། །དང་པོ་ལ་བཅུ་ལས། དང་པོ་བསམ་པ་རྣམ་པར་དག་པ་སྦྱོང་བ་ལའང་གསུམ་ལས། དང་པོ་སངས་རྒྱས་ལ་མཆོད་ཅིང་དགོངས་
པ་ཡོངས་སུ་རྫོགས་པར་སྨོན་པ་ནི། འདས་པའི་སངས་རྒྱས་སོགས་ཚིགས་བཅད་གཅིག་གོ་གཉིས་པ་སངས་རྒྱས་ཀྱི་ཞིང་ཡོངས་སུ་སྦྱོང་བའི་བསམ་པ་ནི། ཕྱོགས་བཅུའི་ག་ལེའི་ཞིང་རྣམས་སོགས་ཚིགས་བཅད་
གཅིག་གིས་བསྟན། གསུམ་པ་སེམས་ཅན་ཐམས་ཅད་བདེ་བའི་ལྷག་པའི་བསམ་པ་སྦྱོང་བ་ནི། ཕྱོགས་བཅུའི་སེམས་ཅན་སོགས་ཚིགས་བཅད་གཅིག་གིས་བསྟན་ཏེ་འདི་ཡན་ཆད་བྱམས་སྙིང་རྗེའི་དམིགས་རྣམ་དང་
གཞན་དོན་དོན་གཉེར་གྱི་བསམ་པ་སྦྱོང་ཚུལ་ཡིན་ནོ། །གཉིས་པ་བྱང་ཆུབ་ཀྱི་སེམས་མི་བརྗེད་པའི་ལམ་ལ་ལྔ་ལས། དང་པོ་སྐྱེ་བ་དྲན་ཞིང་རབ་ཏུ་འབྱུང་བར་སྨོན་པ་ནི། བྱང་ཆུབ་སྤྱོད་པ་སོགས་ཤོ་ལོ་ཀ་གཅིག་
གིས་སྟོན། གཉིས་པ་ཚུལ་ཁྲིམས་མི་ཉམས་པར་སྨོན་པ་ནི། རྒྱལ་བ་ཀུན་གྱི་རྗེས་སུ་ཞེས་སོགས་ཤོ་ལོ་ཀ་གཅིག་གིས་སྟོན། གསུམ་པ་སོ་སོའི་སྐད་ཀྱིས་ཆོས་སྟོན་པར་སྨོན་པ་ནི། ལྷ་ཡི་སྐད་དང་སོགས་ཤོ་ལོ་ཀ་གཅིག་

[003B] བཞི་པ་རྒྱུད་འཇམ་ཞིང་ཕྱིན་དྲུག་ལ་བརྩོན་པར་སྨོན་པ་ནི། དེས་ཤིང་ཕ་རོལ་ཕྱིན་ལ་སོགས་ཚིག་རྐང་གཉིས་ཀྱིས་སྟོན་ཏེ། ཤོ་ལོ་ཀ་ཕྱེད་དང་བཞིས་ནི་བྱང་ཆུབ་ཀྱི་སེམས་མི་བརྗེད་པའི་རྒྱུ་བཞི་བསྟན་ཏོ། །ལྔ་
པ་སྡིག་སྒྲིབ་སྤོང་བར་སྨོན་པ་ནི། སྡིག་པ་གང་རྣམས་སོགས་ཚིག་རྐང་གཉིས་སོ། །གསུམ་པ་མ་གོས་པའི་སྦྱོར་བ་ནི། ལས་དང་ཉོན་མོངས་སོགས་ཤོ་ལོ་ཀ་གཅིག་གིས་སྟོན། བཞི་པ་སེམས་ཅན་ལ་ཕན་འདོགས་པ་ནི་
ཞིང་གི་ཁྱོན་དང་སོགས་ཤོ་ལོ་ཀ་གཅིག་གིས་སྟོན། ལྔ་པ་གོ་ཆ་བགོ་བ་ནི། བྱང་ཆུབ་སྤྱོད་པ་སོགས་ཤོ་ལོ་ཀ་གཅིག་གིས་སྟོན། དྲུག་པ་སྐལ་བ་མཉམ་པའི་བྱང་སེམས་དང་ཕྲད་པར་སྨོན་པ་ནི། བདག་གིས་སྤྱོད་དང་སོགས་
ཤོ་ལོ་ཀ་གཅིག་གིས་སྟོན། བདུན་པ་དགེ་བའི་བཤེས་གཉེན་མཉེས་པར་བྱེད་པར་སྨོན་པ་ནི། བདག་ལ་ཕན་པར་སོགས་ཤོ་ལོ་ཀ་གཅིག་གིས་སྟོན། བརྒྱད་པ་དེ་བཞིན་གཤེགས་པ་མངོན་དུ་འགྱུར་བར་སྨོན་པ་ནི། སངས་
རྒྱས་སྲས་ཀྱིས་སོགས་ཤོ་ལོ་ཀ་གཅིག་གིས་སྟོན། དགུ་པ་དམ་པའི་ཆོས་ཡོངས་སུ་འཛིན་པར་སྨོན་པ་ནི། རྒྱལ་བ་རྣམས་ཀྱི་དམ་པའི་ཆོས་ཞེས་སོགས་ཤོ་ལོ་ཀ་གཅིག་གིས་སྟོན། འདིའི་རྐང་བ་དང་པོས་ཆོས་ཀྱི་ཚིག་དོན་
རང་གིས་འཛིན་པ་དང། གཉིས་པས་ལུང་གི་ཆོས་གཞན་ལ་སྟོན་པ་དང། གསུམ་པས་རྟོགས་པའི་ཆོས་རྒྱུད་ལ་བསྐྱེད་པ་བསྟན་པར་ཕྱོགས་གླང་སོགས་གསུངས། བཅུ་པ་མི་ཟད་པའི་མཛོད་ཐོབ་པར་སྨོན་པ་ནི་

[004A]༄༅། །སྲིད་པ་ཐམས་ཅད་སོགས་ཤོ་ལོ་ཀ་གཅིག་གིས་སྟོན། གཉིས་པ་བྱང་སེམས་འཕགས་པའི་སའི་སྨོན་ལམ་གྱི་རིམ་པ་ཉམས་སུ་ལེན་པ་ལ་དྲུག། དེའི་དང་པོ་བྱང་ཆུབ་སེམས་དཔའི་རྣམ་ཐར་ལ་
འཇུག་པ་ལ་བརྒྱད་ལས། དང་པོ་རྡུལ་གཅིག་གི་སྟེང་དུ་ཕྱོགས་བཅུའི་རྡུལ་སྙེད་ཀྱི་དག་པའི་སྣོད་བཅུད་ཀྱི་ཞིང་ཁམས་བཞུགས་པ་བལྟ་བར་སྨོན་པ་ནི། རྡུལ་གཅིག་སྟེང་ན་སོགས་ཤོ་ལོ་ཀ་གཅིག་གིས་སྟོན། གཉིས་པ་
ཕྱོགས་བཅུའི་ཞིང་ཐམས་ཅད་དུ་དེ་ལྟར་བལྟ་བར་སྨོན་པ་ནི། དེ་ལྟར་མ་ལུས་སོགས་ཤོ་ལོ་ཀ་གཅིག་གིས་སྟོན། གསུམ་པ་སངས་རྒྱས་ཀྱི་གསུང་ལ་འཇུག་པ་ནི། གསུང་གཅིག་ཡན་ལག་སོགས་ཤོ་ལོ་ཀ་གཅིག་གིས་
སྟོན༑ བཞི་པ་དེ་བཞིན་གཤེགས་པའི་ཆོས་ཀྱི་འཁོར་ལོ་བསྐོར་བ་ལ་འཇུག་པ་ནི། དུས་གསུམ་གཤེགས་པའི་སོགས་ཤོ་ལོ་ཀས་སྟོན། ལྔ་པ་བསྐལ་བའི་འཇུག་པ་ལ་འཇུག་པ་ནི། མ་འོངས་བསྐལ་བ་སོགས་ཤོ་
ལོ་ཀས་སྟོན་ཏེ། འདི་ཡན་ཆད་ཀྱི་ཤོ་ལོ་ཀ་ལྔའི་དང་པོ་གཉིས་ཀྱིས་སྐུའི་གསང་བ་དང། གསུམ་པས་གསུང་གི་གསང་བ་དང། བཞི་པས་ཐུགས་ཀྱི་གསང་བ་ཇི་ལྟ་བ་བཞིན་དུ་རྟོགས་མི་ནུས་ཀྱང་ཆོས་འཁོར་གྱི་དོན་ལ་
བརྟེན་ནས་མཚོན་པ་དང། ལྔ་པས་དུས་ཀྱི་སྒོ་ནས་སངས་རྒྱས་ཀྱི་འཕྲིན་ལས་འཇུག་ཚུལ་ལ་ཡེ་ཤེས་ཀྱི་སྟོབས་ཀྱིས་འཇུག་པ་ཡིན་ནོ། །དྲུག་པ་དེ་བཞིན་གཤེགས་པ་ལ་བལྟ་བ་དང་དེའི་སྤྱོད་ཡུལ་ལ་འཇུག་པ་ནི། དུས་

[004B] བདུན་པ་སངས་རྒྱས་ཀྱི་ཞིང་མངོན་པར་བསྒྲུབ་པ་ནི། གང་ཡང་དུས་གསུམ་དག་གི་སོགས་ཤོ་ལོ་ཀས་སྟོན། བརྒྱད་པ་དེ་བཞིན་གཤེགས་པའི་ཐད་དུ་འགྲོ་བ་ལ་སྨོན་པ་ནི། གང་
ཡང་མ་བྱོན་སོགས་ཤོ་ལོ་ཀས་སྟོན། གཉིས་བ་བྱང་ཆུབ་སེམས་དཔའི་སྟོབས་བཅུ་བསྒྲུབ་པའི་སྨོན་ལམ་ནི། ཀུན་ཏུ་མྱུར་བའི་སོགས་ཤོ་ལོ་ཀ་གཉིས་ཀྱིས་སྟོན། གསུམ་པ་གཉེན་པོ་བསྒྲུབ་པ་ནི། ལས་ཀྱི་སྟོབས་རྣམས་སོགས་
ཤོ་ལོ་ཀས་སྟོན། བཞི་པ་བྱང་ཆུབ་སེམས་དཔའི་ལས་ནི། ཞིང་རྣམས་རྒྱ་མཚོ་སོགས་ཤོ་ལོ་ཀ་གཉིས་ཀྱིས་སྟོན་ཏེ། རྒྱ་མཚོ་ལྟ་བུའི་ལས་བརྒྱད་དོ། །རྒྱ་མཚོ་ནི་མཐའ་ཡས་པའི་དོན་ནོ། །ལྔ་པ་རྗེས་སུ་སློབ་པ་ལ་གཉིས་ལས་དང་
པོ་དེ་བཞིན་གཤེགས་པའི་རྗེས་སུ་སློབ་པ་ནི། གང་ཡང་དུས་གསུམ་སོགས་ཤོ་ལོ་ཀས་སྟོན། གཉིས་པ་བྱང་ཆུབ་སེམས་དཔའི་རྗེས་སུ་སློབ་པ་ནི། རྒྱལ་བ་ཀུན་གྱི་སྲས་ཀྱི་སོགས་ཤོ་ལོ་ཀ་གསུམ་གྱིས་སྟོན། དྲུག་པ་དེ་རྣམས་ཀྱི་
དོན་བསྡུ་བ་ནི། སྤྱོད་པ་དག་ནི་ཚད་ཡོད་སོགས་ཤོ་ལོ་ཀས་སྟོན། གསུམ་པ་སྨོན་ལམ་གྱི་འབྲས་བུ་གྲུབ་པའི་ཚད་ནི། ནམ་མཁའི་མཐར་ཐུག་སོགས་ཤོ་ལོ་ཀས་སྟོན། གསུམ་པ་སྨོན་ལམ་ཡིད་ལ་བྱས་པའི་ཕན་ཡོན་ལ་
གཉིས། མཐོང་བའི་ཆོས་ཀྱི་ཕན་ཡོན་དང། ཚེ་རབས་ཕྱི་མ་རྣམས་ཀྱི་ཕན་ཡོན་ནོ། །དང་པོ་ལ་བཞི་ལས། དང་པོ་བསོད་ནམས་ཁྱད་པར་ཅན་ཡོངས་སུ་འཛིན་པ་ནི། གང་ཡང་ཕྱོགས་བཅུའི་ཞིང་རྣམས་སོགས་ཤོ་

[005A]༄༅། །ལོ་ཀ་གཉིས་ཀྱིས་སྟོན། གཉིས་པ་ངན་སོང་དང་སྡིག་གྲོགས་སྤངས་ཏེ་དེ་བཞིན་གཤེགས་པའི་ཞལ་མཐོང་བ་ནི། གང་གིས་བཟང་སྤྱོད་སོགས་ཤོ་ལོ་ཀས་སྟོན། གསུམ་པ་རྙེད་པ་
ལེགས་བར་རྙེད་ཅིང་བྱང་ཆུབ་སེམས་དཔའ་རྣམས་དང་སྐལ་བ་མཉམ་བ་ཐོབ་པ་ནི། དེ་དག་རྙེད་པ་སོགས་ཤོ་ལོ་ཀས་སྟོན། བཞི་པ་ལས་ཀྱི་སྒྲིབ་བ་ཟད་པར་འགྱུར་བའི་ཕན་ཡོན་ནི། མཚམས་མེད་ལྔ་པོ་སོགས་ཤོ་ལོ་ཀས་
སྟོན༑ གཉིས་པ་ཚེ་རབས་ཕྱི་མ་རྣམས་ཀྱི་ཕན་ཡོན་ལ་གཉིས། རྒྱུས་བསྡུས་པ་དང། འབྲས་བུས་བསྡུས་པའོ། །དང་པོ་ནི། ཡེ་ཤེས་དང་ནི་སོགས་ཤོ་ལོ་ཀ་གཅིག་གོ་གཉིས་པ་ནི། བྱང་ཆུབ་ཤིང་དབང་སོགས་ཤོ་
ལོ་ཀའོ། །བཞི་པ་གཞུང་འདོན་པ་སོགས་ཀྱི་ཕན་ཡོན་སྟོན་པ་ལ་ལྔ་ལས། དང་པོ་མདོར་བསྡུས་ཏེ་སྟོན་པ་ནི། གང་ཡང་བཟང་བོ་སྤྱོད་པ་སོགས་ཤོ་ལོ་ཀ་གཅིག་གོ་གཉིས་པ་བཟང་སྤྱོད་འདོན་པའི་དགེ་རྩ་བྱང་
ཆུབ་སེམས་དཔའི་རྗེས་སུ་བསྔོ་བ་ནི། འཇམ་དཔལ་དཔའ་བོ་སོགས་ཤོ་ལོ་ཀའོ། །གསུམ་པ་དེ་བཞིན་གཤེགས་པའི་རྗེས་སུ་བསྔོ་བ་ནི། དུས་གསུམ་གཤེགས་པའི་སོགས་ཤོ་ལོ་ཀའོ། །འཇམ་དཔལ་དཔའ་བོ་
སོགས་ཤོ་ལོ་ཀ་གཉིས་ཀྱི་ནང་དུ་སྔར་བཤད་པའི་སྨོན་ལམ་ཐམས་ཅད་འདུ་བར་མགོན་པོ་ཞི་བ་ལྷའི་བསླབ་བཏུས་ལས་གསུངས་སོ། །བཞི་པ་སྒྲིབ་པ་སྤངས་ཤིང་དག་པའི་ལུས་རྟེན་ཁྱད་པར་གཟུང་བ་ནི། བདག་ནི་འཆི་

[005B] ལྔ་པ་ལུང་བསྟན་ཐོབ་པ་དང་སེམས་ཅན་གྱི་དོན་བསྒྲུབ་པ་ནི། རྒྱལ་བའི་དཀྱིལ་འཁོར་སོགས་ཤོ་ལོ་ཀ་གཉིས་སོ། །བཟང་བོ་སྤྱོད་པའི་སྨོན་ལམ་བཏབ་པ་ཡི། །ཞེས་སོགས་ཤོ་ལོ་ཀ་
གཉིས་ཕྱོགས་གླང་སོགས་ཀྱི་འགྲེལ་བར་མི་འབྱུང། ཤཱཀྱ་བཤེས་གཉེན་གྱི་འགྲེལ་བར་ཡོད་ཀྱང་འགྱུར་ཅུང་ཟད་མི་འདྲ་ལ། སྨོན་ལམ་རྒྱལ་བོ་འདི་དག་སོགས་ཤོ་ལོ་ཀ་གཅིག་ལོ་ཆེན་བེ་རོ་ཙ་ནའི་འགྱུར་གྱི་སྨོན་ལམ་
ཡིན་པས་མདོ་ཚིག་དངོས་མིན་ནོ། །བཞི་པ་མཇུག་གི་དོན་ནི། འཕགས་པ་བཟང་བོ་སྤྱོད་པའི་སོགས་སོ། །རྒྱལ་སྲས་ཞིབ་ལྷས། བྱང་ཆུབ་སེམས་དཔའི་སྨོན་ལམ་ཆེན་པོ་འབུམ་ཕྲག་གྲངས་མེད་པ་བཅུ་མདོ་ལས་འབྱུང་
བ་རྣམས་བཟང་སྤྱོད་སྨོན་ལམ་འདིར་འདུ་བར་གསུངས་པའི་སྨོན་ལམ་ཆེན་པོ་བཅུ་ནི། སངས་རྒྱས་ཐམས་ཅད་ལ་མཆོད་པ་ཐམས་ཅད་ཀྱིས་མཆོད་པར་སྨོན་པ། དམ་པའི་ཆོས་ཐམས་ཅད་ཡོངས་སུ་བཟུང་ཞིང་བསྲུང་
བར་སྨོན་པ་དང། ཕྱོགས་བཅུའི་སངས་རྒྱས་རྣམས་མཛད་པ་ངོ་མཚར་ཅན་མཛད་པ་ཐམས་ཅད་ཀྱི་དྲུང་དུ་ཐོགས་པ་མེད་པའི་ལུས་ཀྱིས་བདག་འགྲོ་ཞིང་བྱ་བ་ཁྱད་པར་ཅན་བྱེད་པར་སྨོན་པ་དང། རྟག་ཏུ་བྱང་ཆུབ་སེམས་
དཔའི་སྤྱོད་པ་ཐམས་ཅད་སྤྱོང་བར་སྨོན་པ་དང། བདག་གིས་སེམས་ཅན་ཐམས་ཅད་ཡོངས་སུ་སྨིན་པར་བྱེད་པར་སྨོན་པ་དང། འཚང་རྒྱ་བར་འགྱུར་བའི་ཞིང་འཇིག་རྟེན་གྱི་ཁམས་མཐའ་ཡས་བ་བསྒྲུབ་པར་སྨོན་པ་དང་

[006A]༄༅། །མངོན་པར་བསྒྲུབ་པའི་ཞིང་ཁམས་རྣམས་ཀྱང་མཐའ་ཡས་པ་བསམ་གྱིས་མི་ཁྱབ་པའི་སྤྱོད་ཡུལ་ཅན་ལས་བྱང་ཆུབ་སེམས་དཔའ་མཆོག་གིས་གང་བ་སོགས་དག་པ་རབ་འབྱམས་འབའ་ཞིག་ཏུ་
སྤྱོང་བར་སྨོན་པ་དང། བྱང་ཆུབ་སེམས་དཔའ་ཐམས་ཅད་དང་བདག་ཉིད་བསམ་སྦྱོར་གཅིག་པར་སྨོན་པ་དང། སྤྱོད་པ་དང་ཉམས་ལེན་ཐམས་ཅད་དོན་གྱི་མཆོག་ཁོ་ན་མཐའ་ཡས་པ་འགྲུབ་པར་སྨོན་པ་དང། ནམ་མཁའི་
མཐས་གཏུགས་པ་ཐམས་ཅད་དུ་མཛད་པ་མཐའ་ཡས་པ་སྟོན་པའི་ཚུལ་གྱིས་མངོན་པར་རྫོགས་པར་འཚང་རྒྱ་བར་སྨོན་པ་དང་བཅུའོ། །དེའི་དང་པོ་ནི། འདས་པའི་སངས་རྒྱས་རྣམས་དང་ཞེས་སོགས་ཤོ་ལོ་ཀ་དང་
སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང། །ཞེས་དང། གཉིས་པ་ནི། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང། །ཞེས་སོགས་དང། ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང། །ཞེས་པ་ལྟ་བུ་དང་
གསུམ་བ་ནི། གང་ཡང་མ་བྱོན། ཞེས་པ་ནས། མགོན་བོ་ཀུན་གྱི་དྲུང་དུ་བདག་མཆིའོ། །ཞེས་པ་ལྟ་བུ་དང། བཞི་པ་ནི། སྤྱོད་པ་རྒྱ་མཚོ་རྣམ་པར་དག་བྱེད་ཅིང། །ཞེས་པ་ལྟ་བུ་དང། ལྔ་པ་ནི། སེམས་ཅན་རྒྱ་
མཚོ་དག་ནི་རྣམ་པར་སྒྲོལ། །ཞེས་པ་ལྟ་བུ་དང། དྲུག་པ་ནི། ཞིང་རྣམ་པ་རྒྱ་མཚོ་རྣམ་པར་དག་བྱེད་ཅིང། །ཞེས་བ་ལྟ་བུ་དང། བདུན་པ་ནི། དེ་ལྟར་མ་ལུས་ཕྱོགས་རྣམས་ཐམས་ཅད་དུ། །རྒྱལ་བདག་གི་ཞིང་

[006B]ཅེས་པ་ལྟ་བུ་དང། བརྒྱད་པ་ནི། མཁས་པ་དེ་དང་མཚུངས་པར་སྤྱད་པའི་ཕྱིར། །ཞེས་སོགས་ལྟ་བུ་དང། དགུ་བ་ནི། ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང། །ཞེས་སོགས་དང་
གང་ཡང་དུས་གསུམ་གཤེགས་པའི་རྒྱལ་བ་ཡི། །ཞེས་སོགས་ལྟ་བུ་དང། བཅུ་པ་ནི། ནམ་མཁའི་མཐར་ཐུག་གྱུར་བ་ཅི་ཙམ་པ། །ཞེས་སོགས་ལྟ་བུ་ཡིན་ལ། དེས་མཚོན་ནས་གོང་འོག་གི་ཚིག་དོན་རྣམས་ལ་བརྟགས་ཏེ་
སྦྱོར་ཚུལ་ཞིབ་པར་ཤེས་པར་བྱའོ། །བཟང་སྤྱོད་ཀྱི་འགྲེལ་བ་ཀླུ་སྒྲུབ། ཕྱོགས་གླང། ཤཱཀྱ་བཤེས་གཉེན། རྒྱན་བཟང་པོ། ཞ་ལུ་པ་ཡེ་ཤེས་རྒྱ་མཚོ། ཀུན་མཁྱེན་སྟོབས་འབར་འོད་ཟེར། ཇོ་ནང་ཏཱ་ར་ནཱ་ཊ་
གཙང་ཆུང་ཆོས་གྲགས་རྒྱ་མཚོ། གྲགས་པ་བཤད་སྒྲུབ། གཡེར་གཤོད་སྔགས་རམས་པ་ངག་དབང་འཇམ་དབྱངས་བློ་གྲོས། ཁྲི་རྒྱ་ནག་པ་བློ་བཟང་བསྟན་པའི་ཉི་མ། ཚེ་འཕེལ་ཀུ་ཤྲི་རྣམས་ཀྱིས་མཛད་པ་ཡོད་
ཀྱང༑ འདིར་ལྕང་སྐྱ་རོལ་བའི་རྡོ་རྗེའི་གསུང་ལྟར་བྲིས་སོ།    ༈    །བྱམས་པའི་སྨོན་ལམ་གྱི་དོན་འཆད་པ་ལ་གསུམ། ཡན་ལག་བདུན་གྱི་སྒོས་བསོད་ནམས་ཀྱི་ཚོགས་བསགས་ཚུལ། དེ་ཉིད་ཐབས་མཁས་
པའི་སྨོན་ལམ་གྱིས་ཁ་བསྒྱུར་ཚུལ། དེ་ལྟར་བསྒྱུར་བའི་ཐབས་མཁས་དེ་འགྲུབ་པའི་ཚུལ་ལོ། །དང་པོ་ལ་གཉིས། ཕྱག་འཚལ་བ་སོགས་ཡན་ལག་ལྔ་བཤད་པ། བསྐུལ་བ་དང་གསོལ་བ་འདེབས་པ་གཉིས་བཤད་

[007A]༄༅། །པའོ༑ ༑དང་པོ་ལ་གཉིས། ཅུང་ཟད་རྒྱས་པར་བཤད་པ་དང། དེའི་དོན་སླར་བསྡུས་ཏེ་བསྟན་པའོ། །དང་པོ་ལ་བཞི། ཕྱག་འཚལ་བ། སྡིག་པ་བཤགས་པ། བྱང་ཆུབ་ཏུ་བསྔོ་བ་
མཆོད་པ་དང་རྗེས་སུ་ཡི་རང་ངོ། །དང་པོ་ནི། སངས་རྒྱས་ཀུན་ལ་ཕྱག་འཚལ་ལོ། །ཞེས་པས་སངས་རྒྱས་དཀོན་མཆོག་དང། ལྷག་མས་དགེ་འདུན་དཀོན་མཆོག་དང། ངན་འགྲོའི་སོགས་ཤོ་ལོ་ཀས་ཆོས་ལ་ཕྱག་
འཚལ་བ་བསྟན། གཉིས་པ་སྡིག་བཤགས་ནི། སེམས་ཀྱི་དབང་དུ་གྱུར་བས་སོགས་སོ། །གསུམ་པ་བསྔོ་བ་ནི། བདག་ལས་རྣམ་པ་གསུམ་གང་གིས་སོགས་ཤོ་ལོ་ཀ་གཅིག་གིས་བསྟན། བཞི་པ་མཆོད་པ་དང་
ཡི་རང་ཕྱོགས་གཅིག་ཏུ་སྟོན་པ་ནི། ཕྱོགས་བཅུ་དག་གི་ཞིང་རྣམས་སུ། །ཞེས་སོགས་ཤོ་ལོ་ཀ་གཅིག་གོ་གཉིས་པ་དེའི་དོན་སླར་ཡང་བསྡུས་ཏེ་བསྟན་པ། སྡིག་པ་ཐམས་ཅད་བཤགས་པར་བགྱི། །སོགས་རྐང་བ་
བཞིས་བཤགས་པ། ཡི་རང། ཕྱག་འཚལ་བ། བསྔོ་བ་བཞིའི་དོན་བསྡུས་ཏེ་བསྟན། གཉིས་བ་ལ་བསྐུལ་བ་དང། གསོལ་བ་འདེབས་པའི་ཡན་ལག་གཉིས། དང་པོ། འཚང་རྒྱ་བར་བསྐུལ་བ་དང། ཆོས་
འཁོར་བསྐོར་བར་བསྐུལ་བ་གཉིས། དང་བོ་ནི། ཕྱོགས་བཅུ་དག་གི་ཞིང་རྣམས་སུ། །ཞེས་སོགས་ཤོ་ལོ་ཀ་གཅིག་གོ་གཉིས་བ་ནི། བྱང་ཆུབ་དམ་བར་སངས་རྒྱས་ཞིང། །སོགས་ཤོ་ལོ་ཀ་གཅིག་གོ་གཉིས་

[007B] ཆོས་རྔ་ཆེན་པོའི་སྒྲ་ཡིས་ནི། །སོགས་ཤོ་ལོ་ཀ་གསུམ་མོ། །གཉིས་པ་དེ་ཉིད་ཐབས་མཁས་ཀྱི་སྨོན་ལམ་གྱིས་ཁ་བསྒྱུར་ཚུལ་ལ་གསུམ། རང་གཞན་གྱི་དོན་གཉིས་སྒྲུབ་པར་སྤྱིར་སྨོན་པ། སྤྱོད་
པ་ཕྱིན་དྲུག་ལ་བྱེ་བྲག་ཏུ་སྨོན་བ། དོན་བསྡུས་ཏེ་སྨོན་ལམ་དེ་ཐམས་ཅད་འགྲུབ་པར་སྨོན་པའོ། །དང་པོ་ལ་གསུམ། བྱང་སེམས་ཀྱི་སྤྱོད་པ་སྤྱི་ལ་སློབ་པར་སྨོན་པ། རྗེས་ཐོབ་ཏུ་གཞན་དོན་སྒྲུབ་བར་སྨོན་པ། མཉམ་
བཞག་ཏུ་ཆོས་ཉིད་རྟོགས་པར་སྨོན་བའོ། །དང་པོ་ནི། རྫོགས་པའི་སངས་རྒྱས་གང་བཞུགས་དང། །ཞེས་སོགས་ཤོ་ལོ་ཀ་གཅིག་གིས་བསྟན། གཉིས་པ་ནི། ཕ་རོལ་ཕྱིན་དྲུག་རྫོགས་བགྱིས་ནས། །སོགས་ཤོ་ལོ་ཀ་
གཅིག་གིས་བསྟན། གསུམ་པ་ལ་གཉིས་ལས། དང་པོ། ཆོས་ཀྱི་བདག་མེད་རྟོགས་པར་སྨོན་པ་ནི། མ་སྐྱེས་པ་དང་མི་འབྱུང་དང། །སོགས་ཤོ་ལོ་ཀ་གཅིག་གིས་བསྟན། གཉིས་པ་གང་ཟག་གི་བདག་མེད་རྟོགས་པར་སྨོན་
པ་ནི༑ སངས་རྒྱས་དྲང་སྲོང་ཆེན་པོ་ལྟར། །ཞེས་སོགས་ཤོ་ལོ་ཀ་གཅིག་གིས་བསྟན། གཉིས་པ་བྱེ་བྲག་ཏུ་སྤྱོད་པ་ཕྱིན་དྲུག་ལ་སློབ་པ་ལ་དྲུག་ལས། དང་བོ་ལ་སྦྱིན་པའི་ངོ་བོ་ལ་སྨོན་པ་དང། བྱེད་པ་ལ་སྨོན་པའོ། །
དང་པོ་ནི། བདག་འཛིན་བདག་གིར་སོགས་དང་བ་བཞིའོ། །གཉིས་པ་ནི། དངོས་བོ་ངོ་བོས་སོགས་རྐང་བ་བཞིའོ། །གཉིས་པ་ཚུལ་ཁྲིམས་ལ་སློབ་པ་ནི། ཁྲིམས་ཀྱི་ཚུལ་ཁྲིམས་སོགས་ཤོ་ལོ་ཀ་གཅིག་གོ་གསུམ་

[008A]༄༅། །པ་བཟོད་པ་ལ་སློབ་པར་སྨོན་པ་ནི། སའམ་ཡང་ན་སོགས་རྐང་བ་བཞིའོ། །བཞི་པ་བརྩོན་འགྲུས་ལ་སློབ་པར་སྨོན་པ་ནི། བརྩོན་འགྲུས་བརྩམས་པའི་སོགས་ཤོ་ལོ་ཀ་གཅིག་གོ་ལྔ་པ་
བསམ་གཏན་ལ་སློབ་བར་སྨོན་པ་ནི། སྒྱུ་མ་ལྟ་བུའི་སོགས་ཤོ་ལོ་ཀའོ། །སྒྱུ་མ་ལྟ་བུའི་ཏིང་ངེ་འཛིན་ནི། མཉམ་བཞག་ཏུ་ཆོས་ཐམས་ཅད་རང་བཞིན་མེད་པར་གོམས་པའི་མཐུས་རྗེས་ཐོབ་ཏུའང་ཆོས་ཐམས་ཅད་སྣང་ལ་རང་བཞིན་
མེད་པ་སྒྱུ་མ་ལྟ་བུ་ཁོ་ནར་འཆར་གྱི། བདེན་པར་ཞེན་པ་གཏན་མི་སྲིད་པའི་ཏིང་ངེ་འཛིན་ཞིག་སྟེ། འདི་ཐོབ་ན་བདེན་འཛིན་ཟད་པར་སྤངས་དགོས་པས་ཉན་རང་དགྲ་བཅོམ་སོགས་ལ་མེད་པའི་བྱང་སེམས་ས་བརྒྱད་པའི་རྣམ་གྲོལ་ལམ་
ཡན་ཆད་ནས་ཐོབ་སྟེ། མདོ་ལས་སྒྱུ་མ་ལྟ་བུའི་ཏིང་ངེ་འཛིན་དེ་ཐོབ་མ་ཐག་ཏུ་ཇི་ལྟ་ཇི་ལྟར་སེམས་ཅན་གྱི་དགེ་བའི་རྩ་བ་ཡོངས་སུ་རྫོགས་པ་དེ་ལྟ་དེ་ལྟར་ལུས་མངོན་པར་སྦྲུལ་ནས་མོས་པ་ཇི་ལྟ་བ་བཞིན་དུ་ཆོས་སྟོན་པ་ནི་ཅི་ནས་ཀྱང་མངོན་
པར་རྫོགས་བར་འཚང་རྒྱ་བར་འགྱུར་རོ། །ཞེས་དང། སྙིང་རྗེ་ཆེན་པོ་ངེས་པར་བསྟན་པའི་མདོ་ལས། ཆོས་ཐམས་ཅད་སྒྱུ་མ་ལྟ་བུར་ཤེས་ཤིང་རྟོགས་པས་ཕུང་བོའི་བདུད་ལས་ཡང་དག་པར་འདའོ། །ཞེས་དང། མངོན་
རྟོགས་རྒྱན་གྱིས་བརྒྱད་པའི་ཡོངས་སྦྱོང་དུ། ཞིང་སྦྱོང་སྒྱུ་མ་ལྟར་གནས་དང། །ཞེས་དང། འཇུག་པའི། བཅོས་མར་གྱུར་པའི་དངོས་ནི་ཀུན་རྫོབ་ཏུ། །ཞེས་བའི་འགྲེལ་བར། དག་པ་ཡན་ཆད་ནས་རྗེས་ཐོབ་ཏུའང་

[008B] དཔའ་བར་འགྲོ་བའི་ཏིང་ངེ་འཛིན་ནི། ས་བཅུ་པར་འོད་ཟེར་ཆེན་པོའི་དཔང་བསྐུར་ཐོབ་པའི་
མཐུས་སྔོན་མ་ཐོབ་པའི་ཏིང་འཛིན་དཔག་ཏུ་མེད་པ་ཞིག་ཐོབ་པའི་རྗེས་སུ་འཐོབ་སྟེ་ཏིང་ངེ་འཛིན་འདི་ཐོབ་ན་སྔར་མ་བསླབ་པའི་ཆོས་བ་སླབ་ཏུ་མེད་ཅིང། རྗེས་ཐོབ་ཏུ་དེ་བཞིན་གཤེགས་པའི་མཛད་པ་རླབས་པོ་ཆེ་དང་ཆ་འདྲ་བར་སྟོན་
ནུས་ཤིང། ཞི་བར་ལྷུང་བའི་དོགས་པ་མེད་པས་འགོག་པ་ལས་སློང་མི་དགོས་པའི་ཕྱིར་དཔའ་བར་འགྲོ་བ། ཞེས་གསུངས་སོ། །རྡོ་རྗེ་ལྟ་བུའི་ཏིང་འཛིན་ནི། ཆོས་མངོན་པ་ལས། དམིགས་པ་དང། སེམས་རྟེན་དང། གང་ཟག་
གི་དབང་བོའི་བྱེ་བྲག་གིས་ཐེག་དམན་གྱི་རྡོ་རྗེ་ལྟ་བུའི་ཏིང་འཛིན་ཁྲི་དང་སུམ་བརྒྱ་རེ་བརྒྱད་བཤད་ཀྱང། འདིར་ནི། མདོ་ལས། བྲག་ཆེན་པོ་མ་ཀྲུག་པ། སེར་ཁ་མེད་པ། ཁང་ཁོང་སྡང་དུ་མ་མིན་པ། གཅིག་ཏུ་འདུས་པ་མཁྲེག་པ་
དེ་ནི་ཤར་ཕྱོགས་ཀྱི་རླུང་གིས་ཀྱང་མི་སྒུལ། ཞེས་ཆོས་མཚུངས་ལྔས་རྡོ་རྗེ་དང་ཆོས་མཐུན་པར་གསུངས་པ་ལྟར། བརྒྱ་བྱིན་གྱི་ཕྱག་གི་རྡོ་རྗེ་དེ་ཉིད་ལ་ལྷ་མིན་སོགས་ཀྱི་གནོད་པས་ཚུར་མི་ཚུགས་ཤིང། ཕར་གཞོམ་ནུས་པ་ལྟར་ཏིང་ངེ་
འཛིན་འདི་ཡང་སྤང་བྱ་གནས་ངན་ལེན་ཐམས་ཅད་ཀྱིས་ཚུར་མི་གནོད་ཅིང། ཕར་གཞོམ་ནུས་བས་རྡོ་རྗེ་ལྟ་བུ་སྟེ། ས་བཅུ་རྒྱུན་མཐའ་ཁོ་ནར་ཐོབ་པར་གསུངས། རྣལ་འབྱོར་བླ་མེད་ཀྱི་སྐབས་རིམ་པ་གསུམ་པའི་སྒྱུ་ལུས་སྒྱུ་མ་ལྟ་

[009A]༄༅། །བུའི་ཏིང་ངེ་འཛིན་དང། དོན་གྱི་འོད་གསལ་དཔའ་བར་འགྲོ་བའི་ཏིང་འཛིན། སློབ་པའི་ཟུང་འཇུག་ཐོབ་ནས་རྡོ་རྗེ་ལྟ་བུའི་ཏིང་ངེ་འཛིན་ཐོབ་པར་རྗེའི་བདེ་མཆོག་སྨོན་ལམ་ལས་གསུངས་ཏེ། འདིར་སྐབས་
སུམ་བབས་པས་ཞར་བྱུང་ཙམ་མོ། །དྲུག་པ་ཤེས་རབ་ཀྱི་ཕར་ཕྱིན་ལ་སྤོབ་པར་སྨོན་པ་ནི། རྣམ་པར་ཐར་པའི་སོགས་རྐང་བ་བཞིའོ། །རྣམ་ཐར་སྒོ་གསུམ་ནི། རྣམ་པར་ཐར་པའི་སྒོ་སྟོང་པ་ཉིད་དང། མཚན་མ་མེད་པ་དང། སྨོན་པ་
མེད་པའོ། །དུས་གསུམ་ནི་འདས་མ་འོངས་ད་ལྟའི་དུས་གསུམ་མོ། །རིག་པ་གསུམ་ནི། སྔོན་གྱི་མཐའ་རིག་པ། ཕྱི་མའི་མཐའ་རིག་པ། ད་ལྟར་གྱི་མཐའ་རིག་པ་ཞེས་བཤད་དོ། །གསུམ་པ་དོན་བསྡུས་ཏེ་སྨོན་ལམ་དེ་ཐམས་ཅད་འགྲུབ་
པར་སྨོན་པ་ནི། སངས་རྒྱས་ཀུན་གྱིས་བསྔགས་པ་དང། །ཞེས་སོགས་ཤོ་ལོ་ཀའོ། གསུམ་པ་དེ་ལྟར་སྨོན་ལམ་གྱིས་ཁ་བསྒྱུར་བས་ཐབས་མཁས་དེ་འགྲུབ་པའི་ཚུལ་ནི། དེ་ལྟར་སྤྱད་པ་སྤྱོད་བྱེད་ཅིང། །ཞེས་སོགས་རྐང་བ་བཞི་སྟེ་
བདག་གི་བསམ་པ་རྫོགས་གྱུར་ཅིག་ཅེས་པ་ཡན་ཆད་བྱམས་པ་རང་གི་སྨོན་ལམ་དངོས་དང། དེ་ལྟར་སྤྱད་པ་སྤྱོད་བྱེད་ཅིང། །ཞེས་སོགས་ཀྱི་ཚིགས་བཅད་འདི་རང་རེའི་སྟོན་པས་བྱམས་མགོན་གྱིས་སྔར་འདི་ལྟར་སྤྱད་པས་ས་བཅུ་
བགྲོད་པ་ཡིན་ནོ་ཞེས་གདམས་པའི་ཚུལ་དུ་གོ་དགོས་གསུངས། འདི་ལ་པཎ་ཆེན་བྱམས་པ་གླིང་པ་བསོད་ནམས་རྣམ་རྒྱལ་གྱི་ཊི་ཀ་ཆེན། ཞ་ལུ་པ་ཡེ་ཤེས་རྒྱ་མཚོ་དང། ཏཱ་ར་ནཱ་ཐ་སོགས་ཀྱི་ཊིཀྐ་ཡོད་ཀྱང། འདིར་འཇམ་དབྱངས་

[009B]    ༈    །སྤྱོད་འཇུག་སྨོན་ལམ་གྱི་དོན་ལ་གཉིས། ལེའུ་གཞུང་བཤད་པ། །ལེའུ་མཚན་ནོ། དང་པོ་ལ་གསུམ། འགྲོ་བ་ཀུན་བྱང་ཆུབ་སེམས་དཔའི་སྤྱོད་པ་ལ་འཇུག་པར་བསྔོ་བས་མདོར་
བསྟན་པ་དང། བསྔོ་བ་རྒྱས་པར་བཤད་པ་དང། བཀའ་དྲིན་རྗེས་སུ་དྲན་པས་ཕྱག་འཚལ་བའོ། །དང་པོ་ནི། བདག་གི་བྱང་ཆུབ་སོགས་ཤོ་ལོ་ཀའོ། །གཉིས་པ་ལ་གསུམ། གཞན་དོན་དུ་བསྔོ་བ་དང། རང་དོན་དུ་བསྔོ་བ་དང། བདེ་བའི་
འབྱུང་གནས་བསྟན་པ་རྒྱས་པའི་དོན་དུ་བསྔོ་བའོ། །དང་པོ་ལ་གཉིས། འཇིག་རྟེན་པའི་དོན་དུ་བསྔོ་བ་དང། འཇིག་རྟེན་ལས་འདས་པའི་དོན་དུ་བསྔོ་བའོ། །དང་པོ་ལ་བཞི། ནད་པ་སོགས་ཀྱི་སྡུག་བསྔལ་ཞི་བའི་དོན་དུ་བསྔོ་བ་དང། ངན་
འགྲོའི་སྡུག་བསྔལ་ཞི་བའི་དོན་དུ་བསྔོ་བ་དང། བདེ་འགྲོའི་དོན་དུ་བསྔོ་བ་དང། སེམས་ཅན་ཀུན་གྱི་དོན་དུ་བསྔོ་བ་བསྡུས་ཏེ་བསྟན་པའོ། །དང་པོ་ལ་གཉིས། གནས་སྐབས་ཀྱི་བདེ་བའི་དོན་དུ་བསྔོ་བ་དང། མཐར་ཐུག་གི་བདེ་བའི་དོན་དུ་བསྔོ་
བའོ༑ ༑དང་པོ་ནི། ཕྱོགས་རྣམས་ཀུན་ན་སོགས་རྐང་བ་བཞིའོ། །གཉིས་པ་ནི། དེ་དག་འཁོར་བ་སོགས་རྐང་བ་བཞིའོ། །གཉིས་པ་ལ་གསུམ། དམྱལ་བའི་སྡུག་བསྔལ་ཞི་བ་དང། དུད་འགྲོ་དང། ཡི་དྭགས་ཀྱི་དོན་དུ་བསྔོ་བའོ། །དང་པོ་
ལ་གཉིས། སྡུག་བསྔལ་མྱུར་དུ་ཞི་བར་བསྔོ་བ་དང། གཞན་གྱི་མཐུས་ཞི་བར་བསྔོ་བའོ། །དང་པོ་ལ་གསུམ། སྡུག་བསྔལ་སྤྱིར་ཤི་བར་བསྔོ་བ་དང། གྲང་དམྱལ་གྱི་སྡུག་བསྔལ་ཞི་བ་དང། ཚ་དམྱལ་གྱི་སྡུག་བསྔལ་ཞི་བར་བསྔོ་

[010A]༄༅། །པའོ༑ ༑དང་པོ་ནི། འཇིག་རྟེན་ཁམས་ན་སོགས་རྐང་པ་བཞིའོ། །གཉིས་པ་ནི། གྲང་བས་ཉམ་ཐག་དྲོད་ཐོབ་ཤོག་ཅེས་སོ། །གསུམ་པ་ལ་བཞི། བྱང་ཆུབ་སེམས་དཔའི་ཚོགས་གཉིས་ཀྱི་སྤྲིན་ལས་
བྱུང་བའི་ཆུས་སྡུག་བསྔལ་ཞི་བར་བསྔོ་བ་དང། ཉེ་འཁོར་བའི་སྡུག་བསྔལ་ཞི་བ་དང། དམྱལ་བའི་གནས་དངོས་གཞི་དང། ཉེ་འཁོར་བའི་སྡུག་བསྔལ་གཞན་ཞི་བར་བསྔོ་བའོ། །དང་པོ་ནི། བྱང་ཆུབ་སེམས་དཔའི་སོགས་རྐང་པ་གསུམ་མོ།།
གཉིས་པ་ནི། རལ་གྲི་ལོ་མའི་སོགས་ཤོ་ལོ་ཀ་གཉིས་སོ། །གསུམ་པ་ནི། སོལ་ཕུང་དེ་དག་སོགས་ཤོ་ལོ་ཀ་གཉིས་སོ། །བཞི་པ་ནི། ཆུ་བོ་རབ་མེད་སོགས་ཤོ་ལོ་ཀ་གཅིག་གོ་གཉིས་པ་གཞན་གྱི་མཐུས་ཞི་བར་བསྔོ་བ་ལ་བཞི། ཕྱག་ན་
རྡོ་རྗེའི་སྟོབས་ཀྱིས་སྡུག་བསྔལ་ཞི་བ་དང། སྤྱན་རས་གཟིགས་ཀྱི་ཐུགས་རྗེ་དང། འཇམ་པའི་དབྱངས་ཀྱི་ཆོ་འཕྲུལ་དང། ཉེ་བའི་སྲས་གཞན་གྱི་ནུས་པས་ཞི་བར་སྨོན་པའོ། །དང་པོ་ནི། ཅི་ཕྱིར་འདི་ནི་སོགས་ཤོ་ལོ་ཀའོ། །
གཉིས་པ་ནི། མེ་ཏོག་ཆར་བ་སོགས་ཤོ་ལོ་ཀའོ། །གསུམ་པ་ནི། གྲོགས་དག་འཇིགས་པ་སོགས་ཤོ་ལོ་ཀ་གཉིས་སོ། །བཞི་པ་ནི། དེ་ལྟར་བདག་གི་སོགས་ཤོ་ལོ་ཀའོ། །གཉིས་པ་དུད་འགྲོའི་སྡུག་བསྔལ་ཞི་བར་བསྔོ་བ་ནི། དུད་འགྲོ་
རྣམས་ནི་སོགས་རྐང་བ་གཉིས་སོ། །གསུམ་པ་ཡི་དྭགས་ཀྱི་དོན་དུ་བསྔོ་བ་ནི། སྒྲ་མི་སྙན་པའི་སོགས་ཚིག་རྐང་དྲུག་གོ་གསུམ་པ་བདེ་འགྲོའི་དོན་དུ་བསྔོ་བ་ལ་གཉིས། སྡུག་བསྔལ་དང་བྲལ་བར་བསྔོ་བ་དང། འདོད་པའི་དོན་གྲུབ་

[010B] །དང་པོ་ལ་བཞི། དབང་པོ་མ་ཚང་བ་མེད་ཅིང་མངལ་གྱི་ཟུག་རྔུ་མེད་པར་བསྔོ་བ་དང། །དབུལ་བའི་སྡུག་བསྔལ་དང་ཡིད་མི་བདེ་མེད་པར་བསྔོ་བ་དང། ན་བའི་སྡུག་བསྔལ་དང་ལྡང་བ་དང་ཕྲད་པའི་སྡུག་བསྔལ་མེད་པར་བསྔོ་
བ་དང། ཕྱོགས་སུ་འགྲོ་བའི་སྡུག་བསྔལ་དང་མི་མ་ཡིན་གྱི་གནོད་པ་ཞི་བར་བསྔོ་བའོ། །དང་པོ་ནི། ལོང་བ་རྣམས་ཀྱི། ཞེས་སོགས་རྐང་བ་བཞིའོ། གཉིས་པ་ནི། གཅེར་བུ་རྣམས་ཀྱི། ཞེས་སོགས་ཤོ་ལོ་ཀ་གཉིས་སོ། །གསུམ་པ་ནི་
སེམས་ཅན་ནད་པ། ཞེས་སོགས་ཤོ་ལོ་ཀ་གཉིས་སོ། །བཞི་པ་ནི། མགྲོན་པོ་དག་ནི། ཞེས་སོགས་ཤོ་ལོ་ཀ་གསུམ་མོ། །གཉིས་པ་འདོད་པའི་དོན་གྲུབ་པར་བསྔོ་བ་ལ་གཉིས། སྤྱིར་མིའི་དོན་དུ་བསྔོ་བ་དང། བྱེ་བྲག་ཏུ་རབ་ཏུ་བྱུང་བའི་དོན་
དུ་བསྔོ་བའོ། །དང་པོ་ལ་གསུམ། ཕུན་ཚོགས་ཐོབ་པར་བསྔོ་བ་དང། ཡང་དག་པའི་ལམ་ལ་འཇུག་པར་བསྔོ་བ་དང། གནས་སྐབས་འབྱོར་བ་དང་བདེ་བར་བསྔོ་བའོ། །དང་པོ་ལ་བཞི། རྟེན་དལ་འབྱོར་ཐོབ་ཅིང་ལོངས་སྤྱོད་ཕུན་སུམ་
ཚོགས་པར་བསྔོ་བ་དང། འཚེ་བ་མེད་ཅིང་གཟི་བརྗིད་ཕུན་སུམ་ཚོགས་པར་བསྔོ་བ་དང། གཟུགས་ཕུན་ཚོགས་དང་དམན་པ་མཆོག་ཏུ་འགྱུར་བར་བསྔོ་བ་དང། དགེ་བ་ཕུན་སུམ་ཚོགས་པར་བསྔོ་བའོ། །དང་པོ་ནི། མི་ངལ་ཀུན་ལས་
ཞེས་སོགས་ཚིག་རྐང་དྲུག་གོ་གཉིས་པ་ནི། རྩོད་བ་མེད་ཅིང། ཞེས་སོགས་ཤོ་ལོ་ཀའོ། །གསུམ་པ་ནི། དཀའ་ཐུབ་ཅན་གང། ཞེས་སོགས་ཚིག་རྐང་དྲུག་གོ་བཞི་པ་ནི། བདག་གི་བསོད་ནམས་སོགས་ཤོ་ལོ་ཀ་གཅིག་གོ་གཉིས་

[011A]༄༅། །པ་ཡང་དག་པའི་ལམ་ལ་འཇུག་པར་བསྔོ་བ་ལ་གཉིས། ཐར་ལམ་སྒྲུབ་པའི་བསམ་སྦྱོར་ཕུན་སུམ་ཚོགས་པ་དང་ལྡན་པར་སྨོན་པ་དང། མཐུན་རྐྱེན་ཚང་ཞིང་འགལ་རྐྱེན་མེད་པར་སྨོན་པའོ། །དང་པོ་ནི་
བྱང་ཆུབ་སེམས་དང་སོགས་རྐང་པ་གཉིས་སོ། །གཉིས་པ་ནི། སངས་རྒྱས་རྣམས་ཀྱིས། ཞེས་སོགས་རྐང་པ་གཉིས་སོ། །གསུམ་པ་གནས་སྐབས་འབྱོར་བ་དང་བདེ་བར་བསྔོ་བ་ལ་གསུམ། ཚེ་རིང་ཞིང་སྣོད་ཀྱི་འཇིག་རྟེན་དག་པར་
བསྔོ་བ་དང། ཕན་འདོགས་པའི་སྐྱེ་བོས་གང་ཞིང་བདེ་བ་ལ་སྤྱོད་པར་བསྔོ་བ་དང། དགོས་པའི་ཡོ་བྱད་ཚང་ཞིང་གནོད་པ་ཞི་བར་བསྔོ་བའོ། །དང་པོ་ནི། སེམས་ཅན་འདི་དག། ཅེས་སོགས་ཤོ་ལོ་ཀ་གསུམ་མོ། །གཉིས་པ་ནི། འཁོར་གྱི་
དཀྱིལ་འཁོར། ཞེས་སོགས་ཤོ་ལོ་ཀ་གསུམ་མོ། །གསུམ་པ་ནི། ལྷ་ཡང་དུས་སུ། ཞེས་སོགས་ཤོ་ལོ་ཀ་གཉིས་དང་རྐང་པ་གསུམ་མོ། །གཉིས་པ་བྱེ་བྲག་ཏུ་རབ་ཏུ་བྱུང་བའི་དོན་དུ་བསྔོ་བ་ལ་ལྔ། དགེ་འདུན་གྱི་དོན་དུ་སྤྱིར་བསྔོ་བ་དང་
དགེ་སློང་གི་དོན་དུ་བསྔོ་བ་དང། དགེ་སློང་མའི་དོན་དུ་བསྔོ་བ་དང། ཚུལ་ཁྲིམས་ཕུན་སུམ་ཚོགས་པར་བསྔོ་བ་དང། འབྲས་བུ་བདེ་བ་ལ་ལོངས་སྤྱོད་པར་བསྔོ་བའོ། །དང་པོ་ནི། གཙུག་ལག་ཁང་རྣམས། ཞེས་སོགས་ཤོ་ལོ་ཀ་གཅིག་
གོ་གཉིས་པ་ནི། བསླབ་པ་ནོད་པའི། ཞེས་སོགས་ཤོ་ལོ་ཀ་གཅིག་གོ་གསུམ་པ་ནི། དགེ་སློང་མ་རྣམས། ཞེས་སོགས་རྐང་པ་གཉིས་སོ། བཞི་པ་ནི། དེ་བཞིན་རབ་ཏུ་བྱུང་བ། ཞེས་སོགས་ཤོ་ལོ་ཀ་ཕྱེད་དང་གསུམ་མོ། །

[011B] ངན་སོང་སྡུག་བསྔལ། ཞེས་སོགས་ཤོ་ལོ་ཀ་གཅིག་གོ་བཞི་པ་སེམས་ཅན་ཀུན་གྱི་དོན་དུ་སྨོན་ལམ་བསྡུས་ཏེ་བསྟན་པ་ནི། སེམས་ཅན་ཀུན་གྱིས། ཞེས་སོགས་ཤོ་ལོ་ཀ་གཅིག་གོ་གཉིས་པ་འཇིག་རྟེན་ལས་འདས་པའི་དོན་དུ་
བསྔོ་བ་ལ་གསུམ། བྱང་ཆུབ་སེམས་དཔའ་རྣམས་ཀྱི་བཞེད་དོན་འགྲུབ་པར་བསྔོ་བ་དང། སངས་རྒྱས་ཀྱི་མཛད་པ་མཐར་ཕྱིན་པར་བསྔོ་བ་དང། ཉན་རང་གི་བཞེད་དོན་འགྲུབ་བར་བསྔོ་བའོ། །དང་པོ་ནི། བྱང་ཆུབ་སེམས་དཔའ། ཞེས་
སོགས་རྐང་པ་གཉིས་སོ། །གཉིས་པ་ནི། མགོན་པོ་ཡིས་ནི། ཞེས་སོགས་རྐང་པ་གཉིས་སོ། །གསུམ་པ་ནི། དེ་བཞིན་རང་སངས་རྒྱས། ཞེས་སོགས་རྐང་པ་གཉིས་སོ། །གཉིས་པ་རང་དོན་དུ་བསྔོ་བ་ལ་བཞི། གནས་སྐབས་ཀྱི་འབྲས་
བུ་ཐོབ་པར་སྨོན་པ་དང། འཇམ་བའི་དབྱངས་ཀྱིས་དངོས་སུ་རྗེས་སུ་འཛིན་པར་སྨོན་པ་དང། བྱང་ཆུབ་སེམས་དཔའི་སྤྱོད་པ་ལ་གནས་པར་སྨོན་པ་དང། གཞན་དོན་མཐར་ཕྱིན་པར་སྨོན་པའོ། །དང་པོ་ནི། བདག་ཀྱང་འཇམ་དབྱངས་
སོགས་ཤོ་ལོ་ཀ་གཉིས་སོ། །ཁ་ཟས་གྱི་ན་ནི་ངན་དོན་ནམ་དམན་པའོ། །གཉིས་པ་ནི། གང་ཚེ་བལྟ་བར་སོགས་ཤོ་ལོ་ཀ་གཅིག་གོ་གསུམ་པ་ནི། ཕྱོགས་བཅུའི་ནམ་མཁའི་སོགས་ཤོ་ལོ་ཀ་གཅིག་གོ་བཞི་པ་ནི། ཇི་སྲིད་ནམ་མཁའ་
སོགས་ཤོ་ལོ་ཀ་གཉིས་སོ། །གསུམ་པ་བདེ་བའི་འབྱུང་གནས་བསྟན་པ་རྒྱས་པའི་དོན་དུ་བསྔོ་བ་ནི། འགྲོ་བའི་སྡུག་བསྔལ་སོགས་ཤོ་ལོ་ཀ་གཅིག་གོ་གསུམ་པ་བླ་མ་དང་འཇམ་དབྱངས་ཀྱི་བཀའ་དྲིན་རྗེས་སུ་དྲན་པས་ཕྱག་

[012A]༄༅། །འཚལ་བ་ནི། གང་གིས་དྲིན་གྱིས། ཞེས་ཤོ་ལོ་ཀ་གཅིག་གོ་གཉིས་པ་ལེའུ་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསྔོ་བ་ཞེས་བྱ་བའི་ལེའུ་སྟེ་བཅུ་པའོ། །ཞེས་སོ།།
སྤྱོད་འཇུག་ལ་རྒྱ་བོད་ཀྱི་འགྲེལ་པ་དང་བསྡུས་དོན་མང་ཡང་འདིར་དར་ཊིཀ་རྒྱལ་སྲས་འཇུག་ངོགས་ལྟར་བྲིས་སོ།    ༈    །ཐོག་མཐའ་བར་དུ་དགེ་བའི་སྨོན་ལམ་གྱི་དོན་འཆད་པ་ལ་བཞི། ཕྱོགས་བཅུའི་རྒྱལ་བ་སྲས་བཅས་ལ་
ཕྱག་འཚལ་ཏེ་སྨོན་པའི་དཔང་པོ་ཞུ་བ་དང། སྨོན་ལམ་ཇི་ལྟར་བཏབ་པ་ལྟར་འགྲུབ་པའི་བདེན་ཚིག་བརྗོད་པ་དང། སྨོན་ལམ་ཇི་ལྟར་འདེབས་ཚུལ་དངོས་བཤད་པ་དང། སྨོན་ལམ་བཏབ་པའི་དགེ་བ་བསྔོ་བའོ། །དང་པོ་ནི་
ཕྱོགས་བཅུའི་རྒྱལ་བ། ཞེས་སོགས་གསུངས། གཉིས་པ་ནི། མཐའ་ཡས་འགྲོ་བ། ཞེས་སོགས་ཤོ་ལོ་ཀ་གཅིག་གོ་གསུམ་པ་ལ་ཐོག་མར་དགེ་བའི་སྨོན་ལམ། བར་དུ་དགེ་བའི་སྨོན་ལམ། ཐ་མར་དགེ་བའི་སྨོན་ལམ་གསུམ། དང་པོ་
ལ་དམ་ཆོས་སྒྲུབ་པའི་རྟེན་ཁྱད་པར་ཅན་ཐོབ་པར་སྨོན་པ། རྟེན་དེ་ལ་བསྟན་པའི་གཞི་རྩ་ཚུལ་ཁྲིམས་སྲུང་བར་སྨོན་པ། རྒྱལ་བའི་གསུང་རབ་ལ་ཐོས་བསམ་སྒོམ་གསུམ་བྱེད་པར་སྨོན་པ་གསུམ། དང་པོ་ནི། བདག་ནི་སྐྱེ་ཞིང། ཞེས་སོགས་
གསུངས། གཉིས་པ་ལ། སོ་ཐར་གྱི་ཚུལ་ཁྲིམས་ལེན་འདོད་ཀྱི་བསམ་པ་ཤུགས་དྲག་སྐྱེ་བར་སྨོན་པ། ཚུལ་ཁྲིམས་དེ་ལེན་པ་ལ་བར་ཆད་མི་འབྱུང་ཞིང་མཐུན་རྐྱེན་ཚང་བར་སྨོན་པ། ཚུལ་ཁྲིམས་དེ་བླངས་ནས་དེའི་མི་མཐུན་ཕྱོགས་ཀྱིས་

[012B] དང་པོ་ནི། སྐྱེས་མ་ཐག་ནས། ཞེས་སོགས་གསུངས། གཉིས་པ་ནི། བདག་ནི་རབ་ཏུ། ཞེས་སོགས་གསུངས། གསུམ་པ་ནི། རབ་ཏུ་བྱུང་ནས། ཞེས་སོགས་གསུངས། གསུམ་པ་ལ། ཚངས་སྤྱོད་ལ་གནས་
ནས་ཐེག་པ་ཆེན་པོའི་ཆོས་ཉམས་སུ་ལེན་པར་སྨོན་པ། དེའི་ཕྱིར་དུ་ཐེག་པ་ཆེན་པོའི་ཆོས་ལ་ཐོས་བསམ་སྒོམ་གསུམ་བྱེད་པར་སྨོན་པ་གཉིས། དང་པོ་ནི། ཚངས་སྤྱོད་རྟེན་ལ། ཞེས་སོགས་གསུངས། གཉིས་པ་ལ། ཐོག་མར་ཐོས་པ་བྱ་བའི་
ཡུལ་དགེ་བའི་བཤེས་གཉེན་མཚན་ཉིད་དང་ལྡན་པ་དང་འཕྲད་པར་སྨོན་པ། དགེ་བའི་བཤེས་གཉེན་དེ་རང་གིས་ཚུལ་བཞིན་དུ་བསྟེན་པར་སྨོན་པ། བཤེས་གཉེན་དེས་ཆོས་ཚུལ་བཞིན་དུ་འདོམས་པར་སྨོན་པ། ཆོས་ཀྱི་མི་མཐུན་ཕྱོགས་མི་དགེ་
བའི་བཤེས་གཉེན་དང་སྡིག་གྲོགས་ཀྱི་དབང་དུ་མི་འགྲོ་བར་སྨོན་པ། ཐོས་བསམ་སྒོམ་གསུམ་བྱེད་པའི་ཀུན་སློང་གཞན་དོན་གྱི་བསམ་པ་རྣམ་པར་དག་པ་སྐྱེད་པར་སྨོན་པ། ཐོས་བསམ་བྱེད་པའི་ཚེ་སློད་བྱེད་ཀྱི་རྐྱེན་ངན་མི་འབྱུང་བར་སྨོན་པ་
ཐོས་པ་ལ་ཆོག་ཤེས་མི་བྱེད་པར་གསུང་རབ་ཐམས་ཅད་ལ་ཐོས་པ་བྱེད་པར་སྨོན་པ་དང་བདུན། དང་པོ་ནི། ལུང་རྟོགས་ཡོན་ཏན། སོགས་གསུངས། གཉིས་པ་ནི། རྟག་ཏུ་དུ་ཡིས། སོགས་གསུངས། གསུམ་པ་ནི། ཟབ་ཞི་སྤྲོས་དང་
སོགས་གསུངས། བཞི་པ་ནི། ཐུབ་པའི་དགོངས་པའི། སོགས་གསུངས། ལྔ་པ་ནི། ལྷག་བསམ་རྣམ་པར། སོགས་གསུངས། དྲུག་པ་ནི། ཅི་ཙམ་མང་དུ། སོགས་གསུངས། བདུན་པ་ནི། རྣམ་དག་རིག་པའི། སོགས་གསུངས་

[013A]༄༅། །གཉིས་པ་བར་དུ་དགེ་བའི་སྨོན་ལམ་ནི། ཇི་ལྟར་ཐོས་པའི། སོགས་གསུངས། གསུམ་པ་ཐ་མར་དགེ་བའི་སྨོན་ལམ་ལ། སྤྱིར་ཐོས་བསམ་གྱིས་སྒྲོ་འདོགས་ཆོད་པའི་སྒོམ་པས་ཚུལ་བཞིན་དུ་སྒྲུབ་པར་སྨོན་པ་
བྱེ་བྲག་ཏུ་སྤྱོད་པའི་རྟེན་དང་སྤྱོད་པ་ལ་སློབ་པར་སྨོན་པ་གཉིས། དང་པོ་ནི། གང་ཚེ་ཤིན་ཏུ་སོགས་སོ། །གཉིས་པ་ལ། སྤྱོད་པའི་རྟེན་སེམས་བསྐྱེད་སྒོམ་པར་སྨོན་པ། སྤྱོད་པ་ཕྱིན་དྲུག་ལ་སློབ་པར་སྨོན་པ། སྨོན་ལམ་གལ་ཆེ་བ་གཞན་བཤད་
པ་དང་གསུམ། དང་པོ་ནི། དེ་ལྟར་ཐོས་བསམ་སོགས་སོ། །གཉིས་པ་ལ་དྲུག་ལས། དང་པོ་སྦྱིན་པའི་ཕར་ཕྱིན་ལ་སློབ་པ་ནི། བདག་གི་བདོག་པའི་སོགས་སོ། །གཉིས་པ་ཚུལ་ཁྲིམས་ཀྱི་ཕར་ཕྱིན་ལ་སློབ་པ་ནི། ཇི་ལྟར་མ་ནོས་པའི་སོགས་སོ།།
གསུམ་པ་བཟོད་པའི་ཕར་ཕྱིན་ལ་སློབ་པ་ནི། བདག་ལ་བརྡེག་འཚོགས་སོགས་སོ། །བཞི་པ་བརྩོན་འགྲུས་ཀྱི་ཕར་ཕྱིན་ལ་སློབ་པ་ནི། དཀར་པོའི་ཆོས་རྣམས་སོགས་སོ། །ལྔ་པ་བསམ་གཏན་གྱི་ཕར་ཕྱིན་ལ་སློབ་པ་ནི། སྲིད་མཐའ་
གནོན་པའི་སོགས་སོ། །དྲུག་པ་ཤེས་རབ་ཀྱི་ཕར་ཕྱིན་ལ་སློབ་པ་ནི། གནས་ལུགས་ཟབ་མོའི་སོགས་སོ། །གསུམ་པ་སྨོན་ལམ་གལ་ཆེ་བ་གཞན་བཤད་པ་ལ། བསྟན་པ་ལ་ཞུགས་ནས་ཉེས་སྤྱོད་བྱེད་པ་རྣམས་ཉེས་སྤྱོད་ལས་བཟློག་པར་
སྨོན་པ། ལམ་ལོག་པར་ཞུགས་པ་རྣམས་ཡང་དག་པའི་ལམ་ལ་འགོང་པར་སྨོན་པ། བསྟན་པ་རིན་པོ་ཆེ་མི་ནུབ་པའི་རྒྱལ་མཚན་འཛིན་པར་སྨོན་པ། སྐྱེ་བ་ཐམས་ཅད་དུ་དམ་པའི་ཆོས་སྒྲུབ་པའི་རྟེན་མཐོ་རིས་ཀྱི་ཡོན་ཏན་བརྒྱད་ལྡན་དུ་སྐྱེ་བར་

[013B] རང་ལ་གནོད་བྱེད་རྣམས་ལ་ལྷག་པར་བྱམས་པར་སྨོན་པ། གནོད་བྱེད་རྣམས་བླ་མེད་བྱང་ཆུབ་ལ་འགོང་པར་སྨོན་པ། སྨོན་ལམ་འདི་མཐོང་ཐོས་དྲན་གསུམ་བྱེད་པ་ཐམས་ཅད་རྒྱལ་སྲས་རྣམས་ཀྱི་སྨོན་ལམ་རླབས་པོ་ཆེ་ལ་སློབ་པར་སྨོན་པ་
དང་བདུན། དང་པོ་ནི། རྣམ་དག་བསླབ་པ་སོགས་སོ། །གཉིས་པ་ནི། ཡང་དག་ལམ་སྟོར་སོགས་སོ། །གསུམ་པ་ནི། བདག་གི་འཆད་རྩོད་སོགས་སོ། །བཞི་པ་ནི། བདག་ནི་གང་དུ་སོགས་སོ། །ལྔ་པ་ནི། བདག་གི་ལུས་དང་སོགས་སོ། །དྲུག་
པ་ནི༑ བདག་གིས་དེ་དག་སོགས་སོ། །བདུན་པ་ནི། སྨོན་ལམ་འདི་དག་སོགས་སོ། །གསུམ་པ་མཇུག་སྨོན་ལམ་བཏབ་པའི་དགེ་བ་བསྔོ་བ་ནི། ལྷག་བསམ་དག་པའི་སོགས་སོ། །འདིའི་ཐོག་མཐའ་བར་གསུམ་གྱི་མཚམས་འཛིན་ཚུལ་འདི་ནི། རྗེ་
རང་གིས། དང་པོར་རྒྱ་ཆེན་ཐོས་པ་མང་དུ་བཙལ། །ཞེས་སོགས་དང་མཐུན་པར་བྱས་པ་ཡིན་གསུངས། འདི་ལྕང་སྐྱ་ངག་དབང་བློ་བཟང་ཆོས་ལྡན་གྱིས་མཛད་པའི་འགྲེལ་བ་དགོངས་དོན་གསལ་བྱེད་ལེགས་བཤད་སྒྲོན་མེ་ལྟར་བྲིས་སོ།    ༈    །དོན་
གྱི་ངོ་བོ་གོ་རིམ་སོགས་རྗེ་བཙུན་འཇམ་དབྱངས་ཀྱིས་གསལ་བར་གསུངས་པ་ལྟར་རྗེ་རིན་པོ་ཆེས་ཚིག་སྦྱོར་མཛད་པ་བདེ་བ་ཅན་དུ་སྐྱེ་བའི་སྨོན་ལམ་གྱི་དོན་འཆད་པ་ལ་གསུམ། དང་པོར་དགེ་བ་ཀླང་ཀྱི་དོན། བར་དུ་དགེ་བ་གཞུང་དོན་དངོས་བཤད་པ་
ཐ་མར་དགེ་བ་སླར་ཡང་བསྡུས་ཏེ་སྨོན་ཚུལ་བཤད་པའོ། །དང་པོ་ལ་གསུམ། མཆོད་པར་བརྗོད་པ་དང། བརྩམས་པར་དམ་བཅའ་བ་དང། སྨོན་ལམ་གྱི་དབང་པོ་སྤྱན་དྲངས་པའོ། །དང་པོ་ལ་གཉིས། སྨོན་ལམ་གྱི་ཚིག་དོན་ཁྱད་པར་ཅན་འབྱུང་བའི་

[014A]༄༅། །ཕྱིར་བླ་མ་དང་འཇམ་དབྱངས་ལ་ཕྱག་འཚལ་བ་དང། སྨོན་གནས་ཀྱི་ཞིང་གི་གཙོ་བོ་ལ་ཕྱག་འཚལ་བའོ། །དང་པོ་ནི། ན་མ་ཤྲཱི་སོགས་སོ། །གཉིས་པ་ནི། ཕུལ་བྱུང་མཛད་པའི་སོགས་རྐང་བ་བཞིའོ། །གཉིས་པ་དམ་
བཅའ་ནི། ཐུབ་པའི་དབང་པོས་སོགས་རྐང་བ་བཞིའོ། །གསུམ་པ་སྨོན་ལམ་གྱི་དཔང་པོ་སྤྱན་དྲངས་པ་ལ་གཉིས། སྤྱན་འདྲེན་པ་པོ་རང་གི་གནས་ཚུལ་དང། ཚུལ་ཅི་ལྟར་སྤྱན་དྲངས་པའོ། །དང་པོ་ནི། བླང་དོར་གནས་རྣམས་སོགས་ཚིག་རྐང་ཕྱེད་དང་
བརྒྱད་ཀྱིས་ཚོན། །གཉིས་པ་ནི། ཉམ་ཐག་ང་རོ་ཡིས། །ཡིད་ལ་སྨོན་པ་སོགས་ཚིག་རྐང་ཕྱེད་དང་དགུས་འཆད་དོ། །གཉིས་པ་བར་དུ་དགེ་བ་གཞུང་དོན་དངོས་བཤད་པ་ལ་གསུམ། འདོད་བྱའི་གཙོ་བོ་བདེ་བ་ཅན་དུ་སྐྱེས་ནས་བླ་མེད་བྱང་ཆུབ་མངོན་དུ་
བྱེད་ནུས་པར་སྨོན་པ། དེ་ལྟ་བུའི་གོ་འཕང་མ་ཐོབ་པའི་བར་དུ་བྱང་སེམས་ཀྱི་སྤྱོད་པ་ལ་སློབ་པར་སྨོན་པ། དོན་བསྡུས་ཏེ་ལམ་གྱི་རིམ་པ་ཆ་ཚང་བའི་གནང་རྣམས་ཉམས་སུ་ལེན་པར་སྨོན་པའོ། །དང་པོ་ལ་ལྔ་ལས། དང་པོ་བདེ་བ་ཅན་དུ་འདུན་པ་དྲག་
པོས་སྐྱེ་བའི་སྨོན་ལམ་འདེབས་ཚུལ་དངོས་སྟོན་བ་ནི། །བདག་དང་གཞན་གྱི་ནས། ཤ་སྟག་ཏུ་སྐྱེ་བར་གྱུར་ཅིག། ཅེས་སོ། །གཉིས་པ་རྟེན་དེ་ལ་ཡོན་ཏན་ཁྱད་པར་ཅན་ཐོབ་པར་སྨོན་པ་ནི། སྐྱེས་མ་ཐག་ཏུ། ནས། ནོར་པར་གྱུར་ཅིག། ཅེས་
སོ༑ ༑གསུམ་པ་དག་པའི་ཞིང་ཁམས་སུ་བགྲོད་ནས་བྱང་སེམས་ཀྱི་སྤྱོད་པ་ལ་སློབ་བར་སྨོན་པ་ནི། དེ་རྣམས་ཀྱི་དོན། ནས༑ རྫོགས་པར་བྱེད་བར་གྱུར་ཅིག། ཅེས་སོ། །བཞི་པ་འཛམ་གླིང་སོགས་མ་དག་པའི་ཞིང་དུ་ཕྱིན་ནས་བྱང་སེམས་ཀྱི་སྤྱོད་

[014B] དག་པའི་ཞིང་དུ་སྐྱབས་ནས་ཀྱང། ནས༑ འགོད་ནུས་པར་གྱུར་ཅིག། ཅེས་སོ། །རྒྱལ་བས་བསྔགས་པའི་ལམ་ནི་ལམ་གྱི་གཙོ་བོ་གསུམ་ཟུང་དུ་འབྲེལ་པའོ། །ལྔ་པ་དེ་དག་ལ་བརྟེན་ནས་བླ་མེད་བྱང་ཆུབ་འཐོབ་པར་སྨོན་པ་ནི་
སྤྱོད་པ་རྨད་དུ་བྱུང་བ། ནས༑ བདེ་བརླག་ཏུ་ཐོབ་པར་གྱུར་ཅིག། ཅེས་སོ། །དེ་རྣམས་ཀྱི་དོན་སླར་ཡང་གལ་བོ་ཆེར་བྱས་ཏེ་ཚིགས་བཅད་ཀྱིས་སྟོན་པ་ལ། ནམ་ཞིག་ཚེ་ཡི་སོགས་ཤོ་ལོ་ཀ་གཉིས་སོ། །མིག་གི་ལམ་ནི་ཡིད་ཤེས་ལ་གསལ་བར་སྣང་བ་ལ་བྱང་
གསུངས། གཉིས་པ་དེ་ལྟ་བུའི་གོ་འཕང་མ་ཐོབ་པར་དུ་ཡང་བྱང་སེམས་ཀྱི་སྤྱོད་པ་ལ་སློབ་པར་སྨོན་པ་ལ་གསུམ། ལམ་སྒྲུབ་པའི་རྟེན་ཁྱད་པར་ཅན་འཐོབ་པར་སྨོན་པ། རྟེན་དེ་ལ་ཡོན་ཏན་ཁྱད་པར་ཅན་རྣམས་སྒྲུབ་ནུས་པ་སྨོན་པ། ཡོན་ཏན་དེ་དག་རེ་
རེ་ནས་འཕགས་པ་གོང་མ་རྣམས་དང་མཚུངས་པར་སྨོན་པའོ། །དང་པོ་ནི། དེ་ལྟ་བུའི་གོ་འཕང་མཆོག། ནས༑ ཚེ་རབ་དྲན་པ་ཐོབ་པར་གྱུར་ཅིག། ཅེས་སོ། །གཉིས་པ་ལ་གསུམ། རབ་བྱུང་གི་ཚུལ་ཁྲིམས་རྣམ་པར་དག་པར་སྨོན་པ། གཟུངས་སྤོབ་
ཏིང་འཛིན་སྤྱན་མངོན་ཤེས་སོགས་འཐོབ་པར་སྨོན་པ། དོན་གཉིས་སྒྲུབ་པ་ལ་གཅེས་པའི་ཤེས་རབ་ཁྱད་པར་ཅན་ཐོབ་པར་སྨོན་པའོ། །དང་པོ་ནི། སྐྱེ་བ་ཐམས་ཅད་དུ་སྲིད་པ། ནས༑ རབ་ཏུ་བྱུང་བར་བྱེད་པར་གྱུར་ཅིག། ཅེས་དང། རབ་བྱུང་གི་ཚུལ་
ཁྲིམས་མཐར་ཕྱིན་པར་བྱ་ཚུལ་སངས་རྒྱས་མི་འཁྲུགས་པའི་རྗེས་སུ་སློབ་པར་སྨོན་པ་ནི། རབ་ཏུ་བྱུང་བའི་ཚེ་ནའང། ཞེས་སོགས་སོ། །གཉིས་པ་ལ་བཞི། གཟུངས་སྤོབས་རྣམ་དག་ཐོབ་པར་སྨོན་པ། ཏིང་ངེ་འཛིན་གྱི་སྒོ་རྣམས་འཐེབ་པར་

[015A]༄༅། །སྨོན་པ། སྤྱན་ལྔ་འཐོབ་པར་སྨོན་པ། མངོན་ཤེས་དྲུག་འཐོབ་པར་སྨོན་པའོ། །དང་པོ་ནི། གཞན་ཡང་སྐྱེ་བ་ཐམས་ཅད་དུ་ཀུན་ནས་ཉོན་མོངས། ནས༑ སྤོབས་པ་རྣམ་པར་དག་པ་ཐོབ་པར་གྱུར་ཅིག། ཅེས་སོ། །གཉིས་པ་ནི་
དཔའ་བར་འགྲོ་བ་ལ་སོགས་པའི་ཏིང་ངེ་འཛིན་གྱི་སྒོ་རྣམས་ཐོབ་པ་དང་མི་འབྲལ་བར་གྱུར་ཅིག། ཅེས་སྤྱར་བས་བསྟན་པ་ལྷག་མ་ལའང་འདྲ་སྟེ། དང་སྒྲ་སྡུད་པ་ལ་འཇུག་པས་སོ། །དཔའ་བར་འགྲོ་བའི་ཏིང་འཛིན་ཐེག་ཆེན་སྒོམ་ལམ་བར་ཆད་མེད་
ལམ་སྐོར་དགུའི་དང་པོ་བརྒྱད་ལ་བྱེད་དམ་སྙམ་གསུངས་པ་མདོ་དང་འགལ་བས་ཤིན་ཏུ་འཁྲུལ་ལོ། །གསུམ་པ་ནི། ཤའི་མིག་ལ་སོགས་པའི་སྤྱན་རྣམས་དང། ཞེས་སོ། །བཞི་པ་ནི། རྫུལ་འཕྲུལ་གྱི་སོགས་སོ། །གསུམ་པ་དོན་གཉིས་སྒྲུབ་པ་ལ་
གཅེས་པའི་ཤེས་རབ་ཁྱད་པར་ཅན་འཐོབ་པར་སྨོན་པ་ལ་གཉིས། ཆེ་གསལ་མྱུར་ཟབ་ཀྱི་ཤེས་རབ་ཁྱད་པར་ཅན་འཐོབ་པར་སྨོན་པ། ཤེས་རབ་ཁྱད་པར་ཅན་ཐོབ་ནས་རྗེ་བཙུན་འཇམ་དབྱངས་ལྟར་འགྱུར་བར་སྨོན་པའོ། །དང་པོ་ནི། གཞན་
ཡང་སྐྱེ་བ་ཐམས་ཅད་དུ་བླང་དོར། ནས༑ ཟབ་པ་ཐོབ་པར་གྱུར་ཅིག། ཅེས་སོ། །གཉིས་པ་ན། མདོར་ན་འཆལ་བའི་སོགས་སོ། །གསུམ་པ་ཡོན་ཏན་དེ་དག་རེ་རེ་ནས་འཕགས་པ་གོང་མ་རྣམས་དང་མཚུངས་པར་སྨོན་པ་ལ་ལྔ་ལས། དང་པོ་གཞན་
དོན་ལྷུར་ལེན་པ་སྤྱན་རས་གཟིགས་ལྟ་བུར་སྨོན་པ་ནི། སྐྱེ་བ་ཐམས་ཅད་དུ་རང་གི་སོགས་སོ། །གཉིས་པ་ནུས་པ་ཆེ་བ་ཕྱག་རྡོར་ལྟ་བུར་སྨོན་པ་ནི། སྐྱེ་བ་ཐམས་ཅད་དུ་རང་དང་སོགས་སོ། །གསུམ་པ་བརྩོན་འགྲུས་ཆེ་བ་ཤཱ་ཀ་ཐུབ་ལྟ་བུར་སྨོན་པ་ནི་

[015B] །བཞི་པ་ལུས་སེམས་ཀྱི་ནད་མཚན་ཙམ་གྱིས་ཞི་ནུས་པ་སྨན་བླ་ལྟ་བུར་སྨོན་པ་ནི། སྐྱེ་བ་ཐམས་ཅད་དུ་བྱང་ཆུབ་སོགས་སོ། །ལྔ་པ་མཚན་ཙམ་གྱིས་དུས་མིན་འཆི་བ་འཇོམས་པ་ཚེ་དཔག་མེད་ལྟ་བུར་
སྨོན་པ་ནི། སྐྱེ་བ་ཐམས་ཅད་དུ་ཇི་ལྟར་སོགས་སོ། །གསུམ་པ་དོན་བསྡུས་ཏེ་ཉམས་ལེན་གྱི་རིམ་པ་ཆ་ཚང་བའི་གནད་རྣམས་ཉམས་སུ་ལེན་པར་སྨོན་པ་ལ་བདུན། ལམ་གྱི་རྩ་བ་མཚན་ཉིད་དང་ལྡན་པའི་བཤེས་གཉེན་གྱི་རྗེས་སུ་འཛིན་པར་སྨོན་པ་
རྗེས་སུ་བཟུང་བའི་ཚ་ཚུལ་བཞིན་བསྟེན་པར་སྨོན་པ། དེ་ཉིད་ཀྱིས་གདམས་ངག་རྣམས་ཚང་བར་སྟོན་པར་སྨོན་པ། གདམས་དོན་ལ་ཉམས་ལེན་མཐར་ཕྱིན་པར་སྨོན་པ། སྡིག་གྲོགས་ཀྱི་དབང་དུ་སྐད་ཅིག་ཙམ་ཡང་མི་འགྲོ་བར་སྨོན་པ། རྒྱལ་བ་དགྱེས་
པའི་ལམ་ལ་སློབ་པར་སྨོན་པ། དགེ་རྩ་རྣམས་གཞན་དོན་དུ་རྫོགས་བྱང་འཐོབ་པའི་རྒྱུར་སྨོན་པའོ། །དང་པོ་ནི། གཞན་ཡང་སྐྱེ་པ་ཐམས་ཅད་དུ་འཇིག་རྟེན་དང་སོགས་སོ། །གཉིས་པ་ནི། རྗེས་སུ་བཟུང་བའི་ཚེ་ན་ཡང་སོགས་སོ། །གསུམ་པ་ནི་
དགེ་བའི་བཤེས་གཉེན་གྱི་གདམས་པ་དང་སོགས་སོ། །བཞི་པ་ནི། དེ་རྣམས་ཀྱི་དོན་སོགས་སོ། །ལྔ་པ་ནི། མི་དགེ་བའི་བཤེས་གཉེན་དང་སོགས་སོ། །དྲུག་པ་ནི། སྐྱེ་བ་ཐམས་ཅད་དུ་ལས་འབྲས་ལ་སོགས་སོ། །བདུན་པ་ནི། སྐྱེ་བ་ཐམས་ཅད་དུ་
ལུས་དང་སོགས་སོ། །གསུམ་པ་ཐ་མར་དགེ་བ་སླར་ཡང་བསྡུས་ཏེ་སྨོན་ཚུལ་ལ་གཉིས། སྨོན་ལམ་རྒྱས་པར་བཏབ་པ་རྣམས་སླར་ཡང་ཚིགས་བཅད་ཀྱི་སྒོ་ནས་བསྡུས་ཏེ་སྨོན་པ་དང། ཀུན་གཟིགས་ཀྱི་ཞིང་ལས་ཀྱང་ལྷག་པའི་ཞིང་ཁམས་

[016A]༄༅། །འགྲུབ་པའི་སྨོན་ལམ་ནས་ཕྱུང་སྟེ་སྨོན་པའི་དོན་བཤད་པའོ། །དང་པོ་ནི། ཇི་སྲིད་ཐུབ་མཆོག་ཅེས་སོགས་ཤོ་ལོ་ཀ་བཞིའོ། །གཉིས་པ་ལ་བཞི། གཞན་དོན་ལྷུར་ལེན་པར་སྨོན་པ། ཁྱད་པར་སྡིག་ཅན་
རྣམས་ཐེག་ཆེན་ལ་འགོད་པར་སྨོན་པ། རྒྱལ་སྲས་སྤྱོད་པའི་མཐུན་རྐྱེན་ཚང་བར་སྨོན་པ། གོང་དུ་སྨོན་ལམ་བཏབ་པ་རྣམས་རྒྱལ་བ་སྲས་བཅས་ཀྱི་ཐུགས་རྗེ་དང་རྟེན་འབྲེལ་བསླུ་བ་མེད་པའི་མཐུས་འགྲུབ་པར་སྨོན་པའོ། །དང་པོ་ནི། སེམས་ཅན་
ཡལ་བར་དོར་ནས་སོགས་སོ། །གཉིས་པ་ནི། བདག་གི་མིང་ཙམ་སོགས་སོ། །གསུམ་པ་ནི། རྒྱལ་བའི་སྲས་ཀྱི་སོགས་སོ། །བཞི་པ་ནི། ཤཱཀྱའི་དབང་བོ་སོགས་སོ། །འདི་རེ་ཞིག་འཁོན་སྟོན་གྱི་ཊིཀྐ་ལྟར་བྲིས་སོ། །བདག་ལུས་ལོངས་སྤྱོད་དུས་སུམ་དགེ་ཚོགས་
ཀུན༑ ༑འདོད་འཇོའི་གཏེར་དང་དཔག་བསམ་ཤིང་བཞིན་དུ། །རིས་མེད་བསྟན་དང་འགྲོ་བ་མ་ལུས་པའི། །ཕན་བདེའི་ཉེར་འཚོའི་རྟེན་དུ་མྱུར་སྨིན་ཤོག་འདི་སྣང་བྱ་བྱེད་སྨྱོན་པའི་ཟློས་གར་ལྟར། །མཐོང་བའི་ཤུགས་དྲག་ངེས་འབྱུང་གིས་བསྐུལ་ཏེ། །གཅིག་ཏུ་
རྒྱལ་བ་དགྱེས་པའི་ལམ་བཟང་པོ། །སྒྲུབ་པའི་སྐལ་བཟང་ནམ་ཡང་ཉམས་མེད་ཤོག་ཅེས་ཡོངས་སུ་གྲགས་པའི་སྨོན་ལམ་ལྔའི་གཞུང་གི་མཚམས་རྣམ་པར་འབྱེད་པ་འདི་ཡང་སྨོན་ཚིག་ཁ་ནས་ཐོན་པས་ཆོག་མི་ཤེས་པར་དོན་ཡིད་ལ་འཆར་བར་འདོད་བདག་ལ་དཔྱོད་
ལ་འཇུག་པའི་རྐྱེན་དུ་ཨེ་འགྱུར་སྙམ་པས་ཀུན་ནས་བསླང་སྟེ་འགའ་ཞིག་གིས་འདོད་མོས་ལྟར། བཙུན་གཟུགས་ཤེས་རབ་རྒྱ་མཚོས་རང་གི་སྐྱེ་ཡུལ་རྩེ་གཞུང་ས་མི་ཐིག་ལེར་སྐྱོ་སང་དུ་ཕྱིན་པའི་ཚེ་སུག་བྲིས་སུ་བགྱིས་པའོ། །ཨོཾ་སྭ་སྟི། ཆོས་སྲིད་འབྱོར་བའི་མཛོད་

[016B] །དགའ་ལྡན་རབ་རྒྱས་ཞེས་བྱའི་རྒྱུད་གྲྭ་ཆེར། །ཀུན་མཁྱེན་འཇམ་དབྱངས་བཞད་པ་ཡབ་སྲས་ཀྱི། །ཐུགས་རྗེས་ཆོས་སྤྱིན་འཛད་མེད་རྒྱུན་འདི་སྤེལ།། །། །།མངྒ་ལཾ།།



﻿
[001A]༄༅། །ཚེ་རབས་རྗེས་འཛིན་གྱི་སྨོན་ཚིག་དོན་གཉིས་འབྲས་སྟེར་ཞེས་བྱ་བ་བཞུགས་སོ། །

[001B] །ཨོཾ་སྭ་སྟི་སིདྡྷཾ། བློ་བཟང་མཁྱེན་བརྩེའི་འོད་ཟེར་སྟོང་འབྲ་བས། །ཐུབ་དབང་བསྟན་པའི་པདྨོ་བཞད་པའི་གཉེན། །འཇིགས་མེད་སྤངས་རྟོགས་ཡོན་ཏན་རྒྱ་
མཚོ་ཆེ། །མཆོག་གསུམ་ཀུན་འདུས་བླ་མར་གསོལ་བ་འདེབས། །བློ་གྲོས་བཟང་པོས་ཐུབ་དབང་བསྟན་པའི་གནང། །ཀུན་གཟིགས་མི་འཇིགས་བླ་མེད་སྐུ་བཞིའི་ལམ། །ཟབ་
ཅིང་རྒྱ་ཆེ་མཚོ་ལྟང་དཔག་དཀའ་བ། །ཚེ་གཅིག་བརྩོན་བས་བགྲོད་པ་ཁྱོད་ལ་འདུད། །བློ་ཆེན་སྐལ་བཟང་སྐྱེ་བོའི་འཇུག་དོགས་མཆོག་ཐུབ་བསྟན་སྙིང་པོ་མདོ་སྔགས་
ཟབ་རྒྱས་གནད། །འཇིགས་མེད་གསང་གསུམ་འཕྲིན་ལས་རྒྱ་མཚོ་ཡིས། །སྤེལ་མཛད་སྐྱབས་མཆོག་དམ་པར་གསོལ་བ་འདེབས། །བློ་བཟང་བདེ་གསང་འཇིགས་མཛད་དུས་

[002A] །འཁོར་ལོ། །ཡོངས་རྫོགས་ཐུབ་བསྟན་བདག་པོར་དུར་སྨྲིག་གི་རྣམ་རོལ་འཇིགས་མེད་ལུང་རྟོགས་རྒྱ་མཚོ་ཆེ། །སྐྱབས་གནས་ཀུན་འདུས་ཁྱོད་ལ་གསོལ་བ་འདེབས།།
བློ་བཟང་ཤེས་བྱ་ཀུན་གཟིགས་འོད་གསལ་ཐུགས། །ཐུབ་བསྟན་གནད་རྫོགས་དཔལ་ལྡན་སྒྱུ་མའི་སྐུ། །མཉམ་སྦྱོར་འཇིགས་མེད་མཐུ་སྟོབས་རྒྱ་མཚོའི་བདག་ཟུང་འཇུག་
དང་པོའི་མགོན་པོར་གསོལ་བ་འདེབས། །གུས་པས་ཕྱག་འཚལ་མཆོད་ཚོགས་མ་ལུས་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང། །ཟབ་རྒྱས་ཆོས་སྟོན་སྲིད་མཐར་
བཞུགས་གསོལ་འདེབས། །དགེ་ཚོགས་བྱང་ཆེན་ཁོ་ནའི་རྒྱུར་སྨིན་ཤོག་བླ་མ་ཀུན་འདུས་ངོ་བོར་གསོལ་འདེབས་ན། །སྲིད་ཞིའི་འཇིགས་སྒྲོལ་ཡོངས་འཛིན་མཛད་དུ་གསོལ། །

[002B] །མཆོག་མཐུན་དངོས་གྲུབ་འདོད་བྲ་འཇོ་བར་མཛོད། །མཁའ་འགྲོ་ཀུན་འདུས་ངོ་བོར་གསོལ་འདེབས་ན། །ཟབ་ལམ་མྱུར་བགྲོད་གཏན་གྲོགས་མཛད་དུ་གསོལ། །ཆོས་སྐྱོང་ཀུན་འདུས་ངོ་བོར་གསོལ་
འདེབས་ན། །ཐང་ཆད་ཀུན་སོལ་ལས་བཞི་ཐོགས་མེད་སྒྲུབས། །མགོན་ཁྱོད་འོག་མིན་སྟུག་པོ་བཀོད་པ་རུ། །ལྔ་ལྡན་ལོངས་སྤྱོད་རྫོགས་པའི་སྐུར་བཞེངས་ཏེ། །ཐེག་མཆོག་ཆོས་སྒྲ་ཆད་མེད་བསྒྲགས་བ་ཀུན། །ལྷག་ཆད་མེད་པར་འཛིན་ཅིང་སྤེལ་བར་ཤོག་
རབ་འབྱམས་ཕྱོགས་བཅུའི་ཞིང་ཁམས་མཐའ་ཀླས་པར། །བཅུ་གཉིས་མཛད་བའི་རྣམ་པར་རོལ་བ་མི། །འཁོར་གྱི་ཐོག་མར་གྱུར་ནས་སྡེ་སྣོད་ཀུན། །དྲི་དང་ལན་ལྡོན་སྨྲ་བའི་མཆོག་གྱུར་ཅིག་ལྷག་པའི་ལྷ་མཆོག་ཡི་དམ་རྒྱུད་སྡེ་བཞིའི། །སྐུར་བཞེངས་
དབང་བསྐུར་གསང་སྡགས་འདོམ་པ་ན། །རྒྱུད་ཀུན་ཞུས་ཏེ་སྡུད་ཅིང་འཛིན་པ་དང། །རིན་ཆེན་ལྟ་བུའི་གདུལ་བྱར་འགྱུར་བར་ཤོག་ནམ་མཁའ་ཇི་སྲིད་གང་འདུལ་བཀོད་པ་བརྒྱས། །འགྲོ་རྣམས་སྨིན་གྲོལ་ལམ་ལ་འགོད་པའི་ཚེ། །བདག་ཀྱང་དེ་སྙེད་ལུས་
བཟུང་མགོན་ཁྱོད་དང། །ལྷན་ཅིག་རྒྱལ་སྲས་སྤྱོད་ལ་སློབ་པར་ཤོག་དུས་དང་གནས་སྐབས་དག་ནི་ཐམས་ཅད་དུ། །སྐུ་གསུང་ཐུགས་ཀྱི་རྣམ་ཐར་ལེགས་བཟུང་ནས། །མི་མཉེས་སྐད་ཅིག་ཙམ་ཡང་མི་བགྱེད་པར། །བཀའ་བཞིན་བསྒྲུབ་པའི་མཆོད་
པས་མཉེས་བྱེད་ཤོག་ཐུགས་རྗེའི་འོད་ཟེར་བདག་ཡིད་ཞུགས་པ་ལས། །རྣམ་དཔྱོད་པདྨོའི་གེ་སར་བཞད་བའི་ངོགས། །འཆད་རྩོད་རྩོམ་པའི་གླུ་དབྱངས་འཁོལ་བ་ཡིས། །ཐར་འདོད་བུང་བའི་རོལ་རྩེད་རྒྱས་པར་ཤོག་འདི་སྣང་འགག་ཚེ་མགོན་ཁྱོད་

[003A]༄༅། །བཞུགས་པའི་ཞིང། །མངོན་དགའ་བདེ་ཅན་དགའ་ལྡན་ཤམ་བྷ་ལར། །ཐེག་ཆེན་རིགས་ཅན་དབང་བོ་རྣོན་པོ་རུ། །སྐྱེས་ནས་མདོ་སྔགས་ཟབ་རྒྱས་གནད་རྫོགས་ཤོག་མདོར་ན་དེང་ནས་བྱང་ཆུབ་སྙིང་བོའི་བར། །
བརྩེ་ལྡན་མགོན་གྱིས་འབྲལ་སེད་རྗེས་བཟུང་སྟེ། །བསམ་གྱིས་མི་ཁྱབ་གསང་གསུམ་ཡོན་ཏན་ཀུན། །འཛིན་པའི་སྲས་ཀྱི་ཐུ་བོར་འགྱུར་བར་ཤོག་ངེས་འབྱུང་བྱང་སེམས་ཡང་དག་ལྟ་བ་དང། །མཚན་བཅས་མཚན་མེད་རིམ་གཉིས་
ལམ་བཟང་ལ། །བརྟེན་ནས་ཡན་ལག་བདུན་ལྡན་ཟུང་འཇུག་སྐུས། །སྲིད་མཐའི་བར་དུ་འགྲོ་དོན་མཁའ་ཁྱབ་ཤོག་ཅེས་རྣམ་འདྲེན་སྟོབས་བཅུ་མངའ་བ་མ་ལུས་པའི་རྡུལ་བྲལ་ཟག་པ་མེད་པའི་ཡེ་ཤེས་ཀྱི་རང་གཟུགས་སྐྱབས་མཆོག་ཐམས་ཅད་
མཁྱེན་པ་བཀའ་དྲིན་འཁོར་མེད་དེ་ཉིད་ཀྱིས་ཚེ་རབས་ཀུན་ཏུ་རྗེས་སུ་འཛིན་པའི་སྨོན་ཚིག་དོན་གཉིས་འབྲས་སྟེར་ཞེས་བྱ་བ་འདི་ཡང་བདེ་མོ་ཐང་དགའ་ལྡན་ཆོས་འཁོར་གླིང་ནས་རྣམ་པར་དཔྱོད་པའི་བློ་གྲོས་ཀྱི་པདྨོའི་འདབ་ཡངས་གྲོལ་བ་མཆོད་དཔོན་ལེགས་
བཤད་རྒྱ་མཚོས་སྔ་ཕྱིར་ནན་ཆེར་བསྐུལ་ངོར། བཙུན་གཟུགས་ཤེས་རབ་རྒྱ་མཚོས་རང་གིས་ཡིད་ལ་བྲང་པའི་དོན་བཞིན་སྐུ་གདུང་ཡིད་བཞིན་གྱི་ནོར་བུ་རིན་པོ་ཆེའི་ཧྲུང་དུ་རྗེ་དེ་ཉིད་ཀྱི་དུས་མཆོད་ཀྱི་ཉིན་རྩེ་གཅིག་དད་བས་གསོལ་བ་བཏབ་པའོ། །
འདི་ཡང་མཛོད་དགེའི་དགོན་གསར་དགའ་ལྡན་རབ་རྒྱས་གླིང་ནས་བར་དུ་བཀོད།། །།མངྒ་ལཾ།།

[003B][BLANK PAGE]



