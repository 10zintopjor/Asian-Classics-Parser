
[249A]༄༅།  །དཔལ་མགོན་ཞལ་བཞི་པ་ཕྱག་བཞི་བ་དུར་ཁྲོད་བདག་པོ་གསུམ་གྱི་གཏོར་འབུལ་དང་གཞི་བདག་གི་གཏོར་འབུལ་འཚམས་ཐོ་བསྐྱེད་ཆོག་དང་བཅས་པ་བཞུགས་སོ།། །།  ༄༅། །བླ་མ་དང་འཁོར་ལོ་སྡོམ་པ་ལ་ན་མོ་
དཔལ་འཁོར་ལོ་སྡོམ་པའི་ཆོས་སྐྱོང། ཞལ་བཞི་པ། ཕྱག་བཞི་པ། དུར་ཁྲོད་བདག་པོ་ཡབ་ཡུམ་རྣམས་ལ་གཏོར་མ་འབུལ་ཚུལ་མདོར་བསྡུས་བྱ་ཚུལ་ནི། རང་ཡི་དམ་གྱི་ང་རྒྱལ་གྱིས་གཏོར་མ་ནང་
མཆོད་ལྟར་བྱིན་རླབས་བྱས་ལ། རང་གི་ཐུགས་ཁའི་ཧཱུཾ་ལས་འོད་ཟེར་འཕྲོས། གང་ཏེ་སེ། བསིལ་བའི་ཚལ། ཧ་ཧ་རྒོད་པའི་དུར་ཁྲོད། འོག་མིན། ལྷོ་ཕྱོགས་རྒྱ་མཚོའི་འགྲམ། དུར་
ཁྲོད་ཆེན་པོ་སོགས་ནས་དཔལ་མགོན་ཞལ་བཞི་པ། ཕྱག་བཞི་པ། དུར་ཁྲོད་བདག་པོ་རྣམས་འཁོར་དང་བཅས་པ་སྐད་ཅིག་གིས་གནས་འདིར་སྤྱན་དྲངས་ཏེ་མདུན་གྱི་ནམ་མཁར་བཞུགས་པའི་
ལྗག་འོད་ཟེར་གྱི་སྦུ་གུས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་གྱུར། ཨོཾ་མཧཱ་ཀ་ལ་ཀ་ལ་བི་ཀ་ལ་ར་ཊི་ཏ། ཊོཾ་བི་ནི། ཙནྚ་ལི། ར་ཀྵ་སི། སིང་ག་ལི་དེ་ཝི། ཨོཾ་བཛྲ་མཧཱ་ཀ་ལ་
ཨོཾ་གྷྲིར་ཛ་གྷྲིར་ཛ་ཀུམ་ཀུམ་ཁུཾ་ཐེབ་སཱ་ཧཱ། ས་པ་རི་ཝ་ར་ཨི་དམ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་བདུན་ནམ་གསུམ་དང། ཨ་ཀ་རོ་གསུམ་གྱིས་ཆོས་སྐྱོང་འཁོར་བཅས་ལ་གཏོར་མ་ཕུལ། ཨོཾ་
བཛྲ་མཧཱ་ཀ་ལ་ས་པ་རི་ཝ་ར་ཨ་རྒྷཾ་སོགས་ཀྱིས་མཆོད། བཅོམ་ལྡན་འདས་ཀྱི་སྤྱན་སྔ་རུ། །སྒྲུབ་པར་མཛད་པའི་གང་ཟག་ལ། །བུ་བཞིན་སྐྱོང་བར་ཞལ་བཞེས་པའི། །སྲུངས་མ་རྣམས་ལ་ཕྱག་
འཚལ་བསྟོད། །བདག་གི་དགེ་བའི་བྱ་བ་ལ། །གནོད་པའི་འགལ་རྐྱེན་ཐམས་ཅད་སོལ། །མཐུན་རྐྱེན་ཐམས་ཅད་ཡིད་བཞིན་སྒྲུབ། །རྟག་ཏུ་སྲུངས་མའི་ལས་མཛོད་ཅིག་ཅེས་འཕྲིན་ལས་

[249B] གཞི་བདག་གཏོར་མ་གཏོར་ཚུལ་ནི། བཛྲ་ཨ་མྲྀ་ཏས་བསང། སྭ་བྷ་ཝས་སྦྱང། སྟོང་པའི་ངང་ལས་བཧྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་འོད་དུ་ཞུ་བ་ལས་ལྷ་
རྫས་ལས་གྲུབ་པའི་གཏོར་མ་དངས་ཤིང་ཟག་པ་མེད་པ་བདུད་རྩི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུཾ་གསུམ་གྱིས་བྱིན་གྱིས་རླབ། ན་མཿ་སརྦ་ཏ་ཐཱ་ག་ཏ་གསུམ་གྱིས་བསྔོ། དེ་བཞིན་
གཤེགས་པ་བཞིའི་མཚན་བརྗོད། མཆོད་སྦྱིན་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་སའི་ལྷ་མོ་བརྟན་མས་གཙོ་བྱས། འཛམ་གླིང་གཞིའི་བདག་པོ་སྤྱི་དང་ཁྱད་པར་ཡུལ་
ཁམས་ས་ཕྱོགས་གནས་ཁང་འདི་རྣམས་ན་གནས་པའི་ལྷ་ཀླུ་སོགས་འབྱུང་པོ་མི་མ་ཡིན་རྣམས་ལ་འབུལ་ལོ། །བཞེས་ལ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ཀྱིས་ཆོས་
ལྡན་གྱི་བྱ་བ་བགྱིད་པ་ལ་ཀོ་ལོང་རུང་ཕྲག་ཏོག་མ་མཛད་པར་འགལ་རྐྱེན་སོལ། མཐུན་རྐྱེན་སྒྲུབ། ཇི་ལྟར་བསམ་པའི་དོན་ཐམས་ཅད་ཡིད་བཞིན་དུ་འགྲུབ་པའི་འཕྲིན་ལས་སྡོད་གྲོགས་རྒྱ་ཆེན་
པོ་སྒྲུབ་པར་མཛད་དུ་གསོལ། བདག་གི་བསམ་པའི་སྟོབས་དང་ནི། ཞེས་སོགས་འཕྲིན་བཅོལ་དང་བདེན་སྟོབས་བརྗོད། མཐར་ཡིག་བརྒྱ། བཟོད་གསོལ། གཤེགས་གསོལ་
རྣམས་སྤྱི་ལྟར་བྱའོ། །འཚམས་ཐོ་སྐྱེད་ཆོ་ག་ནི་འཚམས་ཐོའི་རྩ་རམ་ཆེད་གཏོར་བཤམ། སངས་རྒྱས་ཆོས་ཚོགས་མ་ལན་གསུམ། རང་ཡི་དམ་དུ་གསལ་བཏབ། མཆོད་གཏོར་བྱ་རྒྱུད་སྤྱི་ལྟར་
བྱིན་གྱིས་བརླབ། སྭ་བྷ་ཝས་སྦྱངས། སྟོང་པའི་ངང་ལས་ཐོ་རྣམས་སྐད་ཅིག་གིས་རྒྱལ་པོ་ཆེན་པོ་བཞིའི་སྐུར་བཞེངས་པར་གྱུར། རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་རང་བཞིན་གྱི་

[250A]༄༅། །གནས་ནས་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་སྤྱན་དྲངས། ཛཿ་ཧཱུཾ་བཾ་ཧོཾ་གཉིས་སུ་མེད་པར་གྱུར། ཨོཾ་མཧཱ་ར་ཛས་པ་རི་ཝ་ར་ཨ་རྒྷཾ་ནས་ཤ་པྟའི་བར་གྱིས་
མཆོད། ཤཱ་ཀྱ་སེང་གེའི་སྤྱན་སྔ་རུ། །བསྟན་དང་བསྟན་འཛིན་སྐྱེས་བུ་རྣམས། །སྲུང་ཞིང་སྐྱོང་བར་ཞལ་བཞེས་པ། །རྒྱལ་ཆེན་བཞི་ལ་ཕྱག་འཚལ་བསྟོད། །ཅེས་པ་སྟོད། རྒྱལ་
པོ་ཆེན་པོ་སྡེ་བཞིའི་ལྗག་འོད་ཟེར་གྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར། ཨོཾ་ཏིཥྛ་ར་ཏྲ་ཡ། བི་རུ་དྲ་ཀ་ཡེ། བཻ་རུ་བྷ་ཀྵ་ཡེ། བཻ་ཤྲ་མ་ཎ་ཡེ་ས་པ་རི་ཝ་ར་ཨི་དམ་པ་ལི་ཏ་ཁ་ཁ་ཁཱ་
ཧི་ཁཱ་ཧི། གསུམ་དང་ཨ་ཀ་རོ་གསུམ་གྱིས་གཏོར་མ་ཕུལ། ཨོཾ་མཧཱ་ར་ཛས་པ་རི་ཝ་ར་ཨ་རྒྷཾ་སོགས་ཀྱིས་མཆོད། ཤཱ་ཀྱ་སེང་གེའི་སྤྱན་སྔ་རུ། །ཞེས་སོགས་ཀྱིས་བསྟོད། བདག་གི་
དགེ་བའི་བྱ་བ་འདི། །ཇི་སྲིད་ལེགས་པར་འགྲུབ་ཀྱི་བར། །ཕྱི་ནང་འགལ་རྐྱེན་ཀུན་ཞི་ཞིང། །མཐུན་རྐྱེན་འགྲུབ་པའི་འཕྲིན་ལས་མཛོད། །ཅེས་ལས་བཅོལ། མཆོད་གཏོར་རྣམས་
བསྡུ། འཚམས་ཀྱི་རིང་ཆོས་སྐྱོང་གི་གཏོར་འབུལ་གྱི་ཚེ་རྒྱལ་ཆེན་བཞི་ལ་ཡང་འབུལ་བའི་དམིགས་པ་བྱ། འཚམས་གྲོལ་ཉིན་མཆོད་གཏོར་གསར་དུ་བཤམས་ཏེ་སྔར་ལྟར་དབུལ། ལས་བཅོལ་གྱི་
ཚེ་རྒྱལ་ཆེན་བཞི་པོ་འཁོར་བཅས་ཀྱིས། །བདག་གི་དགེ་བའི་བྱ་བ་ལ། །སྡོང་གྲོགས་འཕྲིན་ལས་སྒྲུབ་པ་ལེགས། །ཇི་བཞིན་དུས་སུ་འདིར་སྦྱིན་ཅིག་ཅེས་རྗོད་ཅིང་ཡིག་བརྒྱ་བཟོད་
གསོལ། ཁྱེད་ཀྱི་བདག་གི་བྱ་བ་མཛད། །རྗེས་སུ་མཐུན་པའི་དངོས་གྲུབ་སྩོལ། །རང་གི་གནས་སུ་གཤེགས་ནས་ཀྱང། །སླར་ཡང་འབྱོན་པར་མཛད་དུ་གསོལ། །ཞེས་གཤེགས་གསོལ་

[250B] ཐོད་བེན་པར་བསྡུ།  ཅེས་དཔལ་མགོན་ཞལ་བཞི་བ། ཕྱག་བཞི་པ། དུར་ཁྲོད་བདག་པོ་གསུམ་གྱི་གཏོར་འབུལ་བདེ་མཆོག་གི་བསྙེན་འཚམས་སོགས་བྱད་པའི་ཚེ་འཁྱེར་བདེ་བ་དང། གཞི་བདག་
གི་གཏོར་འབུལ་འཚམས་སོགས་གང་གི་སྐབས་སུ་ཡང་བྱས་ཆོག་པ་དང། འཚམས་ཐོ་སྐྱེད་ཆོག་དང་མཆོད་གཏོར་འབུལ་ཚུལ་འཚམས་ཀང་བྱེད་ཀྱང་འཁྱེར་བདེ་བར་བཀོང་པ་འདི་ནི་བཀའ་བཅུ་ངག་དབང་ཆོས་ལྡན་སོགས་དོན་གཉེར་ཅན་འགའ་ཞིག་གིས་
བསྐུལ་བའི་དོར་བན་རྒན་སྙོམས་ལས་པ་ངག་དབང་བློ་བཟང་ཆོས་ལྡན་གྱིས་ཟུང་གྲུ་ཟིའི་ལྷ་ཁང་ཆེན་མོར་སྦྱར་བའི་ཡེ་གེ་པ་ནི་དཔྱོད་ལྡན་དགེ་ཚུལ་བློ་བཟང་ཚེ་རིང་ངོ།། མངྒ་ལཾ།། །།



﻿   ༈   
པོའི་གཏོར་འབུལ་གྱི་ཞི་བའི་ཚེ་ནད་གདོན་ཞི་ཚུལ་ཟེར་བ། ནད་གདོན་རྣམ་པ་ཇི་ལྟར་དམིགས་གསུང་རྒྱུ་ཡིན་ཚེ། ནད་བཤད་གཅི་རྣག་ཁྲག་དང། སྟེང་གདོན་མི་ནག་པོ། བར་གདོན་མི་དམར་པོ། འོག་
གདོན་སྤྲུལ་གཟུགས་ཀྱི་རྣམ་པར་དམིགས་ཆོག་ཅིང། དགྲ་བགེགས་དམིགས་བསལ་མེད་ན་དྲག་པོའི་སྐོར་བྱེད་མི་དགོས་ཤིང། དམིགས་བསལ་ཡོད་ན་ཐབས་གཞན་གྱིས་བཟློག་མ་ནུས་ལ། དགོས་
པ་ཁྱད་པར་ཅན་མཐོང་བའི་ཚེ་དགྲ་བགེགས་དེ་ཉིད་ཉམ་ཐག་པའི་རྣམ་པ་ཅན་དུ་གསལ་བཏབ་པས་ཆོག་ཅིང། མགོན་པོའི་གཞུང་ནས་ཕྱི་ནང་གསང་གསུམ་གྱི་དགྲ་བགེགས་ཀྱི་དབྱེ་བ་བྱས་པ་དང། དེ་འདྲ་
སྒྲོལ་བའི་དམིགས་པའི་བསྒྱུར་ཁ་ཡོད་པ་སྔོན་ཆད་མཐོང་ཐོས་མེད་པས་རང་བཟོ་བྱེད་མ་སྤོབས་ལགས།།



﻿༄༅། །མགོན་པོ་ཞལ་བཞི་པ་ལ་གཏོར་འབུལ་མདོར་བསྡུས་བྱེད་པར་འདོད་པས། རང་ཡི་དམ་དུ་གསལ་བས་མཆོད་གཏོར་བྱིན་གྱིས་བརླབས་ནས། འདི་ལྟར། ཧཱུཾ། པོ་ཏ་ལ་སོགས་གར་བཞུགས་གནས་
རྣམས་ནས། །ལྷ་མཆོག་མཧཱ་ཀཱ་ལ་ཡུམ་ཆེན་བཞི། །དམ་ཅན་རྒྱ་མཚོ་དྲེགས་པ་སྡེ་བརྒྱད་བཅས། །རྣལ་འབྱོར་འཕྲིན་ལས་བསྒྲུབ་ཕྱིར་གཤེགས་སུ་གསོལ། །མདུན་དུ་ཡེ་ཤེས་མེ་དཔུང་འབར་བའི་ཀློང། །ཆོས་

[118B] །པད་ཉི་དགྲ་བགེགས་བསྣོལ་བའི་གདན་ཁྲི་ལ། །དགྱེས་བཞིན་བཞུགས་ཏེ་གཡེལ་མེད་འཕྲིན་ལས་མཛོད། །སྣ་ཚོགས་ཕྱི་ནང་གསང་བའི་མཆོད་པའི་སྤྲིན། །རབ་འབྱམས་
ཕྱོགས་བཅུའི་ཞིང་ཀུན་གང་བ་དང། །འདོད་ཡོན་སྣ་ལྔ་རྒྱལ་སྲིད་རིན་ཆེན་བདུན། །ཕྱི་ནང་གསང་བའི་རྟེན་རྫས་རྣམས་ཀྱང་འབུལ། །རོ་བརྒྱའི་དཔལ་འཛིན་བཟའ་བཅའ་བཏུང་བའི་ཚོགས། །དམ་ཉམས་བསྒྲལ་བའི་
ཤ་ཁྲག་གཏོར་མ་དང། །ལྷན་ཅིག་ཟག་མེད་བདུད་རྩིར་བྱིན་བརླབས་ཏེ། །ལྷ་ཆེན་དྲག་པོ་འཁོར་དང་བཅས་ལ་འབུལ། སྔགས་འབུལ་བྱེད་འདོད་ན། ཙ་ཏུར་མུ་ཁ་ས་པ་རི་ཝཱ་ར་ལ། བ་ལིཾ་ཏ་བཏགས་ལ་འབུལ། ཨརྒྷཾ་
སོགས་ཀྱིས་མཆོད། ནང་མཆོད་ཀྱང་འབུལ། ཧཱུཾ། རྒྱལ་བ་ཀུན་གྱི་གསང་བའི་ཡེ་ཤེས་ནི། །སྙིགས་དུས་ཐུབ་པའི་བསྟན་པ་བསྲུང་བའི་ཕྱིར། །མི་བཟད་ཁྲོས་པའི་གར་གྱིས་དགྲ་བགེགས་ཀུན། །འཇོམས་མཛད་
རྣལ་འབྱོར་དགྲ་ལྷ་ཁྱོད་ལ་བསྟོད། །སྟོབས་ཆེན་དྲག་པོ་གཟི་ལྡན་དབང་ཕྱུག་དང། །ཡུམ་བཞི་འཁོར་མང་རྒྱ་མཚོའི་དམག་ཚོགས་ཀྱིས། །སངས་རྒྱས་བསྟན་པ་བསྲུང་ལ་མ་གཡེལ་བར། །རྣལ་འབྱོར་བདག་གི་
མགོན་སྐྱབས་དཔུང་གཉེན་མཛོད། ཅེས་རྡོ་རྗེ་ནག་པོ་གདོང་བཞི་པ་སྤྱན་དྲངས་ནས་མཆོད་གཏོར་ཕུལ། བསྟོད་ཅིང་འཕྲིན་ལས་འཆོལ་བ་ཤིན་ཏུ་བསྡུས་པ་འདི་ཡང། ཡོངས་ཀྱི་དགེ་བའི་བཤེས་གཉེན་དཔལ་

[119A]༄༅། །འབྱོར་དབང་པོས་བསྐུལ་བ་ལ་བརྟེན་ནས། ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་འཕྲལ་དུ་བྲིས་པའོ།། །།



﻿༄༅། །མགོན་པོའི་གཏོར་ཆོག་ཉུང་བསྡུས་དོན་ཚང་ལས་བཞི་ལྷུན་གྲུབ་ཅེས་བྱ་བ་བཞུགས་སོ། །

[001B] །ཤྲཱི་མཧཱ་ཀཱ་ལ་ཡེ། སྤྱན་རས་གཟིགས་དབང་ཐུགས་རྗེའི་སྒྱུ་འཕྲུལ་ལས། །འགྲོ་ཀུན་འདྲེན་ཕྱིར་ཕྱག་དྲུག་ཡེ་ཤེས་མགོན། །སྤྲུལ་
བའི་གར་མཛད་བླ་མགོན་དབྱེར་མེད་ལ། །སྙིང་ནས་འདུད་དོ་བརྩེ་བས་རྗེས་སུ་སྐྱོངས། །ཁྱོད་ཉིད་བསྟེན་ཅིང་མཆོད་པའི་རྣལ་འབྱོར་པས། །བསྐང་བཤགས་
མདོར་བསྡུས་ཇི་ལྟར་བྱ་བའི་ཁྲིགས། །ངག་འདོན་བྱ་ཚུལ་ཉུང་ངུའི་ཚིག་གི་ལམ། །སྤེལ་ལ་ཡེ་ཤེས་མགོན་པོས་གནང་བསྩོལ། ། དེ་ལ་འདིར་དཔལ་མྱུར་མཛད་ཡེ་
ཤེས་མགོན་པོའི་རྒྱུན་གཏོར་བསྐང་བཤགས་ཆག་མེད་བྱ་བར་འདོད་པའི་གང་ཟག་གིས་རྟེན་རྫས་ཕྱི་ནང་གསང་བའི་མཆོད་རྫས་སོགས་དམ་ཉམས་ཀྱི་རྫས་དང་མ་འདྲེས་པ་ངེས་པར་གལ་ཆེ་ཞིང་

[002A] །དེ་ཡང་རྒྱུ་ནས་ནག་སོགས་གང་ཡང་ཕུད་མ་ཉམས་པའི་རྒྱུན་གཏོར་སོགས་མཐོང་བརྒྱུད་ལྟར་ལེགས་པར་འདུ་བྱས་ལ། རང་ཉིད་ཡི་དམ་གྱི་བདག་བསྐྱེད་བཟླས་པ་གཏོར་
འབུལ་བར་རྫོགས་པར་ཉམས་སུ་བླངས་ནས། མགོན་པོའི་རྟེན་བསྐྱེད་པ་ཁྱུང་པོའི་མན་ངག་ལྟར་ན་མི་དགོས་ཤིང། སྐད་ཅིག་གིས་སྤྱན་འདྲེན་མདོར་བསྡུས་ཙམ་གྱིས་ཆོག་ཀྱང། ལས་དང་པོ་པའི་རིགས་ཀྱི་ཆོ་ག་ཆད་པ་
སོགས་ཀྱི་དོགས་བསྐྱེད་ལ་བརྟེན། འདིར་རྟེན་བསྐྱེད་པ་ལ་ཆང་ཆུ་ནང་མཆོད་གསུམ་གྱིས་རིམ་བཞིན་བྲན་ལ། བསྐང་རྫས་བྱིན་རླབས་སྤྱི་འགྲོ་ལྟར་བྱས་ལ། དད་གུས་ཤུགས་དྲག་དང་བཅས་འདི་ལྟར་ཉམས་སུ་
བླངས་པར་བྱའོ།  །ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུ་དྡྷོཉཧཾ། ཆོས་ཐམས་ཅད་རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་དུ་གྱུར། སྟོང་པའི་ངང་ལས་པཾ་ལས་

[002B] རཾ་ལས་ཉི་མ། གཾ་ལས་ཚོགས་བདག་གི་སྟེང་དུ་ཧཱུཾ་ལས་གྲི་གུག་ཧཱུཾ་གིས་མཚན་པ། དེ་ལས་འོད་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། དཔལ་མྱུར་མཛད་ཡེ་ཤེས་ཀྱི་
མགོན་པོ་སྐུ་མདོག་མཐིང་ནག་ཞལ་གཅིག་ཕྱག་དྲུག་པ། སྤྱན་གསུམ་དམར་ལ་ཟླུམ་པ་ཞལ་གདངས་ཤིང་མཆེ་བ་གཙིགས་པ། ཕྱག་དྲུག་གི་གཡས་གསུམ་ན་གྲི་གུག་ཐོད་ཕྲེང་ཌ་མ་རུ། གཡོན་གསུམ་ན་
ཐོད་ཁྲག་རྩེ་གསུམ་ཞགས་པ་བསྣམས་པ། ཐོད་སྐམ་ལྔའི་དབུ་རྒྱན་དང། ཐོད་རློན་ལྔ་བཅུའི་དོ་ཤལ་ཅན། དཔྲལ་པར་སིནྡྷུ་རས་བྱུགས་ཤིང། སྤྱི་བོར་མི་བསྐྱོད་པས་རྒྱས་བཏབ་པ། སྤྲུལ་དང་རིན་པོ་
ཆེའི་རྒྱན་དཔག་ཏུ་མེད་པ་དང་དྲིལ་བུ་གཡེར་ཁས་བརྒྱན་ཅིང། གླང་ཆེན་གྱི་ཀོ་རློན་དང་སྟག་གི་པགས་པའི་ཤམ་ཐབས་གསོལ་བ། ཞབས་གཡས་བསྐུམས་ཤིང་གཡོན་བརྐྱངས་པའི་ཡེ་ཤེས་ཀྱི་མེ་
རབ་ཏུ་འབར་བའི་ཀློང་དཀྱིལ་ན་བཞུགས་པ། དེའི་གཡོན་དུ་བྷྱོ་ལས་མ་ཅིག་འདོད་ཁམས་དབང་ཕྱུག་སྐུ་མདོག་ནག་མོ། གཡས་རལ་གྲི་དང་གཡོན་ཐོད་རློན་ཁྲག་གིས་བཀང་པ་འཛིན་ཅིང་དྲེའུ་གྭ་
བ་ལ་བཞོན་པ། མགོན་པོའི་མདུན་དུ་ཀྵིཾ་ལས་ཀྵེ་ཏྲ་པཱ་ལ་སྐུ་མདོག་མཐིང་ནག་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་ཅིང་དོམ་ནག་སྨྱོན་པ་ལ་ཆིབས་པ། མགོན་པོའི་གཡས་སུ་པད་

[003A]༄༅། །ཉི་རོའི་གདན་ལ་ཛྲིཾ་ལས་ཛི་ན་མི་ཏྲ་སྐུ་མདོག་དམར་ནག་ཞལ་གཅིག་ཕྱག་གཉིས་ཀྱིས་ཌ་མ་རུ་དང་ཐོད་ཁྲག་འཛིན་པ། མགོན་པོའི་རྒྱབ་ཏུ་པད་ཉི་རོའི་གདན་ལ་ཌཾ་ལས་གཤིན་རྗེ་
ཌཀྐི་རཱ་ཛ་སྐུ་མདོག་མཐིང་ནག་ཕྱག་གཡས་ཐོད་པའི་ཅང་ཏེའུ་འཁྲོལ་ཞིང། གཡོན་སྡིགས་མཛུབ་རབ་ཏུ་བརྐྱང་བ། ལྷ་མོའི་གཡོན་དུ་ཏྲག་ལས་བདུད་མགོན་ཏྲཀྵད་ནག་པོ་ཞལ་གཅིག་ཕྱག་གཉིས་
ཀྱིས་གཡས་རུ་མཚོན་དང་གཡོན་ཐོད་ཁྲག་བསྣམས་ཤིང་བདུད་རྟ་རྟིང་དཀར་ལ་ཆིབས་པ། དེའི་ཕྱི་རོལ་ཏུ་གཙང་རིས་ཀྱི་མགོན་པོ་བདུན་ཅུ་རྩ་ལྔ། དམ་ཅན་རྒྱ་མཚོའི་དམག་ཚོགས་དཔག་ཏུ་མེད་པས་
བསྐོར་བའི་གཙོ་འཁོར་ཐམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཀར་ཧཱུཾ་སྔོན་པོས་མཚན་པར་གྱུར། བདག་ཉིད་ཀྱི་ཐུགས་ཀའི་ཧཱུཾ་ལས་འོད་ཟེར་འཕྲོས་པས་ཤར་ལྷོ་བསིལ་བའི་ཚལ་
གྱི་དུར་ཁྲོད་ཤིང་ཙནྡན་རྐང་གཅིག་པའི་དྲུང་ནས་དཔལ་ནག་པོ་ཆེན་པོ་འཁོར་དང་བཅས་པ་སྤྱན་དྲངས།  སྤོས་སྦྱོར་བསྲེག་ཅིང་ཡིད་གདུང་ཤུགས་དང་བཅས།  ཧཱུཾ་དད་པ་དང་ནི་དམ་ཚིག་གི་ ཞེས་པ་ནས། ཁྲི་རིང་པོ་ཉེར་གཅིག་བརྗོད་ཀྱི་བར་དང།།
ཛཿ་ཧཱུཾ་བཾ་ཧོཿ་པདྨ་ཀ་མ་ལ་ཡེ་སྟྭཾ་ ཆོས་དབྱིངས་མས་བསྟོད།  ཨོཾ་ཤྲཱི་མ་ཧཱ་ཀཱ་ལ་ ཞེས་སོགས་སྔགས་ཙམ་གྱིས་ཉེར་སྤྱོད། འདོད་ཡོན། ནང་མཆོད་རྣམས་འབུལ། བླ་མགོན་དབྱེར་མེད་ཀྱི་རྣལ་འབྱོར་ནི།  མགོན་པོའི་སྤྱི་གཙུག་ཏུ་དྲིན་ཅན་རྩ་བའི་བླ་མ་ སྐུ་

[003B]  གཡོན་གསེར་གྱི་དྲིལ་བུ་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་ཤིང། རིན་པོ་ཆེའི་རྒྱན་དཔག་ཏུ་མེད་པས་སྤྲས་པ། རྩ་
བརྒྱུད་བླ་མ་རྣམས་ཀྱི་སྐུ་ལས་འོད་ཟེར་འཕྲོས། མགོན་པོ་ལ་ཕོག་པས་མགོན་པོ་འོད་དང་བདེ་བའི་རང་བཞིན་དུ་འབར། འུར་འུར་སིལ་སིལ་གྱི་གར་མཛད། མགོན་པོའི་སྐུ་ལས་འོད་ཟེར་འཕྲོས་བླ་མ་ལ་
ཕོག་པས་བླ་མ་འོད་ཀྱི་རང་བཞིན་དུ་མེར་མེར་དྲིལ་བུའི་སྒྲ་སྒྲོག་བླ་མ་ཉིད་མགོན་པོ། མགོན་པོ་ཉིད་བླ་མ། བླ་མ་དང་མགོན་པོ་དབྱེར་མི་ཕྱེད་པར་གྱུར། བདག་དང་སེམས་ཅན་ཐམས་ཅད་ཀྱིས་
 རྩེ་གཅིག་ཏུ་གསོལ་བ་འདེབས་པར་མོས་ལ།  སྐུ་བཞིའི་བདག་ཉིད་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། །ཕྱག་དྲུག་ཡེ་ཤེས་ཀྱི་མགོན་པོ་ལ་མགོན་པོ་ཡིད་བཞིན་གྱི་ནོར་བུ་ལ་མགོན་
པོ་མྱུར་མཛད་ཐུགས་རྗེ་ཅན་ལ་བླ་མ་མགོན་པོ་དབྱེར་མེད་ལ་མགོན་པོ་བླ་མ་དབྱེར་མེད་ལ་བླ་མ་དང་མགོན་པོ་དབྱེར་མི་ཕྱེད་པའི་བདག་ཉིད་ཅན་ལ་ན་མོ་བུད་དྷ་ཡ་ སོགས་ལན་གསུམ།  རྩ་བརྒྱུད་ཀྱི་
བླ་མ་དམ་པ་རྣམས་ཀྱིས་བྱིན་གྱིས་རློབས་ཤིག་སངས་རྒྱས་བྱང་སེམས་རྣམས་ཀྱིས་ཡི་དམ་ལྷ་ཚོགས་རྣམས་ཀྱིས་གནས་གསུམ་གྱི་མཁའ་འགྲོ་མ་རྣམས་ཀྱིས་དཔལ་མྱུར་མཛད་ཡེ་ཤེས་

[004A]༄༅། །ཀྱི་མགོན་པོའི་སྐུ་གསུང་ཐུགས་ཡོན་ཏན་འཕྲིན་ལས་མི་ཟད་པའི་སྒོ་ནས་ད་ལྟ་ཉིད་དུ་མྱུར་པ་ཉིད་དུ་འདུག་ས་འདི་ཉིད་དུ་ ཅེས་གདུང་ཤུགས་དྲག་པོས་བརྗོད། དེ་ནས་བཤགས་
པ་བྱ་བ་ལ་གྲིབ་སེལ་གྱི་མན་ངག་བཞིན།  རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས། སྐུ་གསུང་ཐུགས་རྡོ་རྗེ་གསུམ་གྱི་ལྷ་ཚོགས་ཐམས་ཅད་སྤྱན་དྲངས།  ཡིག་བརྒྱ་ཉེར་གཅིག་བཟླ། བཤགས་པ་ནི།  ཧཱུཾ་རྡོ་རྗེ་འཆང་སོགས་
རྩ་བརྒྱུད་བླ་མ་དང། །ཡེ་ཤེས་མགོན་པོའི་ལྷ་ཚོགས་བདག་ལ་དགོངས། །བདག་ནི་མ་རིག་འཁྲུལ་བའི་དབང་གྱུར་ཏེ། །སྒོ་གསུམ་ཉེས་སྤྱད་ནོངས་པ་གང་འགྱུར་དང། །ཁྱད་པར་བླ་མ་མགོན་པོའི་
དམ་ཚིག་ལས། །འགལ་ཞིང་ནོངས་པའི་ཉེས་ཚོགས་ཅི་མཆིས་པ། །ཕ་མ་བུ་ཚ་བཞིན་དུ་བཟོད་བཞེས་ལ། །བཤགས་པས་ཉམས་གྲིབ་མ་ལུས་དག་གྱུར་ཅིག་ ཅེས་གདུང་ཤུགས་དྲག་པོས་བཤགས་པ་
བྱ༑ བསྐང་རྫས་བྱིན་རླབས་སྤྱི་ལྟར་བྱས་ལ་བསྐང་བ་ནི།  ཧཱུཾ་ལྷུན་གྲུབ་བདེ་ཆེན་སྒྱུ་མའི་རྣམ་རོལ་ལས། །ལེགས་འོངས་མཐུན་རྫས་ས་དང་བར་སྣང་གང། །ཏིང་འཛིན་སྔགས་རྒྱས་བསྐྱེད་པའི་མཆོད་སྤྲིན་འདིས། །
མགོན་པོ་འཁོར་བཅས་ཐུགས་དམ་སྐོང་གྱུར་ཅིག་དགྲ་བགེགས་སྙིང་ཁྲག་མཆོད་ཡོན་མཚོ་ལྟར་འཁྱིལ། །དབང་པོའི་མེ་ཏོག་ཤ་ཆེན་དུད་སྤྲིན་འཁྲིགས། །ཚིལ་ཆེན་མར་མེ་ཞག་ཆེན་དྲི་ཆབ་

[004B] །ཤ་རུས་ཞལ་ཟས་སྣ་ཚོགས་རོལ་མོ་འདིས། །མྱུར་མཛད་ཡེ་ཤེས་མགོན་པོའི་ཐུགས་དམ་བསྐང། །འཁོར་ཚོགས་དམ་ཅན་རྒྱ་མཚོའི་ཐུགས་དམ་བསྐང་ཞིང་བར་ཆད་བཟློག་པ་དང། །ཉམས་
ཆགས་གསོས་ཤིང་དངོས་གྲུབ་མ་ལུས་སྩོལ། །ཅང་ཤེས་ཤུགས་ལྡན་རྟ་ནག་གཡག་ནག་དང། །བལ་གྱི་ཁུར་འཛིན་ལུག་ནག་བྱ་ནག་ཚོགས། །དོམ་ལྟར་འཕྱོ་བའི་ཁྱི་ནག་ཚོགས་རྣམས་ཀྱིས། །
མྱུར་མྫད་མགོ་འཕྲེང་ལི་ཁྲིའི་བྱུགས་པ་སྟག་གླང་ལྤགས། །ཕྱག་རྒྱ་དྲུག་དང་དམར་ཆེན་གཏོར་མ་སོགས། །ཐོག་ལྟར་རྒྱུག་པའི་ནང་རྟེན་དམ་པ་འདིས། །མྱུར་མྫད་ཉི་ཟླ་རི་རབ་གླིང་
བཞི་གླིང་ཕྲན་དང། །ཉེར་སྤྱོད་འདོད་ཡོན་སྣ་ལྔ་རིན་ཆེན་བདུན། །ཕྱི་ནང་གསང་རྟེན་མ་ཚང་མེད་པ་འདིས། །མྱུར་མྫད་མ་ལུས་སྩོལ། ། དེ་ནས་བཟློག་པ་ཆོས་སྐུ་མའི་སྤྱི་བཟློག་བྱ། བཟླས་པ་ལ་དབང་སྡུད་ཀྱི་མན་ངག་གི་ལྟར་
བྱ་བ་མ་ཆད་པ་གལ་ཆེ་བར་གསུངས་པས་ཡོངས་གྲགས་གཏོར་ཆོག་ལྟར་བྱ། ན་ར་ཀྲིཾ་ཀྲིཾ་རབ་བརྒྱ་རྩ་སོགས་ཆག་མེད་བཟླས་ན་མངོན་ཤེས་འཆར་བར་གསུང།  རང་གི་ཐུགས་ཀའི་ཧཱུཾ་ལས་འོད་ཟེར་འཕྲོས་མགོན་པོ་འཁོར་བཅས་ཀྱི་ཐུགས་ཀར་
ཕོག་པས་ཐུགས་རྒྱུད་བསྐུལ་ཏེ་ཅི་འདོད་པའི་འཕྲིན་ལས་ཐམས་ཅད་ཐོགས་པ་མེད་པར་བསྒྲུབ་པར་གྱུར་ བར་བསམ་ལ།  ཨོཾ་བཛྲ་མ་ཧཱ་ཀཱ་ལ་ སོགས་སྙིང་པོ་དང།  ཨོཾ་ཤྲཱི་མ་ཧཱ་ཀཱ་ལ་ཤ་ས་ན་ སོགས་རྩ་སྔགས་ཅི་ནུས་

[005A]༄༅། །བཟླ།  བྷྱོ་མ་མོ་ནག་མོ་ སོགས་ལྷ་མོའི་སྔགས་དང།  ཨོཾ་ཀྵེ་ཏྲ་པཱ་ལ་ཨོཾ་ཛི་ན་མི་ཏྲ་ཨོཾ་ཌ་ཀྐི་རཱ་ཛཱ་ཨོཾ་དུ་ཡ་ག་ཛ་ཕཊ།  ཅེས་གནོད་སྦྱིན་བཞིའི་སྔགས་བཟླ། ཡིག་བརྒྱ་བརྗོད། དེ་ནས་
གཏོར་མ་ནང་མཆོད་ལྟར་བྱིན་གྱིས་བརླབས་ནས།  མགོན་པོ་འཁོར་དང་བཅས་པའི་ལྗགས་ཧཱུཾ་ལས་སྐྱེས་པའི་རྡོ་རྗེ་རྩེ་གཅིག་པ་དམར་པོ་འོད་ཀྱི་སྦུ་གུ་ཅན་རྣམས་སུ་གྱུར།  ཞི་དྲག་གང་རུང་གི་དམིགས་པ་དང་བཅས་  ཧཱུཾ་
 རིང་པོ་དྲུག་བརྗོད་དེ།  ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི།  ཞེས་པ་བདུན་སོགས་ཀྱིས་འབུལ་བའམ། རྒྱས་པར་འདོད་ན་གཏོར་ཆོག་ལྟར་འབུལ་ཡང་རུང། སྔར་ལྟར་མཆོད་པ་དང་ནང་མཆོད་ཕུལ། དེ་ནས།།
བླ་མ་མགོན་པོ་འཁོར་བཅས་ལ། ། ཞེས་པ་ནས།  ཨ་མུ་ཀ་མཱ་ར་ཡ་ཕཊ།  ཅེས་ཐལ་མོ་བརྡབ། མཁའ་འགྲོ་སྤྱི་གཏོར་དང་གཞི་བདག་གཏོར་མ་བསྔོ། དེ་ནས་བསྟོད་པ་བྱ་བ་ལ། ཤ་ཝ་རིའི་གསུང་གི་མྱུར་མཛད་མ། ལྷ་མོ་ལ་དཀའ་བ་དང་
བླངས་མ་དང། གནོད་སྦྱིན་བཞི་ལ།  དུར་ཁྲོད་འཇིགས་སུ་རུང་བའམ། དཔལ་ལྡན་མགོན་པོའི་ཤར་གྱི་བཀའ་ཉན་པ། ། ནས་  ཐམས་ཅད་ཡར་ངོའི་ཟླ་ལྟར་འཕེལ་བར་མཛོད། ། མངའ་གསོལ་ནི།  ཧཱུཾ་རྡོ་རྗེ་
འཆང་དངོས་བླ་མ་དང། ། ཞེས་པ་ནས།  མགོན་དང་སྐྱབས་སུ་མངའ་གསོལ་ལོ། ། ཞེས་མངའ་གསོལ་འབུལ། གསུམ་པ་མཇུག་ཏུ། མཆོད་པ་བྱིན་རླབས་བྱས་ལ། མཆོད་བསྟོད། ཡིག་བརྒྱ། བཟོད་གསོལ།  བླ་མ་མགོན་པོ་

[005B] ། ཞེས་སོགས་ལན་བདུན་ནམ་ཉེར་གཅིག་རྟེན་ཡོད་ན་བརྟན་བཞུགས་བྱ། མེད་ན་  བཛྲ་མུཿ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་བདག་ཉིད་ལ་ཐིམ་པར་གྱུར་ པར་བསམ་མོ། །རང་དམ་
ཚིག་སེམས་དཔའ་ན་དའའི་བར་བསྡུས་ལ།  སྟོང་པའི་ངང་ལས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་བའི་སྐུར་བཞེངས་པའི་གནས་གསུམ་དུ་ཡི་གེ་གསུམ་གྱིས་མཚན་པར་གྱུར་ བར་བསམ་ལ། བཀྲ་
ཤིས་བཀའ་རྒྱ་མས་མཐའ་བརྒྱན་པར་བྱའོ།  །སྨྲས་པ། དཔལ་ལྡན་ཤངས་པའི་མན་ངག་འོ་མཚོ་ལས། །འོངས་པའི་མགོན་པོའི་ཆོས་སྐོར་ཡིད་བཞིན་དབང། །དཔྱད་གསུམ་དག་པས་བྱི་དོར་བྱ་བས་འདི། །
སྐར་ལྔ་ཟོང་གིས་ཁུག་འདི་ཨེ་མ་མཚར། ། ཞེས་མགོན་པོའི་གཏོར་ཆོག་ཉུང་བསྡུས་དོན་ཚང་ལས་བཞི་ལྷུན་གྲུབ་ཅེས་བྱ་བ་འདི་ཡང། ཨ་བྷ་ཀ་ཏཱ་ཝང་ཤོག་གི་དུས་འཁོར་རྡོར་སློབ་ཟུར་པ་རིག་གནས་སྤྱི་དང་ཁྱད་པར་ཕྱི་དུས་ཀྱི་འཁོར་ལོའི་གནད་ལ་ནང་
བྱན་ཆུད་པའི་རྩིས་རིག་སྨྲ་བའི་དབང་པོ་བློ་བཟང་རབ་རྒྱས་ཀྱིས་སྔ་ལོ་ནས་ཡང་ཡང་བསྐུལ་བའི་ངོ་མ་བཟློག་པར་༸ཆོས་མེད་རྒྱལ་ཁམས་པ་ཆོས་ཀྱི་རྡོ་རྗེས་དམ་པའི་མན་ངག་བཞིན་བསྒྲིགས་པ་ཛ་ཡནྟུ། །འདི་ཡི་དགེ་བས་འགྲོ་ཀུན་བླ་མ་མགོན་པོས་དགྱེས་བཞིན་
རྗེས་སུ་འཛིན་པའི་རྒྱུར་གྱུར་ཅིག་ །།།



﻿
[001A]༄༅། །མཐུ་སྟོབས་ཡོངས་ཀྱི་བདག་པོ་དཔལ་མགོན་ཞལ་བཞི་པར་མཆོད་གཏོར་འབུལ་བའི་རིམ་པ་བདུད་སྡེ་རབ་འཇོམས་ཞེས་བྱ་བ་བཞུགས་སོ། །།

[001B] །ན་མཙ་ཏུར་མུ་ཁཱ་ཡ། སྲིད་གསུམ་བདུད་བཞིའི་དགྲ་བཇོམས་ཁྲོ་བོའི་རྒྱལ། །སྟོབས་འཕྲོག་དབང་ཕྱུག་རིག་བྱེད་ཞལ་མངའ་བ། །དཀའ་བཟློག་ལྷ་མོ་ལ་སོགས་ཡུམ་ཆེན་བཞི། །
འཁོར་ཚོགས་རྒྱ་མཚོར་བཅས་ལ་ལེགས་བཏུད་ནས། །གང་དེ་དགྱེས་བྱེད་ཆོ་ག་ཟབ་མའི་རི་མ། །སྙན་བརྒྱུད་མཁའ་འགྲོའི་ཁ་རླངས་ཐོལ་ལེ་བ། །སྤེལ་ལ་རབ་དགེས་བདུད་རྩིའི་སྒོ་ཕྱེ་ནས། །འཕྲིན་ལས་རྣམ་
བཞིས་ཡིད་བཞིན་ཆར་བཟང་ཕོབས།  །དེ་ཡང་དཔལ་རྡོ་རྗེ་ཧེ་རུ་ཀའི་རྣམ་རོལ་ཧ་ཆེན་དྲག་པོ་གདོང་བཞི་པ་གཉན་ལོ་དང་མ་གྲགས་གྱི་མན་ངག་བཞིན་མཆོད་པར་འདོད་པས། མན་ངག་བཞིན་བླངས་པའི་རྡོ་ནག་གི་མཎྜལ། སྔགས་ཀྱིས་སྤྲས་པའི་
ཕྱག་མཚན། གསང་བ་རང་སྲོག་རྟེན་གྱི་འཁོར་ལོ། རང་བསྲུང་དང་འཁོར་བསྲུང་འཁོར་ལོ། སྔོན་འགྲོའི་ཨུ་པ་དེ་ཤ་རྣམ་གཉིས་སོགས་བླ་མ་དམ་པའི་ཕྱག་ལེན་བཞིན་འདུ་བྱས། གཏོར་མ་སོགས་མཐོང་བ་བརྒྱུད་པ་ལྟར་བཤམས་ལ། ཡི་དམ་གྱི་བདག་

[002A]༄༅། །བསྐྱེད་བཟླས་བ་བདུད་རྩི་མྱང་བའི་བར་སྔོན་དུ་བཏང། ལག་གཡས་གཡོན་གྱི་མཐིལ་དང་མཁའ་ལྡིང་གི་ཕྱག་རྒྱ་གཏོར་མ་ལ་བསྟན་ནས། ཨོཾ་ཨཱཧཱུཾ་ཧ་ཧོ་ཧྲཱི་ས་གཏོར་མ་དགྲ་བགེགས་ཀྱི་ཤ་ཁྲག་ལྔ་བདུད་རྩི་ལྔའི་
རང་བཞིན་དུ་གྱུར། ཞེས་མཆོད་གཏོར་བྱིན་གྱིས་བརླབས། ཆོས་སྐྱོང་བསྐྱེད་པ་ནི། ཧྲཱིཥྚིས་བསངས། སྭ་བྷཱ་ཝས་སྟོང་བར་སྦྱངས། སྟོང་བའི་ངང་ལས་མདུན་གྱི་ནམ་མཁར་ཆོས་འབྱུང་གྲུ་གསུམ་མཐིང་ནག་ཡངས་ཤིང་རྒྱ་
ཆེ་བའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང། ཕྱོགས་ཀྱི་འདབ་མ་བཞིའི་སྟེང་དུ་ཉི་མ་དང་རོའི་གདན་རེ་རེ་དབུས་ཀྱི་གདན་གྱི་སྟེང་དུ་ཧཱུཾ་ལས་རྡོ་རྗེ་གྲི་གུག་ལྟེ་བ་ལ་ཧཱུཾ་གིས་མཚན་པ། ཕྱོགས་བཞིའི་
གདན་གྱི་སྟེང་དུ་ཧཱུཾ་རེ་རེ་དེ་རྣམས་ཡོངས་སུ་གྱུར་པ་ལས། གཙོ་འཁོར་ལྔ་དུས་གཅིག་ཏུ་གྲུབ་པ་ནི་དབུས་སུ་རྡོ་རྗེ་ནག་པོ་ཆེན་པོ་གདོང་བཞི་པ་དགྲ་བོའི་སྟོབས་འཕྲོག་པའི་གཟུགས་ཅན། སྲིན་པོ་ཁྲོས་པ་ལྟ་བུ་
སྐུ་མདོག་དྲག་པོ་ཞལ་བཞི་ཕྱག་བཞི་པ། རྩ་ཞལ་ནག་པོ་རྔམས་ཤིང་ཁྲོས་པ། གཡས་ཞལ་དཀར་པོ་ཁྲོ་ཞིང་འཛུམ་པ། གཡོན་ཞལ་དམར་པོ་རྒྱ་ཆེར་བཞད་པ། སྟེང་ཞལ་དུང་ཀ་ཁྲོ་གཉེར་དཔྲལ་བའི་

[002B] ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། སྨ་ར་དང་སྨིན་མ་མེ་ལྟར་འབར་བ། ཞལ་མཆེ་བ་གཙིགས་ཤིང་ལྗགས་འདྲིལ་བ། མ་མཆུ་ཕྱིར་འཕྱང་ཞིང་ཧ་ཧ་དང་ཧི་ཧི་དང། ཧཱུཾ་ཧཱུཾ་དང། ཀྵིཾ་ཀྵིཾ་གི་ང་རོ་དྲག་
པོ་འབྲུག་སྒྲ་འབུམ་གྱི་སྒྲ་ལྟར་སྒྲོག་པ། ཕྱག་བཞི་གཡས་དང་པོ་རྡོ་རྗེ་གྲི་གུག་དང། གཡོན་དང་པོ་ཐོད་པ་ཁྲག་དྲོན་མོས་གང་བའི་ནང་ན་དམ་ཉམས་ཀྱི་སྙིང་འདར་བཞིན་པ་དང་བཅས་པ་ཐུགས་ཀར་སྟེང་འོག་ཏུ་འཛིན་པ། གཡས་འོག་མ་རྩེ་གསུམ་
དང་གཡོན་འོག་མ་མདུང་རྣོན་བ་དན་དང་བཅས་པ་འཕྱར་སྟབས་སུ་འཛིན་པ། བདུད་རྩིས་གང་བའི་བུམ་པ་མཆན་ཁུང་གཡོན་ན་ཐོགས་པ། རུས་འཕྲེང་ལྷ་བ་དམར་ཆིལ་ལེ་པ་ཕྱག་འགག་ཏུ་བརྒྱུས་པ། དབུ་སྐྲ་ཁམ་པ་གྱེན་དུ་གཟིངས་ཤིང་འབར་
བ༑ མི་མགོ་བསྐམ་པོ་རྫོགས་བ་ལྔའི་དབུ་རྒྱན་དང། རློན་པ་ཁྲག་འཛག་པ་ལྔ་བཅུ་མིའི་རྒྱུ་མ་རློན་པ་ལ་བརྒྱུས་པའི་དོ་ཤལ་འཕྱང་བ་དུག་སྦྲུལ་ནག་པོས་མཆོད་ཕྱིར་ཐོགས་བྱས་པ། རུས་པའི་རྒྱན་དྲུག་གིས་བརྒྱན་པ་ཚངས་པའི་སྐུད་བའི་སེ་
རལ་ཁ་ཐོགས་པ། མི་རྐང་གི་གླིང་བུ་དང། གསེར་དངུལ་གྱི་དྲིལ་བུ་གཡེར་ཀའི་དྲ་བ་སིལ་སིལ་གྱི་སྒྲ་སྒྲོག་པ། དཔའ་བོ་སྟག་ཝགས་རློན་པའི་ཤམ་ཐབས་ཅན། དྲག་ལ་རྡམས་པའི་ཆ་བྱད་ཞབས་གཡས་བསྐུམ་ཞིང་གཡོན་བརྐྱང་བའི་གྱད་གི་
དོར་སྟབས་ཀྱིས་དམ་ཉམས་དགྲ་བོའི་སྟེང་ན་འཇིགས་པའི་བྲོ་བརྡུང་བ། དེའི་གཡས་སུ་ཡུམ་ཆེན་གཡུང་མོ་ནག་མོ། གཡོན་དུ་ལས་མཛད་གཏུམ་མོ་ལྗང་གུ། མདུན་དུ་དམར་ནག་སྲིན་མོ་ཆེན་མོ། རྒྱབ་ཏུ་སེར་ནག་སིངྒ་གླིང་མ། བཞི་གའང་སྲིན་

[003A]༄༅། །མོ་ཁྲོས་བའི་ཆ་ལུགས་ཅན། ཞལ་གཅིག་ཕྱག་གཉིས་མ་གཡས་གྲི་གུག་ནམ་མཁའ་ལ་འཕྱར་ཞིང། གཡོན་ཐོད་ཁྲག་གཙོ་ལ་སྟོབ་པ། གཅེར་བུ་རལ་པ་ཐུར་དུ་འཕྱང་བ། རྒྱུ་མ་རློན་པའི་ག་ཤ་ཅན། གཞན་རྒྱན་མེད་པ། ཁྲོ་ཞིང་
གྲིམས་ལ་རྔམ་ཞིང་རྒོད་པ། ཞབས་གཡས་བསྐུམ་ཞིང་གཡོན་བརྐྱང་བའི་གར་སྟབས་ཀྱིས་བཞེངས་པ། གཙོ་འཁོར་ལྔ་ཀའང་ཡེ་ཤེས་ཀྱི་མ་དཔུང་རབ་ཏུ་འབར་བའི་དབུས་ན་བཞུགས་བའོ། །དེ་དག་གི་མཐའ་སྐོར་དུ་དྲེགས་པ་ཕོ་བདུན་མོ་བདུན། སྲོག་
གི་དགུ་བདུད་ནག་པོ། ལས་ཀྱི་བཤན་པ་ཉེར་གཅིག་ཞིང་སྐྱོང་ཕོ་མོ་འབུམ་སྡེ། སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཁ་དོག་དང་ཆ་ལུ་ཤས་ངང་མཚོན་ཆ་སྣ་ཚོགས་འཛིན་པ། དྲག་ཅིང་གཏུམ་ལ་ཁྲོ་ཞིང་རྔམས་པས་ལས་
ཐམས་ཅད་ཐོགས་མེད་དུ་བསྒྲུབ་པ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ་ཐུགས་ཀར་ཧཱུཾ། ཐུགས་ཀའི་ཧཱུཾ་ལས་འོད་ཟེར་འཕྲོས་པས་གངས་ཏེ་སེ། བསིལ་བའི་ཚལ། པོ་ཊ་ལ། སིངྒའི་གླིང། ཧ་ཧ་རྒོད་པའི་དུར་ཁྲོད། དར་ལུང་གཉན་གྱི་
ཕོ་བྲང། གནས་མཆོག་ཁའུ་བྲག་རྫོང། ཕུག་སུམ་འོལ་དགའ། དཔལ་ལྡན་ས་སྐྱ། ཆོས་འཁོར་རྒྱལ་གྱི་གཙུག་ལག་ཁང་ལ་སོགས་པའི་གནས་རྣམས་ནས་སྟོབས་འཕྲོག་རྡོ་རྗེ་ནག་པོ་ཆེན་པོ་གདོང་བཞི་པ་ཡུམ་བཞི་དྲེགས་པའི་ཚོགས་དང་བཅས་
པ་ཨོཾ་བཛྲ་ས་མཱ་ཛདྲིལ་བུའི་སྒྲ་སྔོན་དུ་འགྲོ་བས། ཧཱུཾ༑ སྔོན་ཚེ་རྡོ་རྗེ་འཆང་གི་སྤྱན་སྔ་རུ། །གཏུམ་པོ་ཁྱོད་ཀྱིས་ཇི་ལྟར་ཁས་བླངས་བཞིན། །འཕྲིན་ལས་རྣམ་བཞིའི་ལས་ལ་སྤྱན་འདྲེན་ན། །སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། །ཨོཾ་མཧཱ་

[003B] བི་ཀཱ་ལ། ར་ཏྲི་ཏ། ཌོམྦྷི་ནཱི། ཙཎྜ་ལཱི། རཀྵ་སཱི། སིངྒ་ལཱི། དེ་ཝཱི་ས་པ་རི་ཝཱ་ར་ཨེཧྱེ་ཧི། ཛཧཱུཾ་བཾ་ཧོཿ་གཉིས་སུ་མེད་པར་ཐིམ། ཞེས་སྤྱན་དྲངས་ཤིང། པདྨ་ཀ་མ་ལཱ་ཡ་སྟཾ། ཞེས་གདན་ཕུལ། ཨོཾ་མཧཱ་ཀཱ་ལ་ཀཱ་ལ། བི་ཀཱ་ལ། ར་ཏྲི་ཏ། ཌོམྦྷི་ནཱི་
ཙཎྜ་ལཱི། རཀྵ་སཱི། སིངྒ་ལཱི། དེ་ཝཱི་ས་པ་རི་ཝཱ་ར་གྲྀཧྞེ་དཾ་ཨརྒྷཾ་པྲ་ཏཱི་ཙྪ་སཱཧཱ། དེ་བཞིན་དུ། པཱ་དྱཾ༑ པུཥྤེ༑ དྷཱུ་པེ༑ ཨཱ་ལོ་ཀེ། གནྡྷེ༑ ནཻ་ཝི་དྱ། ཤཔྟ་པྲ་ཏཱིཙྪ་སཱ་ཧཱ། ཞེས་མཆོད། དམ་རྒྱ་སྤྱི་བོར་བཞག་ལ། ཨོཾ་མཧཱ་ཀཱ་ལ་ཀཱ་ལ། བི་ཀཱ་ལ། ར་ཏྲི་ཏ། ཌོམྦྷི་ནཱི། ཙཎྜ་ལཱི་
རཀྵ་སཱི། སིངྒ་ལཱི། དེ་ཝཱི་ས་པ་རི་ཝཱ་ར། ས་མ་ཡ་སྨ་ར། ས་མ་ཡ་མཱ་ཏི་ཀྲ་མ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་གདོང་བཞི་པ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་
བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་བསྟན་པ་དང། བསྟན་པ་འཛིན་པ་རྣམས་དང། རྣལ་འབྱོར་པ་བདག་
ཅག་འཁོར་དང་བཅས་པ་ལ་གནོད་ཅིང་འཚེ་བ་དང། བདག་གིས་ལམ་བསྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདོར་བར་མཇད་དུ་གསོལ། གལ་ཏེ་ཞི་
བའི་ཐབས་ཀྱིས་འདུལ་དུ་མ་འཚལ་ན། གང་ལ་གང་འཚམ་པའི་ཆད་པས་བཅད་བ་དང། བསྐྲད་ཅིང་གཟིར་བ་དང། དབྱེ་བ་དང་བསྡིགས་ཤིང་སྤ་བཀོང་བར་མཛད་དུ་གསོལ། མདོར་ན་ཆོས་བསྒྲུབ་བའི་བར་ཆད་ཐམས་ཅད་ཞི་བ་དང། བསམ་སྦྱོར་ཆོས་

[004A]༄༅། །མཐུན་ཡིད་བཞིན་དུ་འགྲུབ་ཅིང། བསྟན་པ་དང་བསྟན་པ་འཛིན་པ་དང། འཇིག་རྟེན་ཀུན་དར་ཞིང་རྒྱས་པར་མཛད་དུ་གསོལ། ཞེས་བསྒོས་པས་དམ་ལ་གནས་ཤིང་ཞལ་གྱིས་བཞེས་པར་བསམ། ཐོད་པའི་ཕྱག་རྒྱ་བཅས་ལ། སྟོབས་འཕྲོག་དབང་པོ་
འཁོར་དང་བཅས་པའི་ལྗགས་རྡོ་རྗེའི་འོད་ཟེར་གྱི་སཱུ་གུས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་གྱུར། ཨོཾ་མཧཱ་ཀཱ་ལ་ཀཱ་ལ། བི་ཀཱ་ལ། ར་ཏྲི་ཏ། ཌོམྦྷཾ་ནཱི། ཙཎྜ་ལཱི། རཀྵ་སཱི། སིངྒ་ལཱ། དེ་ཝཱི་ས་བ་རི་ཝཱ་ར་ན་མསརྦ་ཏ་ཐཱུ་ག་ཏེ་བྷྱོ་པ་ཤྦིམུ་ཁེ་
བྷསརྦ་ཐཱ་ཁཾ་ཨུཏྒ་ཏེ། སྤ་ར་ཎ་ཡི་མཾ། ག་ག་ན་ཁཾ་གྲྀཧྞེ་དཾ་བ་ལྱཱ་དིསཱཧཱ།  ཞེས་གསུམ་མམ་ལྔའམ་བདུན་བརྗོད་ལ་གཏོར་མ་ཕུལ། ཨོཾ་མ་ཧཱ་ཀཱ་ལ་ཀཱ།  བི་ཀཱ་ལ་རཏྲི་ཏ། ཌོམྦྷི་ནཱི། ཙཎྜ་ལཱི། རཀྵ་སཱི། སིངྒ་ལཱི། པཝཱི་ས་པ་རི་ཝཱ་ར་གྲཧྞེ་དཾ་ཨརྒྷཾ་པྲ་ཏཱིཙྪ་
སཱཧཱ༑ པཱདྱཾ༑ པུཥེ། དྷཱུ་པ༑ ཨཱ་ལོ་ཀེ་གནྡྷེ༑ ནཻ་ཝི་དྱ། ཤཔྟ་པྲ་ཏཱཙྪ་སཱཧཱ།  ཞེས་མཆོད།  ཨོཾ་མཧཱ་ཀཱ་ལ་ཀཱ་ལ། བི་ཀཱ་ལ། ར་ཏྲ་ཏ། ཌོམྦྷི་ནཱི། ཙཎྜ་ལཱི། རཀྵ་སཱི། སིངྒ་ལཱ། དེ་ཝཱ་སི་བ་རི་ཝཱ་ར་ཨོཾ་ཨཱ་ཧཱུཾ།  ཞེས་ནང་མཆོད་ཕུ་ལ།  ལྷ་མཆོག་མཧཱ་
ཀཱ་ལ༑ ལྷ་ཆེན་ནག་པོ་ཞལ་བཞི། ཞིང་སྐྱོང་གཟི་ལྡན་དབང་ཕྱུག་བྲམ་ཟེའི་གཟུགས་ཅན་དཔའ་བོ། ཡུམ་ཆེན་གཡུང་མོ་ནག་མོ། ལས་མཛད་གཏུམ་མོ་ལྗང་ཁུ། སེར་ནག་སིངྒ་ལཱི་མ། དམར་ནག་སྲིན་མོ་ཆེན་མོ། འཁོར་གྱི་ཞིང་སྐྱོང་འབུམ་སྡེ་
དྲེགས་པ་ཕོ་བདུན་མོ་བདུན། སྲོག་གི་དགུ་བདུད་ནག་པོ། ལས་ཀྱི་བཤན་པ་ཉེར་གཅིག་སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་

[004B] དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་བར་ཆད་མི་མཐུན་པའི་ཕྱོགས་ཐམས་ཅད་ཞི་བ་དང། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང། བྱང་ཆུབ་
མ་ཐོབ་ཀྱི་བར་དུ་བསྲུང་སྐྱོབ་སྦ་བའི་འཕྲིན་ལས་སྟོང་གྲོགས་རྒྱ་ཆེན་པོ་མཛད་དུ་གསོལ།  ཞེས་འཕྲིན་ལས་བཅོལ། དྲིལ་བུ་གསིལ་བ་དད་བཅས་པས། ཧཱུཾ༑ སྐུ་གསུམ་མངོན་གྱུར་རྡོ་རྗེ་འཆང་དབང་གི། རྣམ་གསུམ་བསྟན་པ་སྤེལ་ཞིང་བསྲུང་བྱའི་ཕྱིར། །དུས་གསུམ་
བདུད་དབུང་མ་ལུས་འཇོམས་མཛད་པ། །ཆོ་འཕྲུལ་གསུམ་ལྡན་ཁྱོད་ལ་ཕྱག་འཚལ་ལོ། །ཁམས་གསུམ་མེ་ལྟར་དམར་ནག་འབར་བའི་དབུས། །སྟེང་གསུམ་ཟིལ་གནོན་ཞིང་སྐྱོང་རྒྱལ་པོའི་སྐུ། །ས་གསུམ་འདར་བྱེད་ཁྲོ་གཏུམ་རྔམས་བརྗིད་ཅན། །སྲིད་
གསུམ་དབང་བསྒྱུར་ཁྱོད་ལ་ཕྱག་འཚལ་ལོ། །འཕྲེང་བ་གསུམ་ལྡན་དྲག་པོའི་བཞད་སྒྲ་ཅན། །རྩེ་གསུམ་མདུང་སོགས་དྲག་བའི་མཚོན་ཆ་བསྣམས། །སྤྱན་གསུམ་སྡང་མིག་དྲག་པོ་ཕྱོགས་བཅུར་གཟིགས། །གནས་གསུམ་དགྲ་བགེགས་འཇོམས་
ལ་ཕྱག་འཚལ་ལོ། །རིགས་བཞི་མཁའ་འགྲོ་བྱེ་བའི་དབང་ཕྱུག་གཙོ། །ལམ་བཞིའི་དམ་ཚིག་ལ་གནས་རྣལ་འབྱོར་པའི། །ལས་བཞི་བསྒྲུབ་ལ་ཐུགས་དམ་བརྟན་པ་ཅན། །ཕྱོགས་བཞིར་བཞུགས་པའི་ཡུམ་ཆེན་རྣམས་ལ་བསྟོད། །ཕྱི་ནང་གསང་གསུམ་
མཆོད་སྤྲིན་རྒྱ་མཚོས་བརྒྱན། །གསང་བ་གསུམ་བདག་བདུད་རྩིར་བྱིན་བརླབས་ནས། །རོ་བཅུད་ནུས་གསུམ་ཕུན་སུམ་ཚོགས་ལྡན་པ། །ཁམས་གསུམ་ཡིང་འཕྲོག་མཆོད་གཏོར་འདི་བཞེས་ཤིག་དུས་གསུམ་རྒྱལ་བའི་ངོ་བོ་བླ་མ་དང། །སྒོ་གསུམ་རྡོ་རྗེས་བསྲུང་

[005A]༄༅། །བ་བདག་ཅག་ལ། །ལུས་ངག་ཡིད་གསུམ་སྡང་བས་རབ་འཁྲུག་པའི། །དགྲ་བགེགས་ལོག་འདྲེན་རྣམ་གསུམ་ཆེར་ཆོང་མཛོད། །གདོང་བཞི་དྲེགས་པ་རྩལ་ཆེན་འཁོར་བཅས་རྣམས། །འདིར་གཤེགས་རྒྱན་གྱི་གཏོར་མ་འདི་བཞེས་ཤིག་
ཤ་ཁྲག་དམར་གྱི་གཏོར་མ་འདི་བཞེས་ཤིག་ཛམ་བུ་ཏི་བའི་ཞལ་ཟས་འདི་བཞེས་ཤིག་སྨན་རག་ཕུད་ཀྱི་མཆོད་པ་འདི་བཞེས་ཤིག་སྔར་བཅོལ་ལས་ཀྱི་གཏང་རག་གཉན་པོར་འབུལ། །ད་འཆོལ་ལས་ཀྱི་གསོལ་འདེབས་གཉན་པོར་བཞེས། །འཁོར་རྣམས་
བསྲུང་ཞིང་རྐྱེན་རྣམས་བཟློག་པ་དང། །སྡང་བའི་དགྲ་དང་གནོད་བའི་བགེགས་ལ་སོགས། །བདུད་དང་བར་དུ་གཅོད་པ་རྣམ་མང་པོ། །ཐམས་ཅད་ཉེ་བར་ཞི་བར་མཛད་དུ་གསཽ། །བསྟན་པ་བསྲུང་བའི་ལས་འདི་མྱུར་དུ་སྒྲུབས། །སྲིད་ཞིའི་དཔལ་འབྱོར་མ་ལུས་
འབྱུང་བའི་གཞི། །ཐུབ་པའི་བསྟན་པ་ཡུན་རིང་གནས་བ་དང། །དེ་འཛིན་བྱེད་པའི་སྐྱེས་བུ་དམ་པ་རྣམས། །དཔལ་འབྱོར་གྱིས་སྐྱོངས་ཡུན་རིང་ཞབས་བརྟན་མཛོད།  ཅེས་འཕྲིན་ལས་བཅོལ་ལ་བཟླས་པའི་དམིགས་པ་མན་ངག་བཞིན་གསལ་བཏབ་ལ་རང་ཡི་དམ་གྱི་ང་རྒྱལ་བརྟན་པོས་
ཨོཾ་ཨུད་ཙཊ་ཙཊྚོ་སཱ་ཧཱུཾ། ཞེས་གྲོང་ཁྱེར་བསྐྱོད་སྔགས་ཉུང་ཟད་དང། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཌོམྦྷི་ནཱི་ཙཎྜ་ལཱི་རཀྵ་སཱི་སིངྒ་ལཱི་དེ་ཝཱི་བྷྱཽཧཱུཾ་ཕཊ།  ཅེས་པ་འདི་ཇི་ལྟར་འདོད་པ་བཟླ་ཞིང་རྒྱུན་པར་འདི་ཉིད་གཙོ་བོར་མཛད།  ཨོཾ་མཧཱ་ཀཱ་ལ་ཀཱ་ལ་བི་ཀཱ་ཊ། ཀཱ་རལ། ལཾ་བཧི་ཏ་
ཨཽཏ༑ ལཾ་པ་ཀ་པེག་ལཾ་བྷ་ཀ་བཱ་ལེ། རཱ་བི་གྷནྚ། རུ་དྲ་མཱ་ལ་བི་ཧུ་རེ། ཚེནྡ་ཧ་ཀ་ལེ་ཧ་ལེ་ན་ཧ་ལེ། སིཾ་བྷ་ཛཱི་ལེ། བཱ་མེགྷུནྡེདྷ་དི་ཡཾ་མ་ཨེཾ། དཱ་ཧི་ན་ཀརྟི། ཀརྐོརཽ་ཊི། བཧི་བི་ཁ་རདྷ་ཨེཾ། བཱ་མེ་ཤུ་ལ་པཱ་ནི། ཧར་དཧོར་ནཱ་ར་སི། རཱ་མ་ལ། པ་ཏ་ལི། ཀྵིཾ་

[005B] མཧཱ་པོཊ་ལེ་མཧཱ་ཀཱ་ལ། ཤྲཱི་ཀ་བི་ལ་ཀེ་བི་ལ། སིཾ་ཀྵེ་ཊ་པཱ་ལ། ཧ་ཧ་ཀ་རེ། ཧཱུཾ་ཧཱུཾ་ཀ་རེ། པུརྦ་བྷ་ཥ་ན་བི་ཨུཾ། ཛཽཧུ་ཛིནྟ། མཾ་ས་བྷ་ཏ་ཕུལླ། དྷཱུ་པཾ་ཨི་ཀ་ཧ་བཱ་ལིཾ། ཛི་ཀ་ཧ་དཱ་ཤ་དིཀྐ། །ཨུཏྟ་ཝ་རི། ཌོ་མི་ནཱི། ཙཎྜ་ལཱི། རཀཱ་སཱི། སིངྒ་ལཱི་དེ་ཝིཾབྷྱིཨྷཱུཾ་
ཕཊ།  ཅེས་ཕྲེང་སྔགས་དང།  སཧི་ཡཾ། པ་ཀར། ལ་ལི་ཡཾ་ས་ཧུ་པཾ། གྷིཏྐིལི་ཀེ་ལ་ཡ། བཧི་བི་ཁན་པ་ཏ་ཡ་ནམ་ ཞེས་པ་འདི་གསུམ་ཙམ་བཟླ། དེ་ནས་ཡིག་བརྒྱས་ལྷག་ཆད་ཀྱི་ཉེས་པ་ཁ་བསྐངས། རྒྱུན་པར་ཡི་དམ་མ་གཏོགས་པའི་གཏོར་མ་གཞན་རྣམས་སྒྲུབ་ཁང་གི་སྟེང་གི་གཏོར་
སྟེགས་ཁར་ཁྱེར་ལ།  ཧཱུཾ༑ རྡོ་རྗེ་ནག་པོ་ཆེན་པོ་གདོང་བཞི་པ། འཇིགས་གཟུགས་མཁའ་འགྲོ་ཡུམ་ཆེན་སྲིང་མོ་བཞི། །ལྕམ་དྲལ་ཁྱོད་ཀྱི་བཀའ་ལས་མི་འདའ་བའི། །དུར་ཁྲོད་བདག་པོ་ཞིང་སྐྱོང་འཁོར་དང་བཅས། །སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས།།
དྲེགས་པ་ཕོ་བརྒྱུད་མོ་བརྒྱུད་འཁོར་དང་བཅས། །མཁའ་ལྡིང་བྱ་ཁྱི་ལྕགས་སྦྱང་འཁོར་དང་བཅས། །ཆོས་སྐྱོང་བེཀྩེ་ལྕམ་དྲལ་འཁོར་དང་བཅས། །བསྲུང་མ་དམ་ཅན་རྒྱ་མཚོ་འཁོར་དང་བཅས། །འདིར་བཞུགས་གཞི་བདག་གཉན་པོ་འཁོར་དང་བཅས། །འདིར་
གཤེགས་རྒྱན་གྱི་གཏོར་མ་འདི་བཞེས་ཤིག་ཤ་ཁྲག་དམར་གྱི་གཏོར་མ་འདི་བཞེས་ཤིག་ཛམ་བུ་ཏི་བའི་ཞལ་ཟས་འདི་བཞེས་ཤིག་སྨན་རག་ཕུད་ཀྱི་མཆོད་པ་འདི་བཞེས་ཤིག་སྔར་བཅོལ་ལས་ཀྱི་གཏང་རག་གཉན་པོར་འབུལ། །ད་འཆོལ་ལས་
ཀྱི་གསོལ་འདེབས་གཉན་པོར་བཞེས། །འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང། །སྡང་བའི་དགྲ་དང་གནོད་པའི་བགེགས་ལ་སོགས། །བདུད་དང་བར་དུ་གཅོད་བ་རྣམ་མང་པོ། །ཐམས་ཅད་ཉེ་བར་ཞི་བར་མཛད་དུ་གསོལ། །བསྟན་པ་བསྲུང་བའི་

[006A]༄༅། །ལས་འདི་མྱུར་དུ་སྒྲུབས། །དེ་ནས། ཨོཾ་སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། །ཐུབ་པའི་བསྟན་པ་ཡུན་རིང་གནས་པ་དང། །དེ་འཛིན་བྱེད་པའི་སྐྱེས་བུ་དམ་པ་རྣམས། །དཔལ་འབྱོར་གྱིས་བརྒྱན་ཡུན་རིང་ཞབས་བརྟན་མཛོད། །བདག་
ཅག་དཔོན་སློབ་ཡོན་མཆོད་འཁོར་བཅས་རྣམས། །ཚེ་རིང་ནད་མེད་བདེ་སྐྱིད་ཕུན་སུམ་ཚོགས། །བསམ་པའི་དོན་རྣམས་ཡིད་བཞིན་འགྲུབ་པ་དང། །འགྲོ་བའི་དོན་ལ་མཐུ་དང་ལྡན་པར་མཛོད། །ཡི་གེ་བརྒྱ་པ་དང། མ་འབྱོར་བ་དང་ཉམས་པ་དང།  ཞེས་སོགས་
བརྗོད།  ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་
དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་
གསོལ། བརྟན་པར་བཞུགས་ནས་ཀྱང་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲེ་སཱཧཱ། རྟེན་མེད་པའི་གཏོར་མགྲོན་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ཅེས་སོགས་
དང༑ བཛྲ་མུཡེ་ཤེས་པ་རང་གནས་སུ་གཤེགས། དམ་ཚིག་པ་ཛཧཱུཾ་བཾ་ཧོཿ་བདག་དང་གཉིས་སུ་མེད་པར་གྱུར།  ཞེས་མཇུག་བསྡུ་བྱ། ཐུགས་དམ་བསྐང་བའི་རིམ་པ་རྒྱས་པར་མཛད་ཚེ། དམ་ཚིག་ཉམས་ཆགས་ཀྱི་ཉེས་པ་སྦྱོང་བའི་ཕྱིར་རྡོ་རྗེ་སྨེ་དཔའི་སྐུ་གསལ་

[006B] དཔལ་རྡོ་རྗེ་ནག་པོ་ཆེན་པོ། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་འཁོར་དང་བཅས་པ་རྣམས་ལ་ཞུ་ཞིང་གསོལ་བ་ནི། རྣལ་འབྱོར་བ་བདག་ཅག་དཔོན་སློབ་ཡོན་མཆོད་འཁོར་དང་
བཅས་པ་རྣམས་ཀྱིས་ལས་དང། ཉོན་མོངས་པ་དང། མི་ཤེས་པ་དང། བག་མེད་པ་དང། མ་གུས་པ་དང། སྙོམས་ལས་ཀྱི་དབང་དུ་གྱུར་བས་རང་བཞིན་དང་བཅས་པའི་ཁན་མ་ཐོ་བ་བགྱིས་པ་དང། དམ་ཚིག་དང་མི་ལྡན་པ་དང། དམ་ཚིག་མ་དག་པ་
དང༑ ཚོགས་འདྲེས་པ་དང། སྤྱོད་ཡུལ་གཅིག་ཏུ་གྱུར་པ་དང། བསྙེན་པ་དང་སྒྲུབ་པ་ལ་མི་བརྩོན་པ་དང། བསྲུང་མ་ཁྱད་པར་ཅན་ཁྱེད་རྣམས་དུས་དུས་སུ་མ་མཆོད་ཅིང་མ་གསོལ་བའི་དབང་གིས་སྐུ་གསུང་ཐུགས་ཀྱི་དམ་ཚིག་ཉམས་ཆགས་སུ་གྱུར་པ་
དང༑ ཁྱེད་རྣམས་ཀྱི་ཐུགས་དང་འགལ་བར་གྱུར་པ་ཐམས་ཅད་སྤྲོས་མེད་རྣམ་པར་མི་རྟོག་པའི་ངང་ལས་ཐུགས་རྗེ་དང་མཐུ་སྟོབས་ཀྱི་དབང་ཕྱུག་དཔལ་མགོན་ཁྱད་པར་ཅན་ཁྱེད་རྣམས་ཀྱི་སྤྱན་སྔར་མཐལ་ལོ་བཤགས་སོ། །བཟོད་པར་གསོལ་ལོ། །མཁའ་
ལ་སྤྲིན་དྭངས་བའམ། རྒྱ་མཚོ་ལ་རླབས་ཞི་བ་ལྟར་ནོངས་པར་སྤྱོད་པ་དང། དེའི་འབྲས་བུ་ཐམས་ཅད་མེད་བར་གྱུར་ཅིག་ཞི་བར་གྱུར་ཅིག་རབ་ཏུ་ཞི་བར་གྱུར་ཅིག་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་བྱིན་གྱིས་བརླབས་པའི་མཆོད་སྦྱིན་གྱི་གཏོར་མ་དར་
སྣ་ཚོགས་ཀྱིས་བརྒྱན་པ་འདི་དང། རྟ་མཆོག་རྒྱན་གྱིས་བརྒྱན་པ་འདི་དང། ཚོགས་ཀྱི་འཁོར་ལོ་དམ་པ་དང་བཅས་པའི་མཆོད་པ་འདིས་དཔལ་མགོན་བསྲུང་མ་ཁྱད་པར་ཅན་ཁྱེད་པར་ཅན་ཀྱེད་རྣམས་ཀྱི་ཐུགས་དམ་སྐོང་བར་གྱུར་ཅིག་བཞེད་པ་འགྲུབ་པར་གྱུར་ཅིག་བཞེད་པ་འགྲུབ་པར་གྱུར་ཅིག་རེ་

[007A]༄༅། །བ་རྫོགས་པར་གྱུར་ཅིག་དེ་ལྟར་གྱུར་ནས་ཀྱང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་རྣམས་ཀྱི་སྔོན་གྱི་ལས་ལས་གྱུར་པ་དང། འཕྲལ་གྱི་རྐྱེན་ལས་གྱུར་པའི་ནད་དང་གདོན་དང་རིམས་དང་བར་དུ་གཅོད་པ་ཐམས་ཅད་ཉེ་བར་ཞི་
བར་མཛད་དུ་གསོལ། དགྲ་དང་བགེགས་དང་ལོག་པར་འདྲེན་པ་ཐམས་ཅད་བཟློག་ཏུ་གསོལ། ཚེ་དང་བསོད་ནམས་དང་དཔལ་དང་འབྱོར་པ་དང་དབང་ཕྱུག་ཕུན་སུམ་ཚོགས་པར་མཛད་དུ་གསོལ། མདོར་ན་འཇིག་རྟེན་དང་འཇིག་རྟེན་ལས་འདས་པའི་
དངོས་གྲུབ་མ་ལུས་པ་སྩལ་དུ་གསོལ། ཁྱོད་ཐུགས་གསང་བ་དམ་པའི་མཛོད། །དགྱེས་པ་ཆེན་པོའི་སྒོ་ཕྱེ་ལས། །དངོས་གྲུབ་འཕྲིན་ལས་བདུད་རྩི་ཡི། །རྒྱུན་གྱིས་བདག་རྒྱུད་གཏམས་པར་མཛོད། །ལན་གསུམ་དང། བསྟན་སྲུང་རྒྱ་མཚོའི་ལྷ་ཚོགས་
འཁོར་དང་བཅས་པའི་སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་ཆགས་ཐམས་ཅད་མཐོལ་ལོ་བཤགས་སོ། །བཟོད་པར་གསོལ་ལོ། །ཚངས་པར་སྩལ་དུ་གསོལ། ཞེས་བཤགས་པ་བྱ། དེ་ནས་བསྐང་རྫས་བྱིན་གྱིས་བརླབས་པ་ནི། བསྐང་རྫས་རྣམས་
ལ་རྡོ་རྗེས་ནང་མཆོད་གཏོར། ཨ་མྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་གནས་ཁང་བྷཱུཾ་ལས་དྲག་པོའི་ལས་ཀྱི་གཞལ་ཡས་ཁང་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་
རྒྱ་ཆེ་བ་རྣམས་ཀྱི་ནང་དུ་བསྐང་རྫས་རྣམས་དགྲ་བགེགས་གདུག་པ་ཅན་མ་ལུས་པ་བསྒྲལ་བ་ལས་བྱུང་བའི་ཤ་ཁྲག་གི་མཆོད་ཡོན། དབང་པོ་ལྔ་དང་དྲི་ལྡན་གྱི་མེ་ཏོག་གསུར་ཆེན་གྱི་བདུག་སྤོས། ཞུན་ཆེན་གསལ་བའི་སྒྲོན་མེ། མཁྲིས་ཆེན་གྱི་དྲི་

[007B] ཤ་རུས་གཏམས་པའི་བཟའ་བ། རྐང་གླིང་སྙན་པའི་རོལ་མོ། གཡང་གཞིའི་བླ་བྲེ། རྒྱུ་རློན་གྱི་ལྡ་ལྡི། གསང་བའི་རྔ་ཆུང། མི་རྐང་གི་གླིང་བུ། གཞན་ཡང་མཛེས་པའི་སྤུ་སྡུག་མཁའ་ལ་ལྡིང་བ། རྟ་མཆོག་རིན་ཆེན་རྒྱན་གྱིས་བརྒྱན་པ། གཡག་
རོག་ཞོལ་ཆེན་སྤྲིན་ལྟར་གཏིབས་པ། ལུག་ནག་སྤྱི་དཀར་ཤེལ་ལྟར་འཚེར་བ། ཁྱི་ནག་སྙིང་དཀར་དོམ་ལྟར་འཕྱོ་བ། མི་ནག་གྱིང་པོ་སྲོག་གི་གཤེད་མ། སྐྱེ་འགྲོ་སེམས་ཅན་ལ་སོགས་པ། སྟག་གཟིག་གོ་མཚོན་ལ་སོགས་པ། དམ་རྫ་ས་རྒྱན་དང་ལྡན་
པའི་གཏོར་མ། འཆི་མེད་བདུད་རྩི་སྨན་གྱི་རྒྱ་མཚོ། ཛ་གད་ཕུད་ཀྱི་བཏུང་བ་ལ་སོགས་པའི་བསྐང་རྫས། མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་འདི་དག་དཔལ་རྡོ་རྗེ་ནག་པོ་ཆེན་པོ་མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་
འཁོར་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝ་རྟ་ཡ། ཨཱ་ཝརྟ་ཡ་ཧོཿ་བཛྲ་སྥར་ཎ་ཁཾ་སཱཧཱ། ཞེས་ནམ་མཁའ་མཛོད་ཀྱི་ཕྱག་རྒྱ་དཔྲལ་བའི་དབྱིངས་སུ་བསྐོར་ཞིང་བྱིན་གྱིས་བརླབས། དེ་ནས་རོལ་མོ་དབྱངས་དང་བཅས་པས་
ཧཱུཾ༑ སིངྒི་གླིང་དང་ཏེ་སེ་པོ་ཊ་ལ། །ཧ་ཧ་རྒོད་པ་གནས་མཆོག་ཁའུ་རྫོང། །ཆོས་འཁོར་རྒྱལ་སོགས་འབར་བའི་ཕོ་བྲང་ནས། །རྣལ་འབྱོར་འཕྲིན་ལས་གཉན་པོ་བསྒྲུབ་མཛད་པ། །མཧཱ་ཀཱ་ལ་གདོང་བཞི་དྲག་ཤུལ་ཅན། །གཟི་ལྡན་དབང་ཕྱུག་ལས་མཛད་ཡུམ་ཆེན་བཞི་
གདུག་པའི་འཁོར་ཚོགས་སྡེ་བརྒྱད་དྲེགས་པའི་དཔུང། །དམ་ཅན་རྒྱ་མཚོའི་ཚོགས་བཅས་གནས་འདིར་སྤྱོན། །མདུན་གྱི་ནམ་མཁར་མི་བཟད་ཆོས་འབྱུང་ནང། །ཁྲག་དམར་མཚོ་ཀློང་འཁྲུག་དབུས་པད་ཉི་དང། །དབུགས་བྲལ་གདན་ལ་འཇིགས་པའི་བྲོ་བ་རྡུང་ཞིང། །

[008A]༄༅། །ཀྵིཾ་ཀྵིཾ་སྒྲ་སྒྲོག་དགྱེས་པའི་འཛུམ་ཞལ་ངོམས། །ཧཱུཾ༑ བདེ་སྟོང་ཟུང་འཇུག་ཀུན་བཟང་མཆོད་སྤྲིན་ལས། །འོངས་པའི་ཕྱི་ནང་གསང་བའི་མཆོད་པའི་ཚོགས། །ནམ་མཁའ་གང་བའི་དམ་རྫས་རྒྱ་མཚོ་ཡིས། །དཔལ་ལྡན་ནག་པོ་ཆེན་བོ་དགྱེས་
གྱུར་ཅིག་སྟོང་གསུམ་ཞིང་གང་ཁྲག་གི་མཆོད་ཡོན་དང། །ལྷ་རྫས་དབང་བོའི་མེ་ཏོག་རི་ལྟར་སྤུངས། །ལྷ་ལམ་འཁྲིགས་པའི་ཤ་ཆེན་སྤོས་ཀྱི་ཚོགས། །ཉི་ཟླའི་འོད་འབར་ཞུན་ཆེན་སྒྲོན་མེ་ཆེས། །ལེགས་ལྡན་ནག་པོ་ཞལ་བཞིའི་ཐུགས་དམ་བསྐངས། །
དགྱེས་བྱེད་ལྷ་མོ་བཞི་ཡི་ཐུགས་དམ་བསྐངས། །འཇིགས་རུང་དཔུང་ཚོགས་བྱེ་བའི་ཐུགས་དམ་བསྐངས། །བདུད་དཔུང་འཁོར་ཚོགས་རྒྱ་མཚོའི་ཐུགས་དམ་བསྐངས། །ཉམས་ཆགས་དག་ཅིང་རྣལ་འབྱོར་བསམ་པའི་དོན། །འབད་པ་མེད་པར་ལྷུན་གྱིས་འགྲུབ་
པ་དང། །བསྟན་པའི་དགྲ་བགེགས་ཐལ་བའི་རྡུལ་དུ་རློག་བློ་བཟང་རིང་ལུགས་ཕྱོགས་བཅུར་རྒྱས་པར་མཛོད། །ཁྲག་ཞག་རབ་ཀློང་འཁྲུག་པའི་དྲི་ཆབ་དང། །ལྷ་མིའི་བཟའ་བཅའ་ཤ་ཁྲག་རུས་པའི་ཚོགས། །རྫ་རྔ་ཟོམ་རྔ་ཟངས་དུང་རྒང་གླིང་དང། །ལྷ་རྫས་
རོལ་མོའི་བྱེ་བྲག་མཐའ་ཡས་པས། །ལེགས་ལྡན་སོགས་གོང་གིས་རིགས་འགྲེ་སྤྲིན་གྱི་ཤུགས་འཆང་རྟ་མཆོག་རྒྱན་ལྡན་དང། །རི་རབ་ལྟར་བརྗིད་སྟོབས་ལྡན་གཡག་རོག་ཆེ། །ལུག་ནག་སྦྱི་དཀར་ཨི་ནདྲའི་རྭ་བཞི་འཁྱིལ། །ཁྱུང་ཆེན་བྱ་རོག་ཁྲ་གླག་འུག་སྲིན་
གྱིས༑༑ སྲིན་པོ་ཀུན་འཇོམས་འབར་བའི་གདོང་ལྔ་དང། །སྟག་གཟིག་གུང་དྲེད་དོམ་དང་མི་བཟད་ཁྱི། །གླང་ཆེན་བསེ་དང་མ་ཧེ་སྟོབས་ལྡན་གྱད། །ཉལ་འགྲོ་ལ་གནས་འཇིགས་རུང་སྲོག་ཆགས་ཀྱིས། །མཛེས་པའི་རིན་ཆེན་སྣོད་ནང་ལྷ་

[008B] །སྣ་ཚོགས་སྨན་སྦྱར་འཆི་མེད་སྟེར་བའི་བཅུད། །བསྟོད་དབྱངས་སྙན་པའི་གླུ་དང་ལྷན་ཅིག་ཏུ། །ཀུན་གསལ་འཛིན་མའི་ཁྱོན་ཀུན་གང་བ་འདིས། །རབ་འབར་མངའ་གཞུ་ཐོ་ཆེན་དགྲ་སྟ་རྣོ། །གནམ་ལྕགས་མདུང་རྣོན་ཁྲབ་རྨོག་ལ་སོགས་བ།།
བདུད་སྡེའི་གཡུལ་འཇོམས་དཔའ་བའི་ཆས་རྣམས་དང། །འདོད་ཡོན་སྣ་ལྔ་རྒྱལ་སྲིད་སྣ་བདུན་གྱིས། །ཕྱི་ནང་གསང་བ་དེ་བཞིན་ཉིད་ཀྱི་རྟེན། །དངོས་བཤམས་ཡིད་སྤྲུལ་ནམ་མཁའ་གང་བ་དང། །གླིང་བཞི་རི་རབ་ཉི་ཟླ་དཔག་བསམ་ཤིང། །
གཏེར་ཆེན་བུམ་བཟང་མཁོ་དགུའི་ཡོ་ཆས་ཀྱིས། །དཔལ་ལྡན་ནག་པོ་ཆེན་པོའི་བསམ་གཏན་གྱིས། །གཞི་ལམ་ནང་གི་བདུད་བཞི་ཀུན་བཅོམས་ཏེ། །ངེས་དོན་མགོན་པོའི་སྐུ་བཞི་མངོན་གྱུར་རྟེན། །བྲིས་པའི་སྐུ་མཆོག་མི་འབྲལ་རྟེན་བཟང་འདིས།།
ཞེས་བསྐང་རྫས་རྣམས་ཕུལ། ཧཱུཾ༑ བདུད་སྡེའི་སྙིང་དམར་ཅིག་ཅར་གཤོག་བྱེད་པའི། །གྲི་གུག་རེག་གཅོད་གནམ་ལྕགས་རལ་གྲི་དང། །ཁམས་གསུམ་ཟིལ་གནོན་ཏྲི་ཤུ་དར་ནག་ཅན། །ཀུན་འགྱེད་མཚོན་རྣོན་རྡོ་རྗེའི་རི་འཇོམས་བྱེད། །ལྷ་ཆེན་
དྲག་པོ་ཞལ་བཞིའི་ཕྱག་ཏུ་འབུལ། །བཞེས་ནས་ཐུབ་བསྟན་སྙིང་བོ་ཙོང་ཁ་པའི། །རིང་ལུགས་དྲི་མེད་ཕྱོགས་བཅུར་རྒྱས་པ་དང། །རྣལ་འབྱོར་བསམ་པ་ཡིད་བཞིན་འགྲུབ་པར་མཛོད། །མཚན་ལྡན་ཐོད་ཆེན་དམར་ཆེན་རཀཏ་འཁྲུག་རིན་ཆེན་བུམ་བཟང་
མྱོས་བྱེད་བཏུང་བས་གཏམས། །ཉམས་བསྒྲལ་ཁྲག་འཛག་རྒྱུན་ལྡན་ནི་རང་ཤུ། །མཁའ་འགྲོ་དབང་བྱེད་མི་རྐང་གླིང་བུ་འདི། །ཞེས་ཆས་འབུལ་བྱ། རྒྱས་པར་ན་སྐབས་འདིར་སྔར་བཞིན་གཏོར་མ་ཕུལ་ལ། ཧཱུཾ༑ དཔལ་ལྡན་དབང་ལྡན་སྲིད་གསུམ་དབང་བསྒྱུར་

[009A]༄༅། །ཞིང༑༑ མཆེ་བ་གཙིགས་ཤིང་མཆུ་འཕྱང་ཤུགས་ཆེ་བ། །སྒྲ་སྒྲོག་དྲིལ་བུའི་འཕྲེང་བས་བརྒྱན་པ་ཡི། །གཞོན་ནུའི་ལུས་ཅན་བགེགས་འཇོམས་ཁྱོད་ལ་བསྟོད། །དུ་མའི་མིང་ཅན་དྲག་པོའི་འཕྲེང་བ་ཅན། །ཉི་ཟླ་འབར་བའི་མིག་གིས་
བདུད་འཇོམས་ཤིང། །བརྐྱང་བསྐུམ་གློག་སྟོང་འགྱུ་འདྲའི་ཁྲོ་གཉེར་ཅན། །མདུང་རྣོན་གྲི་གུག་བུམ་ཐོང་འཛིན་ལ་བསྟོད། །འཇིགས་བྱེད་མྱུར་འགྲོ་ཚངས་སྐུང་མི་མགོ་ཡི། །ཕྲེང་བ་འཛིན་ཅིང་ས་གསུམ་སྐྲག་བྱེད་པ། །ཀྵིཾ་ཀྵིཾ་སྒྲ་སྒྲོག་སྲིན་པོའི་གཟུགས་འཛིན་
པའི༑༑ དུས་མཐའི་མེ་ལྟར་འབར་བ་ཁྱོད་ལ་བསྟོད། །དཔལ་ལྡན་གྲུ་འཛིན་ཆེན་པོ་ན། །ཁྱོད་བཞུགས་ཏེ་སེའི་གངས་རི་ལ། །གདོང་བཞི་ལྡན་ཁྱོད་ཞིང་སྐྱོང་མཛད། །ཀུན་སྲུང་ཁྱོད་ལ་བསྟོད་པར་བྱ། །ཧ་ཧའི་གད་བརྒྱངས་འབྲུག་སྒྲ་སྒྲོག་ཧཱུཾ་ཧཱུཾ་སྒྲོག་པའི་
དཔལ་ཁྱོད་ཀྱིས། །སྲིད་གསུམ་གནས་པའི་བགེགས་རྣམས་ཀུན། །སྐྲག་མཛད་ཁྱོད་ལ་བསྟོད་པར་བྱ། །རྫོགས་པའི་སངས་རྒྱས་སྦྱན་སྔ་རུ། །དམ་བཅས་དོན་དེ་ད་ལྟ་འདིར། །བསྒྲུབ་ལ་ཐོགས་པ་མེད་གྱུར་པ། །དམ་ཚིག་ལྡན་ཁྱོད་བསྟོང་པར་བྱ།།
ཤ་ཆེན་གཟན་དང་མེ་ཏོག་སྤོས། །ཆང་ཕུད་ཤ་ཁྲག་ལ་དགའ་བ། །ཁྱོད་ནི་བྱང་ན་རབ་བཞུགས་ཀྱང། །ཕྱོགས་བཅུའི་དབང་ཕྱུག་ཁྱོད་ལ་བསྟོད། །གཡུང་མོ་གཏུམ་མོ་སྲིན་མོ་དང། །སིངྒ་ལ་གནས་རྣལ་འབྱོར་མ། །དམ་སེར་ལྗང་ནག་ཁྲོས་
པའི་ཞལ། །གྲི་གུག་ཐོད་འཛིན་རྣམས་ལ་བསྟོད། །ཁྱོད་ནི་རང་ཕྱོགས་ལེགས་སྐྱོང་ཞིང། །གཞན་ཕྱོགས་རྣམ་པར་སུན་འབྱིན་པ། །དོན་གཉིས་བསྒྲུབ་པའི་ཡབ་ཡུམ་ལ། །བདག་གིས་རྟག་ཏུ་བསྟོད་པར་བྱ། །དེ་ལྟར་བསྟོད་ཅིང་རབ་བསྔགས་པས།།

[009B] །འདོད་པ་ཐམས་ཅད་བསྒྲུབ་པ་དང། །བགེགས་རྣམས་མ་ལུས་མེད་བར་མཛོད། །ཁྱོད་ཀྱིས་བསྒྲུབ་པའི་ལས་བྱ་ཞིང། །རྗེས་སུ་བསྒྲུབས་ན་བརྩེ་བ་དང། །ཡོངས་སུ་བསྟེན་ན་དགྱེས་པ་དང། །སུན་འབྱིན་རྣམ་པར་
གཞོམ་པར་མཛོད། །ཀློག་པ་རྣམས་ནི་རྒྱས་པ་དང། །ཁ་ཏོན་ཕུན་སུམ་ཚོགས་པ་དང། །སྒྲུབ་པ་དྲི་མ་མེད་པ་ཡི། །བསྟན་པ་དག་ཀྱང་དར་བར་མཛོད། །མདོར་ན་གང་དང་གང་བཅོལ་བའི། །དེ་དང་དེ་ཡི་ལས་རྣམས་ལ། །བཏང་སྙོམས་གཡེལ་བ་མ་
མཛད་པར། །བདག་ལ་རྗེས་སུ་བརྩེ་བར་མཛོད། །ཧཱུཾ༑ པཾ་པད་རཾ་ཉི་རོ་སྟེང་དུ། །ཧཱུཾ་སྐྱེས་ནག་པོ་འཇིགས་པའི་གཟུགས། །ཞལ་བཞི་ཕྱག་བཞི་ཞབས་གཉིས་པ། །ཁྲོ་གཏུམ་རྡམས་པ་ཁྱོད་ལ་བསྟོད། །གཡས་གཉིས་སྔོན་པོ་མཆེ་གཙིགས་ཞལ། །སྤྱན་
རྩ་དམར་ཟླུམ་ཉི་ལྟར་འཁྱིལ། །སྨིན་མ་སྨ་ར་དམར་སེར་འབར། །ལྗགས་འདྲིལ་ཧ་ཧར་བཞད་ལ་བསྟོད། །གཡོན་གཉིས་ལྗང་ཁུ་ཁྲོ་གཉེར་འཁྲིགས། །དཔྲལ་བསྡུས་སྡང་མིག་གློག་ལྟར་གཟིགས། །ཤངས་ནས་རླུང་འཚུབ་རྡུལ་གྱིས་འགེངས། །ཧཱུཾ་
ཧཱུཾ་སྒྲ་འབྱིན་ཁྱོད་ལ་བསྟོད། །གཡས་གཡོན་གྲི་གུག་ཐོད་ཁྲག་ནི། །ཐུགས་ཀར་སྟེང་འོག་བསྣམས་པ་ཡིས། །དགྲ་བགེགས་སྙིང་འབྱིན་དགྲ་ཁྲག་འཐུང། །ཕཊ་ཕཊ་དགྲ་བགེགས་སྒྲོལ་ལ་བསྟོད། །གཡས་གཡོན་འོག་མའི་ཕྱག་གཉིས་ཀྱིས། །རྩེ་གསུམ་
བུ་མ་པ་བསྣམས་པ་ནི། །མདུང་རྣོན་དགྲ་བགེགས་ལུས་ལ་འདེབས། །བུམ་པས་བསྒྲུབ་ལ་དངོས་གྲུབ་སྩོལ། །མི་མགོ་ཁྲག་འཛག་ལྔ་བཅུ་དང། །དྲིལ་བུ་གཡེར་ཁའི་སིལ་སིལ་གྱིས། །ཞིང་སྐྱོང་ཁྱོད་ཀྱི་སྐུ་ལ་བརྒྱན། །སྲིད་གསུམ་གཡོ་བྱེད་ཁྱོད་ལ་

[010A]༄༅། །བསྟོད། །ཞབས་གཉིས་གར་གྱི་དོར་སྟབས་ཀྱིས། །ས་གཞི་རབ་གཡོས་དགྲ་བགེགས་འདུལ། །དཔའ་བོ་ཁྲོ་བྱེད་རང་ཤ་གཅོད། །རྡམས་པའི་དཔའ་བོ་ཁྱོད་ཕྱག་འཚལ། །བྷྱཽ་གཡས་ཕྱོགས་རྒྱུག་བྱེད་གཡུང་མོ་ཁྱོད། །གྲི་གུག་ཐོད་
འཛིན་ཤུག་པས་འགེངས། །དགྲ་བོ་མྱོས་བྱེད་གསོད་བྱེད་མ། །གཡུང་མོ་ནག་མོ་ཁྱོད་ལ་བསྟོད། །གཡོན་ནས་འགྱིང་བསྟབས་བཞད་ཅིད་རྒྱུག་གྲི་གུག་ཐོད་འཛིན་ཤ་རུས་ཟ། །དགྲ་བགེགས་སྨྱོ་དབང་གསོད་བྱེད་མ། །གཏུམ་མོ་ལྗང་ཁུ་ཁྱོད་ལ་བསྟོད། །མདུན་
ནས་སྲིན་མོ་མཆོད་སྟབས་རྒྱུག་གྲི་གུག་ཐོད་འཛིན་དགྲ་སྙིང་འབྱིན། །བནྡྷ་ཁྲག་གང་ཡབ་ལ་སྟོབ། །ཡབ་ལ་དགྱེས་འཁྲིལ་ཡུམ་ལ་བསྟོད། །རྒྱབ་ནས་གར་སྟབས་གསར་ཞིང་རྒྱུག་གྲི་གུག་ཐོད་འཛིན་སིང་གྲིང་མ། །འོ་དོད་ཁུས་འདེབས་དགྲ་བོ་དགུག་
སིངྒ་གླིང་མ་ཁྱོད་ལ་བསྟོད། །གཙོ་འཁོར་འཁོར་བཅས་ཏེ་སེའི་གནས། །ཞིང་སྐྱོང་བསྲུང་མ་གཙོ་འཁོར་ལྔས། །བསྟན་དགྲ་གདུག་པའི་དགྲ་བགེགས་རྣམས། །སྒྲོལ་བྱེད་གཙོ་འཁོར་ལྔ་ལ་བསྟོད། །ཤ་ཆེན་གཞན་བཅས་མེ་ཏོག་དང། །རུས་ཆེན་སྦགས་པའི་གཏོར་
མ་འདི། །ཡེ་ཤེས་ལྔ་རུ་བྱིན་བརླབས་པ། །འདི་བཞེས་དགྲ་བགེགས་བརླག་པར་མཛོད། །ཧཱུཾ༑ བསྐལ་པ་མེ་ལྟར་འབར་བའི་ཀློང་དཀྱིལ་ན། །ཞལ་བཞི་ཕྱག་བཞི་མཐིང་ནག་རྡམས་པའི་སྐུ། །རྩ་ཞལ་ནག་བརྩེགས་གཡས་དཀར་གཡོན་པ་དམར། །ཕྱག་གཡས་
གྲི་གུག་གཡོན་པར་ཐོད་ནང་སྙིང། །འོག་མ་རལ་གྲི་མི་རུས་འཕྲེང་བ་བསྣམས། །སྤྱན་གསུམ་ཁྲོ་གཉེར་ཞལ་གདངས་མཆེ་བ་གཙིགས། །དབུ་སྐྲ་གྱེན་བརྫས་ཐོད་སྐམ་དབུ་ལ་བཅིངས། །མི་མགོའི་དོ་ཤལ་སྤྲུལ་དང་རུས་པས་བརྒྱན། །དཔའ་བོ་སྟག་ཤམ་

[010B] །རྒྱལ་བའི་བཀའ་སྔོད་ནག་པོ་ཆེ་ལ་བསྟོད། །ལྷ་རྣམས་ཀུན་གྱི་སྡེ་དཔོན་དཔའ་བོ་ཆེ། །ལེགས་ལྡན་ནག་པོ་ཁྱོད་ལ་ཕྱག་འཚལ་ལོ། །བཀའ་དང་བསྟན་པ་བསྲུང་མཛད་དམ་ཚིག་ཆེ། །ཞིང་སྐྱོང་ཆེན་པོ་ཁྱོད་ལ་ཕྱག་འཚལ་ལོ། །མ་
མོ་ཀུན་གྱི་གཙོ་བོ་དབང་ཕྱུག་ཆེ། །དུར་ཁྲོད་བདག་པོ་ཁྱོད་ལ་ཕྱག་འཚལ་ལོ། །ལོག་འདྲེན་དགྲ་བགེགས་འདུལ་བའི་མཐུ་བོ་ཆེ། །མཏཱཀཱ་ལ་ཁྱོད་ལ་ཕྱག་འཚལ་ལོ། །ཧཱུཾ༑ མགོན་པོའི་མཚན་གསོལ་དཔལ་ལྡན་ནག་པོ་ཆེ། །རྒྱལ་བའི་བསྟན་སྲུང་བཀའ་ཡི་
བྱར་བ། །གདུག་པ་ཚར་གཅོད་དྲག་ཤུལ་མཐུ་སྩལ་ལྡན། །བདུད་འདུལ་དཔའ་བོ་བདག་ལ་དགོངས་སུ་གསོལ། །འདོད་ཡོན་རྒྱ་ཆེན་གཏོར་མའི་རྒྱ་མཚོ་དང། །ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། །དཔལ་ལྡན་ནག་པོ་ཆེན་པོའི་ཞལ་དུ་འབུལ། །
དགྱེས་པའི་ཚུལ་གྱིས་མཆོད་གཏོར་འདི་བཞེས་ལ། །སྔོན་གྱི་ཐུགས་དམ་གཉན་པོ་ཉེར་དགོངས་ཏེ། །རྣལ་འབྱོར་བདག་ཅག་འཁོར་དང་བཅས་པ་ཡི། །མི་མཐུན་གནོད་པའི་རྐྱེན་རྣམས་ཞི་བ་དང། །འདོད་པའི་དོན་རྣམས་འགྲུབ་པར་མཛད་དུ་གསོལ། །ཧཱུཾ༑ སྲིན་
པོའི་གཟུགས་ཀྱི་གདུག་པ་ཅན། །ཚར་གཅོད་བྱང་ཆུབ་སེམས་དཔའ་སྟེ། །གྲོང་ཁྱེར་གསུམ་བརྩེགས་འཇིག་བྱེད་པ། །ལེགས་ལྡན་ཁྱོད་ལ་ཕྱག་འཚལ་བསྟོད། །བདག་གིས་བརྩོན་པར་ཁྱོད་བསྟོད་དོ། །འཇིག་རྟེན་འདི་ན་རང་དབང་ཐོབ། །སྔོན་གྱི་བྲམ་ཟེས་སྨྲས་པ་
ལྟར༑ བཀྲ་ཤིས་མཆོག་གྲུབ་སེམས་བདེར་བྱེད། །ཡིད་མྱུར་གཟུགས་ཅན་ཀུན་ཏུ་གྲགས། །མགོན་པོ་བྱེད་ཅིང་འཇིག་རྟེན་སྐྱོངས། །འཐབ་པའི་ཚེན་རྟག་ཏུ་རྒྱལ། །གཤིན་རྗེ་མ་མོས་མངོན་པར་བསྟོད། །དར་གྱི་སྟོད་གཡོགས་སྔོན་པོ་ཅན། །སྡུག་དང་མི་སྡུག་

[011A]༄༅། །ལུས་སུ་སྟོན། །མིག་གིས་ཐམས་ཅད་དང་ངས་པར་བྱེད། །མཆོག་སྒྲུབ་དཔག་མེད་སེམས་བདེར་བྱེད། །སྙིང་དང་ལྡན་ཞིང་རབ་ཏུ་དཔའ། །རྟག་ཏུ་ཁྱོད་ལ་བདག་གིས་བསྟོད། །ཧཱུཾ༑ སྲིད་གསུམ་དབང་བསྒྱུར་དཔལ་ལྡན་ནག་པོ་ཆེ། །དུས་གསུཾ་
རྒྱལ་བའི་ཡེ་ཤེས་ལས་སྦྲུལ་ཞིང། །བྱང་ཤར་ཧ་ཧ་རྒོད་པའི་དུར་ཁྲོད་ཀྱི། །ཞིང་སྐྱོང་དབང་ཕྱུག་ཆེན་པོའི་ཐུགས་ཀྱི་སྲས། །སྐུ་མདོག་ཆེར་ནག་ཞལ་བཞི་མཆེ་བ་གཙིགས། །བྱིས་པའི་ལུས་ཅན་ཤུགས་ཆེན་སྲོག་ལ་རྔམས། །དྲིལ་བུའི་སྒྲ་སྒྲོག་དྲག་པོའི་
འཕྲེང་བ་ཅན། །རྣམ་གྲངས་མང་པོའི་མིང་ཅན་མགྱོགས་འགྲོ་ཞིང། །གཡས་ཀྱི་དང་པོས་འབར་བའི་གྲི་གུག་འཕྱར། །གཡོན་གྱི་དང་པོས་ཐོད་ནང་ཁྲག་ཀུན་གསོལ། །གཡས་འོག་རལ་གྲིས་དགྲ་བགེགས་ཕྱེ་མར་རློག་གཡོན་འོག་ཕྲེང་བས་བདེ་ཆེན་
ཡེ་ཤེས་འགུགས། །རེས་འགའ་བདུད་རྩིས་གང་བའི་བུམ་པ་དང། །རྡོ་རྗེ་དང་བཅས་མདུང་ཐུང་ཆེར་རྣོ་བས། །སྒྲུབ་པ་པོ་ལ་དངོས་གྲུབ་མཆོག་སྩོལ་ཞིང། །ཉམས་པའི་དགྲ་བོའི་སྲོག་རྩ་མྱུར་དུ་གཅོད། །རྒྱན་དྲུག་གིས་བརྒྱན་མི་མགོའི་དོ་ཤལ་མཛེས།།
སྟག་གི་བགས་པའི་ན་བཟས་སྨད་གཡོགས་ཅན། །བརྐྱང་བསྐུམས་གར་གྱིས་སྣ་ཚོགས་པར་ཉིའི་སྟེང། །དུས་མཐའི་མེ་ལྟར་འབར་བའི་ཀློང་དཀྱིལ་བཞུགས། །ཁྱོད་ནི་རྣམ་འཕྲུལ་སྣ་ཚོགས་དཔག་ཡས་པས། །རི་བོ་གྲུ་འཛིན་གངས་ཅན་བསིལ་བའི་
ཚལ༑༑ དྲག་ཏུ་རྒོད་པའི་དུར་ཁྲོད་འཇིགས་པའི་ནང། །ཧ་ཧ་ཧཱུཾ་ཧཱུཾ་གད་མོ་ཆེར་བཞད་ཅིང། །ས་འོག་ཀྵིཾ་ཀྵིཾ་འབྲུག་སྒྲ་ལྟར་སྒྲོགས་པས། །ཕྱོགས་བཅུ་སྐྱོང་མཛད་དུས་མཚན་ནག་པོ་ཆེ། །འཕྲན་ལས་རྣམ་བཞིས་ཉིད་ཐུགས་དགྱེས་མཛད་པའི། །ཡུམ་ཆེན་

[011B] །ཞིང་སྐྱོང་སྡེ་བརྒྱད་དྲེགས་པའི་འཁོར་གྱིས་བསྐོར། །དམ་ཅན་སྤྲུལ་པ་ཡང་སྤྲུལ་པ་ཡང་བསྲུང་མའི་ཚོགས། །ཚུར་གཤེགས་སྔོན་གྱི་དམ་ཚིག་རྗེས་དགོངས་ལ། །འདིར་སྦྱོན་དགྱེས་པའི་དམ་རྫས་འདི་བཞེས་
མཛོད། །དགྲ་བགེགས་ཁྲག་གི་བདུད་རྩི་ལྕགས་ཀྱུ་ལྔ། །འཛམ་བུ་ཏི་བ་མི་རུས་སྣ་ཚོགས་དང། །མེ་ཏོག་རྙིང་པར་བཅས་པ་སྣ་ཚོགས་དང། །སྨན་དང་རཀྟ་ཕུད་ཀྱི་མཆོད་པར་བཅས། །ཞིམ་པའི་བཟའ་བཏུང་ཚིལ་ཆེན་སྦོས་ཀྱི་དྲི། །ཁྲག་གི་ཨརྒྷཾ་མེ་ཏོག་ནག་
པོ་དང། །ཞུན་ཆེན་སྒྲོན་མེ་ཞག་གི་དྲི་ཆབ་དང། །ཞལ་ཟས་བཤོས་ནག་རུས་པའི་རྒྱན་སྤྲས་པའི། །གཏོར་མ་རི་དང་རྒྱ་མཚོར་མཉམ་པའི་ཚོགས། །སྣ་ཚོགས་དར་གྱི་ལྷབ་ལྷུབ་ཀྱིས་མཛེས་པ། །ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །
བཞེད་དགུ་ལོངས་སྤྱོད་ཕུན་ཚོགས་འབྱུང་བ་འདི། །བདག་ལ་བརྩེར་དགོངས་ཉིད་ཀྱིས་རབ་བཞེས་ལ། །གསོལ་ཞིག་སྣོམས་ཤིག་རོལ་གཅིག་ཚིམས་པར་མཛོད། །ཇི་ལྟར་ཕུལ་བ་བཞིན་དུ་བཞེས་ནས་ཀྱང། །སྔོན་གྱི་དམ་བཅས་གཡེལ་བར་མ་
མཛད་པར། །རྡོ་རྗེ་འཆང་གི་སྤྱན་སྔར་ཁས་བླངས་བཞིན། །བསྟན་པ་བསྲུང་བའི་ལས་འདི་མྱུར་དུ་སྒྲུབ། །རྣལ་འབྱོར་བདག་ཅག་འཁོར་དང་བཅས་པ་ལ། །གདུག་ཅིང་སྔང་སེམས་ལྡན་པའི་དགྲ་བགེགས་དང། །ལམ་ལ་བར་དུ་གཅོད་པའི་བདུད་རིགས་
རྣམས། །མཐུ་སྟོབས་དབང་ཕྱུག་རྫུ་འཕྲུལ་ཉམས་པ་དང། །བསད་བསྐྲད་དབྱེ་རྨོངས་ངག་སེམས་བཅིང་བ་དང། །ལུས་བསྲེགས་ཚོས་ལ་ཞལ་དུ་གསོལ་བར་མཛོད། །གང་ཡང་བདག་སོགས་བསྟན་འཛིན་དེ་དག་ལ། །ཉིད་ཀྱིས་རྗེས་དགོངས་

[012A]༄༅། །བཅོལ་བའི་ལས་མཛད་དེ། །འཕྲིན་ལས་རྣམ་བཞིའི་དངོས་གྲུབ་ཀུན་སྩལ་ནས། །བསམ་པའི་དོན་ཀུན་ཆོས་བཞིན་འགྲུབ་པར་མཛོད། །ཧཱུཾ༑ རྡོ་རྗེ་འཆང་དབང་ཐུགས་ཀྱི་འཕྲིན་ལས་ལས། །རྣམ་འཕྲུལ་ཞི་བས་འདུལ་བར་མི་
སྤྱོད་ལ། །དྲག་པོའི་སྟབས་ཀྱིས་གདུག་པ་ཚར་གཅོད་པ། །འཇིགས་པའི་གཟུགས་ཅན་ཁྱོད་ལ་བསྟོད་པར་བགྱི། །དཀྱིལ་འཁོར་ཆེན་པོའི་བཀའ་སྔོད་ཕོ་ཉ་ཁྱོད། །རྣལ་འབྱོར་དམ་ཚིག་ལྡན་པའི་སྲོག་ཤིང་སྟེ། །གང་གིས་བསྟེན་ཅིང་བཅོལ་ན་
ཐུགས་རྗེའི་མཐུས། །ཡིད་ལ་མངོན་འདོད་འབྱོར་པ་འགྲུབ་མཛད་བསྟོད། །ཁྱོད་ནི་ཧ་ཧ་རྒོད་པའི་དུར་ཁྲོད་ཀྱི། །ཞིང་སྐྱོང་དབང་ཕྱུག་ཆེན་པོའི་སྤྲུལ་པ་སྟེ། །ལྷ་ཆེན་ཐུགས་ཀྱི་ཕོ་ཉ་མཐུ་བོ་ཆེ། །ཁྱོད་ཀྱི་རྫུ་འཕྲུལ་ཕྱོགས་སོགས་མ་ལུས་ཁྱབ། །ཡབ་གཅིག་
རྟག་ཏུ་ཏེ་སེའི་གངས་ལ་བཞུགས། །ཕལ་ཆེར་པོ་ཊ་ལ་ཡི་རི་བོ་ལ། །རེས་འགའ་བསིལ་བའི་ཚལ་ན་བྲམ་ཟེའི་གཟུགས། །ད་ལྟ་དར་ལུང་གཉན་གྱི་ཕོ་བྲང་ན། །ཁྱོད་ཀྱི་བརྟེན་ས་ཁའུ་བྲག་རྫོད་ལ། །རྣལ་འབྱོར་དམ་ཚིག་ལྡན་པའི་རྗེས་འབྲང་བཞིན།།
གང་གིས་བཅོལ་བའི་ལས་རྣམས་བསྒྲུབ་མཛད་པའི། །དྲག་པོ་དབང་ཕྱུག་གཟི་ལྡན་འདིར་སྤྱོན་ཞིག་སྔོན་ཚེ་རྡོ་རྗེ་འཆང་གི་སྤྱན་སྔ་རུ། །གཏུམ་པོ་ཁྱོད་ཀྱིས་ཇི་ལྟར་ཁས་བླངས་བཞིན། །དྲག་པོའི་ལས་ལ་གནས་འདིར་སྤྱན་འདྲེན་གྱིས། །སངས་རྒྱས་
བསྟན་པ་བསྲུང་ཕྱིར་གཤེགས་སུ་གསོལ། །ཁྱོད་ཀྱི་བཞུགས་ཚུལ་གྱད་ཀྱི་དོར་སྟབས་ཀྱིས། །གླིང་བཞི་རི་རབ་ཉི་ཟླ་གདན་དུ་བཏིང། །དམ་ཉམས་དགྲ་བོའི་སྟེང་དུ་བྲོ་བརྡུང་ཞིང། །སྣ་ཚོགས་རྣམ་འགྱུར་གར་མཁན་གདན་ལ་བཞུགས། །ཁྱོད་ཀྱི་སྐུ་

[012B] །མདོག་ནག་རྩ་ཞལ་ནག་པོ་བརྩེགས་པའི་ཞལ། །གཡས་དཀར་གཡོན་དམར་ཞལ་དུ་མི་རོ་གསོལ། །སྲོག་འཕྲོག་རྔམས་ཤིང་མི་མགོའི་ཕྲེང་བས་བརྒྱན། །ཕྱག་བཞི་གཡས་ཀྱི་དང་པོ་གྲི་གུག་གིས། །གཡོན་གྱི་དང་པོ་
ཐོད་ནང་སྙིང་གཅོད་ཚུལ། །ལྷག་མ་རལ་གྲི་མདུང་ཐུང་བུམ་པ་འཛིན། །རེས་འགའ་མི་རུས་འཕྲེང་བ་ཕྱག་ན་བསྣམས། །ནག་པོ་ཆེན་པོ་མཆེ་བ་གཅིགས་པའི་ཞལ། །ཤུགས་ཆེན་མ་མཆུ་འཕྱང་བ་བྱིས་པའི་གཟུགས། །དྲིལ་བུའི་སྒྲ་སྒྲོག་དྲག་པོའི་འཕྲེང་བས་
བརྒྱན། །འཕྲོག་པའི་དཔའ་བོ་གཅོད་པའི་མཚོན་ཆ་འཛིན། །རྣམ་གྲངས་མང་པོའི་མིང་ཅན་མགྱོགས་འགྲོ་ཞིང། །ས་འོག་གནས་ལ་ཀྵིཾ་ཀྵིཾ་སྒྲ་སྒྲོག་ཅིང། །ཧ་ཧའི་གང་བརྒྱངས་ཧཱུཾ་ཧཱུཾ་བཞད་སྒྲ་ཅན། །སྟོབས་ལྡན་ཚངས་སྐུད་མི་རྐང་གླིང་བུས་བརྒྱན། །དཔའ་བོ་
ཁྱོད་ཀྱི་སྲིང་མོ་ཆེན་མོ་བཞི། །གཡུང་མོ་གཏུམ་མོ་སྲིན་མོ་སིངྒ་ལའི། །འཇིགས་གཟུགས་མཁའ་འགྲོ་གཅེར་མོ་གྲི་གུག་དང། །བནྡཱའི་ཕྱག་ཅན་ནག་ལྗང་དམར་སེར་ཏེ། །མ་ལུས་འཁོར་བཅས་འདིར་སྤྱོན་དམ་རྫས་བཞེས། །ཤ་ཆེན་སྤོས་ཀྱི་དུད་བ་གཞན་
དང་ཤ། །བདུད་རྩི་སྨན་གྱི་རྩི་བཅུད་རཀྟཱི་ཟོར། །དམ་རྫས་རྒྱན་གྱི་གཏོར་མ་འདི་བཞེས་ལ། །སངས་རྒྱས་བསྟན་པ་གཉན་པོ་ཁྱོད་ཀྱིས་སྲུངས། །དཀོན་མཆོག་དབུ་འཕང་གཉན་པོ་ཁྱོད་ཀྱིས་བསྟོད། །བླ་མ་དམ་པའི་སྐུ་ལ་མཐོ་འཚམ་ཞིང། །སངས་རྒྱས་
བསྟན་བཤིག་སྐྱེ་བོ་ཡོངས་ལ་འཚེ། །གཏུམ་པོ་ཁྱོད་ཀྱི་བཀའ་ལ་འདའ་བྱེད་ན། བདག་ལ་སྡང་བར་བྱེད་པའི་དགྲ་བོ་འདི། །གསོད་ཅིག་གསོད་ཅིག་སྲོག་རྩ་མྱུར་དུ་ཆོད། །རྒྱོབ་ཅིག་བསྲེགས་ཤིག་ཚོས་ལ་ཞལ་དུ་གསོལ། །ཁ་རཾ་ཁཱ་ཧི་ལས་ལ་མཐུ་མ་

[013A]༄༅། །ཆུང༑ ༑བཅོལ་བའི་འཕྲིན་ལས་མྱུར་དུ་གྲུབ་པར་མཛོད། །ཧཱུཾ༑ ལྷུན་གྲུབ་ཆོས་སྐུ་སྤྲོས་དང་བྲལ་བའི་དབྱིངས། །སྨྲ་བསམ་བརྗོད་དང་བྲལ་ཡང་འཇའ་ཚོན་བཞིན། །ཁོར་དང་བྲལ་ཡང་ཤིན་ཏུ་ཁྲོས་པ་ལྟའི་རྟེན་འབྲེལ་སྣང་བ་མགོན་པོ་
ཁྱོད་ལ་བསྟོད། །བདེ་སྟོང་དབྱེར་མེད་ནམ་མཁའི་ངོ་བོ་ལ། །ཞལ་ཕྱག་བྲལ་ཡང་ཞལ་བཞི་ཕྱག་བཞིའི་སྐུ། །ཁ་དོག་མེད་ཀྱང་མདོག་ནག་སྲིན་པོའི་གཟུགས། །རྨི་ལམ་བཞིན་དུ་སྣང་བ་ཁྱོད་ལ་བསྟོད། །ཧེ་རུ་ཀ་དཔལ་ལྷན་སྐྱེས་རོལ་པ་ནི། །མེ་ལོང་གཟུགས་
བརྙན་ཇི་བཞིན་རོལ་པ་ལ། །འདི་ནི་དཔལ་ལྡན་ནག་པོ་ཆེན་པོ་ཞེས། །རང་གི་སེམས་ཀྱིས་རི་མོར་བྱས་པ་ཉིད། །སྒྱུ་མ་མཁན་གྱིས་བྱས་པའི་ས། ཤིན་རྗེའི་གཟུགས། །ཁ་གདངས་མཆེ་གཅིགས་སྣ་ཚོགས་མཚོན་ཆ་ཅན། །ཇི་བཞིན་རང་ངོས་མེད་ཀྱང་ཁྲོ་
བོའི་གཟུགས། །སྣང་ངོར་མཚོན་ཆས་བགེགས་འཇོམས་ཁྱོད་ལ་བསྟོད། །རང་བཞིན་མེད་ཀྱང་རྒྱལ་བ་ཐམས་ཅད་ཀྱི། །བསྟན་པ་བསྲུང་མཛད་ཁྲོ་བོའི་གར་སྟོན་པ། །བདེན་ཞེན་མེད་ཀྱང་གཟུགས་བརྙན་སྐྱེས་བུ་ཡིས། །བྲག་ཅའི་དབྱངས་ཀྱིས་བསྟོད་བཞིན་
ཁྱོད་ལ་བསྟོད། །སྒྱུ་མའི་རྣམ་རོལ་ལས་བྱུང་སྲིང་མོ་བཞི། །མེད་བཞིན་སྣང་བས་བྱིས་བ་སྐྲག་བྱེད་བཞིན། །བདེན་ཞེན་སྤྲོས་བྲལ་ཆོས་སྐུའི་སྣང་བརྙན་གྱིས། །བསྟན་པ་བསྲུང་མཛད་ཡུམ་ཆེན་བཞི་ལ་བསྟོད། །སྒྱུ་མའི་དམག་ཚོགས་ཡན་ལག་བཞི་པའི་
ཚོགས། །མེད་བཞིན་ས་གཞི་གང་བ་སྣང་བ་ལྟར། །རང་བཞིན་སྟོང་བའི་མཁའ་ལ་སྤྲིན་ཚོགས་བཞིན། །སྣང་བའི་དམ་ཅན་འཁོར་ཚོགས་རྣམས་ལ་བསྟོད། །འདི་ན་མཆོད་དང་མཆོད་ཡུལ་མཆོད་པའི་རྫས། །ངོ་བོས་གྲུབ་པ་རྡུལ་ཙམ་མ་མཆིས་ཀྱང།།

[013B] །རོལ་པས་ཚིམ་པར་སྣང་བཞིན་ཁྱོད་ཀྱིས་བཞེས། །འདི་ན་མིག་འཕྲུལ་ལས་བྱུང་སེངྒེ་ཡིས། །སྒྱུ་མའི་གླང་པོ་སྲོག་དང་ཕྲལ་བ་བཞིན། །བསད་བྱ་བྲལ་ཡང་བསྟན་ལ་སྡང་བའི་དགྲ། རང་བཞིན་སྟོང་པའི་དབྱིངས་སུ་
ཁྱོད་ཀྱིས་སྒྲོལ། །མེ་ལོང་ནང་གི་སྒེག་མོའི་གཟུགས་བརྙན་གྱིས། །ཆགས་ལྡན་བྱིས་པའི་སྙིང་ལ་དགའ་སྐྱེས་བཞིན། །བདེན་དངོས་བྲལ་ཡང་མཆོག་དང་ཐུན་མོང་གི། དངོས་གྲུབ་ཆར་ཆེན་ཕབ་པས་བདག་ཚིམས་མཛོད། །ཅེས་བླ་མ་གོང་མ་རྣམས་ཀྱིས་མཛད་
པའི་བསྟོད་པས་བསྟོད་པའམ། །ཡང་ན། ཧཱུཾ༑ སྟོབས་འཕྲོག་ནག་པོ་ཞལ་བཞི་ཕྱག་བཞི་པ། །ཀྵིཾ་ཀྵིཾ་སྒྲ་སྒྲོག་བཞད་པས་སྲིད་གསུམ་གཡོ། །དཔའ་བོ་ཆེན་པོ་གཡེར་ཁའི་ཕྲེང་བ་འཛིན། །ཆེམས་ཆེམས་བྲོ་བརྡུང་བསྟན་དགྲ་འཇོམས་ལ་བསྟོད། །རྩ་ཞལ་དྲག་
པོ་བསྟན་དགྲའི་ཤ་ཁྲག་ཟ། །གཡས་ཞལ་ཟླ་བ་གཞོན་ནུས་ནད་གདོན་འཇོམས། །གཡོན་ཞལ་མེ་འོད་རབ་འབར་ཁམས་གསུམ་སྡུད། །སྟེང་ཞལ་སེར་ནག་སྲིད་གསུམ་རྣམ་པར་གནོན། །གྲི་གུག་ཐོང་ཁྲག་ཐུགས་ཀར་སྟེང་འོག་འཛིན། །མདུད་རྣོན་རྩེ་
གསུམ་རལ་གྲིས་བསྟན་དགྲ་འཇོམས། །བདུད་རྩིའི་བུམ་བཟང་སྒྲུབ་ལ་དངོས་གྲུབ་སྟེར། །རུས་འཕྲེང་རྭ་ནག་མི་རྐང་གླིང་བུ་ཅན། །བརྐྱང་བསྐུམ་དོར་སྟབས་བགེགས་དཔུང་ཕྱེར་འཐག་ཅིང། །ལས་བཞིའི་འཕྲིན་ལས་ཆར་བཟང་འབེབས་པའི་སྤྲིན། །རྣལ་འབྱོར་
རེ་བ་རྫོགས་མཛད་ཡིད་བཞིན་ནོར། །མཧཱ་ཀཱ་ལ་ཆེན་པོར་བདག་བསྟོད་དོ། །གཡུང་མོ་གཏུམ་མོ་གཏུམ་དྲག་རཀྵ་སཱི། །སིངྒ་གླིང་གནས་ཡུམ་ཆེན་ལྷ་མོ་བཞི། །གྲི་གུག་ཐོད་འཛིན་བསྟན་དགྲའི་རྗེས་གཅོད་མ། །བདེ་ཆེན་ལྷན་སྐྱེས་དངོས་གྲུབ་སྩོལ་ལ་

[014A]༄༅། །བསྟོད། །མི་བཟད་དྲེགས་པའི་སྡེ་དཔོན་ཤུ་ཀྲ་ནག་སྒྲོལ་གྱིང་དམར་པོ་དམ་ཉམས་སྲོག་བདུད་ཆེ། །དམ་ཅན་མཆེད་གསུམ་བཤན་པ་ལྔ་ལ་སོགས། །བསྟན་པ་བསྲུང་མཛད་འཁོར་ཚོགས་རྣམས་ལ་བསྟོད། །ཤ་ཆེན་དམར་གྱི་རཀྟཱི་
ཟོར་ཆེན་དང། །བདུད་རྩིའི་གཏོར་མ་དམ་རྫས་རྒྱན་གྱི་བཅུད། །ལེགས་པར་བཞེས་ལ་སངས་རྒྱས་བསྟན་དགྲ་དང། །རྣལ་འབྱོར་སོགས་དགྲ་དྲག་པོའི་ཆད་པས་སྒྲོལ། །ཞེས་བསྟོད་ལ་འཕྲིན་ལས་བཅོལ་ཞིང་ཧ་ཆང་དྲག་པོ་མིན་པའི་ཚེ། །ཆོས་སྐུ་ཡངས་པའི་སོགས་ཀྱིས་བཟློག་པ་
བྱས་མཐར། མཐུན་པའི་དངོས་གྲུབ་མའི་མཇུག་སྔར་རྒྱུན་གྱི་ཉམས་ལེན་སྐབས་བཤད་པ་བཞིན་གཤེགས་གཏོར་ཕུལ་རྗེས་མངའ་གསོལ་དང་བསྡུ་ཆོག་བྱ། །དྲག་པོའི་དུས་སུ་སྐབས་འདིར། །ཧཱུཾ༑ ཐུན་གསུམ་བསྟེན་ཅིང་མཆོད་པའི་བསྲུང་མཁྱོད། །ཁམས་གསུམ་སེམས་ཅན་བདེ་བ་
བསྐྱེད་པའི་ཕྱིར། །དུས་གསུམ་རྒྱལ་བས་བཀའ་བསྒོས་དམ་བཅས་བཞིན། །ཐུགས་དམ་རྣམ་གསུམ་ལྡན་བ་དགོངས་སུ་གསོལ། །ཐེག་གསུམ་བསྟན་པའི་ཚེམ་རྐུན་དགྲ་བོ་འདིས། །བཀའ་དྲིན་གསུམ་ལྡན་བླ་མའི་སྐུ་དགྲ་བྱས། །རྒྱུད་སྡེ་གསུམ་གྱི་
བསྲུང་མཁྱོད་ལ་བརྙས། །དུག་གསུམ་དྲེགས་པའི་དགྲ་བོའི་འདི་སྒྲོལ་ཅིག་སྐུ་གསུམ་རྟེན་རྣམས་བཤིག་ཅིང་རྣམ་པར་བཅོམས། །རིགས་གསུམ་ཆོས་ཀྱི་འཁོར་ལོ་ཉམས་པར་བྱས། །བསླབ་གསུམ་ལྡན་པའི་དགེ་འདུན་བསད་ཅིང་ཕྱེ། །དཀོན་མཆོག་
གསུམ་གྱི་དགྲ་བོ་འདི་སྒྲོལ་ལ་ཅིག། ཅེས་བསྐུལ་རྗེས་གཤེགས་གཏོར་སོགས་བསྡུ་ཆོག་རྣམས་བྱ་སྟེ་བདུད་བཞིའི་གཡུལ་ལས་རྣམ་པར་རྒྱལ་བའི་རུ་མཚོན་ཆེན་པོར་འགྱུར་ཞིང། དཔལ་ལྡན་ནག་པོ་ཆེན་པོ་འདི་ཉིད་བསྟེན་ཅིང་བསྒྲུབ་པར་འདོད་པའི་རྣལ་འབྱོར་བ་རྣམས་ཀྱིས་སྔོན་དུ་བཤད་པའི་

[014B] ཁྱད་པར་ཐུན་མོང་དང་ཐུན་མོང་མིན་པའི་རྗེས་སུ་གནང་བ་ཐོབ་པ་དང་དེ་ཁོ་ན་ཉིད་ཀྱི་རྟེན་བསྒོམ་པ་ནི་ཤིན་ཏུ་གལ་ཆེ་བ་ལགས་ཤིང། དེ་དག་གི་གནང་རྣམས་ནི་ཧ་ལ་ནག་པོའི་བེའུ་བུམ་དང་བླ་མ་དམ་པའི་གདམས་ངག་བཞིན་རྟོགས་པར་བྱའོ། །གང་གི་མཚན་
ཙམ་གྱིས་ཀྱང་བདུད་བཞིའི་དཔུང། །མཐར་མཛད་ཡེ་ཤེས་མགོན་པོ་གདོང་བཞི་པ། །མཆོད་པའི་ལས་རིམ་ཕན་བདེའི་དཔག་བསམ་ལྗོན། །མན་ངག་རིན་ཆེ་ཆུ་གཏེར་ཆེ་ལས་འཐོན། །དགེ་འདིས་མཁའ་མཉམ་འགྲོ་ཀུན་མི་མཐུན་ཕྱོགས། །
ཀུན་ལས་ཉེར་རྒྱལ་ལུང་དང་རྟོགས་པ་ཡི། །ཡོན་ཏན་རབ་རྫོགས་སྐུ་བཞིའི་བདག་ཉིད་ཆེ། །དཔལ་ལྡན་མགོན་པོའི་གོ་འཕང་མྱུར་ཐོབ་ཤོག།  ཅེས་མཐུ་སྟོབས་ཡོངས་ཀྱི་བདག་པོ་དཔལ་མགོན་གདོང་བཞི་པ་བསྒྲུབ་ཅིང་མཆོད་པའི་རིམ་པ་འདི་ནི། སྲིད་ཞི་ཡོངས་ཀྱི་
གཙུག་རྒྱན་འཕགས་མཆོག་ཕྱག་ན་པདྨོ་དུར་སྨྲིག་གར་གྱིས་རྣམ་པར་རོལ་པ་རྒྱལ་དབང་ཐམས་ཅད་མཁྱེན་གཟིགས་རྗེ་བཙུན་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོས་བཀའ་སྩལ་བ་གུས་པ་ཆེན་པོས་དྭང་དུ་བླངས་ཏེ་གཉན་ལོ་དར་མ་གྲགས་དང་ཁའུ་བྲག་རྫོང་པའི་
མན་ངག་ཚར་ཆེན་སློབ་བཤད་སྙན་བརྒྱུད་པའི་བཞེད་སྲོལ་ཀུན་མཁྱེན་ལྔ་པ་ཆེན་པོའི་ཐུན་མོང་མིན་པའི་ཉམས་བཞེས་ལྟར། །ལུགས་འདི་བདེན་ས་སྙན་བརྒྱུད་དང་རྗེ་བཙུན་ས་སྐྱ་བའི་ལུགས་སྲོལ་གཉིས་ཀྱི་གདམས་ངག་རྣམས་གྲུབ་པའི་དབང་ཕྱུག་མཁན་ཆེན་རྡོ་རྗེ་འཆང་བློ་བཟང་བཟོད་པ་
དཔལ་བཟང་པོའི་ཞལ་སྔ་ནས་དང། དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་རིན་པོ་ཆེ་ཁྱབ་བདག་རྡོ་རྗེ་འཆང་རྗེ་བཙུན་བློ་བཟང་ཆོས་འཕེལ་དཔལ་བཟང་པོའི་བཀའ་དྲིན་ལས་རྫོགས་པར་ཐོབ་པའི་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་ཏེ་གུས་པས་ཕུལ་བའོ།། །།



