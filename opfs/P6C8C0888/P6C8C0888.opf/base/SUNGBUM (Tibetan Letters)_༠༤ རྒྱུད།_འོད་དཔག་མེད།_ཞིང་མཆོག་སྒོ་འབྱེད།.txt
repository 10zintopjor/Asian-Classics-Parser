༄༅།  །ཞིང་མཆོག་སྒོ་འབྱེད་ཀྱི་དམིགས་རིམ་མདོར་བསྡུས་བཞུགས།།  །།ན་མོ་ཨ་མྲི་ཏ་བྷ་ཡ། ཅི་སྐད་དུ་
འཕགས་པ་ཚེ་དང་ཡེ་ཤེས་དཔག་ཏུ་མེད་པའི་སྙིང་པོ་ཞེས་བྱ་བའི་གཟུངས་ལས། འདི་ནས་ནུབ་ཀྱི་ཕྱོགས་རོལ་ན། བདེ་བ་ཅན་གྱི་འཇིག་རྟེན་ཁམས། །དེ་ན་རྫོགས་པའི་སངས་རྒྱས་
བཞུགས། །དེ་བཞིན་གཤེགས་པ་ཚེ་དཔག་མེད། །སུ་ཞིག་དེ་ཡི་མཚན་བརྗོད་ན། །དེ་ནི་དེ་རུ་སྐྱེ་བར་འགྱུར། །འཆི་བའི་དུས་སུ་སྟོན་པ་ནི། །དགེ་སློང་དགེ་འདུན་
བཅས་ཏེ་མཐོང། །དེ་ན་བུད་མེད་ཡོད་མ་ཡིན། །མངལ་ན་གནས་པ་ཡོད་མ་ཡིན། །རིན་ཆེན་རྣམས་ཀྱི་པདྨོ་ལས། །རྫུ་འཕྲུལ་ཆེན་པོ་འབྱུང་བར་འགྱུར། །ཟས་དང་གོས་
དང་སྨན་རྣམས་དང། །ཆོས་གོས་མལ་ཆ་ལྷུང་བཟེད་རྣམས། །སེམས་ཀྱིས་བསམ་མ་ཐག་ཏུ་ནི། །དེ་དག་མོད་ལ་འབྱུང་བར་འགྱུར། །ཕྱོགས་བཅུར་བཞུགས་པའི་སངས་
རྒྱས་རྣམས། །བདེ་བ་ཅན་གྱི་བསྔགས་པ་བརྗོད། །དེ་ལྟར་སངས་རྒྱས་བསམ་མི་ཁྱབ། །སངས་རྒྱས་ཆོས་ཀྱང་བསམ་མི་ཁྱབ། །འཕགས་པའི་དགེ་འདུན་བསམ་མི་

[142B] །བསམ་མི་ཁྱབ་ལ་དང་བྱས་པའི། །རྣམ་པར་སྨིན་པའང་བསམ་མི་ཁྱབ། །རྣམ་དག་ཞིང་དུ་སྐྱེ་བར་འགྱུར། །ཞེས་དང་ཞེང་བཀོང་ཀྱི་མདོ་ལས། །གང་གིས་ཕྲ་རབ་རྟུལ་
སྙེད་འཇིག་རྟེན་ཁམས། །བཤིག་ཅིང་གཤེག་ཏེ་རྟུལ་དུ་བྱས་གྱུར་པ། །དེ་བས་མང་བ་འཇིག་རྟེན་ཁམས་ཀྱི་རྣམས། །རིན་ཆེན་བཀང་སྟེ་སྦྱིན་པ་བྱིན་པ་བས། །གང་གིས་འོད་དཔག་
མེད་པའི་འོད་མཚན་དང། །བདེ་བ་ཅན་གྱི་ཡོན་ཏན་ཁྱད་འཕགས་རྣམས། །ཐོས་ནས་དགའ་སྟེ་ཐལ་མོ་སྦྱོར་བྱེད་པ། །བསོད་ནམས་འདི་ཡི་ཆར་ཡང་འགྱུར་མ་ཡིན། །དེ་ལྟ་བས་
ན་དེ་བཞིན་གཤེགས་དེ་ཡི། །ཡོན་ཏན་ཐོས་ནས་མགུ་དང་དགའ་བསྐྱེད་ལ། །བདེ་བ་ཅན་གྱི་འཇིག་རྟེན་ཁམས་མཆོག་ཏུ། །འགྲོ་བར་བྱ་ཕྱིར་མོས་པ་དྲག་པོ་བསྐྱེད། །གང་གིས་བདེ་
བ་ཅན་གྱི་འཇིག་རྟེན་གྱི། །མིང་ཐོས་པ་ཡི་བསོད་ནམས་དེ་ལ་ནི། །ཞིང་མཆོག་ཐ་གྲུ་ཆེན་པོ་དེ་དག་ཀུན། །ཆ་དང་དཔེར་ཡང་འགྱུར་བ་མ་ཡིན་ནོ། །གང་དག་རྒྱལ་བའི་བཀའ་དང་
ཤེས་རབ་ཅན། །དེ་དག་དེ་བས་བསོད་ནམས་མང་དུ་འགྱུར། །དོན་དེ་ཐོབ་ཕྱིར་དད་པ་རྩ་བ་སྟེ། །དེ་ལྟ་བས་ན་ཐོས་དང་ཡིད་གཉིས་སོལ། །ཞེས་དང་ཚེ་དཔག་མེད་རང་ཉིད་ཀྱི་ཞལ་
ནས། ངས་ནི་སྔོན་གྱི་སྨོན་ལམ་འདི་སྐད་བཏབས། །སེམས་ཅན་གང་གིས་ང་ཡི་མིང་ཐོས་ན། །ང་ཡི་ཞིང་དུ་རྟག་དུ་འོང་བར་ཤོག་ང་ཡི་སྨོན་ལམ་བཟང་པོ་དེ་བརྗོད་པས། །
འཇིག་རྟེན་ཁམས་མེད་དག་ནས་སེམས་ཅན་འོང། །དེ་དག་ང་ཡི་ཞིང་དུ་ལྷགས་ནས་ནི། །དེ་དག་སྐྱེ་བ་གཅིག་ལས་ཕྱིར་མི་ལྡོག་ཅེས་གསུངས་པ་ལྟར་གྱི་ཕན་ཡོན་ཅན་གྱི་ཞིང་མཆོག་

[143A]༄༅། །དེར་སྐྱེ་བའི་རྒྱུ་བསྒྲུབ་པ་ལ་ཞིང་བཀོད་ཀྱི་མདོ་ལས། ཀུན་དགའ་བོ་སེམས་ཅན་གང་དག་དེ་བཞིན་གཤེགས་པ་དེ་རྣམ་པས་ཡང་དང་ཡང་དུ་ཡིད་ལ་བྱེད་པ་དང་
དགེ་བའི་རྩ་བ་མང་པོར་དཔག་ཏུ་མེད་པ་བསྐྱེད་པ་དང། བྱང་ཆུབ་ཏུ་སེམས་བསྐྱེད་པ་ཡོངས་སུ་བསྔོས་ཏེ་འཇིག་རྟེན་གྱི་ཁམས་དེར་སྐྱེ་བར་སྨོན་ལམ་འདེབས་པ་དེ་དག་འཆི་བའི་དུས་ཉེ་
བར་གནས་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་མེད་དེ་དགེ་སློང་གི་ཚོགས་དུ་མས་བསྐོར་ཞིང་མདུན་གྱིས་བལྟས་ནས་བཞུགས་པར་
གྱུར་ཏེ། དེ་དག་གིས་བཅོམ་ལྡན་འདས་འོད་དཔག་མེད་མཐོང་ནས་རབ་ཏུ་དད་པའི་སེམས་ཀྱིས་ཤི་འཕོས་ཏེ་འཇིག་རྟེན་གྱི་ཁམས་བདེ་བ་ཅན་ཉིད་དུ་སྐྱེ་བར་འགྱུར་རོ། །ཞེས་ཞིང་མཆོག་
སྟོན་པ་དང་བཅས་པའི་ཡོན་ཏན་ཡིད་ལ་ཡང་ཡང་སེམས་པ་དང། བདེ་བ་ཅན་དུ་སྐྱེ་བའི་རྒྱུར་དགེ་རྩ་མང་པོ་སོག་པ་དང། བྱང་ཆུབ་ཏུ་སེམས་བསྐྱེད་པ་དང། དེ་དག་གིས་དགེ་བ་
རྣམས་བདེ་བ་ཅན་དུ་སྐྱེ་བའི་རྒྱུར་བསྔོས་ཏེ། དེར་སྐྱེ་བར་སྨོན་ལམ་འདེབས་པ་རྣམས་བྱས་ན་དེར་སྐྱེ་བར་གསུངས་པས། ཞིང་མཆོག་སྟོན་པ་དང་བཅས་པའི་ཡོན་ཏན་ཡིད་ལ་བྱེད་ཚུལ་
མདོར་བསྡུ་ན། རྗེ་བདག་ཉིད་ཆེན་པོའི་ཞིང་མཆོག་སྒོ་འབྱེད་ལས། མི་མཇེད་ཞིང་ནས་ནུབ་ཀྱི་ཕྱོགས་ཉིད་དུ། བྱེ་བ་ཁྲག་ཁྲིག་བརྒྱ་སྟོང་སངས་རྒྱས་ཀྱི། །ཞིང་ཁམས་རྣམས་ནི་འདས་
བར་གྱུར་བ་ན། །རྨད་བྱུང་བདེ་བ་ཅན་ཞེས་བྱ་བ་ཡོད། །དེ་ནི་ས་གཞི་རིན་ཆེན་དུ་མས་སྤྲས། །ཤིན་ཏུ་ཉམས་དགའ་ལག་མཐིལ་ལྟ་བུར་མཉམ། །རིན་ཆེན་ལས་གྲུབ་རི་བོ་མ་གཏོགས་

[143B] ༑ནག་པོའི་རི་རྣམས་ཀུན་གྱིས་དབེན་ཞིང་གཙང། །མཛེས་ཤིང་རྣམ་དག་ཡིད་འོང་ཞིང་གི་མཐའ། །རིན་ཆེན་བདུན་གྱི་ཆུ་ཤིང་ལྗོན་པ་དང། །རིན་ཆེན་ཏ་ལའི་ཤིང་གི་འཕྲེང་བ་ཡིས། །
ཡོངས་སུ་བསྐོར་བ་སྐར་མས་ཟླ་བ་བཞིན། །གསེར་དངུལ་བཱཻཊུརྱ་མུ་ཏིག་དམར་པོ་རྡོ་ཡི་སྙིང་པོ་སྟེ། །རིན་ཆེན་བདུན་ལས་གྲུབ་པའི་ལྗོན་པ་ནི། །ཡིད་ལ་བསམ་
དགུའི་རྒྱན་བཟང་དཔག་མེད་འཕྱང། །ཤིང་གི་རྩ་བ་སྡོང་པོ་ཡལ་ག་སོགས། །འཇམ་ཞིང་རེག་ན་བདེ་སྟེར་དྲི་ཞིམ་ལྡན། །དྲི་ཡི་བཞོན་པས་བསྐྱོད་ཚེ་རྣར་སྙན་པའི། །མཉན་པའི་
ཆོག་མི་ཤེས་པའི་སྒྲ་རྣམས་འབྱུང། །དག་པའི་སེམས་ཅན་རྣམས་ཀྱི་ཉེར་འཚོའི་གཞིར། །ཡིད་འཛིན་ཏ་མ་ལ་དང་ཨ་ཀ་རུ། །རྒྱ་སྦོས་ཙན་ཏན་སྤྲུལ་སྙིང་གིས་བསྒོས་པའི། །ཉལ་
འགྲོའི་རྒྱུན་རྣམས་སྒྲ་སྙན་སྒྲོ་གཅིང་འབབ། །རབ་འབྱམས་སྨོན་ལམ་སྟོབས་ལས་འོང་བ་ཡི། །རིན་ཆེན་པདྨོས་བསྐྲུན་པའི་འོད་ཟེར་རྩེར། །དམ་ཆོས་སྦྲང་རྩིའི་དགའ་སྟོན་འགྱེང་པ་ཡི་
སྤྲུལ་སྐུས་གདུལ་བྱའི་བུང་བ་ཚིམ་པར་མཛད། །ཡིད་ཀྱི་རེ་བ་རྫོགས་བྱེད་ལོངས་སྤྱོད་ཚོགས། །ཕུན་ཚོགས་འབྱོར་བས་ས་དང་བར་སྣང་ཀུན། །མི་མཉམ་མེད་པར་ཡོངས་སུ་དཀྲིགས་
པ་ནི། །གསེར་གྱི་གཞི་ལ་ཆུ་གཏེར་ཆེན་པོ་བཞིན། །དག་པའི་སེམས་ཅན་ཁམས་བཟང་གིས་སྤྲུལ་པ། །མཚན་དཔེའི་རྒྱན་གྱིས་ལུས་ནི་རབ་ཏུ་མཛེས། །ཡོན་ཏན་དུ་མས་རྒྱུད་
ནི་ལེགས་པར་གཏམས། །གནས་སྐབས་ཀུན་ཏུ་ཆོས་ཀྱི་དགའ་བས་འཚོ། །གློག་བཞིན་འཁྱུགས་པའི་ཐོགས་མེད་རྫུ་འཕྲུལ་གྱིས། །ཞིང་མང་བགྲོད་ནས་རྒྱལ་བའི་སྤྱན་སྔ་རུ། །

[144A]༄༅། །རབ་འབྱམས་ཚོགས་གཉིས་བསྐྲུན་ནས་སླར་ཡང་ནི། །རང་གི་ཞིང་དུ་དགའ་བདེ་རོལ་བར་མཛད། །ཡེ་ཤེས་རྒྱ་མཚོས་སེམས་ཅན་རྒྱ་མཚོའི་ཕྱིར། །སྙིང་
སྟོབས་རྒྱ་མཚོས་མ་ཞུམ་གོ་བགོས་ཤིང། །རྒྱལ་བ་རྒྱ་མཚོའི་དྲུང་དུ་ཐུགས་བསྐྱེད་ནས། །ཐོས་པ་རྒྱ་མཚོ་ཚོལ་བས་ངོམས་པ་མེད། །མ་ལུས་ཆོས་ཀྱི་ཚུལ་ལ་རབ་ཏུ་མཁས། །
འཇིག་རྟེན་འདས་པའི་གཏམ་གྱི་སྙིང་པོ་རྟོགས། །ཆོས་ཀྱི་གཏམ་ལ་ནམ་ཡང་འཇིགས་པ་མེད། །རྟག་ཏུ་སེམས་ཅན་གྲོལ་བར་བྱེད་ལ་བརྩོན། །འདི་ནི་འདྲེན་པའི་གཙོ་བོ་འོད་
དཔག་མེད། །ཐུབ་མཆོག་དེ་ཡི་རིགས་སུ་སྐྱེས་གྱུར་བ། །རྒྱལ་བའི་གདུང་ཚོབ་གྲགས་ལྡན་དཔའ་བོ་ཆེ། །དག་པའི་ཞིང་གི་རྒྱལ་སྲས་རྣམས་ཡིན་ནོ། །དཔག་ཚད་སྟོང་དང་དྲུག་
བརྒྱར་རབ་མཐོ་ཞིང། །ཡལ་ག་ལོ་མ་བརྒྱད་བརྒྱའི་བར་དུ་འཕྱང། །རྩ་བའི་སྤོམ་ །རིན་ཆེན་དུ་མས་སྤྲས་པའི་བྱང་ཆུབ་ཤིང། །དེ་ཡི་དྲུང་ན་
ཉེར་མཛེས་རྒྱལ་བ་ཁྱོད། །འོད་དང་གཟི་བརྗིད་ཕ་མཐའ་མི་མངོན་ཞིང། །འཁོར་དང་སྐུ་ཚེ་ཚང་གཟུངས་མི་ནུས་པར། །འགྲོ་བའི་སྐྱབས་སུ་བཞུགས་ལ་ཕྱག་འཚལ་ལོ། །ཞེས་པ་
ལྟར་བསམ། དགེ་རྩ་སོག་པ་ནི། ཐམས་ཅད་དུ་ནི་ས་གཞི་དག་ནས། གནས་གྱུར་ཅིག་ཅེས་པ་ས་གཞི་དང་གནས་ཁང་སོགས་བདེ་བ་ཅན་གྱི་ཞིང་ལྟ་བུར་མོས། །
ཕུལ་བྱུང་མཛད་པས་འགྲོ་ལ་མི་ཟད་དཔལ་སྟེར་ཞིང། །ནས། འདིར་གཤེགས་ཤིག་ཅེས་སྤྱན་དྲངས་ལ། རང་གི་མདུན་དུ་རིན་པོ་ཆེའི་ཁྲི་པདྨ་དང་ཟླ་བ་དང་བཅས་པའི་སྟེང་

[144B]
འོད་ཟེར་འཕྲོ་བ་ཞལ་གཅིག་ཕྱག་གཉིས་ཏིང་ངེ་འཛིན་གྱི་ཕྱག་རྒྱའི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། མཚན་དང་དཔེ་བྱད་ཀྱིས་བརྒྱན་ཅིང། །དབུ་གཙུག་
ལྡན་པ། སྐུ་ལ་ཆོས་གོས་ངུར་སྨྲིག་གི་མདོག་ཅན་གསུམ་གྱིས་མཛེས་པར་ཀླུབ་པ། དྲི་མ་མེད་པའི་འོད་ཟེར་ཕྱོགས་བཅུར་འཕྲོ་བས་ཕྱོགས་བཅུའི་འཇིག་རྟེན་གྱི་ཁམས་
ཐམས་ཅད་རྒྱས་པར་འགེངས་པ། རྡོ་རྗེ་དཀྱིལ་མོ་ཀྲུང་གིས་བྱང་ཆུབ་ཀྱི་ཤིང་དྲུང་ན་བཞུགས་པའི་གཡས་ན་སྤྱན་རས་གཟིགས་དང། གཡོན་ན་མཐུ་ཆེན་ཐོབ་ལ་སོགས་
བྱང་ཆུབ་སེམས་དཔའ་དང། དགེ་སློང་གི་དགེ་འདུན་བསམ་གྱིས་མི་ཁྱབ་པས་བསྐོར་ཏེ་བཞུགས་པར་གྱུར། ཅེས་བཞུགས་པར་གསལ་བཏབ་ལ། ཇི་སྙེད་སུ་
ནས། ཆེན་པོར་བསྔོ། །ཞེས་ཡན་ལག་བདུན་པ་འབུལ། སེམས་བསྐྱེད་ཅིང་བསྔོ་བ་ནི། བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །ཞེས་ལན་ཅི་མང་གསོལ་བ་བཏབ་ལ་བླ་མ་དང་ཕྱོགས་བཅུ་
བ་སྲས་དང་བཅས་པ་དང། ཁྱད་པར་དུ་མགོན་པོ་འོད་དཔག་མེད་འཁོར་བྱང་ཆུབ་སེམས་དཔའི་དགེ་སློང་གི་དགེ་འདུན་དང་བཅས་པ་རྣམས་དགོངས་སུ་གསོལ། བདག་

[145A]༄༅། །ནམ་མཁའི་མཐའ་ཀླས་པའི་སེམས་ཅན་ཐམས་ཅད་ཕན་བདེ་བླ་ན་མེད་པ་ལ་དགོད་པའི་ཆེད་དུ། མྱུར་བ་མྱུར་བར་ཡང་དག་པར་རྫོགས་པའི་སངས་རྒྱས་
ཀྱི་གོ་འཕང་ཐོབ་པར་བྱ། དེའི་ཕྱིར་དུ་བདེ་བ་ཅན་གྱི་ཞིང་དུ་སྐྱེ་བ་བླངས་ཏེ་མགོན་པོ་འོད་དཔག་མེད་ཀྱི་བཀའ་ལུང་ཡང་དག་པར་ནོད་པར་བགྱིའོ། །དེས་ན་བདག་གིས་སྒོ་གསུམ་
ནས་དགེ་བའི་རྩ་བ་ཅི་བསགས་པ་དང། སྐྱེ་འཕགས་ཐམས་ཅད་ཀྱི་དུས་གསུམ་དང་འབྲེལ་བའི་ལེགས་སྤྱད་ཇི་སྙེད་པ་དང། དེ་བཞིན་གཤེགས་པའི་བཀའ་འགྱུར་བ་མེད་པས་
གྱི་བཞེས་པའི་བདེན་པ་དང་ཆོས་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་མཐུས་བདག་འདི་ནས་ཤི་འཕོས་མ་ཐག་ཏུ་སྐྱེ་གནས་གཞན་གྱིས་བར་མཆོད་པར་བདེ་བ་ཅན་གྱི་ཞིང་དུ་མདེ་
འོད་དཔག་ཏུ་མེད་པའི་ཞབས་དྲུང་དུ་པདྨའི་སྙིང་པོར་སེང་གེའི་ཁྲིལ་རྫུ་ཏེ་སྐྱེ་བ་ལེན་པར་གྱུར་ཅིག་སྐྱེས་མ་ཐག་ཏུ་གཟུངས་དང་ཏིང་ངེ་འཛིན་ལ་སོགས་པའི་ཡོན་ཏན་གི་ཚོགས་དཔག་
ཏུ་མེད་པ་མངོན་དུ་གྱུར་ཏེ་སྟོན་པ་བླ་ན་མེད་པ་འོད་དཔག་ཏུ་མེད་པ་ལ་སོགས་པ་ཕྱོགས་བཅུའི་སངས་རྒྱས་ཐམས་ཅད་ལས་བཀའ་ལུང་ཡང་དག་པར་ནོང་ཐུགས་མཉེས་པར་བྱེད་ཅིང་སྐད་ཅིག་
ཅིག་ལ་སངས་རྒྱས་ཀྱི་ཞིང་ཐམས་ཅད་དུ་ཐོགས་པ་མེད་པར་འཇུག་པར་གྱུར་ཅིག་ཅེས་དམིགས་པ་གསལ་ཞིང་གདུང་ཤུགས་དྲག་པོས་ལན་གསུམ་སོགས་བརྗོད་ལ་སེམས་བསྐྱེད་དེ་དག་
ཐམས་ཅད་བདེ་བ་ཅན་དུ་སྐྱེ་བའི་རྒྱུར་བསྔོ། །སྨོན་ལམ་ནི། བཟང་པོ་སྤྱོད་པ་དང། རྗེ་བདག་ཉིད་ཆེན་པོས་མཛད་པའི་བདེ་བ་ཅན་གྱི་སྨོན་ལམ་རྒྱས་པ་འམ། བར་

[145B] འགྲོ་བ་འདྲེན་གྱུར་ཅིག་ཅེས་པ་དང། ཇི་སྲིད་ཐུབ་མཆོག་གོ་འཕང་ནས། བདེན་པའི་སྨོན་ལམ་འདི་དག་མྱུར་འགྲུབ་ཤོག་རྩེ་
རྣམས་གདུང་ཤུགས་དྲག་པོས་ལན་མང་དུ་བརྗོད། དེ་ནས་རང་གི་མདུན་དུ་སྟོན་པ་འོད་དཔག་མེད་འཁོར་བཅས་མངོན་སུམ་དུ་བཞུགས་པར་བསམ་ལ། རང་གི་སྙིང་ཀར་རྣམ་པ་
ཤེས་པའི་ངོ་བོ་ཨའམ་ཧཱུཾ་དཀར་པོ་འམ་འོད་ཀྱི་ཐིག་ལེ་དཀར་པོ་སྲན་མ་ཙམ་གསལ་བཏབ་སྟེ་དབུག་ཕྱིར་འགྲོ་བ་ན་སྤྱི་བོས་ནས་ཐོན། མགོན་པོ་འོད་དཔག་མེད་ཀྱི་ཐུགས་ཀར་ཐིམ་
དབུགས་ནང་དུ་འཇུག་པ་ན། ཐུགས་ཁ་ནས་ཐོན། རང་གི་སྤྱི་བོ་ནས་སྙིང་ཁར་ཞུགས་པར་བརྒྱ་སྟོང་སོགས་བགྲང། དེ་ལྟར་བསྒོམས་པས་སྤྱི་བོ་ཟ་བ་སོགས་བྱུང་ན་
བུག་ནས་འབྱུང་འཇུག་གི་དམིགས་པ་བྱ། ཐུན་མཇུག་དུ་མདུན་གྱི་འོད་དཔག་མེད་འཁོར་བཅས་བསྡུས་ཏེ་རང་ལ་བསྟིམ། རང་ཉིད་འོད་དཔག་མེད་དུ་གྱུར་པར་བསམ། བྱུང་
ན་སྨོན་ལམ་གྱི་མཇུག་དུ་མདུན་གྱི་འོད་དཔག་མེད་རང་གི་སྤྱི་བོར་སྤྱན་དྲངས་ལ། མན་ངག་བཞིན་དུ་རང་གི་རྣམ་ཤེས་རང་གི་སྙིང་ཁ་དང་སྤྱི་བོའི་འོད་དཔག་མེད་ཀྱི་ཐུགས་ཁའི་བར་དུ་དབུ་མ་
ལམ་ནས་འབྱུང་འཇུག་གི་དམིགས་པ་བྱས་ཏེ་རང་ལ་བསྟིམ། མཐར་དམིགས་མེད་ཀྱིས་རྒྱས་གདབ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །ནས། སེམས་ཅན་
རྣམས་ལ་ཕན་པ་མང་བྱེད་ཤོག་ཅེས་པ་ཡང་ཡང་བརྗོད། སྤྱོད་ལམ་ཐམས་ཅད་དུ་ཞིང་མཆོག་སྟོན་པ་དང་བཅས་པ་དྲན་ནས་ཞིང་དེར་འགྲོ་བའི་འདུན་པ་དང་མི་འབྲལ་བར་བྱ་

[146A]༄༅། །ཞེས་པ་འདི་ནི་ཡུལ་བྱང་ཕྱོགས་ཀྱི་མཐར་སྐྱེས་པའི་སྦྲང་བཙུན་སྙོམས་ལས་བ་ངག་དབང་བློ་བཟང་ཆོས་ལྡན་དཔལ་བཟང་པོས་ཞིང་མཆོག་སྒོ་འབྱེད་དང་མྱུར་ལམ་
སོགས་ལས་བཏུས་ཏེ་བཀོད་པའོ། །འདིས་ཀྱང་མར་གྱུར་འགྲོ་བ་ཐམས་ཅད་དག་པའི་ཞིང་དུ་བགྲོད་པར་གྱུར་ཅིག། །།



﻿༄༅། ། བདེ་བ་ཅན་གྱི་ཞིང་དུ་བགྲོད་པའི་མྱུར་ལམ་གསལ་བར་བྱེད་པའི་
སྒྲོན་  །།སྔོན་ཚེ་རླབས་ཆེན་སྨོན་ལམ་བཏབ་པའི་འབྲས། །འོད་དང་སྐུ་ཚེ་མཛད་པ་མཐའ་ཡས་ཤིང། །འཁོར་དང་ཞིང་གི་དཔལ་འབྱོར་ཕུལ་བྱུང་བ་
མགོན་པོ་འོད་དཔག་མེད་ལ་གུས་ཕྱག་འཚལ། །འདྲེན་མཆོག་དེ་ཡི་ཞིང་དུ་སྐྱེ་བའི་ཐབས། །ཞིང་བཀོད་མདོ་ལས་འབྱུང་བ་བདག་ཅག་གི་ཡབ་རྗེ་རྒྱལ་བ་གཉིས་པས་
གསལ་མཛད་པ། །ཞིང་མཆོག་སྒོ་འབྱེད་དགོངས་དོན་མདོར་བསྡུས་བརྗོད། །རྒྱལ་རྣམས་རྒྱལ་སྲས་སྤྱོད་ལ་སློབ་པ་ན། །ཐུགས་བསྐྱེད་སྨོན་ལམ་བཏབ་བཞིན་ལེགས་
གྲུབ་པའི། །སྤྲུལ་སྐུའི་ཞིང་གི་བཀོད་པ་མཐའ་ཡས་ཀྱང། །ཁ་ཅིག་སེམས་དཔའ་ཁོ་ནའི་འཁོར་ཚོགས་དང། །སྣོད་བཅུད་འབྱོར་བ་ཧ་ཅང་རླབས་ཆེ་བས། །སྐྱེ་བར་
དཀའ་ཞིང་ཁ་ཅིག་སྙིགས་མ་ལྔས། །ཆེ་ཆེར་སྦགས་པས་ཞིང་དེར་སྐྱེས་པ་རྣམས། །ཉམས་པར་སླ་ལ་བདེ་ལྡན་ཞིང་འདི་ནི། །ཐུབ་དབང་མཆོག་དང་ཞིང་གཞན་དཔག་མེད་ནས་
བདེ་གཤེགས་མང་པོས་ལན་དྲངས་དུ་མར་བསྔགས། །ཞིང་དེར་སྐྱེས་རྣམས་ངན་འགྲོར་ཕྱིར་མི་ལྡོག་སྐྱེ་བའི་ཐབས་ཀྱང་བསྒྲུབ་པར་དཀའ་བ་མིན། །དེ་ཕྱིར་ཞིང་དེར་སྐྱེ་

[146B] །རང་ཅག་རྣམས་ཀྱིས་ཤིན་ཏུ་འབད་པར་རིགས། །དེ་ཡང་ཞིང་བཀོད་མདོ་ལས་ཇི་སྐད་དུ། །གང་གིས་ཕྲང་བ་རྡུལ་སྙེད་འཇིག་རྟེན་ཁམས། །བཤིག་ཅིང་
གཤག་སྟེ་རྡུལ་དུ་བྱས་གྱུར་པ། །དེ་བས་མང་བའི་འཇིག་རྟེན་ཁམས་ཀྱི་རྣམས། །རིན་ཆེན་བཀང་སྟེ་སྦྱིན་པ་བྱིན་པ་བས། །གང་གིས་འོད་དཔག་མེད་པའི་འོད་དང་མཚན་
བདེ་བ་ཅན་གྱི་ཡོན་ཏན་ཁྱད་འཕགས་རྣམས། །ཐོས་ནས་དགའ་སྟེ་ཐལ་མོ་སྦྱོར་བྱེད་པ། །བསོད་ནམས་འདི་ཡི་ཆར་ཡང་འགྱུར་མ་ཡིན། །དེ་ལྟ་བས་ན་དེ་བཞིན་གཤེགས་དེ་ཡི་
ཡོན་ཏན་ཐོས་ནས་མགུ་དང་དགའ་བསྐྱེད་ལ། །བདེ་བ་ཅན་གྱི་འཇིག་རྟེན་ཁམས་མཆོག་ཏུ། །འགྲོ་བར་བྱ་ཕྱིར་མོས་པ་དྲག་པོ་བསྐྱེད། །གང་གིས་བདེ་བ་ཅན་གྱི་འཇིག་རྟེན་གྱི་
མིང་ཐོས་པ་ཡི་བསོད་ནམས་དེ་ལ་ནི། །ཞིང་མཆོག་ཐ་གྲུ་ཆེན་པོ་དེ་དག་ཀུན། །ཆ་དང་དཔེར་ཡང་འགྱུར་བ་མ་ཡིན་ནོ། །གང་གིས་རྒྱལ་བའི་བཀའ་དང་ཤེས་རབ་ཅན། །དེ་དག་
དེ་བས་བསོད་ནམས་མང་ཏུ་འགྱུར། །དོན་དེ་ཐོབ་ཕྱིར་དད་པ་རྩ་བ་སྟེ། །དེ་ལྟ་བས་ན་ཐོས་དང་ཡིད་གཉིས་སོལ། །ཞེས་དང་ཚེ་དཔག་མེད་མགོན་རང་ཉིད་ཀྱིས། །ངས་ནི་
སྔོན་གྱི་སྨོན་ལམ་འདི་སྐད་བཏབ། །སེམས་ཅན་གང་གིས་ང་ཡི་མིང་ཐོས་ན། །ང་ཡི་ཞིང་དུ་རྟག་ཏུ་འོང་བར་ཤོག་ང་ཡི་སྨོན་ལམ་བཟང་པོ་དེ་རྫོགས་པས། །འཇིག་རྟེན་
ཁམས་མང་དག་ནས་སེམས་ཅན་འོང། །དེ་དག་ང་ཡི་ཞིང་དུ་ལྷགས་ནས་ནི། །དེ་དག་སྐྱེ་བ་གཅིག་ལས་ཕྱིར་མི་ལྡོག་ཞེས་སོགས་མང་དུ་གསུངས་ཤིང་མདོར་བསྡུ་ན། །ཞིང་
[147A]༄༅། །དེའི་སྣོད་བཅུད་ཡོན་ཏན་ཕུན་ཚོགས་རྣམས། །ཡང་ཡང་དྲན་པས་དང་འདུ་ན་ཤུགས་དྲག་བསྐྱེད། །ཞིང་དེར་སྐྱེ་ཕྱིར་དགེ་རྩ་དཔག་མེད་སོགས། །ཐེག་ཆེན་
རིགས་སུ་སྐྱེ་ཕྱིར་སེམས་མཆོག་བསྐྱེད། །དེ་དག་ཆེད་དུ་སྨོན་ལམ་ཤུགས་དྲག་གདབ། །ཁྱད་པར་འོད་དཔག་མེད་མགོན་འཁོར་བཅས་ལ། །དམིགས་པའི་དང་པ་དྲག་པོས་སྨོན་
གནས་རྣམས། །བདེ་བླག་འགྲུབ་པའི་དབང་པོ་མཛད་ཅིག་གུ། །སྙམ་པའི་བསམ་པ་ཤུགས་དྲག་བྱ་བ་དང། །ཞིང་གི་ཡོན་ཏན་མདོ་ལས་གསུངས་པ་རྣམས། །ཡང་ཡང་དྲན་
ནས་སྐྱེ་འདུན་ཤུགས་དྲག་པོ། །བསྐྱེད་པ་གཙོ་བོ་ཡིན་པས་གནད་དུ་ཆེ། །འོད་དཔག་མེད་མགོན་གཙོ་བོར་གྱུར་བ་ཡིས། །མཁའ་ཁྱབ་ཞིང་གི་མཆོག་གསུམ་ལ་དམིགས་པའི། །
སྐྱབས་འགྲོ་སེམས་སྐྱེད་རྒྱས་བསྡུས་སྐབས་དང་སྦྱར། །ཞིང་དང་བཅུད་ཀྱི་ཡོན་ཏན་འདི་ལྟར་བསམ། །མི་མཇེད་ཞིང་ནས་ནུབ་གྱི་ཕྱོགས་ཉིད་དུ། །བྱེ་བ་ཁྲག་ཁྲིག་བརྒྱ་སྟོང་
སངས་རྒྱས་ཀྱི། །ཞིང་ཁམས་རྣམས་ནི་འདས་པར་གྱུར་པ་ན། །རྨད་བྱུང་བདེ་བ་ཅན་ཞེས་བྱ་བ་ཡོད། །དེ་ནི་ས་གཞི་རིན་ཆེན་དུ་མས་སྤྲས། །ཤིན་ཏུ་ཉམས་དགའ་ལག་
མཐིལ་ལྟ་བུར་མཉམ། །རིན་ཆེན་ལས་གྲུབ་རི་བོ་མ་གཏོགས་པ། །ནག་པོའི་རི་རྣམས་ཀུན་གྱིས་དབེན་ཞིང་གཙང། །མཛེས་ཤིང་ཡིད་འོང་རྣམ་ངག་ཞིང་གི་མཐའ། །
རིན་ཆེན་བདུན་གྱི་ཆུ་ཤིང་ལྗོན་པ་དང། །རིན་ཆེན་ཏ་ལའི་ཤིང་གི་འཕྲེང་བ་ཡིས། །ཡོངས་སུ་བསྐོར་བ་སྐར་མས་ཟླ་བ་བཞིན། །ལྗོན་ཤིང་རྩ་བ་གསེར་དང་སྡོང་པོ་དངུལ། །

[147B] །འདབ་མ་སྡུག་དང་མེ་ཏོག་མུ་ཏིག་དམར། །འབྲས་བུ་རྡོ་སྙིང་ལས་ནི་བྱས་པ་དང། །ཁ་ཅིག་རྩ་བ་ལ་སོགས་བདུན་ཀ་ཡང། །རིན་
ཆེན་སྣ་གཅིག་སྣ་གཉིས་སྣ་གསུམ་དང། །བཞི་ལྔ་དྲུག་བདུན་དག་ལས་བྱས་པ་དང། །རྩ་བ་ལ་སོགས་རེ་རེའང་རིན་པོ་ཆེ། །སྣ་བདུན་ཚང་བ་རྣམས་ལས་བྱས་པའང་ཡོད། །
ལྗོན་པ་རྣམས་ལ་རིན་ཆེན་ཅོད་པན་དང། །རྣ་རྒྱན་མགུལ་རྒྱན་དབུང་རྒྱན་གདུབ་པུ་དང། །སྐ་རགས་དྲ་བ་དྲ་ཕྱེད་གཡེར་ཁ་སོགས། །རིན་ཆེན་བརྒྱ་སྟོང་དུ་མས་སྤྲས་པའི་རྒྱན། །
ཡིད་ལ་འདོད་དགུ་རྣམས་ནི་ལེགས་པར་འཕྱང། །སྔ་དྲོའི་དུས་སུ་ཕྱོགས་བཞི་དག་ནས་རླུང། །ལངས་ཏེ་ལྗོན་ཤིང་དེ་དག་བསྐྱོད་པ་ན། །ཡིད་དུ་འོང་བའི་དྲི་བསུང་དད་ལྡད་
ཞིང། །ལྟན་སྡུག་པའི་མེ་ཏོག་མང་བྲུལ་ཏེ། །ཞིང་དེར་མི་ཡི་བོང་ཚོད་བདུན་ཙམ་ཁྱབ། །དེ་ནི་ཀན་ཙ་ལིན་ལྟར་འཇམ་ཞིང་བདེ། །རྐང་པ་བཞག་ཚེ་སོར་བཞི་དམའ་འགྱུར་ཞིང། །
བཏེག་ན་སོར་བཞི་ཙམ་གྱིས་མཐོ་བར་འགྱུར། །སྔ་དྲོ་འདས་ཚེ་མེ་ཏོག་རྙིང་པ་རྣམས། །མེད་པར་དབེན་ཞིང་ཉམས་དགའ་དག་པར་འགྱུར། །སླར་ཡང་ཕྱོགས་བཞི་དག་ནས་རླུང་
ལངས་ཏེ། །སྔར་བཞིན་མེ་ཏོག་སར་པ་འགྲེམས་པར་བྱེད། །སྔ་དྲོ་ཇི་ལྟར་ཉིན་གུང་ཕྱི་དྲོ་དང། །སྲོད་དང་ནམ་གུང་ཐོ་རངས་དེ་བཞིན་ནོ། །གསེར་དངུལ་བཻ་ཊུ་རཡ་དང་ཤེལ་
དང་སྤུག་མུ་ཏིག་དམར་པོ་རྡོ་ཡི་སྙིང་པོ་སྟེ། །རིན་ཆེན་བདུན་ལས་གྲུབ་པའི་ལྗོན་པ་ལ། །ཡིད་ལ་བསམ་དགུའི་རྒྱན་བཟང་དཔག་མེད་འཕྱང། །ཤིང་གི་རྩ་བ་སྡོང་པོ་

[148A]༄༅། །ཡལ་ག་སོགས། །འཇམ་ཞིང་རེག་ན་བདེ་སྟེར་དྲི་ཞིམ་ལྡན། །དྲི་ཡི་བཞོན་པས་བསྐྱོད་ཚེ་རྣར་སྙན་པའི། །མཉན་པས་ཆོག་མི་ཤེས་པའི་སྒྲ་རྣམས་
འབྱུང། །ས་གཞི་མཛེས་བྱེད་ཤིང་གི་ཡོན་ཏན་ནོ། །གཞན་ཡང་དེ་ན་སྤོས་མཆོག་གིས་བགོས་པའི། །ཆུ་གླུང་རྣམ་པ་དུ་མས་མཛེས་པ་རྣམས། །ཟབས་སུ་དཔག་ཚད་
བཅུ་གཉིས་ཡོད་པར་མཚུངས། །ཁ་ཞེང་དཔག་ཚད་གཅིག་བཅུ་ཉི་ཤུ་དང། །སུམ་ཅུ་བཞི་བཅུ་ལྔ་བཅུའི་བར་དག་དང། །དཔག་ཚད་བརྒྱ་སྟོང་ཚད་དང་ལྡན་པའང་ཡོད། །
དེ་ཡང་འབབ་སྟེགས་བདེ་ཞིང་འདམ་རྫ་བ་མེད། །གསེར་གྱི་བྱེ་མ་ལེགས་པར་བདལ་བ་ལ། །ལྷའི་མེ་ཏོག་ཨུད་པལ་པདྨ་དང། །ཀུ་མུ་ཏ་དང་པདྨ་དཀར་པོ་སོགས། །རབ་མཛེས་དྲི་
ཞིམ་མེ་ཏོག་དུ་མས་ཁེབ། །ཁལ་ཁོལ་དག་ན་ངང་པ་བཞད་ཁྲུང་ཁྲུང། །དུང་པ་ཀར་ན་ད་ངང་ནེ་ཙོ་དང། །རི་སྐེག་ཁུ་བྱུག་དང་ནི་ཀུན་ལ། །ཀ་ལ་བིངྒ་རྨ་བྱ་ལ་སོགས་པ། །ཡིད་འོང་
སྒྲ་འབྱིན་སྤྲུལ་པའི་བྱ་ཚོགས་གནས། །འགྲམ་གཉིས་རིན་ཆེན་སྤོས་ཀྱི་ལྗོན་པས་གང། །དག་པའི་སེམས་ཅན་རྣམས་ཀྱི་ཉེར་འཚོའི་གཞིར། །ཡིད་འཛིན་ཏ་མ་ལ་དང་ཨ་ཀ་
རུ༑ ༑རྒྱ་སྤོས་ཙན་ཏན་སྤྲུལ་སྙིང་གིས་བགོས་པའི། །ཉལ་འགྲོའི་རྒྱུན་རྣམས་སྒྲ་སྙན་སྒྲོག་ཅིང་འབབ། །ས་གཞི་མཛེས་བྱེད་ཆུ་ཡི་ཡོན་ཏན་ནོ། །གཞན་ཡང་དེ་ནི་གསེར་གྱི་
དྲ་བས་ཁེབ། །རིན་ཆེན་བདུན་གྱི་པདྨས་གང་བ་སྟེ། །དེ་ཡང་དཔག་ཚད་ཕྱེད་དང་གཅིག་དང་གཉིས། །གསུམ་བཞི་ལྔ་ནས་བཅུ་ཡི་བར་ཙམ་ཡོད། །རིན་ཆེན་པདྨོ་རྣམས་ལས་

[148B] །བྱེ་བ་སྟོང་ཕྲག་སུམ་བཅུ་དྲུག་འབྱུང། །འོད་ཟེར་རྩེ་མོ་རྣམས་ལས་རྒྱལ་བའི་སྐུ། །གསེར་མདོག་མཚན་དཔེས་བརྒྱན་པ་བྱེ་བ་བརྒྱ། །སྟོང་ཕྲག་སུམ་
ཅུ་རྩ་དྲུག་རྩ་དྲུག་འབྱུང། །གྲངས་མེད་ཕྱོགས་བཅུའི་འཇིག་རྟེན་ཁམས་སུ་གཤེགས། །སེམས་ཅན་རྣམས་ལ་དམ་པའི་ཆོས་སྟོན་ཏོ། །རབ་འབྱམས་སྨོན་ལམ་སྟོབས་
ལས་འོང་བ་ཡི། །རིན་ཆེན་པདྨོས་བསྐྲུན་པའི་འོད་ཟེར་རྩེར། །དམ་ཆོས་སྦྲང་རྩིའི་དགའ་སྟོན་འགྱེད་པ་ཡི། །སྤྲུལ་སྐུའི་གདུལ་བྱའི་བུང་བ་ཚིམ་པར་མཛད། །ས་གཞི་
མཛེས་བྱེད་པདྨའི་ཡོན་ཏན་ནོ། །གཞན་ཡང་དེར་ནི་རིན་ཆེན་སྣ་ཚོགས་ཀྱི། །བ་གམ་བརྒྱ་སྟོང་དག་གིས་བརྒྱན་པ་ཡི། །གཞལ་མེད་ཁང་དུ་རིན་པོ་ཆེ་ཡི་ཁྲིར། །ལྷ་ཡི་རས་
བཟང་བཅོས་བུ་སྣ་ཚོགས་ཀྱི། །སྟན་དང་སྔས་འབོལ་ཁྲ་བོ་དུ་མ་བཤམས། །ཇི་འདོད་སྤོས་དང་འཕྲེང་བ་བྱུག་པ་དང། །ཕྱེ་མ་གདུགས་དང་རྒྱལ་མཚན་བ་དན་དང། །
སིལ་སྙན་གོས་བཟང་ཁ་ཏོག་དུ་མས་ཁྱབ། །སྣ་ཚོགས་སྤོས་ཀྱི་དྲི་ཞིམ་ངད་ལྡང་ཞིང། །ལྷ་ཡི་སྤོས་ཆུའི་སྤྲིན་གྱི་ཆར་བ་དང། །ལྷ་ཡི་མེ་ཏོག་རིན་ཆེན་སྣ་བདུན་དང། །ཙན་དན་
ཕྱེ་མ་གདུགས་དང་རྒྱལ་མཚན་དང། །བ་དན་རྣམས་ཀྱི་ཆར་བ་དུས་སུ་འབབ། །མཁའ་ལ་ལྷ་ཡི་བླ་བྲེ་ལེགས་བྲེས་ཤིང། །རྔ་མའི་བསིལ་ཡབ་དང་བཅས་གདུགས་
བཟང་ཕུབ། །རབ་སྙན་ལྷ་ཡི་རོལ་མོས་སྒྲ་དབྱངས་སྒྲོགས། །ལྷ་ཡི་བུ་མོ་དག་གིས་གར་བྱེད་དོ། །ཡིད་ཀྱི་རེ་བ་རྫོགས་བྱེད་ལོངས་སྤྱོད་རྫོགས། །ཕུན་ཚོགས་འབྱོར་བས་ས་

[149A]༄༅། །དང་བར་སྣང་ཀུན། །མི་མཉམ་མེད་པར་ཡོངས་སུ་དཀྲིགས་པ་ནི། །གསེར་གྱི་གཞི་ལ་ཆུ་གཏེར་ཆེན་པོ་བཞིན། །ཁང་བཟང་ལོངས་སྤྱོད་དག་གི་ཡོན་
ཏན་ཏེ། །ཞིང་དེར་སྐྱེ་འདུན་ཤུགས་དྲག་སྐྱེ་ཕྱིར་བསམ། །གནས་དེར་ངན་སོང་གསུམ་དང་ལྷ་མིན་མེད། །ཞིང་དེར་སྐྱེས་ནས་དེ་ཕྱིར་ལྡོག་མི་སྲིད། །མི་ཁོམ་ལྷག་མ་
རྣམས་ཀྱང་ཡོད་མིན་ལ། །མ་ངེས་པ་དང་ལོག་པར་ངེས་པའང་མེད། །ཡང་དག་ཉིད་དུ་ངེས་པ་ཤ་སྟག་ཡིན། །སྔོན་གྱི་སྨོན་ལམ་དབང་ལས་མ་གཏོགས་པ། །དུས་
མིན་འཆི་བ་མེད་ཅིང་དེར་སྐྱེ་ཚེ། །རིན་ཆེན་པདྨ་ལས་ནི་རྫུ་ཏེ་སྐྱེ། །འགྲོ་བ་ལྷ་མི་གཉིས་སུ་ངེས་པ་སྟེ། །ལོངས་སྤྱོད་གཞན་འཕྲུལ་དབང་བྱེད་ལྷ་དང་མཚུངས། །ལུས་
ལ་སུམ་ཅུ་རྩ་གཉིས་མཚན་གྱིས་བརྒྱན། །སེམས་ཀྱི་སྐད་ཅིག་གཅིག་ལ་སངས་རྒྱས་ཞིང། །བྱེ་བ་ཁྲག་ཁྲིག་བརྒྱ་སྟོང་རྣམས་པ་བགྲོད་པའི། །རྫུ་འཁྲུལ་གྱི་ནི་མངོན་པར་ཤེས་
པ་དང། །བསྐལ་བ་བྱེ་བ་ཁྲག་ཁྲིག་བརྒྱ་སྟོང་རྣམས། །རྗེས་སུ་དྲན་པའི་སྔོན་གནས་རྗེས་དྲན་དང། །འཇིག་རྟེན་བྱེ་བ་ཁྲག་ཁྲིག་བརྒྱ་སྟོང་རྣམས། །མཐོང་བའི་ལྷ་ཡི་
མིག་གི་མངོན་ཤེས་དང། །སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ། །དམ་ཆོས་ཉན་པའི་རྣ་བའི་མངོན་ཤེས་དང། །བྱེ་བ་ཁྲག་ཁྲིག་བརྒྱ་སྟོང་སངས་རྒྱས་ཀྱི། །ཞིང་གི་
སེམས་ཅན་རྣམས་ཀྱི་སེམས་ཤེས་པའི། །གཞན་སེམས་ཤེས་ཏེ་མངོན་ཤེས་ལྔ་ཐོབ་ཅིང། །སྔ་དྲོ་བཞིན་དུ་སངས་རྒྱས་ཞིང་མང་པོར། །ཕྱིན་ནས་སངས་རྒྱས་བརྒྱ་ཕྲག་

[149B] །བྱེ་བ་ཁྲག་ཁྲིག་བརྒྱ་སྟོང་མང་པོ་ལ། །སངས་རྒྱས་མཐུ་ཡིས་མཆོད་པས་བསྙེན་བཀུར་བྱེད། །འོན་ཀྱང་ཐེ་ཚོམ་ཟོས་པའི་ལས་དབང་གིས། །པདྨའི་སྦུབ་
སུ་ཡུན་རིང་གནས་དགོས་རྣམས། །མངོན་ཤེས་ལྔ་དང་གཞན་གྱི་བདེ་གཤེགས་རྣམས། །མཆོད་དུ་འགྲོ་བའི་ནུས་པ་ལྡན་པ་མིན། །དེ་རྣམས་ཁམས་ཟས་རགས་པ་མི་ཟ་
ཡང། །ཁ་ཟས་རྣམ་པ་ཇི་འདྲ་འདོང་བ་དང། །སྔར་བཤད་གོས་དང་རྒྱན་གྱིས་བྱེ་བྲག་རྣམས། །ཇི་འདོད་བསམ་མ་ཐག་ཏུ་དེ་རྙེད་ནས། །ལུས་ཚི་མ་ལུས་ལ་ཐོགས་ཤིང་
བརྒྱན་པར་འགྱུར། །ཆུ་ཀླུང་ཆེན་པོ་རྣམས་ལས་སྙན་པའི་སྒྲ། །ཡིད་འོང་མཉན་པས་ཆོག་མི་ཤེས་པ་འབྱུང། །དེས་ཀྱང་ཆོས་ཀྱི་རྣམ་གྲངས་དཔག་མེད་སྟོན། །སྤྲུལ་པའི་བྱ་
ཚོགས་ཀྱིས་ཀྱང་ཆོས་ཀྱི་སྒྲས། །སངས་རྒྱས་རྗེས་སུ་དྲན་པའི་བསྐུལ་མ་འདེབས། །གོང་དུ་བཤད་པའི་གཞལ་མེད་ཁང་བཟང་དུ། །ལྷ་ཡི་བུ་མོ་བདུན་སྟོང་བདུན་སྟོང་གིས། །
བསྐོར་ཏེ་རྩེ་ཞིང་དགའ་བས་རོལ་བར་བྱེད། །དག་པའི་སེམས་ཅན་ལས་བཟང་གིས་སྤྲུལ་བ། །མཚན་དཔེའི་རྒྱན་གྱིས་ལུས་ནི་རབ་ཏུ་མཛེས། །ཡོན་ཏན་དུ་མས་རྒྱུད་ནི་ལེགས་པར་
གཏམས། །གནས་སྐབས་ཀུན་ཏུ་ཆོས་ཀྱི་དགའ་བས་འཚོ། །གློག་བཞིན་འཁྱུག་བའི་ཐོག་མེད་རྫུ་འཕྲུལ་གྱིས། །ཞིང་མང་བགྲོད་ནས་རྒྱལ་བའི་སྤྱན་སྔ་རུ། །རབ་འབྱམས་
ཚོགས་གཉིས་བསྐྲུན་ནས་སླར་ཡང་ནི། །རང་གི་ཞིང་དུ་དགའ་བ་དེས་རོལ་བར་མཛད། །དེ་རྣམས་བཅུད་ཀྱི་ཡོན་ཏན་ཐུན་མོང་ངོ།། །།རྒྱལ་བའི་འཁོར་ནི་ཉན་ཐོས་སེམས་དཔའ་

[150A]༄༅། །གཉིས། །ཉན་ཐོས་འཁོར་གྱི་འདུས་པ་དང་པོའི་གྲངས། །རྫུ་འཕྲུལ་མཆོག་གྱུར་མོ་གལ་བུ་ལྟ་བུ། །བྱེ་བ་ཁྲག་ཁྲིག་བརྒྱ་སྟོང་གྲངས་སྙེད་ཀྱིས། །ལོ་གྲངས་
དེ་སྙེད་བརྩིས་ཀྱང་གྲངས་མི་ཆོད། །འདུས་པ་གཉིས་པ་གསུམ་པ་ལྟ་ཅི་སྨོས། །དེ་དག་ཐམས་ཅད་འོད་མི་འདོམ་གང་བ། །ཉན་ཐོས་འཁོར་གྱི་ཡོན་ཏན་མདོ་ཙམ་མོ།། །།
སེམས་དཔའི་འཁོར་གྱི་གྲངས་ནི་དཔག་ཏུ་མེད། །ཡོན་ཏན་མཐའ་ཡས་ལྡན་པ་ཤ་སྟག་སྟེ། །དེ་ཡང་འདི་ལྟར་སེམས་ཅན་ཐམས་ཅད་ལ། །མཉམ་དང་ཕན་དང་བྱམས་པའི་སེམས་
དང་ལྡན། །ཐ་སྙད་སྒྱུ་མའི་རང་བཞིན་ཆོས་ཀུན་ལ། །ཞུགས་པའི་ཤེས་རབ་རྒྱ་མཚོ་ཆེ་དང་མཉམ། །ཡེ་ཤེས་མངོན་འཕགས་རི་བོའི་མཆོག་དང་མཚུངས། །འཁྲུགས་པ་མེད་
པས་རྒྱ་མཚོ་ཆེ་དང་འདྲ། །དགེ་དང་མི་དགེ་བཟོད་པས་ས་དང་མཚུངས། །ཉོན་མོངས་དྲི་མ་འཁྲུད་པས་འབབ་ཆུ་འདྲ། །རློམ་སེམས་ཉོན་མོངས་སྲེག་པས་མེ་དང་མཚུངས། །
འཇིག་རྟེན་ཀུན་ལ་མི་ཆགས་རླུང་དང་འདྲ། །ངེས་པར་འཕགས་ཤིང་མི་དམིགས་མཁའ་དང་མཚུངས། །འཇིག་རྟེན་སྐྱོན་གྱིས་མ་གོས་པདྨ་འདྲ། །དུས་སུ་ཆོས་སྒྲ་སྒྲོགས་པས་
འབྲུག་དང་མཚུངས། །ཆོས་ཆར་མངོན་པར་འབེབ་པས་སྤྲིན་ཆེན་འདྲ། །ཚོགས་ཆེན་ཟིལ་གྱིས་གནོན་པས་ཁྱུ་མཆོག་མཚུངས། །སེམས་ནི་མཆོག་ཏུ་དུལ་བས་གླང་ཆེན་འདྲ། །
ཤིན་ཏུ་དུལ་བས་ཅད་ཤེས་རྟ་དང་མཚུངས། །རྩལ་ཆེ་འཇིགས་པ་མེད་པས་སེང་གེ་འདྲ། །འགྲོ་ཀུན་སྐྱོབས་པས་ནཡ་ །ཕས་ཀྱི་རྒོལ་བས་མི་གཡོ་རི་རབ་འདྲ། །

[150B] །དགེ་ཆོས་དབང་བྱེད་སྔོན་འགྲོ་ཚངས་ཆེན་འདྲ། །གནས་སུ་གསོག་པ་མེད་པས་བྱ་དང་མཚུངས། །ཕས་རྒོལ་རྣམ་པར་
འཇོམས་པས་མཁའ་ལྡིང་འདྲ། །སྲིད་ན་འབྱུང་དཀའ་ཨུ་དུམ་ཝ་ར་མཚུངས། །ཆོས་ཀྱི་རྔ་ཆེན་རྡུང་ཞིང་དུང་ཆེན་འབུད། །རྒྱལ་མཚན་བསྒྲེང་ཞིང་བ་དན་ཆེན་པོ་འཛིན། །སྒྲོན་
མེ་ཆེན་པོ་རབ་ཏུ་འབར་བར་བྱེད། །སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ། །དགེ་རྩ་བསྐྱེད་ཅིང་དེ་དག་རྣམས་ཀྱིས་བསྔགས། །སྐྱོན་མེད་ཚུལ་ཁྲིམས་རྣམ་དག་ལྷུར་ལེན་པས། །
སེམས་བརྒྱད་བཻཊུརཡ་ལྟར་རྣམ་པར་དག་ཆོས་ལ་ཐོས་པ་རྒྱ་མཚོ་ཏ་བུར་གྱུར། །སེམས་དཔའ་ཆེན་པོ་དེ་རྣམ་རེ་རེ་ཡང། །དཔག་ཚད་བྱེ་བ་བརྒྱ་སྟོང་འོད་དང་ལྡན། །ཁྱད་པར་
སྲས་ཀྱི་ཐུ་བོ་གཉིས་ཀྱི་ནི། །འོད་ཀྱིས་ཞིང་དེ་འཁོར་ཡུག་ཀུན་ཏུ་ཁྱབ། །ཡེ་ཤེས་རྒྱ་མཚོ་སེམས་ཅན་རྒྱ་མཚོའི་ཕྱིར། །སྙིང་སྟོབས་རྒྱ་མཚོ་མ་ཞུམ་གོ་བགོས་ཤིང། །རྒྱལ་བ་རྒྱ་
མཚོའི་དྲུང་དུ་ཐུགས་བསྐྱེད་ནས། །ཐོས་པ་རྒྱ་མཚོ་ཚོལ་པས་ངོམས་པ་མེད། །མ་ལུས་ཆོས་ཚུལ་ཚོལ་ལ་རབ་ཏུ་མཁས། །འཇིག་རྟེན་འདས་པའི་གཏམ་གྱི་སྙིང་པོ་རྟོགས། །
ཆོས་ཀྱི་གཏམ་ལ་ནམ་ཡང་འཇིགས་པ་མེད། །རྟག་ཏུ་སེམས་ཅན་གྲོལ་བར་བྱེད་ལ་བརྩོན། །དེ་ནི་འདྲེན་པའི་གཙོ་བོ་འོད་དཔག་མེད། །ཐུབ་མཆོག་དེ་ཡི་རིགས་སུ་སྐྱེས་གྱུར་པ། །རྒྱལ་
བའི་གདུང་ཚེབ་གྲགས་ལྡན་དཔའ་བོ་ཆེ། །དག་པའི་ཞིང་གི་རྒྱལ་སྲས་རྣམས་ཡིན་ནོ། །སེམས་དཔའི་འཁོར་གྱི་ཡོན་ཏན་ཕྱོགས་ཙམ་མོ། །དེ་ལྟའི་སྣོད་བཅུད་ཡོན་ཏན་ཕུལ་བྱུང་

[151A]༄༅། །དང༑ ༑ལྡན་པའི་ཞིང་མཆོག་དེ་དབུས་བྱང་ཆུབ་ཤིང། །འཕར་དུ་དཔག་ཚད་སྟོང་དང་དྲུག་བརྒྱ་ཡོད། །ཡལ་ག་ལོ་འདབ་དཔག་ཚད་བརྒྱ་ཚུན་འཕྱང། །
རྩ་བའི་སྦོམ་ལ་དཔག་ཚད་ལྔ་བརྒྱ་སྟེ། །ལོ་འབྲས་མེ་ཏོག་ཁ་དོག་ཐ་དད་པ། །བརྒྱ་སྟོང་དུ་མ་ཡོད་པ་རྒྱུན་དུ་འཕྱང། །ཟླ་ལྟར་སྣང་བའི་ནོར་བུས་ཡོངས་སུ་གསལ། །དབང་པོས་
ཐོགས་པའི་ནོར་བུས་རྣམ་པར་སྤྲས། །ཡིད་བཞིན་ནོར་བུ་རིན་པོ་ཆེ་ཡིས་གང། །རྒྱ་མཚོའི་ནོར་བུ་རིན་ཆེན་མཆོག་གིས་སྤྲས། །གསེར་སྐུད་རིན་ཆེན་ཆུན་པོ་སེ་མོ་དོ། །
དོ་ཤལ་མུ་ཏིག་སྔོ་དམར་རྒྱན་འཕྲེང་དང། །སེར་གེའི་ཁ་ནས་འཕྱང་བའི་སྐ་རགས་ཚོགས། །རིན་ཆེན་ཀུན་དང་གཡེར་ཁའི་དྲ་བ་ཡིས། །བློ་རེ་བྲེས་ཤིང་ཆུ་སྲིན་བཀྲ་ཤིས་དང། །
གཡུང་དྲུང་འཁྱིལ་བ་ཟླ་གམ་ལྟ་བུས་བརྒྱན། །མདོར་ན་སེམས་ཅན་རྣམས་ཀྱི་བསམ་པ་ཡི། །རྣམ་པ་ཇི་ལྟ་བཞིན་བརྒྱན་པའོ། །ཤིང་དེ་རླུང་གིས་བསྐྱོད་པའི་སྒྲ་དབྱངས་ཀྱིས་
ཚད་མེད་འཇིག་རྟེན་ཁམས་ཀུན་གོ་བར་བྱེད། །སྒྲ་དེ་ཐོས་དང་ཤིང་དེ་མཐོང་བ་དང། །དྲི་ཚོར་བ་དང་འབྲས་བུའི་རོ་མྱོང་དང། །འོད་ཀྱིས་རེག་པ་ཐམས་ཅད་བྱང་ཆུབ་བར། །དབང་
པོ་ལྔ་ལ་ནད་ཀྱིས་བཏབ་མི་འགྱུར། །ཤིང་དེ་ཡི་དལ་སེམས་པ་དེ་དག་ཀྱང། །བྱང་ཆུབ་བར་དུ་གཡེང་པར་མི་འགྱུར་རོ། །ཤིང་དབང་དེ་དྲུང་རྒྱལ་བ་འོད་དཔག་མེད། །འཁོར་
ཚོགས་རྒྱ་མཚོའི་དབུས་ན་ཆོས་སྟོན་མཛད། །དེ་ཡི་འོད་ནི་ཤེལ་ལྟར་དྲི་མ་མེད། །མཁའ་ལྟར་རྒྱ་ཆེ་ལུས་སེམས་བདེ་དགའ་བསྐྱེད། །འོད་དེ་གང་ལ་རེག་པའི་སེམས་ཅན་རྣམས། །

[151B] །ཇི་ལྟར་རོལ་མཚོ་གསེར་རིས་ཡོངས་བསྐོར་བའི། །རི་རྒྱལ་ལྷུན་པོ་མངོན་འཕགས་ཆེར་གསལ་བ། །དེ་བཞིན་འོད་ཟེར་ཕུང་པོ་ཆེན་པོ་དེས། །
ཡོན་ཏན་དུ་མས་མཛེས་ཤིང་བརྗིད་ཆགས་བའི། །ཉན་ཐོས་སེམས་དཔའི་འཁོར་ཚོགས་ཟིལ་མནན་ནས། །མངོན་པར་འཕགས་ཤིང་ལྷམ་མེར་ཕྱོགས་ཀུན་གསལ། །དཔག་
མེད་བསྐལ་བར་བསགས་པའི་དགེ་ཚོགས་འབྲས། །དག་ཅིང་གསལ་ལ་མཛེས་པ་ཡོངས་རྫོགས་པའི། །མཚན་དཔེ་རྣམས་ཀྱིས་སྐུ་ཡི་ཁྱོན་ཐམས་ཅད། །མཛེས་པར་བྱེད་ལ་
འགྲེན་པ་བཞིན་དུ་གྱུར། །ཤེས་བྱ་ཐམས་ཅད་ཆགས་ཐོགས་མེད་པར་མཁྱེན། །བརྩེ་བས་གཞན་དོན་འབའ་ཞིག་ལྷུར་མཛད་དེ། །ཇི་ལྟར་རི་དགས་དབུས་ན་གདོང་ལྔ་པས། །བག་
ཚ་མེད་པར་སེང་གེའི་སྒྲ་སྒྲོགས་ལྟར། །འཁོར་མང་དབུས་ན་འཇིགས་བྲལ་སྤོབས་པ་ཡིས། །ཟབ་དང་རྒྱ་ཆེའི་སྒྲ་ཚན་རྒྱུད་མར་སྒྲོགས། །དཔག་ཚད་སྟོང་དང་དྲུག་བརྒྱད་རབ་མཐོ་
ཞིང༑ ༑ཡལ་ག་ལོ་མ་བརྒྱ་བརྒྱའི་བར་དུ་འཕྱང། །རྩ་བའི་སྦོམ་ནི་དཔག་ཚད་ལྔ་བརྒྱ་བ། །རིན་ཆེན་དུ་མས་སྦྲས་པའི་བྱང་ཆུབ་ཤིང། །དེ་ཡི་དྲུང་ན་ཉེར་མཛེས་རྒྱལ་བ་ཁྱོད། །
འོད་དང་གཟི་བརྗིད་ཕ་མཐའ་མི་མངའ་ཞིང། །འཁོར་དང་སྐུ་ཚེ་ཚད་གཟུང་མི་ནུས་པར། །འགྲོ་བའི་སྐྱབས་སུ་བཞུགས་ལ་ཕྱག་འཚལ་ལོ། །བདེ་བ་ཅན་གྱི་ཞིང་ན་འགྲོ་བའི་སྐྱབས། །
ལྗོན་པའི་དབང་པོའི་དྲུང་ན་འོད་དཔག་མེད། །རྒྱ་ཆེན་འཁོར་གྱི་དབུས་ན་བརྗིད་པའི་སྐུ། །མཐའ་ཡས་བསོད་ནམས་ཕུང་པོ་ཁྱོད་ལ་འདུད། །འདྲེན་པ་ཁྱོད་ཀྱི་འོད་ཀྱི་ཚོགས་
[152A]༄༅། །འཇིག་རྟེན་ཁམས་སུ་ཤོང་གྱུར་པ། །ཀྱཻ་མ་རྒྱལ་བའི་ཞིང་གི་ནི། །རྒྱ་ཁྱོན་ཁོངས་དག་ཤིན་ཏུ་ཡངས། །རྒྱལ་བ་ཀུན་གྱི་ཡོན་ཏན་དཔག་མེད་རྣམས། །ཁྱོད་ཉིད་
གཅིག་བུས་བདག་གིར་མཛད་པས་ན། །མི་མཇེད་ཞིང་གི་སེམས་ཅན་འདི་དག་རྣམས། །སྙིགས་མ་ལྔ་ཡི་ཉེས་པས་སྤགས་སམ་སྙམ། །རབ་མཐོ་རི་ཡི་དབང་པོ་སྟེ། །རབ་རྒྱས་
ཟླ་བའི་བཞིན་ལྡན་ཞིང། །རབ་མཛེས་ཨུད་པལ་སྔོན་པོའི་མིག་རབ་ཏུ་ལྡན་ན་ཁྱོད་དང་མཚུངས། །མཁྱེན་བརྩེའི་ཡོན་ཏན་དུ་མའི་དཔལ་འབར་ཞིང། །འཁོར་ཚོགས་དབུས་སུ་
ལེགས་བཤད་དགའ་སྟོན་འགྱེད། །སྲིད་མཐའི་བར་དུ་གཞན་གྱི་དོན་བཞུགས་པ། །གནས་སྐབས་ཀུན་ཏུ་ཁྱོད་ཀྱིས་འགྲོ་ཀུན་སྐྱོང། །ཞིང་གི་གཙོ་བོའི་ཡོན་ཏན་ཕྱོགས་ཙམ་སྟེ། །ཤུགས་
དྲག་དད་པ་སྐྱེ་ཕྱིར་ལེགས་པར་བསམ། །ཐམས་ཅད་དུ་ནི་ས་གཞི་དག་གསེག་མ་ལ་སོགས་མེད་པ་དང། །ལག་མཐིལ་ལྟར་མཉམ་བཻཊུརྱའི། །རང་བཞིན་འཇམ་པོར་གནས་
གྱུར་ཅིག་ཅེས་པས་གཞི་བྱིན་རླབས་ཏེ། །བདེ་ལྡན་ཞིང་ལྟར་གྱུར་པར་མོས། །ཕུལ་བྱུང་མཛད་པས་འགྲོ་ལ་མི་ཟད་དཔལ་སྟེར་ཞིང། །ལན་གཅིག་དྲན་པས་འཆི་བདག་འཇིགས་
པ་རིང་དུ་དོར། །རྟག་ཏུ་བརྩེ་བས་འགྲོ་ལ་བུ་བཞིན་དགོངས་གྱུར་པ། །ལྷ་མིའི་འདྲེན་པ་ཚེ་དཔག་མེད་ལ་ཕྱག་འཚལ་ལོ། །ཐུབ་པའི་དབང་པོས་ལན་གྲངས་དུ་མ་རུ། །ལེགས་པར་
ཡོངས་སུ་བསྔགས་པའི་ཞིང་གི་མཆོག་བདེ་བ་ཅན་དུ་སྐྱེ་བའི་སྨོན་ལམ་འགའ། །བརྩེ་བའི་དབང་གིས་ཇི་ལྟར་ནུས་བཞིན་བརྗོད། །བླང་དོར་གནས་རྣམས་མ་རིག་འཐུག་པོས་

[152B] །ཁོང་ཁྲོའི་མཚོན་གྱིས་མཐོ་རིས་སྲོག་འཕྲོག་ཅིང། །འདོད་སྲེད་ཞགས་པས་འཁོར་བའི་བཙོན་རར་བཅིངས། །ལས་ཀྱི་ཆུ་བོས་སྲིད་པའི་རྒྱ་མཚོར་ཁྱེར། །ན་རྒའི་
སྡུག་བསྔལ་རྦ་རླབ་མང་པོས་གཡེངས། །མི་བཟད་འཆི་བདག་ཆུ་སྲིན་ཁར་ཆུད་པས། །མི་འདོད་སྡུག་བསྔལ་ཁུར་གྱིས་ནོན་གྱུར་བ། །མགོན་མེད་བདག་གི་ཉམས་ཐག་ང་རོ་ཡིས། །
ཡིད་ལ་སྨོན་པ་འགྲུབ་པའི་དབང་པོ་རུ། །འཕོངས་པའི་གཉེན་གཅིག་འདྲེན་པ་འོད་དཔག་མེད། །སྤྱན་རས་གཟིགས་དབང་རྒྱལ་སྲས་མཐུ་ཆེན་ཐོབ། །འཁོར་དང་བཅས་ལ་གུས་པས་
གསོལ་འདེབས་ན། །དཔག་མེད་བསྐལ་པར་བདག་ཅག་རྣམས་ཀྱི་ཕྱིར། །ཐུགས་མཆོག་བསྐྱེད་པའི་དམ་བཅའ་མ་བསྙེལ་བར། །འདབ་བཟད་གཙོ་བོ་ལྷ་ཡི་ལམ་ལ་བཞིན། །
རྫུ་འཕྲུལ་སྟོབས་ཀྱིས་བརྩེ་བས་འདིར་གཤེགས་ཤིག་ཅེས་པས་འོད་དཔག་མེད་མགོན་འཁོར་བཅས་རྣམས། །སྤྱན་དྲངས་སྨོན་པའི་དབང་དུ་བཞུགས་པར་བསམ། །མདུན་
དུ་རིན་ཆེན་ཁྲི་དང་པད་ཟླའི་སྟེང། །རྩ་བའི་བླ་མ་མགོན་པོ་འོད་དཔག་མེད། །པདྨ་ར་གའི་རྡུལ་བརྩགས་ལྷུན་པོ་ལ། །ཉིན་བྱེད་འབུམ་གྱིས་འཁྱུད་པའི་གཟི་མདངས་ཅན། །
ཞལ་གཅིག་ཕྱག་གཉིས་མཉམ་བཞག་ཕྱག་རྒྱའི་སྟེང། །ཚེ་ཡི་བདུད་རྩིས་གང་བའི་ལྷུང་བཟེད་བསྣམས། །གཙུག་ཏོར་མཚན་དཔེ་གསལ་རྫོགས་རྣམས་ཀྱིས་མཛེས། །གུར་ཀུམ་
མདངས་ལྡན་ཆོས་གོས་གསུམ་གྱིས་ཀླུབ། །སྐུ་ཡི་འོད་ཀྱིས་ཕྱོགས་བཅུའི་ཞིང་ཀུན་འགེངས། །ཞབས་གཉིས་རྡོ་རྗེ་སྐྱིལ་ཀྲུང་ཚུལ་གྱིས་བཞུགས། །སྤྱན་རས་གཟིགས་དང་མཐུ་

[153A]༄༅། །ཆེན་ཐོབ་ལ་སོགས། །རྒྱལ་སྲས་ཉན་ཐོས་དཔག་ཏུ་མེད་པས་བསྐོར། །དེ་ལྟར་གཙོ་འཁོར་ཐམས་ཅད་ཡིད་ཡུལ་དུ། །གསལ་བཏབ་མངོན་སུམ་ཉིད་དུ་
བཞུགས་པར་མོས།། །།ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །ཞེས་སོགས་ཀུན་བཟང་སྤྱོད་ལས་གསུངས་པ་ཡི། །རླབས་ཆེན་དགེ་རྩ་སོགས་པའི་ཐབས་ཀྱི་མཆོག་
བསགས་སྦྱང་གནང་བསྡུས་ཡན་ལག་བདུན་པ་ཕུལ། །བླ་མ་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་
ལ་ཕྱག་འཚལ་ལོ། །མཆོད་དོ་སྐྱབས་སུ་མཆིའོ། །བྱིན་གྱིས་བརླབ་ཏུ་གསོལ། ཞེས་པ་ལན་གྲངས་མང་དུ་བརྗོད་དེ། །གདུང་ཤུགས་དྲག་པོས་གསོལ་བ་བཏབ།། །།
ཕྱོགས་བཅུའི་རྒྱལ་བ་སྲས་དང་བཅས་པ་དང། །འོད་དཔག་མེད་མགོན་འཁོར་བཅས་དགོངས་སུ་གསོལ། །བདག་གིས་ནམ་མཁའི་མཐའ་ཀླས་སེམས་ཅན་རྣམས། །བླ་མེད་
ཕན་བདེའི་དཔལ་ལ་དགོད་པའི་ཆེད། །མྱུར་བ་མྱུར་བར་རྫོགས་པའི་སངས་རྒྱས་ཀྱི། །གོ་འཕང་དམ་པ་མྱུར་དུ་ཐོབ་པར་བྱ། །དེ་ཕྱིར་བདེ་བ་ཅན་དུ་སྐྱེ་བ་བླང། །འོད་དཔག་མེད་
ཀྱི་བཀའ་ལུང་ནོད་པར་བགྱི། །དེས་ན་བདག་གིས་ཐོག་མ་མེད་དུས་ནས། །བསགས་པའི་སྒོ་གསུམ་དགེ་བ་ཇི་སྙེད་དང། །ཐེག་པ་གསུམ་གྱི་སྐྱེ་འཕགས་ཐམས་ཅད་ཀྱིས། །
དུས་གསུམ་བསགས་པའི་ལེགས་སྤྱད་ཅི་མཆིས་དང། །དེ་བཞིན་གཤེགས་པའི་འགྱུར་བ་མེད་པའི་བཀས། །ལེགས་པར་ཞལ་གྱིས་བཞེས་པའི་བདེན་པ་དང། །ཆོས་དབྱིངས་

[153B] །བསམ་མི་ཁྱབ་ཀྱིས་མཐུ་རྣམས་སྡོམ་པའི་མཐུས། །བདག་ནི་འདི་ནས་འཕོས་མ་ཐག་ཉིད་དུ། །བདེ་བ་ཅན་དུ་འོད་དཔག་མེད་མགོན་དྲུང། །ཤིན་ཏུ་
མཛེས་པའི་རིན་ཆེན་པདྨོ་ཡི། །སྦུབས་སུ་རྫུས་ཏེ་སྐྱེ་བ་ལེན་པར་ཤོག་སྐྱེས་མ་ཐག་ཏུ་གཟུངས་དང་ཏིང་འཛིན་སོགས། །ཡོན་ཏན་དཔག་ཏུ་མེད་པ་མངོན་གྱུར་ཏེ། །འོད་
དཔག་མེད་སོགས་ཕྱོགས་བཅུའི་སངས་རྒྱས་རྣམས། །མཉེས་པར་བྱེད་ཅིང་བཀའ་ལུང་ནོད་པར་ཤོག་གདམས་པའི་དོན་རྣམས་ཇི་བཞིན་ཁོངས་ཆུད་དེ། །སྐད་ཅིག་རེ་རེ་
ལའང་སངས་རྒྱས་ཀྱི། །རབ་འབྱམས་ཞིང་དུ་ཐོགས་མེད་རྫུ་འཕྲུལ་གྱིས། །བགྲོད་ནས་རླབས་ཆེན་སྤྱོད་པ་རྫོགས་བྱེད་ཤོག་ཤུགས་དྲག་བརྩེ་བ་ཆེན་པོས་ཀུན་བསླངས་ཏེ། །
མ་དག་ཞིང་དུ་ཕྱིན་ནས་སེམས་ཅན་རྣམས། །རང་རང་སྐལ་པ་ཇི་བཞིན་ཆོས་བསྟན་ནས། །རྒྱལ་བས་བསྔགས་པའི་ལམ་ལ་འགོད་པར་ཤོག་ལན་གསུམ་བརྗོད་ལ་སེམས་
བསྐྱེད་དགེ་རྩ་རྣམས། །བདེ་བ་ཅན་དུ་སྐྱེ་བའི་རྒྱུ་རུ་བསྔོ།། །།སྨོན་ལམ་རྒྱས་པ་བཟང་པོ་སྤྱོད་པ་དང། །བདེ་བ་ཅན་གྱི་སྨོན་ལམ་ཡོངས་རྫོགས་གཉིས། །གང་མང་
བརྗོད་ཅིང་ལོང་སྐབས་མེད་པའི་ཚེ། །ཤུགས་དྲག་མོས་འདུན་བརྟན་པོས་འདི་སྐད་བརྗོད། །ནམ་ཞིག་ཚེ་ཡི་འདུ་བྱེད་གཏོང་བ་ན། །འཁོར་ཚོགས་རྒྱ་མཚོས་བསྐོར་བའི་འོད་དཔག་
མེད༑ ༑མིག་གི་ལམ་དུ་གསལ་བར་མཐོང་གྱུར་ཏེ། །དད་སོགས་སྙིང་རྗེས་བདག་རྒྱུད་གང་བར་ཤོག་བར་དོའི་སྣང་བ་ཤར་བར་གྱུར་མ་ཐག་རྒྱལ་སྲས་བརྒྱད་ཀྱིས་མ་ནོར་ལམ་

[154A]༄༅། །བསྟན་ཏེ། །བདེ་བ་ཅན་དུ་སྐྱེས་ནས་སྤྲུལ་པ་ཡིས། །མ་དག་ཞིང་གི་འགྲོ་བ་འདྲེན་གྱུར་ཅིག་ཇི་སྲིད་ཐུབ་མཆོག་གོ་འཕང་དམ་པ་དེ། །བདག་གིས་མངོན་
དུ་མ་བྱས་དེ་སྲིད་དུ། །རྣམ་དག་ལམ་བཟང་སྒྲུབ་པའི་རྟེན་རྙེད་ཅིང། །རབ་ཏུ་འབྱུང་ཞིང་ཚེ་རབ་དྲན་པར་ཤོག་གཟུངས་སྤོབས་ཏིང་འཛིན་མངོན་ཤེས་རྫུ་འཕྲུལ་སོགས། །
མཐའ་ཡས་ཡོན་ཏན་དུ་མའི་མཇོད་འཛིན་ཅིང། །མཁྱེན་བརྩེ་ནུས་པ་ཟླ་དང་བྲལ་ཐོབ་ནས། །བྱང་ཆུབ་སྤྱོད་པ་མྱུར་དུ་མཐར་ཕྱིན་ཤོག་དུས་མིན་འཆི་བའི་མཚན་མ་མཐོང་བ་ན། །
དེ་ཡི་མོད་ལ་ཚེ་དཔག་མེད་མགོན་སྐུ། །གསལ་བར་མཐོང་ནས་འཆི་བདག་དཔའ་བཅོམ་སྟེ། །འཆི་མེད་རིག་འཛིན་མྱུར་དུ་ཐོབ་པར་ཤོག་ཚེ་རབ་ཀུན་ཏུ་ཚེ་དཔག་མེད་པ་ཡིས། །
ཐེག་མཆོག་བཤེས་གཉེན་དངོས་སུ་མཛད་པའི་མཐུས། །རྒྱལ་བས་བསྔགས་པའི་ལམ་བཟང་དེ་ཉིད་ལས། །སྐད་ཅིག་ཙམ་ཡང་ལྡོག་པར་མ་གྱུར་ཅིག་སེམས་ཅན་ཡལ་བར་
དོར་ནས་རང་དོན་ལ། །རེ་བའི་བློ་ནི་ནམ་ཡང་མི་སྐྱེ་ཞིང། །གཞན་དོན་སྒྲུབ་པའི་ཚུལ་ལ་མ་རྨོངས་པའི། །ཐབས་ལ་མཁས་པས་གཞན་དོན་ལྷུར་ལེན་ཤོག་བདག་གིས་མིང་
ཙམ་བརྗོད་དང་དྲན་པས་ཀྱང། །སྡིག་པའི་ལས་ཀྱི་འབྲས་བུས་མནར་བ་ཀུན། །ཕུན་ཚོགས་བདེ་བའི་དཔལ་རབ་འབྱོར་གྱུར་ནས། །ཐེག་མཆོག་བསྒྲོད་པའི་ཐེམ་སྐས་འཛེགས་
གྱུར་ཅིག་རྒྱལ་བའི་སྲས་ཀྱི་རྣམ་ཐར་ཕྱོགས་ཙམ་ཞིག་མཚོན་པར་བྱས་པས་རྒྱལ་སྲས་སྤྱོད་པའི་གེགས། །མ་ལུས་ཞི་ཞིང་མཐུན་པའི་འཚོག་ཆས་ཀུན། །ཡིད་ལ་བསམ་

[154B]ཤཱཀྱའི་དབང་པོ་འདྲེན་པ་འོད་དཔག་མེད། །མི་ཕམ་འཇམ་དབྱངས་གསང་བདག་སྤྱན་རས་གཟིགས། །བདེ་གཤེགས་འཁོར་བཅས་རྟེན་འབྲེལ་མི་
བསླུ་བའི། །བདེན་པས་སྨོན་ལམ་འདི་དག་མྱུར་འགྲུབ་ཤོག་ །།ཅེས་པའི་སྨོན་ལམ་གདུང་ཤུགས་དྲག་པོས་གདབ། །འོད་དཔག་མེད་མགོན་འཁོར་དང་བཅས་པས་ཀྱང་
སྨོན་ལམ་བཏབ་པར་ཐུགས་དགོངས་ལེགས་གཏད་དེ། །ཇི་བཞིན་འགྲུབ་པར་བྱིན་གྱིས་བརླབས་པར་བསམ། །སྙིང་ཁར་རྣམ་ཤེས་ངོ་བོ་ཨའམ་ཧཱུཾ། །འོད་ཀྱི་ཐིག་ལེ་དཀར་པོ་རྒྱ་
སྲན་ཙམ། །གང་ཡང་དབུགས་ཕྱིར་རྒྱུ་ཚེ་སྤྱི་བོ་ནས། །ཐོན་ཏེ་འོད་དཔག་མེད་ཀྱི་ཐུགས་གར་ཐིམ། །ནང་དུ་རྡུབ་ཚེ་ཐུགས་ཁ་ནས་ཐོན་ཏེ། །རང་གི་སྤྱི་བོ་ནས་ཞུགས་སྙིང་
ཁར་གནས། །དེ་ལྟར་ཡང་དང་ཡང་དུ་བསམ་པའམ། །ཐིག་ལེ་དཀར་པོ་སྣ་བུག་གཡས་ནས་ཐོན། །འོད་དཔག་མེད་ཀྱི་ཤང་བུག་གཡོན་ནས་ཞུགས། །ཐུགས་ཁར་ཟླ་གདན་
ལ་གནས་ཧྲཱི་ལ་ཐིམ། །སླར་ཡང་དེ་ཡི་ཤང་བུག་གཡས་པ་ནས། །དཀར་ལ་དམར་མདངས་ཅན་དུ་རྒྱངས་ཀྱིས་ཐོན། །རང་གི་གཡོན་ནས་ཞུགས་ཏེ་སྙིང་ཁ་རུ། །ཐིམ་པས་
རྒྱལ་བའི་ཐུགས་དང་རང་གི་སེམས། །དབྱེར་མེད་གྱུར་པ་འགལ་མེ་ལྟར་འཁོར་བའི། །དམིགས་པ་ཚན་བཟུང་མེད་བར་ཅི་ནུས་སྦྱངས། །ཐུན་མཐར་ཐིག་ལེ་སྣ་བུག་གཡས་ནས་ཐོན། །
མི་སྟག་འཕྲོས་བཞིན་འོད་ཟེར་རྣམ་པར་གྱུར། །མདུན་གྱི་ཚོགས་ཤིང་རྣམས་ལ་པོག་པ་ཡིས། །ཐམས་ཅད་འོད་དུ་ཞུ་སྟེ་ཕྱི་རིམ་ནས། །རྩ་བའི་བླ་མ་འོད་དཔག་མེད་ལ་ཐིམ། །དེ་ཡང་འོད་དུ་

[155A]༄༅། །ཞུ་ནས་རང་ལ་ཐིམ། །རང་ཉིད་ལོངས་སྐུ་འོད་དཔག་མེད་དུ་གྱུར། །ཐུགས་གར་ཟླ་བར་སྔགས་འཁོར་འཁོད་པར་དམིགས། །ཨོཾ་ཨ་མྲི་ཏཱ་བྷ་ཧྲིཿ་སཱཧཱ་
ཞེས་པ་བརྒྱ་རྩ་ལ་སོགས་ཅི་འགྲུབ་བཟླ། །རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །ཞེས་སོགས་ཚིགས་བཅད་གཉིས་དང་གཞན་ཡང་ནི། །བསྔོ་བ་སྨོན་ལམ་རྣམས་ཀྱིས་
འཚམས་སྦྱོར་བྱ། །ཉལ་ཚ་ནུབ་ཀྱི་ཕྱོགས་སུ་མགོ་བསྟན་ནས། །སེང་གེའི་ཉལ་སྟབས་ཇི་བཞིན་ལེགས་བྱས་ཏེ། །སྐྱབས་སེམས་ཞིང་གི་ཡོན་ཏན་བསམ་པ་ནས། །འཚམས་
སྦྱོར་པར་རྣམ་སྔར་བཞིན་སྤྱད་པའི་མཐར། །སྒོ་གསུམ་འབྲུ་གསུམ་གྱིས་བསྲུང་ཞིང་མཆོག་ཏུ། །འཕོ་འདུན་ངང་དུ་གཉིད་ཅིང་ལྡང་བ་ན། །འོད་དཔག་མེད་ཀྱི་སྐུར་ལྡང་འགྲོ་འཆག་
སོགས། །སྤྱོད་ལམ་ཀུན་ཏུ་བདེ་བ་ཅན་གྱི་ཞིང། །འོད་དཔག་མེད་སོགས་ཡིད་ལ་འབྲལ་མེད་བསམ། །ཞིང་དེར་སྐྱེ་བའི་རྒྱུ་ཚོགས་སྒྲུབ་ན་ཡང། །ཐེ་ཚོམ་དབང་གིས་ཞིང་
དེར་པདྨ་ཡི། །སྦུབས་སུ་མི་ལོ་ལྔ་བརྒྱ་ལ་སོགས་པར། །གནས་པར་གསུངས་ཕྱིར་ཡིད་གཉིས་འགོག་པ་གནད། །ཇི་སྐད་བཤད་པའི་རྒྱུ་ཚོགས་དེ་དག་རྣམས། །རྩེ་གཅིག་
བསམ་པ་ཐག་བས་ལེགས་བསྒྲུབ་ན། །ཞིང་དེར་སྐྱེ་ཞེས་རྒྱལ་བ་རང་ཉིད་ཀྱིས། །ཞིང་བཀོད་མདོ་ལས་གསུངས་ལ་ངེས་པ་དྲངས། །འདི་ནི་རྒྱལ་བའི་དགོངས་པ་ཡབ་རྗེ་ཡིས། །
ལེགས་པར་བཀྲལ་བའི་ཞིང་བཀོད་སྨོན་ལམ་ལ། །མྱུར་ལམ་ཉལ་སྒོམ་སོགས་ཀྱི་མན་ངག་གིས། །བརྒྱན་ཏེ་བཤར་སྦྱང་འཁྱེར་བདེར་ཚིགས་བཅད་དུ། །ས་མཐའི་སྦྲང་བཙུན་

[155B] །ཞིང་དར་སྐྱེ་བའི་བག་ཆགས་འཇོག་པ་དང། །སྐལ་མཉམ་གཞན་ལའང་ཕན་འདོད་ལྷག་བསམ་གྱིས། །རྒྱལ་ཁབ་བེའི་ཅིང་ཞེས་བྱའི་འདབས་སུ་སྦྱར། །
འདིར་འབད་དགེ་བས་བདེ་བ་ཅན་ཉིད་དུ། །སྐྱེས་ཏེ་ཐེག་ཆེན་ཆོས་ལ་སྤྱོད་པ་དང། །མ་དག་ཞིང་གི་འགྲོ་བ་ཐམས་ཅད་ཀྱང། །ཞིང་དེར་དྲངས་ཏེ་གཏན་བདེར་འགོད་པར་ཤོག་ །།



