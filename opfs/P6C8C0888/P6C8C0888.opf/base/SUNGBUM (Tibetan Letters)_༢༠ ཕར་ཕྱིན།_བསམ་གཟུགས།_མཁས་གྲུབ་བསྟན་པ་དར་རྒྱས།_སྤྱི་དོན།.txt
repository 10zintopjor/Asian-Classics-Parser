
[001A]༄༅། །བསམ་གཟུགས་ཀྱི་སྤྱི་དོན་ལེགས་པར་བཤད་པའི་སྙིང་པོ་པདྨ་དཀར་པོའི་འཕྲེང་བ་ཞེས་བྱ་བ་བཞུགས་སོ། །

[001B]༄༅། །གཉིས་པ་ལ་སྙོམ་[*SNYOMS, THROUGHOUT]འཇུག་གི་རྟེན་བཤད་པ་དང། བརྟེན་པ་སྙོམ་འཇུག་བཤད་པ་དང་གཉིས། དང་པོ་ལ་ལུས་རྟེན་བཤད་པ་དང། སེམས་རྟེན་བཤད་པ་དང་གཉིས། དང་པོ་ལ། ངན་སོང་གསུམ་དང་ཚེ་དེ་ལ་ཆོས་སྤོང་དང་མཚམས་
མེད་ཀྱི་ལས་སྟོབས་ཆེན་བསགས་ལ་མ་སྦྱངས་པ་དང། ཟ་མ་དང་མ་ནིང་དང་བྱང་གི་སྒྲ་མི་སྙན་པ་མ་གཏོགས་པའི་གླིང་གསུམ་གྱི་མི་དང། འདོད་གཟུགས་ཀྱི་ལྷའི་རྟེན་ལ་བསམ་གཏན་དང་གཟུགས་མེད་ཀྱི་སྙོམ་འཇུག་གསར་དུ་སྐྱེ་སྟེ། དེ་རྣམས་ནི་ཞི་ལྷག་
ལ་སོགས་པའི་ཡོན་ཏན་དེ་རྣམས་སྐྱེ་བའི་རྟེན་དུ་གསུང་རབ་དགོངས་འགྲེལ་དང་བཅས་པ་ནས་བསྔགས་པའི་ཕྱིར། ངན་སོང་གསུམ་ལ་སོགས་པའི་རྟེན་ལ་སྙོམ་འཇུག་དེ་དག་གསར་དུ་མི་སྐྱེ་སྟེ། དེ་རྣམས་ནི་ཞི་ལྷག་ལ་སོགས་པའི་ཡོན་ཏན་དེ་རྣམས་སྐྱེ་བ་ལ་མི་
ཁོམ་པར་གསུངས་པའི་ཕྱིར། མི་ཁོམ་པ་ཡིན་ཏེ། ངན་སོང་གསུམ་དང་ཚེ་དེ་ལ་མཚམས་མེད་ཀྱི་ལས་སྟོབས་ཆེན་བསགས་ལ་མ་སྦྱངས་པ་རྣམས་ལས་ཀྱི་སྒྲིབ་པ་ཤས་ཆེན་པོས་བསྒྲིབས། ཟ་མ་དང་མ་ནིང་རྣམས་ཉོན་མོངས་པའི་སྒྲིབ་པ་ཤས་ཆེན་པོས་
བསྒྲིབས། བྱང་གི་སྒྲ་མི་སྙན་པ་རྣམས་རྣམ་སྨིན་གྱི་སྒྲིབ་པ་ཤས་ཆེན་པོས་བསྒྲིབས་པའི་པའི་ཕྱིར། ཁ་ཅིག་གིས་འོག་སའི་རྟེན་ལ་གོང་སའི་སྙོམ་འཇུག་གསར་སྐྱེ་ཡོད་ཀྱང་རང་སའི་རྟེན་ལ་རང་སའི་སྙོམ་འཇུག་དང་གོང་སའི་རྟེན་ལ་འོག་སའི་སྙོམ་འཇུག་གསར་སྐྱེ་
མེད་དོ་ཞེ་ན་མི་འཐད་དེ། བསམ་གཏན་དང་པོའི་རྟེན་ལ་བསམ་གཏན་དང་པོའི་དངོས་གཞི་གསར་སྐྱེ་ཡོད་པའི་ཕྱིར། དེར་ཐལ། བསམ་གཏན་དང་པོའི་དངོས་གཞི་ལས་ཉམས་པའི་བསམ་གཏན་དང་པོའི་སོ་སྐྱེ་ཡོད་པའི་ཕྱིར་ཏེ། འདོད་པའི་ཉོན་
མོངས་མངོན་དུ་གྱུར་པའི་བསམ་གཏན་དང་པོའི་སོ་སྐྱེ་ཡོད་པའི་ཕྱིར། དེར་ཐལ། འདོད་པའི་བར་སྲིད་ཀྱི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་ལ་གསོས་འདེབས་བྱེད་ཀྱི་སྲེད་པ་རྒྱུད་ལ་ལྡན་པའི་བསམ་གཏན་དང་པོའི་སོ་སྐྱེ་ཡོད་པའི་ཕྱིར་ཏེ། འདོད་

[002A] །པའི་བར་སྲིད་དུ་སྐྱེ་བ་ལེན་ཁ་མའི་བསམ་གཏན་དང་པོ་བའི་སོ་སྐྱེ་ཡོད་པའི་ཕྱིར། གོང་སའི་རྟེན་ལ་འོག་སའི་སྙོམ་འཇུག་གསར་སྐྱེ་ཡོད་པར་ཐལ། སྲིད་རྩེའི་རྟེན་ལ་ཅི་ཡང་མེད་ཀྱི་དངོས་གཞི་གསར་དུ་སྐྱེ་བ་ཡོད་པའི་ཕྱིར་ཏེ་
སྲིད་རྩེའི་རྟེན་ཅན་གྱི་ཕྱིར་མི་འོང་དེས་ཅི་ཡང་མེད་ཀྱི་དངོས་གཞི་ལ་བརྟེན་ནས་འདས་ལམ་མངོན་དུ་བྱེད་པའི་ཕྱིར། མཛོད་ལས། སྲིད་རྩེའི་འཕགས་པས་ཅི་ཡང་མེད། །མངོན་དུ་བྱས་ནས་ཟག་པ་ཟད། །ཅེས་གསུངས་པའི་ཕྱིར། ཁ་ཅིག་གིས་སྐྱོན་མེད་དེ། དེ་ནི་
མཛོད་པའི་ལུགས་ཡིན་ནོ་ཞེ་ན། འོ་ན་སྲིད་རྩེའི་རྟེན་ཅན་གྱི་ཕྱིར་མི་འོང་དེས་སྲིད་རྩེའི་དངོས་གཞི་ལ་བརྟེན་ནས་མྱང་འདས་མངོན་དུ་བྱེད་པར་ཐལ། དེས་ཅི་ཡང་མེད་མན་ཆད་ཀྱི་སྙོམ་འཇུག་ལ་བརྟེན་ནས་མྱང་འདས་མངོན་དུ་མི་བྱེད་པའི་ཕྱིར། འདོད་མི་ནུས་ཏེ། འགྲེལ་
ཆེན་ལས། གང་ཡང་འདོད་པ་ཁམས་དང་སྲིད་རྩེ་ན། །བྱང་ཆུབ་ལམ་གྱི་ཡན་ལག་སྤངས། །ཞེས་བྱ་བ་ནི་ཐབས་ལ་མི་མཁས་པའི་ཉན་ཐོས་ཀྱི་དབང་དུ་བྱས་པ་ཡིན་པས་དེ་དང་འདི་ལ་འགལ་བ་ནི་མེད་དོ་ཞེས་གསུངས་པའི་ཕྱིར། དེ་ལྟར་ཡིན་ཀྱང། བསམ་
གཏན་གཟུགས་མེད་རང་དང་ནི། །གོང་སའི་རྟེན་ཅན་འོག་དགོས་མེད། །ཅེས་གསུངས་པ་དང་འགལ་བའི་སྐྱོན་མེད་དེ། དེའི་དོན་ནི་རང་སའི་དངོས་གཞི་ལས་མ་ཉམས་བཞིན་དུ་འོག་སའི་དངོས་གཞི་གསར་དུ་འཐོབ་པ་མེད་པ་དེ་གཞུང་དེའི་དོན་ཡིན་པ་དང། སྲིད་
རྩེའི་རྟེན་ཅན་གྱི་ཕྱིར་མི་འོང་ཅི་ཡང་མེད་ཀྱི་དངོས་གཞི་ལ་བརྟེན་ནས་མྱང་འདས་མངོན་དུ་བྱེད་པ་དམིགས་བསལ་ཡིན་པའི་ཕྱིར། གཉིས་པ་སེམས་རྟེན་བཤད་པ་ལ། ཁ་ཅིག་བསམ་གཏན་གྱི་དངོས་གཞིའི་སེམས་རྟེན་ལ་བསམ་གཏན་གྱི་དངོས་གཞི་
ཡིན་པས་ཁྱབ་པ་དང། གཟུགས་མེད་ཀྱི་དངོས་གཞིའི་སེམས་རྟེན་ལ་གཟུགས་མེད་ཀྱི་དངོས་གཞིས་ཁྱབ་ཟེར་ན། བསམ་གཏན་གྱི་དངོས་གཞིའི་ལུས་རྟེན་གསར་དུ་ཐོབ་པའི་གང་ཟག་ཡིན་ན། བསམ་གཏན་གྱི་དངོས་གཞི་གསར་དུ་ཐོབ་པའི་གང་ཟག་

[002B] དེའི་སེམས་རྟེན་ལ་དེའི་ཕྱིར། དེར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། དེ་གསར་དུ་ཐོབ་དགོས་ཀྱི་དེའི་རྟེན་ཅན་གྱི་གང་ཟག་ཡོད་པའི་ཕྱིར་ཏེ། དེ་ཐོབ་དགོས་ཀྱི་གང་ཟག་ཡོད་པའི་ཕྱིར། གཞན་ཡང། ཐེག་ཆེན་སེམས་བསྐྱེད་ཀྱི་སེམས་རྟེན་ཡིན་
ན་ཐེག་ཆེན་སེམས་བསྐྱེད་ཡིན་པས་ཁྱབ་པ་དང། ཐེག་ཆེན་སྒོམ་ལམ་བར་ཆད་མེད་ལམ་གྱི་སེམས་རྟེན་ཡིན་ན་ཡང་དེ་ཡིན་པས་ཁྱབ་པ་དང། བྱང་སེམས་ཀྱི་རྒྱུད་ཀྱི་གཟུགས་ཅན་གཟུགས་ལ་བལྟ་བའི་རྣམ་ཐར་གྱི་སེམས་རྟེན་ལ་ཡང་དེ་ཡིན་པས་ཁྱབ་པར་ཐལ། ཁྱོད་ཀྱི་རྩ་བའི་དམ་བཅའ་
འཐད་པའི་ཕྱིར། འདོད་ན། ཐེག་ཆེན་སེམས་བསྐྱེད་ཀྱི་སེམས་རྟེན་དུ་གྱུར་པའི་དད་པ་ཆོས་ཅན། སེམས་བསྐྱེད་དུ་ཐལ། དེའི་སེམས་རྟེན་ཡིན་པའི་ཕྱིར། རྟགས་བསྒྲུབས་ཟིན། འདོད་མི་ནུས་ཏེ། སེམས་བྱུང་ཡིན་པའི་ཕྱིར། གཞན་ཡང་ཐེག་ཆེན་སྒོམ་ལམ་བར་ཆད་མེད་ལམ་གྱི་སེམས་རྟེན་དུ་
གྱུར་པའི་འདོད་སེམས་ཆོས་ཅན། ཐེག་ཆེན་སྒོམ་ལམ་བར་ཆད་མེད་ལམ་དུ་ཐལ། དེའི་སེམས་རྟེན་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར་ཏེ། ས་དགུ་ལ་ནི་ཆེན་པོ་ཡི། །ཞེས་གསུངས་པའི་ཕྱིར། འདོད་ན། མཉམ་གཞག་གི་སས་བསྡུས་ཡིན་པར་ཐལ། འདོད་པའི་ཕྱིར། འདོད་མི་ནུས་
ཏེ༑ སློབ་པའི་རྒྱུད་ཀྱི་འདོད་སེམས་ཡིན་པའི་ཕྱིར། གཞན་ཡང་བྱང་སེམས་ཀྱི་རྒྱུད་ཀྱི་གཟུགས་ཅན་གཟུགས་ལ་བལྟ་བའི་རྣམ་ཐར་གྱི་སེམས་རྟེན་དུ་གྱུར་པའི་གཟུགས་མེད་ཀྱི་དངོས་གཞི་ཆོས་ཅན། གཟུགས་ཅན་གཟུགས་ལ་བལྟ་བའི་རྣམ་ཐར་དུ་ཐལ། དེའི་སེམས་རྟེན་ཡིན་པའི་ཕྱིར། དེར་ཐལ་
དེ་ཡོད་པའི་ཕྱིར། དེར་ཐལ། ཉི་སྣང་ལས། བསམ་གཏན་ནམ་གཟུགས་མེད་པའི་སྙོམ་པར་འཇུག་པ་ལ་བརྟེན་ནས་ཞེས་དེའི་སེམས་རྟེན་ལ་བསམ་གཟུགས་ཀྱི་དངོས་གཞི་གདམ་ང་ཅན་དུ་གསུངས་པའི་ཕྱིར། འདོད་ན། གཟུགས་ཡུལ་དུ་བྱེད་པར་ཐལ། འདོད་པའི་ཕྱིར། འདོད་མི་ནུས་ཏེ་
སློབ་པའི་རྒྱུད་ཀྱི་གཟུགས་མེད་ཀྱི་དངོས་གཞི་ཡིན་པའི་ཕྱིར། དེ་ལྟར་ཡིན་ཀྱང། ལེགས་བཤད་གསེར་ཕྲེང་ལས། འོ་ན། རྟེན་དང་བརྟེན་པར་འགྱུར་ཚུལ་ཇི་འདྲ་བ་ཞེ་ན། འདི་ནི་མཁར་གཞོང་ལ་རྒྱ་ཤུགས་རྟེན་པ་དང་ས་བོན་ལས་མྱུ་གུ་སྐྱེ་བ་དེ་ལ་རྟེན་ཞེས་པ་ལྟ་བུ་ཡང་མ་ཡིན་ནོ་

[003A]༄༅། །འོ་ན་ཅི་ཞེ་ན། བརྟེན་པར་བཤད་པ་དེ་རྣམ་པ་གང་དང་གང་གི་ངོ་བོར་སྐྱེས་པ་ལ་རྟེན་པའི་ཐ་སྙད་བྱས་པ་སྟེ། ཚུལ་འདི་ནི་ལམ་གྱི་སེམས་རྟེན་ཐམས་ཅད་ལ་རིགས་པར་བྱ་སྟེ། ཞེས་གསུངས་པ་དང་མི་འགལ་ཏེ། དེའི་དོན་ནི། མངོན་ཤེས་དང་དེའི་སེམས་རྟེན་དུ་གྱུར་པའི་
བསམ་གཏན་གྱི་དངོས་གཞི་གཉིས་པོ་དེ་མཁར་གཞོང་ལ་རྒྱ་ཤུག་བརྟེན་པ་དང། ས་བོན་ལ་མྱུ་གུ་བརྟེན་པ་ལྟ་བུའི་ངོ་བོ་ཐ་དད་པའི་རྟེན་བརྟེན་པ་མ་ཡིན་པར་བསམ་གཏན་གྱི་དངོས་གཞི་ལ་བརྟེན་ནས་སྒྲུབ་པའི་མངོན་ཤེས་ཡིན་ན་བསམ་གཏན་གྱི་དངོས་གཞི་ཡིན་པས་ཁྱབ་པས་ན། བསམ་
གཏན་གྱི་དངོས་གཞི་ལ་བརྟེན་ནས་སྒྲུབ་པའི་ལམ་ཡིན་ན་བསམ་གཏན་གྱི་དངོས་གཞི་ཡིན་པས་ཁྱབ་པའི་དོན་ཡིན་པའི་ཕྱིར། རང་ལུགས་ལ། བསམ་གཏན་གྱི་སྙོམ་འཇུག་གི་སེམས་རྟེན་གྱི་ཁྱད་པར་ཡོད་དེ། བསམ་གཏན་དང་པོའི་དངོས་གཞི་ལྟ་བུ་ལ་མཚོན་ན་བསམ་གཏན་དང་པོའི་
ཉེར་བསྡོགས་སྦྱོར་བ་མཐར་ཐུག་པའི་འབྲས་བུའི་ཡིད་བྱེད་དེ་རང་གི་སེམས་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་སྦྱོར་བ་མཐའི་ཡིད་བྱེད་ལ་བརྟེན་ནས་སྐྱེ་བ་དང། བསམ་གཏན་དང་པོའི་ཉེར་བསྡོགས་མཚན་ཉིད་སོ་སོར་རིག་པ་ཡིད་བྱེད་དེ། དེའི་རྟེན་དུ་གྱུར་པའི་བསམ་
གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་ལ་བརྟེན་ནས་སྐྱེ། དེ་ཡང་རང་གི་སེམས་རྟེན་དུ་གྱུར་པའི་ཡིད་བྱེད་དགུ་པ་བཏང་སྙོམས་སུ་བྱེད་པའི་ཡིད་བྱེད་ལ་བརྟེན་ནས་སྐྱེ་བའི་ཕྱིར། གཉིས་པ་བརྟེན་པ་སྙོམ་འཇུག་བཤད་པ་ལ། བསམ་གཏན་གྱི་སྙོམ་འཇུག་བཤད་པ་དང་
གཟུགས་མེད་ཀྱི་སྙོམ་འཇུག་བཤད་པ་གཉིས། དང་པོ་ལ། ཞི་རགས་ཀྱི་རྣམ་པ་ཅན་གྱི་དབང་དུ་བྱས་ནས་བསམ་གཏན་གྱི་སྙོམ་འཇུག་རྒྱས་པར་བཤད་པ་དང། ཟག་མེད་བདེན་པའི་རྣམ་པ་ཅན་ལ་དོགས་པ་དཔྱད་པ་དང་གཉིས། དང་པོ་ལ་རྒྱུ་སྙོམ་འཇུག་གི་བསམ་གཏན་བཤད་པ་
འབྲས་བུ་སྐྱེ་བའི་བསམ་གཏན་བཤད་པ་དང་གཉིས། དང་པོ་ལ། ཁ་ཅིག་རང་གི་འོག་ས་ལ་ཆགས་པ་དང་བྲལ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ། བསམ་གཏན་གྱི་སྙོམ་འཇུག་གི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་

[003B] མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེའི་ཕྱིར། འདོད་ན། རང་གི་འོག་ས་འདོད་པ་ལ་ཆགས་པ་དང་བྲལ་བྱེད་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་ལ་ཆགས་པ་དང་བྲལ་ཟིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཁ་ཅིག་
རང་གི་འོག་ས་ལ་ཆགས་པ་དང་བྲལ་ཟིན་པའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ། དེའི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། ཆོས་ཅན་དེའི་ཕྱིར། འདོད་མི་ནུས་ཏེ། དེ་ལ་
ཆགས་པ་དང་བྲལ་བྱེད་ཡིན་པའི་ཕྱིར། དེར་ཐལ། ཆོས་ཅན་དེའི་ཕྱིར། ཁ་ཅིག་བསམ་གཏན་དང་པོའི་ཉེར་བསྡོགས་དེ་བསམ་གཏན་གྱི་སྙོམ་འཇུག་མ་ཡིན་ཟེར་ན། འོ་ན་དེ་འདོད་སེམས་ཡིན་པར་ཐལ། དེ་གོང་མའི་སྙོམ་འཇུག་མ་ཡིན་པའི་ཕྱིར། འདོད་ན་སྤང་བྱ་ཅིག་ཅར་བའི་རྒྱུན་ཞུགས་
དེས་འདོད་སེམས་ལ་བརྟེན་ནས་མྱང་འདས་མངོན་དུ་བྱེད་པར་ཐལ། དེས་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་ནས་མྱང་འདས་མངོན་དུ་བྱེད་པ་གང་ཞིག་དེ་འདོད་སེམས་ཡིན་པའི་ཕྱིར། ཕྱི་མ་དེར་ཐལ། བསམ་གཏན་དང་པོའི་ཉེར་བསྡོགས་འདོད་སེམས་ཡིན་པའི་ཕྱིར་
རྩ་བར་འདོད་མི་ནུས་ཏེ། གང་ཡང་འདོད་པ་ཁམས་དང་སྲིད་རྩེ་ན། །ཞེས་སོགས་གསུངས་པའི་ཕྱིར། གཞན་ཡང་བསམ་གཏན་ས་དྲུག་མེད་པར་ཐལ། བསམ་གཏན་དང་པོའི་ཉེར་བསྡོགས་མི་ལྕོགས་མེད་བསམ་གཏན་གྱི་སྙོམ་འཇུག་མ་ཡིན་པའི་ཕྱིར། ཁ་ཅིག་ཡན་ལག་གི་སྒོ་ནས་
རང་གི་འོག་ས་ལ་ཆགས་པ་དང་བྲལ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་དང་བྲལ་ཟིན་པའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་གང་རུང་དུ་གྱུར་པའི་སྙོམ་འཇུག་དེ། རྒྱུ་སྙོམ་འཇུག་གི་བསམ་གཏན་གྱི་མཚན་ཉིད་ཟེར་ན། ཕྱི་རོལ་པའི་རྒྱུད་ཀྱི་
གཟུགས་མེད་ནམ་མཁའི་ཉེར་བསྡོགས་ཆོས་ཅན། མཚོན་བྱ་དེར་ཐལ། མཚན་ཉིད་དེར་ཐལ། དེར་ཐལ། ཡན་ལག་གི་སྒོ་ནས་རང་གི་འོག་ས་ལ་ཆགས་པ་དང་བྲལ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར། གཉེན་པོའི་ཡན་ལག་གི་སྒོ་ནས་རང་གི་

[004A]༄༅། །འོག་ས་བསམ་གཏན་བཞི་པ་ལ་ཆགས་པ་དང་བྲལ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་མི་ནུས་ཏེ། བསམ་གཏན་གྱི་སྙོམ་འཇུག་མ་ཡིན་པའི་ཕྱིར། དེར་ཐལ། ཆོས་ཅན་དེའི་ཕྱིར་
གཞན་ཡང། ལྷག་མེད་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་རྒྱུད་ཀྱི་བསམ་གཏན་བཞི་པའི་དངོས་གཞི་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། དེ་ལ་ཆགས་པ་དང་བྲལ་ཟིན་པའི་སྙོམ་འཇུག་ཡིན་པའི་ཕྱིར། འདོད་ན། རང་རྒྱུད་ལ་ལྡན་པའི་གང་
ཟག་འཁོར་བའི་གནས་སུ་སྐྱེ་བ་ལེན་པའི་རྒྱུ་བྱེད་པར་ཐལ། འདོད་པའི་ཕྱིར། རང་ལུགས་ལ། བསམ་གཏན་གྱི་སྙོམ་འཇུག་གི་མཚན་ཉིད། དབྱེ་བ། བསྡུ་བ། གྲངས་ངེས། ཕྱེ་བ་སོ་སོའི་དོན་བཤད་པ་དང་ལྔ། དང་པོ་ལ། དམིགས་པ་དང་ཡན་ལག་གཉིས་ཀྱི་ནང་ནས་ཡན་ལག་མི་འདྲ་
བའི་སྒོ་ནས་བཞག་པས་རབ་ཏུ་ཕྱེ་བའི་གོང་མའི་སྙོམ་འཇུག། བསམ་གཏན་གྱི་སྙོམ་འཇུག་གི་མཚན་ཉིད། རང་རྒྱུད་ལྡན་གྱི་གང་ཟག་གཟུགས་ཁམས་སུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་བྱེད་པའི་བསམ་གཏན་གྱི་སྙོམ་འཇུག་དེ། རྒྱུ་སྙོམ་འཇུག་གི་བསམ་གཏན་གྱི་མཚན་ཉིད་
གཉིས་པ་ལ། དེ་ལ་དབྱེ་ན་བསམ་གཏན་དང་པོའི་སྙོམ་འཇུག་སོགས་བཞི་ཡོད། གསུམ་པ་ལ། བསམ་གཏན་གྱི་སྙོམ་འཇུག་རྣམས་བསྡུ་ན་རྟོག་བཅས་དཔྱོད་བཅས་དང། རྟོག་མེད་དཔྱོད་ཙམ། རྟོག་མེད་དཔྱོད་མེད་དང་གསུམ་དུ་འདུ་སྟེ། བསམ་གཏན་དང་པོའི་དངོས་གཞི་ཙམ་པོ་དེ་དང་པོ་དང། དེ་
ཁྱད་པར་ཅན་དེ་གཉིས་པ་དང། བསམ་གཏན་གཉིས་པའི་སྙོམ་འཇུག་ཡན་ཆད་རྣམས་གསུམ་པ་ཡིན་པའི་ཕྱིར། བཞི་པ་གྲངས་ངེས་ལ། བསམ་གཏན་གྱི་སྙོམ་འཇུག་རྣམས་བཞིར་གྲངས་ངེས་ཏེ། ཡིད་འབྱུང་བྱ་འཁོར་བའི་སྡུག་བསྔལ་རགས་པའི་དབང་དུ་བྱས་ནའང་བཞིར་གྲངས་ངེས་
གང་དུ་སྐྱེ་བ་ལེན་པའི་གནས་ཀྱི་དབང་དུ་བྱས་ནའང་བཞིར་གྲངས་ངེས་པའི་ཕྱིར། དང་པོ་དེར་ཐལ། འཁོར་བའི་སྡུག་བསྔལ་རགས་པ་དེ་ལ་ཚོར་བ་ཡིད་མི་བདེ་སྡུག་བསྔལ་གྱི་དབང་པོ། །ཚོར་བ་ཡིད་བདེ། བདེ་བའི་དབང་པོ་དང་བཞི་ཡོད་པས། དང་པོ་ལ་ཆགས་པ་དང་བྲལ་བྱེད་དུ་བསམ་

[004B] བཞི་པ་དེ་ལ་ཆགས་པ་དང་བྲལ་བྱེད་དུ་བསམ་གཏན་བཞི་པའི་སྙོམ་འཇུག་བཞག་པ་ཡིན་པའི་ཕྱིར། ཚོར་བ་བཏང་སྙོམས་ལ་ཆགས་པ་དང་བྲལ་བྱེད་དུ་བསམ་གཏན་གྱི་སྙོམ་འཇུག་ལྔ་པ་མི་འཇོག་པའི་རྒྱུ་མཚན་ཡོད་དེ། ཚོར་བ་བཏང་སྙོམས་དེ་
ཁྱབ་པ་འདུ་བྱེད་ཀྱི་སྡུག་བསྔལ་ཕྲ་མོ་ཡིན་པས་བྱིས་པའི་ལམ་གྱིས་དེ་ལ་ཆགས་པ་དང་བྲལ་བ་མི་ནུས་པས་དེ་ལ་ཆགས་པ་དང་བྲལ་བྱེད་དུ་ཟག་མེད་བདེན་པའི་རྣམ་པ་ཅན་གྱི་ལམ་གསུངས་པའི་ཕྱིར། བསམ་གཏན་དང་པོའི་སོ་སྐྱེའི་རྒྱུད་ལ་ཚོར་བ་སྡུག་བསྔལ་གྱི་དབང་པོ་མེད་ཀྱང། དེས་
སྤངས་ཞེས་ནི་མི་བྱ་སྟེ། དེའི་རྒྱུད་ལ་ཚོར་བ་སྡུག་བསྔལ་གྱི་གནས་ངན་ལེན་དང་བཅས་པའི་ཕྱིར། བསྡུ་བ་ལས། ཅིའི་ཕྱིར་བསམ་གཏན་དང་པོ་ལ་སྡུག་བསྔལ་གྱི་དབང་པོ་མ་སྤངས་ཞེ་ན་སྨྲས་པ་དེ་ལ་དེའི་ཕྱོགས་ཀྱི་གནས་ངན་ལེན་དང་བཅས་པའི་ཕྱིར། ཞེས་གསུངས་པའི་ཕྱིར། གང་
དུ་སྐྱེ་བ་ལེན་པའི་གནས་ཀྱི་དབང་དུ་བྱས་ན་ཡང་བཞིར་གྲངས་ངེས་ཏེ། རྒྱུ་སྙོམ་འཇུག་གི་བསམ་གཏན་དང་པོའི་དངོས་གཞི་ཆུང་ངུ་འབྲིང་ཆེན་པོ་གསུམ་བསྒོམས་པ་ལ་བརྟེན་ནས་རིམ་པ་བཞིན་དུ་ཚངས་རིས། ཚངས་པ་མདུན་ན་འདོན། ཚངས་ཆེན་གསུམ་དུ་སྐྱེ་བ་ལེན། རྒྱུ་སྙོམ་འཇུག་གི་
བསམ་གཏན་གཉིས་པ་ཆུང་ངུ་འབྲིང་ཆེན་པོ་གསུམ་བསྒོམས་པ་ལ་བརྟེན་ནས་རིམ་པ་བཞིན་དུ་འོད་ཆུང། ཚད་མེད་འོད། འོད་གསལ་གསུམ་དུ་སྐྱེ་བ་ལེན། གསུམ་པ་ཆུང་ངུ་འབྲིང་ཆེན་པོ་གསུམ་བསྒོམས་པ་ལས། དགེ་ཆུང། ཚད་མེད་དགེ། དགེ་རྒྱས་གསུམ་དུ་རིམ་པར་སྐྱེ་བ་ལེན། བཞི་
པ་ཆུང་ངུ་འབྲིང་ཆེན་པོ་གསུམ་བསྒོམས་པས་རིམ་པ་བཞིན་དུ་སྤྲིན་མེད། བསོད་ནམས་སྐྱེས། འབྲས་བུ་ཆེ་བ་གསུམ་དུ་སྐྱེ་བ་ལེན་པར་བྱེད་པས་དེར་ངེས་པའི་ཕྱིར། ལྔ་པ་ཕྱེ་བ་སོ་སོའི་དོན་བཤད་པ་ལ། བསམ་གཏན་དང་པོའི་སྙོམ་འཇུག་བཤད་པ་ལ། ཁ་ཅིག་རྟོག་དཔྱོད་གཉེན་པོའི་ཡན་
ལག་དང་ལྡན། དགའ་བདེ་ཕན་ཡོན་གྱི་ཡན་ལག་དང་ལྡན། ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་བསམ་གཏན་གྱི་སྙོམ་འཇུག། བསམ་གཏན་དང་པོའི་སྙོམ་འཇུག་གི་མཚན་ཉིད། ཟེར་ན། བསམ་གཏན་དང་པོའི་དངོས་གཞི་ཁྱད་པར་ཅན་ཆོས་ཅན། མཚན་ཉིད་དེར་ཐལ་

[005A]༄༅། །མཚོན་བྱ་དེའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། འདོད་ན། རྟོག་དཔྱོད་གཉེན་པོའི་ཡན་ལག་དང་ལྡན་པར་ཐལ། འདོད་པའི་ཕྱིར། འདོད་ན། མི་འཐད་དེ། རྟོག་མེད་དཔྱོད་ཙམ་གྱི་སྙོམ་འཇུག་ཡིན་པའི་ཕྱིར། གཞན་ཡང། ཁྱོད་ཀྱི་རྟོག་དཔྱོད་གཉེན་པོའི་
ཡན་ལག་དང་ལྡན་པའི་དོན་དེ་ཁམས་གོང་འོག་ལ་ཞི་རགས་སུ་བལྟ་བའི་གཉེན་པོའི་ཡན་ལག་དང། དགའ་བདེ་ཕན་ཡོན་གྱི་ཡན་ལག་དང་ལྡན་པའི་དོན་དེ་རང་གི་འོག་ས་ལ་ཆགས་པ་དང་བྲལ་བ་ཙམ་ལ་བྱེད་ན། མི་འཐད་དེ། བསམ་གཏན་གཉིས་པའི་སྙོམ་འཇུག་ཡན་ལ་ཡང་ཁམས་
གང་འོག་ལ་ཞི་རགས་སུ་བལྟ་བའི་གཉེན་པོའི་ཡན་ལག་ཀྱང་ཡོད། རང་གི་འོག་ས་ལ་ཆགས་པ་དང་བྲལ་བའི་ཕན་ཡོན་གྱི་ཡན་ལག་ཀྱང་ཡོད་པའི་ཕྱིར། རང་གི་འོག་ས་འདོད་པ་ལ་ཆགས་པ་དང་བྲལ་བྱེད་ཀྱི་གཉེན་པོའི་ཡན་ལག་དང། དེ་ལ་ཆགས་པ་དང་བྲལ་ཟིན་པའི་ཕན་ཡོན་གྱི་ཡན་
ལག་དང་ལྡན་པ་ལ་བྱེད་ན། མི་འཐད་དེ། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་ཉེར་བསྡོགས་དེ་འདོད་པ་ལ་ཆགས་པ་དང་བྲལ་ཟིན་གྱི་ཕན་ཡོན་གྱི་ཡན་ལག་དང་མི་ལྡན། དེའི་རྒྱུད་ཀྱི་བསམ་གཏན་དང་པོའི་དངོས་གཞི་དེ་ཡང་འདོད་པ་ལ་ཆགས་པ་དང་བྲལ་བྱེད་གཉེན་པོའི་ཡན་
ལག་དང་མི་ལྡན་པའི་ཕྱིར། རང་ལུགས་ལ། རང་གི་འོག་ས་འདོད་པ་ལ་ཆགས་པ་དང་བྲལ་བྱེད་དང་བྲལ་ཟིན་པ་གང་ཡང་རུང་བའི་རབ་ཏུ་ཕྱེ་བའི་རིགས་སུ་གནས་བའི་བསམ་གཏན་གྱི་སྙོམ་འཇུག། བསམ་གཏན་དང་པོའི་སྙོམ་འཇུག་གི་མཚན་ཉིད། དེ་ལ་དབྱེ་ན་དེའི་ཉེར་བསྡོགས་དང། དེའི་
དངོས་གཞི་གཉིས་ཡོད། ཉེར་བསྡོགས་དེ་ལ་མཚན་ཉིད། དབྱེ་བ། ཕྱེ་བ་སོ་སོའི་དོན་བཤད་པ་དང་གསུམ། དང་པོ་ལ། རང་གི་འོག་ས་འདོད་པ་ལ་ཆགས་པ་དང་བྲལ་བྱེད་ཀྱི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་དང་པོའི་སྙོམ་འཇུག། བསམ་གཏན་དང་པོའི་ཉེར་བསྡོགས་ཀྱི་
མཚན་ཉིད། གཉིས་པ་དེ་ལ་དབྱེ་ན། དེར་གྱུར་པའི་ཞི་གནས་དང། དེར་གྱུར་པའི་ལྷག་མཐོང་གཉིས། གསུམ་པ་ཕྱེ་བ་སོ་སོའི་དོན་ལ། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་སྒྲུབ་ཚུལ། བསྒྲུབས་པའི་ཞི་ལྷག་གི་ངོ་བོ། ཞི་ལྷག་གི་གོ་རིམ་སོགས་

[005B] དང་པོ་ལ། གང་དུ་སྒྲུབ་པའི་གནས་ཀྱི་ཁྱད་པར། གང་གིས་སྒྲུབ་པའི་རྟེན་གྱི་གང་ཟག། གང་ལ་དམིགས་ནས་སྒོམ་པའི་དམིགས་པའི་ཁྱད་པར། དེ་ལ་དམིགས་ནས་བསྒོམས་པས་སེམས་གནས་སྐྱེ་བའི་རིམ་པ་བཤད་པ་དང་བཞི། དང་པོ་ལ། དེའི་གནས་ཀྱི་ཁྱད་པར་ཡོད་
དེ༑ ཟས་གོས་སོགས་ཚེགས་ཆུང་ངུས་རྙེད་པ་དང། ཆོམ་རྐུན་སོགས་ཀྱིས་འཇིགས་པ་མི་འབྱུང་བའི་གནས་བཟང་བ་དང། ནད་སོགས་མི་བསྐྱེད་པའི་ས་བཟང་བ་དང། ལྟ་སྤྱོད་མཐུན་པའི་གྲོགས་བཟང་བ་དང། ཉིན་མོ་སྐྱེ་བོའི་འདུ་འཛིས་དབེན་པ་དང། མཚན་མོ་ཆུས་སོགས་ཀྱི་ཀླག་ཅོར་མེད་པ་ཞིག་
དགོས་པའི་ཕྱིར་ཏེ། བློ་ལྡན་གང་དུ་སྒྲུབ་པའི་ཡུལ། །ལེགས་པར་རྙེད་པ་གནས་བཟང་དང། ས་བཟང་བ་དང་གྲོགས་བཟང་བ། །རྣལ་འབྱོར་བདེ་བའི་ཡོ་བྱད་ལྡན། །ཞེས་གསུངས་པའི་ཕྱིར། གཉིས་པ་གང་གིས་སྒྲུབ་པའི་རྟེན་གྱི་གང་ཟག་ནི། ཁས་བླངས་པའི་ཚུལ་ཁྲིམས་རྣམ་དག་དང་ལྡན་ཞིང་
གང་སྒོམ་པའི་ཏིང་ངེ་འཛིན་གྱི་དམིགས་རྣམ་རྣམས་ཐོས་བསམ་གྱིས་གཏན་ལ་ཕེབས་[*PHAB]པ། ཏིང་ངེ་འཛིན་གྱི་ཡོན་ཏན་མཐོང་བའི་དད་པ་དང་ལྡན་པའི་གང་ཟག་དེ་ཡིན་ཏེ། མཛོད་ལས། ཚུལ་གནས་ཐོས་དང་བསམ་ལྡན་པ། །སྒོམ་པ་ལ་ནི་རབ་ཏུ་སྦྱོར། །ཞེས་དང། དཀོན་བརྩེགས་ལས། ཚུལ་ཁྲིམས་
ལ་ནི་གནས་ནས་ཏིང་ངེ་འཛིན་འཐོབ་སྟེ། །ཏིང་ངེ་འཛིན་ཐོབ་ནས་ཀྱང་ཤེས་རབ་སྒོམ་པར་བྱེད། །ཤེས་རབ་ཀྱིས་ནི་ཡེ་ཤེས་རྣམ་པར་དག་པ་འཐོབ། །ཡེ་ཤེས་རྣམ་པར་དག་པས་ཚུལ་ཁྲིམས་ཕུན་སུམ་ཚོགས། །ཞེས་གསུངས་པའི་ཕྱིར། གསུམ་པ་གང་ལ་དམིགས་ནས་སྒོམ་པའི་དམིགས་པའི་ཁྱད་
པར་ནི་བཞི་སྟེ། ཁྱབ་པའི་དམིགས་པ། དཔྱད་པ་རྣམ་སྦྱོང་གི་དམིགས་པ། མཁས་པའི་དམིགས་པ། ཉོན་མོངས་རྣམ་སྦྱོང་གི་དམིགས་པ་དང་བཞི་ལས། དང་པོ་ལ་ཡང། དཔྱོད་པ་དང། མི་དཔྱོད་པ་དང། ཇི་ལྟ་ཇི་སྙེད་ཀྱིས་བསྡུས་པའི་དངོས་པོ་ལ་དམིགས་ཚུལ་དང་པོ་གཉིས་པོ་གང་
རུང་གིས་དམིགས་པའི་སྒོ་ནས་གནས་ཡོངས་སུ་གྱུར་པའི་དགོས་བ་གྲུབ་པའི་དམིགས་པ་དང་བཞི། དཔྱད་བ་རྣམ་སྦྱོང་གི་དམིགས་པའི་ཁྱད་པར་ཡོད་དེ། འདོད་ཆགས་ཤས་ཆེ་བའི་གང་ཟག་གིས་མི་སྡུག་པ་ལ་དམིགས་ནས་སྒོམ་པ་དང། ཞེ་སྡང་ཤས་ཆེ་བའི་གང་ཟག་གིས་བྱམས་པ་ལ་

[006A]༄༅། །དམིགས་ནས་སྒོམ་པ་དང། གཏི་མུག་ཤས་ཆེ་བས་རྟེན་འབྲེལ་ལ་དམིགས་པ་དང། ང་རྒྱལ་ཤས་ཆེ་བའི་གང་ཟག་གིས་ཁམས་ཀྱི་རབ་དབྱེ་ལ་དམིགས་པ་དང། རྣམ་རྟོག་ཤས་ཆེ་བས་དབུགས་འབྱུང་རྔུབ་ལ་དམིགས་ནས་སྒོམ་པ་དང་ལྔ་ཡོད་པའི་ཕྱིར། མཁས་
པའི་དམིགས་པ་ལ་ཡང་ལྔ་ཡོད་དེ། ཕུང་པོ་དང་ཁམས་དང་སྐྱེ་མཆེད་དང། གནས་དང་གནས་མ་ཡིན་པ་དང། རྟེན་འབྲེལ་དང་ལྔ་ཡོད་པའི་ཕྱིར། ཉོན་མོངས་རྣམ་སྦྱོང་གི་དམིགས་པའི་ཁྱད་པར་ཡོད་དེ། ཁམས་གོང་འོག་ལ་ཞི་རགས་སུ་བལྟ་བ་དང། བདེན་པའི་རྣམ་པ་ཅན་རྣམས་ཡོད་
པའི་ཕྱིར། སྤྱིར་ཞི་གནས་ཙམ་ནི་རྡེའུ་དང་ཤིང་བུ་སོགས་ལ་བརྟེན་ནས་དམིགས་པས་འགྲུབ་ཀྱང། འདིར་ནི་སྔར་བཤད་པའི་དམིགས་པ་དེ་དག་ལ་དམིགས་པ་དང། ཁྱད་པར་དུ་ལས་དང་པོ་བ་རྣམས་ཀྱིས་དེ་བཞིན་གཤེགས་པའི་སྐུ་གཟུགས་ལ་དམིགས་ནས་སྒོམ་དགོས་ཏེ། དེ་ལ་
དམིགས་ནས་སྒོམ་པ་ནི་ཚོགས་བསོག་སྒྲིབ་སྦྱོང་མཐུ་ཆེ་ཞིང་འཆི་བའི་ཚེ་སངས་རྒྱས་རྗེས་དྲན་དང་མི་འབྲལ་བའི་དགོས་པ་ཡོད་པའི་ཕྱིར། མདོ་ལས། མི་གང་ཐུབ་པའི་ཟླ་བ་དྲན་བྱེད་པ། །དེ་ཡི་མདུན་དུ་ཐུབ་པ་རྟག་ཏུ་བཞུགས་ཞེས་དང། །ཏིང་འཛིན་རྒྱལ་པོ་ལས། གསེར་གྱི་ཁ་དོག་ལྟ་
བུའི་སྐུ་ལུས་ཀྱི། །འཇིག་རྟེན་མགོན་པོ་ཀུན་ནས་མཛེས་པ་སྟེ། །དམིགས་པ་དེ་ལ་གང་གིས་སེམས་འཇུག་པ། །བྱང་ཆུབ་སེམས་དཔའ་དེ་མཉམ་གཞག་ཅེས་བྱ། །ཞེས་དང། སྒོམ་རིམ་མཐའ་མ་ལས་ཀྱང། དེ་ལ་རྣལ་འབྱོར་པས་ཐོག་མར་དེ་བཞིན་གཤེགས་པའི་སྐུ་གཟུགས་ཇི་
ལྟར་མཐོང་བ་དང་ཇི་ལྟར་ཐོས་པ་ལ་སེམས་བཞག་ནས་ཞི་གནས་བསྒྲུབ་པར་བྱ་སྟེ། དེ་བཞིན་གཤེགས་པའི་སྐུ་གཟུགས་དེ་ཡང་གསེར་གཙོ་མའི་མདོག་བཞིན་དུ་སེར་ལ། མཚན་དང་དཔེ་བྱེད་བཟང་པོས་བརྒྱན་པ་འཁོར་གྱི་ནང་ན་བཞུགས་ཤིང། ཐབས་སྣ་ཚོགས་ཀྱིས་སེམས་ཅན་གྱི་
དོན་མཛད་པ་རྒྱུན་དུ་ཡིད་ལ་བྱེད་པས་དེའི་ཡོན་ཏན་ལ་འདོད་པ་བསྐྱེད་ཅིང་བྱིང་བ་དང་རྒོད་པ་ལ་སོགས་པ་ཞི་བར་བྱས་ལ་ཇི་སྲིད་དུ་དེ་མདུན་ན་བཞུགས་པ་བཞིན་དུ་གསལ་པོར་མཐོང་བར་གྱུར་པ་དེ་སྲིད་དུ་བསམ་གཏན་བྱའོ། །ཞེས་གསུངས་པའི་ཕྱིར། དེ་ཡང་ཏིང་ངེ་འཛིན་མ་འགྲུབ་ཀྱི་

[006B] ལམ་སྒྲོན་ལས། དམིགས་པ་གང་རུང་གཅིག་དག་ལ། །ཡིད་ནི་དགེ་ལ་བཞག་པར་བྱ། །ཞེས་གསུངས་པའི་ཕྱིར། དམིགས་པ་དེ་དག་ལ་དམིགས་ནས་སྒོམ་པའི་ཚེ་ལུས་ཀྱི་གནས་ཚུལ་དང་སེམས་ཀྱི་གཏོད་ཚུལ་གྱི་ཁྱད་པར་ཡོད་
དེ༑ ལུས་རྣམ་སྣང་གི་ཆོས་བདུན་ལྡན་དུ་བྱེད་པ་དང། སེམས་དྲན་ཤེས་བཞིན་གཉིས་ལ་བརྟེན་ནས་བྱིང་རྒོད་གཉིས་ཀྱི་སྐྱོན་སེལ་བའི་སྒོ་ནས་གཏོད་པར་བྱེད་པའི་ཕྱིར། ལུས་ཀྱི་གནས་ཚུལ་དེ་ལྟར་དུ་བྱས་ནས་སྒོམ་པ་ལ་དགོས་པ་ཡོད་དེ། ཏིང་འཛིན་སྐྱེ་སླ་ཞིང་སྤྱོད་ལམ་དེ་ལྟ་བུས་གནས་
པས་ཉེས་སྤྱོད་ཀྱིས་མི་གོས་པའི་དགོས་པ་ཡོད་པའི་ཕྱིར། ཞི་གནས་གསར་དུ་སྐྱེས་པའི་ཚེ་དྲན་ཤེས་བཞིན་གཉིས་རྟེན་དགོས་ཏེ། དབུ་མ་སྙིང་པོ་ལས། ཡིད་ཀྱི་གླང་པོ་ལོག་འགྲོ་བ། །དམིགས་པའི་ཀ་བ་བརྟན་པོ་ལ། །དྲན་པའི་ཐག་པས་ངེས་བཅིངས་ནས། །ཤེས་རབ་ལྕགས་ཀྱུས་རི་དབང་
བྱ༑ ༑ཞེས་དང། སྒོམ་རིམ་བར་པ་ལས། དྲན་པ་དང་ཤེས་བཞིན་གྱི་ཐག་པས་ཡིད་ཀྱི་གླང་པོ་ཆེ་དམིགས་པའི་སྡོང་པོ་དེ་ཉིད་ལ་གདགས་པར་བྱའོ། །ཞེས་གསུངས་པའི་ཕྱིར། བྱིང་རྒོད་སེལ་བའི་དོན་དུ་དྲན་ཤེས་བཞིན་རྟེན་དགོས་པའི་རྒྱུ་མཚན་ཡོད་དེ། བྱིང་རྒོད་གཉིས་པོ་དེ་ཏིང་ངེ་འཛིན་སྐྱོན་
མེད་སྐྱེ་བའི་བགེགས་ཀྱི་གཙོ་བོ་ཡིན་པ་གང་ཞིག་དྲན་ཤེས་བཞིན་གཉིས་པོ་དེས་དེ་གཉིས་ཀྱི་གཉེན་པོ་བྱེད་པའི་ཕྱིར། དང་པོ་དེར་ཐལ། རྒོད་པས་དམིགས་པ་ལ་རྩེ་གཅིག་ཏུ་འཛིན་པ་ལ་བར་དུ་གཅོད་པར་བྱེད། བྱིང་བས་གསལ་བྱའི་ངར་རམ་དམིགས་རྣམ་དམ་དུ་འཛིན་པ་ལ་བར་ཆད་བྱེད་
པའི་ཕྱིར། བྱིང་རྒོད་གཉིས་ཀྱི་དམིགས་པ་རྣམ་པ་བྱེད་ལས་རྒྱུ་སོགས་ཀྱི་ཁྱད་པར་ཇི་ལྟ་བུ་ཞེ་ན། རྒོད་པ་ནི་དམིགས་པ་ཡུལ་ཡིད་འོང་ལ་དམིགས་ནས་སྡུག་པའི་མཚན་མར་སྒྲོ་འདོགས་པ་དང་རྣམ་པ་ནི་སེམས་མ་ཞི་ཞིང་ཕྱི་རོལ་ཡུལ་ལ་འཕྲོ་བའི་འདོད་ཆགས་ཀྱི་ཆར་གཏོགས་པ་དང། བྱེད་ལས་
དམིགས་པ་ལ་རྩེ་གཅིག་ཏུ་འཛིན་པ་ལ་བར་དུ་གཅོད་པའི་བྱེད་ལས་ཅན་ཡིན་ཏེ། ཀུན་ལས་བཏུས་ལས། རྒོད་པ་གང་ཞེ་ན། སྡུག་པའི་མཚན་མའི་རྗེས་སུ་འཇུག་པའི་འདོད་ཆགས་ཀྱི་ཆར་གཏོགས་པའི་དྲན་པ་མ་ཞི་བ་སྟེ་ཞི་གནས་ཀྱི་བར་དུ་གཅོད་པའི་ལས་ཅན་ནོ། །ཞེས་གསུངས་པའི་

[007A]༄༅། །ཕྱིར། བྱིང་བ་ནི་འཛིན་སྟངས་ལ་དྭངས་ཆ་ཡོད་ཀྱང་གསལ་བྱའི་ངར་རམ་འཛིན་སྟངས་དམ་དུ་མི་འཛིན་པའི་རྣམ་པ་ཅན་ཡིན་ཏེ། སྒོམ་རིམ་བར་པ་ལས། གང་ཚེ་དམུས་ལོང་ལྟ་བུ་འམ་མུན་པར་ཞུགས་པ་ལྟ་བུ་འམ་མིག་བཙུམས་པ་ལྟ་བུར་སེམས་ཀྱི་
དམིགས་པ་གསལ་བར་མི་མཐོང་བ་དེའི་ཚེ་བྱིང་བར་གྱུར་པར་རིགས་པར་བྱའོ། །ཞེས་གསུངས་པའི་ཕྱིར། འོ་ན་བྱིང་རྨུགས་གཉིས་ཀྱི་ཁྱད་པར་ཇི་ལྟ་བུ་ཞེ་ན། བྱིང་བ་ནི་སྔར་བཤད་པ་ལྟར་དྭངས་ཆ་ཡོད་ཀྱང་གསལ་བྱའི་ངར་མེད་པས་སྒྲིབ་ལུང་མ་བསྟན་དང་དགེ་བ་གང་རུང་ཡིན་
རྨུགས་པ་ནི་བྱིང་བའི་རྒྱུ་བྱེད་ཅིང་གཏི་མུག་གི་ཆར་གཏོགས་པའི་ལུས་སེམས་ལྕི་ཞིང་ལུས་སེམས་ཉོག་ཉོག་པོར་བྱེད་པའི་མི་དགེ་བ་དང་ལུང་མ་བསྟན་གང་རུང་ཡིན་དགོས་པའི་ཕྱིར། ཕྱི་མ་དེར་ཐལ། ཀུན་ལས་བཏུས་ལས། རྨུགས་པ་གང་ཞེ་ན་གཏི་མུག་གི་ཆར་གཏོགས་པའི་
སེམས་ལས་སུ་མི་རུང་བ་ཉིད་དེ། ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱིས་གྲོགས་བྱེད་པའི་ལས་ཅན་ནོ། །ཞེས་གསུངས་པའི་ཕྱིར། བྱིང་རྒོད་དེ་དག་སྐྱེ་བའི་རྒྱུའི་ཁྱད་པར་ཡོད་དེ། དབང་པོའི་སྒོ་མི་སྡོམ་པ་དང། ཟས་ཀྱི་ཚོད་མི་རིགས་པ་སོགས་ཡིན་པའི་
ཕྱིར་དང། ཁྱད་པར་རྒོད་པ་ནི། ཉེ་དུ་དང་མི་འཆི་བའི་རྣམ་པར་རྟོག་པ་དང་སྔོན་རྩེས་པ་དང་སྒེག་པ་སོགས་ལ་བརྟན་ནས་སྐྱེ། བྱིང་རྨུགས་གཉིས་ནི་ལུས་སེམས་རྨྱོ་བ་དང་མི་དགའ་བ་དང་བྱ་སྨྱང་སོགས་ལ་བརྟེན་ནས་སྐྱེ་བའི་ཕྱིར། དེ་དག་ཇི་ལྟར་སེལ་བའི་ཚུལ་ཡོད་དེ། བྱིང་བ་སྐྱེས་
པའི་ཚེ་དེ་བཞིན་གཤེགས་པའི་སྐུ་གསུང་ཐུགས་ཀྱི་ཡོན་ཏན་དང་ཏིང་ངེ་འཛིན་གྱི་ཡོན་ཏན་དྲན་པའི་སྒོ་ནས་སེམས་གཟེངས་བསྟོད་དེ་སེལ་བར་བྱེད། རྒོད་པ་སྐྱེས་པའི་ཚེ་ངན་སོང་གསུམ་གྱི་སྡུག་བསྔལ་བསམས་པའི་སྒོ་ནས་སེམས་ཅུང་ཟད་སྨད་པའི་སྒོ་ནས་སེལ་བར་བྱེད་པའི་ཕྱིར་
དེ་དག་གི་གཉེན་པོ་དྲན་ཤེས་བཞིན་གཉིས་ཇི་ལྟ་བུ་ཞེ་ན། དྲན་པ་ནི་སྔར་གྱི་ཏིང་ངེ་འཛིན་གྱི་དམིགས་པ་ལ་སེམས་ཀྱི་བརྗེད་པ་མེད་པར་རྩེ་གཅིག་ཏུ་འཛིན་པའི་སེམས་པ་ཞིག་ཡིན་ཏེ། དེ་ཉིད་ལས། དྲན་པ་གང་ཞེ་ན་འདྲིས་པའི་དངོས་པོ་ལ་སེམས་ཀྱི་བརྗེད་པ་མེད་པ་སྟེ་རྣམ་པར་མི་

[007B] །ཞེས་གསུངས་པའི་ཕྱིར་དང། དབུས་མཐའི་འགྲེལ་བཤད་ལས། དྲན་པ་ནི་དམིགས་པ་མ་བརྗེད་པའོ། །ཞེས་གསུངས་པའི་ཕྱིར། ཤེས་བཞིན་ནི་བྱིང་རྒོད་ཀྱི་སྐྱོན་བྱུང་མ་བྱུང་རྟོགས་པར་བྱེད་ཅིང་ངོ་བོ་ཤེས་རབ་ཀྱི་ཆར་གཏོགས་པའི་སེམས་པ་ཞིག་ཡིན་ལ། དེ་
ཡང་དྲན་ཤེས་བཞིན་གཉིས་པོ་དེ་དམིགས་པ་མི་བརྗེད་པར་འཛིན་པ་ཙམ་དང། བྱིང་རྒོད་བྱུང་བ་ན་སེལ་བ་ཙམ་མ་ཡིན་པར་དྲན་པས་དམིགས་པ་མི་བརྗེད་པར་ཐུ་རེ་འཛིན་པ་དང། ཤེས་བཞིན་གྱིས་བྱིང་རྒོད་དང་པོར་སྐྱེ་གྲབས་བྱེད་པ་ནས་ཤེས་པར་བྱ་བ་ཡིན་ཏེ། མདོ་སྡེ་རྒྱན་གྱི་འགྲེལ་
བཤད་ལས། དྲན་པ་དང་ཤེས་བཞིན་ནི་ཉེ་བར་གཏོད་པར་བྱེད་པ་སྟེ་གཅིག་གིས་སེམས་དམིགས་པ་ལས་མི་འཕྲོ་བར་བྱེད་པའི་ཕྱིར་དང་གཉིས་པས་སེམས་འཕྲོ་བར་རབ་ཏུ་ཤེས་པའི་ཕྱིར་རོ། །ཞེས་གསུངས་པའི་ཕྱིར། དེ་ཡང་ཞི་གནས་གསར་དུ་སྒྲུབ་པའི་ཚེ་སེམས་གྲིམ་ལྷོད་རན་པའི་སྒོ་ནས་
སྒོམ་དགོས་ཏེ། ཧ་ཅང་གྲིམ་དྲག་ན་རྒོད་པ་སྐྱེ་བ་དང། ཧ་ཅང་ལྷོད་ན་བྱིང་བ་སྐྱེ་བའི་ཕྱིར། བཤགས་བསྟོད་ལས། འབད་པས་འཇུག་ན་རྒོད་པ་འབྱུང་འགྱུར་ཞིང། །དེ་གློད་ན་ནི་ཞུམ་པ་སྐྱེ་བར་འགྱུར། །འདི་ཡི་དབུ་མ་སྒྲུབ་པའང་རྙེད་དཀའ་ན། །བདག་གིས་སེམས་དཀྲུགས་པས་ནི་ཅི་ཞིག་བགྱི།།
ཞེས་གསུངས་པའི་ཕྱིར། དེ་ལྟ་ཡིན་ན་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་སྐྱེས་པའི་དུས་མཚམས་ཇི་ལྟ་བུ་ཞེ་ན་དེ་ཡོད་དེ། ཡིད་བྱེད་དགུ་པ་བཏང་སྙོམས་སུ་བྱེད་པའི་ཡིད་བྱེད་དེ་ལ་སེམས་ཏིང་ངེ་འཛིན་གྱི་དམིགས་པ་ལ་རྩེ་གཅིག་ཏུ་མཉམ་པར་གཞག་སྟོབས་
ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཏིང་ངེ་འཛིན་དང་དེས་མ་ཟིན་པའི་ཏིང་ངེ་འཛིན་གཉིས་ལས་དང་པོ་ཞི་གནས་དང། ཕྱི་མ་དེ་ཤིན་སྦྱངས་ཀྱི་བདེ་བ་ཙམ་གྱིས་ཟིན་ཡང་བདེ་བ་ཁྱད་པར་ཅན་གྱིས་མ་ཟིན་པས་དེ་ཞི་གནས་མ་ཡིན་པའི་ཕྱིར། དགོངས་འགྲེལ་ལས། བཅོམ་
ལྡན་འདས་བྱང་ཆུབ་སེམས་དཔའ་དེ་ཇི་སྲིད་དུ་སེམས་ལ་དམིགས་པའི་སེམས་ནང་དུ་ཡིད་ལ་བགྱིས་པ་ན་ལུས་ཤིན་ཏུ་སྦྱངས་པ་དང་སེམས་ཤིན་ཏུ་སྦྱངས་པ་མ་ཐོབ་པ་དེའི་བར་དུ་ཡིད་ལ་བགྱིས་པ་དེ་ལ་ཅི་ཞེས་བགྱི། བྱམས་པ་ཞི་གནས་ནི་མ་ཡིན་ཏེ་ཞི་གནས་ཀྱི་རྗེས་སུ་མཐུན་པའི་མོས་པ་དང་

[008A]༄༅། །མཚུངས་པར་ལྡན་པ་ཡིན་པར་བརྗོད་པར་བྱའོ། །ཞེས་གསུངས་པའི་ཕྱིར། དེ་ཤིན་སྦྱངས་ཀྱི་བདེ་བས་ཟིན་པ་ཡིན་ཏེ། ཤིན་སྦྱངས་ཕྲ་མོས་ཟིན་པའི་ཕྱིར། ཉན་ས་ལས། དེའི་དང་པོ་ཁོ་ནར་ཡང་དག་པའི་སྦྱོར་བ་ལ་རྩོམ་པའི་ཚེ་སེམས་ཤིན་ཏུ་སྦྱངས་པ་དང་
ལུས་ཤིན་ཏུ་སྦྱངས་པ་དང་སེམས་དང་ལུས་ལས་སུ་རུང་བ་ནི་ཕྲ་བ་སྟེ་བརྟག་པར་དཀའ་བ་ཡིན་ནོ། །ཞེས་གསུངས་པའི་ཕྱིར། དེ་ལྟར་འཕེལ་བའི་སེམས་དམིགས་པ་ལ་རྩེ་གཅིག་ཏུ་མཉམ་པར་གཞག་སྟོབས་ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཏིང་ངེ་འཛིན་དེ་ཞི་གནས་
ཡིན་ཏེ། སྒོམ་རིམ་བར་པ་ལས། དེ་ལྟར་ཞི་གནས་གོམས་པར་བྱས་པ་དེའི་ལུས་དང་སེམས་གང་གི་ཚེ་ཤིན་ཏུ་སྦྱངས་པར་གྱུར་པ་དང་ཇི་ལྟར་འདོད་པ་བཞིན་དུ་དམིགས་པ་ལ་སེམས་དབང་གྱུར་པ་དེའི་ཚེ་ཞི་གནས་འགྲུབ་པ་ཡིན་པར་རིགས་པར་བྱའོ། །ཞེས་གསུངས་པའི་ཕྱིར། འོ་ན་ལུས་
སེམས་ཤིན་སྦྱངས་ཀྱི་བདེ་བ་ཁྱད་པར་ཅན་དེ་ཇི་ལྟ་བུ་ཞེ་ན། ལུས་དགེ་བའི་ཕྱོགས་ལ་ཇི་ལྟར་འདོད་འདོད་དུ་བཀོལ་དུ་མི་རུང་བའི་ལུས་ཀྱི་གནས་ངན་ལེན་དང་བྲལ་བའི་ལུས་དགེ་བའི་ཕྱོགས་ལ་ཇི་ལྟར་འདོད་འདོད་དུ་བཀོལ་དུ་རུང་བའི་ལུས་ལས་རུང་ཁྱད་པར་ཅན་དེ་ལུས་ཤིན་སྦྱངས་དང་
སེམས་དགེ་བའི་ཕྱོགས་ལ་ཇི་ལྟར་འདོད་འདོད་དུ་བཀོལ་དུ་མི་རུང་བའི་སེམས་ཀྱི་གནས་ངན་ལེན་དང་བྲལ་བའི་སེམས་དགེ་བའི་ཕྱོགས་ལ་ཇི་ལྟར་འདོད་འདོད་དུ་བཀོལ་དུ་རུང་བའི་སེམས་ལས་རུང་ཁྱད་པར་ཅན་དེ་སེམས་ཤིན་སྦྱངས་ཁྱད་པར་ཅན་དུ་འཇོག་པ་ཡིན་ཏེ། ཀུན་ལས་བཏུས་ལས་
ཤིན་ཏུ་སྦྱངས་པ་གང་ཞེ་ན་ལུས་དང་སེམས་ཀྱི་གནས་ངན་ལེན་རྣམས་ཀྱི་རྒྱུན་གཅད་པའི་ཕྱིར་ལུས་དང་སེམས་ལས་སུ་རུང་བ་ཉིད་དེ་སྒྲིབ་པ་ཐམས་ཅད་སེལ་བའི་ལས་ཅན་ནོ། །ཞེས་གསུངས་པའི་ཕྱིར། དེ་ཡང་ཤིན་སྦྱངས་གཉིས་ཀྱི་ནང་ནས་དང་པོར་སེམས་ཤིན་སྦྱངས་སྐྱེ། བདེ་བ་
གཉིས་ཀྱི་ནང་ནས་དང་པོར་ལུས་བདེ་སྐྱེ་བ་ཡིན་ཏེ། སེམས་དམིགས་པ་ལ་རྩེ་གཅིག་ཏུ་མཉམ་པར་གཞག་སྟོབས་ཀྱིས་སེམས་ལས་སུ་རུང། དེ་ལ་བརྟེན་ནས་དེའི་བཞོན་པར་གྱུར་པའི་རླུང་ལས་སུ་རུང་དེ་ལུས་ཀྱི་ནང་དུ་རྒྱུས་པ་ལ་བརྟེན་ནས་ལུས་ལས་སུ་རུང་དེ་ལ་བརྟེན་ནས་ལུས་ལ་

[008B] བཞི་པ་སེམས་གནས་སྐྱེ་བའི་རིམ་པ་བཤད་པ་ལ། དབུས་མཐའ་ནས་བཤད་ཚུལ་དང། མདོ་སྡེ་རྒྱན་ནས་བཤད་ཚུལ་དང་གཉིས། དང་པོ་ནི། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་བརྟེན་ནས་སྒོམ་པ་ཡིན་ཏེ་
དབུས་མཐའ་ལས། ཉེས་པ་ལྔ་སྤོང་འདུ་བྱེད་བརྒྱད། །བརྟེན་པའི་རྒྱུ་ལས་བྱུང་བའོ། །ཞེས་གསུངས་པའི་ཕྱིར། ཏིང་ངེ་འཛིན་སྒོམ་པའི་གེགས་ཉེས་པ་དེ་ལ་ལྔ་ཡོད་དེ། ཏིང་ངེ་འཛིན་སྒོམ་པ་ལ་འཇུག་པའི་སྔ་རོལ་དུ་ལེ་ལོ་ཉེས་པ། འཇུག་པའི་ཚེ་གདམ་ངག་བརྗེད་པ་ཉེས་པ། སྒོམ་
བཞིན་པའི་ཚེ་བྱིང་རྒོད་ཉེས་པ། བྱིང་རྒོད་བྱུང་བའི་ཚེ་གཉེན་པོ་མངོན་པར་འདུ་མི་བྱེད་པ་ཉེས་པ། ཏིང་ངེ་འཛིན་སྐྱོན་མེད་དུ་གནས་པའི་ཚེ་གཉེན་པོ་མངོན་པར་འདུ་བྱེད་པ་ཉེས་པ་ཡིན་པའི་ཕྱིར། དེ་ཉིད་ལས། ལེ་ལོ་དང་ནི་གདམ་ངག་རྣམས། །བརྗེད་དང་བྱིང་དང་རྒོད་པ་དང། །འདུ་མི་བྱེད་
དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་གསུངས་པའི་ཕྱིར། ལྔ་པོ་དེའི་གཉེན་པོར་འདུ་བྱེད་བརྒྱད་རྟེན་ཚུལ་ཡོད་དེ། ལེ་ལོའི་གཉེན་པོར་བརྩོན་འགྲུས་རྒྱུ་འབྲས་བཞི། གདམ་ངག་བརྗེད་པའི་གཉེན་པོར་དྲན་པ། བྱིང་རྒོད་ཀྱི་གཉེན་པོ་དེ་ལ་རྟོག་པའི་ཤེས་བཞིན་
གཉེན་པོ་མངོན་པར་འདུ་མི་བྱེད་པའི་གཉེན་པོར་གཉེན་པོ་མངོན་པར་འདུ་བྱེད་པའི་འདུ་བྱེད་སེམས་པ་དང། ཏིང་ངེ་འཛིན་སྐྱོན་མེད་དུ་གནས་པའི་ཚེ་གཉེན་པོ་འདུ་བྱེད་པའི་གཉེན་པོར་འདུ་མི་བྱེད་པའི་བཏང་སྙོམས་བརྟེན་པར་བྱ་བ་ཡིན་པའི་ཕྱིར། བརྩོན་འགྲུས་རྒྱུ་འབྲས་བཞི་པོ་དེ་ལེ་
ལོའི་གཉེན་པོར་འགྱུར་ཚུལ་ཡོད་དེ། དད་པ་འདུན་པའི་རྒྱུ་འདུན་པ་བརྩོན་འགྲུས་ཀྱི་གནས། བརྩོན་འགྲུས་ལེ་ལོའི་གཉེན་པོ་དངོས། ཤིན་སྦྱངས་བརྩོན་འགྲུས་ཀྱི་འབྲས་བུར་བྱེད་ཅིང། ཤིན་སྦྱངས་ཁྱད་པར་ཅན་གྱིས་ལེ་ལོའི་གཉེན་པོ་བྱེད་པའི་ཕྱིར། སྒོམ་རིམ་ལས། ཤིན་ཏུ་
སྦྱངས་པ་གང་ཞེ་ན་ལུས་དང་སེམས་ལས་སུ་རུང་བའི་མཚན་ཉིད་དེ་སྒྲིབ་པ་མཐའ་དག་སེལ་བའི་ལས་ཅན་ནོ། །ཞེས་གསུངས་པའི་ཕྱིར། དེ་ལྟར་བྱས་ན་གཉེན་པོ་ལ་ལྡན་མིན་འདུ་བྱེད་ཤིན་ཏུ་ཡང་ཡོད་དོ། །དེ་སྐད་དུ་ཡང་དབུས་མཐའ་ལས། གནས་དང་དེ་ལ་གནས་པ་དང། །རྒྱུ་

[009A]༄༅། །དང་འབྲས་བུ་ཉིད་དུའོ། །དམིགས་པ་བརྗེད་པར་མ་གྱུར་དང། །བྱིང་དང་རྒོད་པ་རྟོག་པ་དང། །དེ་སྤོང་མངོན་པར་འདུ་བྱེད་དང། །ཞི་ཚེ་སྣལ་དུ་འཇུག་པའོ། །ཞེས་གསུངས་པའི་ཕྱིར། གཉིས་པ་ལ། སེམས་གནས་པའི་ཐབས་དེ་ལ་དགུ་ཡོད་དེ། སེམས་
ནང་ཉིད་དུ་འཇོག་པ་དང། རྒྱུན་དུ་འཇོག་པ་དང། བརླན་དུ་འཇོག་པ་དང། ཉེ་བར་འཇོག་པ་དང། དུལ་བར་བྱེད་པ་དང། ཞི་བར་བྱེད་པ་དང། རྣམ་པར་ཞི་བར་བྱེད་པ་དང། རྩེ་གཅིག་ཏུ་བྱེད་པ་དང། བཏང་སྙོམས་སུ་བྱེད་པ་དང་དགུ་ཡོད་པའི་ཕྱིར། དེ་དགུའི་ཁྱད་པར་ཡོད་དེ། སེམས་ཕྱི་
རོལ་ཏུ་མི་གཡེང་བར་ནང་དུ་དམིགས་པ་ལ་རྩེ་གཅིག་ཏུ་འཛིན་པའི་ཡིད་བྱེད་དང་པོ་དང། དེ་ཉིད་རྒྱུན་འཐུད་ནས་སྒོམ་པ་དེ་གཉིས་པ་དང། རྣམ་གཡེང་ཅུང་ཟད་སྐྱེས་པ་ན་ཤེས་བཞིན་གྱིས་མྱུར་དུ་རྟོགས་པར་བྱས་ནས་སླར་ཡང་དམིགས་པ་ལ་སེམས་བརྟེན་པར་བྱེད་པ་དེ་གསུམ་པ་དང། དེ་
ཉིད་གོང་ནས་གོང་དུ་འཕེལ་བར་བྱ་བའི་ཕྱིར་དྲན་པ་ཤུགས་དྲག་པོས་འཇོག་པར་བྱེད་པ་དེ་བཞི་པ་དང། ཏིང་ངེ་འཛིན་གྱི་ཡོན་ཏན་མཐོང་བའི་སྒོ་ནས་དམིགས་པ་ལ་སེམས་གཏོད་པར་བྱེད་པ་དེ་ལྔ་པ་དང། རྣམ་གཡེང་གི་ཉེས་པ་ཅུང་ཟད་སྐྱེས་པ་ན་ཏིང་ངེ་འཛིན་སྒོམ་པ་ལ་མི་དགའ་ན་དེ་ཞི་བར་
བྱ་བའི་ཕྱིར་དུ་དམིགས་པ་ལ་སེམས་གཏོད་པར་བྱེད་པ་དེ་དྲུག་པ་དང། ཏིང་ངེ་འཛིན་གྱི་མི་མཐུན་ཕྱོགས་བྱིང་རྒོད་དང་ཆགས་སེམས་དང་ཡིད་མི་བདེ་ལ་སོགས་སྐྱེས་པ་ན་དེ་ཞི་བར་བྱ་བའི་ཕྱིར་དུ་དམིགས་པ་ལ་སེམས་གཏོད་པར་བྱེད་པ་དེ་བདུན་པ་དང། འབད་རྩོལ་རགས་པ་དང་བཅས་པའི་སྒོ་
ནས་སེམས་དམིགས་པ་ལ་རང་གི་ངང་གིས་འཇུག་པར་བྱ་བའི་ཕྱིར་དམིགས་པ་ལ་སེམས་གཏོད་པར་བྱེད་པ་དེ་བརྒྱད་པ་དང། དེ་ལྟར་བསྒོམས་པས་འབད་རྩོལ་རགས་པ་མེད་པར་དམིགས་པ་ལ་རང་གི་ངང་གིས་འཇུག་པའི་ཡིད་བྱེད་དགུ་པ་བཏང་སྙོམས་སུ་བྱེད་པའི་ཡིད་བྱེད་ཡིན་པའི་
ཕྱིར། དང་པོ་གཉིས་དེར་ཐལ། མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། །དེའི་རྒྱུན་རྣམ་པར་གཡེང་མི་བྱ། །ཞེས་གསུངས་པའི་ཕྱིར། གསུམ་པ་དང་བཞི་པ་དེར་ཐལ། རྣམ་གཡེང་མྱུར་དུ་རྟོགས་བྱས་ནས། །དེ་ལ་སླར་ནི་བརླན་པར་བྱ། །ཞེས་དང། བློ་ལྡན་

[009B] །སེམས་ནི་ནང་དུ་བསྡུ་བར་བྱ། །ཞེས་གསུངས་པའི་ཕྱིར། ལྔ་པ་དང་དྲུག་པ་དེར་ཐལ། དེ་ནས་ཡོན་ཏན་མཐོང་བའི་ཕྱིར། །ཏིང་ངེ་འཛིན་ལ་སེམས་དུལ་ལོ། །ཞེས་དང། རྣམ་གཡེང་ཉེས་པ་མཐོང་བའི་ཕྱིར། །དེ་ལ་མི་དགའ་ཞི་བར་བྱེད། །ཅེས་གསུངས་པའི་ཕྱིར། བདུན་
པ་བརྒྱད་པ་དེར་ཐལ། དེ་ནས་སྡོམ་བརྩོན་ཅན་གྱིས་ནི། །ཆགས་སེམས་ཡིད་མི་བདེ་ལ་སོགས། །ལངས་པ་དེ་བཞིན་ཞི་བར་བྱེད། །སེམས་ལ་མངོན་པར་འདུ་བྱེད་བཅས། །ཞེས་གསུངས་པའི་ཕྱིར། དགུ་པ་དེར་ཐལ། དེ་གོམས་པ་ལས་འདུ་མི་བྱེད། །ཅེས་གསུངས་པའི་ཕྱིར། དེ་དག་
སྟོབས་དྲུག་གིས་འགྲུབ་པའི་ཚུལ་ཡོད་དེ། དང་པོ་དེ་ཐོས་པའི་སྟོབས་ཀྱིས་འགྲུབ། གཉིས་པ་བསམ་པའི་སྟོབས་ཀྱིས་འགྲུབ། གསུམ་པ་བཞི་པ་གཉིས་པོ་དྲན་པའི་སྟོབས་ཀྱིས་འགྲུབ། ལྔ་པ་དྲུག་པ་གཉིས་ཤེས་བཞིན་གྱི་སྟོབས་ཀྱིས་འགྲུབ། བདུན་པ་བརྒྱད་པ་གཉིས་བརྩོན་འགྲུས་ཀྱི་
སྟོབས་ཀྱིས་འགྲུབ། དགུ་པ་འདྲིས་པའི་སྟོབས་ཀྱིས་འགྲུབ་པའི་ཕྱིར། དེ་དགུའི་གནས་སྐབས་སུ་ཡིད་བྱེད་བཞི་ཚང་བ་ཡིན་ཏེ། དང་པོ་གཉིས་ཀྱི་སྐབས་སུ་སྒྲིམས་ཏེ་འཇུག་པའི་ཡིད་བྱེད་ཚང། གསུམ་པ་ནས་བདུན་པའི་བར་གྱི་གནས་སྐབས་སུ་བྱིང་རྒོད་ཀྱིས་བར་ཆད་ཅིང་འཇུག་པའི་
ཡིད་བྱེད་ཚང། བརྒྱད་པའི་སྐབས་སུ་ཆད་པ་མེད་པའི་ཡིད་བྱེད་ཚང། དགུ་པའི་གནས་སྐབས་སུ་ལྷུན་གྱིས་གྲུབ་པའི་ཡིད་བྱེད་ཚང་བའི་ཕྱིར། གཉིས་པ་སྐྱེས་པའི་ཞི་ལྷག་གི་ངོ་བོ་བཤད་པ་ལ། རང་གི་དམིགས་པ་ལ་རྩེ་གཅིག་ཏུ་མཉམ་པར་གཞག་སྟོབས་ཀྱིས་ཤིན་སྦྱངས་ཀྱི་བདེ་
བ་ཁྱད་པར་ཅན་གྱིས་ཟིན་པའི་ཏིང་ངེ་འཛིན། ཞི་གནས་ཀྱི་མཚན་ཉིད། དེ་ལ་དབྱེ་ན་ཇི་ལྟ་བ་རྟོགས་པའི་ཞི་གནས་དང། ཇི་སྙེད་པ་རྟོགས་པའི་ཞི་གནས་གཉིས། རྟེན་གྱི་སྒོ་ནས་དབྱེ་ན་ལམ་ཞུགས་ཀྱི་གང་ཟག་གི་ཞི་གནས་དང། ལམ་མ་ཞུགས་ཀྱི་གང་ཟག་གི་རྒྱུད་ཀྱི་ཞི་གནས་
གཉིས་ཡོད། རང་གི་རྟེན་ཞི་གནས་ལ་བརྟེན་ནས་རང་གི་དམིགས་པ་ལ་སོ་སོར་དཔྱད་སྟོབས་ཀྱིས་ཤིན་སྦྱངས་ཀྱི་བདེ་བ་ཁྱད་པར་ཅན་གྱིས་ཟིན་པའི་ཤེས་རབ་དེ། ལྷག་མཐོང་གི་མཚན་ཉིད། དབྱེ་ན་སྔར་ཞི་གནས་ལ་དབྱེ་བ་ལྟར་ཡོད། གསུམ་པ་ཞི་ལྷག་གི་གོ་རིམ་སོགས་ལ་དཔྱད་

[010A]༄༅། །པ་ལ། གཞན་ལུགས་བཀག་ནས་རང་ལུགས་བཞག་པ། རྩོད་པ་སྤོང་བ་དང་གཉིས། དང་པོ་ལ། ཁ་ཅིག་ཞི་ལྷག་གཉིས་ཀྱི་ནང་ནས་ཐོག་མར་ལྷག་མཐོང་སྐྱེ་བ་ཡིན་ཞེ་ན་མི་རིགས་པར་ཐལ། ཐོག་མར་ཞི་གནས་སྐྱེ་བའི་ཕྱིར། དེར་ཐལ་
ཇི་ལྟ་ཇི་སྙེད་ཀྱི་ཆོས་གང་ལ་དམིགས་ཀྱང། རྩེ་གཅིག་ཏུ་མཉམ་པར་གཞག་སྟོབས་ཀྱིས་ཤིན་སྦྱངས་ཀྱི་བདེ་བས་ཟིན་པའི་ཏིང་ངེ་འཛིན་སྔོན་དུ་མ་སོང་བར་དེ་ལ་བརྟེན་ནས་དམིགས་པ་ལ་སོ་སོར་དཔྱད་སྟོབས་ཀྱིས་ཤིན་སྦྱངས་ཀྱི་བདེ་བས་ཟིན་པའི་ཤེས་རབ་མི་འབྱུང་བའི་ཕྱིར། དེར་
ཐལ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱ་སྟེ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགའ་འགྲུབ། །ཅེས་གསུངས་པ་དང། དཀོན་བརྩེགས་ལས། དེར་
ཁྲིམས་ལ་ནི་གནས་ནས་ཏིང་ངེ་འཛིན་འཐོབ་སྟེ། །ཏིང་ངེ་འཛིན་ཐོབ་ནས་ཀྱང་ཤེས་རབ་སྒོམ་པར་བྱེད། །ཅེས་དང། སྒོམ་རིམ་ལས། དེ་ལྟ་བས་ན་སྒྲིབ་པ་མཐའ་དག་སྤངས་ནས་ཡོངས་སུ་དག་པའི་ཡེ་ཤེས་འབྱུང་བར་འདོད་པས་ཞི་གནས་ལ་གནས་ནས་ཤེས་རབ་སྒོམ་པར་
བྱེད་དོ། །ཞེས་གསུངས་པའི་ཕྱིར། གཉིས་པ་རྩོད་པ་སྤོང་བ་ལ། ཁ་ཅིག་ ཞི་ལྷག་གཉིས་ཀྱི་ནང་ནས་ཐོག་མར་ལྷག་མཐོང་སྐྱེ་བར་ཐལ། ཀུན་ལས་བཏུས་ལས། ལ་ལ་ནི་ལྷག་མཐོང་ཐོབ་པ་ཡིན་གྱི་ཞི་གནས་ནི་མ་ཐོབ་སྟེ། དེ་ལྷག་མཐོང་ལ་བརྟེན་ནས་ཞི་གནས་ལ་
བརྩོན་པར་བྱེད་དོ། །ཞེས་གསུངས་པའི་ཕྱིར། ཟེར་ན། སྐྱོན་མེད་དེ། དེ་བསམ་གཏན་དང་པོའི་དངོས་གཞི་མ་ཐོབ་པའི་གང་ཟག་གིས་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ལྷག་མཐོང་ལ་བརྟེན་ནས་དེའི་དངོས་གཞིའི་ངོ་བོར་གྱུར་པའི་ཞི་གནས་སྒྲུབ་པའི་དོན་ཡིན་
པའི་ཕྱིར་ཏེ། དེ་ལྟར་དུ་སྒྲུབ་པའི་གང་ཟག་ཡོད་པའི་ཕྱིར། དེར་ཐལ། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་བདེན་བཞིའི་བླང་དོར་ལ་དམིགས་པའི་ལྷག་མཐོང་གིས་དེའི་དངོས་གཞིའི་ངོ་བོར་གྱུར་པའི་བདེན་བཞིའི་བླང་དོར་ལ་དམིགས་པའི་ཞི་གནས་བསྒྲུབས་ཏེ་

[010B] དེ་སྐད་དུ་ཡང་སའི་དངོས་གཞི་ལས། གཞན་ཡང་སྡུག་བསྔལ་ནས་ལམ་གྱི་བར་དུ་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་ལ་བསམ་གཏན་དང་པོ་ལ་སོགས་པ་
ནི་མ་ཐོབ་སྟེ། དེ་འདུག་མ་ཐག་ཏུ་སེམས་འཇོག་སྟེ། ཆོས་རྣམ་པར་འབྱེད་པར་མི་བྱེད་དོ། །དེ་ལྷག་པའི་ཤེས་རབ་དེ་ཉིད་ལ་བརྟེན་ནས་ལྷག་པའི་སེམས་ལ་སྦྱོར་བར་བྱེད་དོ། །ཞེས་གསུངས་པའི་ཕྱིར། དེ་ལྟར་མ་ཡིན་ན་བསམ་གཏན་དང་པོའི་ཉེར་བསྡོགས་མཚན་ཉིད་སོ་སོར་རིག་པ་
ཡིད་བྱེད་དེ་ཉེར་བསྡོགས་ལས་དང་པོ་བའི་ཡིད་བྱེད་དུ་ཐལ། དེ་བསམ་གཏན་དང་པོའི་ཉེར་བསྡོགས་ཀྱི་ཐོག་མ་ཡིན་པའི་ཕྱིར། འདོད་ན། མི་འཐད་དེ། དེ་ལྟར་འདོད་པ་ནི་ཉེར་བསྡོགས་ལས་དང་པོ་བའི་ཡིད་བྱེད་དེ་དང་ཉོན་མོངས་རྣམ་སྦྱོར་གི་ལས་དང་པོ་བའི་ཡིད་བྱེད་གཉིས་ཀྱི་ཁྱད་པར་
མ་ཕྱེ་བའི་སྐྱོན་ཡིན་པའི་ཕྱིར་ཏེ། དེ་གཉིས་ཡོད་པའི་ཕྱིར། ཉན་ས་ལས། དེ་ལ་ཡིད་ལ་བྱེད་པ་ལས་དང་པོ་བ་ནི་རྩེ་གཅིག་ཏུ་བྱ་བ་ཉིད་ལ་ཇི་སྲིད་དུ་ཡིད་ལ་བྱེད་པ་མ་ཐོབ་ཅིང་སེམས་རྩེ་གཅིག་པ་ཉིད་ལ་མ་རེག་པའི་བར་དུ་ལས་དང་པོ་བ་ཡིན་ནོ། དེ་ལ་ཉོན་མོངས་རྣམ་པར་སྦྱོང་བའི་ལས་དང་
པོ་བ་ནི་ཡིད་ལ་བྱེད་པ་ཐོབ་པ་ཉོན་མོངས་པ་རྣམས་ལ་སེམས་སྦྱོང་བར་འདོད་པའི་མཚན་ཉིད་སོ་སོར་རིག་པ་ཡིད་ལ་བྱེད་པ་གང་ཡིན་པ་ལས་བརྩམས་ཏེ་ལེན་པ་ལ་གོམས་པ་གང་ཡིན་པ་སྟེ། ཞེས་གསུངས་པའི་ཕྱིར། དེས་ན་བསམ་གཏན་དང་པོའི་ཉེར་བསྡོགས་ལས་དང་པོ་བ་ཐོབ་པའི་དུས་
མཚམས་ཡོད་དེ། ཞི་གནས་གསར་དུ་ཐོབ་པ་དང། བསམ་གཏན་དང་པོའི་ཉེར་བསྡོགས་ཐོབ་པ། མཉམ་པར་གཞག་པའི་ས་ཐོབ་པ། གོང་མའི་སྙོམ་འཇུག་ཐོབ་པ་རྣམས་དུས་མཉམ་པའི་ཕྱིར། ལྷག་མཐོང་སྒྲུབ་བྱེད་ཀྱི་ཡིད་བྱེད་དེ་ལ་བདུན་ཡོད་དེ། མཚན་ཉིད་སོ་སོར་རིག་པ་ཡིད་
བྱེད་སོགས་བདུན་ཡོད་པའི་ཕྱིར། ཉན་ས་ལས། ཡང་དེ་ལ་འདོད་པའི་འདོད་ཆགས་དང་བྲལ་བར་བྱ་བའི་ཕྱིར་རབ་ཏུ་བརྩོན་པར་རྣལ་འབྱོར་པ་ནི་ཡིད་ལ་བྱེད་པ་རྣམ་པ་བདུན་གྱིས་འདོད་པའི་འདོད་ཆགས་དང་བྲལ་བ་རྗེས་སུ་འཐོབ་བོ། །བདུན་པོ་དེ་དག་ཀྱང་གང་ཞེ་ན་སྨྲས་པ་མཚན་ཉིད་སོ་སོ་
[011A]༄༅། །རིག་པ་དང། མོས་པ་ལས་བྱུང་བ་དང། རབ་ཏུ་དབེན་པ་དང། དགའ་བ་སྡུད་པ་དང། དཔྱོད་པ་ཡིད་ལ་བྱེད་པ་དང། སྦྱོར་བ་མཐར་ཐུག་པ་དང། སྦྱོར་བ་མཐར་ཐུག་པའི་འབྲས་བུ་ཡིད་ལ་བྱེད་པའོ། །ཞེས་གསུངས་པའི་ཕྱིར། ཁ་ཅིག་ཉེར་བསྡོགས་མཚན་
ཉིད་སོ་སོར་རིག་པ་ཡིད་བྱེད་དེ་ཐོས་བསམ་འདྲེས་མའི་ཡིད་བྱེད་ཡིན་ནོ། །ཟེར་ན། འོ་ན་སྒོམ་བྱུང་གི་ཤེས་རབ་དང་བསམ་བྱུང་གི་ཤེས་རབ་ཀྱི་གཞི་མཐུན་ཡོད་པར་ཐལ། ཐོས་བྱུང་གི་ཤེས་རབ་དང་བསམ་བྱུང་གི་ཤེས་རབ་ཀྱི་གཞི་མཐུན་ཡོད་པའི་ཕྱིར། དེར་ཐལ། ཐོས་བསམ་འདྲེས་
མའི་ཡིད་བྱེད་ཡོད་པའི་ཕྱིར། རྩ་བར་འདོད་ན་མི་འཐད་དེ། དེ་གཉིས་འགལ་བའི་ཕྱིར། ཡང་ཁ་ཅིག་འདོད་པ་རྣམས་ནི་རགས་པ་དང་བསམ་གཏན་དང་པོ་ཞི་བར་བལྟ་བའི་ཡིད་བྱེད་ཅིག་ཡིན་ཞེས་ཟེར་ན། འོ་ན། བསམ་གཏན་དང་པོའི་ཉེར་བསྡོགས་མཚན་ཉིད་སོ་སོ་རིག་པ་ཡིད་བྱེད་དེ་
ལོག་ཤེས་སུ་ཐལ། དེ་འདོད་པ་རྣམས་ནི་རགས་པ་དང་བསམ་གཏན་དང་པོ་ཞི་བར་བལྟ་བ་གང་ཞིག་བསམ་གཏན་དང་པོ་ཞི་བ་མ་ཡིན་པའི་ཕྱིར། དང་པོ་དེར་ཐལ། དམ་བཅའ་འཐད་པའི་ཕྱིར། རྟགས་ཕྱི་མ་དེར་ཐལ། ཁམས་གསུམ་པོ་ཐམས་ཅད་མེ་འོབས་ལྟར་དུ་སྡུག་བསྔལ་གྱི་
རང་བཞིན་ཅན་དུ་མཚུངས་པའི་ཕྱིར། འདོད་མི་ནུས་སོ། །རང་ལུགས་ལ། མཚན་ཉིད་སོ་སོར་རིག་པ་ཡིད་བྱེད་ཀྱི་ཁྱད་པར་ཡོད་དེ། འདོད་པ་རྣམས་ནི་རགས་པ་དང་དེ་ལ་བལྟོས་ཏེ་བསམ་གཏན་དང་པོ་ཞི་བར་བལྟ་བའི་རྩིང་བས་འཇུག་པའི་ཡིད་བྱེད་དང། འདོད་པ་རྣམས་ནི་ཐ་བ་
ངན་པ་ལྟར་དུ་ཡོན་ཏན་སྐྱེ་དཀའ་བ་དང། ནགས་སྟུག་པོ་ལྟར་དུ་ཉོན་མོངས་གྲངས་མང་བ་དང། རྩིག་པ་སྟུག་པོས་སྐོར་བ་ལྟར་དུ་སྐྱོན་ལས་དབྲལ་དཀའ་བ་དང། དེ་ལ་བལྟོས་ཏེ་བསམ་གཏན་དང་པོ་ཡོན་ཏན་སྐྱེ་སླ་བ་སོགས་སུ་ཡིད་ལ་བྱེད་པའི་ཡུལ་ལ་ཞིབ་པའི་རྣམ་པས་
འཇུག་པའི་ཡིད་བྱེད་ཅི་རིགས་པ་ལ་བྱེད་པའི་ཕྱིར། མོས་པ་ལས་བྱུང་བའི་ཡིད་བྱེད་དང་རབ་ཏུ་དབེན་པ་ཡིད་བྱེད་གཉིས་ཀྱི་ཁྱད་པར་ཡོད་དེ། བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་གནས་ལ་མཉམ་པར་གཞག་བཞིན་པའི་ངང་ནས་དམིགས་པ་ལ་སོ་སོར་དཔྱད་

[011B] འདོད་པ་ལ་འདུན་བའི་འདོད་སྲེད་ཆེན་པོ་མངོན་གྱུར་བ་སྐོར་གསུམ་ཅི་རིགས་ཀྱི་སྤོང་གཉེན་བྱེད་པའི་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་ལྷག་ཟུང་འབྲེལ་གྱི་
ཡིད་བྱེད་དེ་རབ་ཏུ་དབེན་པ་ཡིད་བྱེད་ཡིན་པའི་ཕྱིར། དགའ་བ་སྡུད་པ་ཡིད་བྱེད་དང། དཔྱོད་པ་ཡིད་བྱེད་གཉིས་ཀྱི་ཁྱད་པར་ཡོད་དེ། འདོད་སྲེད་འབྲིང་སྐོར་གསུམ་མངོན་གྱུར་བ་ཅི་རིགས་པའི་སྤོང་གཉེན་བྱེད་པའི་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་ལྷག་ཟུང་འབྲེལ་གྱི་
ཡིད་བྱེད་དེ་དགའ་བ་སྡུད་པ་ཡིད་བྱེད་དང། འབྲིང་སྐོར་གསུམ་ལ་ཆགས་པ་དང་བྲལ་བ་ན་མ་ལུས་པ་ལ་ཆགས་པ་དང་བྲལ་ལམ་མ་བྲལ་སྙམ་དུ་འདོད་པའི་ཉོན་མོངས་སྐྱེ་སླ་བའི་མཚན་མ་ཡིད་ལ་བྱེད་པའི་ཡིད་བྱེད་དེ་དཔྱོད་པ་ཡིད་བྱེད་ཡིན་པའི་ཕྱིར། སྦྱོར་བ་མཐར་ཐུག་པའི་ཡིད་བྱེད་ཀྱི་ཁྱད་
པར་ཡོད་དེ། འདོད་ཉོན་མངོན་གྱུར་བ་མ་ལུས་པ་ལ་ཆགས་པ་དང་མ་བྲལ་བར་མཐོང་ནས། འདོད་ཉོན་ཆུང་ངུ་སྐོར་གསུམ་མངོན་གྱུར་བ་ཅི་རིགས་པའི་སྤོང་གཉེན་བྱེད་པའི་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་ཞི་ལྷག་ཟུང་འབྲེལ་གྱི་ཡིད་བྱེད་དེ་སྦྱོར་བ་མཐའི་ཡིད་བྱེད་ཡིན་པའི་
ཕྱིར། ཁ་ཅིག་ཉེར་བསྡོགས་ལ་ཕན་ཡོན་གྱི་ཡན་ལག་མེད་པ་དང། མོས་པ་ལས་བྱུང་བའི་ཡིད་བྱེད་མན་ཆད་ལ་གཉེན་པོའི་ཡན་ལག་མེད་དོ། །ཞེ་ན། དེ་མི་འཐད་དེ། ཉེར་བསྡོགས་དགའ་བ་སྡུད་པ་ཡིད་བྱེད་དེ་འདོད་པ་ལ་འདུན་པའི་འདོད་སྲེད་ཆེན་པོ་སྐོར་གསུམ་གྱིས་དབེན་པས་དགའ་
བདེ་ཆུང་ངུས་རེག་པས་དེ་ལ་དགའ་བ་སྡུད་པ་ཡང་བྱེད་ཅེས་བཤད་པའི་ཕྱིར་དང། བསམ་གཏན་དང་པོའི་ཉེར་བསྡོགས་ཀྱི་ཐོག་མར་གྱུར་པའི་ཞི་གནས་དེས་བྱིང་རྒོད་སོགས་ཀྱི་གཉེན་པོ་བྱེད་པའི་ཕྱིར། ཉེར་བསྡོགས་སྦྱོར་བ་མཐར་ཐུག་པའི་འབྲས་བུ་ཡིད་བྱེད་ལ་མངོན་པ་མཛོད་པ་རྣམས་ནི་བསམ་
གཏན་གྱི་དངོས་གཞི་དང་ཉེར་བསྡོགས་གཉིས་ཡོད་པར་འདོད་ཀྱང། ཀུན་ལས་བཏུས་པ་དང་རང་ལུགས་ལ་སྦྱོར་བ་མཐར་ཐུག་པའི་འབྲས་བུ་ཡིད་བྱེད་ལ་བསམ་གཏན་གྱི་དངོས་གཞིས་ཁྱབ་སྟེ། ཉེར་བསྡོགས་ཀྱི་ཚོར་བ་ལ་ཚོར་བ་བཏང་སྙོམས་ཀྱིས་ཀྱང་མ་ཁྱབ། བསམ་གཏན་དང་པོའི་

[012A]༄༅། །ཉེར་བསྡོགས་ཀྱི་སྦྱོར་བ་མཐའི་ཡིད་བྱེད་དེས་འདོད་པ་ལ་འདུན་པའི་འདོད་སྲེད་ཆུང་ངུ་སྐོར་གསུམ་གྱི་སྤོང་གཉེན་བྱས་པའི་སྒོ་ནས་བསམ་གཏན་གྱི་ཉེར་བསྡོགས་སྦྱོར་བ་མཐར་ཐུག་པའི་འབྲས་བུ་ཡིད་བྱེད་དེ་ལ་ཆགས་པ་དང་བྲལ་བའི་ཕན་ཡོན་གྱི་ཡན་ལག་དང་ལྡན་
པའི་ཕྱིར། མཛོད་པ་བ་རྣམས་ནི་དེ་ལ་ཉེར་བསྡོགས་དང་དངོས་གཞི་གཉིས་ཡོད་པར་འདོད་དེ། བསམ་གཏན་བཞི་པའི་ཉེར་བསྡོགས་སྦྱོང་བ་མཐར་ཐུག་པའི་འབྲས་བུ་ཡིད་བྱེད་ལ་བསམ་གཏན་གྱི་དངོས་གཞིས་ཁྱབ་ཀྱང། བསམ་གཏན་གསུམ་པ་མན་ཆད་ཀྱི་ཉེར་བསྡོགས་སྦྱོར་བ་མཐར་
ཐུག་པའི་འབྲས་བུ་ཡིད་བྱེད་ལ་དངོས་གཞི་དང་ཉེར་བསྡོགས་གཉིས་ཡོད་པའི་ཕྱིར། མཛོད་ལས། ས་གསུམ་ལས་རྒྱལ་བསམ་གཏན་ནི། །ཉེར་བསྡོགས་ལས་མཐའི་རྣམ་གྲོལ་ལམ། །གོང་མའི་ཉེར་བསྡོགས་ལས་མིན་འཕགས། །ཞེས་གསུངས་པའི་ཕྱིར། རྩ་རྟགས་ཕྱི་མ་དེར་ཐལ་
ཉེར་བསྡོགས་ཀྱི་ངོ་བོར་གྱུར་པའི་ཚོར་བ་ལ་ཚོར་བ་བཏང་སྙོམས་ཀྱིས་ཁྱབ་སྟེ། དབང་རྣོན་རྣམས་ཀྱིས་ཚོར་བ་བཏང་སྙོམས་ནས་དགའ་བདེའི་ངོ་བོར་འཕོ་ནུས། དབང་རྟུལ་རྣམས་ཀྱིས་ཚོར་བ་བཏང་སྙོམས་ནས་དགའ་བདེའི་ངོ་བོར་འཕོ་བ་དཀའ་བའི་ཕྱིར། དང་པོ་དེར་ཐལ། མཛོད་ལས། དེ་
དག་ལ་ནི་ཉེར་བསྡོགས་བརྒྱད། །དག་པ་བདེ་མིན་སྡུག་བསྔལ་མིན། །ཞེས་གསུངས་པའི་ཕྱིར། ཡིད་བྱེད་བདུན་པོ་དེ་ཡང་བསྡུ་ན་འཇིག་རྟེན་པའི་ལམ་བཞིས་བསྡུ་ཚུལ་ཡོད་དེ། མཚན་ཉིད་སོ་སོར་རིག་པ་ཡིད་བྱེད་དང། མོས་པ་ལས་བྱུང་བའི་ཡིད་བྱེད་གཉིས། འཇིག་རྟེན་པའི་སྦྱོར་བའི་
ལམ་གྱིས་བསྡུས། རབ་ཏུ་དབེན་པ་ཡིད་བྱེད་དང། སྦྱོར་བ་མཐར་ཐུག་པའི་ཡིད་བྱེད་གཉིས་འཇིག་རྟེན་པའི་བར་ཆད་མེད་ལམ་གྱིས་བསྡུས། དགའ་བ་སྡུད་པ་ཡིད་བྱེད་ལམ་བཞི་ཆར་གྱིས་བསྡུས། སྦྱོར་བ་མཐར་ཐུག་པའི་འབྲས་བུ་ཡིད་བྱེད། འཇིག་རྟེན་པའི་རྣམ་གྲོལ་ལམ་གྱིས་བསྡུས་
དཔྱོད་པ་ཡིད་བྱེད་ཁྱད་པར་ཅན་གྱིས་བསྡུས་པ་ཡིན་པའི་ཕྱིར། བསྡུས་པ་ལས། མཚན་ཉིད་སོ་སོར་རིག་པ་དང་མོས་པ་ཡིད་ལ་བྱེད་པ་ནི་སྦྱོར་བའི་ལམ་གྱིས་བསྡུས་པ་ཡིན་ནོ། །རབ་ཏུ་དབེན་པ་དང་སྦྱོར་བ་མཐར་ཐུག་པ་གཉིས་ནི་བར་ཆད་མེད་བའི་ལམ་གྱིས་བསྡུས་པ་ཡིན་ནོ། །དགའ་

[012B] །དཔྱོད་པ་ཡིད་ལ་བྱེད་པ་ནི་ཁྱད་པར་ཅན་གྱི་ལམ་གྱིས་བསྡུས་པ་ཁོ་ན་ཡིན་ནོ། །ཞེས་གསུངས་པའི་ཕྱིར། དེ་ཡང་འཇིག་རྟེན་པའི་ལམ་གྱི་རྣམ་གཞག་མཛད་པའི་ཕྱིར་དུ་དེ་ལྟར་བཤད་ཀྱི་བར་ཆད་མེད་ལམ་སོགས་དངོས་མ་ཡིན་ཏེ། ཕྱི་རོལ་པའི་
རྒྱུད་ལ་ཡང་དེ་དག་ཡོད་པའི་ཕྱིར། བསམ་གཏན་དང་པོའི་ཉེར་བསྡོགས་སྒྲུབ་ཚུལ་དེ་གཉིས་པའི་ཉེར་བསྡོགས་ནས་སྲིད་རྩེའི་བར་དུ་ཅི་རིགས་པར་སྦྱར་བར་བྱ་བ་ཡིན་ཏེ། ཀུན་ལས་བཏུས་ལས། བསམ་གཏན་དང་པོ་ལ་ཇི་ལྟ་བར་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དུ་ཡང་དེ་བཞིན་
ནོ༑ ༑ཞེས་གསུངས་པའི་ཕྱིར། གཉིས་པ་དངོས་གཞི་བཤད་པ་ལ། མཚན་ཉིད། དབྱེ་བ། ཡན་ལག་དུ་ལྡན་དཔྱད་པ་དང་གསུམ། དང་པོ་ལ། རང་གི་འོག་ས་འདོད་པ་ལ་ཆགས་པ་དང་བྲལ་ཟིན་པའི་རབ་ཏུ་ཕྱེ་བའི་རིགས་གནས་ཀྱི་བསམ་གཏན་དང་པོའི་སྙོམ་འཇུག་བསམ་གཏན་དང་པོའི་དངོས་
གཞིའི་མཚན་ཉིད། གཉིས་པ་དབྱེ་བ་ནི། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསམ་གཏན་དང་པོའི་དངོས་གཞི་དག་པ་བ། ཟག་མེད། ཉོན་མོངས་ཅན་དང་གསུམ། དང་པོ་ལ། ཁ་ཅིག་བསམ་གཏན་དང་པོའི་དངོས་གཞི་དག་པ་བ་ཡིན་ན་རང་སའི་ཀུན་དཀྲིས་ཀྱིས་མ་བསླད་པ་ཙམ་གྱི་
སྙོམ་འཇུག་ཡིན་པས་ཁྱབ་ཟེར་ན། འོ་ན་ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་དག་པ་བའི་ངོ་བོར་གྱུར་པའི་གཞན་སེམས་ཤེས་པའི་མངོན་ཤེས་ཆོས་ཅན། དེར་ཐལ། དེའི་ཕྱིར། དེར་ཐལ། དེ་ཡོད་པའི་ཕྱིར་ཏེ། ཀུན་ལས་བཏུས་ལས། ཕྱི་རོལ་པའམ་ཉན་ཐོས་སམ་བྱང་
ཆུབ་སེམས་དཔའ་འམ་དེ་བཞིན་གཤེགས་པ་ཡང་རུང་སྟེ་དག་པའི་བསམ་གཏན་བཞི་ལ་བརྟེན་ནས་ཚད་མེད་པ་རྣམས་མངོན་པར་སྒྲུབ་བོ། །ཚད་མེད་པ་རྣམས་ཇི་ལྟ་བ་དེ་བཞིན་དུ་མངོན་པར་ཤེས་པ་དང་པོ་ལྔ་ཡང་དེ་བཞིན་ནོ། །ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། ཆོས་ཅན་དེ་ཡིན་པའི་
ཕྱིར། ཡང་ཁ་ཅིག་དེ་ལ་ཞི་རགས་ཀྱི་རྣམ་པ་ཅན་གྱི་བསམ་གཏན་གྱི་དངོས་གཞི་ཡིན་པས་ཁྱབ་ཟེར་ན། དེ་ལ་ཡང་ཆོས་ཅན་སྔ་མ་དེ་རང་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ཆོས་ཅན་དེ་ཡིན་པའི་ཕྱིར། རང་ལུགས་ལ་རང་སའི་ཀུན་དཀྲིས་ཀྱིས་མ་བསླད་པའི་རབ་ཏུ་ཕྱེ་བའི་

[013A]༄༅། །བསམ་གཏན་དང་པོའི་དངོས་གཞི། བསམ་གཏན་དང་པོའི་དངོས་གཞི་དག་པ་བའི་མཚན་ཉིད། དེ་ལ་དབྱེ་ན། དེར་གྱུར་པའི་ཙམ་པོ་བ་དང་ཁྱད་པར་ཅན་གཉིས་ཡོད། རྟོག་པ་གཉེན་པོའི་ཡན་ལག་ཏུ་ལྡན་པའི་རབ་ཏུ་ཕྱེ་བའི་རིགས་གནས་ཀྱི་བསམ་གཏན་དང་པོའི་
དངོས་གཞི་དག་པ་བ། བསམ་གཏན་དང་པོའི་དངོས་གཞི་དག་པ་བ་ཙམ་པོ་བའི་མཚན་ཉིད། རྟོག་པ་གཉེན་པོའི་ཡན་ལག་ལ་ཆགས་པ་དང་བྲལ་བའི་རབ་ཏུ་ཕྱེ་བའི་རིགས་གནས་ཀྱི་བསམ་གཏན་དང་པོའི་དངོས་གཞི་དག་པ་བ་དེ། དེ་ཁྱད་པར་ཅན་གྱི་མཚན་ཉིད། གཞན་ཡང། བསམ་
གཏན་དང་པོའི་དངོས་གཞི་དག་པ་བ་ལ་དབྱེ་ན། དེར་གྱུར་པའི་ཉམས་པ་ཆ་མཐུན། གནས་པ་ཆ་མཐུན། ཁྱད་པར་ཆ་མཐུན། ངེས་འབྱེད་ཆ་མཐུན་དང་བཞི་ཡོད། རང་གི་མཇུག་ཐོགས་དེ་མ་ཐག་ཏུ་བསམ་གཏན་གྱི་དངོས་གཞི་ཉོན་མོངས་ཅན་འདྲེན་པར་བྱེད་པའི་བསམ་གཏན་དང་
པོའི་དངོས་གཞི་དེ་དག་པ་བ་དང་པོ་དང། རང་གི་མཇུག་ཐོགས་དེ་མ་ཐག་ཏུ་རང་སའི་བསམ་གཏན་གྱི་དངོས་གཞི་དག་པ་བ་གཞན་འདྲེན་པར་བྱེད་པའི་བསམ་གཏན་དང་པོའི་དངོས་གཞི་དག་པ་བ་དེ་གཉིས་པ་དང། རང་གི་མཇུག་ཐོགས་དེ་མ་ཐག་ཏུ་གོང་སའི་དངོས་གཞི་དག་པ་བ་འདྲེན་
པར་བྱེད་པའི་བསམ་གཏན་དང་པོའི་དངོས་གཞི་དག་པ་བ་གསུམ་པ་དང། རང་གི་མཇུག་ཐོགས་དེ་མ་ཐག་ཏུ་བསམ་གཏན་གྱི་དངོས་གཞི་ཟག་མེད་འདྲེན་པར་བྱེད་པ་དང་རྗེས་སུ་མཐུན་པའི་བསམ་གཏན་དང་པོའི་དངོས་གཞི་དག་པ་བ་དེ་བཞི་པ་ཡིན་པའི་ཕྱིར་ཏེ། མཛོད་ལས། དག་
པ་ཉམས་པའི་ཆ་མཐུན་སོགས༑ །རྣམ་བཞི་དེ་ཡི་གོ་རིམས་བཞིན། །ཉོན་མོངས་སྐྱེ་དང་རང་ས་དང། །གོང་དང་ཟག་མེད་རྗེས་མཐུན་པའོ། །ཞེས་གསུངས་པའི་ཕྱིར། བསམ་གཏན་གྱི་སྙོམ་འཇུག་ཉོན་མོངས་ཅན་རྒྱུད་ལ་ལྡན་པའི་གང་ཟག་ཡིན་ན་བསམ་གཏན་གྱི་སྙོམ་འཇུག་རྒྱུད་ལ་མི་
ལྡན་པས་ཁྱབ་ཟེར་ན། དེ་མི་འཐད་དེ། སྙོམ་འཇུག་ཉོན་མོངས་ཅན་རྒྱུད་ལ་སྐྱེས་པ་ཙམ་གྱིས་བསམ་གཏན་གྱི་སྙོམ་འཇུག་ལས་མི་ཉམས་པར་ཤེས་པར་བྱ་བའི་ཕྱིར་དུ་བསམ་གཏན་གྱི་སྙོམ་འཇུག་ཉོན་མོངས་ཅན་ལ་སྙོམ་འཇུག་གི་མིང་གིས་བཏགས་པ་ཡིན་པའི་ཕྱིར། དེ་ལ་སྙོམ་

[013B] ཁ་ཅིག་རང་གི་ཉེར་ལེན་དུ་གྱུར་པའི་བསམ་གཏན་དང་པོའི་དངོས་གཞི་དག་པ་བའི་རྫས་རྒྱུན་དུ་གྱུར་པའི་ལུང་མ་བསྟན་གྱི་བསམ་པ་རྩེ་གཅིག་པ་མཚུངས་ལྡན་དང་བཅས་པ་དེ། ཉོན་མོངས་ཅན་དུ་གྱུར་པའི་བསམ་གཏན་དང་པོའི་དངོས་
གཞིའི་མཚན་ཉིད། ཟེར་ན། འོ་ན། དེ་ཁོ་ཁོ་རང་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་སྙོམ་འཇུག་ཏུ་ཐལ། ཉོན་མོངས་ཅན་དུ་གྱུར་པའི་སྙོམ་འཇུག་ཡིན་པའི་ཕྱིར། དེར་ཐལ། ཉོན་མོངས་ཅན་དུ་གྱུར་པའི་བསམ་གཏན་དང་པོའི་དངོས་གཞི་ཡིན་པའི་ཕྱིར། རྟགས་ཁས་
རྩ་བར་འདོད་ན། དགེ་སེམས་རྩེ་གཅིག་པ་མཚུངས་ལྡན་དང་བཅས་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ལུང་མ་བསྟན་གྱི་བསམ་པ་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར། དེར་ཐལ། མཚན་ཉིད་དེའི་ཕྱིར། རང་ལུགས་ལ། དེ་ནི་བསམ་གཏན་
དང་པོའི་དངོས་གཞི་ཉོན་མོངས་ཅན་གྱི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། ཉི་འོག་བྱེ་བྲག་སྨྲ་བ་དང་ཀུན་ལས་བཏུས་པ་རང་ལུགས་ལ། སྲེད་པ་ཤས་ཆེ་བ། ང་རྒྱལ་ཤས་ཆེ་བ། རྨོངས་པ་ཤས་ཆེ་བའི་སྙོམ་འཇུག་ཉོན་མོངས་ཅན་དང་བཞིར་འདོད་པ་ཡིན་
ཏེ༑ མཛོད་ལས། དེ་དག་སྲེད་ལྟ་ང་རྒྱལ་རྨོངས། །ཞེས་དང། ཀུན་ལས་བཏུས་ལས། ཉོན་མོངས་པ་ཇི་ལྟ་བུ་ཞེ་ན། ལུང་དུ་མ་བསྟན་པའི་རྩ་བ་བཞི་པོ་སྲེད་པ་དང་ལྟ་བ་དང་ང་རྒྱལ་དང་མ་རིག་པ་སྟེ། ཞེས་གསུངས་པའི་ཕྱིར། དེ་བཞིའི་ཁྱད་པར་ཡོད་དེ། སྔར་བསམ་གཏན་གྱི་
དངོས་གཞི་དག་པ་བ་ཡིན་པ་ལ་དེ་ལ་མཉམ་པར་གཞག་པ་ན་ཤིན་སྦྱངས་ཀྱི་བདེ་བའི་རོ་མྱང་གིས་སྲེད་པ་སྐྱེས་ཏེ་སྙོམ་འཇུག་དེ་སྲེད་པ་དང་མཚུངས་ལྡན་དུ་སོང་བ་དེའི་ཚེ་སྙོམ་འཇུག་དེའི་རྫས་རྒྱུན་ཕྱི་མ་སྲེད་པ་ཤས་ཆེ་བའི་སྙོམ་འཇུག་ཉོན་མོངས་ཅན་དང། བསམ་གཏན་གྱི་དངོས་གཞི་དག་པ་
བ་ལ་བརྟེན་ནས་སྔོན་གནས་རྗེས་དྲན་གྱི་མངོན་ཤེས་སྒྲུབ་སྟེ། དེས་རང་གི་སྔོན་དང་ཕྱི་བའི་ཚེ་རབས་འགའ་ཞིག་མཐོང་བ་ན་འདི་ཚུན་ཆད་དུ་སྐྱེ་བ་བླངས་དེ་ཕན་ཆད་དུ་སྐྱེ་བ་མ་བླངས་སྙམ་པ་སོགས་ཀྱི་ལྟ་ངན་སྐྱེས་ཏེ་སྙོམ་འཇུག་དེ་ལྟ་ངན་དང་མཚུངས་ལྡན་དུ་སོང་བ་ན་དེའི་རྫས་རྒྱུན་ཕྱི་མ་ལྟ་བ་

[014A]༄༅། །ཤས་ཆེ་བ་དང། སྙོམ་འཇུག་འདི་ལྟ་བུ་བདག་གིས་ཐོབ་ཀྱི་གཞན་གྱིས་མ་ཐོབ་བོ་སྙམ་དུ་ང་རྒྱལ་སྐྱེས་ཏེ་སྙོམ་འཇུག་དེའི་རྫས་རྒྱུན་ང་རྒྱལ་དང་མཚུངས་ལྡན་དུ་སོང་སྟེ་དེའི་རྫས་རྒྱུན་ཕྱི་མ་ང་རྒྱལ་ཤས་ཆེ་བ་དང། སྙོམ་འཇུག་འདི་ཐར་ལམ་ཡིན་ནམ་མ་ཡིན་སྙམ་
དུ་ཐེ་ཚོམ་སྐྱེས་ཏེ་དེའི་རྫས་རྒྱུན་ཕྱི་མ་ཐེ་ཚོམ་དང་མཚུངས་ལྡན་དུ་སོང་ང་ན་དེའི་རྫས་རྒྱུན་ཕྱི་མ་དེ་རྨོངས་པ་མ་རིག་པ་ཤས་ཆེ་བའི་སྙོམ་འཇུག་ཉོན་མོངས་ཅན་དུ་འཇོག་པའི་ཕྱིར། ཁ་ཆེ་བྱེ་བྲག་ཏུ་སྨྲ་བ་རྣམས་ནི་སྙོམ་འཇུག་ཉོན་མོངས་ཅན་དེ་སྲེད་པ་ཤས་ཆེ་བའི་སྙོམ་འཇུག་ཉོན་མོངས་ཅན་
ཁོ་ནར་འདོད་དེ། བསམ་གཏན་གྱི་སྙོམ་འཇུག་ཐོབ་པ་ན་རོ་མྱང་གིས་སྲེད་པ་སྐྱེས་ཏེ་དེའི་རྫས་རྒྱུན་ཕྱི་མ་སྲེད་པ་ཤས་ཆེ་བའི་སྙོམ་འཇུག་ཉོན་མོངས་ཅན་དུ་འཇོག་པའི་ཕྱིར། མཛོད་ལས། རོ་མྱང་མཚུངས་ལྡན་སྲེད་བཅས་སོ། །ཞེས་གསུངས་པའི་ཕྱིར། དེ་རྣམས་སྙོམ་འཇུག་མ་
ཡིན་ཀྱང་སྙོམ་འཇུག་གི་མིང་གིས་འདོགས་པའི་རྒྱུ་མཚན་ཡོད་དེ། སྙོམ་འཇུག་ཉོན་མོངས་ཅན་རྒྱུད་ལ་སྐྱེས་པ་ཙམ་གྱི་སྙོམ་འཇུག་ལས་མི་ཉམས་པར་ཤེས་པའི་ཆེད་ཡིན་པའི་ཕྱིར། དེ་དག་ལ་བསམ་གཏན་གྱི་དངོས་གཞི་དག་པ་བ་ཞེས་འཆད་པའི་རྒྱུ་མཚན་ཡོད་དེ། དག་པ་པའི་
རྫས་རྒྱུན་ཡིན་པ་ལ་བསམ་ནས་དེའི་མིང་གིས་བཏགས་པ་ཡིན་པའི་ཕྱིར། དཔེར་ན། ས་བོན་རུལ་པ་ལ་ས་བོན་གྱི་མིང་གིས་བཏགས་པ་ལྟ་བུ་ཡིན་པའི་ཕྱིར། མཛོད་འགྲེལ་ལས། ཉོན་མོངས་ཅན་ཇི་ལྟར་བསམ་གཏན་ཡིན་ཞེ་ན་ལོག་པར་སེམས་པའི་ཕྱིར། ཧ་ཅང་ཐལ་བར་
འགྱུར་རོ་ཞེ་ན་མ་ཡིན་ཏེ་དེ་དག་དང་རིགས་མཐུན་པ་ཁོ་ན་ལ་དེའི་མིང་དུ་བཏགས་པའི་ཕྱིར་ཏེ་དཔེར་ན་ས་བོན་རུལ་པ་བཞིན་ནོ། །ཞེས་གསུངས་པའི་ཕྱིར། བསམ་གཏན་གྱི་དངོས་གཞི་ཉོན་མོངས་ཅན་དེ་དངོས་གཞི་དག་པ་བའི་རྫས་རྒྱུན་ཡིན་ཡང་དེའི་རྫས་མ་ཡིན་ཏེ། དེ་སྙོམ་འཇུག་གི་རྫས་མ་
ཡིན་པའི་ཕྱིར་ཏེ། དེ་དགེ་བའི་རྫས་མ་ཡིན་པའི་ཕྱིར། དེར་ཐལ། དེ་ལུང་མ་བསྟན་གྱི་རྫས་ཡིན་པའི་ཕྱིར། གཞན་ཡང། དེ་སྙོམ་འཇུག་ཡིན་པར་ཐལ། དེ་སྙོམ་འཇུག་གི་རྫས་ཡིན་པའི་ཕྱིར། འདོད་ན། དགེ་བ་ཡིན་པར་ཐལ། འདོད་པའི་ཕྱིར། ཁྱབ་སྟེ། སྙོམ་འཇུག་དགེ་བ་

[014B] ཞེས་གསུངས་པའི་ཕྱིར། སྙོམ་འཇུག་ཉོན་མོངས་ཅན་གང་ཉོན་མོངས་པར་བྱ་བའི་གཞི། གང་གིས་ཉོན་མོངས་པར་བྱེད་པའི་ཆོས། ཇི་ལྟར་ཉོན་མོངས་པར་བྱེད་པའི་ཚུལ་གསུམ་གྱིས་ཤེས་པར་བྱ་བ་ཡིན་ཏེ། གང་ཉོན་མོངས་པར་བྱ་བའི་གཞི་ནི་བསམ་གཟུགས་ཀྱི་དངོས་གཞི་དག་པ་
བ་རྣམས་དང། གང་གིས་ཉོན་མོངས་པར་བྱེད་པའི་ཆོས་ནི་ཉོན་མོངས་རྣམས་ཀྱི་ནང་ནས་སྲེད་པ། ལྟ་བའི་ཉོན་མོངས། ང་རྒྱལ། རྨོངས་པར་མ་རིག་པ་རྣམས་ཡིན། ཇི་ལྟར་ཉོན་མོངས་པར་བྱེད་པའི་ཚུལ་ནི་སྙོམ་འཇུག་དག་པ་བ་དེ་དག་ལ་མཉམ་པར་གཞག་པ་ན་དེ་དག་ལ་རོ་མྱང་གིས་སྲེད་པ་སྐྱེས་
ཏེ་སྙོམ་འཇུག་དེའི་རྫས་རྒྱུན་ཕྱི་མ་སྲེད་པ་ཤས་ཆེ་བའི་སྙོམ་འཇུག་ཉོན་མོངས་ཅན་དུ་འགྱུར་བ་སོགས་ཡིན་བའི་ཕྱིར། དང་པོ་དེར་ཐལ། མཛོད་ལས། འཇིག་རྟེན་པ་ཡི་དགེ་བ་ནི། །དག་པ་དེ་ནི་དེས་མྱང་བྱ། །ཞེས་གསུངས་པའི་ཕྱིར། གཉིས་པ་དེར་ཐལ། ཀུན་ལས་བཏུས་ལས། ལུང་དུ་
མ་བསྟན་པའི་རྩ་བ་བཞི་པ།། ཞེས་གསུངས་པའི་ཕྱིར། ཐེ་ཚོམ་ཤས་ཆེ་བའི་སྙོམ་འཇུག་ཉོན་མོངས་ཅན་ལ་མ་རིག་པ་ཤས་ཆེ་བ་ཞེས་འཆད་པའི་རྒྱུ་མཚན་ཡོད་དེ། ཐེ་ཚོམ་ཉོན་མོངས་ཅན་དེ་མ་རིག་པའི་ཆར་གཏོགས་པའི་ཕྱིར། རང་གི་གཞལ་བྱར་གྱུར་པའི་བདེན་པའི་རྣམ་པའམ་བདག་
མེད་ཕྲ་རགས་གསུམ་གང་ཡང་རུང་བ་མངོན་སུམ་དུ་རྟོགས་པའི་བསམ་གཏན་གྱི་དངོས་གཞི་དེ། བསམ་གཏན་གྱི་དངོས་གཞི་ཟག་མེད་ཀྱི་མཚན་ཉིད། མཚན་གཞི་ཐེག་ཆེན་མཐོང་ལམ་བར་ཆད་མེད་ལམ་པའི་རྒྱུད་ཀྱི་བསམ་གཏན་གྱི་དངོས་གཞི་ལྟ་བུ་ཡིན། གསུམ་པ་ཡན་ལག་དུ་ལྡན་
དཔྱད་པ་ལ། བསམ་གཏན་དང་པོའི་དངོས་གཞི་དག་པ་བ་ཙམ་པོ་དེ་ཡན་ལག་རྣམ་པ་ལྔ་དང་ལྡན་ཏེ། གཉེན་པོའི་ཡན་ལག་རྟོག་དཔྱོད་གཉིས། ཕན་ཡོན་གྱི་ཡན་ལག་དགའ་བདེ་གཉིས། གནས་ཀྱི་ཡན་ལག་ཏིང་ངེ་འཛིན་དང་ལྡན་ཏེ། མདོ་ལས། འདོད་པས་དབེན་སྡིག་ཏོ་མི་
དགེ་བའི་ཆོས་ཀྱིས་དབེན་པ་རྟོག་པ་དང་བཅས་ཤིང་དཔྱོད་པ་དང་བཅས་པ་དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་ཉེ་བར་བསྒྲུབས་ཏེ་གནས་སོ། །ཞེས་དང། མཛོད་ལས། དང་པོ་ལ་ལྔ་རྟོག་དཔྱོད་དང། །དགའ་དང་བདེ་དང་ཏིང་འཛིན་གནས། །ཞེས་གསུངས་

[015A]༄༅། །པའི་ཕྱིར། དེ་ལྔའི་ཁྱད་པར་ཡོད་དེ། སྔར་བསམ་གཏན་དང་པོའི་ཉེར་བསྡོགས་ཀྱི་ངོ་བོར་གྱུར་པའི་འདོད་པ་རྣམས་ནི་རགས་པ་དང་དེ་ལ་བལྟོས་ཏེ་བསམ་གཏན་དང་པོ་ཞི་བར་བལྟ་བའི་ཡུལ་ལ་རྩིང་བས་[*BA'I]རྣམ་པས་འཇུག་པའི་ཡིད་བྱེད་དེའི་རིགས་རྒྱུན་དུ་གྱུར་པའི་
བསམ་གཏན་དང་པོའི་དངོས་གཞི་དག་པ་བའི་ངོ་བོར་གྱུར་པའི་ཡུལ་ལ་དེ་ལྟར་དུ་རྩིང་བས་[*BA'I]རྣམ་པས་འཇུག་པའི་བློ་དེ་དེའི་གཉེན་པོའི་ཡན་ལག་ཏུ་གྱུར་པའི་རྟོག་པ་དང། ཡང་དང་པོའི་ཉེར་བསྡོགས་ཀྱི་ངོ་བོར་གྱུར་པའི་འདོད་པ་རྣམས་ནི་ཐ་བ་ངན་པ་ལྟར་དུ་ཡོན་ཏན་སྐྱེ་དཀའ་བ་སོགས་ཡུལ་ལ་ཞིབ་
པའི་རྣམ་པས་འཇུག་པའི་ཡིད་བྱེད་དེའི་རིགས་རྒྱུན་དུ་གྱུར་པའི་བསམ་གཏན་གྱི་དངོས་གཞི་དག་པ་བའི་ངོ་བོར་གྱུར་པའི་དེ་ལྟར་དུ་ཡུལ་ལ་ཞིབ་པའི་རྣམ་པས་འཇུག་པའི་བློ་དེ་དེའི་གཉེན་པོའི་ཡན་ལག་ཏུ་གྱུར་པའི་དཔྱོད་པ་དང། འདོད་པ་ལ་འདུན་པའི་འདོད་སྲེད་མངོན་གྱུར་བས་དབེན་པའི་དང་
པོའི་དངོས་གཞི་དག་པ་བ་དེའི་ངོ་བོར་གྱུར་པའི་ཚོར་བ་བདེ་བ་དེས་ལུས་ཤེས་འཁོར་བཅས་ལ་ཕན་འདོགས་པའི་ཆ་ནས་བདེ་བ་དང། ཡིད་ཤེས་འཁོར་བཅས་ལ་ཕན་འདོགས་པའི་ཆ་ནས་དགའ་བར་འཇོག་པའི་ཕྱིར། དེ་རྣམས་ཀྱི་རྟེན་བྱེད་པའི་དམིགས་པ་ལ་རྩེ་གཅིག་ཏུ་འཛིན་པའི་དངོས་གཞི་
དག་པ་བའི་ངོ་བོར་གྱུར་པའི་ཏིང་ངེ་འཛིན་དེ་དེའི་གཉེན་པོའི་ཡན་ལག་ཏུ་གྱུར་པའི་ཏིང་ངེ་འཛིན་ཡིན་པའི་ཕྱིར། དང་པོ་གཉིས་དེར་ཐལ། མཛོད་ལས། རྟོགས་དང་དཔྱོད་པ་རྩིང་ཞིབ་ཉིད། །ཅེས་གསུངས་པའི་ཕྱིར། བསམ་གཏན་དང་པོའི་དངོས་གཞི་དག་པ་བ་ཙམ་པོ་བ་དེ་ཡན་ལག་ལྔ་དང་
ལྡན་པ་ཡིན་ཡང། བསམ་གཏན་གྱི་དངོས་གཞི་དག་པ་བ་ལ་དེ་ལྔ་དང་ལྡན་པས་མ་ཁྱབ་སྟེ། དེའི་གཉེན་པོའི་ཡན་ལག་ཏུ་གྱུར་པའི་རྟོག་པ་དེ་ཡན་ལག་ལྔ་དང་མི་ལྡན་པའི་ཕྱིར་ཏེ། དེ་ལྟར་ན་ཡན་ལག་ལྔ་ལྡན་དེ་དག་ཐུག་མེད་དུ་འགྱུར་བའི་ཕྱིར། བསམ་གཏན་གཉིས་པའི་
སྙོམ་འཇུག་བཤད་པ་ལ། མཚན་ཉིད། དབྱེ་བ། ཡན་ལག་དུ་ལྡན་དཔྱད་པ་དང་གསུམ། དང་པོ་ནི། རང་གི་འོག་ས་བསམ་གཏན་དང་པོ་ལ་ཆགས་པ་དང་བྲལ་བྱེད་དང་བྲལ་ཟིན་པ་གང་ཡང་རུང་བའི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་གྱི་སྙོམ་འཇུག་བསམ་གཏན་

[015B] གཉིས་པ་དེ་ལ་དབྱེ་ན། དེའི་ཉེར་བསྡོགས་དང་དངོས་གཞི་གཉིས། དང་པོ་ལ། རང་གི་འོག་ས་བསམ་གཏན་དང་པོ་ལ་ཆགས་པ་དང་བྲལ་བྱེད་ཀྱི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་གཉིས་པའི་སྙོམ་འཇུག་དེ། དེའི་ཉེར་བསྡོགས་ཀྱི་མཚན་ཉིད་
དབྱེ་ན་དེར་གྱུར་པའི་ཞི་གནས་དང་ལྷག་མཐོང་གཉིས། རང་གི་འོག་ས་བསམ་གཏན་དང་པོ་ལ་ཆགས་པ་དང་བྲལ་ཟིན་པའི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་གཉིས་པའི་སྙོམ་འཇུག་དེའི་དངོས་གཞིའི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། དག་པ་བ། ཉོན་
མོངས་ཅན། ཟག་མེད་དང་གསུམ། བསམ་གཏན་གཉིས་པའི་དངོས་གཞི་དག་པ་བ་ལ་མཚན་ཉིད་སོགས་དང་པོས་རིགས་འགྲེ། བསམ་གཏན་གཉིས་པའི་དངོས་གཞི་དག་པ་བ་ལ་ཙམ་ཁྱད་གཉིས་སུ་མི་འབྱེད་དེ། བསམ་གཏན་གཉིས་པའི་སྙོམ་འཇུག་སོགས་ཕྱི་མ་གསུམ་དངོས་གཞིའི་ཡན་ལག་
ཕྱོགས་གཅིག་ལ་ཆགས་པ་དང་བྲལ་བར་མི་ནུས་པའི་ཕྱིར་ཏེ། དེ་རྣམས་ཀྱི་ཡན་ལག་ནང་ཕན་ཚུན་ཆགས་པ་དང་བྲལ་དཀའ་སླའི་ཁྱད་པར་མེད་པའི་ཕྱིར། གསུམ་པ་ཡན་ལག་དུ་ལྡན་དཔྱད་པ་ལ། བསམ་གཏན་གཉིས་པའི་དངོས་གཞི་དག་པ་བ་ཡན་ལག་བཞི་དང་ལྡན་ཏེ། གཉེན་པོའི་
ཡན་ལག་ནང་རབ་ཏུ་དང་བ་དང། ཕན་ཡོན་གྱི་ཡན་ལག་ཏིང་ངེ་འཛིན་ལས་སྐྱེས་པའི་དགའ་བདེ་གཉིས། གནས་ཀྱི་ཡན་ལག་ཏིང་ངེ་འཛིན་དང་བཞི་ཡོད་པའི་ཕྱིར། མདོ་ལས། དེ་སེམས་ཀྱི་རྒྱུད་གཅིག་ཏུ་གྱུར་པས་ནང་རབ་ཏུ་དང་སྟེ། ཏིང་ངེ་འཛིན་ལས་སྐྱེས་པའི་དགའ་བ་དང་
བདེ་བ་ཅན་བསམ་གཏན་གཉིས་པ་ལ་ཉེ་བར་བསྒྲུབས་ཏེ་གནས་སོ། །ཞེས་གསུངས་པའི་ཕྱིར། མཛོད་ལས། གཉིས་པ་ལ་ནི་ཡན་ལག་བཞི། །རབ་དགའ་དང་ནི་དགའ་ལ་སོགས། །ཞེས་གསུངས་པའི་ཕྱིར། དེ་གསུམ་གྱི་ཁྱད་པར་ཡོད་དེ། དྲན་ཤེས་བཞིན་བཏང་སྙོམས་གསུམ་
ལ་ནང་རབ་ཏུ་དང་བའི་མིང་གིས་བཏགས་བ། འདོད་སྲེད་མངོན་གྱུར་བ་ལ་ཆགས་པ་དང་བྲལ་བ་ཙམ་གྱི་བདེ་བ་མིན་པར་ཏིང་ངེ་འཛིན་ལས་སྐྱེས་པའི་བདེ་བ་དེས་ལུས་ཤེས་འཁོར་བཅས་ལ་ཕན་འདོགས་པའི་ཆ་ནས་བདེ་བ། ཡིད་ཤེས་འཁོར་བཅས་ལ་ཕན་འདོགས་པའི་ཆ་ནས་དགའ་བ་

[016A]༄༅། །སོགས་སུ་འཇོག་པའི་ཕྱིར། བསམ་གཏན་གསུམ་པའི་སྙོམ་འཇུག་བཤད་པ་ལ། མཚན་ཉིད། དབྱེ་བ། ཡན་ལག་དུ་ལྡན་དཔྱད་པ་དང་གསུམ། དང་པོ་ནི། རང་གི་འོག་ས་བསམ་གཏན་གཉིས་པ་ལ་ཆགས་པ་དང་བྲལ་བྱེད་དང་བྲལ་ཟིན་པ་གང་ཡང་རུང་
བའི་རབ་ཏུ་ཕྱེ་བའི་རིགས་སུ་གནས་པའི་སྙོམ་འཇུག་བསམ་གཏན་གསུམ་པའི་སྙོམ་འཇུག་གི་མཚན་ཉིད། གཉིས་པ་དེ་ལ་དབྱེ་ན། དེའི་ཉེར་བསྡོགས་དང་དངོས་གཞི་གཉིས། དང་པོ་ནི། རང་གི་འོག་ས་བསམ་གཏན་གཉིས་པ་ལ་ཆགས་པ་དང་བྲལ་བྱེད་ཀྱི་རབ་ཏུ་ཕྱེ་བའི་རིགས་སུ་གནས་
པའི་བསམ་གཏན་གསུམ་པའི་སྙོམ་འཇུག་དེའི་ཉེར་བསྡོགས་ཀྱི་མཚན་ཉིད། དབྱེ་ན། དེའི་ཞི་ལྷག་གཉིས། རང་གི་འོག་ས་བསམ་གཏན་གཉིས་པ་ལ་ཆགས་པ་དང་བྲལ་ཟིན་པའི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་གསུམ་པའི་སྙོམ་འཇུག་དེའི་དངོས་གཞིའི་
མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསམ་གཏན་གསུམ་པའི་དངོས་གཞི་དག་པ་བ་སོགས་གསུམ། གསུམ་པ་ཡན་ལག་དུ་ལྡན་དཔྱད་པ་ལ། བསམ་གཏན་གསུམ་པའི་དངོས་གཞི་དག་པ་བ་དེ་ཡན་ལག་ལྔ་དང་ལྡན་ཏེ། གཉེན་པོའི་ཡན་ལག་དྲན་ཤེས་
བཞིན་བཏང་སྙོམས་གསུམ། ཕན་ཡོན་གྱི་ཡན་ལག་ཚོར་བ་བདེ་བ། གནས་ཀྱི་ཡན་ལག་ཏིང་ངེ་འཛིན་དང་ལྔ་ཡོད་པའི་ཕྱིར། མདོ་ལས། དེ་བདེ་བ་ཡང་སྤངས། སྡུག་བསྔལ་བ་ཡང་སྤངས་སྡུག་བསྔལ་དང་ཡིད་མི་བདེ་བ་སྔ་ནས་ཀྱང་ནུབ་པར་གྱུར་ཏེ། བདེ་བ་ལུས་ཀྱིས་མྱོང་ལ་འཕགས་
པ་རྣམས་ཀྱི་དྲན་པ་དང་ཤེས་བཞིན་དང་བཏང་སྙོམས་པའོ། །ཞེས་དང། མཛོད་ལས། གསུམ་པ་ལ་ལྔ་བཏང་སྙོམས་དང། དྲན་དང་ཤེས་བཞིན་བདེ་དང་གནས། །ཞེས་གསུངས་པའི་ཕྱིར། དེ་རྣམས་ཀྱི་ཁྱད་པར་ཡོད་དེ། དངོས་གཞི་དེའི་ངོ་བོར་གྱུར་པའི་དམིགས་རྣམ་མི་བརྗེད་པར་འཛིན་
པའི་དྲན་པ་དང། བྱིང་རྒོད་ཀྱི་སྐྱོན་བྱུང་མ་བྱུང་རྟོགས་པའི་ཤེས་བཞིན་དང། བྱིང་རྒོད་ཀྱི་སྐྱོན་མེད་པར་གནས་པའི་ཚེ་བཏང་སྙོམས་སུ་འཇོག་པའི་བཏང་སྙོམས་དང། དགའ་བས་དབེན་པའི་བདེ་བ་དང། སྔ་མ་དེ་རྣམས་ཀྱི་རྟེན་བྱེད་པའི་དམིགས་པ་ལ་རྩེ་གཅིག་པར་འཛིན་པའི་ཏིང་ངེ་

[016B] བསམ་གཏན་དང་པོ་གཉིས་ཀྱི་སྐབས་སུ་དེ་གཉིས་ཀྱི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་ཡོད་ཀྱང་དེ་གསུམ་དངོས་སུ་མི་སྨོས་པར་གསུམ་པའི་སྐབས་སུ་དངོས་སུ་སྨོས་པའི་རྒྱུ་མཚན་ཅི་ཡིན་ཞེ་ན། ཁ་ཅིག་དེའི་རྒྱུ་མཚན་
ཡོད་དེ། བསམ་གཏན་དང་པོ་གཉིས་ཀྱི་སྐབས་སུ་རིམ་པ་བཞིན་དུ་རྟོག་དཔྱོད་མེ་ལྟ་བུའི་སྐྱོན་དང་དགའ་བདེ་ཆུ་ལྟ་བུའི་སྐྱོན་དང་བཅས་པས་དེ་གཉིས་ཀྱི་གཉེན་པོའི་ཡན་ལག་ཏུ་གྱུར་པའི་དྲན་ཤེས་བཞིན་བཏང་སྙོམས་གསུམ་པོ་དེས་རང་གི་ངོ་བོའི་སྒོ་ནས་བྱ་བ་བྱེད་མི་ནུས། གསུམ་པའི་གནས་
སྐབས་སུ་སྐྱོན་དེ་གཉིས་དང་བྲལ་བས་དེ་ལྟར་ནུས་པ་ཡིན་ནོ། །ཞེས་ཟེར་ན་འོ་ན། བསམ་གཏན་དང་པོ་གཉིས་ཀྱི་ངོ་བོར་གྱུར་པའི་དྲན་ཤེས་བཞིན་བཏང་སྙོམས་གསུམ་པོ་དེས་རང་གི་ངོ་བོའི་སྒོ་ནས་བྱ་བ་བྱེད་མི་ནུས་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། དེའི་ངོ་
བོར་གྱུར་པའི་དྲན་པས་དམིགས་པ་མི་བརྗེད་པར་འཛིན་པ་ཡང་ནུས། ཤེས་བཞིན་གྱིས་བྱིང་རྒོད་བྱུང་མ་བྱུང་རྟོགས་པ་ཡང་ནུས། བཏང་སྙོམས་ཀྱིས་བྱིང་རྒོད་དང་བྲལ་བའི་ཚེ་ཆ་མཉམ་དུ་འཇོག་ནུས་པའི་ཕྱིར། བསམ་གཏན་གསུམ་པའི་ཕན་ཡོན་གྱི་ཡན་ལག་ཏུ་གྱུར་པའི་བདེ་བ་དེ་བྱེ་སྨྲ་བ་
རྣམས་ཤིན་སྦྱངས་ཀྱི་བདེ་བར་འདོད་པ་ཡིན་ཏེ། དེས་བསམ་གཏན་དང་པོ་གསུམ་གྱི་ཕན་ཡོན་གྱི་ཡན་ལག་ཏུ་གྱུར་པའི་བདེ་བ་དེ་ཤིན་སྦྱངས་ཀྱི་བདེ་བར་འདོད། དང་པོ་གཉིས་ཀྱི་ཕན་ཡོན་གྱི་ཡན་ལག་ཏུ་གྱུར་པའི་དགའ་བ་དེ་ཡིད་བདེར་འདོད་པའི་ཕྱིར་ཏེ། མཛོད་ལས། ཤིན་ཏུ་
སྦྱངས་པ་བདེ་བའང་ཡིན། །ཞེས་དང། ལུང་རྣམ་གཉིས་ཕྱིར་དགའ་ཡིད་བདེ། ཞེས་གསུངས་པའི་ཕྱིར། མདོ་སྡེ་པ་ནི་གསུམ་པའི་ཕན་ཡོན་གྱི་ཡན་ལག་ཏུ་གྱུར་པའི་བདེ་བ་དེ་ལུས་བདེ་བར་འདོད་པའི་ཕྱིར། ཤིན་སྦྱངས་ཀྱི་བདེ་བར་བྱེད་ན་བསམ་གཏན་བཞི་པ་ལ་གསུམ་པ་མན་
ཆད་ལས་ཆེས་ལྷག་པའི་ཤིན་སྦྱངས་ཀྱི་བདེ་བ་ཡོད་པས་མི་འཐད་པའི་ཕྱིར། ཞེས་གསུངས། མཁས་པ་ཁ་ཅིག་རང་ལུགས་མདོ་སྡེ་པ་ལྟར་འདོད་དོ་ཞེ་ན་མི་འཐད་དེ། ལུས་ཤེས་སུ་གྱུར་པའི་བདེ་བ་ཡིན་ན་དབང་ཤེས་ཡིན་དགོས། བསམ་གཏན་གྱི་དངོས་བཞི་ཡིན་ན་དབང་

[017A]༄༅། །ཤེས་མ་ཡིན་དགོས་པའི་ཕྱིར། གཞན་ཡང། བསམ་གཏན་གཉིས་པ་ཡན་ཆད་ཀྱི་སས་བསྡུས་པའི་དབང་ཤེས་ཡོད་པར་ཐལ། བསམ་གཏན་གསུམ་པའི་ཕན་ཡོན་གྱི་ཡན་ལག་ཏུ་གྱུར་པའི་དབང་ཤེས་ཡོད་པའི་ཕྱིར། འདོད་ན། གཉིས་པ་ཡན་
ཆད་ཀྱི་སས་བསྡུས་པའི་རྟོག་དཔྱོད་ཡོད་པར་ཐལ། འདོད་པ་གང་ཞིག་དབང་ཤེས་རྟོག་དཔྱོད་ཀྱི་ས་ཡིན་པའི་ཕྱིར། འདོད་མི་ནུས་ཏེ། དེ་ལ་ཆགས་པ་དང་བྲལ་ཟིན་པའི་ཕྱིར། རྩ་བར་འདོད་ན་མི་འཐད་པར་ཐལ། བསམ་གཏན་གཉིས་པ་ཡན་ཆད་ཀྱི་མིག་ཤེས་སོགས་བསམ་
གཏན་དང་པོའི་སས་བསྡུས་པའི་ཕྱིར། དེར་ཐལ། གཉིས་པ་སོགས་ན་ལུས་མིག་དང། །ཞེས་སོགས་གསུངས་པའི་ཕྱིར། བསམ་གཏན་གསུམ་པའི་ཕན་ཡོན་གྱི་ཡན་ལག་ཏུ་གྱུར་པའི་བདེ་བ་དེ་ཤིན་སྦྱངས་ཀྱི་བདེ་བ་མ་ཡིན་པར་ཐལ། ལུས་ཤིན་སྦྱངས་ཀྱི་བདེ་བ་ཡང་མ་ཡིན། སེམས་
ཤིན་སྦྱངས་ཀྱི་བདེ་བ་ཡང་མ་ཡིན་པའི་ཕྱིར། དེར་ཐལ། ལུས་བདེ་ཡིན་པར་བཤད་མ་ཐག་པའི་སྐྱོན་དེ་དག་འཇུག་པའི་ཕྱིར། ཕྱི་མ་དེར་ཐལ། དགའ་བས་དབེན་པའི་བདེ་བ་ཡིན་པའི་ཕྱིར། དེ་ལྟར་ཡིན་ཀྱང་མདོ་ལས་བདེ་བ་ལུས་ཀྱི་མྱོང་ལ་ཞེས་པ་དང། མཛོད་ལས། གསུམ་པ་ན་
སེམས་ཀྱི་དེ་ནི་བདེ་དབང་པོ།། ཞེས་གསུངས་པ་དང་མི་འགལ་ཏེ། ལུས་ཤེས་འཁོར་བཅས་ལ་ཕན་འདོགས་པའི་ཆ་ནས་བདེ་བའི་དབང་པོ་ཞེས་བརྗོད་པའི་ཕྱིར། རང་ལུགས་ལ། ཡིད་ཤེས་སུ་གྱུར་པའི་དགའ་བས་དབེན་པའི་བདེ་བ་ཡིན། བསམ་གཏན་བཞི་པའི་སྙོམ་འཇུག་བཤད་པ་
ལ༑ མཚན་ཉིད་དབྱེ་བ། ཡན་ལག་དུ་ལྡན་དཔྱད་པ་དང་གསུམ། དང་པོ་ལ། རང་གི་འོག་ས་བསམ་གཏན་གསུམ་པ་ལ་ཆགས་པ་དང་བྲལ་བྱེད་དང་བྲལ་ཟིན་པ་གང་ཡང་རུང་བའི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་གྱི་སྙོམ་འཇུག་བསམ་གཏན་བཞི་པའི་སྙོམ་འཇུག་
གི་མཚན་ཉིད། གཉིས་པ་དབྱེ་བ་ལ། དེ་ལ་དབྱེ་ན་དེའི་ཉེར་བསྡོགས་དང་དངོས་གཞི་གཉིས། རང་གི་འོག་ས་བསམ་གཏན་གསུམ་པ་ལ་ཆགས་པ་དང་བྲལ་བྱེད་ཀྱི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་བཞི་པའི་སྙོམ་འཇུག་དེའི་ཉེར་བསྡོགས་ཀྱི་མཚན་ཉིད། དབྱེ་ན་

[017B] རང་གི་འོག་ས་བསམ་གཏན་གསུམ་པ་ལ་ཆགས་པ་དང་བྲལ་ཟིན་པའི་རབ་ཏུ་ཕྱེ་བའི་རིགས་སུ་གནས་པའི་བསམ་གཏན་བཞི་པའི་སྙོམ་འཇུག་དེའི་དངོས་གཞིའི་མཚན་ཉིད། སྒྲས་བརྗོད་རིགས་ཀྱི་སྒོ་ནས་དབྱེ་ན། དག་པ་བ། ཉོན་མོངས་
ཅན། ཟག་མེད་དང་གསུམ། དེ་རྣམས་ཀྱི་མཚན་ཉིད། དབྱེ་བ་སོགས་དང་པོ་ལྟར་བྱེད། གསུམ་པ་ཡན་ལག་དུ་ལྡན་དཔྱད་པ་ལ། དག་པ་བ་དེ་ཡན་ལག་བཞི་དང་ལྡན་ཏེ། གཉེན་པོའི་ཡན་ལག་དྲན་པ་འདུ་བྱེད་བཏང་སྙོམས། ཕན་ཡོན་གྱི་ཡན་ལག་ཚོར་བ་བཏང་སྙོམས། གནས་
ཀྱི་ཡན་ལག་ཏིང་ངེ་འཛིན་བཞི་དང་ལྡན་པའི་ཕྱིར། མཛོད་ལས། མཐའ་ན་བཞི་དྲན་བཏང་སྙོམས་དང། །བདེ་མིན་སྡུག་མིན་ཏིང་འཛིན་གནས། །ཞེས་གསུངས་པའི་ཕྱིར། བསམ་གཏན་གསུམ་པའི་གཉེན་པོའི་ཡན་ལག་ཏུ་ཤེས་བཞིན་དངོས་སུ་སྨོས། བཞི་པའི་གཉེན་པོའི་ཡན་ལག་ཏུ་ཤེས་
བཞིན་དངོས་སུ་མི་སྨོས་པའི་རྒྱུ་མཚན་ལ། ཁ་ཅིག་དེའི་རྒྱུ་མཚན་ཡོད་དེ། གསུམ་པ་མན་ཆད་དུ་དགའ་བདེ་ཆུ་ལྟ་བུ་སོགས་ཏིང་ངེ་འཛིན་གྱི་སྐྱོན་བརྒྱད་པོ་ཅི་རིགས་པ་དང་བཅས། བཞི་པའི་དངོས་གཞི་དེ་སྐྱོན་བརྒྱད་པོ་དེ་ལས་གྲོལ་བའི་ཕྱིར། མཛོད་ལས། སྐྱོན་བརྒྱད་ལས་ནི་གྲོལ་བའི་ཕྱིར་
བཞི་པ་གཡོ་བ་མེད་པ་ཡིན། །ཞེས་གསུངས་པའི་ཕྱིར། ཟེར་ན། འོ་ན། བསམ་གཏན་དང་པོའི་དངོས་གཞི་ཙམ་པོ་བའི་ངོ་བོར་གྱུར་པའི་ཏིང་ངེ་འཛིན་དེ་ཏིང་ངེ་འཛིན་སྐྱོན་ཅན་ཡིན་པར་ཐལ། དངོས་གཞི་ཙམ་པོ་དེ་རྟོག་དཔྱོད་གཉིས་དང་ལྡན་པ་གང་ཞིག་དེ་གཉིས་ཏིང་ངེ་འཛིན་གྱི་སྐྱོན་ཡིན་པའི་
ཕྱིར། རྟགས་ཁས། འདོད་ན། དེ་ཆོས་ཅན། ཏིང་ངེ་འཛིན་སྐྱོན་ཅན་མ་ཡིན་པར་ཐལ། བྱིང་རྒོད་ཀྱི་སྐྱོན་དང་བྲལ་བའི་ཏིང་ངེ་འཛིན་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། དེས་གཞན་ལ་ཡང་མཚོན་ནོ། །རང་ལུགས་ལ། བརྒྱད་པོ་དེ་སྤྱིར་ཏིང་ངེ་འཛིན་གྱི་སྐྱོན་མ་ཡིན་ཀྱང་བཞི་པ་
ལ་བལྟོས་པའི་སྐྱོན་ཡིན་ཞིང། བརྒྱད་པོ་དེ་ལས་གྲོལ་བས་ཤེས་བཞིན་གྱིས་བྱ་ར་བྱེད་མི་དགོས་པའི་རྒྱུ་མཚན་གྱིས་མ་སྨོས་པ་ཡིན་ནོ། །བཞི་པ་ལ་བལྟོས་པའི་སྐྱོན་ཡིན་ཏེ། སྐྱོན་བརྒྱད་ལས་ནི་གྲོལ་བའི་ཕྱིར། །ཞེས་གསུངས་པའི་ཕྱིར། ཡན་ལག་བཅོ་བརྒྱད་པོ་དེ་རྫས་རིགས་ཀྱི་སྒོ་ནས་

[018A]༄༅། །བསྡུ་ཚུལ་ལ། བྱེ་སྨྲ་བ་རྣམས་དགའ་བདེ་གཉིས་ཀྱི་དགའ་བ་ཡིད་བདེ་དང། བདེ་བ་ཤིན་སྦྱངས་ཀྱི་བདེ་བར་བྱེད། རབ་དང་ཐ་དད་པར་བྱས་ནས་རྫས་རིགས་སོ་སོར་བྱས་ཏེ་རྫས་རིགས་བཅུ་གཅིག་དུ་བྱེད། མདོ་སྡེ་པས་དགའ་བ་ཡིད་བདེ་དང་བདེ་བ་ལུས་བདེར་བྱས་
པས་དང་པོ་ལ་རྫས་རིགས་ལྔ། རབ་དང་དྲན་སོགས་གསུམ་ལ་བཏགས་པ་བར་བྱས་པས་གཉིས་པ་ལ་རྫས་རིགས་གསུམ། བཞི་པའི་ཚོར་བ་བཏང་སྙོམས་གཅིག་སྟེ་དགུར་བྱེད། ཀུན་བཏུས་པ་རང་ལུགས་དགའ་བདེ་གཉིས་ཡིད་ཀྱི་རྣམ་ཤེས་ཀྱི་འཁོར་དུ་གྱུར་པའི་ཚོར་བ་བདེ་བར་
མཚུངས་པས་དང་པོ་ལ་རྫས་རིགས་བཞི། གཉིས་པར་དྲན་ཤེས་བཞིན་བཏང་སྙོམས་གསུམ། བཞི་པའི་ཚོར་བ་བཏང་སྙོམས་དང་བཅས་པས་རྫས་རིགས་བརྒྱད་དུ་བྱེད་པ་ཡིན་ནོ། །དེ་ཡང་རྟོག་པ་རིགས་མཐུན་ལ་འདིར་རྫས་རིགས་གཅིག་པར་བྱེད་ཀྱི་ཡོངས་གྲགས་ཀྱི་རྫས་གཅིག་ཐ་དད་
སོགས་ནི་མ་ཡིན་ཏེ། བསམ་གཏན་དང་པོ་གཉིས་ཀྱི་དགའ་བདེ་རྫས་གཅིག་པ་སོགས་མ་ཡིན་པའི་ཕྱིར། ཁ་ཅིག་སྐབས་འདིར་དགའ་བདེ་གཉིས་ཀྱི་འབྱེད་ཚུལ་མདོ་སྡེ་པ་དང་མཐུན་པར་བྱེད་ཟེར་ན། དང་པོ་གཉིས་ཀྱི་ཕན་ཡོན་གྱི་ཡན་ལག་ཏུ་གྱུར་པའི་བདེ་བ་ཆོས་ཅན། ཁྱོད་ལུས་ཤེས་
མ་ཡིན་པར་ཐལ། དབང་ཤེས་མ་ཡིན་པའི་ཕྱིར། དེར་ཐལ། བསམ་གཏན་གྱི་སྙོམ་འཇུག་ཡིན་པའི་ཕྱིར། གཞན་ཡང་དེ་མི་འཐད་དེ། གཉིས་པ་སོགས་ན་ལུས་མིག་དང། །ཞེས་སོགས་ཀྱིས་གནོད་པའི་ཕྱིར། བསམ་གཏན་དེ་དང་དེའི་ཡན་ལག་རེ་རེ་བ་རྣམས་བསམ་གཏན་དེ་དང་དེ་
ཡིན་ནམ་ཞེ་ན་ཤིན་ཏུ་ཡིན་ཏེ། ཐེག་ཆེན་མཐོང་ལམ་བར་ཆད་མེད་ལམ་གྱི་ངོ་བོར་གྱུར་པའི་བྱང་ཆུབ་ཡན་ལག་བདུན་པོ་དེ་རེ་རེ་ནས་ཐེག་ཆེན་མཐོང་ལམ་བར་ཆད་མེད་ལམ་ཡིན་པའི་ཕྱིར་དང། བསམ་གཏན་དང་པོའི་ངོ་བོར་གྱུར་པའི་དྲན་པ་ལྟ་བུ་ལ་ཡང་དེའི་མཚན་ཉིད་ཚང་བའི་
ཕྱིར། ཁ་ཅིག་བསམ་གཏན་གོང་མ་གོང་མའི་ཉེར་བསྡོགས་དང་འོག་མ་འོག་མའི་དངོས་གཞི་ཡིན་པ་ཡོད་ཟེར་ན། འོ་ན། བསམ་གཏན་དང་པོའི་དངོས་གཞི་དག་པ་བ་དང་གཉིས་པའི་ཉེར་བསྡོགས་ཀྱི་གཞི་མཐུན་ཆོས་ཅན། ཁྱོད་རང་ས་བསམ་གཏན་དང་པོ་ལ་འདུན་པའི་

[018B] ཁྱོད་བསམ་གཏན་དང་པོའི་དངོས་གཞི་དག་པ་བ་ཡིན་པའི་ཕྱིར་ཏེ། དཔེར་ན། རྩིག་པས་རྩིག་པ་ལ་དབྱུང་མི་ནུས་པ་ལྟ་བུ་ཡིན་པའི་ཕྱིར། འདོད་མི་ནུས་ཏེ། ཁྱོད་བསམ་གཏན་གཉིས་པའི་ཉེར་བསྡོགས་ཡིན་པའི་ཕྱིར། གཞན་ཡང་
དེ་འདྲའི་གཞི་མཐུན་པ་ཆོས་ཅན། བསམ་གཏན་དང་པོའི་གོང་ས་ཡིན་པར་ཐལ། བསམ་གཏན་གཉིས་པའི་སྙོམ་འཇུག་ཡིན་པའི་ཕྱིར། དེར་ཐལ། དེའི་ཉེར་བསྡོགས་ཡིན་པའི་ཕྱིར། འདོད་མི་ནུས་ཏེ། བསམ་གཏན་དང་པོའི་རང་ས་ཡིན་པའི་ཕྱིར། ཁ་ཅིག་སྙོམ་འཇུག་སོགས་ཀྱི་རྟེན་བརྟེན་
པའི་དོན་ངོ་བོ་གཅིག་པའི་རྟེན་བརྟེན་པ་ཁོ་ནར་བྱེད་པ་ལ་ཡང་རིགས་པ་འདི་དག་ཀྱང་འཇུག་གོ་བསམ་གཏན་དང་པོའི་དངོས་གཞི་ཡིན་ན་འདོད་ཉོན་དགུ་པ་སྤངས་པས་ཁྱབ་ཟེར་ན་ཧ་ཅང་རྩིངས་ཏེ། དེ་ལྟར་ན། ཕྱི་རོལ་པའི་རྒྱུད་ཀྱི་བསམ་གཏན་དང་པོའི་དངོས་གཞི་ཆོས་ཅན། དེར་ཐལ། དེའི་ཕྱིར་
འདོད་ན། འདོད་པའི་སས་བསྡུས་ཀྱི་གང་ཟག་གི་བདག་འཛིན་དགུ་པ་སྤངས་པར་ཐལ། འདོད་པའི་ཕྱིར། མ་ཁྱབ་ན། འདོད་ཉོན་ཡིན་ན་འདོད་པ་ལ་འདུན་པའི་འདུན་སྲེད་ཡིན་དགོས་པར་ཐལ། འདོད་ཉོན་དགུ་པ་ཡིན་ན་འདོད་པ་ལ་འདུན་པའི་འདུན་སྲེད་དགུ་པ་ཡིན་དགོས་པའི་ཕྱིར། འདོད་ན་
ཁོང་ཁྲོ་ཆོས་ཅན། དེར་ཐལ། དེའི་ཕྱིར། འདོད་ན། སྒྲིབ་ལུང་མ་བསྟན་ཡིན་པར་ཐལ། འདོད་པ་དེའི་ཕྱིར། འདོད་མི་ནུས་ཏེ། མི་དགེ་བ་ཡིན་པའི་ཕྱིར། ཆོས་ཅན་དེ་ཡིན་པའི་ཕྱིར། ཁ་ཅིག་བསམ་གཏན་དང་པོའི་དངོས་གཞི་ཐོབ་ལ་མ་ཉམས་པའི་གང་ཟག་ཡིན་ན། འདོད་པ་ལ་ཆགས་
བྲལ་གྱི་གང་ཟག་ཡིན་པས་ཁྱབ་ཟེར་ན། རང་རྒྱུད་ཀྱི་འདོད་པའི་འདོད་ཆགས་གཞན་དོན་སྒྲུབ་པའི་ཡན་ལག་ཏུ་སྒྱུར་བཞིན་པའི་བྱང་འཕགས་ཀྱིས་མ་ངེས་སོ། །ཁ་ཅིག་དེ་འདྲའི་གང་ཟག་ལ། འདོད་པ་ལ་འདུན་པའི་འདུན་སྲེད་མངོན་གྱུར་བ་སྤངས་པས་ཁྱབ་ཟེར་ན། འདོད་པ་ལ་འདུན་པའི་
འདུན་སྲེད་མངོན་གྱུར་བ་རེ་ཞིག་སྤངས་པའི་གང་ཟག་ཡིན་ན་དེ་མངོན་གྱུར་བ་སྤངས་པས་ཁྱབ་པར་ཐལ། བསམ་གཏན་དང་པོའི་དངོས་གཞི་ཐོབ་པའི་ཕྱི་རོལ་པ་དེ་འདོད་པ་ལ་འདུན་པའི་འདུན་སྲེད་མངོན་གྱུར་བ་སྤངས་པའི་གང་ཟག་ཡིན་པའི་ཕྱིར། མ་གྲུབ་ན། འཁོར་གསུམ་ཡོད། །

[019A]༄༅། །གཞན་ཡང། གང་ཟག་གི་བདག་འཛིན་མངོན་གྱུར་བ་རེ་ཞིག་སྤངས་པའི་གང་ཟག་ལ་དེ་མངོན་གྱུར་བ་སྤངས་པས་ཁྱབ་པ་དང། བདེན་འཛིན་ལ་ཡང་དེ་ལྟར་དགོས་པར་ཐལ་ལོ། །དེས་ན་ལུང་གི་རྗེས་འབྲང་གི་སེམས་ཙམ་པའི་ལུགས་ལ་བསམ་གཏན་གྱི་དངོས་
གཞི་ཐོབ་པའི་ཕྱི་རོལ་པས་ཉོན་ཡིད་མ་སྤངས་པ་དང། རང་རྒྱུད་པའི་ལུགས་ལ་འདོད་པ་ལ་འདུན་པའི་འདུན་སྲེད་མངོན་གྱུར་བ་རེ་ཞིག་སྤངས་ཀྱང། གང་ཟག་གི་བདག་འཛིན་དང་དེས་དྲངས་པའི་ལོག་ལྟ་དང་མཐར་འཛིན་གྱི་ལྟ་བ་ལ་སོགས་པ་ནི་མངོན་གྱུར་བ་ཙམ་ཡང་མ་སྤངས་པ་དང་
ཁ་ཅིག་ནི། དབུ་མ་ཐལ་འགྱུར་བའི་ལུགས་ལ་ནི་བདེན་འཛིན་གྱིས་དྲངས་པའི་འདོད་པ་ལ་འདུན་པའི་འདུན་སྲེད་ཕྲ་མོ་མངོན་གྱུར་བ་རེ་ཞིག་ཙམ་ཡང་མ་སྤངས་པར་འདོད་པ་ཡིན་ཏེ། སྒྲུབ་བྱེད་རྒྱས་པར་མ་བཀོད་དོ། །བསམ་གཏན་གྱི་སྙོམ་འཇུག་རྣམས་བྱེད་ལས་ཀྱི་སྒོ་ནས་བསྡུ་ན། འོག་
ས་ལ་ཆགས་པ་དང་བྲལ་བྱེད་དང། མཐོང་ཆོས་ལ་བདེ་བར་གནས་བྱེད་དང། ཡོན་ཏན་མངོན་པར་སྒྲུབ་བྱེད་གསུམ་དུ་འདུ་སྟེ། ཉེར་བསྡོགས་རྣམས་དང་པོ་དང། དག་པ་བ་རྣམས་ཕྱི་མ་གཉིས་དང། ཟག་མེད་རྣམས་གསུམ་པར་འདུ་བའི་ཕྱིར། དང་པོ་ཡིན་ཏེ། བསམ་གཏན་དང་པོའི་
ཉེར་བསྡོགས་ཀྱིས་རང་གི་གོང་ས་གསུམ་ཆར་ལ་ཆགས་བྲལ་ནུས། ཉེར་བསྡོགས་གཞན་རྣམས་ཀྱིས་འོག་ས་འབའ་ཞིག་ལ་ཆགས་བྲལ་བྱེད་པའི་ཕྱིར། དང་པོ་དེ་ལྟར་ཡིན་ཏེ། ཞུགས་པ་དང་པོ་གཉིས་ཀྱིས་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་ནས་ཉན་ཐོས་ཀྱི་མཐོང་
ལམ་བར་ཆད་མེད་ལམ་དེའི་ངོ་བོར་བསྐྱེད། འབྲས་གནས་དང་པོ་གཉིས་ཀྱིས་ཉེར་བསྡོགས་མི་ལྕོགས་མེད་ལ་བརྟེན་ནས་ཉན་ཐོས་ཀྱི་སྒོམ་ལམ་བར་ཆད་མེད་ལམ་དང། ཁྱད་པར་སྤང་བྱ་ཅིག་ཅར་བའི་རྒྱུན་ཞུགས་ཀྱིས་ཉེར་བསྡོགས་མི་ལྕོགས་མེད་ཀྱི་ངོ་བོར་ཉན་ཐོས་སྒོམ་ལམ་རྡོ་རྗེ་ལྟ་བུའི་
ཏིང་ངེ་འཛིན་བསྐྱེད་ནས་ཁམས་གསུམ་གྱི་ཉོན་མོངས་ཀྱི་ས་བོན་ཅིག་ཅར་དུ་སྤོང་བའི་ཕྱིར། མཛོད་ལས། ཉེར་བསྡོགས་མི་ལྕོགས་མེད་པ་ཡི། །ཐམས་ཅད་ལ་ནི་འདོད་ཆགས་བྲལ། །ཞེས་གསུངས་པའི་ཕྱིར། གཞན་རྣམས་ཀྱིས་རང་རང་གི་འོག་ས་འབའ་ཞིག་ལ་ཆགས་བྲལ་བྱེད་པའི་

[019B] གཉིས་པ་ཡན་ཆད་ཀྱི་ཉེར་བསྡོགས་ཀྱི་ངོ་བོར་ཟག་མེད་བར་ཆད་མེད་ལམ་བསྐྱེད་མི་ནུས་པའི་ཕྱིར་ཏེ། བསམ་གཏན་དང་པོའི་དངོས་གཞི་མ་ཐོབ་པར་གཉིས་པ་ཡན་ཆད་ཀྱི་ཉེར་བསྡོགས་མི་སྒྲུབ། དང་པོའི་དངོས་གཞི་ཐོབ་ན་ལམ་སླ་བ་བསམ་གཏན་གྱི་དངོས་གཞི་ལ་བརྟེན་ནས་
འདས་ལམ་སྒྲུབ་པས་ཆོག་བཞིན་དུ་ལམ་དཀའ་བ་ཉེར་བསྡོགས་ལ་བརྟེན་ནས་སྒྲུབ་པ་ལ་དགོས་པ་མེད་པའི་ཕྱིར་ཏེ། མཛོད་ལས། བསམ་གཏན་དག་གི་ལམ་རྣམས་སླ། །ས་གཞན་དག་གི་དཀའ་བ་ཡིན། །ཞེས་གསུངས་པའི་ཕྱིར། དེ་གཉིས་ལ་དཀའ་སླ་འབྱུང་བའི་རྒྱུ་མཚན་ཡོད་དེ། ཉེར་བསྡོགས་
རྣམས་གོང་འོག་ལ་ཞི་རགས་སུ་བལྟ་བའི་དཔྱད་སྒོམ་གཙོ་ཆེ་བས་ཞི་ལྷག་ཆ་མི་སྙོམས། དངོས་གཞི་རྣམས་འོག་ས་ལ་ཆགས་པ་དང་བྲལ་ཟིན་པས་ཞི་ལྷག་ཆ་སྙོམས་པས་སླ་བ་ཡིན་པའི་ཕྱིར། བྱང་སེམས་ཐབས་ལ་མཁས་པས་འདོད་སེམས་དང། སྲིད་རྩེའི་སེམས་རྟེན་ལ་བརྟེན་ནས་ཟག་མེད་བར་ཆད་
མེད་ལམ་སྐྱེ་ནུས་ཀྱང། ཉན་ཐོས་ཐབས་ལ་མི་མཁས་པས་མི་ནུས་ཏེ། འདོད་སེམས་ཤིན་ཏུ་རགས་པ་དང་སྲིད་རྩེའི་སེམས་འདུས་བྱས་ཀྱི་རྒྱུ་བ་མི་གསལ་བའི་ཕྱིར། ཉན་ཐོས་རྣམས་ཀྱིས་སེམས་དེ་གཉིས་ལ་བརྟེན་ནས་ཟག་མེད་བར་ཆད་མེད་ལམ་དེ་གཉིས་ཀྱི་ངོ་བོར་བསྐྱེད་མི་ནུས་ཀྱང། ཟག་མེད་ཀྱི་
ལམ་ཙམ་ནི་དེ་གཉིས་ཀྱི་ངོ་བོར་བསྐྱེད་ནུས་ཏེ། དེ་གཉིས་རེ་རེ་ནས་དེར་གྱུར་པའི་ཉན་ཐོས་ཀྱི་མཐོང་སྒོམ་གྱི་ལམ་ཡོད། དེ་གཉིས་གང་རུང་ལ་ཟག་མེད་ཀྱིས་ཁྱབ་པའི་ཕྱིར། དངོས་གཞི་དག་པ་བ་རྣམས་མཐོང་ཆོས་ལ་བདེ་བར་གནས་པ་དང། ཡོན་ཏན་མངོན་པར་སྒྲུབ་བྱེད་གཉིས་སུ་འདུ་སྟེ། དགའ་བདེ་
སོགས་ཀྱི་ཕན་ཡོན་གྱི་སྒོ་ནས་མཐོང་ཆོས་ལ་བདེ་བར་གནས། མངོན་ཤེས་སོགས་ཀྱི་སེམས་རྟེན་བྱེད་པས་ཡོན་ཏན་མངོན་པར་སྒྲུབ་བྱེད་ཀྱང་ཡིན་པའི་ཕྱིར། དངོས་གཞི་ཟག་མེད་རྣམས་དེ་གསུམ་ཆར་དུ་འདུ་སྟེ། དེས་བྱ་བ་གསུམ་ཆར་དུ་བྱེད་ནུས་པའི་ཕྱིར། བསམ་གཏན་གྱི་དངོས་གཞི་བཞི་པོ་དེ་
ལ་ནང་གསེལ་[*GSES]མི་འདྲ་བའི་ཁྱད་པར་ཡོད་དེ། དངོས་གཞི་དང་པོ་གཉིས་ལ་རྟོག་དཔྱོད་ལ་ཆགས་པ་དང་བྲལ་མ་བྲལ་གྱི་སྒོ་ནས་གཉེན་པོའི་ཡན་ལག་རྫོགས་མ་རྫོགས་ཀྱི་ཁྱད་པར་ཡོད། གཉིས་པ་དང་གསུམ་པ་ལ་དགའ་བ་ལ་ཆགས་པ་དང་བྲལ་མ་བྲལ་གྱི་སྒོ་ནས་ཕན་ཡོན་གྱི་ཡན་ལག་རྫོགས་མ་རྫོགས་

[020A]༄༅། །ཀྱི་ཁྱད་པར་ཡོད། གསུམ་པ་དང་བཞི་པ་ལ་སྐྱོན་བརྒྱད་ལས་གྲོལ་མ་གྲོལ་གྱི་སྒོ་ནས་ཡོངས་སུ་དག་པ་རྫོགས་མ་རྫོགས་ཀྱི་ཁྱད་པར་ཡོད་པའི་ཕྱིར། གསུམ་པའི་ཕན་ཡོན་གྱི་ཡན་ལག་ཏུ་གྱུར་པའི་དགའ་བས་དབེན་པའི་བདེ་བ་དགའ་བ་ཡིན་ཀྱང་དགའ་བ་ལ་
ཆགས་བྲལ་ཡིན་པར་མི་འགལ་ཏེ། དགྲ་བཅོམ་པའི་རྒྱུད་ཀྱི་ཟག་མེད་ཀྱི་བདེ་བ་དེ་བདེ་བ་ཡིན་ཀྱང་བདེ་བ་ལ་ཆགས་བྲལ་དུ་མི་འགལ་བ་ལྟ་བུ་ཡིན་པའི་ཕྱིར། ཁ་ཅིག་སྲིད་རྩེའི་རྟེན་ལ་ཅི་ཡང་མེད་ཀྱི་དངོས་གཞི་མངོན་དུ་འགྱུར་བའི་དམིགས་བསལ་མ་གཏོགས། མཛོད་ལས། བསམ་གཏན་
གཟུགས་མེད་རང་དང་ནི། །གོང་སའི་རྟེན་ཅན་འོག་དགོས་མེད། །ཅེས་གསུངས་པས་གོང་སའི་རྟེན་ལ་འོག་སའི་བསམ་གཟུགས་ཀྱི་དངོས་གཞི་མངོན་དུ་གྱུར་པ་མེད་ཟེར་ན། དེ་མི་འཐད་དེ། བསམ་གཏན་བཞི་པའི་རྟེན་ལ་འོག་མ་གསུམ་གའི་དངོས་གཞི་མངོན་དུ་གྱུར་པ་ཡོད་པའི་ཕྱིར། དེར་
ཐལ། བསམ་གཏན་བཞི་པའི་བྱང་འཕགས་ཀྱིས་བསམ་གཟུགས་བརྒྱད་ལ་འགོག་པ་སྤེལ་བའི་ཐོད་བརྒལ་གྱི་དངོས་གཞི་ལ་སྙོམ་པར་འཇུག་པ་ཡོད་པའི་ཕྱིར། དེ་ལྟར་ནའང་མཛོད་ཀྱི་ལུང་དང་འགལ་བའི་སྐྱོན་མེད་དེ། དེའི་དོན་ནི་གོང་དུ་བཤད་ཟིན་པ་ལྟར་ཡིན་པའི་ཕྱིར་ཏེ། རང་ལ་རྟོགས་
པའི་ཡོན་ཏན་མཆོག་ཡོད་བཞིན་དུ་དེ་ལས་དམན་པའི་རྟོགས་པའི་ཡོན་ཏན་སྒྲུབ་པ་ལ་དགོས་པ་མེད་པའི་ཕྱིར། བྱང་འཕགས་སུ་མ་ཟད་གོང་མའི་སོ་སྐྱེའི་རྟེན་ལ་འོག་སའི་སྙོམ་འཇུག་མངོན་དུ་གྱུར་པ་ཡོད་དེ། གོང་དུ་བསྒྲུབས་ཟིན་པའི་ཕྱིར། ཁ་ཅིག་བསམ་གཏན་གཉིས་པའི་ལྷའི་རྒྱུད་ལ་
འོག་སའི་ཉོན་མོངས་མངོན་དུ་གྱུར་པ་དང་གཉིས་པ་བ་འཆི་འཕོ་བ་དུས་མཉམ་ཟེར་ན། དེ་ནི་ཤིན་ཏུ་མི་རིགས་ཏེ། འོག་སའི་ཉོན་མོངས་གོང་སའི་སེམས་ཅན་གྱི་འཆི་རྐྱེན་དུ་གང་ལས་ཀྱང་མ་བཤད་ཅིང། གོང་སའི་རྟེན་ལ་འོག་སའི་ཉོན་མོངས་མངོན་དུ་མི་འགྱུར་བར་རང་ཉིད་རྣམས་ཀྱིས་ཁས་
བླངས་པ་དང་ཡང་འགལ་བའི་ཕྱིར། འདིའི་ལྷག་མ་རྟེན་འབྲེལ་གྱི་སྐབས་སུ་དཔྱོད་དོ། །ངེས་པ་བརྟན་པའི་ཕྱིར། རང་རྒྱུད་ལ་ལྡན་པའི་གང་ཟག་གཟུགས་ཁམས་སུ་སྐྱེ་བ་ལེན་པའི་ཐུན་མོང་མ་ཡིན་པའི་རྒྱུ་བྱེད་པའི་བསམ་གཏན་གྱི་སྙོམ་འཇུག་རང་ཉིད་རྒྱུ་སྙོམ་འཇུག་གི་བསམ་གཏན་ཡིན་པའི་

[020B] དེ་ལ་དབྱེ་ན་དེར་གྱུར་པའི་ཉེར་བསྡོགས་དང་དངོས་གཞི་གཉིས་ཡོད། དེས་རྒྱུ་སྙོམ་འཇུག་གི་གཟུགས་མེད་ལ་ཡང་མཚོན་ནོ། །རྒྱུ་སྙོམ་འཇུག་གི་བསམ་གཏན་བཤད་ཟིན་ཏོ། །གཉིས་པ་འབྲས་བུ་སྐྱེ་བའི་བསམ་གཏན་ལ་གཞན་ལུགས་དགག་པ་སོགས་གསུམ་ལས། དང་པོ་ལ་
ཁ་ཅིག་གཟུགས་ཁམས་པའི་གང་ཟག་གིས་སྐྱེ་བ་གཞན་དུ་རྒྱུ་སྙོམ་འཇུག་གི་བསམ་གཏན་བསྒོམས་སྟོབས་ཀྱིས་ཐོབ་པའི་རྣམ་སྨིན་གྱི་འབྲས་བུ་དང་བདག་འབྲས་གང་རུང་གིས་བསྡུས་པ། འབྲས་བུ་སྐྱེ་བའི་བསམ་གཏན་གྱི་མཚན་ཉིད་ཟེར་ན། ཚངས་རིས་པའི་རྒྱུད་ཀྱི་སྐྱེས་སྟོབས་ཀྱིས་ཐོབ་པའི་
བསམ་གཏན་དང་པོའི་དངོས་གཞི་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ། སྐྱེ་བ་གཞན་དུ་རྒྱུ་སྙོམ་འཇུག་གི་བསམ་གཏན་བསྒོམས་སྟོབས་ཀྱིས་ཐོབ་པའི་ཚངས་རིས་པའི་རྒྱུད་ཀྱི་ཟག་བཅས་འབྲས་བསྡུས་ཀྱི་ཆར་གྱུར་པའི་ཕུང་པོ་ཡིན་པའི་ཕྱིར་ཏེ། དེ་ཟག་བཅས་ཀྱི་ཕུང་པོ་
ཡིན་པའི་ཕྱིར། དེར་སྐྱེས་མ་ཐག་པའི་རྣམ་ཤེས་ཀྱི་ཕུང་པོ་དེ་ཟག་བཅས་ཀྱི་ཕུང་པོ་ཡིན་ཏེ། དེའི་འབྲས་དུས་ཀྱི་རྣམ་ཤེས་དེ་ལྟར་ཡིན་པའི་ཕྱིར། རྩ་བར་འདོད་མི་ནུས་ཏེ། དེ་གཉིས་རེ་རེ་ནས་མ་ཡིན་པའི་ཕྱིར། ཆོས་ཅན་དེ་ཡིན་པའི་ཕྱིར། ཐལ་འགྱུར་གཉིས་པ་ལ་མ་ཁྱབ་ཟེར་ན། ཁྱབ་པར་ཐལ། རྒྱུ་
མཐུན་གྱི་འབྲས་བུ་དང་སྡུག་བདེན་གྱི་གཞི་མཐུན་ཡོད་པ་གང་ཞིག་སྐྱེ་བ་གཞན་དུ་རྒྱུ་སྙོམ་འཇུག་གི་བསམ་གཏན་བསྒོམས་སྟོབས་ཀྱིས་ཐོབ་པའི་བདག་འབྲས་ལ་འབྲས་བུ་སྐྱེ་བའི་བསམ་གཏན་ཡིན་པས་ཁྱབ་པའི་ཕྱིར། གཉིས་པ་རང་ལུགས་ལ། སྐྱེ་བ་གཞན་རྒྱུ་སྙོམ་འཇུག་གི་བསམ་གཏན་
བསྒོམས་སྟོབས་ཀྱིས་ཐོབ་པའི་རྣམ་སྨིན་གྱི་འབྲས་བུ་དང། རྒྱུ་མཐུན་གྱི་འབྲས་བུ་དང། བདག་པོའི་འབྲས་བུ་གསུམ་པོ་གང་རུང་གིས་བསྡུས་པའི་གཟུགས་ཁམས་པའི་ཟག་བཅས་ཀྱི་ཕུང་པོར་དམིགས་པ། འབྲས་བུ་སྐྱེ་བའི་བསམ་གཏན་གྱི་མཚན་ཉིད། དེ་ལ་དབྱེ་ན། དེར་གྱུར་པའི་རྣམ་སྨིན་གྱི་འབྲས་
བུ༑ རྒྱུ་མཐུན་གྱི་འབྲས་བུ། བདག་པོའི་འབྲས་བུ་དང་བཅས་པ་ཡོད། དེ་རྣམས་ཀྱི་མཚན་གཞི་ཡོད་དེ། གཟུགས་ཁམས་པའི་ཟག་བཅས་ཉེར་ལེན་གྱི་གཟུགས་ཕུང་དང། དེར་སྐྱེས་སྟོབས་ཀྱིས་ཐོབ་པའི་བསམ་གཏན་གྱི་སྙོམ་འཇུག་དང། གཟུགས་ཁམས་པའི་ལྷའི་གཞལ་མེད་ཁང་རྣམས་

[021A]༄༅། །དེ་རྣམས་ཀྱི་མཚན་གཞི་ཡིན་པའི་ཕྱིར། རྒྱུ་སྙོམ་འཇུག་གི་བསམ་གཏན་ལ་བརྟེན་ནས་གཟུགས་ཁམས་ཀྱི་འབྲས་བུ་སྐྱེ་བ་འགྲུབ་ཚུལ་ཡོད་དེ། རྒྱུ་སྙོམ་འཇུག་གི་བསམ་གཏན་དང་པོ་ཆུང་ངུ་འབྲིང་ཆེན་པོ་གསུམ་བསྒོམས་པས་ཚངས་རིས། ཚངས་པ་མདུན་ན་
འདོན། ཚངས་ཆེན་གསུམ་དུ་རིམ་པ་བཞིན་དུ་སྐྱེ། རྒྱུ་སྙོམ་འཇུག་གི་བསམ་གཏན་གཉིས་པ་ཆུང་ངུ་འབྲིང་ཆེན་པོ་གསུམ་བསྒོམས་པས་འོད་ཆུང། ཚད་མེད་འོད། འོད་གསལ་གསུམ་དུ་རིམ་པ་བཞིན་དུ་སྐྱེ། རྒྱུ་སྙོམ་འཇུག་གི་བསམ་གཏན་གསུམ་པ་ཆུང་ངུ་འབྲིང་ཆེན་པོ་གསུམ་བསྒོམས་
པས་དགེ་ཆུང། ཚད་མེད་དགེ་དགེ་རྒྱས་གསུམ་དུ་རིམ་པ་བཞིན་དུ་སྐྱེ། རྒྱུ་སྙོམ་འཇུག་གི་བསམ་གཏན་བཞི་པ་ཆུང་ངུ་འབྲིང་ཆེན་པོ་གསུམ་བསྒོམས་པས། སྤྲིན་མེད། བསོད་ནམས་སྐྱེ། འབྲས་བུ་ཆེ་བ་གསུམ་དུ་སྐྱེ། ཉན་ཐོས་འཕགས་པ་རྣམས་ནི་བསམ་གཏན་སྤེལ་བསྒོམས་ལྔའི་དབང་
གིས་གནས་གཙང་ལྔར་སྐྱེ་བ་ལེན་པ་ཡིན་པའི་ཕྱིར། བྱང་སེམས་འཕགས་པ་རྣམས་གནས་གཙང་དུ་སྐྱེ་བ་ལ་སྤེལ་བསྒོམས་ལ་བལྟོས་མི་དགོས་ཏེ། བྱང་སེམས་ས་བཅུ་པ་བ་རྣམས་ཕལ་ཆེར་གནས་གཙང་དུ་སྙིང་རྗེ་དང་སྨོན་ལམ་གྱི་དབང་གིས་སྐྱེ་བའི་ཕྱིར། དེ་རྣམས་ཆུང་ངུ་འབྲིང་ཆེན་
པོ་གསུམ་གྱི་ཁྱད་པར་ཡོད་དེ། གུས་སྦྱོར་དང་རྟག་སྦྱོར་གང་རུང་མེད་པ་ཆུང་ངུ་དང། གང་རུང་དང་བཅས་པ་འབྲིང་པོ་དང། གཉིས་ཀ་དང་བཅས་པ་ཆེན་པོ་ཡིན་པའི་ཕྱིར། ཁ་ཅིག་ དམིགས་རྣམ་གསལ་མི་གསལ་ཆུང་འབྲིང་ཆེན་པོ་གསུམ་ལ་དེ་གསུམ་དུ་བྱེད་པ་ཡང་ཡོད་དོ། །གསུམ་
པ་རྩོད་པ་སྤོང་བ་ལ། ཁ་ཅིག་འབྲས་བུ་སྐྱེ་བའི་བསམ་གཏན་ཡིན་ན་སྐྱེ་བ་གཞན་དུ་རྒྱུ་སྙོམ་འཇུག་གི་བསམ་གཏན་བསྒོམས་སྟོབས་ཀྱི་ཐོབ་པའི་རྣམ་སྨིན་གྱི་འབྲས་བུ་དང། རྒྱུ་མཐུན་གྱི་འབྲས་བུ་གང་རུང་ཡིན་དགོས་པར་ཐལ། གསེར་ཕྲེང་ལས། དེས་ན་གཟུགས་ཀྱི་སྣོད་ཀྱི་འཇིག་རྟེན་
དང་བཅུད་ཀྱི་རྣམ་སྨིན་གྱི་ཆར་གྱུར་པ་གཉིས་ཀ་སྐྱེ་བའི་བསམ་གཏན་ཡིན་ཏེ། སྙོམ་འཇུག་གི་བསམ་གཏན་གྱི་བདག་འབྲས་དང་རྣམ་སྨིན་ཡིན་པའི་ཕྱིར་རོ། །ཞེས་གསུངས་པའི་ཕྱིར་ཟེར་ན། དེ་གཉིས་ཀྱི་རྒྱུ་མཐུན་གྱི་འབྲས་བུ་མཚོན་པར་དགོངས་བསམ་སྙམ་སྟེ་དཔྱད་པར་བྱའོ། །གཉིས་པ་

[021B] གཞན་ལུགས་དགག་རང་ལུགས་བཞག་པའོ། །དང་པོ་ལ། ཁ་ཅིག་གི་གསུང་ན་རེ། བསམ་གཏན་གྱི་དངོས་གཞི་ཟག་མེད་དང་གཟུགས་མེད་ཀྱི་དངོས་གཞི་ཟག་མེད་རྣམས་ལ་དམིགས་རྣམ་མི་འདྲ་བའི་ཁྱད་པར་མེད་པས། བསམ་གཏན་གྱི་དངོས་
གཞི་ཟག་མེད་བཞི་ཡང་མི་འགལ་གཟུགས་མེད་ཀྱི་དངོས་གཞི་ཟག་མེད་བཞི་ཡང་མི་འགལ་ཏེ། རྣམ་མཁྱེན་གཅིག་ཉིད་ལ་འདོད་ཉོན་དགུ་པ་སྤངས་པའི་ཆ་ནས་བསམ་གཏན་དང་པོའི་དངོས་གཞིར་འཇོག། དང་པོའི་ཉོན་མོངས་སྤངས་པའི་ཆ་ནས་བསམ་གཏན་གཉིས་པར་འཇོག་པ་སོགས་རིམ་པ་བཞིན་
དུ་སྦྱར་ཏེ། ཅི་ཡང་མེད་པའི་ཉོན་མོངས་དགུ་པ་སྤངས་པའི་ཆ་ནས། སྲིད་རྩེའི་དངོས་གཞིར་འཇོག་པས་བསམ་གཏན་བཞི་དང་གཟུགས་མེད་བཞི་ཀ་ཡིན་པའི་གཞི་མཐུན་ཡོད་པའི་ཕྱིར། དེ་བཞིན་དུ་བྱང་འཕགས་དང་ཐེག་དམན་འཕགས་པ་ལ་ཡང་སྦྱར་བས་མི་འགལ་བ་དང། གཞན་ཡང་
ཟག་མེད་ཀྱི་བསམ་གཏན་དང་གཟུགས་མེད་མི་འགལ་བར་ཐལ། དེ་གཉིས་ངོ་བོ་གཅིག་ལ་ལྡོག་པ་ཐ་དད་ཡིན་པའི་ཕྱིར་དང། དེ་གཉིས་ཀྱི་དམིགས་རྣམ་ལ་མི་འདྲ་བའི་ཁྱད་པར་མེད་པའི་ཕྱིར། ཞེ་ན། འོ་ན། ཤེས་བྱ་ཆོས་ཅན། ཉན་ཐོས་དགྲ་བཅོམ་གྱི་མཁྱེན་པ་གཅིག་ཉིད་འདོད་ཉོན་སྤངས་པའི་ཆ་
ནས་བསམ་གཏན་དང་པོ་དང། དང་པོའི་ཉོན་མོངས་དགུ་པ་སྤངས་པའི་ཆ་ནས་བསམ་གཏན་གཉིས་པར་འཇོག་རིགས་པར་ཐལ། རྣམ་མཁྱེན་གཅིག་ཉིད་དེ་ལྟར་འཇོག་རིགས་པའི་ཕྱིར། འདོད་ན། ཉོན་སྒྲིབ་སྤངས་ཤིང་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་ན་བསམ་གཟུགས་བརྒྱད་
ཀའི་དངོས་གཞི་ཡིན་དགོས་པར་ཐལ། འདོད་པའི་ཕྱིར། འདོད་ན། ཅིག་ཅར་བའི་དགྲ་བཅོམ་ཐོབ་མ་ཐག་པའི་རྣམ་གྲོལ་ལམ་ཆོས་ཅན། དེར་ཐལ། དེའི་ཕྱིར། འདོད་ན། མི་འཐད་དེ། དགྲ་བཅོམ་ཐོབ་མ་ཐག་པའི་སྤང་བྱ་ཅིག་ཅར་བ་དེས་བསམ་གཏན་གྱི་དངོས་གཞི་ཙམ་ཡང་མ་ཐོབ་པའི་ཕྱིར། དེར་ཐལ་
བསམ་གཏན་གྱི་དངོས་གཞི་མ་ཐོབ་པའི་ཉོན་མོངས་སྤངས་པའི་གང་ཟག་ཡོད་པའི་ཕྱིར། དེ་སྐད་དུ་ཡང་སློབ་དཔོན་དཔའ་བོས། ཁྱོད་ཀྱི་བསྟན་ལས་ཕྱིར་ཕྱོགས་པའི། །སྐྱེ་བོ་མ་རིག་གིས་ལྡོངས་པ། །སྲིད་རྩེའི་བར་དུ་སོང་ནས་ཀྱང། །སྡུག་བསྔལ་ཡང་འབྱུང་སྲིད་པ་འགྲུབ། །ཁྱོད་ཀྱི་བསྟན་པའི་རྗེས་འགྲོ་

[022A]༄༅། །བར། །བསམ་གཏན་དངོས་གཞི་མ་ཐོབ་ཀྱང། །བདུད་ཀྱི་མིག་རས་བཙའ་བཞིན་དུ། །སྲིད་པ་དག་ནི་ལྡོག་པར་བྱེད། །ཅེས་གསུངས་པའི་ཕྱིར། ད་དུང་ཅིག་ཅར་བའི་དགྲ་བཅོམ་ཐོབ་མ་ཐག་པའི་རྣམ་གྲོལ་ལམ་དེ་བསམ་གཟུགས་བརྒྱད་ཀའི་དངོས་གཞིར་འདོད་ན། ཤེས་
བྱ་ཆོས་ཅན། བསམ་གཏན་དང་པོའི་ཉེར་བསྡོགས་ཀྱིས་དངོས་སུ་དྲངས་པའི་བསམ་གཏན་གཉིས་པ་དང། གཟུགས་མེད་ནམ་མཁའ་སོགས་ཀྱི་དངོས་གྮཱི་གཞི་མཐུན་ཡོད་པར་ཐལ། དམ་བཅའ་དེའི་ཕྱིར། འདོད་ན། བསམ་གཏན་དང་པོའི་ཉེར་བསྡོགས་ཀྱང་ཡིན་གཉིས་པའི་ཉེར་བསྡོགས་
ཀྱང་ཡིན་པའི་གཞི་མཐུན་ཡོད་པར་ཐལ། འདོད་པ་དེའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། བསམ་གཏན་གཉིས་པའི་དངོས་གཞི་དངོས་སུ་འདྲེན་བྱེད་ཀྱི་བསམ་གཏན་གྱི་ཉེར་བསྡོགས་ཡིན་ན་བསམ་གཏན་གཉིས་པའི་ཉེར་བསྡོགས་ཡིན་མི་དགོས་པའི་ཕྱིར། རྟགས་འབུད། དེས་གཟུགས་
མེད་ནམ་མཁའ་ལ་ཡང་རིགས་འགྲེའོ། །ཡང་གལ་ཏེ་བསམ་གཟུགས་བརྒྱད་ཀའི་ཉེར་བསྡོགས་རྣམས་མི་འགལ་ཟེར་ན། ཤེས་བྱ་ཆོས་ཅན། སྤང་བྱ་ཅིག་ཅར་བའི་རྒྱུད་ཀྱི་ཉེར་བསྡོགས་ཟག་མེད་ཀྱང་ཡིན། བསམ་གཏན་གཉིས་པ་ཡན་ཆད་ཀྱི་ཉེར་བསྡོགས་ཀྱང་ཡིན་པའི་གཞི་མཐུན་ཡོད་པར་
ཐལ། བསམ་གཏན་གཟུགས་བརྒྱད་ཀའི་ཉེར་བསྡོགས་རྣམས་མི་འགལ་བའི་ཕྱིར། འདོད་ན། བསམ་གཏན་ཕྱི་མ་གསུམ་དང་གཟུགས་མེད་བཞིའི་ཉེར་བསྡོགས་ཟག་མེད་ཡོད་པར་ཐལ། འདོད་པ་དེའི་ཕྱིར། གལ་ཏེ་འདོད་ན། མངོན་པའི་སྤྱི་སྐད་ལས་ཉམས། ཁྱེད་ཀྱི་སྒྲུབ་བྱེད་རྣམས་ཀྱང་ལྟར་
སྣང་ཡིན་ཏེ། ངོ་བོ་གཅིག་ལ་ལྡོག་པ་ཐ་དད་ཀྱང་ཡིན། ཕན་ཚུན་འགལ་བ་ཡང་ཡིན་པའི་གཞི་མཐུན་པ་དུ་མ་ཡོད་པའི་ཕྱིར། གཞན་ཡང། ཤེས་བྱ་ཆོས་ཅན། ཐེག་ཆེན་མཐོང་ལམ་བར་ཆད་མེད་ལམ་དང་ཐེག་ཆེན་གྱི་སྒོམ་ལམ་བར་ཆད་མེད་ལམ་གཉིས་མི་འགལ་བར་ཐལ། དེ་
གཉིས་དམིགས་རྣམ་ལ་རིགས་མི་འདྲ་བའི་ཁྱད་པར་མེད་པའི་ཕྱིར། ཁྱབ་པ་ཁས། རང་ལུགས་ལ་བསམ་གཏན་དང་པོ་མ་གཏོགས་ཟག་མེད་རྣམས་ལ་ཉེར་བསྡོགས་ལོགས་སུ་མི་དགོས་པར་མངོན་ཏེ། ཟག་མེད་ལ་ཉེར་བསྡོགས་བདུན་མ་བཞག་པའི་ཕྱིར། དེས་ན་འདི་ལྟར་ཡིན་ཏེ། དང་

[022B]
ཟག་མེད་འཇོག་དགོས་ཏེ། བསམ་གཏན་གྱི་དངོས་གཞི་དག་པ་བ་ངེས་འབྱེད་ཆ་མཐུན་གྱི་དོན་རང་གི་མཇུག་ཐོགས་སུ་ལམ་ཟག་མེད་འདྲེན་པ་ལ་བྱེད་དགོས་པ་དང། བསྡུ་བ་ལས། གཞན་ཡང་སྡུག་བསྔལ་ནས་ལམ་གྱི་བར་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་ལ། དེས་བསམ་གཏན་དང་པོ་
ལ་སོགས་པ་ནི་མ་ཐོབ་སྟེ། དེ་འདུག་མ་ཐག་ཏུ་སེམས་རབ་ཏུ་འཇོག་པར་བྱེད་དོ། །ཆོས་རབ་རྣམ་པར་འབྱེད་པ་ནི་མི་བྱེད་དོ། །ཞེས་བསམ་གཏན་དང་པོའི་ཉེར་བསྡོགས་ཟག་མེད་ཀྱི་ལྷག་མཐོང་ཐོབ་ནས་ཀྱང་དངོས་གཞིའི་ངོ་བོར་གྱུར་པའི་ཞི་གནས་སྒྲུབ་དགོས་པར་གསུངས་པའི་འགྲོས་ལས་ཀྱང་
བསམ་གཏན་གྱི་དངོས་གཞི་དག་པ་བ་དང་བསམ་གཏན་གྱི་དངོས་གཞི་ཟག་མེད་གཉིས་རིམ་གྱིས་སྐྱེ་དགོས་པ་ཡང་འགྲུབ་པའི་ཕྱིར། དེ་ཡང་དཔེར་བརྗོད་ན་བསམ་གཏན་དང་པོའི་དངོས་གཞི་དག་པ་བའི་གནས་སྐབས་ཀྱི་ཞི་ལྷག་ཟུང་འབྲེལ་རྣམས་ཀྱིས་བདག་མེད་མངོན་སུམ་དུ་རྟོགས་པ་ན་དང་པོའི་
དངོས་གཞི་ཟག་མེད་དུ་སོང་བ་ཡིན་ཞིང། དེས་བསམ་གཏན་དང་གཟུགས་མེད་ཀྱི་དངོས་གཞི་གཞན་ལ་ཡང་མཚོན་ནས་ཤེས་པར་བྱ་ཞིང། བསམ་གཏན་དང་པོའི་ཉེར་བསྡོགས་ཟག་མེད་ལ་ཡང་མཚོན་ནོ། །དེ་ལྟར་བྱས་ན། རང་གི་ཉེར་ལེན་དུ་གྱུར་པའི་བསམ་གཏན་གྱི་སྙོམ་འཇུག་དག་པ་བ་ལ་
བརྟེན་ནས་རང་གི་གཞལ་བྱར་གྱུར་པའི་བདེན་པའི་རྣམ་པ་འམ་བདག་མེད་པའི་རྣམ་པ་ཅི་རིགས་པ་མངོན་སུམ་དུ་རྟོགས་པའི་འཕགས་རྒྱུད་ཀྱི་བསམ་གཏན་གྱི་སྙོམ་འཇུག། བསམ་གཏན་གྱི་སྙོམ་འཇུག་ཟག་མེད་ཀྱི་མཚན་ཉིད། དེས་གཟུགས་མེད་ལ་ཡང་མཚོན་ནོ། །དེ་ལ་རྟེན་གྱི་སྒོ་ནས་དབྱེ་ན། ཐེག་
པ་གསུམ་གྱི་འཕགས་རྒྱུད་ཀྱི་སྙོམ་འཇུག་ཟག་མེད་གསུམ་ཡོད། དེས་བསམ་གཏན་བཤད་ཟིན། །གཉིས་པ་གཟུགས་མེད་བཤད་པ་ལ། རྒྱུ་སྙོམ་འཇུག་གི་གཟུགས་མེད་བཤད་པ་དང། འབྲས་བུ་སྐྱེ་བའི་གཟུགས་མེད་བཤད་པ་གཉིས། དང་པོ་ལ། མཚན་ཉིད། དབྱེ་བ། ཕྱེ་བ་

[023A]༄༅། །སོ་སོའི་དོན་བཤད་པ་དང་གསུམ། །དང་པོ་ལ་ཁ་ཅིག་ དམིགས་པའི་སྒོ་ནས་འོག་ས་ལས་འདའ་བར་བྱེད་པའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ། གཟུགས་མེད་ཀྱི་སྙོམ་འཇུག་གི་མཚན་ཉིད་ཟེར་ན། བསམ་གཏན་དང་པོའི་ཉེར་
བསྡོགས་སྦྱོར་བ་མཐའི་ཡིད་བྱེད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། དེར་ཐལ། འདོད་པ་རྣམས་རགས་པ་དང་དེ་ལ་བལྟོས་ཏེ་བསམ་གཏན་དང་པོ་ཞི་བར་དམིགས་པའི་སྒོ་ནས་འོག་ས་འདོད་པ་ལས་འདའ་བྱེད་ཀྱི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར་
རྟགས་སླ། འདོད་མི་ནུས་ཏེ། བསམ་གཏན་གྱི་སྙོམ་འཇུག་ཡིན་པའི་ཕྱིར། གཞན་ཡང། བདག་མེད་མངོན་སུམ་དུ་རྟོགས་པའི་བསམ་གཏན་དང་པོའི་ཉེར་བསྡོགས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་གསལ་སླ། མདོར་ན་དངོས་གཞི་ཐམས་ཅད་དམིགས་པའི་སྒོ་
ནས་འོག་ས་ལས་འདས་པ་དང། ཉེར་བསྡོགས་ཐམས་ཅད་དམིགས་པའི་སྒོ་ནས་འོག་ས་ལས་འདའ་བྱེད་ཡིན་པས་མཚན་ཉིད་ཤིན་ཏུ་རྩིངས་སོ། །རང་ལུགས་ལ་དམིགས་པ་དང་ཡན་ལག་མི་འདྲ་བ་གཉིས་ཀྱི་ནང་ནས་དམིགས་པ་མི་འདྲ་བའི་སྒོ་ནས་བཞག་པས་རབ་ཏུ་ཕྱེ་བའི་གོང་སའི་
སྙོམ་འཇུག་གཟུགས་མེད་ཀྱི་སྙོམ་འཇུག་གི་མཚན་ཉིད། དེའི་སྟེང་དུ་རང་རྒྱུད་ལྡན་གྱི་གང་ཟག་གཟུགས་མེད་དུ་སྐྱེ་བའི་ཐུན་མོང་མ་ཡིན་པའི་རྒྱུ་བྱེད་པ་སྦྱར་བ། རྒྱུ་སྙོམ་འཇུག་གི་གཟུགས་མེད་ཀྱི་མཚན་ཉིད། གཟུགས་མེད་པ་རྣམས་ནི་ཞི་གནས་སུ་རོ་གཅིག་པའི་ཕྱིར་ཞེས་གསུངས་པ་ཡང་
དེ་གཙོ་ཆེ་བ་ལ་དགོངས་པ་ཡིན་གྱི་དེའི་ངོ་བོར་གྱུར་པའི་ལྷག་མཐོང་སོགས་མེད་པ་མ་ཡིན་ཏེ། ཉེར་བསྡོགས་རྣམས་ལ་ཞི་ལྷག་ཟུང་འབྲེལ་མེད་ན་འོག་ས་ལས་འདའ་མི་ནུས། དངོས་གཞི་རྣམས་ལ་ཞི་ལྷག་ཟུང་འབྲེལ་མེད་ན་མཐོང་ཆོས་ལ་བདེ་བར་གནས་མི་ནུས་པའི་ཕྱིར། གཉིས་པ་དབྱེ་བ་ལ་
གཟུགས་མེད་ནམ་མཁའི་སྙོམ་འཇུག་སོགས་བཞི་ཡོད། དེ་ལ་བཞིར་འབྱེད་པའི་རྒྱུ་མཚན་ཡོད་དེ། ཟག་བཅས་ཀྱི་ཚོར་བ་རགས་པ་རྣམས་བསམ་གཏན་གྱི་ཉེར་བསྡོགས་རྣམས་ཀྱིས་ཆགས་བྲལ་བྱས་ཟིན་པའི་འོག་ཏུ། ཟག་བཅས་ཀྱི་འདུ་ཤེས་རགས་པ་ལ་ཡིད་འབྱུང་བའི་ཕྱིར་དུ་

[023B] དེ་ལ་ཡང་ཕྱི་གཟུགས་དང་ཐོགས་པའི་འདུ་ཤེས་ལ་ཆགས་པ་དང་བྲལ་བྱེད་དུ་ནམ་མཁའ་མཐའ་ཡས། ནམ་མཁའ་ཙམ་གྱི་འཇུག་ཤེས་ལ་ཆགས་པ་དང་བྲལ་བྱེད་དུ་རྣམ་ཤེས་མཐའ་ཡས། ནང་རྣམ་ཤེས་བཀྲ་འཛིན་གྱི་འདུ་ཤེས་ལ་ཆགས་པ་དང་
བྲལ་བྱེད་དུ་ཅི་ཡང་མེད་པའི་སྐྱེ་མཆེད། གཟུང་བྱ་རགས་པ་ཅི་ཡང་མེད་པའི་འདུ་ཤེས་ལ་ཆགས་པ་དང་བྲལ་བྱེད་དུ་འདུ་ཤེས་མེད་མིན་གྱི་སྐྱེ་མཆེད་སྒོམ་དགོས་པས་བཞིར་ཕྱེ་བ་ཡིན་པའི་ཕྱིར། དེ་ཡང་བསམ་གཏན་བཞི་པའི་སས་བསྡུས་ཀྱི་གཟུགས་དང་ཐོགས་པའི་འདུ་ཤེས་ལ་ནམ་མཁའི་ཉེར་
བསྡོགས་ཀྱིས་ཆགས་བྲལ་བྱེད་པ་ནས། ཅི་ཡང་མེད་ཀྱི་སས་བསྡུས་ཀྱི་གཟུང་བྱ་རགས་པ་ཅི་ཡང་ཡིད་ལ་མི་བྱེད་པའི་འདུ་ཤེས་ལ་སྲིད་རྩེའི་ཉེར་བསྡོགས་ཀྱིས་ཆགས་བྲལ་བྱེད་ཀྱང། དེའི་སས་བསྡུས་ཀྱི་འདུ་ཤེས་མེད་འདུ་ཤེས་མེད་མིན་འདུ་ཤེས་ལ་ཆགས་པ་དང་བྲལ་བྱེད་ཀྱི་གཟུགས་མེད་ཀྱི་སྙོམ་
འཇུག་ལྔ་པ་མི་འཇོག་པའི་རྒྱུ་མཚན་ཡོད་དེ། དེ་ཁྱབ་པ་འདུ་བྱེད་ཀྱི་སྡུག་བསྔལ་ཕྲ་མོ་ཡིན་པས་དེ་ལ་བྱིས་ལམ་གྱིས་ཆགས་བྲལ་མི་ནུས་པའི་ཕྱིར། དཔེར་ན། ཟག་བཅས་ཀྱི་ཚོར་བ་བཏང་སྙོམ་ལ་ཆགས་པ་དང་བྲལ་བྱེད་ཀྱི་བསམ་གཏན་གྱི་སྙོམ་འཇུག་ལྔ་པ་མ་གསུངས་པ་ལྟ་བུ་ཡིན་པའི་ཕྱིར་
འདུ་བྱེད་ཀྱི་སྡུག་བསྔལ་མ་ལུས་པ་ལ་ཆགས་བྲལ་གྱི་བྱིས་ལམ་མེད་ཀྱང་ཕྱོགས་རེ་ལ་ཆགས་བྲལ་བྱེད་པའི་བྱིས་ལམ་ཡོད་དེ། བཤད་མ་ཐག་པ་དེའི་ཕྱིར། ཁྱབ་པ་འདུ་བྱེད་ཀྱི་སྡུག་བསྔལ་སྡུག་བསྔལ་གྱི་རང་བཞིན་དུ་མངོན་སུམ་དུ་རྟོགས་པ་ལ་ནི་ཕྲ་བའི་མི་རྟག་པ་དང། བདག་མེད་ཕྲ་མོ་མངོན་སུམ་དུ་
རྟོགས་དགོས་ཏེ། བྱིས་པ་ལག་མཐིལ་ལྟ་བུ་ཡི། ཞེས་སོགས་གསུངས་པའི་ཕྱིར། འདུ་བྱེད་ཀྱི་སྡུག་བསྔལ་ཕྲ་མོའི་མཚན་གཞི་ཡོད་དེ། ལས་ཉོན་གྱི་དབང་གིས་ཉེར་ལེན་གྱི་ཕུང་པོ་རང་གྲུབ་དུས་ཀྱི་སྐད་ཅིག་གཉིས་པའི་དུས་སུ་མི་བསྡོད་པའི་རང་དོན་གྱི་གནས་ལ་ཡིད་བརྟེན་མི་རུང་བའི་འགྱུར་བ་
ཕྲ་མོ་དེ་ཉིད་ཡིན་པའི་ཕྱིར། དེས་ན་ཕྱི་རོལ་པ་རྣམས་ཀྱིས་ཀྱང་འཁོར་བའི་སྡུག་བསྔལ་གསུམ་པོ་རགས་པ་སྡུག་བསྔལ་གྱི་རང་བཞིན་དུ་མཐོང་ནས་དེ་རྣམས་ཀྱིས་ཡིད་འབྱུང་སྟེ། སྲིད་རྩེ་མན་ཆད་ཀྱི་སྙོམ་འཇུག་རྒྱུད་ལ་སྐྱེས་ནས་གསུམ་པོ་དེ་རགས་པ་ལ་ཆགས་བྲལ་བྱེད་ནུས་ཀྱང། འདུ་བྱེད་

[024A]༄༅། །ཀྱི་སྡུག་བསྔལ་ཕྲ་མོ་སྡུག་བསྔལ་གྱི་རང་བཞིན་དུ་མ་མཐོང་བས་ཆགས་བྲལ་མི་ནུས་པས་འཇིག་རྟེན་པའི་ལམ་ལས་གོང་དུ་འདས་ལམ་གསུངས་པ་ཡིན་ནོ། །གསུམ་པ་སོ་སོའི་ངོ་བོ་ལ། མཛོད་ལས། རྣམ་ཤེས་མཐའ་ཡས་མཁའ་མཐའ་ཡས། །ཅི་ཡང་མེད་ཅེས་
བྱ་དེ་ལྟར། །སྦྱོར་ཕྱིར་དམན་ཕྱིར་འདུ་ཤེས་མེད། །འདུ་ཤེས་མེད་པའང་མ་ཡིན་ནོ། །ཞེས་གསུངས་པ་ལ་བརྟེན་ནས་སྦྱོར་བའི་དུས་སུ་ཆོས་ཀུན་ནམ་མཁའ་ལྟར་མཐའ་ཡས་སོ་སྙམ་དུ་བསྒོམས་པས་དངོས་བཞིའི་གནས་སྐབས་སུ་དེ་མངོན་དུ་གྱུར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་
པ། དེ་བཞིན་དུ་སྦྱོར་བའི་དུས་སུ་ཆོས་ཀུན་རྣམ་ཤེས་ལྟར་མཐའ་ཡས་སོ་སྙམ་དུ་བསྒོམས་པས་ཞེས་སོགས་དང། སྦྱོར་བའི་དུས་སུ་གཟུང་བྱ་རགས་པ་ཅི་ཡང་མེད་དོ་སྙམ་དུ་བསྒོམས་པས་ཞེས་དང། སྦྱོར་བའི་དུས་སུ་འདུ་ཤེས་རགས་པ་ཡོད་པ་ཡང་མ་ཡིན་ཕྲ་མོ་མེད་པ་ཡང་མ་ཡིན་ནོ་
སྙམ་དུ་བསྒོམས་པས་ཞེས་སོགས་རྣམས་རིམ་པ་བཞིན་དུ་རྒྱུ་སྙོམ་འཇུག་གི་གཟུགས་མེད་ནམ་མཁའ་སོགས་བཞིའི་མཚན་ཉིད་དུ་བཞེད་དོ། །དེ་སོར་བཞག་བྱེད་ན་ཕྱི་རོལ་པའི་རྒྱུད་ཀྱི་གཟུགས་མེད་ནམ་མཁའི་ཉེར་བསྡོགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེར་ཐལ་
སོ་སྐྱེའི་རྒྱུད་ཀྱི་གཟུགས་མེད་ཀྱི་ཉེར་བསྡོགས་ཡིན་པའི་ཕྱིར་ཏེ། ཆོས་ཅན་དེའི་ཕྱིར། འདོད་ན། ཁྱོད་གཟུགས་མེད་ནམ་མཁའི་དངོས་གཞིར་ཐལ། འདོད་པ་གང་ཞིག་དེ་འདྲའི་དགེ་སེམས་རྩེ་གཅིག་པ་མཚུངས་ལྡན་དང་བཅས་པ་ཡིན་པའི་ཕྱིར། དེ་བཞིན་དུ་ལྷག་མ་རྣམས་ལ་ཡང་སྦྱར་རོ། །
སྔར་སྨྲོས་པ་དེ་རྣམས་གཟུགས་མེད་ནམ་མཁའི་སྙོམ་འཇུག་གི་མཚན་ཉིད་སོགས་སུ་ཡང་འཐད་པར་ཐལ། དམ་བཅའ་འཐད་པའི་ཕྱིར། འདོད་ན་སངས་འཕགས་ཀྱི་རྒྱུད་ཀྱི་ཅི་ཡང་མེད་ཀྱི་དངོས་གཞི་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། བཟུང་བྱ་རགས་པ་ཅི་
ཡང་མེད་པར་ཐལ། སངས་འཕགས་ཀྱི་རྒྱུད་ཀྱི་ཅི་ཡང་མེད་ཀྱི་དངོས་གཞི་ལ་དེ་མེད་པར་མངོན་དུ་གྱུར་པའི་ཕྱིར། འདོད་ན། འཛིན་པ་ཡང་མེད་པར་ཐལ། གཟུང་བྱ་རགས་པ་མེད་པའི་ཕྱིར། དོན་ལ་སྐྱོན་མེད་དུ་ཆུག་ཀྱང་ཚིག་ལ་སྐྱོན་ཆེ་བར་སྣང་བས་ཅི་ལྟར་རིགས་པར་སྦྱོར་རོ། །རྒྱས་པར་ནི་

[024B] །རང་ལུགས་ལུང་དེའི་དོན་ནམ་མཁའི་སྐབས་སུ་བསམ་གཏན་བཞི་པའི་གཟུགས་དང་ཐོགས་པའི་འདུ་ཤེས་ལ་རགས་པ་དང། ཐོགས་རེག་བཀག་པའི་ནམ་མཁའ་ཙམ་གྱི་འདུ་ཤེས་ལ་མཆོག་ཏུ་ལྟ་བའི་དོན་དང། རྣམ་ཤེས་ཀྱི་སྐབས་སུ་ནམ་མཁའི་འདུ་ཤེས་དེ་
ལ་ཡང་རགས་པ་དང་རྣམ་ཤེས་བཀྲར་སྣང་གི་འདུ་ཤེས་ལ་མཆོག་ཏུ་ལྟ་བ་དང། ཅི་ཡང་མེད་ཀྱི་སྐབས་སུ་རྣམ་ཤེས་བཀྲར་སྣང་གི་འདུ་ཤེས་དེ་ཡང་རགས་པ་དང་གཟུང་བྱ་རགས་པ་ཅི་ཡང་མི་འཛིན་པའི་འདུ་ཤེས་ལ་མཆོག་ཏུ་ལྟ་བ་དང། སྲིད་རྩེའི་སྐབས་སུ་འདུ་ཤེས་དེ་ལ་ཡང་རགས་པ་དང། འདུ་ཤེས་
རགས་པ་ཡིད་ཡུལ་དུ་མི་བྱེད་པར་རྒྱུ་བ་ཤིན་ཏུ་མི་གསལ་བའི་འདུ་ཤེས་ཕྲ་མོ་ལ་མཆོག་ཏུ་ལྟ་བའི་དོན་ཡིན་པའི་ཕྱིར། རང་ལུགས་ཀྱི་མཚན་ཉིད་ནི། གཟུགས་མེད་ཀྱི་སྙོམ་འཇུག་གང་ཞིག་ རང་གི་འོག་ས་བསམ་གཏན་བཞི་པ་ལ་ཆགས་པ་དང་བྲལ་བྱེད་དང་བྲལ་ཟིན་པ་གང་རུང་གི་རིགས་སུ་གནས་པ་
གཟུགས་མེད་ནམ་མཁའི་སྙོམ་འཇུག་གི་མཚན་ཉིད། དེ་ལ་དབྱེ་ན། དེར་གྱུར་པའི་ཉེར་བསྡོགས་དང། དངོས་གཞི་གཉིས། དང་པོའི་མཚན་ཉིད། གཟུགས་མེད་ནམ་མཁའི་སྙོམ་འཇུག་གང་ཞིག་རང་གི་འོག་ས་བསམ་གཏན་བཞི་པ་ལ་ཆགས་པ་དང་བྲལ་བྱེད་ཀྱི་རིགས་སུ་གནས་པ། དེའི་མཚན་ཉིད། དེ་
ལ་དབྱེ་ན། དེར་གྱུར་པའི་ཞི་ལྷག་གཉིས་ཀའི་ཆ་ནས་ཡོད། དངོས་གཞིའི་མཚན་ཉིད། གཟུགས་མེད་ནམ་མཁའི་སྙོམ་འཇུག་གང་ཞིག་རང་གི་འོག་ས་བསམ་གཏན་བཞི་པ་ལ་ཆགས་པ་དང་བྲལ་ཟིན་པའི་རིགས་སུ་གནས་པའོ། །མཚན་ཉིད་དབྱེ་བ་སོགས་སྲིད་རྩེའི་བར་ལ་སྦྱོར་ཚུལ་ཤེས་པར་བྱའོ། །
གཉིས་པ་འབྲས་བུ་སྐྱེ་བའི་གཟུགས་མེད་ལ་མཚན་ཉིད་ནི། སྐྱེ་བ་གཞན་དུ་རྒྱུ་སྙོམ་འཇུག་གི་གཟུགས་མེད་བསྒོམས་སྟོབས་ཀྱིས་ཐོབ་པའི་རྒྱུ་མཐུན་གྱི་འབྲས་བུ་དང། རྣམ་སྨིན་གྱི་འབྲས་བུ་གང་རུང་གིས་བསྡུས་པའི་གཟུགས་མེད་ཀྱི་ཟག་བཅས་ཀྱི་ཕུང་པོར་དམིགས་པའོ། །དེ་ལ་ཡང་དེར་གྱུར་པའི་རྣམ་
སྨིན་གྱི་འབྲས་བུ་དང། རྒྱུ་མཐུན་གྱི་འབྲས་བུ་གཉིས་ཡོད། མཚན་གཞི་རིམ་པ་བཞིན་གཟུགས་མེད་པའི་སོ་སྐྱེའི་མིང་གཞིའི་ཕུང་པོ་ལ་བཏགས་པའི་འདུ་བྱེད་ཀྱི་ཕུང་པོ་དང། དེར་སྐྱེས་སྟོབས་ཀྱིས་ཐོབ་པའི་གཟུགས་མེད་ཀྱི་སྙོམ་འཇུག་རྣམས་སོ། །དེ་ལ་བདག་འབྲས་མེད་དེ། བདག་འབྲས་ཡུལ་ལ་

[025A]༄༅། །སྨིན་པ་གང་ཞིག་གཟུགས་མེད་ཁམས་སུ་གནས་གཞན་ལོགས་པ་མེད་པའི་ཕྱིར། རྒྱུ་སྙོམ་འཇུག་གི་གཟུགས་མེད་བསྒོམས་པས་འབྲས་བུ་སྐྱེ་བ་འགྲུབ་ཚུལ་ཡོད་དེ། དེ་ཆུང་འབྲིང་ཆེ་གསུམ་བསྒོམས་པས་གཟུགས་མེད་མཐོ་དམན་འབྲིང་གསུམ་དང་
བཟང་ངན་འབྲིང་གསུམ་དུ་སྐྱེ་བའི་ཕྱིར། མཐོ་དམན་སོགས་རྟོགས་པ་མཐོ་དམན་དང། ཚེ་རིང་ཐུང་སོགས་ཀྱིས་འབྱེད་པ་ཡིན་ཏེ། དེ་དག་ལ་བླ་འོག་གི་ཁྱད་པར་མེད་པའི་ཕྱིར་ཏེ། དེར་གཟུགས་མེད་པའི་ཕྱིར། ཉིང་འཚམས་སྦྱར་བའི་ཚེ་ཡང། གང་དུ་ཤི་བའི་གནས་དེར་མིང་གཞིའི་ཕུང་པོ་ཆགས་
ནས་སྐྱེ་བ་ཡིན་གྱི་བར་སྲིད་བརྒྱུད་དགོས་པ་མ་ཡིན་ཏེ། སྔོན་དུས་ཀྱི་སྲིད་པའི་ཤ་ཚུགས་འཛིན་རྒྱུ་མེད་པའི་ཕྱིར། དེར་ཐལ། དེར་གཟུགས་མེད་པའི་ཕྱིར་ཏེ། ཀུན་ལས་བཏུས་ལས། བསམ་གཏན་དང་པོ་ལ་ཇི་ལྟ་བ་དེ་བཞིན་དུ་འདུ་ཤེས་མེད་འདུ་ཤེས་མེད་མིན་གྱི་བར་དུ་སྦྱར་བར་བྱའོ། །ཞེས་གསུངས་
དེ་བཞིན་དུ་རྒྱུ་འབྲས་གཉིས་ཀའི་སྐབས་སུ་ཅི་རིགས་པར་སྦྱར་བར་བྱའོ།། །།ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་དགོངས་འགྲེལ་པདྨ་དཀར་པོའི་འཕྲེང་བ་ཞེས་བྱ་བ་ལས་མཁས་ཤིང་གྲུབ་པ་བརྙེས་པའི་དགེ་
སློང་དགེ་འདུན་བསྟན་པ་དར་རྒྱས་ཀྱིས་སྦྱར་བའི་བསམ་གཟུགས་ཀྱི་སྤྱི་དོན་བཤད་ཟིན་ཏོ།།



