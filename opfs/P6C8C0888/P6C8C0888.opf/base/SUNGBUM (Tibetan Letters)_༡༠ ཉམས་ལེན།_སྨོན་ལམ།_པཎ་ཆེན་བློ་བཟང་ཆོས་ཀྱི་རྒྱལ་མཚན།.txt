
༄༅། །ན་མོ་གུ་རུ་མུ་ནི་ཨིནྡྲཱ་ཡ། མ་ལུས་ཉེས་པའི་ཚོགས་བཅོམ་ཞིང། །མཐའ་ཡས་ཡོན་ཏན་ཀུན་གྱི་གཏེར། །ཐུགས་རྗེ་ཆེ་ལྡན་རྒྱལ་བ་དེ། །དྲན་པས་དད་པའི་སྤུ་ལོང་གཡོ། །ལྷ་བརྒྱའི་གཙུག་རྒྱན་འོད་

[316A]༄༅། །ཟེར་དང། །རབ་འདྲེས་ཞབས་སེན་ནོར་བུའི་འོད། །དྲན་པ་ཡིས་ཀྱང་སྲིད་པ་ཡི། །འཇིགས་འཕྲོག་ཨེ་མ་ཤིན་ཏུ་རྨད། །དམན་པ་རྣམས་ལ་ལྷག་པར་བརྩེ། །ཀུན་གྱི་འདྲིས་པ་མེད་པའི་བཤེས། །
རྟག་ཏུ་འགྲོ་བའི་དོན་མཛད་པ། །ཁྱོད་ལ་སྙིང་ནས་སྐྱབས་སུ་མཆི། །མ་བཅོལ་བར་ཡང་སྡུག་བསྔལ་ཀུན། །སེལ་ཞིང་ཕན་བདེའི་མཆོག་སྩོལ་བའི། །བཀའ་དྲིན་ཀུན་གྱིས་སྲིད་མཐའི་བར། །སྲོག་ཕུལ་བས་
ཀྱང་བསབ་པར་དཀའ། །དེ་ཕྱིར་བསོད་ནམས་མི་ལྡན་ཞིང། །བསམ་སྦྱོར་དམན་པ་བདག་འདྲ་བའི། །མཆོད་ཚོགས་པདྨོའི་སྐུད་པ་ཡིས་།དགྱེས་པར་རློམ་པ་ག་ཞའི་གནས། །འོན་ཀྱང་ཁྱོད་ཉིད་དམན་གྱུར་
ཚེ༑ ༑རྒྱལ་བ་ཤཱཀྱ་ཐུབ་ཆེན་ལ། །ཕྲ་བའི་དབུལ་བ་ཕུལ་ནས་ཀྱང། །བྱང་ཆུབ་མཆོག་ཏུ་ཐུགས་བསྐྱེད་པ། །དེ་བཞིན་བདག་ཀྱང་སེམས་དང་བས། །བཅོམ་ལྡན་ཐུགས་རྗེའི་བདག་ཉིད་ཅན་།མཆོད་པའི་སྤྲིན་
གྱིས་མངོན་མཆོད་ནས། །བྱང་ཆུབ་སེམས་མཆོག་བསྐྱེད་པར་བགྱི་།རང་བཞིན་སྟོང་པའི་མེ་ལོང་ལ། །ཀུན་ཏོག་སྣ་ཚོགས་པིར་གྱི་རྩེས། །བཟང་ངན་རི་མོ་ཇི་སྙེད་པ། །བྲིས་པ་དེ་བཞིན་འདི་ན་སྣང། །དེའི་སླད་
འཇིག་རྟེན་འཇིག་རྟེན་ལས། །འདས་པའི་ཀུན་བཟང་མཆོད་པའི་ཚོགས་།ལྷ་ལམ་ཁྱབ་པ་བློས་སྤྲུལ་ཏེ། །གུས་པས་འབུལ་གྱི་བརྩེ་བས་བཞེས། །དེ་རིང་ཤཱཀྱའི་གཙོ་བོ་དེའི། །ཡོན་ཏན་ཕུན་སུམ་ཚོགས་པ་དང།།

[316B] །སྤྲོ་དང་སྐྱོ་བ་ལྷན་ཅིག་འཕེལ། །ཐུབ་པའི་ཉི་མ་བཅུ་གཉིས་ཀྱི། །མཛད་པའི་འོད་སྟོང་འགྱེད་པ་ཡི། །དགའ་སྟོན་ཕུན་སུམ་ཚོགས་པ་ཡང། །མ་མཐོང་སེམས་ཀྱི་གཅོད་
དུ་གྱུར། །གདུལ་བྱའི་རང་རང་མོས་པ་བཞིན། །ཆོ་འཕྲུལ་གསུམ་གྱིས་འཇིག་རྟེན་འདི། །དགེ་ལེགས་འོད་བརྒྱས་འགེངས་པའི་དུས། །སྡིག་ཅན་བདག་གིས་གང་དུ་བསྡད། །འཇམ་དཔལ་བྱམས་མགོན་མཆོག་
ཟུང་སོགས། །འཕགས་ཆེན་རྣམས་དང་ལྷན་ཅིག་ཏུ། །འབེལ་བའི་བཀའ་མཆིད་བགྱིད་པ་ཡང། །སྐལ་མེད་བདག་གིས་མཐོང་མ་གྱུར། །ཐམས་ཅད་མཁྱེན་པ་ཤཱཀྱའི་གཙོ། །དེང་སང་ཐོས་པའི་ལམ་དུ་
གཤེགས། །དེ་ཡི་བསྟན་པའང་ནག་ཕྱོགས་ཀྱི། །ཟླ་ལྟར་འགྲིབ་དུས་ལས་ཀྱིས་སྐྱེས། །སྣོད་རྣམས་སྐྱ་བོ་ཞག་མེད་ཅིང། །འབྲས་མེད་ལྗོན་ཤིང་གོས་དང་བྲལ། །དུས་མིན་རླུང་དང་ཐན་པས་གཙེས་།མ་རུངས་སྐྱེ་བོ་སྡིག་
ལ་རྡམས། །དགེ་སྤྱོད་ཕལ་ཆེར་ཁྲིམས་དང་བྲལ། །ཉམ་ཐག་སྡུག་བསྔལ་བརྒྱས་གཟིར་བ། ཕྱོགས་ཀུན་བསླད་པའི་འགྲོན་པོའམ། །རི་དྭགས་རྒྱར་ཆུད་ལྟ་བུ་ཡི། །སྐྱབས་མེད་མགོན་མེད་བདག་ཅག་ལ།།
མཁྱེན་བརྩེ་ལྡན་པས་མི་དགོངས་ན། །ཁྱོད་ལས་ལྷག་པའི་ཐུགས་རྗེ་ཅན། །སྐྱབས་གཞན་གང་ལ་བརྟེན་པ་གསུངས། །འོན་ཀྱང་ཁྱུ་མཆོག་རླབས་པོ་ཆེས། །ད་ནི་མགོན་མེད་ཁྱེད་རྣམས་ཀྱི། །སྐྱབས་སུ་

[317A]༄༅། །གྱུར་པ་ཉིད་ཡིན་ཞེས། །བདེན་པའི་གསུང་འདིས་ངལ་གསོ་ཐོབ། །དེའི་ཕྱིར་ལས་ཀྱིས་མནར་བ་བདག་ཤཱཀྱའི་རྒྱལ་རིགས་འཁྲུངས་ཁྱོད་ལ། །རྐང་གི་ཁོང་ནས་བྱང་ཆུབ་བར། །སྐྱབས་སུ་ལྷག་པར་
མཆི་བར་བགྱི། །འཇིགས་རུང་མི་བཟད་སྐྱི་གཡའ་བ། །འཁོར་བ་ངན་སོང་མཐའ་དག་གི་འཇིགས་སྐྲག་སྡུག་བསྔལ་མ་ལུས་པ། །རྒྱུ་དང་བཅས་ལས་ཐུགས་རྗེས་སྐྱོབས། །ནམ་ཞིག་བར་དོའི་འཁྲུལ་སྣང་
གིས༑ ༑དངངས་སྐྲག་སྡུག་བསྔལ་མུན་འཐོམས་ཚེ། །འཁྲུལ་མེད་ལམ་བཟང་སྟོན་པ་ཡི། །ཡེ་ཤེས་སྒྲོན་མེ་ཁྱོད་ཉིད་མཁྱེན། །དེ་བཞིན་ཉིང་མཚམས་སྦྱོར་བའི་ཚེ། །ལས་ཉོན་རླུང་ཤུགས་དྲག་པོ་ཡིས་།ངན་
འགྲོའི་གཡང་སར་མངོན་ཕྱོགས་ན། །སྒོ་གཏན་དམ་པོའང་ཁྱོད་ལ་རེ། །མགོན་པོ་མཁྱེན་བརྩེ་ནུས་ལྡན་ཞིང། །ཐུགས་རྗེ་བསླུ་བ་མི་མངའ་ཡང། །སྐྱེ་དགུ་རང་གི་ལས་སྤྱོད་པས། །བརྒྱ་ལ་དམན་པའི་གནས་སྐྱེས་
ནའང། །སྙིང་རྗེས་རིགས་མཐུན་འགྲོ་རྣམས་ཀྱི། །སྡིག་སྡུག་བདག་གིས་ལེན་བྱེད་ཅིང། །བདག་གི་བདེ་དགེས་ལུས་ཅན་རྣམས། །ཀུན་མཁྱེན་ལམ་དུ་བཀྲི་ནུས་ཤོག་ཁྱོད་ཀྱི་བསྟན་པའི་རྗེས་ཞུགས་ཀྱང་།འབྲས་
བུ་མ་ཐོབ་བདག་ཅག་རྣམས། །བཅོམ་ལྡན་ཞིང་འདིར་མྱ་ངན་ལས་།བཟླ་ཚུལ་བསྟན་ཀྱང་ཞིང་གཞན་དུ། །རྒྱལ་བའི་མཛད་པ་བརྒྱས་རོལ་བས། །སླར་ཡང་བྱང་ཆུབ་ཚུལ་བསྟན་པའི། །ཐོག་མའི་འཁོར་གྱི་གདུལ་

[317B] །ངེས་པར་ཐུགས་རྗེའི་ལྕགས་ཀྱུས་དྲོངས། །སྲིད་ལམ་ཀུན་ཏུ་རྒྱུ་བ་ན། །དམྱལ་མེས་ལན་སྟོང་བསྲེགས་ཀྱང་བླ་།སྲིད་ཞིའི་མཐའ་གཉིས་འགོག་པའི་ལམ། །རྨི་ལམ་དུ་ཡང་འབྲལ་མ་གྱུར། །དུས་གསུམ་
སྲས་བཅས་རྒྱལ་རྣམས་ཀྱི། །སྤྱོད་དང་སྨོན་ལམ་གཅིག་བསྡོམས་པ་།བྱེ་བ་འབུམ་བསྒྱུར་བསྡོམས་པ་ཡི། །སྤྱོད་ཚོགས་སྨོན་ལམ་བདག་གིས་སྤྱོད། །དེ་བཞིན་དུས་གསུམ་བདེ་གཤེགས་ཀུན། །ཡོངས་
བསྡོམས་སྐུ་ཚེ་མཛད་པ་རྣམས། །ཡང་བསྡོམས་བྱེ་བ་ཁྲིར་བསྒྱུར་བ། །ཐབས་མཁས་བདག་གིས་བསྒྲུབ་པར་བགྱི། །དམ་བཅའི་དོན་འདི་ལས་ཉོན་གྱིས། །ཚེ་རབས་གཞན་དུ་བསྐྱུད་པ་ན། །ཕན་མཛད་ཐུགས་རྗེ་
ལྡན་རྒྱལ་གྱིས། །ཡང་ཡང་དྲན་པའི་གསོས་འདེབས་མཛོད། །ང་ཡི་བསྟན་པའི་ཐ་མ་ལ། །ཆོས་དང་ཆོས་མིན་སྤྱོད་པ་ཡི། །རབ་བྱུང་དེ་དག་མངོན་སུམ་གྱིས། །ཐམས་ཅད་མཁྱེན་པ་ངས་མཁྱེན་གསུངས། །དེ་བས་བདག་
གི་བསམ་པའི་རྒྱུན། །མ་གསོལ་ཡང་ནི་ཁྱོད་ཀྱིས་མཁྱེན། །འོན་ཀྱང་སྙིང་གི་ཚེར་མ་འདི། །སེལ་ཕྱིར་ཚིག་འདི་གསོལ་བ་ལགས་།ལྔ་པར་ཕྱོགས་པའི་སྐྱེ་བོ་ཡི། །ཁ་ཆེམས་མཛའ་བཤེས་ཁྲེལ་ལྡན་གྱིས། །བསྒྲུབ་
པ་འཇིག་རྟེན་འདི་ན་སྣང། །བདག་ཅག་མགོན་མེད་རྣམས་ཀྱི་མགོན་།ཐུབ་དབང་སྟོབས་བཅུ་མངའ་བ་ལ། །ཁ་ཆེམས་ཚུལ་དུ་གསོལ་ལགས་ན། །བདག་གི་གནས་སྐབས་ཅི་འདྲ་ནའང། །མགོན་པོ་བསྙེལ་བ་མེད་

[318A]༄༅། །པར་མཛོད། ཅེས་པ་འདི་ཡང། ཇོ་བོ་རིན་པོ་ཆེ་ཤཱཀྱའི་རྒྱལ་པོའི་ཞབས་དྲུང་དུ་མཆོད་པའི་རྣམ་གྲངས་འགའ་ཞིག་ཕུལ་བའི་ཁ་བྱང་དུ་སྒྲོན་མེའི་འོད་ལ་འཕྲལ་དུ། དགེ་སློང་བློ་བཟང་
ཆོས་ཀྱི་རྒྱལ་མཚན་གྱིས་ར་ས་ར་མོ་ཆེའི་གཙུག་ལག་ཁང་དུ་བྲིས་པའོ། །འདི་ཡང་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག་ །།༄༅། །ན་མོ་
གུ་རུ་མཉྫུ་གྷོ་ཥཱ་ཡ། བསླུ་མེད་དཀོན་མཆོག་གསུམ་གྱི་གཙུག་ལག་ཁང། །མཛེས་བྱེད་དབང་པོའི་གཞུ་ལྟར་རབ་བཀྲ་བ། །ལྷ་རྫས་ལས་གྲུབ་འཕན་གྱི་ཕྲེང་བ་ནི། །རྒྱལ་དང་རྒྱལ་སྲས་པཎྜི་ཏ་རྣམས་ཀྱི། །སྣང་
བརྙན་རྒྱན་གྱིས་སྤྲས་པའི་བྱེད་པོ་གང། །བློ་བཟང་ཆོས་ཀྱི་རྒྱལ་མཚན་ལྷག་བསམ་གྱི། །རྒྱ་མཚོ་མངོན་དགས་བསྐྱོད་པའི་རླབས་ཕྲེང་ངོ། །དེ་ལས་འོངས་པའི་དགེ་བའི་འོད་སྟོང་གིས་།བདག་སོགས་འགྲོ་བློའི་
མུན་པ་དྲུངས་ཕྱུང་སྟེ། །ཚོགས་གཉིས་པདྨོའི་གེ་སར་རྒོད་པའི་རྩེར། །སྐུ་གསུམ་ཟེའུ་འབྲུའི་དཔལ་གྱིས་མཛེས་པར་ཤོག་བདག་ཀྱང་དེང་ནས་སྐྱེ་བ་ཐམས་ཅད་དུ། །རིན་ཆེན་བྱང་ཆུབ་སེམས་དང་མི་འབྲལ་ཞིང། །
ལུས་སྲོག་ཡལ་བར་དོར་ནས་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་འཛིན་པར་ཤོག་ཁྱད་པར་ཚེ་འདིའི་སྤྲོས་པ་ཀུན་དོར་ནས་།རྒྱལ་བས་བསྔགས་པའི་ལམ་བཟང་བསྒྲུབ་པ་ལ། །བར་དུ་གཅོད་པའི་མིང་

[318B] །མཐུན་རྐྱེན་བསམ་པ་ཇི་བཞིན་འགྲུབ་པར་ཤོག་འདི་སྣང་འགགས་ཚེ་ཡིད་དགའ་ཆོས་འཛིན་དུ། །པདྨོ་ལས་སྐྱེས་མ་ཕམ་ཞལ་མཐོང་ཞིང། །ཐེག་མཆོག་གསུང་གི་དཔལ་ལ་ལོངས་སྤྱད་ནས། །རྒྱལ་
སྲས་སྤྱོད་པ་མ་ལུས་མཐར་ཕྱིན་ཤོག་ །།༄༅། །ན་མོ་གུ་རུ་ཨིནྡྲ་མུ་ན་ཡེ། མཁྱེན་བརྩེའི་ལུས་སྟོབས་རབ་རྒྱས་ཤིང། །སྟོབས་བཅུའི་གདོང་ལྔ་མི་བཟད་འབར། །མི་འཇིགས་སེང་གེའི་
སྒྲ་སྒྲོག་པའི། །སྟོན་པ་དེ་ལ་བདག་ཅག་དང། །ཤངས་མངོ་རི་བོ་དགེ་འཕེལ་གྱི། །གཙུག་ལག་ཁང་ཆེན་མཛེས་པའི་རྒྱན། །བཀྲ་ཤིས་རྟགས་མཚན་ལྷ་རྫས་ངོས། །རྒྱལ་བའི་སྐུ་ཡི་བཀོད་པ་ནི་།རྣམ་མང་
བྱིན་ཆགས་གཟི་འབར་བའི། །བྱེད་པོ་དཀོན་མཆོག་གསུམ་གྱི་འབངས་།བློ་བཟང་ཆོས་ཀྱི་རྒྱལ་མཚན་གྱིས། །ལྷག་བསམ་དག་པས་མངོན་པར་བསྒྲུབས། །འདིས་མཚོན་རྣམ་དཀར་དགེ་བའི་མཐུས། །ཚེ་འདིའི་
སྣང་བ་འགགས་མ་ཐག་རྒྱལ་བས་བསྔགས་པའི་ཞིང་མཆོག་དེར་།ཐོགས་མེད་པདྨོ་ལས་སྐྱེས་ཏེ། །བདེ་གཤེགས་སྲས་ཀྱི་ཐུ་བོར་གྱུར། །དེའི་ཚེ་སྐྱེས་ཐོབ་རྣམ་དཔྱོད་དང། །དད་དང་ངེས་འབྱུང་གཟུངས་སྤོབས་
སོགས། །ལུང་རྟོགས་ཡོན་ཏན་རྒྱ་མཚོར་གྱུར། །དུས་གསུམ་རྒྱལ་བ་སྲས་བཅས་ཀྱི། །སྨོན་ལམ་རླབས་ཆེན་སྤྱོད་པ་དང། །མཛད་པ་མ་ལུས་ཡོངས་བསྡོམས་པ། །ཐམས་ཅད་བདག་གིས་སྤྱད་པར་བགྱི། །དེ་

[319A]༄༅། །བཞིན་ནམ་མཁའི་མཐས་གཏུགས་པའི། །སེམས་ཅན་རེ་རེའི་མདུན་དུ་ཡང། །བདག་ལུས་བཀོད་པས་ཁྱབ་བྱས་ཏེ། །སྣ་ཚོགས་ཐབས་ཀྱིས་གདུལ་གྱུར་ཅིག་བདག་ལ་མངོན་པར་
དད་པ་དང། །མཐོང་ཐོས་དྲན་རེག་གྱུར་རྣམས་ཀྱང། །སྡུག་བསྔལ་ཀུན་ལས་རྣམ་གྲོལ་ཏེ། །ཕུན་སུམ་ཚོགས་ཀུན་འབྱོར་གྱུར་ཅིག་།དེང་ནས་ཚེ་རབས་ཐམས་ཅད་དུ། །རང་བདེ་འདོད་པ་དུག་བཞིན་སྤངས།།
མ་རྣམས་དོན་དུ་མནར་མེད་པའི། །མེ་ནང་འཇུག་ལའང་སྤྲོ་བར་བགྱི། །ཇི་སྲིད་བཟོད་པ་མ་ཐོབ་པར། །དབང་མེད་མི་ཁོམ་གནས་རྣམས་སུ། །སྐད་ཅིག་ཙམ་ཡང་མི་སྐྱེ་ཞིང། །རྟག་ཏུ་འཁོར་ལོ་བཞི་ལྡན་
གྱུར༑ ༑སེམས་ཅན་སོ་སོའི་བསམ་པ་དང། །མཐུན་པའི་ཐབས་མཁས་སྣ་ཚོགས་པས། །ཀུན་ལ་འདོད་དགུའི་མཆོག་སྩོལ་བ། །ནམ་མཁའི་མཛོད་བཞིན་བདག་གྱུར་ཅིག་དུས་གསུམ་མགོན་པོ་ཐམས་
ཅད་ཀྱི། །གསུང་གི་གསང་བ་ཀུན་འཛིན་ཅིང། །སྙིང་སྟོབས་ཆེན་པོས་ལུས་སྲོག་ཀྱང། །དོར་ནས་བསྟན་པ་གཅེས་འཛིན་ཤོག་གང་དུ་རྒྱལ་བའི་ཉི་མ་དང། །བྲལ་བའི་མུན་ནག་གླིང་རྣམས་སུ། །བདག་
གིས་ཐུབ་པའི་ཉི་མ་བཞིན། །ཕན་བདེའི་སྒྲོན་མེ་གསལ་བྱེད་ཤོག་།བདག་གི་བསོད་ནམས་སྟོབས་དག་གིས། །སྡུག་བསྔལ་མདའ་ཆར་མི་བཟད་པ། །འབབ་པའི་སྐྱེ་དགུ་ཐམས་ཅད་ཀྱི། །གོ་ཆ་བཟང་

[319B]མགོན་མེད་ཕོངས་ཤིང་ཉམ་ཐག་པ། །དེ་དེས་བདག་ནི་དྲན་པས་ཀྱང། །སྡུག་བསྔལ་རྒུད་པ་ལས་གྲོལ་ཏེ་།བདེ་དགེ་འགྲན་བཞིན་རྒྱས་གྱུར་ཅིག་བདག་ནི་འགྲོ་བ་མ་ལུས་པ་།ངན་སོང་
འགོག་པའི་སྒོ་གཏན་དང། །མཐོ་རིས་འདྲེན་པའི་ལྕགས་ཀྱུ་དང་།མགོན་མེད་རྣམས་ཀྱི་མགོན་གྱུར་ཅིག་གཉེན་བྲལ་རྣམས་ཀྱི་མཛའ་བཤེས་དང། །ནད་པ་རྣམས་ཀྱི་སྨན་པ་དང། །དབུལ་པོ་རྣམས་ལ་ཅི་འདོད་
པའི༑ ༑ཡིད་བཞིན་ནོར་བུར་བདག་གྱུར་ཅིག་བདག་ནི་དམྱལ་མེས་བསྲེགས་ཀྱང་བླ། །སྙིང་གི་གདུང་སེལ་ཐུབ་དབང་དེའི། །རིང་ལུགས་བཟང་པོ་འཛིན་པ་དང། །སྐད་ཅིག་ཙམ་ཡང་འབྲལ་མ་གྱུར།། །།
༄༅། །ཨོཾ་བདེ་ལེགས་སུ་གྱུར་ཅིག་བཀྲ་ཤིས་རྟགས་མཚན་ལྷ་རྫས་ལ། །རྒྱལ་བའི་སྐུ་བརྙན་ལེགས་བྲིས་པའི། །འཕན་གྱི་རིམ་པ་ཡིད་འོང་ཕྲེང། །གངས་ཅན་ཆོས་འཕེལ་གཙུག་ལག་ཁང། །མཛེས་
བྱེད་རྒྱན་གྱི་དམ་པ་འདི། །བློ་བཟང་ཆོས་ཀྱི་རྒྱལ་མཚན་གྱིས་།ཕུལ་བའི་དགེ་བས་འགྲོ་བ་ཀུན། །སྐུ་གསུམ་གོ་འཕང་མྱུར་ཐོབ་ཤོག་བདག་ཀྱང་ཚེ་རབས་ཐམས་ཅད་དུ། །དམ་ཆོས་བསྒྲུབ་ལ་དལ་བ་དང།།
བཅུ་ཕྲག་འབྱོར་པས་རྣམ་བརྒྱན་ཅིང། །རྣམ་དཔྱོད་བློ་དང་ལྡན་གྱུར་ཅིག་རྟག་ཏུ་མཚན་ཉིད་ལྡན་པ་ཡི། །བཤེས་གཉེན་དམ་པས་རྗེས་འཛིན་ཅིང། །ལུས་སྲོག་ལོངས་སྤྱོད་ཀུན་གྱིས་ཀྱང། །མཉེས་པ་ཁོ་ན་བསྒྲུབ་

[320A]༄༅། །གྱུར་ཅིག་ཚངས་དབང་འཁོར་ལོས་བསྒྱུར་རྒྱལ་གྱི་།བདེ་འབྱོར་སྲིད་པའི་ཕུན་ཚོགས་ཀུན། །སྲོག་འཕྲོག་འབར་བའི་མཚོན་བཞིན་དུ། །རྨི་ལམ་དུ་ཡང་འདོད་མ་གྱུར། །དེང་ནས་བྱང་
ཆུབ་སྙིང་པོའི་བར། །རྟག་ཏུ་རབ་ཏུ་འབྱུང་བ་དང། །ཐུབ་པའི་བརྟུལ་ཞུགས་མ་སྨད་པ། །སྲོག་ལས་གཅེས་པར་འཛིན་གྱུར་ཅིག་ལུས་དང་སྲོག་ལ་མི་བལྟ་བར། །དུས་གསུམ་རྒྱལ་བ་ཐམས་ཅད་ཀྱི། །
ལུང་རྟོགས་དམ་ཆོས་མ་ལུས་པ། །རྒྱལ་བའི་དགོངས་པ་ཇི་བཞིན་འཛིན། །ཐོག་མ་མེད་ནས་དྲིན་བསྐྱངས་པའི། །མར་གྱུར་འགྲོ་བའི་དོན་གྱི་ཕྱིར། །རིན་ཆེན་བྱང་ཆུབ་སེམས་བསྐྱེད་ནས། །རླབས་ཆེན་སྤྱོད་
པ་མཐའ་དག་བསྒྲུབ། །དུས་གསུམ་རྒྱལ་བ་སྲས་བཅས་ཀྱི། །མཛད་པ་རྣམ་ཐར་མ་ལུས་པ། །གཅིག་ཏུ་བསྡུས་ནས་བདག་ཉིད་ཀྱིས། །འགྲོ་གནས་བར་དུ་སྤྱོད་གྱུར་ཅིག་འགྲོ་ཀུན་སྙིང་གི་བུ་གཅིག་ལྟར་།མཐོང་
ནས་དེ་དག་སྒྲོལ་བའི་ཕྱིར། །བསྐལ་པར་མནར་མེད་མེ་ནང་དུ་།འཇུག་ལའང་སྐྱོ་བ་མེད་གྱུར་ཅིག་མར་གྱུར་འགྲོ་བ་མཐའ་དག་གི་།སྡིག་དང་སྡུག་བསྔལ་རྒུད་པ་ཀུན། །ཐམས་ཅད་བདག་གིས་ལེན་
ནུས་ཤིང། །ཅིག་ཅར་བདག་ལ་སྨིན་གྱུར་ཅིག་བདག་གི་དུས་གསུམ་བདེ་དགེ་རྣམས། །མར་གྱུར་སེམས་ཅན་ཐམས་ཅད་ལ། །ད་ལྟ་ཉིད་དུ་སྨིན་གྱུར་ནས། །ཕན་བདེའི་དཔལ་གྱིས་འབྱོར་གྱུར་ཅིག་

[320B] །དད་ཅིང་མོས་པ་ཐམས་ཅད་ལ། །བྱང་ཆུབ་སྙིང་པོར་མཆིས་ཀྱི་བར། །ཡིད་བཞིན་ནོར་ལྟར་འདོད་པ་བསྒྲུབ། །བདག་ནི་མཐོང་དང་ཐོས་པ་དང། །དྲན་རེག་གྱུར་པ་ཐམས་ཅད་
ཀྱང༑ ༑ངན་འགྲོར་ནམ་ཡང་མི་ལྟུང་ཞིང། །རྟག་ཏུ་དམ་ཆོས་སྤྱོད་གྱུར་ཅིག་འདི་ལྟར་བསྐྲུན་པའི་དགེ་བའི་ཚོགས། །ཟླ་ལྟར་དཀར་བ་བསགས་པ་དེས། །སྟོན་མཆོག་ཤཱཀྱའི་གཙོ་བོ་དེས། །བདག་ཅག་
འབྲལ་མེད་འཛིན་གྱུར་ཅིག་དཔལ་ལྡན་འདོད་ཁམས་དབང་ཕྱུག་མར་།ལྷ་རྫས་ན་བཟའ་འདི་ཕུལ་བས། །དེང་ནས་བྱང་ཆུབ་ཆེན་པོའི་བར། །གཡེལ་མེད་མགོན་དང་སྐྱབས་མཛོད་ཅིག་འདོད་ཁམས་དབང་
བསྒྱུར་དཔའ་མོ་ཆེའི། །ཐུགས་རྗེ་བསིལ་བའི་ཆུ་རྒྱུན་གྱིས། །བདག་ཅག་དེང་འདིར་མངོན་འདོད་པའི། །གསེར་གྱི་རྫིང་བུ་གང་བར་མཛོད།། །།༄༅། །ན་མོ་གུ་རུ་མཉྫུ་གྷོ་ཥཱ་ཡ།།
རྒྱལ་བའི་ཡབ་གཅིག་རྗེ་བཙུན་མཁྱེན་པའི་གཏེར། །ངུར་སྨྲིག་གར་གྱིས་རྣམ་རོལ་ཙོང་ཁ་པ། །བསླུ་མེད་སྐྱབས་གསུམ་འདུས་པའི་བདག་ཉིད་དུ། །གསོལ་བ་འདེབས་སོ་བརྩེ་པའི་ལྕགས་ཀྱུས་ཟུངས། །ས་
ཡི་དཔལ་མོ་ཁྱོད་ལ་བདག་གིས་ནི། །ཐུབ་པའི་དབང་པོའི་གསུང་རབ་ལས་བྱུང་བའི། །སྡེབས་ལེགས་ཚིག་གི་མེ་ཏོག་ཕྲེང་མཛེས་པ་།ཅུང་ཟད་སྤེལ་འདི་མགུལ་བའི་རྒྱན་དུ་འབུལ། །སྔོན་ཆད་རྣམ་དཀར་

[321A]༄༅། །དག་པའི་ལས་བསགས་པས། །ད་ལྟ་རིགས་མཐོ་ཡིད་འོང་གཟུགས་མཛེས་ལྡན། །ཕུན་ཚོགས་འབྱོར་པ་ནམ་མཁའི་མཛོད་བརྙེས་ཤིང། །ཀུན་གྱིས་བཀུར་བའི་གནས་སུ་གྱུར་པ་
ལགས། །ད་ཡང་སྤུ་གྲིའི་སོར་ཆགས་སྦྲང་རྩི་ལྟར། །མནོག་ཆུང་ཉེས་པ་ཀུན་གྱི་གཞིར་གྱུར་པའི། །ཚེ་འདིའི་བདེ་ལ་ཆེས་ཆེར་མ་ཞེན་པར། །ཕྱི་མའི་དོན་དུ་སྒོ་གསུམ་དགེ་ལ་འབུངས། །ལས་ཀྱི་དབང་
གིས་འཁོར་བར་འཁྱམས་པའི་ཚེ། །དཀོན་མཆོག་གསུམ་ལས་ལྷག་པའི་སྐྱབས་མེད་པས། །གློ་སྙིང་བྲང་གསུམ་གཏད་པའི་སྐྱབས་འགྲོ་དང། །མཆོད་སྤྲིན་རྒྱ་མཚོས་རྒྱུན་ཏུ་མཆོད་པར་མཛོད། །ཆོས་
ཀྱི་སྙིང་པོ་གཞན་གྱི་དོན་བྱེད་པར། །བདེ་གཤེགས་སྲས་དང་བཅས་པས་ལེགས་པར་བསྔགས། །དེའི་ཕྱིར་ཆགས་སྡང་སྤངས་ནས་སྐྱེ་དགུ་ཀུན། །དཔལ་དང་ལྡན་པ་ཁྱོད་ཀྱིས་བུ་བཞིན་སྐྱོང། །ལོངས་
སྤྱོད་གཡོ་བ་སྦྲང་མའི་སྦྲང་རྩི་བཞིན། །སེར་སྣས་བསགས་ཀྱང་ངེས་པ་འགའ་མ་མཆིས། །རང་དབང་ཡོད་དུས་སྦྱིན་པ་ཆེར་བསྩལ་ན། །རང་གི་ཕྱི་མའི་ནོར་སྐལ་གསོག་པ་ཡིན། །ལང་ཚོའི་དཔལ་ཡང་སྟོན་
ཀའི་མེ་ཏོག་ལྟར། །རིང་པོར་མི་ཐོགས་ཡུད་ཀྱིས་རྙིངས་འགྱུར་ཞིང། །འཆི་བདག་བདུད་དེ་ཉི་རྒས་གྲིབ་སོ་བཞིན། །སྐད་ཅིག་རེ་ཡང་མི་སྡོད་ཚུར་ཚུར་འོང། །དེའི་ཕྱིར་ལུས་དང་ལོངས་སྤྱོད་ཀུན་བོར་ནས། །དབང་

[321B] །ཆོས་ལས་གཞན་གྱིས་ཕན་པ་ཅད་མེད་ན། །ད་ལྟ་ཉིད་ནས་ཚུལ་བཞིན་བསྒྲུབས་ན་ལེགས་།ཉ་སྟོང་ཚེས་བརྒྱད་ཆོས་འཕྲུལ་ཟླ་བ་སོགས། །དུས་བཟང་རྣམས་ལ་གསོ་
སྦྱོང་ཡན་ལག་བརྒྱད། །བཞེས་པར་མཛོད་ཅིག་ལྷ་མིའི་རྟེན་བཟང་པོ། །བརྒྱུད་ནས་རིམ་གྱིས་མྱ་ངན་འདས་པ་འཐོབ། །ལྷ་དང་བླ་མ་ཐོང་བཞིན་བསྟེན་པ་དང། །འབངས་རྣམས་བྱམས་པའི་ཐུགས་ཀྱིས་སྐྱོང་
བ་དང། །ཆོས་ཀྱི་རྒྱལ་སྲིད་སྐྱོང་བའི་བྱ་བ་གསུམ། །ཕན་ཚུན་འགྲན་པ་བཞིན་དུ་ཁྱོད་ཀྱིས་སྒྲུབས། །འབྱོར་བའི་ཚེ་ན་དྲེགས་པར་མི་བྱ་ཞིང། །རྒུད་ནའང་ཧ་ཅང་ཞུམ་པར་མི་བྱ་སྟེ། །འཁོར་བའི་གནས་འདིར་ཡིད་
བརྟན་མ་མཆིས་པས། །ལས་འབྲས་ཚུལ་ལ་རྟག་ཏུ་སེམས་པར་མཛོད་།མདོར་ན་བདག་གིས་མང་དུ་གསོལ་ཅི་འཚལ། །ཕན་པའི་གདམས་ངག་གཙོ་བོ་འདི་ཡིན་ཏེ། །ཉིད་ཀྱི་སྲས་བཞིན་སྐྱེ་དགུ་མ་
ལུས་པ། །བྱམས་པའི་ཐུགས་ཀྱིས་ཀུན་ཏུ་སྐྱོང་བར་མཛོད། །འདོད་ཆགས་ཞེ་སྡང་གཏི་མུག་རྣམ་པ་གསུམ། །སྡུག་བསྔལ་ཀུན་གྱི་རྩ་བར་རྒྱལ་བས་གསུངས། །དེའི་ཕྱིར་འདི་དག་དཔལ་མོ་ཁྱོད་ཉིད་ཀྱིས། །
ཡིད་ཀྱི་དགུ་ལའང་སེམས་པ་སྤང་བར་བགྱི། །དེ་ལྟར་ཇི་སྐད་གདམས་པའི་དོན་རྣམས་ཀུན། །ཉིད་ཀྱིས་ཚུལ་བཞིན་ཉམས་སུ་བཞེས་ལགས་ན། །འཁོར་བའི་སྡུག་བསྔལ་མ་ལུས་དྲུངས་ཕྱུང་ནས། །སྐྱེ་

[322A]༄༅། །རྒ་ན་འཆི་སྤངས་པའི་སྐུ་འཐོབ་འགྱུར། །ཚུལ་འདི་དགེ་སློང་ཆོས་ཀྱི་རྒྱལ་མཚན་གྱིས། །སྐྱེ་དགུའི་བདག་མོ་ཀུན་འཛིན་རྒྱལ་མོ་ཡི། །རྣམ་དཀར་ལེགས་སྤྱད་བཞེད་པ་བསྒྲུབ་པའི་ཕྱིར་།དམ་
པའི་གསུང་བཞིན་དགེ་བའི་དབྱངས་སུ་བསྡེབས།། །།༄༅། །ལེགས་སྤྱད་རྣམ་པར་རྒྱལ་བའི་གཞལ་མེད་དབུས། །ཕུན་ཚོགས་འབྱོར་པའི་ས་སྲུང་བུ་ཡི་སྟེང། །མཁྱེན་པའི་
སྤྱན་སྟོང་ལྡན་པའི་དཔའ་བོ་ཁྱོད། །དགེ་མཚན་རི་མོ་བཀྲ་བས་ཤིས་གྱུར་ཅིག་གང་གི་རྣམ་དཔྱོད་གྲྭ་གཅིག་ན། །ཤེས་བྱའི་ཚོགས་རྣམས་ངལ་འཚོ་བའི། །བང་མཛོད་ལས་ཐོན་སྙན་ཚིག་གི་།ནོར་བུའི་དོ་ཤལ་
གསེར་དངུལ་རྟེན། །སྐྱོན་བྲལ་འབྱོར་པས་བདག་ཡིད་ཚིམ། །སླར་ཡང་རྒྱལ་བ་གཉིས་པ་ཡི། །བསྟན་ལ་འགྱུར་མེད་དད་པའི་གཞིར་།འཕགས་ནོར་བདུན་གྱི་དཔག་བསམ་དབང། །བསྐྱེད་པས་འདི་ཕྱི་དོན་
ལྡན་འཚལ། །ཉི་མའི་གཉེན་གྱི་བསྟན་བསྲུང་སོགས། །སྲིད་ཞིའི་མགྲོན་རྣམས་མཉེས་བྱེད་པའི། །བསངས་མཆོད་ཆོས་སྐྱོང་སྤྱི་བསྐང་ཡང། །ཉུང་ངུར་བསྡུས་པའི་ཤོག་གྲིལ་ཕུལ། །དགེ་སྦྱོར་སྐྱབས་འོག་
དག་ལ་ཡང། །བརྩོན་པར་བྱེད་ཅེས་རྟེན་འདུས་ཀྱི། །རིལ་བུ་ཉེར་གཅིག་སྔགས་མདུད་བཅས། །ས་གའི་དཀར་ཕྱོགས་དགེ་བར་ཕུལ། ཞེས་པ་ཁམས་བཞད་ཚ་སྡེ་པ་ལ་སྩལ་བའོ།། །།

[322B]༄༅། །ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་དཀྱིལ་འཁོར་དབུས། །རྩོད་དུས་གདུལ་དཀའི་འགྲོ་བ་ཀུན། །འདུལ་བ་དཔེ་མེད་ཐུགས་རྗེའི་གཏེར། །ཤཱཀྱའི་རྒྱལ་པོའི་ཞབས་ལ་འདུད་།རིགས་
གཟུགས་འཁོར་དང་ལོངས་སྤྱོད་སོགས། །མངོན་མཐོའི་ཕུན་ཚོགས་ཐོབ་པ་ཡང། །རྒྱུ་མེད་མི་མཐུན་རྒྱུ་ལས་མིན། །སྔོན་གོམས་ལེགས་པར་སྤྱད་ལས་འོངས། །དེའི་ཕྱིར་འདིར་ཡང་སྒོ་གསུམ་གྱིས། །རྣམ་དཀར་
དགེ་བའི་ཚོགས་བསྐྲུན་པས། །འབྲས་བུ་འཇིག་རྟེན་ཕ་རོལ་ཏུ། །ཡིད་འོང་ཀུན་དགའི་དཔལ་ལ་སྤྱོད། །མི་དགེའི་ལས་བཅུ་རེ་རེ་ཡང། །ཆེ་འབྲིང་ཆུང་ངུ་སྤྱད་པ་ཡི། །རྣམ་སྨིན་འབྲས་བུ་དམྱལ་བ་དང་།ཡི་
དྭགས་དུད་འགྲོར་སྐྱེ་བར་གསུངས། །གལ་ཏེ་ངན་སོང་ལས་ཐར་ཏེ་།བདེ་འགྲོར་སྐྱེས་ཀྱང་རྒྱུ་མཐུན་འབྲས། །ཚེ་ཐུང་གསོད་ལ་དགའ་བ་སོགས། །གཉིས་གཉིས་བདག་འབྲས་ཡུལ་ངན་དང། །བཟའ་བཏུང་
མཐུ་ཆུང་ལ་སོགས་ཏེ། །འདི་དག་ལྡོག་པ་དགེ་བཅུའི་འབྲས། །མི་དགེ་བགྱིས་པ་འཕྲལ་ཉིད་དུ། །མཚོན་རྣོན་གྱིས་བཞིན་མི་གཅོད་ཀྱང་།འདི་སྣང་འགགས་པར་གྱུར་མ་ཐག་མངོན་སུམ་འགྱུར་བ་གདོན་
མི་ཟ། །དེའི་ཕྱིར་བདག་ལ་ཕན་འདོད་པས། །མི་དགེའི་བསམ་སྦྱོར་རྒྱང་བསྲིངས་ཏེ། །དགེ་བ་བཅུ་ཡི་ལས་ལམ་ལ། །བརྟེན་པས་བདེ་ནས་བདེ་བར་འགྲོ། །ཞེས་པ་ལས་དང་འབྲས་བུའི་རྣམ་གཞག་སྟོན་པའི་ཚིགས་

[323A]༄༅། །བཅད་དོ།། །།སསྟི། སྲིད་པའི་བདག་པོ་བདེ་འབྱུང་པད་དཀར་ལྟེ། །རྡོ་རྗེ་ཅན་སོགས་དྲེགས་ལྡན་མཐའ་དག་གི་རལ་པར་ཐིག་ལེ་འགོད་མཁས་ཞབས་སེན་
གྱིས། །རྣམ་མཛེས་འདབ་བརྒྱ་རྒོད་པ་དེའི་དྲུང་དུ། །འོད་དཀར་གཞོན་ནུས་རོལ་པའི་ཀུ་མུ་དའི། །ལྦ་བ་ཇི་བཞིན་ལག་པའི་པད་མོ་ཟུང། །སྙིང་གར་འཛུམ་ལྡན་གུས་པའི་སོར་མོ་ཡིས། །ཞུ་འཕྲིན་ནོར་
བུའི་ཕྲེང་བ་སྤེལ་ཏེ་འབུལ། །རབ་འབྱམས་རྒྱལ་བ་ཀུན་གྱི་གུ་ཎ་ཡི། །འབུམ་ཕྲག་ཆུ་ཀླུང་འདུས་པའི་རྒྱ་མཚོ་ཆེ། །འགྲོ་ཚོགས་ཀླུ་དབང་མཐའ་དག་ཚིམ་བྱེད་པའི། །འདོད་དགུའི་ཡིད་བཞིན་རིན་ཆེན་
འབྱུང་གནས་གང། །ཕྱོགས་འདིའི་བསྟན་དང་འགྲོ་བའི་ཕན་བདེའི་ཕྱིར། །བཀྲ་ཤིས་འཁོར་ལོས་མཚན་པའི་ཞབས་སྐྱེས་ཀྱི། །ངོ་མཚར་རི་མོ་གསལ་བར་འགོད་དོ་ཞེས། །མཁའ་སྤྱོད་གྲུབ་པའི་གཏམ་སྙན་
རྗེས་འགྲོ་བའི། །དབྱར་སྐྱེས་རྒྱུད་མང་དལ་གྱིས་བསྒྲེངས་པ་ན་།གང་གི་ཐུགས་རྗེའི་ཆར་ཟིམ་ལ་རེ་བའི། །རྨ་བྱ་གཞོན་ནུ་ཟློས་གར་ཅི་ཡང་བྱེད། །འགྲོ་ལ་སྤྱན་རས་སྟོང་གིས་གཟིགས་པ་ཅན་།འགྲོ་འདིའི་
བསོད་ནམས་མྱུ་གུ་སྤེལ་བ་ཡི། །དགེ་འདུན་ཞིང་དུ་གྲུབ་པའི་འཕྲིན་ལས་ཀྱི། །འདབ་བརྒྱ་མངོན་པར་བཞད་པའི་པདྨོའི་མཚོ། །རབ་རྒྱས་སླད་དུ་རྒྱས་པའི་ཉི་མ་དེ། །བཀྲ་ཤིས་བང་རིམ་རྣམ་བཀྲ་ལྷུན་པོའི་

[323B] །ནམ་ཞིག་འཆར་སྙམ་བདག་ཅག་བསམ་པ་ནི། །ཇི་བཞིན་གཟིགས་ཕྱིར་འབྲས་བུའི་མཆོག་སྩོལ་ཞིག་བདག་ཀྱང་དེང་ནས་ཚེ་རབས་ཐམས་ཅད་དུ། །ཁྱོད་ཀྱི་ཐུགས་རྗེའི་ལྕགས་ཀྱུའི་དབང་གྱུར་ཏེ། །ཉིད་ཀྱི་
རྣམ་དཀར་མཛད་པ་སྤེལ་བ་ལ། །ཕྱོགས་ལས་རྣམ་པར་རྒྱལ་བ་ཉིད་གྱུར་ཅིག་དེ་སྐད་ཞུ་ཡིག་ཨུཏྤལ་ཕོན་པོའི་ངོགས། །སྤྱན་རས་བུང་བའི་འཕུར་ལྡིང་འཇུག་པའི་སླད། །རྒྱལ་བ་ཀུན་གྱི་འཕྲིན་ལས་ལྷ་མོའི་གཟུགས།།
འཕགས་ཡུལ་ལས་འོངས་བྱིན་རླབས་གཟི་འབར་བ། །དགེ་ལེགས་སྩོལ་ཕྱིར་དང་བའི་སེམས་ཀྱིས་འབུལ། །ལྷ་ཡི་སྨན་པའི་ཟླ་བའི་དཀར་ཕྱོགས་ཀྱི། །ལྷ་ལས་བབས་པའི་བཟང་པོའི་དུས་ཚེས་ལ། །རྒྱལ་མཚན་
མཐོན་པོའི་བ་གམ་རྩེ་ནས་ཕུལ། །ཞེས་པ་རྗེ་ཐམས་ཅད་མཁྱེན་པ་ཡོན་ཏན་རྒྱ་མཚོ་ལ་ཕུལ་བའོ།། །།༄༅། །ངག་གི་དབང་ཕྱུག་སྨྲ་བའི་ཟླ་བ་མཆོག་བློ་བཟང་བསྟན་པའི་རྒྱ་
མཚོའི་དཔལ་གྱུར་ཅིང། །རྨད་བྱུང་འཕྲིན་ལས་འོད་དཀར་དྲ་བ་ཅན། །སྐལ་བཟང་ཀུནྡའི་གཉེན་གྱི་ཞབས་སེན་གང། །རབ་ཆགས་འདབ་བརྒྱ་རྒོད་པའི་དགའ་ཚལ་དེར། །ཐལ་སྦྱར་དང་བའི་སེམས་ཀྱིས་འདི་སྐད་
གསོལ། །དེང་སང་ཐུབ་བསྟན་ཉིན་མོར་བྱེད་པ་ལ། །སྣང་བ་ཟླ་བྲལ་རྒྱལ་སྲས་དཔའ་བོ་དེ། །སྙིང་སྟོབས་གོ་མཚོན་རྫོགས་པའི་དགྲ་ཐབས་ཀྱིས། །ཕྱོགས་ལས་རྣམ་པར་རྒྱལ་བའི་དཔལ་ཐོབ་སྟེ་།ཕན་བདེའི་

[324A]༄༅། །ལང་ཚོ་རྫོགས་པའི་མཛེས་མ་ལ། །མངོན་པར་རྩེ་བའི་ཟློས་གར་མཁན་དེ་རྨད། །སྙན་གྲགས་མཱ་ལ་ཡ་ཡི་དྲི་བཞོན་གྱིས། །ཕྱོགས་ཀྱི་འཁོར་ལོ་འགེངས་པའི་དུས་སྟོན་ལ། །བོས་པ་ཇི་བཞིན་
མཐའ་དག་སྐྱེ་བོ་ཀུན། །ཉིད་ཀྱི་སྙན་གྲགས་བརྗོད་པའི་བཟླས་པས་བྲེལ། །བདག་ཀྱང་མདོ་རྒྱུད་ལམ་གྱི་ཐེམ་སྐས་ལས། །སྐུ་གསུམ་གཞལ་མེད་ཁང་དུ་འཇུག་འདོད་ཀྱང། །ཆོས་བརྒྱད་སྲད་བུ་དམ་པོའི་
དབང་སོང་བས། །གྱི་ནའི་བྱ་བས་ཉིན་མཚན་འདའ་ཞིང་མཆིས་།སླར་ཡང་ཁྱོད་མཛད་རབ་བསིལ་གང་གའའི་རྒྱུན། །བསྟན་དང་འགྲོ་བའི་ཕན་བདེའི་རྫིང་བུ་ཡི། །གསོས་གྱུར་དེའི་ཕྱིར་སྲིད་མཐའི་བར་དུ་ཡང། །རྒྱུན་
མི་འཆད་དུ་འཇུག་པའི་བཀའ་དྲིན་སྩོལ། །རྣམ་དག་ལེགས་བཤད་མདོ་སྔགས་གྲུ་ཆར་གྱིས། །སྐལ་བཟང་ཕན་བདེའི་ལོག་ཏོག་སྤེལ་བ་དང། །རླབས་ཆེན་རྒྱལ་སྲས་སྤྱོད་པའི་བརྟུལ་ཞུགས་ཀྱིས། །དགེ་ལེགས་
ཆེན་པོས་ཀུན་ཏུ་གང་བར་མཛོད། ཅེས་པ་འདི་སེམས་དཔའ་ཆེན་པོ་ལ་ཕུལ་བའོ།། །།༄༅། །ཤཱཀྱའི་བསྟན་སྲོག་ངུར་སྨྲིག་འཛིན་པའི་དཔལ། །སྙན་པར་གྲགས་པའི་ཡེ་ཤེས་སྒྱུ་
འཕྲུལ་ལས། །བློ་བཟང་བསྟན་པའི་རྒྱལ་མཚན་འཛིན་པའི་གཙོ་།མཆོག་གི་སྤྲུལ་སྐུའི་ཞབས་པད་བརྟན་གྱུར་ཅིག་ཅེས་ཤིས་པ་བརྗོད་ནས་གསོལ་བ་ནི། ཚོགས་གཉིས་བརྒྱ་ཕྲག་དུ་མས་བསྒྲུབས་པ་

[324B] །གང་སྐུ་གསེར་གྱི་མཆོད་སྡོང་རབ་བརྟན་ཞིང། །རྣམ་དཀར་མཛད་པའི་འོད་ཟེར་སྟོང་འབར་བས། །སྐྱེ་དགུའི་གདུང་མུན་ཀུན་སེལ་དགེ་ལེགས་ཀྱི། །སྣང་བས་ཕྱོགས་ཀུན་འགེངས་པའི་ངང་ཉིད་ནས། །ཟབ་
ཡངས་མཁྱེན་པའི་བང་མཛོད་ལས་འོངས་པའི། །ཚིག་དོན་རྨད་བྱུང་བཀའ་སྩལ་ནོར་གྱི་བུའི། །ཕྲེང་མཛེས་སྐྱེས་ཀྱི་ལང་ཚོའི་དཔལ་ལྡན་པ། །བདག་ཅག་སོར་མོའི་འདབ་རྩེར་ལྡིང་ཞིང་ཆགས། །དེའི་ཚེ་ཡིད་
མཁའ་སྤྲོ་བའི་ཆུ་འཛིན་གྱིས། །ཀུན་ཁྱབ་རབ་དགའི་ས་ལ་འགྲན་པ་བཞིན། །འདིར་ཡང་བདེ་བར་རྣམ་གཡེང་ངང་དུ་མཆིས། །སླར་ཡང་འདིར་མང་བརྗོད་ཀྱང་ཅི་ཞིག་དགོས། །མདོར་བསྡུས་སྙིང་པོར་དྲིལ་ནས་
གསོལ་བ་ནི། །སྐུ་གསུང་ཐུགས་ཀྱི་མཛད་པ་ཇི་སྙེད་པ། །དམ་པས་བསྟེན་ཅིང་བསྔགས་པའི་རྒྱ་དག་ལས། །ནམ་ཡང་འདའ་བ་མེད་པའི་འཕྲིན་ལས་མཛོད། །དེའི་སླད་ཉིད་ཀྱི་བཞེད་དོན་མཐའ་དག་པ། །
འབྲས་བུས་མཛེས་ཕྱིར་ལྷ་དང་བླ་མ་ལ། །གཡེལ་མེད་རྒྱུན་དུ་གསོལ་བ་འདེབས་པ་ལགས། ཅེས་པ་གཟིམས་ཁང་གོང་ནས་སྤྲུལ་པའི་སྐུ་ལ་གནང་བའོ།། །།རབ་འབྱམས་རྒྱལ་
བའི་ཐུགས་རྗེའི་པིར་གྱི་རྩེས། །ལེགས་བྲིས་གྲགས་པའི་རྒྱལ་མཚན་མངོན་མཐོ་ཞིང། །འཕྲིན་ལས་བཟང་པོའི་འོད་ཟེར་སྟོང་འཕྲོ་བ། །ལྷ་བཅས་འགྲོ་བའི་འདྲེན་པ་དེའི་དྲུང་དུ། །གང་གི་རྣམ་དཔྱོད་

[325A]༄༅། །ཡངས་པའི་དགའ་ཚལ་ལས། །དོན་དང་ཚིག་འབྲུ་བཟང་པོའི་དབྱངས་སྒྲོག་ཅིང། །བཟང་མང་སྐྱེས་ཀྱི་གཤོག་སྒྲོ་རབ་རྒྱས་པའི། །བཀའ་ཡིག་ཀོ་ལི་གཞོན་ནུ་ལྡིང་བཞིན་དུ། །བདག་ཅག་
སོར་མོའི་པད་མཚོར་མངོན་པར་ཆགས། །དེའི་ཚེ་ཡིད་མཁའ་དགའ་བདེའི་ཆུ་འཛིན་གྱིས། །ལོགས་ཁེབས་རབ་དགའི་ས་ལ་འགྲན་པ་བཞིན། །སླར་ཡང་བསྟན་དང་ཡིད་ཅན་ཕན་བདེའི་གཉེན། །ཉིད་སྐུ་ཡུན་རིང་
འཚོ་ཞིང་གཞེས་པའི་ཐབས། །གཉིས་མེད་གསུང་བས་གསུངས་བཞིན་ལེགས་བསྟེན་ཅིང། །སྔོན་དུས་དམ་པའི་ཕྲེང་མཛེས་བརྒྱུད་པ་ཡི་།རྣམ་ཐར་གོང་ནས་གོང་དུ་སྤེལ་བ་ལ། །ནམ་ཡང་གཡེལ་
བ་མེད་པའི་བཀའ་དྲིན་སྩོལ། །དེ་ལྟའི་བཞེད་པའི་ཆུ་གཏེར་གྱེན་འཕྱུར་ཕྱིར། །འདིར་ཡང་ལྷ་དང་བླ་མའི་ཆུ་འཛིན་ལ། །གསོལ་ནས་བྱིན་རླབས་བདུད་རྩིའི་ཆར་རྒྱུན་འབེབས། ཅེས་པ་ཡང་གཟིམས་ཁང་
གོང་ནས་སྤྲུལ་པའི་སྐུ་ལ་གནང་བའོ།། །།ལྷ་བཅས་འགྲོ་བ་ཀུན་གྱི་གཙུག་གི་རྒྱན། །རྣམ་དཀར་གྲགས་པའི་འོད་ཟེར་སྟོང་ལྡན་ཞིང། །ཐུབ་བསྟན་རྒྱལ་མཚན་འཛིན་པ་ཀུན་
གྱི་མཆོག་མཐའ་ཡས་གདུལ་བྱའི་དཔལ་དུ་ཞབས་བརྟན་ཤོག་སྲས་བཅས་རྒྱལ་བའི་མཁྱེན་བརྩེ་གཅིག་བསྡུས་ནས། །ངུར་སྨིག་འཛིན་པའི་གར་གྱིས་རྣམ་རོལ་གྱི། །གྲགས་པའི་དཔལ་མངའ་རྒྱལ་

[325B] །བསྟན་པའི་རྒྱལ་མཚན་འཛིན་པ་དེའི་དྲུང་དུ། །དགེ་སློང་རྒན་པ་དང་བས་འདི་ལྟར་གསོལ། །རྣམ་མང་གདུལ་བྱ་པདྨོའི་དགའ་ཚལ་དབུས། །གང་སྐུ་དཔག་བསམ་ལྗོན་པ་རབ་བརྟན་ཞིང།།
རྨད་བྱུང་མཛད་པའི་ལོ་འབྲས་མེ་ཏོག་གིས། །ཀུན་དགའ་བསྐྱེད་པའི་ངང་ནས་དཔལ་རྐང་གི་བཀའ་ལ་འཁུ་བའི་བཀའ་ཡིག་བཟང་པོའི་སྐྱེས། །འདུས་པའི་ཚོགས་ལ་མང་འགྱེད་དང་བཅས་པ། །མ་ཉམས་
འབྱོར་ཚེ་ཁྱོད་སྐུའི་སྣང་བརྙན་ནི། །ཡིད་ཀྱི་མེ་ལོང་ངོས་ལ་མ་བྲིས་བཞིན། །ཡང་ཡང་ཤར་ནས་རབ་དགའི་ས་ལ་འགྲན། །དེའི་ཕྱིར་ཉིད་ཀྱི་གནས་སྐབས་མཐར་ཐུག་གི་བཞེད་དོན་དབང་གི་རྒྱལ་པོས་
ཕྱག་སོར་གྱི། །ཡལ་འདབ་བརྒྱན་ཕྱིར་འདིར་ཡང་བརྩོན་པར་བགྱི་།བདག་ཅག་ཉེ་རིང་གནས་སྐབས་ཅི་འདྲ་ཡང། །བསིལ་འོད་བདག་པོ་ཀུ་མུ་ད་ཀ་བཞིན། །དེང་ནས་ཇི་སྲིད་བྱང་ཆུབ་སྙིང་པོའི་བར། །
འབྲལ་མེད་དམ་ཆོས་མཛའ་བས་འཆིང་བར་སྨོན། ཞེས་པའང་སྤྲུལ་པའི་སྐུ་གྲགས་པ་རྒྱལ་མཚན་ལ་གནང་བའོ།། །།བརྩོན་འགྲུས་སྙིང་སྟོབས་མཆོག་གི་དེད་དཔོན་གྱིས། །
མདོ་རྒྱུད་རྒྱ་མཚོ་ཆེན་པོའི་དབུས་གནས་པའི། །བསླབ་གསུམ་རིམ་གཉིས་བསམ་འཕེལ་དབང་གི་རྒྱལ། །བསྒྲུབ་པའི་རྒྱལ་མཚན་རྩེར་མཆོད་སྡོམ་བརྩོན་ཟུང། །གང་གི་རྣམ་དཔྱོད་ཡངས་པའི་པད་མཚོ་

[326A]༄༅། །ལས། །ཚིག་དོན་ལང་ཚོ་དར་བའི་ངང་མོ་དཀར། །སྐྱེས་བཅས་བདག་ཅག་ཡིད་མཚོར་སོན་པས་ཚིམ། །སྙིགས་མའི་ངང་ཚུལ་རྒྱས་པའི་ལམ་ནག་གིས། །ཕྱི་ནང་སྐྱེ་བོའི་བུད་ཤིང་
ཆེར་འབར་བས། །རིགས་མིན་སྤྱོད་ཚུལ་ཆུ་འཛིན་ལྟར་འཁྲིགས་ཤིང། །སྒྲོ་སྐུར་གནམ་ལྕགས་སྟེར་བའི་སྒྲ་བརྒྱ་པ། །ཇི་བཞིན་སྒྲོག་ཀྱང་འདམ་ཁྲོད་པདྨ་དང། །ཐུབ་ཆེན་རྣམ་ཐར་ཀྵནྟི་སྨྲ་བ་ཡི། །རྗེས་སུ་
སྤྱོད་པའི་ཕྱི་བཤུལ་ཟླ་བྲལ་ཞེས། །བདེ་བར་གཉིད་ལོག་བཟང་པོའི་ལན་ལྡོན་སྙམ། །བདག་ལྟའི་དགེ་སློང་རྒན་པོ་གྱི་ན་པ་།ད་ལྟ་ཤིའམ་གསོན་ཡང་ཁྱད་པར་ཅི། །ནོར་འཛིན་གྲགས་པའི་བ་དན་དཀར་བ་
ཡི༑ ༑དམ་པ་མང་པོའི་རིན་ཆེན་འཛིན་ཕྱིར་རོ། །ད་ནི་ལང་ཚོའི་ཉིན་བྱེད་རྒ་བས་འགྲིབས། །རང་ནུས་ཇི་བཞིན་སྟོན་དང་བསྟན་པ་ལ། །བགྱི་འོས་བགྱིས་པས་ཤི་ཡང་འགྱོད་པ་མེད། །འོན་ཀྱང་སྡོམ་བརྩོན་
དམ་པ་ཁྱེད་ཅག་སོགས། །དད་ལྡན་རྣམས་ཀྱི་རེ་བའི་དཔག་བསམ་ཤིང། །རེ་ཞིག་འབྲས་བུ་བསྐྲུན་ཕྱིར་བདག་ཉིད་ཀྱང། །བསླུ་མེད་ལྷ་དང་བླ་མར་གསོལ་བ་འདེབས། །ཅེས་པ་འདི་འཁོར་བའི་ངང་ཚུལ་རྨི་
ལམ་གྱི་དགའ་སྟོན་ལྟར་མཐོང་ནས། རྩེ་གཅིག་ཏུ་སྒྲུབ་པ་སྙིང་པོར་བྱེད་པའི་སྟོན་སྒོམ་མངའ་རིས་དཀའ་བཅུ་པ་བརྩོན་འགྲུས་རྒྱལ་མཚན་དང་སྙིང་སྟོབས་རྒྱ་མཚོ་ལ་གདམས་པའོ།། །།

[326B]༄༅། །རྒྱལ་བ་ཀུན་གྱི་མཁྱེན་བརྩེ་གཅིག་བསྡུས་པ། །དོན་གཉིས་ལྷུན་གྲུབ་རྒྱལ་བ་གཉིས་པ་ཡི། །བསྟན་པའི་རྒྱལ་མཚན་འཛིན་པའི་དགེ་བའི་བཤེས། །གང་དེའི་སྤྲིངས་ཡིག་ཁ་བཏགས་གོས་ཡུག་
གི་རྟེན་ལྡན་ཉམས་མེད་འབྱོར་པས་སྤྲོ་བ་ཐོབ། །སླར་ཡང་བདེ་བར་འཚོ་བའི་ཐབས་མཆོག་དང། །སྒོ་གསུམ་དམ་པའི་རྣམ་ཐར་ལ་བརྟེན་ནས། །བསྟན་དང་འགྲོ་ལ་ཕན་པའི་འཕྲིན་ལས་མཛོད། །འདིར་ཡང་
ཉིད་ཀྱི་འདི་ཕྱིའི་དོན་རྣམས་ཀུན། །འགྲུབ་ཕྱིར་དགེ་བའི་སྦྱོར་བར་བརྩོན་པར་བྱེད། །རྟེན་དུ་སྐྱེ་བདུན་རིལ་བུ་བརྒྱ་ཕྲག་དང་།སྔགས་མདུད་སྔགས་གུལ་རྣམས་ལ་རྒྱས་བཏབ་སྟེ། །བཀྲ་ཤིས་ལྷུན་པོའི་ཆོས་གྲྭ་ཆེ་
ལས་ཕུལ། ཞེས་པ་སྐུ་འབུམ་ཁྲི་པ་རབ་འབྱམས་པ་དོན་གྲུབ་རྒྱ་མཚོ་ལ་གནང་བའོ།། །།དགེ་ལེགས་དལ་འགྲོའི་ཕུང་པོ་བསྲུབས་པ་ལས། །ལུང་རྟོགས་བདུད་རྩིས་གང་བའི་ཀ་ལ་ཤ་
སྐལ་བཟང་ལེགས་བྲིས་ཡོངས་ཀྱི་དགའ་སྟོན་དུ། །ལྷུན་གྲུབ་ངུར་སྨྲིག་འཛིན་པ་གང་དེ་རྒྱལ། །ཉིད་ཀྱི་རྣམ་དཔྱོད་ཡངས་པའི་ཆུ་གཏེར་ལས། །ཚིག་དོན་སྐྱེས་ཀྱི་ལང་ཚོ་མངོན་མཛེས་པ། །ཡི་གེའི་དང་མོ་སྔ་
ཕྱིར་ལྡིང་བཞིན་དུ། །བདག་ཅག་སོར་མོའི་འདབ་ཕྲེང་རྩེ་ལ་ཆགས། །ཉིད་ཀྱི་རྣམ་དཔྱོད་ཡི་གེའི་གཟུགས་དག་གི་ཟོལ་ལ་བརྟེན་པ་མཐོང་བས་མིག་དང་ཡིད། །སྦྲང་རྩི་གསར་པའི་བསང་གཏོར་གྱིས་ངོམས་

[327A]༄༅། །པའི༑ ༑དགའ་སྟོན་ལྷན་སྐྱེས་བདེ་བས་དཔག་བྱ་ཉིད་།བདག་ཀྱང་གློག་གི་གར་མཚུངས་སྲོག་གི་ལྷག་ཟིན་མེད་འཇིག་རྟེན་བྱ་བས་མི་གཡེང་བར། །མདོ་རྒྱུད་ཟབ་མོའི་ལམ་གྱིས་འཚོ་
བ་ལ༑ ༑ཡིད་སྨོན་ངང་ལས་གྱི་ནར་འདའ་ཞིང་མཆིས། །དེང་སང་ཉིད་ཀྱི་ལང་ཚོའི་མེ་ཏོག་ནི། །བདེ་བའི་མི་མཐུན་ཕྱོགས་ཀྱི་བ་མོ་དང། །རྣམ་བྲལ་རིག་སྔགས་འཆང་སྡེའི་གཞལ་ཡས་སུ། །ལྷ་བཅས་
དགྱེས་པ་བསྐྱེད་ཕྱིར་འཁོད་པ་ལེགས། །དལ་འབྱོར་རྙེད་དཀའ་ཤིན་ཏུ་འཇིག་སླ་ཞིང། །ལས་ཉོན་སྐྱེ་འཆིའི་ཕྲང་བ་སྐྱི་གཡའ་ན། །བློ་བུར་མགོ་ལ་མེ་ཤོར་ཇི་བཞིན་དུ། །ཐར་པ་དམ་པའི་ལམ་དེ་བསྒྲུབ་
པའི་རིགས། །སངས་རྒྱས་ལས་ཀྱང་དཀོན་པའི་གདམས་པའི་དོན། །དོན་གཉིས་འདོད་དགུའི་འབྱུང་གནས་བསམ་འཕེལ་དབང། །རང་གི་ལག་རྩེར་གནས་པ་འདི་འདྲ་བ། །ཉིད་འཁྲུལ་མིན་ན་རུང་སྙམ་བསམ་
པའི་རིགས། །དེང་དུས་སྐྱེ་དགུའི་ཚེ་ལ་ལོང་མེད་ཅིང། །འཁོར་བའི་ཕུན་ཚོགས་རྨི་ལམ་དང་མཚུངས་ན། །མནོག་ཆུང་ཉེས་པ་དུ་མའི་འབྱུང་གནས་ལ། །ཡིད་རབ་རྟོན་པར་མ་བྱེད་གྲོགས་པོ་དག་ཅེས་ནང་སོ་དགེ་
ལེགས་ལྷུན་གྲུབ་ལ་གདམས་པའོ།། །།གསེར་སྦྱངས་ལས་གྲུབ་དགེ་ཚོགས་དཀྱིལ་འཁོར་རྒྱས། །ལྷུན་གྲུབ་ལུང་རིགས་འོད་སྟོང་བྱེ་བས་མཛེས་།ཐུབ་དབང་བསྟན་པ་སྦྲང་རྩི་འཛིན་

[327B] །ཆོས་ཀྱི་ཉིན་མོར་བྱེད་པ་དེའི་དྲུང་དུ་།དེང་སང་བློ་བཟང་བསྟན་པའི་སྐྱེད་ཚལ་དུ། །ལུང་རིགས་ལང་ཚོ་རྒྱས་པའི་གཞོན་ནུ་ཁྱོད། །ལུང་རྟོགས་དམ་ཆོས་དགའ་མའི་མཛེས་སྡུག་ལ། །མངོན་པར་ཆགས་པའི་
འཇོ་སྒེག་རོལ་པ་ཅན། །རྣམ་དཔྱོད་སོར་མོའི་ལྕུག་ཕྲན་བྱེད་པོ་དང། །མངོན་པར་འགྲོགས་པའི་ལེགས་བཤད་རྒྱུད་མང་སྒྲས། །མཁས་རྣམས་རྣ་བའི་བདུད་རྩིའི་དགའ་སྟོན་ལ། །མགྲོན་དུ་གཉེར་ཞེས་སྒྲ་བརྒྱ་དལ་
གྱིས་བཀོད། །དེའི་ཚེ་མིག་འབོར་མཐོ་བའི་གཙུག་ཕུད་ཅན། །རབ་དགའ་རྒྱས་པའི་གར་གྱིས་རྣམ་རོལ་ཞིང། །ཉིད་ཀྱི་སྣང་བརྙན་ཡིད་ཀྱི་མེ་ལོང་ལ། །མ་བྲིས་པར་ཡང་བྲིས་པ་ཇི་བཞིན་ཤར་།སླར་ཡང་མདོ་སྔགས་
འདབ་བརྒྱའི་དགའ་ཚལ་དུ། །བཤད་སྒྲུབ་སྦྲང་རྩིའི་རོ་ཡིས་མངོན་དགྱེས་པས། །བསླབ་གསུམ་རིམ་གཉིས་ལུས་སྟོབས་རྫོགས་བྱས་ཏེ་།སྐུ་གསུམ་ལང་ལིང་གཡོ་བའི་གར་བྱོས་ཤིག་དེ་སྐད་སྨྲས་དེ་ཆོས་
ཀྱི་རྒྱལ་མཚན་གྱིས། །སྤྲོ་བའི་མགྲིན་པ་ཅུང་ཟད་གཟེངས་བསྟོད་ནས། །རིང་ནས་ཆོས་ཀྱིས་མཛའ་བའི་གྲོགས་པོ་ལ། །ཆོས་ཀྱི་རྩེད་མོར་ཕུལ་བ་དགེ་གྱུར་ཅིག་ཅེས་པ་འདི་ནང་སོ་དགེ་ལེགས་ལྷུན་གྲུབ་ལའོ།། །།
འབུམ་ཕྲག་དགེ་འདུན་རྒྱ་མཚོའི་དབུས་གནས་ཤིང། །དཔལ་ལྡན་རིན་ཆེན་ཚོགས་གཉིས་ཁམས་ལས་གྲུབ། །རྣམ་དག་ལུང་རྟོགས་བང་རིམ་མངོན་མཛེས་པའི། །བཤེས་གཉེན་ས་འཛིན་དབང་པོ་ཞབས་བརྟན་

[328A]༄༅། །ཤོག་གང་དེའི་རྣམ་དཔྱོད་ཡངས་པའི་དཔག་བསམ་ལས་།བཀའ་སྩལ་སྡེབ་ལེགས་མེ་ཏོག་གསར་པའི་ཕྲེང། །སྐྱེས་ཀྱི་ཟེའུ་འབྲུ་དཀར་པོ་རྒོད་བཞིན་དུ། །བདག་ཅག་མིག་དང་ཡིད་ལ་
དགའ་སྟོན་གྱུར། །ཁྱད་པར་འདུན་ལྡན་རྒྱ་མཚོའི་ཚོགས་རྣམས་ལ་།རོ་བཅུད་ཕུན་ཚོགས་ལོ་མའི་མཆོད་ཡོན་དང། །རྣམ་དག་སྨོན་པ་བསྒྲུབ་པའི་རྟེན་བཟང་པོས། །ཕྱོགས་འདིའི་ཡིད་མཚོར་དགའ་བའི་
རླབས་ཕྲེང་གཡོས། །དེའི་ཚེ་ཉིད་ཀྱི་གནས་སྐབས་མཐར་ཐུག་གི་།བཞེད་པའི་རྐང་འཐུང་དབང་པོ་འབྲས་ལྡན་དུ། །བགྱི་སླད་ལྷག་བསམ་པད་ཚལ་ལས་འོངས་པའི། །བདེན་ཚིག་པུཎྜ་རཱི་ཀ་མངོན་པར་
གཏོར། །སླར་ཡང་ཁྱོད་ལ་ཅུང་ཟད་གསོལ་བ་ནི། །ཕྱོགས་དེའི་རྒྱལ་བ་གཉིས་པའི་ལུགས་བཟང་པོ། །དཔའ་བོ་ཁྱོད་ཀྱི་ཐོད་དུ་བསྟེན་ཅེས་ཐོས། །དེའི་ཕྱིར་སླར་ཡང་ཡར་ངོའི་ཟླ་བ་བཞིན་།ལུགས་འདི་
མངོན་པར་རྒྱས་པའི་འཕྲིན་ལས་མཛོད། །སྙིགས་དུས་སྐྱེ་བོའི་ཚེ་ལ་ལོང་མེད་ཅིང། །བསྟན་པའི་ཉི་མའང་ནུབ་རིའི་རྩེར་སོན་པས་།སྒོ་གསུམ་ལེགས་པར་བསྡམས་པའི་བག་ཡོད་དང། །ཡུན་རིང་
འཚོ་ཞིང་བཞེས་པའི་ཐབས་ཀྱང་འཚལ། །ད་ལམ་ཡི་གེ་གཟིགས་པའི་རྟེན་མཚོན་པ། །དྲི་བྲལ་ཁ་བཏགས་དཀར་པོར་རྒྱ་ལྡན་འབུལ་།དཔའ་བོ་ཁྲ་ཡི་ཟླ་བ་ཡི། །ཕྱོགས་གཉིས་དགའ་བ་དང་པོ་ལ་།ཕུལ་བའི་ཞུ་

[328B] །དགེ་ཞིང་བཀྲ་ཤིས་འཕེལ་གྱུར་ཅིག་།ཅེས་པ་འདི་ཆོས་རྗེ་དགེ་འདུན་དཔལ་གྲུབ་ལ་གདམས་པའོ།། །།སྭ་སྟི། ལེགས་སྤྱད་རིན་ཆེན་བཞི་ཡི་ཁམས་ལས་གྲུབ། །ཕྱོགས་
ལས་རྣམ་རྒྱལ་བང་རིམ་མངོན་པར་མཛེས། །སྐྱེ་དགུ་གླིང་བཞིའི་དབུས་ན་མངོན་མཐོ་བའི། །ལྷ་བཙུན་ལྷུན་པོའི་དབང་པོ་རྒྱལ་གྱུར་ཅིག་ཅེས་ཤིས་པ་བརྗོད་པའི་ངག་སྔོན་དུ་བཏང་ནས། །སྐབས་ཀྱི་དོན་གསོལ་བ་
ནི། བསླུ་མེད་དཀོན་མཆོག་གསུམ་གྱི་ཐུགས་རྗེའི་མཐུས། །ལྷ་ཁྱོད་ཕེབས་ལ་མཉེས་པས་མ་གོས་པར། །རང་གི་ཆོས་ཀྱི་སྲིད་ལ་བདེར་འཁོད་དེ། །སྐྱེ་དགུའི་བསོད་ནམས་དཔལ་དུ་བཞུགས་པའི་ངང། །བཀའ་
སྩལ་སྦུར་ལེན་སྤོ་རེ་བཞི་དག་གི་རྟེན་བཅས་ཉམས་པ་མེད་པར་ཕོ་ཉ་བས། །བདག་ཅག་གམ་དུ་ལེགས་པར་འབྱོར་གྱུར་པས། །རབ་དགའི་ས་ལ་གནས་ལྟའི་དགའ་སྤྲོ་ཐོབ། །སླར་ཡང་ཡབ་མེས་ཆོས་
རྒྱལ་དེ་དག་གི་ཆོས་ཀྱི་དཀའ་སྲོལ་ཉམས་མེད་སྐྱོང་བ་དང་།བསོད་ནམས་བརྒྱ་ཕྲག་གིས་བསྐྲུན་ཉིད་ཀྱི་སྐུ། །བདེ་བར་འཚོ་བའི་ཐབས་ལའང་བརྩོན་པར་མཛོད། །བདག་ཀྱང་ཕྱོགས་འདིར་རྒྱལ་བ་གཉིས་པ་
ཡི༑ ༑བསྟན་པ་རིན་ཆེན་ཁུར་དེ་སྤྱིར་བཟུང་ནས། །ཉིད་ཀྱི་བཞེད་དོན་མ་ལུས་འགྲུབ་པའི་ཐབས། །དགེ་བའི་སྦྱོར་བ་མཆོག་ལ་བརྩོན་པར་མཆིས། །བདག་ཅག་རྣམ་མང་བྱ་བའི་རྒྱར་ཆུད་ཅིང། །ས་ལམ་བཤུལ་

[329A]༄༅། །ཐག་རིང་པོས་བར་ཆོད་པས། །ཕྱོགས་དེར་མྱུར་དུ་བགྲོད་པ་དཀའ་མོད་ཀྱི། །འོན་ཀྱང་ལྷ་དང་བླ་མའི་ཐུགས་རྗེ་ལ་།བརྟེན་ནས་ཉིད་ཀྱི་བཞེད་པ་བསྐང་ཕྱིར་དང། །བློ་བཟང་རྒྱལ་བའི་འཕྲིན་
ལས་འོད་སྟོང་ནི། །མཐའ་ཁོབ་མུན་པའི་གླིང་དེར་གསལ་བའི་ཕྱིར། །ཉིན་མོའི་དབང་ཕྱུག་བདག་ཀྱང་འཇུག་པར་སྨོན། །ད་ལམ་ཞུ་ཡིག་རྟེན་མཚོན་པར། །སྔགས་མདུད་ཞིག་ལ་རྒྱ་ལྡན་བཅས་།དཀར་པོའི་
ཕྱོགས་ཀྱི་ཚེས་ལ་ཕུལ། །གནས་སྐབས་ཀུན་ཏུ་དགེ་གྱུར་ཅིག་ཅེས་པ་འདི་མར་ཡུལ་རྒྱལ་པོ་ལྷ་བཙུན་ལ་གདམས་པའོ།། །།ལེགས་ཚོགས་རྒྱ་མཚོའི་དཔལ་ལས་ལེགས་
འཁྲུངས་ཤིང། །ལྷུན་གྲུབ་ལུང་རྟོགས་བང་རིམ་མངོན་པར་མཐོ་།སྐལ་བཟང་གླིང་བཞིའི་དབུས་ན་མངོན་མཛེས་པའི། །བཤེས་གཉེན་ལྷུན་པོའི་དབང་པོ་རྒྱལ་གྱུར་ཅིག་མཚན་བཟང་མེ་ཏོག་དཀར་པོའི་ཕྲེང་
འཛིན་པའི། །གང་སྐུ་ཡོངས་འདུའི་དབང་པོ་དེའི་དྲུང་དུ། །རབ་དཀར་ཡིད་ཀྱི་སྐྱེད་ཚལ་ལས་འོངས་པའི། །སྙན་ཚིག་མགྲིན་པའི་རྒྱུད་མང་སྒྲོགས་པ་ཅན། །ཞུ་ཡིག་བུང་བ་གཞོན་ནུ་འཕུར་ཏེ་སོང། །སྔོན་ཆད་གང་གི་ཀཱ་ཡ་
ཀུནྡའི་གཉེན། །རྣམ་འཚེ་ཆུ་འཛིན་ཕྲ་མོའི་དྲ་བ་ཡིས། །ཅུང་ཟད་བཟུང་མོད་སླར་ཡང་སྒྲ་གཅན་ལས། །གྲོལ་བ་སུ་རྱའི་མཎྜལ་ཇི་བཞིན་དུ། །གྱུར་ཅེས་སྒྲ་དབྱངས་ཐོས་པའི་དགའ་སྟོན་ནི་།མཁའ་སྤྱོད་གྲུབ་པའི་

[329B] །འོན་ཀྱང་འདོད་པ་ཁམས་པའི་རང་བཞིན་ནི། །ཁམ་ཟས་གཉིད་ཀྱིས་འཚོ་ཞེས་ཆོས་མངོན་ལས་།གསུངས་པ་ཇི་ལྟར་དེ་བཞིན་འདིར་སྣང་ན། །བདེ་བར་མནལ་བ་ཅུང་ཟད་གཡེལ་གྱུར་པར།།
བདུད་རྩི་ལྟ་བུར་འགྱུར་བའི་ཐབས་ཀྱི་མཆོག་འཚོ་བའི་ཆོ་ག་ཇི་བཞིན་བསྟེན་འཚལ་ཞིང། །དེ་ཡི་མུ་ནས་ཚེ་ཡི་རིག་འཛིན་དང་།ནད་མེད་པ་ལ་དབང་བའི་རིམ་པས་ཀྱང། །ཅུང་ཟད་ཕན་སྙམ་རྒྱས་པར་གསོལ་
བ་ནི༑ ༑ཕོ་ཉའི་ངག་གི་ལམ་དུ་མཚོན་པར་འབུལ། །ད་ལམ་ཞུ་ཡིག་གཟིགས་པའི་རྟེན། །སྣ་ཚོགས་ལས་རབ་མཚོན་བྱེད་པའི། །ལྷ་རྫས་ཁ་གྲུ་ཡངས་པར་བཅས། །ཕྱོགས་དཀར་བཟང་པོ་དང་པོར་ཕུལ་
ཞེས་པ་འདི་རྗེ་དབོན་རིན་པོ་ཆེ་ལེགས་ཚོགས་ལྷུན་གྲུབ་ལ་གདམས་པའོ།། །།བློ་བཟང་གསུང་རབ་འོ་མའི་རྒྱ་མཚོ་ཆེ། །ལེགས་བསྲུབས་གདམས་པ་བདུད་རྩིའི་སྙིང་པོ་ཡི། །དཔལ་
ལ་འདོད་དགུར་སྤྱོད་པའི་དགེ་བའི་བཤེས། །ངུར་སྨྲིག་གར་གྱིས་མཛེས་པ་དེའི་དྲུང་དུ། །རབ་དཀར་དང་བའི་ཡིད་ཀྱིས་འདི་སྐད་ཞུ། །བཀྲ་ཤིས་རི་མོས་མཚན་པའི་ཞབས་ཟུང་དག་འཁོད་པའི་ལམ་དེར་
བསེར་བུའི་རྡུལ་འཇམ་ཞིང། །བཞེད་པའི་གཙོ་བོ་སྨན་གྱི་བཅུད་ཆགས་པའི། །ཉལ་འགྲོའི་རེག་པ་བདུད་རྩི་ལྟར་གྱུར་ཅིང། །སླར་ཡང་ས་གསུམ་མིག་གི་རབ་དགའ་ཀུན། །གཅིག་ཏུ་བགྱིས་འདྲ་བདེ་གཤེགས་

[330A]༄༅། །སྐུ་བརྙན་ནི། །ཅི་ཡང་བསྐྲུན་ཕྱིར་ཆོས་ཀྱི་གྲྭ་ཉིད་དུ། །རྣམ་དཀར་བསོད་ནམས་ཞིང་དུ་བྱོན་པ་ལེགས། །འདི་ནའང་དཔལ་ལྡན་འཁོར་ལོ་སྡོམ་པ་ཡི། །བཤད་སྒྲུབ་རེ་བའི་འབྲས་བུ་
གྲུབ་གྱུར་ནས། །ལྷོ་ཕྱོགས་སྐྱེ་བོའི་ཚོགས་ལ་ལམ་བཟང་དག་།མཚོན་ཕྱིར་སྒོ་གསུམ་བརྩོན་པའི་ལུགས་སུ་ལགས། །སླར་ཡང་གང་སྐུ་འཚེ་བའི་དྲི་བྲལ་ཞིང། །འབྲལ་མེད་ཆོས་དང་སྲིད་ཀྱི་དཔལ་ལྡན་པས།།
བཀྲ་ཤིས་རྒྱ་མཚོས་མཐའ་གྲུ་ཀུན་ཁྱབ་ནས། །ཕུན་ཚོགས་དཔལ་ལ་རོལ་པའི་སྨོན་པ་བགྱི། །རྟེན་མཚོན་ལྷ་རྫས་དྲི་བྲལ་ཕུལ་བ་དགེ་ཞེས་པ་འདི་སྐུ་མདུན་བློ་བཟང་པ་ལ་གདམས་པའོ།། །།བློ་
བཟང་དམ་པའི་ཆོས་ཀྱི་རྒྱ་མཚོ་ཆེ། །དགེ་སློང་གཟུགས་ཀྱིས་རྣམ་རོལ་བསྟན་པའི་དཔལ། །རྣམ་དག་དགེ་བའི་བཤེས་གཉེན་དེའི་དྲུང་དུ། །རིང་ནས་དང་བའི་སེམས་ཀྱིས་འདི་སྐད་ཞུ། །དེང་དུས་བསོད་ནམས་
སྟོབས་ལས་འཁྲུངས་པ་ཡི། །གང་སྐུའི་ཉིན་བྱེད་རྒྱས་པའི་དཀྱིལ་འཁོར་དེ། །ནག་ཕྱོགས་འཚེ་བའི་སྤྲིན་གྱིས་མི་སྒྲིབ་པར། །ཕན་བདེའི་དཔལ་དུ་སྔོན་བཞིན་བཞུགས་ལགས་སམ། །བདག་ཀྱང་འདུས་པའི་
སྡེ་དང་ལྷན་ཅིག་ཏུ། །བསྟན་པའི་སྦྱིན་བདག་བསྟན་པ་འཛིན་པའི་གཙོ། །ཡོངས་ཀྱི་གནས་སྐབས་མཐར་ཐུག་བཞེད་པའི་དོན། །འགྲུབ་བྱེད་འཁོར་ལོ་གསུམ་ལ་བརྩོན་པར་མཆིས། །སླར་ཡང་འཚོ་ཞིང་བཞེས་

[330B] །ཐུགས་དམ་ཟབ་མོའི་རིམ་པ་འཕེལ་རྒྱས་ངོས། །དགེ་མཚན་རི་མོ་བཀྲ་བའི་ཞབས་སེན་ནི། །ཕྱོགས་འདིའི་ཕན་བདེའི་སླད་དུ་མྱུར་འགོད་ཞུ། །ད་ལམ་ཡི་གེ་གཟིགས་པའི་རྟེན། །ཐ་མ་
འབྲིང་དང་རབ་དབྱེ་བའི། །ལྷ་རྫས་གསུམ་ལ་རྒྱས་སྤྲས་ཏེ་།གྲུབ་པའི་ས་འཛིན་རྩེ་ནས་ཕུལ། ཞེས་པ་འདི་ཡང་སྐུ་མདུན་བློ་བཟང་པ་ལ་གནང་བའོ།། །།བསླུ་མེད་དཀོན་མཆོག་གསུམ་
གྱི་འཕྲིན་ལས་ཀྱི། །འོད་སྟོང་ཟེར་གྱིས་ཕྱེ་བའི་འདབ་བརྒྱ་པ་།ལྷུན་གྲུབ་དྲི་བསུང་རྫོགས་པའི་དགའ་ཚལ་དེར། །ཞུ་ཡིག་བུང་བའི་འཕུར་ལྡིང་རོལ་པ་འཛིན། །རབ་དཀར་ཟླ་ཤེལ་སྤུ་ལོང་ལ་།འཁུ་ལྡན་ཀཻ་ལ་
ཤ་ཡི་ནི། །འཕྲེང་བས་མཛེས་པར་བསྐོར་ན་ཡང། །མི་ཤེས་སྨག་རུམ་འཐིབས་པ་འདིར། །འཇམ་པའི་དབྱངས་ཅེས་གྲགས་པ་དཀར། །གང་གི་རིགས་ཀྱི་ཐིག་ལེ་ལས། །རྣམ་དཔྱོད་མིག་ཡངས་གཡོ་བ་ཞིག་
ཉིན་བྱེད་བཞིན་དུ་འདི་ན་སྣང། །རྣ་བའི་སྒོ་ལ་ཐོས་པའི་ལམ་བྱང་ཞིང། །མགྲིན་པ་ལེགས་པར་བཤད་པས་སྐལ་བཟང་བྱས་།དྲང་སྲོང་མཆོག་ལྟར་དུལ་བའི་མཐར་སོན་པ། །འདི་ཡིས་མཁས་རྣམས་ཡིད་
དབང་ཅིས་མི་འཛིན། །དེའི་སླད་སྔོན་བསགས་གནམ་བསྐོས་བརྒྱ་ཕྲག་དག་གཟུགས་ཅན་བཞིན་དུ་གྱུར་པའི་གང་གི་སྐུ། །ས་འཛིན་དབང་པོ་ལྟ་བུར་རབ་བརྟན་ཞིང། །གཟི་མདངས་བཙོ་མའི་གསེར་ལ་

[331A]༄༅། །འགྲན་བཟོད་ཅེས། །རྣ་བའི་སྦྲང་རྩིས་ཕྱོགས་འདི་སྐལ་བཟང་གྱུར། །བདག་ཀྱང་སྔོན་བྱོན་དམ་པའི་རྣམ་ཐར་ལ། །བལྟ་བར་འདོད་ཀྱང་སྦྱོར་བའི་ནུས་པས་དབེན། །འོན་ཀྱང་འཁོར་ལོ་གསུམ་
གྱི་རོལ་པ་ལ། །བརྟེན་པའི་ཟོལ་གྱིས་གྱི་ནར་བདེ་བར་མཆིས། ཅེས་པ་འདི་ནི་ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས། སྨན་ཐང་པ་ཆོས་རྗེ་དཀོན་མཆོག་ལྷུན་གྲུབ་ལ། གྲུབ་པའི་གནས་
མཆོག་དབེན་ས་ཆོས་ཀྱི་ཕོ་བྲང་ནས་ཕུལ་བའོ།། །།ཐུགས་རྗེའི་བདག་ཉིད་བླ་མ་ཡི་དམ་ལྷ། །ལྷུན་གྲུབ་མཆོག་གསུམ་རྣམ་དཀར་མཛད་པ་ཡིས། །དེང་ནས་བྱང་ཆུབ་སྙིང་པོའི་མཐར་ཐུག་
པར༑ ༑ཁྱེད་ལ་རྟག་ཏུ་དགེ་ལེགས་སྩོལ་གྱུར་ཅིག་ཅེས་ཤིས་པ་བརྗོད་ནས། སླར་ཡང་ཅུང་ཟད་གདམས་པ་ནི། །དལ་འབྱོར་ཐོབ་ཅིང་བསྟན་དང་མཇལ་བ་དང། །བཤེས་གཉེས་དམ་པས་ཟིན་པ་དོན་ཆེ་བས། །
དོན་མེད་བྱ་བས་ནམ་ཡང་མི་གཡེང་བར། །ཉིན་མཚན་ཀུན་ཏུ་དོན་དང་ལྡན་པར་མཛོད། །ཚེ་འདི་ནམ་མཁའི་གློག་ལྟར་མྱུར་འགྲོ་ཞིང། །ཕ་རོལ་ངན་འགྲོའི་གཡང་ས་ཆེར་འཇིགས་པས། །བསླུ་མེད་དཀོན་
མཆོག་གསུམ་ལ་སྐྱབས་འགྲོ་ཞིང། །སྡིག་སྤོང་དགེ་བ་བསྒྲུབ་ལ་བརྩོན་པ་སྟེན། །སྲིད་པའི་ཕུན་ཚོགས་མེ་འོབས་ལྟར་མཐོང་ནས་།བསླབ་གསུམ་འཕགས་པའི་ནོར་གྱི་མཛོད་བཟུང་སྟེ། །མ་རྣམས་དོན་

[331B] །རྒྱལ་སྲས་སྤྱོད་པས་ཉིན་མཚན་འདའ་བ་གཅེས། །མདོར་ན་རང་གི་སྒོ་གསུམ་བྱ་བ་ཀུན། །བསྟན་དང་འགྲོ་ལ་ཕན་པའི་རྒྱུར་བསྒྱུར་ནས། །འཁོར་གསུམ་ཡོངས་སུ་དག་པའི་བསྔོ་
བ་ཡིས། །བརྒྱན་པས་ཕུན་སུམ་ཚོགས་པའི་འབྲས་བུ་འཐོབ། །ཉིད་ཀྱི་གནས་སྐབས་མཐར་ཐུག་འདོད་པ་ཡི། །དཔག་བསམ་འབྲས་བུས་མཛེས་པར་བྱ་བའི་ཕྱིར། །བསླུ་མེད་ལྷ་དང་བླ་མ་མཆོག་གསུམ་ལ། །
གཡེལ་མེད་གསོལ་བ་འདེབས་པ་རྒྱུན་དུ་བགྱིད། ཅེས་པ་འདི་ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་གདམས་པའོ།། །།ལུང་རིགས་ཆོས་ཀྱི་རྒྱ་མཚོ། །བསླབ་གསུམ་ནོར་བུས་
ཡོངས་བལྟམས། །ལེགས་བཤད་རླབས་ཕྲེང་གཡོ་བའི། །རབ་འབྱམས་སྨྲ་བ་དེ་ལ། །ལྷག་བསམ་པདྨོའི་ཚལ་ལས། །སྙན་ཚིག་མེ་ཏོག་ཕྲེང་བ། །རིན་ཆེན་དོ་ཤལ་ཇི་བཞིན། །མགུལ་བའི་རྒྱན་དུ་འབུལ་
ལོ༑ ༑དེང་སང་དཔལ་ལྡན་འབྲས་སྤུངས། །ཆོས་ཀྱི་གྲྭ་བོ་ཆེ་དེར། །མཁས་པའི་བྱ་བས་འདའ་ཞིང། །སྙན་དང་བྲལ་བར་གནས་ཅེས། །སྙན་པའི་སྒྲ་དབྱངས་སྒྲོགས་མཁས། །ཡི་གེ་རྟེན་དང་བཅས་པའི། །བུང་བ་
གཞོན་ནུ་ཟུང་དག་རིམ་བཞིན་སོར་མོའི་རྩེར་ཆགས། །དེའི་ཚེ་ཁྱོད་སྐུའི་སྣང་བརྙན། །ཡིད་ཀྱི་མེ་ལོང་ངོས་ལ། །མ་བྲིས་བཞིན་དུ་ཡང་ཡང། །ཆུ་ཟླ་བཞིན་དུ་སྣང་ཞིང། །བསམ་གཏན་དང་པོར་ཞུགས་པའི། །

[332A]༄༅། །དགེ་སློང་ཇི་བཞིན་ཡིད་དབང། །དགའ་བདེས་ཡོངས་སུ་ཁྱབ་ཅིང། །དངོས་སུ་མཇལ་བ་ལྟར་གྱུར། །སླར་ཡང་ཁྱོད་ལ་ཅུང་ཟད་གསོལ་བ་ནི། །གང་དུ་གནས་སམ་བྱ་བ་ཅི་བྱེད་ཀྱང་།བསླུ་མེད་
ལྷ་དང་བླ་མར་བློ་གཏད་ནས། །སྒོ་གསུམ་དམ་པའི་སྤྱོད་དང་མཐུན་པར་མཛོད། །དལ་འབྱོར་ཐོབ་དང་རྒྱལ་བའི་བསྟན་པ་དང་།དགེ་བའི་བཤེས་དང་ཕྲད་པ་རྙེད་དཀའ་བར། །རྒྱལ་བས་ལེགས་པར་གསུངས་པའི་དོན་
དགོངས་ནས། །གཏན་གྱི་ཕན་བདེ་བསྒྲུབ་ལ་བརྩོན་པར་མཛོད། །ཚེ་འདི་བར་སྣང་གློག་ལྟར་མྱུར་འགྲོ་ཞིང། །ལང་ཚོ་ནམ་མཁའི་འཇའ་བཞིན་མི་རྟག་ན། །སེམས་ཤེས་ལྡན་པ་སུ་ཞིག་འཇིག་རྟེན་འདིའི། །ཕུན་ཚོགས་
ཆེད་དུ་དོན་ཆེན་ཡལ་བར་འདོར། །དེའི་ཕྱིར་བློ་དང་ལྡན་པ་ཁྱོད་ཉིད་ལ། །འདིར་མང་སྨོས་པས་ཅི་འཚལ་མདོར་བསྡུ་ན། །ཆགས་སྡང་རྨོངས་པའི་འཆིང་བ་ཀུན་བཅད་ནས། །རང་གི་སེམས་ནི་ཡོངས་སུ་དུལ་བར་མཛོད་
དམ་ཆོས་བསྒྲུབ་པའི་མཐུན་རྐྱེན་རྟེན་འདི་ཡང། །རིང་དུ་འཚོ་བའི་ཐབས་ལའང་འབད་པར་ཞུ། །དེ་མཐུན་འདིར་ཡང་འབྲལ་མེད་ཡིད་གཅགས་པའི། །རྣམ་དག་དགེ་བའི་སྦྱོར་བ་བསྐྲུན་པར་བགྱི་།འདི་
བཞིན་དེང་ནས་ཚེ་རབས་ཐམས་ཅད་དུ། །སྤྱོད་དང་སྨོན་ལམ་མཚུངས་པར་ལེགས་སྤྱད་དེ། །ས་གསུམ་འགྲོ་བའི་ཉིན་མོར་སོན་པ་ན། །ཁྱོད་ཀྱི་རྣམ་དཔྱོད་པདྨོ་རྒྱས་གྱུར་ཅིག་ཅེས་ཀླུ་འབུམ་རབ་

[332B]། །།སྡོམ་བརྩོན་ལྡན་པ་བཟོད་པ་རྒྱལ་པོ་ཡི། །ལྷག་བསམ་སྤྲིན་དཀར་རོལ་པ་ལས་བྱུང་བའི། །འཕྲིན་ཡིག་དབྱར་སྐྱེས་རྔ་གསངས་སྒྲོགས་པ་
ཅན༑ ༑སྐྱེས་ཟུང་ཆར་ཟིམ་དལ་གྱིས་འབབ་པ་ཡིས། །བདག་ཡིད་གཞོན་ནུ་མདོངས་ལྡན་མངོན་དགར་བསྒྲུབས། །དལ་འབྱོར་ཐོབ་དང་རབ་ཏུ་བྱུང་བ་ཡི། །དགོས་པ་སྒོ་གསུམ་དགེ་ལ་བརྩོན་པ་ཉིད། །གཞན་
དུ་མི་ཡི་ཤ་ཚུགས་ཅན་གྱི་ཕྱུགས། །འཛམ་གླིང་སྐྱེ་བོའི་ཚེ་འདི་མ་ངེས་པས། །དེ་རིང་མི་འཆི་སང་ཉིན་འདི་བྱ་ཞེས། །རྟག་འཛིན་མ་ཆེ་འཆི་བའི་དགྲ་བོ་དེ། །ནམ་འོང་མི་ཤེས་ཉིན་མཚན་དགེ་ལ་སྦྱོར། །བདག་
ཅག་སྟོན་པ་ཤཱཀྱའི་གཙོ་བོ་དེས། །སྡོམ་བརྩོན་ཤིའམ་གསོན་ཀྱང་བླ་བར་གསུངས། །དེའི་ཕྱིར་གསོན་ནམ་ཤི་བ་ཉིད་གྱུར་ཀྱང། །རེ་དོགས་བྲལ་བར་དཀོན་མཆོག་བློ་ཐུགས་གཏོད། །དེ་ཡི་མཐུན་འགྱུར་ལྷ་
དང་བླ་མ་ལ། །གསོལ་བ་བཏབ་པའི་བྱེད་རྐྱེན་བདག་གིས་བསྒྲུབ་།ད་ལམ་ཇ་ཐུམ་བྱིན་རླབས་རིལ་བུ་ལ། །རྒྱ་ཡི་ལང་ཚོས་བཏབ་སྟེ་སྤྲིངས་པ་དགེ་ཞེས་དཀའ་བཅུ་པ་བཟོད་པ་རྒྱལ་པོ་ལ་གདམས་
པའོ༑༑ ༑༑དཀའ་བཅུ་པ་བློ་བཟང་ཡར་འཕེལ་གྱི་ཡི་གེ་རྟེན་ལྡན་ཞི་བ་འཁོད་འབྱོར། རང་ཅག་ཐོག་མ་མེད་པ་ནས་དུག་གསུམ་གོམས་པ་ཤུགས་ཆེས་པས་འཕྲལ་དུ་ཉམས་མྱོང་

[333A]༄༅། །སྐྱེ་བ་ནི་ཤིན་ཏུ་དཀའ། ཇི་སྐད་དུ། དེར་ཡང་རྒྱུན་ཏུ་སེམས་ནི་རྣམ་རྨོངས་ལ། །ཡུན་རིང་དུས་སུ་ནད་གཞི་སྟེན་བྱེད་པ་།མཛེ་ཅན་རྐང་པ་ལག་པ་ཆད་པ་ལ། །ཐད་འགའ་སྨན་བསྟན་
པ་ཡིས་ཅི་བགྱིར་མཆིས། ཅེས་གསུངས་པ་ལྟར་ཡིན་པས། སྙུགས་བསྲིངས་ནས་ཤུགས་དྲག་པའི་བརྩོན་པ་ཆུ་བོའི་རྒྱུན་ལྟར་འཚལ་ལྷ་དང་བླ་མ་ལ་གསོལ་བ་འདེབས་ཤིང་རུས་ཤིང་དང་བཅས་བསམས་
ན་ལ་བརྒྱར་ཡང་མི་སྐྱེ་སྙམ་པ་ཞིག་ཀྱང་འདུས་བྱས་སོན་མི་སྡོད་པས། ཅི་ཞིག་ལྟར་ལ་སྐྱེ་བ་ཡིན་གསུང་པ་ལྟར་ལགས་པས་ཐང་ལྷོད་མེད་པར་རྒྱུན་སྐྱོངས། ཉན་ན་ཚིག་མི་ཟིན། བསམ་ན་དོན་མི་གོ་
བསྒོམས་ན་རྒྱུད་ལ་མི་སྐྱེ་བའི་དུས་འདིར་ཞིང་གི་མཐུ་ལ་བརྟེན་པ་མན་ངག་ཏུ་བཤད་པས། བསག་སྦྱང་སྔོན་དུ་འགྲོ་བའི་ལམ་གྱི་རིམ་པ་ཆ་ཚང་ལ་བཤར་བསྒོམ་མ་ཆག་པ་རེ་བྱས་ཏེ། རེ་ཞིག་གཙོ་བོར་
འཆི་བ་མི་རྟག་པ་བསྒོམ་པ་ལ་ཆིག་དྲིལ་དུ་མཛོད། དགེ་སྦྱོར་སྐྱབས་འོག་ལ་ཡང་བརྩོན་པར་བྱེད། ཅེས་རྟེན་དང་བཅས་གདམས་སོ་།སྔོན་བསགས་བསོད་ནམས་ཀྱིས་བསྐྲུན་པས། །ཡོན་ཏན་རི་མོ་
རྣམ་བཀྲ་བའི། །དགེ་ལེགས་རྒྱལ་མཚན་འཛིན་པ་ཡི། །སྡོམ་བརྩོན་དམ་པ་བདེ་གྱུར་ཅིག་དེང་སང་ཕྱོགས་དེར་སྒྱུ་མ་ཡི། །གཟུགས་སྐུའི་འཚོ་བ་མངོན་དགེ་ཞིང། །ལྷ་བཅས་འགྲོ་བའི་སྐྱབས་གཅིག་

[333B] ༑ཤཱཀྱ་མུ་ནེའི་ཞབས་འབྲིང་ལ། །ཀུན་དགའ་བོ་ནི་ཇི་བཞིན་དུ། །སྒོ་གསུམ་ཡང་དག་གུས་གནས་པར། །སྙན་གྲགས་ནམ་མཁའི་རྔ་ཆེན་གྱིས། །ཕྱོགས་ཀྱི་མཛེས་མའི་རྣ་ལུང་ལ། །གསེར་གྱི་རྣ་རྒྱན་ཅི་
ཡང་བྱིན། །བདག་ཀྱང་འདི་ནང་བྱ་བ་ལ། །བསྟན་འགྲོའི་དོན་དུ་སྐྱབས་བཅས་གནས། །ད་ལམ་སྤྲིངས་པའི་དོན་པོ་ནི། །མི་ལུས་རིན་ཆེན་རྙེད་དཀའ་ཞིང། །མྱུར་དུ་འཇིག་པར་འགྱུར་བ་དང། །ངན་སོང་སྡུག་
བསྔལ་བཟོད་དཀའ་བས། །གཡུལ་དུ་རལ་གྲི་ལྷུང་གྱུར་པ། །གསོད་པས་འཇིགས་ནས་ལེན་པ་ལྟར། །སྒོ་གསུམ་ལེགས་པར་བསྡམས་བྱས་ནས་།བག་དང་ལྡན་པའི་བླང་དོར་འཚལ། །རང་དོན་འཁྲི་བས་མ་
གོས་པར། །མཆོད་ཡུལ་དམ་པའི་ཞབས་ཏོག་ལ། །ལུས་ངག་ཡིད་གསུམ་བརྩོན་བྱས་ན། །འདི་དང་ཕྱི་མ་ཀུན་ཏུ་བདེ། །རང་ཉིད་ཕྱིར་དུ་དཀོན་མཆོག་གི་རྫས་ལ་བག་མེད་ལོངས་སྤྱད་ནས། །ཚུལ་བཞིན་
བཤགས་བསྡམས་མི་བྱེད་པ། །ངན་འགྲོའི་མེ་ཆེན་བུད་ཤིང་ཉིད་།དེའི་ཕྱིར་ཚུལ་དེའི་དོན་དགོངས་ལ། །བག་དང་ལྡན་པའི་རྣམ་དཔྱོད་ཀྱིས། །ལེགས་པར་སྤྱད་པའི་བླང་དོར་དང། །ཟབ་མོའི་རྣལ་འབྱོར་
རིམ་པ་ལ། །གཡེལ་བ་མེད་པའི་ཉམས་ལེན་མཛོད། །མཐུན་འགྱུར་ལྷ་དང་བླ་མ་ལ། །གསོལ་བ་འདེབས་པ་འདིར་ཡང་བགྱི། །ཟླ་བ་དང་པོའི་ཕྱོགས་གཉིས་པའི། །དགའ་བ་གཉིས་པའི་ཚེས་ལ་ཕུལ། །

[334A]༄༅། །ཞེས་པ་འདི་སྐུ་གཉེར་ནང་སོ་བསོད་ནམས་རྒྱལ་མཚན་ལ་གདམས་པའོ།། །།དད་ལྡན་སེ་ཆེན་ཆོས་རྗེ་བདེར་འཚོ་ཞིང། །མཚོ་སྔོན་རྣམ་དཀར་མཛད་པ་
གོང་འཕེལ་ངོས། །ཁ་བཏགས་གོས་ཡུག་དངུལ་ལྟིར་བཅས་འབྱོར་པས་།སྤྲོ་བ་ཐོབ་ཅིང་དགེ་ཚོགས་བྱང་ཆུབ་བསྔོས། །སླར་ཡང་མཆོག་ཏུ་དགེ་བའི་བྱ་བ་ལ། །བརྩོན་པར་མཛོད་ཅིག་འདིར་ཡང་འཕྲལ་རྒྱུན་
ཏུ༑ ༑ཉིད་ཀྱི་གནས་སྐབས་མཐར་ཐུག་དོན་རྣམས་ཀུན། །འགྲུབ་བྱེད་ལྷ་དང་བླ་མར་གསོལ་བར་བགྱི། །དར་གན་ནང་སོར་སྤྲིངས་དང་ཏའི་ཇིང་ལ། །བསྐུར་བའི་ཡི་གེ་རྟེན་ཡང་འབྱོར་པས་ཚིམ། །རྟེན་དུ་སྔགས་
མདུད་སྐྱེ་བདུན་རིལ་བུ་བརྒྱ། །སྔགས་གུལ་ཐུམ་བཅས་བཀྲ་ཤིས་ལྷུན་པོ་ནས། །ཟླ་བ་དང་པོའི་དཀར་ཚེས་དགེ་བར་ཕུལ།། །།བློ་བཟང་བསྟན་ལ་དད་པའི་དགའ་ཚལ་དུ། །དམ་
ཆོས་སྦྲང་རྩིའི་རྒྱལ་མཚན་འཛིན་པ་ཡི། །རྣམ་དཔྱོད་འདབ་བརྒྱའི་གེ་སར་རྒོད་པ་དེ། །དགེ་མཚན་ཀུན་གྱིས་རྟག་ཏུ་ཤིས་གྱུར་ཅིག་གང་བློ་རབ་ཡངས་འོ་མའི་རྒྱ་མཚོ་ལས། །གསུང་འཕྲིན་པདྨ་རཱ་གའི་
འཕྲེང་མཛེས་ནི། །རྩི་བཅུད་བདེ་སྐྱོང་འབྲས་བཟང་གིས་གང་བ་།བདག་ཅག་སྡུམ་པར་འབྱོར་པས་ཅི་ཡང་ཚིམ། །འདི་ནའང་ཆུ་ལྦུར་ལྟ་བུའི་ལུས་སྲོག་ཟུང། །ལྔ་པས་མ་བཅོམ་དགེ་ལ་འདུན་པར་

[334B] །མཆེད་བཅས་ཚེར་མའི་རེག་བྲལ་དགེ་ཞིང་འཚོ་།ཞེས་འདི་བདག་ཅག་སེམས་ཀྱི་བདུད་རྩིར་གྱུར། །རེས་པར་འབྱུང་བཞེད་མཐོ་རིས་ཐེམ་སྐས་ལ། །བརྟེན་ནས་སྐུ་གསུམ་ཕོ་བྲང་ཉམས་དགའ་བར། །བགྲོད་
པའི་ཐེམ་སྐས་གཉིས་པས་དབེན་པ་ལགས། །འོན་ཀྱང་རེ་ཞིག་ཀུན་ནས་བཀྲ་ཤིས་པའི། །རྩེ་ལས་མི་གཡོ་གཙང་བྱེད་སྔོན་བཞིན་འཚལ། །ཟབ་བཞེས་ཚུལ་དེའང་མཁས་པས་བསྔགས་འོས་པས། །རྟག་ཏུ་
སྐལ་ལྡན་ཤིང་རྟའི་རྒྱུན་ལྟར་སྲིངས། །ཉིད་ཀྱི་ཇི་ལྟར་བཞེད་པའི་དོན་རྣམས་ཀུན། །འགྲུབ་ཕྱིར་འདིར་ཡང་དགེ་ལ་བརྩོན་པར་བགྱིད། །རྟེན་དུ་སྔགས་མདུད་རྟེན་འདུས་བརྒྱ་ཕྲག་གཅིག་རྒྱ་ཡིས་བཏབ་སྟེ་བཟང་པོའི་ཚེས་
ལ་ཕུལ། །གང་གི་རྣམ་དཔྱོད་ཡངས་པའི་པད་མཚོ་ལས། །ཚིག་དོན་ལང་ཚོ་རྒྱས་པའི་ངང་མོ་དཀར། །སྐྱེས་ཀྱི་མགྲིན་པའི་རྫ་རྔ་སྒྲོགས་བཞིན་དུ། །བདག་ཅག་གམ་དུ་བདེ་བར་སོན་པས་ཚིམ་།ཕེབས་དོན་སྙིགས་
མའི་བྱིན་ཟ་ཆེར་འབར་བས། །བདེ་བར་གནས་པའི་ཚང་ཚིང་རབ་གཙེས་ཀྱང། །དད་ལྡན་བཞེད་པའི་དཔག་བསམ་འབྲས་བཟང་པོས་།མཛེས་ཕྱིར་བདེན་ཚིག་སྨོན་པ་ཅི་ཡང་བགྱིད། །སྲིད་པའི་ཕུན་ཚོགས་དུག་
གི་ལོ་མ་དང། །ཀིམ་འབྲས་སྤུ་གྲིའི་སོར་ཆགས་སྦྲང་རྩི་ལྟར་།དགོངས་ནས་རྒྱལ་བས་བསྔགས་པའི་ལམ་བཟང་ལས། །གཡེལ་མེད་རྟག་ཏུ་བརྩོན་པ་སྟེན་པར་མཛོད། ཅེས་པ་འདི་གཉིས་བཀྲ་ཤིས་རྩེ་ནས་

[335A]༄༅། །ཆོས་མཛད་མ་དགེ་ཚུལ་བློ་བཟང་ཆོས་འཛིན་ལ་གདམས་པའོ།། །།ཨོཾ༑ འདོད་དགུའི་ཆར་འབེབས་དབང་གི་མདུང་དམར་ཅན་།སྣ་ཚོགས་གང་འདུལ་སྤྲུལ་
པའི་ཟློས་གར་གྱིས། །བསྟན་དང་བསྟན་འཛིན་སྐྱོང་བའི་མཐུ་རྩལ་ཅན། །ལྷ་ཆེན་ཟླ་བའི་ཐོད་མཛེས་རྒྱལ་གྱུར་ཅིག་གང་གི་རྣམ་དཔྱོད་ཡིད་བཞིན་རྒྱ་མཚོ་ལས། །གསུང་ཕྲིན་སྐྱེས་བཅས་ངང་མོ་སྙན་པའི་དབྱངས། །
སྒྲོག་ཅིང་བདག་ཅག་དགའ་ཚལ་མདུན་བབས་པས། །ཡིད་མཚོ་རབ་དགའི་རླབས་ཕྲེང་སྲིད་རྩེར་འགྲན། །བདག་ཀྱང་སྙིགས་མའི་ངང་ཚུལ་མེ་འབར་བས། །གསོན་པས་སྐྱོ་ཞིང་འཆི་བས་འཇིགས་གནས་ཀྱང། །
སྲོག་གི་ལྷག་མ་ཐུབ་པའི་རྣམ་ཐར་ལ། །བརྟེན་པས་འགྲོ་ལ་ཅུང་ཟད་ཕན་སྙམ་རློམ། །ཁྱོད་ནི་རྩ་བརྒྱུད་བླ་མའི་བཀའ་བསྒྲུབ་ཅིང། །དྲེགས་པ་སྡེ་བརྒྱད་ཀུན་གྱི་གཙོ་བོ་སྟེ། །དེའི་ཕྱིར་ཕན་བདེའི་འབྱུང་གནས་བསྟན་
པ་དང། །བསྟན་འཛིན་མཆོག་རྣམས་ཀུན་གྱི་སྟོང་གྲོགས་མཛོད་།ཁྱད་པར་བློ་བཟང་རྒྱལ་བ་གཉིས་པ་ཡི། །བསྟན་དང་བསྟན་འཛིན་ཇི་སྙེད་མཆིས་པ་རྣམས། །མཐུ་ལྡན་དགྲ་ལྷ་ཆེན་པོར་གཉེར་གཏད་པས། །
རྟག་ཏུ་བསྲུང་སྐྱོབ་གཡེལ་བ་མེད་པར་མཛོད། །ད་ལམ་གཡས་གཡོན་སྙན་ཤལ་མཛེས་བྱེད་པའི། །བཀྲ་ཤིས་ལྷ་རྫས་དར་དང་བཅས་ཏེ་ཕུལ། ཞེས་པ་གཙོ་མོ་ཚལ་ཆོས་སྐྱོང་ལ་གནང་བའོ།།།།

[335B] །བློ་བཟང་རྒྱལ་བ་གཉིས་པའི་འཕྲིན་ལས་པ། །སྣ་ཚོགས་རྣམ་འགྱུར་སྤྲུལ་པའི་ཟློས་གར་མཁན། །ཆོས་སྐྱོང་ཆེན་པོ་དེ་ལ་བསྟོད་པར་བགྱི་།ཉིད་ཀྱི་སྤྲིངས་ཡིག་
ལྷ་རྫས་དགེ་བསྐུལ་བཅས། །ལེགས་པར་འཕྲོད་པའི་བདུད་རྩིས་ཚིམ་པར་གྱུར། །སླར་ཡང་ཕྱི་ནང་གསང་བའི་ལུང་བསྟན་འཚལ། །ད་ལམ་བསྟན་པ་རྒྱས་པའི་རྟེན་འབྲེལ་དུ། །གཡས་གཡོན་སྙན་
ཤལ་མཛེས་པའི་རྒྱན་འདི་འབུལ། ཞེས་པའང་གཙོ་མོ་ཚལ་ཆོས་སྐྱོང་ལ་གནང་བའོ།། །།རྣམ་མང་ཐོས་པའི་སྲས་པོ་མདུང་དམར་ཅན། །ནག་ཕྱོགས་གདུལ་དཀའ་འདུལ་ལ་ཐོགས་
མེད་ཅིང། །བསྟན་དང་བསྟན་འཛིན་སྐྱོང་བའི་མཐུ་སྟོབས་ཅན་།རྣལ་འབྱོར་དགྲ་ལྷ་ཆེན་པོ་རྒྱལ་གྱུར་ཅིག་གང་དེའི་ཕྱག་ངམ་རྟེན་ལྡན་བཀའ་ངག་བཅས། །འབྱོར་པས་སྤྲོ་དང་དགའ་བ་ཅི་ཡང་རྒྱས། །བདག་
ཀྱང་སྙིགས་མའི་ངང་ཚུལ་བཟོད་དཀའ་བས། །རྣམ་དག་ཞིང་དུ་བགྲོད་པ་ལྷག་པར་སྤྲོ། །འོན་ཀྱང་ཆོས་སྐྱོང་ཆེན་པོ་ཁྱོད་ཉིད་ཀྱི། །བཞེད་དོན་འགྲུབ་པར་ཤོག་ཅེས་སྨོན་པ་བགྱིད། །ད་ལམ་བསྟན་པ་དར་རྒྱས་
གནས་པའི་ཕྱིར། །སྙན་ཤལ་མཛེས་པར་བྱེད་པའི་རྒྱན་ཟུང་ཕུལ། །ཅེས་པའང་གདམས་སོ།། །།དད་སྟོབས་ཡིད་བཞིན་ནོར་བུས་ཡོངས་གང་ཞིང། །རྣམ་དཔྱོད་རླབས་ཀྱི་ཕྲེན་

[336A]༄༅། །བ་ཆལ་ཆིལ་གཡོ། །དགེ་ལེགས་མཚོ་ཆེན་མི་ཡི་གཟུགས་འཛིན་པ། །ཨེར་སྡེ་ནི་ཞེས་གྲགས་པའི་ཧོང་ཐའི་ཇིའི། །སྡེབ་ལེགས་སྲད་བུ་ལ་བརྒྱུས་ཡི་གེ་ཡི། །མེ་ཏོག་དོ་ཤལ་
སྐྱེས་ཀྱི་དྲི་བསུང་ཅན། །འོངས་པས་ཡིད་མཁར་དགའ་བའི་སྤྲིན་ཕུང་འཁྲིགས། །སླར་ཡང་གཏན་གྱི་འདུན་མ་བསྒྲུབ་པའི་ཕྱིར་།སྔོན་བཞིན་རྣམ་དཀར་ལམ་ལ་འགྲུས་པར་འཚལ། །ཉིད་ཀྱི་འདོད་
དོན་འགྲུབ་ཕྱིར་བླ་མ་ལྟར། །རྩེ་གཅིག་གསོལ་བ་འདེབས་ལ་བརྩོན་པར་བགྱི། །རྟེན་དུ་སྔགས་མདུད་རྟེན་འདུས་རིལ་བུར་བཅས། །བཀྲ་ཤིས་ལྷུན་པོའི་རྩེ་ནས་དགེ་བར་བྲིས། ཅེས་པ་ཁལ་
ཁའི་རྒྱལ་པོ་ཨེར་སྡེ་ནི་ཧོང་ཐའི་ཇིལ་གདམས་པའོ།། །།ལྷ་བཅས་འགྲོ་བ་ཡོངས་ཀྱི་གཙུག་གི་རྒྱན། །རབ་འབྱམས་རྒྱལ་བའི་འཁོར་ལོ་ཀུན་གྱི་གཙོ། །དྲན་པས་ཚེ་དང་
ཡེ་ཤེས་མཆོག་སྩོལ་བ། །ཚེ་དཔག་མེད་མགོན་དེ་ཡིས་མཆོག་སྩོལ་ཞིག་ཅེས་ཤིས་པ་བརྗོད་པའི་ངག་སྔོན་དུ་བཏང་ནས། སྐབས་ཀྱི་དོན་ཞུ་བ་ནི་འདི་ལྟར། དད་དང་གཏོང་བའི་ཡལ་ག་ཁྱོན་ཡངས་
ཤིང༑ ༑ཡ་རབས་སྤྱོད་ཚུལ་མཛེས་པའི་མེ་ཏོག་རྒྱས། །སྔོན་བསགས་བསོད་ནམས་འདབ་བརྒྱ་དགོད་པ་ཅན། །མི་དབང་དེ་ཡི་ལྷག་བསམ་སྐྱེད་ཚལ་ལས། །བཀའ་སྩལ་ཨུཏྤལ་ཕྲེང་བ་སྤེལ་ལེགས་

[336B] ༑གཅིག་ལྷག་རོ་ཡི་གྲངས་ལྡན་སྐྱེས་བཟང་ནི། །ལང་ཚོ་མངོན་པར་རྒྱས་པའི་འོད་རིས་ཅན། །སྐྱོན་མེད་བདག་ཅག་སོར་མོའི་རྩེ་ལ་རེག་དེའི་ཚེ་ཡིད་ཀྱི་མེ་ལོང་ངོས་དག་ལ། །ཁྱོད་སྐུའི་སྣང་བརྙན་གསལ་
བར་ཡོངས་ཤར་ཏེ། །ཡིད་མཚོར་དགའ་བའི་རླབས་ཕྲེང་གཡོས་པ་ན། །ལྷན་ཅིག་སྐྱེས་དགའི་རོལ་མཚོ་བཞིན་དུ་གྱུར། །བདག་ཀྱང་སྒྱུ་མའི་ཕུང་པོ་སྙོམས་ལྡན་ངོས། །རྣམ་གཡེངས་ན་བུན་ཚེ་འདིའི་
བྱ་བ་ལ། །བསྟན་དང་འགྲོ་བའི་དོན་དུ་མིང་བཏགས་ནས། །ངལ་གསོ་མེད་པར་ཀུན་ཏུ་འཁྱམ་ཞིང་མཆིས། །སླར་ཡང་བསོད་ནམས་ཀྱིས་བསྐྲུན་ཉིད་ཀྱི་སྐུ། །ཡུན་རིང་འཚོ་ཞིང་བཞེས་པའི་ཐབས་ཚུལ་
དང༑ ༑འདི་དང་ཕྱི་མ་ཀུན་དུ་དགེ་འགྱུར་བའི། །རྣམ་དཀར་མཛད་པ་ཀུན་ཀྱང་སྤེལ་བར་ཞུ། །དེ་ཡི་མཐུན་འགྱུར་ལྷ་དང་བླ་མ་ལ། །གཡེལ་མེད་གསོལ་བ་འདེབས་པ་རྒྱུན་དུ་བགྱི། །ད་ལམ་ཞུ་ཡིག་པདྨོའི་ངོས་
དག་ལ། །སྤྱན་ཟུར་བུང་བ་གཞོན་ནུ་རེག་པའི་རྟེན། །བཀྲ་ཤིས་རྟགས་ཀྱིས་མཛེས་པའི་ལྷ་རྫས་ལ། །རྒྱ་ཡི་ལང་ཚོ་གཞོན་ནུས་མངོན་འཁྱུད་དེ། །དཀར་པོའི་ཕྱོགས་ཀྱི་རྒྱལ་བ་གཉིས་པ་ཡི་།བཟང་པོའི་
ཚེས་ལ་ཕུལ་བ་དགེ་ལེགས་འཕེལ། །ཞེས་པ་ནི་སྡེ་པ་བྱང་པ་ལ་གདམས་པའོ།། །།གསེར་སྦྱངས་ལས་བྱས་རིན་ཆེན་རྩིབས་སྟོང་ཅན་།གང་གི་མཐུ་ཡིས་གླིང་བཞིར་དབང་བསྒྱུར་

[337A]༄༅། །བའི༑ ༑སྔོན་གྱི་ས་སྐྱོང་དམ་པའི་རྗེས་འགྲོ་བ། །ས་ཡི་བརྒྱ་བྱིན་གཉིས་པ་དེའི་དྲུང་དུ། །རབ་དཀར་སེམས་ཀྱི་གངས་རི་ལས་འོངས་པའི། །ཞུ་ཕྲིན་ལྷུང་ལྷུང་སྒྲོགས་པའི་དག་བྱེད་
རྒྱུན༑ ༑ལྷ་ཁྱོད་དགྱེས་པ་བསྐྱེད་པའི་བསང་གཏོར་དུ། །རྣམ་དཔྱོད་ཀུ་ཤའི་ཕྱོན་པོས་ཅི་ཡང་འཐོར། །དེང་དུས་སྔོན་བསགས་གནམ་བསྐོས་བརྒྱ་ཕྲག་གི་རིན་ཆེན་རྡུལ་མང་བརྩེགས་པ་གང་གི་སྐུ་
མངའ་རིས་འཆི་མེད་ཕན་བདེའི་དཔལ་ཉིད་དུ། །གཡོ་མེད་རྡོ་རྗེ་ལྟ་བུར་རབ་བརྟན་ཞིང། །སྒྲིབ་གཉིས་འཆིང་བ་ཀུན་བྲལ་ཡེ་ཤེས་ལ། །འཁུ་ལྡན་མཁྱེན་པའི་སྣང་བྱེད་ཟུང་དག་གི་ངོ་མཚར་སྒྱུ་འཕྲུལ་
བྱེ་བའི་རོལ་རྩེད་ཀྱིས། །ཤེས་བྱའི་ཁྱོན་ཀུན་ཅིག་ཅར་འགེངས་སེ་ཞེས། །དབྱར་སྐྱེས་རྒྱུད་མང་ཕྱོགས་ཀྱི་མཐར་སྒྲོགས་པས། །བཀྲ་ཤིས་བང་རིམ་རྣམ་བཀྲ་ལྷུན་པོའི་རྩེར། །ཐུབ་དབང་རྗེས་སུ་སློབ་
པའི་མདོངས་ཅན་ཞིག་མངོན་དགའ་རྒྱས་པའི་ཟློས་གར་ཅི་ཡང་བྱེད། །རབ་དཀར་གངས་རིའི་ཕྲེང་བས་ཡོངས་བསྐོར་ཡང། །མི་ཤེས་སྨག་རུམ་འཐིབས་པའི་བྱང་ཕྱོགས་འདིར། །དེང་དུས་ས་
བདག་ཕལ་ཆེར་བློ་གྲོས་ཀྱི། །མིག་བྲལ་གཟུ་ལུམས་སྤྱོད་པས་སྲིད་སྐྱོང་ཡང། །བླང་དོར་གནས་ཀུན་གསལ་བའི་མིག་སྟོང་ལྡན། །ཐུབ་པས་བསྔགས་པའི་རིན་ཆེན་རྒྱན་མཛེས་ཤིང། །ནག་ཕྱོགས་

[337B] །གང་དེ་སྔོན་མེད་ལྷ་ཡི་དབང་པོ་ཉིད། །ཅེས་པ་འདི་སྡེ་པ་སྣར་ཐང་པ་ལ་གདམས་པའོ།།།།མཐོན་པོའི་རིགས་ཀྱི་སྐྱེད་ཚལ་ལས་འཁྲུངས་ཤིང། །ཡོན་
ཏན་བདུན་གྱི་ཡལ་གའི་ཁྱོན་ཡངས་ལ། །རྣམ་དཔྱོད་མེ་ཏོག་ཕོན་པོའི་མགུལ་རྒྱན་ཅན། །མི་དབང་དཔག་བསམ་ལྗོན་པ་དེའི་དྲུང་དུ་།དེང་སང་གང་སྐུའི་རིན་ཆེན་ས་འཛིན་ནི། །མངའ་རིས་གླིང་བཞིའི་དབུས་ན་རབ་
བརྟན་ཞིང། །རྣམ་དཀར་མཛད་པའི་འོད་ཟེར་འབུམ་ཕྲག་གིས་།ཕྱོགས་ཀྱི་འཁོར་ལོ་འགེངས་དང་བཀའ་ཡིག་གི་པད་དཀར་ཕྲེང་བ་དེ་ནང་གསལ་བ་ཡི། །སྐུ་རིམ་ཆོས་ཀྱི་སྦྲང་རྩིའི་བཅུད་ཆགས་པ། །མུ་
དྲཱའི་མཛེས་མས་འཁྱུད་བཞིན་ཕྱོགས་འདིར་འོངས། །དེའི་ཚེ་ཉིད་ཀྱི་མཛད་པའི་པིར་བཟང་པོས། །ཡིད་ལ་སྤྲོ་དགའི་རི་མོ་ཅི་ཡང་བཀོད། །རྣམ་མང་ཚོགས་མཆོག་རྒྱ་མཚོ་དང་བཅས་ཏེ། །བཞེད་པའི་དོན་ཀུན་
འགྲུབ་པའི་བདེན་ཚིག་གིས། །འོག་མིན་གཙང་མའི་གནས་ཀྱང་ཅ་ཅོར་གྱུར། །སླར་ཡང་འདི་ཕྱིའི་ལེགས་ཚོགས་དལ་འགྲོའི་འཇང། །དབྱར་དུས་ཟླ་བས་འཕེལ་བཞིན་རྒྱས་པར་མཛོད། །ཞུ་ཡིག་གླེགས་
བུའི་ངོས་དག་ལ། །སྤྱན་རས་གཡོ་ཕྱིར་ལྷ་རྫས་ནི། །ཚོམ་བུས་བཏབ་སྟེ་གྲོ་བཞིན་གྱི། །ཕྱོགས་གཉིས་རྒྱལ་བ་གསུམ་ལ་ཕུལ་ཞེས་པ་འདི་ཡང་སྡེ་པ་ཐོན་ནས་ལ་གདམས་པའོ།། །།

[338A]༄༅། །དོན་གཉིས་འདོད་དགུའི་འབྱུང་གནས་གསེར་གྱི་གཞིར། །ལྷུན་གྲུབ་རབ་བརྟན་དད་པའི་ས་འཛིན་རྩེར། །ལེགས་སྤྱད་དཔལ་མོའི་རེག་པས་མངོན་དགྱེས་པས། །ས་ཡི་བརྒྱ་བྱིན་
གཉིས་པ་དགེ་གྱུར་ཅིག་གང་གི་རྣམ་དཔྱོད་འོ་མའི་ཆུ་གཏེར་ལས་།སྡེབས་ལེགས་སྙན་ཚིག་བཀའ་སྩལ་དང་མོའི་ཚོགས། །མི་དབང་དགེ་བའི་སྙན་པ་སྒྲོགས་བཞིན་དུ། །བདག་ཅག་སོར་མོའི་
འདབ་ཕྲེང་དངར་བར་བྱས། །བཀའ་སྩལ་ཇི་བཞིན་འདུས་པའི་ཚོགས་དག་ཀྱང། །ལྷ་ཡི་བདུད་རྩིས་དཔེར་འོས་མ་ཡིན་པའི། །རྐང་འཐུང་བཅུད་ཀྱིས་ཚིམ་བྱས་ཁྱད་པར་དུ། །བཀྲ་ཤིས་རི་མོ་བཀྲ་བའི་
ལྷ་རྫས་སོགས། །འཕགས་པའི་ནོར་མཆོག་བདུན་གྱི་གྲངས་ལྡན་པའི། །སྐྱེས་བཟང་ཉམས་མེད་མུ་དྲཱས་མཛེས་བཞིན་དུ། །འབྱོར་ཚེ་ཡིད་ཀྱི་ཟླ་ཤེལ་མེ་ལོང་ངོས། །མ་བྲིས་པར་ཡང་ཁྱོད་སྐུ་མངོན་སུམ་སྣང། །
དེའི་ཚེ་འདོད་ལྡན་ལུས་ཕྲ་མཐོང་བ་བཞིན། །མངོན་དགའ་རྒྱས་པའི་འཇོ་སྒེག་རོལ་པ་འཛིན། །གནས་སྐབས་མཐར་ཐུག་བཞེད་པའི་དཔག་བསམ་དབང། །འབྲས་བུས་མཛེས་སླད་སྨོན་པ་ཅི་ཡང་བསྐྲུན། །
སླར་ཡང་ཅུང་ཟད་གསོལ་བ་ནི་འདི་ལྟར། །རིགས་གཟུགས་འཁོར་དང་ལོངས་སྤྱོད་ཕུན་ཚོགས་ཤིང། །ཡངས་པའི་ནོར་འཛིན་འདོད་དགུར་དབང་བསྒྱུར་བ། །མི་དབང་གོ་འཕང་སྐུ་ཚེ་གཞན་དག་ནས། །

[338B] །དེ་བཞིན་འདིར་ཡང་ལྷ་དང་བླ་མ་དག་གུས་པས་བསྙེན་བཀུར་ཕོངས་པའི་སྐྱེ་བོ་ཀུན། །བྱམས་བརྩེས་སྐྱོང་ཞིང་ཁྱད་པར་ཁྱིམ་པ་ལ། །བདེ་བར་གཤེགས་
པས་ལེགས་པར་བསྔགས་གྱུར་པའི། །གསོ་སྦྱོང་ཡན་ལག་བརྒྱད་པ་སྟོན་པར་མཛོད། །དེ་ལས་མཐོ་རིས་ཐེམ་སྐས་རིམ་འཛེགས་ཏེ། །སྐུ་གསུམ་རི་མོ་བཀྲ་བའི་གཞལ་ཡས་སུ། །འཇུག་པར་འགྱུར་བར་
ཉི་མའི་གཉེན་གྱིས་གསུངས། །འདིར་ཡང་ལྷ་དང་བླ་མའི་བཻཌཱུརྱ། །མོས་པའི་རྒྱལ་མཚན་རྩེ་མོར་མཆོད་པ་ལས། །ཉིད་ཀྱི་གནས་སྐབས་མཐར་ཐུག་བཞེད་པའི་དོན། །འགྲུབ་སླད་འདོད་དགུའི་གྲུ་ཆར་འབེབས་
པར་བགྱི། །དཔའ་བོ་ཁྲ་ཡི་ཟླ་བ་ཡི། །ཕྱོགས་གཉིས་རྒྱལ་བ་གསུམ་ཚེས་ལ། །ཕུལ་བའི་ཞུ་ཡིག་རྟེན་མཚོན་དུ། །མངྒ་ལ་ཡི་ལྷ་རྫས་འབུལ། །ཞེས་པ་འདི་ལྕང་ར་ནས་སྡེ་པ་དོན་གྲུབ་རབ་བརྟན་པ་ལ་
གདམས་པའོ།། །།རྣམ་དཀར་རིན་ཆེན་རྡུལ་བརྩེགས་ལས་གྲུབ་པའི་།གང་སྐུ་ལྷུན་པོའི་དབང་པོ་རབ་བརྟན་ཞིང། །ལུགས་གཉིས་མཛད་པའི་ཉི་ཟླ་ཟུང་དག་གིས། །ཕན་བདེའི་འོད་
སྟོང་ཕྱོགས་བརྒྱར་འགྱེད་པའི་ངང། །བཀའ་ཡིག་ཨུཏྤལ་གསར་པའི་ཕྲེང་མཛེས་པ། །གསེར་རིའི་གྲངས་ལྡན་སྐྱེས་ཀྱི་བཅུད་ཆགས་ཤིང། །རྟགས་ཀྱི་བུང་བས་རྣམ་པར་རྩེན་བཞིན་དུ། །བདག་ཅག་སོར་མོའི་

[339A]༄༅། །རྩེ་མོར་ལྡིང་ཞིང་ཆགས། །དེའི་ཚེ་ཡིད་མཚོར་དགའ་བའི་རླབས་ཕྲེང་ནི། །དབྱར་གྱི་ཆུ་མཚོ་ཇི་བཞིན་ཆེར་འཕེལ་ཞིང། །ཉིད་ཀྱི་མཛད་པར་རེ་བའི་འབྲས་བུས་ཕྱུག་སླར་ཡང་བློ་
བཟང་རྒྱལ་བ་གཉིས་པ་ཡི། །བསྟན་པ་བསྟན་འཛིན་ཚུལ་བཞིན་མཆོད་པ་ནི། །ཁྱོད་ཀྱི་མཛད་པ་ལགས་མོད་བསྐུལ་ཅི་འཚལ། །མངའ་རིས་ཀུན་ལའང་བྱམས་བརྩེས་ཁྱབ་པར་མཛོད། །གནས་སྐབས་
མཐར་ཐུག་བཞེད་པའི་དཔག་བསམ་དབང། །འབྲས་བུས་མཛེས་སླད་འདུས་པའི་སྡེ་དང་བཅས། །བདེན་ཚིག་སྨོན་པ་ཅི་ཡང་བགྱིད་པར་མཆིས། །ད་ལམ་ཞུ་ཡིག་སྤྱན་རས་འཇུག་པའི་ཕྱིར། །ལྷ་རྫས་
རྟགས་ཀྱི་ལང་ཚོས་མངོན་མཛེས་པ། །བཀྲ་ཤིས་བང་རིམ་རྣམ་བཀྲ་ལྷུན་པོ་ནས། །བསོད་ནམས་རིན་ཆེན་བརྩེགས་པའི་རྩེ་མོར་ཕུལ། ཞེས་པ་འདི་སྡེ་པ་རིན་ཆེན་རྩེ་པ་ལ་གདམས་པའོ།། །།
ཨོཾ་སསྟི། གནས་ཀྱིས་བསྐལ་ཡང་བཀའ་དྲིན་གསུམ་ལྡན་གྱི། །བླ་མ་སྐྱབས་གསུམ་འདུས་པའི་བདག་ཉིད་དུ། །མོས་ནས་རྩེ་གཅིག་གསོལ་བ་བཏབ་པ་ན། །བྱིན་རླབས་འཇུག་ལ་ཉེ་རིང་མ་མཆིས་
སོ༑ ༑ཀུན་ལ་བྱམས་དང་སྙིང་རྗེ་བྱང་ཆུབ་སེམས། །ཇི་བཞིན་བསྒོམ་པའི་དམིགས་རྣམ་མ་ཕྱེད་ཀྱང། །འབངས་འཁོར་མཐོང་ཐོས་འགྲོ་བ་དེ་དང་དེ། །ཉིད་ཀྱི་སྲས་བཞིན་རྟག་ཏུ་སྒོམ་པར་མཛོད་།ཁྲོ་དང་

[339B] །ལེ་ལན་ཐམས་ཅད་བདག་འཛིན་འགོང་པོ་ལ། །འདས་ནས་ཚིག་རྩུབ་མདེ་རྩེ་མི་སྟོན་པར། །ཕ་རོལ་ཉེས་པ་རྨི་ལམ་ལྟ་བུར་གཟིགས། །གཏོང་ལ་འཇུག་སྐབས་སེར་སྣའི་
དགྲ་བྱུང་ན། །ས་བོན་ཉུངས་དུ་སྟོན་དུས་འབྲུ་མང་པོ། །སྡུད་ལ་བླུན་པོ་རྣམས་ཀྱང་གུས་བྱེད་ན། །གཏན་གྱི་བརྒྱགས་ཕྱེ་བསྒྲུབ་ལ་སུ་མི་བརྩོན། །སྙིགས་མའི་དུས་འདིར་ཚེ་ཡི་ཚད་ཐུང་ཞིང་།རྒན་གཞོན་ངེས་མེད་
འདི་ལྟར་འཆི་མཐོང་ན། །ལེ་ལོའི་སྐབས་ཅི་འཇིག་རྟེན་ཡ་རབས་ཀྱི། །ཚུལ་ལ་བརྟེན་ནས་སྒོ་གསུམ་དགེ་ལ་འབུངས། །འདིར་ཡང་སྐུ་རིམ་རྒྱུན་མི་འཆད་པར་བགྱི། །རྟེན་དུ་བཀྲ་ཤིས་རྟགས་མཚན་ལྷ་
རྫས་ལ། །རྒྱས་བཏབ་དཀར་ཕྱོགས་དགའ་བ་གསུམ་པ་ཡི། །བཟང་པོའི་ཚེས་ལ་ཕུལ་བ་དགེ་ལེགས་འཕེལ། ཅེས་པ་བཀྲ་ཤིས་རྩེ་ནས་དཔོན་ས་བསམ་གྲུབ་བུ་ཁྲིད་ལ་གདམས་པའོ།། །།
ན་མཿ་ཤྲཱི་གུ་རུ་ཀཱ་ལ་ཙཀྲཱ་ཡ། གསལ་སྒྲོན་གྱི་ལོ་གསུམ་གྱི་དབྱེ་བས་རྣལ་འབྱོར་མའི་རྒྱུད་ཀྱི་ངེས་པ་ཤེས་པ་ཞེས་པའི་སྐབས་སུ་རྟོགས་དཀའི་དོན་བཤད་པ་ལ། དཔལ་ལྡན་རྒྱུ་སྐར་གྱི་དཀྱིལ་འཁོར་གྱི་ནང་
ཚན་མ་རྒྱུད་ཀྱི་ལྷ་གྲངས་དང། དབུ་མའི་ཞག་གི་ལོ་གསུམ་གྱི་ཞག་གྲངས་སྟོང་བརྒྱད་དུ་མཚུངས་པར་བཤད་པའི་མ་རྒྱུད་ཀྱི་དཀྱིལ་འཁོར་ལ་དུས་འཁོར་ཡོངས་རྫོགས་དང། འཁོར་ལོ་སྡོམ་ཆེན་གཉིས་ཡོད་

[340A]༄༅། །པའི་ལྷ་གྲངས་ཡིན་ལ། སྦྱོར་ཚུལ་ཞིབ་ཏུ་བཤད་ན་སྐུ་དཀྱིལ་གྱི་ལྷ་སུམ་བརྒྱ་དྲུག་ཅུའི་ནང་ནས། གཙོ་བོ་བཅུ་གཉིས་པདྨའི་གདན་ཅན་གྱི་ལྷར་འདྲེན་པས་བཞག་དེའི་ཚབ་ཏུ་སྒེག་སོགས་ལྷ་
མོ་བཅུ་གཉིས་བསྣན་པའི་སུམ་བརྒྱ་དྲུག་ཅུ་པོ་ཐབས་ཤེས་གཉིས་གཉིས་སུ་ཕྱེ་བས་བདུན་བརྒྱ་དང་ཉི་ཤུ། དེའི་སྟེང་དུ་གསུང་དཀྱིལ་གྱི་རྣལ་འབྱོར་མ་དོན་གཉིས་ཀྱི་གཙོ་མོ་བརྒྱད་པདྨའི་གདན་ཅན་སྔར་ལྟར་བཞག་
རེ་བཞི་པོ་ཐབས་ཤེས་གཉིས་གཉིས་སུ་ཕྱེ་བས་བརྒྱད་བརྒྱ་དང་ཞེ་བརྒྱད། དེའི་སྟེང་དུ་རྒྱས་འདེབས་ཀྱི་རིགས་བདག་དྲུག་པོ་ཐབས་ཤེས་གཉིས་སུ་བསྡུས་པ་བསྣན་པས་བརྒྱད་བརྒྱ་དང་ལྔ་བཅུ། དེའི་སྟེང་དུ་པདྨའི་
གདན་ཅན་གྱི་ལྷ་བརྒྱ་དང་ང་དྲུག་པོ་བསྣན་པས་སྟོང་དང་དྲུག་དེའི་སྟེང་དུ་སྡོམ་ཚན་གྱི་ལྷ་གཙོ་བོ་ཡབ་ཡུམ་སོ་སོར་བགྲངས་པའི་དོན་གཉིས་དང། དེའི་རིགས་བདག་ཐབས་ཤེས་གཉིས་སུ་ཕྱེ་བ་གཉིས་སུ་བསྡུས་
ནས་བསྣན་པས་བརྒྱད་ཅུ་རྣམས་སྦྱོར་བ་ལགས། འདིས་མཚོན་དཔལ་ལྡན་རྒྱུ་སྐར་གྱི་ཕ་རྒྱུད་དཀྱིལ་འཁོར་དགུའི་ལྷ་གྲངས་དང་ཕྱོགས་གསུམ་གྱི་ཞག་གྲངས་སྦྱོར་བ་གསུངས་པའི་སྦྱོར་ཚུལ་ཡང་ཤེས་དགོས་སོ། །
ཚུལ་འདི་བསྟན་པའི་རྩ་ལག་དགེ་བའི་བཤེས། །ངག་དབང་ཆོས་ཀྱི་གྲགས་པའི་བཀས་བསྐུལ་ནས། །ཕྱོགས་མེད་མྱུལ་བའི་བྱ་བྲལ་རྒྱལ་ཁམས་པ། །བློ་བཟང་ཆོས་ཀྱི་རྒྱལ་མཚན་ཞེས་བྱ་ཡིས་།ཤཱཀྱའི་

[340B] །དགེ་བས་འགྲོ་ཀུན་དཔལ་ལྡན་རྒྱུ་སྐར་གྱི། །རྒྱུད་སྡེ་རྒྱ་མཚོའི་ཕ་རོལ་སོན་གྱུར་ནས་།སྐུ་གསུམ་འདོད་དགུ་འབྱུང་བའི་ཕོ་བྲང་དུ། །འཐོང་བའི་ཆོས་ལ་གེགས་མེད་འཇུག་
པར་ཤོག་ཅེས་པ་འདི་ཡང་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ལྷ་ལྡན་དུ་སྨྲས་པའོ།། །།ན་མོ་གུ་རུ་མཉྫུ་གྷོ་ཥཱ་ཡ། སྨྲ་བ་ཟླ་མེད་ཤཱཀྱའི་གཙོ། །ཐམས་ཅད་མཁྱེན་པའི་ཞབས་བཏུད་
དེ༑ ༑རྣམ་དཔྱོད་ལྡན་པས་བྲིས་པ་ཡི། །ལན་རྣམས་ཇི་ལྟར་བཟོད་བཞིན་བརྗོད། །འདུས་པའི་བསྟི་གནས་རྣམ་པ་གཉིས། །བཟང་མཉམ་གནས་གཞི་བག་ཙམ་བཟང། །བསླབ་པ་ཕུལ་ནས་སླར་བླངས་
པ༑ ༑དེ་ནས་བཟུང་སྟེ་བསླབ་གྲལ་སོགས། །རང་བཞིན་གནས་པ་བཞིན་བྱ་ཡི། །བསླབ་བྱིན་ལྟ་བུའི་ཆད་ལས་གཞན། །བྱ་བ་ལུང་ལས་གསུངས་པ་མེད། །དགེ་སློང་སྡོམ་པ་ཐོབ་པའི་མཚམས། །བྱ་བརྗོད་རྫོགས་
མཚམས་བྱེད་པའི་མགོར། །གསུངས་པ་གཞན་དུ་འགྱུར་བ་མེད། །དུས་དེར་སྡོམ་པ་ཐོབ་ཟིན་ཀྱང། །བཟོད་དང་མི་བཟོད་ཅེས་བྱ་བ་།བརྗོད་པ་གསུམ་པའི་འཇུག་གཅོད་པ། །རིགས་པ་མིན་ཕྱིར་དཀྱུས་བཞིན་
བརྗོད། །དྲི་བར་ཕམ་པ་དང་པོའི་མཚམས། །བཅུག་བདེ་རྫོགས་དང་མ་རྫོགས་ལ། །བྱས་ཅེས་དྲིས་མོད་དེ་ལྟ་མིན། །བཅུག་རེག་བདེ་བ་མྱོང་ཙམ་གྱིས། །མཉམས་པར་འགྱུར་ཏེ་མདོ་རྩ་བར། །བཅུག་རེག་ཉམས་སུ་མྱོང་ནའོ་

[341A]༄༅། །ཞེས་གསུངས་དེ་བཞིན་སོ་དང་ནི། །ལྔགས་རིམ་ནང་དུ་བཅུག་ཙམ་གྱིས། །ཕམ་པའི་འཁྲུལ་གཞི་ཡོད་ན་ཡང། །མ་ཡིན་དེ་དག་ནང་བཅུག་ནས། །མྱུར་དུ་བཅུག་རེག་མྱོང་ལ་དགོངས། །གཞན་
དུ་གཉིས་ཀྱིས་གཉིས་སྤྲད་ནས། །རེག་པའི་བདེ་བ་མྱོང་བ་ཡིས་།ཕམ་པར་འགྱུར་བ་མི་སྲིད་དེ། །ལྤགས་ནོར་ཚུད་ཙམ་ཕམ་ཕྱིར་དང། །ལུང་དུ་དགེ་སློང་འགའ་ཞིག་ལ། །དགའ་བ་བདག་གིར་བྱས་སམ་
ཞེས༑ ༑ལན་གྲངས་དུ་མ་གསུངས་ཕྱིར་རོ། །གཉིས་པའི་ཚད་ནི་གཞུང་རྣམས་སུ། །མ་ཤ་ཀ་སོགས་དབྱེ་བ་ཡིས། །གསུངས་ཀྱང་ཡུལ་དུས་རིན་ཐང་གིས། །འགྱུར་བས་གཅིག་ཏུ་ངེས་མ་མཆིས། །པཎ་
ཆེན་དགེ་འདུན་གྲུབ་པ་ཡིས། །ཚོང་འདུས་མགུར་མོའི་བྲེ་ཚད་ཀྱི་།ཁལ་གཅིག་ཡན་གསུངས་དེ་བཞིན་འདོད། །སྡོམ་རྒྱུན་མཁན་པོ་རིན་པོ་ཆེ། །དམ་ཆོས་ཡར་འཕེལ་ཞལ་སྔ་ནས། །དང་པོར་པཎ་ཆེན་རྒྱུད་
བསྙེན་ཏེ། །ཕྱིས་ནས་མཆོག་ཏུ་དད་པ་དང། །གོང་འཕེལ་ཚུལ་དུ་ཐམས་ཅད་མཁྱེན། །བསོད་ནམས་རྒྱ་མཚོར་བསྙེན་རྫོགས་པས། །ཇི་ལྟར་འདོད་པ་སྦྱར་བས་ཆོག་བདེ་བ་མཆོག་གི་ཕྱི་ནང་གི་དཀྱིལ་འཁོར་
བྲེ་ནང་བྲེ་དང་ནི། །བྲེ་གཞིབས་འབོ་ནང་བུམ་པའི་ཚུལ། །མི་འདོད་དེ་བཞིན་ལུས་དཀྱིལ་གྱི། །རྩིབས་ལ་མུ་ཁྱུད་བྱེད་པའང་མིན། །ཞིབ་པར་རྒྱལ་བ་གཉིས་པ་ཡི། །འདོད་པ་འཇོ་དང་མཁས་གྲུབ་རྗེའི།།

[341B] །གཟིགས་པས་ཐེ་ཚོམ་ཆོད་པར་འགྱུར། །སྤྱི་བོ་ལ་སོགས་འཁོར་ལོའི་རྩིབས། །ཉེར་བཞིའི་གནས་དང་དེར་གནས་པའི། །རྩ་ཁམས་དཔའ་བོ་རྣལ་འབྱོར་མ་།མདོར་
ན་ཕྲ་རགས་ལུས་འདི་ཉིད། །ཐ་མལ་སྣང་ཞེན་ལེགས་སྦྱངས་ཏེ་།བདེ་སྟོང་དབྱེར་མེད་ཡེ་ཤེས་ཀྱི། །གཟུང་རྣམ་རྟེན་དང་བརྟེན་པ་ཡི། །རྣམ་པར་ཤར་བའི་གསལ་སྣང་དང། །ང་རྒྱལ་བསྒོམ་པ་མཆོག་ཏུ་བསྔགས་
ཡེ་ཤེས་མགོན་པོ་ཕྱག་དྲུག་པའི། །བསྒྲུབ་ཚུལ་མཁས་གྲུབ་ཆེན་པོ་ཡི། །བསྙེན་བསྒྲུབ་ལས་གསུམ་ལས་ལྷག་པ། །ཡོད་མིན་དེ་ཡི་ལུགས་བཞིན་མཛོད། །བེའུ་བུམ་མང་པོའི་ལྷད་བསལ་ནས། །སྐྱོན་མེད་
བཀའ་རྣམས་བསྡུས་པ་ལ། །བཅུ་གསུམ་བྱུང་གི་རྒྱུ་མཚན་གཞན། །མ་མཆིས་རྟེན་རྫངས་བཅུ་གསུམ་དུ། །མཛད་པ་ཕྱོགས་བཅུ་དུས་གསུམ་གྱི། །བསྡུས་པ་མཚོན་ཕྱིར་བཅུ་གསུམ་མཛད། །རྣམ་སྲས་ཆོས་
ཀྱི་རྒྱལ་པོ་ཡི། །རྗེས་གནང་ལུགས་གཉིས་ཅི་རིགས་པ། །མཛད་པས་སྐྱོན་དུ་འགྱུར་བ་མེད། །རྣམ་མང་བྱ་བས་གཡེང་བའི་ཕྱིར་།གཞན་རྣམས་འགོད་པའི་སྐབས་མ་མཆིས། །འདི་ལྟར་བཀོད་པའི་རྣམ་དཀར་
ཚོགས། །སྡུག་བསྔལ་གསུམ་གྱིས་མནར་བ་ཡི། །མཁའ་མཉམ་འགྲོ་བ་མ་ལུས་པ། །ཐམས་ཅད་གཟིགས་པ་ཐོབ་ཕྱིར་བསྔོ།། །།སསྟི་འཇིགས་པ་ཐམས་ཅད་འཇིགས་བྱེད་པའི།།

[342A]༄༅། །དཔའ་བོ་ཆེན་པོར་ཕྱག་བྱས་ཏེ། །དེ་ཡི་སྒྲུབ་ཐབས་ལས་བརྩམས་པའི། །དྲི་ལན་གསལ་བར་བརྗོད་པར་བྱ། །འཇིགས་བྱེད་བཅུ་གསུམ་མའི་བདག་འཇུག་ལེན་པའི་ཚེ། བདག་མདུན་
འཇུག་པ་གཅིག་དང། ཐ་དད་ཇི་ལྟར་ཡིན་ཞེས་པ། རྗེ་ཐམས་ཅད་མཁྱེན་པ་བློ་བཟང་གྲགས་པའི་དཔལ་གྱིས། བཅུ་གསུམ་མ་གསུམ་གྱི་དཀྱིལ་ཆོག་ཏུ། བོད་ཀྱི་བླ་མ་རྣམས་འཇུག་པ་ཐ་དད་དུ་འདོད་ཀྱང། གྲུབ་
ཆེན་གྱིས་འཇུག་པ་གཅིག་ཏུ་བཞེད་ཅེས། འཇུག་པ་ཐ་མི་དད་ཀྱི་ལུགས་སོར་བཞག་ཏུ་མཛད་འདུག་པ་ལྟར་བྱ་རིགས་ཏེ། རྗེ་ཐམས་ཅད་མཁྱེན་པའི་བཀའ་བསྲེགས་བཅད་བརྡར་བའི་གསེར་བཞིན་གཞན་
དུ་འགྱུར་བ་མེད་པའི་ཕྱིར་རོ། །འཇུག་པ་གཅིག་པའི་ཚེ། བུམ་བསྐྱེད་གང་དུ་བྱེད་ཅེས་པ། རྡོ་རྗེ་སེམས་དཔའི་བསྒོམ་བཟླས་གྲུབ་མཚམས། ཚོགས་ཞིང་གི་སྔོན་དེར་བྱེད་པ་ཡིན། ཆོ་ག་ཁྲིགས་ཆགས་སུ་བྱ་བའི་
ཆིངས་ཅིག་དགོས་ཅེས་པ། རས་བྲིས་དང་རྡུལ་ཚོན་གྱི་དཀྱིལ་འཁོར་ཅི་རིགས་བསྒྲུབ་པའི་ཚེ། སྦྱོར་བ་ཚོགས་གསོག་ཚད་མེད་བཞི་བསྒོམ་པ་སྔོན་དུ་བཏང་ནས། རང་ཉིད་བྲིས་པའི་དཀྱིལ་འཁོར་གྱི་དབུས་
སུ་འདུག་པར་མོས་ཏེ། ཁཌྒྀདྷྲ་ཀ་གིས་བསངས། འཆི་བ་ཆོས་སྐུ་ལམ་བྱེད་ཤཱུནྱ་ཏཱ་ནས་བཟུང། གྲྭ་བཞི་དང་སྒོ་བཞིར་སྣ་ཚོགས་པདྨ་དང་ཟླ་བའི་གདན་ཟུང་རེ་རེ་ཞེས་པའི་བར་དཀྱུས་བཞིན་གདན་དབུས་

[342B]འཁོར་དེའི་དབུས་སུ་ཆུ་ལས་ཆུ་སྦུར་གྱི་ཚུལ་དུ་དྷཱི་སེར་པོ་ཞེས་སོགས་ནས། དཀྱིལ་འཁོར་རྒྱལ་མཆོག་གི་གཙོ་བོ་སྤྲོ་བསྡུའི་བར་དང། གཅིག་ཏུ་
འདུས། ཤར་གྱི་མཚན་མ་དང་ངོ་བོ་དབྱེར་མེད་དུ་གྱུར། ཅེས་སོགས་ཁྱད་པར་སྦྱོར། བྲིས་པའི་དཀྱིལ་འཁོར་བསྒྲུབ་སྐབས་མ་གཏོགས་གཞན་སྒྲུབ་ཐབས་ལ་སྦྱར་མི་དགོས། དབང་གི་སྐབས། རང་ཉིད་གཙོ་བོ་
ལས་བྱེ་ནས་ལེན་པ་ཡིན། མདོར་ན་རྗེ་ཐམས་ཅད་མཁྱེན་པ་རང་ཉིད་ཀྱིས་བཅུ་གསུམ་མ་གསུམ་གྱི་དབང་ཆོག་ཏུ་འདི་ལྟར་གསུངས་ཡོད་པས་དེ་ལ་ཞིབ་ཏུ་གཟིགས་མཛོད། འདི་ལྟར་བསྐྲུན་པའི་དགེ་ཚོགས་ཀུན།།
མཁའ་མཉམ་མར་གྱུར་འགྲོ་བ་རྣམས། །ཕྱི་ནང་གསང་བའི་གཤིན་རྗེ་ལས། །རྣམ་རྒྱལ་སྐུ་གསུམ་ཐོབ་ཕྱིར་བསྔོ། ཞེས་པ་འདི་ཡང་མདོ་རྒྱུད་མན་ངག་འཛིན་པ་ཆོས་ཀྱི་རྒྱལ་མཚན་གྱིས། བཀྲ་ཤིས་ལྷུན་པོ་ནས་
བསྲིངས་པའི་ཡི་གེ་པ་ནི། རྣམ་དཔྱོད་དང་ལྡན་པ་བློ་བཟང་དབང་རྒྱལ་ལོ།། །།དྲུང་རམ་པའི་དོགས་གཅོད་ཀྱི་ཡི་གེ་རྟེན་དང་བཅས་པ་འབྱོར། ལུས་ཅན་རྣམས་ཀྱི་ལས་རྣམས་ནི། །ཀལྤ་
བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར། ཞེས་གསུངས་པ་ལྟར། བདག་ཅག་གི་སྟོན་པ་བཞུགས་པའི་དུས་ཀྱང། །ལས་བདག་གིར་གྱིས་ཤིག་ཅེས་གསུངས་

[343A]༄༅། །པ་ལྟར་དང། གཞན་ཡང་སྡུག་བསྔལ་ཡོན་ཏན་ནི། །སྐྱོ་བས་དྲེགས་པ་སེལ་བར་བྱེད། །འཁོར་བ་པ་ལ་སྙིང་རྗེ་སྐྱེ་།སྡིག་ལ་འཛེམ་ཞིང་དགེ་ལ་དགའ། ཞེས་གསུངས་པ་ལྟར། སྡུག་
བསྔལ་དང་ལེན་དང། འཁོར་བ་པ་ལ་སྙིང་རྗེ་དང། བསམ་པ་དེས་ཀུན་ནས་བསླངས་པའི་ཚོགས་གསོག་སྒྲིབ་སྦྱོང་གི་གཏོང་ལེན་ལ་འབད་པར་མཛོད། གནས་སྐབས་དེར་ཡང་དལ་བ་སོགས་མི་འོང་བ་བླ་མ་
དཀོན་མཆོག་གི་ཐུགས་རྗེ་ཡིན་པས། སྔར་གྱི་དགེ་སྦྱོར་མཛད་ཁྱེར་དེ་གཤིན་ཏུ་ལེགས་འདུག་པས། ད་དུང་ཡང་དེ་ལས་མ་གཡོས་པ་འཚལ་ཞིང། རླུང་རྡུབ་པས་དྲན་མེད་དུ་འགྲོ་བ་དེ་ཅུང་ཤེད་ཆེས་པས་
ལན་པ་ཡིན། ད་ཆ་ལྟེ་བའི་རྩ་འཁོར་གྱི་དབུས་སུ་གཏུམ་མོའི་ཨ་ཐུང་ལ་དམིགས་པ་གཏད་ནས་རླུང་ཐམས་ཅད་དེ་ལ་ཐིམ་པར་མོས་ཏེ་དལ་བུས་འཛིན་པར་མཛོད། དཀྱིལ་ཆོག་གི་དོན་དེ། ཆགས་པ་
སྣང་བ་དང། ཆགས་བྲལ་ཉེར་ཐོབ་དང། དབུ་མ་དེ་གཉིས་ཀྱི་བར་མཆེད་པ་མ་ཡིན། ལྷན་ཅིག་སྐྱེས་པའི་ཡེ་ཤེས་ཡིན་པས། དེ་ལ་མཉམ་པར་ཞོག་ཅིག་ཅེས་པའི་དོན་ཡིན། ཉམས་ལེན་ལ་བརྩོན་པར་
བྱས་ཀྱང། བྱམས་སྙིང་རྗེ་བྱང་ཆུབ་ཀྱི་སེམས་ལྟ་བ་རྣམ་དག་སོགས་ལ་བློ་སྐྱེད་ཆེས་ཆེར་མ་ཐོན་པ་ནི། །སློབ་དཔོན་ཙནྡྲ་གོ་མིས། དེར་ཡང་རྒྱུན་ཏུ་སེམས་ནི་རྣམ་རྨོངས་ལ། །ཡུན་རིང་དུས་སུ་ནད་གཞི་སྟེན་

[343B] །མཛེ་ཅན་རྐང་པ་ལག་པ་ཆད་པ་ལ། །ཐད་འགའ་སྨན་བསྟེན་པས་ནི་ཅི་བགྱིར་མཆི། ཞེས་གསུངས་པ་ལྟར་ཡིན་པས། ད་དུང་སྔར་བཞིན་ཉམས་ལེན་ལ་ཆུ་བོའི་རྒྱུན་ལྟར་བརྩོན་པ་མ་ཆད་པར་མཛོད།།
ཆོས་རྒྱལ་གྱི་ཕོ་བྲང་ལ་བརྗོད་ཚུལ་གཉིས་བྱུང་ཡང། ལྕགས་མཁར་སྒོ་མེད་ཟེར་བ་ཡིན་གྱི་སྒོ་མང་ཞེས་པ་མ་དག་ཧཱུཾ་དྲུག་གི་སྐབས་སྤྱན་འདྲེན་པ་མ་ཡིན། ཧཱུཾ་དང་པོའི་སྐབས། རང་དང་མགོན་པོའི་ཐུགས་
ཀའི་འོད་ཟེར་གྱིས་བར་གཅོད་ཀྱི་མཚན་མ་སོགས་ཆོས་བསྒྲུབ་པའི་འགལ་རྐྱེན་ཅི་ཡིན་པ་དེ་བཀུག་ནས། གཏོར་སྣོད་ཀྱི་སྟེང་དུ་འདར་ཧེད་ཧེད་འདུག་པར་བསམ། གཉིས་པའི་ཚེ། གཏོར་མ་དང་རོ་གཅིག་ཏུ་འདྲེས་
ཤ་ཁྲག་གི་ཕུང་པོར་སོང། གསུམ་པའི་ཚེ། རྣམ་པ་ཤ་ཁྲག་ལ་ངོ་བོ་ཟག་མེད་ཀྱི་བདུད་རྩིར་གྱུར། ལྷག་མ་གསུམ་གྱི་ཚེ། མགོན་པོའི་ལྗགས་འོད་ཟེར་གྱི་སྦུ་གུ་ཅན་གྱིས་དྲངས་ཤིང་གསོལ་བར་བསམ་པ་ཡིན་
སྨྲ་ལྕེ་བདེར་སོང་བ་དང། ཉམ་ཐག་པའི་སྣང་བ་སྐད་ཅིག་ཀྱང་མི་འོང་བ་དེ་ག་ཐུགས་དམ་ལ་བརྩོན་པར་བྱས་པའི་ཕན་ཡོན་ཡིན་པས། ད་ཆའང་དབེན་པའི་རི་ཁྲོང་དུ་འདུག་མཚམས་བཅད་ནས་འདུག་པ་དང་ཤེས་ན་
ཁྱད་པར་མེད་ཅིང། རྐྱེན་ངན་གྲོགས་ཤར་ཟེར་བའང་ཐོག་ཏུ་བབ་པས། རྩེ་གཅིག་ཏུ་དགེ་སྦྱོར་ལ་བརྩོན་པར་མཛོད། ཅེས་པ་བང་རིམ་རབ་འབྱམས་པ་ལ་གནང་བའོ།། །།ན་མོ་གུ་རུ་མཉྫུ་གྷོ་ཥཱ་ཡ་

[344A]༄༅། །དག་པའི་མཁའ་ལ་འཇའ་ཚོན་རི་མོ་བཞིན། །རྣམ་པར་བཅས་ཀྱང་རྣམ་མེད་ཕྱག་རྒྱ་ཡི། །མཛེས་སྡུག་ལ་ཆགས་འགྱུར་མེད་བདེ་བ་ཆེར། །རྣམ་རོལ་དང་པོའི་སངས་རྒྱས་ལ་ཕྱག་འཚལ།།
བློ་གྲོས་ཡངས་པའི་ཡིད་བཞིན་རྒྱ་མཚོའི་ངོགས། །རྣམ་མང་དྲི་བའི་པད་ཚལ་རབ་རྒྱས་པས། །མགྲོན་དུ་བོས་པའི་དྲིས་ལན་ངང་པའི་ཁྱུ། །ལེགས་བཤད་མགྲིན་པའི་རྫ་རྔ་ཅི་ཡང་བརྡུང་།ཐོག་མར་དྲི་བའི་ཚིག་
འགོད་པ། །དཔལ་ལྡན་འབྲས་སྤུངས་མཆོད་རྟེན་དུ། །དུས་འཁོར་རྩ་རྒྱུད་གསུང་བ་པོ། །ཆོས་ལོངས་སྤྲུལ་སྐུ་ཅི་ཞེས་པ། །དཔལ་ལྡན་འབྲས་སྤུངས་མཆོད་རྟེན་ཆེར། །དུས་འཁོར་རྩ་རྒྱུད་གསུང་བ་པོ་།བདག་ཅག་
རྣམས་ཀྱི་སྟོན་པ་མཆོག་ཟས་གཙང་སྲས་པོ་ཉིད་ཡིན་ཏེ། །དྲི་མེད་འོད་དུ་སྒྱུ་འཕྲུལ་ཆེའི། །ལྷུམས་བལྟམས་ཤཱཀྱ་ཐུབ་པ་དང། །མངལ་སྐྱེས་ཟླ་བ་བཟང་པོ་གཉིས། །སྟོན་པ་པོ་དང་ཞུ་བ་པོར། །མི་རུང་རྩོད་སྤོང་
མཛད་ཕྱིར་དང། །རྩ་བའི་རྒྱུད་ཀྱི་ལུང་དྲངས་པར། །སྟོན་པ་གཽ་ཏམ་སྟོན་པ་པོ། །གནས་ནི་དཔལ་ལྡན་ཆོས་ཀྱི་དབྱིངས། །འཁོར་ནི་བྱང་ཆུབ་སེམས་དཔའ་སོགས། །མི་བདག་ཟླ་བཟང་ཞུ་བ་པོ་།ཞེས་གསུངས་
ལུང་གིས་ལེགས་པར་གྲུབ། །དེ་རྗེས་རྒྱུ་སྐར་དཀྱིལ་འཁོར་ལ། །འདུས་པ་དྲུག་དང་སྒྱུ་དྲ་གསུམ། །དུས་འཁོར་ཡོངས་རྫོགས་དཀྱིལ་འཁོར་དང། །འཁོར་ལོ་སྡོམ་ཆེན་སྡོམ་ཆུང་དང། པདྨ་གདན་ཅན་དཀྱིལ་འཁོར་

[344B] ༑བཅུ་གསུམ་དག་ཏུ་བཞེད་ལགས་སམ། །ཞེས་པ་དེ་ལྟར་མི་འདོད་དེ། །པདྨ་གདན་ཅན་ལྷ་ཞེས་པ། །དུས་འཁོར་ཡོངས་རྫོགས་དཀྱིལ་འཁོར་གྱི། །པདྨའི་ལྟེ་བར་བཀོད་པའི་ལྷ། །ང་དྲུག་གིས་ལྷག་བརྒྱ་ཕྲག་
གཅིག་གྲངས་ངེས་མཛད་ཀྱི་དེ་དག་རྣམས། །ལོགས་སུ་བཀོད་པའི་དཀྱིལ་འཁོར་མིན། །སྡོམ་ཆུང་དཀྱིལ་འཁོར་བྱ་བ་ཡང། །རྒྱུ་སྐར་དཀྱིལ་འཁོར་ནང་ན་མེད། །དེས་ན་དུས་འཁོར་ཡོངས་རྫོགས་དང་།འཁོར་
ལོ་སྡོམ་ཆེན་དཀྱིལ་འཁོར་དང། །འདུས་པ་དྲུག་དང་སྒྱུ་དྲ་གསུམ་།བཅུ་གཅིག་དཔལ་ལྡན་རྒྱུ་སྐར་གྱི། །དཀྱིལ་འཁོར་དག་ཏུ་འདོད་པ་ལགས། །འདུས་པ་དྲུག་དང་སྒྱུ་དྲ་གསུམ། །དཀྱིལ་འཁོར་ངོས་འཛིན་
དགོས་ཅེས་པ། །དགུ་དང་བཅུ་གསུམ་བཅུ་དགུ་དང། །ཉེར་ལྔ་སོ་གཉིས་སོ་བཞི་ཡི། །གྲངས་ལྡན་འདུས་པའི་དཀྱིལ་འཁོར་དྲུག་ཞེ་གསུམ་ཞེ་ལྔ་ཞེ་དགུ་ཡི། །གྲངས་ལྡན་དྲ་བའི་དཀྱིལ་འཁོར་གསུམ། །
ཐབས་རྒྱུད་དཀྱིལ་འཁོར་དགུ་པོ་འདིའི། །ལྷ་རྣམས་ཞལ་གསུམ་ཕྱག་དྲུག་པ། །སྐྱིལ་ཀྲུང་བཞུགས་པ་ཁོ་ནར་གསུངས། །དེ་ནས་དྲི་བའི་ཡི་གེ་ལས། །གསང་འདུས་འཇམ་རྡོར་མི་བསྐྱོད་གསུམ། །གཙོ་བོའི་སྒོ་
ནས་འཇོག་བྱེད་དམ། །འཇམ་རྡོར་སྤྱན་རས་གཟིགས་དབང་གི་དཀྱིལ་འཁོར་གཉིས་ལ་དེ་འདྲའི་མཚན། །འདོགས་པའི་རྒྱུ་མཚན་ཅི་ཞེས་པ། །སྤྱིར་གྱིས་འཇམ་རྡོར་པད་འཛིན་གྱི། །དཀྱིལ་འཁོར་རྣམ་གྲངས་མང་

[345A]༄༅། །དུ་མཆིས། །སྐབས་དོན་འདུས་པ་ལས་ཕྱེ་བའི། །རྣམ་གསུམ་གཙོ་བོའི་སྒོ་ནས་འཇོག་འདུས་པའི་རྩ་རྒྱུད་དགོངས་པའི་དོན་།འཇམ་པའི་དབྱངས་ཀྱིས་བཀྲལ་བ་བཞིན། །སློབ་དཔོན་སངས་
རྒྱས་ཡེ་ཤེས་ཀྱིས། །འཇམ་པའི་རྡོ་རྗེས་གཙོ་མཛད་པའི། །བཅུ་དགུའི་བདག་ཉིད་དཀྱིལ་འཁོར་སོགས། །བསྐྱེད་རྫོགས་རིམ་པ་མཛད་པ་ལ། །གསང་འདུས་འཇམ་པའི་རྡོ་རྗེའམ། །འདུས་པ་ཡེ་ཤེས་ཞབས་ལུགས་
ཟེར༑ ༑དཔལ་ལྡན་མར་མེ་མཛད་དཔལ་ལ། ལྷ་བཙུན་བླ་མ་བྱང་འོད་ཀྱིས། །བདག་ཅག་རྒྱུད་ནི་གསང་འདུས་དང། །ཡི་དམ་འཇིག་རྟེན་དབང་ཕྱུག་ལ། །དད་པས་དེ་དང་མཐུན་པ་ཡི། །གདམས་པ་སྩོལ་
ཞེས་ཞུས་པའི་ངོར། །དཔལ་ལྡན་འདུས་པའི་རྩ་རྒྱུད་ཀྱི། །གཙོ་བོ་འཕོ་བའི་མན་ངག་གིས། །འཇིག་རྟེན་དབང་ཕྱུག་གཙོར་མཛད་པའི། །སྒྲུབ་ཐབས་གདམས་པ་གསུངས་པ་ལ། །གསང་འདུས་འཇིག་རྟེན་དབང་
ཕྱུག་ཅེས། །གྲགས་ཤིང་དེང་སང་བར་དུ་དར། །དེ་རྗེས་འགྲེལ་ཆེན་ནང་དྲངས་ཚིག་གཤིན་རྗེའི་གཤེད་སོགས་ཁྲོ་བོ་བཅུ། །དེ་བར་བྱང་ཆུབ་སེམས་དཔའ་གཞན། །ཞེས་པའི་ཁྲོ་བོ་བྱང་སེམས་རྣམས། །རིགས་
ལྡན་ཉི་ཤུ་རྩ་ལྔ་དང། །སྦྱོར་ཚུལ་ཇི་ལྟར་ཡིན་ཞེས་པ་།ཟླ་བཟང་ནས་བཟུང་པད་དཀར་བར། །རྩ་རྒྱུད་ལུང་གིས་ཤིན་ཏུ་གསལ། །བཟང་པོ་ནས་བུང་དྲག་པོའི་བར། །ཁྲོ་དང་ཞི་བ་སྦྱོར་བའི་ཚུལ། །དཔལ་ལྡན་བླ་

[345B] །གཞན་དུ་བཞེད་ཀྱང་དེ་མིན་པའི། །ལུགས་འདིར་མཁས་པའི་དམ་པ་རྣམས། །མཐུན་པར་རིགས་ལྡན་གསུམ་པ་ནས་།ཉི་ཤུ་རྩ་གསུམ་དྲག་པོའི་བར། །གཤིན་རྗེའི་གཤེད་སོགས་ཁྲོ་བཅུ་དང།།
སྔར་གསུངས་བྱང་སེམས་ཞི་བ་དྲུག་ལན་གཉིས་བགྲངས་པ་སྤེལ་བའི་མཐར། །འཇམ་དཔལ་འཁོར་ལོ་ཅན་དང་སྦྱོར། །དེ་ནས་རྩ་རྒྱུད་འགྲེལ་ཆེན་དུ། །འཇམ་དཔལ་དྲག་པོར་གསུངས་པ་དང། །སྡོམ་པ་
གསུམ་གྱི་རབ་དབྱེ་ལས། །ཕྱག་རྡོར་སྤྲུལ་པར་བསྟན་པ་ལ། །འགལ་བ་ཡོད་དམ་མེད་ཅེས་པ། །བདག་ཉིད་ཆེན་པོའི་གསུང་རབ་ལ། །འགལ་བ་ཡོད་པར་མི་སེམས་ཏེ། །བཤད་ཅིང་འཇུག་པ་ཡངས་པའི་ཚེ། །
སྟོན་པ་རྡོ་རྗེ་འཆང་ཉིད་ལ། །དཔལ་ལྡན་འདུས་པའི་རྩ་རྒྱུད་དུ། །ཕྱག་ན་རྡོ་རྗེ་ཞེས་བྱར་གསུངས། །དེ་བཞིན་འདུས་པ་འཇམ་རྡོར་གྱི། །སྙིང་པོ་མཚན་སྔགས་ཉིད་ལ་ཡང། །བཛྲ་དྷྲྀཀ་ཅེས་བྱ་བ་ཡོད། །དེའི་ཕྱིར་ཕྱག་ན་
རྡོ་རྗེ་འམ། །རྡོ་རྗེ་འཛིན་པ་ཞེས་བྱ་བ། །འཇམ་དཔལ་ཡིན་གྱི་རིགས་གསུམ་གྱི། །མགོན་པོའི་ནང་གི་ཕྱག་རྡོར་མིན། །དེ་རྗེས་ཟླ་བཟང་ལོ་གཅིག་ལས། །ལྷག་པར་དམ་ཆོས་མ་གསུངས་དང། །བཟང་པོ་དང་ནི་རྣམ་རྒྱལ་
གཉིས། །བརྒྱ་ལས་ལྷག་པར་ཆོས་གསུངས་པར། །འགྲེལ་བར་གསུངས་ཤིང་ས་པཎ་གྱིས། །ལོ་གྲངས་བརྒྱ་བརྒྱར་ཆོས་གསུང་ཞེས་།གསུངས་ལ་འགལ་བ་ཡོད་དམ་མེད། །ཅེས་པ་ཡི་གེ་འབྲི་བ་པོ། །ཤས་ཆེར་ནོར་བ་

[346A]༄༅། །ཡིན་པ་འདྲ། །རིགས་ལྡན་རྒྱ་མཚོ་རྣམ་རྒྱལ་དང་།རྒྱལ་དཀའ་གཉིས་པོའི་སྐུ་ཚེའི་ཚད། །གྱ་གཉིས་ཀྱིས་ལྷག་བརྒྱ་ཕྲག་དང། །བརྒྱ་དང་ཉེར་གཅིག་རིམ་བཞིན་དུ། །དྲི་མེད་འོད་དུ་གསུངས་པ་
ལགས༑ ༑འོན་ཀྱང་ཆོས་རྗེ་པཎྜི་ཏས། །སྤྱིར་བཏང་དབང་མཛད་དེ་ལྟར་གསུངས། །ཁྱབ་མཐའ་བཟུང་བའི་ཚུལ་གྱིས་མིན། །དེའི་ཕྱིར་འགལ་དང་འཁྲུལ་པ་མེད། །རྩིས་གཞི་རིགས་ལྡན་གང་གི་དུས་།བྱེད་གྲུབ་
ཁྱད་པར་ཅི་ཞེས་པ། །རྒྱལ་དཀའ་གང་གིས་ཉུང་ངུ་ཡི། །བྱེད་པ་སྦྱོང་བར་བྱེད་དུས་ཅེས། །རྒྱལ་དཀའི་དུས་སུ་དར་བར་བཤད་།རྩ་རྒྱུད་རྒྱས་པ་ལས་གསུངས་པའི། །རྩིས་ལ་གྲུབ་པའི་རྩིས་ཅེས་གྲགས། །
མུ་སྟེགས་བྱེད་པ་དང་འདྲེས་པའི། །རྩིས་ལ་བྱེད་པའི་རྩིས་ཅེས་བརྗོད། །དུས་ཞབས་ཆེན་པོས་རིགས་ལྡན་ནི། །གང་ལ་དུས་འཁོར་གསན་ཞེས་པ། །འཕགས་ཡུལ་དུས་འཁོར་གདན་འདྲེན་པ། །རྭ་འབྲོ་གཉིས་ཀྱང་
ཞལ་མི་མཐུན། །རྭ་པ་དང་པོར་ཙི་ལུ་པ། །དེ་ནས་པཎྚེ་ཨཱ་ཙརྱ། །དེ་སྲས་དུས་ཞབས་ཆེན་པོར་བཞེད། །འབྲོ་ལུགས་ཐོག་མ་དུས་ཞབས་ཆེ། །དེ་ཡང་ཁ་ཅིག་དཔལ་སྐྱོང་དུས། །དུས་ཞབས་ཆེན་པོ་བྱུང་ཞེས་དང། །འགའ་
ཞིག་སེང་གེ་ལ་ལ་ནི། །རིགས་ལྡན་ཉི་མའི་སྐབས་ཅེས་འཆད་།མཁས་རྣམས་ཞལ་མཐུན་ཁུངས་འབྲེལ་བ། །མ་མཐོང་རྟོག་བཟོ་བྱེད་མ་སྤོབས། །འོན་ཀྱང་འགོས་ལོ་འདི་སྐད་དུ། །རྒྱ་བོད་གཉིས་ཀར་འདི་སྐོར་

[346B] ༑ལོ་རྒྱུས་མི་མཐུན་གྲངས་མང་ཡང། །རྭ་ལུགས་མཉྫུ་ཀིརྟི་དང། །འབྲོ་ལུགས་ཟླ་བ་མགོན་པོ་གཉིས། །དུས་ཞབས་ཆུང་བའི་དངོས་སློབ་ཏུ། །མཚུངས་པས་ཡིད་བདེར་བྱའོ་ཞེས་།བཤད་པ་ཇི་བཞིན་བདག་ཀྱང་འདོད།།
དཔལ་ལྡན་དུས་འཁོར་གྲུབ་མཐའ་དང། །ལྟ་བ་གང་ལ་བཞེད་ཅེས་པ། །མདོ་རྒྱུད་སྤྱི་དང་མི་འདྲ་བས། །ཕྱི་ནང་གཞན་གསུམ་དབྱེ་བ་ཡིས། །སྦྱང་གཞི་སྣོད་བཅུད་རྣམ་གཞག་དང། །སྣོད་རུང་དབང་གི་གྲངས་ངེས་དང།།
སྨིན་གྲོལ་བསྐྱེད་རྫོགས་ཐབས་ཤེས་ཀྱི། །སྦྱོར་ཚུལ་མི་འདྲའི་གྲུབ་མཐའ་རྣམས། །གྲགས་པ་པད་དཀར་ལུགས་བཞིན་འདོད། །ལྟ་བའི་གནད་ཀྱང་ཆོས་ཀྱི་རྗེས། །སྡོམ་གསུམ་གསུངས་བཞིན་ཆོས་ཀྱི་དབྱིངས། །
སྤྲོས་དང་བྲལ་བའི་དེ་བཞིན་ཉིད། །ཇི་བཞིན་རྟོགས་པ་ཉིད་ཡིན་ཏེ། །འོན་ཀྱང་རྟོགས་བྱེད་ཐབས་ཀྱི་མཆོག་མཆོག་ཏུ་མི་འགྱུར་བདེ་ཆེན་དང། །ཡུལ་དང་ཡུལ་ཅན་དབྱེར་མེད་དུ། །སྦྱར་བ་སེམས་འགྲེལ་སྐོར་
གསུམ་ལམ། །གསུངས་པ་ལྟ་བའི་རྒྱལ་པོར་འདོད། །བླ་མེད་རྒྱུད་ལ་གཉིས་མེད་ཀྱིས། །ཁྱབ་པར་གསུངས་པའི་གཉིས་མེད་ཅི། །ཞེས་པ་ཐུན་མོང་མ་ཡིན་པའི། །ལྷན་སྐྱེས་བདེ་བ་ཆེན་པོ་དང། །སྟོང་ཉིད་རོ་གཅིག་སྦྱར་
བ་ཡི༑ ༑བདེ་སྟོང་དབྱེར་མེད་ཡེ་ཤེས་ཏེ། །འདིར་བསྟན་གཉིས་མེད་དོན་དེ་ཡིན། །དེ་ཉིད་བརྗོད་བྱར་བྱེད་པའི་རྒྱུད། །དངོས་སམ་དེ་ཡི་སྡེར་གཏོགས་པའི། །རྒྱུད་དེ་བླ་མེད་རྒྱུད་དུ་འཇོག་དེའི་ཕྱིར་གཉིས་མེད་རྒྱུད་ཅེས་བྱ། །

[347A]༄༅། །རྣལ་འབྱོར་བླ་མེད་རྒྱུད་ཅེས་པའི། །རྣལ་འབྱོར་ཞེས་པའང་འདི་ཉིད་དེ། །འདུས་པ་ཕྱི་མའི་རྒྱུད་ལས་ཀྱང། །ཐབས་དང་ཤེས་རབ་སྙོམས་འཇུག་པ། །རྣལ་འབྱོར་ཞེས་ནི་བརྗོད་པ་ཡིན་།ཞེས་དང་
བརྟག་པ་གཉིས་པར་ཡང། །ཧེ་ཡིག་གིས་ནི་སྙིང་རྗེ་ཆེ། །བཛྲ་ཤེས་རབ་བརྗོད་པར་བྱ། །ཐབས་དང་ཤེས་རབ་བདག་ཉིད་རྒྱུད་།དེ་ནི་ང་ཡིས་བཤད་ཀྱི་ཉོན། །ཞེས་གསུངས་དེ་བཞིན་དུས་འཁོར་ལས། །ཐབས་ཀྱི་ལུས་
ཀྱིས་རྣལ་འབྱོར་མིན། །ཤེས་རབ་གཅིག་པུས་འགྱུར་མ་ཡིན། །ཐབས་དང་ཤེས་རབ་སྙོམས་འཇུག་པ། །དེ་བཞིན་གཤེགས་པས་རྣལ་འབྱོར་གསུངས། །ཅེས་སོགས་ལུང་ན་འདི་དག་གིས། །ཐབས་དང་སྙིང་
རྗེ་ལྷན་སྐྱེས་ཀྱི། །བདེ་བ་ཆེ་རྣམས་དོན་གཅིག་བསྟན། །དེ་ལྟ་མོད་ཀྱི་ཕ་མའི་རྒྱུད། །གཉིས་སུ་ཕྱེ་བའི་ཐབས་ཤེས་དང་།མིང་མཚུངས་དོན་ལ་ཁྱད་པར་ཡོད། །ཡང་སྨྲས་པ། གང་གི་རྣམ་དཔྱོད་གཏིང་མཐའ་རབ་ཡངས་
པ༑ ༑ཡོན་ཏན་ནོར་བུས་གང་བའི་རྒྱ་མཚོ་ཆེར། །དྲི་བའི་བཻཌཱུར་དཀར་པོའི་ཕྲེང་སྤེལ་བའི། །དྲིས་ལན་རྡོ་རྗེ་རིན་ཆེན་ཀེ་ཀེ་རུ་།འཛམ་བུ་ཆུ་བོའི་གསེར་དང་ཨནྡ་རྙིལ། །མརྒད་པདྨ་རཱ་ག་ལ་སོགས་པའི། །མཛེས་བྱེད་
རྒྱན་གྱིས་སྤྲས་པའི་དོ་ཤལ་མཆོག་མཁས་རྣམས་དགྱེས་བྱེད་མགྲིན་པའི་རྒྱན་དུ་འབུལ། །འོན་ཀྱང་ཟབ་མོའི་གནད་རྣམས་རྟོགས་དཀའ་ཞིང། །བདག་ཅག་ཐོས་ཉུང་སྦྱངས་པའི་སྟོབས་ཞན་པས་།མ་ངེས་

[347B] །དབང་གྱུར་དམ་པ་རྣམས་ལ་བཟོད་པར་གསོལ། །འདིར་འབད་དགེ་ཚོགས་སྐལ་ལྡན་ཤིང་རྟའི་རྒྱུན། །འགྲོ་ཀུན་ལེགས་སྤྱད་དལ་འགྲོའི་ཕུང་པོ་དང། །ལྷན་ཅིག་ཀུན་མཁྱེན་ཡེ་
ཤེས་རྒྱ་མཚོ་ཆེར། །གེགས་མེད་མཐོང་བའི་ཆོས་ལ་འཇུག་གྱུར་ཅིག་།ཅེས་དཔལ་དུས་ཀྱི་འཁོར་ལོའི་དཀའ་གནས་ལས་བརྩམས་པའི་དྲིས་ལན་ངང་པའི་རྒྱལ་པོའི་མགྲིན་དབྱངས་ཅེས་བྱ་བ་འདི་ཡང། བསླབ་
པ་གསུམ་གྱིས་རྒྱུད་གང་ཞིང་སྡེ་སྣོད་གསུམ་གྱི་སྒྲ་དབྱངས་སྒྲོགས་པའི་རབ་འབྱམས་སྨྲ་བ་ཐོས་བསམ་པས་ཡང་ཡང་ནན་ཆེར་བསྐུལ་བ་ལ་བརྟེན་ནས། །རིས་མེད་པའི་བསྟན་པ་དང་འགྲོ་བ་ལ་ཕན་པར་འདོད་པ་
ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སུག་བྲིས་སུ་བྱས་པའོ། །འདིས་ཀྱང་ཐུབ་པའི་བསྟན་པ་ཉི་འོད་ལྟར་གསལ་བར་གྱུར་ཅིག་ །།
ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་འཁོར་ལོ་ཀུན་གྱི་གཙོ། །ཁྱབ་བདག་རྡོ་རྗེ་སེམས་དཔའི་ཞབས་པད་ལ། །བཏུད་ནས་རབ་འབྱམས་སྨྲ་བ་གང་དེ་ཡིས། །དྲིས་པའི་ལན་རྣམས་རིམ་བཞིན་བརྗོད་པར་བྱ། །
དེ་ཡང་ཐོག་མར་དྲི་བ་འགོད་པ་ནི། མཁས་མང་འདུས་པའི་ཆོས་གྲྭ་ཆེན་པོ་འདིར། །རྡོ་རྗེ་ཕྲེང་བའི་དབང་གི་བརྒྱུད་པ་དང་དཀྱིལ་འཁོར་གྱི་ཞལ་གྲངས་མཁས་པ་རྣམས་ལ་ཞུས་ཆེ་གྲངས་ཀྱི་རྣམ་གཞག་ཆེར་གསུང་མཁན་

[348A]༄༅། །མ་བྱུང་ལགས། རྒྱ་གར་དང་བོད་དུ་ལུགས་སྲོལ་ཇི་ལྟར་ཡོད་ཅེས་པ། གྲངས་ལ་དཀྱིལ་འཁོར་དང། ལྷའི་གྲངས་གཉིས་ལས་དཀྱིལ་འཁོར་གྱི་གྲངས་ནི་ལོཙྪ་བ་ཁེ་གད་འཁོར་ལོ་གྲགས་
ཀྱིས་རྡོ་རྗེ་ཕྲེང་བའི་འགྱུར་དང་པོར་མཛད་ཅིང་དེ་རྗེས་ཁམས་པ་ལོཙྪ་བ་ཤེས་རབ་དཔལ་གྱིས་ཀྱང་བསྒྱུར། ལོ་ཙྪ་བ་འདི་གཉིས་སློབ་དཔོན་ཆེན་པོ་ཨ་བྷ་ཡཱ་ཀ་རའི་དངོས་སློབ་ཡིན་ཀྱང་ཕྲེང་བའི་དབང་གསན་པའི་
གཏམ་དང། དེ་གཉིས་ལས་བརྒྱུད་པའི་རིམ་པ་ཡང་མ་མཆིས། དེ་རྗེས་ཆག་ལོ་ཆོས་རྗེ་དཔལ་གྱིས་པཎྜི་ཏ་རཏྣ་རཀྵི་ཏ་སོགས་ལ་བརྟེན་ནས་འགྱུར་བཅོས་མཛད་ཅིང་དབང་རྫོགས་པར་གསན། རྩ་བའི་
དཀྱིལ་འཁོར་ཉི་ཤུ་རྩ་བརྒྱད་དུ་བསྡུས། དེའི་དབང་ཐོབ་པས་དེ་རྣམས་ལས་ཕྱེ་བའི་དཀྱིལ་འཁོར་ཐམས་ཅད་ཀྱི་དབང་ཐོབ་པར་བཞེད། ཉེར་བརྒྱད་པོ་དེ་རྣམས་ཀྱི་ལྷའི་གྲངས་ཀྱང་འདུས་པ་འཇམ་རྡོར་ལྷ་བཅུ་
དགུའི་དཀྱིལ་འཁོར། འདུས་པ་འཕགས་ལུགས་ལྷ་སོ་གཉིས། ཁ་སྦྱོར་ནས་འབྱུང་བའི་རྡོར་སེམས་ལྷ་སོ་བདུན། གདན་གཞི་ཡུམ་བཀའ་འམ་ཡེ་ཤེས་མཁའ་འགྲོ་ལྷ་བཅུ་གསུམ། ཀྱཻ་རྡོར་མཚོན་ཆ་ཅན་
ལྷ་བཅུ་བདུན། བདག་མེད་ལྷ་མོ་བཅོ་ལྔ་མ་དང་ཉེར་གསུམ་མ། ཀུ་རུ་ཀུ་ལླེ་ལྷ་བཅོ་ལྔ། མ་ཧཱ་མ་ཡ་ལྷ་ལྔ། རྡོ་རྗེ་བདུད་རྩི་ལྷ་ཉེར་གཅིག་དགྱེས་པ་རྡོ་རྗེ་ལྷ་དགུ་རྡོ་རྗེ་ཧཱུཾ་མཛེད་ཁྲོ་བོ་བཅུས་བསྐོར་བ། བདེ་མཆོག་

[348B] ཕག་མོ་ལྷ་སོ་བདུན། སངས་རྒྱས་ཐོད་པ་ལྷ་ཉེར་ལྔ་མ་དང་ལྷ་དགུ་མ། རྡོ་རྗེ་གདན་བཞི་ལྷ་ང་བརྒྱད། སམྦུ་ཊ་ནས་འབྱུང་བའི་རྡོ་རྗེ་སྒྲོལ་མ་ལྷ་བཅུ་གཅིག་འོད་ཟེར་ཅན་ལཧ་ཉེར་ལྔ། གྲྭ་ལྔ་ལྷ་བཅུ་གསུམ་
རྡོ་རྗེ་དབྱིངས་རྩ་བའི་ལྷ་ཞེ་གསུམ། སྒྱུ་འཕྲུལ་དྲ་བའི་འཇམ་རྡོར་ལྷ་ཞེ་གསུམ། ཆོས་དབྱིངས་གསུང་དབང་ལྷ་ཉིས་བརྒྱ་ཉེར་གཅིག་གཙུག་དགུ་རྩ་བའི་ལྷ་སོ་བདུན། འབྱུང་འདུལ་ལྷ་སོ་བཞི། གུར་རིགས་བསྡུས་
སམ་མཁའ་འགྲོ་ལྔའི་དཀྱིལ་འཁོར་ལྷ་ང་གསུམ། འཁོར་ལོས་བསྒྱུར་དྲུག་ལྷ་དོན་གཉིས། དུས་འཁོར་ཡོངས་རྫོགས་ཏེ་ཉི་ཤུ་རྩ་བརྒྱད་དོ། །ཡང་དེ་ལས་ཕྱེ་བ་རྩ་བའི་དཀྱིལ་འཁོར་ཞེ་གཉིས་སུ་བྱེད་ན་ཁ་སྦྱོར་
ལས་འབྱུང་བའི་བདེ་མཆོག་རྡོར་སེམས་ཀྱི་དཀྱིལ་འཁོར་གཉིས་སུ་ཕྱེ། ཀྱཻ་རྡོར་ལྷ་བཅུ་བདུན་མ་དང་ལྷ་དགུ་མ་གཉིས་ལ་བཞི་བཞིར་ཕྱེ། བདེ་མཆོག་ཡབ་བཀའ་དང་ཡུམ་བཀའ་གཉིས་ལ་གསུམ་གསུམ་དུ་ཕྱེ་
རྡོ་རྗེ་བདུད་རྩིའི་དཀྱིལ་འཁོར་བཞིར་ཕྱེ་བས་བཞི་བཅུ་རྩ་གཉིས་སུ་བྱེད་པ་དང། ཡང་དེའི་སྟེང་ཧཱུཾ་མཛད་ཀྱི་དཀྱིལ་འཁོར་ཡང་བཞིར་ཕྱེ་བས་ཞེ་ལྔར་ཡང་མཛད་པ་འདུག་དེ་གཉིས་ཀའི་སྟེང་གཞན་ནས་འབྱུང་བའི་
གཟའ་ཡུམ། ནོར་རྒྱུན་མ། རྣམ་རྒྱལ་གྱི་དཀྱིལ་འཁོར་གསུམ་ལ་བདེ་ལེགས་སུ་བྱེད་པའི་དཀྱིལ་འཁོར་གསུམ་ཞེས་བསྣན་ནས། ཕྲེང་བའི་དཀྱིལ་འཁོར་ཞེ་ལྔ་དང་ཞེ་བརྒྱད་ཀྱི་རྣམ་གཞག་དང། ཡང་ཞེ་ལྔའི་སྟེང་དུ་

[349A]༄༅། །དུས་འཁོར་ཐུགས་དཀྱིལ། རྡོར་དབྱིངས་སྔར་དང་ཅུང་ཟད་ཁྱད་ཡོད་པ་ཞིག་གྲྭ་ལྔ་དང། གུར་རིགས་བསྡུས་མཁའ་འགྲོ་ལྔ་དང། འཁོར་ལོས་བསྒྱུར་དྲུག་རྣམས་རེ་རེར་བྱས་
པའི་དཀྱིལ་འཁོར་རྣམས་བསྣན་པའི་དྲུག་ཅུ་དང། བདེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་དྲུག་ཅུ་རེ་གསུམ་དུ་བྱེད་པ་སོགས་དཀྱིལ་འཁོར་གྱི་གྲངས་མི་མཐུན་པའི་ཕྱག་ལེན་སོ་སོར་
མཛད་པ་འདུག་ཀྱང། ཕྲེང་བའི་ལྷ་དང་དཀྱིལ་འཁོར་གྱི་དབྱེ་བསྡུའི་རྣམ་དབྱེ་ཤེས་པའི་རྡོ་རྗེ་སློབ་དཔོན་གྱིས་རྩ་བའི་དཀྱིལ་འཁོར་རྒྱས་བསྡུས་ཅི་འདྲ་ཞིག་མཛད་ཀྱང་འགལ་བ་མེད་སྙམ་སེམས། འོན་
ཀྱང་བཞི་བཅུ་ཞེ་གཉིས་སུ་ཕྱེ་བ་ཉིད་དར་སོ་ཆེ་ཞིང་རྒྱས་བསྡུས་ཀྱང་འཚམ་པར་རྟོགས། ཡང་མཁས་པ་འཇམ་དབྱངས་རལ་གྲི་ནི་ཕྲེང་བ་ལས་ཕྱེ་བའི་དཀྱིལ་འཁོར་དྲུག་སྟོང་ལྔ་བརྒྱ་ཉི་ཤུ་རྩ་ལྔ་ཡོད་
པར་བཞེད་དེ། རྩ་བའི་དཀྱིལ་འཁོར་ཉེར་བརྒྱད་ཀྱི་དབང་ཐོབ་པས་དེ་དག་ཐམས་ཅད་ཀྱི་དབང་འཐོབ་ཅེས་གསུངས། དུས་ཕྱིས་ཕྲེང་བ་སྐོར་གསུམ་གྱི་བདག་པོར་བྱེད་པ་ཆབ་མདོ་ཆོས་རྗེ་སྔགས་རམ་པ་ཡང་
རྩ་བའི་དབང་ཉེར་བརྒྱད་དམ་ཞེ་གཉིས་ཀྱི་དབང་ཐོབ་པས་དེ་ལས་ཕྱེ་བའི་དཀྱིལ་འཁོར་ཉིས་སྟོང་དྲུག་བརྒྱ་བདུན་ཅུའི་དབང་འཐོབ་པར་འགྱུར་གསུང་བ་འདུག་པས་བརྟག་པར་བྱ་ཞིང་ལྷའི་གྲངས་ཀྱང་གོང་དུ་

[349B] །རྒྱ་བོད་གཉིས་སུ་ལུགས་སྲོལ་ཇི་ལྟར་བྱུང་བའི་བརྒྱུད་རིམ་ནི། རྒྱལ་བ་རྡོ་རྗེ་འཆང། རྗེ་བཙུན་རྡོ་རྗེ་རྣལ་འབྱོར་མ། དེས་བསྐུལ་ཞིང་བྱིན་གྱིས་བརླབས་པ་སློབ་དཔོན་ཆེན་པོ་ཨ་
བྷ་ཡ་ཀ་ར། སློབ་དཔོན་འདི་ཇོ་བོ་ཆེན་པོ་ལྷ་གཅིག་དང་དུས་མཚུངས་ཤིང། བགྲེས་གཞོན་ཡང་མཚུངས་པས། །དེ་ལས་སྔ་བ་རྒྱན་དྲུག་མཆོག་གཉིས་དང། ནཱ་རོ་མཻ་ཏྲི་སོགས་ཀྱིས་ཕྲེང་བ་ཁྲིགས་ཆགས་སུ་གསན་
པར་མི་འདུག་གྲུབ་ཆེན་ནཱ་ཡ་ཀ་པཎ་ཆེན་ད་ཤ་བ་ལ་ཤྲཱི་བི་ཁྱཱ་ཏ་དེ་པ། པཎྜི་ཏ་དགེ་བའི་འབྱུང་གནས། ལེགས་སྤྱོད་འབྱུང་གནས་སྦས་པ། པཎྜི་ཏ་སཱ་ཏི་ཨཱ་ཀ་ར་གུཔྟ། ཤཱཀྱ་རཀྵི་ཏ་རྣམས་མཁས་གྲུབ་ཨ་བྷ་ཡཱ་
ཀ་ར་ལ་ཕྲེང་བ་དངོས་སུ་གསན་པའི་རྒྱ་གར་བ་ཤ་སྟག་ཡིན་ཞིང། འདི་རྣམས་ཅི་རིགས་ལས་བརྒྱུད་པ་བོད་དུའང་དར་པས་སློབ་དཔོན་འདི་རྣམས་ལས་རྒྱ་གར་དུ་རྒྱས་པར་གྱུར་ལ་ཆེ། རྒྱུ་མཚན་ཞིབ་པ་མ་
ངེས༑ འོན་ཀྱང་པཎ་ཆེན་བི་ཁྱཱ་ཏ་དེ་བའམ་རྣམ་བཤད་ལྷས་སློབ་དཔོན་གྱི་དངོས་སློབ་ནཱ་ཡ་ཀ་དང། ད་ཤ་བ་ལ་ཤྲཱིའམ་སྟོབས་བཅུའི་དཔལ་གཉིས་ཀ་ལའང་གསན། དེ་ལ་པཎ་ཆེན་ཤཱཀྱ་ཤྲཱིས་
གསན། པཎ་ཆེན་གྱིས་བོད་དུ་རྩ་བའི་དཀྱིལ་འཁོར་ཉེར་བརྒྱད་ཀྱི་སྒོ་ནས་དབང་བསྐུར་ལན་གསུམ་མཛད་པའི་དང་པོ་གཉིས་བླ་མེད་ཁོ་ནའི་ལུགས་དང། ཕྱི་མ་བོད་རྣམས་རྟོག་པ་ཆེ་བས་རྒྱུད་སྡེ་སོ་སོར་མ་ཕྱེ་

[350A]༄༅། །ན་དབང་མི་འཐོབ་པ་འདྲ་གསུངས་རྒྱུད་སྡེ་ཕྱེ་ནས་མཛད་ཅེས་གྲགས་ཤིང་དེ་ལས་བརྒྱུད་པ་མང་དུ་འཕེལ། ཡང་རཏྣ་རཀྵི་ཏ་ལ་ཞང་ལོ་ཙྪ་བ་གྲུབ་པ་དཔལ་གྱིས་ཞུས་ཤིང་དེ་ལས་བརྒྱུད་
པ་ཡང་མ་ཆད་པ་མཆིས། ཡང་ཕྱིས་པཎ་ཆེན་ནགས་རིན་གྱིས་ཀྱང་སྣེའུ་གདོང་དུ་ཕྲེང་བའི་དཀྱིལ་འཁོར་ཞེ་ལྔར་ཕྱེ་བའི་དབང་ལན་གཉིས་བླ་མེད་ལུགས་སུ་མཛད། རྒྱུད་སྡེ་སོ་སོར་ཕྱེ་ན་ཞུས་པས་ཕྱེ་ན་
ལེགས་པོ་འོང་གསུངས། འོ་ན་མ་ཕྱེ་བ་ཇི་ལྟར་ལགས་ཞུས་པས་ངས་ཨ་བྷ་ཡཱ་ཀ་རའི་ལུགས་སུ་བྱས་པ་ཡིན། ཨ་བྷ་ཡས་ནི་རྒྱུད་སྡེ་སོ་སོར་མ་ཕྱེ་གསུངས། དེ་དུས་དབང་གསན་པ་ལ། དཔལ་
ཡིད་བཟང་རྩེ་པ། ཆག་ལོ། ཀུན་མཁྱེན་རོང་སྟོན། སྣར་ཐང་མཁན་ཆེན་བསོད་ནམས་མཆོག་གྲུབ། ཐམས་ཅད་མཁྱེན་པ་བྱམས་པ་གླིང་པ། འབྲས་སྤུངས་ཆོས་རྗེ་ལེགས་པ་ཆོས་འབྱོར། ལོ་ཆེན་
བསོད་ནམས་རྒྱ་མཚོ་སོགས་དམ་པ་མང་པོ་འདུག་པས་སོ་སོས་དར་རྒྱས་མཛད་པར་སེམས། དེའི་བརྒྱུད་པ་ཡང། བི་ཁྱཱ་ཏ་དེ་བ་ནས། ཤྲཱི་བྷ་དྲ། ལཱ་ལི་ཏ་བཛྲ། དྷརྨ་གུཔྟ། རཏྣ་ཀ་ར་པདྨ་བཛྲ། རཏྣ་
ཀིརྟི༑ སངས་རྒྱས་དབྱངས། པཎ་ཆེན་ནགས་རིན། ཡང་ཡར་ལུང་ལོ་ཙྪ་བ་གྲགས་པ་རྒྱལ་མཚན་གྱིས་ཀྱང་པཎྚི་ཏ་བྷཱུ་མི་ཤྲཱི་ལ་ཕྲེང་བ་རྫོགས་པར་ཞུས་ཤིང་ཕྲེང་བ་སྐོར་གསུམ་གྱི་བདག་པོར་བྱེད་པས་དེ་ལས་

[350B] །དེ་བས་ན་གངས་རིའི་ལྗོངས་ཀྱི་དགེ་བའི་བཤེས་གཉེན་གསན་རྒྱ་ཡངས་པ་ཕལ་ཆེར་གྱི་ཐུགས་ཀྱི་བུམ་བཟང་ལྷའི་བདུད་རྩི་འདི་ཉིད་ཀྱིས་གང་བས་བརྒྱུད་ཚུལ་མཐའ་དག་བརྗོད་
པར་ག་ལ་ནུས། རྗེ་ངོར་ཆེན་གྱིས་ཀྱང་ཕྲེང་བ་རྒྱས་པར་མཛད་པའི་རྒྱུན་ཡང་ཆད་པ་མེད་པ་མཆིས་པས་འདིར་བརྗོད་ག་ལ་དགོས། ཁོ་བོ་ཅག་རང་གིས་ཐོབ་པའི་བརྒྱུད་པ་ནི། བརྒྱུད་རིམ་གྱི་གསོལ་འདེབས་ཅིག་
སྔོན་དུ་བཀོད་ཟིན་པས་འདིར་མ་སྤྲོས་ལགས། དེའི་རྗེས་སུ་དྲི་བར་གསང་འདུས་ནས་གསུངས་པའི་དཀྱིལ་འཁོར་དུ། དགྱེས་རྡོར་ནས་གསུངས་པའི་དཀྱིལ་འཁོར་དུ། བདེ་མཆོག་ནས་གསུངས་པའི་དཀྱིལ་
འཁོར་དུ། དུས་འཁོར་ནས་གསུངས་པའི་དཀྱིལ་འཁོར་དུ། གཞན་བླ་མེད་ནས་གསུངས་པའི་དཀྱིལ་འཁོར་ཡོད་དམ་མེད། བྱ་རྒྱུད་ནས་གསུངས་པའི་དཀྱིལ་འཁོར་དུ། སྤྱོད་རྒྱུད་ནས་གསུངས་པའི་དཀྱིལ་
འཁོར་དུ། རྣལ་འབྱོར་རྒྱུད་ནས་གསུངས་པའི་དཀྱིལ་འཁོར་དུ། འདིར་མཁས་པ་རྣམས་ལ་ངོམས་ཆོག་པའི་ཕེབས་གསལ་ཞུ་ཞུ། ཞེས་པའི་ལན་ནི། འདུས་པ་འཇམ་རྡོར་ལྷ་བཅུ་དགུ་མ་དང་འདུས་པ་
མི་བསྐྱོད་པ་ལྷ་སོ་གཉིས་ཀྱི་དཀྱིལ་འཁོར་གཉིས་འདུས་པའི་རྒྱུད་ལས་གསུངས། ཀྱཻ་རྡོར་ཞལ་བརྒྱད་ཕྱག་བཅུ་དྲུག་པ། ཞལ་གསུམ་ཕྱག་དྲུག་པ། ཞལ་གཅིག་ཕྱག་བཞི་པ། ཞལ་གཅིག་ཕྱག་གཉིས་

[351A]༄༅། །པས་གཙོ་བོ་མཛད་པ། ལྷ་དགུའི་དཀྱིལ་འཁོར་བཞི་བརྟག་གཉིས་དང། སམྦུ་ཊི་བདེ་དགྱེས་ཐུན་མོང་བའི་བཤད་རྒྱུད་ཡིན་པས། རྡོར་སེམས་ཀྱི་དཀྱིལ་འཁོར་དང་ཡེ་
ཤེས་མཁའ་འགྲོའི་དཀྱིལ་འཁོར་དང། དགྱེས་རྡོར་ཕྱག་བཅུ་དྲུག་པ་དང་ཕྱག་དྲུག་པ། ཕྱག་བཞི་པ། ཕྱག་གཉིས་པས་གཙོ་བོ་མཛད་པ་ལྷ་བཅུ་བདུན་གྱི་དཀྱིལ་འཁོར་བཞི་སམྦུ་ཊི་དང། གུར་བརྟག་
སམ་གསུམ་ག་ནས་བདག་མེད་མའི་དཀྱིལ་འཁོར་གཉིས་དང། བརྟག་གཉིས་སམྦུ་ཊི་གཉིས་ག་ནས་ཀུ་རུ་ཀུལླེའི་དཀྱིལ་འཁོར་གསུངས་བདེ་མཆོག་ཡབ་བཀའ་ལྷ་དྲུག་ཅུ་རེ་གཉིས་པའི་དཀྱིལ་འཁོར་
གསུམ། ཡུམ་བཀའ་ཕག་མོ་ལྷ་སོ་བདུན་མའི་དཀྱིལ་འཁོར་གསུམ་རྣམས་བདེ་མཆོག་གི་རྒྱུད་རྣམས་ལས་གསུངས། དུས་འཁོར་ཡོངས་རྫོགས་ཀྱི་དཀྱིལ་འཁོར་ནི་དུས་འཁོར་བསྡུས་རྒྱུད་འགྲེལ་ཆེན་
དང་བཅས་པ་ལས་གསུངས། གཞན་བླ་མེད་ཀྱི་རྒྱུད་ལས་གསུངས་པའི་དཀྱིལ་འཁོར་ཤིན་ཏུ་ཡོད་དེ། མ་ཧཱ་མ་ཡའི་དཀྱིལ་འཁོར་ནི་དེ་ཉིད་ཀྱི་རྒྱུད་དང། སངས་རྒྱས་ཐོད་པའི་དཀྱིལ་འཁོར་གཉིས་ནི་ཐོད་
པའི་རྒྱུད་དང། རྡོ་རྗེ་བདུད་རྩིའི་དཀྱིལ་འཁོར་རྣམས་ནི་དེ་ཉིད་ཀྱི་རྒྱུད་དང། རྡོ་རྗེ་ཧཱུཾ་མཛད་ཀྱི་དཀྱིལ་འཁོར་རྣམས་ནི་རྡོ་རྗེ་མཁའ་འགྲོའི་རྒྱུད་དང། འཇམ་རྡོར་ཞེ་གསུམ་མའི་དཀྱིལ་འཁོར་ནི་སྒྱུ་དྲ་དང་

[351B] མཁའ་འགྲོ་ལྔ་ནི་གུར་རིགས་བསྡུས་ཡིན་པས་རྡོ་རྗེ་གུར་དང། འཁོར་ལོ་བསྒྱུར་དྲུག་ནི་ཨ་བཧི་དྷ་ནའི་རྒྱུད་ལས་གསུངས་ཤིང་དེ་ཐམས་ཅད་བླ་མེད་ཁོ་
ན་ལགས། རྡོར་དབྱིངས། ཆོས་དབྱིངས་གསུང་དབང། གཙུག་དགུའི་དཀྱིལ་འཁོར་གསུམ་ནི་རྣལ་འབྱོར་རྒྱུད་དེ། ཐོག་མཐའ་གཉིས་དེ་ཉིད་འདུས་པ་དང་གཙུག་དགུའི་རྒྱུད་ལས་རིམ་བཞིན་
གསུངས། ཆོས་དབྱིངས་གསུང་དབང་གི་དཀྱིལ་འཁོར་ནི། སྤྱིར་མཚན་བརྗོད་དུས་འཁོར་དང་མཐུན་པར་ཚད་ལྡན་གྱིས་བཀྲལ་ཡང་སློབ་དཔོན་འཇམ་དཔལ་གྲགས་པས་རྣལ་འབྱོར་རྒྱུད་དུ་བཀྲལ་
བ་ལྟར་ཡིན་ཞིང། ཕྱག་རྡོར་འབྱུང་འདུལ་སྤྱོད་རྒྱུད་དང་འབྲེལ། གྲྭ་ལྔ། འོད་ཟེར་ཅན་གཉིས་བྱ་རྒྱུད་དེ། རིམ་བཞིན་འབྱུང་འདུལ་གྱི་རྒྱུད། གྲྭ་ལྔའི་གཟུངས། འོད་ཟེར་ཅན་གྱི་རྟོག་པ་རྣམས་
ལས་བསྟན་པའོ། །རྣམ་དཔྱོད་རྒྱན་གྱིས་མངོན་མཛེས་པའི། །དྲི་བའི་དཀར་འཇམ་སོར་མོ་ཡིས། །བསྐུལ་བས་དྲི་ལན་རྒྱུད་མང་གི་།གདངས་སྙན་རྣ་བའི་དགའ་སྟོན་འགྱེད། །འདིར་འབད་དགེ་བ་
ཟླ་ཟེར་གྱིས། །ཕྱེ་བའི་ཀུནྡ་ལྟར་དཀར་དེ། །ཁམས་གསུམ་འགྲོ་བ་མ་ལུས་པ། །སྒྲིབ་གཉིས་གཡུལ་ལས་རྒྱལ་ཕྱིར་བསྔོ། ཞེས་རྡོ་རྗེ་ཕྲེང་བ་ལ་བརྟེན་པའི་འབེལ་བའི་གཏམ་དུ་བྱ་བ་འདི་ཡང་དགེ་བའི་བཤེས་

[352A]༄༅། །གཉེན་རབ་འབྱམས་སྨྲ་བ་ཐོས་བསམ་པས་བསྐུལ་བ་ལ་བརྟེན། རིས་མེད་པའི་རྒྱལ་བའི་བསྟན་པ་མཐའ་དག་ལ་དད་པ་དང་ལྡན་པ། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་
གྱིས༑ ཆོས་གྲྭ་ཆེན་པོ་བཀྲ་ཤིས་ལྷུན་པོའི་གཙུག་ལག་ཁང་དུ་སྦྱར་བའི་ཡི་གེ་པ་ནི་དཀའ་བཅུ་ཚོགས་གསོག་པ་ལེགས་པ་ཆོས་འབྱོར་རོ། །འདིས་ཀྱང་རྒྱལ་བའི་བསྟན་པ་མི་ནུབ་པའི་རྒྱལ་མཚན་
དུ་གྱུར་ཅིག་ །།སྡེ་སྣོད་འཛིན་པ་དྲུང་གནས་ཚོགས་གསོག་པའི་།དཀའ་གནས་དོགས་པའི་དྲི་ཚིག་འབྱོར་པས་སྤྲོ། །དོན་དམ་དཔྱད་ཚེ་ཆོས་ཀུན་མི་དམིགས་ན། །རྣལ་འབྱོར་
པ་ཡིས་བདག་མེད་བསྒོམ་པའི་ཚེ། །ང་སོགས་གཏན་མེད་བསྒོམ་པས་མ་ཁྱབ་སྟེ། །དངོས་པོ་བྱས་པ་ཅན་ལ་མ་རེག་པར། །རང་བཞིན་འབའ་ཞིག་མངོན་དུ་མཛད་པའི་ངོར། །བུམ་སོགས་ཆོས་རྣམས་
ཐམས་ཅད་ཡོད་མིན་ཡང། །ཇི་ལྟ་གཟིགས་པའི་ཡེ་ཤེས་དེ་ཉིད་ཀྱིས་།བུམ་སོགས་གཏན་མེད་རྟོགས་པ་མ་ཡིན་བཞིན། །རྣམ་བདུན་རིགས་པས་བདག་དང་ཤིང་རྟ་སོགས། །དཔྱད་ཚེ་དེ་དག་
མེད་པར་ཤིན་ཏུ་འདོད། །གལ་ཏེ་དེའི་ཚེ་དེ་དག་མི་རྙེད་ལ། །ཡོད་ཅེས་སྨྲ་བ་ལྷག་པར་མི་རིགས་ཏེ། །ཡོད་ན་ཚད་མས་རྙེད་པས་ཁྱབ་ཕྱིར་རོ། །སློབ་ལམ་དུས་སུ་རྩེ་གཅིག་ཆོས་ཉིད་ལ། །མཉམ་པར་

[352B] །ཅུང་ཟད་མི་སྣང་ཡོད་པར་མི་དམིགས་ཀྱང། །དེ་དག་གཏན་མེད་བསྒོམ་པ་མ་ཡིན་ནོ། །ཚུལ་འདི་ལུང་རིགས་སྨྲ་བ་གང་དེ་ཡིས། །ལེགས་པར་དྲིས་ཚེ་ནམ་མཁའི་
རྣལ་འབྱོར་པ། །བློ་བཟང་ཆོས་ཀྱི་རྒྱལ་མཚན་ཞེས་བྱས་སྨྲས་།དགེ་བས་རྣམ་དཔྱོད་ཡངས་པའི་གུས་ལྡན་དེའི། །ཐེ་ཚོམ་རྩ་བ་བདག་འཛིན་ཆོད་གྱུར་ཅིག་ཅེས་པ་འདི་ཡང་རིགས་པར་སྨྲ་བ་བློ་བཟང་
ཆོས་ཀྱི་རྒྱལ་མཚན་གྱིས་སྨྲས་པའོ།། །།ཚོགས་གསོག་དཀའ་བཅུ་འཛིན་པ་གང་དེ་ཡི། །དྲི་ཡིག་ལེགས་འབྱོར་རིང་སོང་རྩ་འགྲེལ་གྱི། །སྐབས་འདིར་ཉན་རང་འཕགས་
པས་ཆོས་ཀྱི་ནི། །བདག་མེད་རྟོགས་པར་བསྒྲུབས་ཤིང་དམན་པའི་མདོར། །ཆོས་ཀྱི་བདག་མེད་མདོར་བསྡུས་བསྟན་པའི་ཚུལ། །བསྒྲུབ་དགོས་གཙོ་བོ་ལེགས་ལྡན་འབྱེད་ཡིན་པ། །ཟླ་བའི་བཞེད་པར་
རྒྱལ་བ་གཉིས་པས་གསུངས། །དེའི་ཕྱིར་སློབ་དཔོན་དེ་ཡི་མཐར་ཐུག་གི། །དགོངས་པ་མི་ཤེས་དངོས་ཟིན་གྲུབ་པའི་མཐའ། །ཐེག་དམན་མདོ་ལས་ཆོས་ཀྱི་བདག་མེད་པ། །མ་བསྟན་དེའི་ཕྱིར་ཐེག་
དམན་འཕགས་ཚོགས་ཀྱིས། །ཆོས་ཀྱི་བདག་མེད་རྗེས་དཔག་ཙམ་གྱིས་ཀྱང། །རྟོགས་མ་མྱོང་ཞེས་གསུངས་དབྱངས་མཐོན་པོས་སྒྲོག་ཚུལ་འདི་དགོངས་ལ་འདུས་པའི་ཚོགས་དབུས་སུ། །

[353A]༄༅། །ལེགས་པར་བཤད་པའི་དགའ་སྟོན་སྤེལ་བར་མཛོད། ཅེས་ཀྱང་ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་བགྱིས་པའོ།། །།ན་མོ་གུ་རུ་མཉྫུ་གྷོ་
ཥཱ་ཡ༑ ལུང་རིགས་སྨྲ་བ་གཉིས་ཀྱི་ཡི་གེ་འབྱོར། །ཊཱི་ཀ་ཆེན་བ་སོ་ཆོས་རྗེའི་ལྟ་ཁྲིད་དོན། །དོན་དམ་མེད་པས་མེད་གོ་མི་ཆོད་ཅིང། །ཐ་སྙད་ཡོད་པས་ཡོད་གོ་ཆོད་པ་ཡི། །དོན་ཡིན་དེ་ལས་གཞན་དུ་བཤད་
མི་བྱ༑ ༑དཔྱད་གཞི་ང་སོགས་ཆོས་ཅན་མཐའ་དག་ལ། །དོན་དམ་དཔྱོད་བྱེད་རིགས་པས་དཔྱད་པའི་ཚེ། །ང་སོགས་མ་རྙེད་དེའི་ཚེ་ཡོད་པའང་མིན། །དོན་དམ་དཔྱོད་བྱེད་རིགས་པ་ཡང་དག་གིས། །
དཔྱད་ཚེའང་ཡོད་ན་ང་དེ་བདེན་གྲུབ་འགྱུར། །མཐར་ཐུག་དཔྱོད་པའི་རིགས་པས་ཕུང་སོགས་ལ། །དཔྱད་ཚེ་ཕུང་སོགས་མི་དམིགས་མི་རྙེད་ཅིང། །དེ་ལྟར་མི་དམིགས་པ་དེ་ཕུང་སོགས་ཀྱི། །
གནས་ལུགས་ཡིན་ཞེས་ཟས་གཙང་སྲས་དེས་གསུངས། །དོན་དམ་དཔྱོད་པའི་རིགས་པས་ལེགས་དཔྱད་དེ། །དཔྱད་དོན་མཉམ་པར་བཞག་པའི་ངོར་དགོངས་ནས། །སྨྲ་བསམ་བརྗོད་མེད་
སྤྲོས་པ་ཀུན་བྲལ་བ། །རྒྱལ་ཡུམ་རྩ་འཇུག་བཞི་གསུམ་དགོངས་དོན་ཡིན། །དེ་ལྟ་མོད་ཀྱི་མ་བརྟགས་མ་དཔྱད་པར། །རྒྱུ་འབྲས་རྟེན་འབྲེལ་རི་མོ་ཆེས་བཀྲ་བ། །འགག་མེད་ཟུང་དུ་འབྲེལ་

[353B] །དུས་གསུམ་རྒྱལ་བ་ཀུན་གྱི་ལམ་ཡིན་ཞེས། །བདག་ཅག་ཕ་རྒན་རྒྱལ་བ་གཉིས་པའི་རྗེ། །བློ་བཟང་གྲགས་པའི་དཔལ་དེ་དེ་ལྟར་བཞེད། །ཚུལ་འདི་སྡེ་སྣོད་འཛིན་པ་རྣམ་གཉིས་
ཀྱིས༑ ༑རྒྱལ་བྱས་དྲི་བ་འདི་ཡི་ལན་གྱིས་ཅེས། །སྤྲིངས་པར་གྱུར་ཚེ་ཆོས་ཀྱི་རྒྱལ་མཚན་གྱིས། །ཐོགས་མེད་བྲིས་པའི་སོམ་ཉི་སེལ་གྱུར་ཅིག་ཅེས་ཀྱང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་
སྨྲས་པའོ།། །།སསྟི། རབ་འབྱམས་སྨྲ་བ་བསྟན་པའི་རྒྱལ་མཚན་གྱི། །ཞིབ་མོའི་ཡི་གེ་ལེགས་པར་འབྱོར་པས་ཚིམ། །ཕུང་པོར་བཏགས་པའི་གང་ཟག་ལ་སོགས་
པ༑ ༑འཁོར་འདས་ཆོས་རྣམས་མ་ལུས་ཇི་སྙེད་པ། །ཐག་ཁྲ་བསྔོགས་པའི་སྟེང་གི་སྦྲུལ་ཇི་བཞིན། །རྟོག་པས་བཏགས་པ་ཙམ་ཞིག་མ་གཏོགས་པ། །དོན་ལ་གྲུབ་པ་ཅུང་ཟད་ཡོད་མིན་ཞེས། །
ཐུབ་དབང་ཀླུ་སྒྲུབ་ཡབ་སྲས་ཟླ་བའི་ཞབས། །བློ་བཟང་རྒྱལ་བའི་དབང་པོའི་བཞེད་པའི་ཕུལ། །ཚུལ་འདི་ངེས་ན་རྒྱལ་བས་ཆོས་རྣམས་ཀུན། །མིང་རྐྱང་བཏགས་ཡོད་ཙམ་དུ་གསུངས་པ་ལ་།རྨད་
དུ་བྱུང་བའི་ཡིད་ཆེས་རྙེད་པར་འགྱུར། །འོན་ཀྱང་ལྟ་བའི་ཟབ་གནད་འདི་དག་ནི། །ཕྲ་ཞིང་ཤིན་ཏུ་རྟོགས་པར་དཀའ་བའི་ཕྱིར་།བློ་ཆུང་རྣམས་ལ་སྐྲག་པ་སྐྱེ་ཞེས་གསུངས། །དེ་སྐད་སྨྲ་བ་

[354A]༄༅། །མང་ཐོས་དབུ་མ་པ། །བློ་བཟང་ཆོས་ཀྱི་རྒྱལ་མཚན་ཞེས་བྱ་ཡིན། །དེ་བས་དད་ལྡན་རྣམ་དཔྱོད་ཡངས་པ་དེ། །འཇིག་ཚོགས་ལྟ་བའི་གདོན་ལས་གྲོལ་གྱུར་ཅིག་ཅེས་པ་འདི་ཡང་ཆོས་
སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།ན་མོ་གུ་རུ་མུ་ནི་ཨིནྡྲ་ཡ། དུས་གསུམ་རྒྱལ་བའི་སྐུ་གསུམ་ཡེ་ཤེས་ཀྱི་།ངེས་གསང་ནམ་མཁའི་མཛོད་ལ་དབང་
བསྒྱུར་བ། །ལྷ་བཅས་འགྲོ་བའི་སྟོན་པ་བཅོམ་ལྡན་འདས་།ཤཱཀྱའི་གཙོ་བོ་དེ་ཡིས་དགེ་ལེགས་སྩོལ། །དད་པའི་མེ་ལྕེས་སྙིང་མཚོ་ཁོལ་བ་ཡི། །ཤུགས་རིང་དུས་མཐའི་རླུང་ལྟར་བཟློག་དཀའ་བ། །
སྒྲིབ་མེད་གཟིགས་ཀྱང་སེལ་བར་མི་མཛད་པ། །བཅོམ་ལྡན་ཐུགས་རྗེ་ཅན་དེ་གང་དུ་གཤེགས། །བུ་རམ་ཤིང་པའི་རྣམ་ཐར་བདུད་རྩིའི་རྒྱུན། །ཙན་དན་བརྡར་བ་ལྟ་བུའི་བསིལ་བས་ཀྱང། །ཉ་ཡི་ཏོག་
སྡེ་ཅན་ལ་དམྱལ་མེ་ལྟར། །གདུང་བ་ལྷག་པར་སྩོལ་འདི་རྨད་དུ་བྱུང། །གང་གི་མཚན་སྙན་གྲགས་པའི་འོད་དཀར་གྱི། །བྱུག་པ་ཡིས་ཀྱང་འདོད་པའི་ཉག་ཕྲན་ལྔ། །འཕེན་བྱེད་དང་བཅས་རི་མོའི་གནས་
འགོད་པའི། །ཚུལ་འདི་བསམས་ཚེ་དད་པའི་མཆི་མ་འཁྲུག་གཡོ་མེད་ཞི་བའི་མལ་དུ་རྟག་གཟིམས་ཀྱང། །ཇི་སྲིད་ལེགས་བྲིས་ལམ་བཟང་མཐས་ཀླས་པར། །རྣམ་དཀར་ཕུན་ཚོགས་སྤྲོས་པའི་འཇོ་སྒེག་

[354B] ༑རྣམ་རོལ་རྒྱལ་བའི་མཛད་པ་སྙིང་ལ་དྲན། །ཕྱོགས་དུས་ཀུན་ཏུ་བདེ་གཤེགས་གྲངས་མང་ཡང། །མི་མཇེད་ཞིང་འདིར་དོན་ཀུན་གྲུབ་པ་ལས། །ལྷག་པའི་རྐང་གཉིས་གཙོ་བོ་ག་ལ་ཞིག་།ཡོངས་
འདུའི་ཚལ་ན་རྐང་འཐུང་གཉིས་པ་བཞིན། །རྒྱལ་ཀུན་མཁྱེན་བརྩེ་མ་ལུས་གཟུགས་གྱུར་ཏེ། །ཐུན་མཚམས་ལི་ཁྲིའི་བླ་མཐང་གོས་གྱོན་ནས། །བརྒྱད་ཁྲི་བཞི་སྟོང་རྒྱུད་མང་སྙན་སྒྲོག་ན་།ཡོན་ཏན་
ཕུང་པོ་ཁྱོད་དང་མཚུངས་པར་འགྱུར། །ཤེས་བྱའི་ཕ་མཐའ་བརྒལ་བའི་མཁྱེན་པ་དང། །འགྲོ་འདི་བུ་སྡུག་ལྟར་དགོངས་བརྩེ་བ་ཡིས། །རབ་འབྱམས་རྒྱལ་བ་གཞན་གྱི་མཁྱེན་བརྩེ་ཡང། །ཡུངས་
འབྲུའི་གོ་སར་བདག་གི་སྟོན་པས་བཀོད། །ཚོགས་གཉིས་ཡོངས་སུ་སྨིན་པའི་མཛེས་སྡུག་གི་ལང་ཚོ་རབ་རྒྱས་ཀུན་མཁྱེན་ཉི་མའི་གཉེན། །གང་འདིས་དུས་གསུམ་རྒྱལ་བ་སྲས་བཅས་ཀྱི། །
ཆགས་བྲལ་ཐུགས་ཀྱང་ཞགས་པ་མེད་པར་བཟུང། །སྐུ་དང་ཟག་མེད་ཡེ་ཤེས་བདེ་བ་ཆེ། །གསང་ཆེན་ཟད་མེད་དབྱིངས་ལ་དབང་བསྒྱུར་བ། །ཚུལ་འདིས་བློ་ཆུང་སྐྲག་པའི་གནས་བཀོད་ཅིང། །
བློ་མཆོག་རྣམས་ལ་དགའ་བདེ་མཆོག་སྦྱིན་མཛད། །སྙིགས་མའི་བསྲེག་ཟ་འབར་བས་ཐུགས་རྗེ་ཅན། །ཕལ་ཆེར་ཞིང་གཞན་མྱུལ་བའི་ཟོལ་བརྟེན་ཚེ། །སྙིང་སྟོབས་ཡོན་ཏན་རྒྱས་པའི་སྤྲིན་ཆེན་ལས།།

[355A]༄༅། །བསིལ་བའི་དངོས་པོ་སྒྱུ་འཕྲུལ་སྲས་པོས་བསྩལ། །གང་གི་སྒྲིབ་བྲལ་ཡེ་ཤེས་སྔགས་རྫས་ཀྱིས། །མ་རུངས་རྩོད་དུས་རྫོགས་ལྡན་དུ་སྤྲུལ་ན། །ཤཱཀྱའི་གཙོ་བོ་ཁྱོད་ནི་དཔེ་ཟླ་དང། །
བྲལ་བ་སྒྱུ་མའི་མཁན་པོ་ལགས་སམ་སྙམ། །གང་དག་ཐེ་ཚོམ་ཙམ་གྱིས་མགོན་པོ་ལ། །ལག་པའི་ཀུ་མུད་སྙིང་གར་འཛུམ་བྱེད་ནའང། །ལྷ་ཡི་ཕུན་ཚོགས་མཆོག་ལ་མགྲོན་གཉེར་ན། །
དང་བའི་སེམས་ཀྱིས་འདུད་ལ་སྨོས་ཅི་འཚལ། །ཟླ་ལྟར་བསིལ་ཡང་རྒུད་པའི་བུད་ཤིང་བསྲེག་མེ་ལྟར་འབར་ཡང་ཉོན་མོངས་དྲི་མ་འཁྲུག་མ་བཅོལ་བར་ཡང་ལེགས་པ་ཀུན་མཛད་པའི། །མ་
འདྲིས་མཛའ་བཤེས་ཁྱོད་ནི་བདག་གི་མགོན། །འདི་ལྟར་བསྐྲུན་པའི་ལེགས་སྤྱད་འོད་དཀར་ཅན། །ཇི་སྙེད་ཐོབ་དེས་འགྲོ་བའི་ཡིད་ཀྱི་མཁའ། །ཉོན་མོངས་མུན་པས་ཁེབས་པ་བསལ་བྱས་ཏེ། །ཐུབ་
བསྟན་ཀུན་ད་བཞད་པའི་དཔལ་གྱུར་ཅིག་། ཅེས་ཤངས་གྲྭ་ཚང་ཆེན་མོར་འཕན་གྱི་ཕྲེང་བ་ཕུལ་བའི་ཚིགས་སུ་བཅད་པ་འདི་ཡང་ཤཱཀྱའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བཀོད་
པའོ༑༑ །།ན་མོ་གུ་རུ་ཤཱཀྱ་མུ་ནི་ཡེ། རྒྱལ་བའི་སྐུ་བརྙན་གྱིས་བཀྲ་བའི། །བཀྲ་ཤིས་འཕན་གྱི་ཕྲེང་བ་འདི། །བློ་བཟང་ཆོས་ཀྱི་རྒྱལ་མཚན་གྱིས། །བསགས་པའི་དགེ་

[355B] །བློ་བཟང་བསྟན་པ་རྒྱས་པ་དང། །མ་རྒན་འགྲོ་བ་མ་ལུས་པ། །ཀུན་མཁྱེན་མྱུར་དུ་ཐོབ་ཕྱིར་བསྔོ་།ཞེས་པ་དཔལ་འཁོར་ཆོས་སྡེའི་གྲྭ་ཚང་བདུན་སོ་སོར་འཕན་སྐོར་རེ་གནང་བའི་
ཞལ་ཡིག་གོ་ །།ཨོཾ་བདེ་ལེགས་སུ་གྱུར་ཅིག་རྒྱལ་བའི་སྐུ་བརྙན་གྱིས་མཛེས་པའི། །བཀྲ་ཤིས་འཕན་དཀར་འཕྲེང་བ་འདི། །བློ་བཟང་ཆོས་ཀྱི་རྒྱལ་མཚན་གྱིས། །གྲྭ་ཚང་ཆེན་
མོའི་གཙུག་ལག་ཁང། །མཛེས་པར་བྱེད་པའི་རྒྱན་དུ་ཕུལ། །དགེ་བས་ཕན་བདེ་ཀུན་གྱི་གཞི། །སངས་རྒྱས་བསྟན་པ་རྒྱས་པ་དང་།འགྲོ་ཀུན་བྱང་ཆུབ་མཆོག་ཐོབ་ཤོག་བསླབ་གསུམ་ལྡན་པའི་བློ་གསལ་
མཐའ་དག་གིས། །གནས་འདི་ཡོངས་གང་བཤད་དང་བསྒྲུབ་པ་ཡི་།ཐུབ་པའི་བསྟན་པ་ཕྱོགས་བཅུར་རྒྱས་བྱེད་ཅིང། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག་ཅེས་ཤངས་གྲྭ་ཚང་ཆེན་མོར་
ཁ་བཏགས་ཀྱི་འཕན་སྐོར་དེ་བཞིན་གཤེགས་པའི་སྐུ་བརྙན་གྱིས་མཚན་པ་ཕུལ་བའི་ཚིགས་སུ་བཅད་པ་འདི་ཡང། ཤཱཀྱའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།
གང་ཞིག་བསྟེན་པས་ཀུན་ནས་ཉོན་མོངས་པའི། །མཐུན་ཕྱོགས་ཚ་གྲང་འཚེ་བ་ཀུན་སྐྱོབ་ཅིང། །དྲན་ཤེས་ངོ་ཚ་ཁྲེལ་ཡོད་བག་ལྡན་པའི། །ཕུན་ཚོགས་སྐྱེད་བྱེད་ངུར་སྨྲིག་མདངས་ལྡན་པ་།རྒྱལ་

[356A]༄༅། །བས་བསྔགས་པའི་ན་བཟའ་སྣམ་སྦྱར་འདི། །མ་ཕམ་རྒྱལ་བའི་དབང་པོའི་སྐུ་ལ་གསོལ། །དགེ་བས་མར་གྱུར་འགྲོ་བ་མ་ལུས་པ། །རྒྱལ་ཚབ་སྲས་ཀྱི་ཐུ་བོར་འགྱུར་བར་ཤོག་
བླ་མེད་སྟོན་པ་དེ་ཡིས་ལེགས་བསྔགས་ཤིང། །བགྲང་ཡས་དགྲ་བཅོམ་བྱེ་བའི་ཕྱག་མཛེས་པ། །ཉོན་མོངས་སྡུག་བསྔལ་བྲག་རི་གསིལ་བྱེད་འདི། །བྱམས་མགོན་འགྲོ་བའི་བླ་མའི་ཕྱག་ཏུ་
འབུལ། །དགེ་བས་བདག་དང་མར་གྱུར་འགྲོ་བ་ཀུན། །མ་ཕམ་ཆོས་ཀྱི་བདུད་རྩིའི་དགའ་ཚལ་དུ། །འདོད་དགུར་སྤྱོད་པས་བྱམས་བསྟན་རྒྱས་བྱེད་ཅིང། །མཐའ་ཡས་འགྲོ་བ་འདྲེན་པའི་མཆོག་
གྱུར་ཅིག་སྟོན་པ་མཆོག་དང་འཕགས་པའི་ཚོགས་རྣམས་ཀྱི། །ཕྱག་གི་པད་མཚོ་མཛེས་པའི་བུང་བ་བཞིན། །དྲང་སྲོང་སྣོད་མཆོག་འབྲས་བུས་གང་བ་འདི། །རྒྱལ་ཚབ་དམ་པར་
ཕུལ་བའི་རྣམ་དཀར་མཐུས། །བདག་དང་མཁའ་མཉམ་འགྲོ་བ་ཐམས་ཅད་ཀྱི། །ཤེས་རྒྱུད་ཡོན་ཏན་རྒྱ་མཚོའི་སྣོད་གྱུར་ནས། །མཐོ་རིས་ཐམས་ཅད་མཁྱེན་པ་རྒྱུ་འབྲས་ཀྱི། །ཟག་མེད་
བདུད་རྩིའི་དཔལ་ལ་ལོངས་སྤྱོད་ཤོག་འདི་ལྟར་བསྒྲུབས་པའི་རྣམ་དཀར་དགེ་བའི་མཐུས། །དུས་མཐའ་འདིར་ཡང་བདེན་པ་གསུང་བའི་སྲས། །རྣམ་དག་རབ་བྱུང་བྱེ་བ་ཕྲག་བརྒྱ་ཡིས། །

[356B] །རྒྱལ་བ་གཉིས་པའི་བཤད་སྒྲུབ་རྒྱས་གྱུར་ཅིག་ཅེས་རྒྱལ་བའི་རྒྱལ་ཚབ་མ་ཕམ་མགོན་པོ་ལ། ན་བཟའ། གསེག་ཤང། ལྷུང་བཟེད་
རྣམས་ཕུལ་ཏེ་སྨོན་པའི་ཚིགས་སུ་བཅད་པ་འདི་ཡང་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པའོ།། །།ལྷ་རྫས་ལས་གྲུབ་རྒྱལ་བས་རབ་བསྔགས་པ། །གུར་གུམ་མདོག་
ཅན་བླ་གོས་བཟང་པོ་འདི། །ཤཱཀྱའི་རྒྱལ་པོའི་སྐུ་ལ་གསོལ་བ་ཡིས། །སྡོམ་གསུམ་རྣམ་དག་བག་ཡོད་གོས་མཆོག་གིས། །ཚེ་རབས་ཀུན་ཏུ་མངོན་པར་མཛེས་གྱུར་ཅིག་ཁྱད་པར་འགྲོ་བ་ཀུན་གྱི་དོན་
དུ་བདག་ཐུབ་པའི་ཉི་མ་ཀུན་གྱི་བསྟན་ལ་བདག་ངུར་སྨྲིག་རྒྱལ་མཚན་འཛིན་པའི་མཆོག་ཏུ་བདག་རྒྱལ་བས་མཆོག་ཏུ་བསྔགས་པར་གྱུར་ཅིག་བདག་འགྲོ་ཀུན་རྟག་ཏུ་བདེ་ཞིང་སྐྱིད་པ་དང་།བློ་
བཟང་བསྟན་པ་དར་ཞིང་རྒྱས་གྱུར་ཅིག་ཤཱཀྱའི་རྒྱལ་པོ་ཅི་འདྲར་བདག་གྱུར་ཅིག་དགེ་བ་འདི་ཡིས་ཚེ་རབས་ཀུན་ཏུ་བདག་འཁོར་ལོ་ཆེན་པོ་བཞི་དང་མི་འབྲལ་ཞིང། །དྲན་ཤེས་བག་ཡོད་གོས་ཀྱིས་
ལེགས་ཀླུབས་ཏེ། །རྟག་ཏུ་སྲས་བཅས་རྒྱལ་བ་དགྱེས་བྱེད་ཤོག་མར་གྱུར་འགྲོ་བས་ཁྱབ་པའི་ཞིང་ཀུན་ཏུ། །བདག་ལུས་བཀོད་པས་ཁྱབ་བྱས་མ་རྣམས་ཀྱི། །སྡུག་བསྔལ་སེལ་ཞིང་བདག་དགེས་བདེ་

[357A]༄༅། །བྱེད་ཤོག་བདག་ནི་སྲིད་པར་གནས་ཚེ་ཡང། །དྲན་ཤེས་བག་ཡོད་གོས་ལྡན་ཤོག་འདི་ལྟར་བགྱིས་པའི་བསོད་ནམས་ཀྱིས། །འགྲོ་བའི་དཔལ་དུ་བདག་གྱུར་ཅིག་བདག་ནི་རྒྱལ་ཀུན་བསྟན་པ་ལ། །
ངུར་སྨྲིག་འཛིན་པའི་གཙོར་གྱུར་ཅིག་འདི་ཡི་དགེ་བས་འགྲོ་བ་རྣམས། །ཚ་གྲང་གདུང་བ་ལས་གྲོལ་ཤོག་ཤཱཀྱའི་གཙོ་ལ་བདག་སྐྱབས་མཆི། །རྟག་ཏུ་ཐུབ་པའི་རྗེས་སློབ་ཅིང། །དམ་ཆོས་མ་ལུས་འཛིན་པར་ཤོག་འདིས་མཚོན་
དུས་གསུམ་དགེ་བའི་མཐུ་ཡིས་བདག་ཀུན་བཟང་འཇམ་པའི་དབྱངས་དང་མཚུངས་པར་ཤོག་འདི་ནི་སྐྱེ་བོ་གཞན་དག་གིས། །གྱོན་ཞིང་ཁྱེར་ན་གཤིན་རྗེས་གསོད། །དུས་འདིར་ཀཽཎྜ་ནྱི་བཞིན། །བྱམས་བསྟན་ངུར་སྨྲིག་འཛིན་
མཆོག་ཤོག་གལ་ཏེ་འདི་ནི་གཞན་ཁྱེར་ན། །དམག་ཟོར་རྒྱལ་མོས་སྙིང་ཁྲག་འཐུངས། །བློ་བཟང་ཆོས་ཀྱི་རྒྱལ་མཚན་གྱིས་།དང་བས་གཙོ་བོ་འདྲེན་མཆོག་གི་སྐུ་ལ་གསོལ་བས་སངས་རྒྱས་ཤོག་རྒྱལ་བའི་སྐུ་ལ་བསིལ་གདུང་མི་
མངའ་ཡང། །འགྲོ་ཀུན་ཚ་གྲང་འཇིགས་ལས་སྐྱོབ་པའི་ཕྱིར་།དང་བས་ལྷ་རྫས་ཆོས་གོས་འདི་ཕུལ་བས། །ཚ་གྲང་འཁོར་བའི་འཇིགས་ལས་གྲོལ་གྱུར་ཅིག་ཅེས་པ་བཀྲ་ཤིས་ལྷུན་པོའི་གཙང་ཁང་དབུས་མའི་ཐུབ་དབང་གི་སྐུ་
བརྙན་ལ་གོས་བཟང་པོའི་བླ་གོས་འབུལ་བར་མཛད་པའི་ངོས་ལ་རྗེ་ཐམས་ཅད་མཁྱེན་པ་ཉིད་ཀྱིས་ཕྱག་བྲིས་སུ་མཛད་སྣང་ངོ།།།།ཨོཾ་ཐུབ་པས་བསྔགས་པའི་གསེར་མདོག་སྣམ་སྦྱར་འདི། །ཚེ་དཔག་

[357B]བདག་དང་མར་གྱུར་འགྲོ་བ་མ་ལུས་པ། །བདེ་བ་ཅན་དུ་ཐོགས་མེད་འཇུག་ཕྱིར་བསྔོ། །ཐུབ་པས་བསྔགས་པའི་གསེར་མདོག་སྣམ་སྦྱར་འདི། །སྨན་པའི་རྒྱལ་པོའི་སྐུ་ལ་གསོལ་བའི་དགེ་བདག་
དང་མར་གྱུར་འགྲོ་བ་མ་ལུས་པ། །མངོན་དགའ་བཻཌཱུར་ཞིང་དུ་བགྲོད་ཕྱིར་བསྔོ།། །།ན་མོ་ཨཱ་རྱ་མཻ་ཏྲཱི་ཡ། ཕུན་ཚོགས་པདྨ་རཱ་གའི་འཇའ་ཚོན་ལ། །གསེར་སྦྱངས་བཙོ་མའི་རྒྱན་གྱིས་སྤྲས་པ་ལྟའི། །འདྲེན་པས་བསྔགས་
པའི་ལྷ་རྫས་སྣམ་སྦྱར་འདི། །རྒྱལ་ཚབ་བྱམས་པ་མགོན་པོའི་སྐུ་ལ་གསོལ། །དགེ་བས་བདག་དང་བདག་ལ་བལྟོས་བཅས་པའི། །འགྲོ་རྣམས་མགོན་ཁྱོད་མངོན་པར་སངས་རྒྱས་པའི། །ཐོག་མའི་འཁོར་རྣམས་ཀུན་གྱི་མཆོག་གྱུར་
ནས༑ ༑སྐུ་གསུམ་གོ་འཕང་དམ་པ་མྱུར་ཐོབ་ཤོག་ཅེས་པའང་རྗེ་ཉིད་ཀྱི་ཕྱག་བྲིས་དངོས་ལས་བླངས་སོ། །ཕུན་ཚོགས་གཟི་འབར་རིན་ཆེན་དུ་མ་ཡི། །རྒྱན་ལྡན་ཡིད་འོང་གསེར་གྱི་ཕྲེང་བ་འདི་།ཤཱཀྱའི་རྒྱལ་པོའི་མགུལ་ཕུལ་
བསོད་ནམས་ཀྱིས། །གསེར་མདོག་རྒྱལ་བའི་སྐུ་མཆོག་མྱུར་ཐོབ་ཤོག་།གནས་སྐབས་ཀུན་ཏུ་བསམས་དོན་ཡིད་བཞིན་དུ། །འགྲུབ་ཅིང་ཐུབ་དབང་ལུང་རྟོགས་བསྟན་པ་དང། །སྐྱེ་དགུའི་ཕན་བདེ་རྒྱས་པའི་གསེར་འོད་ཀྱིས། །
ཕྱོགས་ཀུན་ཉིན་མོར་བྱེད་པར་བདག་གྱུར་ཅིག་དཔའ་བོ་ཁྱོད་ཀྱི་བཞེད་དོན་བསྒྲུབ་པ་ཡི། །གསེར་གྱི་ཕྲེང་བ་བདག་ཅག་སྤྱི་གཙུག་གི་ །རྒྱན་དུ་ནམ་ཡང་འབྲལ་བར་མི་འབྱུང་ཞིང། །གསེར་ལྟར་དག་པོའི་སྐུ་གཉིས་མྱུར་ཐོབ་

[358A]༄༅། །ཤོག་ཕྱི་ནང་རྒོལ་བ་ཀུན་འཇོམས་ཤིང། །ཕུན་ཚོགས་རང་དབང་འདོད་དགུར་སྤྱོད། །མཆོད་སྦྱིན་བསྟན་པའི་བྱ་བ་སོགས་།འགྲན་པ་བཞིན་དུ་འཕེལ་གྱུར་ཅིག་ །།ན་མོ་གུ་རུ་མུ་ནི་ཨིནྡྲཱ་
ཡ། གསེར་གྱི་ལྷུན་པོས་པདྨ་རཱ་ག་ཡི། །དར་དཔྱངས་བཅིངས་པ་ཇི་བཞིན་ཐུབ་དབང་གི་སྙན་ཤལ་ལྷ་རྫས་དབང་གི་མདངས་ལྡན་པས། །བརྒྱན་པའི་རྣམ་དཀར་གྱིས་མཚོན་དགེ་ཚོགས་མཐུས། །མཁའ་མཉམ་མར་གྱུར་འགྲོ་
རྣམས་བསྒྲལ་ཕྱིར་དུ། །བདག་ཉིད་དགའ་ལྡན་བདེ་བ་ཅན་ལ་སོགས་།པདྨོ་ལས་སྐྱེས་སྟོན་པ་མཆོག་དེ་དག་དགྱེས་བྱས་རླབས་ཆེན་སྤྱོད་པ་མཐར་ཕྱིན་ཤོག་འདི་ཉིད་འཆི་བདག་གཤིན་རྗེ་ལ་།གཏད་དོ་སྐུ་འདིར་འབྲལ་མེད་
ཞོག་བཀྲ་ཤིས་ལྷུན་པོའི་གཙང་ཁང་དབུས་མའི་ཐུབ་སྐུའི་སྙན་དར་ཞལ་ཡིག་གོ་ཨོཾ་ཟླ་མེད་སྟོན་པ་མཆོག་གི་སྙན་ཤལ་ལ། །ཟླ་ཤེལ་འཁྱིལ་འདྲའི་མཛེས་བྱེད་འདི་ཕུལ་བས། །བདག་དང་བདག་ལ་བལྟོས་པའི་འགྲོ་
བ་རྣམས། །དེང་ནས་བཟུང་སྟེ་བྱང་ཆུབ་སྙིང་པོའི་བར། །མི་ཁོམ་གནས་སུ་ནམ་ཡང་མི་སྐྱེ་བར། །བསྟན་དང་འགྲོ་བའི་ཕན་བདེ་བསྒྲུབ་པ་ལ། །ཀུན་བཟང་འཇམ་པའི་དབྱངས་དང་མཚུངས་པར་ཤོག་བཀྲ་ཤིས་ལྷུན་པོའི་གཙང་
ཁང་དབུས་མའི་ཐུབ་སྐུའི་སྙན་དར་ཞལ་ཡིག་གོ་ །།འཇའ་ཚོན་ལྟར་བཀྲའི་ལྷ་རྫས་འདི་ཕུལ་བས། །མཚོན་པའི་རྣམ་དཀར་ཕུང་པོ་ཅི་མཆིས་པ། །བདག་དང་མཁའ་མཉམ་འགྲོ་བ་མ་ལུས་པ། །དགའ་

[358B] །དགྱེས་བྱེད་སྲས་ཀྱི་ཐུ་བོར་འགྱུར་ཕྱིར་བསྔོ། །བཀྲ་ཤིས་ལྷུན་པོའི་བྱམས་ཆེན་གྱི་སྙན་དར་ཞལ་ཡིག་ཏུ་གནང་བའོ།། །།བདེ་གཤེགས་སེང་གེའི་ང་རོའི་
སྙན་ཤལ་ལ། །རབ་དཀར་ལྷ་རྫས་ན་བཟའ་འདི་ཕུལ་བས། །ཇོ་མོ་རྫོང་ནས་དཔོན་གཡོག་འཁོར་བཅས་ཀྱི། །ཕྱི་ནང་བར་གཅོད་མ་ལུས་ཞི་བ་དང། །ཚེ་དང་ལོངས་སྤྱོད་རིགས་བརྒྱུད་འཕེལ་ཞིང་རྒྱས། །མི་ནོར་འདོད་
དགུ་ཐམས་ཅད་དབང་དུ་འདུས། །བསམ་དོན་མ་ལུས་ཡིད་བཞིན་འགྲུབ་པ་དང། །ནམ་ཞིག་ངོ་མཚར་བཀོད་པའི་ཞིང་མཆོག་ཏུ། །དེ་བཞིན་གཤེགས་དེའི་སྲས་ཀྱི་ཐུ་བོར་ཤོག་ཅེས་པ་སྙན་དར་ལ་ཕྱག་བྲིས་སུ་སྣང་
ངོ།། །།སྭ་སྟི། རྩ་བརྒྱུད་བླ་མ་བསླུ་མེད་དཀོན་མཆོག་གསུམ་།ཡི་དམ་ལྷ་ཚོགས་མཁའ་འགྲོ་ཆོས་སྐྱོང་བའི། །མཐུ་ལྡན་དམ་ཅན་བསྲུང་མའི་ཚོགས་རྣམས་ལ། །ལྷག་བསམ་དག་པས་མཆོད་
སྤྲིན་རྒྱ་མཚོ་དང། །ལྷན་ཅིག་ལྷ་རྫས་ན་བཟའ་འདི་ཕུལ་བའི་།རྣམ་དཀར་དུས་གསུམ་དགེ་ཚོགས་རྒྱ་མཚོའི་ཚོགས། །མཁའ་མཉམ་འགྲོ་ཀུན་ཀུན་མཁྱེན་ཐོབ་ཕྱིར་བསྔོ། །བདག་ཀྱང་དེང་ནས་རང་དོན་ཡལ་བོར་ནས། །
བསྟན་དང་འགྲོ་བའི་དོན་ཆེན་བསྒྲུབ་པའི་ཕྱིར། །མནར་མེད་མེ་ནང་འཇུག་ལའང་མངོན་དགའ་བས། །སྲས་བཅས་རྒྱལ་རྣམས་རྟག་ཏུ་དགྱེས་བྱེད་ཤོག་ཅེས་པ་མགོན་ཁང་ཆེན་མོར་སྙན་དར་མང་པོ་འབུལ་བར་མཛད་སྐབས་

[359A]༄༅། །དར་སོ་སོར་འདྲིར་བསྩལ་ཏོ།། །།ན་མོ་གུ་ར་ཝེ། བསླུ་མེད་རྩ་བརྒྱུད་བླ་མ་དང། །དཔལ་ལྡན་རྡོ་རྗེ་འཇིགས་བྱེད་སོགས་།ཡི་དམ་ལྷ་ཚོགས་དཀོན་མཆོག་གསུམ། །དཔའ་བོ་
མཁའ་འགྲོ་ཆོས་སྐྱོང་བའི། །བསྟན་བསྲུང་འཁོར་དང་བཅས་རྣམས་ལ། །དགེ་མཚན་ཚོན་བརྒྱས་རབ་བཀྲ་བའི། །ལྷ་རྫས་དམ་པའི་སྤྱན་གཟིགས་སོགས། །དངོས་བཤམས་ཡིད་སྤྲུལ་མཆོད་ཚོགས་འབུལ། །འདི་ལྟར་བསྐྲུན་
པའི་རྣམ་དཀར་ཡང། །དུས་གསུམ་དགེ་ཚོགས་རྒྱ་མཚོར་བཅས། །མཁའ་མཉམ་འགྲོ་བའི་སྡུག་བསྔལ་ཀུན། །སྐྱོབ་པའི་སྐྱབས་སུ་འགྱུར་ཕྱིར་བསྔོ། །བདག་ནི་ཚ་བའི་དམྱལ་བ་རྣམས། །ཞི་བྱེད་བསིལ་བའི་ཆར་རྒྱུན་དང། །གྲང་
བའི་དམྱལ་བ་སྐྱོབ་བྱེད་པའི། །འོད་རྣོ་ཉི་མ་གསལ་བར་ཤོག་།བཀྲེས་སྐོམ་ཡི་དྭགས་མ་ལུས་པ། །ཚིམ་བྱེད་བདུད་རྩིའི་རྫིང་བུ་དང། །རྨོངས་ཤིང་གཞན་དབང་གྱུར་པ་རྣམས། །དབུགས་འབྱིན་སྒྲོན་མེར་བདག་གྱུར་ཅིག་
འཐབ་རྩོད་འཁྲུག་ལོང་མཚོན་འབབ་པར། །སྲ་ཞིང་བརྟན་པའི་གོ་ཆ་དང། །འཆི་འཕོ་ལྟུང་བའི་ཆུ་འཁྲུགས་པ། །སྒྲོལ་བྱེད་གྲུ་རྫིངས་བཟང་པོར་ཤོག་བདག་གི་མིང་ཙམ་ཐོས་པས་ཀྱང། །སྐྱེ་རྒ་ན་འཆིས་གདུངས་རྣམས་
ཀྱི། །རྒ་ནད་འཆི་བ་དྲུངས་འབྱིན་པའི། །ཡིད་བཞིན་ནོར་བུར་བདག་གྱུར་ཅིག་ཉོན་མོངས་དུག་ལྔ་འབར་བའི་མེས། །གཟིར་རྣམས་བསིལ་བྱེད་གང་གཱ་དང། །སྡུག་བསྔལ་མཚོན་ཆར་འབབ་རྣམས་ཀྱི། །རྡོ་རྗེའི་གོ་ཆར་

[359B]རང་བྱས་ཉེས་པས་ངན་སོང་གི་འཇིགས་རུང་གཡང་སར་ཕྱོགས་རྣམས་ཀྱང། །བདག་ཅག་དྲན་པའི་ལྕགས་ཀྱོ་ཡིས། །བདེ་འགྲོའི་གནས་སུ་འདྲེན་གྱུར་ཅིག་དཀོན་ཅོག་གསུམ་གྱི་སྒྲ་ཙམ་ཡང། །མ་གྲག་
ཞིང་ཁམས་བྱེ་བ་བརྒྱར། །བདག་གིས་ཐབས་མཁས་སྣ་ཚོགས་ཀྱིས་།སངས་རྒྱས་ཕྲིན་ལས་བསྒྲུབ་གྱུར་ཅིག་སུ་ཞིག་བདག་ལ་ཁྲོས་གྱུར་ཏེ། །གཤེ་ཞིང་མཚང་འབྲུ་སྲོག་གཅོད་ཀྱང། །བཟོད་ཅིང་ངེས་པས་དེ་ཉིད་
ལ། །བཤེས་གཉེན་དམ་པར་བལྟ་བར་ཤོག་གདུལ་དཀས་སངས་རྒྱས་ཀུན་གྱིས་ཀྱང། །སྤངས་པ་མུན་བསྐལ་དེ་དང་དེར། །བདག་གིས་རྒྱལ་བའི་ཉི་མ་བཞིན། །ཕན་བདེའི་འོད་བརྒྱས་འགེངས་གྱུར་ཅིག་།སྙིགས་དུས་ཟླ་
མེད་སྟོན་པ་དེའི། །རྗེས་འཇུག་རློམ་ཡང་ཆགས་སྡང་གི་ཀུན་སློང་སྨག་རུམ་མུན་འཐིབས་པ། །སེལ་བའི་སྒྲོན་མེར་བདག་གྱུར་ཅིག་བདག་ལ་སྡང་ཞིང་འཚེ་བ་དང། །དད་ཅིང་གུས་པར་བྱེད་པ་སོགས་།མཐོང་ཐོས་དྲན་རེག་
གྱུར་པ་རྣམས། །བྱང་ཆུབ་དམ་པ་མྱུར་ཐོབ་ཤོག་ཁྱད་པར་འདི་སྣང་ནུབ་ཕྱོགས་ཚེ། །གནད་གཅོད་གདུང་བས་མ་གོས་པར། །མཁའ་འགྲོ་ཆོས་སྐྱོང་བསུ་བར་བཅས། །དག་པའི་ཞིང་དུ་འཇུག་གྱུར་ཅིག་།དུས་མཐའ་འདིར་ཡང་
ཕན་བདེའི་གཞི། །རྒྱལ་བ་གཉིས་པ་ཙོང་ཁ་པའི། །ལུང་རྟོགས་དམ་ཆོས་མ་ལུས་པ། །ཕྱོགས་དུས་ཀུན་ཏུ་རྒྱས་གྱུར་ཅིག་རྒྱལ་བའི་སྲས་ཀྱི་རྣམ་ཐར་ལ། །སློབ་པར་འདོད་པའི་དགེ་སློང་ཞིག་།བླ་མ་ལྷ་དང་བསྲུང་

[360A]༄༅། །ཚོགས་ལ། །གསོལ་གྱིས་སྨོན་བཞིན་འགྲུབ་པར་མཛོད། ཅེས་པ་མགོན་ཁང་ཆེར་མོར་གོས་ཡུག་བཟང་པོས་གོང་པ་བྱས་པའི་མཐིང་ཁྲའི་སྙན་དར་མང་པོ་འབུལ་བ་མཛད་པའི་སྐབས་སྩལ་བའོ།། །།
༄༅། །ན་མོ་རཏྣ་ཏྲ་ཡཱ་ཡ། མཆོག་གསུམ་ངོ་བོ་རྩ་བའི་བླ་མ་དང། །དབྱེར་མེད་དཔལ་ལྡན་རྡོ་རྗེ་འཇིགས་བྱེད་ལ། །བརྒྱ་བྱིན་གཞུ་ལྟར་བཀྲ་བའི་ལྷ་རྫས་གོས། །ཕུལ་བའི་དགེ་བས་མ་གྱུར་འགྲོ་རྣམས་ཀྱིས། །ཐམས་ཅད་གཟིགས་
པའི་གོ་འཕང་མྱུར་ཐོབ་ཤོག་ཨོཾ་མཆོག་སྩོལ་བླ་མ་མགོན་པོ་དབྱེར་མེད་ལ། །རབ་མཛེས་དར་གྱིས་ལྷབ་ལྷུབ་འདི་ཕུལ་བའི། །དགེ་བས་བདག་དང་མཁའ་མཉམ་སེམས་ཅན་ཀུན། །འདི་ཕྱི་བར་དོའི་འཇིགས་པ་ཀུན་ལས་སྐྱོབས། །
ཧཱུཾ༑ ཕྱག་དྲུག་ཡིད་བཞིན་ནོར་བུ་འཁོར་བཅས་དྲུང། །ཟླ་ཤེལ་ཞུ་འདྲའི་ལྷ་རྫས་ཕུལ་བའི་མཐུས། །འགྲོ་ཀུན་དབུལ་ཕོངས་སྡུག་བསྔལ་ཀུན་སེལ་ཞིང། །དམ་ཆོས་བསྒྲུབ་པའི་མཐུན་རྐྱེན་ཆར་བཞིན་ཕོབ། །ཧཱུཾ་མྱུར་
མཛད་དབང་གི་རྒྱལ་པོ་ཡིས། །བདག་དང་སེམས་ཅན་ཐམས་ཅད་ཀྱིས་།མྱུར་དུ་ཟུང་འཇུག་མངོན་འགྱུར་བའི། །ལེགས་ཚོགས་མཐའ་དག་དབང་དུ་སྡུས། །མགོན་པོ་འཆི་མེད་མཆོག་སྩོལ་གྱིས། །བདག་དང་བདག་ལ་
བརྟེན་རྣམས་ཀྱི། །འཆི་བདག་བདུད་བཞི་ཚར་ཆོད་ལ། །འཆི་མེད་རིག་འཛིན་ཐོབ་པར་མཛོད། །བྷྱཽ་འདོད་ཁམས་གཙོ་མོར་ལྷ་རྫས་འདི་འབུལ་གྱི། །ཆོས་གྲྭ་ཆེན་པོ་བཀྲ་ཤིས་ལྷུན་པོ་འདིར། །དགེ་འདུན་བཤད་སྒྲུབ་

[360B] །བར་གཅོད་སེལ་ཞིང་རྟག་ཏུ་བསྲུང་སྐྱོབ་མཛོད། །ཧཱུཾ་མགོན་པོའི་བཀའ་གཉན་ཕོ་ཉའི་གཙོ་།གནོད་སྦྱིན་ཆེན་པོར་འདི་འབུལ་གྱི། །བདག་དང་ཕ་མར་གྱུར་པ་ཀུན། །ཞིང་མཆོག་བགྲོད་པའི་
གྲོགས་མཛོད་ཅིག་དབང་ཕྱུག་ཛི་ན་མི་ཏྲ་ལ། །སྤྱན་གཟིགས་མཆོད་པའི་སྤྲིན་སྤྲོས་པས། །བདག་དང་བདག་ལ་བལྟོས་པ་ཡི་།འགྲོ་ཀུན་དམ་ཆོས་བསྒྲུབ་པའི་གེགས། །སེལ་ཞིང་མཐུན་རྐྱེན་མ་ལུས་སྒྲུབས། །གཤིན་རྗེ་
ཊཀྐི་རཱ་ཛ་ནི། །ལྷ་རྫས་ན་བཟས་དགྱེས་གྱུར་ཏེ། །བདག་དང་མ་རྒན་སེམས་ཅན་རྣམས། །དམ་ཆོས་བསྒྲུབ་པའི་གྲོགས་མཛོད་ཅིག་།ལྷ་ཆེན་ཏྲཀཤད་འཁོར་བཅས་ཀྱིས། །ཕ་མ་སེམས་ཅན་ཐམས་ཅད་ཀྱི། །སྡིག་པའི་བསམ་སྦྱོར་
རྒྱུན་བཅད་ནས། །བྱང་ཆུབ་བར་དུ་བསྲུང་སྐྱོབ་མཛོད། །ཛཿ་ལྷ་ཆེན་གཤིན་རྗེའི་རྒྱལ་པོ་འཁོར་བཅས་ལ། །དབང་སྔོན་མདངས་ཆགས་ལྷ་རྫས་མཆོག་འབུལ་བས། །སངས་རྒྱས་གཉིས་པ་རྗེ་བཙུན་ཙོང་ཁ་པའི། །བསྟན་
དང་བསྟན་འཛིན་སྤེལ་ཞིང་བསྲུང་སྐྱོབ་མཛོད། །བྷྱཽ་རྒྱལ་ཡུམ་འདོད་ཁམས་གཙོ་མོ་བཅོམ་ལྡན་མའི། །དྲུང་དུ་ལྷ་རྫས་མཆོད་པའི་སྤྲིན་འབུལ་བས། །བདག་དང་བདག་ལ་བལྟོས་པའི་འགྲོ་རྣམས་ཀྱི། །བྱང་ཆུབ་སྙིང་པོའི་
བར་དུ་སྟོང་གྲོགས་མཛོད། །ཧཱུཾ་ལྷ་ཆེན་དྲག་པོ་གདོང་བཞི་ཡབ་ཡུམ་དྲུང། །བཻ་ཌཱུར་མདོག་ཅན་གོས་བཟང་ཕུལ་བའི་དགེས། །བདག་དང་མཁའ་མཉམ་འགྲོ་བ་ཐམས་ཅད་ཀྱི། །ཀུན་འབྱུང་འཁོར་བའི་སྡུག་བསྔལ་རྒྱུ་

[361A]༄༅། །བཅད་དེ། །བདེ་འགྲོ་ཐར་པ་མཆོག་གི་གྲོང་དུ་དྲོངས་།པཻ་འདོད་དགུའི་དཔལ་སྟེར་རྣམ་མང་ཐོས་སྲས་དྲུང། །གསེར་ཞུན་མདོག་ཅན་གོས་བཟང་མཆོག་འབུལ་ལོ། །དགྱེས་ཤིང་བཞེས་ནས་བདག་དང་བདག་
ཉིད་ལ། །བལྟོས་པའི་འགྲོ་ལ་བསླབ་གསུམ་འཕགས་ནོར་སྩོལ། །ཀྱཻ་གནོད་སྦྱིན་དྲེགས་པའི་རྒྱལ་པོ་ལྕམ་སྲིང་ལ། །ལྷ་རྫས་མཆོག་འབུལ་བཀྲ་ཤིས་ལྷུན་པོ་ཡི། །ཕྱི་ནང་གཉེར་མཛོད་ཁྲིམས་འཆལ་ཚར་གཅོད་ཅིང། །མི་
ནོར་དགོན་གནས་བཅས་པའི་མཐུན་རྐྱེན་སྒྲུབས། །འདིས་མཚོན་དགེ་བས་བདག་གཞན་ཀུན། །བླ་མེད་བྱང་ཆུབ་མྱུར་ཐོབ་པའི། །འགལ་རྐྱེན་བར་གཅོད་ཀུན་སོལ་ལ། །མཐུན་རྐྱེན་མ་ལུས་ཡིད་བཞིན་སྒྲུབས། ཅེས་པ་
རྣམས་ཀྱང་མགོན་ཁང་ཆེན་མོ་སོགས་སུ་སྙན་དར་རབ་ཏུ་མང་པོ་འབུལ་བར་མཛད་སྐབས་རེ་རེར་འདྲིར་བསྩལ་ཏོ།། །།སྭ་སྟི། འདིས་མཚོན་དགེ་བས་བདག་དང་འགྲོ་བ་ཀུན། །རྟག་ཏུ་ཚུལ་ཁྲིམས་
བག་ཡོད་གོས་ལྡན་ཞིང། །བདེ་བ་ཅན་དུ་སྐྱེས་ནས་བཅོམ་ལྡན་འདས་།འོད་དཔག་མེད་པའི་སྲས་ཀྱི་ཐུ་བོར་ཤོག་ཅེས་པ་ལི་མ་རྙིང་པའི་རྟེན་གཙོ་རྗེ་བཙུན་བྱམས་པ་དང་གཉན་སྒྲོལ་ལ་དིང་པོན་ལ་ཐོད་མའི་ན་བཟའ་རེ་འབུལ་
བ་གནང་བའི་ནང་ངོས་སུ་འདྲིར་བསྩལ་ཏོ།། སྭ་སྟི། སྟོན་པ་བླ་ན་མེད་པའི་སྙན་ཤལ་དྲུང། །རབ་མཛེས་ལྷ་རྫས་ཕུལ་མཚོན་ལེགས་སྤྱད་མཐུས། །དགའ་ལྡན་མཁའ་སྤྱོད་བདེ་བ་ཅན་ལ་སོགས། །ཐོགས་

[361B]སྭ་སྟི། རྗེ་བཙུན་བླ་མར་ན་བཟའ་ཕུལ་བས་མཚོན། །རྣམ་དཀར་རྒྱ་མཚོས་དགའ་ལྡན་བདེ་བ་ཅན། །དག་པའི་ཞིང་བཞུགས་རྒྱལ་བ་རྒྱ་མཚོའི་ཚོགས། །མཉེས་པར་བྱེད་ཅིང་
གསུང་གིས་ཚིམ་པར་ཤོག་ཅེས་པ་ལྷ་ལྡན་གྱི་ཇོ་བོ་རིན་པོ་ཆེ་དང། །དགེ་ལྡན་དངུལ་གདུང་རིན་པོ་ཆེར་སྙན་དར་ན་བཟའ་འབུལ་བ་གནང་བའི་ཞལ་ཡིག་ཏུ་མཛད་པའོ།། །།༄༅། །ན་མོ་གུ་རུ་བུདྡྷ་བོ་དཧི་སཏ་
བྷྱ་འདིས་མཚོན་དགེ་ཚོགས་དུང་དང་པད་རྩ་ལྟར། །མཆོག་ཏུ་དཀར་བ་གང་ཞིག་བསགས་པའི་མཐུས། །ཀུན་བཟང་འཇམ་པའི་དབྱངས་ཀྱི་རྣམ་ཐར་རྣམས། །ཇི་བཞིན་སྤྱོད་པའི་དབང་པོར་བདག་གྱུར་ཅིག་བསླབ་གསུམ་གྲུ་
རྫིངས་སྡེ་སྣོད་གསུམ་གྱིས་བསྡམས། །ལྷག་བསམ་དར་ཆེན་བརྩོན་བགྲུས་རླུང་གིས་བསྐྱོད། །འགྲོ་ཀུན་སྐུ་གསུམ་གླིང་མཆོག་ཉམས་དགའ་བར། །སྒྲོལ་བའི་དེད་དཔོན་བཟང་པོར་བདག་གྱུར་ཅིག་སྙིང་རྗེའི་རྩ་བ་ཟུག་པའི་
བྱང་སེམས་ཤིང། །རིམ་གཉིས་བ་དན་དཀར་པོ་འཕུར་ལྡིང་ཞིང་།མདོ་རྒྱུད་རྒྱ་མཚོའི་ཕ་རོལ་ལེགས་ཕྱིན་ཏེ། །ཟུང་འཇུག་ནོར་བུའི་གླིང་དུ་བགྲོད་གྱུར་ཅིག་ཚེ་རབས་ཀུན་ཏུ་འཁོར་ལོ་བཞི་ལྡན་ཞིང། །ཐུབ་པའི་བརྟུལ་ཞུགས་བླ་
ན་མེད་བཟུང་སྟེ། །རྒྱལ་བའི་སྐུ་གསུང་ཐུགས་ཀྱི་གསང་བའི་མཛོད། །འདོད་དགུར་སྤྱོད་པའི་དབང་པོར་བདག་གྱུར་ཅིག་སྐྱེ་བ་ཀུན་ཏུ་མཉམ་མེད་ཙོང་ཁ་པའི། །མདོ་སྔགས་བསྟན་པའི་རྒྱལ་མཚན་འཛིན་པ་ལ། །འགལ་རྐྱེན་ཀུན་ཞི་

[362A]༄༅། །མཐུན་རྐྱེན་མ་ལུས་པ། །འབད་རྩོལ་མེད་པར་ལྷུན་གྱིས་གྲུབ་གྱུར་ཅིག་བློ་བཟང་མི་ཕམ་མགོན་དང་འོད་དཔག་མེད། །ཚེ་ཡི་མཐར་ཡང་མངོན་སུམ་མཐོང་གྱུར་ནས། །གནད་གཅོད་བར་དོ་ངན་འགྲོའི་
འཇིགས་ལས་བསྒྲལ། །རྣམ་དག་ཞིང་དྲངས་ས་ལམ་ཀུན་བགྲོད་ཤོག་།མ་ཕམ་རྡོ་རྗེའི་གདན་དུ་མངོན་གཤེགས་ཚེ། །རྣམ་དག་འཁོར་གྱི་ཐོག་མར་བདག་གྱུར་ནས། །རྒྱལ་བའི་དམ་ཆོས་མ་ལུས་ཀུན་བཟུང་སྟེ། །འགྲོ་བའི་དོན་
ཆེན་མ་ལུས་བསྒྲུབ་གྱུར་ཅིག་གནས་སྐབས་སུ་ཡང་ཆོས་མཐུན་བསམ་པ་ཡི། །དཔག་བསམ་འབྲས་བུའི་ཁུར་གྱིས་མཛེས་པར་ཤོག་དགེ་ལེགས་ཆེན་པོས་ཀུན་ཏུ་ཁྱབ་གྱུར་ཅིག་    ༈    །དགེ་བ་འདི་ཡིས་
སྐྱེ་བ་ཀུན་ཏུ་བདག་ཤཱཀྱའི་རྒྱལ་པོས་འབྲལ་མེད་རྗེས་བཟུང་སྟེ། །བསྟན་དང་འགྲོ་བའི་ཕན་བདེ་བསྒྲུབ་པ་ལ། །ཀུན་བཟང་འཇམ་པའི་དབྱངས་སུ་བདག་གྱུར་ཅིག་མདོ་རྒྱུད་རྒྱ་མཚོའི་དཔལ་ལ་ལོངས་སྤྱོད་ཅིང། །ལུང་རིགས་ཤེས་
བྱ་ཀུན་ལ་མཁས་པར་སྦྱངས། །བསླབ་གསུམ་རིམ་གཉིས་རྣལ་འབྱོར་མཐར་སོན་ནས། །ཐམས་ཅད་མཁྱེན་པའི་དབང་པོར་བདག་གྱུར་ཅིག་།འདི་ཡི་དགེ་བས་སྲིད་པར་སྤྱོད་ཚེ་བདག་འགྱུར་མེད་དད་པ་ཤུགས་དྲག་ངེས་འབྱུང་
དང། །བཅོས་མིན་བྱམས་དང་སྙིང་རྗེ་བྱང་ཆུབ་སེམས། །ཡང་དག་ལྟ་དང་ནམ་ཡང་འབྲལ་མ་གྱུར། །འདིས་མཚོན་བདག་གི་དགེ་བདེ་བསྟན་འགྲོ་ཡི། །ཕན་བདེ་བླ་ན་མེད་པའི་རྒྱུར་འགྱུར་ཞིང་།འགྲོ་བའི་སྡུག་བསྔལ་རྒྱལ་བ་སྲས་

[362B] །བཞེད་འགྲུབ་གེགས་རྣམས་བདག་ལ་སྨིན་གྱུར་ཅིག་།ཁྱད་པར་དགའ་ལྡན་བདེ་བ་ཅན་ལ་སོགས། །རྣམ་དག་ཞིང་སྐྱེས་ཐེག་མཆོག་རིགས་སད་དེ། །རྒྱལ་བའི་དམ་ཆོས་མ་ལུས་ཡོངས་བཟུང་ནས། །སྟོབས་བཅུ་མངའ་
བའི་གོ་འཕང་མྱུར་ཐོབ་ཤོག་ཅེས་པ་འདི་གཉིས་བཀྲ་ཤིས་ལྷུན་པོའི་འདུ་ཁང་གི་འཕན་སྐོར་ཆེན་མོའི་གོང་བར་རྗེ་ཐམས་ཅད་མཁྱེན་པ་རང་ཉིད་ཀྱི་ཕྱག་བྲིས་སུ་མཛད་སྣང་ངོ།། །།རྒྱལ་ཡུམ་འདོད་
ཁམས་དབང་ཕྱུག་མགུལ་རྒྱན་དུ། །དབང་གི་རང་བཞིན་དོ་ཤལ་འདི་ཕུལ་བའི། །དགེ་བས་ཕྲིན་ལས་རྣམ་བཞིའི་བདུད་རྩི་ཡིས་།བདག་ཡིད་རེ་བའི་བུམ་བཟང་གང་བར་མཛོད། །བདག་གི་དགེ་བའི་བསམ་སྦྱོར་དོན་རྣམས་ཀུན། །
གེགས་མེད་ཡིད་ལ་བསམས་པ་ཙམ་གྱིས་ཀྱང། །སྨོན་པ་ཇི་བཞིན་མྱུར་དུ་འགྲུབ་པ་ལ། །རྟག་ཏུ་ཁྱོད་ཀྱིས་གཡེལ་མེད་གྲོགས་མཛོད་ཅིག་།མདོར་ན་བདག་ཅག་གང་དང་གང་སོང་བ། །དེ་དང་དེར་ནི་ལྷ་མོ་ཁྱོད་ཉིད་ཀྱིས། །བརྩེ་
བའི་མ་དང་སྲིང་མོ་ཇི་བཞིན་དུ། །བར་གཅོད་ཀུན་སོལ་མཐུན་རྐྱེན་མ་ལུས་སྒྲུབས། །ཕྱི་ནང་རྒོལ་བ་ཀུན་འཇོམས་ཤིང། །ཕུན་ཚོགས་རང་དབང་འདོད་དགུར་སྤྱོད། །མཆོད་སྦྱིན་བསྟན་པའི་བྱ་བ་སོགས་།ཡར་ངོའི་དཔལ་ལ་འགྲན་
གྱུར་ཅིག་ །།དགེ་བ་འདི་ཡིས་ཚེ་རབས་ཀུན་ཏུ་བདག་མཐོ་རིས་ཡོན་ཏན་བདུན་ལྡན་རྟེན་ཐོབ་ཅིང། །ཤཱཀྱའི་རྒྱལ་པོས་འབྲལ་མེད་རྗེས་བཟུང་སྟེ། །འཇམ་དཔལ་དཔའ་བོའི་སྤྱོད་ཚུལ་མཐར་ཕྱིན་ཤོག་།དགེ་བ་

[363A]༄༅། །འདི་ཡིས་སྐྱེ་བ་ཀུན་ཏུ་བདག་ཐུབ་དབང་འཇམ་དཔལ་སྙིང་པོ་བྱམས་མགོན་གྱི། །འབྲལ་མེད་ཞབས་བསྟེན་གསུང་གི་བདུད་རྩི་འཐུང། །ས་ལམ་མཐར་ཕྱིན་སྐུ་གསུམ་མྱུར་ཐོབ་ཤོག་འདིས་
མཚོན་དགེ་བས་བསྟན་དང་འགྲོ་བ་ལ། །འཕྲལ་དང་ཡུན་དུ་ཕན་པ་རབ་བསྒྲུབ་ཅིང། །རླབས་ཆེ་ཟབ་གསལ་མྱུར་བའི་ཤེས་རབ་ཀྱིས་།དམ་ཆོས་མ་ལུས་བདག་གིས་འཛིན་པར་ཤོག་དགེ་འདིས་སྐྱེ་བ་ཀུན་ཏུ་བདག་ཐུབ་
དབང་བྱམས་མགོན་འཇམ་དབྱངས་ཀྱི། །ཞབས་སྐྱེས་མཆོད་དང་མི་འབྲལ་ཞིང། །ཐུབ་དབང་གོ་འཕང་མྱུར་ཐོབ་ཤོག་དགེ་འདིས་ཚེ་རབས་ཀུན་ཏུ་བདག་ཕྱི་ནང་དུག་གསུམ་ནད་སྤངས་ཏེ། །རྒྱལ་བའི་དམ་ཆོས་ཀུན་
བཟུང་ནས། །སྨན་གྱི་རྒྱལ་པོའི་གནས་ཐོབ་ཤོག་འདི་ཡི་དགེ་བས་བྱམས་མགོན་གྱི། །ཐུགས་རྗེའི་ལྕགས་ཀྱུས་དགའ་ལྡན་དྲངས། །སྒོ་གསུམ་མཆོད་སྤྲིན་རྒྱ་མཚོ་ཡིས། །མགོན་དེ་མཉེས་པར་བྱེད་གྱུར་ཅིག་།འདི་ནང་འགགས་
ཚེ་བདེ་བ་ཅན། །པདྨོའི་ལྟེ་བར་ལེགས་སྐྱེས་ཏེ། །རྒྱལ་བའི་ཆོས་ཚུལ་ཀུན་བཟུང་ནས། །འོད་དཔག་མེད་མགོན་མཉེས་བྱེད་ཤོག་འདིས་མཚོན་རྣམ་དཀར་ཕུང་པོའི་མཐུས། །འཁོར་ལོ་བཞི་དང་མི་འབྲལ་ཞིང། །ཐུབ་པའི་
རྣམ་ཐར་ཀུན་བཟུང་སྟེ། །རྟག་ཏུ་དམ་ཆོས་ཀུན་འཛིན་ཤོག་དེང་ནས་ཚེ་རབས་ཀུན་ཏུ་བདག་རྟག་ཏུ་ཐུབ་པའི་ཞབས་བསྟེན་ཅིང་།རྒྱལ་བའི་དགོངས་པ་ཇི་བཞིན་དུ། །དམ་ཆོས་མ་ལུས་འཛིན་གྱུར་ཅིག་ཅེས་པའང་

[363B]བཏགས་ལ་སྐུ་བརྙན་ཡོད་པ་འགའ་ཞིག་གི་ཞབས་སུ་ཕྱག་བྲིས་སུ་མཛད་སྣང་ངོ།། །།ཨོཾ་བདེ་ལེགས་སུ་གྱུར་ཅིག་རིན་ཆེན་ས་ལེ་སྦྲམ་གྱིས་
འཛིན་དབང། །འབུམ་ཕྲག་རྟ་དམར་ཟེར་གྱིས་བྱུགས་པ་བཞིན། །དགེ་ལེགས་འོད་ཟེར་སྟོང་འབར་ལྷམ་མེ་བ། །གཟི་བརྗིད་ཕུང་པོ་དེ་ཡིས་མཆོག་སྩོལ་ཞིག་ཉེས་སྤྱོད་དྲི་མ་འཁྲུད་པའི་དག་བྱེད་མཆོག་།ཐེ་ཚོམ་དྲ་བ་གཅོད་
པའི་མཚོན་གྱི་ཕུལ། །མ་ལུས་འགྲོ་བའི་རེ་སྐོང་ཡིད་བཞིན་ནོར་།གསུང་གི་བདུད་རྩིས་འགྲོ་འདི་དབུགས་ཕྱུངས་ཤིག་རབ་འབྱམས་ཤེས་བྱ་ཀུན་ལ་ཐོགས་མེད་ཅིང། །འགྲོ་ལ་བུ་ལྟར་བརྩེ་བའི་ཐུགས་མངའ་བ། །ལུང་རྟོགས་
ནོར་བུས་བལྟམས་པའི་རྒྱ་མཚོ་ཆེ། །ཐུབ་དབང་ཐུགས་རྗེའི་ལྕགས་ཀྱུས་བདག་ཟུངས་ཤིག་རིན་ཆེན་དབང་གི་རྒྱལ་པོ་ཇི་བཞིན་དུ་།མི་རྟོག་བཞིན་དུ་སྲིད་ཞིའི་ཕུན་ཚོགས་ཀུན། །མ་ལུས་བསྐྲུན་མཛད་རྒྱལ་བའི་ཕྲིན་ལས་ཀྱི། །ག་
བུར་མཆོག་དེས་བདག་སྙིང་ཚ་གདུང་སོལ། །དཀོན་མཆོག་གསུམ་གྱི་དྲི་གསུང་རབ་རྒྱས་ཤིང། །དམ་ཅན་བསྲུང་མའི་བུང་བ་ཁྱུ་འཁྲིགས་ལ། །འདུན་ལྡན་རྣམ་དག་ཟིལ་དངར་བཅུད་ལྡན་པ། །པད་མོའི་དགའ་ཚལ་རྗེས་འགྲོ་གཙུག་
ལག་ཁང། །མཛེས་བྱེད་སྤེལ་ལེགས་མེ་ཏོག་ཕྲེང་བ་ཡི། །ཕུན་ཚོགས་ལ་འཁུ་བ་དན་ཕྲེང་རིང་འདི། །བློ་བཟང་ཆོས་ཀྱི་རྒྱལ་མཚན་ལྷག་བསམ་གྱི། །སྦྱིན་ལས་འོངས་པ་རྣམ་དཀར་རྒྱ་མཚོའི་དཔལ། །འདི་ཡི་དགེ་བས་བདག་

[364A]༄༅། །གཞན་འགྲོ་བ་རྣམས། །མི་ཁོམ་གནས་སུ་ནམ་ཡང་མི་སྐྱེ་ཞིང། །དལ་འབྱོར་ཡོན་ཏན་བདུན་ལྡན་རྟེན་ཐོབ་ཤོག་ཁྱད་པར་ཚེ་འདིའི་སྣང་བ་འགགས་མ་ཐག་དགའ་ལྡན་གནས་སུ་སྐྱེས་ནས་མི་ཕམ་
མགོན། །འཇམ་དཔལ་སྙིང་པོའི་ཞལ་བཟང་མངོན་གྱུར་ནས། །གསུང་གི་བདུད་རྩི་ངོམས་མེད་འཐུང་བར་ཤོག་དེ་ཡི་མཐུ་ལས་ཐེག་གསུམ་མདོ་སྔགས་ཀྱི། །ཆོས་ཚུལ་མ་ལུས་རྒྱལ་བའི་དགོངས་པ་བཞིན་།ལེགས་པར་
བཟུང་སྟེ་ཀུན་བཟང་སྤྱོད་པ་ཀུན། །བསྒྲུབ་ལ་ནམ་ཡང་ཞུམ་པ་མེད་པར་ཤོག་ནམ་ཞིག་འཕགས་ཡུལ་དབུས་སུ་མ་ཕམ་མགོན། །སྤྲུལ་པ་མཆོག་གི་གར་གྱིས་རོལ་པའི་ཚེ། །འཁོར་གྱི་ཐོག་མ་ཉིད་དུ་བདག་གྱུར་ནས། །རྟག་ཏུ་
མཉེས་པ་ཁོ་ན་བསྒྲུབ་པར་ཤོག་དེའི་ཚེ་མ་རྣམས་འཁོར་བའི་རྒྱ་མཚོ་ལས། །སྒྲོལ་བའི་དམ་བཅའ་སྔོན་གནས་རྗེས་དྲན་ཏེ་།གང་འཚམ་ཐབས་ལ་མཁས་པའི་གྲུ་བོ་ཆེས། །འགྲོ་ཀུན་སྲིད་མཚོ་ཆེ་ལས་སྒྲོལ་བར་ཤོག་དེང་ནས་
སྐྱེ་དང་སྐྱེ་བ་ཐམས་ཅད་དུ། །རང་དང་གཞན་དོན་ཆུ་ཀླུང་བྱེ་བ་བརྒྱ། །གང་དུ་འདུ་བ་འཁོར་ལོ་བཞི་ལྡན་པའི། །ཡོན་ཏན་རྒྱ་མཚོ་ཆེན་པོར་འགྱུར་བར་ཤོག་ཁྱད་པར་གྲངས་མེད་འགྲོ་བའི་བླ་མ་དེའི། །ཞབས་སེན་གཙུག་གི་རྒྱན་དང་
མི་འབྲལ་ཞིང། །སྒྲ་འཛིན་གསུང་དང་འདྲེན་བྱེད་ཞལ་སྐྱིན་གྱི། །བདུད་རྩིའི་དཔལ་དང་འབྲལ་བ་མེད་པར་ཤོག་བདག་གི་སྒོ་གསུམ་བྱ་བ་ཐམས་ཅད་ཀྱང། །བསྟན་དང་འགྲོ་བའི་ཕན་བདེ་ཕུན་ཚོགས་ཀྱི། །རྒྱུ་ལས་གཞན་

[364B] །ཟླ་མེད་སྐྱབས་ཀྱི་མཆོག་ཏུ་བདག་གྱུར་ཅིག་ཤུགས་དྲག་སྙིང་རྗེ་ཆེན་པོས་ཡིད་བསྐྱོད་ནས་།ཉམ་ཐག་འགྲོ་བའི་དུཿ་ཁ་མ་ལུས་པ། །བདག་ཉིད་གཅིག་པུས་བསལ་ནས་དུས་ཀུན་ཏུ། །བདེ་བ་
མཆོག་ལ་བདག་གིས་འགོད་པར་ཤོག་བདག་ནི་དམན་པར་གྱུར་ཀྱང་འགྲོ་ཀུན་གྱི། །སྡུག་བསྔལ་ཁུར་དུ་འཁྱེར་ལ་མི་ཞུམ་ཞིང་།ཕོངས་པར་གྱུར་ཀྱང་སྦྱིན་ལ་དགའ་བ་དང། །སྲོག་ལ་བབ་ཀྱང་ཚུལ་ཁྲིམས་བསྲུང་བར་ཤོག་
ཅིས་ཀྱང་འཁྲུག་བྲལ་བཟོད་པའི་གོ་བགོས་ཏེ། །སྐྱོང་ལ་མེད་པའི་བརྩོན་འགྲུས་རྟ་ཞོན་ནས། །ཏིང་འཛིན་རལ་གྲི་ཤེས་རབ་ངར་ལྡན་གྱིས། །དུག་གསུམ་དགྲ་སྡེའི་དཔུང་ཚོགས་མྱུར་འཇོམས་ཤོག་།རང་དབང་མ་ཐོབ་ཉིང་མཚམས་
སྦྱོར་བ་ན། །འཕགས་མཆོག་ཉེ་རྒྱལ་རྣམ་ཐར་ཇི་བཞིན་དུ་།རྟག་ཏུ་རབ་བྱུང་ཚུལ་ཁྲིམས་རྣམ་དག་ཤོག་བསླུ་མེད་དཀོན་མཆོག་གསུམ་གྱི་ཐུགས་རྗེ་ཡིས། །བདག་ཅག་དམ་པར་འཛིན་པའི་སྐྱེ་བོས་མཚོན། །མཐོང་ཐོས་
དྲན་རེག་སྐྱེ་བོ་ཐམས་ཅད་ཀྱང། །ཐར་པ་དམ་པའི་ལམ་དང་འབྲལ་མ་གྱུར། །འདི་ཡི་དགེ་བས་དུས་གསུམ་གཤེགས་རྣམས་དང། །སར་གནས་རྒྱལ་བའི་སྲས་པོ་ཐམས་ཅད་ཀྱི། །རླབས་ཆེན་སྤྱོད་པ་སྨོན་ལམ་ཅི་མཆིས་པ། །
བདག་ཉིད་གཅིག་པུས་ཡོངས་རྫོགས་སྤྱོད་པར་ཤོག་རང་དོན་བསམ་པ་དུག་བཞིན་སྤངས་ནས་ནི། །ཕན་བདེའི་འབྱུང་གནས་རིན་ཆེན་སེམས་མཆོག་དང། །རྨི་ལམ་དུ་ཡང་སྐད་ཅིག་འབྲལ་མ་འགྱུར། །བདག་ཉིད་བཞིན་

[365A]༄༅། །དུ་ཀུན་ཀྱང་དེ་འདྲར་ཤོག་ཞིང་གང་རྒྱལ་བའི་ཉི་མས་མ་བགྲོད་པ། །དེར་ནི་བདག་གི་སྤྲུལ་པ་སྣ་ཚོགས་ཀྱི། །ཉི་མས་རྒྱལ་བའི་མཛད་པ་ཀུན་བསྒྲུབས་ཏེ། །ཕན་བདེའི་པད་ཚལ་རྒྱས་པར་བྱེད་པར་ཤོག་
རྒྱལ་བ་ཀུན་གྱི་གསང་བ་ནམ་མཁའི་མཛོད། །མ་ལུས་བདག་གི་མངོན་སུམ་ཡུལ་གྱུར་ཏེ། །གདུལ་བྱའི་ཁམས་དང་བསམ་པ་ཇི་བཞིན་དུ། །མ་རྣམས་ཀུན་ལ་དུས་སུ་འདོམས་པར་ཤོག་སྐྱེ་བ་ཀུན་ཏུ་སྲིད་པའི་ཕུན་ཚོགས་
རྣམས། །དུག་ཅན་ལག་འགྲོ་གནས་པའི་ཚང་ཚིང་ལྟར། །མཐོང་ནས་མགོ་ལ་མེ་ཤོར་བཟློག་ལྟ་བུར། །ལམ་མཆོག་བསྒྲུབ་ལ་རྟག་ཏུ་བརྩོན་པར་ཤོག་གང་དུ་སྡིག་པའི་འབྲས་བུས་གཙོས་གྱུར་ཀྱང་།སྲིད་པའི་ངང་ཚུལ་
དྲན་ནས་མི་ཞུམ་ཞིང། །ཤུགས་དྲག་བརྩེ་བས་ཉམ་ཐག་སྡུག་བསྔལ་ཀུན། །མ་ལུས་བདག་གི་རྒྱུད་སྟེང་ལེན་པར་ཤོག་འཁོར་བའི་ཕུན་ཚོགས་ཇི་ཙམ་ཐོབ་གྱུར་ཀྱང། །ང་རྒྱལ་མཐོ་བའི་སེམས་སྤངས་ཕན་བདེ་ཀུན། །བསམ་
པ་ཐག་པས་འགྲོ་ལ་བསྔོ་བར་ཤོག་བསླུ་མེད་སྟོན་པ་དེ་ཡི་རྣམ་ཐར་བཞིན། །དྲག་ཤུལ་རླབས་ཆེན་སྤྱོད་པའི་བྱེད་པོ་ཡིས། །ལམ་ལྔ་ས་བཅུ་བདེ་བླག་བགྲོད་གྱུར་ནས། །སྟོབས་བཅུ་མངའ་བའི་གོ་འཕང་མྱུར་ཐོབ་ཤོག་ནམ་
མཁས་གར་ཁྱབ་བདག་གི་སྒོ་གསུམ་གྱི། །བཀོད་པས་ཁྱབ་བྱས་སྣ་ཚོགས་རྣམ་འགྱུར་གྱིས། །རྫོགས་ལྡན་སྤྲིན་བཞིན་འདོད་དགུའི་གྲུ་ཆར་གྱིས། །མཁའ་མཉམ་འགྲོ་ཀུན་བདེ་ལ་འགོད་པར་ཤོག་དེ་ལྟར་སྨོན་པའི་

[365B] །ལུས་ཅན་ཀུན་གྱི་ཕན་བདེའི་སྒོ་གཅིག་པུ། །བློ་བཟང་ལུང་རྟོགས་དམ་ཆོས་མ་ལུས་པ། །སྲིད་མཐར་རྒྱས་ལ་གེགས་ཡོད་མ་གྱུར་ཅིག་ཁྱད་པར་བཤད་སྒྲུབ་བསྟན་པའི་འབྱུང་གནས་མཆོག་
རྣམ་མང་མཁས་པའི་སྐྱེ་བོས་བསྟན་པའི་གནས། །ཚོགས་མཆོག་འདུས་པ་རྒྱ་མཚོའི་དགའ་བའི་ཚལ། །བཀྲ་ཤིས་ལྷུན་པོ་རྟག་ཏུ་རྒྱས་གྱུར་ཅིག་བླ་མ་ཡི་དམ་མཁའ་འགྲོ་ཆོས་སྐྱོང་སོགས། །སྐྱབས་མཆོག་ཀུན་གྱིས་གཡེལ་
མེད་གྲོགས་མཛད་ནས། །བདག་གི་ཆོས་དང་མཐུན་པའི་བསམ་པ་ཀུན་།ཡིད་ལ་རེ་བ་ཇི་བཞིན་འགྲུབ་པར་ཤོག་བདག་ནི་གང་དང་གང་དུ་གནས་པ་དེར། །མི་ཤིས་མི་འབྱུང་འཇིག་རྟེན་ལས། །འདས་པའི་འདོད་
དགུའི་འབྱོར་པ་ཕུན་ཚོགས་ཀྱི། །བདེ་ལེགས་ཆེན་པོས་ཕྱོགས་ཀུན་གང་བར་ཤོག་གནས་སྐབས་ཀུན་ཏུའང་རྒྱལ་བས་བསྔགས་པ་ཡི་།ལུས་དང་ལོངས་སྤྱོད་གནས་དང་གྲོགས་ལ་སོགས། །ལམ་མཆོག་བསྒྲུབ་པའི་མཐུན་རྐྱེན་
ཕུན་ཚོགས་ཤོག་བཀྲ་ཤིས་རྒྱ་མཚོས་ཕྱོགས་ཀུན་གང་བར་ཤོག་།དཀོན་ཅོག་གསུམ་གྱི་བཀྲ་ཤིས་དེང་འདིར་སྩོལ། ཞེས་པ་བླ་མ་སངས་རྒྱས་བྱང་སེམས་ཀྱི་སྐུ་བརྙན་ཁ་བཏགས་སོགས་ལ་བྲིས་པའི་འཕན་སྐོར་གྱི་གོང་
པ་ལ་རྗེ་ཐམས་ཅད་མཁྱེན་པ་ཉིད་ཀྱིས་ཕྱག་བྲིས་སུ་མཛད་སྣང་ངོ།། །།༄༅། །ཨོཾ་སྭ་སྟི། འདི་ཕུལ་དགེ་བས་བསམ་གྲུབ་བུ་ཁྲིད་ནི། །ཡབ་ཡུམ་སྲས་བཅས་ཚེ་རིང་ལོངས་སྤྱོད་ལྡན། །བདེ་སྐྱི་

[366A]༄༅། །ཕུན་ཚོགས་མཐར་ཐུག་སངས་རྒྱས་ཀྱི། །གོ་འཕང་དམ་པ་མྱུར་དུ་ཐོབ་པར་ཤོག་སྭ་སྟི། དཔོན་ས་བསམ་གྲུབ་བུ་ཁྲིད་ཀྱིས། །འདི་ལྟར་ཕུལ་བའི་དགེ་བའི་མཐུས། །གནས་སྐབས་བསམས་དོན་ཀུན་འགྲུབ་
ཅིང། །མཐར་ཐུག་སངས་རྒྱས་མྱུར་ཐོབ་ཤོག་ཅེས་པ་མུ་ཏིག་བྱུ་རུ་སྤོས་ཤེལ་སོགས་ཀྱི་འཕན་ཙར་ཕུལ་བའི་པན་མགོའི་རྒྱབ་ལ་ཕྱག་བྲིས་སུ་མཛད་སྣང་ངོ།། །།༄༅། །ན་མོ་གུ་རུ་མུ་ནི་ཨིནྡྲཱ་ཡ་
གང་གི་མཁྱེན་བརྩེའི་ཡོན་ཏན་གཏེར། །རབ་འབྱམས་རྒྱལ་བ་གཞན་ཀུན་གྱི། །ཡོན་ཏན་ཕུང་པོ་བསྡོམས་པ་ལ། །འཁུ་ལྡན་ཤཱཀྱའི་གཙོ་བོ་དེའི། །ཞབས་སྐྱེས་པད་མོའི་གེ་སར་ལ། །སྒོ་གསུམ་དང་བས་ཕྱག་འཚལ་ཞིང། །
བྱང་ཆུབ་སྙིང་པོར་སྐྱབས་སུ་མཆི། །མགོན་པོ་ཐུགས་རྗེའི་ལྕགས་ཀྱུས་ཟུངས། །སྲིད་པ་གསུམ་ན་ཟླ་བྲལ་ཞིང། །བསླུ་བ་མེད་པའི་སྐྱབས་ཀྱི་ཕུལ། །དྲན་པ་ཙམ་གྱིས་གདུང་སེལ་བའི། །བཅོམ་ལྡན་ཁྱོད་ལ་སྙིང་ནས་
འདུད། །བདག་ལུས་ལོངས་སྤྱོད་དུས་གསུམ་གྱི། །དགེ་ཚོགས་ཕུང་པོ་ཅི་ཡོད་དང། །དངོས་བཤམས་ཡིད་ཀྱིས་སྤྲུལ་པ་ལས། །བྱུང་བའི་མཆོད་སྤྲིན་རྒྱ་མཚོས་མཆོད། །མི་ཤེས་བྱིས་པའི་སྤྱོད་ཚུལ་གྱིས་།ཕན་མཛད་
ཁྱོད་ཀྱི་དགོངས་པ་དང། །འགལ་བགྱིས་གནོད་ཞིང་འགྱོད་པ་ཡིས་།ཐུགས་རྗེ་ཆེ་ལྡན་ཁྱེད་རྣམས་ཀྱི། །སྤྱན་སྔར་བཤགས་ཤིང་བསྡམ་པར་བགྱི། །བདག་ཅག་ཉམ་ཐག་འགྲོ་བ་རྣམས། །བསྐྱབ་ཕྱིར་ཉིད་ཀྱི་སྐུ་དང་

[366B]གྲངས་མེད་གཏོང་སོགས་དཔའ་ཁྱོད་ཀྱི། །མཛད་པ་ཀུན་ལ་ཡི་རང་ངོ། །ཁྱོད་ཀྱི་བསྟན་པའི་རྗེས་སློབ་ཀྱང། །ཐུབ་དབང་ཞི་བའི་དབྱིངས་གཤེགས་པས། །མས་སྤངས་རི་དྭགས་བུ་འདྲ་བདག་དབུགས་དབྱུང་སླད་དུ་འཛུམ་ཞལ་
སྟོན། །ཆོས་ཀྱི་འཁོར་ལོའི་སྤྲིན་ཆེན་ལས། །སྲིད་པའི་ནད་བརྒྱ་མ་ལུས་པ། །དྲུང་ནས་འབྱིན་པའི་བདུད་རྩིའི་ཆར། །འགྲོ་བའི་བླ་མས་རྟག་ཏུ་ཕོབ། །འདིས་མཚོན་རྣམ་དཀར་དགེ་བའི་མཐུས་།བདག་ཅག་རིང་ནས་གཅེས་བསྐྱངས་པ། །
མར་གྱུར་ཉམ་ཐག་འགྲོ་བ་ཀུན། །མྱུར་དུ་བདེ་གཤེགས་གནས་ཐོབ་ཤོག་བདག་ཀྱང་ཚེ་རབས་ཐམས་ཅད་དུ། །བུ་རམ་ཤིང་པའི་རྗེས་འབྲང་ཞིང། །ཐུབ་པའི་ཉི་མ་མཐའ་དག་གི་ཆོས་ཀུན་ཇི་བཞིན་འཛིན་གྱུར་ཅིག་ཇི་སྲིད་བླ་
མེད་བྱང་ཆུབ་བར། །སྟོབས་བཅུ་མངའ་བས་བདག་ཅག་གི་འབྲལ་མེད་དགེ་བའི་བཤེས་མཛད་ཅིང། །ཁྱོད་མཉེས་ཁོ་ན་སྒྲུབ་གྱུར་ཅིག་།འདི་སྣང་ནུབ་ཚེ་བདེ་བ་ཅན། །འོད་དཔག་མེད་པའི་ཞབས་དྲུང་དུ། །ལེགས་སྐྱེས་གསུང་
གི་བདུད་རྩི་འཐུང། །ཡོན་ཏན་རྒྱ་མཚོའི་མཐར་ཕྱིན་གྱུར། །དེ་ནས་སྣ་ཚོགས་སྤྲུལ་པ་ཡིས། །ཉམ་ཐག་འགྲོ་བ་མ་ལུས་པའི་།གདུང་སེལ་གནས་སྐབས་མཐར་ཐུག་གི་འདོད་དགུ་མ་ལུས་སྦྱིན་གྱུར་ཅིག་བདག་ནི་མཐོང་དང་ཐོས་
པ་དང། །དྲན་རེག་གུས་པར་བྱེད་པ་རྣམས། །ལོག་པའི་ལམ་དུ་མི་ལྟུང་བར། །བདེ་ནས་བདེ་བར་བགྲོད་གྱུར་ཅིག་བདག་ལ་དམ་པར་འཛིན་པ་རྣམས། །འབྲལ་མེད་བདག་གིས་རྗེས་བཟུང་སྟེ། །བདག་ཉིད་མངོན་པར་སངས་རྒྱས་

[367A]༄༅། །ཚེ། །འཁོར་གྱི་ཐོག་མར་འགྱུར་བར་བགྱི། །ཕ་མར་གྱུར་པའི་འགྲོ་བ་རྣམས། །སྒྲོལ་ཕྱིར་མནར་མེད་མེ་ནང་དུའང། །འཇུག་ལ་སྤྲོ་བའི་གདེང་ལྡན་པས། །འགྲོ་ཀུན་བདེ་ལ་དགོད་གྱུར་ཅིག་།བདག་གི་བསོད་
ནམས་འདི་ཡི་མཐུས། །ལུས་ཅན་ཀུན་གྱི་སྡིག་སྡུག་རྣམས། །ཐམས་ཅད་བདག་ལ་སྨིན་གྱུར་ནས། །དེ་དག་རྟག་ཏུ་བདེ་གྱུར་ཅིག་བདག་གི་མིང་ཙམ་དྲན་པས་ཀྱང། །འཇིགས་པ་མེད་པའི་གནས་ཐོབ་སྟེ། །དམ་པའི་གྲོགས་དང་མི་
འབྲལ་བར། །ཐམས་ཅད་མཁྱེན་གྲོང་འཇུག་གྱུར་ཅིག་བདག་ཀྱང་སྲིད་ན་རྒྱུ་བའི་ཚེ། །སྡིག་བྲལ་མངོན་མཐོའི་དཔལ་ལྡན་ཞིང་།ཆོས་ཀྱི་ལོངས་སྤྱོད་ཕུན་ཚོགས་པའི། །མཁས་པས་སྨོན་པའི་གནས་གྱུར་ཅིག་ཁྱད་པར་མི་ཕམ་
ཞབས་ཟུང་གི་གཙུག་རྒྱན་མཛེས་དང་མི་འབྲལ་ཞིང། །མགོན་དེའི་གསུང་གི་གསང་བ་ཀུན། །འཛིན་ཅིང་མཉེས་པ་བསྒྲུབ་གྱུར་ཅིག་།གནས་སྐབས་ཀུན་ཏུ་ཐམས་ཅད་མཁྱེན། །བློ་བཟང་གྲགས་པའི་མདོ་སྔགས་ཀྱི། །བསྟན་པ་
སྤེལ་ལ་འགལ་རྐྱེན་བྲལ། །མཐུན་རྐྱེན་ཡིད་བཞིན་འགྲུབ་གྱུར་ཅིག་།ཅེས་པ་ཆོ་འཕྲུལ་ཆེན་པོའི་དུས་མཆོད་སྐབས་དགོས་པ་མཆོད་ལྷ་སོགས་བྲིས་པའི་གོས་ཡུག་གི་གོད་པར་འདྲིར་བསྩལ་ཏོ།། །།
སསྟི། རྒྱལ་བའི་དབང་པོ་བློ་བཟང་གྲགས་པའི་དཔལ། །མགོན་དེའི་སྐུ་གཟུགས་འདོད་དགུའི་ཆར་འབེབས་པ། །བསམ་འཕེལ་དབང་གི་རྒྱལ་པོ་འདི་བཞེངས་པའི། །དགེ་བས་མཚོན་པའི་རྣམ་དཀར་ཕུང་པོའི་ཚོགས། །མ་ལུས་

[367B] །ཚེ་རབས་ཀུན་ཏུ་རྗེས་སུ་འཛིན་པ་དང། །ཁྱོད་ཀྱི་མདོ་སྔགས་བསྟན་པའི་སྲོལ་ཆེན་པོ་།ཆེས་ཆེར་རྒྱས་ལ་ཡུན་རིང་གནས་ཕྱིར་བསྔོ། །བདག་དང་བདག་ལུས་བསྐྱེད་པའི་དྲིན་ཅན་མ། །གཞན་ཡང་
མཐོང་ཐོས་དྲན་ཅིང་རེག་པ་ཡི། །བདག་ལ་འབྲེལ་བའི་སྐྱེ་བོ་ཐམས་ཅད་དང། །འདི་ཡི་ཕྱིར་དུ་མཐུན་རྐྱེན་གང་བསྒྲུབས་པ་།ཀུན་ཀྱང་ཚེ་འདིའི་སྣང་བ་འགགས་མ་ཐག་དགའ་ལྡན་གནས་སུ་ངེས་པར་སྐྱེ་བ་དང། །མ་ཕམ་མགོན་དང་
འཇམ་དཔལ་སྙིང་པོ་ཡི།། །།བརྩེ་བའི་ཕྱག་གིས་དགྱེས་བཞིན་འཛིན་གྱུར་ཅིག་དེང་ནས་བཟུང་སྟེ་ཚེ་རབས་ཐམས་ཅད་དུ། །ཁྱོད་ཀྱི་དགོངས་པའི་གནད་དོན་ཀུན་རྟོགས་ཏེ། །བསྟན་དང་སེམས་ཅན་དོན་ཀུན་བསྒྲུབ་པ་
ལ༑ ༑རྗེ་བཙུན་བླ་མ་ཁྱོད་དང་མཚུངས་པར་ཤོག་འཁོར་བའི་བདེ་ལ་ཞེན་ཅིང་ཆགས་པ་དང། །རང་བདེ་འདོད་པ་དུག་བཞིན་གཏན་སྤངས་ནས། །འགྲོ་བའི་དོན་དུ་རྒྱལ་སྲས་སྤྱོད་པའི་ཁུར། །མ་ལུས་འཛིན་ལ་ཞུམ་པ་མེད་པར་ཤོག་
འཁོར་བའི་རྩ་བ་གཅོད་བྱེད་ཡང་དག་ལྟ། །གསང་ཆེན་ལམ་གྱི་མཐར་ཐུག་རིམ་པ་གཉིས། །ཁྱད་པར་ཐེག་ཆེན་རྩ་བ་བྱང་ཆུབ་སེམས། །བདག་གི་སྙིང་ལ་འབྲལ་བ་མེད་གྱུར་ཅིག་གནས་སྐབས་སུ་ཡང་བསམས་པའི་དོན་རྣམས་ཀུན།།
བདེ་བླག་འགྲུབ་ཅིང་འགལ་རྐྱེན་ཞི་བ་དང། །ཚེ་དང་འབྱོར་པ་བཤད་སྒྲུབ་འཕྲིན་ལས་རྣམས། །ཡར་ངོའི་ཟླ་བཞིན་རྟག་ཏུ་རྒྱས་པར་ཤོག་ཡུལ་ཕྱོགས་ཀུན་ཏུའང་ནད་དང་འཁྲུག་པ་སོགས། །མི་མཐུན་གནོད་པ་ཐམས་ཅད་ཞི་བ་དང། །

[368A]༄༅། །ལོ་ཏོག་ཕུན་ཚོགས་བདེ་སྐྱིད་དཔལ་འབྱོར་ལ། །རྫོགས་ལྡན་དུས་བཞིན་ཀུན་ཀྱང་སྤྱོད་པར་ཤོག་རྒྱལ་དང་དེའི་ཡུམ་རྒྱལ་སྲས་འཕགས་པའི་ཚོགས། །མཆོག་ཏུ་བདེན་པའི་མཐུ་དང་བྱིན་རླབས་
དང། །རྒྱུ་འབྲས་རྟེན་འབྲེལ་ནམ་ཡང་མི་བསླུ་བའི། །བདེན་པས་ཇི་ལྟར་སྨོན་བཞིན་འགྲུབ་པར་ཤོག་ཅེས་པ་འདི་བཀྲ་ཤིས་ལྷུན་པོའི་གཙུག་ལག་ཁང་དུ་རྗེ་བླ་མའི་དངུལ་སྐུ་བཞེངས་སྐབས་སྨོན་ལམ་དུ་སྩལ་པའོ།། །།
ཨོཾ་སསྟི། གསེར་གྱི་འཛིན་མར་ཉལ་འགྲོའི་ཕུང་པོ་ལྟར། །བཀྲ་ཤིས་ལྷུན་པོར་སྤུངས་པའི་ཆོས་གྲྭ་ཆེའི། །ཚོགས་མཆོག་མཆོད་པའི་བདུད་རྩི་བསྐྱིལ་བའི་གནས། །རིན་ཅེན་ལས་གྲུབ་ཕུལ་བྱུང་སྣོད་ཡངས་འདི། །བློ་བཟང་ཆོས་
ཀྱི་རྒྱལ་མཚན་དཔོན་སློབ་ཀྱིས། །ལེགས་བསྒྲུབས་འདིས་མཚོན་དགེ་ཚོགས་རྒྱ་མཚོའི་མཐུས། །བཀྲ་ཤིས་ལྷུན་གྱིས་གྲུབ་པའི་ཆོས་གྲྭ་ཆེ། །སྲིད་མཐའི་བར་དུ་དར་ཞིང་རྒྱས་པ་དང། །དགེ་འདུན་ཁྲིམས་གཙང་ཐུགས་
མཐུན་བཤད་སྒྲུབ་འཕེལ། །ཐུབ་བསྟན་དར་རྒྱས་ཡུན་རིང་གནས་གྱུར་ཅིག་བདག་དང་མཁའ་མཉམ་འགྲོ་བ་མ་ལུས་པ། །རྟག་ཏུ་བླ་མེད་ཐེག་པའི་སྣོད་གྱུར་ཏེ། །རླབས་ཆེན་རྒྱལ་སྲས་སྤྱོད་པ་མཐར་ཕྱིན་ནས། །ཐམས་
ཅད་གཟིགས་པའི་གོ་འཕང་མྱུར་ཐོབ་ཤོག་འདི་ཡི་བྱེད་པོ་དཔལ་འབྱོར་བསམ་གྲུབ་སོགས། །གནས་སྐབས་མཐར་ཐུག་འདོད་དོན་འགྲུབ་གྱུར་ཅིག་ཚོགས་ཁྲོ་ཆེན་མོ་གསར་བཞེངས་ཀྱི་ཞལ་ཡིག་གོ་ །།

[368B]༄༅། །ཧཱུཾ༑ རྒྱལ་བ་ཀུན་གྱི་མཐུ་སྟོབས་ཀུན་འདུས་པའི། །བཅོམ་ལྡན་རྡོ་རྗེ་འཇིགས་བྱེད་འཁོར་དང་བཅས། །རྟེན་འདིར་བརྟན་པར་བཞུགས་ལ་ཆོས་གྲྭ་འདི། །སྲིད་མཐའི་བར་དུ་དར་ཞིང་རྒྱས་པར་མཛོད། །ཏིཥྛ་བཛྲ་མངྒ་ལཾ། ཧཱུཾ༑ ཐུགས་
རྗེ་ཆེན་པོ་ཁྲོས་པའི་གར་མཛད་པ། །མྱུར་མཛོད་ཡེ་ཤེས་མགོན་པོ་འཁོར་བཅས་ལ། །བཀྲ་ཤིས་ལྷུན་པོའི་མི་ནོར་དགེ་འདུན་སྡེ། །བཅོལ་ལོ་བལྟོས་སོ་འཕྲིན་ལས་རྣམ་བཞིས་སྐྱོངས། །ཏིཥྛ་བཛྲ་ས་མ་ཡ། ལྷ་ཆེན་ཉི་མའི་སྲས་པོ་འཁོར་
བཅས་ལ། །ཆོས་གྲྭ་ཆེ་འདིའི་མི་ནོར་དགེ་འདུན་སྡེ། །གཉེར་དུ་གཏད་དོ་རྩ་བརྒྱུད་བླ་མ་ཡི། །བཀའ་ལས་མ་འདའ་རྟག་ཏུ་བསྲུང་སྐྱོབ་མཛོད། །ཏིཥྛ་བཛྲ་ས་མ་ཡ།། །།༄༅། །བསོ་སྤྱི་ཁང་དུ་རྗེ་རང་ཉིད་ཀྱི་སྐུ་
བརྙན་གཙོ་བོར་གྱུར་པའི་བྲིས་འབུར་གྱི་རྟེན་བཞུགས་པའི་དཀར་ཆག་སྨོན་ལམ་གཉེར་གཏད་ནི།། །།ཨོཾ་སསྟི། བློ་བཟང་ཆོས་ཀྱི་རྒྱལ་མཚན་འཛིན་པར་གྲགས། །ཤེར་ཕྱིན་སྨྲ་བའི་རྒྱན་གྱུར་རབ་ཏུ་འབྱོར། །འཇམ་དཔལ་
གྲགས་པས་ནག་ཕྱོགས་བདུད་བགེགས་འཇོམས། །ཀླུ་སྒྲུབ་སྲས་ཀྱི་ཐུ་བོ་ལེགས་ལྡན་འབྱེད། །དཀྱིལ་འཁོར་བྱེ་བའི་བདག་པོ་ཨ་བྷ་ཡ་།སྐད་གཉིས་སྨྲ་བའི་དབང་པོ་རྟ་ནག་འགོས། །འཇམ་པའི་དབྱངས་དངོས་ས་སྐྱ་པཎྚི་ཏ། །སྣང་
སྲིད་ཟིལ་གནོན་གཡུང་སྟོན་རྡོ་རྗེ་དཔལ། །མཁས་གྲུབ་བསྟན་པའི་ཉི་མ་དགེ་ལེགས་དཔལ། །བསོད་ནམས་ཕྱོགས་ཀྱི་གླང་པོ་བསྟེན་པའི་གཉེན། །བློ་བཟང་དོན་གཉིས་ལྷུན་གྱི་གྲུབ་པའི་རྗེ།། །།༄༅། །ཐུབ་དབང་

[369A]༄༅། །གཉིས་པ་བློ་བཟང་གྲགས་པའི་དཔལ། །འཇམ་དབྱངས་སྲས་པོ་འཇམ་དཔལ་རྒྱ་མཚོའི་ཞབས། །བཀའ་གདམས་བསྟན་པའི་བདག་པོ་དགེ་འདུན་གྲུབ། །དགེ་ལྡན་གདམས་པའི་མཛོད་འཛིན་བ་སོ་རྗེ། །རྗེ་
བཙུན་ཆོས་ཀྱི་རྒྱལ་མཚན་བསྟན་པའི་སྲོག་མཁས་གྲུབ་སངས་རྒྱས་ཡེ་ཤེས་སྐྱབས་ཀྱི་ཕུལ།། །།༄༅། །རིགས་ཀུན་ཁྱབ་བདག་དཔལ་ལྡན་རྡོ་རྗེ་འཆང། །ཏིལ་བརྡུང་སྤྱོད་པས་རྣམ་གྲོལ་ཏེ་ལོ་པ་།ནཱ་རོ་
ཏ་པ་རྒྱུད་སྡེ་རྒྱ་མཚོ་འབྱེད། །གྲུབ་པའི་དབང་ཕྱུག་ཌོཾ་བི་ཧེ་རུ་ཀ། ཆོས་ཀྱི་རྡོ་རྗེ་ཟུང་འཇུག་གོ་འཕང་བརྙེས། །རིག་འཛིན་མཆོག་བརྙེས་དཔལ་ལྡན་རྡོ་རྗེ་འཛིན།། །།༄༅། །ལྷ་བཅས་འགྲོ་བའི་སྟོན་པ་
ཤཱཀྱའི་གཙོ། །ཤེས་རབ་ཅན་གྱི་མཆོག་གྱུར་ཤ་རིའི་བུ། །རྫུ་འཕྲུལ་ཅན་གྱི་མཆོག་གྱུར་པང་ནས་སྐྱེས། །བྱམས་མགོན་ཐུགས་རྗེས་དགའ་ལྡན་གནས་སུ་འདྲེན། །འཇམ་པའི་དབྱངས་ཀྱིས་རྣམ་དཔྱོད་ཤེས་རབ་སྩོལ། །བསྟན་
ལ་སྟོན་པ་དང་མཚུངས་ཀླུ་སྒྲུབ་ཞབས། །བྱམས་མགོན་སྲས་མཆོག་འཕགས་པ་ཐོགས་མེད་ཞབས། །འོད་དཔག་མེད་མགོན་དཔལ་ལྡན་ཨ་ཏི་ཤ་ཚེ་དཔག་མེད་མགོན་དྲན་པས་འཆི་བདག་འཇོམས། །རྒྱལ་བའི་གཙུག་ཏོར་ལས་
འཁྲུངས་གདུགས་དཀར་མོ། །རྣམ་པར་རྒྱལ་མས་འགྲོ་ལ་འཆི་མེད་སྩོལ། །འཕགས་མ་སྒྲོལ་མ་འཇིགས་པ་བརྒྱད་ལས་སྐྱོབས། །སྒྲོལ་མ་དཀར་མོ་ཚེ་དང་ཡེ་ཤེས་སྩོལ།། །།༄༅། །རྡོ་རྗེ་འཇིགས་བྱེད་

[369B] །ཡེ་ཤེས་མགོན་པོ་དགྲ་འཇོམས་བར་གཅོད་སེལ། །བློ་བཟང་བཀའ་སྲུང་གཙོ་བོ་ཆོས་ཀྱི་རྒྱལ། །དམག་ཟོར་རྒྱལ་མོ་བསྟན་པའི་བྱ་ར་མཛད། །རྒྱལ་ཆེན་རྣམ་སྲས་འདོད་དགུའི་ཚར་བ་འབབས། །
བེག་ཙེ་ལྕམ་སྲིང་བསྟན་དགྲ་རྩད་ནས་གཅོད། །ཕྱིང་དཀར་དཔའ་བོ་བཀྲ་ཤིས་ལྷུན་པོ་སྐྱོང།། །།༄༅། །སསྟི། ཕན་བདེའི་ཆར་འབེབས་ཞབས་སེན་ཡིད་བཞིན་ནོར། །སྤྱི་བོར་རེག་པས་གདུང་སེལ་
མཆོག་སྩོལ་བའི། །བསླུ་མེད་བླ་མ་ཡིད་མ་མཆོག་གསུམ་ལ། །བྱང་ཆུབ་སྙིང་པོའི་བར་དུ་སྐྱབས་སུ་མཆི། །པིར་འཛིན་རྒྱལ་པོ་ཆོས་དབྱིངས་རྒྱ་མཚོ་ཡི། །སློབ་བུ་ལྷ་བཟོ་ཀུན་དགའ་རྒྱལ་མཚན་གྱིས། །བསམ་སྦྱོར་དག་པས་ལྷ་
དང་བླ་མ་ཡི། །སྐུ་བརྙན་མིག་གི་བདུད་རྩི་སྤུངས་འདྲ་བཞེངས། །དགེ་བས་དེང་ནས་ཚེ་རབས་ཐམས་ཅད་དུ། །ལྷ་དང་བླ་མའི་ཚོགས་ཀྱིས་རྗེས་བཟུང་ནས། །སྟོབས་བཅུ་མངའ་བའི་གོ་འཕང་མྱུར་ཐོབ་སྟེ། །མར་གྱུར་འགྲོ་བ་འདྲེན་
པའི་དཔལ་གྱུར་ཅིག་བ་སོ་དགེ་ལྡན་རབ་རྒྱས་ཆོས་ཀྱི་སྡེ། །དར་ཞིང་རྒྱས་ལས་བྱུང་བའི་ཁྲིམས་ལྡན་གྱི། །བློ་གསལ་རྒྱ་མཚོས་གནས་འདི་ཡོངས་གང་ནས། །བཤད་སྒྲུབ་བྱ་བས་ཉིན་མཚན་འདའ་བར་ཤོག་ །།
འདི་ལྟར་བསྐྲུན་པའི་དགེ་ཚོགས་རྒྱ་མཚོའི་མཐུས། །སྐུ་འདིའི་ཕྱིར་དུ་འབད་པ་བྱེད་པ་དང། །འདི་ཉིད་མཐོང་ཐོས་དྲན་རེག་སྐྱེ་བོའི་ཚོགས། །བདེ་བ་ཅན་གྱི་ཞིང་དུ་སྐྱེ་བར་ཤོག་འདི་རྣམས་འཆི་བདག་ལས་ཀྱི་གཤིན་རྗེ་དང། །

[370A]༄༅། །དམག་ཟོར་རྒྱལ་མོ་ཆོས་སྐྱོང་ལྕམ་སྲིང་ལ། །གཉེར་དུ་གཏད་དོ་ལོག་པས་འཁྱེར་བྱེད་ན། །མྱུར་དུ་དྲག་པོའི་ཆད་པས་ཚར་ཆོད་མཛོད།། །།༄༅། །ཧཱུཾ་རྡོ་རྗེ་ནག་པོ་གདོང་བཞི་པ།།
ཡུམ་བཞི་བཤན་པའི་ཚོགས་རྣམས་ལ། །བཀྲ་ཤིས་ལྷུན་པོ་སྡེ་དང་བཅས། །བཅོལ་ལོ་བསྲུང་སྐྱོབས་མ་གཡེལ་ཅིག་ཏིཥྛ་བཛྲ།།།།ཨོཾ་ཤར་ཕྱོགས་ཡངས་པའི་ནོར་འཛིན་ལྷ་ལམ་ལ། །དབང་བསྒྱུར་ལྷ་ཡི་དགེ་
བསྙེན་དཔའ་བོ་ཆེ། །སྡེ་བརྒྱད་འབྱུང་པོའི་འཁོར་དང་ལྷན་ཅིག་ཏུ། །འདིར་བྱོན་རྣལ་འབྱོར་བཅོལ་བའི་འཕྲིན་ལས་མཛོད། །ཕྱི་ནང་མཆོད་ཚོགས་བར་སྣང་ཁྱོན་གང་ཞིང། །ཁྱད་པར་ཤ་ཁྲག་གཏོར་མས་ས་གཞིའི་ཚོགས། །
ཡོངས་སུ་བཀང་སྟེ་བདུད་རྩིར་བྱིན་བརླབས་ནས། །གནས་བདག་གཞི་བདག་འཁོར་བཅས་མཉེས་ཕྱིར་འབུལ། །དམ་རྫས་མཆོད་གཏོར་རྒྱ་མཚོ་འདི་བཞེས་ལས། །རྣལ་འབྱོར་བདག་ཅག་འཁོར་དང་བཅས་རྣམས་ཀྱི། །འགལ་
རྐྱེན་བར་ཆད་ཐམས་ཅད་ཞི་བ་དང། །མཐུན་རྐྱེན་བསམས་དོན་ཡིད་བཞིན་འགྲུབ་པར་མཛོད། ཅེས་པ་འདི་ནི་དད་སྟོབས་དང་ལྡན་པ་ཁེ་ཤིག་ཏུ་ཝང་གིས་གསོལ་བ་བཏབ་པ་ལ་བརྟེན་ནས་སྦྱར་བའོ།། །།
༄༅། །ན་མོ་རཏྣ་ཏྲ་ཡཱ་ཡ། གསེར་ཞུན་བརྩེགས་པའི་ལྷུན་པོ་དབང་པོའི་གཞུས། །འཁྱུད་པ་ཇི་བཞིན་མཚན་དཔེའི་དཔལ་འབར་བ། །སྲིད་གསུམ་འགྲོ་བའི་བླ་མ་ཤཱཀྱའི་ཏོག་དྲན་པ་ཡིས་ཀྱང་སྙིང་གི་གདུང་བ་སེལ།།

[370B] །འཇིག་རྟེན་དབང་པོའི་ཕོ་བྲང་མཛེས་པའི་རྒྱན། །ས་ལེ་སྦྲམ་གྱི་ཏོག་འབར་བྱ་འདབ་བཅས། །གསོས་ཤིང་གསར་དུ་བསྐྲུན་པའི་བྱེད་པོ་གང། །རིས་མེད་བསྟན་ལ་དད་པའི་ངང་
ཚུལ་ཅན། །བློ་བཟང་ཆོས་ཀྱི་རྒྱལ་མཚན་ཞེས་པ་ཉིད། །དེ་ལས་འོངས་པའི་རྣམ་དཀར་ཅི་མཆིས་པ། །མ་རྣམས་དོན་དུ་བྱང་ཆུབ་མཆོག་ཏུ་བསྔོ། །ཚུལ་འདིར་མཐུན་རྐྱེན་སྒྲུབ་བྱེད་མ་ལུས་ཀྱང་།ཚེ་རིང་ནད་མེད་ལོངས་སྤྱོད་ཀྱིས་
མཛེས་ཤིང། །བདེ་འགྲོ་ནོར་བུའི་ཐེམ་སྐས་རིམ་འཛེགས་ནས། །སྐུ་གསུམ་གཞལ་མེད་ཁང་དུ་འཇུག་གྱུར་ཅིག་དགེ་ལེགས་འོད་བརྒྱའི་སྣང་བ་འབྱུང་བའི་སྒོ། །རྒྱལ་བའི་བསྟན་པ་ནམ་མཁའི་ནོར་བུ་ཡང། །བར་གཅོད་བདུད་
ཚོགས་སྤྲིན་གྱིས་མི་སྒྲིབ་པར། །ཕྱོགས་དུས་ཀུན་ཏུ་གསལ་ཞིང་རྒྱས་གྱུར་ཅིག་ཡུལ་ཕྱོགས་འདིས་མཚོན་རྒྱལ་ཁམས་ཐམས་ཅད་དུའང། །མི་ཤེས་རྒུད་པའི་མིང་ཡང་མི་འབྱུང་ཞིང། །རྫོགས་ལྡན་གསར་དུ་འོངས་འདྲའི་
དགའ་སྟོན་གྱི། །ཆོས་ནོར་འདོད་དང་ཐར་པ་འཕེལ་གྱུར་ཅིག་ཁྱད་པར་སྡེ་འདིར་ནད་རིམས་མུ་གེ་དང། །ལོ་ཉེས་དུས་འཁྲུག་དགྲ་ཡི་གནོད་བྲལ་ཞིང། །ཕུན་ཚོགས་འདོད་དགུའི་འབྱོར་པས་ཡོངས་གང་བས། །ཉིན་མཚན་ཀུན་ཏུ་
བདེ་དགེས་འཚོ་གྱུར་ཅིག་བདག་ཀྱང་དེང་ནས་ཚེ་རབས་ཐམས་ཅད་དུ། །འཁོར་ལོ་ཆེན་པོ་བཞི་དང་མི་འབྲལ་ཞིང། །འཇམ་དཔལ་འཇིག་རྟེན་དབང་ཕྱུག་གསང་འཛིན་དང། །ཀུན་བཟང་མཛད་པ་མ་ལུས་བསྒྲུབ་གྱུར་ཅིག་

[371A]༄༅། །བདག་ལ་བརྟེན་ཅིང་མངོན་དགའི་འགྲོ་ཀུན་ཀྱང། །མ་ཕམ་མདུན་ས་བདེ་བ་ཅན་ལ་སོགས། །རྣམ་དག་ཞིང་དུ་པདྨོ་ལས་སྐྱེས་ཏེ། །བདུད་བཞིའི་གཡུལ་ལས་མྱུར་དུ་རྒྱལ་གྱུར་ཅིག་ཅེས་སྔོན་བྱོན་
དམ་པའི་རྣམ་ཐར་ལ་བལྟ་བར་འདོད་པ་རྣམ་མང་གཞུང་བརྒྱ་སྨྲ་བ་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ཚིག་གི་སྤྲོས་པ་དོར་ཏེ་གཡར་ཁྲལ་དུ་འཚལ་བ་དགེའོ།། །།
༄༅། །ཨོཾ་བདེ་ལེགས་སུ་གྱུར་ཅིག་གངས་རིའི་མགོན་པོའི་ཞིང་མཆོག་མཛེས་པའི་རྒྱན། །མཁས་མང་བྱེ་བ་ཕྲག་བརྒྱ་འབྱུང་བའི་གནས། །ཆོས་གྲྭ་ཆེན་པོ་བཀྲ་ཤིས་ལྷུན་པོ་ཡི། །རྣམ་མང་ཐོས་བསམ་གླིང་གི་
གདན་ས་པ། །ལུང་རིགས་སྨྲ་བ་དགེ་འདུན་ཡར་འཕེལ་གྱིས། །ལྷག་བསམ་དག་པས་གྲྭ་ཁང་རྩེ་བ་ནས། །ཤིང་རྩེ་ལོགས་བྲིས་རྩེར་སོན་ལེགས་པར་བསྒྲུབས། །རི་མོ་མཁས་པ་བློ་བཟང་དཔལ་ལྡན་གྱིས་།གཙོ་བྱས་རིག་
བྱེད་འཛིན་མང་སོར་མོ་ཡི། །སྒྱུ་རྩལ་ལས་འོངས་དུས་གསུམ་བདེ་གཤེགས་དང། །རྩ་བརྒྱུད་བླ་མ་རྒྱལ་དང་རྒྱལ་བའི་སྲས་།ཆོས་བསྲུང་མངོན་སུམ་བྱོན་འདྲའི་སྐུ་བརྙན་ནི། །འདྲེན་བྱེད་དགའ་སྟོན་སྤུངས་འདྲ་ལེགས་
པར་བསྐྲུན། །དེ་ལས་བྱུང་བའི་རྣམ་དཀར་དགེ་བའི་ཚོགས། །ཀུནྡ་ཟླ་ཟེར་བྱེ་བས་ཕྱུགས་འདྲ་དེས། །འདི་ལྟའི་དོན་དུ་མཐུན་པའི་དངོས་པོ་དང། །སྒོ་གསུམ་ཅི་རིགས་ཕན་པར་བྱེད་པ་རྣམས། །ངན་སོང་ངན་འགྲོ་མི་ཁོམ་

[371B] །རྟག་ཏུ་དལ་འབྱོར་ལྷ་མིའི་རྟེན་བརྒྱུད་ནས། །བླ་མེད་བྱང་ཆུབ་དམ་པ་མྱུར་ཐོབ་ཤོག་ཁྱད་པར་ཆོས་གྲྭ་ཆེན་པོ་འདི་ཉིད་དུ། །བློ་གསལ་མཁས་མང་རྒྱ་མཚོའི་ཚོགས་འདུ་ཞིང། །བཤད་སྒྲུབ་ལོངས་སྤྱོད་འདོད་
དགུ་འགྲན་བཞིན་འཕེལ། །བཀྲ་ཤིས་དགེ་ལེགས་སྲིད་མཐར་རྒྱས་གྱུར་ཅིག་ཅེས་པ་རྗེ་ཐམས་ཅད་མཁྱེན་པའི་གསུང་ངོ།། །།༄༅། །ན་མོ་རཏྣ་ཏྲ་ཡཱ་ཡ། མཛེས་བྱེད་དུས་སུ་ཆོ་འཕྲུལ་སྨོན་ལམ་ལ་།ཚོགས་ཆེན་
ཇ་འདྲེན་ཟངས་ལྟིར་བཅོ་བརྒྱད་བསྐྲུན། །དེ་ཡི་ཕྱི་ལོ་བྱམས་ཆེན་ཐུབ་དབང་སྐུར། །རིམ་བཞིན་གོས་བཟང་ལུང་ཀིའི་ཆོས་གོས་ཕུལ་།སྣ་ཚོགས་དབྱིག་ཅེས་བྱ་བའི་ལོ་ནང་དུ། །བྱམས་མགོན་ལི་འདྲ་དངུལ་གྱི་སྟོན་པའི་སྐུ། །ཐུབ་
དབང་གཙང་ཁང་དབུས་མའི་སྟེང་ཉིད་དུ། །ཟངས་ཁལ་བརྒྱ་དང་གསེར་ཞོ་ལྔ་བརྒྱ་ལས། །གྲུབ་པའི་གསེར་འབྲུ་གསེར་གྱི་ལྷུན་པོ་ལྟར། །བརྗིད་ཅིང་ལྷུན་ཆགས་བཀོད་པས་མཛེས་པ་བཞེངས། །ཕུར་བུའི་ལོ་ལ་དབྱེན་བཟླུམས་
མཆོད་རྟེན་ནི། །བདེ་གཤེགས་རིང་བསྲེལ་སྙིང་པོ་ཅན་དུ་བསྒྲུབས་།བག་ཡོད་ལོ་ནང་བྱམས་ཆེན་དབུ་ཐོག་ཏུ། །གསེར་ཟངས་རྒྱ་ཕིགས་གཟི་འོད་འབར་བ་བགྱིས། །ཀུན་དགར་གཙུག་ལག་ཁང་ཆེན་ཐོག་ཁེབས་པའི། །བཟང་
གོས་ལས་གྲུབ་བླ་རེ་གསར་པ་དང། །སྔར་གྱི་བླ་རེ་རྙིང་ཤིང་འཐོར་རྣམས་ཀྱང། །གསོས་ཤིང་བརྗེས་ཏེ་གསར་པ་ལྟ་བུར་བྱས་།མེ་ཁྱེར་ཞེས་བྱར་དངུལ་སྲང་ལྔ་བརྒྱ་ལས། །རྒྱལ་བ་གཉིས་པའི་སྐུ་འབག་དེ་ཉིད་ཀྱི། །གཡུ་ཚེམས་

[372A]༄༅། །མརྒད་མར་གྲགས་མཆོད་སྡོང་དབུས། །གཡོན་གཡས་རིམ་བཞིན་རྗེ་བཙུན་བླ་མ་དང། །འབྲོམ་སྟོན་དགེ་འདུན་གྲུབ་པའི་ཚེམས་བཞུགས་པ། །དད་ལྡན་བསོད་ནམས་ཞིང་དུ་མངོན་སུམ་དུ་།བྱིན་
རླབས་གཟི་འོད་སྟོང་འབར་ལྷང་ངེར་ནི། །ཚོགས་མཆོག་གསོལ་བ་འདེབས་པའི་རྟེན་དུ་བསྐྲུན། །དེ་མཚུངས་སྔར་གྱི་དབྱེན་བཟླུམས་མཆོད་རྟེན་དེའི། །ཆོས་འཁོར་ཡན་ཆད་གསེར་ཟངས་དག་ལས་བསྒྲུབས། །འདི་དག་བསྒྲུབས་
པའི་དགེ་བས་ཐུབ་དབང་གི་བསྟན་པ་རིན་ཆེན་ཕྱོགས་བཅུར་རྒྱས་པ་དང། །མར་གྱུར་འགྲོ་ཀུན་རྟག་ཏུ་བདེ་ལྡན་ཞིང། །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ཅེས་པའང་དཀོན་མཆོག་གསུམ་གྱི་བཀའ་འབངས་ཐ་
ཆུང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྨྲས་པ་དགེ་ལེགས་འཕེལ།། །།༄༅། །དོན་གྲུབ་ཚོགས་མཆོག་སྟོང་ཙམ་འདུས་པ་ལ་།ཆོས་འཁོར་སྔོན་མེད་གསར་བཙུགས་ཟླ་གཅིག་བར། །ཕོགས་དང་ཇ་
ཚུལ་བཟང་པོ་ལེགས་པར་བསྐྲུན། །རྔ་ཆེན་རང་བྱུང་ལྔ་ལྡན་དབུ་ཐོག་ཏུ། །གསེར་ཟངས་རྒྱ་ཕིགས་བཀོད་པ་མཛེས་པས་བརྒྱན་།རབ་བྱུང་སླར་ཡང་གཙང་ཁང་ཟུར་ཟུང་དང། །རྒྱུད་ཁང་གཉྗིར་གསུམ་མཉམ་དུ་བཀོད། །རབ་
མྱོས་བྱང་ཕྱོགས་བདེ་བར་གཤེགས་པའི་བཀའ། །ཇི་སྙེད་འགྱུར་རྣམས་ཡོངས་རྫོགས་གླེགས་བམ་བཞེངས། །དེ་རྗེས་དགེ་ལྡན་གསེར་གྱི་ཐོག་གིས་བརྒྱན། །སྐྱེས་བདག་ཆོས་གྲྭ་ཆེན་པོའི་གཙུག་ལག་ཁང། །ཤིང་རྩི་རི་མོའི་

[372B] །དཔལ་གདོང་སླར་ཡང་བཙོ་མའི་གསེར་སྦྱངས་ལས། །རྒྱལ་བའི་བཀའ་འགྱུར་མ་ཚང་མེད་པར་བསྒྲུབས། །བཞུགས་ཁང་སྟོན་པའི་མཛད་པའི་རི་མོས་བརྒྱན། །ས་སྐྱོང་གསེར་སྦྱངས་ལས་གྲུབ་བཀའ་
འགྱུར་དང། །ཡེ་ཤེས་བསྲུང་མའི་སྐུ་བརྙན་མང་པོ་བསྒྲུབས། ཅེས་པ་འདི་གཉིས་རྗེ་ཐམས་ཅད་མཁྱེན་པ་རང་ཉིད་ཀྱིས་ཕྱག་བྲིས་སུ་མཛད་སྣང་བ་ལས་བླངས་སོ།། །།༄༅། །ཧཱུཾ༑ མཧཱ་ཀཱ་ལ་འཁོར་བཅས་ལ། །
རྟེན་གསུམ་མཆོད་རྫས་བཅས་པ་འདི། །བཅོལ་ལོ་བལྟོས་སོ་གཉེར་གཏད་པས། །བསམ་སྦྱོར་ངན་པའི་དགྲ་བྱུང་ན། །སྙིང་ཁྲག་དྲོན་མོ་ཧུབ་ཀྱིས་བཞེས། །བདུན་རྒྱུད་ཚུན་ཆད་ཚར་གཅོད་མཛོད། །བཛྲ་ས་མ་ཡ་ཏིཥྛ། དེ་བཞིན་
ཆོས་ཀྱི་རྒྱལ་པོ་ལའང། །གཏད་དོ་གཉེར་རོ་བྱ་ར་མཛོད། ཅེས་པ་ལི་མ་རྙིང་པའི་ལྕགས་དྲའི་ནང་གི་ཤེལ་སྒོར་བཞུགས་པའི་མགོན་ཆོས་ཀྱི་སྐུ་བརྙན་གཉིས་ཀྱི་གཤམ་དུ་ཕྱག་བྲིས་སུ་མཛད་སྣང་ངོ། །སྭ་སྟི། རིན་ཆེན་ས་འཛིན་
རྡུལ་མཉམ་དཔལ་རྐང་གི་ཡེ་ཤེས་མཚན་དཔེའི་དཔལ་འབར་བྱམས་མགོན་གྱི། །བཀྲ་ཤིས་འཁོར་ལོས་མཚན་པའི་ཞབས་པད་ཟུང། །བདག་ཅག་སྤྱི་བོའི་རྒྱན་དུ་རྟག་བཞུགས་གསོལ། །གྲངས་མེད་བསྐལ་པར་བསོད་ནམས་ཡེ་
ཤེས་ཀྱི། །འདབ་སྟོང་འབུམ་ཕྲག་ལེགས་པར་བརྩེགས་པའི་སྟེང་།སྐུ་གསུམ་འབྲས་བུ་བཟང་པོའི་དཔལ་འབར་བ། །ཉི་མའི་གཉེན་གྱིས་རང་གི་རྒྱལ་ཚབ་ཏུ། །དབང་བསྐུར་ཆོས་ཀྱི་རྒྱལ་སྲིད་སྐྱོང་བའི་གནས། །དག་ཞིང་ལ་འཁུ་

[373A]༄༅། །དགའ་ལྡན་སྐྱེད་ཚལ་གྱི། །ཞིང་བཀོད་སྔོན་མེད་ཡ་མཚན་རི་མོ་འདི། །པིར་ཐོགས་རྒྱལ་པོ་ཆོས་དབྱིངས་རྒྱ་མཚོ་ཡི་།རྣམ་དཔྱོད་སོར་མོའི་རྩེ་ལས་ལེགས་པར་འཁྲུངས། །འདི་ཡི་ཕྱིར་དུ་མཐུན་པ་སྒྲུབ་
པ་དང། །ལྷ་ལམ་ཁྱབ་པའི་མར་གྱུར་འགྲོ་བ་རྣམས། །མ་ཕམ་མདུན་ས་ཡིད་དགའ་ཆོས་འཛིན་དུ། །སྐྱེས་ནས་ས་བཅུའི་རིམ་པ་མཐར་སོན་ཏེ། །སྐུ་གསུམ་བདེ་བ་ཆེ་ལ་སྤྱོད་པར་ཤོག་ཅེས་པའང་ཐམས་ཅད་མཁྱེན་པ་ཉིད་ཀྱི་གསུང་
ངོ༑༑ ༑༑སསྟི། གང་གི་ངོ་བོ་རྒྱལ་བ་ཐམས་ཅད་ཀྱི། །ཆོས་སྐུའི་རང་བཞིན་དག་དང་དབྱེར་མེད་ཀྱང། །བགྲང་ཡས་སྒྱུ་འཕྲུལ་དྲ་བའི་འཇོ་སྒེག་གི་གཙོ་བོ་གཅིག་ལྷག་ཕྱོགས་ཀྱི་གྲངས་ལྡན་འདི། །ནང་སོ་བསོད་ནམས་
མཚན་ཅན་ལྷག་བསམ་གྱིས། །འཇམ་དབྱངས་གཉིས་པ་དཀོན་མཆོག་ལྷུན་གྲུབ་པའི། །དགོངས་པ་རྫོགས་ཕྱིར་མཐུན་པའི་རྐྱེན་སྦྱར་ནས་།གངས་ཅན་སྨན་ཐང་པ་ཞེས་གྲགས་པ་ཡི། །ལུགས་འཛིན་གཙོ་བོ་པིར་ཐོགས་མཁས་པའི་
མཆོག་དགེ་ཚུལ་ཆོས་དབྱིངས་རྒྱ་མཚོས་དད་པས་བསྒྲུབས། །འདིས་མཚོན་དགེ་ཚོགས་ཟླ་ཤེལ་འོད་སྟོང་གིས། །དཀོན་མཆོག་ལྷུན་གྲུབ་བཞེད་པ་ཀུནྡའི་ཚལ། །སྐུ་གསུམ་ཟེའུ་འབྲུས་མངོན་པར་མཛེས་པ་དང། །བསོད་ནམས་
དར་རྒྱས་མངའ་ཐང་ལང་ཚོ་ཚེ། །རིགས་རྒྱུད་འཁོར་དང་ལོངས་སྤྱོད་སྙན་གྲགས་སོགས། །འདོད་དགུ་དབྱར་མཚོ་བཞིན་དུ་རྒྱས་གྱུར་ཅིག་ཡོན་མཆོད་འཁོར་བཅས་ཚེ་རབས་ཐམས་ཅད་དུ། །རྗེ་བཙུན་བླ་མས་འབྲལ་

[373B] །བདེ་འགྲོ་ནོར་བུའི་ཐེམ་སྐས་ལ་བརྟེན་ནས། །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་ཅེས་པའང་ཐམས་ཅད་མཁྱེན་པ་ཉིད་ཀྱི་གསུང་ངོ།། །།སསྟི། ཀུན་མཁྱེན་ཡེ་ཤེས་པིར་གྱི་རྩེ་
མོ་ལས། །འཁྲུངས་པའི་མཛེས་སྡུག་ལ་འགྲན་སྲིད་ཞི་ཡི། །གཟུགས་འཛིན་དགའ་སྟོན་སྤུངས་འདྲའི་བྱེད་པ་པོ། །སྨན་ཐང་པ་ཞེས་གྲགས་པའི་ལུགས་འཛིན་གཙོ། །སྡོམ་བརྩོན་མཁས་པ་ཆོས་དབྱིངས་རྒྱ་མཚོ་ཡིས། །རྣམ་དཔྱོད་དད་
དང་བརྩོན་པའི་སྟོབས་ཀྱིས་བསྒྲུབས། །དེ་ལས་འོངས་པའི་དགེ་ཚོགས་གངྒཱའི་རྒྱུན། །ཐམས་ཅད་གཟིགས་པའི་རྒྱ་མཚོར་འཇུག་གྱུར་ཅིག་ཚེ་རབས་ཀུན་ཏུ་ལྷ་མིའི་འདྲེན་པ་མཆོག་ཟས་གཙང་སྲས་དང་རྗེ་བཙུན་བླ་མའི་ཚོགས།།
ཀུན་གྱིས་འབྲལ་མེད་རྗེས་སུ་བཟུང་བའི་མཐུས། །དགེ་ལེགས་ནོར་བུའི་ཐེམ་སྐས་རིམ་འཛེགས་ཏེ། །སྐུ་གསུམ་གཞལ་མེད་ཁང་དུ་བགྲོད་པར་ཤོག་ །།སསྟི། འདི་ལྟར་བསྐྲུན་པའི་རྣམ་དཀར་གསེར་སྦྱངས་ཀྱི། །མེ་
ཏོག་བྱམས་མགོན་བསྟན་པའི་རྒྱན་གྱུར་ཏེ། །མ་ཕམ་བཞད་པའི་ལྗགས་ཡངས་རྒྱུད་མང་སྒྲས། །དབུགས་དབྱུང་བྱང་ཆུབ་དམ་པར་ལུང་སྟོན་ཤོག་འདི་དག་གཟིམས་ཆུང་ཐང་ཀའི་རྒྱབ་ཡིག་ལ་གནང་བའོ། །ན་མོ་བཛྲ་བཧཻ་ར་ཝཱ་
ཡ༑ དུས་གསུམ་རྒྱལ་བ་ཀུན་གྱི་ཡུམ། །དམག་དང་ཟོར་གྱི་ལས་དགྱེས་པ། །འདོད་ཁམས་དབང་ཕྱུག་འཁོར་བཅས་ལ། །རྡོ་རྗེ་འཆང་དབང་ནས་བཟུང་སྟེ། །རྩ་བརྒྱུད་བླ་མའི་ཚོགས་རྣམས་ཀྱིས། །བཀའ་བསྒོས་ཇི་བཞིན་རང་ཉིད་ཀྱིས།།

[374A]༄༅། །སྙིགས་དུས་གདུལ་དཀའ་མ་ལུས་པ། །འདུལ་བར་ཞལ་བཞེས་དམ་བཅས་བཞིན། །བཀྲ་ཤིས་ལྷུན་པོའི་ཆོས་གྲྭ་ཆེའི། །དཔོན་སློབ་མི་ནོར་དགོན་གནས་བཅས། །བཅོལ་ལོ་བལྟོས་སོ་གཉེར་དུ་གཏད། །ཉིན་
གསུམ་བྱ་ར་མཚན་གསུམ་དུ། །དྲུང་ནས་མེལ་ཚེ་མ་གཡེལ་བར་།འགལ་རྐྱེན་ཀུན་སོལ་མཐུན་རྐྱེན་སྒྲུབས། །ཆོས་གྲྭ་ཆེ་འདིར་འཕྲལ་ཕུགས་སུ། །གནོད་པའི་མི་དང་མི་མིན་ཚོགས། །ཀུན་དང་ལྐོག་ཏུ་ནག་ཆང་ལ། །བག་མེད་
སྤྱོད་པའི་སྡིག་ལྡན་རྣམས། །ཕྱི་ནང་གང་ན་གནས་ཀྱང་རུང་།དྲག་པོའི་ཆད་པས་ཚར་ཆོད་ཅིག་ཛཿ་ལྷ་ཆེན་ཆོས་ཀྱི་རྒྱལ་པོ་འཁོར་བཅས་ལ། །བཀྲ་ཤིས་ལྷུན་པོའི་མི་ནོར་དགོན་གནས་བཅས་།བཅོལ་ལོ་གཏད་དོ་བསྲུང་ཞིང་
སྐྱོབ་པ་དང། །བཤད་བསྒྲུབ་དར་རྒྱས་ཡུན་རིང་གནས་པར་མཛོད།།ཧཱུཾ༑ གནོད་སྦྱིན་ལྕམ་སྲིང་བཤན་པའི་དམག་ཚོགས་ལ། །ཆོས་གྲྭ་ཆེ་འདིའི་དཔོན་སློབ་དགེ་འདུན་སྡེ། །མི་ནོར་ཐམས་ཅད་བཅོལ་ཞིང་གཉེར་གཏད་པས། །སྲིད་
མཐར་དར་རྒྱས་དཔུང་གཉེན་བསྲུང་སྐྱོབ་མཛོད། །ཅེས་པ་གཉེར་གཏད་ཀྱི་བྲིས་སྐུ་ཆེན་མོའི་གཤམ་དུ་འདྲིར་སྩལ་བའོ།།།།སསྟི། བླ་མ་ཡི་དམ་ཆོས་སྐྱོང་བསྲུང་མའི་ཚོགས། །མངོན་སུམ་བྱོན་འདྲའི་རྟེན་དང་བརྟེན་
པར་བཅས། །ཚུལ་བཞིན་བསྒྲུབ་ལ་མཐུན་རྐྱེན་སྤྱོད་པ་ཀུན། །སྐྱེ་བ་ཀུན་ཏུ་བླ་མ་ཡི་དམ་གྱིས། །འབྲལ་བ་མེད་པར་རྗེས་སུ་འཛིན་པ་དང། །དུས་གསུམ་རྒྱལ་བའི་ལུང་རྟོགས་དམ་ཆོས་ཀུན། །རྒྱལ་བའི་དགོངས་པ་ཇི་བཞིན་

[374B] །སྟོབས་བཅུ་མངའ་བའི་གོ་འཕང་ཐོབ་ཕྱིར་བསྔོ།། །།སསྟི། ལྷ་བཅས་སྟོན་པ་དེ་ཡི་ཆོ་འཕྲུལ་གྱི། །མཛད་པའི་རིམ་པ་གོས་བཟང་ལས་གྲུབ་པ། །པིར་ཐོགས་དབང་པོ་ཆོས་དབྱིངས་རྒྱ་མཚོ་
སོགས། །རིག་བྱེད་མཁས་པ་དུ་མའི་སོར་རྩེ་ལས། །འོངས་པ་འདྲེན་བྱེད་དགའ་སྟོན་སྤུངས་འདྲ་འདི། །ལེགས་པར་བསྒྲུབས་ལ་དངོས་དང་བརྒྱུད་པ་ཡིས། །མཐུན་རྐྱེན་ཚུལ་བཞིན་བསྐྲུན་པ་ཐམས་ཅད་ཀྱང། །ཐུབ་དབང་གོ་འཕང་
མྱུར་དུ་ཐོབ་པར་ཤོག་ །།བཛྲ་ས་མཱ་ཛཿ་ལྷ་ཆེན་ཡེ་ཤེས་མགོན་པོ་ཕྱག་དྲུག་པ། །ཆོས་ཀྱི་རྒྱལ་པོ་འདོད་ཁམས་དབང་ཕྱུག་མ། །ཞལ་བཞི་ཕྱག་བཞི་གུར་མགོན་རྣམ་ཐོས་སྲས། །ཆོས་སྐྱོང་དྲེགས་པ་ལྕམ་སྲིང་ལ་སོགས་
པ༑ ༑དམ་ཅན་མཐུ་ལྡན་བསྲུང་མའི་ཚོགས་རྣམས་ལ། །སྟོན་པའི་ཕོ་བྲང་གཙུག་ལག་ཁང་ཆེན་པོ། །ན་བཟའ་མཆོད་རྫས་ཇི་སྙེད་མཆིས་པ་ཀུན། །བཅོལ་ལོ་བལྟོས་སོ་བསྲུང་ཞིང་སྐྱོབ་པར་མཛོད།།།།གུ་རུ་བཛྲ་དྷ་རཱ་
ཡ། ཚོགས་གཉིས་ཡོངས་སྨིན་མཚན་དང་དཔེ་བྱད་སོགས། །ཡན་ལག་བདུན་གྱི་འདབ་སྟོང་རྒྱས་པ་ཡི། །ཟུང་འཇུག་ཨུཏྤལ་གར་གྱིས་རྣམ་རོལ་པའི། །དཔལ་ལྡན་མི་སྐྱོད་རྡོ་རྗེ་ལ་ཕྱག་འཚལ། །དེ་ཉིད་སྐུ་བརྙན་འཇིག་རྟེན་
འཇིག་རྟེན་ལས། །འདས་པའི་འདྲེན་བྱེད་དགའ་སྟོན་སྤུངས་འདྲ་འདི་།ཆོས་དབྱིངས་རྒྱ་མཚོས་རྣམ་དཔྱོད་སོར་རྩེས་བསྐྲུན། །དགེ་བས་འགྲོ་ཀུན་བྱང་ཆུབ་མྱུར་ཐོབ་ཤོག་ །།གུ་རུ་བཛྲ་བཧཻ་ར་ཝཱ་ཡ། དུས་གསུམ་རྣམ་

[375A]༄༅། །འདྲེན་ཀུན་གྱི་མཐུ་སྟོབས་རྣམས། །གཅིག་ཏུ་བསྡུས་ནས་ཁྲོས་པའི་ཟློས་གར་གྱིས། །སྲིད་དང་ཞི་བའི་འཇིགས་པ་མ་ལུས་པ། །ཆེ་ཆེར་འཇིགས་མཛད་དཔའ་བོ་ཆེན་པོར་འདུད། །དེ་ཉིད་སྐུ་
བརྙན་དབང་པོའི་གཞུར་འགྲན་པ། །རྣམ་བཀྲ་རི་མོའི་གཟུགས་སུ་ཤར་བ་འདི། །ཆོས་དབྱིངས་རྒྱ་མཚོས་བསྐྲུན་པའི་རྣམ་དཀར་གྱིས། །འགྲོ་རྣམས་བདུད་བཞིའི་གཡུལ་ལས་རྒྱལ་གྱུར་ཅིག་གུ་རུ་བཛྲ་ཤྲཱི་ཧེ་རུ་ཀ་ན་མ། དུས་
གསུམ་ཕྱོགས་བཅུར་བཞུགས་པའི་བདེ་གཤེགས་ཀྱི། །སྐུ་གསུང་ཐུགས་ཀྱི་གསང་མཛོད་འཁོར་ལོ་རྣམས། ལྷན་སྐྱེས་བདེ་བའི་མཆོག་ཏུ་སྡོམ་མཛད་པའི། །ཧེ་རུ་ཀ་དཔལ་ཡབ་ཡུམ་ལ་ཕྱག་འཚལ། །དེ་ཉིད་མཁའ་
སྤྱོད་རྡོ་རྗེའི་ཕོ་བྲང་ནས། །ཞིང་འདིར་བྱོན་ནས་མངོན་སུམ་བཞུགས་འདྲ་འདི། །ཆོས་དབྱིངས་རྒྱ་མཚོས་ལེགས་བསྐྲུན་དགེ་ཚོགས་ཀྱིས། །འགྲོ་ཀུན་ཕན་བདེའི་དཔལ་ལ་སྤྱོད་གྱུར་ཅིག་ན་མ་ཤྲཱི་ཀཱ་ལ་ཙཀྲཱ་ཡ། སྟོང་ཉིད་སྙིང་
རྗེ་དབྱེར་མེད་མཁའ་དབྱིངས་སུ། །དབང་སྔོན་དཔག་བསམ་ལྗོན་པའི་མདུན་ཕྱོགས་ངོས། །གསེར་ཞུན་འཁྲི་ཤིང་གཞོན་ནུས་འཁྱུད་འདྲ་བའི། །དཔལ་ལྡན་དུས་འཁོར་ཡབ་ཡུམ་ཞབས་ལ་འདུད། །ལས་རླུང་སྟོང་ལྷག་ཉི་
ཁྲི་འགགས་པ་དང། །མཉམ་པོར་འོངས་པའི་མཚན་དཔེའི་ཕུང་པོ་ལ། །འཁུ་ལྡན་འཇའ་ཚོན་རི་མོ་བཀྲ་བ་འདི། །ཆོས་དབྱིངས་རྒྱ་མཚོའི་རྣམ་དཔྱོད་འཕྲུལ་ལས་འོངས། །གུ་རུ་ཧེ་བཛྲ་ན་མ་སྒྲིབ་བྲལ་སྙིང་རྗེ་ཤེས་རབ་

[375B] །མཆོད་སྡོང་མཚན་དཔེའི་འོད་ཟེར་རབ་འབར་ཞིང། །བདུད་བཞི་མཉམ་པར་མནན་ཅིང་མཐར་མཛད་པའི། །དཔལ་ལྡན་དགྱེས་པ་རྡོ་རྗེའི་ཞབས་ལ་འདུད། །དེ་ཉིད་མངོན་སུམ་བཞུགས་འདྲའི་རི་མོ་འདི། །ཆོས་
དབྱིངས་རྒྱ་མཚོས་ལེགས་བསྒྲུབས་བསོད་ནམས་ཀྱིས། །མར་གྱུར་མཁའ་མཉམ་འགྲོ་བ་ཐམས་ཅད་ཀྱིས། །སྐུ་གསུམ་གོ་འཕང་མྱུར་དུ་ཐོབ་པར་ཤོག་ཧཱུཾ༑ ཆོས་དབྱིངས་བདེ་བ་ཆེན་པོའི་རྣམ་རོལ་ལས། །མ་རུངས་འདུལ་ཕྱིར་
དྲག་པོའི་སྐུར་བསྟན་ནས། །རྣལ་འབྱོར་བུ་བཞིན་སྐྱོང་མཛད་ཡིད་བཞིན་ནོར། །ཕྱག་དྲུག་ཡེ་ཤེས་མགོན་པོའི་ཞབས་ལ་འདུད། །བླ་མ་མགོན་པོ་དབྱེར་མེད་ཐུགས་རྗེའི་གཏེར། །རྟེན་འདིར་བརྟན་པར་བཞུགས་ནས་འཇིག་རྟེན་
དང༑ ༑འཇིག་རྟེན་འདས་པའི་ཕུན་ཚོགས་རྫོགས་ལྡན་གྱི། །སྤྲིན་བཞིན་འདོད་དགུའི་ཆར་གྱིས་ཚིམ་པར་མཛོད།། ཛཿ་འཇམ་དཔལ་བཀའ་སྡོད་སྲིད་གསུམ་སྐྱེ་འགྲོ་ཡི། །སྲོག་ལ་དབང་བསྒྱུར་དགེ་སྡིག་ཤན་འབྱེད་མཁན། །འཆི་
བདག་ལས་ཀྱི་གཤིན་རྗེ་འཁོར་བཅས་ཀྱིས། །དགེ་འདུན་སྡེ་འདི་དར་རྒྱས་བསྲུང་སྐྱོབ་མཛོད།། བྷྱཽ་དུས་གསུམ་རྒྱལ་བའི་ཡུམ་གཅིག་རེ་མ་ཏི། །རྩ་བརྒྱུད་བླ་མའི་དམ་ལས་མ་འདའ་བར། །འགལ་རྐྱེན་བར་གཅོད་མ་ལུས་
སེལ་བ་དང། །དགེ་འདུན་སྡེ་འདི་དར་ཞིང་རྒྱས་པར་མཛོད།། ཧཱུཾ་སྲོག་བདག་ཆོས་སྐྱོང་ལྕམ་བྲལ་འཁོར་བཅས་ལ། །བཀྲ་ཤིས་ལྷུན་པོར་སྤུངས་བའི་དགེ་འདུན་སྡེ། །གཙུག་ལག་ཁང་དང་ཕྱི་ནང་ཡོ་བྱད་ཀུན། །གཉེར་དུ་

[376A]༄༅། །གཏད་དོ་གཡེལ་མེད་གྲོགས་མཛོད་ཅིག་འདི་རྣམས་རྒྱུད་ཁང་གི་ལོགས་བྲིས་ཞལ་བྱང་དུ་གནང་བའོ།། །།སྭ་སྟི། བླ་མ་མཆོག་དང་རྒྱལ་ཡུམ་དབྱེར་མེད་པས། །ཆོས་དབྱིངས་
རྒྱ་མཚོ་བྱང་ཆུབ་སྙིང་པོའི་བར། །བསྲུང་ཞིང་མགོན་སྐྱབས་དཔུང་གཉེན་གྲོགས་མཛད་དེ། །མཆོག་དང་མཐུན་མོང་དངོས་གྲུབ་མ་ལུས་སྩོལ། ཞེས་པའང་རི་མོ་མཁན་རང་ཉིད་ཀྱི་འབྲལ་སྤང་གཡུལ་རྒྱལ་མ་ཡབ་སྲས་ཀྱི་
རབ་གནས་བཅུ་གཅིག་མའི་རྒྱབ་ཡིག་ཏུ་སྩལ་ཏོ།། །།༄༅། །བྷྱཽ་དུས་གསུམ་རྒྱལ་བའི་ཡུམ་གཅིག་དྲག་མོའི་གཟུགས། །ཆོས་འཁོར་ཡོངས་ཀྱི་བསྲུང་མ་མཐུ་རྩལ་ཅན། །འདོད་ཁམས་དབང་ཕྱུག་དམ་ཅན་རྒྱ་
མཚོར་བཅས། །ཚུར་སྤྱོན་རྟེན་འདིར་བརྟན་པར་བཞུགས་སུ་གསོལ་།བསྟན་པ་བསྲུང་ཕྱིར་ཕྱག་འཚལ་གུས་པས་བསྟོད། །རྣམ་མང་མཆོད་སྤྲིན་གཏོར་ཚོགས་རྒྱ་མཚོ་འབུལ། །གཙུག་ལག་ཁང་རྟེན་མཆོད་རྫས་བཅས་པ་
འདི། །དགྱེས་པའི་སྤྱན་གཟིགས་རྟེན་དུ་འབུལ་གྱིས་བཞེས། །རྡོ་རྗེ་འཆང་སོགས་རྩ་བརྒྱུད་བླ་མ་ཡིས། །སྙིགས་དུས་སྐུ་གསུང་ཐུགས་རྟེན་དཀོན་ཅོག་རྫས། །རྟག་ཏུ་བསྲུང་ཞིང་སྐྱོང་ལ་མ་གཡེལ་ཞེས། །དམ་ཚིག་
གཉེར་གཏད་བཀའ་བསྒོས་ཁས་བླངས་བཞིན། །དེང་འདིར་དཀར་ཆག་ཐོ་ནང་གསལ་བ་ཡི། །ལྷ་ཁང་འདིར་བཞུགས་རྟེན་གསུམ་མཆོད་རྫས་སོགས། །མ་ལུས་བསྟན་བསྲུང་ཆེན་མོ་འཁོར་བཅས་ལ། །གཉེར་གཏད་བཅོལ་

[376B]བསམ་སྦྱོར་ངན་པས་འདི་ཡི་རྟེན་རྫས་སོགས། །གཞན་དུ་ཁྱེར་ན་དེ་ཉིད་གཉེན་བཤེས་བཅས་།ཡལ་བར་མ་འདོར་སྐད་ཅིག་དེ་མ་ཐག་མི་བཟད་དྲག་པོའི་ཆད་པས་ཚར་ཆོད་ཅིག་རྟེན་
གསུམ་གཙུག་ལག་ཁང་དང་དགེ་འདུན་སྡེ། །འདི་དག་རྫས་བརྐུ་འཕྲོག་པའི་སེམས་ལྡན་རྣམས། །ཕྲིན་ལས་དྲག་པོས་ཚར་གཅོད་མ་མཛད་ན། །ཆོས་ཀྱི་བསྲུང་མར་བསྟན་པའི་དགོས་པ་ཅི། །དེའི་ཕྱིར་འདིར་འཁོད་རྟེན་དང་
མཆོད་རྫས་སོགས། །བཟང་ངན་ཅི་འདྲ་ན་ཡང་མཉེར་མཛོད་ལ་།ཉིན་གསུམ་བྱ་ར་མཚན་གསུམ་མེལ་ཚེའི་ངོས། །བསྲུང་ཞིང་སྐྱོང་ལ་བསྟན་པ་རྒྱས་པར་མཛོད། ཅེས་དཔལ་ལྡན་ལྷ་མོ་སོགས་ཆོས་བསྲུང་རྣམས་ལ་ལྷ་ཁང་
རྟེན་གསུམ་མཆོད་ཆ་རྣམས་བཅོལ་ཞིང་གཉེར་དུ་གཏད་པ་འདི་ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བྲིས་པ་དགེའོ།།ཞེས་པ་ལི་མ་རྙིང་པའི་ལྡེབས་བྲིས་གཉེར་གཏད་ལྷ་མོའི་སྐུ་བརྙན་གྱི་གཤམ་དུ་རྗེ་ཉིད་ཀྱིས་
ཕྱག་བྲིས་མཛད་སྣང་ངོ།། །།༄༅། །ཧཱུཾ༑ ལྷ་ཆེན་དཔལ་འབར་ནག་པོ་ཆེན་པོ་ཁྱོད། །རྡོ་རྗེ་འཆང་དང་འཕགས་མཆོག་ཀླུ་སྒྲུབ་སོགས། །བྱིན་རླབས་ཆར་འབེབས་རྩ་བརྒྱུད་བླ་མ་དང། །དབྱེར་མེད་སྐྱབས་ཀྱི་
དམ་པར་མངའ་གསོལ་ལོ། །ལྷན་སྐྱེས་བདེ་སྟོང་ནམ་མཁའི་རོལ་པ་ལས། །སྣ་ཚོགས་སྒྱུ་འཕྲུལ་དྲ་བའི་ཟློས་གར་མཁན། །རྒྱུད་སྡེ་ཆེན་པོ་བཞི་དང་ཡོངས་འབྲེལ་བའི། །ཡི་དམ་ལྷ་ཚོགས་ངོ་བོར་མངའ་གསོལ་ལོ།།

[377A]༄༅། །ཁྱོད་ནི་དྲན་པ་ཙམ་གྱིས་མཆོག་སྩོལ་བ། །སངས་རྒྱས་ཆོས་ཚོགས་དཔའ་བོ་མཁའ་འགྲོ་དང། །མཐུ་ལྡན་བསྲུང་མ་ཀུན་གྱི་གཙོ་བོ་སྟེ། །རྣལ་འབྱོར་དགྲ་ལྷ་ཆེན་པོར་མངའ་གསོལ་ལོ། །དེང་ནས་
བཟུང་སྟེ་བྱང་ཆུབ་སྙིང་པོའི་བར། །རྣལ་འབྱོར་དཔོན་སློབ་མི་ནོར་དགོན་གནས་བཅས། །རྟག་ཏུ་བསྲུང་ཞིང་སྐྱོང་ལ་མ་གཡེལ་བར། །མཆོག་དང་ཐུན་མོང་དངོས་གྲུབ་མ་ལུས་སྩོལ། ཞེས་རྡོ་རྗེ་ནག་པོ་ཆེན་པོ་ཕྱག་བཞི་པའི་
མངའ་གསོལ་འདི་ཡང། གུར་སྨོན་པ་རྣམས་ཀྱི་བཞེད་པ་ལྟར། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བགྱིས་པའོ།། །།༄༅། །ན་མོ་ཨཱརྱ་མཻ་ཏྲཱི་ཡ། ཕུན་ཚོགས་དགའ་ལྡན་ཆོས་ཀྱི་ཕོ་བྲང་ནས་།བསླུ་
མེད་སྐྱབས་ཀྱི་དམ་པ་མི་ཕམ་མགོན། །འཁོར་བཅས་དང་བའི་སེམས་ཀྱིས་སྤྱན་འདྲེན་ན། །ཐུགས་རྗེའི་དབང་གིས་འདིར་གཤེགས་བརྟན་པར་བཞུགས། །ཐེག་པ་བདེ་ཞིང་འཇུག་པ་བདེ་བ་ཡིས། །བགྲང་ཡས་བསྐལ་པར་
ཚོགས་གཉིས་ཡོངས་གོམས་པས། །སྐུ་གསུམ་གོ་འཕང་མཐོན་པོའི་རྩེར་སོན་པ། །བྱམས་མགོན་ཐུགས་རྗེ་ཆེན་པོར་གུས་ཕྱག་འཚལ། །མཆོད་ཚོགས་ཀུན་འབུལ་སྡིག་ལྟུང་མ་ལུས་བཤགས། །དགེ་ལ་ཡི་རང་ཆོས་
འཁོར་བསྐོར་དུ་གསོལ། །ལྷ་རྫས་ལས་གྲུབ་སྐུ་ཡི་རྟེན་འདི་ལ་།སྲིད་མཐར་བཞུགས་ནས་ཕན་བདེའི་མཆོག་སྩོལ་མཛོད། །བྱམས་མགོན་སྐུ་གཟུགས་བསྒྲུབས་ལ་མཐུན་པའི་རྐྱེན། །བསྒྲུབ་པའི་ལུས་ཅན་མ་ལུས་རྗེ་བཙུན་

[377B] །ཞབས་དྲུང་པདྨོ་ལས་སྐྱེས་མགོན་པོ་དེའི། །ལུང་རྟོགས་དམ་ཆོས་མ་ལུས་འཛིན་པར་ཤོག་ནམ་ཞིག་ཀླུ་ཤིང་དྲུང་དུ་མི་ཕམ་མགོན། །རྒྱལ་བའི་མཛད་པས་རྣམ་པར་རོལ་པའི་ཚེ་།འཁོར་གྱི་ཐོག་མ་ཉིད་དུ་ལེགས་གྱུར་
ནས༑ ༑ཉེས་བརྒྱའི་འཆིང་བ་ཀུན་ལས་གྲོལ་བར་ཤོག་དེར་མ་སོན་པའི་གནས་སྐབས་ཀུན་ཏུ་ཡང། །ལམ་བཟང་བསྒྲུབ་པའི་རྟེན་གྲོགས་ཕྱི་ནང་གི་མཐུན་རྐྱེན་མ་ལུས་རྒྱལ་བས་བསྔགས་པ་བཞིན་།ཡིད་ལ་བསམས་པ་
ཇི་བཞིན་འགྲུབ་པར་ཤོག་བདག་ཀྱང་དེང་ནས་ཚེ་རབས་ཐམས་ཅད་དུ། །བསྟན་དང་འགྲོ་བའི་ཕན་བདེ་བསྒྲུབ་པའི་ཕྱིར། །མནར་མེད་མེ་ནང་བསྐལ་བརྒྱར་བསྲེགས་གྱུར་ཀྱང། །མི་ཞུམ་སྙིང་སྟོབས་ཆེན་པོས་བརྩོན་པར་
ཤོག་བདག་ལ་དད་དམ་སྡང་སེམས་ལྡན་པ་དང། །མཐོང་ཐོས་དྲན་རེག་གྱུར་པའི་འགྲོ་ཀུན་ཀྱང། །མི་ཁོམ་སྐྱོན་བྲལ་ལྷ་མིའི་མཆོག་ཐོབ་ནས། །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་བཀྲ་ཤིས་ལྷུན་པོར་
སྤུངས་པའི་ཆོས་གྲ་ཆེ། །ནམ་མཁའ་ཇི་སྲིད་གནས་པར་དར་ཞིང་རྒྱས། །བློ་གསལ་མཁས་མང་བཤད་སྒྲུབ་ལོངས་སྤྱོད་འཕེལ། །ཐུབ་བསྟན་འཛིན་སྐྱོང་སྤེལ་བའི་མཆོག་གྱུར་ཅིག་ །།
༄༅། །འདི་ལྟར་བསྐྲུན་པའི་དགེ་བས་མཚོན། །སྲིད་ཞིའི་རྣམ་དཀར་ཕུང་པོའི་ཚོགས། །ཟླ་ལྟར་དཀར་བ་ཅི་མཆིས་པ། །འགྲོ་ཀུན་ཕན་བདེའི་རྒྱུ་རུ་བསྔོ། །དམྱལ་མེ་འབར་བའི་གདུངས་པ་རྣམས། །བསིལ་བར་བསྒྲུབ་པའི་ཆར་

[378A]༄༅། །རྒྱུན་དང། །མཚོན་ཆར་གནོད་པས་གཙེས་པ་རྣམས་།སྐྱོབ་པའི་གོ་ཆར་བདག་གྱུར་ཅིག་དེ་བཞིན་གྲང་བའི་རེག་པ་ཡིས། །ཤ་རུས་གས་པའི་དྲིན་ཅན་རྣམས། །བདེ་བྱེད་འོད་ཟེར་སྟོང་ལྡན་པའི། །
པདྨོའི་གཉེན་དུ་བདག་གྱུར་ཅིག་བཀྲེས་སྐོམ་བཟོད་དཀའི་མེ་འབར་བས། །ལུས་སེམས་བསྲེགས་རྣམས་གདུང་སེལ་བའི། །བདུད་རྩིའི་རྒྱ་མཚོ་ཆེན་པོ་སོགས། །འདོད་དགུའི་ཆར་འབེབས་སྤྲིན་གྱུར་ཅིག་ཕྲག་དོག་ཞེ་
སྡང་རླུང་ནག་གིས། །རབ་སྐྱོད་འཐབ་རྩོད་མདའ་མཚོན་གྱི། །རྦ་གློང་འཁྲུག་པའི་གངྒཱའི་རྒྱུན། །ཟློག་བྱེད་ཆུ་ལོན་བརྟན་པོར་ཤོག་མཐོ་རིས་བདེ་འགྲོའི་དགའ་ཚལ་ལས། །དབང་མེད་འཇིགས་རུང་ངན་སོང་གི་གཡང་
སར་གཞོལ་བའི་ཡིད་ཅན་རྣམས། །འཛིན་བྱེད་ལྕགས་ཀྱུར་བདག་གྱུར་ཅིག་ལས་ཉོན་ཆུ་བོ་རྟག་འབབ་ཅིང། །སྐྱེ་རྒ་ན་འཆིའི་སྡུག་བསྔལ་གྱི། །ཆུ་སྲིན་མང་པོས་གཙེས་པ་རྣམས། །སྒྲོལ་བའི་གྲུ་གཟིངས་མཆོག་གྱུར་
ཅིག་མདོར་ན་བྱམས་བརྩེའི་ཐབས་མཁས་ཀྱིས། །མཁའ་མཉམ་སེམས་ཅན་མ་ལུས་པ། །ཅི་འདོད་ཚིམ་པར་བྱས་པའི་མཐར། །བྱང་ཆུབ་མཆོག་ཏུ་འདྲེན་གྱུར་ཅིག་འདིས་མཚོན་དགེ་བས་འགྲོ་ཀུན་གྱིས། །ངན་སོང་གསུམ་
སོགས་མི་ཁོམ་གནས། །རྨི་ལམ་དུ་ཡང་མི་མཐོང་ཞིང། །དག་ཞིང་རྒྱ་མཚོར་འཇུག་གྱུར་ཅིག་འཇིག་རྟེན་ཁམས་ན་སྐྱེ་བོ་གང། །ལུས་སེམས་ནད་དང་མྱ་ངན་གྱིས། །ཉམ་ཐག་གྱུར་པ་མ་ལུས་པ། །སྡུག་བསྔལ་ཀུན་ལས་གྲོལ་

[378B]སུ་དག་སྡིག་ལྟུང་སྤྱོད་པ་དང། །སྤྱོད་པར་འདོད་པའི་བསམ་སྦྱོར་རྣམས། །རྟག་ཏུ་ཅིག་ཅར་ལོག་གྱུར་ནས། །དགེ་བའི་ལམ་དུ་འཇུག་གྱུར་ཅིག་དཀོན་མཆོག་གསུམ་གྱི་སྒྲ་ཙམ་ཡང། །གྲག་པར་མ་གྱུར་
ཞིང་རྣམས་སུ། །ཐབས་ཚུལ་རྣམ་པ་སྣ་ཚོགས་ཀྱིས། །མཆོག་གསུམ་ཕྲིན་ལས་སྤེལ་གྱུར་ཅིག་མདོར་ན་སེམས་ཅན་ཐམས་ཅད་ཀྱི། །སྡིག་སྡུག་བདག་ལ་སྨིན་པ་དང། །བདག་གི་དགེ་བས་འགྲོ་བ་ཀུན། །བླ་མེད་བྱང་
ཆུབ་མྱུར་ཐོབ་ཤོག་དུས་མཐའ་འདིར་ཡང་རྫོགས་ལྡན་གྱི། །དགའ་སྟོན་གསར་དུ་འོངས་པ་ལྟར། །འགྲོ་ཀུན་སྡིག་དང་གདུང་བྲལ་ཞིང། །དགེ་ལེགས་འདོད་དགུས་འབྱོར་གྱུར་ཅིག་སྲིད་ཞིའི་ཕན་བདེ་འབྱུང་བའི་གནས། །ཐུབ་
དབང་བསྟན་པའི་སྙིང་པོ་མཆོག་བློ་བཟང་གྲགས་པའི་ལུང་རྟོགས་ཀྱི། །བཤད་སྒྲུབ་དར་རྒྱས་གནས་གྱུར་ཅིག་ལྷ་བཅས་འགྲོ་བའི་བླ་མ་དེའི། །ལུགས་བཟང་སོ་སོར་འཛིན་རྣམས་ཀྱང། །ཀུན་སློང་འཁྲུག་པའི་སེམས་
སྤངས་ནས། །དག་སྣང་བྱམས་སེམས་ལྡན་གྱུར་ཅིག་བདག་ནི་མཐོང་རེག་དྲན་པ་དང། །མིང་ཙམ་ཐོས་པའི་ལུས་ཅན་ཀུན། །མི་ཁོམ་གནས་སུ་མི་སྐྱེ་ཞིང། །སྲིད་དང་ཞི་བའི་དགེ་ལེགས་ཀྱི། །ཕུན་ཚོགས་དཔལ་འབྱོར་
ཐོབ་གྱུར་ཅིག་ནམ་མཁའི་མཐས་ཀླས་འགྲོ་བ་རྣམས། །ཅི་འདོད་རེ་བ་སྐོང་བ་ལ། །བུམ་བཟང་འདོད་འཇོའི་དཔག་བསམ་ཤིང། །ཡིད་བཞིན་ནོར་བུར་བདག་ཡུར་ཅིག་ཡངས་པའི་རྒྱལ་ཁམས་རྣམས་སུ་ཡང། །ནད་

[379A]༄༅། །རིམས་དུས་འཁྲུག་འཐབ་རྩོད་དང། །སད་སེར་ཐན་པ་ལོ་ཉེས་བྲལ། །ལོ་ཕྱུགས་ལེགས་ཤིང་ཆར་ཆུ་སྙོམས། །དགེ་ལེགས་ཆེན་པོས་ཁྱབ་གྱུར་ཅིག་མདོར་ན་སེམས་ཅན་ཐམས་ཅད་ཀྱང། །མཆོག་
གསུམ་སྤྱི་བོའི་རྒྱན་འཛིན་ཅིང། །བསླབ་གསུམ་བྱང་སེམས་རིམ་གཉིས་ཀྱི། །བདུད་རྩིས་ཡིད་རབ་ཚིམ་གྱུར་ཅིག་བདེ་གཤེགས་སྐུ་བརྙན་བསྐྲུན་པ་ལ། །ཟླ་བྲལ་ཆོས་དབྱིངས་རྒྱ་མཚོ་སོགས། །འདི་ཡི་ཕྱིར་དུ་སྒོ་གསུམ་པོ། །རེ་
རེའམ་དངོས་བརྒྱུད་ཅི་རིགས་པས། །མཐུན་རྐྱེན་སྒྲུབ་བྱེད་ཐམས་ཅད་ཀྱང། །བྱམས་མགོན་ཐུགས་རྗེའི་ལྕགས་ཀྱུ་ཡིས། །ལེགས་བཟུང་བདེ་འགྲོའི་རྟེན་བརྒྱུད་ནས། །ཐམས་ཅད་མཁྱེན་གྲོང་འཇུག་གྱུར་ཅིག་ །།
༄༅། །རྒྱལ་བའི་མཛེས་སྐུ་རྣམ་བཀྲའི་ལྷ་རྫས་ལས། །ལེགས་པར་བསྒྲུབས་ལ་མཐུན་པའི་རྐྱེན་སྦྱོར་བ། །མ་ལུས་དགའ་ལྡན་ཆོས་ཀྱི་ཕོ་བྲང་དུ། །སྐྱེས་ནས་རྟག་ཏུ་རྗེ་བཙུན་མཉེས་བྱེད་ཤོག་མ་འོངས་མ་ཕམ་རྒྱལ་བའི་མཛད་པ་ཡིས། །
རྣམ་ཐར་རོལ་ཚེ་དང་པོའི་འཁོར་གྱུར་ཏེ། །བསྟན་དང་འགྲོ་བའི་དོན་ཆེན་བསྒྲུབ་པ་ལ། །ཞབས་འབྲིང་རྒྱ་མཚོའི་དབུས་ན་མཆོག་གྱུར་ཅིག་དེའི་ཚེ་བྱམས་མགོན་དགྱེས་པའི་ཕྱག་གཡས་ནི། །གསེར་གྱི་ལྗོན་པ་བརྐྱངས་འདྲ་སྤྱི་བོར་བཞག་
བྱང་ཆུབ་དམ་པར་ལུང་བསྟན་ཇི་བཞིན་དུ། །ཚོགས་གཉིས་ཡོངས་རྫོགས་སྐུ་གསུམ་མྱུར་ཐོབ་ཤོག་ །།སསྟི། བདེ་གཤེགས་བརྒྱད་ཀྱི་སྐུ་བརྙན་བསྒྲུབས་པ་ལ། །མཐུན་རྐྱེན་བསྒྲུབ་པའི་ཡིད་ཅན་མ་

[379B] །སྙིགས་མའི་མགོན་པོ་བརྒྱད་ཀྱིས་འབྲལ་མེད་དུ་།རྗེས་བཟུང་བྱང་ཆུབ་དམ་པ་མྱུར་ཐོབ་ཤོག་ཅེས་གོས་རྙིང་བཟང་པོ་འབའ་ཞིག་ལས་རྗེ་བཙུན་བྱམས་པ་གཙོ་བོར་བྱས་པའི་རྒྱལ་བ་སེང་གེའི་ང་རོ་དང། མ་འོངས་བསྐལ་བཟང་
བདེ་གཤེགས་བདུན་པ་དེ་བཞིན་གཤེགས་པ་སྤྱན་ལེགས་དང། སྟོན་པ་བདེ་བར་གཤེགས་པ་བརྒྱད་ཀྱི་སྐུ་བརྙན་བསྒྲུབས་པའི་དགེ་བ་རྣམས་བླ་མེད་བྱང་ཆུབ་ཏུ་བསྒྱུར་བའི་སྨོན་ལམ་རྒྱས་འབྲིང་བསྡུས་པའི་ཚུལ་འདི་ཡང། ཤཱཀྱའི་
དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།། །།༄༅།།ཨོཾ་སྭ་སྟི། གདུགས་དང་རྒྱལ་མཚན་བ་དན་དང། །དྲི་དང་ཕྲེང་བ་བྱུག་པ་ཡིས། །ཤཱཀྱ་ཐུབ་ལ་མཆོད་ནས་ནི། །ང་ཡི་བསྟན་ལ་ལྷགས་པ་ཡིན། །གུར་
གུམ་ཆུ་ཡིས་གདབ་པ་དང། །ཙན་དན་གྱི་ནི་བྱུག་པ་ཡིས། །ཤཱཀྱ་ཐུབ་པའི་མཆོད་རྟེན་ལ། །མཆོད་ནས་ང་ཡི་བསྟན་ལ་ལྷགས། །དེའི་ཚེ་སངས་རྒྱས་ཆོས་དང་ནི། །དགེ་འདུན་ལ་ཡང་སྐྱབས་སོང་ཞིང། །དགེ་བའི་ལས་ཀྱང་བྱས་ནས་ནི། །
ང་ཡི་བསྟན་ལ་ལྷགས་པ་ཡིན། །ཤཱཀྱ་སེང་གེའི་བསྟན་པ་ལ་།བསླབ་གཞི་ཡང་དག་བླངས་ནས་སུ། །ཇི་ལྟར་གསུང་བཞིན་བསྒྲུབས་ནས་ནི། །ང་ཡི་བསྟན་ལ་ལྷགས་པ་ཡིན། །དགེ་འདུན་ལ་ཡང་ཆོས་གོས་དང། །ཞལ་ཟས་དང་ནི་བཏུང་བ་
དང༑ ༑བསྙུན་གསོས་སྣ་ཚོགས་སྦྱིན་པ་རྣམས། །ཕུལ་ནས་ང་ཡིས་བསྟན་ལ་ལྷགས། །བཅུ་བཞི་དང་ནི་བཅོ་ལྔ་དང། །དེ་བཞིན་ཟླ་གཅིག་ཚེས་བརྒྱད་དང། །ཆོ་འཕྲུལ་ཁྲ་ཡི་ཟླ་བ་ལ། །ཡན་ལག་བརྒྱད་ལེགས་མཉམ་གཞག་ཅིང། །བསྙེན་གནས་

[380A]༄༅། །གསོ་སྦྱོང་བྱས་ནས་ནི། །ང་ཡི་བསྟན་ལ་ལྷགས་སོ་ཞེས། །དོན་འདི་རབ་ཏུ་གསུང་བར་འགྱུར། །འདི་དག་ནི་མདོ་ཚིག་སྟེ་།བྱམས་པའི་བསྟན་པ་ལ་བྱ་བ་བྱེད་པར་འདོད་པ་རྣམས་སྤྲོ་བ་བསྐྱེད་ཕྱིར་
བཀོད་པའོ།། །།༄༅། །ན་མོ་རཏྣ་ཏྲ་ཡཱ་ཡ། ཕུན་ཚོགས་བརྟན་གཡོ་ཀུན་གྱི་གདོད་མའི་རང་བཞིན་དང། །དབྱེར་མེད་ལྷུན་གྲུབ་བདེ་བ་ཆེན་པོའི་ལྷ་ཡི་ལམ། །ཀུན་ཁྱབ་སྒྱུ་འཕྲུལ་དྲ་བའི་གར་གྱི་ཆུ་འཛིན་ལས། །
ཕན་བདེའི་ཆར་འབེབས་མཆོག་གསུམ་དམ་པས་དགེ་ལེགས་སྩོལ། །གྲུབ་པའི་གནས་མཆོག་བློ་བཟང་མདུན་ས་ཆེར། །ཚོགས་མཆོག་འདུན་ལྡན་རྒྱ་མཚོའི་གཙུག་ལག་གི་ཁང་ངོས་ལེགས་བྲིས་གཞུ་ཡིས་བྱུགས་འདྲ་
བ༑ ༑འདྲེན་པ་མཉམ་མེད་ཤཱཀྱའི་རྒྱལ་པོ་དང། །གོ་འཕང་མཐོན་པོར་གཤེགས་ཀྱང་ཐུབ་བསྟན་གྱི། །སྒྲོན་མེ་དྲུག་ལྷག་བཅུ་ཕྲག་འཕགས་པའི་མཆོག་རྩ་བརྒྱུད་བླ་མ་ལྷག་པའི་ལྷ་ཚོགས་ཀྱི། །སྐུ་བརྙན་འཇིག་རྟེན་འདྲེན་
བྱེད་མ་ལུས་པའི། །བདུད་རྩི་སྤུངས་འདྲའི་བྱེད་པོ་པིར་ཐོགས་དབང། །ཆོས་དབྱིངས་རྒྱ་མཚོས་མངོན་བྱས་རིག་བྱེད་པ། །མཁས་འདུས་སོར་མོའི་ཟློས་གར་བསྒྱུར་ལས་འོངས། །འདི་ལྟར་བསྐྲུན་སོགས་རྣམ་དཀར་རྒྱ་མཚོའི་
ཚོགས། །ལུས་ཅན་ཀུན་གྱི་ཕན་བདེ་འབྱུང་བའི་གཞི། །རྒྱལ་བ་གཉིས་པའི་བསྟན་དང་བསྟན་འཛིན་གྱི། །འདུས་ཚོགས་འཕེལ་ཞིང་སྲིད་མཐར་གནས་པ་དང། །འགྲོ་རྣམས་ཕན་བདེས་འབྱོར་བའི་རྒྱུ་རུ་བསྔོ། །འདི་ཡི་ཕྱིར་

[380B] །མཐུན་རྐྱེན་ཅི་རིགས་བསྒྲུབས་པ་ཐམས་ཅད་ཀྱང། །དལ་འབྱོར་ལྷ་མིའི་རྟེན་དང་མི་འབྲལ་ཞིང་།ཐམས་ཅད་གཟིགས་པའི་གོ་འཕང་མྱུར་ཐོབ་ཤོག་བློ་བཟང་མདུན་ས་ཆོས་ཀྱི་ཕོ་བྲང་ཆེར། །བསླབ་
གསུམ་རྣམ་དག་རྩེ་གཅིག་བསྒྲུབ་ལ་བརྩོན། །རྣལ་འབྱོར་རབ་བྱུང་ཚོགས་ཀྱིས་ཡོངས་གང་ཞིང། །ཐུབ་བསྟན་ཡུན་དུ་གནས་པའི་བཀྲ་ཤིས་ཤོག་ །།༄༅། །ན་མོ་རཏྣ་ཏྲ་ཡཱ་ཡ། གང་གི་མཚན་ཙམ་སྒྲ་འཛིན་ཞུགས་པ་
ཡི། །ལྕགས་ཀྱུས་ཞིང་མཆོག་དམ་པར་འདྲེན་མཛད་པའི། །མཆོག་གསུམ་ངོ་བོ་དྲིན་ཅན་བླ་མ་དང། །དབྱེར་མེད་འོད་དཔག་མེད་མགོན་ཞབས་ལ་འདུད། །འདིས་མཚོན་དུས་གསུམ་དང་འབྲེལ་ལེགས་སྤྱད་ཚོགས་།ལྷ་ཡི་ལམ་
མཐས་ཁྱབ་པའི་མ་རྣམས་ཀུན། །བདེ་བ་ཅན་དུ་པདྨོ་ལས་སྐྱེས་ཏེ། །འོད་དཔག་མེད་མགོན་སྲས་ཀྱི་མཆོག་གྱུར་ཅིག་འདྲེན་བྱེད་མངོན་དགའ་གཅིག་ཏུ་བསྡུས་འདྲ་འདི། །པིར་ཐོགས་རྒྱལ་པོ་ཆོས་དབྱིངས་རྒྱ་མཚོས་བསྐྲུན།། །།
༄༅། །ཡིག་ཆུང་གནང་བ་འཕྲོད་པའི། ཞང་ཞུང་ཞེས་པ། སྔོན་བོན་དར་བ། དེང་སང་གུ་གེའི་ཡུལ་ཡིན། སུམ་པ་ཞེས་པ་བོད་ཀྱི་མི་རིགས་བཅོ་བརྒྱད་ཀྱི་ནང་ཚན་གཅིག་ཏུ་འདུག་ཅིང་དེའི་ཐོག་མའི་ཡུལ་ཡང། ཞང་ཞུང་གི་འོག་
གཙང་ཕྱོགས་ཀྱི་སྟོད་ཙམ་ན་ཡོད་འདུག་ཞང་ཞུང་བཙོད་མར་ཞེས་པ། རྫས་སྣ་ཚོགས་ཀྱི་འཕྲུལ་ལ་བརྟེན་ནས། མེ་དུམ་བུར་ཆད་འགྲོ་བའི་ངན་བྱེད་མེའི་ཟོར་དང། དེ་ཉིད་སྟོན་པ་བོན་པོ་རྣམས་ལ། ཞང་ཞུང་བཙོ་དམར་གྱི་རྒྱུད་

[381A]༄༅། །ཅེས་པའི་རྒྱུད་ཀྱི་མིང་བཏགས་ཅིག་ཀྱང་མཆིས། སུམ་པའི་གླང་ཟོར་ཞེས་པ། གླང་དམར་གྱི་རྭའི་ནང་དུ་ངན་བྱེད་ཀྱི་རྫས་བཅུག་ནས་ཟོར་དུ་འཕེན་པ་ཡིན་འདུག་ཅིང། རྣམ་པ་གཅིག་ཏུ། གླང་
དམར་པོ་ལ། རྫས་སྣ་ཚོགས་དང་གླུད་གཟུགས་ལ་སོགས་པ་བསྐྱོན་རྒྱན་གྱིས་བརྒྱན་ནས་དགྲ་ཕྱོགས་སུ་གཏོང་བའི། གླང་ཆེན་སྣ་བསྒྱུར་ཞེས་པ་ཅི་རིགས་སུ་འདུག་ཚེ་ཟོར་ཡུངས་ཟོར་ནི། ཚེ་དང་ཡུངས་ཀར་ལ་དྲག་པོའི་
སྔགས་བཏབ་ནས་ཟོར་དུ་འཕེན་པ་ལགས། ཐོད་ཟོར་ནི། མི་མགོ་བྱ་རིལ་གྱི་ནང་རྫས་ངན་གྱིས་བཀང་ནས་ཟོར་དུ་འཕེན་པ་ལགས་སྐོང་ཟོར་ནི་རྫའི་སྐོང་བུའི་ནང་དུ་ཁྲག་སྣ་དང། ཚིལ་བུ་སྣ་ཚོགས་པའི་སྒྲོན་མེ་སྦར་ནས་ཟོར་
དུ་འཕེན་པ་ལགས། །སྒོང་ཟོར་ནི་བྱ་མོ་ནག་མོའི་སྒོ་ངའི་ནང་ཁྲག་སྣ་སྣ་ཚོགས་ཀྱིས་བཀང་ནས་ཟོར་དུ་འཕེན་པ་ལགས། རྫི་དོ་བ་རྣམས་ཀྱི་དགོན་པའི་ནུབ་ཕྱོགས་དང། ཕྱོགས་དམའ་ས་སོགས་སུ་བྱང་ཆུབ་མཆོད་རྟེན་བཞེངས་
ན་པན་འདྲ་བ་དབྱིངས་བཞུགས་ཞུ། རྟ་ཚག་རྗེ་དྲུང་ལ་གནང་བའོ།། །།༄༅། །ཐུན་གཤམ་གྱི་དེ་མ་ཡིན་པའི་སྔོན་འགྲོའི་མཆོད་གཏོར་གཞན་ཞིག་ངེས་པར་བཤམ་དགོས་ཤིང། ཕུལ་གྲུབ་ནས་མཆོད་རོ་
རྣམས་སྡུད་པ་ཡིན། རོལ་མོ་དང་བཅས་སྐྱེལ་དགོས་པའི་ངེས་པ་མེད་པ་ལགས། སྒྲུབ་མཆོད་དང་མ་འབྲེལ་ན། མཎྜལ་མ་ཕུལ་ཡང་ཆད་པའི་སྐྱོན་མེད་ལགས། འདིའི་བདུད་རྩིའི་ཁ་དོག་དཀར་སེར་འདྲེས་པའི་མདོག་ཅན་

[381B] འདི་གསུམ་ཟ་མ་ཏོག་དང་ནག་འགྲོས་སྔ་ཕྱིའི་ཚིག་རིགས་མི་མཐུན་ཀྱང། །ནག་འགྲོས་སུ་དགོངས་པ་བླངས་ནས་བཀོད་པ་ཡིན་པས་ལེགས། ནག་འགྲོས་སུ་སྔོན་དུ་མཆོད་པ་བྱིན་རླབས་ཡོད་པ་ལྟར་རུང། བདག་
མདུན་ཐ་མི་དད་ལ་གཏོར་མ་འབུལ་ཚེ། རང་ཉིད་གཙོ་བོ་ལས་བྱེ་བ་ནག་འགྲོས་ནས་འབྱུང་བ་ལྟར་མཛད་པས་རུང། འཇིགས་བྱེད་བདག་མདུན་ཐ་མི་དད་ཡིན་ཡང། གཏོར་མ་འབུལ་ཚུལ། ད་ལྟའི་ནག་འགྲོས་སུ་བཤད་པ་
འདི། ཅུང་ཟད་སླ་བཅོས་སུ་སོང་བ་ཡིན་པས། རབ་ཟ་མ་ཏོག་ཇི་བཞིན་དུ་མཛད་ན་ལེགས། དེས་ན་ཟ་མ་ཏོག་གི་ལུགས་ལྟར་ན། སྒྲུབ་ཐབས་དངོས་བཞིའི་སྐབས་སུ་ཕྱོགས་སྐྱོང་བསྐྱེད་མི་དགོས་ལགས་དུས་གཏོར་ལྟ་
བུའི་སྐབས་ཕྱོགས་སྐྱོང་བཅོ་ལྔའི་གཏོར་བསྔོས་བཟླས་གཏོར་གྱི་མཇུག་ཏུ་བྱེད་པ་སྒྲུབ་ཐབས་ལྟར་དང། ལས་གཤིན་གྱི་གཏོར་བསྔོས་ཆོས་སྐྱོང་བྱིངས་དང་བསྟུན་པས་རུང། སྔར་དཀྱིལ་ཐང་གི་ལྷ་དང་རང་དབྱེར་མེད་དུ་
བསྒྲུབས་ཡོད་ན། མཇུག་ཏུ་རང་ཉིད་གཙོ་བོ་ལས་བྱེ་ནས། གཞན་ཡེ་ཤེས་པའི་རྟེན་བརྟེན་པ་ཉེར་བསྡུམ་བྱས་པར་བརྟན་བཞུགས་ཤིན་ཏུ་བྱེད་པ་ལེགས། གཏོར་མ་སོགས་ཟིན་ནས། ད་དུང་འཇིགས་བྱེད་ཀྱི་བསྒོམ་བཟླས་
དང༑ དེ་དང་འབྲེལ་བའི་རྣལ་འབྱོར་གྱི་རྒྱུན་སྐྱོང་ཚེ། གསང་མཆོད་ཀྱི་སྐབས་དང་འདྲ་བ་ཤིན་ཏུ་བྱེད་པ་ལེགས། ཉེར་བསྡུ་བྱེད་ཚེ། དཀྱིལ་འཁོར་གྱི་བྱ་བ་དང་ལས་རིམ་རྫོགས་པའི་རྗེས་སུ་བྱ། དེ་བཞིན་དུ་བསྐང་གསོ་དང་

[382A]༄༅། །འབྲེལ་ཚེ། ཡི་དམ་དང་བསྐང་གསོའི་རིམ་པ་ཐམས་ཅད་རྫོགས་པའི་རྗེས་སུ་ཉེར་བསྡུ་བྱ་ཞིང་སྨོན་ལམ་ཤིས་བརྗོད་ཀྱང་མཇུག་ཏུ་བྱས་ན་ལེགས། སོ་སོའི་མཇུག་ཏུ་བྱེད་པའི་རྒྱུན་འདུག་པ་ལྟར་བྱས་
ཀྱང་འགལ་མེད་ཙམ་ལགས། ཡི་དམ་སོགས་ཀྱི་གཏོར་མའི་དབྱིབས་རྒྱུད་རྒྱ་གཞུང་སོགས་ནས་གསལ་བར་གསུངས་པ་ནི་མི་འདུག་བླ་མ་སོ་སོའི་ཕྱག་ལེན་ལ་འདྲ་མིན་སྣ་ཚོགས་ཅིག་འདུག་ཀྱང། ཡི་དམ་ལ་རྩེ་མོ་ཟུང་
གསུམ། རྩ་བ་ཅུང་ཟད་ཟླུམ་པ་སྙིང་གཟུགས་ཀྱི་རྣམ་པ་དང་ལས་གཤིན་ལ་གྲུ་གསུམ་གྱི་རྣམ་པ། ཕྱོགས་སྐྱོང་རྣམས་ལ་དཔལ་བཤོས་ཟླུམ་པོ། སྤྱིར་གྱིས་ལྷ་བླ་མ་ལ་ཕྲིན་ལས་ཞུ་ཚེ། ཞི་བ་ལ་ཟླུམ་པོ་ཁ་དོག་དཀར་བ་
སོགས་ལས་སོ་སོ་དང་བསྟུན་པ་བྱས་ན་རྒྱུད་སྡེ་དང་མཐུན། འདི་ཡང་རྒྱས་བསྡུས་ཤེས་དགོས་པས། རྒྱས་པ་ལ་ལྷ་གྲངས་དང་མཉམ་པ་ཤིན་ཏུ་དགོས། བསྡུ་བ་ལ་ངེས་པ་མེད་པས་ཅི་རིགས་པར་བྱ། ལས་གཤིན་ལ་ཡང་རྒྱས་བསྡུས་
སྤྱི་དང་འདྲའོ། །ཡེ་ཤེས་མགོན་པོ་ཕྱག་དྲུག་པའི་གཏོར་མ་ཇི་ལྟར་བྱ་ཚུལ་སོགས། མཁས་གྲུབ་ཐམས་ཅད་མཁྱེན་པའི་བསྙེན་སྒྲུབ་ལས་གསུམ། གཏོར་བཤད་ཆེན་མོ་རྣམས་སུ་གསུངས་པ་འཁྲུལ་པའི་དྲི་མ་དང་བྲལ་བ་
ཡིན་ཅིང། དེ་ཡང་གཏོར་ཆེན་དྲག་པོ་ཡིན་ན་གྲུ་གསུམ་དང། འཇམ་པོ་གསུམ་ལ་སྙིང་པོ་ཟླུམ་པོ་དང། ལྷ་མོ་འཁོར་བཞི་སོགས་ཀྱི་གཏོར་མའི་བཟོ་དབྱིབས་ཀྱང་གསལ་པོར་གསུངས་པ་ལས་སྤྲོར་མ་མཆིས། དགུ་གཏོར་

[382B]དར་བར་མཆིས་སོ། །ལྷ་མོ་དང་འཁོར་བཞིའི་གཏོར་མ་ཟུར་དུ་བྱེད་མི་བྱེད་རྒྱས་བསྡུས་ཡིན་པས། སྐབས་དང་བསྟུན་ནོ། །གཏོར་མའི་གྲལ་རིམ་གཡས་ཀྱི་གྲལ་
མགོ་ཞེས་པ། མགོན་པོའི་གཏོར་མའི་གཡས་འཁྲིས་དེ་ཡིན། གཏོར་བྲལ་འདི་ལྟར་བྱེད་པ་ཡང་མགོན་པོའི་གཏོར་ཆེན་སོགས་ཀྱི་དུས་སུ་ཡིན་གྱི། གཞན་མ་དུས་གཏོར་ལ་སོགས་པའི་དུས་སུ་ཡི་དམ་གཙོ་བོར་བྱས་ཏེ་བསྒྲིག་མཁའ་
འགྲོ་སྤྱི་གཏོར་དང་གཞི་བདག་གཏོར་མའི་བཤམ་ལུགས་གསུང་བ་ལྟར་ཡིན་ཞིང། ཕྱོགས་སྐྱོང་དང་ལས་གཤིན་གྱི་གཏོར་མ་ལས་གཞན་པའི་མཁའ་འགྲོ་སྤྱི་གཏོར་ཞིག་ཅིས་ཀྱང་བཤམ་དགོས། བསྔོ་ཚུལ་བདེ་མཆོག་གི་
སྔོན་འགྲོ་གཏོར་མ་བཞིན་མཛད་པའི་ཕྱག་ལེན་འདུག་བྱིན་རླབས་ཡི་དམ་གང་བྱེད་དེའི་སྒོ་ནས་འཚལ། མགོན་པོ་ལ་ཐུན་གཏོར་གྱི་ཐ་སྙད་མཁས་གྲུབ་ཁྱུང་པོས་མ་གསུངས་པས། མི་དགོས་པ་མཁས་གྲུབ་ཐམས་ཅད་མཁྱེན་པས་
གསུངས་པ་ལྟར་ཡིན་ཞིང། བསྐང་གཏོར་ཤིན་ཏུ་དགོས། སྤྱིར་ཡིག་རྙིང་ལ་དག་མ་དག་སྣ་ཚོགས་འབྱུང་ཡང་ཚིག་འདི་དག་སྔོན་གྱི་ཡིག་རྙིང་བྱིན་རླབས་ཅན་ཡིན་པས། མཁས་གྲུབ་ཐམས་ཅད་མཁྱེན་པས་ཀྱང་བཟོ་བཅོས་མ་
མཛད། འོན་ཀྱང། དྲལ་བ་སྟེ། ཞེས་པ་མ་དག་དྲལ་བར་རེ། ཞེས་བདུད་རིགས་འདི་དག་གིས་བདག་ཅག་དཔོན་སློབ་ལ། གནོད་ཅིང་འཚེ་བར་འདོད་ཅིང་རེ་བར་འདུག་པས། དེས་ན་བཅོལ་ལོ་བལྟོས་སོ། །དེ་དག་གི་རེ་བ་འབྲས་བུ་

[383A]༄༅། །མེད་པར་མཛོད་ཅིག་ཅེས་པའི་དོན་ཡིན་ནོ། །ཀྲིག་ཀྲིག་ཞབས་དང་བརྐྱངས་བསྐུམས་གཉིས་གདམ་ང་ཅན་ཡིན། ད་ལྟ་བསྒྱུར་བཀོད་མཛད་སྲོལ་མི་འདུག་འོན་ཀྱང་བརྐྱངས་བསྐུམས་ཀྱི་རྣམ་པར་
བསྒོམས་ཡོད་ན། བརྐྱངས་བསྐུམས་ཞབས་ཀྱིས་བགེགས་ཆེན་ཐལ་བར་རློག་ཅེས་འདོན་པ་བསྒྱུར་ཀྱང་མི་འགབ་པ་མ་མཆིས། ལྷ་མོ་གཉིས་ཐུགས་རྒྱུད་གཅིག་པས། བསྟོད་པ་བསྐལ་མེ་མཆེ་བ་བཏང་བས་ཤིན་ཏུ་ཆོག་འདི་
ཟློས་ཚིག་འདྲ་བ་ཞིག་འདུག་ཀྱང། སྔར་གྱི་ཡིག་རྙིང་བྱིན་རླབས་ཅན་དུ་བྱེད་པས་བཟོ་བཅོས་མ་མཛད་པ་ཡིན། དཔེར་ན་མགོན་པོའི་སྤྱན་འདྲེན་སྐབས་ཚིག་རིང་ཐུང་མ་བདེ་བ་ཡོད་ཀྱང་ཁྱུང་པོའི་གསུང་དངོས་ཡིན་པས། བཟོ་
བཅོས་མ་མཛད་པ་བཞིན་ནོ། །ལོ་དུས་ཀྱི་དུས་གཏོར་གྱི་ཚེ་ངེས་པར་དགོས། གཞན་གྱི་དུས་སྐབས་དང་བསྟུན་པ་མ་གཏོགས་མཐའ་གཅིག་ཏུ་མི་དགོས། སྤྱི་བསྟབ་ཀྱི་ཚིག་ཡོངས་སུ་གྲགས་པ། འདིར་གཤེགས་རྒྱན་གྱི་གཏོར་མ་
འདི་བཞེས་ཤིག་ཅེས་སོགས་ཀྱི་སྔོན་དུ་མགོན་པོ་འཁོར་བཅས་ཀྱི་མཚན་བཅུག་པ་ནག་འགྲོས་འགའ་ཞིག་ཏུ་འབྱུང་བ་ལྟར་ལགས། གཏོར་ཆེན་དང་གཏོར་བསྒྲུབ་སོགས་སུ་མཛད། དགུ་གཏོར་ལ་ཡང། མཇུག་གི་གཏང་རག་
མཆོད་པ། དེའི་བྱིན་རླབས་སོགས་ངེས་པར་དགོས་ཤིང། སྐུ་ཡོད་ན་བརྟན་བཞུགས་སོགས་མཇུག་ཆོག་རྣམས་ཀྱང་མཁས་གྲུབ་ཐམས་ཅད་མཁྱེན་པའི་གསུང་བཞིན་མཛད་ཅིང། མཆོད་པ་ཡང་མཐའ་གཏད་ཁགས་སོ་ཙམ་

[383B] མགོན་པོའི་སྐུ་ཡོད་ན། ཡེ་ཤེས་པ་བརྟན་བཞུགས་བྱས་པས་ཤིན་ཏུ་ལེགས་ཤིང། རབ་གནས་སྔར་བྱས་པའང་གོང་འཕེལ་དུ་འགྱུར། བཀྲ་ཤིས་བཀའ་རྒྱ་མའི་ཚིག་སྒྲོས་ལ་དོགས་པ་རྣམ་དག་
འཁྲུངས་པ། ཇི་ལྟར་གསུང་བ་ལྟར་ཡིན་ཞིང། ཡོན་ཏན་རབ་རྒྱས་སོགས་ཤོ་ལོ་ཀ་གཅིག་པོ་ཡང་ཡིག་རྙིང་ན་ཡོད་པ་བཞིན་ཤིན་ཏུ་དགོས་པས། འདི་དག་པར་ཡིག་ཏུ་བྲིས་ནོར་ཆད་ལྷག་བརྒྱུད་པར་སྣང་ངོ། །ཨ་ར་པ་ཙ་ན་
བཟླ་བ་ཟ་མ་ཏོག་ཏུ་མི་འབྱུང་བས། བཟླས་མ་བཟླས་ཅི་བྱས་ཀྱང་ཆད་ལྷག་གི་སྐྱོན་དུ་མི་འགྱུར། འོན་ཀྱང་ཞི་ཁྲོ་སྦྲགས་བསྒྲུབ་ཅེས་གྲགས་པ། རྗེ་བཙུན་འཇམ་དབྱངས་ཀྱིས་རྗེ་བླ་མ་ལ་དངོས་སུ་གནང་བའི་མན་ངག་ཐུན་མོང་
མ་ཡིན་པ་ཡིན་པས་བྱེད་པ་བྱུང་ན་ལེགས། ཅེས་སོགས་ཐར་པ་ཆོས་རྗེར་དྲི་ལན་མདོར་བསྡུས་རྗེ་ཉིད་ཀྱི་གསུང་འཁྲུལ་མེད་དོ།། །།༄༅།།ན་མོ་གུ་རུ་མཉྫུ་གྷོ་ཥཱ་ཡ། རྒྱ་ཆེན་མཁྱེན་པའི་ཆ་ཤས་ཡོངས་
རྫོགས་ཤིང། །རྨད་བྱུང་ཐུགས་རྗེའི་འོད་དཀར་དྲ་བ་ཅན། །གདུལ་བྱ་ཀུནྡའི་དཔལ་གྱུར་ཐམས་ཅད་མཁྱེན། །ཁམས་གསུམ་བསྟན་པའི་བདག་པོ་དགེ་འདུན་གྲུབ། །མགོན་དེའི་ཆོས་ཀྱི་སྲིད་ལ་དབང་བསྒྱུར་ཞིང། །བློ་བཟང་
ཆོས་ཀྱི་རྒྱལ་མཚན་འཛིན་པའི་དཔལ། །གང་དང་སྔོན་ནས་ལེགས་སྤྱད་ཀྱིས་འབྲེལ་བའི། །ཕོ་ཉའི་བྱེད་པོས་བསྐྱོད་པའི་མཚམས་སྦྱོར་ལས། །མཁའ་ལ་རྒྱུ་སྐར་བྱེ་བ་འཁྲིགས་འདྲ་བ། །བཀྲ་ཤིས་ལྷུན་པོ་ཆོས་ཀྱི་གྲྭ་བོ་

[384A]༄༅། །ཆེའི༑ ༑མེ་མཚམས་མྱང་སྟོད་རིགས་པའི་འབྱུང་གནས་ཀྱི། །ས་ཡི་ལྟེ་བ་འདོད་དགུ་འབྱུང་བའི་གནས། །རྒྱལ་བ་གཉིས་པ་བློ་བཟང་གྲགས་པ་ཡི། །སྲས་ཀྱི་ཐུ་བོའི་ཕྲིན་ལས་ལས་གྲུབ་པ་།ཆོས་གྲྭ་
ཆེན་པོ་དཔལ་འཁོར་བདེ་ཆེན་དུ། །དད་ལྡན་བསོད་ནམས་ཞིང་དུ་འཁོད་པའི་ཚེ། །ཆོས་ཀྱི་གྲྭ་དེའི་ལུགས་གཉིས་ཤིང་རྟ་ཡི་།ཁ་ལོ་བསྒྱུར་ལ་ཕུན་ཚོགས་སྟོབས་ལྡན་པ། །གསེར་ཁང་གྲྭ་ཚང་ཞེས་པ་སྙན་གྲགས་ཀྱི། །བ་
དན་དཀར་པོ་སྲིད་རྩེར་གཡོ་བ་དེའི། །ཆོས་ཀྱི་གདུང་འཛིན་བློ་བཟང་དོན་གྲུབ་དང། །དད་དང་གཏོང་བ་འབྱོར་པའི་ལང་ཚོ་ཅན་།དགེ་ལེགས་ཆོས་འཕེལ་ལ་སོགས་གཙོ་བོ་རྣམས། །མྱུར་མགྱོགས་རྣམ་མང་རྟ་པའི་ཚོགས་
བཅས་ཏེ། །མཛེས་པའི་བཀོད་པ་དང་བཅས་གནས་དེར་ལྷགས། །ཇི་ལྟར་སྐར་མའི་ཚོགས་ཀྱིས་ཟླ་བ་དང། །བརྒྱ་བྱིན་ཉེ་དབང་ཚོགས་ཀྱིས་ཡོངས་བསྐོར་བཞིན། །ཕུན་ཚོགས་འཁོར་གྱི་ཚོགས་དང་ལྷན་ཅིག་ཏུ། །བདེན་
བྲལ་ཕྱོགས་ཀྱི་རིན་ཆེན་འཛིན་པའི་ས། །དམ་པས་བྱིན་གྱིས་བརླབས་པའི་སྐྱེད་མོས་ཚལ། །གཙང་གྲགས་ཞེས་པའི་གཙུག་ལག་ཁང་དུ་སོན། །དཔལ་ལྡན་འདུས་པའི་ལམ་གྱིས་མཆོག་བརྙེས་པའི་།སྒྲ་བསྒྱུར་དམ་
པའི་རིན་ཆེན་བདེ་སྐྱོང་དུ། །རྨད་བྱུང་ཚོགས་ཀྱི་འཁོར་ལོའི་དགའ་སྟོན་གྱིས། །ལྷ་དང་བླ་མའི་ཚོགས་རྣམས་རྒྱས་པར་མཆོད་།དེར་ནི་བདེ་བར་གཤེགས་པའི་མཚན་སྙན་གྱི། །རྔ་གསངས་རྒྱུད་མར་སྒྲོག་པའི་ཆོས་ཀྱི་

[384B] །མཁྱེན་བརྩེའི་མངའ་བདག་ནོར་བཟང་རྒྱ་མཚོ་སོགས་།གྲྭ་ཚང་ཆེན་པོའི་ལུགས་གཉིས་ཕྲིན་ལས་ལ། །ལེགས་པར་བརྟེན་པའི་སྐྱ་སེར་སྐྱེ་བོའི་ཆོགས། །བརྒྱ་ཕྲག་དུ་མའི་དབུས་སུ་སེང་གེའི་ཁྲིར། །ཆོས་ཀྱི་རྒྱལ་
མཚན་འཛིན་པ་ལེགས་འཁོད་དེ། །རིས་མེད་གདུལ་བྱའི་རྒྱུད་ཀྱི་ཞིང་ས་ལ། །སྔ་ཕྱི་ཀུན་ཏུ་དགེ་བའི་ས་བོན་བཏབ། །རྣམ་མང་དད་ལྡན་སྐྱེ་བོའི་ཚོགས་རྣམས་ཀྱིས། །དད་དང་མོས་པའི་བང་མཛོད་ལས་འོངས་པའི། །རྙེད་དང་
བཀུར་སྟི་འདོད་དགུའི་ཆར་ཕབ་སྟེ། །རྣམ་མང་ཐོས་སྲས་གྲུབ་པའི་དངོས་གྲུབ་བཞིན། །དེ་ནས་གངས་རོ་ཞེས་གྲགས་ཡུལ་ལྗོངས་སུ། །ཡུལ་དེའི་བསོད་ནམས་འདོད་པའི་སྐྱེ་བོའི་ཚོགས། །རྣམ་མང་རྟ་པ་དག་གིས་མདུན་
བདར་ཏེ། །ས་ཡི་ཁྱད་པར་ཉུང་ཆོ་ཞེས་བྱར་འཁོད། །དེར་ཡང་བགྲང་ཡས་སྐྱེ་བོའི་ཚོགས་རྣམས་ལ། །དམ་ཆོས་འཆི་མེད་བདུད་རྩིའི་ཆར་ཕབ་ཅིང། །རྙེད་དང་བཀུར་སྟིའི་མཆོད་པ་རྒྱ་ཆེན་པོས། །རྫོགས་ལྡན་སྤྲིན་
བཞིན་ཀུན་ཏུ་ཚིམ་པར་བྱས། །དེ་ནས་ཉི་མའི་བུ་ཡི་ཕྱོགས་ཉིད་དུ། །སྐྱེལ་བསུའི་རིན་ཆེན་ཕྲེང་བ་མ་ཆད་པར། །གང་ཅེས་བྱ་བའི་ཡུལ་གྱི་ཕན་བདེའི་གཞི། །ཆོས་ཀྱི་རྒྱལ་པོས་སྤྲུལ་པའི་གཙུག་ལག་ཁང། །གནས་དེར་
ཆོས་བརྒྱད་སྤངས་པའི་དམ་པས་མཚོན། །འདུན་ལྡན་རྒྱ་མཚོའི་ཚོགས་ཀྱི་བསུ་མར་བཅས། །མི་འཇིགས་གདོང་ལྔའི་ཁྲི་ལ་ལེགས་འཁོད་དེ། །སྤྱི་དང་སོ་སོའི་འདོད་པ་ཇི་བཞིན་དུ། །ཟབ་དང་རྒྱ་ཆེའི་ཆོས་ཀྱི་ཆར་པ་

[385A]༄༅། །ཕབ༑ ༑རྒྱལ་བ་ཀུན་གྱི་ཡུམ་གཅིག་ལྷ་མོ་ནི། །དྲག་མོའི་གཟུགས་སུ་ཤར་བ་གང་དེ་ཡིས། །རྣམ་དག་ཕྲིན་ལས་ཚུལ་བཞིན་བསྒྲུབ་པ་ཡི། །སྔོན་གྱི་དམ་ཚིག་ཆེན་པོ་རྗེས་སུ་བསྟན། །སླར་ཡང་ལྷོ་བོད་
མཚམས་ཀྱི་ཡུལ་གྱི་ལྗོངས། །དཔལ་ལྡན་ལྷ་རི་རྡོ་རྗེ་གངས་ཀྱི་མགུལ། །དེར་ནི་ལྷོ་བོད་སྐྱེ་བོའི་ཚོགས་རྣམས་ལ། །ཕན་བདེའི་ལམ་བཟང་ཀུན་ཏུ་གསལ་བར་བྱས། །རྡོ་རྗེ་འཆང་གིས་རྡོ་རྗེ་སློབ་དཔོན་ཉིད། །ཕྱོགས་བཅུའི་
རྒྱལ་བའི་འཁོར་ལོ་ལས་ལྷག་པའི། །བསོད་ནམས་ཞིང་གི་དམ་པར་བསྔགས་མཐོང་ནས། །ཟང་ཟིང་མཆོད་པའི་སྤྲིན་གྱིས་ནམ་མཁའ་གང། །དེ་དག་ལས་བྱུང་རྣམ་དཀར་དགེ་བའི་ཚོགས། །གནས་སྐབས་ཀུན་ཏུ་བདེ་སྐྱིད་
འབྱུང་བ་དང། །མཐར་ཐུག་བླ་མེད་བྱང་ཆུབ་ཐོབ་པའི་ཕྱིར་།བདེན་ཚིག་མེ་ཏོག་གསར་པ་ཀུན་ཏུ་གཏོར། །སླར་ཡང་སྔོན་ནས་བྱུང་བཞིན་རིམ་བརྒྱུད་དེ། །གྲུབ་པའི་བསྟི་གནས་རི་བོ་བསམ་འཕེལ་ངོགས། །བསྟན་གཅིག་
འཛིན་པའི་གཙོ་བོ་གང་དེ་དང། །ཆོས་དང་ཟང་ཟིང་དགའ་བ་དེས་མངོན་པར་རོལ། ཞེས་བྱ་བའོ།། །།༄༅། །སསྟི། ལྷོ་བྲག་ཕྱག་རྡོར་གྱིས། གསང་བདག་ལ་ལས་ཅན་གྱི་སློབ་མའི་ལུང་བསྟན་
ཞུས་པ་ལས། རྩོད་མེད་གྲུབ་པ་ཐོབ་པ་བཅུ་གསུམ་གྱི་ནང་ནས་བློ་བཟང་གྲགས་པ་འགྲན་གྱི་དོ་ཟླ་མེད། །ཤཱཀྱའི་རྒྱལ་པོའི་དྲུང་དུ་ཐུགས་མཆོག་བསྐྱེད། །ཞིང་འདིར་མདོ་དང་སྔགས་ཀྱི་གཞུང་ལུགས་སྤེལ། །འདི་

[385B] །འཇམ་དཔལ་སྙིང་པོ་བྱམས་པའི་སྲས་མཆོག་དེ། །མྱུར་དུ་སངས་རྒྱས་དེ་བཞིན་གཤེགས་པར་འགྱུར། ཞེས་སོགས་དང། པདྨ་ཐང་ཡིག་ལས། དགེ་ལྡན་ཞེས་བྱའི་དགོན་གནས་
དམ་པ་རུ། །མཁས་པའི་མཆོག་ཉིད་མདོ་རྒྱུད་གཞུང་ལ་མཁས་།རྡོ་རྗེ་འཆང་སྤྲུལ་གསང་སྔགས་བཀའ་སྒོ་འབྱེད། །འགྲོ་བའི་དེད་དཔོན་ལམ་སྟོན་ས་མཁན་འབྱོན། །བློ་དང་བཟང་གི་མཚན་ཅན་སྐྱེས་བུ་འོང། །གསང་མཚན་
ལས་རབ་རྡོ་རྗེ་བདེ་བ་སྩལ། ཞེས་དང། པདྨ་བཀའ་ཆེམས་ལས་འཇམ་དབྱངས་སྤྲུལ་པ་གདུལ་བྱ་བསྟན་པའི་དཔལ། །མདོ་སྔགས་བསྟན་འཛིན་བློ་བཟང་གྲགས་པ་འབྱུང། །ཞིང་འདིར་འདས་ནས་བྱམས་པའི་དྲུང་དུ་འགྲོ་
ཞེས་སོགས་མང་དུ་གསུངས། གནམ་ལྕགས་བྲག་ནས་རྡོ་རྗེ་གླིང་པས་བཏོན་པའི་ལུང་བསྟན་ལས་ཀྱང། མདོ་སྔགས་བསྟན་འཛིན་བློ་པར་སྟོན། །ཞིང་འདིར་པར་སྟོན། །ཞིང་འདིར་
འདས་ནས་བྱམས་པའི་དྲུང་དུ་འགྲོ། ཞེས་དང། རང་བྱུང་བསྐལ་པ་ཆེན་པོ་ལ། །དགྲ་བཅོམ་ཐོབ་པར་ཐེ་ཚོམ་མེད། ཅེས་གསུངས་ཤིང། ཆོས་རྗེ་དགོན་རིག་པས་མཚོ་སྣ་ཟངས་གཡག་བྲག་ནས་བཏོན་པའི་ལུང་བསྟན་
ལས་ཀྱང། །འཇམ་དབྱངས་སྤྲུལ་པ་བློ་བཟང་ཞེས། །བསྟན་པ་རྒྱས་བྱེད་ངོ་མཚར་ཅན། ཞེས་དང། ལྷོ་བྲག་མཁར་ཆུའི་གནས་བཤད་ལས། ཙོང་ཁའི་ཡུལ་དུ་སྐུ་འཁྲུངས་ནས། །འགྲོ་དོན་དབུས་སུ་སྐྱོང་བར་བྱེད། །མདོ་

[386A]༄༅། །སྔགས་གཉིས་ཀྱི་བསྟན་སྲོལ་འཛིན། ཞེས་གསུངས་སོ་།འཇམ་དཔལ་རྩ་རྒྱུད་ལས། ཡི་གེ་དང་པོ་བ་གྲགས་པ། །སྡོམ་བརྩོན་ཐམས་ཅད་གྲགས་པ་ཡང། །སྟོན་པའི་བསྟན་པ་གསལ་བྱེད་པ།།
བསྟན་པ་དེ་ཚེ་ས་སྟེང་དུ། །རྣམ་པར་ཉམས་ཤིང་གནས་མེད་ལ་།བསྟན་པའི་གཟུགས་བརྙན་ཡིད་དུ་འོང། །བྱེད་པར་འགྱུར་བ་ཐེ་ཚོམ་མེད། །ཐམས་ཅད་བྱང་ཆུབ་ལུང་བསྟན་ཏེ། །ང་ཡི་བྱང་ཆུབ་མཆོག་ཐོབ་འགྱུར། །དེ་
ནི་འཇིག་རྟེན་སྦྱིན་གནས་འགྱུར། །སྲིད་པ་གསུམ་གྱི་མཐར་ཡང་བྱེད། །སྔགས་དང་རྒྱུད་ལ་མངོན་བརྩོན་པས། །གྲགས་པ་འཛིན་པར་ཤེས་པར་བྱ། ཞེས་དང། མདོ་སྡེ་གདམས་ངག་འབོགས་པའི་རྒྱལ་པོ་ལས་ཀྱང་
བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ད་ལྟ་ང་ལ་ཤེལ་དཀར་གྱི། །ཕྲེང་བ་ཕུལ་ནས་སེམས་བསྐྱེད་པ་།མ་འོངས་དུས་ཀྱི་སྙིགས་མ་ལ། །འབྲི་དང་ལྡན་གྱི་ས་མཚམས་སུ། །དགེ་ཞེས་བྱ་བའི་
དགོན་པ་འདེབས། །བློ་བཟང་ཞེས་བྱའི་མཚན་ཅན་འབྱུང། །འཁོར་ནི་རྣམ་བཞི་རབ་བསྡུས་ནས། །སྟོན་པའི་མདོ་བཞིན་གསུང་སྒྲོག་པ་།ལྷ་ཁང་ཀ་བ་ཤིང་ལོ་ཅན། །ང་ཡི་སྐུ་གཟུགས་རྣམ་གཉིས་ལ་།དབུ་རྒྱན་འབུལ་
ཞིང་མཆོད་པ་བྱེད། །ང་ལ་གསོལ་བ་རབ་བཏབ་ནས། །བསྟན་པ་ལོ་སྟོང་བར་དུ་གནས། །འདི་ནས་འཕོས་ནས་ཤར་ཕྱོགས་ཀྱི། །ངོ་མཚར་བཀོད་མཛེས་འཇིག་རྟེན་དུ། །སེང་གེའི་ང་རོ་ཞེས་བྱར་འགྱུར། །དེ་ལ་དད་

[386B] །ཞིང་མཆོག་དེ་ནི་ཁྱད་པར་འཕགས་ཅེས་གསུངས་ཤིང་མ་གཅིག་ལབས་སྒྲོན་གྱིས་མཛད་པའི་མ་འོངས་ལུང་བསྟན་གྱི་ལེའུ་ལས་ཀྱང། དེ་ལྟ་བུའི་རྒྱལ་ཁྲིམས་དང་ཆོས་ཁྲིམས་འཕྱུགས་པའི་དུས་
སུ་སངས་རྒྱས་ཀྱི་བསྟན་པ་མུན་ནག་ཏུ་གློག་འཁྱུག་པ་ལྟ་བུ་ཞིག་འབྱུང། ཞེས་གསུངས་ལ། བསོད་ནམས་རྒྱན་ལ་སོགས་པའི་བུ་མོ་བཞིས། དེ་ལྟ་བུའི་བཀའ་དྲིན་ཅན་དེ་སུ་ལགས་ཅེས་སོགས་མང་དུ་ཞུས་པའི་མཐར་
བུ་མོ་ཁྱོད་ཀྱིས་དྲིས་པའི་བྱང་སེམས་དེ། །མ་འོངས་བསྐལ་བཟང་སངས་རྒྱས་བདུན་པ་ཡིན། །ད་ལྟ་བྱང་ཆུབ་སེམས་དཔའ་སྙིང་སྟོབས་མཆོག་སྙིགས་དུས་ལོག་སྤྱོད་བྱེད་དུས་བོད་ཡུལ་འབྱུང། །དགེ་སློང་ཚུལ་འཛིན་གྲགས་
པའི་མཚན་ཐོགས་ཏེ། །གང་གི་ཞིང་དུ་སངས་རྒྱས་པར་གྲགས་པ་།ཁྲིམས་འཆལ་དཔག་ཡས་ཡང་དག་ཁྲིམས་ལ་སྦྱོར། །ཐུབ་ཉིད་སྲོལ་བཏོད་བསྟན་པའི་ཆ་རྟགས་འཛིན། །བསྟན་པ་གསལ་བར་བྱེད་པའི་དགེ་སློང་མཆོག་
མཐའ་ཡས་རྒྱུད་སྡེའི་ཆོགས་ལ་དབང་བསྒྱུར་ཞིང། །རྒྱུད་སྡེ་རྒྱ་མཚོའི་དགོངས་པའི་བཅུད་ཕྱུང་སྟེ། །གདུལ་བྱར་གྱུར་པའི་སྐལ་ལྡན་ཚིམ་པར་མཛད། ཅེས་གསལ་བར་འབྱུང་ངོ། །གླེགས་བམ་རིན་པོ་ཆེ་ལས་ཀྱང། མར་
མེ་མཛད་ཀྱང་གནས་མཆོག་འདིར། །སྒྲོལ་མར་བཅས་ཏེ་སྤྲུལ་སྟོང་འགྱེད། །སྤྱན་རས་གཟིགས་དབང་བཟང་པོར་སྤྲུལ། །ལྷག་པར་ཆགས་མེད་བསོད་སྙོམས་པས། །ང་ཡི་མཆོད་ཚོགས་རྒྱས་པར་བྱེད། ཅེས་དང་

[387A]༄༅། །གཞན་ཡང་ཚོང་དཔོན་གྱི་བུ་གཞོན་ནུ་ནོར་བཟང་གི་སྐྱེ་བ་རིམ་པར་བརྒྱུད་པ་མར་པ་ཆོས་ཀྱི་དབང་ཕྱུག་ནས་རྗེ་ཙོང་ཁ་པ་ཡིན་པར་ཀུན་མཁྱེན་ཆོས་སྐྱབས་བཟང་པོས། ཀུན་མཁྱེན་མཚོ་སྣ་བ་ཆེན་པོའི་
རྣམ་ཐར་གསོལ་འདེབས་སུ། ནོར་བཟང་དཔའ་བོ་ཤར་ཕྱོགས་ཙོང་ཁ་སོགས། །སྤྲུལ་སྐུས་འགྲོ་དོན་མཛད་པ་ལྷག་པར་གསལ། ཞེས་སོགས་བྱུང་ཞིང། དེར་ཡང་མ་ཟད་སྟོན་པ་འཁོར་བཅས་ཁ་ཆེར་ཕེབས་དུས། ཀླུའི་
རྒྱལ་པོ་མ་དྲོས་པས། དུང་དཀར་ཞིག་ཕུལ་བ་རེ་ཞིག་ཆོས་དུང་མཛད། དེ་ནས་ད་ལྟའི་དགེ་སློང་པདྨའི་དད་ལྡན་འདི་བོད་གདོང་དམར་ཅན་གྱི་ཡུལ་དུ་མདོ་སྔགས་ཀྱི་བསྟན་པ་རྒྱས་པར་བྱེད་པ་འོང་བས་དེའི་ཆོས་དུང་དུ་ཀུན་
དགའ་བོ་ལ་རྫུ་འཕྲུལ་གྱིས་སོང་ལ། ལྷས་ནས་རྒྱང་གྲགས་འདི་ཙམ་ནས་གཏེར་ལ་སྦོས་ཤིག་ཅེས་གསུངས་ནས། གཏེར་བདག་ཚོགས་བདག་ལ་བཅོལ། ཚོགས་བདག་ཀྱང་སྤྲེའུ་གཟུགས་སུ་ཡོད་པར་འདུག་དེའི་
ཚེ༑ དགེ་སློང་པདྨའི་ངད་ལྡན་གྱི་སློབ་མ་དགེ་སློང་འབྱུང་གནས་འདིས་ཀྱང། དགེ་བ་ལ་འདུན་པ་རྒྱ་མཚོའི་མཐའ་ཅན་དུ་གྱུར་ནས་མདོ་སྔགས་ཀྱི་བསྟན་པ་སྤེལ་ཞེས་ལུང་བསྟན་མཛད་པ་ཡིན་ནོ། །ཞེས་པ་འདི་ནི་ལྷ་ས་རབ་
འབྱམས་པས་བསྐུལ་བ་ལ་བརྟེན་ནས། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་སྦྱར་བའོ།།    ༈    །།མགོན་པོ་ཞལ་གྱི་རྣམ་འགྱུར་རྣམ་པར་དབྱེ་བ་བཞུགས། །ན་མོ་གུ་རུ་མཉྫུ་གྷོ་ཥཱ་ཡ། དྲན་པས་

[387B] །དབྱེར་མེད་ལྷ་ཆེན་དྲག་པོ་གདོང་བཞི་པར། །བཏུད་ནས་དེ་ཉིད་ཞི་རྒྱས་དབང་དྲག་གི་ཕྲིན་ལས་མཛད་པའི་རྣམ་འགྱུར་དབྱེ་བ་བརྗོད། །བསྙེན་དུས་མཐིང་ནག་རྩ་ཞལ་ཉིས་བརྩེགས་ནག་
གཡས་གཡོན་ལྗང་ནག་ཕྱག་བཞི་དང་པོ་གཉིས། །གྲི་ཐོད་འོག་མ་རལ་གྲི་ཐོད་ཕྲེང་ཞབས། །གཡས་བསྐུམས་གཡོན་བརྐྱངས་ཡུམ་བཞི་སྤྱི་དང་མཚུངས།    ༈    །བསྒྲུབ་དུས་དབུས་བརྩེགས་སྔར་བཞིན་གཡས་
གཡོན་གཉིས། །མཐིང་ནག་མཚན་འགག་རུས་ཕྲེང་ཕྱག་གཡོན་འོག་།རྩེ་གསུམ་ཡང་ན་འོག་གཉིས་རྩེ་གསུམ་མདུང། །ཡང་ན་གཡས་གཉིས་གྲི་གུག་རྩེ་གསུམ་དང། །གཡོན་གཉིས་ཐོད་པ་བུམ་པའོ་ལྷག་མ་རྣམས། །སྤྱི་
དང་འདྲའོ་བསང་དུས་ཞལ་ཁྲ་ཅན། །དམ་པ་འགའ་ཞིག་འཕགས་མཆོག་ཀླུ་སྒྲུབ་ལུགས། །གདོང་བརྙན་ཕྱག་དྲུག་པ་ཡང་བསད་མགོན་བཞེད།    ༈    །གནད་དབབ་བཀས་གདོང་ཉིས་བརྩེགས་གཡས་གཉིས་སྔོ་།གཡོན་
གཉིས་ལྗང་གུ་ཉིས་བརྩེགས་གྲི་ཐོད་དང། །ལྷག་གཉིས་བུམ་པ་རུས་ཕྲེང་འཛིན་པའོ།    ༈    །སྤོག་ཆོག་ཉི་ཟླ་ཁ་སྦྱར་ཁྲག་མཚོའི་དབུས། །མ་ཧེའི་གདན་ལ་རྩ་ཞལ་མ་ཧེའི་གདོང། །གཡས་པ་ལྷ་ཞལ་དཀར་པོ་གླང་
པོའི་གདོང། །གཡོན་པ་ཀླུ་ཞལ་དམར་པོ་ཆུ་སྲིན་གདོང། །རྒྱབ་ངོས་གཟའ་ཞལ་ནག་པོ་ཁྱུང་གི་གདོང། །གྲི་ཐོད་འོག་གཉིས་རལ་གྲི་མདུང་འདེབས་ཚུལ། །ཡུམ་ཆེན་བཞི་ག་ནག་མོ་གཞན་མ་འདྲ། །།ཤིས་བསྟན་

[388A]༄༅། །པ་བཀས་ཞལ་གནད་དབབ་བམ། །ཡང་ན་བསད་མགོན་ཇི་བཞིན་གྲི་ཐོད་དང། །རལ་གྲི་ཐོད་ཕྲེང་མཆན་ཁུང་ཆང་བུམ་མོ།    ༈    །འཕགས་མཆོག་ལུགས་བཟང་རྩ་ཞལ་ཁྲོ་བོ་ཡི། །གཡས་དཀར་གླང་པོ་
གཡོན་དམར་མ་ཧེ་རྒྱབ། །སེང་ཞལ་ནག་པོའོ་ཕྱག་དྲུག་གཡས་གསུམ་ན། །གྲི་གུག་དབྱུག་ཐོ་དགྲ་སྟ་གཡོན་གསུམ་ན། །ཐོད་པ་གླང་ལྤགས་ཞགས་པའོ་བགྲད་པས་བཞུགས། །གསང་ཡུམ་འཁྲིལ་དང་མ་འཁྲིལ་དབྱེ་
བས་གཉིས། །གཡས་སུ་གཏུམ་མོ་སྔོན་མོ་དར་ནག་དང། །ཐོད་པ་འཛིན་པའོ་གཡོན་དུ་གཡུང་མོ་དམར། །ལུ་གུ་རྒྱུད་དང་ལྕགས་སྒྲོག་མདུན་རྒྱབ་ཏུ། །སྲིན་སིང་གཉིས་ནག་གྲི་ཐོད་འཛིན་པ་ཡིན་   ༈    །ཡང་གཅིག་
སེང་གདོང་སྟེང་ཞལ་གཞན་རྣམས་མཚུངས། །ཕྱག་བཞི་གྲི་ཐོད་འོག་གཉིས་རལ་གྲི་མདུང། །ཨེ་ཀ་ཛཱ་ནཱི་སྔོན་མོ་ཕྱག་གཉིས་ཀྱིས། །གྲི་ཐོད་འཛིན་པས་འཁྱུད་པའི་གཡས་གཡུང་སྔོ་།གཡོན་གཏུམ་ལྗང་གུ་མདུན་སྲིན་
དམར་མོ་གསུམ། །གྲི་ཐོད་རྒྱབ་སྲིང་སེར་མོ་གསལ་ཤིང་ཐོད་།གཙོ་བོ་གཡས་བསྐུམས་གཡོན་བརྐྱངས་རོལ་པས་བཞུགས།    ༈    །ཡང་གཅིག་གཙོ་བོ་ཡབ་ཡུམ་གཞན་འདྲ་ཞིང། །ཁྱད་པར་གཙོ་བོ་ཞབས་བཞི་
ལྡན་པ་དང། །གཡས་སུ་གཏུམ་མོ་སྔོན་མོ་ཐོད་པ་དང། །དར་ནག་གཡོན་དུ་གཡུང་ནག་ལུག་རྒྱུད་ཞགས། །མདུན་རྒྱབ་སྲིན་སིང་ནག་མོ་ལྕགས་སྒྲོག་དྲིལ། །གདོང་བརྙན་ལུགས་གཅིག་ཆོས་འབྱུང་པད་ཉིའི་དབུས། །

[388B] །གཡས་གཡོན་གླང་ཆེན་མ་ཧེ་དཀར་དང་དམར། །སྟེང་ཞལ་སེང་གདོང་སྔོན་པོའོ་ཕྱག་བཞི་ཡི། །དང་པོས་གྲི་ཐོད་འཕྱར་ཞིང་གཡས་འོག་མས། །མདུང་འདེབས་གཡོན་འོག་བུམ་
ཕྲེང་ཐུགས་ཀར་འཛིན། །གཡོན་བརྐྱངས་ཀྱིས་བཞུགས་མདུན་རྒྱབ་གཡུང་མོ་དང། །གཏུམ་མོ་སྔོ་ལྗང་སིངྒྷ་གླིང་མ་སེར། །སྲིན་མོ་དཀར་པོའོ་བཞི་ག་མིའུ་ཐུང་གཅེར། །གཡས་པས་དབྱུག་པ་འཕྱར་ཞིང་གཡོན་པ་རྣམས།།
སྙིང་གར་སྡིགས་འཛུབ་ཞགས་པ་ཞབས་གཉིས་པོ། །ཟླུམ་པོར་བཞུགས་ཤིང་གཞན་མ་སྤྱི་དང་འདྲ།    ༈    །ཡོངས་གྲགས་ཚེ་བསྒྲུབ་མགོན་པོ་ལ་སོགས་པའི། །དཀར་སེར་དམར་ལྗང་མགོན་པོའི་རྣམ་འགྱུར་བཞི་
   ༈    །ནག་པོ་དུག་གི་སྤུ་གྲིར་གྲགས་པ་ནི། །འདབ་བརྒྱད་ལྟེ་བར་ཉི་མ་རོ་སྟེང་དུ། །ཞལ་བཞི་ཕྱག་བཞི་རྩ་ཞལ་ཁྱུང་ནག་སྟེང། །སེང་ཞལ་གཡས་དཀར་གཡོན་དམར་འཛུམ་དང་བཞད་།དམར་སེར་སྐྲ་བརྫེས་བསྐམ་རློན་
ཐོད་པས་བརྒྱན། །གཡས་གཉིས་གྲི་གུག་མི་མགོའི་ཅོད་པན་དང་།གཡོན་གཉིས་ཐོད་ཁྲག་རྩེ་གསུམ་ཞབས་བརྐྱངས་བསྐུམས། །ཡུམ་བཞི་ཐམས་ཅད་སེར་མོ་གྲི་ཐོད་འཛིན། །སྐྲ་བཤིག་ཐོད་རློན་ཉེར་གཅིག་དོ་
ཤལ་ཅན། །མཚམས་བཞིར་ལས་མཁན་ཁྲོ་མོ་དམར་མོ་བཞི། །ཞལ་གཅིག་ཕྱག་གཉིས་གཡས་པ་རལ་གྲི་དང། །གཡོན་པ་ཉི་མའི་ཞགས་པ་འཛིན་པར་བཤད།    ༈    །ཁྱུང་ཞལ་ལུགས་གཅིག་རྩ་ཞལ་ནག་པོ་ཡི།།

[389A]༄༅། །གཡས་གཡོན་མཐིང་ནག་རྩ་ཞལ་སྤྱི་གཙུག་ནས་།ཐོན་པའི་ཁྱུང་ཞལ་འཇིགས་རུང་ཕྱག་བཞི་ཡི། །དང་པོས་གྲི་ཐོད་འོག་གཉིས་རལ་གྲི་ཕྲེང། །སྟག་ཤམ་སྐྱིལ་ཀྲུང་ཕྱེད་པའི་སྟབས་
ཀྱིས་བཞུགས། །གཡས་སུ་མ་ལས་ཡུམ་ཆེན་ནག་མོ་དང། །གཡོན་དུ་ཀྵ་ལས་ལྕམ་མོ་གནོད་སྦྱིན་མོ། །གཉིས་ཀ་གྲི་ཐོད་ཞབས་གཉིས་བརྐྱངས་བསྐུམས་བཞུགས།    ༈    །ཡང་གཅིག་གཞན་འདྲ་ཡུམ་གཉིས་
   ༈    །བྲམ་ཟེའི་ཞལ་ལྡན་ཞལ་བཞིའི་རྣམ་འགྱུར་གསུམ། །དང་པོ་རྩ་ཞལ་མཐིང་ནག་སྟེང་མ་སྔོ། །གཡས་ཞལ་བྲམ་ཟེ་གཡོན་ཞལ་ལྗང་ནག་ལ། །ཕྱག་བཞི་གྲི་ཐོད་རལ་གྲི་དར་ནག་
འཕྱར།    ༈    །ཡང་གཅིག་དབུས་བརྩེགས་ནག་དང་ལྗང་གུ་སྟེ། །གཡས་པ་བྲམ་ཟེ་གཡོན་པ་ཁྲོ་ཞལ་དམར། །གྲི་ཐོད་རལ་གྲི་དར་ཁྲ་འཕྱར་བའོ།    ༈    །ནག་ལྗང་དམར་དང་སྤྱི་བོར་བྲམ་ཟེའི་ཞལ་།གྲི་ཐོད་རལ་
གྲི་དར་མདུང་འཕྱར་བའོ།    ༈    །བྲམ་གཟུགས་ཐོར་ཅོག་སྨ་ར་སྨིན་མ་དཀར། །རས་དཀར་ཨང་རག་ཁྲི་གཉན་གདན་ལ་འགྱིང། །ཁྲི་གཉན་རྭ་དུང་ཀུ་བ་ཐོད་ཁྲག་གཡོན། །བྲམ་ཟེ་ཤུགས་ལྡན་དཀར་པོ་ཞེས་སུ་
གྲགས།    ༈    །ཡང་གཅིག་མདོག་ནག་བྲམ་གཟུགས་མཆེ་བ་གཙིགས། །ཁྲོ་གཏུམ་མི་རྐང་ཐོད་ཁྲག་རོ་ཡི་སྟེང། །བརྐྱངས་བསྐུམས་ཀྱིས་བཞུགས་རྣམ་འགྱུར་གཅིག་ཏུ་འདོད། །ཅེས་པ་འདི་ཡང། རྗེ་ཐམས་ཅད་མཁྱེན་

[389B] མགོན་པོ་ཞལ་གྱི་རྣམ་འགྱུར་ཚང་བའི་ཟིན་བྲིས་ཅིག་སྐུར་ཅེས་པའི་བཀའ་སྩལ་བཞིན། དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་ཕུལ་བའོ།། །།དཔལ་ལྡན་ཕྱོགས་ལས་རྣམ་
རྒྱལ་ངག་གི་དབང། །ལུང་རྟོགས་ཆོས་ཀྱི་དབང་ཕྱུག་བཤད་སྒྲུབ་ཀྱི། །བསྟན་པ་གསལ་མཛད་མཁས་དང་གྲུབ་པའི་གཙོ། །ཡུན་རིང་ཞབས་བརྟན་འཕྲིན་ལས་རྒྱས་གྱུར་ཅིག་སསྟི། དགེ་ཚོགས་ཀུན་ལ་འདུན་པའི་
རྣམ་དཔྱོད་ཀྱིས། །ཚུལ་ཁྲིམས་འཕགས་ནོར་བདུན་གྱི་མཛོད་བཟུང་ནས། །བསྟན་དང་འགྲོ་ལ་ཕན་བདེའི་མཆོག་སྩོལ་བ། །དཔལ་ལྡན་བླ་མའི་ཞབས་པད་བརྟན་པར་ཤོག་ཕུལ་བྱུང་འགྲོ་བའི་མུན་སེལ་མར་མེ་
མཛད། །ཐམས་ཅད་གཟིགས་པ་བློ་བཟང་གྲགས་པའི་དཔལ། །མདོ་སྔགས་ཆོས་ཀྱི་རྒྱལ་མཚན་འཛིན་མཛད་པའི། །རྣམ་འདྲེན་དམ་པའི་ཞབས་ལ་གསོལ་བ་འདེབས། །སསྟི། རབ་འབྱམས་མདོ་དང་རྒྱུད་སྡེ་
རྒྱ་མཚོའི་ཚོགས། །ཀུན་མཁྱེན་མར་མེ་མཛད་པའི་ཡེ་ཤེས་ཀྱིས་།གདུལ་བྱའི་མ་རིག་མུན་པ་སེལ་མཛད་པའི། །དཔལ་ལྡན་ཨ་ཏི་ཤ་ལ་གསོལ་བ་འདེབས། །རྒྱལ་བའི་མཐུ་སྟོབས་ཀུན་འདུས་རྡོ་རྗེ་འཛིན་།སྙིགས་
དུས་འགྲོ་ལ་བརྩེ་བས་ཉེར་དགོངས་ནས། །ངུར་སྨྲིག་འཛིན་པའི་གར་གྱིས་རྣམ་རོལ་པའི། །ནམ་མཁའ་རྒྱལ་མཚན་ཞབས་ལ་གསོལ་བ་འདེབས། །སྤྱན་རས་གཟིགས་དབང་སྲོང་བཙན་སྒམ་པོ་ཡི། །ཐུགས་རྗེའི་

[390A]༄༅། །འོད་ཟེར་ལས་འཁྲུངས་བླ་མ་མཆོག་སྙིགས་དུས་འགྲོ་བའི་འདྲེན་པ་བླ་ན་མེད། །སྐྱབས་མགོན་དམ་པའི་ཞབས་ལ་གསོལ་བ་འདེབས། །དེ་ཉིད་ཐུགས་རྗེའི་དབང་གིས་སླར་ཡང་ནི། །གདུལ་
བྱའི་དོན་དུ་དཀོན་མཆོག་གསུམ་པོ་ཡི། །བསྟན་པའི་རྒྱལ་མཚན་ཕྱོགས་བཅུར་འཛིན་པ་ཡི། །བཤེས་གཉེན་དམ་པའི་ཞབས་ལ་གསོལ་བ་འདེབས། ཅེས་པ་འདི་ཡང་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་
གྱིས་བཀྲ་ཤིས་ལྷུན་པོར་སྨྲས་པའོ།།    ༈    །།སངས་རྒྱས་ཀུན་དངོས་རྗེ་བཙུན་ཙོང་ཁ་པའི། །བཤད་སྒྲུབ་བསྟན་པའི་རྒྱ་མཚོ་སྤེལ་བ་ལ། །ཕྲིན་ལས་འོད་དཀར་བྱེ་བ་འགྱེད་མཁས་པ། །སྨྲ་བའི་ཟླ་བ་མཆོག་
ལ་གསོལ་བ་འདེབས། །སངས་རྒྱས་བསྟན་པ་རིན་ཆེན་པདྨོའི་ཚལ་།དཔལ་ལྡན་ཕྲིན་ལས་བཟང་པོའི་གཟི་བྱིན་གྱིས། །ལེགས་པར་གསལ་མཛད་གདུལ་བྱའི་མུན་སེལ་བ། །བསྟན་པའི་ཉི་མ་མཆོག་ལ། །སངས་
རྒྱས་ཀུན་གྱི་ལུང་རྟོགས་དམ་པའི་ཆོས། །ཕྲིན་ལས་བཟང་པོས་རྒྱས་པར་བྱེད་པ་ལ། །འདྲེན་པའི་དགེ་བའི་བཤེས་ཀྱི་མཆོག་གྱུར་པ། །ཡོངས་འཛིན་དམ་པའི་ཞབས་ལ།    ༈    །རྣམ་དཀར་དགེ་ལ་འདུན་པའི་
རྩིབས་སྟོང་ལྡན། །ལུང་རིགས་བཟང་པོའི་ལྟེ་བའི་ངོས་མཛེས་ཤིང། །རྨད་བྱུང་མཛད་པའི་མུ་ཁྱུད་ལྷུན་ཆགས་པ། །ཆོས་ཀྱི་འཁོར་ལོས་བསྒྱུར་ལ། །ཚོགས་གཉིས་སྤྲིན་དཀར་བཞོན་པ་ལ་གནས་ཤིང། །

[390B] །ལུང་རིགས་རྡོ་རྗེའི་མཆོག་འཛིན་ཆོས་ཀྱི་རྗེ། །མཐའ་ཡས་གདུལ་བྱའི་མགོན་ལ། །བསོད་ནམས་ཡེ་ཤེས་རབ་བརྟན་ཀུན་དགའི་གཞིར། །བྱང་ཆུབ་སེམས་ཀྱི་རྩ་
བ་རབ་བརྟན་ཞིང། །བསླབ་གསུམ་རིམ་གཉིས་ཡལ་གའི་ཁྱོན་ཡངས་པ། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཁྱོད་ཞབས་པདྨོ་གདུལ་བྱའི་བསོད་ནམས་གཞིར། །རྟག་ཏུ་མི་འགྱུར་ཕྲིན་ལས་རྒྱས་པ་དང། །བདག་
སོགས་འགྲོ་ཀུན་སྒྲིབ་གཉིས་ལས་རྒྱལ་ཏེ། །མྱུར་དུ་སངས་རྒྱས་ཐོབ་པར་བྱིན་གྱིས་རློབས།    ༈    །ཕུན་ཚོགས་མཁྱེན་བརྩེའི་ནོར་བུས་ཡོངས་གང་ཞིང། །ལྷུན་གྲུབ་ཕྲིན་ལས་བཟང་པོའི་རླབས་ཕྲེང་ཅན། །ཐུབ་བསྟན་
རྒྱ་མཚོའི་ཁྱོན་ལ་དབང་བསྒྱུར་བའི། །མང་ཐོས་ཡོངས་འཛིན་དམ་པའི་ཞབས་ལ་འདུད།    ༈    །སསྟི། མཐུ་སྟོབས་དབང་ཕྱུག་བཟང་པོ་བཀྲ་ཤིས་དང། །ཀུན་མཁྱེན་བསྟན་པའི་ཉི་མ་སྟོབས་ལྡན་རྗེ་།པད་དཀར་འཛིན་པ་
དགེ་འདུན་རྒྱ་མཚོའི་དཔལ། །ཟླ་མེད་བླ་མ་གསུམ་ལ་གསོལ་བ་འདེབས། །གངས་ཅན་མགོན་པོ་བསོད་ནམས་རྒྱ་མཚོ་དང། །ཕྱོགས་བཅུའི་བློ་བཟང་མཐུ་སྟོབས་རྒྱ་མཚོའི་ཞབས། །རྒྱལ་བ་ཀུན་དངོས་ལྷག་བསམ་
གྲུབ་པའི་རྗེ། །སྐྱེ་དགུའི་འདྲེན་པ་གསུམ་ལ། །ཚུལ་ཁྲིམས་སྟོབས་འབར་ཕྲིན་ལས་འོད་ཟེར་གྱིས། །ལུང་རྟོགས་བཀྲ་ཤིས་བཟང་པོ་རབ་འབར་བ། །ཕན་བདེའི་འབྱུང་གནས་བསྟན་པའི་སྒྲོན་མེ་ཞབས་།བཤེས་གཉེན་དམ་པ་

[391A]༄༅། །གསུམ་ལ། །འཇམ་པའི་དབྱངས་དངོས་རྗེ་བཙུན་ནམ་མཁའི་མཚན། །དོན་ཡོད་བཤད་སྒྲུབ་རྒྱལ་མཚན་འཛིན་པའི་མཆོག་ལུང་རིགས་སྨྲ་བའི་སེང་གེ་གྲུབ་པའི་རྗེ། །བསྟན་པའི་གསལ་བྱེད་གསུམ་
ལ། །སངས་རྒྱས་བསྟན་པ་རིན་ཆེན་རྒྱ་མཚོའི་དཔལ། །བསོད་ནམས་ཡེ་ཤེས་བརྩེ་ཆེན་ཆོས་ཀྱི་རྗེ། །བློ་བཟང་ཆོས་ཀྱི་རྒྱལ་མཚན་འཛིན་པའི་མཆོག་འགྲོ་བའི་བླ་མ་གསུམ་ལ། །བློ་བཟང་ཕུན་ཚོགས་ནོར་བུའི་འོད་ཟེར་
གྱིས། །རྒྱལ་བའི་བསྟན་པ་རིན་ཆེན་རྒྱས་མཛད་པའི། །ཕྲིན་ལས་དབང་ཕྱུག་བློ་བཟང་ངག་གི་དབང། །ཕྱོགས་ལས་རྣམ་རྒྱལ་རྣམས་ལ་གསོལ་བ་འདེབས། །འདི་ཡན་གངས་ཆེན་ཆོས་འཕེལ་གྱི་བླ་བརྒྱུད་གསོལ་
འདེབས་སུ་གནང་བའོ།།    ༈    །།དགེ་འདུན་བསྟན་པ་དར་བའི་ནམ་མཁའ་ལ། །རླབས་ཆེན་འཕྲིན་ལས་བཟང་པོའི་དཀྱིལ་འཁོར་རྒྱས། །ཕྱོགས་ལས་རྣམ་པར་རྒྱལ་བ་ཉི་མའི་མགོན། །ཡོངས་འཛིན་རྟ་
བདུན་ཞབས་ལ་གསོལ་བ་འདེབས། །འདི་ནི་གངས་ཆེན་བྱང་གི་བླ་མ་ལོ་པ་ཆོས་རྗེའི་སྐུ་བསྟོད་དུ་གནང་ངོ།།    ༈    །།ཨོཾ་བདེ་ལེགས་སུ་གྱུར་ཅིག་སླུ་མེད་བླ་མ་ཡི་དམ་དཀོན་མཆོག་གསུམ།།
བདེན་ཚིག་གྲུབ་པའི་དྲང་སྲོང་མཆོག་རྣམས་དང། །མཐུ་ལྡན་ཆོས་སྐྱོང་བསྲུང་མའི་ཚོགས་རྣམས་ཀྱིས། །དེང་འདིར་སྨོན་པ་འགྲུབ་པའི་དཔང་མཛོད་ཅིག་ཤེས་རབ་སྟོབས་ཀྱིས་ཟབ་དང་རྒྱ་ཆེ་བའི། །ཕུན་

[391B] །འགྲོ་ལ་ལམ་བཟང་སྟོན་པའི་དགེ་བའི་བཤེས། །བགྲང་ཡས་བསྐལ་པའི་བར་དུ་ཞབས་བརྟན་ཤོག་དེ་ཡི་མཐུ་ལས་མཐའ་ཡས་འགྲོ་བ་རྣམས། །མི་ཤེས་གདུང་བའི་མུན་པ་ཀུན་
སེལ་བའི། །འཕྲིན་ལས་ཉིན་མོར་བྱེད་པའི་འོད་སྟོང་གིས། །དགེ་ལེགས་པད་ཚལ་མ་ལུས་རྒྱས་གྱུར་ཅིག་དཔལ་འཁོར་ཆོས་སྡེའི་མཁན་པོར་གནང་བ་ཡིན་ནོ།།    ༈    །།ནོར་འཛིན་རྒྱན་གྱུར་དགེ་ལེགས་
ནོར་བུའི་གླིང། །ཕྱོགས་དུས་ཀུན་དུ་དར་ཞིང་རྒྱས་པ་དང་།མཐོང་ཐོས་དྲན་རེག་འགྲོ་བ་ཐམས་ཅད་ཀྱང། །བླ་མེད་བྱང་ཆུབ་དམ་པ་ཐོབ་པར་ཤོག་འདུན་ལྡན་རྒྱ་མཚོ་ཡར་ངོའི་ཟླ་ལྟར་འཕེལ། །རྣམ་དག་ཁྲིམས་ལྡན་
ལུང་རིགས་འོད་སྟོང་གིས། །ཐུབ་བསྟན་པད་ཚལ་བྱེ་བའི་དཔལ་སྟེར་གྱིས། །ཕུན་ཚོགས་འདོད་དགུ་རྒྱས་པའི་བཀྲ་ཤིས་ཤོག་འདི་ནི་གངས་ཆེན་ཆོས་སྡེའི་གྲྭ་ཚང་ཞིག་གི་གྲྭ་པ་འདུས་འགྱུར་གྱི་ཞལ་འདོན་དུ་གནང་
ངོ༑༑    ༈    ༑༑དུས་གསུམ་སངས་རྒྱས་ཀུན་དང་དབྱེར་མེད་ཀྱང། །གདུལ་བྱའི་དབང་གིས་སྤྲུལ་པའི་སྐུར་བསྟན་ནས། །འཁོར་བ་མ་སྟོངས་བར་དུ་འགྲོ་འདྲེན་པའི། །བཀའ་དྲིན་མཉམ་མེད་ཞབས་ལ་གསོལ་བ་འདེབས།།
སངས་རྒྱས་ཀུན་གྱི་མཁྱེན་བརྩེ་ཡེ་ཤེས་ནི། །ངུར་སྨྲིག་གར་གྱིས་རྣམ་རོལ་ཙོང་ཁ་པའི། །བསྟན་པའི་སྙིང་པོ་གསལ་མཛད་ཞབས་པད་མཆོག་བཟང་འགྲོ་འདི་ཡི་གཙུག་ན་མཛེས་གྱུར་ཅིག་འདི་ཡང་རྗེ་ཉིད་ཀྱི་

[392A]༄༅། །གསུང་ངོ།།    ༈    །།སསྟི། དུས་གསུམ་རྒྱལ་བས་བསྔགས་པའི་བྱམས་བརྩེའི་གཏེར། །དྲན་པ་ཙམ་གྱིས་སྲིད་ཞིའི་གདུང་སེལ་ཅིང། །མཆོག་དང་ཐུན་མོང་དངོས་གྲུབ་ཀུན་སྩོལ་བའི། །རྒྱལ་
ཚབ་དམ་པའི་ཞབས་ལ་གུས་ཕྱག་འཚལ། །ཁྱོད་ཀྱི་རྨད་བྱུང་མཛད་པའི་རྣམ་ཐར་བཞིན། །ཕུན་ཚོགས་སྨོན་ལམ་རྒྱ་ཆེན་བསྒྲུབ་པ་སོགས། །དགེ་ཚོགས་རྒྱ་མཚོས་བདག་གཞན་འགྲོ་བ་ཀུན་།དགའ་ལྡན་གནས་སུ་ཐོགས་
མེད་འཇུག་གྱུར་ཅིག་དེ་ནས་བྱམས་མགོན་ཞབས་སེན་མེ་ཏོག་གི་ཕྲེང་མཛེས་སྤྱི་བོའི་རྒྱན་དང་མི་འབྲལ་ཞིང། །ཟབ་རྒྱས་གསུང་གི་བདུད་རྩི་འབྲལ་མེད་དུ། །བསྟེན་ཅིང་རྒྱལ་སྲས་སྤྱོད་པའི་མཐར་ཕྱིན་ཤོག་མ་འོངས་
ཀླུ་ཤིང་དྲུང་དུ་མགོན་པོ་ཁྱོད། །བྱང་ཆུབ་སྙིང་པོར་གཤེགས་ཚེ་བདག་ཅག་རྣམས། །འདུས་པ་དང་པོའི་འཁོར་གྱི་གཙོར་གྱུར་ཏེ་།སྒོ་གསུམ་སྒོ་ནས་ཁྱོད་མཉེས་གྲུབ་གྱུར་ཅིག་དེ་ཚེ་མགོན་ཁྱོད་ཇི་ལྟར་བཞེད་པ་བཞིན། །བསྟན་
དང་འགྲོ་བའི་དོན་ཆེན་ཁྱེར་བ་ལ། །ས་འཛིན་དབུས་ན་ལྷུན་པོའི་དབང་པོ་ལྟར། །འཁོར་དབུས་ཡོན་ཏན་ཚོགས་ཀྱིས་མཐོ་གྱུར་ཅིག་།གནས་སྐབས་ཀུན་ཏུའང་བསམ་པའི་དོན་འགྲུབ་ཅིང། །ཀུན་མཁྱེན་བློ་བཟང་རྒྱལ་བ་གཉིས་
པ་ཡི༑ ༑བཤད་སྒྲུབ་དམ་ཆོས་རྒྱལ་མཚན་འཛིན་པ་རྣམས། །ཕྱོགས་བཅུར་རྒྱས་ཤིང་རྟག་ཏུ་གནས་གྱུར་ཅིག་ཅེས་པ་འདི་ཡང་ཆོས་གྲྭ་ཆེན་པོ་གངས་ཆེན་ཆོས་འཕེལ་གྱི་ལུང་རིགས་སྨྲ་བའི་རྩ་ལག་དམ་པར་གྱུར་པ་

[392B]རྒྱལ་བ་སོགས་འགའ་ཞིག་གིས་གཙོ་མཛད་འདུས་པ་རྒྱ་མཚོ་ལྟ་བུས་རྒྱལ་བ་བྱམས་པའི་བསྟན་པ་ལ་བྱ་བ་བྱེད་པའི་ཕྱིར། འདི་ལྟ་བུ་ཞིག་དགོས་ཅེས་མགྲིན་
གཅིག་དབྱངས་གཅིག་གིས་བསྐུལ་བ་ལ་བརྟེན་ནས། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་མ་ཕམ་རྒྱལ་བའི་མདུན་ས་དགའ་ལྡན་གྱི་གཙུག་ལག་ཁང་དུ་སྦྱར་བའི་ཡི་གེ་པ་ནི་བིཀྵུ་བློ་བཟང་ཕུན་ཚོགས་
ཀྱིས་བགྱིས་པའོ།།    ༈    །།བླ་མ་ཡི་དམ་རྣམས་ཀྱི་བྱིན་རླབས་དང་།མ་ཕམ་རྒྱལ་བའི་དབང་པོའི་ཐུགས་རྗེའི་མཐུས། །རྒྱལ་བ་གཉིས་པའི་བསྟན་པ་རྒྱས་པ་དང། །བདག་ལ་ལེགས་པར་བརྟེན་པའི་འགྲོ་བ་
ཀུན། །གནས་སྐབས་ཚེ་རིང་ནད་མེད་བདེ་སྐྱིད་ལྡན། །ཚེ་རབས་ཀུན་ཏུ་རྗེ་བཙུན་ཞབས་བསྟེན་ཅིང། །གསུང་གི་བདུད་རྩི་ངོམས་མེད་འཐུང་བ་དང། །བྱམས་པའི་བསྟན་ལ་བྱ་བ་བྱེད་པར་ཤོག་ཆོས་ཀྱི་རྒྱལ་མཚན་
ཕྱོགས་བཅུར་ཚུགས་པར་ཤོག་ས་སྟེང་བཀྲ་ཤིས་ཀུན་གྱིས་གང་བར་ཤོག་སྡུག་བསྔལ་རྣམས་ཀྱི་མིང་ཡང་མེད་པར་ཤོག་མར་གྱུར་འགྲོ་བས་རྣམ་མཁྱེན་མྱུར་ཐོབ་ཤོག་འདི་ཡང་རྗེ་ཉིད་ཀྱི་གསུང་ངོ།། །།
   ༈    །སསྟི། ཚེ་རབས་ཀུན་ཏུ་ལྷ་མིའི་འདྲེན་པ་མཆོག་ཟས་གཙང་སྲས་དང་རྗེ་བཙུན་བླ་མ་མཆོག་ཀུན་གྱིས་འབྲལ་མེད་རྗེས་སུ་བཟུང་བའི་མཐུས། །དགེ་ལེགས་ནོར་བུའི་ཐེམ་སྐས་རིམས་འཛེགས་ཏེ་།སྐུ་གསུམ་

[393A]༄༅། །གཞལ་མེད་ཁང་དུ་བགྲོད་པར་ཤོག་འདི་ལྟར་བསྐྲུན་པའི་རྣམ་དཀར་སེར་སྦྱངས་ཀྱི། །མེ་ཏོག་བྱམས་མགོན་བསྟན་པའི་རྒྱན་གྱུར་ཏེ། །མ་ཕམ་བཞད་པའི་ལྗགས་ཡངས་རྒྱུད་མངས་སྒྲས། །དབུགས་
དབྱུང་བྱང་ཆུབ་དམ་པར་ལུང་སྟོན་ཤོག་ནོར་འཛིན་རྒྱན་གྱུར་དགེ་ལེགས་ནོར་བུའི་གླིང། །ཕྱོགས་དུས་ཀུན་ཏུ་དར་ཞིང་རྒྱས་པ་དང། །མཐོང་ཐོས་དྲན་རེག་འགྲོ་བ་ཐམས་ཅད་ཀྱང། །བླ་མེད་བྱང་ཆུབ་དམ་པ་ཐོབ་པར་ཤོག་
   ༈    །ཞིང་ཀུན་ཁྱབ་སྤྲུལ་པའི་རྣམ་རོལ་ལས། །དུས་དེང་སང་བདག་གི་དགེ་བའི་བཤེས་།རྗེ་གསུམ་ལྡན་རྡོ་རྗེ་འཛིན་པའི་ཚུལ། །ཁྱེད་རིང་ནས་བསྟེན་པའི་ལྷ་སྙན་དང། །ཐུགས་ཡེ་ཤེས་
གཟིགས་པ་རྣམ་དག་པས། །ཡིད་བཀའ་དྲིན་དྲན་པའི་དད་པ་ཡིས་།ངག་གདུང་བའི་དབྱངས་ཀྱིས་གསོལ་འདེབས་ན། །མགོན་ཐུགས་རྗེའི་སྤྱན་གྱིས་ལེགས་གཟིགས་ནས། །བུ་བདག་སྙིང་པདྨོའི་ཟེའུ་འབྲུ་ལ་།དུས་
རྟག་ཏུ་འབྲལ་མེད་བཞུགས་ནས་ཀྱང། །མཆོག་ཐུན་མོང་དངོས་གྲུབ་མ་ལུས་སྩོལ། །ཞིང་རབ་འབྱམས་ཕྱོགས་བཅུའི་རྒྱལ་བ་ཡི། །བཀའ་མདོ་རྒྱུད་མགྲིན་པའི་རྒྱུད་མངས་སྒྲས། །རྒྱུད་སྐལ་ལྡན་རྡོ་རྗེ་སློབ་མ་ཡི།།
དཔལ་ཕུན་ཚོགས་ཀུན་གྱི་བྱེད་པ་པོ། །ཁྱེད་མཚན་ལྡན་བླ་མར་གསུང་ལགས་པས། །ད་ལུས་སྲོག་ཡལ་བར་དོར་ནས་ཀྱང། །སྐྱབས་གཞན་ན་མེད་པའི་བློ་ལྟོས་ཀྱིས། །བདག་བྱང་ཆུབ་སྙིང་པོར་སྐྱབས་སུ་མཆི།།

[393B] །མགོན་ཐུགས་རྗེའི་ལྕགས་ཀྱུས་ཉེར་བཟུང་སྟེ། །རྗེ་ཁྱེད་ཞལ་བལྟ་དང་མི་འབྲལ་ཞིང། །གསུང་ལེགས་བཤད་བདུད་རྩིས་བསྐྱང་དུ་གསོལ། །མར་ངན་སོང་གནས་སུ་ལྷུང་གྱུར་ཏམ། །ཡར་མཐོ་
རིས་གནས་སུ་སྐྱེས་ཀྱང་རུང། །མི་བདག་གི་འདི་ཕྱིའི་ལེགས་ཚོགས་ཀུན། །རྗེ་ཁྱེད་མིན་རེ་བའི་སྐྱབས་གཞན་མེད། །ཕ་བླ་མའི་བྱིན་རླབས་མ་ཞུགས་ན། །ཆོས་དཀའ་སྤྱད་བཟོད་སྟོབས་ཆེར་བསྐྱེད་ཀྱང། །ཉམས་རྟོགས་
པའི་ཡོན་ཏན་མི་སྐྱེ་བས། །ད་མྱུར་དུ་ཐུགས་རྗེས་སྐྱབ་ཏུ་གསོལ་།མགོན་ཁྱོད་ཀྱི་བརྩེ་བས་རྗེས་བཟུང་ན། །ཁོང་བློ་དམན་སྐྱེ་བོ་ཀུན་གྱིས་ཀྱང། །ཆོས་ཐེག་མཆོག་ལམ་སྣ་བགྲོད་འགྱུར་ན། །ཕ་ཐུགས་རྗེས་གཟིགས་
ཤིག་བཀའ་དྲིན་ཅན། །ཁོང་སངས་རྒྱས་ཆོས་དང་དགེ་འདུན་ཡང་།མགོན་ཁྱོད་ལས་གཞན་དུ་ཅང་མ་མཆིས། །དོན་དེ་ཕྱིར་ཚིག་ཙམ་མ་ཡིན་པར། །སྙིང་རུས་པའི་གཏིང་ནས་གསོལ་བ་འདེབས། །དཔལ་ལྷུན་གྲུབ་
བདེ་ཆེན་ཆོས་སྐུའི་དབྱིངས། །གདངས་འགག་མེད་ཀུན་ཁྱབ་ལོངས་སྤྱོད་རྫོགས། །སྐུ་ཅིར་ཡང་སྤྲུལ་པའི་ཟློས་གར་མཁན། །རྗེ་རྡོ་རྗེ་གསུམ་དབྱེར་མེད་པའི་ཞབས། །ཁྱེད་ཐུགས་རྗེའི་མཐུ་དང་དཔུང་བསྐྱེད་ལས། །མི་
བདག་གི་ཡིད་ལ་རེ་བའི་དོན། །ཚེ་འདི་ཕྱིའི་ཕན་བདེ་མ་ལུས་དང། །སྒོས་ཉམས་རྟོགས་རྒྱས་པར་བྱིན་གྱིས་རློབས། ཅེས་པ་འདི་རྗེ་དཔོན་རིན་པོ་ཆེའི་བཀའ་སྩལ་བཞིན། །རྗེ་བླ་མ་དམ་པའི་བཀའ་འབངས་ཐ་ཆུང་ཆོས་ཀྱི་

[394A]༄༅། །རྒྱལ་མཚན་གྱིས་དབེན་ས་ཆོས་ཀྱི་ཕོ་བྲང་གི་གཙུག་ལག་ཁང་དུ་སྦྱར་བའོ།།    ༈    །།རྗེ་སངས་རྒྱས་ཀུན་གྱི་ངོ་བོ་ཉིད། །ཕ་འགྲན་ཟླ་བྲལ་བའི་ཙོང་ཁ་པ། །མཚན་བརྗོད་པར་དཀའ་བའི་བློ་
བཟང་གྲགས། །མི་བདག་གི་སྤྱི་གཙུག་རྒྱན་དུ་བཞུགས། །ཁྱེད་གསོན་དང་འདིར་འཚོགས་དད་ཅན་ཀུན། །རྟེན་དལ་འབྱོར་ཚང་བའི་མི་ལུས་འདི། །ལར་རྙེད་པར་དཀའ་ཞིང་འཇིག་པར་སླ། །ད་དོན་མེད་མ་བྱེད་སྙིང་པོ་
ལོང༑ ༑ལྷ་ས་བཅུའི་དབང་ཕྱུག་འཇམ་པའི་དབྱངས། །བདུད་ལོག་འདྲེན་འདུལ་ཕྱིར་གཤིན་རྗེའི་གཤེད། །དུས་སྙིགས་མའི་འགྲོ་བ་འདུལ་བའི་ཕྱིར། །རྗེ་རྒྱལ་བ་གཉིས་པར་གྲགས་པ་ཡིན། །མགོན་དེ་ཡི་མདོ་
སྔགས་དམ་པའི་ཆོས། །ལར་ཉན་ཞིང་ཐོས་པ་ཙམ་གྱིས་ཀྱང་།དུས་ཡུན་རིང་དགེ་བའི་བག་ཆགས་འཇོག་ཡིད་དགའ་བ་སྒོམས་ཤིག་སྐལ་ལྡན་ཀུན། །འདི་དགེ་སློང་ཆོས་ཀྱི་རྒྱལ་མཚན་གྱིས། །ཁྱེད་འགྲོ་
དོན་ཡོངས་གྲགས་མ་ཎི་པ། །ཕྱོགས་ཀུན་དུ་འགྲོ་དོན་འཕེལ་བའི་ཕྱིར། །ཚིག་ཐོགས་པ་མེད་པར་དབྱངས་སུ་བསྒྲགས། །ཅེས་པ་འདི་ཡང་མ་ཎི་པ་འགྲོ་དོན་ཡོངས་གྲགས་ཀྱིས་བསྐུལ་བ་ལ་བརྟེན་ནས་དགེ་སློང་བློ་
བཟང་ཆོས་ཀྱི་རྒྱལ་མཚན་གྱིས་ཐོན་གཞིས་ཀར་སྦྱར་བའོ།། །།༄༅།།སསྟི། བདེ་ཆེན་ཆོས་ཀྱི་དབྱིངས་ལས་མ་གཡོས་ཀྱང། །མ་རུངས་འདུལ་ཕྱིར་དྲག་མོའི་སྐུར་བསྟན་ནས། །རྣལ་འབྱོར་བུ་བཞིན་

[394B] །དམག་ཟོར་རྒྱལ་མོ་རྟེན་འདིར་ལེགས་བཞུགས་ལ། །རྒྱལ་མཚན་ཆོས་རྗེ་དགེ་ལེགས་རྒྱ་མཚོ་ཡི་།རྟག་ཏུ་གཡེལ་མེད་མགོན་དང་སྐྱབས་མཛོད་ལ། །འགལ་རྐྱེན་བར་ཆད་ཐམས་ཅད་བསྲུང་
བ་དང། །མཐུན་རྐྱེན་བསམ་པའི་དོན་ཀུན་འགྲུབ་པར་མཛོད། །ཁྱད་པར་ཚེ་དང་བསོད་ནམས་དཔལ་འབྱོར་དང། །འཁོར་དང་ལོངས་སྤྱོད་བསྟན་པའི་བྱ་བ་དང། །འགྲོ་དོན་བཤད་སྒྲུབ་འཕེལ་ཞིང་རྒྱས་པར་མཛོད། ཅེས་པ་
འདི་ཡང་རྗེ་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱིས་མཛད་པའོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། མཆོག་དང་ཐུན་མོང་དངོས་གྲུབ་ཀུན། །སྩོལ་མཛད་བླ་མའི་
ཞབས་བཏུད་ནས། །དཔལ་ལྡན་རྡོ་རྗེ་ནམ་གྲུ་མའི། །གཏོར་ཆོག་རིམ་པ་བྲི་བར་བྱ། དེ་ཡང་ལྷ་མོ་འདིའི་རྟེན་རྫས་མཆོད་གཏོར་སྤྱན་གཟིགས་ནང་མཆོད་སོགས་ཕྱག་ལེན་བཞིན་བཤམས། ཡི་དམ་གྱི་བདག་བསྐྱེད་
སྔོན་དུ་འགྲོ་བས། ནང་མཆོད་མཆོད་གཏོར་བསྐང་རྫས་རྣམས་བྱིན་གྱིས་བརླབས་ཏེ། རྟེན་བསྐྱེད་པ་ནི། ཧྲཱི་ཥྚྲཱི་ས་བསངས། སྭ་བྷ་ཝས་སྟོང་པར་སྦྱངས། སྟོང་པའི་ངང་ལས་ཁྲག་གི་རྒྱ་མཚོ་རྦ་ཀློང་ཆལ་ཆིལ་གཡོ་བའི་ནང་
མེ་རླུང་དམར་ནག་དྲག་ཏུ་འཁྲུག་པའི་དབུས་སུ་ཀྵ་སྨུག་ནག་ལས་དཔལ་ལྡན་རྡོ་རྗེ་ནམ་གྲུ་མ་སྐུ་མདོག་སྨུག་ནག་ཞལ་གཅིག་ཕྱག་གཉིས་ཀྱི་གཡས་རྩེ་གསུམ་འབར་བས་མཚན་པའི་རུ་མཚོན་དམར་པོ་དགྲ་ལ་

[395A]༄༅། །འཕྱར་ཞིང། གཡོན་ཐོད་པ་དམ་ཉམས་ཀྱི་སྙིང་དང་ཁྲག་གིས་གང་བ་བསྣམས་ནས་ཞལ་དུ་གསོལ་བ། འཇིགས་པའི་ཞལ་གདངས་ཤིང་རྔམས་པའི་མཆེ་བ་གཙིགས་པ། དམར་ཞིང་
འཁྲུག་པའི་སྤྱན་གསུམ་དགྲ་བགེགས་ལ་སྡང་མིག་ཏུ་བལྟ་བ། སྐུ་ལ་ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུས་བརྒྱན་ཅིང། དར་ནག་གི་འཇོལ་བར་ལྷབ་ལྷུབ་ཏུ་གྱོན་པ། དབུ་ལ་ལ་ཐོད་བདུན་འཕར་གསོལ་
ཅིང༑ སྟག་དོང་གཡས་དང། གཟིག་ཤུབས་གཡོན་དུ་འཆང་བ་སོགས་དྲག་པོའི་ཆས་ཀྱིས་བརྒྱན་པ། ཤིན་ཏུ་རྔམས་ཤིང་འཇིགས་པའི་ངར་སྒྲས་སྟོང་གསུམ་འགེངས་པའི་སྟག་ལ་ཆིབས་ཤིང། ཁྲོས་པའི་སེང་གེ་དཀར་
མོ་རོལ་དུ་ཁྲིད་པ། ནང་ཀྱི་རྐྱལ་པ། མཚོན་གྱི་གྲུ་གུ་བདུད་ཀྱི་ཁྲམ་བམ། ཤོ་རྡེ་དཀར་ནག་སོགས་བསྟན་དགྲ་རྩད་ནས་འབྱིན་པའི་ཆས་དང་ལྡན་པ། དེའི་མདུན་དུ་གནམ་ཕུགས་གཡས་མཐིང་ནག་ཞལ་གཅིག་ཕྱག་གཉིས་
ཀྱི་གཡས་གསོད་པའི་རལ་གྲི་འཕྱར་ཞིང། གཡོན་ཞགས་པས་དགྲ་བགེགས་འཆིང་བ། མཆེ་བ་བསྣོལ་མར་གཙིགས་ཤིང། རལ་པའི་ཐོར་ཆོག་གྱེན་དུ་བསྒྲེང་བ། གཡས་སུ་གཅེར་བུ་པ་གཅེར་བུ་མེ་ལྟར་འབར་བའི་
གཟུགས་ཅན། ཞལ་གཅིག་ཕྱག་གཉིས་ཀྱི་གཡས་སྲོག་གཅོད་ཀྱི་གྲི་གུག་གདེངས་ཤིང། གཡོན་དགྲ་སྙིང་དྲོན་མོ་ཞལ་དུ་གསོལ་བ་གཡོན་དུ་སོ་ཀ་ར་ཙ་ཞལ་གཅིག་ཕྱག་གཉིས་ཀྱི་གཡས་ཁྲམ་ཤིང་འབར་བས་བསྟན་དགྲ་

[395B] གཡོན་རྒྱུ་ཞགས་དམར་པོ་འཐེན་པ་ལྕགས་ཀྱི་རལ་པ་རྐུད་པར་སླེབ་ཅིང། དམར་པོར་ལྡོག་པའི་སྤྱན་གསུམ་གྱིས་དགྲ་རྒྱུད་རྩད་ནས་གཅོད་པ། གཞན་ཡང་མ་མོ་བདུན་བློན་པོ་བདུན། དྲེགས་པ་སྡེ་བརྒྱད་
གདུག་པའི་འཁོར་ཚོགས་རྒྱ་མཚོས་བསྐོར་བའི་གཙོ་འཁོར་ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱ་ཐུགས་ཀར་ཧཱུཾ་གིས་མཚན་པར་གྱུར། བདག་ཉིད་ཀྱི་ཐུགས་ཀའི་ཧཱུཾ་སྔོན་པོའི་འོད་ཟེར་ལྕགས་ཀྱུའི་རྣམ་པ་ཅན་
གྱིས་དུར་ཁྲོད་ཀཾ་ཀའི་ཚལ། འཇིགས་རུང་ཟངས་ཕུག་ཁྲག་མཚོ་ཁོལ་མ་ནས། དཔལ་ལྡན་ལྷ་མོ་རྡོ་རྗེ་ནམ་གྲུ་མ་འཁོར་དང་བཅས་པ་སྤྱན་དྲངས། བྷྱཽ་ཆོས་ཀྱི་དབྱིངས་ཀྱི་ཕོ་བྲང་ནས་།འཇིགས་རུང་དྲག་མོའི་སྐུར་སྟོན་པའི།།
དཔལ་ལྡན་རྡོ་རྗེ་ནམ་གྲུ་མ། །རྡོ་རྗེ་འཆང་གི་བཀའ་བསྒོས་བཞིན། །རྒྱལ་བའི་བསྟན་པ་སྲུང་བ་དང། །རྣལ་འབྱོར་འཕྲིན་ལས་སྒྲུབ་པ་དང། །བསྟན་དགྲ་ཐལ་བར་རློག་པའི་ཕྱིར། །གནས་འདིར་མྱུར་དུ་གཤེགས་སུ་གསོལ།།
ཨོཾ་མཧཱ་ཨེ་ཀ་ཛཱ་ཊི་ས་པ་རི་ཝཱ་ར་ཨེཧྱ་ཧི། བཛྲ་ས་མ་ཡ་ཛཿ་ཛཿ། ཛཿ་ཧཱུཾ་བཾ་ཧོཿ་དམ་ཚིག་པ་དང་གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་གི་ལྷ་རྣམས་སྤྱན་དྲངས། ཁྱེད་རྣམས་ཀྱིས་འདི་
ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཡེ་ཤེས་ཀྱི་བདུད་རྩིས་གང་བའི་བུམ་པ་ཐོགས་ནས་ཨོཾ་སརྦ་ཏ་ཐཱ་ག་ཏ་ཨ་བཧི་ཥེ་ཀ་ཏ་ས་མ་ཡ་ཤྲཱི་ཧཱུཾ་ལྮེས་དབང་བསྐུར་ལུས་གང། དྲི་

[396A]༄༅། །མ་དག་ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རྡོ་རྗེ་འཇིགས་བྱེད་ཡུམ་དང་བཅས་པས་དབུ་བརྒྱན་པར་གྱུར། དེ་ནས་མཆོད་པ། ནང་མཆོད། ཡིག་བརྒྱའི་བར་དཔལ་ལྡན་དམག་ཟོར་རྒྱལ་
མོའི་གཏོར་ཆོག་བཞིན་ཐུན་མོང་དུ་བྱེད། བཤགས་པ་ནི། བྷྱཽ་རྡོ་རྗེ་འཆང་དབང་མར་མེ་མཛད་དཔལ་སོགས། །རྩ་བརྒྱུད་བླ་མ་ཡི་དམ་ལྷ་ཚོགས་དང། །བཀའ་སྲུངས་དཔལ་ལྡན་རྡོ་རྗེ་ནམ་གྲུ་མ་།འཁོར་དང་བཅས་པ་
བདག་ལ་དགོངས་སུ་གསོལ། །བདག་ཅག་བག་མེད་ཉོན་མོངས་དབང་གྱུར་པས། །ཕྱི་ནང་གསང་བ་སྐུ་གསུང་ཐུགས་རྣམས་ཀྱི། །དམ་ཚིག་ལས་འདས་ནོངས་པ་ཅི་མཆིས་པ། །བསམ་པ་ཐག་པས་འཁོར་དང་བཅས་ལ་
བཤགས། །ཆོས་ཀུན་རང་བཞིན་གདོད་ནས་རྣམ་དག་ཀྱང། །རྨི་ལམ་བཞིན་དུ་ནོངས་པ་ཅི་མཆིས་པ། །བཀའ་སྲུངས་ཆེན་མོ་འཁོར་དང་བཅས་པ་ལ། །སོ་སོར་བཤགས་པས་སྒྲིབ་ཀུན་དག་གྱུར་ཅིག་    ༈    །།
ཐུགས་དམ་བསྐང་བ་ནི། བྷྱཽ་ཆོས་དབྱིངས་བདེ་བ་ཆེན་པོའི་རྣམ་རོལ་ལས། །ཕྱི་ནང་གསང་བའི་མཆོད་སྤྲིན་རྒྱ་མཚོའི་ཚོགས། །འདོད་ཁམས་དབང་ཕྱུག་འཁོར་བཅས་སྤྱན་ལམ་དུ། །འབྱུང་ཞིང་རྒྱས་ལ་ཐུགས་དམ་སྐོང་
གྱུར་ཅིག་གདུག་པའི་སྙིང་ཁྲག་མཆོད་ཡོན་མཚོ་ལྟར་འཁྱིལ་།དགྲ་བགེགས་དབང་པོའི་མེ་ཏོག་རི་ལྟར་སྤུངས། །བསུར་ཆེན་དུད་པའི་སྤྲིན་ཕུང་མཁའ་ལམ་ཁྱབ། །ཕྱོགས་ཀུན་གསལ་བའི་ཞུན་ཆེན་སྒྲོན་མེ་འདིས།།

[396B] །འཁོར་ཚོགས་དམ་ཅན་རྒྱ་མཚོའི་ཐུགས་དམ་བསྐང། །ཐུགས་དམ་བསྐངས་ཤིང་ཉམས་ཆགས་སོས་གྱུར་ནས། །བར་ཆད་སེལ་ཞིང་དངོས་གྲུབ་སྩལ་དུ་གསོལ། །ག་
བུར་དྲི་ལྡན་ཁྲག་ཞག་དྲི་ཆབ་དང། །དགྲ་བགེགས་ཤ་རུས་སྤུངས་པའི་ཞལ་ཟས་དང། །སྨན་ཕུད་བདུད་རྩི་གསེར་སྐྱེམས་རྒྱ་མཚོ་དང། །གདངས་སྙན་རོལ་མོའི་བྱེ་བྲག་སྣ་ཚོགས་ཀྱིས། །དཔལ་ལྡན། །གཡང་གཞིའི་
བླ་བྲེ་རྒྱུ་རློན་ལྡ་ལྡིས་བརྒྱན། །རྡོ་རྗེའི་གོ་ཁྲབ་འཇིགས་པའི་རུ་མཚོན་དང། །རི་རབ་གླིང་བཞི་རིན་ཆེན་བདུན་ལ་སོགས་།ཕྱི་ནང་གསང་རྟེན་མཆོད་སྤྲིན་རྒྱ་མཚོ་འདིས། །དཔལ་ལྡན་།མཛེས་པའི་རྟ་ནག་ནམ་མཁའི་གློག་
བཞིན་འགྱུ། །གཡག་རོག་ཞོལ་ཆེན་ཚོགས་ཀྱང་སྤྲིན་ལྟར་སྟིབས་།ལུག་ནག་སྤྱི་དཀར་དལ་གྱིས་འགྲོ་བ་དང། །སྟོབས་ལྡན་བྱ་ནག་ཁྱུང་ལྟར་ལྡིང་བ་འདིས། །དཔལ་ལྡན། །ཁྱི་ནག་སྙིང་དཀར་དོམ་ལྟར་འཕྱོ་བ་དང། །སྟོང་
གསུམ་ངར་སྒྲས་འགེངས་པའི་སྟག་ཆེན་དང། །གདོང་ལྔའི་དབང་པོ་དྲེའུ་རྐྱང་སེར་དང། །དམར་ཆེན་གཏོར་མ་རི་ལྟར་སྤུངས་པ་འདིས། །དཔལ་ལྡན། །མདོར་ན་དངོས་བཤམས་ཡིད་ཀྱིས་སྤྲུལ་པ་དང་།འཇིག་རྟེན་འཇིག་
རྟེན་འདས་པའི་དགེ་ཚོགས་ཀྱིས། །བསྐྲུན་པའི་ཕུན་ཚོགས་འདོད་དགུའི་ཚོགས་རྣམས་དང། །གཏན་གྱི་སྐྱབས་བཟུང་བླ་མེད་རྟེན་མཆོག་འདིས། །དཔལ་ལྡན། །དེ་ནས་བཟླས་པའི་ཚེ། ལྷ་མོའི་ཐུགས་ཀར་ཀྵ་སྨུག་ནག་

[397A]༄༅། །གི་མཐར། མཧཱ་ཨེ་ཀ་ཛཱ་ཊི་དར་མ་ཏི། ཏྲ་ཀ་རཀྨོ་ཁ་མུཾ་ཏྲ་ཨཱེ་ཀ་ཛཱ་ཊི་རཀྨོ་དེ་ཀེ་ཛཱ་ཊི་ཁ་ལ་ཧཱུཾ་ཛ་ཅེས་པས་བསྐོར་བར་བསམ། རང་ཡི་དམ་དུ་གསལ་བའི་ཐུགས་ཀའི་ཧཱུཾ་ལས་འོད་ཟེར་འཕྲོས། ལྷ་
མོའི་ཐུགས་རྒྱུད་བསྐུལ། ཞི་རྒྱས་དབང་དྲག་གི་ལས་རང་དབང་མེད་པར་སྒྲུབ་པར་བསམས་ནས་བཟླས་པ་བྱའོ། །དེ་ནས་གཏོར་མ་འབུལ། བསྟོད་པ་དང། མཇུག་ཆོག་རྣམས་རྒྱས་བསྡུས་ཅི་རིགས་པར་བྱའོ། །དི་པཾ་ཀ་རའི་
བཀའ་སྲུངས་མཆོག་རྡོ་རྗེ་ནམ་གྲུའི་གཏོར་ཆོག་འདི། །བློ་བཟང་ཆོས་ཀྱི་རྒྱལ་མཚན་གྱིས། །བསྡེབས་འདིས་སྐྱེ་དགུའི་དཔལ་གྱུར་ཅིག་།ཅེས་པ་ནི་ལྷ་ཁང་གྲྭ་ཚང་གི་དཔོན་སློབ་དྲག་རིམ་རྣམས་ཀྱིས་ནན་ཆེར་བསྐུལ་
བ་ལ་བརྟེན་ནས། ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། །བཀྲ་ཤིས་ལྷུན་པོའི་གཟིམས་ཁང་དུ་སྦྱར་བའོ།། ༄༅།།ན་མོ་གུ་རུ་མཉྫུ་གྷོ་ཥཱ་ཡ། རིགས་བརྒྱའི་ཁྱབ་བདག་དཔལ་ལྡན་ཧེ་རུ་ཀ་
རིག་འཛིན་གྲུབ་པའི་དབང་ཕྱུག་པདྨ་འབྱུང། །སྤྲུལ་པའི་གར་མཛད་བློ་བཟང་གྲགས་པའི་དཔལ། །དབྱེར་མེད་སྐྱབས་ཀྱི་དམ་པར་ཕྱག་འཚལ་ལོ། །འདིར་བསྟན་སྲུངས་ཆེན་མོ་རྡོ་རྗེ་རབ་བརྟན་མའི་གསོལ་ཁ་གཏོང་
བར་འདོད་པས། མཆོད་གཏོར་བསངས་རྫས། མདའ་དར། འཕྱར་དར་སོགས་སྤྱན་གཟིགས། གསེར་སྐྱེམས་དང་བཅས་པ་ཚོགས་པར་བྱས་ཏེ། སྒྲུབ་པ་པོ་སྟན་བདེ་བ་ལ་འདུག་སྟེ། ཧེ་རུ་ཀ་སོགས་ཀྱི་ང་རྒྱལ་དང་

[397B] སྙིང་ཁ་རཾ་སོགས་ལན་གསུམ་བརྗོད་ནས་མཆོད་གཏོར་རྣམས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་དཔལ་ལྡན་རྡོ་རྗེ་རབ་བརྟན་མ་འཁོར་དང་བཅས་པ་མཉེས་པར་བྱེད་པའི་དམ་རྫས། མཆོད་གཏོར་
སྤྱན་གཟིགས་ཀྱིས་ས་དང་བར་སྣང་གི་ཁྱོན་ཡོངས་སུ་གང་བར་གྱུར། ཨོཾ་ཨཱ་ཧཱུཾ། ལན་གསུམ་གྱིས་བྱིན་གྱིས་བརླབས། སྤྲོ་ན་རོལ་མོ་དབྱངས་དང་བཅས་པས་འདི་སྐད་དོ། བྷྱཽ་ལྷུན་གྲུབ་རང་བཞིན་བདེ་བ་ཆེན་པོའི་ངང།།
དུས་གསུམ་བདེ་བར་གཤེགས་པ་ཐམས་ཅད་ཀྱི། །ངོ་མཚར་ཆོས་སྐུའི་ཕོ་བྲང་དམ་པ་ནས། །རྩ་བརྒྱུད་བླ་མའི་ཚོགས་རྣམས་སྤྱན་འདྲེན་ནོ། །ཆོས་དབྱིངས་རང་བཞིན་སྤྲོས་པ་ཀུན་བྲལ་ཡང། །དག་པའི་མཁའ་ལ་འཇའ་
ཚོན་རི་མོ་ལྟར། །དཀྱིལ་འཁོར་འཁོར་ལོ་བྱེ་བའི་རྣམ་རོལ་ཅན་།ཡི་དམ་ལྷ་ཚོགས་ཐམས་ཅད་སྤྱན་འདྲེན་ནོ། །དུས་གསུམ་བདེ་གཤེགས་སྲས་དང་འཕགས་པའི་ཚོགས། །གནས་གསུམ་དཔའ་བོ་མཁའ་འགྲོའི་ལྷ་ཚོགས་
དང། །བསྟན་པ་བསྲུང་ཕྱིར་རྔམས་པའི་ཆ་བྱད་ཅན། དམ་ཅན་སྲུང་མའི་ཚོགས་རྣམས་སྤྱན་འདྲེན་ནོ། །སྔོན་ཚེ་ཧེ་རུ་ཀ་དཔལ་སྤྱན་སྔ་རུ། །རྒྱལ་བའི་བསྟན་དང་བསྟན་པ་འཛིན་པ་རྣམས་།ལེགས་པར་སྲུང་ཞིང་སྐྱོང་བར་
ཞལ་བཞེས་པའི། །རྡོ་རྗེ་རབ་བརྟན་འཁོར་བཅས་སྤྱན་འདྲེན་ནོ་།བྷྱཽ་སློབ་དཔོན་པདྨ་འབྱུང་གནས་ཀྱིས། །ཇི་ལྟར་བཀའ་བསྒོས་ཁས་བླངས་ལྟར། །དམ་བཅས་གཉན་པོ་བདག་བསྐུལ་གྱི། །འཕྲིན་ལས་བསྒྲུབ་ཕྱིར་

[398A]༄༅། །གཤེགས་སུ་གསོལ། །བོས་སོ་མ་ཅིག་སྙན་མ་སྲ། །གཡབས་སོ་མ་ཅིག་སྤྱན་མ་རྟུལ། །བསྟེན་ནོ་མ་ཅིག་སྙིང་མ་རིང། །བསྐུལ་ལོ་མ་ཅིག་བང་མ་བུལ། །རྦད་དོ་མ་ཅིག་མཐུ་མ་ཆུང། །རྣལ་
འབྱོར་བདག་ཅག་འཁོར་བཅས་རྣམས། །ཁྱོད་ལ་བསྟེན་ཅིང་གནས་བཅས་ན། །མ་གཡེལ་མ་གཡེལ་མྱུར་དུ་བྱོན། །བྷྱཽ་རང་གི་མདུན་དུ་པད་སྡོང་ཡངས་པའི་སྟེང། །རིགས་ཀུན་ཁྱབ་བདག་རྡོ་རྗེ་འཆང་དབང་དང། །སྔགས་
འཆང་དབང་པོ་པདྨ་འབྱུང་གནས་ཞབས། །སྐུ་གསུམ་མངོན་གྱུར་བློ་བཟང་གྲགས་པའི་དཔལ། །དབྱེར་མེད་ཞབས་སེན་འོད་ཆགས་བརྟན་པར་བཞུགས། །འཇིགས་རུང་ཁྲག་ཞག་རྒྱ་མཚོ་འཁྲུག་པའི་དབུས་།མི་
བཟད་དུས་ཀྱི་འཐོར་རླུང་འཚུབ་པའི་ཀློང། །རྟ་རོ་མི་རོ་བརྩིགས་པའི་གདན་ཁྲི་ལ། །འདོད་ཁམས་གཙོ་མོ་དམར་ནག་སྲིན་མོའི་གཟུགས་།ཞལ་གཅིག་ཕྱག་གཉིས་རལ་གྲི་ཐོད་ཁྲག་འཛིན། །རེས་འགའ་ནེའུ་ལེའི་
རྐྱལ་པས་དགོས་འདོད་སྩོལ། །རླུང་ལྟར་མགྱོགས་པའི་དྲེའུ་རྐྱང་སེར་སྟེང། །རྡོ་རྗེ་རབ་བརྟན་འཁོར་བཅས་བརྟན་པར་བཞུགས། །གང་ལ་བརྟེན་ན་མཆོག་དང་ཐུན་མོང་གི་དངོས་གྲུབ་མ་ལུས་ཡིད་བཞིན་སྩོལ་མཛད་
པའི། །བླ་མ་ཡི་དམ་མཁའ་འགྲོ་ཆོས་སྐྱོང་དང། །ཁྱད་པར་སྟོབས་འཕྲོག་ནག་མོ་རེ་མ་ཏི། །རྒྱལ་བའི་བསྟན་སྲུང་ཀུན་གྱི་གཙོར་གྱུར་པ། །ལུས་དང་ངག་ཡིད་དང་བས་ཕྱག་བགྱིའོ། །ཀཾ་ལས་བནྡྷ་ཡངས་པའི་

[398B] །ཤ་ཁྲག་གཏོར་ཚོགས་ལྷུན་པོ་ལྟར་མཐོ་ཞིང། །ལྷ་དང་མིའི་བཟའ་བཅའི་ཚོགས་དང་བཅས། །བདུད་རྩིར་བསྒྱུར་ཏེ་འཁོར་དང་བཅས་ལ་འབུལ། །ཆལ་ཆིལ་རླབས་ཕྲེང་མཁའ་ཡི་ལམ་འཕྱོ་བའི། །ཁྲག་
ཞག་སེར་སྐྱེམས་བཏུང་བ་རྒྱ་མཚོར་འཁྱིལ། ཨིནྟྲ་ནཱི་ལའི་ཆུ་འཛིན་ཕང་ཕུང་ལ། །འཁུ་ལྡན་བདུག་པའི་སྤྲིན་ཚོགས་མཁའ་ལམ་ཁྱབ། །ཞུན་ཆེན་སྒྲོན་མེ་ཚར་དུ་དངར་བ་ཡི། །གསལ་བྱེད་ཉི་ཟླའི་འོད་ཟེར་ཅི་ཡང་བཀྲ།།
ཙནྡན་གུར་གུམ་དྲིས་སྦགས་དགྲ་བགེགས་ཀྱི། །ཁྲག་ཞག་རྒྱ་མཚོ་འཇིགས་པའི་རྦ་ཀློང་འཁྲུག་རྐང་གླིང་དུང་དང་རྔ་བོ་ཆེ་ལ་སོགས། །སྙན་བརྗིད་སྒྲ་དབྱངས་དབྱར་སྐྱེས་རྔ་བཞིན་སྒྲོག་།མཛེས་པའི་བ་དན་ལྷ་རྫས་བླ་
བྲེ་དང། །མདའ་དར་མེ་ལོང་དུང་ཤོས་བརྒྱན་པ་དང། །བསྟན་དགྲ་དམ་ཉམས་འབྱུང་པོའི་དགྲར་གྱུར་པའི། །ནད་རྐྱལ་མཚོན་གྱི་གྲུ་གུ་ཁྲམ་ཤིང་དང། །ཤོ་རྡེ་དཀར་ནག་རབ་འབར་གནམ་ལྕགས་ཀྱི། །རལ་གྲི་ཐོད་ཁྲག་རྡོ་རྗེ་
བེ་ཅོན་སོགས། །དཔའ་བའི་རྒྱན་ཆས་རྣམས་ཀྱང་ཁྱེད་ལ་འབུལ་།རླུང་ལྟར་མགྱོགས་པའི་དྲེའུ་རྐྱང་སེར་དང། །རྟ་ནག་རྟིང་དཀར་བར་སྣང་གློག་བཞིན་འགྱུ། །རྡོ་རྗེའི་ཐོག་ལྟར་རྣོ་བའི་རྭ་ལྡན་པའི། །ཞོལ་གཡག་ཁམ་
ཁྲའི་ཚོགས་རྣམས་ངར་ཞིང་ཁྲབ། །དར་ཚོགས་དར་གྱི་རྒྱན་ལྡན་ལུག་ནག་རྣམས། །བེ་ཌཱུར་ཡ་ལྟར་ཡིད་འོང་རྭ་བཞིས་མཛེས་།ལྕགས་ཀྱི་བྱ་ཁྲ་ལ་སོགས་མཁའ་ལྡིང་ཚོགས། །རྔམས་སྐད་སྒྲོག་དམ་ཉམས་

[399A]༄༅། །ཀླད་ལ་ལྡིང། །མི་བཟད་མཆེ་བ་ལྡན་པའི་ཁྱི་ནག་ཚོགས། །དགྲ་བགེགས་འབྱུང་པོའི་སྲོག་ལ་དོམ་ལྟར་འཕྱོ། །གཞན་ཡང་རིན་ཆེན་བདུན་དང་བཀྲ་ཤིས་བརྒྱད། །འཇིག་རྟེན་འཇིག་རྟེན་འདས་པའི་
མཆོད་པའི་སྤྲིན། །དངོས་བཤམས་ཡིད་ཀྱིས་སྤྲུལ་པ་ལས་བྱུང་བའི། །དགེས་པ་བསྐྱེད་ཕྱིར་འཁོར་དང་བཅས་ལ་འབུལ། །ལེགས་པར་བཞེས་ནས་བདག་ཅག་མི་ནོར་བཅས། །སྲུང་ཞིང་སྐྱོབ་ལས་རྟག་ཏུ་མ་གཡེལ་བར།།
མི་མཐུན་རྐྱེན་དང་བར་ཆད་ཟློག་པ་དང། །མཐུན་རྐྱེན་ཚེ་དང་ལོངས་སྤྱོད་རྒྱས་པར་མཛོད། །བྷྱཽ་བྱང་ཆུབ་ཤིང་དང་ཨ་ཀ་རུ། །ཙནྡན་དཀར་དམར་དུ་རུ་ཀ་ག་བུར་གུར་གུམ་ཛཱ་ཏི་དང་།སྤོས་དཀར་རྒྱ་སྤོས་སི་ཧ་ལ། །ཕྱེ་
མར་ཟས་སྣའི་དུད་སྤྲིན་གྱིས། །དཔལ་ལྡན་རྡོ་རྗེ་རབ་བརྟན་མ་།ཇོ་མོ་ཚེ་རིང་མཆེད་ལྔ་དང། །བསྟན་སྐྱོང་ཆེན་མོ་འཁོར་དང་བཅས། །ཡུལ་ལྷ་གཞི་བདག་གཉན་པོ་བསངས། །བྷྱཽ་དཔལ་ལྡན་རྡོ་རྗེ་རབ་བརྟན་མ། །མིང་པོ་ཀླུ་
ཅིག་ཐོད་དཀར་དང། །ཐུགས་ཀྱི་སྤྲུལ་པ་ཡང་གྷ་གཟའ། །འཁོར་བཅས་བདག་ལ་སྙན་གསོན་ཅིག་དེ་རིང་ཁྱེད་ལ་མཆོད་པ་འབུལ། །དེ་རིང་རྣལ་འབྱོར་ཉམས་ཆགས་སྐོང། །དེ་རིང་སྔར་གྱི་གཏང་རག་གཏོང། །དེ་རིང་
ཕྱི་མའི་གསོལ་འདེབས་འབུལ། །དེ་རིང་སྔོན་གྱི་ཐུགས་དམ་བསྐུལ་།གསང་བདག་ཕྱག་ན་རྡོ་རྗེ་ཡི། །སྤྱན་སྔར་ཞལ་བཞེས་དགོངས་མཛོད་ལས། །བསྟན་དང་དཔལ་ལྡན་བླ་མ་ཡི། །སྐུ་དགྲ་སེམས་ཅན་ཡོངས་ལ་

[399B] །རྣལ་འབྱོར་བདག་ཅག་འཁོར་བཅས་ལ། །སྡང་དགྲ་གནོད་བགེགས་ཅི་མཆིས་པ། །ལོ་དང་ཞག་ཏུ་མ་བཞག་པར། །བདུད་ནག་འབུམ་གྱིས་ཁྲམ་ལ་ཐོབ། །བཙན་དམར་སྟོང་གིས་ཤོ་རྡེ་ཁྱེ། །མ་མོ་འབུམ་གྱིས་ནད་རྐྱལ་བྱོ།།
མཚོན་གྱི་གྲུ་གུ་སྔོ་དམར་ཁྱེ། །བདུད་དང་གཤིན་རྗེའི་དམག་དྲོངས་ལ། །འཇིགས་རུང་མཚོན་ཆའི་ཆར་པ་ཕོབ། །སྤྲུལ་པའི་གཅན་ཟན་ཚོགས་རྣམས་ཀྱིས། །ཤ་ཁྲག་རུས་པ་ཆེམ་ཆེམ་ཟོ་།ཐུགས་དམ་གཉེན་པོ་དེ་དགོངས་ལ།།
མ་གཡེལ་བཅོལ་བའི་འཕྲིན་ལས་མཛོད། །བདག་ཅག་འཁོར་དང་བཅས་པ་ཡི། །ཚེ་དང་དཔལ་འབྱོར་བསོད་ནམས་དང། །དབང་དང་ལོངས་སྤྱོད་རྒྱས་པར་མཛོད། །ནད་གདོན་ལ་སོགས་མི་འདོད་རྐྱེན། །སྔོན་ལས་འཕྲལ་རྐྱེན་
ལས་བྱུང་གང། །བསྟན་སྲུངས་ཆེན་མོ་འཁོར་བཅས་རྣམས། །དྲན་པ་ཙམ་གྱིས་ཞི་བར་མཛོད། །ཁམས་གསུམ་མི་ནོར་ཟས་གསུམ་དང། །ཡིད་ལ་འདོད་པའི་དངོས་གྲུབ་ཀུན། །ཁྱོད་ཞབས་དྲན་པ་ཙམ་གྱིས་ཀྱང། །དབང་
དུ་འདུ་བའི་འཕྲིན་ལས་མཛོད། །མདོར་ན་བདག་ཅག་འཁོར་བཅས་རྣམས། །ལྷ་མོ་ཁྱོད་ལ་གཉེར་གཏད་པས། །མ་དང་སྲིང་མོ་ཇི་བཞིན་དུ། །གཞིས་དང་བྱེས་རྣམས་གང་དུ་ཡང། །འྒྲོའམ་འགྲེང་ངམ་འདུག་ཀྱང་
རུང། །རྒྱབ་དང་མདུན་གྱི་རྟེན་མ་དང། །ལ་དང་འཕྲང་གི་བསུ་མ་དང། །མུན་པའི་ནང་གི་སྒྲོན་མེ་མཛོད། །འཕམ་མོ་ནག་མོ་འདྲེ་འཕམ་མོ། །རྒྱལ་ལོ་དཀར་པོ་ལྷ་རྒྱལ་ལོ། །ལྷ་ཡི་ལྷ་མཆོག་བཅོམ་ལྡན་མ། །རབ་

[400A]༄༅། །བརྟན་ལྷ་མོ་འཁོར་བཅས་རྒྱལ། ཅེས་བསྟན་སྲུངས་ཆེན་མོ་རྡོ་རྗེ་རབ་བརྟན་མའི་གསོལ་ཁ་འདི། སྐྱེ་དགའ་ནས་དགེ་འདུན་ཚེ་དབང་རྣམ་རྒྱལ་པས་གསོལ་བ་ནན་ཆེར་བཏབ་པའི་ངོར། རིག་སྔགས་འཆང་
བའི་སྡེ་སྣོད་འཛིན་པ་ཆོས་ཀྱི་རྒྱལ་མཚན་གྱིས་ཤངས་མདོ་རྒོད་ཚང་གི་རི་ཁྲོད་དུ་ཐོགས་མེད་དུ་སྨྲས་པའོ།།    ༈    །།ན་མོ་གུ་རུ་མཉྫུ་གྷོ་ཥཱ་ཡ། དུས་གསུམ་རྒྱལ་བའི་ཡུམ་གཅིག་མཁའ་འགྲོའི་གཙོ།།
འདོད་དགུའི་དངོས་གྲུབ་མཆོག་སྩོལ་ཡིད་བཞིན་ནོར། །དཔལ་ལྡན་རྡོ་རྗེ་གཡུ་སྒྲོན་འཁོར་དང་བཅས། །རབ་འབྱམས་འཕྲིན་ལས་བསྒྲུབ་ཕྱིར་གཤེགས་སུ་གསོལ། །མདུན་དུ་ཆུ་སྐྱེས་ཉི་ཟླའི་གདན་ཁྲིའི་སྟེང། །རབ་
དཀར་ཁྲོ་འཛུམ་རིན་ཆེན་རྒྱན་མང་མཛེས། །ཕྱག་གཡས་མདའ་དར་མེ་ལོང་ཁམས་གསུམ་འགུགས། །གཡོན་པའི་ནོར་བུའི་གཞོད་པས་དགོས་འདོད་སྩོལ། །འཇའ་ཚོན་ལྟར་བཀྲའི་དར་གྱི་ལྷབ་ལྷུབ་ཅན་།ཚེ་རིང་
མཆེད་ལྔ་བསྟན་མ་བཅུ་གཉིས་སོགས། །གནས་གསུམ་མཁའ་འགྲོ་འཁོར་ཚོགས་རྒྱ་མཚོའི་དབུས། །སེམས་དཔའི་སྐྱིལ་ཀྲུང་ཚུལ་གྱིས་དགྱེས་བཞིན་བཞུགས། །ཕྱི་ནང་གསང་བའི་མཆོད་སྤྲིན་རྒྱ་མཚོ་དང་།རི་
ལྟར་སྤུངས་པའི་ཤ་ཁྲག་གཏོར་མའི་ཚོགས། །ཏིང་འཛིན་སྔགས་དང་ཕྱག་རྒྱས་བྱིན་བརླབས་ནས། །བསྟན་སྐྱོང་ཆེན་མོ་འཁོར་དང་བཅས་ལ་འབུལ། །སྐབས་འདིར་ཨ་ཀཱ་རོས་གཏོར་མ་འབུལ། ཨརྒྷཾ་སོགས་ཀྱིས་

[400B] ནང་མཆོད་འབུལ། གནས་གསུམ་མཁའ་འགྲོའི་དབང་ཕྱུག་བཅོམ་ལྡན་མ། །དྲན་པ་ཙམ་གྱིས་བར་ཆད་ཀུན་སེལ་ཞིང། །དངོས་གྲུབ་ཆར་ལྟར་འབེབས་མཛད་དཔལ་མོ་ཆེ། །རྡོ་རྗེ་གཡུ་སྒྲོན་འཁོར་དང་བཅས་ལ་བསྟོད།།
ཕྱི་ནང་ཉེར་འཚེ་མ་ལུས་ཞི་བ་དང། །ཚེ་དང་བསོད་ནམས་བཤད་སྒྲུབ་རྒྱས་པ་དང། །ས་གསུམ་སྐྱེ་དགུ་མ་ལུས་དབང་འདུ་ཞིང། །སྡང་དགྲ་གདོན་བགེགས་མཐའ་དག་ཚར་གཅོད་མཛོད། །མདོར་ན་བདག་ཅག་དེང་ནས་བྱང་ཆུབ་བར།།
ལྷ་མོ་ཁྱོད་ཀྱིས་འབྲལ་མེད་རྗེས་བཟུང་ནས། །མཆོག་དང་ཐུན་མོང་དངོས་གྲུབ་མ་ལུས་པ། །བསམ་པ་ཇི་བཞིན་འགྲུབ་པའི་སྟོང་གྲོགས་མཛོད། ཅེས་རྡོ་རྗེ་གཡུ་སྒྲོན་གྱི་གསོལ་ཁ་མདོར་བསྡུས་འདི་ཡང་བཙུན་པ་ཆོས་ཀྱི་རྒྱ་
མཚན་གྱིས་སྦྱར་བའོ།། །།ཨོཾ་རིན་ཆེན་མང་སྤྲུལ་འདོད་དགུའི་ཆར་འབེབས་པའི། །རྒྱལ་ཆེན་རྣམ་མང་ཐོས་སྲས་མདུང་དམར་ཅན་།དད་དང་དམ་ཚིག་དབང་གིས་སྤྱན་འདྲེན་ན། །རྣལ་འབྱོར་འཕྲིན་ལས་སྒྲུབ་
ཕྱིར་གནས་འདིར་གཤེགས། །མདུན་དུ་ཡེ་ཤེས་མེ་དཔུང་འབར་བའི་ཀློང། །མདུང་དམར་སྐུ་གདུང་འཛིན་འཛད་ཁྲོས་པས་ཚུལ། །དབང་གི་མདངས་ལྡན་དཔའ་བོའི་འདུག་སྟངས་ཀྱིས། །འཁོར་ཚོགས་རྒྱ་མཚོས་
བསྐོར་བའི་དབུས་སུ་བཞུགས། །དམ་རྫས་སྤྱན་གཟིགས་ལྷ་རྫས་མཆོད་པའི་སྤྲིན། །ཀུན་ཁྱབ་བདུད་རྩིའི་བཏུང་བ་མཚོ་ལྟར་འཁྱིལ། །དམར་ཆེན་གཏོར་མ་རི་རབ་ལྟར་སྤུངས་པ། །རྒྱལ་ཆེན་འཁོར་བཅས་དགྱེས་པ་

[401A]༄༅། །བསྐྱེད་ཕྱིར་འབུལ། ཅེས་ལན་གསུམ་མམ་ཡང་ན། ཨོཾ་མཧཱ་རཱ་ཛཱ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ་མམ་བདུན་གྱིས་གཏོར་མ་ཕུལ། ཨརྒྷཾ་སོགས་ཀྱིས་མཆོད། ཨོཾ་ཨཱ་ཧཱུཾ་གིས་
ནང་མཆོད་ཕུལ། རབ་འབྱམས་རྒྱལ་བའི་བསྟན་པ་བསྲུང་བའི་ཕྱིར། །གཤིན་རྗེ་ལྟར་ཁྲོས་བསྟན་དགྲའི་རྗེས་གཅོད་ཅིང། །རྣལ་འབྱོར་བུ་བཞིན་སྐྱོང་བའི་དམ་ཚིག་ཅན། །ཆོས་སྐྱོང་ཆེན་པོ་ཁྱོད་ལ་གུས་པས་བསྟོད། །
བདག་ཅག་དཔོན་སློབ་དགོན་གནས་བཅས་པ་ལ། །རྟག་ཏུ་གཡེལ་མེད་བསྲུང་ཞིང་སྐྱོང་བ་དང། །བཤད་སྒྲུབ་ལོངས་སྤྱོད་བསྟན་པའི་བྱ་བ་སོགས། །ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད་ཅེས་རྣམ་སྲས་
མདུང་དམར་ཅན་གྱི་མཆོད་བསྟོད་འདི་ཡང་རྗེ་ཉིད་ཀྱིས་གནང་བའོ།། །།ཧཱུཾ་སྲོག་བདག་ཆོས་སྐྱོང་ལྕམ་དྲལ་འཁོར་བཅས་ལ་།ཤར་གླིང་ཆོས་སྡེ་ཆེན་པོའི་དགེ་འདུན་སྡེ། །གཙུག་ལག་ཁང་དང་ཕྱི་ནང་ཡོ་
བྱད་ཀུན། །གཉེར་དུ་གཏད་དོ་གཡེལ་མེད་གྲོགས་མཛོད་ཅིག་ །།།དབང་ཕྱུག་བརྒྱད་ལྡན་རྒྱལ་བ་ཙོང་ཁ་པའི། །བཤད་སྒྲུབ་བསྟན་པ་སྤྱི་དང་ཁྱད་པར་དུ། །དཔལ་ལྡན་ལྷུན་གྲུབ་བདེ་ཆེན་ཆོས་གྲྭ་ཆེ། །ཕྱོགས་
དུས་ཀུན་དུ་དར་ཞིང་རྒྱས་གྱུར་ཅིག་    ༈    །།ཨོཾ་འདོད་དགུའི་ཆར་འབེབས་རྣམ་མང་ཐོས་སྲས་ཀྱི། །བཀའ་ཉན་གཙོ་བོ་རྒྱལ་སྦྱིན་ཡང་དག་ཤེས། །འཁོར་བཅས་དང་བའི་ཡིད་ཀྱིས་སྤྱན་འདྲེན་ན་།རྣལ་

[401B] །སྤྲིན་དཀར་གཡོ་འདྲའི་རྫུ་འཕྲུལ་རྟ་ཡི་སྟེང། །དར་མདུང་རེས་འགའ་གསེར་གྲི་འབར་བ་བསྣམས། །གཡོན་པ་བདུད་ཞགས་ནེའུ་ལེས་དགོས་འདོད་སྩོལ། །རྫུ་
འཕྲུལ་རྟ་ཡི་སྟེང་དུ་བརྟན་པར་བཞུགས། །དམ་རྫས་ཕྱི་ནང་མཆོད་པའི་སྤྲིན་འཁྲིགས་ཤིང། །ཟག་མེད་གསེར་སྐྱེམས་བདུད་རྩི་མཚོ་ལྟར་འཁྱིལ། །ཤ་ཁྲག་གཏོར་མས་ས་གཞིའི་ཁྱོན་བཀང་སྟེ་།ཆོས་སྐྱོང་རྒྱལ་
སྦྱིན་འཁོར་དང་བཅས་ལ་འབུལ། །བཞེས་ནས་རྒྱལ་བ་གཉིས་པའི་བསྟན་པ་ལ། །ལོག་པར་སྡང་བའི་དགྲ་བགེགས་ཚར་ཆོད་ལ་།འཕྲིན་ལས་རྣམ་བཞི་ལྷུན་གྱིས་འགྲུབ་པ་དང། །བཤད་སྒྲུབ་བསྟན་པ་རྒྱས་པའི་
འཕྲིན་ལས་མཛོད། །རི་གུད་རྣམ་པར་རྒྱལ་བའི་གླིང་ཆེན་པོ་།བློ་གསལ་མཁས་མང་ནོར་བུས་ཡོངས་གང་ཞིང། །བཤད་སྒྲུབ་འདོད་དགུའི་ལོངས་སྤྱོད་ཕུན་ཚོགས་ཀྱིས། །དར་རྒྱས་སྲིད་མཐའི་བར་དུ་གནས་
པར་མཛོད། ཅེས་རྟ་ནག་རི་གུད་ཆོས་རྒྱལ་ལ་མཆོད་བསྟོད་འདི་ནི་ཐོས་བསམ་གླིང་གི་སློབ་དཔོན་པ་དགེ་འདུན་ཡར་འཕེལ་གྱིས་བསྐུལ་བ་ལ་བརྟེན་ནས། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་ཐོགས་
མེད་དུ་སྨྲས་པའོ།།    ༈    །།རྗེ་བཙུན་སྙན་ཤལ་ཀུ་མུད་ཏ་ཀའི་ཚལ། །མཛེས་བྱེད་ལྷ་རྫས་འོད་དཀར་གྱིས་འབྱུགས་པའི། །ལེགས་པར་སྤྱད་མཐུས་བདག་ཅག་མངོན་སྤྱོད་ཀྱི། །དཔག་བསམ་འབྲས་

[402A]༄༅། །བུའི་ཁུར་གྱིས་མཛེས་གྱུར་ཅིག་མ་འོངས་འཛམ་གླིང་དབུས་སུ་ཀླུ་ཤིང་དྲུང། །མགོན་ཁྱོད་བཅུ་གཉིས་མཛད་པས་རོལ་པའི་ཚེ། །བདག་ཀྱང་འཁོར་གྱི་ཐོག་མ་ཉིད་གྱུར་ནས། །མི་ཕམ་བསྟན་
པའི་ཁུར་ཆེན་ཁྱེར་བར་ཤོག་ཆོས་ཀྱི་རྒྱལ་མཚན་མཐོང་ཞིང་ཐོས་པ་དང། །དྲན་རེག་གྱུར་པའི་འགྲོ་བ་མ་ལུས་ཀུན། །མཐོ་རིས་བདེ་འགྲོའི་རྟེན་བཟང་རིམས་བརྒྱུད་ནས། །སྐུ་གསུམ་ཡིད་བཞིན་ནོར་བུའི་དཔལ་ཐོབ་ཤོག་
འདི་ཡང་རྗེ་བླ་མ་ཉིད་ཀྱི་གསུང་ངོ།།    ༈    །།འདྲེན་མཆོག་ཤཱཀྱའི་རྒྱལ་པོའི་སྙན་ཤལ་དྲུང། །ལྷ་རྫས་ཡིད་འོང་འདི་ཕུལ་དགེ་བའི་མཐུས། །སྡོམ་བརྩོན་དམ་པ་བློ་བཟང་རྒྱ་མཚོས་མཚོན། །ནམ་
མཁའ་མཉམ་པའི་འགྲོ་བ་མ་ལུས་པ། །སྐྱེ་བ་ཀུན་དུ་དལ་འབྱོར་རྟེན་ཐོབ་ཅིང། །བཤེས་གཉེན་དམ་པས་འབྲལ་མེད་རྗེས་བཟུང་ནས་།ལུང་རྟོགས་ཆོས་ཀྱི་བདག་ཉིད་ཆེར་གྱུར་ཏེ། །བླ་མེད་བྱང་ཆུབ་མྱུར་དུ་ཐོབ་
པར་ཤོག་འདི་ཡང་རྗེ་ཉིད་ཀྱི་གསུང་ངོ། །དཔལ་ལྡན་སྟོབས་བཅུ་མངའ་བ་བདུད་བཞི་ལས། །མ་ཕམ་རྒྱལ་བའི་དབང་པོའི་སྙན་ཤལ་དྲུང། །ལྷན་སྐྱེས་བདེ་སྟོང་རོལ་མཚོ་ཡངས་པ་ལས། །ལྷ་རྫས་དར་གྱི་དྲི་
བསུང་རྫོགས་པ་ཡི། །མཆོད་ཚོགས་གེ་སར་རྒོད་པའི་ཆུ་སྐྱེས་ཕྲེང། །དང་བས་ཕུལ་བའི་རྣམ་དཀར་དགེ་ཚོགས་ཀྱིས། །ཆོས་བརྒྱད་འཆིང་བའི་སྤྲོས་པ་ཀུན་བཅད་ནས། །ཚེ་འདིར་སྒོ་གསུམ་འཁོར་ལོ་ཀུན་གྱི་

[402B]ལྷན་སྐྱེས་བདེ་སྟོང་དབྱིངས་སུ་སྡོམ་པར་ཤོག་གོ་འཕང་མཆོག་དེ་བསྒྲུབ་པའི་མཐུན་པའི་རྐྱེན། །ཕུལ་བྱུང་ཤེས་རབ་བརྩོན་འགྲུས་དམ་པའི་གྲོགས། །ཚེ་དང་བསོད་ནམས་དག་པའི་འཁོར་ལ་སོགས། །ལེགས་པར་རྙེད་
ནས་འདི་ནང་འགགས་པ་ན། །མི་ཕམ་མདུན་སར་པདྨོའི་སྙིང་པོ་ལ། །ཐོགས་མེད་སྐྱེས་ནས་མི་ཕམ་དྲི་མ་མེད། །འཇམ་དཔལ་སྙིང་པོ་བཅས་རྣམས་མཉེས་བྱེད་ཤོག་དེ་ཡི་མཐུ་ལས་ཐེག་གསུམ་དམ་ཆོས་ཀྱི། །བཀའ་
དྲིན་མངོན་དུ་གྱུར་ནས་རྡོ་རྗེའི་ལུས། །ཐོབ་ནས་འགྲོ་ཀུན་འདྲེན་པའི་དཔལ་གྱུར་ཅིག་ནམ་ཞིག་རྡོ་རྗེའི་གདན་དུ་མགོན་པོ་ཁྱོད་།ཟླ་མེད་ཆོས་ཀྱི་བླ་མར་གྱུར་པ་ན། །བདག་ཀྱང་འཁོར་གྱི་ཐོག་མར་སྐྱེས་གྱུར་ནས། །ཁྱོད་
གསུང་བསྒྲུབས་ལས་གོ་འཕང་མཆོག་ཐོབ་ཤོག་འདི་ཡང་རྗེ་བླ་མ་ཉིད་ཀྱི་གསུང་ངོ། །འཕགས་མཆོག་སྤྱན་རས་གཟིགས་དབང་སྙན་ཤལ་ལ། །མཛེས་བྱེད་ལྷ་རྫས་འདི་ཕུལ་དགེ་བ་དང། །གཞན་ཡང་དུས་གསུམ་
འབྲེལ་བའི་རྣམ་དཀར་མཐུས། །བདག་ཅག་བློ་བཟང་རྒྱ་མཚོ་ཞེས་བགྱི་བས། །ཐོག་དྲངས་མར་གྱུར་འགྲོ་བ་མ་ལུས་པ། །བྱང་ཆུབ་བར་དུ་དམན་པའི་སྐྱེ་བ་སྤངས། །མཐོ་རིས་རྟེན་ཐོབ་དམ་པའི་མགོན་ལྡན་ཞིང། །དེ་ཡི་
མཐུ་ལས་རྣམ་དག་ངེས་འབྱུང་དང། །བྱང་ཆུབ་སེམས་ཉིད་ཡང་དག་ལྟ་བ་དང། །རིམ་གཉིས་ལམ་གྱི་རྟོགས་པ་མཐར་ཕྱིན་ནས་།འགྲོ་ཀུན་དོན་དུ་སངས་རྒྱས་མྱུར་ཐོབ་ཤོག་གནས་སྐབས་ཀུན་ཏུ་ཆོས་བཞིན་

[403A]༄༅། །བསྒྲུབ་པའི་རྐྱེན། །ཚེ་དང་ནད་མེད་བདེ་བ་དམ་པ་དང། །འཁོར་དང་ལོངས་སྤྱོད་སྙན་གྲགས་དཔལ་འབྱོར་སོགས། །མ་ལུས་བསམ་པ་ཇི་བཞིན་འགྲུབ་པར་ཤོག་འདི་ཡང་རྗེ་ཉིད་ཀྱི་གསུང་ལས་བྱུང་བའོ།། །།
ཆོས་སྐུ་མཁའ་དབྱིངས་མཛེས་མའི་ལང་ཚོ་ལ། །གསལ་བར་འཁྱུད་པའི་མཛེས་སྡུག་རི་མོ་ཅན། །ཉིན་བྱེད་འབུམ་གྱི་མདངས་ལྡན་ཡིད་འཕྲོག་པའི། །ལྷ་བཅས་འགྲོ་བའི་འདྲེན་པ་ཤཱཀྱའི་གཙོ། །མགོན་དེའི་སྐུ་བརྙན་
འཇིག་རྟེན་མཛེས་པ་ཀུན། །གཅིག་ཏུ་བགྱིས་པའི་རྗེས་འགྲོ་འདི་བསྐྲུན་པས། །དཀོན་མཆོག་འཕྲིན་ལས་ལྷུན་གྲུབ་བཞེད་དོན་གྱི། །དཔག་བསམ་འབྲས་བུའི་ཁུར་གྱིས་མཛེས་པར་ཤོག་དེང་ནས་ཚེ་རབས་ཀུན་ཏུ་ཐུབ་
དབང་གི་ཞབས་སེན་སྤྱི་བོའི་རྒྱན་དུ་མི་འབྲལ་ཞིང། །རྒྱལ་སྲས་སྤྱོད་པའི་ཐེམ་སྐས་རིམ་འཛེགས་ཏེ། །སྐུ་གསུམ་གཞལ་མེད་ཁང་དུ་མྱུར་འཇུག་ཤོག་འདི་ཡང་རྗེ་ཉིད་ཀྱི་གསུང་ལས་བྱུང་བའོ།། །།
ཨོཾ་བདེ་ལེགས་སུ་གྱུར་ཅིག་ཆོས་རྣམས་ཀུན་གྱི་གདོད་མའི་རང་བཞིན་དབྱེར་མེད་བརྗོད་བྲལ་ཆོས་སྐུའི་ལྷ་ཡི་ལམ་ཡངས་པོར་།ལྷན་ཅིག་སྐྱེས་གང་ཉམས་བརྒྱའི་གར་མཛད་ལོངས་སྤྱོད་རྫོགས་པའི་འཇའ་
ཚོན་རི་མོས་ཀུན་ཁྱབ་ཅིང། །སྣ་ཚོགས་མིག་འཕྲུལ་ཇི་བཞིན་འཆར་བའི་སྤྲུལ་སྐུའི་བཻ་ཌཱུར་ཆུ་འཛིན་ལང་ལོང་གཡོ་བ་ལས་།སྐལ་བཟང་འགྲོ་ལ་ཕན་བདེའི་གྲུ་ཆར་ཅི་ཡང་འབེབས་མཁས་ཤཱཀྱ་སེང་གེས་

[403B]ནོར་འཛིན་ཡངས་པའི་བྱང་ཕྱོགས་འདིར་།བསོད་ནམས་སྟོབས་ཀྱི་དཔུང་ཚོགས་བཞིས། །འདོད་དགུར་བསྒྱུར་ཅིང་རིས་མེད་ཀྱི། །རྒྱལ་བའི་བསྟན་དང་བསྟན་འཛིན་ཀུན། །གུས་མཆོད་
ཆོས་རྒྱལ་མྱ་ངན་བྲལ། །སྙེམས་པ་འགོག་གང་ཆོས་ཀྱི་རྒྱལ་།ཕུན་ཚོགས་རྣམ་པར་རྒྱལ་བ་ཡི། །བཀའ་བཞིན་སྒྲུབ་པའི་མངའ་གཞུག་གཙོ། །བོན་གོང་རྡོ་རྗེའི་མཚན་ཅན་གྱི། །མཆོག་དང་ཐུན་མོང་འདོད་དགུ་
ཡི། །ཡོངས་འདུའི་རྐང་འཐུང་འབྲས་བཟང་གིས། །མངོན་པར་མཛེས་པར་བྱ་བའི་ཕྱིར། །སྲིད་ཞིའི་ལེགས་སྤྱད་མ་ལུས་གཟུགས་ཅན་དུ་།ལེགས་པར་བགྱིས་འདྲ་ས་གསུམ་རིན་ཆེན་གཅིག་སླུ་མེད་སྐྱབས་
མཆོག་ཇོ་བོ་རིན་པོ་ཆེ། །དགྱེས་བྱེད་སྒྲོན་མེ་རྒྱུན་མི་འཆད་པའི་ཕྱིར། །དབང་སྔོན་མདངས་ཆགས་འོ་མའི་རྒྱུན་འཛིན་ཅིང། །ངར་འཇོའི་དབྱངས་སྒྲོག་མཛེས་པའི་རྭ་ལྡན་ཚོགས། །ཀུན་བཟང་མཆོད་པའི་སྤྲིན་དང་ལྷན་ཅིག་ཏུ།།
ལྷག་བསམ་དག་པས་ཀུན་ནས་བསླངས་ཏེ་འབུལ། །དེ་ལས་འོངས་པའི་རྣམ་དཀར་གང་གའི་རྒྱུན། །དུས་གསུམ་ལེགས་སྤྱད་ཉལ་འགྲོའི་ཕུང་པོ་དང། །ལྷན་ཅིག་སྡོམ་གང་ཡིད་ཅན་ཀུན་དོན་ཕྱིར། །སྐུ་གསུམ་ཡེ་ཤེས་
རྒྱ་མཚོར་འཇུག་པར་ཤོག་གོ་འཕང་མཆོག་དེར་མ་རེག་ཇི་སྲིད་དུ་།མི་ཁོམ་བརྒྱད་དང་སྡུག་བསྔལ་སྒྲ་ཙམ་ཡང། །རྨི་ལམ་དུ་ཡང་སྒྲ་འཛིན་ཡུལ་འདས་ཤིང། །བདེ་འགྲོ་ནོར་བུའི་ཐེམ་སྐས་རིམ་འཛེག་ཤོག་

[404A]༄༅། །འཛེགས་ནས་དགེ་བཅུའི་ཁྱིམ་ལ་རྟག་ཕྱོགས་ཤོག་གནས་སྐབས་འདིར་ཡང་རྒུད་པ་ཀུན་བྲལ་ཞིང། །འཁོར་གཡོག་ནོར་འབྲུ་ལོངས་སྤྱོད་རིང་པོའི་ཚེ། །རིགས་རྒྱུད་བསོད་ནམས་སྟོབས་དང་
དཔལ་འབྱོར་སོགས། །རྣམ་མང་ཐོས་སྲས་གྲུབ་པའི་དགའ་སྟོན་བཞིན་།ཕུན་ཚོགས་ལྷ་ལམ་མཛོད་ལ་དབང་འབྱོར་ཤོག་ཁྱད་པར་མི་དང་མི་མིན་འབྱུང་པོ་ཡིས། །བསྐྱེད་པའི་ནད་རིམས་དུས་མིན་འཆི་བ་སོགས།།
ཕྱི་ནང་ཉེར་འཚེ་བར་ཆད་མ་ལུས་པ། །ཐམས་ཅད་ཉེ་བར་ཞི་བའི་དངོས་ཐོབ་ཤོག་མཆོག་གི་ཚེ་དང་རྣམ་དཔྱོད་རིགས་རྒྱུད་དང། །མངའ་ཐང་ཕུན་ཚོགས་ལྷ་མིའི་དབང་ཕྱུག་རྣམས་།བསྡོམས་པའི་ཕུན་ཚོགས་
ལ་འཁུའི་འདོད་དགུ་རྣམས། །རྟག་ཏུ་ཡར་ངོའི་ཟླ་ལྟར་རྒྱས་པར་མཛོད། །ས་གསུམ་སྐྱེ་དགུ་ཀུན་དང་དེ་དག་གི་ལེགས་ཚོགས་དཔལ་འབྱོར་ཇི་སྙེད་མཆིས་པ་སོགས། །བསམས་པ་ཙམ་གྱིས་དབང་དུ་འདུས་ནས་
ཀྱང། །དགེ་བཅུའི་དཔལ་ལ་ཡོངས་སུ་འབྱོར་བར་ཤོག་ཁྱད་པར་བསོད་ནམས་འདི་ཡིས་འགྲོ་བ་ཀུན། །གཏིང་ཟབ་སྡུག་བསྔལ་ཆུ་སྲིན་འབྱུང་གནས་ལས། །ཐབས་མཁས་གྲུ་རྫིངས་མཆོག་གིས་སྒྲོལ་བ་
ཡི། །ཟླ་མེད་དེད་དཔོན་བཟང་པོ་མྱུར་ཐོབ་ཤོག་མདོར་ན་མཆོག་དང་ཐུན་མོང་ཆོས་ལྡན་གྱི། །བསམ་པའི་ཡོངས་འདུའི་ལྗོན་པ་ཇི་སྙེད་པ། །རེ་བའི་འབྲས་བཟང་ཁུར་གྱིས་བརྗིད་པ་ཡི། །བཀྲ་ཤིས་ཉིན་

[404B]འདི་ཡང་རྗེ་བཙུན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་དཔལ་བཟང་པོའི་གསུང་ལས་བྱུང་བའོ།། །།མཆོག་དགའ་སྤྱན་སྟོང་མངའ་བ་ལྷ་ལས་རྒན་།འཇིག་
རྟེན་སྐྱོང་བ་གདེངས་ཅན་གྲུབ་པའི་གཙོ། །ཀུན་གྱི་ཟུར་ཕུད་མཛེས་པའི་ནགས་ནང་དུ། །ཞབས་སེན་པདྨོའི་གེ་སར་རྒོད་པ་ཅན་།ལྷ་ཡི་བླ་མ་རྒྱལ་ཚབ་མི་ཕམ་མགོན། །གང་གི་སྙན་ཤལ་ནོར་བུའི་མེ་ལོང་
ངོས། །མཛེས་ལྡན་ལྷ་རྫས་དུ་གུ་ལ་ཡི་གོས། །གསེར་སྦྱངས་བཙོ་མའི་རི་ལ་ཉིན་བྱེད་བཞིན། །ཞལ་བཟང་མངོན་པར་མཛེས་བྱེད་ས་ལེ་སྦྲམ། །ཀུན་བཟང་མཆོད་པའི་ཚོགས་དང་ལྷན་ཅིག་ཏུ། །རྣམ་དཀར་སེམས་
ཀྱིས་བསྐྲུན་པའི་དགེ་བའི་མཐུས། །བདག་ཅག་དེང་ནས་ཚེ་རབས་ཐམས་ཅད་དུ། །དལ་འབྱོར་སྡོང་པོ་བསླབ་གསུམ་ཡལ་གས་མཛེས་།རྒྱལ་སྲས་སྤྱོད་པའི་མེ་ཏོག་གཡུར་ཟ་ཞིང། །རིམ་གཉིས་འབྲས་བུས་བརྗིད་པ་
ཀུན་དགའི་ཤིང། །ཐེག་མཆོག་དཔག་བསམ་ལྗོན་པ་ཉིད་གྱུར་ཅིག་།འདི་སྣང་འགགས་ཚེ་ཡིད་དགའ་ཆོས་འཛིན་དུ། །པདྨོ་ལས་སྐྱེས་ཁྱོད་ཞལ་མངོན་སུམ་མཐོང། །གསུང་གི་སྦྲང་རྩི་ངོམས་མེད་འཐུང་བ་དང།།
ལུང་རྟོགས་ཡོན་ཏན་ཕ་མཐར་ཕྱིན་པར་ཤོག་ནམ་ཞིག་ཀླུ་ཤིང་དྲུང་དུ་མགོན་པོ་ཁྱོད། །གྲངས་མེད་འགྲོ་བའི་བླ་མར་གཤེགས་པའི་ཚེ། །འཁོར་གྱི་ཐོག་མ་ཉིད་དུ་བདག་གྱུར་ནས། །ཁྱོད་མཉེས་བགྱིད་པ་འབའ་ཞིག་

[405A]༄༅། །ལྷུར་ལེན་ཤོག་འདི་ཡང་རྗེ་ཉིད་ཀྱི་གསུང་ལས་བྱུང་བའོ།།    ༈    །།སླུ་མེད་གཏན་གྱི་སྐྱབས་མཆོག་དམ་པའི་དྲུང། །དགེ་སློང་བློ་བཟང་རྒྱ་མཚོ་ཞེས་བགྱི་བས། །རིང་ནས་དད་པས་ན་བཟའ་
ཡིད་འོང་འདི། །ཕུལ་བའི་དགེས་མཚོན་དུས་གསུམ་དགེ་བའི་མཐུས་།འགྲོ་ལ་ཕན་བདེ་འབྱུང་བའི་སྒོ་གཅིག་པུ། །བློ་བཟང་བསྟན་པ་དར་ཞིང་རྒྱས་པ་དང། །སྤྱན་རས་གཟིགས་དབང་ཐམས་ཅད་མཁྱེན་པ་དེའི། །རྣམ་
སྤྲུལ་ཕྱོགས་འདིར་མྱུར་དུ་ཕེབས་པ་དང། །བདག་ཅག་རྣམས་ཀྱང་འདི་ནས་བྱང་ཆུབ་བར། །རྒུད་པའི་ལམ་དུ་ནམ་ཡང་མི་འགྲོ་བར་།ཤཱཀྱའི་རྒྱལ་པོ་ཁྱོད་ཀྱིས་འབྲལ་མེད་དུ། །རྗེས་སུ་བཟུང་ནས་སངས་རྒྱས་མྱུར་
ཐོབ་ཤོག་གནས་སྐབས་སུ་ཡང་དམ་ཆོས་སྒྲུབ་པའི་གེགས། །དུས་མིན་འཆི་དང་ནད་སོགས་ཞི་བ་དང། །ཚེ་དང་དཔལ་དང་ནད་མེད་ཤེས་རབ་དང། །འདོད་པའི་དོན་ཀུན་བདེ་བླག་གྲུབ་གྱུར་ཅིག་འདི་ཡང་རྗེ་བླ་
མ་ཉིད་ཀྱི་གསུང་ལས་བྱུང་ངོ། །སྐྱབས་གསུམ་ཀུན་གྱི་ངོ་བོ་བླ་མ་ལྷ། །ལྷན་སྐྱེས་བདེ་སྟོང་འཁོར་ལོའི་རོལ་པ་ཆེ། །ཡི་དམ་ལྷ་དང་དཔལ་ལྡན་མགོན་པོའི་ཚོགས། །བཀའ་སྡོད་སྲུང་མར་བཅས་པའི་ཞབས་དྲུང་དུ།།
ལྷ་ཡི་བཙུན་པ་བློ་བཟང་རྒྱ་མཚོ་ནས། །ལྷག་བསམ་དག་པས་ཕུལ་བའི་དགེ་ཚོགས་དེས། །ཐུབ་པའི་བསྟན་པ་དར་ཞིང་རྒྱས་པ་དང་།ཁྱད་པར་ཆོས་ཀྱི་ཕོ་བྲང་འདི་ཉིད་དུ། །རྣམ་དག་ཁྲིམས་གཙང་དགེ་འདུན་སྡེ་

[405B] །ཆོས་དང་སྲིད་ཀྱི་འབྱོར་པ་རྒྱས་པར་མཛོད་།ཆེད་དུ་བློ་བཟང་ཆོས་ཀྱི་རྒྱ་མཚོ་ཆེ། །སྐུ་ཚེ་རི་དབང་ལྟ་བུར་བརྟན་པ་དང། །ནད་མེད་པ་དང་བཤད་སྒྲུབ་ལོངས་སྤྱོད་སོགས། །བཞེད་པའི་དོན་རྣམས་མ་ལུས་འགྲུབ་
པར་མཛོད། །ཁྱད་པར་སྡེ་འདིར་འདུག་ནས་ནག་ཆང་དང། །རྐུ་སོགས་ལྐོག་ཏུ་བག་མེད་སྤྱོད་བྱེད་པའི། །དགེ་སྦྱོང་གཟུགས་བརྙན་ཇི་ལྟར་ཡིན་ཀྱང་རུང། །དྲག་པོའི་ཆད་པས་ཡལ་བར་མ་བཏང་ཅིག་།ས་མ་ཡ། དམ་ཚིག་ཆེན་
པོ་དྲན་པར་གྱིས། འདི་ཡང་རྗེ་བཙུན་བླ་མ་འདི་ཉིད་ཀྱི་གསུང་ལས་བྱུང་བའོ།། །།ཨོཾ་སསྟི། བཅོམ་ལྡན་རྗེ་བཙུན་སྒྲོལ་མའི་ལྷ་ཁང་དུ། །མཁའ་ངོས་ཡོངས་སུ་ཁེབས་པའི་བླ་རེ་དང། །སྟོད་གཡོགས་ན་བཟའ་
མེ་ཤེལ་ཕྲེང་བའི་རྒྱན། །མཎྜལ་གསུམ་དང་རྒྱ་སྐོང་ཆེ་ལེགས་གཅིག་གུ་གུ་ཤལ་དང་གུག་ཏིང་བདུན་ཆ་རེ། །རག་ཏིང་ཆེ་བ་གཉིས་དང་ཧོར་སྦུག་ཆ། །དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། །དང་བའི་སེམས་
ཀྱིས་ལེགས་ཕུལ་དགེ་བའི་མཐུས། །འགྲོ་ཀུན་འོད་དཔག་མེད་ཀྱི་ཞབས་དྲུང་དུ། །སྐྱེས་ནས་སྐུ་གསུམ་གོ་འཕང་མྱུར་ཐོབ་ཤོག་འདི་ཡང་རྗེ་ཉིད་ཀྱི་གསུང་ངོ།།    ༈    །།སསྟི། ཕན་བདེའི་འབྱུང་གནས་རྒྱལ་
བའི་བསྟན། །དེ་ཉིད་སྙིང་པོ་ཙོང་ཁ་པའི། །རིང་ལུགས་དྲི་མེད་ཉི་འོད་ཀྱིས། །གདུལ་བྱའི་མཁའ་ལམ་ཀུན་ཁྱབ་ནས། །ཐུབ་བསྟན་པད་ཚལ་རྒྱས་གྱུར་ཅིག་སྡེ་འདིར་མི་དང་མི་མིན་གྱི་།གནོད་ཚེའི་བསམ་སྦྱོར་མི་

[406A]༄༅། །འབྱུང་ཞིང། །བསླབ་གསུམ་རྣམ་དག་དམ་པའི་ཆོས། །ཀུན་འཛིན་འཕགས་པའི་དགེ་འདུན་གྱིས། །འཛིན་མའི་ཁྱོན་ཀུན་གང་བར་ཤོག་དར་ཅོག་སེར་དཀར་གཉིས་ལའོ།།    ༈    །།ཨོཾ་བདེ་
ལེགས་སུ་གྱུར་ཅིག་ལྷ་ཇི་ལྟར་རིགས་པའི་རྗེས་གནང་ཞུ་བ་བྱུང་ཚེ། །སློབ་མ་མདུན་དུ་འཁོད་པ་ལ་འདི་སྐད་བརྗོད་པར་བྱ་སྟེ། འོ་ཁྱེད་རྣམས་ཚེའི་དབང་ཞུ་བ་ལ། བླ་མ་ལྔ་བཅུ་པ་ལས། མདུན་དུ་དུལ་བར་འདུག་པ་
དང། །གོས་སོགས་ཚུལ་ནི་བསྡམས་པ་དང། །པུས་བཙུགས་ཐལ་མོ་སྦྱར་བྱས་ཏེ། །ཉན་སོགས་འདོད་པས་གསོལ་གསུམ་གདབ། །ཅེས་གསུངས་པ་ལྟར་གསོལ་བ་ལན་གསུམ་འདེབས་པ་འདི་ཡི་རྗེས་ཟློས་མཛོད། ཀུན་
མཁྱེན་ཡེ་ཤེས་ཕུང་པོ་ཅན། ཞེས་སོགས་བྱེད། ད་ཁྱེད་རང་རྣམས་བསམ་པ་འདི་བཞིན་མཛོད། །འདི་སྐད་དུ་མདོ་ལས་མིར་གྱུར་པ་ཡང་རྙེད་པར་དཀའ། དལ་འབྱོར་ཕུན་སུམ་ཚོགས་པ་ཡང་རྙེད་པར་དཀའ་སངས་རྒྱས་
འབྱུང་བ་ཡང་རྒྱ་ལམ་ན་སྟེ། ཨུ་དུམ་ཝ་རའི་མེ་ཏོག་དཔེར་བརྗོད་པ་བཞིན་ནོ། །ཞེས་གསུངས་པ་ལྟར། ཤིན་ཏུ་དཀོན་པའི་དལ་འབྱོར་གྱི་མི་ལུས་ཐོབ། མཇལ་དཀའ་བ་སངས་རྒྱས་ཀྱི་བསྟན་པ་དང་མཇལ་བའི་དུས་
འདིར། མི་ལུས་ཐོབ་པ་དོན་མེད་དུ་མི་བཏང་བར་སྙིང་པོ་ཅི་ལོན་བྱེད་དགོས་ལ། དེ་ད་ལྟ་ཉིད་དུ་མ་བྱས་ན། ནམ་འཆི་ལ་ངེས་པ་མེད། ཤི་ནས་ཀྱང་གང་དུ་སྐྱེ་རང་དབང་ནི་མེད། ལས་དཀར་ནག་ཇི་ལྟར་སྐྱེ་དགོས། རྒྱ་ལ་

[406B]རྣམས་ལ་ཚ་གྲང། །ཡི་དྭགས་རྣམས་ལ་བཀྲེས་སྐོམ། དུད་འགྲོ་རྣམས་ལ་བཀོལ་སྤྱད། ལྷ་མ་ཡིན་རྣམས་ལ་ཕྲག་དོག་གི་སྡུག་བསྔལ་བཟོད་དཀའ་བ་ཡོད། གལ་ཏེ་
བདེ་འགྲོར་སྐྱེས་ཀྱང་ལྷ་རྣམས་ལ་འཆི་འཕོ་ལྟུང་བྱེད། མི་རྣམས་ལ་སྐྱེ་རྒ་ན་འཆི་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་ཡོད། རང་ཁོ་ནར་མ་ཟད། སེམས་ཅན་ཐམས་ཅད་ཀྱང་འཁོར་བར་འཁྱམས་ཕྱིན་ཆད་
དེ་ལྟ་བུའི་ངང་ཚུལ་ཅན་ཡིན་ཅིང། སེམས་ཅན་ཐམས་ཅད་ཀྱང་དྲིན་ཅན་གྱི་ཕ་མ་ཤ་སྟག་ཡིན་པས། དེས་ན་མར་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། མྱུར་བ་མྱུར་བར་ཡང་དག་པར་
རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་དུང་དུང་བ་བསྐྱེད་པར་མཛོད། དེའི་ངང་ནས་གནས་ཁང་འདི་ཡང་བདེ་བ་ཅན་དངོས་ཡིན་སྙམ་པ་དང། ངེད་ལྷ་དེ་དང་དེ་དངོས་ཡིན་སྙམ་པ་
དང། གཏོར་མའམ་ཚེ་བུམ་ཡང་ལྷ་གང་ཡིན་དེའི་མངོན་རྟོགས་ལྟར་གསལ་བཏབ་སྟེ། སློབ་མ་ལ་སྟོན་དེ་ནས་དཀོན་མཆོག་གསུམ་ལ་སྐྱབས་སུ་སོང་ནས། བྱང་ཆུབ་ཏུ་སེམས་བསྐྱེད་ནས་རྒྱལ་སྲས་ཀྱི་
སྡོམ་པ་འཛིན་སྙམ་པ་མཛོད། འདིའི་རྗེས་ཟློས་གྱིས། དཀོན་མཆོག་གསུམ་ལ་བདག་སྐྱབས་མཆི། །ཞེས་སོགས་གསུམ་བརྗོད་དེ། དངོས་གཞི་རྗེས་གནང་སོ་སོའི་ཁ་བསྒྱུར་བྱའོ། །ཅེས་པ་འདི་ཡང་བླ་མ་

[407A]༄༅། །གསར་པ་འགའི་དོན་དུ། བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་དགེ་ལྡན་དུ་བཀོད་པ་དགེ་ལེགས་འཕེལ།། །།༄༅། །རིན་ཆེན་ཆོས་ལེགས་ལྷག་བསམ་གྱིས། །པར་འདི་
བསྒྲུབས་པའི་རྣམ་དཀར་མཐུས། །ཤེ་ས་བུ་ཁྲིད་སྒྲིབ་གཉིས་ཀྱི་།གཡུལ་ལས་མྱུར་དུ་རྒྱལ་གྱུར་ཅིག་འདི་ལྟར་བསྐྲུན་པའི་དགེ་ཚོགས་ཀྱིས། །རྟག་ཏུ་དལ་འབྱོར་རྟེན་ཐོབ་ནས། །ས་ལམ་རྟོགས་པ་མཐར་སོན་ཏེ། །
བླ་མེད་བྱང་ཆུབ་ཐོབ་པར་ཤོག་ །།སླུ་མེད་མཆོག་གསུམ་དམ་པར་མཆོད་པའི་སྤྲིན། །ལྷ་ལམ་གང་བ་ཕུལ་བའི་དགེ་བའི་མཐུས་།སྡུག་བསྔལ་གསུམ་གྱིས་མནར་བའི་འགྲོ་བ་ཀུན། །བདེ་བ་ཅན་དུ་ཐོགས་
མེད་འཇུག་གྱུར་ཅིག་ཅེས་བདེ་བ་ཅན་གྱི་ཞིང་དུ་ཐོགས་མེད་འཇུག་པའི་སྨོན་ལམ་མདོར་བསྡུས་པ་འདི་ནི། རྡོ་རྗེ་འཆང་ཆེན་པོ་པཎ་ཆེན་ཐམས་ཅད་མཁྱེན་པ་ཆེན་པོས་མཛད་པ་ཡིན་པས་དགེ། །།སྐྱབས་
གསུམ་ཀུན་འདུས་རྩ་བའི་བླ་མ་ལ། །གསོལ་བ་འདེབས་སོ་ཚེ་རབས་ཐམས་ཅད་དུ། །འབྲལ་བ་མེད་པར་བརྩེ་བས་རྗེས་བཟུང་ནས། །སྐུ་གསུམ་གོ་འཕང་ཐོབ་པར་བྱིན་གྱིས་རློབས། ཅེས་པ་འདི་ནི་དཔོན་པོ་ཆོས་ཁུར་ལ་
གདམས་པའོ།། །།ཐུབ་དབང་རྒྱལ་བ་གཉིས་པ་བློ་བཟང་གྲགས་།དབྱེར་མེད་དྲིན་ཅན་རྩ་བའི་བླ་མ་ཡིས། །སྐྱེ་བ་ཀུན་ཏུ་འབྲལ་མེད་རྗེས་བཟུང་ནས། །མཆོག་དང་ཐུན་མོང་དངོས་གྲུབ་མ་ལུས་སྩོལ། ཅེས་པ་འདི་ནི་

[407B]།    ༈    །།ན་མོ་གུ་རུ་ལོ་ཀེ་ཤྭ་རཱ་ཡ། བོད་གངས་རིའི་མགོན་པོ་སྤྱན་རས་གཟིགས། །ལྷ་ཐུགས་རྗེ་ཆེན་པོར་ཕྱག་འཚལ་ཏེ། །ཆོས་ཐེག་པ་ཆེན་པོའི་གསོ་སྦྱོང་གི་དོན་སྡོམ་
པའི་རྣམ་དབྱེ་གསལ་བར་བརྗོད། དེ་ཡང་གནས་འཇོག་གི་མདོ་ནས་བཤད་པའི་བསྙེན་གནས་ཡན་ལག་བརྒྱད་པའི་སྡོམ་པ་དང། དོན་ཞགས་ཀྱི་རྒྱུད་ནས་བཤད་པའི་གསོ་སྦྱོང་ཡན་ལག་བརྒྱད་པའི་སྡོམ་པ་གཉིས། སྤང་བྱ་
ཡན་ལག་བརྒྱད་སྤོང་བ་ཙམ་དུ་མཚུངས་ཀྱང། གཞན་མ་མི་འདྲ་བའི་ཁྱད་པར་ཤིན་ཏུ་ཆེ་སྟེ། ལེན་པའི་ཡུལ་མི་འདྲ། རྟེན་གྱི་ཁྱད་པར་མི་འདྲ། བསམ་པའི་ཁྱད་པར་མི་འདྲ། ཇི་ལྟར་ལེན་པའི་ཆོ་ག་མི་འདྲ། བླངས་ནས་བསྲུང་
ཚུལ་མི་འདྲ། མཐར་འབྲས་བུ་མི་འདྲ་བའི་ཁྱད་པར་དུ་མ་ཡོད་པའི་ཕྱིར། དང་པོ་གྲུབ་སྟེ། སོ་ཐར་རིགས་བརྒྱད་ཀྱི་ནང་ཚན་གྱི་བསྙེན་གནས་ཀྱི་སྡོམ་པ་རང་ལས་རྒྱུད་ཐ་དད་པ་དགེ་བསྙེན་ཡན་ཆད་སོ་ཐར་གྱི་སྡོམ་ལྡན་ཞིག་
གི་དྲུང་དུ་ལེན་དགོས། ཐེག་ཆེན་གསོ་སྦྱོང་གི་སྡོམ་པ་རང་ཉིད་ཀྱིས་རྟེན་གྱི་དྲུང་དུ་བླངས་ཀྱང་སྐྱེ་བའི་ཕྱིར། གཉིས་པ་གྲུབ་སྟེ། བསྙེན་གནས་ཡན་ལག་བརྒྱད་པའི་སྡོམ་པ། དགེ་ཚུལ་སློང་རྣམ་དག་གི་རྟེན་ཅན་གྱིས་ལེན་དུ་
མི་རུང། ཐེག་ཆེན་གསོ་སྦྱོང་གི་སྡོམ་པ། དགེ་སློང་རྣམ་དག་གིས་ལེན་དུ་རུང་བའི་ཕྱིར་རོ། །གསུམ་པ་གྲུབ་སྟེ། བསྙེན་གནས་ཀྱི་སྡོམ་པ་ངེས་འབྱུང་ཙམ་གྱིས་ཀུན་ནས་བསླངས་པས་སྐྱེ། ཐེག་ཆེན་གསོ་སྦྱོང་གི་སྡོམ་པ་

[408A]༄༅། །ལེན་པ་ལ་ངེས་པར་བྱང་ཆུབ་ཀྱི་སེམས་བཅོས་མ་ཚུན་ཆད་བསྐྱེད་པ་སྔོན་དུ་འགྲོ་དགོས་པའི་ཕྱིར། བཞི་པ་གྲུབ་སྟེ་བསྙེན་གནས་ཀྱི་སྡོམ་པ་སྐྱབས་འགྲོ་རྩོམ་བྱེད་དུ་བྱས་ནས། ཁས་ལེན་ལན་གསུམ་བྱས་
པས་ཐོབ། ཐེག་ཆེན་གསོ་སྦྱོང་གི་སྡོམ་པ་སངས་རྒྱས་རྣམས་ཀྱིས་ལམ་དུས་སུ་གསོ་སྦྱོང་མཛད་པ་དཔེར་བྱས་ཏེ། རང་ཉིད་ཀྱང་དེ་ལྟ་བུའི་རྣམ་ཐར་གྱི་རྗེས་སུ་སློབ་པའི་ཁས་ལེན་གསུམ་བྱས་པས་ཐོབ་པའི་ཁྱད་པར་
ཡོད་པའི་ཕྱིར། ལྔ་པ་གྲུབ་སྟེ། བསྙེན་གནས་པས་རྣམ་གསུམ་དག་པའི་ཤ་བསྲུང་མི་དགོས། ཐེག་ཆེན་གསོ་སྦྱོང་གི་སྡོམ་པ་བླངས་ནས། ངེས་པར་སྔོར་དཀར་ལ་གནས་དགོས་པའི་ཕྱིར། ཐ་མ་གྲུབ་སྟེ། བསྙེན་གནས་པས་
ཐེག་པ་གང་རུང་དུ་སེམས་བསྐྱེད་པ་ལྟར་འབྲས་བུ་འགྲུབ། ཅིག་ཤོས་ཀྱིས་ཐེག་ཆེན་སེམས་བསྐྱེད་ཉམས་ན་མ་གཏོགས། བླ་མེད་བྱང་ཆུབ་ཐོབ་པའི་ཕྱིར་རོ།།    ༈    །།ལེན་པའི་ཚུལ་ནི། སྔོན་དུ་དགོངས་གསོལ་
བྱས། ཇི་ལྟར་སྔོན་གྱི་ཞེས་པ་ནས། གསོ་སྦྱོང་ངེས་པར་མཛད་པ་དེ་བཞིན་དུ། ཞེས་པའི་བར་དཔེར་བརྗོད་དེ། དེ་ཡང་སྔོན་བྱོན་ཟིན་པའི་སངས་རྒྱས་བཅོམ་ལྡན་འདས་དེ་དག་ཀྱང། སྔོན་སངས་རྒྱས་རྒྱས་པ་ཞིག་མ་
ཡིན། བཤེས་སྤྲིང་ལས། གང་དག་ཆོས་སྔོན་བགྱིས་པ་དེ་དག་ཀྱང། །གནམ་ནས་བབས་པ་མ་ལགས་ལོ་ཏོག་བཞིན། །ས་རུམ་ནས་ཐོན་མ་ལགས་དེ་དག་སྔོན། །ཉོན་མོངས་རག་ལས་སོ་སྐྱེ་ཁོ་ནར་བས་ཞེས་

[408B] དེ་རྣམས་ཀྱིས་ཐོག་མར་བྱང་ཆུབ་ཏུ་ཐུགས་བསྐྱེད། འདི་ལྟ་བུའི་ཐེག་པ་ཆེན་པོའི་གསོ་སྦྱོང་བཞེས་ནས་ཡང་དག་པར་བསྲུང་བ་སོགས་ལམ་ལ་བསླབས་པས་སངས་རྒྱས་པ་ཡིན། དེ་བཞིན་དུ་རང་
རང་མིང་འདི་དང་འདི་ཞེས་བགྱི་བས་ཀྱང། ཐེག་ཆེན་གསོ་སྦྱོང་གི་སྡོམ་པ་ཡང་དག་པར་བླངས་ནས། སང་ཉི་མ་མ་ཤར་གྱི་བར་དུ་བསྲུང་སྙམ་པ་བྱེད། བསམ་པ་ཇི་ལྟ་བུས་ལེན་ན། སྔོན་གྱི་རྒྱལ་བ་རྣམས་ལྟར་སེམས་ཅན་ཐམས་ཅད་
ཀྱི་དོན་དུ་ལེན། དོན་ཇི་ལྟ་བུ་ཞེ་ན། གནས་སྐབས་སུ་ཕན་པ་ཕུན་སུམ་ཚོགས་པ་བསྒྲུབ་པ་དང། མཐར་ཐུག་ཉོན་མོངས་པ་དང་ཤེས་བྱའི་སྒྲིབ་པ་ལས་གྲོལ་བར་བྱ་བའི་ཕྱིར་དུའོ། །འོ་ན་གནས་སྐབས་སུ་ཕན་པ་ཇི་ལྟ་བུ་ཞེ་ན་
ངན་སོང་གི་སྡུག་བསྔལ་འཇིགས་སུ་རུང་བ་དང། ལུས་སེམས་གདུང་བར་བྱེད་པའི་ནད་དང། དབུལ་ཞིང་འཕོངས་པ་སོགས་སྡུག་བསྔལ་བའི་རྒྱུ་མུ་གེ་སོགས་རྒྱུན་བཅད་དེ་མེད་པར་བྱ་བའི་ཕྱིར་དང་མཐར་ཐུག་གྲོལ་བར་
བྱ་བའི་ཐབས་དྲན་པ་ཉེ་བར་གཞག་པ་བཞི་ལ་སོགས་པའི་བྱང་ཆུབ་ཀྱི་ཕྱོགས་ཀྱི་ཆོས་ཡོངས་སུ་རྫོགས་པར་བྱ་བ་དང། དེ་ལྟ་བུའི་སྒོ་ནས་སེམས་ཅན་ཐམས་ཅད་ཀྱི་གནས་སྐབས་དང་མཐར་ཐུག་གི་དོན་མཐར་
ཕྱིན་པར་བྱེད་པ་ལ། རང་ཉིད་ཀྱིས་རྫོགས་པའི་སངས་རྒྱས་ཀྱི་གོ་འཕང་ཐོབ་དགོས་པས། དེའི་ཕྱིར་རང་ཉིད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་བྱ་བའི་ཕྱིར་

[409A]༄༅། །དུ། སྡོམ་པ་ལེན་སྙམ་དུ་བསམས་ཏེ། ལན་གསུམ་རྗེས་ཟློས་བྱས་ཟིན་པའི་མཐར་སྡོམ་པ་ཐོབ་པས། ཐབས་ལེགས་བྱའོ། །མཇུག་བསླབ་པ་བརྗོད་པ་ནི་ཚིག་བཅད་ལྷུག་མ་གཏོགས་བསྙེན་གནས་ཇི་
ལྟ་བུའོ། །བསྙེན་གནས་ཡན་ལག་བརྒྱད་པ་དང། །ཐེག་པ་ཆེན་པོའི་གསོ་སྦྱོང་གི་རྣམ་དབྱེ་ལ་སོགས་བཤད་པའི་ཚུལ། །མ་འདྲེས་སོ་སོར་གསལ་བར་བཤད། །འདི་ནི་བྱང་རྩེ་ཆོས་ཀྱི་རྗེ། །དགེ་འདུན་རྣམ་རྒྱལ་ཞེས་བྱ་
བའི། །བསྟན་པའི་རྩ་ལག་གང་དེ་ཡིས། །བསྐུལ་ཚེ་ཆོས་ཀྱི་རྒྱལ་མཚན་གྱིས། །ཐོགས་མེད་བྲིས་བའི་དགེ་བའི་མཐུས། །འགྲོ་ཀུན་བྱང་ཆུབ་སེམས་ལྡན་ཞིང། །ཐེག་མཆོག་ཁྲིམས་ཀྱིས་རྒྱུད་བསྡམས་ནས། །བདེན་འཛིན་
བག་ཆགས་བཅས་སྤངས་ཏེ། །ཐམས་ཅད་མཁྱེན་པ་མྱུར་ཐོབ་ཤོག་།།དགེའོ།།    ༈    །།ཐུབ་དབང་གཉིས་པ་བློ་བཟང་གྲགས་པ་ཡི། །མདོ་སྔགས་ཆོས་ཀྱི་རྒྱལ་མཚན་འོད་འབར་བས། །མཐའ་ཡས་གདུལ་བྱའི་རྨོངས་པ་
ཀུན་སེལ་ཞིང། །ཕན་བདེ་འདབ་བརྒྱའི་དགའ་ཚལ་རྒྱས་གྱུར་ཅིག་།ཅེས་པ་འདི་ཡང་ཆོས་གྲྭ་ཆེན་པོ་བཀྲ་ཤིས་ལྷུན་པོའི་ཟུར་བཞིའི་སློབ་དཔོན་རྣམས་དང། ཆོས་ཁྲིམས་པས་བསྐུལ་བའི་ངོར་དགེ་སློང་བློ་བཟང་ཆོས་ཀྱི་
རྒྱལ་མཚན་གྱིས་སྦྱར་བའོ།། །།སརྦ་མངྒ་ལཾ།    ༈    །ཨོཾ་སྭ་སྟི། རྒྱལ་ཀུན་སྤངས་རྟོགས་ཡོན་ཏན་དབྱེར་མེད་ཀྱང། །རྣམ་འདྲེན་གཞན་གྱིས་འདུལ་དཀའི་སྙིགས་དུས་འདིར། །ཐུགས་བསྐྱེད་པད་དཀར་ལྟ་བུར་རབ་བསྔགས་པ། །

[409B] །ཐུབ་གསུང་གབ་དཀྲུགས་རྒྱ་ཡིས་བཅིངས་པའི་མདུད། །རྣམ་དཔྱོད་སོར་མོས་འགྲོལ་ལ་ཟླ་བྲལ་བ། །འཇམ་དཔལ་རྡོ་རྗེའི་སྒྱུ་འཕྲུལ་ཙོང་ཁ་པའི། །ཞབས་རྡུལ་གཙུག་གི་རྒྱན་དུ་
གུས་པས་བསྟེན། །གསུང་གི་རྡོ་རྗེ་སྣང་བ་མཐའ་ཡས་ཀྱི། །བགྲང་ཡས་སྒྱུ་འཕྲུལ་དྲ་བའི་རོལ་པ་ལས། །དེང་འདིར་ངུར་སྨྲིག་ཟློས་གར་རབ་བསྒྱུར་བ། །བློ་བཟང་ཆོས་ཀྱི་རྒྱལ་མཚན་ཕྱག་གི་ཡུལ་།གང་གི་གསུང་གསང་ཆོས་སྦྱིན་
འཛད་མེད་ཕྱིར། །སྔོན་ཆད་པར་དུ་བསྒྲུབས་པའི་ཨ་དརཤ་།གཞན་ཕན་ཁྱབ་གདལ་ཆེ་བའི་ཁ་རླང་གིས། །ནོངས་པས་འདྲེན་བྱེད་ཡུལ་དུ་གྱུར་མིན་ཚེ། །འཕྲིན་ལས་ཆོས་འབྱོར་བླ་ནས་སླར་འཕེལ་བའི། །ཕོ་བྲང་གསེར་སྦྱངས་
བརྩེགས་པའི་རྒྱལ་མཚན་ཅན། །སྲིད་ན་མངོན་མཐོ་ལྷུན་པོ་ལྟར་བརྗིད་པའི། །ལུགས་གཉིས་སྲོལ་འཛིན་ཇ་སག་མཁན་པོ་ཡིས་།སླར་ཡང་འཕྲུལ་གྱི་མཆོད་སྦྱིན་མིང་གཞིའི་གཟུགས། །དབྱིབས་ལེགས་པར་དུ་བསྐྲུན་པའི་རྣམ་
དཀར་མཐུས། །བློ་བཟང་དཔལ་ལྡན་བསྟན་པའི་ཉི་མ་ཆེ་།ཕྱོགས་ལས་རྣམ་རྒྱལ་བསྐལ་བརྒྱར་ཞབས་བརྟན་ཤོག་ཕུན་ཚོགས་ཀུན་གྱི་གཞིར་གྱུར་རྒྱལ་བསྟན་གྱི། །སྙིང་པོ་འཁྲུལ་བྲལ་ཞྭ་སེར་རིང་ལུགས་ཆེ། །ཕྱོགས་དུས་ཀུན་
ཏུ་དར་ཞིང་རྒྱས་པ་དང། །འགྲོ་ཀུན་རྫོགས་ལྡན་དཔལ་ལ་རྟག་སྤྱོད་ཤོག་མཆོད་སྦྱིན་འདི་ལས་འོངས་པའི་གླེགས་བམ་གྱིས། །ཛཱ་ཏིའི་མེ་ཏོག་བཀྲ་བའི་ཞིང་ཁམས་ནས། །དར་ཟབ་ཐགས་སུ་བསྐྲུན་པའི་ཡུལ་གྲུའི་བར། །

[410A]༄༅། །ཁྱབ་ཅིང་ཐོས་བསམ་བྱེད་པོས་གང་གྱུར་ཅིག་ལྷ་ཀླུ་མཉེས་ཤིང་ཡུལ་ཕྱོགས་ཐམས་ཅད་དུ། །ཆར་ཆུ་དུས་
ཕེབས་རྩི་བཅུད་འབྲས་བུ་རྒྱས། །འཐབ་རྩོད་རྒུད་པའི་མིང་ཡང་མི་གྲག་ཅིང། །འགྲོ་ཀུན་བདེ་སྐྱིད་དཔལ་ལ་སྤྱོད་པར་ཤོག་
 ཅེས་པ་འདི་ཡང་རྗེ་བཙུན་བློ་བཟང་ཆོས་ཀྱི་རྒྱལ་མཚན་དཔལ་བཟང་པོའི་གསུང་འབུམ་ཆོས་གྲྭ་ཆེན་པོ་བཀྲ་ཤིས་ལྷུན་པོ་འདི་ཉིད་དུ་པར་དུ་བཞུགས་པ་
རྣམས་བགྲེས་སྐྱོན་གྱིས་ཡི་གེ་གསལ་མིན་སྟབས་ས་འབྲུག་ལོ་ནས་དབུ་བརྩམས་ཏེ་པར་གསར་བརྐོ་བགྱིས་པ་ཆུ་བྱ་ལོ་ནང་ལེགས་པར་གྲུབ་པའི་དགེ་བ་རྫོགས་
བྱང་དུ་བསྔོ་བའི་སྨོན་ཚིག་ཏུ་སྦྱར་བའོ།།  །།མངྒ་ལཾ། །
[BP]
﻿༄༅། །ན་མོ་གུ་རུ་ས་མནྟ་བྷ་དྲཱ་ཡ། བསླུ་མེད་
བླ་མ་དཀོན་མཆོག་གསུམ། །ཐུགས་བརྩེ་ལྡན་པས་ལེགས་དགོངས་ནས། །བདག་གི་སྨོན་པའི་གནས་འདི་རྣམས། །ཐོགས་མེད་མྱུར་དུ་གྲུབ་པར་མཛོད། །དེང་ནས་བྱང་ཆུབ་སྙིང་པོའི་བར། །
ངན་སོང་གསུམ་སོགས་མི་ཁོམ་པའི། །གནས་སུ་ནམ་ཡང་མི་སྐྱེ་ཞིང། །དལ་འབྱོར་རྟེན་བཟང་ཐོབ་པར་ཤོག་མཐོ་རིས་ཡོན་ཏན་རྣམ་བདུན་དང། །ནམ་ཡང་འབྲལ་བ་མེད་པ་དང། །དད་
དང་རྣམ་དཔྱོད་སྙིང་རྩེར་ལྡན། །ཤེས་རབ་ཕུན་སུམ་ཚོགས་པར་ཤོག་སྐྱེས་ཙམ་ཉིད་ནས་ཐེག་ཆེན་གྱི། །རིགས་སད་ལུས་དང་སྲོག་ལ་ཡང། །བལྟོས་མེད་དགེ་བའི་བཤེས་གཉེན་དང། །
དམ་ཆོས་འཚོལ་ལ་བརྩོན་པར་ཤོག་ཇི་སྲིད་སྲིད་པར་རྒྱུ་བ་ན། །རྟག་ཏུ་གཞོན་ནུ་རབ་འབྱུང་ཞིང། །ཤིན་ཏུ་ཕྲ་བའི་ཁྲིམས་རྣམས་ཀྱང། །མིག་འབྲས་ལྟ་བུར་བསྲུང་བར་ཤོག་ཚེ་རབས་ཀུན་

[304B] །ལྡན་པའི་དམ་པས་རྗེས་བཟུང་སྟེ། །བསམ་སྦྱོར་རྣམ་པར་དག་པ་ཡིས། །བཀའ་བཞིན་བསྒྲུབ་པས་མཉེས་བྱེད་ཤོག་མགོན་དེའི་ཞལ་གྱི་བུམ་བཟང་ལས། །བྱུང་བའི་ལེགས་
བཤད་བདུད་རྩིའི་རྒྱུན། །ངོམས་པ་མེད་པར་འཐུངས་པ་ཡིས། །མང་ཐོས་རྒྱ་མཚོའི་མཐར་སོན་ཤོག་སོ་ཐར་བྱང་སེམས་གསང་སྔགས་ཀྱི། །སྡོམ་གསུམ་མཆོག་གིས་རྒྱུད་བསྡམས་ཤིང། །
མདོ་རྒྱུད་ཚིག་དོན་ཀུན་རྟོགས་ནས། །བསྒྲུབ་པ་སྙིང་པོར་བྱེད་པར་ཤོག་ལམ་བཟང་ཚུལ་བཞིན་བསྒྲུབ་པའི་ཚེ། །ཕྱི་ནང་འགལ་རྐྱེན་ཀུན་བྲལ་ཞིང། །མཐུན་རྐྱེན་བསམས་པའི་དོན་རྣམས་ཀུན། །
འབད་མེད་ལྷུན་གྱིས་གྲུབ་པར་ཤོག་དད་དང་ངེས་འབྱུང་བྱང་ཆུབ་སེམས། །ཡང་དག་ལྟ་དང་རིམ་གཉིས་ལམ། །རྒྱལ་བའི་དགོངས་པ་ཇི་ལྟ་བར། །མྱུར་དུ་རྒྱུད་ལ་སྐྱེ་བར་ཤོག་བདག་ནི་
མཐོང་ཐོས་དྲན་རེག་དང། །དད་པར་བྱེད་པ་ཐམས་ཅད་ཀྱང། །ལྷ་དང་མི་ཡི་རྟེན་བརྒྱུད་ནས། །ངེས་པར་བྱང་ཆུབ་མཆོག་ཐོབ་ཤོག་སེམས་ཅན་ཀུན་གྱི་སྡུག་བསྔལ་དང། །སྡིག་ཚོགས་
བདག་ལ་སྨིན་གྱུར་ཅིང། །བདག་བདེ་དགེ་བ་མ་ལུས་པ། །སེམས་ཅན་ཡོངས་ལ་སྨིན་པར་ཤོག་དམ་ཆོས་ཚིགས་བཅད་གཅིག་ཙམ་དང། །སེམས་ཅན་རེ་རེའི་དོན་དུ་ཡང། །བསྐལ་པར་

[305A]༄༅། །མནར་མེད་གནས་དགོས་ཀྱང། །ཞུམ་མེད་སྤྲོ་བས་འཇུག་པར་ཤོག་འདོད་དགུའི་དཔག་བསམ་ལྗོན་པ་དང། །བུམ་བཟང་ཡིད་བཞིན་ནོར་བུ་ལྟར། །འགྲོ་ཀུན་ཅི་དང་ཅི་འདོད་པའི། །རེ་བ་
བདག་གིས་རྫོགས་བྱེད་ཤོག་མདོར་ན་ཕན་བདེ་ཀུན་གྱི་གཞི། །ཐུབ་དབང་བསྟན་པ་འཛིན་པ་ལ། །རྒྱན་དྲུག་མཆོག་གཉིས་ཇོ་འབྲོམ་དང། །ཙོང་ཁ་པ་དང་མཚུངས་པར་ཤོག་ཅེས་འདོད་དོན་སྨོན་ལམ་
དུ་བྱས་པ་འདི་ནི། དགེ་ཚུལ་བློ་བཟང་ནོར་བུས་སྔ་མོ་ནས་ཡང་ཡང་བསྐུལ་ཞིང། ཕྱིས་གནམ་མཚོ་ཕྱུག་མོའི་དོ་སོགས་བྱང་སྟོང་གི་དབེན་པར་རྒྱུ་བ་ལ་སྤྲོ་བའི་ཡུལ་གཙང་སྟོད་ཀྱི་དགེ་ཚུལ་བློ་བཟང་བདེ་ལེགས་
ཀྱིས་བསྐུལ་བ་ལ་བརྟེན་ནས། ཆོས་སྨྲ་བ་བློ་བཟང་ཆོས་ཀྱི་རྒྱལ་མཚན་གྱིས། འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་ཐོགས་མེད་དུ་སྨྲས་པའོ།། །།



﻿༄༅། །ན་མོ་གུ་རུ་ཤྲཱི་ཙཀྲ་སམྦ་རཱ་ཡ། འདི་ལྟར་བསྒྲུབས་པའི་རྣམ་དཀར་དགེ་བའི་མཐུས། །རྟག་ཏུ་དལ་འབྱོར་ཚང་བའི་རྟེན་ཐོབ་ཅིང།།
བཤེས་གཉེན་དམ་པས་འབྲལ་མེད་རྗེས་བཟུང་ནས། །བསམ་སྦྱོར་གཉིས་ཀྱིས་ཚུལ་བཞིན་བསྟེན་པར་ཤོག་སྲིད་པའི་ཕུན་ཚོགས་མེ་འོབས་ལྟར་མཐོང་ནས། །འགྲོ་ཀུན་དོན་དུ་བྱང་ཆུབ་སེམས་བསྐྱེད་དེ།།
ཕྱིན་དྲུག་བསྡུ་བཞིའི་ལམ་ལ་ལེགས་སྦྱངས་པས། །ཐུན་མོང་ལམ་གྱི་རིམ་པ་མཐར་ཕྱིན་ཤོག་ཚེ་རབས་ཀུན་ཏུ་བཅོམ་ལྡན་ཡབ་ཡུམ་གྱིས། །དགྱེས་ཤིང་རྗེས་བཟུང་རྣམ་དག་དབང་བཞི་ཐོབ། །དམ་ཚིག་སྡོམ་པ་
སྲོག་ལྟར་བསྲུང་བྱེད་ཅིང། །བདེ་མཆོག་སྦས་ཆུའི་རྒྱ་མཚོའི་དོན་རྟོགས་ཤོག་རིམ་གཉིས་ཟབ་མོ་ཐུན་བཞིར་བསྒོམས་པ་ཡིས། །ཐ་མལ་སྐྱེ་ཤི་བར་དོའི་འཁྲུལ་སྣང་རྣམས། །ཡིད་ངོ་ཙམ་དང་དངོས་སུ་སྐུ་གསུམ་དུ། །

[307A]༄༅། །བསྒྱུར་བའི་ལམ་བཟང་ཚེ་འདིར་འགྲུབ་པར་ཤོག་གནས་སྐབས་འདིར་ཡང་ནད་རིམས་གདོན་བགེགས་སོགས། །ཕྱི་ནང་ཉེར་འཚེ་མ་ལུས་ཞི་བ་དང། །ཚེ་དང་བསོད་ནམས་འདོད་དགུའི་
ལོངས་སྤྱོད་དང། །ཆོས་ལྡན་བསམས་དོན་ཡིད་བཞིན་འགྲུབ་པར་ཤོག་ཚེ་ཡི་མཐར་ཡང་དཔའ་བོ་རྣལ་འབྱོར་མས། །ངོ་མཚར་ལྟས་བཟང་མང་པོས་ལེགས་བསུས་ནས། །མཁའ་སྤྱོད་གནས་སུ་རྗེ་བཙུན་ཡབ་ཡུམ་
གྱི༑ ༑ཞལ་མཐོང་གསུང་གི་བདུད་རྩིས་ཚིམ་པར་ཤོག་དྲན་པས་མཆོག་སྩོལ་རྩ་བའི་བླ་མ་དང། །དབང་ཕྱུག་བརྒྱད་ལྡན་རྒྱལ་བ་ཙོང་ཁ་པ། །རྒྱལ་ཚབ་མཁས་གྲུབ་དམ་པ་ལ་སོགས་པའི། །བཀའ་བརྒྱུད་བླ་མ་
རྣམས་ཀྱི་བཀྲ་ཤིས་ཤོག་རིགས་ཀུན་ཁྱབ་བདག་འཁོར་ལོ་སྡོམ་པ་དང། །ལྷན་སྐྱེས་བདེ་བའི་མཆོག་སྦྱིན་རྗེ་བཙུན་མ། །གནས་གསུམ་དཔའ་བོ་མཁའ་འགྲོའི་ཚོགས་རྣམས་ཀྱིས། །གཡེལ་མེད་བུ་ལྟར་
སྐྱོང་བའི་བཀྲ་ཤིས་ཤོག་འཆི་མེད་མཆོག་སྩོལ་ཡི་དམ་ལྷ་ཚོགས་དང། །བར་ཆད་ཀུན་སེལ་ཆོས་སྐྱོང་བསྲུང་མ་དང། །འདོད་དགུའི་ཆར་འབེབས་ནོར་ལྷའི་ཚོགས་རྣམས་ཀྱི། །བདེ་ལེགས་རྒྱུན་མི་
འཆད་པའི་བཀྲ་ཤིས་ཤོག་ཅེས་དཔལ་འཁོར་ལོ་བདེ་མཆོག་དཀར་པོའི་སྨོན་ལམ་ཤིས་བརྗོད་མདོར་བསྡུས་འདི་ཡང། ལམ་འདིའི་ཚེས་བཅུའི་མཆོད་པ་ལ་བརྩོན་པར་བྱེད་པའི་དད་ལྡན་མང་པོའི་ཆེད་དུ་

[307B] བསྟན་པའི་གསལ་བྱེད་སྔགས་རམ་པ་བསོད་ནམས་ལྷུན་གྲུབ་ཀྱིས་བསྐུལ་བ་ལ་བརྟེན་ནས། བདེ་བ་མཆོག་གི་རྣལ་འབྱོར་པ་བློ་བཟང་ཆོས་ཀྱི་རྒྱལ་མཚན་གྱིས། འབྲོག་རི་
བོ་དགེ་ལྡན་དུ་སྦྱར་བའི་ཡི་གེ་པ་ནི་ཚེ་རིང་ཆོས་འཕེལ་གྱིས་བགྱིས་པའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། རབ་འབྱམས་རྒྱལ་བའི་འཁོར་ལོ་ཀུན་གྱི་དངོས། །བཅོམ་ལྡན་འཇམ་དབྱངས་གཞོན་ནུའི་དཀྱིལ་འཁོར་བ། །མཆོད་བསྟོད་བསྒོམ་པ་སོགས་ལ་རབ་བརྩོན་པའི། །རྣམ་དཀར་གྱིས་མཚོན་
དུས་གསུམ་དགེ་བའི་མཐུས། །བཤེས་གཉེན་དམ་པ་ཚུལ་བཞིན་བསྟེན་པ་སོགས། །ཐུན་མོང་ལམ་སྦྱངས་རྣམ་དག་དབང་ཐོབ་ཅིང། །དམ་ཚིག་སྡོམ་པ་ཚུལ་བཞིན་བསྲུངས་པ་ལས། །རིམ་གཉིས་

[305B]དཔལ་ལྡན་འཇམ་པའི་རྡོ་རྗེའི་ལྷ་ཡི་ཚོགས། །འཆི་མེད་ལམ་ཀུན་ཁྱབ་པའི་ཞིང་གི་མཆོག་རྣམ་དག་མཆོད་བསྟོད་བསྒྲུབ་པས་མཉེས་བྱས་པས། །བསོད་ནམས་རྒྱ་
མཚོ་ཡོངས་སུ་རྫོགས་པར་ཤོག་རང་བཞིན་སྤྲོས་དང་བྲལ་བའི་ཆོས་ཀྱི་དབྱིངས། །ལྷན་སྐྱེས་བདེ་བ་ཆེ་དང་རོ་གཅིག་པར། །མོས་པས་ཐ་མལ་འཆི་བ་ཀུན་སྦྱངས་ཏེ། །སྒྲིབ་བྲལ་ཆོས་སྐུ་མངོན་དུ་
འགྱུར་བར་ཤོག་འོད་གསལ་ངང་ལས་རི་བོང་འཛིན་པའི་སྟེང། །དམར་སེར་ཧོཿ་ཡིག་གཉིས་ཀྱི་དབུས་སོན་པའི། །འབྲུ་གསུམ་བསྒོམས་པས་བར་དོའི་སྒྲིབ་སྤངས་ནས། །རྒྱལ་བའི་ལོངས་སྐུ་མྱུར་དུ་
འགྲུབ་པར་ཤོག་སྲུང་བྱེད་མི་གཞིག་འབར་བའི་རང་བཞིན་ཅན། །བསྒོམས་པས་ནག་པོའི་རྩ་ལག་དྲུངས་འབྱིན་ཅིང། །ཡེ་ཤེས་རང་བཞིན་གཞལ་མེད་ཁང་བསམས་པས། །ངོ་མཚར་རྒྱལ་
བའི་ཞིང་མཆོག་འགྲུབ་པར་ཤོག་རྒྱུ་ཡི་རྡོ་རྗེ་འཛིན་པ་ཡབ་ཡུམ་ནི། །སྙོམས་པར་ཞུགས་པ་དང་འདྲེས་ཡི་གེ་གསུམ། །ཡོངས་གྱུར་འབྲས་བུ་རྡོ་རྗེ་འཛིན་བསྒོམས་པས། །ཉིང་མཚམས་
སྦྱོར་བྲལ་སྤྲུལ་བའི་སྐུ་ཐོབ་ཤོག་རང་རིག་ཕྱག་རྒྱ་དང་སྦྱར་བྱང་སེམས་ལས། །འཁྲུངས་པའི་རྟེན་དང་བརྟེན་པའི་རྣམ་འགྱུར་གྱིས། །མ་དག་སྤྱོད་བྱེད་དཀྱིལ་འཁོར་རྒྱལ་མཆོག་དང། །རབ་འབྱམས་

[306A]༄༅། །ལས་ཀྱི་མཆོག་རྣམས་འགྲུབ་པར་ཤོག་འཇམ་པའི་དབྱངས་ཀྱི་ཐུགས་ཀྱི་བཅུད་ཕྱུང་བ། །ཟབ་ལམ་ཐིག་ལེ་བཞི་ཡི་རྣལ་འབྱོར་གྱིས། །མཐོང་བའི་ཆོས་ལ་རྡོ་རྗེ་འཆང་གྱུར་ཏེ། །
འགྲོ་ཀུན་འདྲེན་པའི་དཔལ་དུ་འགྱུར་བར་ཤོག་འཁོར་ལོ་བཞི་ཡི་ཆུ་སྐྱེས་དབུས་སོན་པའི། །ཕྱག་མཚན་ས་བོན་བཞི་བསྒོམས་དེ་ཉིད་ལས། །བྱུང་བའི་འོད་ཀྱིས་སྣོད་བཅུད་ཀུན་བསྡུས་པས། །ལྷན་ཅིག་སྐྱེས་དགའི་
ཡེ་ཤེས་འདྲེན་པར་ཤོག་ནོར་བུའི་དབུས་སུ་ཐིག་ལེ་ཕྲ་མོའི་ནང། །རྟེན་དང་བརྟེན་པའི་དཀྱིལ་འཁོར་ལེགས་དམིགས་ཤིང། །སེམས་དཔའ་གསུམ་གྱི་རྗེས་གཞིག་སྡུད་རིམ་གྱིས། །སྤྲོས་པའི་དྲི་མ་མ་ལུས་འཁྲུད་
པར་ཤོག་སྤྲུལ་པའི་འཁོར་ལོའི་དབུས་སུ་མི་ཤིགས་པའི། །ཐིག་ལེ་མཆོག་ལས་འཇུག་གནས་ལྡང་བའི་གདངས། །མ་བཅོས་རྡོ་རྗེ་གསུམ་དུ་རབ་བསྒྲགས་པས། །མ་རིག་སྒོ་ངའི་སྦུབས་ཀུན་འབྱེད་པར་ཤོག་
སྙིང་གའི་ལྟ་བར་སེམས་དཔའ་གསུམ་བསྒོམས་ཏེ། །སྤྲུལ་པས་སྣོད་བཅུད་ཡོངས་སྦྱངས་རྗེས་གཞིག་གི་སྡུད་རིམ་མཆོག་བསྒོམས་དཔེ་ཡི་འོད་གསལ་དང། །སྒྱུ་མའི་ཏིང་འཛིན་ཡོངས་སུ་རྫོགས་པར་ཤོག་
སླར་ཡང་ཕྱི་ནང་རྡོ་རྗེའི་རྣལ་འབྱོར་གྱིས། །ཉོན་མོངས་སྒྲིབ་བྲལ་ཟུང་འཇུག་མངོན་དུ་གྱུར། །རྣམ་དག་རྡོ་རྗེ་ལྟ་བུའི་ཏིང་འཛིན་གྱིས། །སྐུ་གསུམ་གྲོང་ཁྱེར་མཆོག་ཏུ་འཇུག་པར་ཤོག་ཅེས་དཔལ་གསང་

[306B] དགེ་སློང་རི་ཁྲོད་པ་བསོད་ནམས་རྒྱལ་མཚན་དང། གཞན་ཡང་ར་སྒྲེང་གི་ཆེ་བགྲེས་འགའ་
ཞིག་གིས་གསོལ་བ་བཏབ་པ་ལ་བརྟེན་ནས། ཆོས་སྨྲ་བའི་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་བྱང་ར་སྒྲེང་རྒྱལ་བའི་དབེན་གནས་བྲག་སེང་གེའི་ལྷ་ཞོལ་དུ་སྦྱར་བ་ལས། སླར་ཤར་འོལ་དགའ་སྟག་
རྩེའི་ཕོ་བྲང་དུ་གྲུབ་པར་བགྱིས་པའོ།། །།



﻿༄༅། །ན་མོ་གུ་རུ་མཉྫུ་གྷོ་ཥཱ་ཡ། ཟབ་གསལ་གཉིས་སུ་མེད་པའི་རྣམ་རོལ་ལས། །མི་འཁྲུགས་རྒྱལ་པོའི་དཀྱིལ་འཁོར་ལྷ་ཚོགས་རྣམས། །བསྒྲུབ་ཅིང་མཆོད་བསྟོད་བཟླས་སོགས་ལ་འབད་པའི། །རྣམ་དཀར་
གྱིས་མཚོན་དུས་གསུམ་དགེ་བའི་མཐུས། །བདག་དང་མཁའ་མཉམ་འགྲོ་བ་མ་ལུས་པ། །སྐྱེ་ཞིང་སྐྱེ་བ་དག་ནི་ཐམས་ཅད་དུ། །མི་ཁོམ་གནས་སུ་ནམ་ཡང་མི་སྐྱེ་ཞིང། །དལ་འབྱོར་རྟེན་བཟང་རྟག་ཏུ་ཐོབ་པར་
ཤོག་ཚེ་རབས་ཀུན་ཏུ་ལེགས་ཚོགས་མ་ལུས་པའི། །འབྱུང་གནས་བཤེས་གཉེན་དམ་པས་རྗེས་འཛིན་ཅིང། །སྲོག་ཀྱང་ཡལ་བར་དོར་ནས་དམ་པའི་མགོན། །བསམ་སྦྱོར་གཉིས་ཀྱིས་ཚུལ་བཞིན་བསྟེན་
པར་ཤོག་དེ་ཡི་ཞལ་གྱི་པདྨོ་ལས་འོངས་པའི། །སྐྱེས་བུ་གསུམ་གྱི་གདམས་པ་སྦྲང་རྩིའི་ཆུས། །ཡིད་ཀྱི་བུམ་བཟང་ལེགས་པར་གང་བྱས་ཏེ། །ཟབ་མོའི་ལམ་གྱི་སྣོད་དུ་འགྱུར་བར་ཤོག་བཅོམ་ལྡན་

[309B] །ཞུགས་ནས་རྣམ་དག་དབང་གིས་རྒྱུད་སྨིན་ཅིང། །བྱ་རྒྱུད་རིགས་གསུམ་སྤྱི་དང་བྱེ་བྲག་གི་དམ་ཚིག་སྡོམ་པ་ཚུལ་བཞིན་བསྲུང་བར་ཤོག་ཞིང་གི་དམ་པ་མངོན་
པར་དགའ་བ་ཡི། །འདྲེན་པའི་ལྷ་ཚོགས་འཆི་མེད་ལམ་གང་བར། །ཆོ་ག་ཇི་བཞིན་བསོད་ནམས་ཚོགས་བསགས་པས། །དགེ་ཚོགས་རྒྱ་མཚོ་མངོན་པར་འཕེལ་བར་ཤོག་བཟླས་བརྗོད་ཡན་ལག་བཞི་ཡི་བསམ་
གཏན་དང། །བཟླས་བརྗོད་དག་ལ་མ་བལྟོས་བསམ་གཏན་གྱིས། །ཐ་མལ་སྣང་ཞེན་མ་ལུས་དྲུངས་ཕྱུང་ནས། །མཚན་བཅས་མཚན་མེད་རྣལ་འབྱོར་མཐར་ཕྱིན་ཤོག་ཁྱད་པར་སྔགས་རྣམས་ཀུན་གྱི་རྒྱལ་པོ་
མཆོག་ལས་སྒྲིབ་རྒྱུན་གཅོད་གཟུངས་སྔགས་རབ་བཟླས་པས། །སྡིག་སྒྲིབ་ཀུན་དག་ཞི་སོགས་རབ་འབྱམས་ལས། །མ་ལུས་བསྒྲུབ་ལ་ཐོགས་པ་མེད་པར་ཤོག་ཁྱད་པར་ཚེ་འདིའི་སྣང་བ་འགག་པའི་ཚེ། །གནད་གཅོད་
སྡུག་བསྔལ་དྲག་པོ་མི་འབྱུང་ཞིང། །རྒྱལ་སྲས་རྒྱ་མཚོས་བསྐོར་བའི་བཅོམ་ལྡན་འདས། །མི་འཁྲུགས་རྒྱལ་པོའི་ཞལ་བཟང་མཐོང་བར་ཤོག་སྲིད་པ་བར་དོར་འཇིགས་སྐྲག་ལས་གྲོལ་ཏེ། །སྲས་ཀྱི་ཐུ་བོས་མ་ནོར་ལམ་
དྲངས་ནས། །མངོན་དགའི་ཞིང་དུ་སྐྱེས་ནས་སྟོན་པ་མཆོག་མཉེས་པར་བྱས་ཏེ་ས་བཅུ་མཐར་ཕྱིན་ཤོག་དེ་ནས་སྣ་ཚོགས་སྤྲུལ་པའི་ཐབས་མཁས་ཀྱིས། །མགོན་མེད་ཉམ་ཐག་འགྲོ་བ་མ་ལུས་པ། །སྐྱེ་རྒ་ན་འཆིའི་སྡུག་

[310A]༄༅། །བསྔལ་ལས་བསྒྲལ་ཏེ། །སྐུ་གསུམ་གོ་འཕང་མཆོག་ལ་འགོད་པར་ཤོག་གནས་སྐབས་སུ་ཡང་སྲིད་དང་ཞི་བ་ཡི། །རྒུད་པ་ཀུན་གྱི་མིང་ཡང་མི་འབྱུང་ཞིང། །ཚེ་དང་བསོད་ནམས་ལོངས་སྤྱོད་
བཤད་བསྒྲུབ་སོགས། །ཡིད་ལ་བསམས་པ་ཇི་བཞིན་འགྲུབ་པར་ཤོག་ །།༄༅། །ལྷ་ཡི་ལམ་དང་ཡངས་པའི་ནོར་འཛིན་ཁྱོན། །ཏིལ་གྱི་གང་བུ་བཞིན་དུ་ཡོངས་གང་བའི། །མི་
འཁྲུགས་རྒྱལ་པོའི་དཀྱིལ་འཁོར་ལྷ་ཡི་ཚོགས། །དྲན་པ་ཡིས་ཀྱང་ངན་འགྲོའི་གདུང་སེལ་ཞིང། །ཁྱོད་ལ་རྟག་ཏུ་མཆོག་སྩོལ་མཛད་པ་འདི། །ངེས་པར་གྱིས་ལ་རབ་དགའ་སྐྱེད་ཅིག་དང། །ཤིས་བརྗོད་
སྒྲ་དབྱངས་བདག་གིས་བསྒྲག་པར་བྱ། །རབ་འབྱམས་རྒྱལ་བའི་ཐུགས་རྗེ་གཅིག་བསྡུས་ནས། །མཚན་ཙམ་དྲན་པས་འཁོར་བའི་སྡུག་བསྔལ་ཀུན། །མ་ལུས་ཞི་མཛད་བསླུ་མེད་སྐྱབས་ཀྱི་ཕུལ། །རྒྱལ་བ་
མི་འཁྲུགས་རྒྱལ་པོ་ལ་ཕྱག་འཚལ། །རིགས་གསུམ་འཁོར་ལོས་བསྒྱུར་བ་རྡོ་རྗེ་སེམས། །ལམ་འདི་གསལ་མཛད་སློབ་དཔོན་ཛེ་ཏཱ་རི། །ལྔ་བརྒྱའི་གཙུག་རྒྱན་ཇོ་བོ་ཡབ་སྲས་དང། །རྒྱལ་བ་གཉིས་པ་
བློ་བཟང་གྲགས་པ་སོགས། །དངོས་དང་བརྒྱུད་པའི་བླ་མ་མཆོག་རྣམས་ལ། །ལེགས་ཚོགས་ཇི་སྙེད་མཆིས་པའི་བཀྲ་ཤིས་དེས། །ཁྱེད་ཀྱི་མི་མཐུན་རྒུད་པ་ཀུན་ཟད་ཅིང། །བདེ་ལེགས་ཡར་ངོའི་ཟླ་ལྟར་འཕེལ་

[310B] །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག་བྱ་རྒྱུད་དཀྱིལ་འཁོར་སུམ་སྟོང་ལྔ་བརྒྱ་ཡི། །ནང་ནས་ངན་སོང་ཡོངས་སུ་སྦྱོང་བའི་མཆོག་ལྷ་མིའི་སྟོན་པ་བཅོམ་ལྡན་མི་འཁྲུགས་པ། །བཀྲ་ཤིས་
ལྷ་མོ་བརྒྱད་དང་སྒོ་སྐྱོང་བཞི། །བཅུ་གསུམ་བདག་ཉིད་ལྷ་ཡི་འཁོར་ལོ་ལ། །ལེགས་ཚོགས། །ཁྱེད་ཀྱི། །བདེ་ལེགས། །ཕུན་ཚོགས། །ཤཱཀྱའི་རྒྱལ་པོའི་མགུར་གྱི་བུམ་པ་ལས། །གཟུངས་མཆོག་ཇི་སྙེད་གསུངས་
པའི་རབ་དང་ཕུལ། །གང་ཞིག་ཐོས་དང་རི་མོར་བྲིས་པའི་གཟུགས། །མཐོང་བ་ཡིས་ཀྱང་ངན་སོང་འཇིགས་འཕྲོག་པ། །མི་འཁྲུགས་རྒྱལ་པོའི་གཟུངས་སོགས་ལུང་རྟོགས་ཀྱི། །དམ་པའི་ཆོས་ཚུལ་ཇི་སྙེད་མཆིས་པ་ལ་
ལེགས་ཚོགས། །ཁྱེད་ཀྱི། །བདེ་ལེགས། །ཕུན་ཚོགས། །རབ་འབྱམས་ཞིང་ན་གཟུངས་སྔགས་ཆོ་ག་འདིའི། །མཆོག་དང་ཐུན་མོང་བསྒྲུབ་པའི་རིམ་པ་རྣམས། །རྒྱལ་བའི་གསུང་བཞིན་ལེགས་པར་གྲུབ་རྣམས་
ཀྱིས༑ ༑མཚོན་ནས་ཕྱོགས་གཅིག་ཡན་ཆད་འཛིན་རྣམས་ལ། །ལེགས་ཚོགས། །ཁྱེད་ཀྱི། །བདེ་ལེགས། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག་ཅེས་ཤིས་པ་བརྗོད་ཅིང་མེ་ཏོག་གི་ཆར་དབབ་པར་བྱའོ།།
ཞེས་པ་འདི་ནི་གངས་རིའི་ཁྲོད་ཀྱི་མགོན་མེད་ཟས་སྦྱིན་གཉིས་པ་སྡེ་པ་ངག་དབང་བསོད་ནམས་ལྷུན་གྲུབ་ཀྱི་བཀས་བསྐུལ་བ་ལ་བརྟེན་ནས། བྱ་བའི་རྒྱུད་ཀྱི་རིགས་གསུམ་སྤྱི་དང་བྱེ་བྲག་གི་དེ་ཉིད་རིག་ཅིང། སྡེ་

[311A]༄༅། །སྣོད་འཛིན་པ་བློ་བཟང་ཆོས་ཀྱི་རྒྱལ་མཚན་གྱིས་ཤངས་མདོ་རི་བོ་དགེ་འཕེལ་གྱི་གཙུག་ལག་ཁང་དུ་སྦྱར་བའོ།། །།



﻿༄༅། །ན་མོ་གུ་རུ་མུ་ནི་ཨིནྡྲཱ་ཡ། ལེགས་
ལྡན་རྒྱལ་བ་རྒྱ་མཚོའི་ཡོན་ཏན་ཚོགས། །མ་ལུས་གཅིག་ཏུ་བགྱིས་འདྲ་ཞབས་སེན་གྱིས། །དྲེགས་ལྡན་ཀུན་གྱི་སྤྱིར་གནོན་ཤཱཀྱའི་གཙོ། །ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། །བདག་ཅག་ཉམ་ཐག་འགྲོ་བ་མ་

[314B] །རིང་ནས་ཐུགས་རྗེ་ཆེན་པོས་ཉེར་དགོངས་ཏེ། །སྣ་ཚོགས་སྒྱུ་འཕྲུལ་དྲ་བའི་ཟློས་གར་གྱིས། །རྣམ་རོལ་སྟོན་པ་དེ་ལ་སྙིང་ནས་འདུད། །གང་གི་ཞལ་སྐྱིན་དྲན་པའི་ཟླ་ཟེར་གྱིས། །སྲིད་པའི་ཚ་གདུང་བཅིལ་
བའི་བསིལ་སྦྱིན་མཁན། །དཔེ་ཟླ་མི་མངའ་དོན་ཀུན་གྲུབ་པ་ལ། །སྙིང་ནས་བྱང་ཆུབ་བར་དུ་སྐྱབས་སུ་མཆི། །བདག་ཅག་གྲོགས་མེད་གཅིག་པུ་ཉམ་ང་བར། །འཁོར་བའི་ནགས་ཚལ་སྟུག་པོར་རྒྱུ་བ་ན། །དམན་ལ་
བརྩེ་བའི་གཉེན་དུ་ཞལ་བཞེས་བཞིན། །གྲོགས་གཉེན་མགོན་དུ་རེ་བའི་འབྲས་བུ་སྩོལ། །དེའི་ཕྱིར་འདྲེན་མཆོག་ཤཱཀྱའི་རྒྱལ་པོ་སོགས། །རབ་འབྱམས་རྒྱལ་བའི་འཁོར་ལོ་སྲས་དང་བཅས། །དགྱེས་པ་བསྐྱེད་
ཕྱིར་དངོས་སུ་བཤམས་པ་དང། །ཡིད་ཀྱིས་སྤྲུལ་པ་སྣ་ཚོགས་མཆོད་པའི་སྤྲིན། །ཀུན་ཏུ་བཟང་པོའི་མཆོད་པའི་རྗེས་འགྲོ་ཞིང། །ཀུན་བཟང་མཆོད་པའི་དྲ་བ་སྟོང་འཕྲོ་བ། །མ་ལུས་ཞིང་ཀུན་འགེངས་པའི་འོད་ཟེར་
ཅན༑ ༑བདག་ཅག་བསམ་པ་དག་པས་ཁྱེད་ལ་འབུལ། །དེ་བཞིན་མོས་དང་ཏིང་འཛིན་གྱིས་སྤྲུལ་པའི། །ཡིད་འོང་མཆོད་པའི་ལྷ་མོ་འབུམ་ཕྲག་བརྒྱ། །ཕལ་ཆེར་དྲུག་ལྡན་དབང་པོ་ཚིམ་བྱེད་པ། །སྣ་ཚོགས་
མཆོད་པའི་བྱེ་བྲག་མཐའ་ཡས་འཛིན། །འགའ་ཞིག་ངོ་མཚར་མཛེས་པའི་གར་བསྒྱུར་ཞིང། །ལ་ལ་དྲུག་ལྡན་སྙན་པའི་གླུ་དབྱངས་ལེན། །གཞན་དག་ཉེར་སྤྱོད་ལྔ་ཡིས་ནམ་མཁའི་ཁྱོན། །ཡོངས་འགེངས་

[315A]༄༅། །ལྷ་མོའི་ཚོགས་ཀྱིས་མངོན་པར་མཆོད། །དེ་བཞིན་རྒྱལ་སྲིད་རིན་ཆེན་སྣ་བདུན་དང། །ཉེ་བའི་རིན་ཆེན་བདུན་དང་བཀྲ་ཤིས་བརྒྱད། །གཞན་ཡང་ལྷ་དང་མི་ཡི་མཆོད་སྤྲིན་ཚོགས།།
ཞིང་ཀུན་གང་བ་ཤཱཀྱའི་གཙོ་ལ་འབུལ། །དེ་ལས་བྱུང་བའི་དགེ་ཚོགས་ཅི་མཆིས་པ། །དུས་གསུམ་ལེགས་སྤྱད་ཀུན་དང་ལྷན་ཅིག་ཏུ། །བགྱིས་པས་མར་གྱུར་འགྲོ་བའི་དོན་གྱི་ཕྱིར། །བླ་མེད་བྱང་ཆུབ་གོ་འཕང་
མྱུར་ཐོབ་ཤོག་དེ་མ་ཐོབ་ཀྱི་ཚེ་རབས་ཀུན་ཏུ་བདག་མི་ཁོམ་གནས་སུ་ནམ་ཡང་མི་སྐྱེ་ཞིང། །འཁོར་ལོ་ཆེན་པོ་བཞི་ལྡན་རྟེན་ཐོབ་ནས། །རྒྱལ་བའི་དམ་ཆོས་མ་ལུས་འཛིན་གྱུར་ཅིག་གལ་
ཏེ་འདི་དང་ཚེ་རབས་གཞན་དག་ཏུའང། །ལས་ཉོན་དབང་གིས་སྡིག་པའི་བསམ་སྦྱོར་གྱི། །ཉལ་འགྲོ་འབབ་ན་འཕྲལ་དུ་དེ་ཡི་གཤེད། །འབད་མེད་ཆུ་ལོན་བརྟན་པོ་འབྱུང་གྱུར་ཅིག་བདག་ཅག་དམྱལ་མེས་
ལན་བརྒྱར་བསྲེགས་ཀྱང་བླ། །སྲིད་ན་འཁྱམ་ཚེ་བློ་བཟང་གྲགས་པ་ཡི། །སྐྱོན་བྲལ་བསྟན་ལ་ཆོས་ཀྱི་རྗེས་འབྲང་བའི། །དད་དང་ལྡན་ལས་ནམ་ཡང་འབྲལ་མ་གྱུར། །ཇི་སྲིད་ཟབ་དོན་མངོན་དུ་མ་གྱུར་བར།།
དལ་འབྱོར་བཅུ་ལྡན་ཡོན་ཏན་བདུན་མཛེས་ཤིང། །སྐྱེས་ཐོབ་རྣམ་དཔྱོད་ཤེས་རབ་ཕུལ་བྱུང་ཐོབ། །སྡིག་མེད་དགེ་བའི་བློ་དང་འབྲལ་མེད་ཤོག་བདག་ནི་མཐོང་དང་དྲན་རེག་གྱུར་པ་དང། །མིང་ཙམ་ཐོས་

[315B] །རྟག་ཏུ་བདེ་འགྲོ་བརྒྱུད་ནས་སྐལ་བ་བཞིན། །བྱང་ཆུབ་གསུམ་པོ་ཅི་རིགས་ཐོབ་གྱུར་ཅིག་བདག་ལ་ལེགས་པར་དད་པའི་སྐྱེ་བོ་ལ། །ཚེ་རབས་ཀུན་ཏུ་བདག་གིས་ཐབས་མཁས་
ཀྱིས༑ ༑དགེ་བའི་བཤེས་ཀྱི་བྱ་བ་རབ་བསྒྲུབས་ཏེ། །ཕན་བདེ་ནམ་མཁའི་མཛོད་ལ་འགོད་གྱུར་ཅིག་ཁྱད་པར་འདི་ཡི་དགེ་བས་སྲིད་ལམ་དུ། །འཁྱམས་པའི་ངལ་གསོ་ངན་འགྲོའི་སྒོ་གཏན་དང། །མཐོ་རིས་
ཐེམ་སྐས་ཐར་པའི་གྲོང་ཁྱེར་དུ། །འཇུག་པའི་ལམ་མཁན་བཟང་པོར་བདག་གྱུར་ཅིག་དམྱལ་མེ་བཟོད་དཀའི་བསིལ་ཡབ་གྲང་དམྱལ་དུ། །དྲོད་འབེབས་ཉི་མ་དུད་འགྲོའི་བཀོལ་སྤྱད་ཀྱི། །ངལ་གསོ་ཡི་
དྭགས་གདུང་འཇོམས་འོ་རྒྱུན་གྱི། །མི་ཟད་བདུད་རྩིའི་མཆོག་ཏུ་བདག་གྱུར་ཅིག་སྡུག་དང་བྲལ་བ་རྣམས་ལ་གཉེན་མཆོག་དང། །དབུལ་ཕོངས་བཀྲེན་པ་རྣམས་ལ་ཡིད་བཞིན་ནོར། །ནད་དང་གདོན་
གྱིས་མནར་བའི་སྨན་སྔགས་གཡོག་ཉམ་ཐག་མགོན་མེད་རྣམས་ཀྱི་མགོན་གྱུར་ཅིག་ཅེས་པ་འདི་ཡང་ཤཱཀྱའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། སྨོན་པའི་དོན་ཚིགས་བཅད་དུ་བསྡེབས་པའོ།། །།



﻿༄༅། །ན་མོ་གུ་རུ་ཨཱརྱ་མཻ་ཏྲཱི་ཡ། བདག་གཞན་དུས་གསུམ་འབྲེལ་བའི་དགེ་བའི་
ཚོགས། །མཆོག་ཏུ་དཀང་བ་གང་ཞིག་བསགས་པ་དེས། །སྐྱེ་རྒུའི་ཕན་བདེའི་རྩ་བ་རྒྱལ་བའི་བསྟན། །མི་ནུབ་ཕྱོགས་དུས་ཀུན་ཏུ་རྒྱས་པར་ཤོག་ཡང་དག་ལམ་ལ་ལེགས་པར་འཁྲིད་པའི་མགོན། །

[300A]༄༅། །བསྟན་པའི་པད་ཚལ་འབྱེད་པའི་ཉིན་མོར་བྱེད། །ཐུབ་དབང་གདུང་འཚོབ་དམ་པའི་སྐྱེས་བུ་རྣམས། །སྲིད་མཐར་ཞབས་པད་འགྱུར་བ་མེད་པར་ཤོག་འཁོར་ལོ་གསུམ་དང་ལྡན་པ་འདུས་
པའི་ཚོགས། །ཕན་ཚུན་མཐུན་ཞིང་བདེ་བར་ཆོས་སྤྱོད་པས། །ས་སྟེང་མ་ལུས་ཡོངས་སུ་གང་གྱུར་ཏེ། །དགེ་ལྡན་བསྟན་པ་ཕྱོགས་བཅུར་སྤེལ་བར་ཤོག་འཇིག་རྟེན་ཀུན་ཏུ་ནད་དང་མུ་གེ་དང། །ལོ་ཉེས་
དགྲ་དང་དུས་ཀྱི་འཁྲུག་པ་སོགས། །རྒུད་པ་ཀུན་ལས་རྣམ་པར་གྲོལ་གྱུར་ཏེ། །ཆོས་དང་མཐུན་པའི་བདེ་བས་གང་བར་ཤོག་སྲིད་པར་འཁྱམས་པའི་འགྲོ་བ་ཐམས་ཅད་ཀྱི། །ཇི་ལྟར་འདོད་པའི་བསམ་
པ་སྣ་ཚོགས་ལས། །ནག་ཕྱོགས་དགའ་བའི་རེ་བ་འབྲས་མེད་པར། །འདྲེན་པས་གནང་བ་ཇི་བཞིན་འགྲུབ་པར་ཤོག་བཟོད་དཀའ་ངན་སོང་སྡུག་བསྔལ་བརྒྱ་ཕྲག་གིས། །ཡོངས་སུ་གདུངས་པའི་ལུས་ཅན་ཐམས་ཅད་
ཀྱང༑ ༑ལྷ་དང་མི་ཡི་སྐལ་བ་མཆོག་ཐོབ་ནས། །ཐེག་པ་མཆོག་གི་ལམ་གྱིས་བགྲོད་པར་ཤོག་བདག་གཞན་སྲིད་ལམ་འཁྱམས་པས་དུབ་པ་རྣམས། །རྨི་ལམ་དུ་ཡང་མི་དགེའི་སེམས་མེད་པར། །རྩོལ་
མེད་བྱང་ཆུབ་སེམས་ཀྱིས་རྒྱུད་ཕྱུག་ནས། །རྣམ་དག་སྤྱོད་པའི་ཕ་མཐར་ཕྱིན་པར་ཤོག་ལས་ཉོན་དབང་གིས་ཉིང་མཚམས་སྦྱོར་བ་ན། །སངས་རྒྱས་རྒྱ་མཚོས་ཡོངས་སུ་གང་བ་ཡི། །ཞིང་རྣམས་རྒྱ་མཚོར་

[300B] །རྟག་ཏུ་ངུ་དང་ནོར་བཟང་ལྟ་བུར་ཤོག་གཡུལ་ངོར་འཇིགས་པས་གཟིར་བའི་སྡུག་པའི་བུ། །སྒྲོལ་ཕྱིར་དཔའ་བའི་ཕ་དེ་དེར་བརྩོན་བཞིན། །མར་གྱུར་དོན་དུ་ངན་འགྲོའི་མཐིལ་དུ་ཡང། །
འཇུག་ལ་རབ་དགའི་བརྟན་པ་ཐོབ་པར་ཤོག་ལས་དང་ཉོན་མོངས་རྒྱུན་གྱིས་སྲིད་མཚོར་ཁྱེར། །སྡུག་བསྔལ་ཆུ་སྲིན་ཆེན་པོས་རྟག་ཏུ་གཙེས། །ཉམ་ཐག་མཐའ་ཡས་འགྲོ་བ་མ་ལུས་པའི། །བསླུ་མེད་སྐྱབས་
ཀྱི་དམ་པར་འགྱུར་བར་ཤོག་ཁྱད་པར་ཚེ་འདིའི་སྣང་བ་འགགས་མ་ཐག་དགའ་ལྡན་སྐྱེས་ནས་རྒྱལ་བའི་གསུང་རབ་ལ། །རབ་ཡངས་ཟབ་གསལ་མྱུར་བའི་ཤེས་རབ་ཅན། །མ་ཕམ་སྲས་ཀྱི་ཐུ་བོར་འགྱུར་བར་
ཤོག་དེ་ནས་མཁའ་སྤྱོད་གནས་སུ་ཧེ་རུ་ཀའི། །དྲིན་ལས་སྐུ་བཞིའི་གོ་འཕང་མངོན་གྱུར་ཏེ། །གང་འདུལ་ཇི་བཞིན་སྟོན་པའི་སྤྲུལ་པ་ཡིས། །འགྲོ་ཀུན་བདག་ཉིད་གཅིག་པུས་སྒྲོལ་བར་ཤོག་བདག་
ནི་ཇི་སྲིད་ནམ་མཁའི་མཐས་ཁྱབ་པའི། །མ་ལུས་སེམས་ཅན་རེ་རེའི་བསམ་ངོ་བཞིན། །སྲིད་དང་ཞི་བའི་འདོད་དགུ་སྣ་ཚོགས་སུ། །གྱུར་ནས་ཀུན་གྱི་རེ་བ་སྐོང་བར་ཤོག་ལས་ཀྱིས་མནར་བའི་འགྲོ་བ་
ཇི་སྙེད་ཀྱི། །གྲངས་སྙེད་བདག་ལུས་བཀོད་པས་ཁྱབ་གྱུར་ཏེ། །རྒྱལ་བའི་ངོ་མཚར་མཛད་པ་སྣ་ཚོགས་ཀྱིས། །སྲིད་ཞིའི་འཆིང་བ་མ་ལུས་གཅོད་པར་ཤོག་ཀུན་ལ་སྲིད་ཞིའི་བདེ་བ་མཆོག་སྟེར་བ། །

[301A]༄༅། །སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་དང། །གྲངས་མེད་བཤེས་གཉེན་དམ་པའི་ཚུལ་བཟུང་ནས། །དམ་པའི་ལམ་བཟང་ཀུན་ནས་རྒྱས་བྱེད་ཤོག་དེར་མ་སོན་པའི་ཚེ་རབས་ཀུན་ཏུ་
ཡང༑ ༑གོ་འཕང་དམ་པར་བགྲོད་པའི་རྟེན་རྙེད་ནས། །སྲས་བཅས་རྒྱལ་བའི་རྣམ་དཀར་འཕྲིན་ལས་ཀྱིས། །བསྐྲུན་པའི་མགོན་དང་འབྲལ་བ་མེད་པར་ཤོག་སྲོག་དང་འབྲལ་བ་བཟང་པོའི་ཁ་ཟས་
བཞིན། །བརྩེ་བའི་ཟོལ་གྱིས་བསླུ་བའི་ཕུལ་སྟེར་བ། །མི་དགེའི་བཤེས་དང་དེ་ཡིས་བཟུང་བ་ཡི། །གྲོགས་དང་ནམ་ཡང་འཕྲད་པ་མེད་པར་ཤོག་གང་ཚེ་རྡོ་རྗེའི་གདན་དུ་མ་ཕམ་མགོན།།
བཅུ་གཉིས་རྨད་བྱུང་མཛད་པས་རོལ་པ་ན། །བདག་ཀྱང་འཁོར་གྱི་ཐོག་མ་ཉིད་གྱུར་ཏེ། །རྟག་ཏུ་མཉེས་པ་ཁོ་ན་བསྒྲུབ་པར་ཤོག་བདག་ཅག་སྲིད་ནས་སྲིད་དུ་སྤྱོད་པ་དང། །ནམ་ཞིག་འགྲོ་བའི་བླ་མར་
གྱུར་པའི་མཚན། །ཐོས་པ་གང་གིས་འཆི་མེད་དཔལ་ཐོབ་ནས། །འཕགས་པའི་རྒྱན་གྱི་མཛེས་པས་བརྒྱན་པར་ཤོག་མདོར་ན་འཆིང་བས་བསྡམས་པའི་ལུས་ཅན་ཀུན། །ཐམས་ཅད་གཟིགས་
པའི་ས་ལ་མ་རེག་བར། །གང་འཚམ་ཐབས་ཀྱིས་འགྲོ་བ་སྒྲོལ་བ་ལ། །འཇམ་པའི་དབྱངས་དང་གཉིས་སུ་མེད་པར་ཤོག་བློ་བཟང་ལུང་རྟོགས་དམ་ཆོས་རྒྱལ་སྲིད་ལ། །དབང་བསྒྱུར་གྲུབ་པའི་

[301B] །བཟང་པོའི་འཕྲིན་ལས་ཐུབ་དབང་བསྟན་པའི་གཉེན། །ས་གསུམ་འགྲོ་བའི་བླ་མར་བདག་གྱུར་ཅིག་ཅེས་རང་གི་ཡིད་ལ་རེ་བའི་དོན་སྨོན་པའི་ཚིགས་སུ་བཅད་པ་ལྷག་
བསམ་རྣམ་པར་དཀར་བའི་སྤྲིན་གྱི་སྒྲ་དབྱངས་ཅེས་བྱ་བ་འདི་ཉིད་གྱི་ནར་འདུག་པའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས་དམ་པ་དུ་མས་བྱིན་གྱིས་བརླབས་པ་བྲག་སྐྱ་རྡོ་རྗེའི་ཕོ་བྲང་ཞེས་བྱ་བའི་རི་
ཁྲོད་དུ་རྒྱུན་གྱི་ཁ་ཏོན་གྱི་ཕྱིར་ཡི་གེར་བཀོད་པའོ། །འདིས་ཀྱང་ཐེག་པ་མཆོག་གི་བསྟན་པ་ཡུན་རིང་དུ་གནས་པར་བྱེད་ནུས་པར་གྱུར་ཅིག་ །།



﻿༄༅། །ན་མོ་གུ་རུ་ཤཱཀྱ་མུ་ན་ཡེ། གང་གི་མཁྱེན་བརྩེའི་འཕྲིན་ལས་ཀྱི། །ཕ་མཐའ་ལྷ་ཡི་ལམ་བརྒལ་ཞིང། །སྐྱོན་བྲལ་ཡོན་ཏན་ཀུན་གྱི་གཏེར། །ཤཱཀྱའི་གཙོ་བོ་དེ་ལ་འདུད། །མི་འཇིགས་བཞི་
ལྡན་དམ་བཅས་བཞིན། །སྲིད་ཞི་ཀུན་ཏུ་བསྙེངས་དང་བྲལ། །འཇིགས་མེད་སེང་གེའི་སྒྲ་སྒྲོག་པ། །ཁྱོད་ལ་སྙིང་ནས་སྐྱབས་སུ་མཆི། །ང་ནི་མགོན་མེད་ཁྱོད་རྣམས་ཀྱི། །སྐྱབས་སུ་
གྱུར་པ་ཉིད་ཡིན་ཞེས། །དམན་ལ་ལྷག་པར་བརྩེ་བའི་མགོན། །ཨེ་མ་ཧོ་མགོན་ཁྱོད་མཛད་པ་རྨད། །འབུམ་ཕྲག་ཉི་མའི་གཟི་སྤྲོ་བའི། །གསེར་ཞུན་བརྩེགས་པའི་ལྷུན་པོ་ཡིས། །ཚངས་

[302A]༄༅། །དབྱངས་སྒྲོག་པའི་རྗེས་འགྲོ་བ། །དཔེ་ཟླ་མེད་པའི་སྟོན་པ་དེ། །མངོན་སུམ་མཐོང་བའི་ཡུལ་འདས་པ། །ཀྱེ་མ་བདག་ཅག་སྐལ་བ་ངན། །འོན་ཀྱང་ཁྱོད་ཀྱི་བདེན་པའི་བཀས།།
མ་འོངས་ལྔ་བརྒྱའི་ཐ་མར་ཡང། །ང་ཡི་བསྟན་པའི་རྗེས་འགྲོ་བ། །དེ་དག་ང་ཡི་ཉན་ཐོས་ཏེ། །ང་ཡིས་ཀུན་ཏུ་གཟིགས་སོ་ཞེས། །གསུངས་འདིས་ཡིད་ཀྱི་ངལ་གསོ་ཐོབ། །དེའི་ཕྱིར་མངོན་སུམ་མ་གྱུར་པའི། །མཆོད་པ་འདི་ཡིས་བདག་ཡིད་ལ། །མྱ་ངན་དང་ནི་སྤྲོ་བ་དག་ལྷན་ཅིག་འགྲན་པ་བཞིན་དུ་འཕེལ། །དེས་ན་ཡེ་ཤེས་གཟིགས་པ་ལ། །ལྐོག་ཏུ་གྱུར་པ་མི་མངའ་
བས། །བདག་གི་ལྷག་པའི་བསམ་པ་ཡིས། །རེ་བའི་གནས་ལ་ཡུད་ཙམ་དགོངས། །དངོས་བཤམས་ཡིད་ཀྱིས་སྤྲུལ་པ་ཡི། །སྣ་ཚོགས་མཆོད་སྤྲིན་རྒྱ་མཚོ་འདིས། །ཞིང་གི་དམ་
པ་བཅོམ་ལྡན་འདས། །འཁོར་བཅས་དགྱེས་པ་བསྐྱེད་གྱུར་ཅིག་དེ་ལས་འོངས་པའི་དགེ་བའི་ཚོགས། །ཕྱོགས་ཀྱི་འཁོར་ལོ་འགེངས་པ་དེས། །ཉམ་ཐག་འགྲོ་བ་སྒྲོལ་བའི་ཕྱིར། །
ཐུབ་ཆེན་དཔའ་བོར་བདག་གྱུར་ཅིག་ཁྱད་པར་འདི་སྣང་འགགས་མ་ཐག་བདེ་བ་ཅན་ནམ་དགའ་ལྡན་དུ། །པདྨོའི་སྙིང་པོ་ལས་སྐྱེས་ཏེ། །སྟོན་མཆོག་དེ་དག་དགྱེས་བྱས་ནས། །ཐེག་

[302B]བདུད་རྩིའི་མཆོག་དེས་དག་བྱས་པའི། །ཡིད་ཀྱི་ཤེལ་ཕོར་ས་བཅུ་ཡི། །འབྲས་བུས་རིམ་བཞིན་གང་གྱུར་ནས། །སྤྱོད་པ་རྒྱ་མཚོ་སྤྱོད་གྱུར་ཅིག་
མཉམ་གཞག་མིན་པའི་དུས་ཀུན་ཏུ། །མང་ཐོས་རྒྱ་མཚོ་འཚོལ་བ་དང། །ཡིད་ཅན་རྒྱ་མཚོ་སྒྲོལ་བ་ལ། །ཀུན་བཟང་སྤྱོད་པ་གྲུབ་གྱུར་ཅིག་ཇི་སྲིད་ནམ་མཁའི་མཐས་ཁྱབ་པའི། །
སེམས་ཅན་རེ་རེའི་མདུན་དུ་ཡང། །བདག་ལུས་བཀོད་པས་ཁྱབ་བྱས་ཏེ། །སྣ་ཚོགས་ཐབས་ཀྱིས་འདུལ་གྱུར་ཅིག་སེམས་ཅན་རེ་རེའི་དོན་གྱི་ཕྱིར། །བསྐལ་བརྒྱར་མནར་མེད་
འཇུག་པ་ལའང། །པད་མཚོར་ངང་པ་ཇི་བཞིན་དུ། །སྙིང་རྗེས་སྤྲོ་ཞིང་འཇུག་གྱུར་ཅིག་གང་དུ་རྒྱལ་བའི་ཉི་མ་ཡིས། །རྣམ་དབེན་མུན་པའི་ཞིང་རྣམས་སུ། །བདག་གིས་ཕན་བདེའི་འོད་
སྟོང་གིས། །རྒྱལ་བ་བཞིན་དུ་སྤྱོད་གྱུར་ཅིག་མདོར་ན་དུས་གསུམ་རྒྱལ་བ་ནི། །སྲས་དང་བཅས་པའི་སྤྱོད་པ་ཀུན། །གཅིག་བསྡོམས་བྱེ་བ་འབུམ་བསྒྱུར་བ། །དེ་སྙེད་བདག་གིས་སྤྱོད་
གྱུར་ཅིག་བདག་ནི་ལས་ཀྱིས་དམྱལ་ནང་དུ། །སྐྱེས་ནའང་དམྱལ་བའི་སྡུག་བསྔལ་ནི། །མ་ལུས་བདག་ལ་སྨིན་གྱུར་ཏེ། །དམྱལ་བ་པ་གཞན་བདེ་གྱུར་ཅིག་དེ་བཞིན་ངན་འགྲོ་གཞན་

[303A]༄༅། །རྣམས་སུའང། །ལས་ཉོན་དབང་གིས་བདག་སོང་ན། །རིགས་མཐུན་གཞན་གྱི་སྡུག་བསྔལ་རྣམས། །ལྷག་པའི་བསམ་པས་ལེན་གྱུར་ཅིག་རབ་འབྱམས་ཞིང་ན་ཞིང་ཀུན་
གྱི༑ ༑རྡུལ་སྙེད་རྒྱལ་བ་རྒྱ་མཚོ་ཡི། །དྲུང་དུ་བདག་གིས་བགྲོད་བྱས་ཏེ། །ཀུན་བཟང་པཱུ་ཛས་མཆོད་གྱུར་ཅིག་བདག་ནི་ཚེ་རབས་ཐམས་ཅད་དུ། །སྒོ་གསུམ་དགེ་ལ་འཇུག་པ་ལས། །མི་དགེའི་
ལམ་དུ་སྨོས་ཅི་དགོས། །ལུང་མ་བསྟན་དུའང་མ་གྱུར་ཅིག་དེ་བཞིན་སེམས་ཀྱི་དབང་གྱུར་ཚེ། །སྡིག་སེམས་རེ་བའི་འབྲས་མེད་པར། །འདྲེན་པས་གནང་བའི་བསམ་པ་ཀུན། །འབྲས་བུ་བཟང་
པོས་མཛེས་གྱུར་ཅིག་ཇི་སྲིད་ནམ་མཁའི་མཐས་ཁྱབ་པའི། །སེམས་ཅན་མ་ལུས་ཅི་འདོད་པ། །དེ་དང་དེ་ཡི་འདོད་འཇོ་བའི། །ཡིད་བཞིན་ནོར་བུར་བདག་གྱུར་ཅིག་ནམ་ཞིག་བྱང་ཆུབ་ཤིང་
དྲུང་དུ། །བྱམས་མགོན་རྒྱལ་བའི་མཛད་པ་ཡིས། །རོལ་ཚེ་བདག་ཀྱང་མགོན་པོ་དེའི། །འཁོར་གྱི་ཐོག་མ་ཉིད་གྱུར་ཅིག་དེ་ཚེ་དེ་ཡི་ལུགས་བཟང་པོས། །མཐའ་ཡས་འགྲོ་བ་འདྲེན་པ་ལ། །
འགྲན་ཟླ་མེད་པའི་འཕྲིན་ལས་ཀྱིས། །རྗེ་བཙུན་དགྱེས་པ་བསྐྱེད་གྱུར་ཅིག་འདི་ནས་ཚེ་རབས་ཐམས་ཅད་དུ། །ཀུན་མཁྱེན་གྱིས་བསྔགས་གནས་དང་རྟེན། །ལོངས་སྤྱོད་གྲོགས་དང་ཕུན་

[303B] །ཚེ་དང་འཚོ་བ་དགེ་གྱུར་ཅིག་དུས་འདིར་རྒྱལ་བ་གཉིས་པ་ཡི། །བཤད་སྒྲུབ་ནོར་འཛིན་མཐའ་གྲུ་ཀུན། །ཁྱབ་བྱེད་གེགས་བྲལ་མཐུན་རྐྱེན་རྣམས། །སྲིད་རྩེའི་བར་དུ་འཕྱུར་
གྱུར་ཅིག་གང་ཞིག་བདག་ལ་ཞེ་འགྲས་ཤིང། །སྲོག་གཅོད་བར་དུ་གནོད་པ་གང། །དེ་དག་ལ་ཡང་རྗེས་བརྩེ་བས། །ཕན་པ་ཕུན་ཚོགས་བསྒྲུབ་གྱུར་ཅིག་དེ་བཞིན་དུས་གསུམ་རྒྱལ་བ་
ཡི༑ ༑ཞིང་འཁོར་སྐུ་ཚེ་མཛད་པ་ཀུན། །གཅིག་བསྡོམས་འབུམ་ཕྲག་བརྒྱར་བསྒྱུར་བ། །མ་ལུས་བདག་གིས་འགྲུབ་གྱུར་ཅིག་གནས་སྐབས་འདིར་ཡང་བསམས་པའི་དོན། །མ་ལུས་ཡིད་
བཞིན་འགྲུབ་པ་དང། །འགྲོ་ལ་ཕན་བདེ་བསྒྲུབ་པ་ལ། །ས་ཡི་སྙིང་པོར་མཚུངས་གྱུར་ཅིག་མདོར་ན་སྐྱེ་བ་ཀུན་ཏུ་བདག་དགེ་བའི་བཤེས་དང་དམ་པའི་ཆོས། །ཚུལ་བཞིན་འཛིན་ཕྱིར་ལུས་
སྲོག་ཀྱང། །བྱེ་བ་དུང་ཕྱུར་གཏོང་གྱུར་ཅིག་བདག་གི་མིང་ཙམ་ཐོས་པས་ཀྱང། །རྒུད་པ་ཀུན་ལས་རྣམ་གྲོལ་ཞིང། །མཐོ་རིས་ཐར་པའི་དགའ་སྟོན་གྱི། །ཕུན་སུམ་ཚོགས་པས་འབྱོར་གྱུར་
ཅིག་ཕྱོགས་བཅུའི་སེམས་ཅན་མཐའ་ཡས་པ། །ནད་དང་མུ་གེས་མི་གཙེ་ཞིང། །དགེ་བ་བཅུ་ཡི་ཁྲིམས་དང་ལྡན། །བྱང་ཆུབ་སེམས་ཀྱིས་ཕྱུག་པར་ཤོག་བློ་བཟང་ལུང་རྟོགས་དམ་ཆོས་རྒྱལ་

[304A]༄༅། །སྲིད་ལ། །དབང་བསྒྱུར་གྲུབ་པའི་རྒྱལ་མཚན་འཛིན་པའི་དཔལ། །བཟང་པོའི་འཕྲིན་ལས་ཐུབ་དབང་བསྟན་པའི་གཉེན། །ཕྱོགས་ལས་རྣམ་པར་རྒྱལ་བར་བདག་གྱུར་ཅིག་འདི་
ཡང་བཙུན་པ་བློ་བཟང་ཆོས་ཀྱི་རྒྱལ་མཚན་གྱིས་རང་གི་ཡིད་ལ་རེ་བའི་དོན་སུག་བྲིས་སུ་བྱས་པའོ།། །།



