༄༅། །སསྟི། གྲུབ་དབང་པདྨ་འབྱུང་གནས་ཀྱི། །ཞབས་པད་བཏུད་ནས་དེ་ཉིད་ཀྱི། །སྒྲུབ་ཐབས་ཕན་བདེའི་ཀུནྡའི་ཚལ། །རྒྱས་པར་བྱ་བའི་ཟླ་ཤེལ་འགོད། །འདིར་
སློབ་དཔོན་པདྨའི་བླ་མའི་རྣལ་འབྱོར་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས་འདི་ལྟར། མདུན་གྱི་ནམ་མཁར་པད་སྡོང་ཡངས་པའི་རྩེར། །སེང་ཁྲི་པད་ཟླ་
ཉི་མའི་དཀྱིལ་འཁོར་སྟེང། །སངས་རྒྱས་ཀུན་དངོས་གྲུབ་དབང་པདྨ་འབྱུང། །སྐུ་མདོག་དམར་སྨུག་དགྱེས་པའི་འཛུམ་ཞལ་ཅན། །ཁམས་གསུམ་ཟིལ་གྱིས་གནོན་ཕྱིར་ལྟ་སྟངས་མཛད། །ཞལ་གཅིག་ཕྱག་
གཉིས་གཡས་པས་བདེ་སྟོང་གི་ཡེ་ཤེས་མཚོན་ཕྱིར་རྡོ་རྗེ་ཐུགས་ཀར་འཛིན། །ཕྱག་གཡོན་ཟག་མེད་བདུད་རྩིས་ཡོངས་གང་བའི། །རིན་ཆེན་ཐོད་པ་མཉམ་བཞག་སྟེང་འཛིན་པའི། །མཆན་ཁུང་ཁ་ཊཱཾ་རྩེ་
གསུམ་དག་གིས་བརྒྱན། །རིགས་བདག་རང་བཞིན་དབུ་རྒྱན་པཎ་ཞུ་དང། །དབང་སྔོན་མདངས་ལྡན་ཟ་འོག་བེར་ཚན་གསོལ། །མཚན་དཔེའི་དཔལ་འབར་ཉི་མ་འབུམ་གྱི་འོད། །ཀུན་ནས་འཕྲོ་བ་གཟི་བརྗིད་
འབར་བའི་སྐུ། །འཇའ་ཚོན་གུར་ཁྱིམ་འཁྲིགས་པའི་ཀློང་ཡངས་སུ། །མི་ཕྱེད་རྡོ་རྗེའི་སྐྱིལ་ཀྲུང་ཚུལ་གྱིས་བཞུགས། །མཐའ་སྐོར་དཔའ་བོ་མཁའ་འགྲོའི་ཚོགས་རྣམས་དང། །རིག་འཛིན་པཎ་གྲུབ་བགྲང་ཡས་

[068B] །སྒོ་གསུམ་རྡོ་རྗེ་གསུམ་གྱི་ཡི་གེས་མཚན། །ཐུགས་ཀའི་ཧཱུཾ་ཡིག་འོད་ཟེར་ལྕགས་ཀྱུ་ཡིས། །པདྨ་འོད་དང་བདེ་བ་ཅན་སོགས་ནས། །པདྨ་འབྱུང་གནས་མཁའ་འགྲོའི་ཚོགས་དང་བཅས། །སྤྱན་
དྲངས་ཛཿ་ཧཱུཾ་བཾ་ཧོཿ་རོ་གཅིག་གྱུར། །དེ་ལྟར་སྐྱབས་གསུམ་ཀུན་འདུས་ཀྱི་བདག་ཉིད་དུ་བསམས་ནས་ཕྱག་མཆོད་སོགས་ཡན་ལག་བདུན་པ་འབུལ་བ་ནི། དུས་གསུམ་བདེ་གཤེགས་མ་ལུས་འདུས་པའི་སྐུ།།
ཆོས་ཕུང་བརྒྱད་ཁྲི་བཞི་སྟོང་འབྱུང་བའི་གནས། །ཚོགས་མཆོག་དཔའ་བོ་མཁའ་འགྲོ་ཀུན་གྱི་རྗེ། །ཨཽ་རྱན་རིན་པོ་ཆེ་ལ་ཕྱག་འཚལ་ལོ། །དངོས་བཤམས་ཡིད་སྤྲུལ་ཕྱི་ནང་གསང་བ་ཡི། །མཆོད་སྤྲིན་
རྒྱ་མཚོས་ཞིང་ཀུན་བཀང་སྟེ་འབུལ། །བདག་ལུས་ལྤགས་པ་རིན་ཆེན་གསེར་གྱི་གཞིར། །ཡན་ལག་ཉིང་ལག་གླིང་བཞི་གླིང་ཕྲན་བརྒྱད། །ཁོག་པ་རི་རབ་མིག་གཉིས་ཉི་ཟླ་ཟུང། །མགོ་བོ་ཕྱོགས་
ལས་རྣམ་རྒྱལ་རྒྱལ་མཚན་རྩེར། །ཙིཏྟ་ཡིད་བཞིན་ནོར་བུས་མཛེས་པར་བརྒྱན། །ཤ་ཕྲག་རིན་ཆེན་བདུན་དང་འདོད་ཡོན་ལྔ། །ལྷ་མིའི་ལོངས་སྤྱོད་ཀུན་བཟང་མཆོད་སྤྲིན་དུ། །སྤྲུལ་ནས་ཕྱི་ནང་
མཎྜལ་བཟང་པོས་མཆོད། །ཐོག་མེད་དུས་ནས་ཐ་མ་ད་ལྟའི་བར། །བསགས་པའི་སྡིག་ལྟུང་ཐམས་ཅད་བཤགས་ཤིང་སྡོམ། །རང་བཞིན་དགེ་ཚོགས་སྤྱི་དང་གུ་རུ་རྗེའི། །མཛད་པ་རྣམ་ཐར་ཀུན་ལ་

[069A]༄༅། །རྗེས་ཡི་རང། །འགྲོ་རྣམས་སྨིན་གྲོལ་ལམ་ལ་དགོད་པའི་ཕྱིར། །གསང་ཆེན་ཆོས་ཀྱི་འཁོར་ལོ་བསྐོར་དུ་གསོལ། །རྡོ་རྗེའི་སྐུ་ལ་འདས་གྲོངས་མ་མངའ་ཡང། །བློ་དམན་སྣང་ངོར་བསྐལ་བརྒྱར་བརྟན་པར་བཞུགས།།
འདི་ལྟར་བསྐྲུན་པའི་རྣམ་དཀར་དགེ་བ་ཡང། །འགྲོ་ཀུན་དོན་དུ་བྱང་ཆུབ་ཆེན་པོར་བསྔོ། །སྣང་བ་མཐའ་ཡས་ཐུགས་རྗེའི་ཟློས་གར་ལས། །རིན་ཆེན་འདོད་དགུ་འབྱུང་བའི་རྒྱ་མཚོ་ཆེར། །མ་ཆགས་པདྨ་འབར་བ་ལས་
འཁྲུངས་པའི། །ཨཽ་རྒྱན་རིན་པོ་ཆེ་ལ་གསོལ་བ་འདེབས། །ཕྱོགས་བཅུའི་སངས་རྒྱས་ཐམས་ཅད་བཀའ་བགྲོས་ནས། །བོད་ཡུལ་རྨོངས་པའི་མུན་པ་སེལ་བ་དང། །ལོག་འདྲེན་སྡེ་བརྒྱད་སྲིན་པོའི་ཁ་གནོན་མཛད། །ཨོ་རྒྱན་
རིན་པོ་ཆེ་ལ་གསོལ་བ་འདེབས། །དྲན་པ་ཙམ་གྱིས་ཉོན་མོངས་སྡུག་བསྔལ་སེལ། །གསོལ་བ་བཏབ་ན་མཆོག་དང་ཐུན་མོང་གི་དངོས་གྲུབ་ཀུན་སྩོལ་བསླུ་བ་མེད་པའི་སྐྱབས། །ཨཽ་རྒྱན་རིན་པོ་ཆེ་ལ་གསོལ་བ་འདེབས། །དེ་ལྟར་གསོལ་
བ་བཏབ་པས་གུ་རུ་ཡི། །སྐུ་གསུང་ཐུགས་ཀྱི་འོད་ཟེར་རྣམ་པ་གསུམ། །རིམ་དང་ཅིག་ཅར་རང་ལ་ལེགས་ཞུགས་པས། །དབང་ཐོབ་སྐུ་བཞི་མངོན་དུ་གྱུར་པར་བསམས། དེ་ནས་མན་ངག་བཞིན་དུ། །ཨོཾ་ཨཱ་ཧཱུཾ་བཛྲ་གུ་རུ་པདྨ་སི་དཧི་
ཧཱུཾ། ཞེས་བཟླས་པ་གང་མང་བྱས་ཏེ། །མཇུག་ཏུ་དགེ་བ་འདི་ཡིས་མྱུར་དུ་བདག་པདྨ་འབྱུང་གནས་འགྲུབ་གྱུར་ནས། །ཅེས་སོགས་བསྔོ་བ་སྨོན་ལམ་བྱའོ།།    ༈    །།སྨྲས་པ། བོད་ཁམས་ཡོངས་ཀྱི་སྤྱི་བོ་ལ། །བཀའ་དྲིན་ནོར་བུ་ངལ་

[069B] །པདྨ་ཀཱ་ར་བསྒྲུབ་པའི་ཐབས། །ཆ་ཤས་རྫོགས་པའི་ཟླ་ཤེལ་འདི། །བློ་བཟང་ཆོས་རྒྱན་རྣམ་དཔྱོད་ཀྱི། །རྒྱ་མཚོ་བསྲུབས་པའི་བྱེད་པོས་བསྐྲུན། །སྐུལ་བྱེད་སྔགས་འཆང་དགེ་ལེགས་ཏེ། །དགེ་ཚོགས་བྱང་ཆུབ་
ཆེན་པོར་བསྔོ།། །།



