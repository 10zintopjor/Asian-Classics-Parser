
[210A]༄༅། །སྨན་བླ་དྲིལ་བསྒྲུབ་རིགས་བསྡུས་དབང་ཀུན་འདུས་པའི་སྒྲོན་མེ་བསྐུར་བར་འདོད་པས། ཕྱི་ནང་གསང་བའི་མཆོད་རྫས་བཤམས། སྐུ་རྟེན་དགྲམ། འབྲུ་སྣ། སྤོས་སྣ། དཀར་གསུམ། མངར་
གསུམ། སྨན་སྣ་ཚོགས་ལས་བྱས་པའི་གཏོར་མ་རིན་པོ་ཆེ་འབར་བའི་གཟུགས་ཀྱི་ཐུར་མེ་རིས་སྤྲས་པའི་སྐུ་ལོགས་ལ་ཨ་རུ་ར་གསེར་མདོག་གི་གཟུགས་དང། འཁོར་གྱི་པདྨ་འདབ་བཞི་ཚེ་རིལ་དང་བཅས་
པས་བསྐོར། དེ་ལ་ཤ་མར་གྱི་རྒྱན་བཀོད་ཕུན་སུམ་ཚོགས་པས་སྤྲས། སྐུ་རྟེན་ཙ་ཀ་ལི་བཙུགས། དར་སྣའི་གུར་ཕུག་དཀྱིལ་འཁོར་གྱི་དབུས་སུ་བཞག་དྲང་སྲོང་དང་སྨན་གྱི་ལྷ་མོའི་དཀར་གཏོར་སྨན་སྣས་
བྲན་པ་ཞིག་དང། བཀའ་བསྲུང་གི་གཏོར་མ་དམར་གཏོར་ཤ་ཁྲག་གིས་བརྒྱན་པ་ཞིག་བཤམས། དེ་ནས་སློབ་དཔོན་གྱིས་ལས་གཞུང་བསྲངས། བཟླས་པ་བྱ། བདག་འཇུག་བླངས། སློབ་མ་རྣམས་ཁྲུས་
བྱས༑ མེ་ཏོག་དང་བཅས་པའི་མཎྜལ་ཕུལ། གསོལ་བ་གདབ་པ་ལན་གསུམ་བྱ། སློབ་དཔོན་གྱིས་རྒྱུན་བཤགས་བྱ་རུ་གཞུག་སྐྱབས་འགྲོ་སེམས་བསྐྱེད་སྡོམ་པ་འབོག་ཡེ་ཤེས་དབབ། དེ་ནས་དབང་
བསྐུར་དངོས་གཞི་ནི་སློབ་དཔོན་གྱིས་དམིགས་པ་གསལ་བཏབ་སྟེ། གཏོར་མ་ཕྱི་གཏོར་མ་ལ་ནང་གཞལ་ཡས་ཁང་དུ་བླ་མ་རིགས་བསྡུས་སྨན་རྒྱལ་རྡོ་རྗེ་འཆང་ཡབ་ཡུམ་འོད་ཟེར་གྱི་ཕུང་པོ་རབ་ཏུ་འབར་

[210B] དེ་རྣམས་ཀྱི་སྤྱི་བོ་ནས་ཨོཾ་དཀར་པོ་འོད་དང་བཅས་པ་བྱུང། སློབ་མའི་སྤྱི་བོར་ཐིམ། ལུས་ཀྱི་སྒྲིབ་པ་དག་སྐུའི་བྱིན་རླབས་ཞུགས། བུམ་པའི་
དབང་ཐོབ། སྣོད་བཅུད་གཞལ་ཡས་ཁང་དང་ལྷར་ངོ་སྤྲད། སྐུ་བསྐྱེད་རིམ་བསྒོམ་པ་ལ་དབང། སྤྲུལ་པའི་སྐུ་མངོན་དུ་བྱས་སོ། །མགྲིན་པ་ནས་ཨཱ༑ དམར་པོ་འོད་དང་བཅས་པ་བྱུང། སློབ་མའི་མགྲིན་པར་ཐིམ། ངག་གི་
སྒྲིབ་པ་དག་གསུང་གི་བྱིན་རླབས་ཞུགས། གསང་དབང་ཐོབ། སྒྲ་གྲག་ཚད་ཡི་དམ་ལྷའི་གསུང་དུ་ངོ་སྤྲད། ངག་བཟླས་པ་བྱེད་པ་ལ་དབང། ལོངས་སྤྱོད་རྫོགས་པའི་སྐུ་མངོན་དུ་བྱས་སོ། །ཐུགས་ཀ་ནས་ཧཱུཾ་མཐིང་ག་འོད་
དང་བཅས་པ་བྱུང། སློབ་མའི་སྙིང་གར་ཐིམ། ཡིད་ཀྱི་སྒྲིབ་པ་དག་ཐུགས་ཀྱི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ། དྲན་རྟོག་ཐམས་ཅད་ཡེ་ཤེས་ཀྱི་རོལ་པར་ངོ་སྤྲད། ལམ་ཕོ་ཉས་བགྲོད་པ་ལ་དབང་
ཆོས་ཀྱི་སྐུ་མངོན་དུ་བྱས་སོ། །གཙོ་འཁོར་གྱི་སྐུ་གསུང་ཐུགས་ལས་ཧྲཱི་ཡིག་དང་འོད་དཀར་དམར་མཐིང་གསུམ་འཕྲོས། སློབ་མའི་ལུས་ངག་ཡིད་གསུམ་ལ་དུས་གཅིག་ཏུ་ཐིམ། ལུས་ངག་ཡིད་གསུམ་གྱི་སྒྲིབ་པ་དག་སྐུ་གསུང་
ཐུགས་ཡོན་ཏན་འཕྲིན་ལས་ཀྱི་བྱིན་རླབས་ཞུགས། ཚིག་དབང་རིན་པོ་ཆེ་ཐོབ། སྣང་སྲིད་བདེ་བ་ཆེན་པོ་ཆོས་སྐུར་ངོ་སྤྲད། ལམ་ཕྱག་རྒྱ་ཆེན་པོ་བསྒོམ་པ་ལ་དབང་བར་བྱས། ངོ་བོ་ཉིད་ཀྱི་སྐུ་མངོན་དུ་བྱས་པར་བསམས་
[211A]༄༅། །ལ༑ སློབ་མའི་གནས་གསུམ་དུ་གཏོར་མ་རེག་ཅིང། རོལ་མོ་དང་བཅས་པས་བསྐུར་ཚིག་ནི། ཧཱུཾ༑ གཉིས་མེད་ཆོས་དབྱིངས་དག་པའི་ཀློང་ཡངས་ནས། །རིགས་བསྡུས་རྒྱལ་བའི་དཀྱིལ་འཁོར་
མ་ལུས་ཀུན། །སྔོན་གྱི་དམ་བཅས་ཐུགས་དམ་བདག་བསྐུལ་ན། །མཁྱེན་བརྩེ་ནུས་པས་བདག་ལ་བྱིན་གྱིས་རློབས། །ཕྱི་ནི་དམ་རྫས་གཏོར་མ་རྒྱན་དང་ལྡན། །རོ་བཅུད་ཕུན་ཚོགས་ཤ་ལྔ་བདུད་རྩི་ལྔ། །ནང་ནི་ཡེ་
ཤེས་ལྷ་ཡི་གཞལ་ཡས་ཁང། །བླ་མ་ཡི་དམ་མཁའ་འགྲོ་སྤྲིན་ལྟར་གཏིབས། །སྐལ་ལྡན་བུ་ལ་དབང་མཆོག་བསྐུར་དུ་གསོལ། །ལུས་ངག་ཡིད་ཀྱི་སྒྲིབ་པ་མ་ལུས་དག་སྐུ་གསུང་ཐུགས་ཀྱི་བྱིན་རླབས་ཞུགས་
ནས་ཀྱང། །ཡེ་ཤེས་ལྔ་ཡི་དབང་མཆོག་ཐོབ་པར་ཤོག་ཨོཾ་ཨཱ་ཧཱུཾ་གུ་རུ་དེ་ཝ་ཌཱ་ཀི་ནཱི། ཀཱ་ཡ་ཨ་བཧི་ཥིཉྩ་ཨོཾ། ཝཱ་ཀ་ཨ་བཧི་ཥིཉྩ་ཨཱ་ཙིཏྟ་ཨ་བཧི་ཥིཉྩ་ཧཱུཾ། སརྦ་ཨ་བཧི་ཥཉྩི་ཧྲཱི་ཞེས་བརྗོད། དེ་ནས་དྲང་
སྲོང་གི་གཏོར་མ་བྱིན་གྱིས་བརླབས། དྲང་སྲོང་རྣམས་ལ་བསྔོ་ཞིང་དངོས་གྲུབ་བླང། སློབ་མའི་སྤྱི་བོར་བཞག་ལ། ཕྱོགས་བཅུའི་ལྷ་དང་དྲང་སྲོང་མངོན་ཤེས་དང་ལྡན་པ་རྣམས་དང། སྨན་གྱི་ལྷ་མོ་ཐམས་
ཅད་ཆར་བབས་པ་བཞིན་ཐིམ་པར་བསམས་ལ། བསྐུར་ཚིག་ནི། ཧཱུཾ༑ རྒྱལ་བ་ཀུན་འདུས་སྨན་རྒྱལ་བཀའ་ཡི་འཁོར། །ལྷ་དང་དྲང་སྲོང་ཕྱི་ནང་སྡེ་བཞི་པོ། །སྔོན་གྱི་ཞལ་བཞེས་ཐུགས་དམ་དྲན་མཛོད་ལ། །སྐལ་

[211B] །ཅེར་མཐོང་མངོན་ཤེས་ནད་ངོས་ཟིན་པ་དང། །སྣང་སྲིད་སྨན་གྱི་རོལ་པར་འཆར་འགྱུར་ཞིང། །མཐོང་ཐོས་དྲན་རེག་ནད་པའི་ཚོགས་རྣམས་ཀུན། །མ་ལུས་བདེ་ལ་འགོད་པའི་
དབང་ཐོབ་ཤོག་སརྦ་ཨ་མྲྀ་ཏ་ཨ་བཧི་ཥིཉྩ་ཨོཾ་ཨཱ་ཧཱུཾ། ཞེས་བརྗོད། དེ་ནས་བཀའ་བསྲུང་གི་གཏོར་མ་རྣམས་དགྲ་བགེགས་ཀྱི་ཤ་ཁྲག་ངོ་བོ་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ལ། རང་རང་ལ་བསྔོ་ཞིང་
ཆོས་སྐྱོང་གི་བསྟོད་པ་གང་འོས་བྱས་ལ། སློབ་མ་མཐུ་སྟོབས་བདག་པོར་བསམས་པའི་བྲན་དུ་སྤྲད་པར་བསམས་ལ་གཏོར་མ་མགོ་འམ་ལག་ཏུ་བཞག་ཆོས་སྐྱོང་གི་སྲོག་རྩ་ཐམས་ཅད་ལ་དབང་བསྐུར་བར་བསྒོམ་
དུ་བཅུག་ལ་བསྐུར་ཚིག་ནི། ཧཱུཾ་རྒྱལ་བ་ཀུན་འདུས་བླ་མའི་བཀའ་བསྲུང་ཞིང། །དམ་ལས་མི་འདའ་སྨན་གྱི་བསྟན་པ་སྐྱོང། །གནོད་སྦྱིན་ཆེན་པོ་རྡོ་རྗེ་བདུད་འདུལ་སོགས། །དྲེགས་པ་ཕོ་མོ་མིང་སྲིང་འཁོར་དང་
བཅས། །འདིར་གཤེགས་རང་རང་མཐུན་པའི་དམ་རྫས་བཞེས། །ཁྱེད་རྣམས་རྒྱལ་སྲས་འདི་ཡི་བྲན་ཉིད་དུ། །དེ་རིང་རྡོ་རྗེ་འཛིན་པ་བདག་གིས་གཟུང། །ལུས་དང་གྲིབ་མ་བཞིན་འགྲོགས་འཕྲིན་ལས་སྒྲུབས། །མཧཱ་
ཀཱ་ལ་སརྦ་ཙིཏྟ་ས་མ་ཡ་ཨ་བཧི་ཥིཉྩ་ཧཱུཾ། གཏོར་མ་ཆོས་སྐྱོང་ལ་བསྔོ་ཞིང་ལྷ་ཚོགས་ཐམས་ཅད་ལ་མཆོད་བསྟོད་འདོད་གསོལ་བྱ། དཀྱིལ་འཁོར་བསྡུ། དགེ་བ་བསྔོ། རྗེས་མི་མངོན་པར་བྱའོ། །དྲིལ་སྒྲུབ་ཟབ་མོ་གུད་

[212A]༄༅། །དུ་སྦས་པ། ཟིན་བྲིས་བྱས་པའོ།། །།



