
[001A]༄༅།  །རྒྱལ་བ་ཀུན་གྱི་ཡུམ་གཅིག་དཔལ་ལྡན་སྲིད་གསུམ་དབང་མོ་དབུ་འཕང་བསྟོད་ཅིང་མངའ་གསོལ་བའི་བདེན་ཚིག་དངོས་གྲུབ་འདོད་པ་འཇོ་བའི་བུམ་བཟང་ཞེས་བྱ་བ་བཞུགས་སོ།།།

[001B] །བྷྱོ་ཀུན་གསལ་ཡོངས་ཁྱབ་རྩ་བརྒྱུད་བླ་མ་དང། །ཡི་དམ་བདེ་གཤེགས་དཔའ་བོ་མཁའ་འགྲོར་བཅས། །དམ་ཅན་རིག་འཛིན་མ་ལུས་མགྲིན་གཅིག་ཏུ། །དམག་ཟོར་རྒྱལ་མོ་དེང་འདིར་མངའ་
གསོལ་ལོ། །མཚན་ཙམ་གྱིས་ཀྱང་སྲིད་ཞིའི་རྒུད་པ་ལས། །སྒྲོལ་བྱེད་རིགས་ཀྱི་ཅོད་པ་ན་རྡོ་རྗེ་འཆང། །དངོས་བརྒྱུད་བླ་མའི་ངོ་བོར་མངའ་གསོལ་གྱི། །བྱིན་རླབས་ཡོན་ཏན་རྫོགས་པའི་དངོས་གྲུབ་སྩོལ། །སྤྲོས་ཀུན་ཉེར་ཞི་བདེ་
ཆེན་གཅིག་པུའི་གར། །གྲངས་མེད་རྟེན་དང་བརྟེན་པར་མངོན་ཤར་བའི། །ཡི་དམ་ལྷ་ཚོགས་ངོ་བོར་མངའ་གསོལ་གྱི། །མཆོག་དང་ཐུན་མོང་གྲུབ་པའི་དངོས་གྲུབ་སྩོལ། །རྒྱལ་ཀུན་ཡུམ་གྱུར་དབྱིངས་ཕྱུག་བར་ཧི། །སྒྲོལ་
མཛད་ལྷ་མོ་དབྱངས་ཅན་ངག་གི་དཔལ། །དབྱེར་མེད་ལྷག་པའི་ལྷ་རུ་མངའ་གསོལ་གྱི། །ཏིང་འཛིན་ཚེ་དཔལ་ཤེས་རབ་དངོས་གྲུབ་སྩོལ། །འཇམ་དཔལ་ཁྲོ་བོའི་དབང་པོར་རོ་གཅིག་ཀྱང། །ནམ་མཁའི་ཁ་དོག་གཟུགས་
འཛིན་རོ་ལངས་མ། །གཤིན་རྗེ་གཤེད་པོའི་ཡུམ་དུ་མངའ་གསོལ་གྱི། །ཕྱོགས་ལས་རྣམ་པར་རྒྱལ་བའི་དངོས་གྲུབ་སྩོལ། །དོན་དམ་སྐྱབས་གྱུར་ཕྱོགས་བཅུའི་སངས་རྒྱས་དང། །ཟབ་ཞི་ཐེག་པ་མཆོག་གི་འགོག་
ལམ་ཆོས། །རིག་གྲོལ་དགེ་འདུན་ངོ་བོར་མངའ་གསོལ་གྱི། །ལུང་རྟོགས་བསྟན་པ་རྒྱས་པའི་དངོས་གྲུབ་སྩོལ། །དབབ་ལྡོག་ཀུན་དའི་རེག་པ་ལས་བྱུང་བའི། །ལྷན་སྐྱེས་བདེ་བ་མཆོག་གིས་ཚིམ་མཛད་མ། །གནས་གསུམ་

[002A]༄༅། །མཁའ་འགྲོའི་ངོ་བོར་མངའ་གསོལ་གྱི། །རྟག་ཏུ་བདེ་ཆེན་བར་བའི་དངོས་གྲུབ་སྩོལ། །བྱམས་པའི་རང་བཞིན་ཆགས་སྡང་རྣམ་གྲལ་ཡང། །གདུག་པ་འདུལ་ཕྱིར་ཁྲོ་གཏུམ་ཆ་ལུགས་
ཅན། །བསྟན་སྲུང་རྒྱ་མཚོའི་ངོ་བོར་མངའ་གསོལ་གྱི། །འཕྲིན་ལས་རྣམ་བཞི་འགྲུབ་པའི་དངོས་གྲུབ་སྩོལ། །མཧཱ་ཀ་ལ་གཤིན་རྗེའི་རྒྱལ་པོ་སོགས། །ཕོ་རྒྱུད་བསྟན་པའི་སྲུང་མ་མཐུ་ལྡན་རྣམས། །དགྱེས་བསྐྱེད་གསང་
བའི་དགའ་མར་མངའ་གསོལ་གྱི། །དམ་ཅན་བྲན་བཞིན་འཁོལ་བའི་དངོས་གྲུབ་སྩོལ། །མཐུ་སྟོབས་མི་བཟད་སྣ་ཚོགས་ཆོ་འཕྲུལ་ཅན། །སྣང་སྲིད་ལྷ་སྲིན་སྡེ་བརྒྱད་མ་ལུས་ལ། །དབང་སྒྱུར་དམག་དཔོན་ཆེན་མོར་མངའ་
གསོལ་གྱི། །དགྲ་བགེགས་རྡུལ་བཞིན་བསླག་པའི་དངོས་གྲུབ་སྩོལ། །དཀར་ནག་འདུ་བྱེད་བསླུ་བ་མེད་པའི་འབྲས། །སྣོད་བཅུད་ཅིར་ཡང་སྣང་བའི་འཇིག་རྟེན་སོགས། །འཁོར་འདས་ཡོངས་ཀྱི་བདག་མོར་མངའ་གསོལ་
གྱི༑ ༑གང་བསམ་ཡིད་བཞིན་འགྲུབ་པའི་དངོས་གྲུབ་སྩོལ། །ཕྱི་རོལ་གནས་གསུམ་ཉུལ་བའི་ཌཱ་ཀི་མ། །ནང་དུ་རྒོད་མའི་རེག་པ་ཙཎྜ་ལི། །གསང་བ་བདེ་སྟོང་ངོ་བོར་མངའ་གསོལ་གྱི། །ཉམས་རྟོགས་གོང་དུ་འཕེལ་བའི་
དངོས་གྲུབ་སྩོལ། །དགྲ་བགེགས་ཤ་ཁྲག་རོ་བརྒྱ་ལྡན་པའི་ཟས། །ཞིམ་མངར་བཏུང་བཟག་མེད་བདུད་རྩི་ཆེས། །ཉམས་རྩལ་གཟི་མདངས་རྒྱས་པར་མངའ་གསོལ་གྱི། །མཐུ་སྟོབས་ཐོགས་པ་མེད་པའི་དངོས་གྲུབ་སྩོལ། །

[002B] །ཕྱི་ནང་འདོད་ཡོན་སྤྱན་གཟིགས་ཡོངས་ཚང་བས། །བསམ་འཕེལ་འདོད་དགུའི་བདག་མོར་མངའ་གསོལ་གྱི། མཐུན་རྐྱེན་ལྷུན་གྱིས་གྲུབ་པའི་དངོས་གྲུབ་སྩོལ། །མ་མོད་གྱེས་སྐོང་རང་རྟགས་མཚོན་ཆ་དང་
དགོས་པའི་ཡོ་བྱད་ཕྱི་ནང་རྟེན་ཚོགས་ཀྱིས། །རྣལ་འབྱོར་སྲུང་མའི་གཙོ་བོར་མངའ་གསོལ་གྱི། །སྲུང་སྐྱོབ་གཡེལ་བ་མེད་པའི་དངོས་གྲུབ་སྩོལ། །མདོར་ན་དུས་འདི་ནས་བཟུང་བྱང་ཆུབ་བར། །དཔལ་ལྡན་ལྷ་མོ་སྐྱབས་གནས་ཐམས་ཅད་ཀྱི། །ངོ་བོ་ལྷག་པའི་
ལྷ་རུ་མངའ་གསོལ་གྱི། །འདི་ཕྱིའི་མདུན་མ་འགྲུབ་པའི་དངོས་གྲུབ་སྩོལ། །བསྐལ་བཟང་ཞིང་གི་རྒྱལ་བརྒྱ་མཚོའི་དཔྱིད། །ཟས་གཙང་སྲས་ཀྱི་བསྟན་འཛིན་དཔོན་སློབ་རྣམས། །སྲིད་གསུམ་བདག་མོ་ཁྱོད་ལ་སྐྱབས་གསོལ་གྱི། །རེ་བ་དོན་དང་ལྡན་པའི་
དངོས་གྲུབ་སྩོ་ལོ། །ཁྱོད་ནི་རྒྱལ་བ་ཀུན་དང་ངང་གཅིག་ལ། །ཁམས་གསུམ་རྣམ་པར་གནོན་པའི་སྟོབས་དང་ལྡན། །དོ་ཟླ་བྲལ་བའི་ཆོ་འཕྲུལ་རྩལ་མངའ་ན། །ཞུམ་དང་མདའ་བའི་གོ་སྐབས་ག་ལ་ཞིག་དེ་ཕྱིར་ལྷ་ཁྱོད་དབུ་འཕང་སྲིད་རྩེ་ཕས། །བརྒལ་
བའི་དགུང་སྔོན་དབྱིངས་སུ་མཐོར་བཏེག་ལ། །འཁོར་འདས་སྣང་བ་ཐམས་ཅད་ཟིལ་མནན་ནས། །མཐུ་རྩལ་ནུས་པ་བསྐྱེད་པའི་དུས་ལ་བབས། །པད་དཀར་འཆང་བ་རིམ་བྱོན་ལ་སོགས་པ། །བླ་མ་ལྷ་ཡི་དམ་ཚིག་རྗེས་དགོངས་ནས། །བདག་ཅག་རྣམས་
ཀྱི་ནད་གདོན་དགྲ་བགེགས་སོགས། །ཕྱི་ནང་བར་གཅོད་མཐའ་གཞི་བར་མཛོད། །དགའ་ལྡན་བཤད་སྒྲུབ་བསྟན་འདི་ཕྱོགས་དུས་ཀུན། །འཕལ་ཞིང་ལུང་རྟོགས་ཡོན་ཏན་ནམ་ལུས་པ། །ཆེར་རྒྱས་འགྲོ་ལ་སྨན་པའི་བྱ་བ་ཡིས། །དོན་གཉིས་ལྷུན་གྱིས་

[003A]༄༅། །གྲུབ་པའི་བཀྲ་ཤིས་སྩོལ།  །ཞེས་རྒྱལ་བ་ཀུན་གྱི་ཡུམ་གཅིག་དཔལ་ལྡན་སྲིད་གསུམ་དབང་མོ་དབུ་འཕང་བསྟོད་ཅིང་མངར་གསོལ་བའི་བདེན་ཚིག་དངོས་གྲུབ་འདོད་པ་འཇོ་བའི་བུམ་བཟང་འདི་ནི་གསང་བ་མཆོག་གི་རྣལ་
འབྱོར་བ་ཤཱཀྱའི་དགེ་སློང་བློ་བཟང་བསྐལ་བཟང་རྒྱ་མཚོས་ས་འབྲུག་དབྱུག་པ་ཟླ་བའི་དམར་ཕྱོགས་བཟང་པོ་གསུམ་པའི་ཉི་མ་མེ་བཞིའི་འགྲུབ་སྦྱོར་ཐོག་སུག་བྲིས་སུ་བགྱིས་པའོ།། །།།
