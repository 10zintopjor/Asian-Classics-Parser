༄༅། །ཉམས་མགུར་རྣམས་ཕྱོགས་གཅིག་ཏུ་བསྡེབས་པ་བཞུགས་

[001] །ན་མོ་གུ་ར་བེ། ཞིང་རབ་འབྱམས་རྒྱལ་བ་ཀུན་གྱི་དངོས། །ཚེས་བརྒྱད་ཁྲི་བཞི་སྟོང་འབྱུང་བའི་གནས། །དཔལ་འགྲན་གྱི་དོ་མེད་ཁྱབ་བདག་རྗེ། །མི་བདག་གི་སྙིང་དབུས་རྟག་
ཏུ་བཞུགས། །ཡོངས་མི་ལུས་རིན་ཆེན་ཉེ་བར་ཐོབ། །ཆོས་ཟབ་དགུའི་སྙིང་པོ་རྣ་བར་ཐོས། །སྔགས་ཟབ་མོའི་བཟླས་སྒོམ་ཚུལ་ལ་འཇུག་རྟེན་རབ་བྱུང་ཕུན་ཚོགས་རྒྱན་གྱིས་བརྗིད། །འདི་འདྲ་བའི་
སྐལ་བཟང་ཐོབ་བ་འདི། །ཁོང་ལྷ་དབང་བརྒྱ་བྱིན་ལས་ཀྱང་ལྷག་འདི་བསམས་ཤིང་རྗེ་བཙུན་བླ་མའི་དྲིན། །དྲིན་ཆེ་བར་ངེས་སོ་བླ་མ་རྗེ། །རྗེ་བློ་བཟང་རྒྱལ་བའི་མན་ངག་བཅུད། །ཆོས་གཞན་གྱི་
ལུགས་ལས་ཁྱད་འཕགས་པ། །ལམ་ཐུན་མོང་ཐུན་མོང་མིན་པ་ཡི། །གནད་རྫོགས་པར་གོ་བ་ཁྱོད་ཀྱི་དྲིན། །ཚེ་འདི་དང་ཕྱི་མའི་བདེ་ལེགས་ཀྱི། །རྒྱུ་མཐར་ཐུག་བཤེས་གཉེན་དམ་པ་ལ། །བསམ་

[002A]༄༅། །སྦྱོར་བས་མཉེས་པར་བྱེད་པ་ཉིད། །གོ་དགོས་པར་རྟོགས་པ་ཁྱོད་ཀྱི་དྲིན། །དེའི་གསུང་ལས་འབྱུང་བཞིན་རང་ཉིད་ཀྱིས། །དུས་ད་ལྟ་ཐོབ་པའི་ལུས་རྟེན་འདི། །དལ་འབྱོར་པ་ཚང་
བའི་མི་ལུས་མཆོག་ཆེས་རྙེད་དཀར་རྟོགས་པ་ཁྱོད་ཀྱི་དྲིན། །དོན་དེ་ལ་སྙིང་པོ་ལེན་པ་ལ། །ཆུང་འབྲིང་དང་ཆེན་པོའི་ལམ་གསུམ་གྱི། །གནད་བགྲོད་ཚུལ་ལེགས་པར་རྟོགས་པ་འདི། །རྗེ་ཁྱེད་ཀྱི་བཀའ་
དྲིན་ཉིད་དུ་བས། །ཚེ་འདི་ལ་ཟུང་འཇུག་རྡོ་རྗེ་འཆང། །སྙིང་དབུས་ནས་ལྡང་བའི་རིམ་པ་གཉིས། །ཕ་བློ་བཟང་གྲགས་པའི་གདམས་ངག་བཞིན། །དཔལ་ཁྱོད་ཀྱི་དྲིན་ལས་བདག་གིས་ཐོས། །ཚུལ་དེའི་
ཕྱིར་རྒྱལ་བ་ཐམས་ཅད་ལས། །ཆེས་ཁྱོད་ཉིད་བཀའ་དྲིན་ཕུལ་བྱུང་སྟེ། །དུས་སྙིགས་མའི་སེམས་ཅན་དམུ་རྒོད་ལ། །མགོན་གཞན་གྱིས་བཏང་སྙོམས་ཚུལ་དུ་བཞུགས། །རྗེ་ཁྱོད་ཀྱིས་སྙིང་སྟོབས་ཆེར་
བསྐྱེད་ནས། །ཕྱི་དུར་སྨྲིག་འཛིན་པའི་དགེ་སློང་ཚུལ། །ནང་གསུམ་ལྡན་ངོ་བོ་རྡོ་རྗེ་འཆང། །ཆེས་ངེས་གསང་གསུང་དབྱངས་ལྷད་ལྷད་སྒྲོག་དོན་འདི་ཡིས་ཁྱོད་ཉིད་བཀའ་དྲིན་ཆེ། །ཚུལ་ཇི་བཞིན་དྲན་

[002B] །དུས་འཁོར་བ་ཇི་སྲིད་རྟག་བཞུགས་ནས། །གསུང་མདོ་སྔགས་བདུད་རྩིའི་ཆུ་རྒྱུན་གྱིས། །བདག་ཉོན་མོངས་བྱིན་ཟ་བཅིལ་དུ་གསོལ། །ཆོས་ཀུན་གྱི་གནས་ལུགས་མ་ལུས་པ། །དོན་ཕྱིན་ཅི་མ་ལོག་བར་རྟོགས་ཏེ་
དཔལ་ཟུང་འཇུག་བདེ་ཆེན་རྡོ་རྗེ་འཆང། །མཆོག་མྱུར་དུ་ཐོབ་པའི་བཀྲ་ཤིས་སྩོལ། །སངས་རྒྱས་པའི་དགའ་སྟོན་མྱོང་བའི་མཐུས། །གྲོལ་འགྱུར་བའི་བདུད་རྩིའི་དགའ་སྟོན་གྱི། །ཆ་ཤས་པའི་གཟེགས་མས་འགྲོ་བ་ཀུན། །ཕུན་ཚོགས་
ཀྱི་དཔལ་ལ་རོལ་པར་འགྱུར།། ཅེས་པ་འདི་ནི་མགྲོན་གཉེར་བློ་བཟང་ཡར་འཕེལ་གྱིས་བསྐུལ་ངོར་་ཤཱཀྱའི་བཙུན་པ་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།    ༈    དུས་གསུམ་དང་ཕྱོགས་བཅུའི་རྒྱལ་བ་ཀུན། །དཔལ་ཟུང་འཇུག་ཁ་
སྦྱོར་ཕྱག་རྒྱ་ཆེའི། །དབྱིངས་གཅིག་ཏུ་བསྡོམ་པའི་བླ་མ་ལྷ། མི་ཁོ་བོའི་སྙིང་དབུས་རྒྱན་དུ་བཞུགས། །རྗེ་ཁྱེད་ལ་སྒྲུབ་པའི་མཆོད་པ་དང། །རང་སྐལ་མཉམ་འགྲོ་ལ་ཕན་པ་དང། །སེམས་རྣལ་འབྱོར་མཆོག་ལ་གཞོལ་བའི་ཕྱིར། །གླུ་
ཚིག་གསུམ་ལེན་ཧེ་སྙན་དུ་གསོན། །རྟེན་དལ་འབྱོར་ཚང་བའི་མི་ལུས་འདི། །རྗེ་བླ་མ་ཁྱེད་ཀྱི་བཀའ་དྲིན་ལས། །ཆོས་ཟབ་མོའི་གནད་དང་མཇལ་དུས་འདིར། །བློ་ཕྱིན་ཅི་མ་ལོག་བསྒྲུབ་པར་སྨོན། །དུས་ཉིན་རེ་ཟླ་རེ་ལོ་རེ་ཡིས། །ཚེ་མི་སྡོད་
སྐད་ཅིག་འགྲིབ་པ་ལ། །ལེགས་བསམ་སྟེ་བཙན་ས་ཟིན་པའི་ཕྱིར། །སེམས་འདུལ་བའི་གནད་ལ་གཞོལ་བར་བྱ། །གཞི་ཚུལ་ཁྲིམས་རྣམ་པར་དག་བྱས་ཏེ། །ལམ་གཙོ་བོ་གསུམ་གྱིས་རང་རྒྱུད་ཕྱུག་བློ་གཡེང་བའི་གཞི་ལས་རབ་བྱོལ་བས།།

[003A]༄༅། །ཡིང་རྩེ་གཅིག་ཏིང་འཛིན་མྱུར་དུ་སྒྲུབས། །ཕྱི་ཟ་ཟིར་འཇིག་རྟེན་སྣང་ངོ་དང། །ལྷ་མི་ཡི་དཔལ་འབྱོར་དྲེགས་པའི་ཚོགས། །བདུད་འབོད་པའི་གཡབ་མོར་ལེགས་གོ་སྟེ། །གནས་དབེན་པ་ནགས་ཀྱི་ནང་དུ་སོང། །དུག་
མཐར་ཐུག་དཀོར་ཆུའི་སྒྲིབ་གཡོགས་ཟས། །མིང་ཙམ་ཡང་མི་སྡོད་རྩ་བ་དང། །ཤིང་བཟང་པོའི་འབྲས་བུས་འཚོ་བ་ནི། །ཡིད་ཏིང་འཛིན་ངང་གིས་འཕེལ་བའི་རྒྱུ། །དུས་ད་ལྟ་དགའ་སྟེ་ད་ལྟ་ཁྲོས། །སེམས་མི་རྟག་བྱིས་པའི་གྲོགས་པོ་
ལས༑ ༑རྒྱང་རིང་པོའི་བྲག་རི་ངོས་ཡངས་ན། །བྱ་རི་དྭགས་རྩེད་འཇོར་བལྟ་བ་བདེ། །རྩྭ་སྔོ་ལྗང་རྨ་བྱའི་མགྲིན་པ་འདྲ། །ནགས་མེ་ཏོག་པ་ཉྩ་ལི་ལྟར་བཀྲ། །སྟེགས་རྡོ་ལེབ་ཆགས་ཞེན་བསྐྱེད་མི་བྱེད། །དེའི་སྟེང་ན་ནང་དུ་ཡང་དག་
འཇོག་རྗེ་བླ་མ་སངས་རྒྱས་བལྟ་བ་དང། །གནས་འཁོར་བ་སྡུག་པའི་ཚང་ལྟར་རིག་སེམས་གཞན་དོན་ཆེར་བསྒོམ་བྱང་སེམས་བསྐྱེད། །དེ་རེས་འཇོག་ནམ་ཞིག་བསྒོམ་ཞིག་གུ་ཡིད་ཐ་མལ་སྣང་བ་ངན་པ་དང། །ཡུན་དུས་མཐའི་སྐད་
ཅིག་མི་འགྲོགས་པར། །དཔལ་བདེ་ཆེན་ལྷ་ཡི་འཁོར་ལོའི་གཟུགས། །དབྱིངས་ནམ་མཁའི་འཇའ་ལྟར་ནམ་ཞིག་བཀྲ་ལུས་རྡོ་རྗེའི་གཞལ་ཡས་གཉིས་སྤང་དབུས། །ལས་ཀུན་ནས་གཡོ་བའི་དྲི་བཞོན་ལྔ། །གཉུག་རླུང་སེམས་དབྱེར་མེད་
ཐིག་ལེའི་ནང། །ཆུ་ཆུ་བཞིན་ཐིམ་ན་ཤིན་ཏུ་མཚར། །དོན་དེ་ཡིས་བཟོ་བོས་བསྒྲུབས་པའི་སྐུ། །ཐབས་དབང་པོའི་གཞུ་ལྟར་བཀྲ་བའི་ཁྲོད། །སེམས་ཆོས་ཉིད་སྟོང་པ་རོ་གཅིག་པ། །དུས་ནམ་ཞིག་ཐོབ་པ་འགྱུར་རམ་ཀྱེ། །དཔལ་བདེ་

[003B] །ཚིག་བྲག་སྟོང་དབྱངས་ཀྱི་ང་རོ་འདི། །རྗེ་བླ་མ་མཉེས་པའི་སྒྲུབ་མཆོད་དང། །རང་ཉམས་མྱོང་གོང་དུ་འཕེལ་ཕྱིར་བསྡེབས། །དགེ་འདི་ཡིས་སྐྱེ་བོ་མ་ལུས་པ། །སྒྱུ་འོད་དང་སྦྱར་བའི་ཟུང་འཇུག་ཁང། །དུས་
མྱུར་བ་ཉིད་དུ་ཞུགས་ནས་ཀྱང། །དཔལ་བདེ་བ་ཆེ་ལ་སྤྱོད་གྱུར་ཅིག། ཀྱཻ་རྡོ་རྗེའི་དབྱངས་ཀྱི་མགུར་མ་འདི། །ཚུལ་འདི་ལ་སྦྱོད་པའི་སྐྱེ་བོ་དང། །ཡིད་སེམས་ཀྱི་ཁྱིའུ་བསྐུལ་བའི་ངོར། །དུས་མཐའ་ཡི་དགེ་སློང་ཞིག་གིས་བྲིས། །སརྦ་མངྒ་ལཾ།། །།
ཞེས་པ་འདི་ནི་རབ་འབྱམས་པ་འཇམ་དབྱངས་བསམ་འགྲུབ་ཀྱིས་བསྐུལ་བ་ལྟར་་ཤཱཀྱའི་དགེ་སློང་རྡོ་རྗེ་འཛིན་པ་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།། ༄༅། །བློ་སྦྱོང་ལམ་རིམ་གྱི་སྐོར་བཞུགས་

[001] །ན་མོ་གུ་རུ། འདིར་ལམ་གྱི་སྙིང་པོ་ཆ་ཚང་བ་ཉམས་སུ་ལེན་པར་འདོད་པའི་གང་ཟག་གིས། །སྦྱོར་བའི་ཆོས་དྲུག་སྔོན་དུ་གཏོང་བ་ལམ་རིམ་ཆེན་མོ་སོགས་ལས་འབྱུང་བ་ལྟར་བྱས་
ལ༑ དངོས་གཞི་ནི་སྐྱབས་འགྲོ་སེམས་བསྐྱེད་ཚད་མེད་བཞི་བསྒོམ་པ་སྔོན་དུ་བཏང་ནས། རང་གི་སྤྱི་བོར་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་མཐོ་ཞིང་ཡངས་པའི་སྟེང་ཁར་སྣ་ཚོགས་པད་ཟླ་
ཉི་མའི་དཀྱིལ་འཁོར་གྱི་གདན་ལ་ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་ཐུབ་དབང་རྡོ་རྗེ་འཆང་སྐུ་མདོག་གསེར་བཙོམ་ལྟ་བུ་དབུ་གཙུག་ཏོར་དང་ལྡན་པ་ཞལ་གཅིག་ཕྱག་གཉིས་གཡས་ས་གནོན་
དང་གཡོན་མཉམ་གཞག་གི་སྟེང་ན་བདུད་རྩིས་གང་བའི་ལྷུང་བཟེད་བསྣམས་པ། སྐུ་ལ་ཆོས་གོས་གསུམ་མཛེས་པར་གསོལ་བ། མཚན་དཔེས་བརྒྱན་པའི་དྭངས་གསལ་འོད་ཀྱི་རང་བཞིན་ཅན། སྐུ་ལས་

[002A]༄༅། །སྐྱེས་པའི་འོད་ཀྱི་ཕུང་པོའི་དབུས་ན་ཞབས་གཉིས་རྡོ་རྗེ་སྐྱིལ་མོ་ཀྲུང་གིས་བཞུགས་པ། སྐྱབས་གསུམ་ཀུན་འདུས་ཀྱི་བདག་ཉིད་དུ་གྱུར་པར་མོས་ནས། སྐུ་བཞིའི་བདག་ཉིད་བླ་མ་
ལྷ༑ ༑ཐུབ་པའི་དབང་པོར་གསོལ་བ་འདེབས། །ལམ་གྱི་རྟོགས་པ་མ་ལུས་པ། །རྒྱུད་ལ་སྐྱེ་བར་བྱིན་གྱིས་རློབ། ཅེས་གསོལ་བ་བཏབ་པས། སྤྱི་བོའི་བླ་མ་ལྷའི་སྐུའི་ཆ་ལས་བདུད་རྩི་སྣ་ལྔ་འོད་ཟེར་
དང་བཅས་པའི་རྒྱུན་བབས། འོད་ཟེར་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས་ཐོག་མེད་ནས་བསགས་པའི་སྡིག་སྒྲིབ་རྣམས་དག་བཤེས་གཉེན་དམ་པ་སངས་རྒྱས་དངོས་སུ་མཐོང་བ་
དལ་འབྱོར་དོན་ཆེ་ཞིང་རྙེད་དཀའ་བ། འཆི་བ་མི་རྟག་པ་དྲན་པ། ངན་སོང་གསུམ་གྱི་སྡུག་བསྔལ་ལ་འཇིགས་ནས་དཀོན་མཆོག་གསུམ་ལ་སྐྱབས་སུ་འགྲོ་ཞིང་ལས་འབྲས་ལ་ཡིད་ཆེས་ཀྱི་དད་པ་བསྐྱེད་
ནས་སྤང་བླང་བྱེད་པ། འཁོར་བ་མཐའ་དག་སྡུག་བསྔལ་གྱི་རང་བཞིན་དུ་བལྟ་བ། དེ་ལས་ཐར་བའི་ཆེད་དུ་ལམ་བསླབ་པ་རིན་པོ་ཆེ་གསུམ་ལ་སློབ་པ། རྒྱུ་འབྲས་མན་ངག་བདུན་དང་བདག་གཞན་

[002B] ཕ་རོལ་ཏུ་ཕྱིན་པ་དྲུག་དང་བསྡུ་བ་བཞི། ཞི་གནས་དང་ལྷག་མཐོང་གཉིས་ཟུང་འབྲེལ་གྱི་ཏིང་ངེ་འཛིན་ལ་སོགས་པའི་རྟོགས་པ་རྣམས་རྒྱུད་ལ་སྐྱེ་བར་བསྒོམ་ཞིང། བཤེས་གཉེན་བསྟེན་ཚུལ་
ནས་ལྷག་མཐོང་གི་བར་གྱི་ལམ་རྣམས་རེ་རེ་ནས་དམིགས་ཕུར་ནས་བསྒོམ་བཞིན་པར་བདུད་རྩི་འབེབས་སྦྱང་སོགས་བྱ་བ་ནི་ལམ་རིམ་ཆེན་མོ་དང་བདེ་ལམ་སོགས་ནས་འབྱུང་བ་ལྟར་བྱ་ལ། དུས་རྟག་ཏུ་བླ་མ་ལྷའི་སྣང་བ་དང་མ་བྲལ་བར་བྱའོ།། ཞེས་ལམ་
གྱི་རིམ་པའི་ཉམས་ལེན་མདོར་བསྡུས་འདི་ནི་མདོ་སྨད་པ་དགེ་སློང་བློ་བཟང་ཡོན་ཏན་གྱིས་འདི་ལྟ་བུ་ཞིག་དགོས་ཞེས་བསྐུལ་ངོར་་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའོ།།    ༈   
ཐོག་མར་ཚོགས་འཚོགས་མ་ཐག་ཤེར་སྙིང་ལན་གསུམ་བདེན་བ་དར་གྱི་བཟློག་པ་དང་བཅས་པ། དེ་ཚར་མ་ཐག་དེད་ནས་བྱང་ཆུབ་ཀྱི་སེམས་བསྐྱེད་དགོས་པའི་རྒྱུ་མཚན་གྱི་བཤད་པ་མང་ཙམ་བྱས་ཟིན་པའི་མཐར་ཁོ་བོས་བརྡ་སྤྲོད་པ་བཞིན་ཡན་
ལག་བདུན་པ་བྱེད་དགོས་པས། ཐོག་མར་ཐུབ་དབང་ལ་ཕྱག་འཚལ་ཤོ་ལོ་ཀ་གཅིག་དེ་རྗེས། རྒྱ་ཆེན་སྤྱོད་པའི་བརྒྱུད་ལ་ཕྱག་འཚལ་ལོ། །ཟབ་མོ་ལྟ་བའི་བརྒྱུད་ལ་ཕྱག་འཚལ་ལོ། །ཉམས་ལེན་བྱིན་རླབས་བརྒྱུད་ལ་ཕྱག་འཚལ་ལོ། །བརྒྱུད་
པའི་བླ་མ་རྣམས་ལ་ཕྱག་འཚལ་ལོ། །གངས་ཅན་ཤིང་རྟའི་སྲོལ་འབྱེད་ཙོང་ཁ་པ། །དངོས་སྟོབས་རིགས་པའི་དབང་ཕྱུག་རྒྱལ་ཚབ་རྗེ། །མདོ་སྔགས་བསྟན་པའི་བདག་པོ་མཁས་གྲུབ་རྗེ། །རྒྱལ་བ་ཡབ་སྲས་གསུམ་ལ་ཕྱག་འཚལ་ལོ། །རིག་

[003A]༄༅། །གྲོལ་ཕུན་ཚོགས་ཞེས་སོགས་དུས་བཟང་ཆོས་སྤྱོད་ཀྱི་སྐབས་བཞིན་ལ་གསོལ་འདེབས་ཕྱག་འཚལ་དུ་འདོན་པ་བསྒྱུར་ཞིང། གང་གིས་བདག་ལ་རིག་པ་བསླབ་པ་དང། ཞེས་སོགས་ཀྱི་མཇུག་ཏུ་འཕགས་པ་འཇམ་དཔལ་མ་
རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ཞེས་པའི་བར་བྱ། དེ་ནས་སྤྱན་འདྲེན་མེད་པའི་ཁྲུས་གསོལ་མདོར་བསྡུས་ཤིག་བྱས། མཎྜལ་མ་ཕུལ་བར་འདོད་ཆགས་ཞེ་སྡང་ཞེས་སོགས་ཡན་ལག་བདུན་པའི་འཕྲོས་རྣམས་བྱ། དེ་ནས་
སྐྱབས་འགྲོ་ཁྱད་པར་ཅན་ཞུ་བའི་མཎྜལ་ཕུལ། དེ་ནས་ཁོ་བོས་གསོལ་འདེབས་དང་སྐྱབས་འགྲོའི་རྗེས་ཟློས་བྱེད་དུ་བཅུག་རྗེས་སྐྱབས་འགྲོའི་བསླབ་བྱ་བརྗོད། དེ་ནས་ཁོ་བོས་བརྡ་སྤྲད་པ་བཞིན་ཡན་ལག་བདུན་པ་ཕྱག་འཚལ་དང་བཅས་པ་རྒྱས་
པར་བྱ་ཞིང། ཁྲུས་གསོལ་ཀྱང་སྔར་བཞིན་རྒྱས་པར་བྱ། དེ་ནས་སེམས་བསྐྱེད་ཞུ་བའི་ཕྱིར་མཎྜལ་ཕུལ། །དེ་ནས་ཁོ་བོས་དམིགས་རྣམ་བརྡ་སྤྲང་པ་ལྟར་སེམས་བསྐྱེད་ཀྱི་ཆོ་གའི་རྗེས་ཟློས་བྱས་རྗེས་བསླབ་བྱ་བརྗོད།། ཅེས་པ་འདི་ནི་ལྕགས་འབྲུག་
དབྱར་ཆོས་དུས་འདུས་པ་རྒྱ་མཚོས་སེམས་བསྐྱེད་མཆོད་པ་མཛད་སྐབས་་ཤཱཀྱའི་དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྨྲས་པའོ།།    ༈    །ལམ་གྱི་སྙིང་པོ་ཉམས་སུ་བླང་བ་ནི། །ཐོག་མར་མཚན་ཉིད་ལྡན་པའི་བླ་མ་ལ། །སངས་རྒྱས་
དངོས་སུ་མཐོང་བའི་འདུ་ཤེས་ཀྱི། །བསམ་སྦྱོར་གཉིས་ཀྱིས་བསྟེན་པ་མན་ངག་ཡིན།    ༈    །དེ་ནས་རང་གིས་ཐོབ་པའི་མི་ལུས་འདི། །རྙེད་དཀའ་དོན་ཆེའི་དལ་འབྱོར་དུ་ཤེས་ནས། །ཆུད་བཟོས་མེད་པར་སྙིང་པོ་ལེན་པའི་ཕྱིར། །ལྷ་ཆོས་བྱེད་པ་གནད་ཀྱི་དོན་

[003B] ་ལྷ་ཆོས་དེ་ལ་གསུམ་དུ་ཡོད་པ་ལས། །ངན་སོང་འཇིགས་ནས་སྐྱབས་འགྲོ་ལས་འབྲས་ལ། །འབད་པ་འདོན་པ་སྐྱེས་བུ་ཆུང་དུ་དང། །འཁོར་བས་འཇིགས་ནས་ལམ་བསྒོམ་སྐྱེས་བུ་འབྲིང། ་སྐྱེས་བུ་ཆེན་པོའི་ལམ་གྱི་གཙོ་བོ་ནི། །ངེས་འབྱུང་
བྱང་སེམས་ཡང་དག་ལྟ་བ་གསུམ། །ཕར་ཕྱིན་དྲུག་དང་ཞི་ལྷག་གི་ས་བརྒྱན་ཏེ། །རྡོ་རྗེ་ཐེག་པ་བསྣན་ནས་ཉམས་སུ་ལེན། ་འདི་ཉིད་ལམ་རིམ་དམར་ཁྲིད་སྙིང་པོ་ཡིན། །ལམ་གྱི་གཙོ་བོ་རྣམ་པ་གསུམ་པོའང། །ངེས་འབྱུང་བྱང་སེམས་ཡང་དག་ལྟ་
བ་སྟེ། །དེ་ཡང་ཇི་ལྟ་བུ་ཡི་གཙོ་ཞེ་ན། པ་ངེས་འབྱུང་འཁོར་བ་ལས་སྒྲོལ་ལམ་གྱི་གཙོ། །ལྟ་བ་ཉོན་མོངས་འཇོམས་པའི་ལམ་གྱི་གཙོ། །བྱང་སེམས་སངས་རྒྱས་བགྲོད་པའི་ལམ་གྱི་གཙོ། །འདི་ནི་ལམ་གཙོའི་སྙིང་པོ་བསྡུས་པའོ། ་མི་བརྟན་སྡུག་
བསྔལ་དོན་ལ་བསམ་བྱས་ཏེ། །སྟོང་ཉིད་སྙིང་རྗེའི་སྙིང་པོས་རྒྱས་བཏབ་ནས། །ཨ་ཡིག་སྐྱེ་བ་མེད་པའི་མཆོད་རྟེན་ལ། །འཕགས་མཆོག་སངས་རྒྱས་ཞུགས་ཏེ་བདུད་རྩི་ཕབ། ་མཐའ་མར་རང་ལུས་མཆོད་སྦྱིན་དག་ཏུ་བྱ། །འཆི་བའི་ཚེ་ན་སྟོང་ཉིད་ཏིང་
འཛིན་ལ། །མཉམ་པར་བཞག་ནས་འཕགས་མཆོག་ཆོས་ཀྱི་སྐུར། །འཕོ་བར་བྱས་ཏེ་མངོན་པར་རྫོགས་སངས་རྒྱ། ་འདི་ནི་སྙིང་པོ་དོན་གསུམ་གནད་ཀྱི་དོན།། ཞེས་བྱ་བ་འདི་ནི་དགེ་ཚུལ་རྒང་པོ་བསྟན་པ་རྒྱ་མཚོ་ཞེས་བྱ་བའི་ཁ་འདོན་དུ་དགོས་ཞེས་བསྐུལ་བ་ལྟར་
ཤཱཀྱའི་དགེ་སློང་སྙོམས་ལས་པ་བློ་བཟང་དཔལ་ལྡན་ཡེ་ཤེས་ཀྱིས་དབེན་ས་ཆོས་ཀྱི་ཕོ་བྲང་དུ་སྦྱར་བའོ།།    ༈    འཇམ་པའི་དབྱངས་དང་རྒྱལ་བ་བློ་བཟང་གྲགས། །རྩ་བའི་བླ་མ་རྣམས་དང་བྱང་ཆུབ་སེམས། །སྙིང་རྗེ་ཆེན་པོ་བདག་མེད་ལྟ་བ་སོགས།།

[004A]༄༅། །བྱང་ཆུབ་སྙིང་པོའི་བར་དུ་སྤྱི་བོས་མཆོད། །དང་པོའི་ལས་ཅན་ཡིད་ལ་ཆོས་ཀྱི་གནད། །གསལ་བར་བྱེད་པའི་ལྡེ་མིག་འཕྲུལ་གྱི་དཔལ། །རབ་ཏུ་ལྡན་པའི་ངོ་མཚར་སྐད་ཀྱི་འགྱུར། །སྒྲོག་པར་བྱེད་འདི་སྐྱེ་བོ་ཀུན་གྱི་བཅུད། །དེ་ཡང་
ལས་དང་བོ་པ་རྣམས་ཀྱི་རྒྱུད་ལ་ཡོན་ཏན་ཆེ་སྐྱེ་ཆུང་སྐྱེ་ཐམས་ཅད་ཀྱི་གནད་ནི་དཀོན་མཆོག་ལ་དད་པ་དང། མི་རྟག་པའི་འདུ་ཤེས་བསྒོམ་པ་གཉིས་མཆོག་ཏུ་གྱུར་པ་ཡིན་ཏེ། མདོ་ལས། མཐའ་ན་སེམས་ཅན་དམྱལ་བ་པ་རྣམས་ལ་རླུང་བསིར་བུ་
ལངས་པའི་བདེ་བ་ཚུན་ཆོད་དཀོན་མཆོག་གི་བྱིན་རླབས་དང། སངས་རྒྱས་ཀྱི་འཕྲིན་ལས་སུ་གསུངས་ཤིང། །མྱ་ངན་ལས་འདས་པ་ཆེན་པོ་ལས། ལོག་ཐམས་ཅད་ཀྱི་ནང་ནས་སྟོན་གྱི་ལོག་མཆོག་གོ། །རྗེས་ཐམས་ཅད་ཀྱི་ནང་ནས་བ་གླང་གི་རྗེས་
མཆོག་གོ་འདུ་ཤེས་ཐམས་ཅད་ཀྱི་ནང་ནས་མི་རྟག་པའི་འདུ་ཤེས་མཆོག་སྟེ། འདིས་ནི་ཁམས་གསུམ་གྱི་ང་རྒྱལ་དང། རྒྱགས་པ་དང། དྲེགས་པ་ཐམས་ཅད་སེལ་བར་བྱེད་དོ། ཞེས་གསུངས་སོ། །རྒྱུ་མཚན་དེའི་ཕྱིར་ན། ཆོས་ཀྱི་རྒྱལ་པོ་ཙོང་
ཁ་པ་ཆེན་པོས་ཀྱང་ཐོག་མར་གདམས་ངག་ཟབ་ཟེར་བ་རྣམས་བཞག་ནས། ངེས་འབྱུང་ལ་མྱོང་བ་ཐོན་པར་བྱེད་དགོས་ཞེས་གསུངས་ཤིང། དེས་ན་དང་པོར། ཚེ་འདི་གནོད་མང་རླུང་གིས་བཏབ་པ་ཡི། །ཆུ་ཡི་ཆུ་ལྤུར་བས་ཀྱང་མི་རྟག་ན། །དབུགས་
རྡུབ་དབུགས་འབྱུང་གཉིད་ཀྱིས་ལོག་པ་ལས། །སད་ཁོམ་གང་ལགས་དེ་ནི་ངོ་མཚར་ཆེ། ཞེས་གསུངས་པ་ལྟར། དབུགས་ཕྱི་ནང་དུ་གྱུ་གྱུ་བ་འདི་ད་ལྟ་རང་མི་ཆད་པའི་ངེས་པ་མེད་སྙམ་དུ་ཡིད་འཁུལ་ངེས་པ་མི་རྟག་པ་བསྒོམ་པ་ཉིད་ལ་འབད་

[004B] དེ་ལ་མྱོང་བ་ཐོན་པ་ཙམ་གྱིས་ཚེ་འདིའི་སྣང་ཤས་ཐམས་ཅད་མགོ་གནོན་ནུས་པ་དང་མྱོང་བ་བཅོས་མམ་ཡིན་པ་ཐོན་ན། སྲིད་པའི་ཕུན་ཚོགས་ཐམས་ཅད་མི་རྟག་པ་སྙིང་པོ་མེད་པ་ཆུ་ཡི་ཆུ་ལྤུར་ལྟ་བུར་རིག་ནས། མདོར་ན་ཚངས་པ་དང་བརྒྱ་
བྱིན་དང་འཁོར་ལོས་བསྒྱུར་བའི་རྒྱལ་པོའི་གོ་འཕང་ལ་སོགས་པ་ལ་ཡང་ཡིད་བརྟན་ཅུང་ཟད་ཀྱང་མེད་པའི་ངེས་པ་རྙེད་ནས། གཞན་དུ་ན་ཐར་པ་དང་ཐམས་ཅད་མཁྱེན་པན་ཡག་ཅིག་ཐོབ་བྱ་མཆོག་ཏུ་ངེས་པར་འགྱུར། །དེས་ན་སྐྱེས་བུའི་རྩལ་ཅི་ཡོད་
ཀྱིས་མི་རྟག་པའི་གནས་ཚུལ་རྒྱུད་ལ་ཅི་སྐྱེ་བསྒོམ་པར་བྱའོ། །དེ་ལ་སྦྱོར་བའི་ཆོས་དྲུག་སྔོན་དུ་གཏོང་བ་དང། བླ་མའི་རྣལ་འབྱོར་ལམ་གྱི་སྲོག་ཏུ་བྱེད་པ་དང། བདུད་རྩི་འབེབས་སྦྱངས་བྱེད་པ་སོགས་བྱང་ཆུབ་བདེ་ལམ་དུ་གསུངས་པ་ལྟར་བྱས་ནས་
རིགས་པའི་དབང་ཕྱུག་གིས། དེ་ཕྱིར་མི་རྟག་ལས་སྡུག་བསྔལ། །སྡུག་བསྔལ་ལས་ནི་བདག་མེད་གསུང། ཞེས་གསུངས་པ་ལྟར། མི་རྟག་པ་བསྒོམ་པ་ཡོན་ཏན་ཐམས་ཅད་ཀྱི་རྩ་བར་ཤེས་པའི་དད་པ་ལྷང་ལྷང་བསྐྱེད་ནས། རང་ཉིད་དང་རང་གི་ལོངས་
སྤྱོད་ལ་སོགས་པ་ཐམས་ཅད་སྐད་ཅིག་གིས་འགགས་པར་འགྱུར་བའི་ཚུལ་ལ། ཐབས་སྣ་ཚོགས་ནས་བསྐོར་ཞིང་ལྷག་པར་དུ་རང་ཉིད་ངེས་པར་འཆི་བ། ནམ་འཆི་ངེས་པ་མེད་པ། འཆི་བའི་ཚེ་ཆོས་མ་གཏོགས་གང་གིས་ཀྱང་མི་ཕན་པ་རྣམས་
ནན་ཏན་དུ་བསྒོམ་མོ། །དེ་ལ་ངེས་པར་འཆི་བ་ནི་ཚེ་ལ་སྣོན་པ་མེད་ཅིང་འབྲིད་བྱེད་བར་མ་ཆད་དང་བཅས་པ་བསྒོམ་སྟེ། སྤྱོད་འཇུག་ལས། ཉིན་མཚན་སྡོད་པ་ཡོད་མེད་པ། །ཚེ་འདི་རྟག་ཏུ་གུད་འགྱུར་ཞིང། །སྣོན་པ་གུད་ནས་འོང་མིན་ན། །བདག་ལྟ་འཆི་

[005A]༄༅། །བར་ཅིས་མི་འགྱུར། ཞེས་གསུངས་པ་ལྟར། རང་གི་ཚེ་ཉིན་རེ་བཞིན་ཡང་སྐད་ཅིག་མ་རེ་རེ་བཞིན་ནས་འགགས་ནས་ཟད་ལ། གཞན་ནས་སྣོན་ཁ་འོང་དུ་མེད་བའི་ཚུལ་ལ་བསམས་ནས། ངེས་བར་འཆི་བར་གདོན་མི་ཟ་བར་
ཤེས་ཤིང། དེ་ཡང། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས། དགེ་སློང་དག་ཤེས་པ་ནི་འགྲིབ། སྲོག་ནི་ཆད། ཚེའི་འདུ་བྱེད་ནི་འདོར། ཞེས་ཤེས་པ་སྐད་ཅིག་སྔ་མ་འགག་ཅིང། ཕྱི་མ་ཡང་མི་སྡོད་
པར་འགྲིབ་ནས་འགྲོ་བ་དང། དེ་ལ་བརྟེན་ནས་སྲོག་གི་དབང་པོ་འགག་པའི་ཚུལ་བསམས་ནས་ཡིད་ཅི་འཁུལ་དུ་བྱ། ནམ་འཆི་ངེས་པ་མེད་པ་བསམས་པ་ནི། རིན་ཆེན་འཕྲེང་བ་ལས། འཆི་བའི་རྐྱེན་ནི་མང་བ་སྟེ། །གསོན་པའི་རྐྱེན་ནི་ཉུང་ཟད་ཅིག་
ཅེས་གསུངས་པ་ལྟར། འཆི་རྐྱེན་ནི་ཤིན་ཏུ་མང་ཞིང་གསོན་རྐྱེན་ནི་ཉུང་བ་དང། དེར་མ་ཟད་ཤེས་སྤྲིང་ལས། ས་དང་ལྷུན་པོ་རྒྱ་མཚོ་ཉི་མ་བདུན། །འབར་བས་བསྲེག་པའི་ལུས་ཅན་འདི་དག་ཀྱང། །ཐལ་བ་ཡང་ནི་ལུས་པར་མི་འགྱུར་ན། །ཤིན་ཏུ་
ཉམ་ཆུང་མི་ལྟ་སྨོས་ཅི་འཚལ། ཞེས་གསུངས་པ་ལྟར། རིའི་རྒྱལ་པོ་རི་རབ། རིན་པོ་ཆེ་སྣ་བདུན་ཤིན་ཏུ་སྲ་ཞིང་འཐས་པ་དང། རྒྱ་མཚོ་ཆེན་པོ་བཞི་ཤིན་ཏུ་སྟོབས་ཆེ་བ་དང། འཇིག་རྟེན་གྱི་ཁམས་རྒྱ་ཆེ་ཞིང་འཐས་པ་རྣམས་ཀྱང། ཉི་མ་བདུན་
རབ་ཏུ་འབར་བ་ཤར་བའི་ཚེ། ཐལ་བ་ཡད་མ་ལུས་པ་འགྱུར་ཞིང་འཇིག་པར་འགྱུར་ན། ཤིན་ཏུ་ཉམ་ཆུང་ཞིང་ཆུའི་ཝུ་བ་ལྟ་བུའི་མིའི་ལུས་ནི་འཇིག་སླ་བ་ལྟ་སྨོས་ཀྱང་ཅི་དགོས་སྙམ་དུ་ཉམ་ཆུང་ཚུལ་བསམས་པའི་སྒོ་ནས། དེ་རིང་རང་ཡང་མི་

[005B] དེ་ལྟར་འཆི་རྐྱེན་ཤིན་ཏུ་མང་ཞིང་གསོན་རྐྱེན་ཉུང་ཚུལ་དང། གསོན་རྐྱེན་གྱི་རིགས་ཉུང་ཟད་ཅིག་ཡོད་པ་ལས་དེ་དག་ཀྱང་འཆི་རྐྱེན་དུ་འགྱུར་བའི་ཚུལ་བསྒོམས་ནས། འཆི་བ་ལ་ངེས་
པ་རྙེད་པར་བྱ། དེ་ལྟར་ཤི་ཟིན་པའི་རྗེས་མེད་དེ་མི་འགྲོ་བར་སྐྱེ་བ་ཞིག་ལེན་ལ། སྐྱེ་ས་ཡང་ངན་འགྲོ་དང་བདེ་འགྲོ་གཉིས་ལས་མེད་ཅིང། གལ་ཏེ་ངན་འགྲོར་སྐྱེས་ཚེ་སྡུག་བསྔལ་སྣ་ཚོགས་པ་མྱོང་བ་དང། བདེ་འགྲོར་སྐྱེས་ཀྱང་ངོ་བོ་སྡུག་བསྔལ་
ལས་མ་འདས་ཤིང། རྣམ་པ་བདེ་བར་གནས་པ་རྣམས་ཀྱང་སྡུག་བསྔལ་གྱི་རྒྱུ་འབའ་ཞིག་ལས་མ་འདས་ལ། དེ་ཡང་མི་རྟག་པའི་ཚུལ་བསམས་ནས། འཁོར་བ་མཐའ་དག་སྡུག་བསྔལ་གྱི་རང་བཞིན་ཅན་དུ་ཤེས་པར་བྱས་ནས་དེ་ལས་ཐར་པར་
བྱེད་པའི་ཐབས། དཀོན་མཆོག་གསུམ་ལ་སྐྱབས་སུ་སོང་སྟེ་ལས་འབྲས་ལ་ཡིད་ཆེས་ཀྱི་དད་པ་བསྒོམས་ནས་ཉམས་སུ་ལེན་པ་ནི་མཆོག་ཡིན་ལ། དེའི་ནང་ནས་ཀྱང་དཀོན་མཆོག་གསུམ་ལ་དད་པ་བསྒོམ་པ་ཉིད་མཆོག་ཡིན་པས། སངས་རྒྱས་ཀྱ་སྐུ་
གསུང་ཐུགས་ཀྱི་ཡོན་ཏན་དང་ཁྱད་པར་སྐྱབས་སྟོན་པ་ལ་མི་བསླུ་བ། ཆོས་སྐྱབས་དངོས་ལ་མི་བསླུ་བ། དགེ་འདུན་སྐྱབས་བསྒྲུབ་པའི་ཟླ་གྲོགས་ལ་མི་བསླུ་བའི་ངེས་བ་དྲངས་ཏེ་སྙིང་ཐག་པ་ནས་སྐྱབས་སུ་འགྲོ་བ་ནན་ཏན་དུ་ཡང་ཡང་བྱ། སྐྱབས་
འགྲོ་འདི་བྱེད་པའི་དུས་སུ་སངས་རྒྱས་དང་ཆོས་དང་དགེ་འདུན་རྣམས་མདུན་གྱི་ནམ་མཁར་གསལ་བཏབ་ནས། དེ་དག་གི་སྐྱབས་འོག་ཏུ་ཆུད་པའི་མོས་པ་བྱེད། དེ་ལྟར་མི་རྟག་པ་དང་དཀོན་མཆོག་ལ་དད་པའི་མྱོང་བ་ཐོན་ན། ཡོན་ཏན་རྣམས་སྐྱེ་

[006A]༄༅། །བས་གོང་དུ་སྨོས་པ་ལྟར་ལས་དང་པོ་པ་རྣམས་ཀྱིས་ཚུལ་འདི་ཁོ་ན་ལ་འབད་པར་བྱའོ། །འདི་ནི་ལས་དང་པོ་པ་དམ་པའི་ཆོས་ལ་ཐོག་མར་འཇུག་བ་རྣམས་ལ་ཕན་པའི་ཕྱིར་བརྩམས་པ་སྟེ། མཐོ་དམན་ཀུན་གྱིས་ཐབས་འདི་ཉིད་
ལ་རྣམ་པ་ཀུན་ཏུ་འབད་པར་བྱའོ། །ཀུན་ནས་ཉོན་མོངས་ཕྱོགས་དག་དང། །རྣམ་པར་བྱང་བའི་གནས་ལུགས་ལ། །རྨོངས་པའི་མུན་པ་སེལ་འདོད་པ། །ཀུན་གྱིས་ཐོག་མར་འདི་བཙལ་བྱ། །ཡོན་ཏན་ཆུ་བོ་མ་ལུས་པ། །འདྲེན་པར་བྱེད་པའི་ཡུར་བ་ནི། །
རྣམ་དཔྱོད་གཟོང་གིས་རབ་བྲུས་པ། །འདི་ཉིད་ཞིག་གོ་མཁས་རྣམས་ཀྱེ། །དེ་ཕྱིར་འདི་ལས་འོངས་པའི་ཆུ། །ལེགས་པར་འཐུངས་པས་ཉོན་མོངས་པའི། །ཚ་གདུང་རབ་ཏུ་ཞི་བྱས་ནས། །ངེས་ལེགས་ས་བོན་དྲུང་པོ་ཐོབ། །འདི་ཡི་དགེ་བའི་རྩ་བ་ནི། །ཀུན་བ་ལྟ་
བུར་རབ་དཀར་པ། །གང་དེ་འགྲོ་བ་ཀུན་གྱིས་ནི། །ལམ་བཟང་འདི་ཉིད་རྟོགས་པར་ཤོག་   ༈   
དགེ་སློང་བློ་བཟང་དཔལ་ལྡན་ཡེ་ཤེས་ཀྱིས་སྦྱར་བའི་ཡི་གེ་པ་ནི་དགེ་ཚུལ་བློ་བཟང་མཁས་མཆོག་གོ་མངྒ་ལཾ།།    ༈   
ནས་ཀྱང་ཐོབ་པར་བྱ། དེའི་ཕྱིར་ཏུ་ཐེག་པ་ཆེན་པོའི་དམ་པའི་ཆོས་ཟབ་མོ་གསན་སྙམ་པའི་ཆོས་གསན་པའི་ཀུན་སློང་དང་ཀུན་སྦྱོད་ལ་སོགས་པ་ཐམས་ཅད་ལེགས་པར་གསལ་བཏབ་ནས་གསན་པར་ཞུ། གསན་པར་བྱ་བའི་ཆོས་དེ་ཡང་གང་ཞེ་ན་

[006B]སྲིད་རྩེའི་མཐའ་ཇི་སྲིད་པར་སྙན་པའི་བ་དན་ཀུན་ཏུ་འཕྱར་ཞིང་བསྒྲེང་བ། ཆོས་ཀྱི་སྒྲ་དབྱངས་བླ་ནམ་མཆིས་པས་འགྲོ་བ་ཐམས་ཅད་ཉོན་མོངས་
པའི་གཉིད་ལས་ཀུན་ནས་སློང་བ། ཡོན་ཏན་རིན་པོ་ཆེ་ཐམས་ཅད་ཀྱི་འབྱུང་གནས་སུ་གྱུར་པའི་སངས་རྒྱས་བཅོམ་ལྡན་འདས་ཞེས་འགྲོ་བ་ཐམས་ཅད་ཀྱི་བླ་མར་གྱུར་བ་དེ་ཉིད་ཀྱིས། ཇི་སྐད་དུ་་རྗེ་བདག་ཉིད་ཆེན་པོས། དེ་ཚེ་བློ་དང་ལྡན་པ་ཡིས། །
བརྟེན་ཅིང་འབྲེལ་བར་འབྱུང་བའི་ལམ། །ཁྱོད་ཀྱིས་བསྟན་པའི་གནད་ཉིད་དུ། །ཇི་ལྟར་ཁོང་དུ་ཆུད་མི་འགྱུར། ཞེས་གསུངས་པ་ལྟར། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་བརྟེན་ཅིང་འབྲེལ་བར་འབྱུང་བ་ཐབས་ཀྱི་རང་བཞིན་དུ་གནས་པ་ལ། ཕར་
ཕྱིན་དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་རྟེན་འབྲེལ་བླ་ན་མེད་པ་དང་སྦྱར་བའི་ལམ་པོ་ཆེ་མངོན་དུ་མཛད་པའི་ཕྱིར་སློབ་པ་ལམ་གྱི་གནས་སྐབས་སུ་བརྟེན་ཅིང་འབྲེལ་བར་འབྱུང་བ་དེ་རྣམས་ལ་སྒྱུ་འཕྲུལ་གྱིས་ཀུན་ནས་རོལ་པའི་སྐྱེས་པའི་རབས་ཀྱི་འཕྲེང་
བ་ངེས་པར་བརྗོད་པ་བདག་ཉིད་ཆེན་པོ་སློབ་དཔོན་དཔའ་བོས་མཛད་པ་འདི་ཉིད་ཡིན་ལ། འདིའི་ཚིག་དང་དོན་གྱི་ཆ་རྣམས་ནི་དེ་བཞིན་གཤེགས་པའི་གསང་བ་བསམ་གྱིས་མི་ཁྱབ་པའི་རོལ་པ་དང། པཎྜི་ཏ་ཆེན་པོའི་ངག་དཀྱེལ་ཆེ་བ་ལྷན་ཅིག་ཏུ་
ཚོགས་པའི་ཕྱིར་དང། ངོས་ཅག་ན་ཚོད་ཕྲ་བའི་རང་བཞིན་དུ་གྱུར་པ་བཅས་བརྗོད་ཅི་ལ་སྤོབས་ཀྱང། འདྲེན་པ་བླ་ན་མེད་པ་དེ་ཉིད་ཀྱིས་མཉན་ཡོད་ཀྱི་གྲོང་ཁྱེར་ཆེན་པོར་ཆོ་འཕྲུལ་ཆེན་པོ་མངོན་པར་འདུ་མཛད་དེ་མུ་སྟེགས་བྱེད་རྣམས་རྨེག་མེད་པར་མཛད་

[007A]༄༅། །པའི་དུས་ཁྱད་པར་ཅན་དང། ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོས་དུས་ཁྱད་པར་ཅན་དེ་དང་བསྟུན་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པའི་སྤྲིན་དཔག་ཏུ་མེད་པ་སྤྲོ་བར་མཛད་པའི་དུས་ཁྱད་ཅན་གཉིས་
དབྱེར་མེད་མངོན་དུ་གྱུར་བའི་ཐོག་སྤྲུལ་པའི་སྐུ་རྒྱལ་བ་དངོས་དང་ཁྱད་པར་མ་མཆིས་པ་ཤཱཀྱ་མུ་ནེའི་མདུན་སར་ཆོས་ཀྱི་སྒོ་མོ་བརྒྱ་སྟོང་ཕྲག་དུ་མར་འབྱེད་པའི་རྟེན་འབྲེལ་གྱི་སྒོ་ཐོག་མར་དབྱེ་བའི་ཕྱིར་ཅུང་ཟད་བརྗོད་ན། འདི་ཉིད་འཕགས་
ཡུལ་ནས་འགྱུར་བ་མཚོན་པའི་ཕྱིར་རྒྱ་སྐད་དང་བོད་སྐད་ཀྱི་ཤན་སྦྱོར་ཐོག་མར་གནས་ཤིང། ལོཙྪ་བ་རྣམས་ཀྱི་མཛད་པ་དོན་ལྡན་དུ་མཛད་པའི་ཕྱིར་གསུང་གི་མངའ་བདག་འཇམ་དཔལ་ལ་ཕྱག་འཚལ་བར་མཛད་དེ། དེ་དག་ནི་ཅུང་ཟད་རྟོགས་
སླ་ལ། སློབ་དཔོན་དཔའ་བོ་ཉིད་ཀྱིས་བསྟན་བཅོས་འདི་རྩོམ་པའི་ཐོག་མར། ཚོགས་གཉིས་ཀྱི་དཔལ་དང་ལྡན་པའི་སངས་རྒྱས་ཀྱི་ཡོན་ཏན་དམ་པ་མཛད་པ་ཀུན་ལ་ཁྱབ་ཅིང་བཀྲ་ཤིས་ཀྱི་མཆོག་ཆོས་གཟུགས་ཀྱི་ཡོན་ཏན་རྣམས་འབྱུང་བ་
དང༑ དེ་བརྗོད་པ་དང་དེའི་སྙན་པའི་གཞིར་གྱུར་པ་ལམ་དུས་ཀྱི་མཛད་པ་དེ་བཞིན་གཤེགས་པ་ཐོབ་པར་འདོད་པ་རྣམས་ཀྱི་ཡིད་འཕྲོག་པ། ཐུབ་པ་སངས་རྒྱས་བཅོམ་ལྡན་འདས་དེའི་སྐུ་ཚེ་འདིའི་མངོན་པར་བྱང་ཆུབ་པའི་ཡོན་ཏན་རྣམས་འབྱུང་
བར་བྱེད་པའི་གཞི་སྐུ་ཚེ་སྔ་མའི་མཛད་པ་རྨད་དུ་བྱུང་བ་དང་བཅས་པ་ལེགས་པར་སྦྱར་བའི་ཚིག་དོན་གྱི་སྙན་ངག་ཕུན་སུམ་ཚོགས་པས་མཆོད་ཅིང་སྐྱེས་རབས་རྫོགས་པར་བྱས་མ་ཟིན་གྱི་བར་དུ་མཆོད་ལ། རྒྱུ་མཚན་དེ་རྣམས་མཐོང་བ་ལ་བརྟེན་ནས་

[007B] སྙན་ངག་གི་གཞུང་ལུགས་ལ་ཀུན་ཏུ་དྲེགས་པའི་བྲམ་ཟེ་ལ་སོགས་པ་རྣམས་ཀྱང་ཚིག་དང་དོན་གྱི་སྦྱོར་བས་དད་
པར་འགྱུར་བ་དང། ཉན་ཐོས་དང་རང་སངས་རྒྱས་ཀྱི་ལམ་ལས་གོང་དུ་གྱུར་པའི་ཐམས་ཅད་མཁྱེན་པའི་གོ་འཕང་དེ་ནི་ཆོས་དང་དགེ་འདུན་ཀུན་གྱི་འབྱུང་གནས་མཆོད་འོས་སུ་གྱུར་བར་བསྟན་ནས། བཅོམ་ལྡན་འདས་ཐུགས་རྗེ་ཅན་དེ་ཉིད་ཀྱི་ས་ཚེ་
སྔ་མའི་མཛད་པ་བརྗོད་པའི་ཕྱིར་སླར་ཡང་ནན་ཏན་དུ་གསུངས་པ་ནི་འདི་ལྟ་སྟེ། རྒྱ་གར་སྐད་དུ་ནས། སེམས་རབ་ཏུ་དྭང་བར་བྱའོ་ཞེས་པའི་བར། གསུང་ཆོས་གནང་ཐེང་གཉིས་པའི་སྐབས། དེ་ཡང་སེམས་ཅན་ཐམས་ཅད་བླ་ན་མེད་པའི་
བདེ་བ་སངས་རྒྱས་བཅོམ་ལྡན་འདས་ཀྱི་གོ་འཕང་ལ་འགོད་པར་བྱ། དེའི་ཕྱིར་ཏུ་སངས་རྒྱས་ཀྱི་གོ་འཕང་བསྒྲུབ་པའི་ཕྱིར་ཆོས་གསན་སྙམ་པའི་འདུན་པ་དང་ལྡན་པས་གསན་པར་ཞུ། གསན་པར་བྱ་བའི་ཆོས་ལ། ཁ་སང་སྔོན་དུ་ཞུས་པའི་
སྐྱེས་རབས་ཀྱི་མུ་ནས་བརྗོད་པར་བྱ་སྟེ། དེ་བཞིན་གཤེགས་པ་མགོན་པོ་ཟླ་མེད་པ་དེ་ཉིད་ཀྱིས་སྔོན་སློབ་པ་ལམ་གྱི་གནས་སྐབས་སུ་སྦྱིན་པའི་ཕ་རོལ་ཏུ་ཕྱིན་པ་ལ་བསླབས་ཚུལ་ཇི་ལྟ་བུ་ཞེ་ན། སྦྱིར་བརྗོད་པའི་མཐའ་ལས་འདས་ཀྱང། བདག་
ཉིད་ཆེན་པོ་དཔའ་བོས་བཅུ་ཚན་གྱི་སྡོམས་སུ་མཛད་པར། སྟག་མོ་ཤི་པི་ཀོ་སའི་བདག་ཚོང་དཔོན་གཉིས་དང་རི་བོང་དང། །ཨ་ཀསྟ་དང་ཤ་བྱིན་དང། །ཐམས་ཅད་སྒྲོལ་དང་མཆོད་སྦྱིན་བྱེད། ཅེས་གསུངས་པ་ལྟར། དང་པོ་སྟག་མོར་སྐུ་

[008A]༄༅། །ལུས་བྱིན་པའི་སྐྱེས་པའི་རབས་ལ། སྟོན་པ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་བརྩེ་བ་སྙིང་རྗེ་ཆེན་པོས་ཀུན་ནས་བསླངས་ཏེ། འཛམ་བུའི་གླིང་དུ་གྲོང་ཁྱེར་ཆེན་པོ་འབྱོར་ཞིང་རྒྱས་ལ་རྨད་དུ་བྱུང་བ་ཞིག་ཏུ། བྲམ་ཟེའི་
རིགས་རིག་བྱེད་དང་ངེས་བརྗོད་ལ་སོགས་པའི་རང་རིགས་ཀྱི་ཡོན་ཏན་དང། གཏོང་བ་ལ་སོགས་པ་ཡ་རབས་ཀྱི་ཡོན་ཏན་དང། སྙིང་རྗེ་དང་ངེས་འབྱུང་དང་བྱང་ཆུབ་ཀྱི་སེམས་ལ་སོགས་པ་སྐྱེས་བུ་དམ་པའི་ཡོན་ཏན་གྱིས་ཐུགས་ཀུན་ཏུ་ཕྱུག་པར་
གྱུར་ཏེ། སྐུའི་ན་ཚོད་ཡ་ཚད་དུ་འཕགས་པའི་ཚེ་བྲམ་ཟེའི་ཚོགས་མང་པོ་རང་གི་སྤྱོད་ཚུལ་དང་རྗེས་སུ་མཐུན་པའི་ཚིག་དང་དོན་གྱི་ཡོན་ཏན་མང་པོས་རང་དང་རྗེས་སུ་མཐུན་པའི་སྤྱོད་པ་དང་མཁས་པའི་གནས་ལ་བཀོད་ཅིང། འཇིག་རྟེན་ཕལ་བའི་
སྐྱེ་བོ་རྣམས་ནི་དགེ་བ་བཅུའི་ཁྲིམས་ལ་བཀོད་ནས། མཐོ་རིས་ལྷ་མིའི་གོ་འཕང་དུ་བགྲོད་པའི་ལམ་དང། ཐར་པ་མྱང་འདས་ཀྱི་སར་བགྲོད་པར་བྱ་བའི་ལམ་རྣམས་ལམ་པོ་ཆེ་བཞིན་དུ་ཡངས་པར་བྱས་ནས་དབེན་པའི་གནས་སུ་གནས་པ་ལ་
ཐུགས་གཞོལ་བས། སློབ་མའི་ཚོགས་རྣམས་རང་རང་གི་གནས་སུ་བཀྱེ་སྟེ། རང་དང་ངེས་པར་རྗེས་སུ་མཐུན་པའི་སློབ་མ་མ་ཕམ་པ་ཞེས་བྱ་བའི་བྲམ་ཟེའི་ཁྱིའུ་དང་ལྷན་ཅིག་ནགས་ཀྱི་ཁྲོད་སྨན་སྣ་ཚོགས་སྐྱེ་བའི་ལྗོངས། རིའི་སུལ་དབེན་ཞིང་
ཉམས་དགའ་བ་ཞིག་ཏུ་རྩེ་གཅིག་པའི་བསམ་གཏན་ལ་སྤྱོད་ཅིང་བཞུགས་པ་ན། བདག་ཉིད་ཆེན་པོ་དེ་སྙིང་རྗེའི་མཐུའི་དཔལ་ཕུན་སུམ་ཚོགས་པ་ལ་བརྟེན་ནས་གང་དུ་བཞུགས་པའི་ས་ཕྱོགས་དེ་རྣམས་བཀྲ་ཤིས་ཀྱི་ཡོན་ཏན་དུ་མས་ཀུན་ནས་གང་

[008B]
འཁོར་བ་ལས་ཐུགས་ཕྱུང་བར་གྱུར་པས་དོན་དེ་དག་སློབ་མ་ལ་གདམས་ཤིང་རང་གི་བཞེད་པ་དོན་ཡོད་པར་བྱ་བའི་ཕྱིར་སློབ་མ་དེ་གཞན་དུ་བཏང་ཞེས་གྲགས་ཏེ། དེ་ལ་སློབ་དཔོན་དཔའ་བོས་དེ་ཡང་བདག་ཅག་གི་བླ་མ་ཞེས་པ་ནས། ཟས་
འཚོལ་བ་ལ་འབད་པར་གྱུར་ཏོ་ཞེས་པའི་བར། གསུམ་པའི་སྐབས། བདེ་ལེགས་ཐམས་ཅད་ཀྱི་འབྱུང་གནས་དམ་པའི་ཆོས་རིན་པོ་ཆེ་གསན་སྙམ་པའི་སྒོ་ནས་གསན་པར་ཞུ། གསན་པར་བྱ་བའི་ཆོས་ལ་སྡོན་དུ་ཞུ་བའི་འཕྲོས་ནི། དེ་ལྟར་
བདག་ཉིད་ཆེན་པོ་དེས་གཅན་གཟན་མོ་བཀྲེས་པའི་རྣམ་འགྱུར་ཅན་རང་གི་བུ་རྣམས་བག་ཡངས་སུ་ནུ་ཞོ་ལེན་པའི་ཕྱིར་ལྷགས་པ་ལ་ཡང་ཁྲོ་བའི་དབང་གིས་བཟའ་བར་རྩོམ་པའི་དང་ཚུལ་ཅན་དེ་ལ་དགོངས་ནས། གཅན་གཟན་མོ་དེ་ལྟོགས་པ་ལས་
བསྐྱབ་པར་བྱ་བའི་ཕྱིར་སྐུ་ལུས་གཏོང་བཟང་ཟིང་གི་སྦྱིན་པའི་མཆོག་དང། སྟག་མོ་ཉིད་ལྟོགས་པའི་འཇིགས་པ་ལས་སྐྱོབ་ཅིང་ཕྲུག་གུ་རྣམས་བཟའ་བའི་འཇིགས་པ་ལས་སྐྱོབ་བ་མི་འཇིགས་པའི་སྦྱིན་པ། སྦྱིན་བ་དེ་རྣམས་ནི་སྦྱིར་གྲགས་པ་འདོད་པ་
ཙམ་དང། ཚངས་དབང་འཁོར་བསྒྱུར་སོགས་ཐོབ་པར་བྱ་བའི་ཕྱིར་རམ། ཉན་རང་གི་གོ་འཕང་ཙམ་གྱི་ཕྱིར་ཏུའང་མིན་པར་བླ་ན་མེད་པའི་གོ་འཕང་གཞན་གྱི་དོན་བསྒྲུབ་པའི་ཕྱིར་ཏུ་མཛད་བ་ཆོས་ཀྱི་སྦྱིན་པ། སེམས་ཅན་ཐམས་ཅད་བདེ་བ་དང་ལྡན་

[009A]༄༅། །པར་བྱ་བའི་ཕྱིར་ཏུ་རྩོམ་པ་བྱམས་པའི་སྦྱིན་པ་སྟེ། ཟང་ཟིང་མི་འཇིགས་ཆོས་དང་བྱམས། ཞེས་པའི་སྦྱིན་པའི་ཁྱད་པར་ཚང་བ་དང། གཞན་ཡང་སེམས་ཅན་འཇིགས་པ་ལས་སྐྱོབ་པའི་ཕྱིར་རང་གཞན་གྱི་གཞན་གནོང་གཞི་
བཅས་སྤོང་བ་ལ་ནན་ཏན་དུ་བྱེད་པའི་ཚུལ་ཁྲིམས། བདག་ཉིད་ཀྱི་ལུས་ཟོས་པའི་འཇིགས་པ་ལ་ཇི་མི་སྙམ་པ་སྡུག་བསྔལ་ལ་དང་ལེན་གྱི་བཟོད་པ། རྒྱལ་སྲས་ཀྱི་བྱ་དཀའ་བའི་སྤྱོད་པ་ལ་མོས་པའི་ཆོས་ལ་ངེས་སེམས་ཀྱི་བཟོད་པ། བྱ་དཀའ་བ་ལ་
ནན་ཏར་འཇུག་པའི་བརྩོན་འགྲུས་དང། སེམས་དང་ཚུལ་དེ་ལས་མི་འཕྲོག་པའི་རྩེ་གཅིག་པ་དང། སྦྱིན་ཡུལ་གྱི་གཅན་གཟན་དང། སྦྱིན་བྱའི་ལུས་དང། སྦྱིན་པ་པོའི་གང་ཟག་རྣམས་སྒྱུ་མ་ལྟ་བུར་ལྟ་བའི་ཤེས་རབ་སྟེ་ཕར་ཕྱིན་ལྷག་མ་རྣམས་
ཀྱང་ཚང་བར་བྱས་ཏེ་ཕངས་པ་མེད་པར་སྐུ་ལུས་བོར་བས་གཅན་གཟན་མོ་རབ་ཏུ་ཚིམས་ཤིང་ཐུགས་བསྐྱེད་པའི་དོན་གཞན་དུ་མི་འགྱུར་བའི་རྒྱུ་མཚན་གྱིས་ས་ཆེན་པོ་གཡོ་ཞིང་ལྷས་མེ་ཏོག་གི་ཆར་འབེབས་པ་ལ་སོགས་པ་མངོན་དུ་གྱུར་པ་དང་སློབ་
མ་དེ་ཡང་ཕྱིར་འོངས་ནས་ཆེད་དུ་བརྗོད་པའི་བསྟོད་དབྱངས་བསྒྲགས་ཏེ། རྨད་དུ་བྱུང་བའི་རྒྱུ་མཚན་ངེས་ན་སངས་རྒྱས་ཀྱི་བཞེས་པ་དོན་དང་ལྡན་ཞིང་བསྟན་པའི་ཆོས་འཁོར་རྒྱུན་མི་ཆད་དེ། དེའི་ཕྱིར་སློབ་དཔོན་གྱིས། དེ་ནས་བྱང་ཆུབ་སེམས་དཔས་
ཞེས་པ་ནས། ཚིག་ཏུ་སྨྲས་ན་ལེགས་ཏེ་ཞེས་པའི་བར་

[009B][BLANK PAGE]



