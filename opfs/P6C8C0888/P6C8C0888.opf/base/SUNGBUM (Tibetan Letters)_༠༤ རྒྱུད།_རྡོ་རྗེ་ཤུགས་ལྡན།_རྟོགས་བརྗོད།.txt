། །དགེ་ལྡན་བསྟན་པ་བསྲུང་བའི་ལྷ་མཆོག་སྤྲུལ་པའི་ཆོས་རྒྱལ་ཆེན་པོ་རྡོ་རྗེ་ཤུགས་ལྡན་རྩལ་གྱི་གསང་གསུམ་
རྨད་དུ་བྱུང་བའི་རྟོགས་པ་བརྗོད་པའི་གཏམ་དུ་བྱ་བ་དམ་ཅན་རྒྱ་མཚོ་དགྱེས་པའི་རོལ་མོ་ཞེས་བྱ་བ་བཞུགས་སོ།། །།

[001A] །བླ་མ་དང་འཇམ་དཔལ་དྲག་པོ་དབྱེར་མི་ཕྱེད་པ་ལ་གུས་པས་ཕྱག་འཚལ་ལོ། །དབྱིངས་རིག་གཉིས་མེད་ལྷན་སྐྱེས་བདེ་བའི་རྩལ། །ཀུན་ཁྱབ་སྒྱུ་མ་ཆེན་པོར་གཡོ་བའི་འཕྲུལ། །སྐལ་
བཟང་སྙིང་ལ་གྲུབ་པའི་དངོས་པོ་ཀུན། །ཡིད་དགར་འཇོ་བའི་རྣམ་འདྲེན་ལན་བརྒྱར་བསྔགས། །མཐའ་དག་རྒྱལ་བའི་ཡེ་ཤེས་འོད་ལྔའི་ཀློང། །ཐིག་ལེར་བཟླུམས་པ་སྨྲ་བའི་ཉིན་བྱེད་ཀྱི། །བཀོད་པ་སྒྱུ་འཕྲུལ་དྲ་བའི་
རྩེ་དགའ་འབུམ། །ཕྱོགས་མཐར་འཛུམ་པའི་བྱིན་བརྒྱ་བདག་ལ་ཕོབས། །དམར་ནག་དུས་ཀྱི་མེ་རླུང་འཁྲུགས་པའི་ཀློང། །སྟངས་ཟིལ་ལྷུན་པོ་བསྐྱོད་པའི་ཁྲོ་གཏུམ་གར། །ཉི་བུའི་གཤེད་དུ་ཆེ་བའི་བཧཻ་ར་ཝས། །གྲུབ་
གཉིས་བདུད་རྩིའི་ཟེགས་མས་བདག་ལ་སྐྱོངས། །འཇིགས་ཆེན་འཇིགས་པ་བསྐྱེད་པའི་དྲག་པོའི་ལས། །གཏུམ་དྲག་གཏུམ་པོའི་གཟུགས་ཀྱིས་མྱུར་བསྒྲུབ་པས། །བསྟན་དང་བསྟན་འཛིན་སྐྱོང་བའི་རྡོ་རྗེའི་ཤུགས། །

[002A]༄༅། །མ་རུངས་མ་ལུས་སྙིང་ལ་མཚོན་དུ་བཀྱེ། །ཚངས་པའི་བུ་མོའི་སྙན་ཚིག་ཟློས་གར་དུ། །རྣམ་དཔྱོད་སོར་རྩེས་བསྒྱུར་བའི་རྟོགས་བརྗོད་གླུ། །བཻཌཱུར་རྒྱུད་དུ་འཇེབས་པའི་ལེགས་བཤད་
འདི། །མཁས་ཀུན་མགྲོན་དུ་འགུགས་པའི་གཏམ་དུ་སྤེལ། །དེ་ལ་འདིར་རྒྱལ་ཀུན་ཡེ་ཤེས་ཀྱི་ཉི་མ་འཇམ་དཔལ་དྲག་པོར་རོལ་པའི་སྒྱུ་འཕྲུལ། དྲན་པ་ཙམ་གྱིས་ལས་བཞིའི་དངོས་གྲུབ་མཐའ་དག་མོད་ལ་འདོད་
དགུར་འཇོ་བ། འཁྲུལ་བྲལ་ཞྭ་སེར་ཅོད་པན་འཛིན་པའི་རིང་ལུགས་སྲུང་ཞིང་སྐྱོང་བའི་བྱ་ར་མཁན། དམ་ཅན་བསྟན་བསྲུང་བྱེ་བའི་ཁྲོད་ན་འཕྲིན་ལས་གློག་ལྟར་མྱུར་བ། སྲིད་གསུམ་སྐྱེ་འགྲོ་ཡོངས་ཀྱི་སྲོག་བདག་
མཐུ་དང་སྟོབས་ཀྱིས་ཆེ་བའི་ལྷ་མཆོག་སྤྲུལ་པའི་རྒྱལ་ཆེན་རྡོ་རྗེ་ཤུགས་ལྡན་རྩལ་གྱི་རྟོགས་པ་བརྗོད་པའི་སྒོ་ནས་གསང་བ་གསུམ་ལ་བསྟོད་པའི་ཚིགས་སུ་བཅད་པ་དཔག་མེད་བསྐལ་སྔོན་མར་གྲགས་པ། དྭགས་པོ་

[002B] ཁྱབ་བདག་ཧེ་རུ་ཀཿའི་ངོ་བོ་རྡོ་རྗེ་འཆང་ཕ་བོང་ཁ་བདེ་ཆེན་སྙིང་པོས་ཚིག་གི་སྡེབ་སྦྱོར་ཅུང་ཟད་བསྣོན་འཕྲི་དང་བཅས་གོ་བདེ་བར་མཛད་པ་འདི་ཉིད་ཀྱི་འགྲེལ་པ་ལོ་རྒྱུས་དང་
བཅས་པ་འཆད་པ་ལ། དེ་ཡང། སྤྱིར་སྒྲུབ་པ་པོའི་ཕྱི་ནང་གི་བར་ཆད་སེལ་བའི་ཆོས་སྐྱོང་སྲུང་མ་ལའང་འཇིག་རྟེན་ལས་འདས་པའི་ཡེ་ཤེས་པ་དང། འཇིག་རྟེན་པ་གཉིས་ཡོད་ཅིང། དེ་སོ་སོ་ལའང་ཕོ་རྒྱུད་དང། མོ་རྒྱུད་
ཀྱི་དབྱེ་བ་གཉིས་རེ་ཡོད། འཇིག་རྟེན་པ་ལ་ཡང་ངོ་བོ་ཡེ་ཤེས་པ་ཡིན་ཡང་རྣམ་པ་འཇིག་རྟེན་དྲེགས་པའི་ཚུལ་བཟུང་བ་དང། འཇིག་རྟེན་རང་ག་བ་ཅི་རིགས་པ་ཞིག་ཡོད་པ་ལས། འཇིག་རྟེན་ལས་འདས་པའི་ཆོས་སྐྱོང་ངམ་ཡི་
ཤེས་པའི་སྲུང་མ་ནི། འཕགས་པ་སྤྱན་རས་གཟིགས་ཀྱི་ངོ་བོ་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ། དཔལ་འཁོར་ལོ་བདེ་མཆོག་ཡུམ་བཞི་དང་བཅས་པའི་ངོ་བོ་དཔལ་མགོན་ཞལ་བཞི་པ་ཡབ་ཡུམ་ལྔ་དང། དཔལ་
ལྡན་དགྱེས་པའི་རྡོ་རྗེའི་ངོ་བོ་གུར་གྱི་མགོན་པོ། ལྷ་མོ་དབྱངས་ཅན་མ་ཁྲོས་པའི་རྣམ་པར་བསྟན་པ་དཔལ་ལྡན་དམག་ཟོར་མ་སོགས་དང། འཇིག་རྟེན་པའི་སྲུང་མ་ལའང་ངོ་བོ་འཇམ་དཔལ་གཤིན་རྗེ་གཤེད་དང་དབྱེར་མེད་ཀྱང་རྣམ་
པ་འཇིག་རྟེན་དྲེགས་པའི་ཚུལ་བཟུང་བ་བསྟན་བསྲུང་ཆེན་པོ་རྒྱལ་ཆེན་རྡོ་རྗེའི་ཤུགས་ལྡན་རྩལ་འདི་ཉིད་དང། བདེ་ལྡན་ཞིང་གི་མགོན་པོ་སྣང་བ་མཐའ་ཡས་ཀྱི་ངོ་བོ་ཆོས་སྐྱོང་ཆེན་པོ་བསེའི་ཁྲབ་ཅན། ངོ་བོ་རྒྱལ་བ་རིགས་ལྔ་ཡིན་

[003A]༄༅། །ཡང་རྣམ་པ་འཇིག་རྟེན་པར་བསྟན་པ་རྒྱལ་པོ་སྐུ་ལྔ། རྣམ་པར་སྣང་མཛད་ཀྱི་ངོ་བོ་འཇིག་རྟེན་པའི་ཚུལ་བཟུང་བ་དམ་ཅན་རྡོ་རྗེ་ལེགས་པ་སོགས་དང། འཇིག་རྟེན་རང་རྒྱུད་པ་ནི་འོ་དེ་གུང་རྒྱལ་དང་ཡར་
ལྷ་ཤམ་པོ་ལྟ་བུ་སྔོན་བྱོན་སྐྱེས་བུ་དམ་པ་དུ་མས་དམ་ལ་བཞག་ནས་བསྟན་པ་བསྲུང་བར་ཁས་བླངས་པའི་དྲེགས་པ་མཐུ་རྩལ་ཅན་ཤིན་ཏུ་མང་བ་ཡོད། ངོ་བོ་འཇིག་རྟེན་ལས་འདས་ཀྱང་འཇིག་རྟེན་དྲེགས་པའི་རྣམ་པར་ཤར་བ་རྣམས་
ནི༑ ཇི་སྐད་དུ། རྒྱུད་བླ་མའི་དཀོན་མཆོག་གི་རིགས་རྣམ་པར་དབྱེ་བ་བྱང་ཆུབ་ཀྱི་སྐབས་ལས་ཀྱང། ཇི་ལྟར་ཚོན་ནི་སྣ་ཚོགས་ཀྱིས། །ནོར་བུ་དེ་དངོས་མིན་སྣང་ལྟར། །དེ་བཞིན་འགྲོ་རྐྱེན་སྣ་ཚོགས་པས། །ཁྱབ་བདག་དེ་དངོས་
མིན་པ་སྣང། །ཞེས་གསུངས་པ་ལྟར། ཡིད་བཞིན་གྱི་ནོར་བུ་དེ་ཁ་དོག་སྣ་ཚོགས་སུ་མ་གྲུབ་ཀྱང། ཚོན་མི་འདྲ་བ་དུ་མས་ཁ་དོག་སྣ་ཚོགས་སུ་བསྒྱུར་ནས། ནོར་བུ་རང་ཉིད་ཀྱི་ཁ་དོག་དེ་ཉིད་མིན་པར་སྣང་བ་དེ་བཞིན་དུ། འགྲོ་བ་རྣམས་
རིགས་དང་མོས་པ་དང་བསམ་པ་སྣ་ཚོགས་པའི་རྐྱེན་གྱིས་ཉེས་པ་ཀུན་ཟད་སངས་རྒྱས་ཀྱི་གསང་བ་གསུམ་པོ་དེ་ཡང་དེ་ཉིད་མིན་པར་སྣང་བ་འབྱུང་བར་གསུངས་པ་ལྟར། རྒྱུད་མ་དག་པའི་གནས་སྐབས་སུ་ཉོན་མོངས་པའི་རང་མདངས་
ལས་འཇིག་རྟེན་དྲེགས་པ་རང་ག་པའི་རྣམ་པ་དང། དག་པའི་གནས་སྐབས་སུ་ཡེ་ཤེས་ཀྱི་སྲུང་མ་དང། ཤིན་ཏུ་རྣམ་དག་གི་སྐབས་སུ་གཉིས་མེད་ཟུང་འཇུག་གི་རྣམ་རོལ་ཏུ་འཆར་བ་ཡིན་གྱི། རང་ངོས་ནས་ཚུགས་ཐུབ་བདེན་པར་གྲུབ་

[003B] དེར་མ་ཟད་ད་ལྟ་རང་རེ་ལ་གནོད་བྱེད་དགྲ་འདྲེའི་རྣམ་པ་ཅན་དུ་འཆར་བ་འདི་དག་ཀྱང། ལམ་སྒོམ་པའི་གང་ཟག་གི་དབང་དུ་བྱེད་ན་ཐུན་མོང་བ་སྐྱེས་བུ་ཆེན་པོའི་སྐབས་སུ་ཤིན་
ཏུ་གཅེས་པའི་བུ་གཅིག་པ་ལྟ་བུའི་སྣང་བ་དང། ཐུན་མོང་མ་ཡིན་པ་རིམ་པ་དང་པོའི་སྐབས་སུ་སྒོམ་སྟོབས་ཀྱིས་ལྷ་དང་ལྷ་མོའི་རང་བཞིན་དུ་འཆར་ཞིང། རྫོགས་རིམ་གྱི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པ་ན་ཡེ་ཤེས་ཀྱི་སྐུ་དང་ཞིང་ཁམས་མཁའ་ཁྱབ་ཀྱི་
འཁོར་ལོར་འཆར་ལ། རིམ་གྱིས་བདེ་བ་ཆེན་པོ་མཆོག་གི་དངོས་གྲུབ་བརྙེས་པ་ན་འོག་མིན་གྱི་ལོངས་སྤྱོད་ཆེན་པོ་འབའ་ཞིག་ལ་རོལ་པས་དགྲ་སྣང་དང་འདྲེར་འཛིན་གྱི་རྟོག་པའི་དྲ་བ་ཆོད་པར་འགྱུར་བ་ཡིན་ཏེ། དཔེར་ན། མཐོང་ཐོས་ཙམ་ཡང་མི་འདོད་པའི་
དགྲ་བོ་ཡང་འབྲལ་མི་ཕོད་པའི་གཉེན་གྱི་སྣང་བར་འགྱུར་བ་བཞིན་ཐམས་ཅད་རང་གི་སེམས་ཁོ་ནའི་རྣམ་འཕྲུལ་ཡིན་པ་ནི། རྗེ་བཙུན་མིད་ལས་ཀྱང། ནང་འགྱུ་པ་སེམས་ཀྱི་རྣམ་རྟོག་འདི། །མ་རྟོགས་དུས་ན་མ་རིག་པ། །ལས་ཉོན་མོངས་ཀུན་གྱི་གཞི་རྩ་ཡིན། །
རྟོགས་ན་རང་རིག་ཡེ་ཤེས་ཏེ། །དཀར་པོའི་ཡོན་ཏན་རྒྱས་པར་འགྱུར། །ཞེས་གསུངས་པ་ལྟར་རོ། །དེ་ལྟར་བསྟན་བསྲུང་སྤྲུལ་པའི་རྒྱལ་ཆེན་རྡོ་རྗེ་ཤུགས་ལྡན་འདི་ཉིད་ཀྱང་འཇམ་དཔལ་མཚན་བརྗོད་ལས། གཟུགས་རྣམས་ཐམས་ཅད་སྣང་བའི་དཔལ། །གཟུགས་
བརྙན་མ་ལུས་འཆང་བ་པོ། །ཞེས་གསུངས་པ་ལྟར། རང་རེའི་སེམས་དག་མ་དག་གི་དབང་གིས་འདས་མ་འདས་ཀྱི་རྣམ་རོལ་ཅི་ཡང་འཆར་བ་སྲིད་མོད་ཀྱང། དངོས་གནས་ལ་ཕུང་ཁམས་སྐྱེ་མཆེད་རྣམ་པར་དག་པའི་སྣང་ཆ་གཉིས་མེད་ཡེ་ཤེས་ཀྱི་འཁོར་

[004A]༄༅། །ལོ་རྗེ་བཙུན་འཇམ་དཔལ་དབྱངས་དྲེགས་ལྡན་མཐུ་རྩལ་ཅན་གྱི་རྣམ་པར་བསྟན་པ་ཡིན་ནོ། །དེ་ལྟ་བུའི་གནད་གང་ཡང་མ་རྟོགས་པར་ཕྱོགས་ལྷུང་གི་གདོན་གྱིས་བརླམས་པ་འགའ་ཞིག་གིས། ལྷ་མཆོག་སྤྲུལ་པའི་ཆོས་སྐྱོང་ཆེན་པོ་འདི་ཉིད་
ལ་བན་བོན་ཤི་སྟེ་ལས་ངན་པའི་དབང་གིས་དམན་པའི་ལུས་བཟུང་བའི་རྒྱལ་བ་ཙན་ཕལ་པ་དག་དང་ཁྱད་མེད་དུ་བལྟ་ཞིང་སྨྲ་ལ། རང་ཉིད་ཀྱིས་བསྲུང་མར་བསྟེན་པ་ལྟ་ཅི་གཞན་སྟེན་པར་བྱེད་པ་དག་ལའང་འཕྱ་བ་དང། ཟེར་རྗེས་འབྲང་བའི་སྐྱེ་བོ་གཏོལ་མེད་པ་ཁ་ཅིག་
ཀྱང་དེའི་རྗེས་སུ་འབྲངས་པ་ཡོད་མོད་ཀྱང་དེ་དག་ནི་འོལ་ཚོད་ཀྱིས་ཅ་ཅོ་སྒྲོག་པ་ཁོ་ནར་ཟད་དེ། བསྟན་སྲུང་ཆེན་པོ་འདི་ཉིད་འབྲས་སྤུངས་གཟིམ་ཁང་གོང་གི་མཆོག་སྤྲུལ་རིན་པོ་ཆེ་གྲགས་པ་རྒྱལ་མཚན་དྲག་པོའི་རྣམ་པར་བཞེངས་པ་ནི་ཡོངས་སུ་གྲགས་ཤིང་གྲུབ་
པ་ལྟར་འཁྲུལ་པ་མེད་ལ། སྤྲུལ་སྐུ་གྲགས་པ་རྒྱལ་མཚན་ནི་འོག་ནས་འཆད་པར་འགྱུར་བ་ལྟར་གྲུབ་ཆེན་བིར་ཝ་པ། ཁ་ཆེ་པཎ་ཆེན་ཤཱཀྱ་ཤྲི། བུ་སྟོན་ཐམས་ཅད་མཁྱེན་པ། འདུལ་འཛིན་གྲགས་པ་རྒྱལ་མཚན། པཎ་ཆེན་བསོད་ནམས་གྲགས་པ་སོགས་ཀྱི་སྐྱེ་མཐར་
ཚད་ལྡན་གྱི་ལུང་དང་རིགས་པས་གྲུབ། བདག་ཉིད་ཆེན་པོ་དེ་དག་ནི་ངེས་དོན་ལ་སྔར་ནས་སངས་རྒྱས་ཟིན་ཅིང། ཐུན་མོང་བའི་སྣང་ངོར་ཡང་གྲུབ་པའི་གོ་འཕང་མཐོན་པོར་གཤེགས་པའི་སྐྱེས་བུ་དམ་པ་ཤ་སྟག་ཡིན་པས། དེ་རྣམས་གནས་ངན་པ་ཡི་དྭགས་སུ་
སྐྱེས་ཞེས་སྐུར་བ་འདེབས་ནུས་པ་འདི་ལས་མ་ཚང་ཆེ་བ་ཅི་ཞིག་ཡོད། དེས་ན་སྙིང་རྗེ་དང་སྨོན་ལམ་གྱི་དབང་གིས་དགོས་པ་ཁྱད་པར་ཅན་གྱི་སླད་དུ་དྲག་པོའི་སྐུའི་རྣམ་པར་བསྟན་པ་ཙམ་ནི་སྐྱེས་བུ་དམ་པ་དེ་རྣམས་ལ་མཐའ་མ་བཀག་ལ། དེའང་སངས་རྒྱས་ཀྱི་

[004B] །དེ་ལྟར་སྐྱེ་བར་སྨྲ་བ་ནི། ལས་འབྲས་ལའང་སྐུར་བ་འདེབས་པ་ཡིན་ཏེ་
དམ་པ་དེ་རྣམས་ནི་ངེས་པའི་དོན་དུ་སངས་རྒྱས་ཡིན་པ་མ་ཟད་གདུལ་བྱ་ཐུན་མོང་བའི་སྣང་ངོར་ཡང་གཞོན་ནུའི་དུས་ནས་ཚུལ་ཁྲིམས་མིག་གི་འབྲས་བུ་བཞིན་དུ་བསྲུང་པ་ལ་བསྟེན་ནས་གྲུབ་པའི་གོ་འཕང་མཐོན་པོར་གཤེགས་པ་ཡིན་པས། རྒྱུ་ཚུལ་
ཁྲིམས་རྣམ་པར་དག་ཀྱང་འབྲས་བུ་ངན་འགྲོར་སྐྱེ་ན་ལས་བྱས་པ་ཆུད་ཟོས་ཤིང། ལས་མ་བྱས་པ་དང་འཕྲད་པར་ཡང་འགྱུར་ལ། སྦྱིན་པས་ལོངས་སྤྱོད་ཁྲིམས་ཀྱི་བདེ། །ཞེས་པའི་ལུང་དེ་རང་གི་བསྟན་དོན་ལ་མི་བསླུ་བ་མ་ཡིན་པར་སྨྲ་དགོས་པ་སོགས་
ཀྱིས་རྒྱལ་བའི་བསྟན་པ་ལས་རྒྱབ་ཀྱིས་ཕྱོགས་པའང་ཡིན་ནོ། །དེར་མ་ཟད་དམ་པ་དེ་རྣམས་ངེས་པའི་དོན་ལ་སྔོན་བསྐལ་པ་གྲངས་མེད་པ་ཞིག་གི་སྔོན་རོལ་ནས་སངས་རྒྱས་ཟིན་པ་ནི་དམ་པ་དེ་རྣམས་ཀྱི་རྣམ་ཐར་རྣམས་ལ་བརྟག་ན་གསལ་བས་
སངས་རྒྱས་སུ་ཟིན་ཀྱང་རྒྱལ་བཙན་ཕལ་པ་ཡི་དྭགས་སུ་སྐྱེ་ན་ན་རྫོགས་པའི་བྱང་ཆུབ་ཀྱི་གོ་འཕང་ལས་ཉམས་པའམ། ཡང་ན་སངས་རྒྱས་དང་ཡི་དྭགས་ཀྱི་གཞི་མཐུན་འཇོག་པའམ། ཡང་ན་དམ་པ་དེ་རྣམས་ཀྱི་རྣམ་ཐར་ལ་སྙིང་པོ་མེད་པར་སྨྲ་དགོས་
པ་སྟེ་སྔོན་མེད་པའི་ལོག་རྟོག་གི་ཕུང་པོ་ཞིག་གོ་ཡང་ཁ་ཅིག་བདག་ཉིད་ཆེན་པོ་དེ་དག་ནི་སངས་རྒྱས་ཟིན་པ་དེ་ལྟར་ཡིན་པས་འཇིག་རྟེན་དྲེགས་པའི་རྣམ་པར་འགྱུར་བ་ཙམ་ཡང་མི་སྲིད་དོ་སྙམ་ན། དེ་དག་ལས་དང་ཉོན་མོངས་པའི་དབང་གིས་འཇིག་

[005A]༄༅། །རྟེན་དྲེགས་པ་དེ་ལྟ་བུའི་ལུས་བཟུང་བ་མི་སྲིད་པ་ནི་བདེན་ཡང། སྙིང་རྗེ་དང་སྨོན་ལམ་གྱི་དབང་གིས་དགོས་པ་ཁྱད་པར་ཅན་གྱི་ཆེད་དུ་དེ་ལྟ་བུའི་རྣམ་པར་རོལ་པ་ནི། ངེས་པར་ཡོད་དེ། དཀོན་མཆོག་སྒྲོན་མེའི་གཟུངས་ལས། རིག་
སྔགས་ཚུལ་མཁས་སྒྱུ་མའི་མཁན་པོ་ནི། །སྣ་ཚོགས་གཟུགས་མང་མཐའ་ཡས་སྟོན་པར་བྱེད། །ཉིན་མཚན་ཡུད་དང་ཟླ་བ་ལོ་བརྒྱ་དང། །ཁྱིམ་བཟང་རྒྱས་པ་ཤིན་ཏུ་མཛེས་པ་སྟོན། །འདོད་ཆགས་སྡང་ལྡན་སྒྱུ་མའི་མཁན་པོ་ཡང། །སྒྱུ་མའི་འཕྲུལ་གྱིས་
འཇིག་རྟེན་མགུ་བྱེད་ན། །བསམ་གཏན་མངོན་ཤེས་རྣམ་ཐར་རབ་བསླབས་པ། །སྤྱོད་ཚུལ་མཁས་རྣམས་ཅི་ཕྱིར་མགུ་མི་བྱེད། །ལྷ་དང་ལྷ་མིན་དབང་པོ་འཐབ་པའི་ཚེ། །རྒྱལ་ལྡན་ལྷ་ཡིས་ལྷ་མིན་ཕམ་བྱེད་ནས། །དེ་དག་འཇིགས་པས་གདུགས་བཅས་
གཞོན་བཅས་ཤིང། །ཐོག་བཅས་དམག་བཅས་གོ་གྱོན་བཞིན་དུ་འབྱེར། །འདོད་ཆགས་སྡང་ལྡན་ལྷ་དབང་དེ་དག་ཀྱང། །ལུས་ཀྱི་རྣམ་འཕྲུལ་བསམ་ཡས་སྟོན་བྱེད་ན། །དབང་ཕྱུག་རྫུ་འཕྲུལ་དབང་གནས་དཔའ་བོ་རྣམས། །ལུས་ཀྱི་རྣམ་འཕྲུལ་ཅི་ཕྱིར་སྟོན་མི་
བྱེད། །ཅེས་གསུངས་པ་ལྟར་དོན་གཉིས་མཐར་ཕྱིན་པའི་དེ་བཞིན་གཤེགས་པ་རྣམས་བསམ་གྱིས་མི་ཁྱབ་པའི་སྤྲུལ་བསྒྱུར་སྣ་ཚོགས་པའི་རོལ་པ་དུ་མའི་སྒོ་ནས་གདུལ་བྱ་གདུལ་བའི་ཐབས་ལ་མཁས་པས་ཉེས་པའི་སྐྱོན་མེད་བཞིན་དུ་སྐྱོན་ཅན་ལྟ་བུར་སྟོན་པ་དང། དེའང་
འདོད་ཆགས་ཅན་འདུལ་བའི་ཕྱིར་དུ་འདོད་ཆགས་ཅན་དང། ཞེ་སྡང་ཅན་འདུལ་བའི་ཕྱིར་དུ་ཞེ་སྡང་ཅན་དང། གཏི་མུག་ཅན་འདུལ་བའི་ཕྱིར་དུ་གཏི་མུག་ཅན་དུ་སྤྲུལ་པ་མ་ཟད། བྱ་དང་རི་དྭགས། བདུད་དང་སྲིན་པོ། ཞ་བོ་ལོང་བ་ཚུན་ཆད་ཀྱི་རྣམ་པར་ཡང་བསྟན་པ་

[005B] ཡབ་སྲས་མཇལ་བའི་མདོ་ལས། བརྒྱ་སྦྱིན་ཚངས་པའི་ཆ་བྱད་དང། །ལ་ལར་བདུད་ཀྱི་ཆ་བྱད་ཀྱིས། །སེམས་ཅན་རྣམས་ཀྱི་དོན་མཛད་དེ། །འཇིག་རྟེན་རྣམས་ཀྱིས་རྟོགས་མི་ནུས། །བུད་མེད་ཆ་བྱད་སྤྤྱོད་པ་མཛད། །དུད་འགྲོའི་སྐྱེ་གནས་ན་ཡང་གདའ། །འདོད་
ཆགས་མི་མངའ་ཆགས་པའི་ཚུལ། །འཇིག་པ་མི་མངའ་འཇིག་པ་ལྟར། །རྨོངས་མེད་རྨོངས་པའི་ཚུལ་བསྟན་ཏེ། །སྨྱོས་པ་མ་ལགས་སྨྱོས་པའི་ཚུལ། །ཞ་བ་མ་ལགས་ཞ་བ་ལྟར། །རྣམ་པར་འཕྲུལ་པ་སྣ་ཚོགས་ཀྱིས། །སེམས་ཅན་རྣམས་ནི་འདུལ་བར་མཛད། །ཅེས་
གསུངས་པ་ལྟར་རོ། །བྱེ་བྲག་ཆོས་སྐྱོང་ཆེན་པོ་འདིའི་སྤྲུལ་གཞི་རྒྱལ་བ་ཐམས་ཅད་ཀྱི་མཁྱེན་རབ་མཐའ་དག་གཅིག་ཏུ་བསྡུས་པའི་ངོ་བོ་རྗེ་བཙུན་འཇམ་དཔལ་དབྱངས་ཉིད་ཀྱང། ཇི་སྐད་དུ་དོན་དམ་པའི་མཚན་ཡང་དག་པར་བརྗོད་པ་ལས་ཀྱང། བློ་ལྡན་སྒེག་འཆང་
དཔལ་དང་ལྡན། །བརྟན་པོ་མི་སྡུག་གཟུགས་འཆང་བ། །ལག་པ་བརྒྱ་པོ་ཀུན་བསྐྱོད་ཅིང། །གོམས་པའི་སྟབས་ཀྱིས་གར་བྱེད་པ། །དཔལ་ལྡན་ལག་པ་བརྒྱས་གང་ལ། །ནམ་མཁའ་ཁྱབ་པ་གར་བྱེད་པ། །ཞེས་སོགས་གསུངས་པ་ལྟར་ངེས་པའི་དོན་དུ་རྗེ་བཙུན་འཇམ་
དཔལ་དབྱངས་ཉིད་ཀྱང་སངས་རྒྱས་ཡིན་པས་སེམས་ཅན་རང་རང་གི་མོས་པ་དང་སྐལ་བ་དང་འཚམས་པར་ཞི་བས་འདུལ་བ་རྣམས་ལ་ལྷའི་གཟུགས་ཡིད་དུ་འོང་ཞིང་བལྟ་ན་སྡུག་པ། ལང་ཚོ་དར་ལ་བབས་པའི་རྣམ་པར་རོལ་པ་ལྷའི་བུ་བློ་གྲོས་རིན་ཆེན་ལྟ་བུ་དང་
དེ་མཐོང་བའི་སྐལ་བ་མེད་པའི་སྣོད་ལྡན་འགའ་ཞིག་ལ་མིའི་གཟུགས་སུ་སྤྲུལ་པས་ས་སྐླྱ་པཎྚི་ཏ་ལྟ་བུ་དང། ཡང་ཞི་བས་འདུལ་མི་ནུས་པའི་གདུགས་པ་ཅན་རྣམས་འདུལ་བའི་ཕྱིར་དུ་མི་སྡུག་པའི་གཟུགས་ཅན་གནོད་སྦྱིན་དང། སྲིན་པོ་སོགས་ཀྱི་གཟུགས་འཆང་ནས་འཇིགས་
[006A]༄༅། །སུ་རུང་བའི་མཚོན་ཆ་གདེངས་ཤིང་སྲིད་གསུམ་སྐད་ཅིག་ལ་ཟ་བའི་རྔམ་སྟབས་ཀྱིས་འཇིག་རྟེན་ན་ཆེ་བར་རློམ་པའི་དྲེགས་ལྡན་མཐའ་དག་དབང་དུ་བསྡུས་ཏེ་འདུལ་བར་མཛད་ཅིང། དེ་ལའང་ཡི་དམ་དང་ཆོས་སྐྱོང་གཉིས། ཆོས་སྐྱོང་
ལའང་ཡེ་ཤེས་པ་དང། འཇིག་རྟེན་པའི་རྣམ་པ་གཉིས་ཡོད་པ་ལས། ཡི་དམ་ནི་དགྲ་གདོང་འཇིགས་གསུམ་ལྟ་བུ་དང། ཆོས་སྐྱོང་ཡེ་ཤེས་པ་ནི་དམ་ཅན་ཆོས་ཀྱི་རྒྱལ་པོ་དང། འཇིག་རྟེན་པའི་རྣམ་པ་ནི་ཆོས་སྐྱོང་ཆེན་པོ་རྡོ་རྗེ་ཤུགས་ལྡན་རྩལ་འདི་ཉིད་
ཡིན་པས་གང་འདུལ་སྒྱུ་མའི་རོལ་པ་སྣ་ཚོགས་སུ་སྟོན་པའི་སངས་རྒྱས་ཀྱི་མཛད་པ་ལ་བརྙས་པར་མི་རིགས་སོ། །རྨོངས་པ་འགའ་ཞིག་གིས། འདས་མ་འདས་ཀྱི་ཆོས་སྲུང་གཞན་མང་དུ་ཡོད་པས་དྲེགས་པ་མཐུ་རྩལ་ཅན་འདི་ལྟ་བུའི་རྣམ་རོལ་དུ་བསྟན་པ་
ལ་དགོས་པ་མ་གྲུབ་བོ་སྙམ་ན། དེའང་མི་རིགས་ཏེ། དེ་ལྟ་ན་བླ་མ་དང་ཡི་དམ་ལྷག་ལྷ་ཆོས་སྐྱོང་རྣམས་ཀྱང་རེ་རེས་ཆོག་པར་འགྱུར་བས་གཞན་རྣམས་དགོས་མེད་དུ་སྨྲ་དགོས་པ་སྟེ་མཚང་ཆེའོ། །དགོས་པ་མེད་པའང་མིན་ཏེ། འཁྲུལ་བྲལ་ཚང་ལ་མ་
ནོར་བའི་རི་བོ་དགེ་ལྡན་པའི་བསྟན་པ་དུས་ཀྱི་མཐར་ཡང་བསྲུང་ཞིང་ཕྱོགས་མཐར་སྤེལ་བའི་མཛད་པ་རྨད་དུ་བྱུང་བ་འདི་ལྟ་བུ་ཞིག་ནི་དམ་ཆོས་སྐྱོང་བའི་བསྲུང་མ་གཞན་དག་ལ་མི་སྣང་བས་སོ། །ད་ནི་སྐབས་སུ་བབས་པའི་བསྟོད་ཚིག་གི་དོན་བཀྲལ་བ་
ལ་འཇུག་པར་བྱ་སྟེ།    ༈    །དཔག་མེད་བསྐལ་སྔོན་བདེ་གཤེགས་སར་གཤེགས་ཀྱང། །བསྟན་འགྲོར་ཕན་ཕྱིར་གང་འདུལ་རྣམ་རོལ་བརྒྱས། །བདུན་ལྷག་བཅུ་ཕྲག་ཟུང་གི་འཕྲིན་ལས་ཅན། །ཁྱབ་བདག་རྡོ་རྗེ་ཤུགས་ལྡན་རྩལ་ལ་བསྟོད། །ཅེས་པ་སྟེ་

[006B] སྔོན་བསྐལ་པ་ཆེན་པོ་དཔག་ཏུ་མེད་པའི་སྔོན་རོལ་ནས། བདེ་བར་གཤེགས་པ་སངས་རྒྱས་ཀྱི་གོ་འཕང་བརྙེས་ཟིན་ཀྱང། བསྟན་པ་རྒྱས་པ་དང་སྐྱེ་འགྲོའི་བདེ་སྐྱིད་འཕེལ་བའི་སླད་དུ། གདུལ་བྱ་གང་ལ་གང་འདུལ་གྱི་སྤྲུལ་པ་ཞི་ཁྲོ་ཆགས་
བརྗིད་སོགས་རྣམ་འགྱུར་མ་ངེས་པ་བརྒྱ་ཕྲག་དུ་མ་བསྟན་པར་མཛད་པའི་བསྟན་བསྲུང་ཆེན་པོ་འདི་ནི་འཕྲིན་ལས་ཉི་ཤུ་རྩ་བདུན་གྱི་སྒོ་ནས་གདུལ་བྱའི་དོན་མཛད་པས་ངོ་བོ་རྡོ་རྗེའི་རིགས་ལ་སོགས་པ་རིགས་ཀུན་ལ་ཁྱབ་པའི་བདག་པོ་དྲུག་པ་རྡོ་རྗེ་
འཆང་ཡིན་ཡང། རྣམ་པ་མཐུ་ལྡན་རྡོ་རྗེ་ཤུགས་ལྡན་རྩལ་ཞེས་འཇིག་རྟེན་དྲེགས་པའི་རྣམ་པར་རོལ་བ་དེ་ལ་བདག་གིས་བསྟོད་དོ། །ཞེས་པའོ། །དེ་ལ་ཚིག་རྐང་དང་པོས་རང་དོན་ཕུན་ཚོགས། གཉིས་པས་གཞན་དོན་ཕུན་ཚོགས། གསུམ་པས་
འཕྲིན་ལས་ཕུན་ཚོགས་ཏེ་ཕུན་སུམ་ཚོགས་པ་གསུམ་བསྟན་ཅིང། དེ་བསྟན་ཚུལ་ཡང་རང་དོན་ཕུན་ཚོགས་ལ་སྤངས་རྟོགས་ཀྱི་བདེ་གཤེགས་གཉིས་ཡོད་པ་ལས། ཚད་མ་ཀུན་ལས་བཏུས་པའི་མཆོད་བརྗོད་ཀྱི་ལུགས་འབྱུང་གི་སྐབས་སུ་སྤངས་
པ་བདེ་གཤེགས་དང། ལུགས་ལྡོག་གི་སྐབས་སུ་རྟོགས་པ་བདེ་གཤེགས་བསྟན། དེ་རེ་རེ་ལའང་ཁྱད་པར་གསུམ་རེ་ཡོད་ཚུལ་སོགས། དཔལ་ཆོས་ཀྱི་གྲགས་པས། རྣམ་འགྲེལ་གྱི་ཚད་མ་གྲུབ་པའི་ལེའུ་གཏན་ལ་ཕབ་པ་ལྟར། འདིར་ཡང་ཚིག་རྐང་དང་པོས་
དེ་འདྲ་བའི་བདེ་གཤེགས་ཀྱི་སར་གཤེགས་པར་བསྟན་པས་རང་དོན་སྤངས་རྟོགས་གཉིས་ཀ་དངོས་སུ་བསྟན་པ་ཡིན། གདུལ་བྱའི་རྒྱུད་ཀྱི་མངོན་མཐོ་དང་ངེས་ལེགས་ནི་གཞན་དོན་ཡིན་ལ། དེ་གང་ལས་འགྲུབ་པའི་གཟུགས་སྐུ་ལོངས་སྤྲུལ་གཉིས་སོགས་ལ་

[007A]༄༅། །གཞན་དོན་ཕུན་ཚོགས་ཞེས་བརྗོད་པས་དེ་ནི་འདིར་ཚིག་རྐང་གཉིས་པར་གང་འདུལ་གྱི་གཟུགས་སྐུ་དུ་མར་སྟོན་པར་གསུངས་པས་བསྟན། འཕྲིན་ལས་ཕུན་ཚོགས་ལ་སྤྱིར་ན་སངས་རྒྱས་ཀྱི་ཡོན་ཏན་རེ་ལ་འཕྲིན་ལས་རེ་ཡོད་ཅིང། གཟུངས་
ཀྱི་དབང་ཕྱུག་རྒྱལ་པོས་ཞུས་པའི་མདོ་ལས་ཀྱང། རིགས་ཀྱི་བུ་དེ་ལ་དེ་བཞིན་གཤེགས་པའི་ལས་གང་ཞེ་ན། དེ་བཞིན་གཤེགས་པའི་ལས་ནི་སུམ་ཅུ་རྩ་གཉིས་པོ་འདི་དག་གོ་ཞེས་སྟོབས་བཅུའི་འཕྲིན་ལས་བཅུ། མི་འཇིགས་པ་བཞིའི་འཕྲིན་ལས་བཞི། སངས་རྒྱས་
ཀྱི་ཆོས་མ་འདྲེས་པ་བཅོ་བརྒྱད་ཀྱི་འཕྲིན་ལས་བཅོ་བརྒྱད་དེ་སུམ་ཅུ་སོ་གཉིས་སུ་དབྱེ་བ་སོགས་དབྱེ་སྒོ་མང་ཡང། འདིར་ནི། མངོན་རྟོགས་རྒྱན་གྱི་སྐབས་བརྒྱད་པར། རྣམ་པ་ཉི་ཤུ་བདུན་དུ་འདོད། །ཅེས་པ་ལྟར། དང་པོ་ཞི་བའི་ལས་ཐར་པ་དོན་གཉེར་ལ་འགོད་
པ་ནས། ཉེར་བདུན་པ་ལམ་གྱི་འབྲས་བུ་མྱང་འདས་ལ་འགོད་པའི་བར་བདུན་གྱིས་ལྷག་པའི་བཅུ་ཕྲག་གཉིས་ཀྱི་མཛད་པ་ཆུ་ཟླ་དང་མིག་འཕྲུལ་བཞིན་ཅིར་ཡང་སྟོན་པའི་ངོ་མཚར་ལྷུན་གྲུབ་རྒྱུན་མི་ཆད་པ་དང་ལྡན་པའི་འཕྲིན་ལས་ཕུན་ཚོགས་དེ་འདིར་ཚིག་
རྐང་གསུམ་པས་བསྟན་པའོ། །བསྟན་བསྲུང་ཆེན་པོ་འདི་ཉིད་བསྐལ་པ་དཔག་ཏུ་མེད་པའི་སྔ་རོལ་ནས་སྤངས་རྟོགས་ཀྱི་ཡོན་ཏན་ཁྱད་པར་ཅན་དང་ལྡན་པའི་རྫོགས་པའི་སངས་རྒྱས་ཀྱི་གོ་འཕང་མཆོག་ལ་གཤེགས་ཟིན་པའི་ཚུལ་ནི། རྗེ་ཕ་བོང་ཁ་བའི་གསུང་
སྒེར་བསྐང་རྒྱས་འབྲིང་རྣམས་ཀྱིས་མཚོན་པའི་ཡོངས་གྲགས་རྣམས་སུ། འཇམ་དཔལ་དཔའ་བོ་འཇིགས་བྱེད་དྲེགས་པའི་ཟོལ། །ཞེས་གསུངས་པ་སོགས་རྗེ་བཙུན་འཇམ་དཔལ་དབྱངས་ཀྱི་སྤྲུལ་པར་གསུངས་ཤིང། མཁས་གྲུབ་ཆེན་པོ་དགའ་ལྡན་གསེར་

[007B] རྒྱུད་ཀུན་བདག་པོ་གསང་བདག་གོས་སྔོན་ཅན། །མ་རུང་འདུལ་ཕྱིར་དྲེགས་པའི་སྐུར་བསྟན་པ། །མཐུ་སྟོབས་རྡོ་རྗེ་ཤུགས་ལྡན་རྩལ་འཆང་བའི། །དགའ་ལྡན་བསྟན་བསྲུང་མཆོག་ཅེས་གསུངས་ཏེ། གསང་
བདག་ཕྱག་ན་རྡོ་རྗེའི་རྣམ་འཕྲུལ་དུ་གསུངས་པ་སོགས་ཚིག་ཟིན་ལ་ཅུང་མི་མཐུན་པ་ལྟ་བུར་ཡོད་ཀྱང། དོན་གྱི་དབང་དུ་བྱས་ན་ཁྱད་པར་མེད་དེ། སྤྱིར་རིགས་གསུམ་གྱི་མགོན་པོའང་རྒྱལ་བ་རྣམས་ཀྱི་མཁྱེན་བརྩེ་ནུས་པའི་རང་གཟུགས་ལྷར་ཤར་བ་ཙམ་ཡིན་ཞིང་
སངས་རྒྱས་རེ་རེའི་རྒྱུད་ལའང་མཁྱེན་བརྩེ་ནུས་པའི་ཡོན་ཏན་ཡོངས་སུ་རྫོགས་པ་ཡིན་པས། མཁྱེན་བརྩེ་ནུས་གསུམ་ལ་རྒྱུད་རེ་རེ་བར་གཞག་ཏུ་མེད་ན། དེ་གསུམ་ལྷ་སྐུར་ཤར་བ་གསུམ་པོ་དེ་རྒྱུད་ཐ་དད་དུ་ཇི་ལྟར་འགྱུར། དེའི་དབང་གིས་བསྟན་སྲུང་འདི་
ཉིད་ངོ་བོ་རྒྱལ་བ་ཀུན་གྱི་མཁྱེན་པའི་རང་གཟུགས་ཡིན་པའི་ཆ་ནས་འཇམ་དབྱངས་དང། མཐུ་དང་སྟོབས་ཆེ་བའི་བདག་ཉིད་ཡིན་པའི་ཆ་ནས་གསང་བདག་གི་སྤྲུལ་པར་བཞག་རུང་ངོ། །འདིའི་སྤྲུལ་གཞི་གསང་བདག་ཕྱག་ན་རྡོ་རྗེ་དང་འཇམ་དབྱངས་ནི་
སྔོན་གྱི་ཐུགས་བསྐྱེད་ལྟར་དྲང་དོན་དུ་རྒྱལ་སྲས་བྱང་ཆུབ་སེམས་དཔའི་རྣམ་པར་བསྟན་ཀྱང་ངེས་པའི་དོན་ལ། ཕྱག་ན་རྡོ་རྗེ་ནི་རྡོ་རྗེ་འཆང་དང་གཉིས་སུ་མེད་དེ། འཇམ་དཔལ་མཚན་བརྗོད་ཀྱི་རྒྱུད་ཞུ་བ་པོ་ཕྱག་རྡོར་ཡིན་པར་བསྟན་པའི་སྐབས་སུའང། དེ་ནས་
དཔལ་ལྡན་རྡོ་རྗེ་འཆང། །གདུལ་དཀའ་འདུལ་བ་རྣམས་ཀྱི་མཆོག་དཔའ་བོ་འཇིག་རྟེན་གསུམ་ལས་རྒྱལ། །རྡོ་རྗེ་དབང་ཕྱུག་གསང་བའི་རྒྱལ། །ཞེས་གསུངས་ཤིང། རྒྱུད་གཞན་ལས་ཀྱང། འཆད་པ་པོ་ང་ཆོས་ཀྱང་ང། །རང་གི་ཚོགས་ལྡན་ཉན་པོ་ང། །

[008A]༄༅། །ཞེས་རྒྱུད་གསུང་བ་པོ་རྡོ་རྗེ་འཆང་དང། སྡུད་པ་པོ་ཕྱག་རྡོར་རྒྱུད་གཅིག་པར་གསུངས་པ་ལྟར་དང། རྗེ་བཙུན་འཇམ་དཔལ་དབྱངས་ཀྱང་བསྐལ་པ་དུ་མའི་སྔོན་ནས་དེ་བཞིན་གཤེགས་པ་ཀླུ་རིགས་སྒྲོན་མེ་ཞེས་པའི་ངོ་བོར་སངས་རྒྱས་
ཟིན་པར་མདོ་ལས་གསུངས་ཤིང། འཕགས་པ་འཇམ་དཔལ་ཉིད་ཀྱིས་ཀྱང་རབ་འབྱོར་ལ། ཁོ་བོ་ནི་ཡང་དག་པར་རྫོགས་པའི་སངས་རྒྱས་ཡིན་ཏེ་བྱ་བའི་རྒྱུན་བཅད་པ་ནི་མ་ཡིན་ནོ། །ཞེས་གསུངས་པ་དང། དེར་མ་ཟད། འཇམ་དཔལ་ཞིང་བཀོད་ཀྱི་མདོ་ལས་ཀྱང། འདི་ནི་དེ་བཞིན་གཤེགས་པའི་སྟོབས་བཅུ་ཡོངས་སུ་རྫོགས་སོ། །འདི་ནི་དེ་བཞིན་གཤེགས་པའི་ས་བཅུ་ཡོངས་སུ་རྫོགས་སོ། །འདི་སངས་རྒྱས་ཀྱི་ས་ཡོངས་སུ་རྫོགས་སོ། །ཞེས་དང། ཡང་མདོ་དེ་ཉིད་ལས། འཕགས་པ་
འཇམ་དཔལ་སྔར་ནས་སངས་རྒྱས་སུ་ཟིན་ཀྱང་སླར་ཡང་རྡུལ་མེད་ཡང་དག་བསགས་ཞེས་པའི་ཞིང་དུ་རྒྱལ་བ་ཀུན་གཟིགས་ཀྱི་ངོ་བོར་སངས་རྒྱས་བའི་ཚུལ་བསྟན་པར་གསུངས་པ་སོགས་མདོར་ན། རྗེ་ཙོང་ཁ་པ་ཆེན་པོས་འཇམ་དབྱངས་བསྟོད་སྤྲིན་རྒྱ་མཚོར་
དེ་ཕྱིར་རྩ་བ་ཉམས་པའི་ལྗོན་ཤིང་བཞིན། །མ་ལུས་འཛིན་པའི་ས་བོན་དྲུང་ཕྱུང་བས། །སྐྱོབ་པ་ཁྱོད་ལ་ནམ་མཁའ་ཇི་སྲིད་དུ། །ཆོས་ཀྱི་སྐུ་ལ་གཡོ་བ་ག་ལ་ཞིག་ཅེས་གསུངས་པ་ལྟར་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་བག་ཆགས་དང་བཅས་
པ་བཅོམ་ནས་བྱང་ཆུབ་ཆེན་པོའི་གོ་འཕང་མངོན་དུ་མཛད་དེ་སྐུ་ལྔའི་བདག་ཉིད་ཅན་གྱི་མངོན་པར་བྱང་ཆུབ་ཟིན་པ་ནི་མཚན་ཡང་དག་པར་བརྗོད་པ་ལས། མཆོག་གི་དང་པོ་སྐུ་གསུམ་འཆང། །སངས་རྒྱས་སྐུ་ལྔའི་བདག་ཉིད་ཅན། །ཁྱབ་བདག་ཡེ་ཤེས་སྔ་ཡི་བདག་

[008B] སྐུ་ལྔ། ཡེ་ཤེས་ལྔ་རྣམས་མངའ་བར་གསུངས་པ་ལྟར་རོ། །རྒྱུ་མཚན་དེས་ན། རྗེ་བཙུན་འཇམ་དཔལ་དབྱངས་ནི་དྲང་དོན་རྒྱལ་སྲས་བྱང་ཆུབ་སེམས་དཔའི་རྣམ་པར་བསྟན་ཀྱང། ངེས་དོན་ལ་སྐུ་གསུམ་བརྙེས་པའི་སངས་རྒྱས་ཉིད་ཡིན་པར་
གྲུབ་ཅིང། དེ་བཞིན་དུ་དེ་དག་གིས་སྤྲུལ་པའི་བསྟན་བསྲུང་འདི་ཉིད་ཀྱང་དྲང་དོན་ལ་དྲེགས་པ་མཐུ་རྩལ་ཅན་འཇིག་རྟེན་པའི་རྣམ་པར་བསྟན་ཀྱང། ངེས་དོན་ལ་འཇིག་རྟེན་ལས་འདས་པའི་མཐར་ཐུག་པ་ཟུང་འཇུག་རྡོ་རྗེ་འཆང་གི་ངོ་བོར་ཚད་མའི་ལམ་ནས་གྲུབ་བོ། །
   ༈    །འདུལ་འཛིན་གྲགས་རྒྱན་པཎ་ཆེན་བསོད་གྲགས་སོགས། །རྒྱ་བོད་སྐུ་ཕྲེང་མཁས་གྲུབ་མཐའ་ཡས་པའི། །རྣམ་རོལ་མཛད་བཟང་ཅིར་ཡང་སྟོན་ལ་བསྟོད། །ཅེས་པ་སྟེ། འདིའི་དོན་ནི། བསྟན་བསྲུང་ཆེན་པོ་འདི་ཉིད་སྔོན་
ཡུན་རིང་མོ་ཞིག་ནས་རྫོགས་སྨིན་སྦྱངས་གསུམ་མཐར་ཕྱིན་ཏེ་ལོངས་སྤྱོད་རྫོགས་སྐུའི་ངོ་བོར་སངས་རྒྱས་སུ་ཟིན་ཀྱང། ཞི་དབྱིངས་སུ་ཅི་དགར་མི་གཞོལ་བར་ཐུགས་བརྩེ་ཆེན་སྙིང་རྗེ་ཆེན་པོའི་གཞན་དབང་གིས་གངྒཱའི་རྡུལ་དང་མཉམ་པའི་འཇིག་རྟེན་གྱི་ཁམས་སུ་མཆོག་
གི་སྤྲུལ་སྐུ་བྱེ་བ་ཁྲག་ཁྲིག་དུ་མ་འགྱེད་ཅིང། དེ་བཞིན་དུ་མཆོག་དམན་པར་མ་སེམས་ཡོད་སེམས་མེད་སོགས་ཀྱི་རྣམ་པ་སྣ་ཚོགས་པར་བསྟན་པ་མ་ཟད། འཛམ་བུའི་གླིང་འདིར་ཡང་རྣམ་འདྲེན་བཞི་པ་ཤཱཀྱ་སེངྒེའི་བསྟན་པ་འདི་ལ། རྗེ་བཙུན་འཇམ་དཔལ་དབྱངས་
དང། གྲུབ་ཆེན་བིར་ཝ་པ། ས་སྐྱ་པཎྜི་ཏ་ཀུན་དགའ་རྒྱལ་མཚན། བུ་སྟོན་རིན་ཆེན་གྲུབ། འདུལ་འཛིན་གྲགས་པ་རྒྱལ་མཚན། པཎ་ཆེན་བསོད་ནམས་གྲགས་པ་རྣམས་དང། སོགས་སྒྲས་བསྡུས་པ་པཎ་ཆེན་བསོད་གྲགས་ཀྱི་སྐུ་ཕྲེང་རྗེས་མ་བསོད་ནམས་ཡེ་

[009A]༄༅། །ཤས་དབང་པོ། བསོད་ནམས་དགེ་ལེགས་དཔལ་བཟང། སྤྲུལ་སྐུ་གྲགས་པ་རྒྱལ་མཚན་རྣམས་ཀྱིས་མཚོན་པའི་རྒྱ་གར་འཕགས་པའི་ཡུལ་དང། བོད་བསིལ་ལྡན་གྱི་ལྗོངས་ཀུན་དུ་མཁས་པ་དང་གྲུབ་པའི་སྐུའི་ཕྲེང་བ་ཟམ་མ་ཆད་
པར་རིམ་དང་ཅིག་ཆར་གྱི་བཀོད་པ་མཐའ་ཡས་པའི་རྣམ་པར་རོལ་ཏེ། བསྟན་པའི་རྒྱན་དུ་ཆེ་བའི་བཤད་སྒྲུབ་ཀྱི་མཛད་པ་ཅིར་ཡང་སྟོན་པ་དེ་ལ་བསྟོད་དོ་ཞེས་པའོ། །སྤྱིར་འདི་ཉིད་ཀྱི་འཁྲུངས་རབས་ལ་གྲངས་འདྲེན་ཚུལ་སྣ་ཚོགས་ཤིག་བྱུང་འདུག་
སྟེ། འབྲས་སྤུངས་ཚོགས་ཆེན་དབུ་མཛད་བཀྲ་ཤིས་རྒྱ་མཚོས་རྒྱལ་བ་ལྔ་པ་ཆེན་པོ་དགུང་ལོ་ཉེར་གསུམ་པའི་སྐབས་སྤྲུལ་སྐུ་གྲགས་པ་རྒྱལ་མཚན་གྱི་འཁྲུངས་རབས་ཁ་ཆེ་པཎ་ཆེན་དང། བུ་སྟོན་སོགས་འཁོད་པའི་གསོལ་འདེབས་ཤིག་བཀའ་
རྩོམ་ཞུས་པར། ཕྱག་མཛོད་ཞལ་ངོ་བསོད་ནམས་ཆོས་འཕེལ་ཞེས་པ་རྗེས་སོར་སྡེ་སྲིད་མཛད་པའི་མཚན་བསོད་ནམས་རབ་བརྟན་དུ་གྲགས་པ་དེས། བུ་སྟོན་རིན་པོ་ཆེ་ནི་པཎ་ཆེན་བསོད་གྲགས་ཀྱིས་མཛད་པའི་བསྟན་བཅོས་ཤིག་གི་མཛད་བྱང་ལ་
འཁྲུལ་བ་ཡིན་ཞེས་པཎ་ཆེན་བློ་བཟང་ཆོས་རྒྱན་རིན་པོ་ཆེ་དང། གླིང་སྨད་ཞབས་དྲུང་ ཁྲི་ཆེན་དཀོན་མཆོག་ཆོས་འཕེལ་  གི་ཕེབས་སྒོར་བྱུང་བས། བུ་སྟོན་སོགས་ཀྱི་གསོལ་འདེབས་མི་འགབ་ཅེས་ཞུས་པའི་དབྱེན་དཀྲུགས་ཀྱི་སྦྱོར་བའི་སྟབས་ཀྱིས་པཎ་
ཆེན་བསོད་གྲགས་སོགས་ཡོངས་གྲགས་ཀྱི་གསོལ་འདེབས་ཙམ་ལས་བཀའ་རྩོམ་མ་བྱུང་བས། བསྐུལ་བ་པོ་མ་འདོད་དེ་ཤོག་དྲིལ་ལ་དབྱུགས་བསྐོར་བྱེད་པའང་བྱུང་ཚུལ་ལྔ་པའི་རྣམ་མཐར་དུ་ཀུ་ལར་གསལ་མོད། པཎ་ཆེན་བློ་བཟང་ཆོས་རྒྱན་གྱི་ཕེབས་

[009B] པཎ་ཆེན་དེ་ཉིད་ཀྱི་གསུང་འབུམ་གཙང་བཀྲས་ལྷུན་དཔར་མའི་པོད་ཅ་པ་ཨེ་ཝཾ་དུ་གྲགས་པའི་ནང་གསལ་སྤྲུལ་སྐུ་གྲགས་པ་རྒྱལ་མཚན་གྱི་འཁྲུངས་རབས་གསོལ་འདེབས་སུ། མ་གྷ་དྷ་བཟང་མོ། ཆོས་ཀྱི་བྱང་ཆུབ། ཁ་ཆེ་
པཎ་ཆེན་ཤཱཀྱ་ཤྲི། ཀུན་མཁྱེན་ཆོས་སྐུ་འོད་ཟེར། བུ་སྟོན་རིན་ཆེན་གྲུབ། ཀུན་དགའ་བློ་གྲོས། པཎ་ཆེན་བསོད་ནམས་གྲགས་པ། བསོད་ནམས་ཡེ་ཤེས་དབང་པོ། བསོད་ནམས་དགེ་ལེགས་དཔལ་བཟང། གྲགས་པ་རྒྱལ་མཚན་བཅས་རིམ་པར་
བྱུང་བ་འདིས་ཞལ་ངོ་བསོད་ནམས་རབ་བརྟན་གཟིམ་ཁང་གོང་གི་སྤྲུལ་སྐུ་གྲགས་རྒྱན་ལ་གཏིང་ནས་མ་མཉེས་པའི་ཕྱོགས་ལྷུང་གི་གཏམ་ཡིན་པའི་སྐྱོན་མཚང་གསལ་པོར་བརྡོལ་འདུག་ཅིང། གོང་གསལ་འཁྲུལ་གཞིར་བསྙད་པའི་མཛད་བྱང་ནི། བཀའ་
གདམས་ཆོས་འབྱུང་ཡིད་ཀྱི་མཛེས་རྒྱན་གྱི་མཛད་བྱང་དུ། ཤཱཀྱའི་བསྟན་ལ་ལོ་རྒྱུས་སྨྲ་བའི་མགོན། །བུ་སྟོན་ཁ་ཆེ་ཞ་ལུ་ནས་གཤེགས་པ། །གངས་ཅན་དབུས་ཀྱི་ལོ་རྒྱུས་མཁན་གཅིག་པུ། །བསོད་ནམས་གྲགས་པའི་དཔལ་དུ་གྱུར་པས་སྦྱར། །ཞེས་པ་འདི་ཡིན་
འདུག་པས་འདིར་ཞིབ་པར་བརྟགས་ཚེ་བུ་སྟོན་གྱི་རྣམ་འཕྲུལ་དུ་ཞལ་གྱིས་བཞེས་པར་སྣང་ངོ། །པཎ་ཆེན་བསོད་ནམས་གྲགས་པའི་འཁྲུངས་རབས་གསོལ་འདེབས་ཡོངས་འཛིན་གླིང་རིན་པོ་ཆེ་སྐུ་གོང་མ་བློ་བཟང་ལུང་རྟོགས་བསྟན་འཛིན་འཕྲིན་ལས་ཀྱིས་
མཛད་པར། གཞན་རྣམས་པཎ་ཆེན་ཆོས་རྒྱན་གྱི་གསུང་དང་འདྲ་བ་ལ། མ་གྷ་དྷ་བཟང་མོ། ཆོས་ཀྱི་བྱང་ཆུབ། ཀུན་དགའ་བློ་གྲོས་གསུམ་མི་འབྱུང་ཞིང། སངས་རྒྱས་མཐའ་ཡས་འོད་ཀྱི་དྲུང་དུ་དེད་དཔོན་མཁས་པར་གྱུར་པ་དང་གཅིག་རྒྱལ་པོ་བསོད་

[010A]༄༅། །ནམས་མེ་ཏོག་གི་སྲས་བརྩོན་འགྲུས་མཐའ་ཡས་དང་གཉིས། བསྐལ་བཟང་གི་སངས་རྒྱས་བདུན་པ་རབ་གསལ་དུ་འགྱུར་བར་མཁའ་འགྲོའི་ལུང་བསྟན་བརྙེས་པ་ཞིག་དང་གསུམ། སློབ་དཔོན་སེངྒེ་བཟང་པོ་དང་བཞི། རྡོ་རྗེ་གདན་
གྱི་བྱང་ཆུབ་ཆེན་པོའི་དྲུང་དུ་ཤིང་གི་ལོ་མ་ཕུལ་ནས་ཐུགས་བསྐྱེད་པའི་བྲམ་ཟེའི་ཁྱེའུ་དང་ལྔ། མཁས་མཆོག་དབྱིག་གཉེན་དང་དྲུག་ཇོ་བོའི་སློབ་མ་ཨ་ཀར་མ་ཏི་དང་བདུན། སེ་རྭར་སྟོང་ཉིད་རྟོགས་པའི་མཁས་པ་ཞིག་དང་བརྒྱད་བསྣོན་པར་མཛད། འདི་ནི་བུ་
སྟོན་ཡན་ཀློང་རྡོལ་བླ་མའི་གསུང་རྒྱ་བོད་དུ་བྱུང་བའི་བསྟན་འཛིན་གྱི་སྐྱེས་བུའི་མིང་གི་རྣམ་གྲངས་སུ་ཡོད་པའི་བུ་སྟོན་རིན་པོ་ཆེའི་འཁྲུངས་རབས་གྲངས་འདྲེན་དང་ཕལ་ཆེར་མཐུན་ཞིང། ཁྲོ་གཉེར་ཅན་གྱི་ངག་གི་མཆོག་རྩོལ་ཞིང། །སྨྲ་བའི་ཉི་མར་མཚན་གསོལ་
དྲུག་པ་ཡིན། ཞེས་དང། ལྷ་ཡི་བསོད་ནམས་སློབ་མ་བརྒྱད་པ་ཡིན། །རི་མོའི་ལྷ་མོས་བསྙེན་བཀུར་དགུ་པ་ཡིན། །ཀླུ་དབང་བསོད་སྙོམས་ཕུལ་བ་བཅུ་པ་ཡིན། །མར་མེ་མཛད་དཔལ་གྱུར་བ་བཅུ་གཅིག་པ། །ཞེས་པའི་སྐུ་ཕྲེང་ལྔ་ཀློང་རྡོལ་མིང་གི་རྣམ་
གྲངས་སུ་ཡོད་ཀྱང། བསོད་གྲགས་ཀྱི་འཁྲུངས་གསོལ་དུ་མི་གསལ་བ་སོགས་ནི་འཁྲུངས་རབས་ཀྱི་གྲངས་འདྲེན་དབྱེ་བསྡུའི་ཁྱད་པར་ཙམ་ལས་འགལ་བར་མི་བཟུང་ངོ། །ཡང་འགའ་ཞིག་གོང་གསལ་འཁྲུངས་གསོལ་གཉིས་ཀྱི་ནང་དུ་འདུལ་འཛིན་གྲངས་པ་
རྒྱལ་མཚན་མི་གསལ་བས་གང་ཡིན་སྙམ་ནས། འདུལ་འཛིན་གྲགས་རྒྱན་སློབ་དཔོན་ཡོན་ཏན་འོད་ཀྱི་རྣམ་འཕྲུལ་ཡིན་པར་པཎ་ཆེན་ཆོས་རྒྱན་གྱི་གསུང་གྲས་མཁས་གྲུབ་ཆེན་པོ་གསུམ་གྱི་རྟོགས་བརྗོད་དུ་གསལ་ཞིང། པཎ་ཆེན་བསོད་གྲགས་སློབ་དཔོན་ཡོན་

[010B] །དེ་ཡང་བདག་ཉིད་ཆེན་པོ་རྣམས་ནི་རང་དོན་སྤངས་རྟོགས་ཀྱི་ཡོན་ཏན་མཐར་སོན་པའི་བླ་མེད་ཡེ་ཤེས་ཀྱི་གོ་འཕང་བརྙེས་པའི་རྗེས་སུ་
གཞན་དོན་དུ་བསམ་བཞིན་གདུལ་བྱའི་སྣང་ངོར་སྐུ་དང་གསུང་གི་བཀོད་པ་སྣ་ཚོགས་པ་སོ་སོར་སྣང་བ་ཙམ་མ་གཏོགས་དངོས་པོའི་གནས་ཚོད་ལ་ཆོས་སྐུ་བདེ་བ་ཆེན་པོའི་ཀློང་དུ་ཐ་དད་དུ་བྱར་མེད་པས་ན། སྤྲུལ་པ་ཐམས་ཅད་སྤྲུལ་གཞི་སངས་རྒྱས་གཅིག་གི་
རྣམ་རོལ་དུ་འཆད་པ་ལས་འདི་དང་འདི་ནི་འདི་ཁོ་ནའི་རྣམ་སྤྲུལ་ཡིན་གྱི། དེ་ལས་གཞན་པའི་རྣམ་སྤྲུལ་མ་ཡིན་ནོ་ཞེས་མཐའ་གཅིག་འཛིན་གྱི་གུ་དོག་བྱ་མི་དགོས་ཀྱང། གཞུང་ལུགས་ཀྱི་དོན་ལ་དཔྱད་པ་མ་ཞུགས་པའམ། ཞུགས་ཀྱང་བློ་གྲོས་ཀྱི་ནོར་ཆེན་པོ་དང་
མི་ལྡན་པ་འགའ་ཞིག་གིས་གོང་དུ་བགྲང་བའི་འཁྲུངས་རབས་འདི་དག་དམ་པ་གཞན་གྱི་འཁྲུངས་རབས་དུ་མ་ཞིག་ན་གསལ་བ་དང། རེས་འགའ་ནི་དུས་ཐོག་མཉམ་པོར་བྱུང་འདུག་པས་འདི་དག་ཇི་ལྟར་འཐད་སྙམ་པ་དག་ཀྱང་སྲིད་མོད། འདི་དག་ལ་སྐྱོན་མེད་པའི་
རྒྱུ་མཚན་ནི། མདོ་སྡེ་རྒྱན་ལས། ཇི་ལྟར་ཉི་མའི་དཀྱིལ་འཁོར་གྱི། །འོད་ཟེར་དཔག་ཏུ་མེད་འདྲེས་ཤིང། །རྟག་ཏུ་བྱ་བ་གཅིག་ལ་འཇུག་འཇིག་རྟེན་ལའང་སྣང་བར་བྱེད། །དེ་བཞིན་ཟག་མེད་དབྱིངས་ན་ཡང། །སངས་རྒྱས་དཔག་ཏུ་འདྲེས་ཤིང། །
མཛད་པ་གཅིག་ནི་མཛད་པ་ལ། ཡེ་ཤེས་སྣང་བར་མཛད་པ་འདོད། །ཅེས་ཉི་མའི་འོད་ཟེར་མང་པོ་རྣམས་འདྲེས་ནས་པདྨ་རྒྱས་པ་སོགས་བྱ་བ་གཅིག་ལ་འཇུག་པ་བཞིན་དུ། སངས་རྒྱས་རྣམས་ཀྱི་སྐུ་གསུང་ཐུགས་གསང་བ་བསམ་མི་ཁྱབ་པའ་
[011A]༄༅། །མཛད་པ་རྣམས་གཅིག་ཏུ་འདྲེས་ནས་གདུལ་བྱ་སྨིན་གྲོལ་གྱི་བྱ་བ་གཅིག་ལ་འཇུག་པར་གསུངས་པ་དང། ཡང་དེ་ཉིད་ལས། ཀླུང་དག་ས་ཡི་འོག་ཏུ་མ་སོང་བར། །གནས་རྣམས་ཐ་དད་ཆུ་ཡང་ཐ་དད་ལ། །ཆུ་ཡང་ཆུང་ཞིང་བྱ་
བ་ཐ་དད་བྱེད། །ཆུར་གནས་སྲོག་ཆགས་ཕྲ་མོའི་ཉེར་སྤྱད་གྱུར། །རྒྱ་མཚོར་སོང་བར་གྱུར་ན་ཐམས་ཅད་ཀྱང། །གནས་རྣམས་གཅིག་ཅིང་ཆུ་ཡང་ཆེ་ལ་གཅིག་བྱ་བ་གཅིག་ཅིང་ཆུ་ལ་གནས་པ་ཡི། །སྲོག་ཆགས་མང་པོའི་རྟག་ཏུ་ཉེར་སྤྱད་གྱུར། །སངས་རྒྱས་ཉིད་
དུ་མ་ཞུགས་བརྟན་པ་རྣམས། །རྟེན་ཡང་ཐ་དད་བློ་གྲོས་ཐ་དད་ཅིང། །རྟོགས་ཆུང་རང་གི་བྱ་བ་ཐ་དད་ལ། །སེམས་ཅན་ཉུང་དོན་རྟག་ཏུ་ཉེར་སྤྱད་འགྱུར། །སངས་རྒྱས་ཉིད་དུ་ཞུགས་ན་དེ་དག་ཀུན། །རྟེན་ཡང་གཅིག་ཅིང་རྟོགས་པ་ཆེ་ལ་གཅིག་མཛད་
པ་གཅིག་ཏུ་འདྲེས་ཤིང་རྟག་པར་ཡང། །སེམས་ཅན་ཚོགས་ཆེའི་ཉེ་བར་ལོངས་སྤྱོད་འགྱུར། །ཞེས་དཔེར་ན། ཆུ་ཀླུང་དག་སའི་འོག་ཏུ་མ་སོང་བར་དུ་གནས་རྣམས་རྫིང་དང་ཡུར་བ་སོགས་ཐ་དད་ཅིང། ཆུ་རྣམས་ཀྱང་མ་འདྲེས་པར་ཐ་དད་དུ་གནས་ཤིང་ཆུང་ལ་
བྱ་བ་ཐ་དད་དུ་བྱེད་ཅིང། སྲོག་ཆགས་ཕྲ་མོ་ཉུང་ཤས་ཙམ་གྱི་ཉེ་བར་སྤྱད་བྱར་འགྱུར་ལ། གལ་ཏེ་སའི་འོག་བ་ཚྭའི་རྒྱ་མཚོར་སོང་བར་གྱུར་ན་ཐམས་ཅད་ཀྱང་གནས་གཅིག་ཅིང་ཆུ་ཡང་ཆེ་ལ། རོ་ཡང་བ་ཚྭ་ཅན་དུ་གཅིག་པ་དང། བྱ་བ་གཅིག་ཅིང་སྲོག་ཆགས་མང་
པོའི་རྟག་ཏུ་ཉེ་བར་སྤྱད་བྱར་འགྱུར་བ་དེ་བཞིན་དུ། རྫོགས་པའི་བྱང་ཆུབ་ཉིད་དུ་མ་ཞུགས་པའམ་མ་ཐོབ་པའི་བརྟན་པའི་བྱང་སེམས་རྣམས་རྟེན་ཡང་ངར་འཛིན་གྱིས་སོ་སོར་ཕྱེ་བའི་ཐ་དད། དབང་པོ་རྣོ་རྟུལ་སོགས་ཐ་དད། རྟོགས་པ་ཆུང་ཞིང་རང་གི་བྱ་བ་ཐ་དད་པས་

[011B] དེ་དག་སངས་རྒྱས་ཉིད་དུ་ཞུགས་ན་རྟེན་མི་རྟོག་པའི་ཡེ་ཤེས་གཅིག་ཅིང། རྟོགས་པ་ཤིན་ཏུ་ཆེ་ལ། བློ་རྣོ་རྟུལ་གྱི་དབྱེ་བ་མེད་པར་གཅིག་པ་དང། མཛད་པ་འཕྲིན་ལས་འདྲེས་པས་གཅིག་ཅིང། རྟག་པར་སེམས་ཅན་གྱི་ཚོགས་ཆེན་པོའི་དོན་
སྤྱོད་པར་གསུངས་པ་སོགས། མདོར་ན་སངས་རྒྱས་རྣམས་གདུལ་བྱའི་སྣང་ངོར་ཐ་དད་པར་སྟོན་པ་ཙམ་ལས། དོན་ལ་ཆོས་སྐུ་ཟག་པ་མེད་པའི་དབྱིངས་སུ་རོ་གཅིག་པར་ཐུན་མོང་དང་ཐུན་མོང་མ་ཡིན་པའི་ཐེག་པ་གང་གི་དབང་དུ་བྱས་ཀྱང་མཐུན་པར་གསུངས་ཤིང་
སྤྲུལ་གཞི་གཅིག་ཉིད་ཀྱིས་གདུལ་བྱ་སོ་སོའི་སྣང་ངོར་བཀོད་པ་མི་འདྲ་བ་དུ་མར་སྟོན་པ་ནི་སངས་རྒྱས་སུ་མ་ཟད། རབ་དགའི་ས་ལ་གནས་པའི་བྱང་ཆུབ་སེམས་དཔའ་རྣམས་ལ་ཡང་རྗེས་ཐོབ་ཏུ་སྐད་ཅིག་མ་གཅིག་ལ་སངས་རྒྱས་བརྒྱ་མཐོང་བ་དང། དེ་དག་གིས་
བྱིན་གྱིས་བརླབས་པར་ཤེས་པ་དང། བསྐལ་པ་བརྒྱར་གནས་ནུས་པ་དང། དེའི་སྔ་ཕྱིའི་མཐའ་མཁྱེན་པ་དང། སྐད་ཅིག་མར་ཏིང་ངེ་འཛིན་མི་འདྲ་བ་བརྒྱ་ཕྲག་ལ་སྙོམས་པར་འཇུག་ཅིང་ལྡང་བ་དང། འཇིག་རྟེན་གྱི་ཁམས་བརྒྱ་གཡོ་བ་དང། བརྒྱ་སྣང་བར་ནུས་པ་དང་
རྫུ་འཕྲུལ་གྱིས་སེམས་ཅན་བརྒྱ་ཕྲག་སྐད་ཅིག་ལ་སྨིན་པ་དང། སངས་རྒྱས་ཀྱི་ཞིང་བརྒྱ་ཕྲག་ཏུ་འགྲོ་བ་དང། ཆོས་ཀྱི་སྒོ་བརྒྱ་སྐད་ཅིག་ལ་སྟོན་པ་དང། རང་གི་ལུས་ལས་ལུས་བརྒྱ་སྐད་ཅིག་ལ་སྟོན་པ་དང། ལུས་རེ་རེ་ཡང་འཁོར་བྱང་སེམས་བརྒྱ་ཕྲག་དང་བཅས་
པར་སྟོན་པ་སྟེ་ཡོན་ཏན་བརྒྱ་ཕྲག་སྡེ་ཚན་བཅུ་གཉིས་ཐོབ་པས་སྐད་ཅིག་རེ་རེ་ལ་ཡང་སྤྲུལ་པ་མི་འདྲ་བ་བརྒྱ་ཕྲག་སྟོན་པར་ནུས་ན་སྐྱོན་ཀུན་ཟད་ཡོན་ཏན་ཀུན་རྫོགས་པའི་བདག་ཉིད་ཆེན་པོ་རྣམས་ལྟ་ཅི་སྨྲོས། གཞན་ཡང་སྐུའི་རྣམ་རོལ་གཅིག་ཉིད་དམ་པ་མང་པོའི་སྐྱེ་

[012A]༄༅། །འཕྲེང་དུ་བྱུང་བ་ལ་འགལ་བ་མེད་དེ། རྒྱལ་དབང་ཆོས་རྗེས་མཛད་པའི་རྗེའི་རྣམ་ཐར་ཆེན་མོ་ལས་ཀྱང། དེས་ན་དམ་པའི་སྐྱེས་བུ་འགའ་ཞིག་སྐྱེས་ཆེན་གཞན་གྱི་འཁྲུངས་རབས་སུ་འབྱུང་བ་ལ་འགལ་བ་ཅི་ཞིག་མཆིས་ཏེ། དམ་
པ་དེ་དག་གིས་སྤྲུལ་པ་རེ་རེ་ཁོ་ན་ལས་སྟོན་མི་ནུས་པ་མ་ཡིན་པའི་ཕྱིར་ཏེ། དཔེར་ན་བོད་གངས་ཅན་འདི་འཕགས་པ་སྤྱན་རས་གཟིགས་ཀྱི་འདུལ་ཞིང་ཡིན་པའི་དབང་གིས་སྔོན་དང་ད་ལྟར་གྱི་སྐྱེས་ཆེན་མང་པོ་ཞིག་གི་སྤྲུལ་གཞིར་འཕགས་པ་སྤྱན་རས་
གཟིགས་ཉིད་འབྱུང་བ་དང། འཁྲུངས་རབས་སྐུ་ཕྲེང་འགའ་ཞིག་ཀྱང་གཅིག་པར་འབྱུང་བ་མཐོང་དང་ཐོས་བཞིན་པ་ཡིན་ན་གང་རུང་ཞིག་མིན་ཞེས་སུ་ཞིག་གིས་སྨྲ་བར་ནུས། ཚུལ་འདི་ལྟར་དུ་དཔྱོད་ཤེས་ན་རྨོངས་རྟགས་དང་ཕྱོགས་འཛིན་གྱིས་ཀུན་ནས་
བསླངས་པའི་བློ་ངན་གུ་དོག་གི་འཆིང་བ་ལས་གྲོལ་ཏེ་དམ་པ་རྣམས་ལ་དག་སྣང་ཕྱོགས་མེད་དུ་སྐྱེ་བར་འགྱུར་རོ། །ཞེས་གསུངས་པ་ལྟར་རོ། །དེ་ལྟར་བདག་ཉིད་ཆེན་པོ་འདིའི་འཁྲུངས་རབས་ཀྱི་རྣམ་གྲངས་ཆེས་མང་བར་བཞུགས་ཀྱང། དེ་དག་གི་རྣམ་
པར་ཐར་པ་མཐའ་དག་པ་ནི་འདིར་འགོད་པར་མི་ལངས་ཤིང། འདིར་སྐབས་སུ་བབས་པའི་བསྟོད་པ་འདི་ཉིད་ཀྱི་ཚིག་ཟིན་ལ་ཇི་ལྟར་གསལ་བའི་རིམ་པ་ལྟར་རྣམ་ཐར་རགས་རིམ་ཙམ་བཀོད་པ་ལ། རྗེ་བཙུན་འཇམ་དཔལ་དབྱངས་ཀྱི་རྣམ་པར་ཐར་པ་མདོར་བསྡུས་
ཤིག་གོང་དུ་སྨྲོས་ཟིན་ཅིང། ཐུན་མོང་དང་ཐུན་མོང་མ་ཡིན་པའི་རྣམ་པར་ཐར་པ་ཞིབ་པ་ནི་མདོ་དང་རྒྱུད་སྡེ་རྣམས་སུ་ལན་མང་དུ་གསུངས་པ་ལས་ཤེས་པར་བྱའོ།    ༈    །རྣལ་འབྱོར་གྱི་དབང་ཕྱུག་གྲུབ་ཆེན་བིར་ཝ་པ་ནི། རྡོ་རྗེ་གདན་གྱི་ཤར་ཕྱོགས་བི་

[012B] མཚན་མཁན་གྱིས་མཐུ་སྟོབས་ཀྱི་སྒོ་ནས་ནང་པའི་བསྟན་པ་གསལ་བར་ལུང་བསྟན། སོ་མ་པཱུ་རིར་མཁན་པོ་དུལ་བའི་ལྷ་ལས་རབ་ཏུ་བྱུང། རིག་པའི་
གནས་ལྔ་ལ་སྦྱངས། ནཱ་ལེནྡྲར་མཁན་པོ་ཆོས་ཀྱི་བཤེས་གཉེན་ལས་བསྙེན་པར་རྫོགས་ཤིང་ཐེག་པ་ཆེ་ཆུང་གི་ཆོས་མཐའ་ཀླས་པ་དང་ཁྱད་པར་དུ་དཔལ་འཁོར་ལོ་སྡོམ་པ་གསན། གནས་བརྟན་དཔལ་ལྡན་ཆོས་སྐྱོང་ཞེས་གྲགས་ཏེ་ཤྲི་ནཱ་ལེནྡྲའི་མཁན་
པོར་གྱུར། ཉིན་མོ་སྡེ་སྣོད་གསུམ་ལ་འཆད་རྩོད་རྩོམ་གསུམ་དང། མཚན་མོ་དཔལ་འཁོར་ལོ་བདེ་མཆོག་གི་རྣལ་འབྱོར་ལ་རྩེ་གཅིག་ཏུ་གཞོལ་བར་མཛད་དེ་དགུང་ལོ་བདུན་ཅུ་ཙམ་དུ་ཕེབས་ཀྱང་རྟགས་བཟང་བ་ཙམ་ཡང་མེད་པའི་ཁར་ཤོ་ཟ་དང་སྲིན་པོས་
འཚེ་བ་སོགས་མི་སྡུག་པའི་མཚན་མ་མང་དུ་བྱུང། དེ་ནི་དོན་ལ་སྦྱོར་ལམ་ཕལ་ཆེར་བགྲོད་ནས་ལྟེ་བའི་འོག་གི་ཀྵ་ཡིག་ལ་སོགས་པར་རླུང་འདུས་ཏེ། མཐོང་ལམ་ཐོབ་པར་ཉེ་བའི་ལྟས་ཡིན་པ་མ་མཁྱེན་པར་ཁོ་བོ་གསང་སྔགས་དང་ལས་འབྲེལ་མེད་པར་འདུག་
དགོངས་ནས་བཟླས་ཕྲེང་ཆབ་ཁང་དུ་བསྒྱུར་ཏེ་གཟིམས་པ་ན་ཐོ་རེངས་མནལ་ལམ་དུ་བདག་མེད་མ་བུད་མེད་སྔོན་མོ་ཐ་མལ་པའི་གཟུགས་ཀྱིས། རིགས་ཀྱི་བུ་ཁྱོད་དེ་ལྟར་མ་བྱེད་པར་སྔར་བཞིན་སྒྲུབ་པ་བྱོས་ཤིག་དངོས་གྲུབ་མྱུར་དུ་ཐོབ་བོ། །ཁྱོད་དང་
ལས་ཀྱིས་འབྲེལ་བའི་ལྷ་ནི་ང་ཡིན་ནོ། །ཞེས་ལུང་བསྟན་བྱུང་བ་ལྟར་ཕྱི་ནུབ་ཕྲེང་བ་བླངས་ཏེ་དྲི་ཞིམ་པོས་བསྒོས་ནས་བཟླས་བརྗོད་མཛད་པས་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དངོས་སུ་བྱོན་ཏེ་དབང་བསྐུར་བས། ས་དང་པོ་རབ་ཏུ་དགའ་བའམ་མཐོང་

[013A]༄༅། །ལམ་རྣམ་པར་མི་རྟོག་པའི་ཡེ་ཤེས་རྒྱུད་ལ་འཁྲུངས། དེ་ནས་ཞག་རེ་ལས་རེ་ཐོབ་ནས་ཞག་དྲུག་སོང་བའི་ཚེ་ས་དྲུག་པ་མངོན་དུ་གྱུར། ལམ་གྱི་བོགས་འབྱིན་ཤ་ཆད་བསྟེན་པ་དང། ཚོགས་འཁོར་སྐབས་བདག་མེད་མའི་ལྷ་ཚོགས་
དངོས་སུ་བྱོན་པ་ནཱ་ལེནྡྲའི་དགེ་འདུན་འགས་ཐ་མལ་པའི་བུད་མེད་དུ་མཐོང་སྟེ་ལྐོག་ཏུ་སྐུར་བ་འདེབས་པ་སོགས་མ་དད་པ་བཟློག་པ་དང། བསྟན་པ་ལ་མི་གནོད་པའི་ཆེད་དུ་ང་ནི་ངན་པའོ་ཞེས་བིར་ཝ་པར་ཞལ་གྱིས་བཞེས་པས་དེ་ཕྱིན་བིར་ཝ་པར་གྲགས། རབ་བྱུང་
གི་རྟགས་བོར་ནས་གཅེར་བུར་ཕྱུང་སྟེ་རྡོ་རྗེའི་གླུ་ལེན་ཞིང་ཝ་ར་ཎ་སིར་བྱོན། ཆུ་བོ་གངྒཱའི་འགྲམ་དུ་ང་ངན་པ་ཡིན་པས་ཁྱོད་མི་གཙང་བར་འགྱུར་ངེས་ན་ཆུ་ཁྱོད་ཀྱིས་ལམ་ཐོངས་གསུངས་ཏེ་ཆུ་བོ་གངྒཱ་གྱེན་དུ་ཆད་པའི་བར་དུ་བྱོན། ནཱ་ལེནྡྲའི་དགེ་འདུན་རྣམས་ཀྱིས་གྲུབ་
ཐོབ་ཏུ་ཤེས་ཏེ་སྔར་རྔ་ཁ་གཉིས་པ་བརྡུངས་ནས་གནས་དབྱུང་བྱས་པ་བཟོད་པར་གསོལ། ཝ་ར་ཎ་སིའི་ནགས་ཁྲོད་དུ་བཞུགས་པའི་ཚེ་རྒྱལ་པོ་གྷོ་ནནྟ་ཙ་ཀྲ་ཞེས་པ་ཕྱི་རོལ་པར་དད་པ་ཞིག་གིས་ཕོ་བྲང་དུ་གདན་དྲངས་པ་ན་ནང་པའི་རྣལ་འབྱོར་པར་ཤེས་ནས་ཡན་ལག་རྣམས་
ལྕགས་ཀྱིས་བཅིངས་ཏེ་ཆུར་བསྐྱུར་བ་དང་ས་འོག་ཏུ་སྦ་བ་སོགས་བྱས་ཀྱང་གནོད་པར་མ་ནུས་པས་རྒྱལ་པོས་མཚོན་པའི་ཡུལ་འཁོར་བ་ཐམས་ཅད་གསང་སྔགས་རྡོ་རྗེ་ཐེག་པའི་བསྟན་པར་བཀོད། ལྷོ་ཕྱོགས་སུ་བྱོན་པའི་ལམ་དུ་ཆུ་བོ་ཞིག་ལ་མཉན་པས་གྲུ་གླ་མེད་ན་མི་
གཏོང་ཞེས་བཀག་པ་ལ་བརྟེན་ནས་ཆུ་བོ་བཟློག་པ་དང་ཕྱིར་འབབ་པའི་རྫུ་འཕྲུལ་མཛད། མཉན་པའང་སློབ་དཔོན་གྱི་རྗེས་སུ་འབྲངས་པས་ཌོམ་བཧི་ཧེ་རུ་ཀར་གྲགས། དེ་ནས་ཆང་འཚོང་མངྷ་ག་ནི་ས་ཏ་ཞེས་པའི་སར་ཡུལ་ཁམས་བཅོ་བརྒྱད་ཀྱི་ཆང་གསོལ། ཆང་རིན་

[013B] རྒྱལ་པོས་གསོལ་བ་བཏབ་པ་ལྟར་ཉི་མ་བཏང་བས་ཞག་གསུམ་གྱི་མཚན་ཕྱེད་ཙམ་སོང་བ་སོགས་ཀྱི་གྲུབ་རྟགས་བསྟན། རྡོ་རྗེ་གདན་པའི་བསྟོད་པར། ཆུ་བོ་ཆེན་པོ་གྱེན་དུ་བཟློག་ཆང་ལ་ཉི་མ་གཏེ་མར་བཅུག་བིར་ཝ་
པ་ཞེས་བྱ་བ་ཡི། །བླ་མ་དེ་ལ་ཕྱག་འཚལ་ལོ། །ཞེས་བསྔགས། རིམ་བཞིན་ལྷོ་ཕྱོགས་བཧི་མི་ས་རའི་རྒྱལ་པོ་ནཱ་ཐ་བ་ཏས་རང་གི་མཆོད་གནས་རལ་པ་ཅན་ལྔ་བརྒྱའི་སློབ་དཔོན་དུ་བསྐོས། ར་དང་མ་ཧེ་ཁྲི་ཁྲག་བསད་པའི་ཁྲག་མཆོད་བྱེད་པའི་དབང་ཕྱུག་
གི་རྟེན་ལ་སློབ་དཔོན་འདིས་ཕྱག་མཛད་པ་ན་རྟེན་དེ་ཚལ་པ་བཞིར་གས་པས་རྒྱལ་པོ་འཁོར་བཅས་སྐྲག་པར་གྱུར། སླར་བསྡུས་ནས་སྤྱི་བོར་ཐུགས་རྗེ་ཆེན་པོའི་རྡོ་སྐུ་བཞག་རལ་པ་ཅན་གཅིག་སྔོན་གྱི་ལས་སད་ནས་རྗེས་སུ་འབྲངས་པ་ཤར་ཕྱོགས་ནག་
པོ་པར་གྲགས། དེ་ནས་ཏཾ་བྲ་པྲ་ཏི་མའི་རྒྱལ་པོ་ཇི་ལ་གི་ཞེས་བྱ་བས་ཟངས་དམར་ལས་བསྐྲུན་པའི་ལྷ་དབང་ཕྱུག་གི་སྐུ་ཞལ་གསུམ་ཕྱག་དྲུག་པ་ཁྲུ་བརྒྱད་ཅུ་ཡོད་པ་ཞིག་ཞབས་ཀྱིས་རྡོག་ཐོས་བསྣུན་ཏེ་གནས་ཁང་ནས་བསྐྲད་པ་ཁ་པུབ་ཏུ་འགྱེལ་བ་
ན་མུ་སྟེགས་པ་རྣམས་ཀྱིས་གསོལ་བ་བཏབ་པས་འབྲས་ཅན་ཙམ་གྱིས་མཆོད་པའི་དམ་བཅའ་འཛིན་དུ་བཅུག་སྟེ་གྱེན་དུ་བསླང་བ་སོགས་མུ་སྟེགས་གྲངས་མེད་བཏུལ། སཧཱ་ཛ་དེ་ཝི་ཞེས་པ་ལྷ་མོ་ཙཎྜི་ཀའི་རྡོ་སྐུ་རང་བྱོན་ཞིག་གནས་སར་མི་བྱུང་ཚད་
རང་བྱུང་གི་ཏྲི་ཤུ་ལས་བསད་པའི་རོ་ལ་ཚོགས་འཁོར་བྱེད་པ་ཞིག་ཡོད་པར་ཐལ་མོ་བརྡབས་བས་ཏྲི་ཤུ་ལ་ཕྱེ་མར་བརླག་ཙཎྜི་ཀའི་སྤྱི་བོ་ནས་ཐལ་མོ་བསྣུན་པས་མགོ་བོ་མགྲིན་པར་བྱིངས། སླར་རྣ་བ་གཉིས་ནས་སྟེང་དུ་འཐེན་པས་རྣ་འཇུས་ལྷ་མོར་

[014A]༄༅། །གྲགས། དེར་སྲོག་གི་མཆོད་སྦྱིན་བྱེད་པ་བཟློག་སྟེ་མུ་སྟེགས་ཀྱི་རྣལ་འབྱོར་མ་རྣམས་ནང་པའི་བསྟན་པ་ལ་བཀོད། དེ་ཝཱི་ཀོ་ཊིའི་རི་སུལ་གྱི་ཐུགས་རྗེ་ཆེན་པོའི་རྡོ་སྐུའི་དྲུང་དུ་ཕེབས་མུ་སྟེགས་བཏུལ་བའི་རྟོགས་པ་ཕུལ་བས་
ཐུགས་རྗེ་ཆེན་པོས་ཁྱོད་ཀྱི་ནུས་པས་རི་རབ་བརླག་པར་ནུས་ཀྱང་སེམས་ཅན་གྱི་ལས་ཟད་པ་མེད་ཅིང། མུ་སྟེགས་རྣམས་ཀྱང་སེམས་ཅན་ཡིན་པས་སྙིང་རྗེ་སྐྱེད་ཅིག་ཅེས་གསུངས་པར་སོ་བ་ནཱ་ཐར་དབང་ཕྱུག་གི་རྟེན་ལ་ཉིན་རེ་སྲོག་ཆགས་སྟོང་ཕྲག་
གི་མཆོད་སྦྱིན་བྱེད་པ་དེ་འདུལ་བར་གནང་བ་ཞུས་པས། འོ་ན་རྟེན་མ་བཤིགས་པར་ཞི་བས་ཐུལ་ཅིག་གསུངས་པ་ལྟར་འདུལ་དུ་བྱོན་པས། དེས་སྲོག་གི་སྙིང་པོ་ཕུལ་ཏེ་བཀའ་བཞིན་སྒྲུབ་པར་དམ་བཅས། སོ་བ་ནཱ་ཐའི་མུ་སྟེགས་པ་རྣམས་ཀྱང་
ཞི་བས་བཏུལ་ནས་དེར་ནང་པའི་སྡེ་བཙུགས། རང་གི་སློབ་མ་སློབ་དཔོན་ནག་པོ་པ་དེ་ཤར་ཕྱོགས་ཀྱི་མུ་སྟེགས་པའི་རྒྱལ་པོ་གདུག་པ་ཅན་འདུལ་བ་དང། ཌཱ་མ་རུ་པ་རྗེས་སུ་འཛིན་པ་དང། ཨོ་རྒྱན་ནས་རྡོ་རྗེའི་ཚིག་རྐང་གི་རྒྱབ་རྟེན་དུ་གྱུར་པའི་ལུང་
སྐོར་སྡེ་ལྔ་སྤྱན་འདྲེན་པའི་དོན་གསུམ་ལ་བ་རྫངས། སློབ་དཔོན་ཉིད་ཐུགས་རྗེ་ཆེན་པོའི་བཀའ་བཞིན་རེ་ཞིག་བརྟུལ་ཞུགས་ཀྱི་སྤྱོད་པའི་འཕྲོ་བཤོལ་ནས་རྡོ་སྐུར་ཐིམ་ཡང་ཟེར། ལ་ལས་སྐུ་དངོས་རྡོའི་རྣམ་པར་སོང་བར་གླེང་ཞིང། གྲུབ་ཐོབ་ཀྱི་ནང་ནས་འཁོར་
ལོས་བསྒྱུར་བའི་རྒྱལ་པོ་ཆེན་པོ་དང་མཚུངས་པ་ཡིན་ནོ།    ༈    །ས་སྐྱ་པཎྜི་ཏ་ཀུན་དགའ་རྒྱལ་མཚན་ནི། དཔལ་ཆེན་འོད་པོ་དང། ཡུམ་ཁྲ་ཕུ་མ་ཉི་ཁྲི་ལྕམ་གཉིས་ཀྱི་སྲས་སུ་རབ་བྱུང་གསུམ་པའི་དགེ་བྱེད་ཅེས་པ་ཆུ་ཕོ་སྟག་གི་ལོར་ཁྲ་ཟླ་བའི་ཉི་ཤུ་དྲུག་ལ་

[014B] དཔལ་ལྡན་དོན་གྲུབ་ཏུ་མཚན་གསོལ། བཙས་མ་ཐག་ཏུ་སཾ་སྐྲྀ་ཏའི་སྐད་གསུངས། རྒྱ་བོད་ལ་སོགས་པའི་ཡིག་རིས་མང་པོ་མ་བསླབ་པར་ཐུགས་སུ་ཆུད། དགུང་གྲངས་བཅོ་ལྔ་ཡན་ལ་རྗེ་བཙུན་གྲགས་པ་རྒྱལ་མཚན་གྱི་དྲུང་དུས་སྐྱ་གོང་མའི་གསུང་
བཅུད་མདོ་སྔགས་ཀྱི་ཟབ་གནད་ཡོངས་སུ་རྫོགས་པ་གསན། བཅུ་དགུ་པ་ལ་མཚན་མོ་འོད་གསལ་གྱི་ངང་དུ་མཁས་མཆོག་དབྱིག་གཉེན་ལས་ཆོས་མངོན་པ་མཛོད་དང། ཁ་ཆེ་པཎ་ཆེན་ལས་ཆོས་ཟབ་མོ་རྡོ་རྗེའི་གླུ་ལ་སོགས་པ་ལེགས་པར་ནོད་དེ་མནལ་སད་
པ་ན་ཚིག་དོན་མ་ལུས་པ་ཐུགས་སུ་ཆུད་པ་བྱུང། ཡང་དུས་གཞན་ཞིག་གི་མནལ་ལམ་དུ་རྒྱ་གར་ཤར་ཕྱོགས་སུ་སློབ་དཔོན་ཕྱོགས་ཀྱི་གླང་པོའི་གདན་སེངྒེའི་ཁྲི་ལ་འཁོད་དེ། གླེགས་བམ་གཞལ་དུ་མེད་པའི་ལྡེ་མིག་བཟུང་བ་བྱུང། འཕྲང་དུ་ཞུ་དོན་རྡོ་རྗེ་སྐྱབས་
ཀྱི་དྲུང་ནས་བྱམས་ཆོས་སོགས་ལུང་གི་སྐོར་གསན། ཉི་ཤུ་པ་ལ་རྐྱང་འདུལ་དུ་རྨ་བྱ་བྱང་བརྩོན་དང། གཙང་ནག་པའི་དངོས་སློབ་མཚུར་སྟོན་གཞོན་སེང་ལས་བོད་སྔ་རབས་ནས་བརྒྱུད་པའི་ཚད་མ་རྙིང་པའི་ཆོས་སྐོར། གཞན་ཡང་ཆ་པ་ཆོས་སེང་གི་སློབ་
མ་སེང་ཆེན་བརྒྱད་ཀྱི་ནང་ཚན་བརྩེགས་དབང་ཕྱུག་སེང་གེ་ལས་རྒྱ་གར་ལ་གྲགས་པའི་གྲུབ་མཐའ་བཞིའི་ཆོས་ཇི་སྙེད་པ། སྤྱི་བོ་ལྷས་པ་བྱང་ཆུབ་འོད་ལས། བོད་ལ་གྲགས་པ་ཞི་བྱེད། རྫོགས་ཆེན། གཅོད། བཀའ་གདམས་ལ་སོགས་པའི་གདམས་ངག་
ཇི་སྙེད་པ་གསན་ཏེ་ཁོང་དུ་ཆུད། ཉེར་གསུམ་པ་ཤིང་ཕོ་བྱི་བའི་ལོ་ལ་གཙང་ཆུ་མིག་ཏུ་ཁ་ཆེ་པཎ་ཆེན་དང་མཇལ། པཎ་ཆེན་དེ་ཉིད་དང། དེའི་སློབ་བུ་རྒྱ་གར་ཤར་ནུབ་གུང་གསུམ་ན་སྒྲ་ལ་མཁས་པར་གྲགས་པའི་སཾ་ག་ཤྲཱི་ཏེ་དགེ་འདུན་དཔལ། སུ་ག་ཏ་ཤྲཱི་ཏེ་ལེགས་

[015A]༄༅། །པར་གཤེགས་པའི་དཔལ་དང། དཱ་ན་ཤྲཱི་ལ་སྟེ་ཚུལ་ཁྲིམས་སྦྱིན་པ་ལ་སོགས་པ་སྔ་ཕྱིར་བསྟེན་ཏེ། བོད་ཀྱི་ངག་སྒྲོས་ཀྱིས་མ་བསླད་པའི་རྒྱ་གར་ལྷ་རྒྱན་གྱི་བཤད་སྲོལ་ལས་བྱོན་པའི་སྒྲ་དང་ཚད་མ་ལ་སོགས་པའི་རིག་གནས་
ཆེ་བ་ལྔ་དང། སྙན་ངག་སྡེབ་སྦྱོར་མངོན་བརྗོད་ཟློས་གར་རྩིས་ཏེ་རིག་གནས་ཆུང་བ་ལྔ་སྟེ་རིག་གནས་བཅུས་བསྡུས་པའི་ཟབ་བཅུད་ཐམས་ཅད་ཆོས་སྒོ་སྐྱེལ་དུ་བྱོན་པའི་ཚུལ་གྱིས་གདམས་པ་ནོས་ཏེ་པཎྜི་ཏ་ཞེས་སྙན་པར་གྲགས། ཁ་ཆེ་པཎ་ཆེན་དབུས་ནས་
འཁོར་ཞིང། རྗེ་ས་པཎ་ཉིད་ཀྱིས་ཉི་ཤུ་རྩ་བདུན་ཞེས་པ་ས་ཕོ་འབྲུག་གི་ལོར། ལོ་སྟོན་རྡོ་རྗེ་དབང་ཕྱུག་གིས་བཞེངས་པའི་ཉང་སྨད་རྒྱན་གོང་གི་གཙུག་ལག་ཁང་དུ། ཁ་ཆེ་པཎ་ཆེན་གྱིས་མཁན་པོ། སྤྱི་བོ་ལྷས་པ་བྱང་ཆུབ་འོད་ཀྱིས་ལས་སློབ། བྱང་སེམས་དོན་
མོ་རི་པས་གསང་སྟོན་མཛད་དེ་བསྙེན་པར་རྫོགས། དགུང་གྲང་སོ་སོ་གསུམ་པའི་ལོར་ཁ་ཆེ་པཎ་ཆེན་སླར་ཁ་ཆེར་བཞུད། ས་པཎ་སྐུ་བལྟམས་པའི་ལོ་དེར་རྗེ་བཙུན་བསོད་ནམས་རྩེ་མོ་འཇའ་ལུས་སུ་གཤེགས་པས་དེ་ལས་ཞལ་གྱི་བདུད་རྩི་དངོས་སུ་མ་ཐོབ་ཀྱང་
དགུང་ལོ་སོ་ལྔ་པའི་བར་དུ། རྗེ་བཙུན་གྲགས་རྒྱན་གྱི་ཞལ་གདམས་འཆི་མེད་བདུད་རྩི་ངོམས་པར་གསོལ། ཁྱད་པར་ལམ་ཟབ་མོ་བླ་མའི་རྣལ་འབྱོར་གྱི་སྒོ་ནས་ཕྱི་ནང་གི་རྟེན་འབྲེལ་གྱི་གནད་རང་སར་འགྲིགས་ཏེ་ས་དང་པོའི་ཡོན་ཏན་མཆོག་བརྙེས་
སོ་ལྔ་པ་ལ་རྗེ་བཙུན་གྲགས་རྒྱན་བདེ་བ་ཅན་དུ་གཤེགས། སོ་བརྒྱད་པ་ཙམ་གྱི་ཚེ། རྒྱ་བོད་ཀྱི་ངན་རྟོག་གི་བྲག་རི་འཇོམས་པར་བྱེད་པའི་ཚད་མའི་བསྟན་བཅོས་རིག་གཏེར་ཞེས་གྲགས་པ་དེ་བརྩམས། ལྔ་བཅུ་རྩ་གཅིག་ཙམ་གྱི་ཚེ་བསྟན་པའི་པད་ཚལ་རྒྱས་

[015B] དགུང་ལོ་ང་དགུའི་ཚེ་མང་ཡུལ་སྐྱིད་གྲོང་དུ་འཕགས་པ་ཝ་ཏིའི་དྲི་གཙང་ཁང་དང་འདབས་འབྱོར་བའི་དཔལ་གྱི་གནས་སུ། རྒྱ་གར་ལྷོ་ཕྱོགས་ཀྱི་མུ་སྟེགས་པ་འཕྲོག་བྱེད་དགའ་བོ་ལ་སོགས་པའི་ཕས་ཀྱི་
རྒོལ་བ་ངན་པ་དྲུག་རིགས་པས་ཚར་བཅད་དེ་རྒྱལ་བའི་བསྟན་པ་ལ་བཅུག་པས་སྙན་པའི་གྲགས་པ་རྒྱ་དཀར་ནག་དང་ཧོར་བལ་གྱི་ལྗོངས་ཐམས་ཅད་དུ་ཁྱབ། དགུང་ལོ་དྲུག་ཅུ་རྩ་གསུམ་པའི་ཚེ་སྟོབས་ཀྱི་འཁོར་བསྒྱུར་ཧོར་རྒྱལ་པོ་གོ་དན་གྱིས་བསོད་
ནམས་ཀྱི་མགྲོན་དུ་སྤྱན་དྲངས། དྲུག་ཅུ་རེ་ལྔ་པ་མེ་ཕོ་རྟའི་ལོ་ཕོ་བྲང་ཆེན་པོ་ལིང་ཆུ་ཙེར་ཕེབས། རྒྱལ་པོས་ཉམས་སུ་སད་པའི་ཕྱིར། སྒྱུ་མ་མཁན་གྱིས་སྤྲུལ་པའི་དྲི་གཙང་ཁང་ཁང་ཕྲན་གྱིས་བསྐོར་བའི་གཙིག་ལག་ཁང་སྒྱུ་འཕྲུལ་གྱི་རཱ་བར་
སྤྱན་དྲངས་པའི་ཏེ། ཏིང་ངེ་འཛིན་གྱི་མཐུས་རབ་ཏུ་གནས་པར་མཛད་པས་སྒྱུ་མ་བཤིག་མ་ནུས་པར་ལུས་པ་དུས་ཕྱིས་སུཨཱང་བྱང་ཕྱོགས་སྤྲུལ་པའི་སྡེའི་གཙུག་ལག་ཁང་ཞེས་གྲགས། རྒྱལ་པོ་འཁོར་བཅས་ཀྱང་དད་པས་ཡིད་རབ་ཏུ་གཡོས། བདུན་
ཅུ་པའི་བར་དུ་རྒྱ་ནག་པོའི་ཡུལ་དུ་བཤད་སྒྲུབ་ཀྱི་བསྟན་པ་སྤེལ། ལྕགས་ཕག་ལོར་སྨལ་ཟླའི་བཅུ་བཞིའི་ཐོ་རངས་སྐུའི་བཀོད་པ་རེ་ཞིག་བསྡུས་སོ།    ༈    །བུ་སྟོན་ཐམས་ཅད་མཁྱེན་པ་རིན་ཆེན་གྲུབ་ནི། ཡུལ་ལྕང་རོ་སྣ་བཞི་ཞེས་པར་གདུང་རབས་བཅུ་
བདུན་གྱི་བར་དུ་གསང་སྔགས་རྙིང་མའི་གྲུབ་ཐོབ་རིམ་པར་བྱོན་པའི་བྲག་གི་གདུང་ལས་ཡབ་བླ་མ་བྲག་སྟོན་རྒྱལ་མཚན་དཔལ་བཟང་དང། ཡུམ་སློབ་དཔོན་བསོད་ནམས་འབུམ་གཉིས་ཀྱི་སྲས་སུ་ཤབ་སྨད་སྒོམ་གནས་དགོན་གསར་དུ་རབ་བྱུང་ལྔ་པའི་
[016A]༄༅། །ལྕགས་སྟག་ནག་པ་ཟླ་བའི་ཚེས་ཉེར་བཞི་ལ་སྐུ་འཁྲུངས། ཆུང་ངུའི་དུས་ནས་ཡུམ་གྱིས་ཤེས་རབ་བསྐྱེད་པའི་ཐབས་མང་དུ་མཛད་ཅིང་རྗེ་བཙུན་འཇམ་དཔལ་དབྱངས་ཞལ་གཟིགས། ཐོག་མར་འདའ་ཀ་ཡེ་ཤེས་ཀྱི་མདོ་ལ་སྦྱོར་ཀློག་མཛད་
པ་སོགས་ཀྱིས་འབྲི་ཀློག་ལ་ཐོགས་པ་མི་མངའ། མེས་ཚུལ་ཁྲིམས་བཟང་པོའི་དྲུང་དུ་དགུང་ལོ་དྲུག་ཙམ་ནས་ཆོས་རྣམ་དག་ཡིན་མིན་གྱི་ཤན་འབྱེད་མཛད། དགུང་ལོ་བདུན་པར་ཁྲོ་ཕུ་ལོ་ཙཱ་བ་ཆེན་པོར་སེམས་བསྐྱེད་ཞུས་པས་བྱང་ཆུབ་ཀྱི་སེམས་ཐུགས་རྒྱུད་ལ་འཁྲུངས་
དགུང་ལོ་བརྒྱད་ནས་རིན་པོ་ཆེ་ཁྲོ་ཕུ་བར་བདེ་མཆོག་དང། མེས་ཚུལ་ཁྲིམས་བཟང་པོ་ལས་རྙིང་མའི་བཀའ་གཏེར་རྣམས་གསན། དགུང་ལོ་བཅོ་བརྒྱད་པར་མཁན་པོ་རིན་ཆེན་སེང་གེ་དཔལ་དང། སློབ་དཔོན་ཚད་མའི་སྐྱེས་བུ་གཉིས་ཀྱི་དྲུང་ནས་རབ་ཏུ་བྱུང་
མཁན་སློབ་དེ་གཉིས་སོགས་མཁས་པ་མང་དུ་བསྟེན་ནས་ཕར་ཕྱིན་གཙོ་བོར་གྱུར་པའི་མདོ་ཕྱོགས་ཀྱི་གཞུང་འགྲེལ་མཐའ་དག་ལ་སྦྱངས་པས་མཁས་གྲགས་ཀྱིས་ས་སྟེང་ཁྱབ། དགུང་ལོ་ཉེར་གསུམ་པ་ལ་གཙང་ཚོང་འདུས་མགུར་མོའི་བླ་བྲང་དུ་མཁན་ཆེན་
གྲགས་པ་གཞོན་ནུ་དཔལ་བཟང་དང། སློབ་དཔོན་བསོད་ནམས་གྲགས་པའི་དྲུང་དུ་བསྙེན་པར་རྫོགས། མཁན་སློབ་དེ་གཉིས་ཀྱི་དྲུང་ནས་འདུལ་བའི་ཆོས་སྐོར་དུ་མ་གསན། ཆོས་དབར་གྱི་ཚེ་འཕྲེང་བྲག་ལུང་སོགས་སུ་ཕར་ཕྱིན་དང་མངོན་པ་ཀུན་བཏུས་སོགས་
ཀྱི་བཤད་པ་དང། བསྒྲུབ་བྱ་ཁྲི་ཕྲག་ཏུ་ལོངས་པའི་མཁན་སློབ་ཀྱང་མཛད། ཐར་ལོ་ཉི་མ་རྒྱལ་མཚན་ལས་སྒྲ་ཀཱ་ལ་པ་དང། ཙནྡྲ་པ། དུས་འཁོར། ཀྱེ་རྡོར། བདེ་མཆོག་གཤེད་སྐོར། ཐ་སྙད་རིག་པ་སོགས་གསན་ཏེ་ལོ་ཙཱ་ཡང་མཁས་པར་མཁྱེན། སྦྱོར་བ་

[016B] བླ་མ་དཔལ་ལྡན་སེང་གེ་ལས་ས་ལུགས་ནས་བརྒྱུད་པའི་གསང་སྔགས་ཀྱི་ཆོས་སྐོར་ཤིན་ཏུ་རྒྱ་ཆེ་བ་གསན། གཞན་ཡང་ཕ་རྒོད་པ་ལས་གསང་
འདུས་གསན། རོང་པོ་རྡོ་རྗེ་རྒྱལ་མཚན་གྱི་དྲུང་དུ་བྱོན་ཏེ་ཟླ་བ་དབུའི་བར་དུ་བཞུགས་ཏེ། དེའི་རིང་ཉིན་རེ་བཞིན་དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་གསན་པ་འདྲི་རྟོག་ཞིབ་ཏུ་མཛད། དུས་འཁོར་གྱི་ཡན་ལག་ཕྲ་མོ་རྣམས་ཀྱང་མ་ལུས་པར་གསན། རྡོ་རྒྱལ་གྱི་
བཀའ་བཞིན་དབང་མདོར་བསྟན་གྱི་འགྲེལ་པ་སུམ་བརྒྱ་དྲུག་ཅུ་པའང་བསྒྱུར། སློབ་དཔོན་འཕགས་པ་ལས་ཀྱེ་རྡོར་གཙོ་བོར་གྱུར་པའི་མདོ་སྔགས་ཀྱི་ཆོས་དུ་མ་གསན་ཞིང་འཆད་ཉན་མཛད་བཞིན་པའི་མུར་དགུང་ལོ་སོ་གཅིག་པ་ལྕགས་སྤྲེལ་ལོར་དཔལ་ཞྭ་ལུ་གསེར་
བཀང་དུ་ཕེབས་ནས་སྡེ་དགོན་མཐའ་དག་གིས་བཙུག་གི་ནོར་བུ་ལྟར་བཀུར་ཞིང་མདོ་ཕྱོགས་ཀྱི་འཆད་ཉན་རྒྱ་ཆེ་བ་དང་གསང་སྔགས་ཀྱི་ཆོས་ཀྱང་གསུངས་ཤིང། གྲུབ་ཐོབ་ཟེ་དམར་བ་ལས་བདེ་མཆོག་དང་གཤེད་སྐོར་སོགས་གསན། ཇོ་བོ་རྗེའི་ཕྱག་ཚ་བཞུགས་པའི་
སྤེལ་ཆུང་ཞིག་ཡོད་པར་གཞི་བྱས་ནས། ཞྭ་ལུ་རི་ཕུག་གི་གཙུག་ལག་ཁང་འདུས་སྡེ་དང་བཅས་པ་གསར་བསྐྲུན་མཛད། དེར་དུས་ཀྱི་འཁོར་ལོ་ལ་ཟླ་ཆོས་མཛད་དེ་གསུངས། དུས་འཁོར་སྐོར་གྱི་བསྟན་བཅོས་མང་དུ་བརྩམས། ཕྱིས་བླ་མ་འཕགས་འོད་པ་ལ་ཀུན་སྤངས་
པའི་སྦྱོར་དྲུག་གི་མན་ངག་མང་དུ་བཞུགས་པ་རྣམས་གསན། རྒྱུད་འགྲེལ་ལ་མཚན་བུ་མཛད་པ་ན། ཤོང་འགྱུར་ལ་འགྱུར་བཅོས་མང་དུ་མཛད་པ་སོགས་གསང་སྔགས་ཀྱི་དབང་ལུང་དང། རྒྱུད་བཤད་གཙོ་བོར་གྱུར་པའི་འཆད་ཉན་དང། གསར་རྩོམ་གྱི་ལེགས་

[017A]༄༅། །པར་བཤད་པའི་མདོ་སྔགས་ཀྱི་བསྟན་བཅོས་ཀྱང་སྔ་ཕྱི་བསྡོམ་པོད་ཆེན་ཉི་ཤུ་རྩ་དྲུག་ཡོད། ས་ག་ཟླ་བའི་དུས་ཆེན་ལ་རྒྱུད་སྡེ་བཞིའི་དཀྱིལ་འཁོར་བཞི་བཅུ་ཞེ་ལྔ་ཙམ་ཞལ་འབྱེད་པ། ཁྱད་པར་རྣལ་འབྱོར་རྒྱུད་ལ་ཁྲོ་སྤྲོ་སྒོ་བཞིའི་
གསོལ་འདེབས། ས་གར་མཆོད་གར་སོགས་ཤིན་ཏུ་ཞིབ་པས་རྡོ་རྗེ་ཐེག་པའི་བསྟན་པའི་སྲོག་མཐུད་པ་ལྟ་བུར་གྱུར། བླ་མ་ཆེན་པོ་བསོད་ནམས་བློ་གྲོས་དང་ཐུགས་སྲས་སེམས་དཔའ་ཆེན་པོ་སོགས་ཆེ་བཙུན་མཁས་གྲུབ་ཀྱི་སློབ་མ་ནམ་མཁའི་སྐར་ཚོགས་
ལྟར་མང་ཞིང། སྒྲ་ཚད་པ་སོགས་ཞལ་སློབ་རྣམས་ལ་རྒྱལ་བ་གཉིས་པ་རྗེ་ཙོང་ཁ་པ་ཆེན་པོས་ཀྱང་རྒྱུད་སྡེ་བཞི་ཕལ་ཆེར་གསན་པ་ཡིན། རྡོ་རྗེའི་རྣལ་འབྱོར་གྱི་ལམ་ལ་བརྟེན་ནས་སྤངས་རྟོགས་ཀྱི་ཡོན་ཏན་བསམ་པའི་རྭ་བ་ལས་བརྒལ་ཞིང་བསྟན་འགྲོའི་
དོན་རླབས་པོ་ཆེ་མཛད་བཞིན་པའི་ངང་ནས་དགུང་བྲངས་བདུན་ཅུ་དོན་ལྔར་ཕེབས་པ་ཤིང་འབྲུག་ཧོར་ཟླ་དྲུག་པའི་ཚེས་ཉེར་གཅིག་ལ་དགའ་ལྡན་གྱི་གནས་སུ་བྱམས་པའི་ཐུགས་ཀར་སྐུའི་བཀོད་པ་བསྡུས་སོ།    ༈    །འདུལ་བ་འཛིན་པ་གྲགས་པ་རྒྱལ་
མཚན་ནི། ཞིང་འདིར་རྗེ་ཙོང་ཁ་པ་ཆེན་པོའི་བསྟན་པ་སྤེལ་བའི་ཕྱིར་སྨོན་ལམ་གྱི་མཐུས་བསམ་བཞིན་དུ་བྱོན་པ་ཞིག་སྟེ། དེ་ཡང་རབ་བྱུང་དྲུག་པའི་ཤིང་ཕོ་སྟག་གི་ལོར་དབུས་སྟོད་སྦྲ་མ་དུ་སྐུ་འཁྲུངས། གསུང་ཚངས་པའི་དབྱངས་ལྟར་སྙན་པ་
སོགས་སྐུ་གཞོན་ནུའི་དུས་ནས་གཞན་ལས་ཁྱད་དུ་འཕགས་པའི་ཡོན་ཏན་དུ་མ་དང་ལྡན། འབྲི་གུང་ཆོས་རྗེ་སྤྱན་སྔ་ཆོས་ཀྱི་རྒྱལ་པོའི་གཟིམ་དཔོན་མཛད་ཅིང། དེ་ཉིད་ཀྱི་ཞབས་ལ་གཏུགས་ཏེ་རབ་ཏུ་བྱུང། དགེ་བའི་བཤེས་གཉེན་མང་པོ་ལས་

[017B] ཁྱད་པར་དུ་རྗེ་ཙོང་ཁ་པ་ཆེན་པོར་མི་ཕྱེད་པའི་དད་པ་ཐོབ་ཅིང། དེ་ཉིད་ཡུན་དུ་བསྟེན་ནས་གསུང་རབ་ཐམས་ཅད་ཀྱི་སྙིང་པོའི་དོན་བྱང་ཆུབ་ལམ་གྱི་རིམ་པའི་ཁྲིད་གསན་ཏེ་ཉམས་སུ་བཞེས་པས་རྩོལ་མེད་ཀྱི་མྱོང་
བ་ཕུལ་ཕྱིན་ཐོན། རྒྱུད་སྡེ་བཞིས་བསྡུས་པའི་ལྷའི་རྣལ་འབྱོར་ཕྲ་རགས་རྣམས་སྒོམ་པ་ལ་འབད་པས་དཀྱིལ་འཁོར་གྱི་འཁོར་ལོ་མངོན་སུམ་དུ་གྱུར། བསྐྱེད་རྫོགས་ཀྱི་གནད་ལ་མྱོང་བ་ལེགས་པར་ཐོན། སྡོམ་གསུམ་གྱི་བཅས་མཚམས་རྣམས་ཕྲ་ཞིང་
ཕྲ་བའང་ཉམས་པ་མེད་པར་བསྲུང་ཞིང་བྱང་ཆུབ་ཀྱི་སེམས་རིན་པོ་ཆེ་ཐུགས་དམ་གྱི་མཐིལ་དུ་མཛད་པས་ལུང་རྟོགས་ཡོན་ཏན་གྱི་མཛོད་ཆེན་པོར་གྱུར་ནས་རྗེ་ཙོང་ཁ་པ་ཆེན་པོའི་སྲས་ཀྱི་ཐུ་བོར་གྱུར་ཏེ་རྗེའི་སློབ་མ་ཐམས་ཅད་ཀྱིས་རྗེ་ཉིད་དང་འདྲ་བར་གུས་པར་
བྱེད་ཅིང་ཆོས་ཀྱི་བཀའ་དྲིན་ནོད་པར་མཛད་པ་ཡིན། སེམས་དཔའ་ཆེན་པོ་འདིས་ལེགས་ཚོགས་ཐམས་ཅད་ཀྱི་རྩ་བ་བཤེས་གཉེན་བསྟེན་ཚུལ་ལ་ཐུག་པར་གཟིགས་ནས་རྗེ་རིན་པོ་ཆེ་དུས་རྟག་ཏུ་མཉེས་པ་གསུམ་གྱིས་མཉེས་པར་མཛད་ཅིང། ལྷག་པར་
བཀའ་བཞིན་སྒྲུབ་པ་ལས་ནམ་ཡང་མི་འདའ་བར་དགའ་ལྡན་རྣམ་པར་རྒྱལ་བའི་གླིང་འདེབས་པའི་ཚེ་རྗེའི་བཀའ་བཞིན་གཙུག་ལག་ཁང་བརྩིག་པ་དང། སྤོང་བ་པ་སོ་སོའི་སྤྱིལ་བུ་བརྩིག་པ་སོགས་ལ་ངལ་བ་ཁྱད་དུ་བསད་དེ་བརྩོན་པ་ཆེར་མཛད་ཅིང། དེ་ཡང་
འདུལ་བ་དང་མཐུན་པ་ཁོ་ནར་མཛད་དེ། ཐོག་མར་ས་བརྟག་པ། དེ་ནས་དགེ་འདུན་ལ་གནང་བ་ཞུ་བ། དགེ་འདུན་གྱིས་གནང་བ་ན་ལག་གི་བླ་བསྐོས་ཏེ་རུང་ཁང་གཅོད་པ་ནས་བཟུང་མཐར་གཙུག་ལག་ཁང་རྟེན་དང་བརྟེན་པར་བཅས་པ་ཡོངས་སུ་རྫོགས་པ་

[018A]༄༅། །གྲུབ་པའི་བར་ཁུར་བཞེས་ཏེ་མཐར་ཕྱིན་པར་མཛད་ནས་རྗེ་རིན་པོ་ཆེ་གདན་དྲངས་པ་སོགས་འཁོར་ལོ་གསུམ་གྱི་བྱ་བ་མཐའ་དག་གིས་རྣམ་པ་ཀུན་ཏུ་མཉེས་པར་མཛད་ནས། མཐར་རྗེ་རིན་པོ་ཆེ་ཞིང་གཤེགས་པའི་ཚེ་རང་ཉིད་ཀྱིས་
རྗེའི་གདན་ས་མ་མཛད་པར་རྒྱལ་ཚབ་རིན་པོ་ཆེ་གདན་སར་མངའ་གསོལ། སྐུ་གདུང་རིན་པོ་ཆེ་མ་ཉམས་པར་ཙན་དན་འབའ་ཞིག་ལས་གྲུབ་པའི་སྒྲོམ་དུ་བཞུགས་སུ་བཅུག་དེ་ཡང་དངུལ་བྲེ་ཆེན་བཅོ་བརྒྱད་ལས་བརྡུངས་པའི་གདུང་ཁང་གི་བུམ་པར་བཞུགས་སུ་
གསོལ་ཏེ། གཙུག་ལག་གི་གློ་འབུར་བྱང་མར་བཞུགས་ནས་མཆོད་པ་རྒྱ་ཆེན་པོས་མཆོད་པར་མཛད་པ་ལ་སོགས་པའི་བྱ་བ་རྣམས་རྫོགས་པར་མཛད་ནས་རྗེ་རིན་པོ་ཆེའི་ཐུགས་དགོངས་རྫོགས་པའི་ཕྱིར་དུ། སྔོན་ཆོས་རྒྱལ་སྲོང་བཙན་སྒམ་པོ་དབུ་རུ་སྟོད་ཀྱི་
རྒྱ་མ་མདར་ཕོ་བྲང་བྱམས་པ་མི་འགྱུར་གླིང་དུ་སྐུ་འཁྲུངས་ཤིང་རྒྱལ་པོ་ཡབ་ཡུམ་གྱི་སྐྱེད་མོས་ཚལ་བཙུན་མོའི་འཁོར་རྣམས་རྒྱུན་དུ་བཞུགས་པའི་སྐྱེད་ཚལ་དེར་བཙུན་མོ་ཚལ་ཞེས་པའི་དགོན་པ་བཏབ་ནས་ཚོགས་པ་བསྐྱངས་པས་དགེ་འདུན་བརྒྱད་བརྒྱ་
ལྷག་ཙམ་འདུས། རེས་འགའ་མལ་དྲོ་སྤངས་སོགས་དགོན་གནས་དང་རི་ཁྲོད་གཞན་དུའང་བཞུགས་ཏེ་འགྲོ་དོན་དང་ཐུགས་དམ་འཕེལ་བར་མཛད། སྐབས་ཤིག་ཏུ་ཚལ་གུང་ཐང་དུ་ཕེབས་ཏེ་འདུལ་བའི་བསླབ་བྱ་དང་ལམ་རིམ་ལེགས་པར་གསུངས་
ཚལ་གུང་ཐང་གི་དགེ་འདུན་ཐམས་ཅད་འདུལ་ཁྲིམས་རྣམ་པར་དག་པ་དང་སྐྱེས་བུ་ཆེན་པོའི་ཆོས་ལུགས་ལ་སྦྱོར་བར་མཛད་པས་ཚལ་བུང་ཐང་གི་ཆོས་སྡེ་ལ་རྗེ་ཙོང་ཁ་པ་ཉིད་ལས་ཀྱང་བཀའ་དྲིན་ཆེ་བར་གྱུར། བླ་མ་བྱང་ཆུབ་སེམས་དཔའ་འདི་ལ་རྗེའི་

[018B] རྗེའི་བཤད་སྲོལ་ཕྱག་ལེན་བཟང་པོ་མི་ཉམས་པའི་ཕྱིར་དུ་འདུལ་བའི་བསླབ་བྱ་ཆེན་མོར་གྲགས་པ་དང། དགེ་ཚུལ་གྱི་བསླབ་བྱ། གཞི་གསུམ་གྱི་ཆོ་གའི་ལག་ལེན། འདུལ་བའི་གླེང་འབུམ་རྣམས་
མཛད། རྗེའི་གསང་སྔགས་ཀྱི་སྒྲུབ་དཀྱིལ་རྣམས་ལ་ལྷན་ཐབས་དང་ཕྱག་བཞེས། རབ་གནས་ཀྱི་ཆོ་ག་འཁོར་ལོ་སྡོམ་པའི་ཕྱི་རོལ་མཆོད་པ། གསང་འདུས་མི་བསྐྱོད་པའི་ཚོམ་བུ་ལ་བརྟེན་པའི་མདུན་བསྐྱེད་ཀྱི་མཆོད་ཐབས། དྲིལ་བུ་ལྷ་ལྔའི་སྒྲུབ་ཐབས་
ཕྱག་རྡོར་འཁོར་ལོ་ཆེན་པོའི་སྒྲུབ་དཀྱིལ། བདེ་མཆོག་ལཱུ་ཨི་པའི་དཀྱིལ་ཆོག་གཤིན་རྗེ་གཤེད་དམར་ནག་གི་སྒྲུབ་ཐབས། རྡོ་རྗེ་དབྱིངས་ཀྱི་དཀྱིལ་འཁོར་ཆོ་ག་ཀུན་རིག་རྣམ་པར་སྣང་མཛད་ཀྱི་ཆོ་ག་ངན་སོང་སྦྱོང་རྒྱུད་ཀྱི་རྣམ་བཤད། བྱ་རྒྱུད་རིགས་
གསུམ་ལ་བརྟེན་པའི་ཆོ་གའི་ལག་ལེན་སོགས་རྩོམ་པ་ཡང་མང་དུ་མཛད། ཐུན་མོང་མ་ཡིན་པའི་རྣམ་ཐར་དང་འཁྲུངས་རབས་ནི་མཁན་ཆེན་ལས་ཀྱི་རྡོ་རྗེས་གསང་བདག་ཕྱག་ན་རྡོ་རྗེ་ལ་ཞུས་པ་དང། བླ་མ་དབུ་མ་པས་རྗེ་བཙུན་འཇམ་དབྱངས་ལ་
ཞུས་པ་དང། རྟོགས་ལྡན་འཇམ་དཔལ་རྒྱ་མཚོས་རྗེ་བཙུན་འཇམ་དབྱངས་ལ་ཞུས་པ་རྣམས་མཐུན་པར་སྣང་སྟེ། དེ་ཡང་འདི་ལྟར། སློབ་དཔོན་གྲགས་པ་རྒྱལ་མཚན་པ་སྐྱེ་བ་མང་པོའི་སྔོན་དུ་བྲམ་ཟེའི་ཁྱེའུ་གོ་འཕང་བྱ་བར་སྐྱེས་པའི་དུས་ན། སངས་རྒྱས་ལོག་
པར་དད་སེལ་གྱི་སྤྲུལ་པའི་རང་སངས་རྒྱས་ཤིག་ལ་བསོད་སྙོམས་བཟང་པོ་ལྷུང་བཟེད་གང་ཕུལ་ནས་བདག་འདི་ནས་སྐྱེ་བ་ཐམས་ཅད་དུ་རྒྱལ་བ་ཀུན་གྱི་དམ་པའི་ཆོས་མ་ལུས་པར་འཛིན་ཅིང། མཐར་འཁོབ་རྣམས་སུ་འགྲོ་བ་མང་པོ་ལ་དམ་པའི་ཆོས་སྟོན་ཅིང་

[019A]༄༅། །ཐེག་པ་གསུམ་གྱི་ལམ་ལ་འགོད་པར་གྱུར་ཅིག་ཅེས་སྨོན་ལམ་བཏབ་པའི་མཐུས་སྐྱེ་བ་དྲུག་མཐའ་འཁོབ་ཀྱི་རྒྱལ་པོར་སྐྱེས་ནས་འགྲོ་བ་མང་པོ་ལ་ཐེག་པ་གསུམ་གྱི་ཆོས་བསྟན་ཏེ་ལམ་རྣམ་པར་དག་པ་ལ་བཀོད། དེ་ནས་རབ་ཏུ་
བྱུང་བ་དང་ཐེག་པ་གསུམ་ལ་མཁས་པའི་དགེ་སློང་དང། པཎྜི་ཏ་མཁས་ཤིང་གསལ་བ་ཤ་སྟག་ཏུ་སྐྱེ་བ་མང་པོ་བླངས་ནས་དམ་པའི་ཆོས་བསྟན་ཏེ་མཐའ་ཡས་པའི་སེམས་ཅན་གྱི་དོན་རྒྱ་ཆེར་བྱས། དེ་ནས་སུམ་ཅུ་རྩ་གསུམ་དུ་ལྷའི་བུ་ཞི་བའི་ཏོག་ཅེས་བྱ་བར་
སྐྱེས་ནས་ལྷ་མང་པོའི་དོན་བྱས། དེ་ནས་འདིར་སྐྱེས་པ་ཡིན། འདིར་རྗེ་བཙུན་བྱམས་མགོན་གྱི་སྐུ་རིན་པོ་ཆེ་ལས་བྱས་པ་སོགས་བཀོད་པ་ཐོ་ཚེར་བྲིས་པ་ལྟར་བཞེངས་ནས་འཆད་ཉན་དང་ཐུགས་དམ་སོགས་ཀྱི་དགེ་རྩ་རྗེ་བཙུན་གྱིས་རྗེས་སུ་འཛིན་པའི་ཆེད་
དུ་བསྔོ་ཞིང་བསྟན་པ་རྒྱས་པ་སོགས་ཀྱི་སྨོན་ལམ་རྒྱ་ཆེན་པོ་འདེབས་པར་མཛད། དེ་ལྟར་བསྒྲུབས་པས་འདིར་ཡང་བསྟན་པ་དང་སེམས་ཅན་ལ་ཕན་པ་རྒྱ་ཆེན་འབྱུང། བྱང་ཆུབ་ཀྱི་སེམས་ལ་བརྟེན་ནས་རྟོགས་པ་ཁྱད་པར་ཅན་སྐྱེ། འབྲེལ་ཚད་ལ་དཀར་
པོའི་ས་བོན་ཐེབས། མདོ་སྔགས་ལ་བརྟེན་པའི་སློབ་མ་བསྟན་པ་འཛིན་པ་དང་སེམས་ཅན་ལ་ཕན་པ་རྒྱ་ཆེན་པོ་དང་ལྡན་པ་མང་དུ་འབྱུང། སྙན་པའི་གྲགས་པས་ཕྱོགས་ཀུན་ཏུ་ཁྱབ་ཅིང་སངས་རྒྱས་ཀྱི་བསྟན་པ་རིན་པོ་ཆེ་སྒོ་ཐམས་ཅད་ནས་རྒྱས་
པར་བྱེད་དོ། སྐྱེ་བ་ཕྱི་མ་དགའ་ལྡན་དུ་རྒྱལ་ཚབ་མི་ཕམ་མགོན་པོའི་སྲས་མཆོག་ལྷའི་བུ་རྒྱལ་སྲས་ཞི་བའི་སྙིང་པོ་ཞེས་བྱ་བར་སྐྱེས་ནས་བྱང་ཆུབ་སེམས་དཔའི་སྤྱོད་པ་རླབས་པོ་ཆེས་འགྲོ་བའི་དོན་བྱེད་ཅིང། མཐར་དེ་བཞིན་གཤེགས་པ་བྱམས་པའི་

[019B] །ཞེས་མཁན་ཆེན་ལས་ཀྱི་རྡོ་རྗེ་ལ་གསང་བའི་བདག་པོ་ཕྱག་ན་རྡོ་རྗེས་དངོས་སུ་གསུངས་པ་ལས་འབྱུང་ཞིང། དབུ་མ་པ་དཔའ་བོ་རྡོ་རྗེས་རྗེ་བཙུན་འཇམ་དཔལ་དབྱངས་ལ་ཞུས་པ་ལས་ཀྱང་དེ་བཞིན་དུ་བྱུང། ཡང་དེའི་རྗེས་བླ་མ་རྟོགས་
ལྡན་འཇམ་དཔལ་རྒྱ་མཚོས་རྗེ་བཙུན་འཇམ་དཔལ་དབྱངས་ལ་གསོལ་བ་ཡུན་རིང་དུ་བཏབ་སྟེ། སློབ་དཔོན་རིན་པོ་ཆེ་འདུལ་བ་པ་འདི་པའི་སྐུ་ཚེ་སྔ་ཕྱི་རྣམས་ཇི་སྐད་བྱ་བ་ལགས། འདིར་བསྟན་པ་ལ་ཕན་པ་ཆེ་ཆུང་ཇི་ཙམ་འབྱུང། སྐུ་ཚེ་རིང་ཐུང་ཇི་ཙམ་ཡོང། གང་
དུ་བཞུགས་ན་འགྲོ་དོན་དང་ཐུགས་དམ་འཕེལ་ཞེས་ཞུས་པས། རྗེ་བཙུན་གྱིས་འདུལ་བ་པ་སྔོན་སྐྱེ་བ་མང་པོའི་སྔོན་རོལ་དུ་རྒྱ་གར་དུ་བྲམ་ཟེའི་ཁྱེའུ་གོ་འཕང་བྱ་བར་སྐྱེས་ཏེ་སངས་རྒྱས་ལོག་པར་དད་སེལ་གྱི་སྤྲུལ་པའི་རང་རྒྱལ་ཞིག་ལ་བསོད་སྙོམས་བཟང་པོ་ལྷུང་
བཟེད་གང་ཕུལ་ནས། བདག་སྐྱེ་བ་ཐམས་ཅད་དུ་རྒྱལ་བའི་དམ་ཆོས་མཐའ་དག་བཟུང་ནས་མཐའ་འཁོབ་ཀྱི་ཡུལ་རྣམས་སུ་འགྲོ་བ་གདུལ་དཀའ་བ་རྣམས་ལ་དམ་པའི་ཆོས་བསྟན་ནས་ཐེག་པ་གསུམ་གྱི་ལམ་རྣམ་པར་དག་པ་ལ་འགོད་པར་གྱུར་ཅིག་ཅེས་སྨོན་ལམ་
བཏབ་པས་སྐྱེ་བ་མང་པོར་མཐའ་འཁོབ་ཀྱི་རྒྱལ་པོ་སོགས་སུ་སྐྱེས་ནས་འགྲོ་བ་གདུལ་དཀའ་བ་མང་པོའི་དོན་དཔག་མེད་བྱས། སྟོན་པ་འདི་འཇིག་རྟེན་དུ་བྱོན་དུས་དགེ་སློང་འདུལ་བ་ཏོག་ཅེས་བྱ་བའི་སྡེ་སྣོད་གསུམ་ལ་མཁས་པ་ཞིག་ཏུ་སྐྱེས། དེ་ནས་བཟུང་སྟེ་པཎྜི་ཏ་དང་
རབ་ཏུ་བྱུང་བ་དང་དགེ་སློང་ཐེག་པ་གསུམ་ལ་མཁས་པ་ཤ་སྟག་ཏུ་སྐྱེས་ཤིང། དེའི་དུས་དཀའ་བཞི་པ་དང་དཔོན་སློབ་ཏུ་གྱུར་ཅིང་འབྲེལ། དེ་ནས་སུམ་ཅུ་རྩ་གསུམ་དུ་ལྟའི་བུ་ཞི་བའི་ཏོག་ཅེས་བྱ་བར་སྐྱེས། དེ་ནས་འདིར་སྐྱེས་པ་ཡིན། འདིར་ཡང་སྔོན་གྱི་འབྲེལ་བས་དཀའ་

[020A]༄༅། །བཞི་པ་དང་དཔོན་སློབ་ཏུ་གྱུར་ཏེ་བླ་ན་མེད་པའི་དད་པ་བརྟན་པོ་ཐོབ། བྱང་ཆུབ་ཀྱི་སེམས་ལ་བརྟེན་ནས་མངོན་རྟོགས་ཁྱད་པར་ཅན་སྐྱེས། མདོ་སྔགས་རྣམ་དག་གི་སྒོ་ནས་བསྟན་པ་ལ་ཕན་པ་རྒྱ་ཆེན་པོ་འབྱུང། མི་གཡོ་བ་དཀར་
པོ་སྐྱེ་བ་མང་པོའི་ཡི་དམ་ཡིན་པས་འདིར་ཡང་རྗེས་སུ་བཟུང་ཞིང་དངོས་དང་རྨི་ལམ་ཅི་རིགས་སུ་ཞལ་སྟོན། འོད་ཟེར་ཅན་གྱིས་སྐབས་མང་པོར་བར་ཆད་སེལ། སྐྱེ་བ་མང་པོར་དཔལ་ལྡན་འདུས་པ་དང་ཧེ་རུ་ཀས་བྱིན་གྱིས་བརླབས། འཇམ་དཀར་གྱིས་སྐྱེ་བ་
གསུམ་དུ་རྗེས་སུ་བཟུང་ནས་བྱིན་གྱིས་བརླབས་ཀྱང་དམ་སེལ་ཅན་ཞིག་ལ་རྗེས་གནང་བྱས་པས་ཅུང་ཟད་འགྲིབ་འདུག་དེ་ལ་བཤགས་བསྡམ་གྱིས་ལ་འཇམ་དབྱངས་ཀྱི་བློ་འཕེལ་བའི་གཟུངས་རིན་པོ་ཆེས་བྲིས་པ་བརྒྱ་ཕྲག་གཅིག་འདོན་པ་ལ་ཡོན་བྱིན་ནས་
སྨོན་ལམ་བཏབ་ན་གཞན་ཕན་ཆེ། ཚེ་དྲུག་ཅུ་ལྷག་ཙམ་ལས་ཕལ་ཆེར་མི་ཐུབ། དེ་ལའང་བར་ཆད་མང་བར་སྣང་བས། དེ་བཟློག་པའི་ཐབས་རྟ་མགྲིན་ཤྭ་ནའི་བཟླས་སྒྲུབ་དང། ཕྱག་བཞི་པའི་བསྙེན་པ་ཁྲི་ཕྲག་རེ་ཞག་རེ་ལ་གྱིས། འདུག་གནས་སློབ་དཔོན་
རྣམ་གཉིས་མཉམ་དུ་ཕལ་ཆེར་བསྡད་ན་དགེ་ཕྱོགས་འཕེལ་ཆེ། ཕྱི་མ་མགོན་པོ་མ་ཕམ་པའི་ཆོས་ཀྱི་མདུན་སར་རྒྱལ་སྲས་ཞི་བའི་སྙིང་པོ་བྱ་བར་སྐྱེས་ནས། དཀའ་བཞི་པ་དང་དཔོན་སློབ་གཉིས་མཇལ་ཏེ་ཐེག་པ་མཆོག་གི་ཆོས་ཀྱི་དགའ་སྟོན་ལ་ལོངས་
སྤྱོད་པར་འགྱུར་རོ། །ཞེས་གསུངས་སོ། །དེ་ལྟར་འདུལ་འཛིན་གྲགས་པ་རྒྱལ་མཚན་གྱིས་རྗེ་བདག་ཉིད་ཆེན་པོའི་ལུགས་སྲོལ་བཟང་པོ་ཉམས་པ་མེད་པར་བསྐྱངས་ཏེ་བསྟན་པ་དང་འགྲོ་བའི་དོན་རྒྱ་ཆེར་མཛད་ཅིང། འདུལ་བ་འཛིན་པ་ཞེས་མཚན་ཙམ་

[020B] སྐུ་ཚེ་འདིའི་དངོས་ཀྱི་གདུལ་བྱ་རྫོགས་པ་ན་དགུང་ལོ་རེ་གསུམ་པ་མེ་ཕོ་འབྲུག་གི་ལོ་ཧོར་ཟླ་ལྔ་པའི་ཚེ་ཉི་ཤུལ་བཙུན་མོ་ཚལ་དུ་གཤེགས་ཏེ། དགའ་ལྡན་ཆོས་ཀྱི་ཕོ་བྲང་དུ་མི་ཕམ་འཇམ་དཔལ་
སྙིང་པོའི་ཞབས་དྲུང་དུ་ཕེབས་སོ།    ༈    །མདོ་སྔགས་རབ་འབྱམས་པ་པཎ་ཆེན་བསོད་ནམས་གྲགས་པའི་དཔལ་རྣམ་དཔྱོད་མཆོག་གི་སྡེ་ནི། རྩེད་ཐང་དུ་ནང་བར་ལམ་པའི་སྲས་སུ་རབ་བྱུང་བརྒྱད་པའི་ས་ཁྱི་ལོར་འཁྲུངས། རྩེད་ཐང་ནས་ཆེན་པོ་
བསོད་ནམས་བཀྲ་ཤིས་ཀྱི་དྲུང་ནས་རབ་ཏུ་བྱུང་སྟེ་མཚན་བསོད་ནམས་གྲགས་པར་གསོལ། འོད་སྣའི་བླ་མ་སངས་རྒྱས་བཟང་པོ་ལས་དགེ་ཚུལ་དང། བྱང་སེམས་བདེ་མོ་ཐང་པའི་ཞལ་སློབ་ཆོས་རྗེ་རིན་ཆེན་ཆོས་བཟང་ལས་བསྙེན་རྫོགས་
ཀྱི་སྡོམ་པ་རིམ་གྱིས་ནོད་པར་མཛད་དེ་དགག་སྒྲུབ་གནང་གསུམ་གྱི་བཅས་མཚམས་ཕྲ་མོ་ལས་ཀྱང་མི་འདའ་བར་བསྲུངས། གསང་ཕུ་དང། ཉི་མ་ཐང་སོགས་སུ་སློབ་གཉེར་མཛད་ཅིང། ལྷག་པར་སེ་རྭ་ཐེག་ཆེན་གླིང་དུ་ཡོངས་འཛིན་དོན་
ཡོད་དཔལ་ལྡན་ལོ་བཅུ་གཉིས་བར་དུ་བསྟེན་ནས་འཕགས་བོད་ཀྱི་གཞུང་ཆེན་མང་པོ་རིགས་ལམ་ནས་དྲངས་པའི་ཞིབ་བཤད་གསན། གཞན་ཡང་སེར་བྱེས་གཉལ་སྟོན་དཔལ་འབྱོར་ལྷུན་གྲུབ་ལ་སོགས་པ་མཚན་ལྡན་གྱི་བཤེས་གཉེན་དམ་པ་དུ་མ་
ཡོངས་འཛིན་དུ་བསྟེན་ནས་མདོ་སྔགས་ཀྱི་གཞུང་ལུགས་མཐའ་དག་ལ་དཔྱིས་ཕྱིན་པར་སྦྱངས་པས་མཁས་པའི་ཁྱུ་མཆོག་ཆེན་པོར་གྱུར་ཏེ་ཆོས་གྲ་ཆེན་པོ་དཔལ་རྩེད་ཐང་དུ་རབ་འབྱམས་པའི་གྲྭ་སྐོར་མཛད་པས་མཁས་མང་རྒྱ་མཚོ་ལྟ་བུས་བསྟོད་
[021A]༄༅། །བསྔགས་ཀྱི་མེ་ཏོག་འཐོར་ཞིང་མཁས་པའི་གྲགས་པས་ཀུན་ཏུ་ཁྱབ་པར་གྱུར། འབྲས་སྤུངས་སུ་བྱོན་ཏེ་ཐོན་པ་མཁས་བཙུན་ཡོན་ཏན་རྒྱ་མཚོ་ལོ་ལྔའི་རིང་བསྟེན་ནས་བདེ་གསང་འཇིགས་གསུམ་དུས་འཁོར་ཀུན་རིག་སོགས་
རྒྱུད་སྡེ་བཞིའི་དཀྱིལ་འཁོར་མང་ཕོའི་དབང་དང། ཟབ་ཁྲིད། ལྷ་ཚོགས་མང་པོའི་རྗེས་གནང་སོགས་སྔགས་ཀྱི་ཆོས་བཀའ་མཐའ་ཡས་པ་གསན། དགུང་ལོ་སོ་གཅིག་པའི་དུས་སུ་དཔལ་ལྡན་སྟོད་རྒྱུད་གྲ་ཚང་དུ་བྱོན་ཏེ་རྡོ་རྗེ་འཆང་ཆོས་ལྡན་བློ་
གྲོས་བསྟེན་ནས་དཔལ་གསང་བ་འདུས་པའི་དབང་དང་རྒྱུད་འགྲེལ་མན་ངག་དང་བཅས་པ་སོགས་འཕགས་སྐོར་གྱི་གཞུང་མང་པོ་དང། གཞན་ཡང་བདེ་མཆོག་ལོ་དྲིལ་དང། འཇིགས་བྱེད་ཀྱི་ཁྲིད་སོགས་གསང་སྔགས་ཀྱི་ཟབ་ཆོས་མཐའ་
ཡས་པ་གསན་ནས་གསང་ཆེན་རྒྱུད་སྡེ་རྒྱ་མཚོའི་ཕ་རོལ་དུ་སོན། དགུང་ལོ་སོ་བཞི་པ་ལྕགས་ལུག་ལོ་ནས་རྒྱུད་སྟོད་པའི་མཁན་ཁྲིར་ཕེབས་ཏེ་འཆད་ཉན་ལོ་བཅུ་བཞི་བསྐྱངས་ཤིང། ཁྱད་པར་དགུང་ལོ་སོ་དྲུག་པ་ཆུ་བྱ་ལ་གསང་འདུས་བསྐྱེད་རྫོགས་
ཀྱི་ཊིཀྐ་བརྩམས་ཏེ་དེའི་འཆད་ཉན་ཀྱང་འཛུགས་པར་མཛད། གཞན་ཡང་ཇ་ཚུལ་འཛུགས་པ་དང། འདུ་ཁང་བརྩིགས་པ་སོགས་ལུགས་གཉིས་ཀྱི་སྒོ་ནས་འཛིན་སྐྱོང་སྤེལ་བར་མཛད། རྒྱལ་བ་དགེ་འདུན་རྒྱ་མཚོའི་དྲུང་ནས་ཆོས་མང་དུ་གསན་
ཅིང། དེའི་བཀའ་ནན་ཏན་ཕེབས་པ་ལྟར་དགུང་ལོ་ཞེ་བདུན་པ་ཤིང་སྤྲེ་ལོར་ཆོས་རྗེ་དཀོན་དར་བ་ལ་རྒྱུད་པ་གཏད་དེ་འབྲས་སྤུངས་བློ་གསལ་གླིང་གི་འཆད་ཉན་པ་མཛད་ནས་ལོ་གཅིག་སོང་བ་ན་གྲ་སློབ་སྦྱིན་བདག་རྣམས་ཀྱིས་གསོལ་བ་བཏབ་པར་

[021B] དགུང་ལོ་ང་གཉིས་པ་ས་མོ་གླང་ལོར་དགའ་ལྡན་གྱི་ཁྲི་ཐོག་ཏུ་ཕེབས་ཤིང། རྣམ་དཀར་གྱི་མཛད་པ་བཟང་པོས་ཁྲི་ལོ་བདུན་བསྐྱངས། རྗེ་ཙོང་
ཁ་པ་ནས་བརྩིས་པའི་ཁྲི་ཐོག་བཅོ་ལྔ་པ་ཡིན། དགའ་ལྡན་གསེར་ཁྲིར་ཐོག་མར་ཕེབས་པའི་ཚེ། ཆོས་ཀྱི་རྒྱལ་པོ་ཙོང་ཁ་པའི། །ཆོས་ཚུལ་རྣམ་པར་འཕེལ་བ་ལ། །གེགས་ཀྱི་མཚན་མ་ཞི་བ་དང། །ཞེས་སོགས་ཤོ་ལོ་ཀ་གཅིག་དང། ལྷ་ལྡན་སྨོན་ལམ་
ཆེན་མོའི་གྲལ་དབུར་ཕེབས་ཚེ། བདག་དང་གཞན་གྱི་དུས་གསུམ་དང། ཞེས་སོགས་ཤོ་ལོ་ཀ་གཅིག་སྨོན་ལམ་དུ་མཛད་པས། དེང་དུས་ཚིགས་བཅད་ཤོ་ལོ་ཀ་གཉིས་པོ་འདི་དགེ་ལུགས་པ་ཡོངས་ཀྱི་ངག་རྒྱུན་དུ་འདོན་པ་འདིས་ཀྱང་པཎ་ཆེན་འདིའི་
འཕྲིན་ལས་ཀྱི་འཇུག་པ་དཔོག་ནུས། དགུང་ལོ་ང་བརྒྱད་པ་ཤིང་ལུག་ལོར་རྡོ་རྗེ་འཛིན་པ་ཆེན་པོ་རྒྱ་ར་ཆོས་སྐྱོང་རྒྱ་མཚོ་གདན་སར་བསྐོས། རང་ཉིད་དགའ་ལྡན་གསེར་ཁྲི་ནས་ཟུར་བཞུགས་ཐོག་ཐམས་ཅད་མཁྱེན་པ་དགེ་འདུན་རྒྱ་མཚོ་ཞིང་ཁམས་
གཞན་དུ་གཤེགས་རྗེས་རྗེ་ཉིད་དགུང་ལོ་རེ་དྲུག་པ་ཆུ་ཡོས་ལོར་འབྲས་སྲུངས་སྤྱི་སོ་དང། ཕོ་བྲང་སྣེ་གདོང་རྩེ་སོགས་མཆོད་ཡོན་རྣམས་ཀྱིས་མགྲིན་གཅིག་ཏུ་གསོལ་བ་བཏབ་པར་བརྟེན་དཔལ་ལྡན་འབྲས་སྤུངས་ཀྱི་ཁྲིར་ཕེབས། དུས་སྐབས་དེར་རྗེ་འདི་
ཉིད་དགེ་ལྡན་པའི་བསྟན་འཛིན་ཀུན་གྱི་དབུས་ན་འགྲན་ཟླ་དང་བྲལ་བའི་གཙུག་ནོར་ལྟ་བུ་ཡིན་སྟབས་གདན་ས་ཆེན་པོ་སེ་རྭའི་དགེ་འདུན་རྣམས་ནས་གསོལ་བ་བཏབ་པ་བཞིན་དགུང་ལོ་རེ་དགུ་པ་མེ་རྟ་ལོར་སེ་རྭ་ཐེག་ཆེན་གླིང་གི་ཁྲིར་ཕེབས་ཏེ་བསྐྱངས་

[022A]༄༅། །དེ་བཞིན་དུ་སྐྱོར་མོ་ལུང། ཕག་མོ་ཆོས་སྡེ། ཉི་སྡིང། ཀླུང་ཤོད་འོད་སྣ། ཆོས་སྡེ་རིན་ཆེན་གླིང་སོགས་ནས་ཀྱང་གསོལ་བ་བཏབ་པ་བཞིན་དེ་དག་གི་གདན་སའང་མཛད་ཅིང། དེ་དག་ཐམས་ཅད་ལ་གང་ལ་གང་འཚམས་ཀྱི་ཆོས་
འཁོར་བསྐོར་བ་སོགས་ཆོས་དང་ཟང་ཟིང་གཉིས་ཀྱིས་ཚུལ་བཞིན་སྐྱོང་བར་མཛད་པས་རྣམ་དཀར་གྱི་འཕྲིན་ལས་ཤིན་ཏུ་རྒྱ་ཆེ། རྒྱལ་དབང་སྐུ་ཕྲེང་གསུམ་པ་བསོད་ནམས་རྒྱ་མཚོའི་ཡོངས་འཛིན་མཛད་དེ་གཙུག་ཕུད་བཞེས་ཤིང། བསོད་ནམས་
རྒྱ་མཚོ་དཔལ་བཟང་པོ་བསྟན་པའི་ཉི་མ་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་པའི་མཚན་གསོལ། དགུང་ལོ་དོན་གཉིས་པས་བྱ་ལོའི་ས་ག་ཟླ་བའི་ནང་རྗེ་འདི་པས་མཁན་པོ་དང། གསང་ཕུ་ཆོས་རྗེ་ལེགས་པ་དོན་གྲུབ་ཀྱིས་ལས་སློབ་
མཛད་དེ་རྒྱལ་བ་བསོད་ནམས་རྒྱ་མཚོར་དགེ་ཚུལ་གྱི་སྡོམ་པའང་སྩལ། གཞན་ཡང་ཚེ་དབང་གྲུབ་རྒྱལ་མ། མགོན་ཆོས་ལྷ་མོ་རྣམས་སྲས་དང་བཅས་པའི་རྗེས་གནང། གསང་འདུས་མི་བསྐྱོད་པ་དང། འཇིགས་བྱེད་ཀྱི་དབང། སྒྲུབ་ཐབས་རྒྱ་མཚོ་
རིག་བྱེད་མ། མགོན་པོ་ཞལ། མགོན་དཀར་བཅས་ཀྱི་རྗེས་གནང། རྗེ་ཙོང་ཁ་པའི་གསུང་འབུམ་ཐོར་བུ། རྒྱལ་བ་དགེ་འདུན་རྒྱ་མཚོའི་གསུང་འབུམ་པོད་ལྔ། ལས་ཆེན་ཀུན་རྒྱལ་བའི་བཀའ་གདམས་ཆོས་འབྱུང། བེ་བུམ་སྔོན་པོ་རྩ་འགྲེལ། ཀརྨ་ཤ་
ཏམ། མེ་ཏོག་འཕྲེང་བརྒྱུད། དགའ་ལྡན་ཆོས་འབྱུང། སྐྱེས་རབས་སོ་བཞི་པ་བཅས་ཀྱི་ལུང་སོགས་དང། གཞུང་ཁྲིད་ཀྱི་ཐོག་མར་དོན་བདུན་ཅུའི་རྣམ་གཞག་སྐལ་བཟང་ཐེམ་སྐས་ཞེས་པ་བཀའ་རྩོམ་མཛད་དེ་དེའི་སྟེང་ནས་བཤད་ལུང་སྩལ་བ་སོགས་

[022B] རྒྱལ་བ་བསོད་ནམས་རྒྱ་མཚོས་ཀྱང། ཆོས་ཀྱི་རྗེ་བསོད་ནམས་གྲགས་པའི་ཞལ་སྔ་ནས་ཞེས་ཤིན་ཏུ་གུས་པར་མཛད། དགུང་ལོ་དོན་བཞི་པ་ལྕགས་ཕག་ལོར་འབྲས་སྤུངས་
གཟིམ་ཁང་གོང་དུ་ཟུར་བཞུགས་མཛད་དེ་འབྲས་སྤུངས་ཀྱི་ཁྲིར་རྒྱལ་བ་བསོད་ནམས་རྒྱ་མཚོ་མངའ་གསོལ། དགུང་ལོ་བདུན་ཅུ་དོན་བདུན་པ་ཤིང་སྟག་ཟླ་བ་བཅུ་གཅིག་པའི་ཚེས་བཅུ་བཞིའི་ཐོ་རེངས་ཀྱི་དུས་སུ་རེ་ཞིག་དགའ་ལྡན་ཆོས་ཀྱི་ཕོ་བྲང་
དུ་གཤེགས་པའི་ཚུལ་བསྟན་རྗེས་དགུང་ཞག་བཅོ་ལྔའི་བར་ཐུགས་དམ་འོད་གསལ་ལ་བཞུགས་ཤིང། ཐུགས་དམ་གྲོལ་བ་ན་སྐུ་གདུང་ཁྲུ་གང་ཙམ་དུ་གྱུར་པ་ཞུགས་སུ་ཕུལ་བའི་ཚེ། ཐུགས་ལྗགས་སྤྱན་གསུམ་དང། གཞན་ཡང་ཐུགས་
ཟུར་པ་བརྗིད་ཅིང་ཡ་མཚན་པ་ཞིག་དང། རིང་བསྲེལ་གྱི་རང་བཞིན་ལས་འབུར་དོད་དུ་བྱོན་པའི་ཐུགས་རྗེ་ཆེན་པོ་བཅུ་གཅིག་ཞལ་དང། ཡིག་འབྲུ་དང། རིང་བསྲེལ་སོགས་མང་དུ་བྱོན་པའི་ཐུགས་ལྗགས་སྤྱན་གསུམ་དངུལ་གདུང་གསར་བཞེངས་
ཀྱི་གཟུངས་སུ་ཕུལ་ཏེ་དངུལ་གདུང་འབྲས་སྤུངས་སུ་བཞུགས། ཐུགས་ཟུར་པ་དེ་ཉིད་རྗེའི་གསེར་སྐུ་ཞིག་གི་ཐུགས་ཀར་ནང་གཟུངས་སུ་ཕུལ་བ་དེ་དང། རིང་བསྲེལ་གྱི་ཐུགས་རྗེ་ཆེན་པོ་བཅས་གཟིམ་ཁང་གོང་གི་རྟེན་གཙོར་བཞུགས་ཚུལ་རྣམ་
ཐར་དུ་གསལ་ཡང། གཟིམ་ཁང་གོང་རྗེས་སོར་བཤིགས་ཏེ་སྐུ་ཆས་རྣམས་འཐོར་བས་ད་ལྟ་གར་བཞུགས་མ་འཚལ། དེ་ལྟ་བུའི་བདག་ཉིད་ཆེན་པོ་འདིས་རྩ་བའི་ཡོངས་འཛིན་མཆེད་ལྔ་ལ་སོགས་པའི་ཡོངས་འཛིན་བཅུ་ཕྲག་གཉིས་ལྷག་

[023A]༄༅། །པ་ཚུལ་བཞིན་བསྟེན་ནས་མདོ་སྔགས་གཞུང་ལུགས་རྒྱ་མཚོའི་ཕ་རོལ་དུ་སོན། ཐོས་བསམ་སྒོམ་པ་ཡ་མ་བྲལ་བའི་རྣམ་ཐར་ཕུལ་དུ་བྱུང་བའི་མཐུ་ལས་མཁས་དང་གྲུབ་པའི་རྩེ་མོར་གཤེགས། རྗེ་བཙུན་མ་ཀུ་རུ་
ཀུལླེ། སྒྲོལ་དཀར་ཡིད་བཞིན་འཁོར་ལོ། མགོན་པོ་ཚེ་དཔག་མེད་དང་སྤྱན་རས་གཟིགས། འཕགས་པའི་གནས་བརྟན་བཅུ་དྲུག་སོགས་ལྷག་པའི་ལྷ་ཚོགས་དུ་མས་དངོས་ཉམས་རྨི་ལམ་དུ་ཞལ་བསྟན་ཅིང་ལུང་སྟོན་པ་སོགས་ཀྱི་མཐུ་ལ་བརྟེན་ནས་
འཆད་རྩོད་རྩོམ་པའི་ལེགས་བཤད་ཀྱི་ཕྲེང་བ་སྤེལ་བ་རྣམས་ཀྱི་འཕྲིན་ལས་སྟོད་མངའ་རིས་ནས་སྨད་རྒྱ་སོགས་གི་ཡུལ་གྲུ་ཚུན་ཆད་དུ་ཁྱབ་ཅིང། བརྒྱུད་འཛིན་གྱི་མཁས་གྲུབ་ཟམ་མ་ཆད་པར་བྱོན་དང་འབྱོན་བཞིན་པ་ཀུན་གྱི་མཐུན་སྣང་དུ་གྲུབ་པ་འདི་
ལགས་སོ། །འདིའི་གསུང་འབུམ་གྱི་མཚན་ཐོ་ཙམ་ནི། འདུལ་བའི་སྤྱི་དོན་ལུང་རིགས་ཉི་མ། འདུལ་བའི་དུས་ཚིགས། མཛོད་ཊིཀ་ཤེས་བྱ་རབ་གསལ། རྣམ་འགྲེལ་དཀའ་འགྲེལ་དགོངས་པ་རབ་གསལ། བློ་རིག་རྟགས་རིགས། ཕར་ཕྱིན་རྩ་ཊིཀ་ཚིག་
དོན་རབ་གསལ། ཕར་ཕྱིན་སྤྱི་དོན་ཡུམ་དོན་གསལ་བའི་སྒྲོན་མེ། ཕར་ཕྱིན་མཐའ་དཔྱོད་ཡང་གསལ་སྒྲོན་མེ། དོན་བདུན་ཅུའི་རྣམ་གཞག་དྲང་ངེས་མཐའ་དཔྱོད་ཨུཏྤླའི་ཕྲེང་བ། རྟེན་འབྲེལ། བསམ་གཟུགས། དགེ་འདུན་ཉི་ཤུ། དབུ་མའི་སྤྱི་དོན་ཟབ་
དོན་གསལ་བའི་སྒྲོན་མེ། དབུ་མའི་མཐའ་དཔྱོད་ཟབ་དོན་ཡང་གསལ་སྒྲོན་མེ། ལེགས་བཤད་སྙིང་པོའི་དཀའ་གནད་དོགས་གཅོད། རྒྱུད་བླ་མའི་སྤྱི་དོན། སྡོམ་གསུམ་རྣམ་གཞག་རྒྱས་བསྡུས་གཉིས། བྱང་ཆུབ་གཞུང་ལམ་གྱི་དོན་བསྡུ། གྲུབ་མཐའི་རྣམ་

[023B]དྲི་བ་ལྷག་བསམ་རབ་དཀར་གྱི་དྲིས་ལན། ཀརྨ་པའི་ཕར་ཕྱིན་ཊིཀྐའི་དགག་ལན་དང། དེའི་ཡང་ལན་བཅས་དང། སྔགས་ཀྱི་སྐོར་ལ་རྒྱུད་སྡེ་སྤྱིའི་རྣམ་གཞག་གསང་བ་འདུས་པའི་བསྐྱེད་རིམ་མཁས་པའི་ཡིད་འཕྲོག་རྫོགས་རིམ་ཐར་ལམ་གསལ་
སྒྲོན། སྔགས་ཀྱི་སྤྱོད་པའི་ཟུར་བཀོལ། ཕྱག་རྒྱ་ཆེན་པོ་ལ་རྒྱན་དྲུག་ཏུ་མཛད་པའི་རྣམ་བཤད། ནཱ་རོ་ཆོས་དྲུག་དང། སྙིང་པོ་དོན་གསུམ། ལྟ་ཁྲིད་དྲན་པ་བཞི་ལྡན་བཅས་ཀྱི་ཁྲིད། ཚེ་དཔག་མེད། སྒྲོལ་དཀར། རིག་བྱེད་མ་རྣམས་ཀྱི་སྒྲུབ་ཐབས་བཅས་དང་
གཞན་ཡང་བཀའ་གདམས་གསར་རྙིང་གི་ཆོས་འབྱུང་ཡིད་ཀྱི་མཛེས་རྒྱན། འདུལ་བའི་ཆོས་འབྱུང། རྗེ་དགེ་འདུན་རྒྱ་མཚོའི་རྣམ་ཐར་ཕན་བདེའི་འབྱུང་གནས། རྒྱལ་རབས་འཕྲུལ་གྱི་ལྡེ་མིག་བསྟན་རྩིས་གསལ་བའི་སྒྲོན་མེ། བཀའ་གདམས་གླེགས་བམ་གྱི་
དོན་བསྡུ། མཁས་བླུན་བརྟག་པ་དགེ་ལྡན་ལེགས་བཤད་པད་དཀར་ཕྲེང་བ། གཅོད་ཀྱི་བརྒྱུད་འདེབས་དང། གཅོད་ཁྲིད་བཅས་སོ། །དེ་ལྟར་མདོ་སྔགས་ཀྱི་གཞུང་དང། ཕྱི་ནང་རིག་གནས། རྣམ་ཐར་ལོ་རྒྱུས་ཀུན་ལ་མཁྱེན་རབ་ཕུལ་དུ་བྱུང་བའི་ཚུལ་ལ་
རྗེ་ཐམས་ཅད་མཁྱེན་པ་དགེ་འདུན་རྒྱ་མཚོས་བསྔགས་པ་འདི་ལྟར་མཛད་དེ། སྔོན་བསགས་བསོད་ནམས་གསེར་གྱི་རང་བཞིན་རྣམ་དཔྱོད་ནོར་འཛིན་རབ་ཡངས་པར། །མདོ་སྔགས་གཞུང་བརྒྱའི་ཆུ་ཀླུང་རབ་འཁྱིལ་གྲགས་པ་དབུ་བའི་འཛུམ་དཀར་ཅན། །
སྙན་ཚིག་རྦ་རླབས་གཟེགས་མ་རབ་འཐོར་ལོ་རྒྱས་མ་ཏིག་འཕྲེང་མཛེས་ནི། །སྔོན་མེད་ལེགས་བཤད་གསར་དུ་རབ་སྤེལ་ཕྱོགས་ཀྱི་བུ་མོའི་རྣ་བའི་རྒྱན། །ཞེས་གསུངས་སོ།    ༈    །པཎ་ཆེན་བསོད་ནམས་གྲགས་པའི་སྐུ་སྐྱེ་བསོད་ནམས་ཡེ་ཤེས་དབང་པོ་ནི་

[024A]༄༅། །སྟོད་ལུང་ལམ་པ་དང་ཉེ་བའི་སར་ཡབ་ཚེ་རིང་བཀྲ་ཤིས་དང། ཡུམ་མགོན་མོ་ཚེ་རིང་གི་སྲས་སུ་རབ་བྱུང་དགུ་པའི་མེ་འབྲུག་ལ་འཁྲུངས། དགུང་ལོ་གཅིག་གཉིས་ནས་སྔོན་གནས་རྗེས་དྲན་གྱི་ངོས་འཛིན་གསལ་པོར་གསུངས་
དགུང་ལོ་བཞི་པ་ལ་འབྲས་སྤུངས་སུ་སྤྱན་དྲངས་ཏེ་ཐམས་ཅད་མཁྱེན་པ་བསོད་ནམས་རྒྱ་མཚོ་ལ་གཙུག་ཕུད་ཕུལ། མཚན་བསོད་ནམས་ཡེ་ཤེས་དབང་པོར་གསོལ། དགུང་ལོ་དགུ་པར་ཕེབས་པ་ཤིང་ཁྱི་ཟླ་བ་ལྔ་པའི་ཚེས་བཅོ་ལྔའི་ཉིན་རྗེ་བསོད་
ནམས་རྒྱ་མཚོ་དགུང་ལོ་ཉི་ཤུ་རྩ་གཉིས་པ་བསྙེན་རྫོགས་བཞེས་པ་དང་ལྷན་དུ་དགའ་ལྡན་ཁྲི་ཟུར་ཆོས་རྗེ་བདེ་བ་ཅན་པ་དགེ་ལེགས་དཔལ་བཟང་དང། དགེ་འདུན་བསྟན་པ་དར་རྒྱས་མཁན་སློབ་དེ་གཉིས་ལས་དགེ་ཚུལ་མཛད། དགུང་ལོ་བཅུ་གཅིག་
པ་མེ་སྟག་ལོར་སྐྱོར་མོ་ལུང་གི་གདན་སར་ཕེབས། དེར་བསྔོ་བ་སྨོན་ལམ་དང་བཀའ་ཆོས་སོགས་ཐོགས་མེད་དུ་གསུངས་པས་དེར་འདུས་ཐམས་ཅད་དད་པའི་གནས་ལ་བཀོད། དགུང་ལོ་བཅུ་གཉིས་པ་ལ་ཆ་དཀར་གྲ་ཚང་དུ་སློབ་གཉེར་ལ་ཕེབས་
ཡོངས་འཛིན་དམ་ཆོས་དཔལ་འབར་བསྟེན་ནས་གཞུང་ལུགས་ལ་སྦྱངས། དགུང་ལོ་བཅུ་དགུ་པ་ཤིང་ཁྱི་ལོར་རྗེ་བསོད་ནམས་རྒྱ་མཚོ་སོགས་མཁན་སློབ་དགེ་འདུན་བཅུ་ཚོགས་ལས་བསྙེན་པར་རྫོགས་ཏེ། ཆ་དཀར་གྲ་ཚང་གི་འཆད་ཉན་པ་གནང་
བས་གྲ་ཚོགས་ཤིན་ཏུ་ཆེ་བ་བྱུང་ཞིང། དགུང་ལོ་ཉི་ཤུ་རྩ་གཉིས་པའི་ཐོག་རྒྱལ་བ་བསོད་ནམས་རྒྱ་མཚོ་སོག་ཡུལ་དུ་ཕེབས་པའི་ཕྱག་ཕྱིར་ཡབ་སྲས་ལྷན་དུ་བྱོན་པས། ཨལ་ཐན་ཆོས་ཀྱི་རྒྱལ་པོས་རྗེ་འདི་ཉིད་ལ་མཻ་ཏྲི་པ་ཞེས་པའི་ལུང་དང་ལག་

[024B] ཡབ་སྲས་ལྷན་དུ་སོག་ཡུལ་ནས། ལྡན་ཆོས་འཁོར་གླིང་དང། ཁམས་ཆབ་མདོ་སོགས་སུ་ཕེབས། རྗེ་བསོད་ནམས་རྒྱ་མཚོའི་བཀའ་བཞིན་ཆབ་མདོའི་ཁ་མཆུ་བསྡུམ་པ་དང། ལི་ཐང་གི་ཆོས་སྡེ་དང་ཐུབ་
ཆེན་གྱི་སྐུ་བཞེངས་པའི་ཐུགས་འཁུར་བཞེས། ཐམས་ཅད་མཁྱེན་པའི་བསྟོད་བསྔགས་སྙན་ངག་གི་ལམ་ནས་བྱུང་བ་དང། ཆོག་སྒྲིག་དུ་མ་དང། བསྟན་པ་སྤྱི་རྣམ་སོགས་བསྟན་བཅོས་ཀྱང་མང་དུ་བརྩམས། གཞན་ཡང་མཛོ་མོ་མཁར། ལྕང་
སྐྱ༑ ཁི་ཐ་ཁ། ཅོ་ནེ། ཐའུ་བྱེའུ། བཙོང་ཁ་སོགས་སུ་ཞབས་ཀྱིས་བཅགས་ནས་ཆོས་གསུངས། དེ་ནས་དགུང་ལོ་སུམ་ཅུ་རྩ་གསུམ་པས་བྱི་ལོར་དབུས་ཕྱོགས་སུ་ཕེབས་ཏེ། སེ་འབྲས་དགེ་གསུམ་ཆ་དཀར་སོགས་ལ་མང་ཇ་འགྱེད་སོགས་བསྙེན་
བཀུར་རྒྱ་ཆེར་མཛད། འོལ་ཁར་ཕེབས། དེ་ཁུལ་གྱི་ཆོས་སྡེ་རྣམས་དང་རྒྱལ་དུ་མང་འགྱེད་བསྟབས། འོལ་ཁ་སྟག་རྩེ་ནས་དཔོན་ས་དཔལ་ལྡན་ཆོས་འཛོམས་ཀྱིས་ཞབས་ཏོག་ཡུན་རིང་དུ་མཛད། སླར་སྐྱིད་ཤོད་དུ་ཆོས་སྡེ་ཆེན་པོ་སྐྱོར་མོ་ལུང་གི་ཁྲིར་
སྤྱན་དྲངས། མདོ་སྔགས་ཀྱི་ཆོས་འཁོར་མང་དུ་བསྐོར། སྡེ་པ་འོལ་ཁ་བས་གསོལ་བ་བཏབ་པ་ལྟར་སླར་ཡང་འོལ་ཁར་ཕེབས། ཆབ་མདོའི་བླ་མར་སྤྱན་འདྲེན་བྱུང་ཡང་དགུང་ལོ་སོ་བདུན་པ་རབ་བྱུང་བཅུ་པའི་ཆུ་འབྲུག་ལ་འོལ་ཁ་གཞིས་ཀར་ཟླ་བ་དང་པོའི་ཚེས་
ཉི་ཤུ་དགུ་ལ་ཞི་བར་གཤེགས་པའི་ཚུལ་བསྟན་ཏོ། སྐུ་གདང་མེ་ལྷའི་ཞལ་དུ་ཕུལ་བ་ལས་རིང་བསྲེལ་དང་ལྷ་སྐུ་མང་དུ་བྱོན་པ་རྣམས་དངུལ་གདུང་གི་ནང་གཟུངས་སུ་ཕུལ་ཏེ་ཆོས་འཁོར་རྒྱལ་དུ་བཞུགས་སོ།    ༈    །དེའི་སྐུ་སྐྱེ་ངག་དབང་བསོད་ནམས་

[025A]༄༅། །དགེ་ལེགས་དཔལ་བཟང་པོ་ནི། འོལ་ཁ་རི་སྦུག་ཏུ་ཡབ་ཚེ་འཕེལ་དང། ཡུམ་བསོད་ནམས་སྒྲོལ་མའི་སྲས་སུ་རབ་བྱུང་བཅུ་པའི་ཤིང་ཕོ་རྟ་ལ་འཁྲུངས། རིང་པོར་མ་ལོན་པར་ཚེ་གཟུངས་སོགས་གསུངས་པ་དང། ངོས་
འཛིན་གསལ་པོར་གསུངས་པས་འོལ་ཁ་སྟག་རྩེ་ནས་དཔོན་ས་དང། ཆོས་རྗེ་ངག་དབང་ཆོས་སྐྱོང་བློ་བཟང་པས་གཞིས་ཀར་སྤྱན་དྲངས་པས་ཆུ་ནང་གི་པད་མ་ལྟར་བསྐྱེད་དྲག་པ་དང། དགུང་ལོ་གསུམ་པ་ལ་སྐྱིད་ཤོད་དུ་ས་སྐྱོང་གཡུལ་རྒྱལ་ནོར་བུས་སྤྱན་
དྲངས། ཆོས་རྗེ་རྒྱལ་ཁང་རྩེ་པ་དཔལ་འབྱོར་རྒྱ་མཚོ་ལ་གཙུག་ཕུད་ཕུལ། དགུང་ལོ་གསུམ་པ་དེ་ཁར་ལྷ་ས་སྨོན་ལམ་ལ་ཆོས་ཁྲིའི་ཁ་ནས་བླ་མའི་རྣལ་འབྱོར་གསུངས་པས་ཐམས་ཅད་ཡ་མཚན་དང་དད་པར་གྱུར། བཀྲ་ཤིས་ལྗོངས་ཀྱི་གྲ་ཚང་དུ་སློབ་གཉེར་
མཛད། ཆེན་པོ་བྱ་མ་ཁང་གསར་བའི་དཔལ་འབྱོར་བསོད་ནམས་ལྷུན་གྲུབ་ལས་དགེ་ཚུལ་བསྒྲུབས། མཚན་ངག་དབང་བསོད་ནམས་དགེ་ལེགས་དཔལ་བཟང་པོར་གསོལ། དགུང་ལོ་བཅུ་བཞི་པ་མེ་ལུག་ལོར་རྒྱལ་བ་ཐམས་ཅད་མཁྱེན་པ་ཡོན་ཏན་རྒྱ་མཚོ་སོག་ཡུལ་ནས་
བོད་དུ་ཕེབས་པའི་ཆིབས་བསུར་བྱོན། མངོན་དགའ་སྤྲུལ་སྐུ་དགེ་འདུན་དཔལ་བཟང་རྒྱ་མཚོ་དང་བགྲོ་གླེང་མཛད་པས་ཐམས་ཅད་མཁྱེན་པ་མཉེས་ནས་ཆོས་གསན། དགུང་ལོ་བཅོ་བརྒྱད་པ་ལྕགས་ཕག་ལོར་འབྲས་སྤུངས་དགའ་ལྡན་ཕོ་བྲང་དུ་པཎ་ཆེན་བློ་བཟང་
ཆོས་རྒྱན་གྱི་དྲུང་ནས་ཐམས་ཅད་མཁྱེན་པ་ཡོན་ཏན་རྒྱ་མཚོ་དང་ལྷན་དུ་རྡོ་རྗེ་ཕྲེང་བའི་དཀྱིལ་འཁོར་ཞེ་ལྔའི་དབང་ཡོངས་རྫོགས་གསན། དགུང་ལོ་ཉི་ཤུ་པ་ཆུ་གླང་ལོར་འབྲས་སྤུངས་སུ་པཎ་ཆེན་རིན་པོ་ཆེ་བློ་བཟང་ཆོས་ཀྱི་རྒྱལ་མཚན་ལས་བསྙེན་པར་རྫོགས་

[025B] ལོ་དེའི་དབྱར་ཐོག་གཙང་བཀྲ་ཤིས་ལྷུན་པོར་ཕེབས་ནས་གཞུང་ལུགས་ལ་གསན་སྦྱོང་མཛད་པས་རྣམ་དཔྱོད་ཀྱི་རྩལ་ཉིན་རེ་ནས་ཉིན་རེར་འཕེལ་ཞིང། ཚོགས་སུ་ལྗགས་བཤད་མཛད་པས་པཎ་ཆེན་རིན་པོ་ཆེ་མཉེས་ཏེ་གཟིགས་པ་ཆེན་པོས་བསྐྱངས་
ཤིང་དགེ་བའི་བཤེས་གཉེན་གྱི་མཚན་གྱིས་གཟེངས་བསྟོད། ས་སྐྱ་ཚུན་གྱི་གཅང་གནས་རྣམས་ཞིབ་མཇལ་མཛད་ནས་དབུས་སུ་ཕེབས། མར་ལམ་གོང་དཀར་རྡོ་རྗེ་གདན་དང། བྱམས་པ་གླིང། རྩེད་ཐང་སོགས་ཀྱི་གནས་རྟེན་རྣམས་མཇལ་ཏེ། འོལ་ཁ་
དང་རྒྱལ་དུ་ཕེབས། རྒྱལ་ནས་རྗེ་ཡོན་ཏན་རྒྱ་མཚོ་དང་ཡབ་སྲས་ལྷན་དུ་སྐྱིད་ཤོད་དུ་ཕེབས་ཏེ་ཡོན་ཏན་རྒྱ་མཚོར་མདོ་སྔགས་ཀྱི་ཟབ་ཆོས་མང་དུ་ཕུལ། དེ་ལོ་སོག་འགྲུལ་ཁྱོན་ཆེ་འབྱོར་པ་རྣམས་ཀྱིས་མཆོད་ཅིང་དེ་དག་ལ་རང་རང་གི་འདོད་ཆོས་ཀྱིས་
རེ་བ་བསྐངས། མཁར་ནག་ལོ་ཙཱ་བས་རྗེ་ཡོན་ཏན་རྒྱ་མཚོའི་རྣམ་ཐར་བསྟོད་པར། དུས་དེར་དཔལ་ལྡན་འབྲས་སྤུངས་སུ། །པཎ་ཆེན་ཐམས་ཅད་མཁྱེན་པ་དང། །སྤྲུལ་སྐུ་བསོད་ནམས་དགེ་ལེགས་དཔལ། །མཁན་སློབ་དགེ་འདུན་ཁ་སྐོང་བཅས། །ཉེས་
མེད་ཕུན་ཚོགས་བསྙེན་པར་རྫོགས། །ཞེས་གསུངས་པ་ལྟར། དགུང་ལོ་ཉེར་གཅིག་པ་ཤིང་སྟག་ཧོར་ཟླ་བཅུ་གཉིས་པའི་ནང་འབྲས་སྤུངས་སུ་པཎ་ཆེན་བློ་བཟང་ཆོས་རྒྱན་གྱིས་མཁན་པོ་དང། རྗེ་འདི་པས་ལས་ཀྱི་སློབ་དཔོན་མཛད་དེ་ཐམས་ཅད་མཁྱེན་
པ་ཡོན་ཏན་རྒྱ་མཚོ་བསྙེན་པར་རྫོགས། སྟོང་འཁོར་སྤྲུལ་སྐུ་འཇམ་དབྱངས་སངས་རྒྱས་རྒྱ་མཚོ་སོགས་ཀྱིས་ཆོས་ཞུས་ཤིང་ལྷ་ས་སྨོན་ལམ་ཆེན་མོའི་གྲལ་དབུ་མཛད། དགུང་ལོ་ཉི་ཤུ་རྩ་གཉིས་པ་རབ་བྱུང་བཅུ་པའི་ཤིང་ཡོས་ཟླ་བ་གཉིས་པའི་བཅོ་ལྔ་ལ་ལྷ་
[026A]༄༅། །སར་འབྲུམ་པའི་བསྙུན་གྱིས་ཆོས་དབྱིངས་སུ་གཤེགས། གདུང་ལྷ་སྐུ་རིང་བསྲེལ་གྱི་ཕུང་པོར་བྱོན་པ་ལ་གདུང་རྟེན་སངས་རྒྱས་ཚེ་དཔག་མེད་ཀྱི་སྐུ་བཞེངས་སོ།    ༈    །ལྷ་ཁྱོད་པཎ་ཆེན་བློ་བཟང་ཆོས་རྒྱན་མདུན། །མངའ་སྤྲུལ་གྲགས་
པའི་མཚན་ཅན་གྱུར་པ་ན། །དགུང་ལོ་བཅུ་གསུམ་བཞེས་ཚེ་བདེ་ལམ་སོགས། །གསན་ཏེ་གདམས་པའི་གཏེར་ཆེན་གྱུར་ལ་བསྟོད། །ཅེས་པ་ནི། ངག་དབང་བསོད་ནམས་དགེ་ལེགས་དཔལ་བཟང་གི་མཆོག་གི་སྤྲུལ་སྐུ་གྲགས་པ་རྒྱལ་མཚན་དཔལ་
བཟང་པོ་དེ་ཉིད་སྟོད་ལུང་གད་ཁ་སར་ཡབ་རྣཾ་སྲས་ནོར་བུ་དང་ཡུམ་ཨ་རྒྱལ་གྱི་སྲས་སུ་རབ་བྱུང་བཅུ་པའི་ས་ལུག་ལོར་ངོ་མཚར་བའི་ལྟས་དུ་མ་དང་བཅས་སྐུ་བལྟམས། དགུང་ལོ་དྲུག་གི་སྟེང་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་ཡེ་ཤེས་ཀྱི་གཟིགས་པ་དྲི་
མ་མེད་པས་གཟིམ་ཁང་གོང་གི་སྤྲུལ་སྐུ་བསོད་ནམས་དགེ་ལེགས་དཔལ་བཟང་མཆོག་གི་ཡང་སྲིད་དུ་ངོས་འཛིན་མཛད་དེ་དེ་ཉིད་ཀྱི་ཁྲི་ལ་མངའ་གསོལ་ཞིང་མཚན་གྲགས་པ་རྒྱལ་མཚན་དུ་གསོལ། དགུང་ལོ་བདུན་པ་ཤིང་གླང་ལོར་པཎ་ཆེན་བློ་བཟང་ཆོས་
རྒྱན་གྱི་དྲུང་ནས་ཚིགས་སྔ་མ་དགེ་ཚུལ་གྱི་སྡོམ་པ་བཞེས་ཤིང། རྡོ་རྗེ་འཇིགས་བྱེད་ཀྱི་དབང་དང། ཚེ་དབང། མགོན་ཆོས་སོགས་ཆོས་སྐྱོང་འགའི་རྗེས་གནང། ཇོ་བོའི་ལམ་ཡིག་གི་ལུང་རྣམས་གསན། དགུང་ལོ་བཅུ་གསུམ་པ་རབ་བྱུང་བཅུ་གཅིག་
པའི་ལྕགས་ལུག་ལོར་པཎ་ཆེན་གྱི་དྲུང་ནས་བྱང་ཆུབ་ལམ་རིམ་བདེ་ལམ་གྱི་སྟེང་ནས་ཟབ་ཁྲིད་ཞིབ་རྒྱས་དང། སྲད་བརྒྱུད་ལུགས་བླ་མའི་རྣལ་འབྱོར་དགའ་ལྡན་ལྷ་བརྒྱ་མའི་ཁྲིད་སོགས་ལུང་ཁྲིད་མང་ཙམ་གསན། དགུང་ལོ་ཉི་ཤུ་པ་ས་སྟག་ཟླ་

[026B]
ཡོངས་སུ་རྫོགས་པའི་དགེ་སློང་གི་བསླབ་པ་སྨད་འདུལ་གྱི་སྡོམ་རྒྱུན་ཡང་དག་པར་བཞེས་ཏེ་དེ་ནས་བཟུང་བསླབ་པའི་གཞི་ཕྲ་མོ་ལེས་མི་འདའ་བར་ཚུལ་བཞིན་བསྲུང་བར་མཛད་པ་གནས་བརྟན་ཉེ་བར་འཁོར་གཉིས་པ་ལྟར་གྱུར། དགུང་ལོ་ཉེར་
གསུམ་པ་ལྕགས་སྦྲུལ་ལོར་པཎ་ཆེན་ཐམས་ཅད་མཁྱེན་པའི་ཞལ་སྔ་ནས་ལ་རྒྱལ་སྲས་བཀའ་འབུམ་སོགས་མདོ་སྔགས་ཀྱི་ལུང་ཁྲིད་སྣ་ཚོགས་དང། དབང་དང་རྗེས་གནང་གི་རིགས་དུ་མའི་གསོལ་འདེབས་མཛད་པ་བཞིན་པཎ་ཆེན་མཆོག་ནས་ཐམས་
ཅད་དགྱེས་བཞིན་དུ་ལྷུག་པར་བསྩལ། དེའི་རྗེས་སླར་ཡང་དགུང་ལོ་ཉེར་བརྒྱད་པ་མེ་ཁྱི་ལོར་གཙང་སྟོད་བཀྲ་ཤིས་ལྷུན་པོར་ཆེད་གཉེར་གྱིས་ཕེབས་ཏེ་པཎ་ཆེན་ཆོས་ཀྱི་རྒྱལ་པོར་ཟབ་ཆོས་དུ་མའི་གསོལ་འདེབས་ཞུ་གནང་མཛད་པར། པཎ་ཆེན་རིན་པོ་ཆེ་སྐབས་དེར་
མཛད་བྲེལ་ཤིན་ཏུ་ཆེ་བའི་སྒང་ཞིག་ལ་ཁེལ་ཡང། རེ་ཞིག་མཛད་སེང་འཇོག་གནང་གིས་རྗེ་བཙུན་ཙོང་ཁ་པ་ཆེན་པོ་དང། མཁས་གྲུབ་ཐམས་ཅད་མཁྱེན་པའི་བཀའ་འབུམ་གྱི་གྲས་ནས་ལམ་རིམ་ཆེན་མོ་དང། སྔགས་རིམ་ཆེན་མོས་གཙོས་པའི་མཁོ་གལ་སྣ་ཚོགས་
བཀའ་གདམས་ཀླེགས་བམ་ཡོངས་རྫོགས། བཀའ་གདམས་ཆོས་འབྱུང། པཎ་ཆེན་རང་གི་གསུང་འབུམ་བཅས་ཀྱིས་མཚོན་པའི་བཀླག་ལུང་མང་པོ་དང། སྣར་ཐང་བརྒྱ་རྩ། སྒྲུབ་ཐབས་རྒྱ་མཚོ། མགོན་པོ་བཀའ་ཆེན་བཅུ་གསུམ། མགོན་ཞལ་རྣམ་འགྱུར་

[027A]༄༅། །བཅུ་བདུན། ཆོས་རྒྱལ་ཕྱི་ནང་གསང་གསུམ། ཇོ་བོའི་བཀའ་སྲུང་བཀའ་གདམས་སྒྲོལ་མ་བཅུ་གཉིས་ཀྱི་རྗེས་གནང་སོགས་སྤྱི་བཀའ་དང་ཟུར་བཀའི་རྗེས་གནང་གི་རིགས་དུ་མ། དབྱར་གནས་སྐབས་བཀྲས་ལྷུན་ཚོགས་
ཆེན་དུ་དགེ་འདུན་སྟོང་ཕྲག་བརྒལ་བ་དང་མཉམ་དུ་རྡོ་རྗེའི་ཕྲེང་བ་དང། ཀྲྀ་ཡ་སྦྲགས་མའི་དཀྱིལ་འཁོར་ཞེ་ལྔའི་དབང་ཆེན་ཡོངས་རྫོགས་སོགས་མདོ་སྔགས་ཟབ་ཆོས་ཀྱི་དབང་ཁྲིད་ལུང་གསུམ་དུ་མ་ཞིག་དགྱེས་བཞིན་དུ་བསྩལ་བ་རྣམས་གསན་ཅིང། དེ་ནས་
དཔོན་སློབ་པཎ་ཆེན་རིན་པོ་ཆེ་དང་ལྷན་ཅིག་དབེན་དགོན་དུ་ཕེབས་ཏེ་དགའ་ལྡན་སྙན་བརྒྱུད་ཐུན་མོང་མ་ཡིན་པའི་ཟབ་ཆོས་ཀྱི་འཕྲོ་རྣམས་གསན་ཏེ་དབུས་ཕྱོགས་སུ་ཕེབས། །དགུང་ལོ་སུམ་ཅུ་སོ་གསུམ་པ་ལྕགས་ཡོངས་ཟླ་བ་ལྔ་པའི་ནང་རྒྱལ་མཆོག་ལྔ་པ་ཆེན་
པོས་འབྲས་སྤུངས་ཚོགས་ཆེན་འདུ་ཁང་དུ་སེ་འབྲས་ཀྱི་བླ་མ་སློབ་དཔོན་རྣམས་ཀྱིས་ཐོག་དྲངས་དགེ་འདུན་སྟོང་དུ་ཉེ་བ་དང། ཁལ་ཁ་བ་དུར་ཧུང་ཐའི་ཇི་སོགས་དཔོན་རིགས་བརྒྱ་སྐོར་བཅས་ལ་རྡོར་ཕྲེང་དང། ཀྲྀ་ཡ་སྦྲགས་མའི་དཀྱིལ་འཁོར་ཞེ་ལྔའི་དབང་
སྩལ་སྐབས་རྗེ་འདིས་དབང་ཡོངས་རྫོགས་སླར་ཡང་ཚར་གཅིག་གསན། དགུང་ལོ་སོ་བཞི་པ་ཆུ་འབྲུག་ལོར་༸རྒྱལ་མཆོག་ལྔ་པ་ཆེན་པོ་རྒྱ་ནག་ཏུ་ཕེབས་ལམ་སྟོད་ལུང་བརྒྱུད་ཆིབས་ཞལ་བསྒྱུར་སྐབས་རྗེ་འདིས་ཟླ་བ་གསུམ་པའི་ཚེས་བཅོ་བརྒྱད་ཉིན་
སྐྱོར་མོ་ལུང་དུ་གདན་དྲངས་ཏེ་གསོལ་ཚྭའི་བསྙེན་བཀུར་དང་འབྲེལ་བདོག་པའི་དངོས་པོ་གྱ་ནོམ་པས་མཆོད་ཅིང། འདམ་བསམ་གྲུབ་བདེ་ཆེན་པར་དུ་ཕེབས་བསྐྱེལ་མཛད། སླར་ལྔ་པ་ཆེན་པོ་རྒྱ་ནག་ནས་དབུས་ལྗོངས་སུ་ཞབས་སོར་འཁོད་སྐབས་རྗེ་འདི་

[027B] ཤིང་རྟ་ལོར་ལྔ་པ་ཆེན་པོ་གཙང་དུ་པཎ་ཆེན་ཆོས་རྒྱན་
དང་མཇལ་འཛོམས་མཛད་ནས་ཕྱིར་ཕེབས་སྐབས་ཕེབས་བསུར་བཅར་ཞིང། དེ་ལོ་ཟླ་བ་བཅུ་པའི་ཚེས་བཅུ་གཅིག་ཉིན་ལྔ་པ་ཆེན་པོ་གཟིམ་ཁང་གོང་དུ་གདན་དྲངས་ནས་ཚེ་དབང་བརྒྱ་རྩ་གསན། དགུང་ལོ་སུམ་ཅུ་སོ་བརྒྱད་པ་མེ་སྤྲེལ་ཟླ་བ་གསུམ་པའི་
ཚེས་བཅུ་གཉིས་ནས་ཉིན་ཉེར་གསུམ་རིང་ལྔ་པ་ཆེན་པོའི་དྲུང་ནས་ཐམས་ཅད་མཁྱེན་པ་དགེ་འདུན་རྒྱ་མཚོའི་གསུང་འབུམ་གྱི་ལུང་གསན། གཞན་ཡང་པཎ་ཆེན་ཆོས་རྒྱན་གྱི་དངོས་སློབ་གུ་གེ་ཆོས་རྗེ་སྙིང་སྟོབས་རྒྱ་མཚོ་སོགས་བཤེས་གཉེན་དུ་མའི་
དྲུང་ནས་ཟབ་པ་དང་རྒྱ་ཆེ་བའི་མདོ་སྔགས་ཀྱི་ཆོས་ཚུལ་མཐའ་ཡས་པ་གསན་ནས་ཐེག་པ་མཆོག་གི་གདམས་ངག་ནོར་བུའི་གཏེར་ཆེན་པོར་གྱུར་པ་སྟེ། དེ་ལྟ་བུའི་རྣམ་པར་ཐར་པའི་ཚུལ་ལ་བསྟོད་པའོ།    ༈    །རྒྱན་དྲུག་གཞུང་ལ་རྣམ་དཔྱོད་ཐོགས་
པ་མེད། །དབེན་གནས་བརྒྱ་ཕྲག་བརྒལ་བར་སྒོམ་སྒྲུབ་མཛད། །ཡི་དམ་ཀུན་གཟིགས་མཁའ་འགྲོ་དྲ་བས་མཆོད། །མཁས་གྲུབ་ཀུན་གྱི་གཙུག་རྒྱན་དམ་པར་བསྟོད། །ཅེས་པ་ནི་དམ་པ་འདི་ཉིད་སྐུ་གཞོན་ནུའི་དུས་ནས་བཟུང་འབྲས་སྤུངས་བློ་གསལ་གླིང་
དང། སྐྱོར་མོ་ལུང། རྭ་བསྟོད་སོགས་མཚན་ཉིད་ཀྱི་བཤད་གྲྭ་རྣམས་སུ་བཤེས་གཉེན་མཁས་པ་དུ་མའི་དྲུང་ནས་འཛམ་གླིང་རྒྱན་དྲུག་མཆོག་གཉིས་དང། རྗེ་ཙོང་ཁ་པ་ཡབ་སྲས་ཀྱི་ལེགས་བཤད་རྨད་དུ་བྱུང་བ་རྣམས་ཁོལ་བུ་ཙམ་མིན་པར་ཚིག་དོན་

[028A]༄༅། །རེ་རེ་བཞིན་མཛུབ་ཁྲིད་མང་དུ་གསན་ཅིང། གཞུང་དོན་ལ་རིགས་ལམ་ཕྲ་མོས་བརྒལ་ཞིང་བརྟག་པའི་སྒོ་ནས་དཀའ་བའི་གནད་མཐའ་དག་ཕྱིན་ཅི་མ་ལོག་པར་ཐུགས་སུ་ཆུད་དེ་རབ་འབྱམས་གཞུང་བརྒྱའི་ཟབ་དོན་
འབྱེད་པ་ལ་ཐོགས་པ་མེད་པ་མཁས་པའི་རྣམ་དཔྱོད་ཀྱི་རྩལ་ཡོངས་སུ་རྫོགས་ཤིང། དེ་ལྟར་ཐོས་པ་རྒྱ་མཚོའི་ཕ་རོལ་ཏུ་སོན་པ་ན། འོལ་དགའ་ཆོས་ལུང་དང། རྒྱ་སོགས་ལྟ་སྡིངས། རིན་ཆེན་སྒང། རྒྱལ་ལྟ་ཐོག་རི་བོ་དགེ་འཕེལ་སོགས་
དབེན་གནས་དུ་མར་དཀའ་ཐུབ་དང་བརྩོན་པ་དྲག་པོས་བླ་མའི་རྣལ་འབྱོར་དང་འབྲེལ་བའི་བསགས་སྦྱངས་དང། ལྷག་པའི་ལྷ་དུ་མའི་བསྙེན་སྒྲུབ་སོགས་རྩེ་གཅིག་སྒྲུབ་པ་ལ་གཞོལ་བར་མཛད་པས་མདོ་དང་རྒྱུད་སྡེ་ནས་བཤད་པ་དང་མཐུན་
པའི་ཉམས་རྟོགས་ཀློང་དུ་གྱུར་ཏེ་གྲུབ་པ་མཆོག་གི་སར་གཤེགས་ཤིང། རབ་འབྱམས་དཀྱིལ་འཁོར་རྒྱ་མཚོ་དང་ཐབས་གཅིག་ཏུ་དག་པའི་སྣང་བ་འབྱམས་སུ་ཀླས་པའི་ཚུལ་ལ་བསྟོད་པ་ཡིན་ནོ། །དེ་ཡང་རྗེ་འདི་ཉིད་སྐུ་གཞོན་ནུའི་དུས་ནས་བཟུང་བླ་མ་
དང་ལྷག་པའི་ལྷ་སོགས་ཀྱི་དག་པའི་གཟིགས་སྣང་སྣ་ཚོགས་པ་ཤར་བའི་རྣམ་ཐར་ངོ་མཚར་བ་དུ་མ་ཞིག་ཡོད་ཚོད་འདུག་ཀྱང། ཡོན་ཏན་ཐམས་ཅད་བུམ་ནང་གི་མར་མེ་བཞིན་སྦ་བ་ཇོ་བོ་བཀའ་གདམས་པའི་རྣམ་ཐར་ལྷུར་བཞེས་ཀྱིས་ཡི་གེར་
འགོད་པར་མ་མཛད་ལ། དད་ལྡན་རྣམས་ནས་ནན་གྱིས་ཞུས་ངོར་བསྩལ་བའི་ཟིན་ཐོ་ཁག་ཐོར་བུར་བཞུགས་པ་ལས་འགའ་ཤས་ཙམ་ཞིག་ལག་ཏུ་སོན་པ་རྣམས་རྗེ་དེ་ཉིད་ཀྱི་གསུང་བཅོས་ལྷད་མེད་པར་རང་གཞན་གྱི་ཡིད་ཆེས་དད་པའི་གསོས་སུ་

[028B]    ༈    །ན་མོ་ཤྲི་གུ་རུ་མཉྫུ་གྷོ་ཥཱ་ཡ། བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །རྒྱལ་བའི་ཡབ་གཅིག་མགོན་པོ་འཇམ་དཔལ་དབྱངས། །ཐ་མའི་དུས་འདིར་འགྲོ་བའི་འདྲེན་པ་མཆོག་ཁམས་གསུམ་ཆོས་
ཀྱི་རྒྱལ་པོ་ཙོང་ཁ་པ། །བཀའ་དྲིན་གསུམ་ལྡན་བློ་བཟང་གྲགས་པར་འདུད། །མགོན་པོ་དེ་ཡི་བསྟན་པ་འཛིན་པ་ལ་ཡིད་ལྟག་པར་སྤྲོ་བའི་སྔོན་གྱི་སྨོན་ལམ་གྱི་སྟོབས་ཀྱིས་དུས་འདིར་ཡུལ་དགེ་མཚན་དུ་མ་དང་ལྡན་པ་སྐྱིད་ཤོད་མཐིལ་དུ་སྐྱེ་བ་ཡོངས་སུ་བླངས་
པའི་ཆོས་མེད་ཀྱི་བན་ཆུང་བདག་གིས་འཁོར་བའི་གནས་སུ་འཁྱམས་པའི་གནས་ཚུལ་རྒྱས་པར་སྨྲས་ཀྱང་དགོས་པ་ཆེར་མི་བདོག་ཅིང། ལྷག་པར་དེང་སང་གི་སྐྱེ་བོ་རྣམས་ནི་རང་སྐྱོན་ཇི་ལྟར་ཆེ་ཡང་མི་མཐོང་ཞིང། གཞན་སྐྱོན་ཅུང་ཟད་འདུག་ཀྱང་སྒྲོ་
འདོགས་དང་སྐུར་འདེབས་བྱེད་པ་མང། དེ་ལ་བརྟེན་ནས་དམ་པའི་ཞིང་ལ་སྡིག་པ་དང་གིས་གསོག་ཀྱང། རང་ཉིད་སྐྱེ་བ་སྔོན་མའི་ལས་འཕྲོ་དང། བག་ཆག་བཟང་བའི་མཐུས་ཆུང་ངུའི་སྐབས་སུ་ཡི་དམ་ལྷ་སྐུའི་སྣང་བ་འདྲ་མཐོང་བ་སོགས་ཀྱི་ལོ་རྒྱུས་
བརྗོད་ཆོག་ཀྱང། དེ་འདྲ་རང་ཡོད་ན་ད་བཟང་སྟེ། མི་ཆོས་བླ་མའི་རྫུན་ཚིག་མིན་ལས་ཆེ་ཟེར། མཆེད་གྲོགས་སུ་མཐོང་བའི་སྡིག་ཅན་ལ་ལ་ཞིག་ངན་སོང་དུ་འགྲོ་བའི་རྒྱུར་འགྲོ་ཉེན་ཆེ། འོན་ཀྱང་དད་ལྡན་ནང་ཁུལ་ཕན་ཚུན་དུ་བསྒྲགས་པ་ལ་ནི་འགལ་བ་རང་
མེད་དེ། སླར་ཡང་ཡིད་ཆེས་ཀྱི་དད་པ་སྐྱེ་བ་དང། འཕྲལ་རྒྱུན་གྱི་ལག་གཡོག་བགྱི་བ་ལ་ཡང་ཡིད་སྤྲོ་ཙམ་འབྱུང་བས་སོ། །དེ་ཡང་ཆུང་དུ་བྱིས་པའི་གནས་སྐབས་འགའ་ཞིག་ཏུ་རྨི་ལམ་བྱུང་ཚུལ་རྣམས། ཕྱིས་བརྟག་ཞིབ་བྱས་པས་དོན་ཅུང་ཟད་གོ་བའི་

[029A]༄༅། །ཚུལ་ཕྲན་བུ་ཙམ་བརྗོད་ན། རང་ལོ་བདུན་ལོན་པའི་དུས་སུ་ཚེ་སྔོན་མའི་བག་ཆགས་ཀྱི་དབང་གིས་ཡི་གེ་འབྲི་བ་དང། ཀློག་པ་ལ་བློ་ལྷག་པར་དགའ་བ་ཞིག་ཡོད་པས། ནུབ་གཅིག་རྨི་ལམ་ན་རྒྱ་གར་ནས་འོངས་ཟེར་བའི་མི་དཀར་
པོ་གཅིག་སླེབས་བྱུང་ནས། བཻ་ཌཱུརྱ་ལྟ་བུའི་གླེགས་ཤིང་གི་ངོས་ལ། རིག་བྱེད་ཀུན་ལ་ཆུང་ངུའི་དུས་ནས་སྦྱངས། ཞེས་པ་གསེར་གྱི་ཡི་གེ་ལཉྩའི་གཟུགས་སུ་བྲིས་པ་གཅིག་བསྟན་བྱུང་བ་ན། གཉིད་སད་པ་ནས་ཀྱང་ཡི་གེ་དེ་མ་བརྗེད་པར་ཤོག་ཚལ་
གཅིག་ལ་བྲིས། ཆོས་རྗེ་སྐུ་སྐྱེ་ལ་འདི་རྗེ་གོང་མའི་སློབ་མཆོས་རྗེ་ཆོས་སྐྱོང་བློ་བཟང་པ་ཞེས་པ་དེ་ཡིན། ལ་གཟིགས་པར་ཕུལ་བས། ལཉྩ་འདི་འདྲ་ལེན་བྱས་པ་མིན་ན་ངོ་མཚར་རེ་ཆེ་ཡིན་འདུག་འོན་ཀྱང་བོད་ཡིག་ཀློག་པ་རང་ཅིག་སློབ་གསུང་བས་རྐྱེན་བྱས་པས་སང་ཉིན་དེ་ཉི་མ་རྩེ་ཤར་ནས་དགོང་ཇ་མ་བྱུང་བར་དུ་བསླབ་
པས་སྦྱོར་ཀློག་དང། ཞག་བདུན་སོང་ནས་སྔགས་ཕྲན་བུ་མ་གཏོགས་གཞན་རྣམས་ཀློག་ལེགས་པར་ཤེས་པ་བྱུང་བས། ཉིན་གཅིག་ཆོས་རྗེ་སྐུ་སྐྱེའི་སྐུ་ཞབས་སུ་ཇོ་བོའི་ཆོས་ཆུང་བརྒྱ་རྩ་ཚར་གཅིག་ཀློག་པས་ཐུགས་ཤིན་ཏུ་མཉེས་པར་གྱུར་
ནས། ཁོ་བོ་ལ་རྒྱ་ཁབ་བཅུ་བམ་ཞིག་གནང་བྱུང་བས། བདག་ལ་འདི་གནང་ལུགས་ཀྱིས་རིག་པ་རྒྱ་ཁབ་ཀྱི་རྩེ་ལྟར་རྣོ་བ་ཞིག་ཡོང་རྒྱུ་ཡིན་པ་འདྲ། རྟེན་འབྲེལ་ལེགས་པ་བྱུང་སྙམ། སང་ཉིན་དེར་རྙིང་མ་ལུགས་ཀྱི་འཇམ་དབྱངས་ན་ག་རཀྵའི་སྒྲུབ་
སྐོར་གྱི་དཔེ་ཆ་ཞིག་གནང་ནས། འདི་དེ་རིང་རང་ཟིན་པ་བྱེད་དགོས་རྒྱུ་ཡིན་ཕེབས་བྱུང་ཡང། དུས་དེར་ངེད་རང་གིས་བྱིས་པའི་རྟགས་བྱས་རྙིང་མའི་ཆོས་ཁམ་ཆེ་ཆུང་ནི་མ་ཤེས། རྗེས་འཇུག་ཡིན་ཟེར་བའི་ཚལ་བ་སྔགས་འཆད་ནས་དང་བཅས་

[029B] ལྷག་པར་རང་ལོ་གསུམ་ལོན་པའི་ཐོག་སོག་པོའི་སྒར་ཁྲོད་དུ་ཡུན་རིང་བར་སྡོད་དགོས་པ་བྱུང་བ་ན། ཁ་ཟས་ཀྱང་ལུག་བསད་མ་
ཐག་པའི་ཤ་ཁུ་ཁོ་ན་ལ་བརྟེན་ཅིང། དམག་མི་རྣམས་དང་ཁ་ཕོར་བསྲེ་དགོས་པར་བྱུང་བར་བརྟེན། ཟས་གྲིབ་ཀྱིས་ལྕེའི་སྟེང་དུ་ཐོར་པ་ནག་པོ་སྲན་མ་ཙམ་པ་ཤར་བས། ལྕེ་མི་བདེ་ཞིང་འཛིན་ཡང་རེ་དག་ཡོད་པ་དང། ཕྱི་དྲོའི་དུས་སུ་རྩེ་གྲོགས་ཀྱི་
བཙུན་ཆུང་གཉིས་དང་བཅས། ཐོག་གི་ཡང་རྩེར་མིག་མངས་རྒྱག་གིན་བསྡད་པས་རྩེད་མོས་ཡེངས་ནས་དཔེ་ཆ་མ་ཟིན་པའི་ངང་ལ་ཆོས་རྗེའི་སྐུ་གཞོགས་ལ་རྒྱུགས་འབུལ་བར་ཤོག་གསུངས་འབོད་མི་གནང་བྱུང་བར་སྙིང་ཚ་ལོང་བའི་ངང་ལ་ཕྱིན་
པའི་ཚེ། གཟུང་ཨེ་ཚར་གནང་བར། དེ་མཛད་པ་པོ་དེ་རང་དགེ་ལུགས་ཀྱི་བླ་མ་ཞིག་མིན་པ་འདྲ་ཞིང། ང་མདངས་སང་དཀོར་གྲིབ་ཀྱིས་འཛིན་ཀྱང་ཤིན་ཏུ་དོག་པར་འདུག་པས་ཟིན་མ་བྱུང་ལགས་ཞུས་པས། སྤྱིར་ཆོས་ཐམས་ཅད་ཤཱཀྱ་ཐུབ་
པའི་ཞལ་ནས་མ་བྱུང་བ་མེད་པས་ཆོས་ལ་ཁམ་ཆེ་ཆུང་མི་ཡོང། དེ་འདྲ་བྱས་ན་སྡིག་པ་ཡོང་བས་མ་ཟེར། དེའི་ནང་ནས་པཎ་ཆེན་བསོད་ནམས་གྲགས་པ་ནས་སྤྲུལ་པའི་སྐུ་དགེ་ལེགས་དཔལ་བཟང་གི་བར་བླ་མ་མཁས་པར་རང་དུ་བརྒྱུད་པ་ཁོ་ན་
ཡིན་ན། དེ་ཡི་སྐུ་སྐྱེ་བྱས་ནས་དཔེ་ཆུང་གཅིག་མ་ཟིན་པ་ཐབས་རྡུགས་གསུངས་ནས། སྐུ་གཞོགས་དེར་སྨྱུག་བཤགས་ཤིག་འདུག་པའི་ཕྱག་འཇུག་དང་དཀའ་བཀྱོན་ཚན་ཆེ་བ་གནང་བྱུང་ཞིང། དཔྲལ་བར་སྨྱུག་མའི་ཚལ་བ་ཞིག་ཟུག་པ་ལ་ཁྲག་ཀྱང་

[030A]༄༅། །མང་དུ་ཤོར་བྱུང་རུང། དེ་ཚེ་རང་ལ་ཤ་ཚ་གནང་བར་གོ་ཞིང། ངལ་བ་སྔོན་དུ་མ་སོང་བའི། །ཕྱིས་སུ་མཁས་པར་གལ་འགྱུར། །ཞེས་པ་ལྟར། ད་ལྟ་ཆུང་ངུའི་དུས་སུ་ཁག་པོ་དང། སྡུག་པོ་མ་བྱས་ན། ཕྱིས་ཡར་
ལ་ལོངས་ནས་སུས་ཀྱང་མི་ཆུན་ཅིང། དྲེད་པོ་ཀུན་གྱི་ནང་ནས་ཆོས་དྲེད་མཐུ་བའི་བནྡེ་ཡོན་ཏན་མེད་པ་ཞིག་བྱུང་ན་ཅི་འདྲ་བྱེད་སྙམ་ནས། རང་གིས་རང་བཅུན་ཏེ་བཀའ་བཀྱོན་ལ་ཡང་འཛིན་པ་མ་བྱས། འོན་ཀྱང་དཔེ་ཆུང་གཅིག་ཉི་མ་
གཅིག་ལ་མི་ཟིན་པ་ཅི་དྲག་སྙམ། སེམས་ཁོང་དུ་ཆུད་ཅིང་མཆི་མ་ཡང་མང་དུ་ཤོར་ཞིང་ཁུག་སྐྱོག་ཅིག་ཏུ་གཅིག་པུར་ངུ་ཡི་འདུག་པས། གྲོགས་བཙུན་ཆུང་གཉིས་ནས་དེ་འདྲ་མ་བྱེད་པར་གཅོད་འོང། དཔེ་ཆ་སང་ཞོག་བཟུང་བས་
ཆོག་ཅེས་སེམས་གསོ་བཏང། ཉོལ་ཟེར་བྱུང་ན་ཡང། ནམ་གྱི་ཆ་སྟོད་ལ་གཉིད་ཀྱང་ཆེར་མ་བྱུང། དེ་ནས་བསམ་བློ་ཡང་མང་དུ་བྱུང་ཞིང། ད་ང་སྤྲུལ་སྐུ་གོང་མ་རྣམས་ཀྱི་ཞབས་མ་དྲངས་པ་དང། རྒྱལ་བ་ཙོང་ཁ་པའི་བསྟན་པ་ལ་ཕན་
ཆེ་བ་མ་བྱུང་ཡང། བསྟན་འཛིན་སྐྱེས་བུ་རྣམས་ཀྱི་དམིགས་རྐྱེན་ལ་མ་གནོད་ཙམ་ཞིག་ཡོང་ལས་ཆེ། ཇི་ལྟར་ནའང་བདག་གི་བློ་སྙིང་བྲང་གསུམ་དཀོན་མཆོག་གསུམ་ལ་གཏད་པ་བས་ན། ངའི་སྐྱིད་སྡུག་ལེགས་ཉེས་ཇི་ལྟར་ཡོང་ཡང་དཀོན་
མཆོག་གསུམ་པོ་རང་མཁྱེན་སྙམ་ནས་ཉལ་བའི་ནམ་གྱི་ཆ་སྨད་གཉིད་དུ་སོང་བའི་རྨི་ལམ་ན། བུད་མེད་གཞོན་ནུ་མ་གོས་དཀར་པོ་དྲི་མ་མེད་པ་གྱོན་པ་ཞིག་བྱུང་ནས། བདག་གི་ལག་པ་གཉིས་ནས་འཐེན་ཏེ་ཡར་ལ་ལོངས་ཤིག་ཟེར་བ་ན་ལངས་ནས་

[030B] རི་བོ་དེའི་རྒྱབ་ན་ཤར་ཕྱོགས་ཀྱི་དག་པའི་ཞིང་མངོན་པར་དགའ་བཞེས་བྱ་བ་ཡིན་ཟེར་བའི། སྔར་མཐོང་མ་མྱོང་
བའི་ཡུལ་ཡ་མཚན་ཅན། སྤངས་ལྗོངས་སྔོན་པོ་མེ་ཏོག་རྒྱ་ཁ་མ་ཁོ་ནས་ཁེབས་པ། མཐའ་ཐམས་ཅད་རི་བོས་བསྐོར་བའི་རྩེ་མོ་རྣམས་ལ་གངས་ཀྱིས་ནོན་པ། སྐེད་པ་རྣམས་རྫ་སྔོ་ཁྲོམ་ཁྲོམ་པའི་དཀྱིལ་ནས་གླིང་བུའི་སྐད་ཙེར་ཙེར་འབྱུང་བ། སྨད་རྣམས་
ནི་ཤུག་པ་སོགས་ཀྱི་ནགས་ཚལ་ལྗང་ཁུའི་ཕྲེང་བ་འཁྲིགས་པའི་གསེབ་ནས་རི་དྭགས་སྨུག་པོ་གསེར་གྱི་དྲིལ་བུ་སྐེ་ལ་བཏགས་པ་མང་པོ་གཅིག་ལ་གཅིག་བལྟ་ཞིང་བག་ཕེབས་པར་གནས་པ། ལྗོན་ཤིང་རྣམ་པ་སྣ་ཚོགས་ཀྱི་རྩེ་ན་བྱ་མགོ་དཀར་པོ་
སྐེ་སྔོན་པོ། གཤོག་པ་སེར་པོ། རྐང་ལག་དམར་ཞིང་འཇུག་སྒྲོ་ལྗང་གུ་ཅན་མང་པོ་ཏིང་ངེ་འཛིན་ནི་རིང་དུ་འཛིན། ཞེས་པའི་སྒྲ་སྙན་པོ་མིའི་སྐད་དུ་འབྱིན་པ། ཤིང་རྣམས་ཀྱི་ཁྲོད་ན་ཤེལ་དཀར་ལྟ་བུའི་ཆུ་མིག་གི་རྒྱུན་ལྷུང་ལྷུང་ཞེས་པའི་སྒྲ་དང་
བཅས་བཻ་ཌཱུརྱའི་ཝ་ལས་ཤེལ་གཞོང་གི་ནང་དུ་འབབ་པ་ལ། ཤིན་ཏུ་ནས་མཛེས་པའི་བྱིས་པ་མང་པོ་རྩེ་ཞིང་ཁྲུས་བྱེད་ཀྱིན་འདུག་པ་ལས། ང་ལ་ཡང་ཁྲུས་ཀྱིས་ཟེར་བྱུང་བ་བཞིན་བྱས་པའི་མདོ་ལ་རང་གི་ལུས་ཀྱང་ཤེལ་ལྟ་བུར་གྱུར་པའི་སྣང་བ་ཤར་ཞིང་
དེ་ནས་བྱིས་པ་དཀར་པོ་ལ་གན་ཤེལ་ཕྲེང་ཐོགས་པ་གཅིག་གིས། ལམ་འདི་ན་ཡོད་པས་ཤོག་ཅིག་ཟེར་ཁྲིད་བྱུང་བའི་ངང་ལ། བློ་བུར་དུ་རླུང་དམར་ཆེན་པོ་ཞིག་ལངས་བྱུང་བའི་དཀྱིལ་ནས་མི་ནག་པོ་ཞྭ་དང་གོས་ནག་པོ་གྱོན་པ། རྟ་ནག་པོ་ཞོན་པ་གཅིག་

[031A]༄༅། །བྱུང་བ་དེས་ཁོ་བོ་པང་པར་བཏེག་སྟེ་རྟ་མཇུག་ལ་བསྐྱོན་ནས། ཕྱིར་བཟློག་ཨེ་ཐུབ་བལྟ་བའི་གྲབས་བྱེད་ཀྱི་ན་འདུག་པས། ཤིང་གསེབ་ནས་མི་དཀར་པོ་རྒས་ཤིང་འཁོག་པའི་རྣམ་པ་ཅན། སྐྲ་དང་ཁ་སྤུ་
དཀར་ལ་སྣུམ་པ། ལག་ཏུ་མི་རྐང་གི་གླིང་བུ་ཁྱེར་བ་ཞིག་འཐོན་ནས་མི་ནག་པོ་དེ་ལ་རྐང་དུང་དེ་བརྒྱབ་སོང་བས་རླུང་འཚུབ་ཏུ་གྱུར་ནས་ཡལ་སོང་བའི་མོད་ལ། སླར་ཡང་ཁྱེའུ་དཀར་པོས་ལམ་སྣ་བྱས་ཏེ་ཤེལ་གྱི་རི་ཞིག་འདུག་པ་ལ་
འཛེགས་ཏེ་ཕྱིན་པ་ན། དེའི་རྩེ་མོར་ཤེལ་ལས་གྲུབ་པའི་ཕོ་བྲང་ཡངས་ཤིང་རྒྱ་ཆེ་བ་པདྨ་ར་གའི་ཀ་བ་བརྒྱ་བཙུགས་པ། གདུང་མ་ཐམས་ཅད་ནི་བཻཌཱུ་རྱ། ལྕམ་ནི་མརྒད། དྲལ་མ་ནི་ཨིནྡྲ་ནི་ལ། ཞལ་བ་ནི་གསེར་ཁོ་ན་ལས་བྱས་པ། དེའི་ཐོག་
ཏུ་གསེར་གྱི་རྒྱ་ཕིབས་ཕུབ་པའི་མཐའ་ལ་དངུལ་གྱི་དྲིལ་བུ་མང་དུ་བཏགས་པ་ལས་ཆོས་ཀྱི་སྒྲ་སྙན་པར་སྒྲོག་པ། ཁང་གཡོག་བརྒྱ་དང་བརྒྱད་ཀྱིས་བསྐོར་བའི་ཟུར་བཞི་ལ་གསེར་གྱི་རྒྱལ་མཚན་བཞི་དང། ཕྱོགས་བཞིར་ལྕོག་བཞི་ལ་རིན་པོ་ཆེ་སྣ་
བཞིའི་རྒྱ་ཕིབས་ཀྱིས་མཛེས་པའི་འོག་ཏུ་ཤར་དུ་ཤེལ། ལྷོར་བཻཌཱུ་རྱ། ནུབ་ཏུ་པདྨར་ག་བྱང་དུ་མརྒད་ཀྱི་སྒོ་བཙུགས་པ། ངོས་ཐམས་ཅད་ནི་དངུལ་དང་གསེར་གྱི་ཨ་ལོང་གིས་སྤྲས་པའི་འགྲམ་གཡས་གཡོན་དུ་སྒོ་སྲུང་ལྟ་བུ་གཞོན་ནུ་བྱི་རུའི་དབྱུག་
པ་བཟུང་བ་གཉིས་རེ་གནས་པ། དེའི་ཕྱོགས་མཚམས་བརྒྱད་དུ་སྐྱེད་མོས་ཚལ་དང། དཔག་བསམ་གྱི་ཤིང་དང། ཤེལ་ཆུ་ལྟར་དྭངས་པའི་ཁྲུས་ཀྱི་རྫིང་བུ་རེ་རེ་ཡོད་པ་ལ་མེ་ཏོག་ལྟར་མཛེས་པའི་ལྷ་བུའི་ཚོགས་ཁྲུས་བྱེད་ཅིང་འཁོད་པ་ཞིག་

[031B]དེ་ནས་ཅུང་ཟད་སོང་བ་ན་མེ་ཏོག་དཀར་པོའི་ཆར་ཆེན་པོ་བབས་སྙམ་བྱུང་བས། ཡར་ནམ་མཁའ་ལ་བལྟས་པས་གསེར་ཐོག་གི་རྩེར་འཇའ་ཚོན་ཁ་དོག་ལྔ་པ་ཕུབ་ཙམ་ཞིག་འཁྱིལ་བའི་དཀྱིལ་ན་རྒྱལ་བ་ཙོང་ཁ་པ་གསེར་མདོག་ལྟ་བུའི་དབུ་
པཎ་དང། སྐུ་ལ་སྣམ་སྦྱར་ངུར་སྨྲིག་བཞེས་པ། སེར་ལྡེམ་ལྡེམ་པའི་ཕྱག་གཡོན་པས་གསེར་གྱི་དྲིལ་བུ་འཁྲོལ་བ་དང། ཕྱག་གཡས་པས་ཤེལ་གྱི་རྡོ་རྗེ་རྩེ་ལྔ་པ་ཞིག་ལ་དར་དཀར་གྱིས་བརྒྱན་ནས་གཡབ་པ་གནང་ཞིང་འདུག་པས། ལྷོ་སྒོ་ནས་
འཛུལ་ཏེ་ཕྱིན་པས་གཞལ་ཡས་ཁང་དེའི་ནང་ན་རྨ་བྱས་བཏེགས་པའི་ཁྲི་ལ་རིན་པོ་ཆེ་དུ་མས་སྤྲས་པའི་སྟེང་ན་དུས་གསུམ་གྱི་སངས་རྒྱས་རྣམ་པར་སྣང་མཛད་ཆེན་པོ་ལ་འཁོར་བྱང་སེམས་གྲངས་མེད་པས་བསྐོར་ནས་བཞུགས་འདུག་སྐུ་ལ་
མེ་ཏོག་ཞིག་གཏོར་བའི་མོད་ལ་ཟབ་པ་དང་རྒྱ་ཆེ་བའི་ཆོས་ཀྱང་མང་དུ་གསུངས་པ་ཉན། དེ་ནས་སྐུ་ཡི་ཆ་ལས་འོད་ཟེར་བཞི་བཅུ་ཞེ་དགུ་འཕྲོས་པའི་རྩེ་མོ་ལ་མགོན་པོ་ཚེ་དཔག་མེད་པའི་སྐུ་རེ་རེ་བཞུགས་འདུག་པའི་བཅུ་ནི་ཤེལ་བུམ་གྱི་ནང་
ནས་ཁྲུས་ཆུ་འཐོར་བའི་ཕྱག་རྒྱ་མཛད་པ་ཞིག་འདུག་དེ་ནི་ལོ་བཅུའི་བར་དུ་དཀོར་དང་ལས་སྒྲིབ་ཀྱི་དབང་དུ་གྱུར་པའི་ཉོན་མོངས་པའི་དྲི་མ་ཁྲུས་ཤིག་པའི་དོན་དང། བཤགས་སྦྱངས་ལ་གཙོ་བོར་འདོན་དགོས་པའི་རྟགས་སུ་གོ་ནས་རང་ལོ་
བཅོ་ལྔ་ལོན་པའི་ཐོག་ནས། སྔ་སོར་མྱ་

[032A]༄༅། །བསྐོར་བ་ཡིག་བརྒྱ་ལྟུང་བཤགས་སོགས་ལ་འབད་པས། ཉམས་དང་རྨི་ལམ་ཀུན་ཏུ་མཁའ་འགྲོ་མ་དུ་མ་དང་ལྷན་ཅིག་ནམ་མཁའ་ལ་འཕུར་ནས་འོ་དེ་གུང་རྒྱལ་གྱི་གངས་རི་ལ་བསྐོར་བ་བྱེད་ཅིང་འོ་མའི་མཚོ་ལ་ཁྲུས་
བྱེད་པ་དང། ཤེས་རྒྱུད་འཇམ་དུ་འགྲོ་ཞིང་ཡིད་ལ་སྐྱོ་ཤས་ཆེན་པོ་འབྱུང་བ་སོགས་སྒྲིབ་པ་བྱང་བའི་རྟགས་དང་མཚན་མ་མང་དུ་བྱུང། ཡང་གོང་གི་འཕྲོས་ལས། ཚེ་དཔག་མེད་བཅུ་ནི་སྐྱབས་སྦྱིན་གྱི་ཕྱག་རྒྱ་བྱེད་པར་འདུག་དེ་ནི་ཁོ་བོ་བྱིས་
པའི་གནས་སྐབས་ཀྱི་ལོ་བཅུ་མ་ལོན་བར་དུ་དངོས་དང་རྨི་ལམ་ཚུན་ཆད་དུ་བར་གཅོད་ཀྱི་འཚུབ་འགྱུར་ཤིན་ཏུ་མང་བ་བྱུང་བ་རྣམས་བཟློག་པའི་ཐབས་དགེ་སྦྱོར་ལ་བརྩོན་དགོས་པའི་རྟགས་ཡིན་འདུག་ཡང་ཚེ་དཔག་མེད་ཉེར་དགུ་ནི་ཆོས་འཆད་
ཀྱི་ཕྱག་རྒྱ་ཅན་དུ་འདུག་དེ་ནི་ལོ་ཉེར་དགུའི་བར་དུ་གཞན་དོན་གྱི་ཆོས་ལ་བརྩོན་པར་བྱེད་དགོས་པའི་རྟགས་དང། ཡོངས་བསྡོམས་ཚེ་དཔག་མེད་ཞེ་དགུའི་གྲངས་སུ་འདུག་པ་ཡང། ལེགས་པར་བརྟགས་ཚེ་རང་གི་ཚེའི་ཚད་ཀྱང་བཞི་བཅུ་ཞེ་དགུ་
ཙམ་དུ་ངེས་པ་འདྲ་སྙམ་དུ་སོམས་སོ། །དེའི་རྗེས་སུ་གཙོ་བོའི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་གཅིག་བྱུང་སྟེ། ང་རང་གི་སྙིང་ཁར་ཕོག་པས་ལུས་སེམས་ལ་སྔར་མེད་ཀྱི་བདེ་བ་ཆེན་པོ་སྐྱེས་བྱུང་བ་དེ་ཡང། འདི་ནས་འཕོས་ནས་ཤར་ཕྱོགས་
མངོན་དགར་ཉང་ཙམ་འགྲོ་དགོས་རྒྱུའི་རྟགས་བཞིན་ཡིན་པ་འདྲ་སེམས། དེའི་ངང་ནས་བོད་ཁ་བ་ཅན་ནས་འོངས་ཟེར་བའི་མི་དཀར་པོ་གཅིག་འབོད་དུ་བྱུང་འཕྲལ། གཞལ་ཡས་ཁང་གི་སྒོ་ནང་ནས་ཕྱིར་དོན་འོངས་བ་ན། ཚེ་རབས་གཏན་

[032B]ཅེས་པའི་སྒྲ་འབྲུག་ལྟ་བུ་ཞིག་ནམ་མཁའ་ནས་ལྡིར་བའི་ཉམས་བྱུང། ཕྱི་བལྟས་ཤིག་བྱས་པས་སྔར་གྱི་རྒྱལ་བ་ཙོང་ཁ་པ་དེ་ས་པཎྜི་ཏ་ཀུན་དགའ་རྒྱལ་མཚན་དུ་གྱུར་ནས། ཞལ་འཛུམ་འཛུམ་མཛད་པ་ཞིག་འདུག་དེ་ནི་ས་
པཎྜི་ཏ་འདི་ཡང་ངོ་བོ་ཕ་བླ་མ་དང་དབྱེར་མ་མཆིས། བདག་ལའང་ཚེ་རབས་གཏན་དུ་བཀའ་དྲིན་ཆེ་བའི་རྩ་བའི་བླ་མར་མཐོང་ཞིང། དུས་དེ་ནས་བཟུང་མི་ཕྱེད་པའི་དད་པ་བརྟན་པོ་འགྱུར་བ་མེད་པའང་བྱུང། དེ་རྗེས་འཇམ་དབྱངས་བྱིས་པ་ལོ་བཅུ་དྲུག་ལོན་པ་ཙམ་
ཞིག་རྗེ་བཙུན་གྱི་ཐུགས་ཀ་ནས་བྱུང་སྟེ། བྱིན་རླབས་ཀྱི་ཐང་སྐུ་གཅིག་གནང་བྱུང་བ་ཁ་ཕྱེ་ནས་བལྟས་པས། འཁོར་ལོ་སྡོམ་པའི་བྲིས་སྐུ་ཡིན་འདུག་པས་ཡི་དམ་བདེ་མཆོག་འདི་ལ་བྱེད་དགོས་རྒྱུ་ཡིན་པར་གོ་བསྲུང་བ་གྱིས་གསུངས་གའུ་ཞིག་གནང་བྱུང་བའི་
ནང་ན་མགོན་པོ་ཞལ་བཞི་པའི་རྡོ་སྐུ་གཅིག་འདུག་པས་ཆོས་སྐྱོང་ཡང་ཞལ་བཞི་པ་རང་ཡིན་འདུག་སྙམ་པ་བཞིན་དུས་དེ་ནས་བཟུང་ཞོག་ལྟར་དུ་བདེ་མཆོག་གི་ཉམས་ལེན་དང། ཕྱི་དྲོའི་ཆ་ལ་ཞལ་བཞི་པར་གཏོར་འབུལ་གྱི་རིམ་པ་སོགས་མ་ཆག་
པར་བསྐྱངས་པས་ཡི་དམ་ལྷས་རྗེས་སུ་བཟུང་བའི་མཚན་མ་དང། སྟོབས་འཕྲོག་བྲམ་ཟེའི་གཟུགས་ཅན་གྱིས་འགལ་རྐྱེན་བཟློག་པ་དང། མཐུན་རྐྱེན་སྒྲུབ་པའི་རྟགས་ཀྱང་རྒྱུན་མར་བྱུང། དེ་རྗེས་འཇམ་དཔལ་དབྱངས་གཞོན་ནུའི་རྣམ་པ་ཅན་དེ་
ཉིད་ཀྱིས་ཆོས་རྗེ་སྐུ་སྐྱེས་འཛིན་དགོས་གནང་བའི་འཇམ་དཔལ་ན་ག་རཀྵའི་སྒྲུབ་སྐོར་དེའི་ལུང་ཞིག་གནང་ནས་རང་གིས་ཀྱང་རྨི་ལམ་དེ་ཁར་ལེགས་པར་ཟིན་པའི་ཉམས་བྱུང། དེ་ནས་ལྷག་པའི་ལྷར་ངེས་པའི་འཇམ་དབྱངས་དེ་ཡང་དེ་མ་ཁད་དུ་རྗེ་ས་པཎ་

[033A]༄༅། །ལ་ཕར་ཐིམ་ཞིང། རྗེ་བཙུན་ཡང་མཐར་རྒྱལ་བ་ཙོང་ཁ་པ་རང་ལ་གྱུར་ནས་འོད་ཀྱི་ཕུང་པོའི་རང་བཞིན་དུ་ཡལ་སོང་བས་དེ་རྣམས་ཀྱང་ངོ་བོ་གཅིག་ཉིད་དུ་གོ་དེ་ནས་མར་འོངས་པའི་ལམ་བར་ཞིག་ན་རྒྱ་ཕིབས་སྔོ་
ཐིབས་སོ་བ་ཡོད་པའི་གྲོང་བརྡལ་ཞིག་འདུག་པའི་སྒོ་ལ་འཛུལ་ཏེ་ཕྱིན་པས། ལྷ་ཁང་ཀ་བཞི་མ་གཅིག་གི་ནང་ན་པཎ་ཆེན་རིན་པོ་ཆེ་ཐམས་ཅད་མཁྱེན་པ་ཆེན་པོ་འདི་ཉིད་རིན་པོ་ཆེའི་ཁྲི་ཞིག་ལ་རིགས་ལྡན་གྱི་ཆ་ལུགས་སུ་བཞུགས་པའི་ཞལ་
ནས། འདི་ནས་མ་འོངས་ཤར་ཕྱོགས་གྲོང་ཁྱེར་དུ། །འཇམ་དབྱངས་ཞིང་གི་གདུལ་བྱའི་ཚོགས་རྣམས་སྤེལ། །ཅེས་བཀའ་སྩལ་བདེ་ནི་འདི་ནས་སྐྱེ་བརྒྱ་ནག་ཏུ་ལེན་དགོས་རྟགས་ལྟ་བུ་དང། ཡང། དེ་ནས་མཐའ་འཁོབ་མུན་པའི་གླིང་དག་ཏུ། །
ཆོས་ཀྱི་སྒྲོན་མེ་ཡོངས་སུ་སྦར་བ་གྱིས། །ཞེས་པའང་གསུང་ཞིང་གདའ། དེ་ནི་མ་འོངས་པ་ན་བྱང་ཕྱོགས་སོག་པོའི་ཡུལ་དུ་ཡང་སྐྱེ་བ་ལེན་དགོས་རྒྱུའི་རྟགས་ཀྱང་འདྲ་སྙམ། གཞན་ཡང། མདོར་ན་བྱམས་དང་སྙིང་རྗེའི་བདག་ཉིད་ཀྱིས། །འགྲོ་
ཕན་རྒྱ་ཆེའི་གཞན་དོན་ཡང་དག་སྒྲུབས། ཞེས་པ་ལ་སོགས་པ་མང་དུ་གསུངས་བྱུང། དུས་དེར་ལས་དག་པའི་གྲོགས་ཁ་ཤས་དང་བཅས་འདུག་པའི་གནས་དེ་ཡང་བྱང་ཤམྦྷ་ལ་ཡིན་ནམ་སེམས་པ་བྱུང་ཞིང། ཡར་འགྲོ་དུས་སུ་ཕྱིར་ལོག་ཨེ་
ཐུབ་ལྟ་བའི་མི་ནག་པོ་དེ་ཡང། དག་པའི་ཞིང་དུ་བགྲོད་པ་ལ་བར་དུ་གཅོད་པའི་བདུད་ཀྱི་ཆོ་འཕྲུལ་ལྟ་བུ་ཡིན་འདུག་སྟེ། ཕྱིས་ངེད་རང་ལོ་བཅུ་དགུ་ལོན་པའི་དུས་གད་ཁ་སར་བསྡད་ཐོག་རིམ་གྲོའི་གསེང་ཤོར་ལས་མི་ངོ་རྣམས་ཧོར་གྱིས་རྐྱེན་དབང་

[033B] ང་རང་གི་ཆ་ནས་ནི། སྐྱེས་མཐའ་འཆི་བ་ལས་མ་འདས་པར་གོ་ཞིང། འཇིག་རྟེན་མི་རྟག་པའི་ཆོས་ཉིད་བསྟན་པ་ལ་ཕན་པ་མེད་པའི་མྱ་ངན་གྱིས་ཅི་བྱེད་སྙམ་ཡང། ཕ་མ་གཉིས་པོ་བུ་དང་བྲལ་བའི་མྱ་ངན་གྱིས་ནི་ནོན། ཅི་དྲག་ཏུ་
གྱུར་ན་ས་བདུན་དུ་འོངས་ཏེ། བདག་ལའང་ཁྱིམ་གྱི་ཁུར་ལེན་བྱེད་དགོས་ཚུལ་གསུངས་བྱུང་བས། གཏམ་འདི་འདྲ་སྨྲ་བ་ནི་ཕ་མའི་ཡིད་བདུད་ཀྱིས་བསྐྱོད་པ་རང་མིན་ལས་ཆེ་སྙམ་པ་བྱུང་ཞིང། འོན་ཀྱང་ཕ་མའི་མྱ་ངན་སེལ་བ་དང་གཏམ་དེ་ལས་
བཟློག་ཕྱིར་འདི་སྐད་ཅེས་སྨྲས་པ། སྤྱིར་སེམས་ཅན་ཐམས་ཅད་སྐྱེས་པའི་མཐའ་མ་འཆི་བ་ལས་མ་འདས། ཁྱད་པར་དུ་སྔོན་གྱི་ལས་ཀྱི་རྐྱེན་གང་གིས་ཀྱང་བཟློག་པར་དཀའ་བས་སྡུག་བསྔལ་གྱི་ཁུར་ཆེན་པོ་རྣམས་ནི་གཤིན་པོ་རྣམས་ལ་ཡང་གནོད་པས་
ཐུགས་ངལ་བ་མ་གནང་བར་སྔོན་གྱི་ལས་སུ་མཁྱེན་པར་མཛོད། ང་ཡང་མི་ལུས་རྣམ་པར་དག་པ་ཐོབ་ཅིང་ཆུང་ངུ་ནས་རབ་ཏུ་བྱུང། བསླབ་སྡོམ་རྣམས་ཀྱང་མིག་གི་འབྲས་བུ་ལྟར་བསྲུང་ཁུལ་བྱས། མདོར་ན་སྟོན་པའི་བསྟན་པ་ལ་ཟབ་པ་དང་རྒྱ་ཆེ་བའི་
ཆོས་ཀྱི་ཚུལ་ལ་སྤྱོད་རྒྱུ་ཡོང་བ་འདི་ཡང་སྐལ་བ་བཟང་སྙམ་པ་ཡོད་ལ། ད་འདི་ལྟ་བུ་ལས་བཟློག་ནས་བདུད་ཀྱི་བཙོན་ཁང་ལྟ་བུའི་ཁྱིམ་དུ་ཉེ་དུའི་ཞགས་པས་ནི་བཅིངས། ཚེ་འདིར་བྱེད་རྒྱུ་ནི་སྡིག་པའི་ལས་འབའ་ཞིག་ལས་མེད། ཕྱི་མ་ནི་རང་ཅག་མ་བུ་
ཐམས་ཅད་ངན་སོང་དུ་འགྲོ་བ་ལས་འོས་མེད། ལྷག་པར་ཚེ་འདི་ཡང་མི་རྟག་ཅིང་ནམ་འཆི་མི་ངེས་པར། ང་འདིར་བསྡད་ཀྱང་རིགས་བརྒྱུད་བཟུང་ཏེ་ཁྱེད་ཕ་མ་གཉིས་ཀྱི་དགོངས་འདུན་རྫོགས་པ་བྱེད་རྒྱུ་ཡོད་པའི་ངེས་པ་ཡང་མེད། རྒྱུ་མཚན་དེའི་ཕྱིར་

[034A]༄༅། །ན་ང་ཡང་ཆོས་ལས་བཟློག་པ་ལ་དགོས་པ་ཅང་མེད་ཅིང། ང་རང་ཡང་ཆོས་ལས་བཟློག་པ་བས་ཆུ་ལ་ལྕེབས་ནས་འཆི་བ་ཁོ་ན་དགའ་བས་དེ་སྐད་མི་གསུངས་བར་ཞུ་ཞིང། བདེར་གཤེགས་རྣམས་ཀྱི་སྐུ་རྗེས་ལ་གང་འགྲོ་
དགེ་ཕྱོགས་སུ་ཐུགས་རྩོལ་གནང་བ་མཁྱེན་མཁྱེན། ཞེས་པ་སོགས་རྒྱས་པར་གསོལ་ཡང། ཆོས་པ་ཕལ་པ་ལ་དེ་ཀ་ཡིན་ཤས་ཆེ་ཡང། སྐྱེས་བུ་དམ་པ་རྣམས་ལ་ལྟོས་པ་མེད་བཞིན་དུ་ངེད་རྒས་འཁོག་གཉིས་མྱ་ངན་གྱི་ཁང་བུར་གནས་
བཅུག་པ་ལ་དགོས་པ་ཅི་ཡོད་གསུངས་ནས། སྤྱན་ཆབ་མང་པོ་མཛད་བྱུང་བས། དུས་ངན་གྱི་སེམས་ཅན་འདི་ཚོ་རང་སྙིང་རེ་རྗེ་བ་ལ། ཆོས་ཀྱི་དོན་ནི་མ་གོ་རང་ཡུལ་གྱི་ཁྱིམ་ལ་ནི་ཞེན། སྔར་ཡང་འདི་ཀ་བྱས་པས་ད་བར་དུ་འཁོར་བར་འཁྱམ་དགོས་
བྱུང་འདུག་ད་དུང་ཡང་འདི་ཀ་བྱས་ཙན་འཁོར་བ་ལས་ཐོན་དུས་ཤིག་ཡོང་རྒྱུ་མི་འདུག་སྙམ་ནས་ཡིད་ལྷག་པར་སྐྱོ་ཞིང། སྤྱིར་ནི་དལ་འབྱོར་གྱི་མི་ལུས་ཐོབ། ཕ་མ་འབྱོར་པ་ལྡན་པའི་བུར་སྐྱེས། གཞོན་ནུའི་དུས་ནས་རབ་ཏུ་ཡང་བྱུང། སངས་རྒྱས་ཀྱི་
བསྟན་པ་དང་ཡང་མཇལ། ཚེ་རབས་གཏན་གྱི་སྐྱབས་གནས་པཎ་ཆེན་ཐམས་ཅད་མཁྱེན་པ་ཡབ་སྲས་ཀྱི་སྐུའི་དཀྱིལ་འཁོར་མཐོང་བ་དང། གསུང་གི་བདུད་རྩི་མྱང་དུ་ཡོད་པ་འདི་ལ་བལྟས་ན་ནི་སྐལ་པ་ཡང་རེ་བཟང་ཡིན་འདུག་འོན་ཀྱང་ཕ་མ་མྱ་
ངན་གྱིས་ནོན་པའི་སྟེང། བདག་བྱ་བ་ངན་པ་འདི་ལྟ་བུ་ལ་ནན་གྱིས་འཇུག་དགོས་པའི་གཏམ་འདི་འདྲ་བ་ཐོས་པའི་སྐབས་བྱུང་བ་ནི། ལས་ངན་པ་ཇི་ལྟ་བུ་ཞིག་གི་འབྲས་བུ་ཡིན་ནམ་སྙམ། སྡུག་བསྔལ་ཆེན་པོས་ནོན་ཏེ། ཞག་གསུམ་གྱི་བར་མཚན་

[034B] ཉིན་མོ་ཟས་ཀྱང་ལེགས་པར་མ་སོང་ཞིང། མིག་མཆི་མ་མ་བྲལ་བར་སྡོད་དགོས་པའི་དུས་དེ་འདྲ་བ་བྱུང་ཡང། སྔོན་ལས་དང་བདུད་ཀྱི་བར་གཅོད་དུ་གོ་བར་བྱས་ཤིང། ཐབས་དུ་མས་བཟློག་པར་བགྱིས་ནས་དཀོན་
མཆོག་ཁོ་ན་ལ་གསོལ་བ་བཏབ་པས། ཞག་གསུམ་པའི་ཐོ་རེངས་གཉིད་ལ་ཐུང་ཙམ་སོང་བའི་རྨི་ལམ་དུ། ངེད་རང་མི་ནག་པོའི་དམག་དཔུང་ཆེན་པོ་ཞིག་གི་ནང་དུ་ཚུད་ནས་ལུས་ལ་མདའ་མདུང་སོགས་ཀྱི་ཆར་ཆེན་པོ་བབ་ཅིང། ཉམ་ཐག་
པར་འདུག་པ་ན། བྱ་བྲལ་དུང་ལུང་ཅན་ཞིག་མཚོན་བསྲུང་ཡོད་པ་ཡིན་ཟེར་ཞིང་ལུས་ལ་གོས་མེད་པར་དཔུང་གི་གསེབ་ཏུ་རྒྱུག་ནས་མི་ཀུན་བདས། ཁོ་བོ་ཁྲིད་ནས་རྒྱལ་བ་ཐམས་ཅད་མཁྱེན་པ་བཞུགས་འདུག་པའི་གུར་དཀར་པོ་གཅིག་
ནང་ལ་བཞག་བྱུང་བའི་ངང་ལ་གཉིད་སད་བྱུང། དེ་ཡང་བར་གཅོད་དེ་ལས་མགོན་པོ་ཞལ་བཞི་པས་བསྲུངས་པའི་རྟགས་ངེས་ཅན་དང། སང་ཉིན་དེར་རྒྱལ་དབང་ཐམས་ཅད་མཁྱེན་པ་ནས་ཁོ་བོ་ཉམ་ཐག་པ་མངོན་པར་མཁྱེན་པས་ཤོག་གསུངས་
འབོད་མི་བྱུང་འཕྲལ་དུ། སྐུ་གཞོགས་སུ་ཕྱིན་ཟླ་བ་གཅིག་ཙམ་བསྡད་ལ། པཎ་ཆེན་ཐམས་ཅད་མཁྱེན་པ་ཡང་བཞུགས་གདན་འཇགས་པ་དང་བཅས། སང་དེ་ཉིན་ནས་བཀའ་ཆོས་ཀྱང་མང་དུ་བཀའ་དྲིན་བསྐྱངས་བྱུང་བས་ཉམ་ཐག་པ་
ལས་གྲོལ་ཞིང། དུས་དེར་ཡང་རྒྱལ་བ་ཐམས་ཅད་མཁྱེན་པ་ཡབ་སྲས་རྣམས་སྐུ་དྲིན་ཤིན་ཏུ་ཆེ་བ་ལགས་སོ། །དེ་དག་ནི་བར་སྐབས་ཀྱི་བྱུང་ཚུལ་ལོ་རྒྱུས་བཀོད་པའོ། །དེ་ནས་ཡང་སྔར་གྱི་འཕྲོས་བྱང་ཤམྦྷ་ལ་འདྲ་བའི་གནས་དེ་ནས་

[035A]༄༅། །མར་ཕྱིར་ལོག་འོང་གི་འདུག་པའི་ངང་ལ། གྲོགས་བཙུན་ཆུང་གཉིས་ཀྱིས། ཉི་མ་ཡང་ཤར་གྲབས་འདུག་ཞོག་ཇ་ཡང་བསུས་ཚར་སོང། ཁ་སང་གི་དཔེ་ཆ་དེ་ཡང་བཟུང་བར་དགའ་བས་ལོངས་ཟེར་
གཉིད་སད་ནས་བྱུང་བ་ན་ཁ་སང་ཆོས་རྗེས་བཀའ་བཀྱོན་གནང་བ་དེ་ཡང་བརྗེད་ནས་སོང་འདུག་དེར་ངས་ཁོང་གཉིས་ལ་རྨི་ལམ་བཤད། དཔེ་ཆ་ཡང་རྨི་ལམ་རང་ནས་བཟུང་ཚར་བྱས་པ་ན། ཁོང་གཉིས་ནི་བྱིས་པར་སོང་བས་
བདེན་པར་མི་འཛིན་ཅིང། ཆོས་རྗེའི་དྲུང་གི་བཀའ་བཀྱོན་བསྐྱར་དུ་མ་བྱུང་བ་གྱིས་ཟེར། དེ་ནས་ངས་ཆོས་རྗེའི་སྐུ་གཞོགས་ལ་སོང་ནས་རྨི་ལམ་དུ་ཇི་ལྟར་བྱུང་ཚུལ་རྣམས་ཞིབ་པར་ཞུས་ཤིང། སྒྲུབ་ཐབས་དེའི་རྒྱུགས་ཀྱང་ལེགས་པར་
ཕུལ་ནས་ཐུགས་དགྱེས་པ་ཆེན་པོ་ཡང་དག་པར་བསྐྱེད་པར་བྱས་སོ།།    ༈    ཁོ་བོའི་གནས་ཚུལ་རྒྱས་པར་གླེང་ཞེས་ཀྱང། །སྣང་ཚུལ་མཐའ་དག་བརྗོད་ཀྱང་དགོས་པ་གང། །འོན་ཀྱང་དད་པར་ལྡན་པའི་ངག་ཇི་བཞིན། །
ཆུང་ངུའི་ལོ་རྒྱུས་ཕྲན་བུ་ལན་དུ་བརྗོད། །འདི་ནི་གསང་བར་བྱ་བ་ཁོ་ན་སྟེ། །སྣོད་མིན་རྣམས་ལ་བསྟན་པར་མི་བྱ་ཡང། །སྐུལ་བྱེད་ཆོས་ཀྱི་འདོད་པ་མ་སྤོང་བས། །ལས་ཀྱི་རྡོ་རྗེ་བདག་གིས་འཕྲལ་དུ་སྦྱར། །ཅེས་ཆོས་རྗེ་སྙིང་སྟོབས་རྒྱ་མཚོའི་བཀའ་
སྩལ་བཞིན། གྲགས་པ་རྒྱལ་མཚན་གྱིས་འཕྲལ་དུ་བྲིས་སོ། །ཞེས་དང།    ༈    བདག་ལྟའི་བྱིས་པ་ཐ་མལ་སྐྱེ་བོ་ལ། །སྦ་གསང་བྱ་བའི་རྣམ་ཐར་རི་བོང་རྭ། །འོན་ཀྱང་ནན་གྱི་འདོད་པ་མ་སྤོང་བས། །སྒྱུ་མའི་རྫུན་ཚིག་ལྟ་བུ་ཅུང་ཟད་

[035B] །དེ་ཡང་ཆུང་ངུའི་དུས་ན་ཨ་ཙ་ར། །དུ་མ་ལུས་དང་གྲིབ་མ་ཇི་བཞིན་དུ། །འགྲོགས་པའི་སྣང་བ་འགའ་ཞིག་བྱུང་བ་ལ། །མགོན་པོ་ཞལ་འདིས་བསྲུང་བའི་རྟགས་ཡིན་སྙམ། །ཁྱད་པར་ཆུང་དུས་ཙ་རིའི་ཞིང་སྐྱོང་གི་བར་གཅོད་རྣམ་
པ་ཅུང་ཟད་བྱུང་རེས་ཀྱིས། །བེང་དང་བེག་ཙེ་འདྲ་བའི་རྣམ་པ་ཡིས། །རྟག་ཏུ་དྲུང་དུ་འདུག་པའི་ཉམས་རེ་འོང། །འཇམ་དཔལ་དབྱངས་དང་ཀུ་རུ་ཀུལླེ་ལ། །བྱིས་པའི་སྐབས་ནས་བསྙེན་སྒྲུབ་བྱས་རེས་ཀྱིས། །སྐུ་ཡི་རྣམ་པ་ཤིན་ཏུ་གསལ་
བ་རེ། །གསུང་ཡང་བྱོན་པའི་ཉམས་སྣང་འགའ་རེ་བྱུང། །དེ་ནས་ལྷ་སྡིངས་ཐོག་མར་མཇལ་བའི་ཚེ། །ཉི་མ་ནུབ་མཚམས་མཁའ་ལ་འཇའ་ཚོན་ནི། །ཁ་དོག་ལྔ་ལྡན་ཕུབ་ལྟར་འཁྱིལ་བའི་དབུས། །འཁོར་ལོ་སྡོམ་པ་འདྲ་བའི་མཐོང་སྣང་ཤར་
ཕྱི་དེ་ཉིན་པར་རྒྱ་སོག་མཇལ་ཕྱིན་ཚེ། །དེ་ན་བཅོམ་ལྡན་རྡོ་རྗེ་འཇིགས་བྱེད་ཀྱི། །རྟེན་དང་བརྟེན་པའི་དཀྱིལ་འཁོར་བཞུགས་པ་ཡི། །ཉམས་དང་སྣང་བ་བཟང་པོ་དཔག་མེད་བྱུང། །ཕྱིར་ལམ་ཆད་སྣ་ལ་ཡི་མཚོ་དེ་ལ། །སྔར་མེད་མཚོ་མཇལ་བློ་
ལས་འདས་པ་དང། །མཚོ་དེ་གཞལ་ཡས་ཁང་གི་རྣམ་པར་ཤར། །རྡོ་ལ་རྐང་པའི་རྗེས་ཀྱང་དོད་ཅེས་གྲགས། །དེ་ནུབ་ཆོས་ལུང་ལ་འདུག་དགོང་ཇ་ཁར། །རི་ཕུག་ཅེས་པའི་ཐད་ནས་ནམ་མཁའ་ཀུན། །འཇའ་དང་འོད་ཀྱི་དྲ་བས་འབྲེལ་གྱུར་ཞིང། །
བར་མཚམས་མེད་པའི་རྣམ་པས་ཁྱབ་འདྲར་ཤར། །རིན་ཆེན་སྒང་གི་སྐུ་འདྲ་རིན་པོ་ཆེ། །སྐུ་དངོས་ལྟར་མཐོང་རིང་བསྲེལ་སྟར་བ་བསྩལ། །མཚམས་དུས་གཤིན་རྗེའི་རྒྱལ་པོ་འཁོར་བཅས་རྣམས། །ནུབ་གཅིག་སྒྲུབ་ཁང་ནང་དུ་གཤེགས་པ་དང་
[036A]༄༅། །དཔལ་ལྡན་ལྷ་མོ་བུད་མེད་རྒན་མོའི་གཟུགས། །གླིང་བུ་འབུད་ཅིང་མཁའ་ལ་བྱོན་པ་རྨིས། །ལན་གཅིག་འོ་དེ་གུང་རྒྱལ་ཡིན་ཟེར་བའི། །འབྲོག་པའི་རྣམ་པ་གཅིག་ཀྱང་འོངས་ནས་ནི། །ཁྱོད་ཀྱིས་ང་ལ་གཏོར་
མ་རེ་བྱིན་དང། །ཆོས་ལྡན་འཕྲིན་ལས་ང་ཡིས་སྒྲུབ་བོ་ཟེར། །ནུབ་གཅིག་ཤིན་ཏུ་ཆེ་བའི་སྡིག་པའི་གཟུགས། །བྱུང་ནས་ང་ནི་ནག་ཕྱོགས་གནས་འདིའི་བདག་ཡིན་ཞེས་ཀུན་ལ་འཚེ་བའི་སེམས་འཆང་བ། །དམ་ལ་བཏགས་ཤིང་སྡོམ་པ་
ཕོག་པ་རྨིས། །དེང་སང་ཉིད་ཀྱང་ཐུབ་པའི་དབང་པོ་དང། །རྗེ་བཙུན་ཙོང་ཁ་པ་སོགས་དུ་མ་ནི། །རྨི་ལམ་ཙམ་དུ་སྐབས་འགར་འོང་ན་ཡང། །བག་ཆགས་ལོས་བཟང་ཡིད་བརྟན་དཀའ་བར་གདའ། །གཞན་ཡང་བདག་ཉིད་གང་དང་གང་དུ་ཡང། །
ཆོས་སྦྱིན་བགྱིད་སོགས་དེ་དང་དེ་དག་ཏུ། །འཇའ་གུར་མེ་ཏོག་ཆར་སོགས་རྟགས་ཙམ་ནི། །ལྐོག་ཏུ་མ་གྱུར་མཐོང་ཐོས་ལྟར་དུ་གསལ། །མདོར་ན་སྙན་པར་གྲགས་སོགས་དེ་ཀུན་ཀྱང། །ལྷ་བུ་བདུད་དུ་བབས་པ་ཡིན་ནམ་སྙམ། །ཁོ་བོ་རང་གི་
ཡིད་བརྟན་མ་ཐུབ་བཞིན། །དད་ལྡན་ནང་ཁུལ་སྒྲོས་སུ་གླེང་བ་ཡིན། །འོན་ཀྱང་དུས་མཐའི་སྣོད་མིན་སྐྱེ་བོ་ཡི། །བློ་ལ་མི་འབབ་སྦས་ན་དྒེའམ་སྙམ། །ཚུལ་འདི་ཆོས་བརྒྱད་འཆིང་བས་མ་གོས་ཤིང། །འཁྲུལ་མེད་ལམ་ལ་ཉམས་ལེན་གཙོར་
བྱེད་པའི། །ཆོས་རྗེ་སྙིང་སྟོབས་རྒྱ་མཚོའི་བཀའ་ནན་དང། །དད་ལྡན་དགེ་ཚུལ་བྱམས་པ་ཀུན་བཟང་སོགས། །བུ་སློབ་དུ་མའི་ངོ་བཟློག་མ་ནུས་པས། །གྲགས་པ་རྒྱལ་མཚན་བདག་གིས་བཀོད་པའོ།    ༈    །སྔར་གྱི་འཕྲོས་ལས་ཐུན་མོང་མིན་པའི་

[036B] །སླར་ཡང་སྣོད་ལྡན་དུ་མས་བསྐུལ་ཚེ་བཤད། །ལན་ཅིག་གཞོན་ནུའི་དུས་ནས་ཉིང་འཁྲུལ་དུ། །རྗེ་བཙུན་ཙོང་ཁ་པ་ཡི་རྣམ་པ་ཞིག་འོད་སྟོང་འཕྲོ་བ་གསལ་བར་ཤར་བ་ན། །འཁྲུལ་སྣང་དེ་མུས་གསོལ་བ་འདི་ལྟར་བཏབ། །བློ་གྲོས་མཚུངས་མེད་
མཁྱེན་ཅན་འཇམ་པའི་དབྱངས། །བཟང་པོའི་ཐུགས་བསྐྱེད་འགྲོ་ལ་སྤྱན་རས་གཟིགས། །གྲགས་སྙན་མཐུ་སྟོབས་འབར་བ་གསང་བའི་བདག་རྗེ་བཙུན་ཙོང་ཁ་པ་ལ་གསོལ་བ་འདེབས། །ཞེས་པ་ཉིན་རེ་བརྒྱ་རྩ་ཙམ་ཆག་མེད། །ཁ་ཏོན་བྱས་ན་དགའ་ལྡན་དུ་སྐྱེ་སྙམ་
གཞན་ཡང་ཆུང་ངུའི་དུས་སུ་ལན་གཅིག་སྐབས། །འཁྲུལ་སྣང་ལྟ་བུར་རྗེ་ཡི་རྣམ་པ་ཞིག་བྱུང་ཚེ་དམིགས་བརྩེ་མ་ཞིག་འདོན་སེམས་པར། །སྟབས་པོར་ཁ་ནས་ཐོལ་བྱུང་འདི་ལྟར་ཤོར། །དྲི་མེད་མཁྱེན་རབ་དབང་ཕྱུག་འཇམ་པའི་དབྱངས། །ཚད་མེད་
བརྩེ་བའི་གཏེར་གྱུར་སྤྱན་རས་གཟིགས། །གྲངས་མེད་གསང་བའི་བདག་པོ་ཙོང་ཁ་པ། །བློ་བཟང་གྲགས་པའི་ཞབས་ལ་གསོལ་བ་འདེབས། །དེ་ལྟར་གསོལ་བས་འཛུམ་པ་དང་བཅས་ཏེ། །ཐིམ་འདྲའི་སྣང་བ་ཤར་འཕྲལ་སུག་བྲིས་བྱས། །དེ་རྗེས་ན་ཚོད་བཅུ་
དྲུག་ལོན་པའི་སྐབས། །འོལ་ཁ་ལྷ་སྡིངས་ཐོག་མར་མཇལ་སྐབས་སུ། །ཉི་མ་ནུབ་མཚམས་མདུན་གྱི་ནམ་མཁའ་ལ། །དམར་སེར་འོད་ཀྱི་དབུས་ན་རྗེ་བླ་མའི། །རྣམ་པ་འདྲ་ཞིག་ཕར་ཡུལ་ཚུར་ཡུལ་དུ། །བྱོན་པའི་སྣང་བ་ཤར་ལ་འདི་ལྟར་
གསོལ། །འཇམ་དབྱངས་ཕྱག་ན་རྡོ་རྗེ་འཇིག་རྟེན་མགོན། །གཅིག་ཏུ་གྱུར་པ་བླ་མ་ལྷག་པའི་ལྷ། །གངས་ཅན་འགྲོ་བའི་མགོན་པོ་ཙོང་ཁ་པ། །བློ་བཟང་གྲགས་པར་སྙིང་ནས་གསོལ་བ་འདེབས། །དེ་ལྟར་གསོལ་བའི་རྐྱེན་གྱིས་ལུས་སེམས་ལ། །

[037A]༄༅། །སྔར་མེད་བདེ་བ་ཆེན་པོས་རབ་ཏུ་ཁྱབ། །སྟག་ལོར་རྗེ་ཡི་དངུལ་སྐུ་བཞེངས་སྐབས་སུ། །ནུབ་གཅིག་འབྲས་སྤུངས་ཉིད་ཀྱི་གཟིམ་ཁང་གི་ནམ་མཁར་སྤྲིན་ཕུང་དབུས་ནས་རྗེ་བླ་མའི། །ཞལ་དཀྱིལ་ཟླ་བའི་སྣང་བ་ཤར་བ་
ན༑ ༑རྗེ་བཙུན་བླ་མ་བློ་བཟང་གྲགས་པ་ཡི། །ཞལ་དཀྱིལ་ཇི་བཞིན་མཇལ་བ་སྐལ་བ་མཆོག་དེང་ནས་བཟུང་སྟེ་ཚེ་རབས་ཐམས་ཅད་དུ། །ཁྱོད་ཞལ་མིག་གི་བདུད་རྩིར་འབྲལ་མེད་ཤོག་ཨེ་མ་དཔྲལ་བ་ཤངས་དང་ཞལ་རྒྱས་ཤིང། །
སྤྱན་གྱི་དཀྱུས་རིང་སྨིན་མཚམས་མཛོད་སྤུས་མཛེས། །སྙན་ཤལ་རིང་ཞིང་གསེར་གྱི་མདངས་ལྡན་ཞལ། །སྤྲིན་ཕུང་དབུས་ནས་གཟིགས་འདི་ཤིན་ཏུ་མཚར། །ཅེས་དང་ཞལ་དཀྱིལ་དེ་ཁ་ཇི་བཞིན་ཞིག་བྲིས་ནས་བཟོ་བྱེད་རྣམས་
ལ་ཕྱི་ཉིན་གཏད། །དེ་ནས་ནུབ་གཅིག་ཐམས་ཅད་མཁྱེན་པ་ཡི། །སྐུ་ཡི་སྣང་བརྙན་ཤིན་ཏུ་གསལ་བ་ཡི། །ཐུགས་ཀའི་ཐད་ནས་འོད་ཟེར་དཔག་མེད་ཅིག་ཤར་ཕྱོགས་རྒྱ་ནག་ཡུལ་དུ་འགྲོ་བ་དང། །བདག་ལ་བཀའ་བསྩལ་དུ་མ་ཕེབས་
ཉམས་ཤར། །ཕྱི་ལོ་གཙང་དུ་པཎ་ཆེན་ཐམས་ཅད་མཁྱེན། །མཇལ་ནས་ཕྱིར་ལོག་ཉིན་མོ་ཕྱི་མིག་ཅིག་བྱས་ཚེ་པཎ་ཆེན་ཐམས་ཅད་མཁྱེན་པ་ནི། །གཟིམ་ཆུང་ཉིད་དུ་སྣང་བ་མཐའ་ཡས་ཀྱི། །སྐུ་དངོས་གྱུར་པའི་མཚན་མ་ངོ་མཚར་
མཐོང། །དེ་ཚེ་ཡིད་ལ་སྤྲོ་བ་རབ་ཏུ་འཕེལ། །དེ་ནས་བར་ཁམས་ཕྱོགས་སུ་འགྲོ་ཆས་ཚེ། །སྦ་ལའི་ལ་རྩེར་སླེབས་ཚེ་ཤར་ཕྱོགས་ཀྱི། །ནམ་མཁའི་དབྱིབས་སུ་ཐུགས་རྗེ་ཆེན་པོའི་སྐུ། །ཤིན་ཏུ་ཆེ་བའི་སྣང་བ་ཡུན་རིང་ཤར། །ཆུ་མདོར་སླེབས་

[037B]དྲེའུ་ལ་ཞོན་ཕྱི་བཞིན་འབྲང་བ་དང། །རེས་འགའ་ཉེ་འཁོར་རྣམས་སུ་འདུག་པ་ཡི། །སྣང་བ་འགའ་ཤར་ལྷ་མོ་ཡིན་འདྲ་སེམས། །ཡར་ལམ་ལྕགས་ལའི་རྩ་རུ་སླེབས་པའི་ནུབ། །ངུར་སྨྲིག་གིས་མཛེས་པཎ་ཆེན་ཐམས་ཅད་
མཁྱེན། །ཕྱག་གཉིས་ཌཱ་དྲིལ་འཛིན་པ་ཞིག་རྨིས་ཤིང། །ངོ་མཚར་བརྡ་ཆོས་མང་པོ་གསུངས་པ་བྱུང། །ཡེར་པ་ལྷ་རི་སྙིང་པོ་མཇལ་སྐབས་ཀྱང། །ལྕགས་ལའི་དེ་དང་ཕལ་ཆེར་འདྲ་བ་ལ། །ཁྱད་པར་མི་ཆོས་གནད་ཀྱི་ཕྲེང་བ་ལ། །བཤད་ལུང་པར་
སྦྲགས་པ་འདྲ་བའི་ཉམས་སྣང་ཤར། །རྭ་སྒྲེང་མཇལ་ནུབ་འཇམ་དཔལ་རྡོ་རྗེའི་སྐུ། །མདུན་དུ་སྤྱན་དྲངས་གསོལ་བ་ལེགས་བཏབ་པས། །མར་མེའི་འོད་ལས་སྒྱུ་ལུས་འབུལ་ འདི་ཇི་ཡིན་མ་ཤེས་ཀྱང་མ་དཔེར་སྣང་བས་རང་སོར་བཞག་  བ་དང། །ཆོས་རྣམས་ཀུན་
གྱི་སྙིང་པོ་གཅིག་གྱུར་པ། །བྱམས་དང་སྙིང་རྗེ་བྱང་ཆུབ་སེམས་མཆོག་ཡིན། །ཅེས་པ་གསུང་འཕྲོར་ནམ་མཁའ་ལངས་པ་བྱུང། །སྐྱོར་མོ་ལུང་དུ་གཟའ་འཛིན་དུས་ཤིག་ན། །ཚེ་བསྙེན་ཞག་གཅིག་ལ་ནི་བྱས་པའི་ཚེ། །ཁྱེའུ་དམར་པོས་བྱི་རུའི་
ཕྲེང་བ་ནི། །ཕྲེང་རྡོག་རེ་རེར་ཚེ་ལྷ་ཡོད་པ་ཡི། །བརྒྱ་རྩ་ཞིག་ནི་ལག་ཏུ་གཏད་པ་རྨིས། །ཤིང་རྟས་ག་ཟླ་བའི་བཅོ་ལྔའི་ནུབ། །སྒྲོལ་དཀར་བསྙེན་སྒྲུབ་བགྱིས་ཚེ་ཤིང་རྟའི་སྟེང། །ལྷ་མོ་གཞོན་ནུ་ཤིན་ཏུ་མཛེས་པའི་ལུས། །བཅུ་དྲུག་ལོན་པའི་ན་ཚོད་
ལྡན་པ་ཡི། །སེར་ལྗང་བུ་མོ་གཡས་གཡོན་ནས་བརྟེན་ཅིང། །སྟེང་དུ་གདུགས་དཀར་དང་བཅས་ལྷོ་ཕྱོགས་ནས། །མདུན་གྱི་ནམ་མཁར་ཐོགས་མེད་གཤེགས་གྱུར་པས། །དུས་མིན་འཆི་བ་བཟློག་པའི་བརྡ་མཛད་ཅིང། །དེ་ཡི་ཕྱི་ཉིན་ཡིད་

[038A]༄༅། །བཞིན་འཁོར་ལོ་ལ། །བསྟོད་པའི་ཚིགས་བཅད་ཅིག་ཀྱང་ལེགས་པར་བརྩམས། །དེ་ནས་ཤིང་ལུག་ཧོར་ཟླ་གཉིས་པའི་ནང། །འོལ་ཁ་རིན་ཆེན་སྒང་དུ་སླེབས་པ་ན། །ནུབ་གཅིག་མདུན་དུ་མགོན་པོ་ཞལ་
བཞིའི་སྐུ། །རྒྱབ་མཐོ་གང་ཙམ་འགུལ་བསྐྱོད་མཛད་ཉམས་དང། །དེ་གོང་འབྲས་སྤུངས་རང་དུ་སྒྲོལ་དཀར་གྱི། །བསྙེན་སྒྲུབ་བྱས་མཇུག་དེར་ཡང་ནང་དང་ནི། །གསང་བར་བཅས་པའི་གཤིན་རྗེ་རིགས་བཞི་ཡིས། །འཆམ་སྟབས་ཡུན་
རིང་མཛད་པའི་ཉམས་ཤིག་ཤར། །སླར་ཡང་རིན་ཆེན་སྒང་དུ་མཚམས་སྐབས་ཤིག་ནུབ་གཅིག་སྒྲ་འོད་དང་བཅས་ནམ་མཁའི་དབུས། །ཀླུ་སྒྲུབ་འདྲ་བའི་པཎྜི་ཏ་ཞིག་གིས། །འཁོར་ཚོགས་དུ་མར་ཆོས་སྟོན་མཛད་ཉམས་ཤར། །
སྟོན་ཚེ་ལྷ་སྡིངས་སུ་ནི་མཚམས་ཀྱི་དུས། །རྡོར་སེམས་ལུས་ཐིམ་སྟོད་སྨད་བྲལ་བ་དང། །ནུབ་གཅིག་གླེགས་བམ་ཁུར་བའི་ཨ་ཙ་ར། །བྱུང་བ་དེ་ཡང་དེར་ནི་རྗེ་བླ་མས། །ཟབ་དོན་ཐུགས་ལ་འཁྲུངས་ཚུལ་བསྟན་ཕྱིར་བཅས། །ཞལ་འདི་
དབུ་མའི་ཆོས་བདག་ཡིན་པར་སེམས། །ཕྱི་ནུབ་དྲེའུ་སྔོན་པོ་ལ་ཞོན་པའི། །བུད་མེད་ཅིག་གིས་ཁོ་མོའི་གནས་འདི་ཟེར། །གཙང་ཁང་ནང་དུ་ཞུགས་ཤིང་ཚིམ་འདྲ་བྱུང། །གཡུ་སྒྲོན་མ་འདི་གནས་བདག་ཡིན་ནམ་སེམས། །དེ་ནས་རྒྱ་
སོག་ཕུ་རུ་རྗེ་བླ་མའི། །མཚན་སྔགས་དམིགས་བརྩེ་མ་དང་བཅས་པ་ཡི། །བསྙེན་སྒྲུབ་བགྱིས་ཚེ་ལྷ་ཡི་ཆས་ཞུགས་ནས། །རྗེ་ཡི་གསེར་སྐུ་ཞིག་ལ་བསྐོར་བ་དང། །རང་ཉིད་ངུར་སྨྲིག་གར་གྱིས་མཛེས་པ་ཡིས། །ཁྲིམས་ལྡན་འདུས་

[038B]གསང་སྔགས་རྡོ་རྗེ་ཐེག་པའི་སྒོར་བཅུག་ནས། །རྣམ་དག་དབང་གིས་སྨིན་པར་བྱས་པ་དང། །རྡོ་རྗེ་འཇིགས་བྱེད་གསང་གནས་རང་བྱོན་གྱི། །རྩེ་མོར་ཕྱིན་ཚེ་བདུད་རྩིའི་ཆུ་རྒྱུན་ལུད། །ཀུན་གྱིས་མྱང་རྒྱུ་
བྱུང་ཞིང་རང་གིས་ཀྱང། །མྱངས་པས་རྒྱུད་ལ་དགའ་བདེས་ཁྱབ་པ་དང། །འཇམ་དཔལ་ཕུག་གི་ནང་དུ་སོན་པ་ན། །ལྷན་སྐྱེས་བདེ་སྟོང་ཏིང་འཛིན་མྱུར་བ་རུ། །ཅེས་པ་འཕྲོ་རུ་ལུས་འདྲའི་སྒྲ་ཞིག་དང། །མཉམ་དུ་འོད་ཀྱིས་ཁྱབ་པའི་སྣང་
བའང་ཤར། །མདོར་ན་འཁྲུལ་པའི་སྣང་བ་དེ་དག་ཀུན། །ཕལ་ཆེར་ཡིད་བརྟན་རུང་བ་ཅི་མཆིས་མོད། །འོན་ཀྱང་དད་ལྡན་སྒྲོས་སུ་གླེང་བ་ལས། །སྣོད་མིན་རྣམས་ལ་གསང་བ་ཤིན་ཏུ་གཅེས། །ཚུལ་འདི་ཡང་སྔོན་གུ་གེ་ཆོས་རྗེ་དང། །
དད་ལྡན་བྱམས་ཀུན་ནན་ཆེར་བསྐུལ་བ་དང། །སླར་ཡང་ཕྱིས་སུ་དགེ་སློང་ལྷ་དབང་དང། །སྐུ་སྐྱེ་བློ་བཟང་བསྟན་འཛིན་རྣམ་རྒྱལ་གྱིས། །ཤིན་ཏུ་ཆེ་བའི་ནན་གྱིས་བསྐུལ་བ་ལས། །ཐ་མལ་གཉིས་སྐྱེས་ཀི་རྟི་དཧྭ་ཛ་ཡིས། །གོ་རིམ་ཇི་བཞིན་
ཚིགས་དུ་བཅད་ནས་ནི། །དབེན་པའི་གནས་མཆོག་རིན་ཆེན་སྒང་དུ་སྦྱར། །ཡི་གེའི་འདུ་བྱེད་དད་པ་དང་ལྡན་པ། །ངག་དབང་ཆོས་བཟང་རྒྱལ་མཚན་ཉིད་ཀྱིས་བགྱིས། །   ༈    །ཡང༑ དགུང་ལོ་ཉི་ཤུ་
རྩ་གཉིས་པ་ལྕགས་འབྲུག་ཟླ་བ་དང་པོའི་ཚེས་བཅོ་ལྔའི་མན་ལ་ལམ་དུ་བྱུང་བ། ན་མོ་མཧཱ་ཀ་ལ་ཡེ། །མཐོ་ཀཻ་ལ་ཤ་ཡི་ལྷུན་པོའི་ངོས། །དབྱིངས་རཏྞ་འབར་བའི་དལ་མཆོག་ནས། །ལྷ་རབ་དཀར་དར་གྱི་སྟོད་གཡོགས་ཅན། །དེ་རྐང་གཉིས་མགོན་དུ་རྟག་

[039A]༄༅། །པར་རྒྱལ། །ཚིག་འབྲུ་གསུམ་གཏམ་དུ་བསྒྲགས་པ་འདི། །མི་ཁོ་བོའི་ཟོག་མ་མ་ཡིན་ཅིང། །དུས་སྙིགས་མའི་སེམས་ཅན་ཕ་མ་རྣམས། །དུག་གསུམ་གྱི་དབང་དུ་གྱུར་ཆེས་པས། །ང་ཙི་ཏྟའི་དཀྱིལ་དུ་མ་བཟོད་ནས་
ཁོ་ཙ་ཏུ་རྨུ་བའི་ནམ་མཁའ་ལ། །གསོལ་བཏབ་ནས་མཻ་ཏྲིའི་ཆུ་འཛིན་ལས། །བྱུང་སྙིང་རྗེའི་ཚིག་གི་སྦྲང་ཆར་ཡིན། །ཕྱི་རྒྱ་མཚོའི་ནང་གི་ཉ་ཆེན་དེས། །ནང་གསེར་རིའི་བར་དུ་མཆོད་ཉེན་ཡོད། །གླིང་གླིང་ཕྲན་ཡོངས་ཀྱི་མགོན་པོ་དང། །སྐྱབས་
དབུས་ཀྱི་ལྷུན་པོར་བྱེད་རེ་རན། །ལྷ་མིག་སྟོང་ལྡན་པར་གསོལ་བ་ཐོབ། །འབད་རྩོལ་བ་སྐུ་རིམ་ཕྱོགས་སུ་བགྱིས། །ཤར་ཀ་རྐ་ཊ་ཡི་ལྟོ་བ་ལ། །ལྷོ་བྲང་འགྲོ་དབང་པོའི་ཙིཏྟར་འཇུག་ནུབ་རློན་གཤེར་གླིང་ལ་གནས་བྱེད་ཅིང། །སྤྲུག་བྱང་གི་ཕྱོགས་
སུ་སྐྱེ་བར་འགྱུར། །འབད་རྩོལ་ལ་ལྷོད་པ་མེད་པར་བགྱིས། །གསེར་ས་ལེ་སྦྲམ་གྱི་བྱ་སྐྱིབས་འོག་ཁོང་མཁའ་འགྲོ་ཐང་སྨུག་ཚང་བཅས་ནས། །ཐོད་དཀར་པོའི་བྱེ་སྤྲུག་མ་བུ་ལ། །དུས་མྱུར་བར་གཤོག་ཆག་ལན་གཅིག་འོང། །སྐྱབས་ག་རུ་ཌ་ལ་
འཆོལ་བ་དང། །ནང་གསང་སྔགས་སྒྲུབ་པ་དྲག་ཏུ་བགྱིས། །མཐོ་ནམ་མཁར་ཆུ་འཛིན་འཁྲིགས་འདུག་པ། །ལར་རྟ་བདུན་དབང་པོར་མ་ཉེས་སམ། །ཁྱོད་སྐར་ཚོགས་མིག་ལམ་ཉམས་སམ་ཅི། །འོད་རིམ་གྲོའི་ཟེར་མ་བྱེད་རེ་རན། །དུག་གསུམ་གྱི་
མུན་སེལ་རི་བོང་ཅན། །བདུད་རིགས་ཀྱི་སྒྲ་ཅན་མང་དང་ཉེ། །དབྱར་རྔ་དག་བློ་ལ་ཇི་ལྟར་བསམ། །སྐུ་རིམ་ལ་རྩོལ་བ་མི་དགའ་འམ། །ཟང་ཟིང་གི་ནོར་ལ་དམ་དྲག་ན། །ཡིད་བཞིན་གྱི་ནོར་བུ་ལྟོད་པའི་རྐྱེན། །ཚོང་པ་ཀུན་རིམ་གྲོ་གྲུ་རྫིང་སྡོམས། །ཕྱིས་

[039B]ལར་འཁྲུལ་སྣང་ཇི་ལྟར་བྱུང་བའི་ཚུལ། །གཏམ་རྫུན་པའི་ཚིག་བཞིན་སྨྲས་པ་འདི། །དོན་དེ་དག་ཐུགས་ལ་བབས་ན་དང། །མ་བབས་ཀྱང་ཐུགས་རྒྱུད་གང་དག་ར་བྱོས། །ཞེས་ལྕགས་ཕོ་འབྲུག་གི་ལོ་ཧོར་ཟླ་དང་པོའི་ཚེས་
བཅོ་ལྔའི་ནུབ་རྨི་ལམ་དུ་མི་དཀར་པོ་བྲམ་ཟེའི་རྣམ་པ་ཅན་ལག་ན་མདའ་གཞུ་ཐོགས་པ་ཞིག་གིས་ལུང་བསྟན་པ་བཞིན། རྣལ་འབྱོར་པའི་ཐ་ཤལ་ཀི་རྟི་དཧྭ་ཛས་དེའི་ཕྱི་དེ་ཉིན་འཕྲལ་དུ་སྐྱོར་མོ་ལུང་གི་གཟིམ་ཆུང་ཉིད་དུ་སུག་བྲིས་སུ་བཏབ་པའོ། །
འདི་དོན་འགའ་ཞིག་རང་གིས་ཀྱང། །མ་རྟོགས་མཁས་པ་རྣམས་ཀྱིས་གཟིགས། །ཧ་ཅང་ཅུང་ཟད་འགྲེལ་ཐུབ་ཀྱང། །ཕལ་མོ་ཆེ་ཡང་སྐྲག་འགྱུར་སྙམ། །རྒྱས་པར་བརྗོད་པ་མ་སྤོབས་སོ། །ས་མ་ཡ་རྒྱ་རྒྱ།    ༈    །ཡང༑ དེ་ལོའི་ཟླ་བ་བཅུ་
གཅིག་པའི་ཚེས་གསུམ་ནུབ་མོའི་མནལ་ལྟས། མཐོ་ཀཻ་ལ་ཤ་དང་ལོ་མཚུངས་པའི། ལྕགས་འབྲུག་དེ་ཁའི་ཟླ་བ་བཅུ་གཅིག་པའི་ཚེས་གསུམ་གྱི་ནུབ་མོ་ཡང་མི་དེ་ཁ་བྱུང་ནས་འདི་སྐད་ཅེས། ཤར་ཕྱོགས་ཀྱི་སྤྲི་དགྲ་ནི་གཞོམ་ཚར། དེ་བཞིན་
ཕྱོགས་གཞན་གྱི་སྒོས་དགྲ་རྣམས་ཀྱང་རིམ་གྱིས་འཇོམས་པར་ཡོད། ད་ནི་རྒྱལ་བསྟན་སྤྱི་དང་བློ་བཟང་གྲགས་པའི་བསྟན་པ་སྟོབས་དང་ལྡན་པའི་གྲགས་པའི་དར་ཆེན་ཕྱོགས་ཀུན་ཏུ་གཡོ་བར་འགྱུར། འོན་ཀྱང་སྐྱེ་འགྲོ་སྤྱི་ལ་ཕན་པ་དང་བདེ་
བ་ནི་གཤས་ཀྱི་དཀའ། ཁྱད་པར་དུ་བྱང་ཤར་མཚམས་ནས་རྒྱ་འདྲེ་མང་དུ་ལྷགས་པ་ལ། ནག་ཕྱོགས་ཀྱི་བདུད་རིགས་རྣམས་ཀྱིས་རྒྱབ་བརྟེན་བྱེད། དཀར་ཕྱོགས་སྐྱོང་བའི་ལྷ་སྲིན་དང་སྡེ་བརྒྱད་ནང་ཕན་ཚུན་འཁྲུགས། དགེ་འདུན་གྱི་སྡེ་

[040A]༄༅། །ཡང་འཇོམས་པ་འོང། དེ་ལ་བརྟེན་ནས་ནད་མུག་འཁྲུགས་ལོང། སད་སེར་ཐན་པ་སོགས་དང་ཡིད་མི་བདེ་བ་མང་དུ་འབྱུང། དེའི་དུས་སུ་སྐྱེ་འགྲོ་རྣམས། པདྨ་འབྱུང་གནས། རྟ་མགྲིན། ཕྱག་རྡོར་རྣམས་ལ་གསོལ་བ་
རྩེ་གཅིག་ཏུ་འདེབས་སུ་ཆུག་རིམ་གྲོ་ཀླུ་གཏོར། གདུགས་དཀར། ཤེར་སྙིང་གསུམ་ལ་གཙོ་བོར་ཐོན། བསྟན་པ་འཛིན་པའི་སྐྱེས་བུ་མཐའ་དག་ལ་བརྟན་པར་བཞུགས་པའི་གསོལ་བ་ཐོབ། ཁྱོད་རང་ཡང་རང་ལོ་སོ་བདུན་པ་ལ་འཛེར་ཆ་ཅུང་
ཞིག་ཡོད་པས་དགེ་སྦྱོར་ལ་འབུངས། དེ་ལས་སྒྲོལ་ནས། ལོ་ཞེ་དགུ་ལྔ་བཅུ་རྣམས་ལ་ཞིང་ཁམས་གཞན་དུ་འགྲོ་དགོས་འདུག་པས། མ་འཇིགས་པར་གཞན་དོན་ཚུལ་བཞིན་དུ་སྐྱོངས། ཁྱོད་ཀྱི་ཆོས་སྐྱོང་བློ་བཟང་པ་ཟེར་བ་དེ་ཡང། སྣེའུ་ཞོལ་
དུ་ལོ་ངོ་གསུམ་ཙམ་བསྡད་སོང་ཡང་འབོད་པ་བྱུང་མ་སོང། དེ་ནས་ཡང་ད་ལྟ་གཉལ་གྱི་ལུང་ཕུག་ཞིག་ན་སླེབས་ནས་ཟླ་བ་ལྔ་སོང། དབྱིབས་ནི་བྱིས་པ་གསུམ་པ་ཆེ་བ། ཁུར་ཚོས་དམར་བ། མིག་འབྲས་ཕྲ། འོན་ཀྱང་ཚེ་ཚད་ཐུང་ཙམ་གདའ་
གཞན་དུ་སྨྲ་བ་མང་ནད་མེད། ཟེར་ནས་གཤེད་དུ་སོང། དེར་གནས་ཚུལ་ཞིབ་ཏུ་འདྲི་བ་ཡང་མ་བྱུང་བར་གཉིད་སད་མ་ཐག་ཡི་གེར་བཏབ་པའོ། །རྒྱ་རྒྱ།    ༈    །ཡང༑ དགུང་ལོ་ཉེར་གསུམ་པ་ལྕགས་སྦྲུལ་ཟླ་བ་དགུ་པའི་ཚེས་བཅོ་ལྔ་
ཉིན་བསྩལ་བ། ན་མོ། འབྱུང་བ་ཆུ་ལ་མེ་དཔུང་ཤར་ནས་འབར། །མེ་དེ་གསོད་བྱེད་ཆུ་ཤེལ་ལས་གྲུབ་པའི། །དཀྱིལ་འཁོར་གཅིག་ཉིད་དྲག་པོའི་སྐར་ཚོགས་བཅས། །བསིལ་ལྡན་ཕྱོགས་ཀྱི་འཛིན་མར་བཀོད་ན་ལེགས། །ཀཻ་ལཱ་ཤཱ་

[040B] །རི་བོ་ཆེན་པོའི་ཕྱོགས་སུ་འཕགས་སྲིད་ན། །ནམ་མཁའི་སྐར་ཚོགས་འོད་ཟེར་ཅིས་མི་འགྱེད། །གངས་ཁྲོད་པད་ཚོགས་བཤོལ་འདེབས་མི་རིགས་སམ། །ཆུ་ཤེལ་ལས་གྲུབ་མཚན་མོའི་མགོན་མཚུངས་ལ། །མདའ་
ལྔ་པ་ཡི་སྒྲ་ཅན་མང་དང་ཉེ། །ཉི་མའི་གཉེན་དུ་པད་དཀར་ཞབས་ཟུང་དག་འདེགས་ཕྱིར་རེ་ཞིག་དགེ་བའི་བྱ་བ་མཛོད། །རིག་བྱེད་དངུལ་དཀར་མེ་ལོང་ནང། །སྙིགས་དུས་འགྲོ་བའི་བདེ་སྡུག་དང། །ལེགས་ཉེས་བྱ་བ་ཚིག་འབྲུའི་གཟུགས། །
གསལ་བར་ཤར་འདི་ཨེ་མ་མཚར། །ཁྱུ་མཆོག་ལྕགས་ཀྱི་བྱི་བའི་ཉར། །དཀར་གསལ་དུས་མེའི་སྤྲིན་སྟུག་གིས། །སྒྲིབ་ཚེ་རང་གཞན་དགེ་ཚོགས་ལ། །འབད་ཕྱིར་རིག་བྱེད་མཁན་གྱིས་བྲིས།    ༈    །དགུང་ལོ་ཉེར་དྲུག་པ་ཤིང་སྤྲེལ་ཟླ་བ་ལྔ་
པའི་ཚེས་བཅུ་ལ་བསྩལ་བ། ཧྲཱི་རི་བོ་པོ་ཏ་ལ་ཡི་རྩེ་མོ་ན། །སྤྱན་རས་གཟིགས་ཀྱི་ཕོ་བྲང་ཟླ་གསར་ཞིག་གངས་ཁྲོད་མི་དགེའི་སྨག་རུམ་སེལ་ཕྱིར་དུ། །འབྱུང་ལ་རེ་ཞིག་སྒྲིབ་བྱེད་སྤྲིན་དང་བྲལ། །ནུབ་ཕྱོགས་སྣང་བ་མཐའ་ཡས་ཞིང་ཁམས་
ནས། །མགོན་དེའི་གསང་བ་གསུམ་ལྡན་ལྷུན་པོ་དེ། །འགྲོ་ཀུན་གླིང་བཞིའི་དབུས་ན་མཛེས་པའི་ཐབས། །སྲོག་དང་བསྡོས་ནས་བརྩོན་པ་བསྟེན་ཀྱང་འཚལ། །ཁ་བའི་རྒྱལ་ཁམས་གསུམ་ན་མི་རྟག་ཚུལ། །རིམ་གྱིས་བྱུང་ཡང་ཡིད་ལ་མི་
སེམས་པར། །དོན་མེད་བྲེལ་ལས་རྒྱལ་བ་གཉིས་པ་ཡི། །རིང་ལུགས་སོ་སོར་སྐྱོང་བ་མི་ལེགས་སམ། །ཡིད་དང་སྣང་བའི་བདེ་བ་འཇོམས་བྱེད་པའི། །ཧ་ལའི་དུག་དང་མཚུངས་པའི་གདུག་པའི་རླུང། །རྒྱུན་མར་ལྡང་ལ་སུ་ཞིག་ཡིད་རབ་སྨོན་
[041A]༄༅། །ཕན་བདེའི་གོ་ས་བཙལ་ན་དགེ་བའམ་སྙམ། །དུས་ཀྱིས་གཏུགས་པའི་བྱ་ཐབས་དཀའ་གྱུར་ཀྱང། །འདི་ནས་ཉི་མ་ཤར་གྱི་ཕྱོགས་དག་ཏུ། །འཇམ་དཔལ་ཞིང་གི་ལས་ཅན་འགའ་ཞིག་ལ། །བདེ་ལེགས་གོ་སྐབས་
སྐལ་བར་རིམ་གྱིས་སྤྲོ། །སླར་ཡང་ཐུབ་བསྟན་གསལ་ཕྱིར་སྨོན་པའི་མཐུ། །འགྲུབ་འགྱུར་མཐུན་པའི་རྐྱེན་ཀྱང་བསིལ་ལྡན་གྱི། །མགོན་པོ་མཆོག་གི་ཐུགས་རྗེའི་འཇུག་པ་དང། །མཁྱེན་དང་བརྩེ་བའི་ཡུལ་ལས་གཞན་དུ་གང། །དེ་སྐད་སྨྲ་
བའང་ཤཱཀྱའི་རིང་ལུགས་པ། །གྲགས་པའི་མིང་གིས་སྙིགས་མའི་འགྲོ་བ་ཀུན། །རྣམ་དཀར་ལས་ལ་བསྐུལ་བྱེད་ཞུ་བ་ཡིན། །དགེ་བ་འདི་ཡང་རྒྱལ་བསྟན་འཕེལ་ཕྱིར་བསྔོ། །ཅེས་ཤིང་ཕོ་སྤྲེའུ་ལོ་ཧོར་ཟླ་ལྔ་པའི་ཚེས་བཅུ་ལ་སྣང་གསལ་ཕོ་བྲང་
ནས་བྲིས། ཞེས་དང།    ༈    ཧྲཱི་མཚོ་སྐྱེས་རྡོ་རྗེ་པདྨ་འབྱུང་གནས་དང། །གཉིས་སུ་མེད་པ་སྣང་མཐའི་སྤྲུལ་པ་མཆོག་ལྔ་བརྒྱའི་འདྲེན་པ་བློ་བཟང་ཆོས་རྒྱན་སོགས། །བསྔགས་འོས་མ་ལུས་གཙུག་གི་རྒྱན་དུ་རྒྱལ། །ཁྲག་འཐུང་ཧེ་
རུ་ཀཿ་ལ་གསོལ་འདེབས་པའི། །ཀིརྟི་དཧྭ་ཛའི་རྨི་ལམ་སྣང་བ་ལ། །འཇིགས་རུང་སྟོབས་ལྡན་མགོན་པོ་ཡིན་ཞེས་པའི། །ཡན་ལག་བཞི་པའི་དཔུང་ཞིག་ལྷགས་ཏེ་བྱུང། །དེ་ཚེ་མགོན་པོའི་ཞལ་ནས་འདི་སྐད་གསུངས། །ཧོ་ཉོན་དང་སྐལ་ལྡན་
ལས་ཅན་བུ། །ད་ལྟ་སྙིགས་དུས་བསྐལ་པའི་མཐའ་འདི་ལ། །ངེད་ཅག་སྲུང་མར་བསྐུལ་བའང་ཉུང་བཞིན་དུ། །སངས་རྒྱས་བསྟན་པ་བསྲུང་བའང་དེ་ཙམ་དཀའ། །དེ་ཕྱིར་མ་རུངས་བདུད་རིགས་ཁ་རྒྱལ་བས། །བསྟན་འཛིན་སྐྱེས་བུ་རྣམས་ལ་

[041B] །འགྲོ་བ་རྣམས་ལའང་གཤིས་ཀྱི་བདེ་སྐྱིད་བྲལ། །ཨ་ཙ་དུས་མཐར་མ་ལུས་འོ་རེ་རྒྱལ། །ཞེས་གསུངས་ངལ་བའི་ཤུགས་རིང་ཞིག་མཛད་ནས། །འཇིག་རྟེན་ཁམས་གསུམ་འགུལ་བའི་ཉམས་ཙམ་བྱས། །དེ་ནས་
ཁོ་བོས་འདི་སྐད་བྱ་བ་གསོལ། །ཞིང་སྐྱོང་ཆེན་པོ་དགོངས་དང་སྙན་མ་སྲ། །སྔོན་དུས་འཕགས་པ་ཀླུ་སྒྲུབ་སྤྱན་སྔ་རུ། །དམ་ཚིག་བཛྲ་སྤྱི་བོར་རེག་ནས་སུ། །རང་རེ་དམ་བཅས་མནའ་ཐོ་བགྱིས་དགོངས་ལ། །དུས་འདིར་རྒྱལ་བའི་བསྟན་པ་
བསྲུང་བ་དང། །བསྟན་འཛིན་སྐྱེས་བུ་ཡོངས་ཀྱི་སྐུ་ཚེ་སྤེལ། །ཁྱད་པར་དུ་ཡང་རྣལ་འབྱོར་བདག་ཅག་ལ། །ལུས་དང་འབྲལ་མེད་གྲོགས་མཛོད་བྱ་བ་སྒྲུབས། །དེ་ལྟར་གསོལ་བཏབ་སྐད་ཅིག་དེ་མ་ཐག་སྔོན་མ་ཀུན་ཞི་རླུང་དམར་ཆེན་པོའི་དབུས། །ལག་
གཡས་མི་རྐང་གླིང་བུ་འབུད་བྱེད་ཅིང། །གཡོན་པ་ཀ་པ་ལ་དག་རབ་འཛིན་པ། །དར་གྱི་སྟོད་གཡོག་ཀ་ཤིའི་སྨད་ཤམ་ཅན། །ཨ་ཙར་བརྒྱ་ལྷག་རེ་རེས་ཚིག་རེ་སྨྲས། །མཐའ་མར་དེ་དག་འཇའ་ལྟར་ཡལ་གྱུར་པའི། །དེ་ལྟའི་ངོ་མཚར་བྱུང་ངོ་དགེ་ལེགས་
འཕེལ། །    ༈    དེ་ལོ་ཟླ་བ་བརྒྱད་པའི་ནང་བསྩལ་བ། ན་མོ་གུ་རུ། ས་པཎ་རྗེས་འཇུག་ཀི་རྟི་དཧྭ་ཛ་བདག་ས་ཕྱོགས་མཐའ་དག་སྙིགས་མར་ཐུག་གྱུར་པའི། །ས་སྟེང་དུས་མཐའི་ཚུལ་ལ་རབ་སྐྱོ་ནས། །ཤིང་སྤྲེལ་ཧོར་ཟླ་བརྒྱད་པའི་དཀར་ཕྱོགས་
ལ༑ ༑རྨ་རིའི་མགུལ་དུ་རྩེ་གཅིག་མཚམས་ལ་ཞུགས། །དེ་ཚེ་ཉེར་ལྔའི་ཐོ་རེངས་མངོན་ཕྱོགས་པར། །རབ་དཀར་ཡིད་འོང་ཁྱེའུ་ཞིག་བྱུང་ནས། །ད་འགྲོ་མྱུར་དུ་དུས་ལ་བབས་ཞེས་ཟེར། །གང་དུ་འགྲོ་ཞེས་དྲིས་ཚེ་འདི་སྐད་ཅེས། །གླང་གི་ཕྱོགས་ཀྱི་སྒང་

[042A]༄༅། །དྲུག་དགའ་ཚལ་དུ། །གཉིས་མེད་གསུང་བའི་ལེགས་ལམ་སྤེལ་ཕྱིར་དང། །སྐལ་ལྡན་ཆུ་སྐྱེས་ཡོངས་རྣམས་སྨིན་པའི་ཕྱིར། །ཁྱོད་ཀྱི་ཡན་ལག་བསྐྱོད་པའི་དུས་ལ་བབ། །ཅེས་སྨྲས་ཏེ་སོང་བའི་ཚུལ་འདི་ཡང་དགེ་འཕེལ་
རྨ་རིའི་དབེན་གནས་སུ་བརྗེད་ཐོར་བཀོད་པའོ།    ༈    །དགུང་ལོ་ཉེར་དགུ་པ་མེ་ཕག་ཟླ་བ་དགུ་པར་བསྩལ་བ། ན་མོ་གུ་རུ། འདི་ནས་ཉི་མ་ཤར་ཕྱོགས་ཀྱི། །འགྲོ་བའི་དོན་ལ་བརྩོན་མཛད་པའི། །གུར་གུམ་ལྷུན་པོ་བརྩེགས་འདྲ་བའི། །ཟུར་ཕུད་
ལྔ་པ་དེ་ལ་འདུད། །འཛམ་བུ་ཏྲི་ཤས་བདག་པའི་གླིང། །ཡུལ་གྱི་དབུས་འགྱུར་མ་ག་དྷ། །དེ་ཡི་བྱང་ཤར་ཕྱོགས་ངོས་ཀྱི། །ས་འཛིན་མཛེས་པའི་གྲོང་ཁྱེར་ཆེ། །བཅུ་ཕྲག་དགེ་བའི་མཚན་མ་ཅན། །ས་ལ་གནས་པའི་འཇམ་དཔལ་ཞིང། །དེ་
ན་ལས་ཅན་འགྲོ་བའི་མགོན། །ངུར་སྨྲིག་གར་གྱི་རོལ་བ་དང། །འཇིག་རྟེན་མེས་པོ་གཉིས་པ་ཞིག་ས་ལ་འཕོས་ལྟར་ལྷན་དུ་འཁོད། །དེ་ཚེ་ལུགས་ཟུང་འབྲེལ་བ་ཡི། །དཔལ་འབྱོར་དབྱར་གྱི་མཚོ་ལྟར་གྱུར། །ལྷ་དབང་ལུས་ཀྱི་སྣང་བརྙན་ནི། །སྐྱེ་
དགུའི་གཙུག་ན་ཟླ་ལྟར་གསལ། །སྟོང་ཁུན་ཏཱ་ར་ཛ་དེ་ཡི། །ཅོད་པན་རྩེ་མོ་ནོར་བུས་མཛེས། །ལས་ཅན་མཁའ་ལ་སྤྲིན་ལྟར་འཁྲིགས། །རྣམ་དཀར་སྦྲང་ཆར་རྒྱུན་མི་ཆད། །བཀའ་ཡི་གནམ་ལྕགས་རྡོ་རྗེའི་ཐོག་སྙན་པའི་དབྱར་རྔ་ཕྱོགས་བཅུར་
ལྡིར། །ཨེ་མ་དེ་ནས་དེ་དག་གི་ལུགས་བཟང་མངོན་དུ་མཐོང་ཅི་འཚལ། །སྒྲ་འཛིན་ལམ་དུ་སོན་ཙམ་ཡང། །བསོད་ནམས་ཞིང་ས་དག་པ་ལ། །རྣམ་དཀར་ས་བོན་བསྐྲུན་བརྩོན་པས། །སྐུ་གསུམ་འབྲས་བུ་ལྷག་པར་སྨིན། །དེ་ནས་ཆོས་

[042B] །ཡུན་རིང་འཚོ་ཞིང་གནས་པར་འགྱུར། །དེ་ཚེ་བློ་དང་ལྡན་པ་ཡི། །ཐུབ་བསྟན་སྤེལ་བྱེད་མང་དུ་འབྱུང། །དེད་དཔོན་བརྩོན་ལྡན་ལ་ལ་ཡང། །འཕགས་ཡུལ་རྒྱ་མཚོའི་གླིང་དུ་འཇུག་ཟབ་རྒྱས་དམ་ཆོས་ཚོང་ཟོང་གིས། །
ཡུལ་དེར་མ་རིག་དབུལ་ཕོངས་སེལ། །བསིལ་ལྡན་ལྗོངས་ནས་དྲང་སྲོང་གི་རྒྱལ་མཚན་ཐོགས་པ་དུ་མ་ཡང། །ལས་ཅན་མང་པོའི་དོན་ཕྱིར་དུ། །ཕྱོགས་དེར་བསོད་སྙོམས་རྒྱུ་ཞིང་ལྷགས། །ཇི་ལྟར་ཤེལ་གྱི་མེ་ལོང་ནང། །སྣ་ཚོགས་གཟུགས་
བརྙན་གསལ་བ་ལྟར། །ས་བདག་ཡིད་ཀྱི་མེ་ལོང་ནང། །དེ་ལྟར་ཆོས་ཀུན་གསལ་བར་འགྱུར། །བ་གླང་ཁྱུ་མཆོག་རྗེས་སུ་འཇུག་དེ་བཞིན་ཕྱིས་འབྲང་འགྲོ་ཀུན་ཀྱང། །ཆོས་བཞིན་རྗེ་ལྟར་སྤྱོད་བྱེད་པའི། །མཆོག་གི་བྱ་བས་དུས་རྣམས་འདའ། །
དེ་ལྟའི་རྣམ་དཀར་དཔུང་ཚོགས་ཀྱིས། །མེ་ཏོག་མདའ་ཅན་སྡེ་དང་བཅས། །མ་ལུས་ཕམ་པར་བྱས་ནས་ཀྱང། །བདུད་རྣམས་མྱ་ངན་ཁང་བུར་འཇུག་དཔེར་ན་མ་ལ་ཡ་ཡི་རླུང། །དྲི་བསུང་ལྡན་པ་ཆོས་ཉིད་དོ། །དེ་ལྟར་དམ་པ་གཉིས་པོ་དང། །
འགྲོགས་པ་དེ་ཀུན་ཡོན་ཏན་ལྡན། །འོན་ཏེ་བློན་པོ་མ་རིག་ཅན། །མི་དགེའི་དབང་དུ་གྱུར་དག་ཀྱང། །རྒྱ་མཚོའི་མཐར་ཐུག་གྱུར་བར་དུ། །རང་གི་གནས་ནས་བསྐྲོད་པར་བྱེད། །མདོར་ན་དུས་དེར་ཕན་བདེ་བ། །མཐའ་དག་དགའ་མགུར་སྤྱོད་བྱེད་
པས། །མི་མཐུན་དྲི་མ་དང་བྲལ་བའི། །དགེ་ཚོགས་པད་ཚལ་ཅི་ཡང་རྒྱས། །དེ་ལས་བྱུང་བའི་མཚན་མ་ཡང། །རྨད་དུ་བྱུང་བ་ཁོ་ན་ཡི། །དཔག་བསམ་ལྗོན་པའི་འཕྲེང་བ་ཡིས། །ཞིང་དེ་ཀུན་ནས་མཛེས་པར་འགྱུར། །སྨྲས་པ། ཀུན་གསལ་

[043A]༄༅། །མཛེས་མའི་མཁའ་ལ་རྒྱུ་སྐར་གཟུགས། །གཟུགས་བརྙན་ཤིན་ཏུ་བཀྲ་ལྟར་འདི་ན་ཡང། །ཡང་དག་དོན་ལ་བློ་གྲོས་མིག་ལྡན་ཀུན། །ཀུན་ནས་ཡིད་ཆེས་བསྐྱེད་པའི་གཏམ་འདི་བཀོད། །འོན་ཀྱང་ལེགས་པར་མ་སྦྱངས་པའི། །
བླུན་པོ་འགའ་ཡིས་མཐོང་སྲིད་ན། །ཐེ་ཚོམ་འཁྱོག་ལ་བརྟེན་བྱེད་པའི། །དཔྱང་ཐག་ཉིད་དུ་ཉེ་བར་འཁུམས། །གང་གང་འཇིག་རྟེན་དག་ན་བཟང་ངན་འབྱུང་ཚུལ་ཕྲེང། །གསལ་གསལ་ཚིག་གི་སྲད་བུ་ལ་ནི་བགྲངས་བྱས་ཏེ། །དལ་དལ་བཅུ་ཕྲག་སོར་མོས་ལེགས་
པར་བསྐྲུན་ནས་ཀྱང། །ལ་ལ་དག་གིས་བསྐུལ་བཞིན་མགྲིན་པའི་རྒྱན་དུ་སྦྱིན། །འདིས་མཚོན་དགེ་བ་མ་ལུས་ཀྱང། །འདི་སྣང་ཞེན་པའི་འགྲོ་བ་ཀུན། །འདི་ནས་བྱང་ཆུབ་སྙིང་པོ་ཡི། །འདི་ཕྱིའི་དོན་ལ་བརྩོན་ཕྱིར་བསྔོ། །ཞེས་ཐམས་ཅད་འདུལ་ཅེས་པའི་ལོ་ཧོར་
ཟླ་དགུ་པའི་གྲལ་ཚེས་དགེ་བར་རྣམ་རྒྱལ་སྒང་དུ་སྦྱར་བ་ཕྱོགས་ཐམས་ཅད་དུ་དགེ་ཞིང་བཀྲ་ཤིས་དང་བདེ་ལེགས་ཀྱིས་ཁྱབ་པར་གྱུར་ཅིག་    ༈    ན་མོ་གུ་རུ། ཆུ་མོ་སྤྲུལ་
གྱི་ལོ་ཧོར་ཟླ་བཅུ་གཅིག་པའི་ཚེས་བརྒྱད་ལ། གསང་མདའ་བོན་དགོན་སྒྲལ་མཚམས་ལྕགས་ལའི་ལ་རྩར་གནས་པའི་ནུབ་ཐོ་རེངས་ཁར། རྨི་ལམ་འཁྲུལ་སྣང་ངོ་མཚར་བ་བྱུང་བར་བརྗེད་ཐོ་བཏབ་པ་ནི། དར་ཟབ་ཀྱི་གདན་ཁྲི་ཞིག་གི་སྟེང་ན། མཁན་རིན་
པོ་ཆེ་ཡོངས་རྫོགས་བསྟན་པའི་མངའ་བདག་པཎ་ཆེན་ཐམས་ཅད་མཁྱེན་པ་ཆེན་པོ་ནི། སྐུ་མདོག་གསེར་ཞུན་ལྟར་འོད་དུ་འབར་ཞིང། སྐུ་ཆོས་ངུར་སྨྲིག་རྣམ་གསུམ་མཛེས་པར་གསོལ་བ། ཕྱག་གཡས་མུ་ཏིག་ལྗོན་ཤིང་གི་ཌ་མ་རུ་དང། ཕྱག་གཡོན་

[043B] དེའི་དྲུང་དུ་ངེད་ཀྱང་གུས་པའི་རྣམ་འགྱུར་དང་ལྡན་པས་གནས་ཤིང། དེ་རིང་རྫུ་འཕྲུལ་སྟོན་པ་གནང་ཞིང་ཆོས་ཟབ་མོ་གསུངས་པ་ཡོད་ཟེར་ནས། ངོ་ཤེས་པ་དང་མི་ཤེས་པའི་གྲོགས་མང་པོ་དང་བཅས་འདུག་པ་ན་
རྗེ་བཙུན་གྱིས་རས་དཀར་པོའི་རྣམ་པ་འདྲ་བ་ཞིག་ནམ་མཁར་འཕང་བ་མཛད་ནས། ཕཊ་གསུངས་ཤིང་སྤྱན་ནམ་མཁའ་ལ་སྒྲིལ། རས་དེ་ཡང་ནམ་མཁར་ལྡིང་ཞིང་རྗེ་ལ་གཡས་སུ་བསྐོར་ནས་སྐུ་མདུན་གྱི་ཐད་དུ་སླེབས་པ་ན་བྱ་དཀར་ནག་གཉིས་སུ་
སོང་ནས་ལྡིང། ནག་པོ་དེ་ཉིད་ཕར་ལ་སོང་ཚེ། ཌ་མ་རུ་དྲག་ཏུ་འཁྲོལ་བ་མཛད་པས། དཀར་པོས་མཇུག་རྩེ་ནས་འཛིན་ཅིང། ཚུར་ལ་ཇེ་ཉེར་འོངས་ཚེ་རྡོ་རྗེ་གདེངས་པས་མི་འོངས་ཤིང། མཐར་བྱ་གཉིས་ཀྱང་མེ་ཏོག་དཀར་ནག་གཉིས་སུ་སོང་ནས་
ནམ་མཁར་ཡལ། ཌ་མ་རུ་ཡི་སྒྲ་ཡང་ཤིན་ཏུ་སྙན་པ་ཡིད་འགྱུར་ནུས་པ་འུ་དུ་དུ་ཟེར་ཡུན་རིང་པོའི་བར་དུ་གནས་ཤིང། དེ་མཚམས་ཆོད་པ་དང་རྗེ་ཞལ་འཛུམ་པ་དང་བཅས་ནས། འཽ༑ དེ་ལྟ་བུ་ནི་རྫུ་འཕྲུལ་བརྡ་ཡི་སྒོ་ནས་ཆོས་བསྟན་པ་སྟེ། དེ་དོན་
ནི༑ རས་ཀྱིས་ནི། ཡིད་ཀྱི་རྣམ་པར་ཤེས་པ་ཀུན་ལ་འཕྲོ་བའི་རས་བལ་གྱི་འདབ་མ་རླུང་གིས་བསྐྱོད་པ་ལྟ་བུ་དེ་མཚོན། བྱ་དཀར་ནག་གིས་དགེ་བ་དང་མི་དགེ་བ་མཚོན། ཌ་མ་རུས་སྟོང་ཕྱོགས་ཤེས་རབ་ཀྱི་ཆ་དང། རྡོ་རྗེས་སྣང་ཕྱོགས་ཐབས་
ཀྱི་ཆ་མཚོན། ཌ་མ་རུ་དཀྲོལ་ཞིང་བྱ་དཀར་པོས་ནག་པོ་འཛིན་ཞིང་ཕར་མི་འགྲོ་བ་ནི། བདག་མེད་རྟོགས་པའི་ཤེས་རབ་ཟབ་མོའི་སྒྲ་དང། དཀར་པོ་དགེ་བའི་ཡིད་ཀྱི་དྲན་ཤེས་ཀྱིས་ཟིན་ཏེ། ནག་པོ་མི་དགེ་བའི་དབང་དུ་མི་འགྲོ་བ་མཚོན་

[044A]༄༅། །རྡོ་རྗེ་གདེངས་པས་བྱ་ནག་པོ་བཟློག་པ་ནི། མི་དགེ་བའི་རྣམ་པར་རྟོག་པ་བྱུང་བ་ན། དེ་ཀུན་མཐའ་དག་རྡོ་རྗེ་སྟེ་ཐབས་ཀྱིས་བཟློག་པ་དང། མཐར་བྱ་གཉིས་ཀྱང་མེ་ཏོག་དཀར་ནག་གི་རྣམ་པར་ཡལ་བ་ཡང། དགེ་
བ་དང་མི་དགེ་བ་སོགས་འཁོར་འདས་ཀྱིས་བསྡུས་པའི་ཆོས་གང་སྣང་ཐམས་ཅད་མིང་ཙམ་བརྡ་ཙམ་རྟོག་པས་བཏགས་ཙམ་སྟེ། དོན་དམ་དུ་བདེན་པས་གྲུབ་པ་རྡུལ་ཙམ་ཡང་མེད་པ་དང། ཕཊ་ཀྱི་སྒྲ་དེས་རྗེས་ཐོབ་སྒྱུ་མ་ལྟ་བུའམ། ལྟོས་
མེད་ནམ་མཁའི་མེ་ཏོག་ལྟ་བུའི་རྣམ་རོལ་གྱིས་དལ་འབྱོར་དོན་ལྡན་དུ་བྱ་བ་དང། ཆོས་གོས་ངུར་སྨྲིག་རྣམ་གསུམ་གྱོན་ཞིང་ལུས་འོད་དུ་གནས་པར་འབར་བ་འདི་ལྟ་བུས་ནི། དེ་འདྲ་བའི་རྣལ་འབྱོར་པས་ཀྱང་ཇི་ལྟར་ཁས་བླངས་པའི་དམ་ཚིག་དང་
སྡོམ་པ་རྣམ་པར་དག་པ་ལ་གནས་པར་བྱས་པས་འདི་ཕྱི་བདེ་ལེགས་ཀྱི་གཟི་འོད་རབ་ཏུ་འབར་བར་འགྱུར་ཞེས་པའི་དོན་ཏེ། འཽ༑ དེ་ཡང་ཧྲིལ་གྱིས་སྒྲིལ་ན། འདི་དག་ནི་རྒྱལ་བའི་གསུང་རབ་ཀྱི་གནད་ཐམས་ཅད་གཅིག་ཏུ་སྒྲིལ་བའི་ཟབ་ཆོས་
ཡིན་པས་ཐུགས་ལ་བཅང་དགོས་པ་ལགས་གསུངས། དེར་ཕྱག་ཕུལ་བྱིན་རླབས་ཞུས་པས་དབུ་ཐུག་གནང། ཡང་ཡང་འཕྲད་པར་བྱེད་ཀྱང་གསུང་ངོ། །གཉིད་སད་པ་དང་དགའ་བ་དང་སྤྲོ་བ་ཚད་ལས་འདས་པ་དང། ལུས་སེམས་ལ་བདེ་
བ་ཆེན་པོ་དཔག་ཏུ་མེད་པ་ཐོབ་པ་བྱུང། དེ་ལྟ་བུ་མངོན་སུམ་ལྟར་གསལ་བར་རྗེ་བཙུན་གྱིས་ཆོས་ཟབ་མོ་གསུངས་པ་རང་གིས་ཀྱང་ཡིད་ལ་འཇགས་པའི་བག་ཆགས་འཁྲུལ་སྣང་བཟང་པོ་དེ་འདྲ་བ་བྱུང་བས་སྐལ་བ་རེ་བཟང་སྙམ། ཤཱཀ་

[044B]    ༈    །དགུང་ལོ་སོ་བརྒྱད་པ་མེ་སྤྲེ་ཟླ་བ་གསུམ་པའི་ཚེས་གསུམ་ཉིན་བསྩལ་བ། ཧྲཱི་ཞིང་ཁམས་
བདེ་བ་ཅན་ན་སྣང་མཐའ་ཡས། །ལྷོ་ནུབ་སྲིན་པོའི་ཁ་གནོན་པདྨ་འབྱུང། །ལྔ་བརྒྱའི་འདྲེན་པ་བློ་བཟང་གྲགས་པའི་དཔལ། །དབྱེར་མེད་རྡོ་རྗེ་འཛིན་པ་སྤྱི་བོས་མཆོད། །ལྷ་མིའི་འདྲེན་པ་དགྲ་བཅོམ་ཉེར་སྦས་ཏེ། །དངོས་བརྒྱུད་དམ་པའི་བཀའ་
དང་དམ་ཚིག་གི་ནོར་བུའི་ཕྲེང་བས་གཙུག་ཏུ་ལེགས་པར་བརྒྱན། །གནས་གཞི་སྲུང་བའི་གཏམ་དེ་ཡིད་ལ་སིམ། །སྣང་སྟོང་རྒྱལ་ཁམས་ཡངས་པའི་གྲོང་ཁྱེར་ན། །ཏིང་འཛིན་སྟོན་མོ་བཟང་ཞིང་ལྟད་མོ་ཆེ། །ལུས་མེད་སེམས་
ཀྱི་མགྲོན་དང་ཁྲོམ་པ་རྣམས། །ཉམས་རང་ཨ་དགའ་སྒྱུ་མའི་རྣམ་འཕྲུལ་ལ། །བནྡྷའི་གཤོངས་སུ་ཁྲག་གི་མཚོ་མོ་འཁྱིལ། །དམར་ཆེན་ཐང་ལ་དབང་པོའི་མེ་ཏོག་ཤར། །མི་ཤའི་དུད་པས་འཇིག་རྟེན་མ་ལུས་ཁྱབ། །ཤི་སྐྲའི་མེ་ལྕེས་
ཚངས་པའི་ཡུལ་དུ་སླེབ། །སྙིང་གི་ཁྲག་ལ་ག་བུར་གུར་གུམ་མནམ། །སྤྲུལ་པའི་བུ་མོ་མི་རྐང་གླིང་བུ་འབུད། །ཕྱི་ནང་གསང་བ་དེ་ཉིད་མ་ཚང་མེད། །དབང་པོའི་ཡུལ་དུ་བདེ་བས་ཁྱབ་པར་ཡོད། །སྙིགས་མའི་དུས་འདིར་ཤར་ཕྱོགས་
ཙོང་ཁ་པའི། །རྟགས་ཙམ་འཛིན་པ་ངུར་སྨྲིག་ངང་མོའི་སྡེ། །མདའ་ལྔ་ཐོགས་པའི་རྔོན་པ་ལས་བསྲུང་ཤིང། །འདོད་ཡོན་འདམ་བྱིང་སྲིད་པའི་རྙིས་ཟིན་རྣམས། །ལུང་རྟོགས་འདབ་གཤོག་ལྡན་པ་རྣམས་འདྲེན་གྱི། །ནམ་འཕང་སྤྱོད་པའི་བསམ་པ་

[045A]༄༅། །དང་ལྡན་པས། །གངས་རིའི་སུལ་གྱི་གཡུ་མཚོའི་མཐའ་དབུས་མེད། །ཁེངས་པར་སྤེལ་བར་བྱས་ན་མི་ལེགས་སམ། །ཤར་ཕྱོགས་མཁའ་དབྱིངས་རི་བོང་མཚན་མ་ཅན། །རྟ་བདུན་ཅན་དང་འབྲལ་བར་མི་ཕོད་རུང་
རང་དབང་མེད་པར་རེ་ཞིག་རིང་གྱུར་ཀྱང། །གུང་སྔོན་དབུས་སུ་མྱུར་དུ་འཛོམ་པར་ངེས། །ལྷོ་ཕྱོགས་མེ་ཁྱེར་སྲིན་བུ་ཆུང་ངུ་ཞིག་མཐའ་འཁོབ་མུན་པའི་སྨག་རུམ་སེལ་བའི་ཁུར། །དོན་ལ་ལེན་པ་སྲིད་ཀྱང་ངལ་བ་ཙམ། །སྐྱབས་གསུམ་དམ་
ཅན་དེ་ལ་གྲོགས་པོ་འཚོལ། །ནུབ་ཕྱོགས་སྣང་མཐའ་འཇིག་རྟེན་མགོན་རྣམས་ཀྱི། །ཐུགས་རྗེའི་འོད་ཀྱིས་འཇིག་རྟེན་ཡོངས་ལ་ཁྱབ། །འོད་ཀྱི་སྙིང་པོ་པདྨའི་སྦུབས་སུ་ཟུག་དགའ་བདེ་རྒྱས་པའི་སྦྲང་རྩི་མངར་བ་ལ། །བྱང་ཕྱོགས་འཛིན་མར་རྒྱལ་བ་
གཉིས་པ་ཡི། །བཤད་སྒྲུབ་ནགས་ཚལ་རྒྱས་ཤིང་མེ་ཏོག་བཀྲ། །བུང་བ་གཞོན་ནུ་ལེགས་བཤད་དར་དིར་སྒྲོགས། །སྦྲང་རྩིའི་དགའ་སྟོན་རྒྱས་ཤིང་ཇི་ལྟར་ཡང། །ཕྱོགས་ཕྱོགས་མི་མཐུན་རླུང་དམར་འཚུབས་པ་ནི། །འགོག་བྱེད་དཀར་ཕྱོགས་མཐུ་དང་
ལྡན་པ་ཡིས། །དར་དཀར་ཡོལ་བས་བསྐོར་ནས་བསྐྱབས་པ་ན། །རླུང་པོ་རང་སར་ཞི་ལས་ཐབས་གཞན་མེད། །སྤྲོས་བྲལ་ནམ་མཁའ་ཡངས་པའི་དབུས་དེ་ན། །མཐུ་སྟོབས་སྤྲིན་ནག་ཕུང་པོ་འཐིབ་པའི་གསེབ། །ངན་སྔགས་འབྲུག་སྒྲ་དྲག་པོས་རྣ་བ་
འགས། །མི་བཟད་གནམ་ལྕགས་ཐོག་སེར་ཕྱོགས་བཅུར་འབེབས། །ཞིང་བཅུའི་ལོ་ཐོག་འཇོམས་པ་ཨེ་བྱེད་དེ། །ལྷ་སྲིན་སྡེ་བརྒྱད་ཡོངས་ལ་ཐུག་ནས་ཡོད། །ཁྱད་པར་རིག་སྔགས་འཆང་པའི་ས་ཕྱོགས་དེར། །དུས་དྲུག་བྱ་ར་རྟག་པར་བྱས་ན་ཨང་

[045B] །དབུགས་ལེན་རྒྱལ་པོ་ཁྱི་ཡི་གཟུགས་ཅན་ཞིག་ཉེས་ཅན་བསད་ནས་ཤ་ཟོས་ཁྲག་ལ་འཐུང། །དྲག་པོའི་ང་རོས་སྲིད་གསུམ་ཟ་བའི་མཐར། །དཔེ་ཧར་སྐུ་ལྔའི་དྲག་ཤུལ་ཆེ་བ་ལ། །གཟའ་རྒོད་ར་ཧུ་ལ་ནི་
རྒྱུ་འགྲུལ་རེམ། །རྡོ་རྗེ་ལེགས་པའི་རྣམ་འགྱུར་ཤིན་ཏུ་མཁས། །ལྷ་སྲིན་སྡེ་བརྒྱད་རྦ་ཀློང་འཁྲུགས་ནས་འདུག་མདའ་ལྔ་ལག་ཏུ་ཐོགས་པའི་རྒྱལ་བྲན་གྱིས། །ཕྱོགས་འཛིན་ནག་པོའི་དམག་དཔུང་བཤམས་པ་དེར། །དཔའ་བོ་ཡང་ཞིང་གོ་
མཚོན་འཆོར་ན་ཡང། །གཡུལ་ངོ་ཕམ་པས་ཡ་རེ་མི་ང་འམ། །བློ་བཟང་བསྟན་པ་དར་བའི་ཕོ་བྲང་དུ། །ཆོས་ཀྱི་རྒྱལ་པོ་སྲས་བཅས་བློན་པོར་བཅས། །མི་མཐུན་སྤྱིན་སྐྱེས་དགྲ་བོའི་གཡུལ་ལས་རྒྱལ། །དགེ་མཚན་ཆོས་སྲིད་བརྟན་པའི་དཔུང་
ཚོགས་ཀྱིས། །སྟོབས་ཆེན་རྡོ་སོལ་ཕུང་པོའི་རི་བོ་ལས། །རྫུ་འཕྲུལ་མེ་ཡི་གཟེར་མ་རྟག་ཏུ་འཕྲོ། །ལས་ངན་སྐྱེ་ཤིང་ནགས་ཚལ་ཐམས་ཅད་བསྲེགས། །དྲག་ཤུལ་ཆེན་པོར་མངའ་གསོལ་གཉེར་གཏད་བྱས། །མཆོག་གསུམ་བྱིན་རླབས་ལྷ་མོའི་
སྤྲིན་དཀར་འཁྲིགས། །དངོས་གྲུབ་མེ་ཏོག་དཀར་པོའི་ཆར་ཆེན་འབེབས། །འཛམ་བུའི་གླིང་འདིར་ཉེར་འཚེའི་ས་རྡུལ་གནོན། །དགེ་ལེགས་ལོ་ཐོག་དར་བའི་བཀྲ་ཤིས་ཡོད། །དེ་བཞིན་སྨྲ་བ་ཀུན་ལ་གྲགས་པ་ཡི། །རྒྱལ་བའི་འཕྲིན་ལས་མཚན་ཉིད་དང་
ལྡན་པས། །གདུལ་བྱར་ཁས་ལེན་སྔགས་བན་གཞོན་ནུ་ནི། །ལས་ཀྱི་རྡོ་རྗེ་ཞེས་པ་མ་ཡིན་ནམ། །གདོང་ངན་ལོ་ལ་ལྷ་བུ་ཟླ་བ་ནི། །རྒྱུ་སྐར་ནག་པ་གྲོགས་སུ་བསྟེན་པའི་སྐབས། །རྒྱལ་བ་དང་པོའི་ཚེས་ལ་དགེ་ལེགས་ཀྱི། །འོད་ཟེར་སྤྲོས་ལ་ལྟོས་ལ་
[046A]༄༅། །གོ་བར་གྱིས། །དེས་ནི་མ་རིག་མཚན་མོའི་མུན་པ་སངས། །ཡང་དག་དོན་རྟོགས་སྐྱ་རེངས་ཤར་བའི་རྗེས། །དྲོ་འཇམ་རྣམ་འདྲེན་ཉི་མའི་དགའ་སྤྲོ་ལ། །གྲངས་མེད་གཉིས་སྐྱེས་ཐམས་ཅད་སྤྱོད་པར་འགྱུར། །མིག་ལ་
སྒྱུ་མའི་ལྟད་མོ་རྒྱ་རེ་ཆེ། །རྣ་བ་ལ་ནི་ལྷ་ཡི་རོལ་མོ་སྙན། །དྲི་ཞིམ་ཡུལ་དུ་བདེ་ཆེན་ངད་པ་འཇེབས། །ལྕེ་ལ་ཟག་མེད་བདེ་ཆེན་བདུད་རྩི་ཞིམ། །ལྷ་རྫས་རེག་བྱ་ལུས་ལ་བདེ་འཇམ་ཡང། །ལྔ་ཕྲག་འདོད་པའི་བདེ་བ་ཨེ་མ་མཚར། །ལུས་དང་ལུས་
མེད་མགྲོན་པོའི་ཚོགས་རྣམས་ཀྱི། །དབང་པོ་དྲུག་གི་སྤྱོད་ཡུལ་གཏང་རག་ཡིན། །གཙུག་ལག་ཁང་གི་བདག་པོ་འཁོར་བཅས་ཀྱི། །ལུས་དང་གྲིབ་མ་ཇི་བཞིན་ལས་བཞི་ལ། །རྟག་ཏུ་འབད་ཅིང་རི་མོར་བྲིས་པ་ཡི། །དམ་ཚིག་དོན་རྣམས་ཡིད་ལ་
ངེས་གལ་ཆེ། །ཞེས་འཇམ་དཔལ་གཤིན་རྗེ་གཤེད་ཀྱི་རྣལ་འབྱོར་རིགས་སྔགས་འཆང་བ་ཤྲཱི་བྷ་དྲ་ཀི་རྟི་དཧྭ་ཛ་ཞེས་བྱ་བས། མེ་ཕོ་སྤྲེའུ་ལོ་ནག་པ་ཟླ་བའི་ཡར་ཚེས་གསུམ་ལ་སྐྱོར་མོ་ལུང་གི་ཆོས་སྡེའི་དབུས་སུ་བདེ་སྟོང་དབྱེར་མེད་ཀྱི་ཡེ་ཤེས་
ཀྱི་ཏིང་ངེ་འཛིན་གྱི་ཕོ་བྲང་ཆེན་པོ་བླ་མ་ཡི་དམ་དཔའ་བོ་མཁའ་འགྲོ་དམ་ཅན་བཀའ་སྲུང་རྒྱ་མཚོ་སྤྲིན་གྱི་ཕུང་པོ་ལྟར་འཁྲིགས་པའི་ཀློང་དཀྱིལ་ནས་གདམས་ཤིང་བྲིས་ཏེ་བསྲིངས་པ་ཕྱོགས་ཐམས་ཅད་དུ་དགེ་ཞིང་བཀྲ་ཤིས་པར་གྱུར་ཅིག་
ཡི་གེ་པ་ནི་དགེ་སློང་ངག་དབང་ཆོས་བཟང་རྒྱལ་མཚན་ནོ། །ཞེས་པ་དང། གཞན་ཡང། ལྷ་དང་བླ་མར་གསོལ་བ་བཏབ་པའི་མཚན་མ་དང་བསྟུན་པའི་ངོ་མཚར་བའི་གཏམ་དུ་བྱ་བ་སྒྱུ་མའི་བི་ཝམ་བསྒྱུར་བའི་སྒྲ་དབྱངས་ཞེས་བྱ་བའི་ལུང་

[046B] འབྱུང་འགྱུར་དུ་དོགས་པ་འགའ་ཤས་མཆིས་ཀྱང་ལུང་དོན་ཇི་བཞིན་
དཔོག་དཀའ་བ་མ་ཟད་ཡིག་ཚོགས་ལ་འཇིགས་ཏེ་འདིར་མ་བཀོད་དོ།    ༈    །སྐལ་ལྡན་ཀུན་ལ་འཆད་ཚེ་འཕངས་སེང་དངོས། །ཕས་རྒོལ་འཇོམས་ལ་རྩོད་མཁས་ཕྱོགས་གླང་རང། །སྡེབ་ལེགས་སྙན་ངག་རྩོམ་ལ་ཟླ་བྲལ་བ། །དཔའ་བོ་
གཉིས་པར་གྲགས་པ་ཁྱོད་ལ་བསྟོད། །ཅེས་པའི་དོན་ནི། ཚུལ་ཁྲིམས་ཡོངས་སུ་དག་པས་སྐུ་གཙང་བ་དང། ཤེས་རབ་དག་པས་ལུང་རིགས་ལ་མཁས་པ་དང། ལྷག་བསམ་དག་པས་གཞན་ལ་ཕན་པ་སོགས་ཆོས་འཆད་པ་པོའི་མཚན་ཉིད་
ཐམས་ཅད་ཡོངས་སུ་རྫོགས་ཏེ་སྐལ་པ་དང་ལྡན་པའི་གདུལ་བྱ་ཀུན་ལ་ཟབ་པ་དང་རྒྱ་ཆེ་བའི་མདོ་སྔགས་ཀྱི་ཆོས་འཆད་པའི་ཚེ་རྒྱུད་དོན་རྣམས་མཐའ་དྲུག་ཚུལ་བཞི་རྒྱན་བདུན་གྱི་སྒོ་ནས་འཆད་པ་དང། མདོ་ཕྱོགས་ཀྱི་གཞུང་རྣམས་འཆད་ཐབས་
ཡན་ལག་ལྔའི་སྒོ་ནས་འཆད་ཅིང། དེའི་ཚེ་ཡང། སླ་སར་སྤྲོས་ཤིང། དཀའ་སར་བཏང་སྙོམས་སུ་འཇོག་པ། གོང་འོག་འཁྲུག་པ། གཞུང་སིལ་བུར་འཐོར་ནས་དགོངས་པ་མི་ལོན་པ་སོགས་གཏམ་དུ་བྱ་བའི་ཉེས་སྐྱོན་མཐའ་དག་ནི་བྲལ། མདོ་རྒྱུད་བསྟན་
བཅོས་དང་མཐུན་པའི་ལུང། སྒྲ་ཚད་དངོས་སྟོབས་དང་མཐུན་པའི་རིགས་པ། གསལ་བྱེད་ཀྱི་དཔེ་དང་སྦྱར་བའི་སྒོ་ནས་རྒྱལ་བའི་དགོངས་པ་ལས་གཞན་དུ་མ་གྱུར་པའི་རྗེས་སུ་གདམས་པ་སོགས་སྨྲ་བའི་ཡོན་ཏན་ཐམས་ཅད་ཡོངས་སུ་ཚང་བའི་

[047A]༄༅། །འཆད་ཚུལ་ཁྱད་པར་དུ་འཕགས་པའི་སྒོ་ནས་འཆད་པ་ལ་འཕགས་པ་ཀླུ་སྒྲུབ་ཡབ་སྲས་དང། སློབ་དཔོན་ཆེན་པོ་སེངྒེ་བཟང་པོ་དངོས་སུ་བྱོན་པ་དང་མཚུངས་པའི་འཆད་མཁས་པ་དང། རྒྱལ་བའི་གསུང་རབ་ལ་
མ་རྟོགས་པ་དང་ལོག་པར་རྟོག་པའི་ཕས་རྒོལ་གྱི་སྨྲ་བ་ངན་པའི་བྲག་རི་ཕྱེ་མར་འཇོམས་པ་ལ། སྐྱེས་ཐོབ་ཀྱི་ཤེས་རབ་ཆེ་བ། སྒྲ་ཚད་ལ་བློ་སྦྱངས་པ། རང་གཞན་གྱི་གཞུང་ལུགས་ལ་ལེགས་པར་བྱང་བ་སྟེ། རྩོད་པའི་རྒྱུ་གསུམ་ཚང་བ་ལ་བརྟེན་
ནས། རང་གི་དམ་བཅའི་སྒྲུབ་བྱེད་ཀྱི་ནུས་པ་མ་ཐོན་ཞིང། ཟློག་ཟླ་ཁེགས་མི་ནུས་པ་དང། རྟགས་ཀྱི་སྐྱོན་བསལ་དགོས་པ་མ་བསལ་བ་སོགས་སྐྱོན་ཐམས་ཅད་དང་བྲལ་ཞིང། ངག་སྙན་ཅིང་འཇམ་པ། ལུང་དང་རིགས་པ་གསལ་ལ་རྣོ་བ་
སྒྱིད་ལུག་པ་དང་ང་རྒྱལ་མེད་པ། ཕ་རོལ་དམའ་འབེབས་པའི་ཚིག་མདའ་མི་འཕེན་པ་སོགས་རྩོད་པ་མཛེས་པའི་རྒྱན་རྣམས་ཡོངས་སུ་ཚང་བའི་སྒོ་ནས་རྟོག་གེའི་གསང་ཚིག་སྒྲུབ་དང་སུན་འབྱིན་གྱི་རིགས་ཚུལ་རྡོ་རྗེའི་ཐོག་མདའི་མེ་ཆར་འབེབས་པ་
བདག་ཉིད་ཆེན་པོ་ཕྱོགས་ཀྱི་གླང་པོ་རང་ཉིད་སླར་ཡང་བྱོན་པ་དང་ཁྱད་པར་མེད་པའི་རྩོད་པ་ལ་མཁས་པའི་ཕ་རོལ་ཏུ་སོན། རྩོམ་པའི་ཚེ་བཅད་ལྷུག་སྤེལ་མའི་ལུས་ཇི་ལྟར་མཛད་ཀྱང་འགལ་ཟློས་མ་འབྲེལ་བའི་སྐྱོན་དང་བྲལ་ཞིང། རྒྱ་གར་ལྷོ་ཤར་སོ་སོའི་
འདོད་པ་དང། ཐུན་མོང་གི་ལམ་སྲོལ་སྒྲ་དང་དོན་གྱི་རྒྱན་ཕུན་སུམ་ཚོགས་པས་སྤུད་པའི་སྡེབ་ལེགས་ཚིག་སྦྱོར་གྱི་རྩོམ་པའི་སྙན་ངག་གི་ཕྲེང་བ་སྤེལ་བ་ལ་བདག་ཉིད་ཆེན་པོ་སློབ་དཔོན་དཔའ་བོ་གཉིས་པ་དང་མཚུངས་པར་གྲགས་པ་སྟེ་འཆད་རྩོད་

[047B] །ཅེས་པའོ། །དེ་ཡང་དམ་པ་འདི་ཉིད་གོང་དུ་སྨྲོས་པ་ལྟར་མཁས་གྲུབ་གཉིས་ལྡན་གྱི་བདག་ཉིད་ཆེན་པོར་བཞུགས་གཤིས། འཆད་རྩོད་རྩོམ་གསུམ་གྱིས་བསྟན་
ལ་བྱ་བ་མཛད་པའི་རྣམ་ཐར་གྱི་ཡི་གེ་དང། མདོ་སྔགས་ལེགས་བཤད་ཀྱི་གསུང་རྩོམ་དུ་མ་ཞིག་ཡོད་པ་གོར་མ་ཆག་ཀྱང། འོག་ནས་འཆད་འགྱུར་ལྟར་དགོངས་གཞི་དགོས་པ་ཁྱད་པར་ཅན་དང་རྗེས་སུ་འབྲེལ་བར་གློ་བུར་རྐྱེན་དབང་གིས་
གཤེགས་ཚུལ་མཛད་ཅིང། དེ་མ་ཐག་གཟིམ་ཁང་གོང་གི་སྣོད་བཅུད་ཀུན་ཀྱང་མི་དམིགས་པའི་དབྱིངས་སུ་རྒྱས་བཏབ་པར་བརྟེན་ཐོར་བུ་ཐོར་བུ་རེ་ཟུང་ཙམ་ལས་ཕལ་མོ་ཆེ་ཞིག་མ་རྙེད་ཀྱང། འོལ་དགའ་རྒྱ་སོག་དང། ལྷ་སྡིངས། ཆོས་ལུང་
ཆོས་འཁོར་རྒྱལ་སོགས་ཀྱི་གནས་ཡིག་རྗེ་དེ་ཉིད་ཀྱིས་བཀའ་རྩོམ་མཛད་པ་རྣམས་ཁོ་བོ་ཅག་ལྷོ་ཁ་ཁུལ་གནས་མཇལ་དུ་བསྐྱོད་སྐབས་མིག་ལམ་དུ་སོན་པ་དང། སྔར་དྲངས་པའི་གཟིགས་སྣང་སྐོར་གྱི་གསུང་རིགས་དེ་དག་གི་གསུང་
གི་ཉམས་ལ་དཔགས་ན་མཁས་པའི་ཡོན་ཏན་ལ་བསྔགས་པའི་བསྟོད་པ་འདི་ཡང། ཇི་སྐད་དུ། བལ་པོས་སེའུ་མ་ཟོས་ཀྱང། །ཁ་དོག་ཉིད་ལས་བྲོ་བ་ཤེས། །ཞེས་པ་ལྟར་དོན་དང་མཐུན་པར་དཔོག་ནུས་སོ།    ༈    །དྲེགས་པའི་
ཡང་རྗེ་རྡོ་རྗེ་གྲགས་ལྡན་གྱིས། །དགེ་ལྡན་ཐུན་མོང་མིན་པའི་བསྟན་སྲུང་སྐུར། །བཞེངས་ཞེས་ཐུགས་དམ་ཡང་ཡང་བསྐུལ་བ་ན། །སྙིང་སྟོབས་དྲག་པོའི་ཐུགས་བསྐྱེད་མཛད་ལ་བསྟོད། །ཅེས་པ་ནི། འཇམ་མགོན་ཙོང་ཁ་པ་ཆེན་པོས་

[048A]༄༅། །རི་བོ་དགའ་ལྡན་དུ་གསུང་ཆོས་བསྩལ་བའི་ཐུན་སེང་ལ་ཁྱེའུ་གོས་དཀར་པོ་གྱོན་པ་ཞིག་སྐུ་མདུན་དུ་འོངས་ཏེ་ང་ལ་རོགས་པ་ཞིག་གནང་དགོས་ཞེས་ཡང་ཡང་ཞུས་པ་ན། རྒྱལ་ཚབ་རྗེ་དང། མཁས་གྲུབ་ཆོས་
རྗེ་རྣམ་གཉིས་ཀྱིས་ཁྱེའུ་དེ་པེ་ཧར་གྱི་རྣམ་འཕྲུལ་ཡིན་པ་མཁྱེན་ཏེ་ཅང་མ་གསུངས་ཤིང། འདུལ་འཛིན་གྲགས་པ་རྒྱལ་མཚན་དེ་ཉིད་དུས་སྐབས་དེ་དག་ཏུ་རྗེའི་སྐུ་དྲུང་ན་ཞལ་སློབ་ཀྱི་བགྲེས་འགོ་ལྟ་བུར་བཞུགས་ཡོད་པས་
ཉིན་གཅིག་འདུལ་འཛིན་པས་ཁྱེའུ་དེ་ལ་རྗེ་བླ་མ་བཀའ་ཆོས་གནང་བ་སོགས་སྐུ་ངལ་ཆེ་སྐབས་འདིར་ཁྱོད་ཀྱིས་འདི་འབྲ་ཞུ་བ་མི་འགབ། ཁྱོད་ལ་རོགས་གང་དགོས་ངས་བྱེད་ཅེས་གསུངས་པ་ན། ཁྱེའུ་དེས་དོན་དེ་ག་ཡིན། ངས་
ཀྱང་ཁྱེད་ཉིད་གྲོགས་སུ་མ་རྙེད་པར་བསྡད་ཡོད། ད་རེས་བླ་སློབ་ཐམས་ཅད་ཡོད་ས་འདིར་ཁྱོད་ཀྱིས་ཞལ་བཞེས་མཛད་ཟིན་ཏོ། །ཞེས་སྨྲས་ཏེ་ཁྱེའུ་དེ་མི་སྣང་བར་གྱུར། དེའི་རྗེས་འདུལ་འཛིན་གྱི་སྐུའི་སྐྱེ་བ་པཎ་ཆེན་བསོད་ནམས་གྲགས་
པའི་དུས་སུ། སྣང་སྲིད་དྲེགས་པའི་ཡང་རྗེ་རྡོ་རྗེ་གྲགས་ལྡན་གྱིས་པཎ་ཆེན་ལ་འདི་སྐད་ཅེས། ངེད་ལ་རྗེ་འཇམ་དབྱངས་དགའ་བའི་བློ་གྲོས་ཀྱིས་དགེ་ལྡན་པའི་བསྟན་པ་གཙོ་བོར་སྲུང་དགོས་པར་ནན་ཏན་དུ་གསུངས་བྱུང་ཡང། ང་ནི་
སྔོན་སློབ་དཔོན་ཆེན་པོ་པདྨའི་སྤྱན་སྔར་རྒྱལ་བའི་བསྟན་པ་སྤྱི་སྲུང་བར་ཁས་བླངས་དམ་བཅས་པ་ཡིན་པས་དགེ་ལྡན་གྱི་བསྟན་པ་ཁོ་ན་གཙོ་བོར་བསྲུང་ཐབས་མ་མཆིས་ཤིང། པཎ་ཆེན་ཁྱེད་ཉིད་དེང་སང་དགེ་ལྡན་བསྟན་འཛིན་

[048B] སྔོན་གྱི་ཐུགས་བསྐྱེད་ཞལ་བཞེས་ལྟར་དགེ་ལྡན་བསྟན་སྲུང་དྲེགས་པའི་སྐུར་བཞེངས་དགོས་ཞེས་བསྐུལ་མ་ཞུས་པ་ན། རྗེས་ལ་བལྟ་ཞེས་པ་ཙམ་ལས་སྐབས་དེར་
ཞལ་བཞེས་མ་མཛད་ཅིང། དེ་ནས་དེ་ཉིད་ཀྱི་སྐུ་ཕྲེང་སྤྲུལ་སྐུ་གྲགས་པ་རྒྱལ་མཚན་གྱི་སྐབས་གནས་ཆུང་ཆོས་རྒྱལ་ཆེན་པོས་སྔོན་གྱི་དམ་བཅའ་དྲན་པར་བསྐུལ་བ་ན། གྲགས་རྒྱན་གྱིས་དམ་བཅའ་གང་ཡོད་མི་དྲན་ཚུལ་ཞུས་པར། པེ་ཧར་
གྱིས་ཕྱག་ནས་ཤིག་བསྩལ་ཏེ་འདི་ཞལ་དུ་མཆོད་ཀྱིན་སྐུ་མཚམས་མཛད་ན་གསལ་ཆ་འོང་གསུངས་པ་བཞིན་བཅད་རྒྱར་བཞུགས་པས་རེ་ཞིག་ན་ཐུགས་དྲན་གསོས་ཏེ་སྔོན་གྱི་དམ་བཅའ་བཞིན་དུ་དགེ་ལྡན་ཐུན་མོང་མིན་པའི་བསྟན་པ་བསྲུང་
བའི་སླད་མཐུ་སྟོབས་གཉན་མྱུར་གྱི་སྲུང་མའི་སྐུར་བཞེངས་རྒྱུར་མི་ཞུམ་སྙིང་སྟོབས་དྲག་པོ་བསྐྱེད་པར་མཛད་པའི་ཚུལ་ལ་བསྟོད་པའོ། །གནས་ཆུང་རྒྱལ་ཆེན་རྡོ་རྗེ་གྲགས་ལྡན་གྱིས་པཎ་ཆེན་བསོད་གྲགས་ལ་དགེ་ལྡན་བསྟན་སྲུང་གཉན་པོའི་
སྐུར་བཞེངས་པར་བསྐུལ་ཚུལ་པཎ་ཆེན་གྱི་རྣམ་ཐར་འབྲས་སྤུངས་དཔར་མའི་ནང་དུ་གསལ་བ་མ་ཟད། སྤྲུལ་སྐུ་གྲགས་རྒྱན་དགུང་ལོ་སོ་བརྒྱད་པ་མེ་སྤྲེ་ཟླ་བ་ལྔ་པའི་ནང་གློ་བུར་གཤེགས་རྒྱུའི་སྔོན། ཟླ་བ་གསུམ་པའི་ཚེས་གསུམ་ཉིན་
བསྩལ་བའི་གསུང་རྩོམ་གོང་གསལ་གྱི། ལྷ་མིའི་འདྲེན་པ་དགྲ་བཅོམ་ཉེར་སྦས་ཏེ། ཞེས་པ་ནས། དམ་ཚིག་དོན་རྣམས་ཡིད་ལ་ངེས་གལ་ཆེ། །ཞེས་པའི་བར་གྱི་གསུང་བབས་ལ་ཞིབ་ཏུ་བརྟག་ན་ཤེས་པར་ནུས་ཏེ། སློབ་དཔོན་ཆེན་པོ་པདྨའི་

[049A]༄༅། །བསྐུལ་བྱང་ལས། །འདི་ལྟར་ཉོན་ཅིག་རྒྱལ་པོ་དད་པ་ཅན། །སངས་རྒྱས་འཇིག་རྟེན་བྱོན་དུས་ཉེ་བར་འཁོར། །མྱ་ངན་འདས་ཚེ་ཨུ་པ་གུཔྟ་ ཉེར་སྦས་  ཞེས། །གྲོང་ཁྱེར་འགའ་རུ་བྷ་ཝ་བྷ་དྲར་གྲགས། །ཤར་ཕྱོགས་རྒྱ་ནག་ཡུལ་དང་ཉེ་བའི་ཆར་
ཤཱཀྱའི་དགེ་སློང་བློ་བཟང་ཞེས་བྱ་འབྱུང། །ཞེས་གསུངས་པ་ལྟར། །དགྲ་བཅོམ་ཉེར་སྦས་དང་ཐུགས་རྒྱུད་གཅིག་པའི་རྗེ་ཙོང་ཁ་པ་སོགས་དངོས་བརྒྱུད་བླ་མའི་བཀའ་དང་དམ་ཚིག་སྤྱི་བོར་ནོད་པ་མ་ཟད། གནས་གཞི་སྲུང་བ་གནས་
ཆུང་ཆོས་རྒྱལ་གྱིས་བསྐུལ་བའི་གཏམ་དེ་ཡང་ཐུགས་ལ་སིམ་ཞིང། གཟུགས་མེད་དྲེགས་པའི་འཁོར་དང། དྲག་པོའི་མཆོད་ཚོགས་དང་བཅས་པའི་དྲེགས་པའི་རྗེ་བོར་བཞེངས་ཏེ། རྗེ་ཙོང་ཁ་བའི་བསྟན་པ་བསྲུང་བར་སྤྲོ་བ་དང་
༸རྒྱལ་དབང་ལྔ་པ་ཆེན་པོ་དང། གྲགས་རྒྱན་རང་ཉིད་བཅས་ཉི་ཟླ་ལྟ་བུའི་སྐྱེས་ཆེན་རྣམ་གཉིས་གློ་བུར་རྐྱེན་དབང་སྟབས་ཀྱིས་རེ་ཞིག་ཞལ་འཛོམ་གྱི་གོ་སྐབས་རིང་བར་གྱུར་ཀྱང། རིང་པོར་མི་ཐོགས་པར་དམ་ཚིག་གཅིག་ཏུ་འབྲེལ་
ནས་དགེ་ལྡན་བསྟན་སྲུང་དྲག་ཤུལ་མཐུ་སྟོབས་ཆེན་པོར་མངའ་གསོལ་བ་སོགས་གསལ་བར་ཐོན་འདུག་པས་ཀྱང་ངེས་པ་རྙེད་ནུས་སོ།    ༈    །ལོག་སྨོན་ཀུན་ཚོགས་དར་གྱིས་མགུལ་བཅིངས་ཚེ། །ཐུགས་བསྐྱེད་སྟོབས་ཀྱིས་དྲེགས་
པའི་ཡང་རྗེར་བཞེངས། །ཉིན་མཚན་འཇིགས་རྔམས་ཆོ་འཕྲུལ་སྣ་ཚོགས་ཀྱིས། །བློ་ཆེན་རྣམས་ཀྱང་སྐྲག་པར་མཛད་ལ་བསྟོད། །ཅེས་པ་ནི། དེ་ལྟར་སྔོན་གྱི་དམ་བཅའ་དྲན་པ་ན། པེ་ཧར་ལྕོག་ཏུ་ཕེབས་ནས་གནས་ཆུང་ཆོས་རྒྱལ་ལ་ད་ཆ་

[049B] ཆོས་སྐྱོང་ནས་དེའི་འཕྲིན་ལས་ངེད་ནས་བྱས་ཆོག་གསུངས་ཏེ། དེ་ནས་རིང་པོར་མ་ལོན་པར་གནས་ཆུང་ཆོས་རྒྱལ་གྱི་འཕྲུལ་གྱིས་ཕྱོགས་ཕན་ཚུན་ནས་ཁམས་སོག་གི་འགྲུལ་པ་
གཏོས་ཆེ་བ་ལྷ་སར་ཡོང་སྟེ་གཟིམ་ཁང་གོང་སྤྲུལ་སྐུ་གྲགས་རྒྱན་ལ་མཇལ་འབུལ་རྒྱལ་བ་ལྔ་པ་ལས་ཀྱང་ལྷག་པ་ལྟ་བུ་བྱུང་བ་དང། ༸རྒྱལ་བའི་དགའ་ལྡན་ཕོ་བྲང་ལ་གཟིམ་ཁང་འོག་དང། གྲགས་རྒྱན་གྱི་ཕོ་བྲང་ལ་གཟིམ་ཁང་གོང་དུ་
འབོད་ཅིང། འབྲས་སྤུངས་གཟིམ་ཁང་གོང་འོག་གཉིས་ཞེས་ཕལ་ཆེར་འདྲ་མཉམ་ལྟ་བུ་བརྗོད་སྲོལ་མ་ཟད། ལྷ་ལྡན་སྨོན་ལམ་ཆེན་མོའི་མཆོད་འབུལ་སྨོན་ལམ་གྱི་གྲལ་དབུར་ཡང་༸རྒྱལ་བའི་བཞུགས་ཁྲིའི་འཁྲིས་སུ་བཞུགས་
ཁྲིའི་ཐོབ་བཟོས་ཆེ་བ་སོགས་སྒོ་སྣ་ཚོགས་ནས་སྡེ་སྲིད་བསོད་ནམས་ཆོས་འཕེལ་གྱིས་གཙོས་པའི་དགའ་ལྡན་ཕོ་བྲང་གི་ཞབས་འབྲིང་རྣམས་ཕྲག་དོག་གིས་མ་བཟོད་པར་གྲགས་རྒྱན་སྐུ་བགྲོང་རྒྱུའི་དུས་སྐབས་འཚོལ་བཞིན་པའི་ཐོག་
གྲགས་རྒྱན་རང་ཉིད་ཀྱང་ཐུགས་དམ་དུས་བབས་རྟེན་འབྲེལ་གྱིས་དགུང་གྲངས་སོ་བརྒྱད་པ་མེ་སྤྲེ་ཟླ་བ་བཞི་པའི་ཚེས་ཉེར་ལྔ་ནས་གཉན་ཚད་ཀྱིས་གློ་བུར་དུ་བསྙུན་ཚུལ་བཞེས་པ་དང་སྐབས་ཁེལ་སྟབས་འགྲིགས་བྱུང་སྟེ། གྲགས་རྒྱན་
གྱི་འཁྲུངས་ཁང་གད་ཁ་ས་པའི་མག་པ། སྡེ་སྲིད་བསོད་ནམས་ཆོས་འཕེལ་གྱི་སྐུ་མཆེད་གྲས་སྡེ་པ་ནོར་བུའམ་ནང་སོ་ནོར་བུ་ཟེར་བ་དེ་དང་སྡེ་སྲིད་ངན་མཐུན་གྱིས་བསྙུན་གཞིར་སྙད་ནས་གསང་སྟབས་སུ་བགྲོད་རྩིས་ཀྱིས་ཟླ་བ་ལྔ་པའི་ཚེས་བཅུ་

[050A]༄༅། །གསུམ་ཉིན་སྐུ་ལ་མཚོན་ཆ་ཇི་ཙམ་བསྣུན་ཀྱང་མཚོན་མ་བཞེས་པར་བརྟེན་མགུལ་མགྲིན་ནང་དར་བརྫངས་ཏེ་བཀྲོངས། དེ་ཡང་༸རྒྱལ་མཆོག་ལྔ་པ་ཆེན་པོའི་རང་རྩོམ་རྣམ་ཐར་དུ་ཀུ་ལ་ཀ་པའི་ནང་
གསལ་དུ། ཟླ་བ་བཞི་པའི་ཚེས་ཉེར་ལྔ་ནང་གཟིམ་ཁང་གོང་སྤྲུལ་པའི་སྐུ་གཉན་ཚད་ཀྱིས་གློ་བུར་དུ་བསྙུན་པར་རྐྱེན་སེལ་གྱི་རྗེས་གནང་ལ་ཡོང་དགོས་ཚུལ་བྱུང་བ་ལྟར་གཏོར་ཆས་གྲ་བསྒྲིགས་པའི་འགྲོ་རྩིས་ཡོད་ཐོག་ལྷ་ས་ནས་
སྡེ་པས་མི་གནང་བའི་འགོ་ནད་ཡིན་འདུག་པས་ད་ལམ་མི་འགབ་ཅེས་གཟིམ་ཁང་དུའང་བཀའ་བསྒྱུར་བས་བཤོལ་སོང་བ་ན། ནད་རིམས་ཀྱི་རིགས་ལ་པར་བཀབ་འཛེམས་ཀྱིན་མེད་ཀྱང་གསུང་དང་བསྟུན། ཞེས་དང། ཚེས་བཅོ་ལྔ་
ལ་གཟའ་འཛིན་འདུག་པ་དང་བསྟུན། མ་ཤའི་ལས་སྦྱོར་བྱེད་རྩིས་ཀྱིས་ཚེས་བཅུ་གཅིག་ནས་བསྙེན་མཚམས་ཤིན་ཏུ་དམ་པར་བཅད་དེ་འཇམ་དཀར་གྱི་བཟླས་བརྗོད་བཙུགས་པ་ཚ་རྟིང་ཁར་རང་དབང་དང་བྲལ་བས་གཉིད་ཀྱིས་ནོན་པར་
རེ་ཞིག་ཐུན་བཞག་སྟེ་ཁམས་གསེང་བའི་ཐབས་འདྲ་བྱས། ཇའི་སང་སྡེ་པར་ཕྱི་དྲོ་ད་ལྟའི་འདི་འདྲ་མིན་ཙམ་བྱུང་ན་མ་གཏོགས་དགེ་སྦྱོར་ཚད་ལྡན་མི་ཡོང་བ་སྣང་ཞེས་གླེང་བརྗོད་ཀྱང་བཏང། དེ་ཡང་སྤྲུལ་པའི་སྐུ་གཉན་ཚད་ཀྱིས་བསྙུང་བར་
གླིང་སྟོད་ཆོས་རྗེ་དང། བྱང་ངོས་ནས་གཉིས་ཀྱིས་འཕྲོད་བསྟེན་མཛད་པས་གཞི་མེད་དུ་དྭངས་པས་སོག་ཡུལ་དུ་ཙ་ན་ཐོན་གྱི་ཉེ་ལེན་ལ་སྡེ་པའི་སྐུ་གཞོགས་ནས་སྡེ་པ་ནོར་བུ་བཏང་བས་བཀའ་ལུང་བསྒྱུར་སྐབས་སྐྱོན་མེད་དེ་ག་ཡོད་

[050B] ཚ་རྟིང་ཁར་གློ་བུར་དུ་བསྙུན་པས་ཚོགས་ཆེན་དུ་མང་ཇ་དང། གནས་ཆུང་ལྕོག་ཏུ་སྐུ་ཕེབས་ཚ་གྲུལ་ཞིང་སྡེ་པར་འཕྲོས་ཕུལ་བར་བརྟེན་ལྷ་ས་ནས་ཉིན་མཚམས་ལ་ཕེབས་པས་ཁ་སང་རྗེས་གནང་ངེད་རང་གིས་བཤོལ་བས་མཚེར་
བ་བྱུང། ད་ལམ་ཅིས་ཀྱང་འགྲོ་དགོས་ཞེས་ཇའི་སང་སྡེ་པ་བརྒྱུད་དེ་གསུངས་པ་མཚམས་ལ་ཧར་འདོན་བྱས་ཏེ་གཟིམ་ཁང་གོང་དུ་ཕྱིན། མགོན་པོའི་རྗེས་གནང་བར་ཆད་ཀུན་སེལ་ཕུལ་ཀྱང་འབྱུང་པོ་ཞིག་གིས་བརླམས་པའི་ཐུགས་དྲན་མི་ཟིན་
འདུག་པས་ཕན་ཐོགས་མེད་པས་ཚེས་བཅུ་གསུམ་གྱི་ཚ་རྟིང་ཁར་ཞིང་བརྗེས་སྣང། ཞེས་བསྙུན་གཞིའི་རྐྱེན་གྱིས་གཤེགས་པ་ལྟ་བུ་ཞིག་གསུངས་འདུག་པ། ལྔ་པ་ཆེན་པོས་མཁྱེན་བཞིན་དུ་རྫུན་གཏམ་གསུང་བ་ཅི་ལ་སྲིད་ཀྱང། སྡེ་སྲིད་སོགས་
ནས་རྫུན་བསྒྲིགས་ཀྱི་ཐབས་མཁས་གཡོ་བསྐོར་ཞུ་གནང་ལ་ཆ་འཇོག་གིས་བསྩལ་བར་ངེས། ནང་སོ་ནོར་བུས་ལྐོག་གཡོའི་བྱ་ངན་ལག་ལེན་བྱས་པ་ནི། ༸རྒྱལ་མཆོག་ལྔ་པའི་རྣམ་ཐར་དུ་ཀུ་ལ་ཀ་པའི་ནང་དུ། གད་ཁ་ས་པའི་མི་ངོ་གཞོན་པ་
རྣམས་ཧོར་གྱིས་བསད་པར་བརྟེན་མག་པ་གཞན་ཞིག་བྱས་ན་ཡོང་རྒྱུར་འདུག་ཀྱང་ཉེས་འདོད་ཀྱི་རྣམ་པས་ནང་སོ་ནོར་བུ་བླངས་སོང། ཞེས་གསལ་བའི་ཉེས་འདོད་ཅེས་གསུང་བབས་ལ་དཔྱད་ཀྱང་གོ་རྒྱུ་ཞིག་མཆིས། དེ་ལྟར་གློ་བུར་རྐྱེན་དབང་
གིས་སྐུ་གཤེགས་རྗེས་སྐུ་གདུང་འབྲས་སྤུངས་སྔགས་པའི་ཆོས་རྭར་ཞུགས་འབུལ་ཞུས་པ་ན། སྦྱིན་སྲེག་གི་དུད་པ་སྤོས་རྐང་བཙུགས་པ་ལྟར། རྐང་གསུམ་ནམ་མཁར་གྱེན་འགྲེང་དུ་སོང་བ་ན། གསོལ་དཔོན་ནས་ཁྱེད་ལ་གཞན་གྱི་བསམ་ངན་ཕྲག་
[051A]༄༅། །དོག་གི་བྱ་བ་ཐ་ཆད་འདི་ལྟར་བྱུང་བ་ལ་ད་དུང་ཡིན་མདོག་ཁ་པོ་འདི་འདྲ་ཞེས་དུ་བ་ལ་གཟན་ལྕག་རྒྱབ་པ་ན། དུ་བ་ཁ་གྱེས་ཏེ་གཉིས་ནམ་མཁའ་དང། གཅིག་ས་ལ་འཁྱིལ་ནས་དན་འབག་ཕྱོགས་བརྒྱུད་དེ་
གསང་ཕུར་སོང་བས་དོན་དུ་ཐུགས་ཡེ་ཤེས་ཀྱི་ཆ་དེ་ཉིད་གསང་ཕུར་བསེ་ཁྲབ་པར་རྒྱབ་རྟེན་བཅོལ་ཏེ་དྲེགས་པའི་སྐུར་བཞེངས། དེའི་ཚེ་སྐུ་གདུང་མེ་མ་བཞེས་པར་རིལ་པོར་བཞུགས་པ་མཆོད་རྟེན་ཆ་བརྒྱད་ཀྱི་དངུལ་གདུང་བཞེངས་
པའི་གཙོ་བོའི་ནང་གཟུངས་སུ་བཞུགས་སུ་གསོལ་ཏེ། རེ་ཞིག་པར་འབྲས་སྤུངས་གཟིམ་ཁང་གོང་རང་དུ་བཞག་པར་སྐུ་གདུང་ཞབས་ཞུ་བ་རྣམས་ཀྱང་སྡོད་མི་བཟོད་པའི་ཚེགས་སྒྲ་དང་སྡིག་སྒྲ། མཆོད་རྟེན་ནང་ནས་
སྐད་དང་ཙིར་སྒྲ་རྒྱབ་པ་སོགས་བྱུང་བ་ན། གནས་ཆུང་གི་ལུང་བཞིན་སྡེ་སྲིད་ནས་དངུལ་གདུང་རྣམས་ལྷུ་ཕྲལ་ནས་སྐུ་གདུང་ཤིང་སྒམ་དུ་བཅུག་སྟེ་སྐྱིད་ཆུར་གདན་དྲངས་པ་རིམ་གྱིས་བརྒྱུད་དེ་ལྷོ་ཁ་དོལ་གྱི་མདར་ཆགས་
པ་དེང་སྐབས་དོལ་ཆུ་མིག་དཀར་མོར་བཞུགས། གྲགས་རྒྱན་གཤེགས་འཕྲལ་ནས་བཟུང་རྒྱལ་མཆོག་ལྔ་པ་ཆེན་པོའི་གཟིགས་སྣང་དུ་ཆོ་འཕྲུལ་གྱི་རྣམ་པ་དང། གཞན་ཡང་ཆོ་འཕྲུལ་གྱི་རིགས་སྣ་ཚོགས་ཤིག་བྱུང་སྟེ། དེ་ཡང་
ལྔ་པའི་རང་རྣམ་དུ་ཀུ་ལར་གསལ་བ་ལས་དཀྱུས་གཅིག་ཏུ་བཀོད་ན། ཚེས་བདུན་ནས་དཔལ་ལྡན་རེ་མ་ཏིའི་མདོས་བསྐང་བཙུགས་པའི་རྡོ་རྗེ་སློབ་དཔོན་ལ་ཕྱིན། ཆོས་སྐྱོང་ཆེན་པོའང་ཁོག་ཏུ་ཞུགས་ཏེ་ཕེབས། གསོལ་ཇ་ཁང་གི་ནང་དུ་

[051B] མིག་དམར་
སེར་དུ་འཁྱིལ་བ་ཞིག་རེས་རྗེས་སུ་འབྲངས། སྐབས་འགར་མཇིང་པར་ཞོན་ནས་འོང་པ་ཞིག་བྱུང་བ་དང་མཐུན་པ་འདྲ། ཞེས་དང། ཆོས་སྐྱོང་ཆེན་པོས་སྤྲུལ་པའི་སྐུའི་པུར་བ་ཞུ་དུས་ཉེ་འཁོར་དུ་བསྡད་པ་མི་འགབ་པས་པོ་ཏཱ་ལར་སོང་གསུངས་
བ་བཞིན་ཉེར་གཉིས་ལ་འོངས། ཞག་བདུན་གྱི་བར་འཕགས་པ་མཆེད་ཀྱི་དྲུང་དུ་མཆོད་པ་སྨོན་ལམ་བཟླས་བརྗོད་སོགས་དགེ་སྦྱོར་ལ་བརྩོན་པར་བྱས། ལས་སྒྲིབ་ལ་ཕན་པའི་ལྟས་བཟང་བ་འདྲ་འོང་དུ་རེ་ཡང། ནུབ་གཅིག་རྨི་ལམ་དུ་བཙུན་པ་ཞིག་
གིས་ཟན་ཧྲིལ་མོ་སྦོམ་ཕྲ་མཛུབ་མོ་ཙམ་མཁྱིད་གང་གི་ཚད་རྩ་རྩེའི་རྣམ་པ་ཡོད་ཁུལ་ཞིག་མདུན་དུ་བཞག་སྟེ་འདི་སྡེ་པ་སྐྱིད་རུ་བ་ཡིན་ཟེར་བའི་མུས་ལ་ཟན་དེ་སྲོག་ཆགས་ལྟར་འགྲོ་བ་དང། ཡང་རྫོང་གི་རྟ་ལམ་དུ་དམག་གིས་འཚངས་པས་ཇའི་
སང་སྡེ་པ་དང་ལྷན་ཅིག་ཆར་འབབ་པའི་མུན་ཁྲོད་ལ་མཆིལ་ལྷམ་ཡང་མ་གྱོན་པར་ལྟག་སྒོ་ནས་ཐོན་ཏེ་བྲོས་འགྲོ་བ་སོགས་ངན་པ་འགའ་ཞིག་བྱུང། ཞེས་དང། ཟླ་བ་ལྔ་པའི་ནང་དུ་སྡེ་པ་གོང་དཀར་དུ་གོ་བརྩིས་སོགས་ཀྱི་ཐུགས་བྲེལ་གཅོད་
པར་ཕེབས་ཐོག་ཉིན་གཅིག་གཟིམ་ཆུང་ནང་དུ་ཐུགས་དྲན་མེད་ལ་ཇ་ཡུན་གཅིག་ཙམ་སོང་བའི་ཐོག་མར་བྱང་ངོས་ནས་ཀྱིས་གཙོས་རྡབ་འུར་གྱི་རྣམ་པས་སྐུ་མ་འཚོ་བར་ཐག་བཅད་པའི་གནས་ཚུལ་བསྐྱེལ་བའི་སྟ་གོན་གྱི་སྐབས་སླར་སྐུ་

[052A]༄༅། །གསོས་པས་དེ་གའི་གཏམ་སྙན་གྱི་ཕྱག་བྲིས་དང་བཅས་སྲུང་བ་ལེན་མི་བྱུང་བར་གཟའ་ཡིག་དང། སྐུ་ལ་འདོགས་རྒྱུ་གང་ཟབ་ཕུལ། ཞེས་དང། དབྱར་ཐོག་འདིར་འགོང་པོའི་འཚུབ་སྔར་དང་མི་འདྲ་བའི་ཆེ་བ་འདུག་
པར་ཟླ་བ་དགུ་པའི་ཚེས་དགུ་ནས་བདུན་གཅིག་གི་བར་ཡང་ཟབ་ཀྱི་རྡོ་རྗེ་གྲོ་ལོད་བསྒྲུབས་པས་ཚ་ངར་གྱི་དབལ་གཅོག་པ་ལ་ཕན་པར་བྱུང། ཟུར་རྡོ་རྗེ་འཆང་གི་མནལ་ལམ་དུ་རྐྱང་ཐང་སྒང་དུ་སྤྲེའུ་མོ་མི་ཙམ་ཞིག་ལ་སྤྲེའུ་ཕྲུག་བརྒྱ་སྐོར་སྐྱེས་
པའི་ཕལ་ཆེར་ཤི་ཞིང། ལྷག་ལུས་མ་དང་བཅས་པ་ན་ནས་ཉལ་སྡོད་པ་ཤར་བས་ཕོ་བྲང་ནང་གི་འབྱུང་པོའི་ཆོ་འཕྲུལ་བཟློག་པའི་དབུགས་ཕྱུང། ཞེས་དང། ས་ཁྱི་ཟླ་བ་གསུམ་པའི་ཚེས་གཅིག་གི་སྲོད་འཁོར་ལ་ཉ་ཤུར་སྐྱ་རིལ་གྱིས་ཇའི་སང་སྡེ་པ་
བརྒྱུད་དེ་སྡེ་པ་བསྙུང་ལུགས་འདི་བཞིན་བྱུང་ཟེར་བར་གཟའ་ཡིག་དང། བྱིན་རླབས་རྟེན་སོགས་བསྐུར། ནམ་འོག་ལ་ཡོང་རྩིས་ཀྱིས་རྟ་བསུ་བ་ཐོངས་བྱས་ཀྱང་ནམ་སངས་ལས་མ་འབྱོར། ཚེས་གཉིས་ཀྱི་ཞོག་པ་ལྷ་སར་ཕྱིན། སྐུ་གྲིབ་ཀྱི་བསྙུན་
གཞི་བབས་ཤིན་ཏུ་ལྕི་བ་འདུག་པས་བཅོས་ཀ་འགྲོ་མདོག་མ་ཁ་ཡང། གཟའ་ཡིག་དུག་དབྱུངས། སྨན་བཅོས་ཐབས་སྣ་ཚོགས་བྱས་རུང། ཚེས་གསུམ་གྱི་ཉིན་ཕྱེད་ལ་ཞལ་མ་བཞུགས་པར་འཕོ་བ་བཏབ། བྱང་མི་མང་བའི་སྒྲ་དང་
བཅས་དེ་ཙམ་གྱིས་གནད་དུ་འགྲོ་མདོག་ཁ་བ་ཞིག་མ་བྱུང། ཞེས་དང། ཆོས་སྐྱོང་ཆེན་པོས་སྡེ་བར་འདྲེ་སྣ་ཟུག་པས་གཟིམ་ཁང་གོང་གི་མཆོད་རྟེན་རྣམས་གཞན་དུ་སྤོ་དགོས་ཚུལ་ལོ་སྔ་མ་སྟོད་ལུང་ཆུ་ཚན་ལ་བྱོན་སྐབས་དགེ་བསྐོས་

[052B] ད་ཆ་འཚུབ་ཆེར་སོང་བས་གཟིམ་ཁང་གོང་སྤོ་དགོས་གསུངས་པར་རྒྱལ་བརྫོངས་ལྟ་བུས་གོ་ཆོད་པའི་
ཁང་པ་བཤིག་མ་དགོས་པ་ཡོང་མི་ཡོང་གི་གླེང་གཞི་མང་དུ་བྱུང་རུང། བདེན་མི་བདེན་ཇི་ལྟར་ཀྱང་མཆོད་རྟེན་བརྒྱད་པོ་མ་ཕྲལ་བའི་སྐབས་མཆོད་རྟེན་ནང་ནས་སྐད་དང། ཙིར་བརྒྱབ་ཟེར་བས་མཚོན་པའི་རྣམ་རྟོག་འདྲེ་ལངས་ཀྱིས་
ཁ་ཚོན་མ་ཆོད་པས་སྐུ་ཆས་ཚོ་སྟོད་ལུང་མདའ་དང། ཤིང་ཆ་རྣམས་ཤར་ཆུ་སྦུག་ཏུ་བསྐྱལ། གཟིམ་ཁང་བཤིག་ཤུལ་དུ་གྲྭ་ཚང་གི་ཁྲོ་རོལ་སླང་གང་མ་ཞིག་དང། གྲྭ་ཚང་གསུམ་ནས་བསྡུས་པའི་དགེ་འདུན་བརྒྱ་སྐོར་གྱིས་གསུང་
རབ་བསྒྲགས། ཞེས་གསུངས་ཤིང། གཞན་ཡང་ལྔ་པའི་མནལ་ལམ་དུ། གདུགས་ངུར་སྨྲིག་མདོག་ཀ་བཞིའི་ས་ཙམ་པ་འཁོར་བ་ཞིག་ཡང་ཡང་བྱུང་ཞིང། དེ་བྱུང་རེས་ཀྱི་ཕྱི་ནང་ཅི་རིགས་སུ་འཚུབ་རེ་འོང་བ་དང། རིན་ཆེན་སྒང་པ་
དབང་རྒྱལ་རྡོ་རྗེར་རྟ་མགྲིན་གྱི་རྗེས་གནང་སྩལ་སྐབས་རླུང་སོགས་རྐྱེན་ཡེ་མེད་པར་དབང་གཏོར་གསོལ་ཅོག་སྟེང་ནས་ལྷུངས་པ་དང། གསོལ་ཚིགས་གནང་སྐབས་གསོལ་ཚིགས་ཀྱང་དོན་མེད་དུ་མགོ་མཇུག་ལྡོག་པ། སྐབས་ཤིག་རྩེ་
ཕོ་བྲང་པོ་ཏཱ་ལ་ཡང་ཡོམ་ཡོམ་དུ་འདར་བ་སོགས་ཆོ་འཕྲུལ་ཡང་ཡང་བསྟན། དེ་ཡང་གྲགས་རྒྱན་རང་ཉིད་ཞལ་བཞུགས་སྐབས་༸རྒྱལ་མཆོག་ལྔ་པའི་དྲུང་ནས་གོང་དུ་སྨྲོས་པ་ལྟར། གསུང་ཆོས་མང་དུ་གསན་ཅིང། གོང་གསལ་

[053A]༄༅། །གསང་རྣམ་ཚིགས་བཅད་མ་དེ་དག་གི་ཚིག་ཟུར་གསུང་བབས་ལ་གཞིགས་ཀྱང། བཤེས་གཉེན་ལ་གུས་པ་ནམ་ཡང་མི་ལྷོད་པའི་རྣམ་ཐར་སྐྱོང་བ་ལས། དད་དམ་ལོག་པའི་རྣམ་པ་ཆ་ཕྲ་མོ་ཙམ་མེད་ངེས་
ཀྱང། སྡེ་སྲིད་བསོད་ནམས་ཆོས་འཕེལ་གྱིས་ལོག་སྒྲུབ་མཛད་པས་ཐུགས་ཕམ་གདུང་གྱུས་ལྟ་བུ་དང། ༸རྒྱལ་དབང་མཆོག་གི་ཆེ་བ་འདེགས་ཆེད་དུ་ཆོ་འཕྲུལ་སྣ་ཚོགས་ཤིག་བསྟན་པས། སྣང་སྲིད་ཟིལ་གྱིས་གནོན་ནུས་པའི་བདག་ཉིད་
ཆེན་པོ་༸རྒྱལ་དབང་མཆོག་ཀྱང་དྲང་དོན་ཐུགས་ཚབས་ཚུབས་ཀྱི་རྣམ་པ་སྟོན་གནང་མཛད་དགོས་བྱུང་བའི་ཚུལ་ལ་བསྟོད་པའོ།    ༈    །ཡབ་ནི་བགེགས་རྒྱལ་ཡུམ་མཆོག་སྲིད་རྒྱལ་མོའི། །དྭངས་མ་ལས་འཁྲུངས་དྲག་པོའི་ཕོ་བྲང་
དུ༑ ༑གང་སྐུའི་ལུས་དཀྱིལ་ཤུགས་ལྡན་རིགས་ལྔ་ཡི། །གཙོ་འཁོར་དཀྱིལ་འཁོར་སྐད་ཅིག་རྫོགས་ལ་བསྟོད། །ཅེས་པའི་དོན་ནི། དེ་ཡང་དཔལ་ཡེ་ཤེས་ཀྱི་མགོན་པོ་རྡོ་རྗེ་གུར་དེ་ཉིད་ངེས་པའི་དོན་དུ་སངས་རྒྱས་རྣམ་པར་སྣང་མཛད་ཀྱི་ཡེ་
ཤེས་ཀྱི་རོལ་པ་བསྟན་སྲུང་རྒྱ་མཚོའི་སྡེ་དཔོན་གྱི་རྣམ་བཞེངས་པ་ཡིན་ཡང། དྲང་དོན་གདུལ་བྱ་ཐུན་མོང་བའི་སྣང་ངོར་སྔོན་དེ་བཞིན་གཤེགས་པ་གཙུག་ཏོར་ཅན་གྱི་བསྟན་པ་ལ། དགེ་སློང་བདེ་བའི་འཁོར་ལོ་ཞེས་བྱ་བ་དེ་བཞིན་གཤེགས་
པ་དེའི་ཉེ་འཁོར་དུ་བྱུང། མངོན་པར་ཤེས་པ་ཅུང་ཟད་དང་ལྡན་པའི་ང་རྒྱལ་གྱིས་དྲེགས་པ་ན། དེ་བཞིན་གཤེགས་པས་ཁྱོད་ལོག་པའི་ང་རྒྱལ་མ་བྱེད་ཅིག་གསུངས་པས། དེ་སེམས་ཤིན་ཏུ་དམན་པར་གྱུར་ནས། བདག་ནི་དེ་བཞིན་

[053B] རྨི་ལམ་དུ་དབང་ཕྱུག་ཆེན་པོ་བྱུང་ནས་དགེ་སློང་ཁྱོད་
བདག་གི་སྲས་སུ་གྱུར་ཏེ་འཇིག་རྟེན་འདི་ན་སྟོབས་ཆེ་བའི་དངོས་གྲུབ་སྦྱིན་ནོ་ཞེས་ལུང་བསྟན་ཏོ། །དེ་ནས་དེ་བཞིན་གཤེགས་པས་དགེ་སློང་གཅིག་ཏུ་སྤྲུལ་ཏེ་དེར་བྱོན་ནས་ཐབས་ཀྱིས་བཟློག་པས་དགེ་སློང་བདེ་བའི་འཁོར་ལོས་དེ་བཞིན་
གཤེགས་པའི་དྲུང་དུ་ཕྱིན་ནས་བཤགས་པ་བྱས་ཤིང་བདག་འབྲས་བུ་མཐར་ཕྱིན་པ་ཐོབ་པར་ལུང་བསྟན་ཏུ་གསོལ། ཞེས་ཞུས་པས། ཁྱོད་ཀྱིས་རྟེན་ལོག་པར་སྐྱབས་སུ་སོང་བའི་མཐུས་སྐྱེ་བ་མང་དུ་བརྒྱུད་པའི་མཐར་དབང་ཕྱུག་ཆེན་པོའི་བུ་
དྲག་པོ་ནག་པོ་ཞེས་བྱ་བར་སྐྱེ། དེའི་མཐར་ལས་ཀྱི་སྲིན་པོར་སྐྱེ་བ་བླངས་ནས་བསྐལ་པ་བཟང་པོ་འདི་ལ་རྡོ་རྗེ་འཛིན་པ་ཉིད་ཀྱིས་བཏུལ་ཏེ་བསྟན་པ་བསྲུང་པར་སེམས་བསྐྱེད་ཅིང་བྱང་ཆུབ་སེམས་དཔའ་ནག་པོ་ཆེན་པོ་ཞེས་བྱ་བར་གྱུར་ནས། དེས་བསྟན་
པ་སྲུང་བའི་བྱ་བ་རྫོགས་པའི་འོག་ཏུ་རྡོ་རྗེས་བརྒྱན་པ་ཞེས་བྱ་བའི་ཞིང་ཁམས་སུ་སངས་རྒྱས་ཐལ་བའི་དབང་པོ་ཞེས་བྱ་བར་འཚང་རྒྱ་བར་འགྱུར་རོ། །ཞེས་ལུང་བསྟན། དེ་ནས་སྐྱེ་བ་མང་དུ་བརྒྱུད་པའི་རྗེས་སུ་འཛམ་བུའི་གླིང་ན་མང་པོས་བཀུར་བའི་
རྒྱལ་པོའི་ཁབ་གྲོང་ཁྱེར་སུམ་བརྩེགས་ཞེས་པའི་བྱང་ཕྱོགས་ན། དུར་ཁྲོད་ཆེན་པོ་སོ་སའི་གླིང་དུ་དགེ་སློང་ལེགས་ལྡན་ནག་པོ་ཞེས་བྱ་བ་ཞིག་ཏུ་གྱུར་ཏེ་དཀའ་ཐུབ་ཀྱིས་གནས་ཤིང། རོ་ཤ། རོ་གོས། རོ་ཟས་རྣམས་ལ་ལོངས་སྤྱད་པས། གྲོང་ཁྱེར་

[054A]༄༅། །སུམ་བརྩེགས་པའི་མི་རྣམས་ཀྱིས་དགེ་སློང་དུར་ཁྲོད་པ་འདིས་རོ་ཐམས་ཅད་ཟ་བ་འདྲ་ཞིང། འདིས་ནམ་ཞིག་ན་མི་གསོན་པོ་ཟར་འོངས་བས་བསད་དགོས་ཟེར་ནས། གྲོང་ཁྱེར་སུམ་བརྩེགས་པའི་དམག་
དཔུང་ཐམས་ཅད་དེར་བྱིན་པ་དང། དགེ་སློང་གིས་ང་ནི་སྲིན་པོ་མིན་དུར་ཁྲོད་འདིར་བསྒོམ་པ་ཡིན་བྱས་ཀྱང་མ་ཉན་པར་མཚོན་བསྣུན་ཏེ་བསད། དེར་དགེ་སློང་གིས་དམོད་པ་བོར་བའི་མཐུ་དང། སྔར་དབང་ཕྱུག་གིས་དངོས་གྲུབ་
བྱིན་པའི་སྟོབས་ཀྱིས་ཤི་མ་ཐག་ལྷ་ཆེན་དབང་ཕྱུག་དང་ལྷ་མོ་ཨུ་མ་གཉིས་ཀྱི་བུར་འཁྲུངས། ཕྱག་ན་རྡོ་རྗེས་དབང་བསྐུར་ཏེ། སངས་རྒྱས་ཀྱི་བསྟན་པ་བསྲུང་བར་བཀའ་བསྒོས་ཤིང་དམ་ལ་བཏགས། འཛམ་གླིང་དུ་འོངས་ནས་གྲོང་
ཁྱེར་སུམ་བརྩེགས་བཅོམ། འཇིག་རྟེན་གྱི་ཁམས་ཐམས་ཅད་བརླག་ལ་ཁད་དུ་གྱུར་བའི་ཚེ་ཧེ་རུ་ཀས་བསྟན་པ་བསྲུང་བའི་དབང་བསྐུར་ཞིང་བྱིན་གྱིས་བརླབས་ཏེ་བཀའ་བསྒོས་པ་དང། གནོད་སྦྱིན་ཙིའུ་དམར་པོ་ཡང་ངེས་དོན་དུ་རྟ་
མགྲིན་དབང་གི་རྒྱལ་པོ་དང་ངོ་བོ་གཅིག་ཀྱང། ཐུན་མོང་སྣང་ངོར་ལི་ཡུལ་དུ་ལི་སྲས་འཆོར་པ་ཞེས་བྱ་བར་གྱུར་ཏེ། ནགས་ཁྲོད་དུ་དགེ་སྦྱོང་གི་བརྟུལ་ཞུགས་ལ་གནས་པའི་ཚེ། དོན་མེད་དུ་གཞན་གྱིས་ཡ་ག་བསྒྲགས་པའི་རྐྱེན་
གྱིས་རྒྱལ་པོས་གྲིར་བཀུམས་པས་ཤ་དང་རུས་པ་སྙིང་ཆུ་སེར་སོགས་ལས་བཙན་རྒོད་ཡ་བ་སྐྱ་བདུན་བྱུང་བ་སོགས་དང་མཚུངས་པར། དམ་པ་འདི་ཉིད་ཀྱང་ངེས་པའི་དོན་དུ་བསྟན་པ་བསྲུང་བའི་ཐུགས་བསྐྱེད་དུས་སུ་བབས་

[054B] དྲང་དོན་ཐུན་མོང་དུ་གཞན་གྱི་བསམ་སྦྱོར་ངན་པའི་གློ་བུར་རྐྱེན་ངན་གྱིས་ཐུགས་མ་རངས་པའི་མུར་གཤེགས་པའི་མཚམས་སྦྱོར་ལ་བརྟེན། དྲེགས་པའི་སྡེ་དཔོན་སུམ་ཅུའི་ནང་ཆན་བགེགས་ཀྱི་རྒྱལ་པོ་བི་ནཱ་ཡ་ཀ་དང་
ཡུམ་མ་གཅིག་སྲིད་པའི་རྒྱལ་མོ་གཉིས་འདུས་པའི་དྭངས་མ་ལས་གང་སྐུའི་ཕུང་པོ་ལྔ་རྣམ་པར་དག་པའི་དག་ཆ་ཤུགས་ལྡན་རིགས་ལྔ་དང། འབྱུང་བཞིའི་ཁམས་དང་གཟུགས་སོགས་འདོད་ཡོན་ལྔ་དག་ཆ་ཡུམ་དགུ། སྐྱེ་མཆེད་
དྲུག་དང། རྩ་རྒྱུས། ཚིགས་བཅས་ཀྱི་དག་ཆ་འཕྲིན་ལས་ཀྱི་སྣ་འདྲེན་དགེ་སློང་བརྒྱད། ལག་སོགས་ཡན་ལག་བཅུའི་དག་ཆ་སྟག་ཤར་བཅུ་བཅས་གཙོ་འཁོར་སོ་གཉིས་དང། དྲག་པོའི་ཕོ་བྲང་བཅས་རྟེན་དང་བརྟེན་པའི་དཀྱིལ་
འཁོར་ཡོངས་སུ་རྫོགས་པར་སྐད་ཅིག་ལ་བཞེངས་པར་མཛད་པའི་ཚུལ་ལ་བསྟོད་པའོ།    ༈    །དེ་ནས་རྩོད་ཟལ་རིག་འཛིན་ནུས་ལྡན་བཞིས། །ཏིང་འཛིན་གྱིས་གཟིར་མངོན་སྤྱོད་ལས་བརྩམས་ཀྱང། །འདུས་པའི་རིམ་གཉིས་ཕ་
མཐར་སོན་པའི་མཐུས། །ཞུགས་ཀྱིས་མི་ཚུགས་དཔའ་རྟགས་ངོམ་ལ་བསྟོད། །ཅེས་པ་ནི། གོང་སྨྲོས་ལྟར་གྲགས་རྒྱན་གཤེགས་འཕྲལ་ནས་བཟུང་ཆོ་འཕྲུལ་སྣ་ཚོགས་བྱུང་བར་བཟློག་ཐབས་ཀྱི་ལས་སྦྱོར་ཇི་སྙེད་ཅིག་མཛད་རུང་
ཕན་ནུས་མ་ཐོན་ཁར། མེ་བྱ་ནས་ལྷག་པར་དུ་ཆོ་འཕྲུལ་ཇེ་ཆེར་སོང་སྟབས། ༸རྒྱལ་དབང་ལྔ་པ་ཆེན་པོས་ས་བྱ་ལོར་དོལ་ཆུ་མིག་དཀར་མོར་རྒྱལ་ཁང་གསར་བརྩིགས་དང་འབྲེལ་རྟེན་རྫས་སོགས་འཛུགས་གནད་མཛད་ཀྱང་མ་ཕན་

[055A]༄༅། །པར་སྐྱ་སེར་དུ་མར་ནད་ཡམས་དང་རྣམ་རྒྱལ་གྲྭ་ཚང་གི་དགེ་འདུན་རེ་གཉིས་འདས་གྲོངས་བྱུང་བ་སོགས་ཆོ་འཕྲུལ་སྔར་ལས་ཆེར་སོང་སྟབས་རྣམ་རྒྱལ་གྲྭ་ཚང་ནས་༸རྒྱལ་དབང་མཆོག་ལ་ཞབས་བསྐུལ་ཞུ་
གནང་ལྟར་གྲྭ་ཚང་དུ་རྡོ་རྗེ་གྲོ་ལོད་ཀྱི་རྡོ་རྗེ་སློབ་དཔོན་དགའ་གདོང་སྔགས་རམ་པ་དོན་གྲུབ་རྒྱ་མཚོ་དང། ཡང་གསང་ཀརྨ་དྲག་པོའི་རྡོ་རྗེ་སློབ་དཔོན་རྒྱལ་མཆོག་ཉིད་དང། གནང་བྱུང་སྔགས་འཆང་བློ་བཟང་མཁྱེན་བརྩེས་གནང་བའི་
དགེ་འདུན་གྲངས་བཅད་ཀྱིས་སྒྲུབ་ཁག་གཉིས། རྡོ་རྗེ་བྲག་རིག་འཛིན་སྤྲུལ་སྐུ་པདྨ་འཕྲིན་ལས། སྨིན་གྲོལ་གླིང་རིག་འཛིན་གཏེར་བདག་གླིང་པ་འགྱུར་མེད་རྡོ་རྗེ། ཆོས་རྗེ་འུག་བྱ་ལུང་པ། ཀ་ཚལ་ཟུར་པ་མངའ་རིས་སྔགས་འཆང་དཀོན་
མཆོག་ལྷུན་གྲུབ། དཔལ་རི་སྤྲུལ་སྐུ་རྣམས་ཀྱིས་བླ་མ་དྲག་པོ། གཤིན་རྗེ། ཕུར་པ། ལོག་ཏྲི་སོགས་སྒྲུབ་ཁག་བདུན་གྱིས་པོ་ཏཱ་ལའི་བདེ་ཡངས་ཤར་དུ་སྦྱིན་སྲེག་གི་ལས་སྦྱོར་གནང་ཞིང། ལས་སྦྱོར་གནང་རྒྱུའི་སྔ་དྲོ་དེར། ལྕགས་
པོ་རིར་དགེ་སློང་བྱང་ཆུབ་སེམས་དཔའ་ཟེར་བའི་མངོན་ཤེས་མཁན་ཞིག་ཡོད་འདུག་པ་དེས་ཐུགས་དམ་ལ་བཞུགས་པའི་གཟིགས་སྣང་ལ། ཞོག་པ་སྔ་མོར་པོ་ཏཱ་ལའི་ཕྱོགས་ནས་ཁྲོ་ཆུང་ཉི་ཟེར་གྱི་རྡུལ་ཕྲན་ལྟ་བུ་འཕྲོས་ནས་འབྲས་སྤུངས་
ཕྱོགས་ལ་སོང་ཞིང། ཚ་རྟིང་མ་སྔ་ཕྱོགས་ཙམ་ལ་དོལ་རྒྱལ་ཆེན་དཔོན་གཡོག་རྣམས་རྟ་རགས་གཟབ་མཆོར་མི་སྲིད་པ་བྱས་ནས་པོ་ཏཱ་ལའི་ཕྱོགས་སུ་ཕེབས་འགྲོ་བ་མཐོང། ་གོང་ས་ནས་ལས་སྦྱོར་གནང་སྟེ་སྦྱིན་སྲེག་ཏུ་ཐེབས་ཁར་གསང་

[055B] རྩེ་ཕོ་བྲང་ཡོམ་ཡོམ་དུ་སྤྲུལ་བ་སོགས་ཀྱིས་༸རྒྱལ་དབང་མཆོག་ཏིང་འཛིན་ཅུང་ཟད་ཡེངས་པ་དང། གྲགས་རྒྱན་ཉིད་ཀྱང་སྔར་ཞལ་བཞུགས་སྐབས་
དཔལ་གསང་བ་འདུས་པའི་རྣལ་འབྱོར་ལ་རྩེ་གཅིག་གཞོལ་བས་རིམ་གཉིས་ཀྱི་ཉམས་རྟོགས་མཐོན་པོར་གཤེགས་པའི་ནུས་སྟོབས་སྟབས་མཚུངས་ཀྱི་མཐུ་ལས་སྦྱིན་སྲེག་ཏུ་མ་ཐེབས་ཤིང། དེ་མཚུངས་རྡོར་བྲག་རིག་འཛིན་ཆེན་
པོས་དྲག་སྲེག་མཛད་སྐབས་རྒྱལ་ཆེན་དགང་གཟར་གྱི་ཁར་བྱོན་པ་དགང་གཟར་ཁ་སྦུབ་ཚེ་རྒྱལ་ཆེན་དགང་གཟར་གྱི་རྒྱབ་ཏུ་བྱོན། ཁ་བཟེད་ཚེ་སྟེང་དུ་བྱོན་པ་སོགས་ཀྱིས་སྲེག་མ་ཐུབ། སྨིན་གླིང་གཏེར་ཆེན་གྱིས་དྲག་སྲེག་མཛད་སྐབས་
རྒྱལ་ཆེན་དགང་གཟར་ཁར་བྱོན་པ་ཐབ་ཏུ་འབུལ་ཁར་བསེ་ཁྲབ་པས་ནམ་མཁར་ཁང་བཟང་གི་བཀོད་པ་སྤྲུལ་པར་གཏེར་ཆེན་ཐུགས་ཡེངས་པའི་བར་དེར་དགང་གཟར་གྱི་ཁ་ནས་ཤོར། ཆོ་ག་གྲ་བ་རྣམས་ཀྱི་མཐོང་སྣང་ལ་ཕུག་རོན་ཞིག་
འཕུར་བ་མཐོང། དགའ་གདོང་སྔགས་རམས་པས་སྦྱིན་སྲེག་གནང་སྐབས་ཆོག་གྲ་བ་ཞིག་གིས་ཁམ་འབྲས་ཟོས་པའི་ཚི་གུ་ལག་པས་བཙིར་ནས་ཡར་བ་བླ་མའི་དབུ་ལ་ཕོག་པས་ཏིང་འཛིན་ཡལ་ཏེ་སྲེག་མ་ཐུབ། དེ་མཚུངས་སྒྲུབ་
ཁག་གཞན་རྣམས་ཀྱིས་ཀྱང་ནུས་ཐོན་མ་བྱུང་ཞིང། དེ་ལྟར་སྦྱིན་སྲེག་ཏུ་མ་ཐེབས་པས་༸རྒྱལ་དབང་ལྔ་པ་ཆེན་པོ་ཐུགས་འཁྲུགས་པའི་རྣམ་པས་གསང་ཕུའི་མགོན་ཁང་དུ་བསེ་ཁྲབ་པར་བསྒྱུར་བྱང་གི་བཀའ་ཤོག་བསྒྲག་རྒྱུ་
[056A]༄༅། །གནང་བ་ཀློག་པའི་དུས་ཆོས་སྐྱོང་སྐྲག་ནས་ལྕོག་ཀྱང་ཡོམ་ཡོམ་ཤིག་ཤིག་འདར་ཞེས་གླེང། སྦྱིན་སྲེག་མཛད་ནས་རྗེས་སོར་མི་རིང་བར་རྣམ་རྒྱལ་གྲྭ་ཚང་གི་དགེ་འདུན་མང་པོ་སྟེང་གྲིབ་ཀྱིས་
འདས་གྲོངས་བྱུང་བ་དང། གྲྭ་ཚང་གི་མཚམས་ཁག་པ་རྣམས་ཡོད་སར་དགོང་མོ་མར་མེའི་འོད་ལ་གཟུགས་མི་མཐོང་བའི་ལག་པ་ཆེན་པོས་མར་མེ་སྒྲིབ་པ་དང། གསོད་པ། ཆབ་གསང་འགྲོ་མཁན་དང། གྲ་གཟུགས་
བོང་བུའི་མགོ་ཅན་ཟླ་གམ་གྱོན་པ་ཐུག་པ། སྐས་འགོའི་སྐས་རུ་མི་ནག་རྒྱ་ལུ་ཆས་སུ་འཁྲུལ་ནས་གཡང་ལ་བསྒྱུར་གྲབས་བྱས་པ། འགའ་ཞིག་ལ་ཞུགས་ཏེ་ནད་པ་ཡིན་ཁུལ་གྱིས་རྩ་སྟོན་པ་སོགས་མང་པོ་བྱུང། ནད་པ་དེ་རིགས་
ལ་ཨེམ་ཆི་དར་མོ་སྨན་རམས་པ་རང་འཕྲོད་ཅིང། ཁོང་རྒྱལ་པོ་དང་གྲོགས་མཆེད་ལྟ་བུ་ཡིན་ཚོད། སྐབས་ཤིག་ཁོང་གིས་གྲ་པ་ནད་པ་ཞིག་གི་རྩར་བྱོན་པས་རྒྱལ་ཆེན་གྱིས་གནོད་པར་ཤེས་ཏེ། ཁྱོད་ཀྱི་ན་ཚ་དེ་འདི་ཁ་རང་དུ་
འདུག་ཅེས་སྙིང་ཁར་ཕྱག་མཛུབ་བཙུགས་པས། ཁ་རག་བཞུགས། མིས་ཤེས་ཡོང། ཞེས་ཤུབ་པོར་བརྗོད་པ་དེར་སྨན་པ་དར་མོ་བས་འཇམ་འགྲོས་ཀྱིས་གསེད་བཀྲོལ་གནང་ནས་དྲག་ཅེས་ཟེར། དེ་ལྟར་སྦྱིན་སྲེག་གྲུབ་རྗེས་སུ་
ཡང་ཆོ་འཕྲུལ་ཇེ་ཆེར་སོང་བར་བརྟེན་ལྔ་པ་ཆེན་པོས། ཧཱུཾ། ལྷུན་གྲུབ་གདོད་མའི་དབྱིངས་ལས་མ་གཡོས་ཀྱང། །གདུག་རྩུབ་ནུས་ལྡན་མཐུ་རྩལ་ཐོག་ལས་མྱུར། །ལེགས་ཉེས་ཤན་འབྱེད་དཔའ་གདེངས་རབ་ཏུ་ལྡན། །དད་པས་སྤྱན་
་
[056B] །རབ་བྱུང་ཆས་ལྡན་བསེ་ཐེབ་ཐོད་དུ་མཛེས། །གཡས་པ་བེ་ཅོན་གཡོན་པ་མི་སྙིང་འཛིན། །ལྟོ་འགྲོ་ཁྱུང་སོགས་བཞོན་པ་སྣ་ཚོགས་ཞོན། །དུར་ཁྲོད་མ་མོ་སྣ་ཚོགས་འདུལ་ལ་བསྟོད། །
དམ་རྫས་མཆོད་གཏོར་ཕྱི་ནང་གསང་བ་དང། །སྤྱན་གཟིགས་མཆོད་རྫས་དངོས་པོ་སྣ་ཚོགས་བཤམས། །སྔོན་ཆད་རང་འདོད་ཅུང་ཟད་འཁྲིགས་པ་ལས། །བཙན་པོའི་སྣང་བ་མ་བཟློག་མཐོལ་ཞིང་བཤགས། །ད་ནི་ལུས་ངག་
ཡིད་གསུམ་གུས་བསྟོད་ན། །བདག་ཅག་དཔོན་སློབ་ཡོན་མཆོད་འཁོར་བཅས་རྣམས། །ལེགས་དང་སྤྲོད་ཅིང་ཉེས་རྣམས་བཟློག་པ་དང། །ཆོས་སྲིད་ཡར་ངོའི་ཟླ་ལྟར་འཕེལ་བར་མཛོད། །གཞན་ཡང་བསམ་དོན་མ་ལུས་མྱུར་
འགྲུབ་པའི། །སྨོན་པ་བཞིན་དུ་འབད་མེད་མཆོག་སྩོལ་ཞིང། །ཡིད་བཞིན་ནོར་བུ་དགོས་འདོད་འབྱུང་བ་བཞིན། །རྟག་ཏུ་དཀོན་མཆོག་གསུམ་གྱིས་སྐྱོང་བར་ཤོག་ཅེས་བསྟོད་པའི་འཕྲིན་བསྐུལ་མདོར་བསྡུས་ཀྱང་མཛད་པས་
ཕན་པར་བྱུང་བ་སོགས་རྩོད་བྲལ་གྱི་རིག་འཛིན་ཆེན་པོ་དེ་དག་གིས་སྲེག་པ་མེ་ཡི་ལས་སྦྱོར་གྱི་སྒོ་ནས་འདུལ་བར་བཞེད་ཀྱང། ཞུགས་ཀྱིས་མ་ཚུགས་པའི་དཔའ་རྟགས་སུ་ཆོ་འཕྲུལ་གྱི་ཚ་ངར་ཆེས་ཆེར་ངོམ་པའི་ཚུལ་ལ་བསྟོད་པའོ། །
   ༈    །རྒྱལ་དབང་ཕྱོགས་ཕེབས་སྒར་སྒྲིག་ཚུགས་འདྲ་བའི། །ངོ་མཚར་ལྟད་མོ་སྡེ་བརྒྱད་ཆོ་འཕྲུལ་ཀུན། །འཚོ་བྱེད་སྨན་པར་དངོས་སུ་བསྟན་ལ་བསྟོད། །ཅེས་པ་ནི། གྲགས་རྒྱན་ཞལ་བཞུགས་

[057A]༄༅། །སྐབས་གསོལ་སྨན་འབུལ་མིའི་སྨན་པ་འབྲས་ཉང་པོ་ཁམས་ཚན་གྱི་ཨེམ་ཆི་ཞིག་ཡོད་པ་དེར། གྲགས་རྒྱན་གཤེགས་རྗེས་ནུབ་གཅིག་ཉམས་དང་རྨི་ལམ་འདྲེས་མ་ལྟ་བུ་ཤིན་ཏུ་གསལ་བར་གྲགས་རྒྱན་
གྱི་གསོལ་དཔོན་བྱུང་སྟེ་བླ་མ་སྐུ་ཁམས་ཅུང་མི་བདེ་བ་ཡོད་པས་ཁྱེད་གདན་འདྲེན་པར་གཏོང་གནང་མཛད་བྱུང་ཟེར། དེར་ངེད་ལ་རྟ་མེད་པས་ཇི་ལྟར་བྱེད་བྱས་པར། རྟ་ཁྲིད་ཡོད་ཟེར་བ་ལྟར་སྨན་པས་སྨན་སོགས་འཁྱེར་ཏེ་སོང་
བ་ན་འབྲས་སྤུངས་ལྕགས་རིའི་ཕྱིའི་རྡོ་བཅལ་དུ་རྟ་དཀར་པོ་སྒ་ཆས་རང་འགྲིགས་ཤིག་འདུག་པར་བཞོན་ནས་ཨ་ཙ་རྱ་གཉིས་ཀྱིས་ཁྲིད་དེ་རྐྱང་ཐང་སྒང་དུ་སླེབས་པ་ན། དེར་༸རྒྱལ་དབང་ཐམས་ཅད་མཁྱེན་པ་ཕྱོགས་ཕེབས་སྐབས་ཀྱི་
བཞུགས་སྒར་ལྟ་བུའི་སྒར་ཆེན་ཞིག་གི་དབུས་ཀྱི་དབུ་གུར་དུ་ཁྲི་ཆེན་པོ་ཞིག་གི་སྟེང་ན་གྲགས་རྒྱན་སྔར་ཞལ་བཞུགས་སྐབས་ལྟར་མངོན་སུམ་དུ་བཞུགས་འདུག་པ་མཇལ་སྐབས་གྲགས་རྒྱན་ནས། ངོས་ལུས་ཀྱི་རྒྱབ་སྐེད་པའི་སྨད་འདི་ཚོར་
ཤུ་འཐོར་ལྟ་བུ་ཅུང་ཟད་ཐོན་ཏེ་མི་བདེ་བ་ཡོད་ཅེས་ཨེམ་ཆིར་ཕྱག་རྩ་བསྟན་པ་དང། གསོལ་སྨན་འབུལ་བ་ཞེས། སྨན་ཡོན་གནང་བ་རྣམས་སྨན་སྒྲོར་བླུགས་ཏེ་ཚུར་ལོག་ཡོང་བ་སོགས་མངོན་སུམ་པ་ལྟར་བྱུང། སང་གཉིད་སད་སྐབས་
བླ་མ་ནི་སྐུ་འདས་ཟིན་ཀྱང། མདང་ནུབ་ཀྱི་དེ་མངོན་སུམ་པ་ལྟར་བྱུང་བ་ཇི་ཡིན་སྙམ་དོགས་ཏེ་སྨན་སྒྲོ་ཁ་ཕྱེས་ཏེ་བལྟས་པས་མ་དང་སྨན་ཡོན་གནང་བ་རྣམས་དངོས་སུ་ཡོད་པ་བྱུང་ཞིང། དེ་དག་ནི་རྗེ་འདི་ཉིད་ཐུན་མོང་སྣང་ངོར་ཡང་

[057B]
ཡང་སྟོན་པའི་རྣམ་ཐར་ལ་བསྟོད་པའོ།    ༈    །དེ་ནས་གཙང་ཕྱོགས་ལྷུན་པོའི་གྲྭར་བྱོན་ཀྱང། །ཅུང་ཟད་རྟེན་འབྲེལ་འཆོལ་བས་དེ་མ་ཐག་ཁྲོས་པའི་ཚུལ་གྱིས་ས་སྐྱར་གཤེགས་པ་ན། །བསྟན་སྲུང་མཐུ་བོར་མངའ་གསོལ་མཛད་ལ་
བསྟོད། །ཅེས་པ་ནི། གྲགས་རྒྱན་ཉིད་སྔར་པཎ་ཆེན་ཆོས་རྒྱན་གྱི་དྲུང་ནས་ཟབ་ཆོས་མང་དུ་གསན་པའི་སྟབས་ཀྱིས་དྲེགས་པའི་སྐུར་བཞེངས་རྗེས་པཎ་ཆེན་ཆོས་ཀྱི་རྒྱལ་པོའི་དྲུང་དུ་བཀྲས་ལྷུན་དགོན་གྱི་སྲུང་མ་མཛད་རྩིས་ཀྱིས་བྱོན་
པ་ན། བཀྲ་ཤིས་ལྷུན་པོའི་གླིང་བསྐོར་གྱི་ལམ་དུ་རྣམ་སྲས་རྟ་བདག་བརྒྱད་ཕྱག་སྦྲེལ་ཏེ་བསྲུང་བའི་ཚུལ་ལྟ་བུ་ཞིག་གཟིགས་ཏེ་རྟེན་འབྲེལ་ཅུང་ཟད་འཆོལ་བར་བརྟེན། དེ་མ་ཐག་ཐུགས་ཁྲོས་པའི་ཚུལ་གྱིས་སྔར་རྗེ་བཙུན་ས་པཎ་དུ་
འཁྲུངས་པའི་བག་ཆགས་རྗེས་སུ་དྲན་ཏེ་ས་སྐྱར་གཤེགས་པ་ན། བདག་ཆེན་རྡོ་རྗེ་འཆང་བསོད་ནམས་རིན་ཆེན་ཞལ་སྔ་ནས་ཀྱིས་དགུང་གྲངས་བཅུ་བདུན་དུ་ཕེབས་པ་ལྕགས་གླང་ལོར་དཔལ་ས་སྐྱའི་དབུ་རྩེ་རྙིང་མར་གསུང་ངག་རིན་
པོ་ཆེ་ལམ་འབྲས་ཚོགས་བཤད་འདུས་པ་སུམ་བརྒྱ་ལྷག་ཙམ་ལ་གནང་སྐབས་མཚན་མོ་རྡོ་ཆར་འབེབས་པ་དང། སྐྱེ་བོ་འགའ་ཞིག་ལ་ཆོ་འཕྲུལ་སྣ་ཚོགས་བསྟན་ཅིང། བདག་ཆེན་གྱི་མནལ་ལམ་དུ་དཔལ་ས་སྐྱའི་ཕུན་ཚོགས་

[058A]༄༅། །གླིང་གི་རྩེ་ཆེན་ལྷ་ཁང་འགག་ན་བན་གཟུགས་མིག་མང་པོ་བྱས་པ་ཞིག་ཤར་བར། ཁྱེད་སུ་ཡིན་གསུངས་པ་ལ། ང་དགའ་ལྡན་པའི་དམ་སྲི་ཁོ་ཡིན། ཞེས་ཞུས་པ་བྱུང་བ་དང། གཞན་ཡང་གཟུགས་
གཞན་མི་མཐོང་བའི་ལག་པ་དམར་པོ་ཆེན་པོ་ཞིག་གཟིམ་ཆུང་གི་སྒེའུ་ཁུང་ནས་ཡང་ཡང་བརྐྱངས་ཏེ་བཟེད་པ་བྱུང་བ་ན། ཐེངས་གཅིག་ཁྱོད་ལ་ཅི་དགོས་ཞེས་གསུངས་པར། རྗེ་བཙུན་གོང་མས་ངེད་བསྟན་སྲུང་གི་གྲལ་དུ་བསྟེན་རྒྱུའི་
ཞལ་བཞེས་ཡོད་པ་ལྟར་ཉིད་ནས་བསྟན་སྲུང་དུ་མངའ་གསོལ་ཏེ་ཕྱག་རྟགས་ཕྱག་མཚན་དགོས་ཞེས་ཞུས་པར། འོ་ན་འདི་སྐྱེ་འགྲོ་ཀུན་བྱི་སྲོག་གི་སྙིང་པོ་ཡིན་ཞེས་ཟན་གྱི་གསོལ་ལྷག་རིལ་མོ་ཞིག་གནང་བ་ཆོས་སྐྱོང་གི་ཕྱག་ཏུ་བཞག་
པ་དང་མི་སྙིང་མངོན་སུམ་དུ་གྱུར། བདག་ཆེན་རྡོ་རྗེ་འཆང་གིས་རྒྱལ་གསོལ་ལོག་འདྲེན་ཚར་གཅོད་གསུང་རྩོམ་དང་འབྲེལ་ཁ་འུ་སྐྱེས་ལྷས་སུ་རྒྱལ་མཁར་བཏབ་ཅིང་རྟེན་རྫས་བཙུགས་ཏེ་ས་སྐྱའི་བསྟན་སྲུང་དུ་མངའ་གསོལ་མཛད། རྟེན་རྫས་སུ་དངོས་
པོ་མནངས་ཆེན་འགའ་རེ་འཇོག་གནང་མཛད་པ་སྐྱེ་བོ་ཞིག་གིས་བརྐུས་པས་མི་དེ་ཁྲག་སྐྱུག་ནས་ཤི་བའི་ལོ་རྒྱུས་སོགས་ས་ཆེན་ཀུན་བློའི་གསུང་དུ་གསལ་ཞིང། ས་ཆེན་ཀུན་བློ་རང་གིས་ཀྱང་འདུལ་འཛིན་གཙོ་བོ་ལ་ལས་བཞིའི་རྒྱལ་པོས་
བསྐོར་བའི་རིགས་ལྔའི་མཆོད་ཆོག་ཕུན་ཚོགས་འདོད་འཁྱིལ་ཞེས་པ་མཛད། ས་སྐྱའི་རྨུག་ཆུང་མགོན་ཁང་དུ་རྒྱལ་ཆེན་གྱི་རྟེན་མཁར་བློས་བསླངས་སོགས་རྟེན་རྫས་རྒྱ་ཆེ་ཡོད་པ་དེར་ལོ་སྟར་བདག་ཆེན་རིན་པོ་ཆེ་ངོ་ཕེབས་ཀྱིས་དུས་གཏོར་

[058B] ས་སྐྱའི་དགོན་ཁག་ཕལ་མོ་ཆེར་རྒྱལ་ཆེན་གྱི་བསྐང་འཕྲིན་གསུང་སྲོལ་ད་ལྟའི་བར་དུ་མཆིས། རྡོ་རྗེ་ཤུགས་ལྡན་རྩལ་ཞེས་པའི་མཚན་ཡང་གནས་ཆུང་ཆོས་རྒྱལ་ཆེན་པོས་གསོལ་བར་སྣང་ཚོད་འདུག་སྟེ་
ས་ཆེན་ཀུན་བློས་མཛད་པའི་ཤུགས་ལྡན་གྱི་དྲག་པོའི་གཏོར་ཆེན་ས་སྐྱའི་དཔར་མ་ལས། ཚུལ་འདི་ནི་༸གོང་ས་རྡོ་རྗེ་འཆང་ལྔ་པ་ཆེན་པོའི་བར་སྤྲུལ་སྐུ་རིམ་བྱོན་ཞིག་ལ་དེ་སྐབས་སྤྲུལ་སྐུའི་མཚན་པཎ་ཆེན་བསོད་ནམས་གྲགས་པ་ཞེས་ལུགས་ཟུང་
ལ་མཁྱེན་སྤྱན་ཡངས་པ་ཞིག་བྱུང་བ་དེའི་འཕྲིན་ལས་ལ་གཞན་གྱིས་ཕྲག་དོག་བྱས་པས་ཐུགས་མ་རངས་མུར་གློ་བུར་རྐྱེན་ངན་གྱིས་གཤེགས་དུས་མཚམས་སྦྱོར་ངན་པས་ཟླ་བ་གཅིག་ཙམ་ནས་དེ་ག་ཉིད་ཀྱི་དགོངས་རྫོགས་དངུལ་གདུང་ནང་ནས་ཙིར་
སྒྲ་འབྱིན་པ་སོགས་བྱུང་པས་དངུལ་གདུང་གཟིམ་ཁང་བཅས་བཤིགས། ཤིང་ཆ་རྣམས་ཆུར་བསྐྱུར་བ་དོལ་ཆུ་མིག་དཀར་མོར་ཆགས་པས་དེར་གནས་ནས་དམ་སྲི་དོལ་རྒྱལ་དུ་གྲགས་ཆེ་བས་མནན་བསྲེགས་འཕངས་གསུམ་མཛད་པ་མང་
པོའི་ཁྲོད་ནས་འགའ་ཞིག་གིས་རྟགས་ཐོན་པའང་བྱུང་རུང། བརྒྱལ་བ་སངས་པའམ། འདས་ལོག་གང་ལྟར་ཡང་སྔར་ཤུལ་དུ་ཆུད་པ་ཁོ་ན་བྱུང་དུས་གནས་ཆུང་ཆོས་སྐྱོང་ཆེན་པོས་འདི་ལ་སུས་ཀྱང་མཐོ་འཚམས་བྱེད་མི་ཉན། རྡོ་རྗེ་ཤུགས་ལྡན་
རྩལ་བྱ་བ་དེ་ཡིན་ཞེས་མཚན་གནང་བ་དེར་དཔགས་ན་རྡོ་རྗེ་ཐེག་པ་ནས་བཤད་པའི་རྡོ་རྗེའི་མིང་དང་འདྲ་བྱུང་བས། དཔལ་རྟ་མགྲིན་ནམ་གུ་རུ་རིན་པོ་ཆེ་ལྟ་བུ་ཞིག་གིས་དམ་ལ་བཏགས་ནས་མཚན་གསོལ་བ་མིན་ནམ་མཁས་གྲུབ་རྣམས་

[059A]༄༅། །ཀྱིས་དཔྱད་པར་ཞུ། ཞེས་གསལ། གོང་དུ་སྨྲོས་པ་ལྟར་ས་སྐྱའི་བདག་ཆེན་རྡོ་རྗེ་འཆང་ནས་སྩལ་བའི་ཕྱག་མཚན་མི་སྙིང་དེ་བསྣམས་ཏེ་རྨོར་ཆེན་རྡོ་རྗེ་འཆང་གི་སར་ཕེབས་ཏེ། ང་ལ་ས་སྐྱ་བདག་ཆེན་ནས་
བསྟན་སྲུང་མཐུ་བོར་མངའ་གསོལ་བའི་ཕྱག་རྟགས་འདི་ཡིན་ཞེས་བསྟན་པ་ན། རྨོར་ཆེན་དང་དྲེའུ་ལྷས་རྣམ་གཉིས་ཀྱིས། ངོས་བཟུང་བྲལ་བ་ཀ་དག་གདོད་མའི་གཤིས། །འགགས་མེད་ལྷུན་གྲུབ་ཡེ་ནས་མ་བཅོས་པ། །མཉམ་ཉིད་བདེ་
ཆེན་ཡངས་པའི་ཀློང་ཡངས་ནས། །གཅིག་ཉིད་ཆུ་ཟླའི་གར་གྱིས་གཤེགས་སུ་གསོལ། །ཞེས་སོགས་སྤྱན་འདྲེན། བསྐངས་བཤགས། བསྟོད་བསྐུལ་སོགས་ཆ་ཚང་བའི་རྒྱལ་གསོལ་གྱི་བསྐང་ཆོག་གསར་རྩོམ་མཛད་པ་དེང་དུས་ཀྱི་
བར་ལྷོ་ཁ་རི་བོ་ཆོས་གླིང་དགོན་དང། ལྷ་ལྡན་སྤྲོ་ཁང་གི་མགོན་ཁང་དུ་གཏོང་བཞིན་པ་སོགས་འཇམ་མགོན་ས་སྐྱ་བ་ཆེན་པོས་བསྟན་སྲུང་དུ་མངའ་གསོལ་བའི་ཚུལ་ལས་བརྩམས་ཏེ་བསྟོད་པའོ། །དེ་ཡང་སྔར་རྨོར་ཆེན་རྡོ་རྗེ་
འཆང་ཀུན་དགའ་ལྷུན་གྲུབ་ནས་ལས་གསུམ་རྒྱལ་པོའི་རྣམ་གཞག་ཀྱང་མཛད་ཅིང། རྒྱལ་ཆེན་ཤུགས་ལྡན་གྱི་འཕྲིན་ལས་རྒྱ་ཆེར་སྤེལ་བར་མཛད་པ་ལ་སྐབས་དེར་འགའ་ཤས་ནས་སྐུར་འདེབས་ཞུས་པ་དང། དེང་སང་ཡང་རྒྱལ་ཆེན་འདི་
ཉིད་བསྟེན་གསོལ་བྱེད་པ་ལ་འགའ་ཞིག་གིས་རྣམ་རྟོག་འདྲེར་ལངས་ཀྱི་དོགས་པ་སྣ་ཚོགས་བྱེད་པ་འདི་དག་ནི་ངེས་དོན་གྱི་གནད་མ་རྟོགས་པའི་བབས་ཅོལ་གྱི་གཏམ་སྟེ། ༸རྒྱལ་བ་ལྔ་པ་ཆེན་པོའི་དབུ་བླ་སྨིན་གླིང་གཏེར་ཆེན་རིན་པོ་ཆེ་

[059B]
བའི་མུན་སེལ་ཞེས་པ། སླེ་ལུང་བཞད་པའི་རྡོ་རྗེས་རྗེ་བློ་གསལ་རྒྱ་མཚོའི་གསུང་སྒྲོས་ཐོར་བུ་རྣམས་མ་བཅོས་ལྷུག་པར་ཡི་གེར་འགོད་གནང་མཛད་པ་དེ་ཉིད་ལས། འདི་སྐད་ཅེས། ཡང་དུས་ཕྱིས་རྨོར་ཆེན་རྡོ་རྗེ་འཆང་ཀུན་དགའ་ལྷུན་
གྲུབ་དེ་ཉིད་ནས་དགོངས་གཞི་ཁྱད་པར་ཅན་གྱིས་ཐུགས་སྣང་དག་པ་ཐམས་ཅད་ལ་དེང་སང་དུས་བབས་ཡིན་པས་རྒྱལ་པོ་ཆེན་པོ་འདི་ཁ་བསྟེན་དགོས་ཞེས་ཆེ་བརྗོད་བསམ་གྱིས་མི་ཁྱབ་པ་དང་བཅས་ཁྱབ་གང་ཆེར་བསྟེན་འཇུག་པ་གནང་
བ་ལ། ཡང་འགའ་ཞིག་ནས་འདི་འདྲ་མི་ལེགས། རྒྱལ་པོའི་འཕྲིན་ལས་སྤེལ་མཁན་སྡུག་པ་རང་ཞིག་ཡིན་པ་འདྲ་ཟེར་ཡང། དེ་ཡང་གནད་མ་རྟོགས་པ་ཡིན་ཏེ། རྡོ་རྗེ་འཆང་དེ་ནི་བསྟན་པའི་གསལ་བྱེད་ཆེན་པོ་སློབ་དཔོན་ཆེན་པོའི་
རྣམ་འཕྲུལ་ཡིན་ངེས་པ་ཞིག་ཏུ་གསུངས་ལ། དུས་དེ་ཁའི་གདོང་དུ་རྒྱལ་པོ་རང་གི་གནོད་ཚབས་ཀྱང་གཞན་ལས་ཆེ་བ་དང། འཕྲིན་ལས་ཀྱང་དེ་དུས་དར། དེ་ལ་རྨོར་ཆེན་རང་ཕན་ཐོགས་ཆེ་བ་བཅས་གང་ལ་གང་འདུལ་གྱི་བཀོད་པ་བསྟན་པ་
ཡིན་པས་མཐར་ཐུག་གི་དགོངས་པ་གཅིག་པར་བལྟ་དགོས་སོ། །དཔེར་ན་གནོད་སྦྱིན་ཆེན་པོ་ཙིའུ་དམར་པོ་དང། པེ་ཧར་རྒྱལ་པོ་ལྟ་བུ་དོན་གྱི་སངས་རྒྱས་ཡིན་ཐག་ཆོད་དང། རྒྱལ་བའི་བསྟན་སྲུང་ཡིན་པར་ཡོངས་སུ་གྲགས་མོད། ཡང་པེ་ཧར་གྱི་

[060A]༄༅། །བར་ཆད་བྱུང་ནས་ཆོས་མཐར་མ་ཕྱིན་ཟེར་བ་དང། ཆོས་བྱེད་མཁན་ལ་གནོད་པ་མཛད་པའི་ལོ་རྒྱུས་མང། བསམ་ཡས་སུ་ཕེབས་མཁན་གྱི་སྐྱེས་ཆེན་དམ་པ་མང་པོ་ཞིག་གནོད་སྦྱིན་ཆེན་པོས་གཤེགས་སུ་བཅུག་པ་
དང། ཚར་བཅད་ཚུལ་མཛད་པ་ནི། རྭ་ལོ་ཙཱ་བས་དར་མ་མདོ་སྡེ་ལ་སོགས་པའི་རྡོ་རྗེ་འཛིན་པ་བཅུ་གསུམ་སྦྱིན་སྲེག་ལ་བཏབ་ནས་བསྒྲལ་བ་དང་འདྲ་སྟེ་དགོངས་གཞི་དགོས་པ་ཁྱད་པར་ཅན་གྱི་སངས་རྒྱས་ཀྱི་མཛད་པ་འབའ་ཞིག་ཡིན། མི་
གཅིག་རང་ལ་ཡང་པེ་ཧར་གྱི་རྣམ་འགྱུར་གཅིག་གིས་གྲོགས་བྱེད། གཅིག་གིས་བགེགས་བྱེད་པ་སོགས་བསམ་གྱིས་མི་ཁྱབ། དེ་བཞིན་དུ་རྒྱལ་རྫོངས་གཏོང་དུས་པེ་ཧར་གཅིག་ཆོས་སྐྱོང་གི་རྣམ་པར་རྐང་གཏད་བསྟེན་ནས་གསོལ་ཁ་
བྱེད། གཅིག་གདོན་གྱི་རྣམ་པར་བརྫོངས་དགོས་པ་སོགས་མང་བས། ཟབ་གནད་འདི་དག་གཅིག་ཤེས་ཀུན་གྲོལ་ཡིན་ཡང་དེང་སང་གི་མི་ཚོའི་གྲུབ་མཐའ་དང་མི་མཐུན་ཞིང། དགེ་བཤེས་རྣམས་ཀྱི་ཐུགས་ལ་ཆུད་དཀའ་བས་བཀའ་
བཀྱོན་གནང་ན་དགོངས་དག་ཞུ་བ་ལས་མ་འདས་སོ། །ཞེས་གསུངས་པ་འདི་ལ་ཞིབ་ཏུ་བསམ་ན་ཤེས་སོ།    ༈    །ཐུན་མོང་ལམ་སྦྱངས་མེད་པའི་སྣོད་མིན་རྣམས། །དབང་དང་གདམས་པས་རྩིང་ཆོས་ལ་སྦྱོར་ཞིང། །ཞྭ་སེར་བསྟན་ལ་
བསྲེ་ལྷད་འཇུག་བྱེད་པའི། །བླ་སློབ་གཉིས་ཀར་ཆད་པས་བཅད་ལ་བསྟོད། །ཅེས་པ་ནི། ལམ་ཐུན་མོང་བ་ངེས་འབྱུང་བྱང་སེམས་སོགས་ཀྱིས་རྒྱུད་སྣོད་རུང་དུ་སྨིན་པར་མ་བྱས་པ་དང། ཉམས་ལེན་གྱི་བསམ་པ་མེད་པར་རང་གར་མན་

[060B] ལྷག་པར་དུས་ལ་མ་བབས་པར་ཚངས་སྤྱོད་རབ་བྱུང་ལ་རིག་མ་སྦྱིན་པ་དང། ཚོགས་འཁོར་ལ་སྙད་ནས་ཆང་
འཐུང་གླུ་གར་སོགས་གསང་སྔགས་འཆོལ་བར་སྤྱོད་པའི་རྩིང་སྤྱོད་སྣ་ཚོགས་ཀྱིས་སྤྱིར་བསྟན་པའི་རྩ་བ་དམ་ཆོས་འདུལ་བའི་བསྟན་པར་སུན་འབྱིན་ཅིང། ཡང་སྒོས་འཇམ་མགོན་བླ་མའི་ལུགས་བཟང་ལྟ་སྤྱོད་གཙང་མའི་རྣམ་ཐར་ལ་བསྲེ་སླད་
འཇུག་པར་བྱེད་པའི་བླ་སློབ་རྣམས་དྲག་པོའི་ཆད་པས་ཚར་གཅོད་པའི་ཚུལ་ལ་བསྟོད་པ་སྟེ། དེ་ཡང་རྭ་སྒྲེང་ཁྲི་ཆེན་བསྟན་པ་རབ་རྒྱས་ཀྱི་རྣམ་ཐར་དུ། ས་ཆོས་གནམ་ཆོས་བྱས་ན་དགེ་ལུགས་པའི་སྲུང་མ་མཐུ་བོ་ཆེ་རྣམས་ཀྱིས་མ་མཉེས་པའི་
སྒྲོག་དུ་མར་འཛུད་པ་སྔོན་དང་ད་ལྟར་གྱི་དུས་ན་བྱུང་བ་མང་ངོ། །ཞེས་གསུངས་པ་ལྟར། སྔར་འོལ་དགའ་སླེ་ལུང་རྗེ་དྲུང་བློ་བཟང་འཕྲིན་ལས་སམ་བཞད་པའི་རྡོ་རྗེ་ཞེས་ལྷོ་བྲག་གྲུབ་ཆེན་ལས་ཀྱི་རྡོ་རྗེའི་རྣམ་སྤྲུལ་དུ་གྲགས་པའི་བདག་ཉིད་
ཆེན་པོ་དེ་ཉིད་སྐུ་ཚེའི་སྟོང་དུ་འོན་མངའ་རིས་གྲ་ཚང་དུ་སློབ་གཉེར་མཛད་དེ་མཁས་པ་ཆེན་པོར་གྱུར། ལྷོ་བྲག་སྙན་བརྒྱུད་ཀྱི་གདམས་པ་དང། འཁོར་ལོ་བདེ་མཆོག་ལ་ཐུགས་དམ་གྱི་མཐིལ་དུ་མཛད་ནས་གྲུབ་པའི་ཉམས་རྟོགས་ཀྱང་
མཐོན་པོར་གཤེགས་ཏེ་དགེ་ལྡན་ལྟ་གྲུབ་གཙང་མར་བསྐྱངས་མོད། བར་སྐབས་ཤིག་ནས་སྨིན་གླིང་གཏེར་ཆོས་གསང་བ་ཡེ་ཤེས་ཀྱི་ཆོས་སྐོར་ཉམས་བཞེས་དང། དེ་ཉིད་རྩལ་འདོན་གྱིས་སྐྱ་སེར་དུ་མར་འཆད་སྤེལ་མཛད་ཅིང། རིགས་
[061A]༄༅། །ལྡན་མའི་མཆོད་པ་དང་བདུད་རྩིའི་མཆོད་པ་ཞེས་བླ་སློབ་ཚང་མས་གཞོན་ནུ་མ་མང་པོ་བསྡུས་ནས་མྱོས་བྱེད་ཀྱི་བཏུང་བར་བག་མེད་དུ་རོལ་ཞིང། གླུ་གར་བྱེད་པ་དང། སེ་འབྲས་ཀྱི་བླ་སྤྲུལ་དགེ་བཤེས་
སོགས་རབ་བྱུང་མང་པོ་རིག་མའི་བརྟུལ་ཞུགས་ལ་འགོད་པ་སོགས་གསང་སྔགས་སྒྲ་ཇི་བཞིན་དུ་སྤྱོད་པའི་རྣམ་ཐར་འཆལ་འཆོལ་དུ་མ་ཞིག་མཛད་ཅིང། ཕུར་ལྕོག་རྗེ་ངག་དབང་བྱམས་པ་དང། ཞོགས་དོན་ཡོད་མཁས་གྲུབ། སླེ་
ལུང་རྗེ་དྲུང་རིན་པོ་ཆེ་རྣམ་གསུམ་ཕན་ཚུན་ཆོས་འབྲེལ་བླ་སློབ་ལ་བརྟེན། ལྷ་ས་དགའ་ལྡན་ཁང་གསར་དུ་མི་དབང་ཕོ་ལྷ་བའི་སར་བླ་མ་རྣམ་གསུམ་ཞལ་འཛོམས་ཀྱི་སྐབས་ཤིག་ཏུ་རྗེ་ཕུར་ལྕོག་པ་དང། མཁས་གྲུབ་པ་རྣམ་གཉིས་
ཀྱིས་རྗེ་དྲུང་ལ་དེ་ལྟར་མི་མཛད་པའི་གསོལ་འདེབས་མཛད་ཀྱང་མཁའ་འགྲོའི་ལུང་བསྟན་དུས་བབས་ཡིན་ཚུལ་གྱིས་གསན་བཞེད་མ་གནང་བར་དེ་མུར་བསྐྱངས་པར་ཆོས་སྐྱོང་འདི་ཉིད་ཀྱིས་ཆོ་འཕྲུལ་སྣ་ཚོགས་ཤིག་བསྟན་རུང་ཇི་མི་
སྙམ་པར་སྔར་བཞིན་བྱུང་རྒྱལ་དུ་བསྐྱངས་ཤིང། སྤྱིན་སྲེག་གི་ལས་སྦྱོར་མཛད་པ་སོགས་ལ་བརྟེན་སྐུ་ཚེ་མཐར་མ་སོན་པར་གཟིམ་མལ་དུ་མགུལ་འཆུས་ཏེ་གཤེགས་ཤིང། དེའི་སྐུ་ཕྲེང་རྗེས་མ་ཞིག་འབྲས་བློ་གླིང་ཀོང་པོ་ཁམས་ཚན་དུ་ཆོས་
ཞུགས་ཀྱིས་དགེ་བཤེས་མཚན་བཏགས་ཟིན་རྗེས་རྒྱུད་སྟོད་དུ་ཞུགས་ནས་རྒྱུད་སྟོད་མཁན་པོར་ཕེབས་ཀྱང་མཁན་པོ་ལས་ཐོག་སྐབས་རིག་མ་བསྟེན་ཏེ་བསླབ་པ་འཆལ་བས་མཁན་པོ་དགོངས་ཞུ་མཛད་དགོས་བྱུང་བ་སོགས་མཛད་པ་མཐའ་

[061B] དེའི་སྤྲུལ་སྐུ་རྗེས་མ་ཞིག་ཀྱང་འབྲས་སྤུངས་སུ་སློབ་གཉེར་གནང་མུར། སྐུའི་ཕོ་བའི་ཟུར་དུ་རྨ་ཐོན་ཏེ་རྣག་ཁྲག་འཛག་པ་ཐབས་བཅོས་ཇི་ལྟར་མཛད་ཀྱང་མ་ཕན་པར་ལོ་ཟླ་སྦྲེལ་ཏེ་བསྙུན་བཞེས་མཐར་སྐུ་ཁམས་མ་
འཚོ། དེའི་ཡང་སྲིད་སྐྱིད་ཤོད་ཚལ་གུང་ཐང་དུ་ཁོ་བོ་ཅག་དང་ཕ་མ་གཅིག་པའི་ནུ་བོར་འཁྲུངས་པའང་ཡང་སྲིད་ངོས་འཛིན་གྱིས་ཁྲི་འདོན་གདན་ཞུ་བྱ་ཉེའི་སྐབས་འབྲུམ་ནད་ཀྱིས་གློ་བུར་དུ་གཤེགས། དེའི་ཡང་སྲིད་ད་ལྟ་ཞལ་བཞུགས་བཞིན་པའི་སྤྲུལ་སྐུ་
རིན་པོ་ཆེ་འདི་པའང་སྤྱན་ཡ་གཅིག་སྐྱོན་ཅན་དུ་གྱུར་པ་སོགས་སྐུ་ཕྲེང་རིམ་པར་སྐུ་ཚེ་མཛད་འཕྲིན་ལམ་དུ་མི་ལྷོངས་པ་ཤ་སྟག་བྱུང་ཞིང། དེ་དང་དེ་འདྲའི་ཚུལ་བླ་ཆེན་དང་བླ་ཆུང་དུ་མ་ཞིག་ལ་སྔོན་དང་ད་ལྟའི་གནས་སྐབས་སུ་བྱུང་དང་འབྱུང་བཞིན་པ་ལྟར་རང་
ཉིད་དགེ་ལྡན་བསྟན་པའི་རྗེས་འཇུག་ཏུ་རློམ་བཞིན་དུ་རང་གི་ཁ་ཕོར་བཙོག་ཆུས་བསླད་པའི་ངང་ཚུལ་ཅན་རྣམས་ལ་རྟགས་མཚན་དུ་མ་བསྟན་དང་སྟོན་བཞིན་པའི་ཚུལ་ལ་བསྟོད་པའོ།    ༈    །དུས་དབང་ལམ་རིམ་འཆད་ཉན་ཆེར་ཉམས་པས། །སེར་སྐྱ་
ཕལ་ཆེར་རྣམ་དག་སྐྱབས་འགྲོས་ཕོངས། །ལོག་པར་འཕྱན་པའི་སྐྱེ་འགྲོ་མང་པོ་ལ། །ལམ་མཆོག་སྟོན་པའི་བླ་མ་མཛད་ལ་བསྟོད། །ཅེས་པ་ནི་ཚིག་ཟིན་གོ་སླ་ལ། འདིའི་ལོ་རྒྱུས་ནི། སྔར་སྨྲོས་པ་ལྟར་པཎ་ཆེན་བསོད་ནམས་གྲགས་པ་དེ་ཉིད་འབྲས་
སྤུངས་སུ་སྐུ་མྱ་ངན་ལས་འདས་རྗེས་སྐུ་གདུང་ཞུགས་སུ་ཕུལ་བའི་ཚེ་ཐུགས་ལྗགས་སྤྱན་གསུམ་དང། གཞན་ཡང་ཐུགས་ཟུར་པ་བརྗིད་ཅིང་ཡ་མཚན་པ་ཞིག་བཅས་ཐུགས་གཉིས་བྱོན་པའི་རྟེན་འབྲེལ་གྱིས་སྤྲུལ་པ་གཅིག་འཇམ་མགོན་བསྟན་པ་བསྲུང་

[062A]༄༅། །བའི་སླད་བསྟན་སྲུང་མཐུ་རྩལ་ཅན་འདི་ཉིད་ཀྱི་རྣམ་པར་བཞེངས་པ་དང། ཡང་དེ་ལས་གཞན་དུ་ངོ་བོ་གཅིག་ལ་ལྡོག་པ་ཐ་དད་པའི་ཚུལ་དུ་སྤྲུལ་པ་ནི། སྐྱོར་མོ་ལུང་མངའ་རིས་སྤྲུལ་སྐུ་རིམ་བྱོན་མ་ཟད། ལྷག་པར་
དུ་ཡང་བོད་ཡུལ་དབུས་ཕྱོགས་སུ་ཕུར་ལྕོག་རྗེ་ངག་དབང་བྱམས་པ། ཡོངས་འཛིན་ཡེ་ཤེས་རྒྱལ་མཚན། ཀློང་རྡོལ་བླ་མ་རིན་པོ་ཆེ་སོགས་ཞི་བར་གཤེགས་པའི་མཇུག་ཙམ་ནས་བྱང་ཆུབ་ལམ་གྱི་རིམ་པའི་འཆད་ཉན་གྱི་སྲོལ་དུས་དབང་གིས་
ཧ་ཅང་ཉག་ཕྲ་བར་གྱུར་པ་ན། དེ་ཉིད་འཛིན་ཅིང་སྤེལ་བའི་སླད་བསམ་བཞིན་སྤྲུལ་པའི་ཟློས་གར་བཟུང་བ་ནི་སྨྱུང་གནས་བླ་མ་ཡེ་ཤེས་བཟང་པོའམ་ཛྙཱ་ན་བྷ་དྲར་གྲགས་པ་སྟེ། དམ་པ་འདི་ཉིད་ནི་ཡོངས་འཛིན་བཀའ་ཆེན་ཡེ་ཤེས་རྒྱལ་མཚན་ལས་
རབ་ཏུ་བྱུང་སྟེ། མཚན་ཡེ་ཤེས་བཟང་པོར་གསོལ། སྡོམ་གསུམ་རིམ་གྱིས་ནོས། དགེ་བའི་བཤེས་གཉེན་དུ་མ་ལས་མདོ་སྔགས་ཀྱི་ཆོས་མང་དུ་གསན། ཁྱད་པར་ཡོངས་འཛིན་ཡེ་ཤེས་རྒྱལ་མཚན་དང། དེའི་ཐུགས་སྲས་མཆོག་གྱུར་ལྷ་རྩེ་བླ་མ་
ཡེ་ཤེས་བསྟན་འཛིན་རྣམ་གཉིས་ཀྱི་ཞབས་པད་ཡུན་རིང་དུ་བསྟེན་ནས་བྱང་ཆུབ་ལམ་གྱི་རིམ་པ་དང། གསང་བདེ་འཇིགས་གསུམ་གྱི་བསྐྱེད་རྫོགས་སོགས་དགའ་ལྡན་སྙན་བརྒྱུད་ཀྱི་མན་ངག་མཐའ་དག་རྫོགས་པར་གསན་ནས་ལྷ་སའི་ལྷོ་ཕྱོགས་
གྲིབ་ཀྱི་ལུང་པའི་ཕུར། སྔོན་མཁས་གྲུབ་རྗེའི་གཅུང་པོ་བ་སོ་ཆོས་ཀྱི་རྒྱལ་མཚན་གྱི་སློབ་མ་འཇའ་ལུས་རྡོ་རྗེའི་སྐུ་བརྙེས་པ་གསུམ་གྱི་ནང་ཚན་གྲུབ་ཆེན་སྟོད་ལུང་པ་དཔལ་ལྡན་རྡོ་རྗེའི་སྒྲུབ་ཕུག་རྒྱ་བྲག་རྡོ་རྗེ་བརྩེགས་པའམ་ཡོངས་གྲགས་སུ་སྟག་

[062B] བར་སྐབས་ཤིག་ནས་བླ་མ་ཡེ་ཤེས་བསྟན་འཛིན་གྱི་བཀའ་ནན་བཞིན་དབེན་གནས་ཚེ་མཆོག་བསམ་གཏན་གླིང་གི་གནས་བླ་མ་ཡུན་
རིང་མཛད་དེ་ཡོངས་འཛིན་རིན་པོ་ཆེ་ཡབ་སྲས་ཀྱི་ཕྱག་བཞེས་ལྟར་འདུལ་བའི་ཕྱག་ལེན་ཕྲ་ཞིབ་ཀྱི་ངོས་ནས། ལོ་རེ་བཞིན་བྱང་ཆུབ་ལམ་གྱི་རིམ་པ་དང། བློ་སྦྱོང་གཙོ་བོར་གྱུར་པའི་འཆད་ཉན་རྒྱ་ཆེར་བསྐྱངས། མཐར་ལྷ་ལྡན་བཞི་སྡེའི་སྨྱུང་
གནས་པ་རྣམས་ཀྱིས་གསོལ་བ་བཏབས་པ་བཞིན་སྨྱུང་གནས་ཀྱི་བླ་མར་བྱོན་ནས་དེར་གཏན་ཆགས་པར་བཞུགས་པས་སྨྱུང་གནས་བླ་མར་གྲགས། དད་ལྡན་སྐྱེ་བོ་སྐྱ་སེར་དུ་མ་ལ་དབང་པོ་དང་འཚམ་པའི་ཆོས་འཁོར་རྒྱ་ཆེར་བསྐོར་ནས་
སྐུ་ཚེ་རིང་པོར་བཞུགས་ཤིང། གསུང་རྩོམ་མཛད་པའང་བློ་སྦྱོང་དང། ལམ་རིམ། ཕྱག་ཆེན། གསང་སྔགས་ཀྱི་བསྐྱེད་རྫོགས་སོགས་ཀྱི་ཁྲིད་ཡིག་དང། ཞལ་གདམས་བསླབ་བྱའི་སྐོར་སོགས་དཔར་དུ་མ་འཁོད་པའི་བྲིས་མ་པོད་
གཉིས་ཙམ་བཞུགས་པ་ཁོ་བོས་ཞིབ་ཏུ་མཇལ་བར་བྱང་ཆུབ་ལམ་གྱི་རིམ་པ་ལ་ནང་བྱན་ཆུད་པའི་གསུང་ངོ་མཚར་ཅན་ཤ་སྟག་ཏུ་འདུག་དེ་ལྟ་བུའི་དམ་པ་འདི་ཉིད་བསྟན་སྲུང་རྒྱལ་པོ་ཆེན་པོ་རང་ཉིད་ཀྱི་རྣམ་འཕྲུལ་ཡིན་པ་རྒྱལ་ཆེན་ཉིད་ཀྱི་
ལུང་ལས་གསལ་ཞིང། ཀུན་ལ་ཡོངས་སུ་གྲགས་པ་སྟེ། དེ་ལྟར་ཡོངས་འཛིན་ཡེ་ཤེས་རྒྱལ་མཚན་ཡབ་སྲས་ཀྱི་རྗེས་ཙམ་ནས་བར་སྐབས་ལམ་རིམ་གྱི་འཆད་ཉན་ཉག་ཕྲ་བར་གྱུར་པ་ན་འགྲོ་ལ་ལམ་མཆོག་སྟོན་པའི་བླ་མའི་རྣམ་པར་བསྟན་

[063A]༄༅། །ནས་བྱང་ཆུབ་ལམ་གྱི་རིམ་པའི་འཆད་ཉན་གྱི་སྲོག་མཐུད་དེ་རྒྱུན་བསྐྱངས་པའི་ཚུལ་ལ་བསྟོད་པ་ཡིན་ནོ།    ༈    །ནུས་ལྡན་གྲུབ་པའི་སྐྱེས་བུས་དགོངས་ཟབ་བསྐྱེད། །ཀརྨ་གུ་རུའི་ལས་མཐས་འདུལ་བར་རྩོམ། །
དེ་ཚེ་ན་ཆུང་རྒྱུད་བསྐུལ་ཏིང་འཛིན་འཇིག་སྔགས་སྤྱོད་འཆལ་བར་སྐྱོང་བའི་གཤེད་མར་བསྟོད། །ཅེས་པ་ནི། གོང་དུ་སྨྲོས་པའི་རྩོད་བྲལ་རིག་འཛིན་བཞིའི་གྲས་རྡོར་བྲག་རིག་འཛིན་པདྨ་འཕྲིན་ལས་ཞེས། ༸རྒྱལ་མཆོག་ལྔ་པ་ཆེན་པོས་
ཐུགས་གཙིགས་དང་བསྔགས་བརྗོད་ཆེར་མཛད་པའི་ཞལ་སློབ་མཁས་བཙུན་བཟང་གསུམ་འཛོམས་ཤིང། ལྷ་སྔགས་ཏིང་འཛིན་ཚད་དུ་འཁྱོལ་བའི་སྡོམ་བརྩོན་སྔགས་འཆང་ནུས་ལྡན་དུ་བཞུགས་པ་དེས། ལྟ་བའི་རྫོང། སྒོམ་པའི་འཕྲང་
སྤྱོད་པའི་སྲོག་སྟེ། རྫོང་འཕྲང་སྲོག་གསུམ་གྱིས་ཟིན་པའི་སྒོ་ནས་ཡང་གསང་ཀརྨ་གུ་རུའི་ལས་མཐའ་སྦྱིན་སྲེག་ལ་བརྟེན་ནས་ཆོས་སྐྱོང་འདི་ཉིད་འདུལ་བར་བཞེད་ནས་སྦྱིན་སྲེག་གི་ཆོ་ག་མཛད་དེ་དགང་གཟར་གྱི་ཁར་བཀུག་ནས་ཐབ་ཏུ་ལྡུག་
ཁར་བུད་མེད་ན་ཆུང་ཤིན་ཏུ་མཛེས་མ་ཞིག་གློ་བུར་དུ་སྤྲུལ་ཏེ། དེས་སྒྱུ་ཐབས་ཀྱི་འཇོ་སྒེག་སྣ་ཚོགས་བསྟན་པར་རིག་འཛིན་ཆེན་པོ་ཉིད་ཏིང་འཛིན་ཅུང་ཟད་གཡེལ་བས་དེ་མ་ཐག་སྦྱིན་སྲེག་ཏུ་མ་ཐེབས་ཤིང། མི་རིང་བར་རིག་འཛིན་ཆེན་པོ་ཉིད་ཀྱང་
སོག་པོ་ཇུན་གར་བའི་མཚོན་འོག་ཏུ་གཤེགས་རྐྱེན་གྱུར་པའི་ཚུལ་ལ་བསྟོད་པའོ།    ༈    །ཁྲིམས་ལྡན་འདུས་སྡེར་ཁས་དྲག་དཔོན་དག་གིས། །དོན་མེད་གནོད་ངན་བྱེད་ཚེ་ལྷ་ཁྱོད་མཐུས། །སྲོག་ལ་རྒོལ་བའི་དྲག་པོའི་ནད་ཀྱིས་བཏབ། །བཀའ་

[063B] །ཅེས་པ་ནི། ཤར་ཕྱོགས་དྭགས་པོ་དགའ་ལྡན་རབ་བརྟན་གྱི་འདུས་སྡེར་ཁུལ་དེའི་རྫོང་དཔོན་གྱིས་དོན་མེད་ཟ་འདོད་སྙད་འཚོལ་གྱིས་དགེ་འདུན་རྣམས་ཧ་ཅང་བཞུགས་བཟོས་མི་བདེ་བའི་བསུན་གཙེར་
ཤིན་ཏུ་ཆེ་བ་བྱེད་སྐབས་ཆོས་སྐྱོང་འདི་ཉིད་ཀྱི་ཆོ་འཕྲུལ་གྱིས་རྫོང་དཔོན་དེ་གློ་བུར་དུ་ནད་གཞི་དྲག་པོས་བཏབ་སྟེ་འཆི་ཉེར་གྱུར་པའི་ཚེ་ཆོས་སྐྱོང་ལ་མཐོལ་བཤགས་དང། དགེ་འདུན་ལ་གནོད་པ་མི་བྱེད་པའི་དམ་བཅའ་ཕུལ་བས་དེ་འཕྲལ་ནད་ལས་
གྲོལ་ཏེ། དགེ་འདུན་རྣམས་གནོད་མེད་བདེ་བར་འཁོས་སུ་ཕེབས་པར་མཛད་པའི་ཚུལ་ལ་བསྟོད་པའོ།    ༈    །དགའ་རབ་མཁན་པོར་སྡོད་གནས་ལྕོག་བཞེངས་ན། །མཐུན་རྐྱེན་དངོས་གྲུབ་འཕྲལ་དུ་སྟེར་ཞེས་གསུངས། །སྟོང་པའི་མཁའ་ལས་རིན་
ཆེན་འདོད་དགུའི་ཆར། །དངོས་སུ་ནམ་མཁའ་མཛོད་བཞིན་སྦྱིན་ལ་བསྟོད། །ཅེས་པ་ནི། གོང་གསལ་དྭགས་པོ་དགའ་ལྡན་རབ་བརྟན་གྱི་མཁན་པོར་མཚན་མོ་ཞིག་རྨི་ལམ་དུ་རྒྱལ་ཆེན་བྱོན་ནས་དགོན་འདིའི་དགེ་འདུན་རྣམས་དགེ་ལྡན་ལྟ་གྲུབ་
གཙང་མར་སྐྱོང་བ་ཞིག་འདུག་པས། ང་སྡོད་སའི་རྟེན་མཁར་ལྕོག་ཅིག་འཕྲལ་དུ་བཞེངས་ཤིག་དང། མཐུན་རྐྱེན་འཕྲལ་དུ་སྟེར་ཆོ་ག་ཅེས་གསུངས་པ་ཞིག་རྨིས། སང་ཉིན་ནམ་ལངས་དུས་མཁན་པོ་རང་གི་གཟིམ་ཆུང་གི་གནམ་གདན་དཀྱིལ་
དུ་དངོས་པོ་ལྗིད་ཆེན་པོ་ཞིག་གིས་ནོན་ཏེ་འབུར་བ་གཟིགས། ཅི་ཡིན་སྙམ་ནས་དེའི་སྟེང་དུ་བལྟས་པ་ན་ཊམ་དཀར་དངུལ་སྲང་བརྒྱ་ལྷག་ཙམ་དངོས་སུ་ཡོད་པ་བྱུང་ཞིང། དེ་སྐབས་བོད་དུ་དངུལ་ལ་ཧ་ཅང་རིན་ཐང་ཆེ་ལ། འབྲུ་དང་ཤིང་ཆ་

[064A]༄༅། །སོགས་དངོས་ཟོག་རྣམས་རིན་གོང་ཆུང་བས་ཆོས་སྐྱོང་གི་ལྕོག་བཞེངས་རྒྱུའི་མཐུན་རྐྱེན་ཚང་མ་དངུལ་དེ་གས་རྒྱས་གཤོམ་དུ་བྱུང་བའི་ངོ་མཚར་ལ་བསྟོད་པའོ།    ༈    །དྲག་ཤུལ་དབང་པོའི་ཟོལ་གྱིས་སྐུ་རྟེན་
དེའི། །མགྲིན་པར་རྡོ་རྗེ་མེད་པས་མནར་བ་དང། །དེ་ཡི་རྟེན་མཁར་ཡང་ཡང་བཀས་པ་སོགས། །ལྷ་ཆེན་རྣམས་ཀྱང་སྐྲག་པར་མཛད་ལ་བསྟོད། །དེ་ཚེ་ལྷ་མི་ཀུན་གྱིས་ཁྱོད་ཉིད་ལ། །སྐྱབས་བཅོལ་གསོལ་བ་བཏབ་པས་ཙོང་ཁ་པའི། །
སྣང་བརྙན་བཞེངས་དང་འཕྲིན་ལས་མཛད་དོ་ཞེས། །དབུགས་དབྱུང་ཇི་བཞིན་ཡིད་ཆེས་སྟོན་ལ་བསྟོད། །ཅེས་པ་ནི། སླེ་ལུང་བཞད་པའི་རྡོ་རྗེར་ཆོས་སྐྱོང་འདི་ཉིད་ཀྱིས་ཆོ་འཕྲུལ་སྣ་ཚོགས་བསྟན་ཅིང། སླེ་ལུང་བཞད་པའི་རྡོ་རྗེས་ཀྱང་རྒྱལ་
ཆེན་ཉིད་ལ་དམིགས་པའི་དྲག་སྲེག་སོགས་ལས་སྦྱོར་སྣ་ཚོགས་མཛད་པས། ཐུན་མོང་སྣང་ངོར་ཕན་ཚུན་འཁོན་སེལ་བྱུང་བར་བརྟེན། སླེ་ལུང་བཞད་རྡོར་སྐུ་མ་གཤེགས་གོང་ནས་རྒྱལ་ཆེན་གྱི་ཁ་གནོན་གྱི་ཚུལ་དུ་དྲེགས་པའི་སྐུར་
སྤྲུལ་པ་སླེ་ལུང་ཆོས་སྐོར་གྱི་བཀའ་སྲུང་དྲག་ཤུལ་དབང་པོ་དང། ཆོས་སྐྱོང་རྒྱལ་ཆེན་གཉིས་ཀྱང་ལྷ་འཁོན་གྱི་རྣམ་པ་ལྟ་བུར། རྒྱལ་ཆེན་གྱི་ཆོ་འཕྲུལ་གྱིས་ལྷ་ལྡན་དར་པོ་གླིང་གི་དྲག་ཤུལ་དབང་པོའི་རྟེན་མཁར་གྱི་རྩིག་པ་གས་ཏེ་
འགྱེལ་ཞིག་བྱུང་བ་བསྐྱར་དུ་ཇི་ཙམ་བརྩིགས་ཀྱང་ཡང་ཡང་གས་ཏེ་ཞིག་པ་དང། དེར་མ་ཟད་དར་གླིང་ཆོས་སྐྱོང་གི་སྐུ་རྟེན་ཆོས་རྗེར་དྲག་ཤུལ་དབང་པོ་ཡིན་ཁུལ་གྱིས་རྒྱལ་ཆེན་ཁོག་བརླམས་ཐོག་རྡོ་རྗེ་རྩེ་ལྔ་པ་ཞིག་ཞལ་དུ་མིད་པ་མགྲིན་

[064B] དེ་གའི་ལྷ་གསོལ་ཡོན་བདག་གི་མི་ཐམས་ཅད་སྐྲག་སྟེ་ཅི་དྲག་ལ་གྱར་ནས་རྒྱལ་ཆེན་སྤྱན་འདྲེན་ཐོག་གསོལ་འདེབས་
ཞུ་འབུལ་བྱས་པར། དར་གླིང་མགོན་ཁང་སྦུག་ཏུ་རྗེ་ཙོང་ཁ་པའི་སྣང་བརྙན་ཚད་ལྡན་ཞིག་བཞེངས་ན་ངས་འཕྲིན་ལས་མཛད་ཆོག་ཅེས་ཞལ་བཞེས་གནང་བ་ལྟར་དེ་དག་གིས་བཀའ་བཞིན་སྒྲུབ་པར་དམ་བཅས་པའི་མོད་ལ་མགྲིན་པའི་
རྡོ་རྗེ་བདེ་བླག་ཏུ་ཕྱིར་ཐོན་པ་སོགས་ཡིད་ཆེས་ཀྱི་རྟགས་མཚན་མངོན་སུམ་སྟོན་པའི་ཚུལ་ལ་བསྟོད་པའོ། །དེ་ཡང་དར་གླིང་མགོན་ཁང་ལྕོག་དེ་ལོ་མང་སོང་བའི་ཁང་རྙིང་གོག་སྐྱོན་ཆེ་བར་བརྟེན། འཛིན་བདག་རྩེ་རྣམ་རྒྱལ་གྲྭ་ཚང་
ནས་བར་ལམ་ཉམས་གསོ་གནང་སོང་བར་ཨར་ལས་ཀྱི་དོ་དམ་རྣམ་གྲ་བཀྲས་ཁང་སྡེ་ཟུར་མཁན་ཆུང་ཐུབ་བསྟན་ཟླ་བ་ནས་འཁུར་ལེན་གྱིས་དར་གླིང་ཆོས་སྐྱོང་སྤྱན་འདྲེན་དང་འབྲེལ་མགོན་ཁང་གི་རྟེན་རྫས་རྣམས་སྤོ་ཤུགས་སྐབས་
ལོ་མང་སོང་བའི་རྟེན་མདོས་ཧ་ཅང་རྙིང་པ་ཞིག་གི་རྒྱབ་ངོས་མདོས་རྫས་གསར་རྙིང་སྣ་ཚོགས་ཕུང་པོར་སྤུངས་པའི་འོག་རོལ་ནས་རག་གི་རྡོ་རྗེ་རྩེ་ལྔ་པ་ཞིག་ཆོས་སྐྱོང་གིས་བཏོན་ཏེ། རྡོ་རྗེ་ཤུགས་ལྡན་གྱི་རྡོ་རྗེ་འདི་ཡིན་ཞེས་དོ་དམ་སྡེ་ཟུར་
མཁན་ཆུང་ལ་རྩིས་སྤྲོད་གནང་འདུག་ཅིང། རྟེན་མདོས་དེའི་རྒྱབ་ཏུ་རྡོ་རྗེ་དེ་འདྲ་ཡོད་སྐད་ཙམ་ཡང་དེ་སྔོན་དེ་གའི་ཆོས་རྗེ་སོགས་རང་གཞན་སུར་ཡང་རྒྱུས་མངའ་མེད་པ་ཞིག་ཆོས་སྐྱོང་ནས་བཏོན་ཏེ་གནང་བྱུང་བ་དེ་ཅི་ཡིན་ནམ་ཞེས་དོ་

[065A]༄༅། །དམ་མཁན་ཆུང་དེ་ཉིད་ནས་ཁོ་བོར་དངོས་སུ་གསུངས་བྱུང་བས་སྔོན་གྱི་ལོ་རྒྱུས་དེ་ལ་སླར་ཡང་ཡིད་ཆེས་ཀྱི་ངེས་པ་རྙེད་དོ།    ༈    །བོད་རྗེ་སེར་སྐྱ་རྒྱ་ཡི་བློན་ཆེན་གྱིས། །སྲོག་གི་ཆད་པའི་ཆེད་དུ་བཀུག་
པ་ན། །ཞག་བདུན་ནས་སོང་སྡོང་གྲོགས་མཛད་དོ་ཞེས། །གསུངས་བཞིན་རྒྱ་དཔོན་ཚར་གཅོད་མཛད་ལ་བསྟོད། །ཅེས་པ་ནི། བོད་གཞུང་དང། དབྱིན་ཅི་གཉིས་ཀྱིས་མཚམས་དོན་སྐོར་ཞིག་ཏུ་བོད་གཞུང་བཀའ་བློན་
འབུམ་ཐང་པ་ངོ་ལས་གྲོ་མོར་ཕེབས་ཏེ་དབྱིན་ཅི་དང་ཕན་ཚུན་བཀའ་མོལ་མཛད་ནས་དོན་གནད་ཕལ་ཆེར་ཁྲུན་ཐག་བཅད་དེ་ལྷ་ལྡན་དུ་ཕྱིར་ཕེབས་མཛད་རྗེས་ཞག་ཤས་ལས་མ་སོང་བའི་ཐོག་དེ་སྐབས་ལྷ་ལྡན་དུ་རྒྱ་མིའི་
སྐུ་ཚབ་ཨཾ་བན་ཀྲུང་ཐང་དབང་བཙན་ཞིག་ཡོད་འདུག་པ་དེ་ས་སྐོར་དང་ཆབས་ཅིག་གྲོ་མོར་འབྱོར་པ་དང་སྐབས་ཁེལ་གྱིས་ཨམ་བན་ནས་བཀའ་བློན་གྱིས་ས་མཚམས་དོན་སྐོར་ཚུལ་བཞིན་མ་བྱུང་བར་འཐུས་ཤོར་བྱས་ཚུལ་དང་
སྦྲགས་བཀའ་བློན་འཕྲལ་དུ་གྲོ་མོར་ཡོང་དགོས་ཞེས་ཡི་གེ་དང་བང་ཆེན་རྟ་ཤད་འབྱོར་པར། སྐབས་དེའི་བཀའ་བློན་ཕྱག་རོགས་རྣམས་ནས་ཐུགས་བློས་བཟོད་མིན་གྱིས་བཤོལ་ཐབས་གནང་ཡང་ཅི་བྱ་མ་བྱུང་བར། བཀའ་
བློན་འབུམ་ཐང་པ་ངོ་ལས་རྣམས་སླར་ཡང་གྲོ་མོར་གློ་བུར་དུ་ཕེབས་དགོས་བྱུང་ཞིང། གྲོ་མོ་སྨད་དུ་འབྱོར་མཚམས་ཀྲུང་ཐང་ནས་རེ་ཞིག་དོ་དམ་བཟང་བཙོན་ལྟ་བུར་བཞག་སྟེ་དྲི་བ་མང་པོ་བྱས་མཐར། ཕལ་ཆེར་སྲོག་ཐོག་གི་ཆད་

[065B] ཞག་བདུན་ནས་སྡོང་གྲོགས་རྟགས་ཐོན་ཡོང་ཞེས་ཞལ་བཞེས་གནང་བ་ལྟར་
ཞག་བདུན་ཐོག་རྒྱ་དཔོན་གློ་བུར་དུ་ཚེ་དུས་བྱས་ཏེ་བཀའ་བློན་ངོ་འཁོར་སྲོག་གི་ཆད་པའི་འཇིགས་པ་ལས་བསྐྱབས་པའི་ཚུལ་ལ་བསྟོད་པའོ།    ༈    །དགའ་ལྡན་བསྟན་ལ་བསྲེ་ལྷད་འཇུག་བྱེད་པའི། །བདག་ཉིད་ཆེ་དང་ཕལ་དང་དཔོན་ཆེན་སོགས། །
ཐལ་བའི་རྡུལ་བཞིན་རློག་པར་མཛད་པ་ཡི། །ཞྭ་སེར་བསྟན་པའི་དགྲ་ལྷ་ཁྱོད་ལ་བསྟོད། །ཅེས་པ་ནི། པཎ་ཆེན་བློ་བཟང་ཆོས་རྒྱན་ནས་རྩིས་པའི་སྐུ་ཕྲེང་ལྔ་པ་བསྟན་པའི་དབང་ཕྱུག་གི་རྣམ་ཐར། ཡོངས་འཛིན་ལྷོ་སྤྲུལ་བློ་བཟང་བསྟན་
འཛིན་དབང་རྒྱལ་གྱིས་མཛད་པ་བཀྲས་ལྷུན་དཔར་མའི་ཤོག་གྲངས་བརྒྱ་དང་བཅུ་པའི་རྒྱབ་ཕྲེང་ལྔ་པར། རིས་སུ་མ་ཆད་པའི་བསྟན་པ་རིན་པོ་ཆེའི་སྲོག་ཤིང་བླ་ན་མེད་པར་འགྱུར་ཚུལ་འོག་ཏུ་འཆད། ཅེས་དང། ཤོག་གྲངས་ཉིས་བརྒྱ་བརྒྱད་
ཅུ་གྱ་བཞི་པའི་མདུན་ཕྲེང་ལྔ་པར། གསང་སྔགས་གསར་རྙིང་གི་ཆོས་སྐོར་སྐབས་སུ་གང་འབབ་ཀྱི་སྒོ་ནས་ཞི་རྒྱས་དབང་དྲག་གི་འཕྲིན་ལས་མཛད་དེ་བསྟན་འགྲོ་སྤྱི་སྒོས་ལ་སྨན་པའི་ངོ་མཚར་མཛད་པ་ཇི་སྙེད་ཅིག་འཆད་དུ་ཡོད་ཀྱང། རེ་ཞིག་
དེ་ཙམ་མོ། །ཞེས་གསུངས་པ་ལྟར་པཎ་ཆེན་རིན་པོ་ཆེ་ནས་རྙིང་ཆོས་སྣ་ཚོགས་ཤིག་གསན་ཅིང། ཉམས་བཞེས་མཛད་པས་དངོས་ཉམས་ཅི་རིགས་པར་གྲྭ་པ་བསེ་ཐེབ་ཅན་ཞིག་གིས་འཇིགས་རྔམས་དུ་མ་བསྟན་པ་སོགས་ཆོ་འཕྲུལ་སྣ་ཚོགས་
[066A]༄༅། །བསྟན་པར་སྣང་སྟེ། རྣམ་ཐར་ཤོག་གྲངས་ཉིས་བརྒྱ་ཉེར་གསུམ་པའི་རྒྱབ་ཕྲེང་གཉིས་པར། ཆུ་བྱ་ཟླ་བ་དྲུག་པའི་ཚེས་དྲུག་ཉིན་གཅུང་སྐུ་ཞབས་དང་སྐུ་བཅར་གསོལ་དཔོན་བཅས་པར་བཀའ་ཕེབས་སུ། བདེ་ཆེན་
ཕོ་བྲང་གི་རྩེའི་ཡང་ཐོག་གི་གཟིམ་ཆུང་དུ་དེང་སང་དོལ་རྒྱལ་གྱི་ཆོ་འཕྲུལ་སྣ་ཚོགས་ཤིག་སྟོན་ཀྱིན་འདུག་པས། ཚེས་དགུ་ཉིན་གཟིམ་ཆུང་བཤིག་རལ་དང་བཅས་བསྡུ་དགོས་ཕེབས། ཞེས་དང། དེར་མ་ཟད་རྣམ་ཐར་ཤོག་གྲངས་ཉིས་བརྒྱ་ལྔ་
བཅུ་ང་དགུའི་མདུན་ཕྲེང་ལྔ་པར། ས་སྟག་ཟླ་བ་བཅུ་པ་ནང་འདི་སྐབས་སྐུ་གེགས་ཀྱི་མཚན་མ་ཤིན་ཏུ་ཆེ་བས་ཆོས་གྲ་ཆེན་པོ་འདིར་ཡང་ནང་བཟློས་ཟིང་གཞི་ཆེ་ཙམ་བྱུང་བར་བརྟེན་དེ་སྐབས་སོགས་སྔ་ཕྱིར་སེམས་ཅན་རང་སྣང་མ་དག་པའི་
དབང་གིས་སངས་རྒྱས་ཀྱི་མཛད་པར་སྐྱོན་འདོགས་ཀྱི་སྒྲོ་སྐུར་སྣ་ཚོགས་སྨྱོ་ལ་བ་ལྟ་བུ་བྱུང། ཞེས་གསལ་བ་ལྟར་མི་ཤིས་པའི་རྟགས་མཚན་སྣ་ཚོགས་བསྟན་འདུག་ཅིང། ཀུན་གཟིགས་པཎ་ཆེན་བློ་བཟང་ཆོས་ཀྱི་ཉི་མ་མཆོག་སྐྱེ་རྒུ་
མདོར་ཆིབས་བསྒྱུར་བཞུགས་འཇགས་སྐབས་༸སྐྱབས་རྗེ་རྡོ་རྗེ་འཆང་ཕ་བོང་ཁ་པ་མཇལ་ཕྱག་ཏུ་བཅར་གནང་མཛད་པར་པཎ་ཆེན་རིན་པོ་ཆེ་ནས། ངེད་རང་ནས་རྙིང་ཆོས་བྱེད་ཀྱིན་མེད་ཀྱང་སྐུ་གོང་མས་རྙིང་ཆོས་མཛད་པས་རྒྱལ་ཆེན་
ཤུགས་ལྡན་ལ་ཕོག་ཐུག་སོང་དབང་གིས་བླ་གཞུང་དབར་དམ་སེལ་བྱུང་བ། ས་མཐར་བྱོལ་དགོས་སོགས་གྲ་མ་འགྲིགས་སྣ་ཚོགས་ཤིག་བྱུང་བས། ལྷ་མི་གཉིས་ཀྱི་བར་དུ་མཚམས་སྦྱོར་ཞིག་རིན་པོ་ཆེ་ཁྱེད་ནས་མཛད་དགོས་ཞེས་

[066B] ༸སྐྱབས་རྗེ་རྡོ་རྗེ་འཆང་གིས་ཤུགས་ལྡན་གྱི་འཕྲིན་བསྐུལ་འདོད་དོན་མྱུར་འགུགས་ཀྱི་ཕྱག་དཔེ་ཞིག་ཕུལ་ཏེ་འདི་ཉིན་རེར་ཚར་རེ་གསུངས་ན་ལེགས་ཚུལ་ཞུ་གནང་མཛད་ཅིང། ཀུན་གཟིགས་པཎ་
ཆེན་རིན་པོ་ཆེའི་བཀའ་དགོངས་བཞིན་རོང་པོ་རབ་བརྟན་དགོན་དུ་ཆོས་སྐྱོང་གི་བཤགས་ཚོགས་གྲངས་མང་འབུལ་གནང་མཛད་ཚུལ་༸སྐྱབས་རྗེ་རྡོ་རྗེ་འཆང་ཉིད་ཀྱི་ཞལ་ལས་ཁོ་བོས་དངོས་སུ་ཐོས་པ་དང། ཡང་ལྷ་ལྡན་བསྟན་རྒྱས་
གླིང་དེ་མོ་རིན་པོ་ཆེ་བློ་བཟང་འཕྲིན་ལས་རབ་རྒྱས་བོད་རྗེ་སྲིད་སྐྱོང་མཛད་སྐབས་སོགས་སུ། ཉག་སྤྲུལ་སོགས་རྙིང་ཕྱོགས་ཀྱི་བླ་མ་དང། སྔགས་འཆང་སྣ་ཚོགས་བསྟན་རྒྱས་གླིང་བླ་བྲང་དུ་བསྟེན་ཉར་གྱིས་རྙིང་ཆོས་སྣ་ཚོགས་ཤིག་
མཛད་ཅིང། དེའི་དུས་ནགས་ཤོད་སྟག་ཕུ་རྡོ་རྗེ་འཆང་པདྨ་བཛྲ་དཔལ་བཟང་པོ་གྲྭ་སར་བཞུགས་སྐབས་ཁེལ་བས་ལྷ་ལྡན་སྨོན་ལམ་གྱི་ཞོག་ཚོགས་སུ་ཕེབས་སྐབས་ཤིག་བསྟན་རྒྱས་གླིང་ཕོ་བྲང་གི་སྤེན་བད་ཁར་མེ་ཞགས་ཀྱིས་བསྐོར་བ་
གཟིགས་པ། ཉིད་ཀྱི་ཡོངས་འཛིན་འབྲས་ལྷོ་སྤྲུལ་རིན་པོ་ཆེ་ངག་དབང་མཁྱེན་རབ་བསྟན་པའི་དབང་ཕྱུག་ཅེས་པའི་བདག་ཉིད་ཆེན་པོ་དེར་ཞུ་གནང་མཛད་པར། ཡོངས་འཛིན་གྱིས་ཤུགས་ལྡན་གྱི་ཆོ་འཕྲུལ་རེད་ཅེས་གསུངས་
ཤིང། དེ་ནས་མི་རིང་བར་༸རྒྱལ་མཆོག་ཐུབ་བསྟན་རྒྱ་མཚོར་མཐུ་བྱད་ཞུས་པའི་གླེང་གཞིར་བརྟེན་ནས་དེ་མོ་རིན་པོ་ཆེ་དབུ་ཉེས་བྱུང་སྟེ་བཙོན་ཁང་དུ་རྐྱེན་ངན་གྱིས་སྐུ་གཤེགས་པ་དང། བསྟན་གླིང་བླ་བྲང་གི་འཛིན་དབང་གཞུང་

[067A]༄༅། །བཞེས་སུ་སོང་ཞེས་སྟག་ཕུ་རྡོ་རྗེ་འཆང་ཉིད་ཀྱི་ཞལ་ལས་དངོས་སུ་ཐོས་ཤིང། གཞན་ཡང་བོད་རྗེ་སྲིད་སྐྱོང་གི་ཁྲི་ལ་དབང་བསྒྱུར་བའི་བླ་ཆེན་དང། རྨད་བྱུང་སྐྱེས་རབས་ཀྱི་ཕྲེང་བ་མཚར་དུ་དངར་
བའི་བླ་སྤྲུལ་ཆེ་ཆུང། ལུང་དང་རྟོགས་པའི་ཡོན་ཏན་གྱིས་ཕྱུག་པའི་དམ་པའི་སྐྱེས་བུ། ཆེན་པོའི་ལུང་དང་ལས་ཀས་མངོན་པར་མཐོ་བའི་དཔོན་ཆེན། རིགས་རུས་མངའ་ཐང་སྟོབས་འབྱོར་གྱིས་དྲེགས་པའི་སྡེ་དཔོན་མི་དྲག་སོགས་
རང་ཉིད་འཇམ་མགོན་ཙོང་ཁ་པའི་བསྟན་པའི་རྗེས་འཇུག་བསྙོན་མེད་ཡིན་བཞིན་དུ། རྗེ་བླ་མའི་བསྟན་པ་རིན་པོ་ཆེ་མདོ་སྔགས་ཀྱི་ལྟ་སྒོམ་སྤྱོད་གསུམ་གང་གི་ཆ་ནས་ཀྱང་གཞན་ལ་འགྲམ་ཆུ་ལྡང་མི་དགོས་པར་ཡོད་པ་འདི་ཉིད་ཀྱིས་
ཆོག་མི་ཤེས་པར་ལྟ་གྲུབ་གཞན་གྱི་བསྲེ་བསླད་འཆལ་འཆོལ་སྣ་ཚོགས་བྱེད་པའི་སྐྱ་སེར་མཆོག་དམན་དུ་མ་ཞིག་ལ་རྒྱལ་པོའི་ཆད་པ་དང། གྱོད་དང་ཁ་མཆུ། དུས་མིན་འཆི་རྐྱེན་སོགས་མི་འདོད་སྣ་དགུ་ཐོག་ཏུ་འབེབས་པའི་དྲག་
པོའི་ཚད་ལས་ཅི་རིགས་པའི་རྟགས་མཚན་རྣོ་མྱུར་མངོན་སུམ་དུ་བསྟན་ཏེ། ཞྭ་སེར་བསྟན་པའི་དབུ་འཕང་དགུང་ལ་རེག་པར་མཛད་པའི་དགྲ་ལྷ་ཆེན་པོར་གྱུར་པའི་ཚུལ་ལ་བསྟོད་པའོ། །འདི་དག་གི་ལོ་རྒྱུས་ངོ་མཚར་བའི་
གཏམ་དུ་གླེང་བར་འོས་པ་མང་པོ་ཞིག་མཆིས་ནའང། ཡིག་ཚོགས་ཀྱི་ངལ་བར་འཇིགས་པ་མ་ཟད། དུས་སྐབས་འདི་འདྲར་ལྷ་ཁང་ནང་གི་འུར་རྡོའི་དཔེ་ལྟར་དགོས་པ་ལས་དགག་བྱ་ཆེ་བར་གྱུར་དོགས་ཀྱིས་ཡི་གེར་འགོད་པའི་

[067B]    ༈    །གཤེན་རབས་ལུགས་ངན་འཛིན་པའི་མཐའ་འཁོབ་ཏུ། །ལས་བཞིའི་རྟགས་མཚན་རྣོ་མྱུར་དུ་མ་ཡིས། །ཚང་ལ་མ་ནོར་ལམ་བཟང་རྒྱས་མཛད་པའི། །སྐྱེ་རྒུའི་འདྲེན་པར་གྱུར་པ་ཁྱོད་ལ་བསྟོད་
ཅེས་པ་ནི། གྲོ་མོ་དགེ་བཤེས་རིན་པོ་ཆེ་ངག་དབང་སྐལ་བཟང་ཞེས་དགེ་ལྡན་བསྟན་པའི་འོད་སྣང་ཕྱོགས་མཐར་སྤྲོ་བའི་སྐྱེས་མཆོག་དེ་ཉིད་ནས་གྲོ་མོ་སྟོད་དུ་དུང་དཀར་དགོན་རྟེན་དང་བརྟེན་པར་བཅས་པ་གསར་བཞེངས་
ཀྱིས་ལྟ་སྤྱོད་རྣམ་ཐར་གཙང་མའི་དགེ་འདུན་འཕེལ་རྒྱས་ཐོག་གཞི་གསུམ་གྱི་ཕྱག་བཞེས་སོགས་མདོ་སྔགས་ཀྱི་ཆོག་ཕྱག་ལེན་རྣམ་པར་དག་པ་བཙུགས་ཏེ་ཞྭ་སེར་ལུགས་བཟང་སྤེལ་བའི་མཛད་པ་རྨད་དུ་བྱུང་བ་བསྐྱངས་
པར་བརྟེན། དེ་དང་ཐག་ཉེར་གྲོ་སྟོད་པུས་མོ་སྒང་ཞེས་གཤེན་རབ་ས་བོན་གྱི་ཆོས་ལུགས་འཛིན་པའི་དགོན་སྡེ་ཞིག་ཡོད་པ་དེའི་བླ་གྲྭ་སྦྱིན་བདག་བཅས་པ་ཕྲག་དོག་གིས་ཡིད་བསྐྱོད་དེ་དཀོར་ས་དགེ་ཁུངས་སོགས་ལ་བསྙད་
པའི་གླེང་རྩོད་སྣ་ཚོགས་དང། བླ་མ། ཆོས་སྐྱོང། དགེ་འདུན།    ༈   
པོ་ཆེ་གློ་བུར་དུ་ལྷ་སར་ཕེབས་དགོས་བྱུང་བ་སོགས་དུང་དགོན་བླ་གྲྭ་ཚར་མར་འོ་བརྒྱལ་ཆེ་བཟོས་ཀྱི་ལོ་གཉིས་སོང་མཚམས་ཕ་རོལ་པའི་གྱོད་གཙོ་གོང་འཐུས་ཚུལ་ཁྲིམས་ཀྱི་ཁ་ནས་ཁྲག་བསྐྱུགས་པ་དང། དེ་མིན་མི་གཉིས་

[068A]༄༅། །བཅས་འཆི་རྐྱེན་དུ་གྱུར་ཅིང། བོན་དགོན་བླ་གྲྭ་ནང་འཁྲུག་བྱུང་སྟེ་ཁྲིམས་ཉེས་ཕོག་པ། ཤར་མའི་བླ་མ་དོན་གྲུབ་ཚེ་རིང་ཞེས་པའི་བྱེད་གཙོ་ཞིག་ཡོད་པ་གྲོ་རྒྱུད་འཕྲེལ་ལམ་ནས་རྦབ་འགྲིལ་གཡང་
ལྷུང་གིས་ཤི་བ། དུང་དཀར་དགོན་ལ་དམིགས་པའི་མཐུ་གཏད་སོགས་བྱེད་པོ་བོན་པོའི་བླ་གསར་ཞིག་འབྱོར་པ་དེ་ཆོས་སྐྱོང་གིས་མེ་བྱ་ལོ་པ་ཚར་གཅོད་བྱེད་ཀྱི་ཡིན་ཞེས་གསུངས་པ་ལྟར་ཉིན་གསུམ་ཐོག་གྲོངས་པ་
པུས་མོ་སྒང་དགོན་པར་མི་སྐྱོན་གྱིས་ཁང་པ་འཚིག་སྐྱོན་བྱུང་བ་སོགས་རྣོ་མྱུར་འཕྲིན་ལས་ཀྱི་རྟགས་མཚན་སྣ་ཚོགས་ཀྱིས་ཚར་བཅད་པ་ལ་བརྟེན་ནས་ཁ་མཆུ་རང་ཞིར་གྱུར་ཅིང། བཤེས་གཉེན་ཆེན་པོ་ངག་དབང་སྐལ་བཟང་
བུ་སློབ་འདུས་སྡེར་བཅས་པའི་ཆོས་སྲིད་རྣམ་པར་རྒྱལ་བའི་རུ་མཚོན་དགུང་ལ་བསྒྲེངས་ཏེ་ཚང་ལ་མ་ནོར་བའི་ལམ་བཟང་རྒྱས་པར་མཛད་པའི་ཚུལ་ལ་བསྟོད་པའོ།    ༈    །གནམ་བསྐོས་ལྷ་དང་གོང་ས་མཆོད་ཡོན་གྱིས་
ཞྭ་སེར་བསྟན་པའི་སྲུང་མར་མངའ་གསོལ་ཞིང། །ཞེས་པ་ནི།    ༈    སྲིད་སྐྱོང་རྭ་སྒྲེང་ཧོ་ཐོག་ཐུན་ངག་དབང་ཡེ་ཤེས་ཚུལ་ཁྲིམས་རྒྱལ་
མཚན་སྲིད་སྐྱོང་སྔ་རྗེས་གཉིས་གནང་བའི་དང་པོའི་སྐབས། གནས་ཆུང་ཆོས་རྒྱལ་ཆེན་པོ་དང། ལྷ་ལྡན་སྤྲོ་ཁང་རྒྱལ་ཆེན་ཤུགས་ལྡན་གཉིས་ཀ་འཕྲིན་ལས་མྱུར་ཞིང། བཀའ་ལུང་གསལ་བའི་སྙན་གྲགས་ཆེ་བར་བརྟེན་

[068B] ལྷ་ལྡན་སྤྲོ་བདེ་ཁང་གསར་གྱི་མགོན་ཁང་དུ་འོང་
ནས་ཆོས་སྐྱོང་གི་སྣང་བརྙན་དྲུང་དུ་ལུང་ཞུའི་རྒྱ་ཡིག་དེ་སྒྲོན་མེར་བསྲེགས་ཏེ། སང་ཉིན་ཆོས་སྐྱོང་སྐུ་གསོལ་ཞུ་རྒྱུར་དེ་སྐབས་ལུང་གསལ་པོ་གནང་དགོས་ཞེས་ཞུས། སང་ཉིན་དེར་ཆོས་སྐྱོང་སྐུ་གསོལ་སྤྱན་འདྲེན་ཞུས་སྐབས་ཁ་སའི་རྒྱ་
ཡིག་གི་ཞུ་དོན་རྣམས་མ་འཚོལ་བར་བཀའ་ལུང་གསལ་རྗེན་བཙན་པོ་གནང་བས་ཀྲུང་ཐང་དགའ་མགུ་ཡིད་འཆེས་ཀྱིས།    ༈      ༈   
གཟོས་གཟེངས་བསྟོད་ཀྱི་མཚན་བྱང་པཎ་སྩལ་བ་དང་ཆབས་ཅིག་གནས་ཆུང་ལའང་པཎ་བཅས་བསྩལ་བ། སྲིད་སྐྱོང་རྭ་སྒྲེང་རིན་པོ་ཆེ་དང། བཀའ་ཤིག་ཞབས་པད་རྣམ་པ། རྩེའི་དྲུང་ཡིག་ཆེན་པོ་སོགས་རྩེ་ཤོད་ཀྱི་དྲུང་རིགས་སེར་
སྐྱ༑ རྒྱ་མི་ཨམ་བན་ངོ་འཁོར་བཅས་སྔ་དྲོ་གནས་ཆུང་དུ་ཆིབས་བསྒྱུར་གྱིས་པཎ་གསར་འབུལ་གྱི་མཛད་སྒོ་བསྐྱངས་ཟིན་རྗེས་ལྷ་ལྡན་སྤྲོ་བདེ་ཁང་གསར་དུ་ཆིབས་བསྒྱུར་ཐོག་སྤྲོ་ཁང་གི་རྡོ་བཅལ་ཆེན་མོའི་དབུས་སུ་དབུ་གུར་ཕུབ་པའི་
ནང་རྟེན་འབྲེལ་གྱི་མཛད་སྒོ་ཟབ་རྒྱས་དང་འབྲེལ་མགོན་ཁང་གི་སྒོའི་ཐོད་དུ་པཎ་འབུལ་གནང་མཛད་ཅིང། སྤྲོ་ཁང་ཆོས་རྗེ་དང། ལྕོག་གྲྭ་བ། ལྷ་བདག་སྤྱི་བཅས་ནས་སྲིད་སྐྱོང་རྭ་སྒྲེང་རིན་པོ་ཆེ་དང། རྒྱ་མི་ཨམ་བན། བཀའ་ཤག་ཞབས་

[069A]༄༅། །པད་རྣམ་པས་གཙོས་རྒྱ་བོད་མི་སྣ་ཆེ་ཕྲ་ཚང་མར་གསོལ་སྟོན་འབུལ་བཤམས་འབྲེལ་ལེགས་འབུལ་བསྟར་ཞིང། བཀྲ་ཤིས་ཀྱི་དགའ་སྟོན་རྒྱ་ཆེར་སྤེལ་བ་བཅས་གནམ་བསྐོས་གོང་མ་དྷཱ་ཀོང་དང། གོང་ས་རྒྱལ་
བའི་དབང་པོ་མཆོད་ཡོན་རྣམ་གཉིས་བཅས་ནས་ཞྭ་སེར་བསྟན་པའི་སྲུང་མའི་གཙོ་བོར་མངའ་གསོལ་གཟེངས་བསྟོད་མཛད་པའི་ཚུལ་ལ་བསྟོད་པའོ། །འདི་དང། གོང་གསལ་བཀའ་བློན་འབུམ་ཐང་པ་སྲོག་གི་ཆད་པའི་འཇིགས་པ་ལས་
སྐྱབས་པའི་ལོ་རྒྱུས་རྣམས། སྐབས་དེ་དང་དེའི་བོད་གཞུང་བཀའ་ཤག་ལས་ཁུངས་ཀྱི་མགྲོན་དེབ་ ཉིན་དེབ་  ངོ་མ་དེ་རང་ཁོ་བོའི་ལག་ཏུ་སོན་ཏེ་མཐོང་བ་ལས་སྙིང་པོ་བསྡུས་ཏེ་བཀོད་པ་ལགས་སོ།    ༈    །དེང་ནས་སངས་རྒྱས་མོས་པའི་བསྟན་
པའི་བར། །བསྟན་སྲུང་ཐུགས་བསྐྱེད་མཛད་པ་ཁྱོད་ལ་བསྟོད། །ཅེས་པ་ནི། གསང་བའི་བདག་པོ་ལག་ན་རྡོ་རྗེས་སྒྲོན་མེའི་བསྐལ་པ་འདིར་བསྐལ་བཟང་སངས་རྒྱས་སྟོང་གི་བསྟན་པ་དང་དར་བའི་རིང་རྒྱལ་བསྟན་བསྲུང་ཞིང་དགྲ་
བགེགས་འདུལ་བ་ལ་མཐུ་སྟོབས་ནུས་པའི་བདག་པོར་བཞེངས་པའི་ཐུགས་བསྐྱེད་ཅིང། མཐར་སངས་རྒྱས་སྟོང་གི་ཐ་མ་སངས་རྒྱས་མོས་པ་སྣང་མཛད་ཀྱི་ངོ་བོར་མངོན་པར་རྫོགས་པར་འཚང་རྒྱ་བའི་མཛད་པ་ཇི་ལྟར་བསྟན་
པ་ཉིད་དང་ཚུལ་མཚུངས་པར། ཆོས་སྲུང་འདི་ཉིད་ཀྱིས་ཀྱང་ངོ་བོ་གསང་བདག་ཉིད་དང་དབྱེར་མེད་པ་གོང་དུ་སྨོས་པ་དེ་ལྟར་ཡང། རྣམ་པ་དགེ་ལྡན་བསྟན་སྲུང་མཐུ་ལྡན་དགྲ་ལྷ་ཆེན་པོར་བཞེངས་ཏེ། ད་ལྟ་རྣམ་འདྲེན་བཞི་པའི་

[069B] ཇི་སྲིད་སངས་རྒྱས་མོས་པའི་བསྟན་པ་ལ་ཐུག་གི་བར་རམ། བསྐལ་པ་ཇི་སྲིད་ཀྱི་བར་དུ། མ་ངེས་ཞི་ཁྲོའི་བཀོད་པ་སྣ་ཚོགས་པའི་སྒོ་ནས་བསྟན་པ་བསྲུང་བར། འཇམ་མགོན་བླ་མ་ཙོང་ཁ་པ་ཆེན་པོའི་དྲུང་དུ་
ཇི་ལྟར་ཐུགས་བསྐྱེད་ཅིང་གཡར་དམ་མཛད་པའི་ཚུལ་ལས་བརྩམས་ཏེ་བསྟོད་པའོ། །མཚམས་འདིར་བརྗོད་པར་བྱ་བ་འདི་མཆིས་ཏེ། གོང་དུ་སྨོས་པ་ལྟར་གོང་ས་སྐྱབས་མགོན་རྒྱལ་བའི་དབང་པོ་ལྔ་པ་ཆེན་པོ་མཆོག་དང། ཀུན་
གཟིགས་པཎ་ཆེན་རིན་པོ་ཆེ་བསྟན་པའི་དབང་ཕྱུག་ལྟ་བུ་ངེས་པའི་དོན་དུ་འཕགས་པ་འཇིག་རྟེན་དབང་ཕྱུག་དང། སྣང་བ་མཐའ་ཡས་མིའི་རྣམ་པར་རོལ་བའི་སྐྱེས་བུ་དམ་པ་ཁྱད་པར་ཅན་ཡིན་ཡང། དེ་དག་ལ་བསྟན་སྲུང་དབང་པོ་འདིས་
གནོད་ཅིང་གླགས་བལྟ་བའི་ཚུལ་བསྟན་ཅིང། རྒྱལ་དབང་ལྔ་པ་ཆེན་པོས་ཀྱང་ཐུགས་ཏིང་ངེ་འཛིན་གྱིས་དྲག་པོའི་སྲེག་ཐབ་ཁར་བཀུག་པ་དང། དེ་ནས་ཤོར་བའི་ཚུལ་བསྟན་པ་སོགས་ནི་ཕན་ཚུན་འཕྲིན་ལས་ཁྱབ་གདལ་དུ་སྤེལ་
བ་དང། ཆེ་བ་འདོན་པའི་དགོངས་གཞི་དགོས་པ་ཁྱད་པར་ཅན་ཡོད་ཅིང།    ༈   
དབང་པཎ་ཆེན་གཉིས་ལ་དད་ཁུལ་གྱིས་ཆོས་སྲུང་འདིར་བརྙས་པ་དང།    ༈    གཅིག་རྒྱུ་མཚན་དུ་བྱས་ནས། གཅིག་ཤོས་ལ་མ་མོས་པའི་

[070A]༄༅། །གཏམ་ངན་ཅི་ཡང་སྒྲོག་པ་ནི་རང་རེ་སྐྱེ་བོ་ཐ་མལ་པ་རྣམས་ཆགས་སྡང་གི་དབང་དུ་སོང་བའི་དགྲ་འདུལ་གཉེན་སྐྱོང་གི་སྤྱོད་ཚུལ་ཉིད་འཕགས་ཆེན་དམ་པའི་མཛད་པར་རྒྱས་བཀག་པ་ཡིན་
པས་རང་ཉིད་ལ་དུཿ་ཁ་མི་བཟད་པ་འབྱུང་བའི་རྒྱུ་སྒྲུབ་པ་ཡིན་ཏེ། རྒྱལ་བ་འོད་དཔག་མེད་དང། འཕགས་པ་སྤྱན་རས་གཟིགས་ཀྱི་རྣམ་རོལ་སྐྱེས་ཆེན་ཁྱད་པར་ཅན་དེ་འདྲ་ལ་གཟུགས་ཅན་གཟུགས་མེད་ཅི་རིགས་པའི་
མཐུས་གནོད་ནུས་པ་དང། སྐྱེས་ཆེན་དེ་རྣམས་གདོན་བགེགས་གནོད་པའི་རིགས་འཇོམས་པའི་ནུས་མཐུས་ཕོངས་པ་སོགས་ནི་ནམ་ཡང་མི་སྲིད་དེ། ཕྱི་ནང་གི་བདུད་ཚོགས་ལྷག་མེད་དུ་བཅོམ་པའི་མཐུ་སྟོབས་ཀྱི་དབང་ཕྱུག་འབའ་
ཞིག་ཡིན་པས་སོ། །ཡང་རྒྱུ་མཚན་དང་བྲལ་བའི་སྨྲ་བ་ལ་དགའ་བ་འགའ་ཞིག་གིས་བསྟན་སྲུང་དབང་པོ་འདི་དང། གནས་ཆུང་ཆོས་རྒྱལ་ཆེན་པོའི་བར་དུ་འཁོན་སེལ་ཡོད་སྐད་དང། དེ་ལ་བརྟེན་ནས་དགའ་ལྡན་ཕོ་བྲང་གཞུང་དང་
གཞུང་གི་ལས་བྱེད་པས་བསྟན་མི་རུང་ཞེས་སྨྲ་བ་ནི་ཕལ་པ་བླུན་པོ་ཕྱུགས་ཀྱི་དོ་ཟླར་རྒྱུ་བ་རྣམས་ཀྱི་དགྲ་གཉེན་ཤན་འབྱེད་པ་དང། ཞེས་འཁོན་སྙིང་ལ་བཞག་སྟེ་བྱ་བ་ངན་པ་བརྒྱུད་མར་སྤེལ་བའི་རང་དཔེ་ས་མཐོན་པོར་བཀབ་ནས་ཆོས་སྲུང་ཁྱད་
པར་ཅན་རྣམས་ལ་རང་དགར་སྐྱོན་བཏགས་པ་སྟེ། ཆོས་སྲུང་གི་ངོ་བོ་ཇི་ཡིན་དང། དེ་རྣམས་ཀྱི་ཉམས་རྟོགས་ཀྱི་ཚད་ཇི་ཙམ་ཡོད། གང་སྲུང་བ་དང། མི་སྲུང་བའི་ཁྱད་པར་གང་ཡང་མ་ཤེས་པའི་ནང་ཁྲོལ་ཕྱིར་དབྱུང་བ་འབའ་ཞིག་ཏུ་

[070B] །གལ་ཏེ་དེ་འདྲ་བའི་སྲུང་མ་དེ་ཉིད་འགྲན་སེམས་ཆགས་སྡང་ཕྲག་དོང་གིས་རྒྱུད་བརླམས་པ་ཞིག་ཡིན་ན། ཐར་པ་དོན་གཉེར་གྱི་སྐྱེ་བོ་རྣམས་ཀྱིས་དེ་ཉིད་བསྟེན་ཅིང་མཆོད་པ་ཇི་ལྟར་འོས་ཏེ། འཇིག་རྟེན་པའི་ལྷ་འདྲེ་གདུག་
པ་ཅན་ལ་བསྟེན་ཅིང་མི་འགྲོགས་པ་དེ་སངས་རྒྱས་ལ་སྐྱབས་སུ་སོང་བའི་བསླབ་བྱ་ཡིན་པའི་ཕྱིར། དེར་མ་ཟད། འཕགས་ཆེན་དམ་པ་རྣམས་ཀྱིས་གདུལ་བྱ་ཐུན་མོང་བའི་སྣང་ངོར་མཛད་པའི་ཚུལ་ཇི་ལྟར་བསྟན་པ་དང། ངེས་དོན་གྱི་
གསང་བ་བསམ་གྱིས་མི་ཁྱབ་པའི་རྣམ་པར་ཐར་པ་ནི་དཔག་པར་དཀའ་བ་ཞིག་སྟེ། ཐུབ་པ་བཅོམ་ལྡན་འདས་འཇིགས་པ་མཐའ་དག་དང་བྲལ་བ་ལའང་ལྷས་བྱིན་གྱིས་སྒྱོགས་རྡོ་འཕངས་པས་རྨ་ཕྱུང་ཞིང། གླང་པོ་ཆེ་སྨྱོན་པ་རྦད་པ་སོགས་
འགྲན་སེམས་ཀྱིས་དུས་རྟག་ཏུ་གནོད་པ་བྱས་པ་ལྟ་བུར་སྟོན་ཀྱང། དཔལ་ལྡན་ཟླ་བ་གྲགས་པའི་གསང་འདུ་སྒྲོན་གསལ་དུ་ཐུན་མོང་མ་ཡིན་པའི་གསང་བ་ཞེས་པའི་རྣལ་འབྱོར་ཆེན་པོའི་རྒྱུད་དྲངས་པ་ལས། དེ་ནས་གཞན་
ཡང་ཐམས་ཅད་མཁྱེན་པའི་འཁོར་ཕུན་སུམ་ཚོགས་པ་བཤད་པར་བྱའོ། །འདི་ལྟ་སྟེ། འཇམ་དཔལ་ནི་རྒྱལ་པོ་ཟས་གཙང་མར་གྱུར་ཏོ། །འཇིག་རྟེན་དབང་ཕྱུག་ནི་ལྷ་མོ་ཆེན་མོ་སྒྱུ་འཕྲུལ་དུ་གྱུར་ཏོ། །དཔལ་ལྷ་མོ་ནི་གྲགས་འཛིན་
ནོ༑ ༑རྡོ་རྗེ་སེམས་དཔའ་ནི་དགྲ་གཅན་འཛིན་ནོ། །སྒྲིབ་པ་ཐམས་ཅད་རྣམ་པ་སེལ་བ་ནི་ཤཱ་རིའི་བུའོ། །ཀུན་བཟང་པོ་ནི་གནས་བརྟེན་ཀུན་དགའ་བོར་གྱུར་ཏོ། །ལྷའི་དབང་པོ་བརྒྱ་སྤྱི་ནི་གནས་བརྟན་ལྷས་བྱིན་ནོ། །རྣམ་པར་སྣང་
[071A]༄༅། །མཛད་ཆེན་པོ་ནི་ཡང་དག་པར་རྫོགས་པའི་སངས་རྒྱས་དཔལ་ཤཱཀྱ་ཐུབ་པར་གྱུར་ཏོ། །རིགས་པ་འདིས་ནི་སྡུད་པར་བྱེད་པ་ཞེས་བྱ་བ་དང། འཁོར་ཞེས་བྱ་བ་ནི་ལས་དང་པོ་བའི་སེམས་ཅན་རྣམས་འཇུག་
པར་བྱ་བའི་ཕྱིར། སངས་རྒྱས་ཀྱི་རོལ་མོ་འདི་བསྟན་པ་ཡིན་ནོ། །ཞེས་ལྷས་བྱིན་ཉིད་ལྷ་དབང་བརྒྱ་སྦྱིན་གྱིས་བསམ་བཞིན་དུ་སྤྲུལ་པར་གསུངས་པ་དང། དམ་ཆོས་པདྨ་དཀར་པོའི་མདོ་ལས། དགེ་སློང་དག་ལྷས་བྱིན་འདི་
དེའི་ཚེ་དེ་ན་དྲང་སྲོང་དུ་གྱུར་ཏེ། དགེ་སློང་དག་ལྷས་བྱིན་ཡང་ངའི་དགེ་བའི་བཤེས་གཉེན་ནོ། །ཞེས་པ་ནས། དགེ་སློང་དག་ཁྱོད་མོས་པར་བྱའོ། །ཁོང་དུ་ཆུད་པར་བྱའོ། །དགེ་སློང་དག་ལྷས་བྱིན་འདི་མ་འོངས་པའི་དུས་བསྐལ་
པ་ཚད་མེད་དྲངས་ འཇིག་རྟེན་གྱི་ཁམས་ལྷའི་ཐེམ་སྐས་ཞེས་བྱ་བར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལྷའི་རྒྱལ་པོ་ཞེས་བྱ་བར་འགྱུར་རོ། །དགེ་སློང་དག་དེ་བཞིན་གཤེགས་པ་
ལྷའི་རྒྱལ་བ་དེའི་ཚེའི་ཚད་ནི་བར་གྱི་བསྐལ་པ་ཉི་ཤུར་འགྱུར་རོ། །ཞེས་གསུངས་པ་དང། མཁས་གྲུབ་ཐམས་ཅད་མཁྱེན་པའི་གསུང་ལས། དཔེར་ན་ངེས་དོན་དངོས་གནས་དབང་བྱས་ན། །ལེགས་སྐར་ལྷས་བྱིན་སྟོན་པ་དྲུག་ལ་སོགས། །
སངས་རྒྱས་ཆེ་བ་འདོན་ཕྱིར་ལེགས་སྤྲུལ་པས། །ཞེས་གསུངས་ཤིང། དེ་བཞིན་དུ་རྒྱུད་སྡེ་གཞན་ལས་དྲུག་སྡེ་སོགས་ཀྱང་བཅོམ་ལྡན་འདས་རང་ཉིད་ཀྱིས་ཆེད་དུ་སྤྲུལ་པར་གསུངས་པ་སོགས་འཕགས་ཆེན་དམ་པ་རྣམས་ཀྱི་གསང་བའི་

[071B] འཛམ་བུ་གླིང་ལ་ལར་ནི། ང་བདུད་བགེགས་བྱེད་པ་ལྟ་བུར་སྟོན་ཏེ་སེམས་ཅན་རྣམས་ཀྱིས་ཀྱེ་མ་བདུད་སྡིག་ཅན་ནོ་སྙམ་དུ་ཡང་དག་པར་ཤེས་ལ་
པདྨ་ཆུས་མི་གོས་པ་བཞིན་དུ་ང་ལ་བདུད་ཀྱི་ཉེས་པས་མི་གོས་སོ། །ཞེས་གསུངས་པ་ལྟར་གདུལ་བྱའི་དོན་དུ་འགྱུར་ན་བདུད་སྡིག་ཅན་ཚུན་ཆད་ཀྱི་རྣམ་པར་བསྟན་ཅིང། དེ་དག་ཀྱང་མདོ་དེ་ཉིད་ལས། དེ་བཞིན་དུ་གཟུགས་དུ་མའི་ཐབས་ཀྱི་
ཕྱོགས་ལ་འཇུག་པ་བསྟན་ཏེ། དེ་དག་ཐམས་ཅད་ཀྱང་འཇིག་རྟེན་དང་མཐུན་པར་བྱ་བ་ཙམ་དུ་ཟད་དོ། །ཞེས་གདུལ་བྱ་ཐུན་མོང་བའི་སྣང་ངོར་ཚུལ་བསྟན་འབའ་ཞིག་ཏུ་གསུངས་སོ། །དེ་བཞིན་དུ་བྱང་ཆུབ་སེམས་དཔའ་རྟག་ཏུ་ངུ་སོགས་ལ་ལྷ་
དབང་བརྒྱ་སྦྱིན་གྱིས་བྲམ་ཟེར་སྤྲུལ་ནས་ཉམས་སད་ཅིང་རྐང་རུས་གཅོག་ཏུ་འཇུག་པ་སོགས་དང། ཆོས་རྒྱལ་སྲོང་བཙན་སྒམ་པོས་ཀྱང་སྤྲུལ་པའི་མི་ལ་སྤྲུལ་པའི་མིས་ཆད་པ་གཅོད་པ་དང། ཇོ་འབྲོམ་ཁུ་གསུམ་གྱི་འཁྲུང་རབས་རྣམས་སུའང་
སྐབས་འགར་ཕན་ཚུན་གནོད་ཅིང་འཁོན་འཛིན་པ་དང། སྐབས་འགར་ཡབ་སྲས་སོགས་ཆེས་མཛའ་བའི་རྣམ་པར་བྱོན་པ་སོགས་མ་ངེས་པའི་མཛད་པ་ཆེས་མང་པོ་ཞིག་བཀའ་གདམས་གླེགས་བམ་དུ་གསལ་བ་དང། རྭ་ལོ་དང། རྟ་ནག་
འགོས་ལོ། གཉན་ལོ་ལྟ་བུའི་སྐྱེས་ཆེན་དམ་པ་དེ་རྣམས་ཀྱང་ཐུན་མོང་སྣང་ཚོད་ལ་སྔགས་པ་ཕན་ཚུན་ཕྲག་དོག་གི་རྣམ་པས་ནང་རྒྱས་བྱུང་སྟེ་དྲག་ལས་མཐུ་རྩོད་ཀྱིས་གཤེགས་པ་སོགས་སྔོན་གྱི་སྐྱེས་ཆེན་དམ་པ་དུ་མའི་རྣམ་ཐར་དུ་དེ་འདྲའི་

[072A]༄༅། །རིགས་མང་དུ་གསལ་བ་མ་ཟད། ཡོངས་སུ་གྲགས་པའི་ཆོས་སྐྱོང་རྣམས་ཀྱི་ལོ་རྒྱུས་ཀྱི་དབང་དུ་བྱས་ནའང། དམ་ཅན་ཆོས་ཀྱི་རྒྱལ་པོ་དེ་ཉིད་ངེས་དོན་ལ་རྗེ་བཙུན་འཇམ་དཔལ་དབྱངས་ཀྱི་རྣམ་འཕྲུལ་ཡིན་ཡང་
ཐུན་མོང་ངོར་ལྕགས་མཁར་སྒོ་མེད་ཀྱི་ནང་དུ་ལས་ཀྱི་གཤིན་རྗེ་བཻ་ཝ་ས་ཏྭ་དང་གཏུམ་པའི་སྲིན་མོ་དུག་ཧྲུལ་གོས་གྱོན་མ་གཉིས་ཀྱི་བུར་གཤིན་རྗེ་ཆོས་ཀྱི་རྒྱལ་པོ་སྐྱེས་ཏེ། དེས་སྟེང་འོག་བར་གསུམ་གྱི་ལྷ་སྲིན་གདུག་པ་ཅན་མཐའ་དག་
དབང་དུ་བསྡུས་ནས་སྐྱེ་འགྲོའི་སྲོག་ལ་དབང་བྱེད་ཅིང། མི་དགེ་བ་སྤྱོད་དུ་འཇུག་པ་ན། ཕྱག་རྡོར་དང། སྣ་ཚོགས་གཟུགས་ཅན་མ་སོགས་ཀྱིས་སྟོན་པ་རྡོ་རྗེ་འཆང་ལ། བདེ་གཤེགས་ཆོས་ཀྱི་ཞི་བའི་ངང་ནས་བཞེངས། ཞེས་སོགས་
ཀྱིས་བསྐུལ་བས་ཁྲོ་བོ་རྡོ་རྗེ་འཇིགས་བྱེད་རྟེན་དང་བརྟེན་པར་བཅས་པ་སྤྲུལ་ཏེ་གདུག་པ་འདུལ་བའི་ཏིང་ངེ་འཛིན་གྱིས། ལས་ཀྱི་གཤིན་རྗེའི་གྲོང་ཁྱེར་ཕྱག་གིས་ནམ་མཁར་འཕྱར་ནས་ལན་གསུམ་བརྡབས་པ་དང། རྡོ་རྗེ་རྩེ་གཅིག་པས་
ལུས་ལ་ཕུག་པའི་ཚེ། ལས་གཤིན་བྲེད་དེ་སྨྲེ་ངག་འདོན་ཞིང་བཀའ་ལ་ཉན་པ་ན། དམ་ལ་བཏགས་ནས་བསྟན་པ་བསྲུང་བར་གཉེར་དུ་གཏད་པ་དང། ཆོས་སྐྱོང་དྲེགས་པ་ལྕམ་སྲིང་ཉིད་ཀྱང་ངེས་པའི་དོན་དུ་དཔལ་རྟ་མགྲིན་དང་ངོ་བོ་
གཅིག་ཀྱང་ཐུན་མོང་ངོར་སྔོན་འདས་པའི་བསྐལ་པ་ཞིག་ཏུ་རྒྱལ་པོ་གསེར་གྱི་ཤུགས་ཅན་དང་བཙུན་མོ་ཨུཏྤ་ལའི་རྒྱན་བྱ་བ་གཉིས་ལ་སྲས་གཅེན་གྲགས་ལྡན་དང། གཅུང་གྲགས་སྐྱེས་ཟེར་བ་གཉིས་ཀྱི་གཅེན་པོ་ནང་ཆོས་ལ་དད་ཅིང་གཅུང་

[072B] ཆོ་ལོང་འཕེན་ནས་སུ་རྒྱལ་བ་དེའི་ཆོས་ལུགས་ལ་འཇུག་པར་ཆད་པས་གཅེན་གྲགས་ལྡན་རྒྱལ། གྲགས་སྐྱེས་ཀྱིས་མ་ཉན་པར་བྲོས་པ་གཅེན་གྱིས་བདས་ཏེ་བཟུང་ནས་གསོད་པར་བརྩམས་པ་
ལ་གཅུང་པོས་བདག་མ་བསད་པར་ཐོངས་དང། ཁྱོད་ཉིད་སངས་རྒྱས་པའི་དུས་སུ་ངས་བསྟན་སྲུང་བགྱིད་དོ་ཞེས་དམ་བཅས། དེའི་དུས་ཀྱི་གཅེན་གྲགས་ལྡན་ནི་བདག་ཅག་གི་སྟོན་པ་དང། གཅུང་པོ་གྲགས་སྐྱེས་ནི་ཆོས་སྐྱོང་ལྕམ་སྲིང་
ཡིན་ལ། བཅོམ་ལྡན་འདས་ཞིང་འདིར་འཚང་རྒྱ་བའི་ཚུལ་བསྟན་པ་ན་སྨོན་ལམ་གྱི་དབང་གིས། བྱང་ཤར་མྱ་ངམ་གྱི་ཡུལ་བདུན་འདས་པའི་ས་ཤིན་ཏུ་འཇིགས་ཤིང་སྐྱི་གཡའ་བའི་གནས་ན། ཕ་གནོད་སྦྱིན་ཟངས་ཀྱི་རལ་པ་ཅན་
དང། མ་སྲིན་མོ་ཁྲག་གི་རལ་པ་ཅན་གཉིས་ཚོགས་པ་ལས། བྱི་རུའི་སྒོ་ང་དང་བསེའི་སྒོ་ང་གཉིས་སྐྱེས། དེ་གཉིས་ཕ་མས་མ་ཐུབ་པར་བར་སྣང་དུ་འཕྱོས་པས་བར་གྱི་གཟའ་བརྒྱད་བཏུལ། སྟེང་དུ་འཕྱོས་ཏེ་ལྷ་ཆེན་བརྒྱད་
བཏུལ། འོག་ཏུ་འཕྱོས་ཏེ་ཀླུ་ཆེན་བརྒྱད་བཏུལ། ཕ་མ་གཉིས་ཀྱང་འཇོམས་ལ་ཁད་པ་ལྟ་བུའི་གདུག་རྩུབ་ཧ་ཅང་ཆེ་བས་ཕ་མས་མ་ཧཱ་དེ་ཝ་དང། ཡུམ་ཆེན་ཨེ་ཀ་ཛ་ཊི་གཉིས་དུར་ཁྲོད་གནོད་སྦྱིན་གྱི་ཕུག་ན་ཡོད་པ་བསྐུལ་བ་ལྟར་
དེ་གཉིས་ཀྱིས་ཁ་ཊྲཱཾ་ཀ་རྒྱབ་པས་སྒོ་ང་གཉིས་བརྡོལ་བས་བྱི་རུའི་སྒོ་ང་ལས་མི་དམར་པོ་ཟངས་ཀྱི་བེག་ཅེ་གྱོན་པ། མདའ་གཞུ་དང་ཟངས་གྲི་བསེ་མདུང་ཐོགས་པ་གཅིག་ཐོན་པ་མཧཱ་དེ་ཝས་དམ་ལ་བཏགས་ཏེ་དྲི་བ་དྲིས་ལན་གྱི་ཚུལ་དུ་མ་རུ་

[073A]༄༅། །ཙེ་བཤན་པ་སྒྲོལ་བྱེད་ཀྱི་རྒྱུད་གསུངས། བསེའི་སྒོ་ང་ལས་བུད་མེད་ལུས་སྔོ་ལ་གདོང་པ་བསེ། སོ་དུང། སྨིན་མ་གཡུ། མེའི་རལ་པ་ཅན་ཟངས་གྲི་དང་ཕུར་བུ་ཐོགས་པ་ཞིག་ཐོན་པ་ཨེ་ཀ་ཛ་ཊིས་དམ་ལ་བཏགས་ཏེ་དྲི་
བ་དྲིས་ལན་གྱི་ཚུལ་དུ་དམར་མོ་བཤན་པ་འཇིག་རྟེན་ཟ་བྱེད་མའི་རྒྱུད་གསུངས་པ་དང། ཡང་ཆོས་སྐྱོང་བའི་རྒྱལ་པོ་ཆེན་པོ་པེ་ཧར་ཞེས་གྲགས་པ་ཡང་ངེས་པའི་དོན་དུ་རྒྱལ་བ་རིགས་ལྔའི་ངོ་བོར་བཞུགས་ཀྱང། སྣང་ཚུལ་ལ་དཀོར་བདག་
རྒྱལ་པོ་སྐུ་ལྔའི་རྣམ་འགྱུར་དུ་བཞེངས་པ་སྟེ། བསྐལ་པ་དུ་མའི་སྔོན་རོལ་དུ་པེ་ཧར་རྒྱལ་པོ་འདི་ཉིད་རྒྱལ་རིགས་དྷ་རྨ་ཛྭ་ལ་དང། སློབ་དཔོན་རིན་པོ་ཆེ་བློན་པོའི་བུར་གྱུར་པ་ལས། དེ་གཉིས་ཤིན་ཏུ་མཛའ་བས་རབ་ཏུ་བྱུང་བར་ཆད་བྱས། མཁན་པོ་
ཟླ་འོད་ལས་ཚངས་སྤྱོད་ཀྱི་སྡོམ་པ་བླངས་ཏེ་ལྷན་ཅིག་ཏུ་གནས་པ་ན། རྒྱལ་པོའི་བུ་ནི་བཤད་པ་དང། བློན་པོའི་བུ་ནི་སྒོམ་པ་ལ་དགའ་བས་མ་མཐུན། ཇེ་ཞིག་ན་རྒྱལ་བུ་ཉིད་བྲམ་ཟེ་མོ་མཛེས་ལྡན་མ་དང་འདུས་པས་ཚངས་སྤྱོད་ལས་ཉམས་
གནས་བརྟན་དང་བློན་པོའི་བུས་དེ་ལས་ལྡོག་པ་ལ་ཁྲོས་ཏེ་སླར་ཡང་རྒོལ་ཞིང་བསྡིགས་པའི་ལས་ཀྱིས་མི་བསྲུན་པའི་སྐྱེ་བ་ཇི་སྙེད་བརྒྱུད་པའི་མཐར་གནོད་སྦྱིན་གདུག་པའི་རིགས་སུ་སྐྱེས། བློན་པོའི་བུ་ནི་དགྲ་བཅོམ་པ་ལེགས་ལྡན་ཞེས་
པར་གྱུར། དེའི་ཚེ་ཡང་སྔོན་གྱི་བག་ཆགས་ཀྱིས་དགེ་སློང་དགྲ་བཅོམ་པར་གནོད་ཅིང་འཚེ་བར་བྱེད་པ་ན། གསང་བའི་བདག་པོ་དང་དགེ་སློང་ཉིད་ཀྱིས་གནད་ལ་ཕབ་སྟེ་གཟིར་ཞིང་དམ་ལ་བཏགས། བསྟན་པ་བསྲུང་བར་ཁས་

[073B] དུས་ཕྱིས་བོད་ཡུལ་གྱི་རྒྱལ་ཁམས་སུ་མངའ་བདག་ཁྲི་སྲོང་ལྡེའུ་བཙན་གྱི་དུས་སློབ་དཔོན་ཆེན་པོས་གནོད་སྦྱིན་གདུག་པ་ཅན་ཐམས་ཅད་དམ་ལ་བཏགས། འོན་ཀྱང་པེ་ཧར་གྱིས་མཐོ་བཙམས་ཏེ། སློབ་དཔོན་ཆེན་པོ་བྷ་
ཏ་ཧོར་གྱི་ཡུལ་བསམ་འགྲུབ་ཤེལ་གྱི་བྲག་ཕུག་ཏུ་སྐྱེ་མེད་ཀྱི་དོན་བསྒོམ་ཞིང་བཞུགས་པའི་ཚེ་སེང་གེ་འཇིགས་སུ་རུང་བར་སྤྲུལ་ནས། དམ་རྫས་དཀྱིལ་འཁོར་བཤམས་པ་རྣམས་དཀྲུགས་ཤིང་འཇིགས་ཐབས་བསྟན་པ་ན་སློབ་དཔོན་
ཏིང་འཛིན་ལས་བཞེངས་ནས་ཁ་ཊཾ་བསྣུན་པ་མ་ཐེབས་པར་ནམ་མཁར་འཕྱོས་ཏེ་ཡལ་ནས་བྲོས། སླར་ཡང་གནམ་རྡོ་ལུག་རོ་ཙམ་ནམ་མཁའ་ནས་འཕངས་པ་སློབ་དཔོན་རིན་པོ་ཆེའི་དབུ་ལ་ཕོག་སྟེ། ཅུང་ཟད་བརྒྱལ་བའི་རྣམ་པ་མཛད་ཅིང་
བརྒྱལ་བ་སངས་ནས་རྒྱལ་པོའི་ཆོ་འཕྲུལ་དུ་དགོངས་ནས་ཏིང་ངེ་འཛིན་གྱིས་བཀུག་པས་བྱིས་པའི་གཟུགས་ཀྱིས་འོངས་པ་ཕྱག་རྒྱ་གཉན་པོས་ཟིལ་གྱིས་མནན་ཏེ་གཙིགས་ལ་ཕབ། སྲོག་གི་སྙིང་པོ་ཕུལ་བ་ལས་དྲེགས་པའི་རྗེ་བོར་དབང་
བསྐུར། གསང་མཚན་རྡོ་རྗེ་ཁྱུང་ཆེན་ཀླུ་འབྲུག་འདུལ་དུ་བཏགས་ནས་དམ་ཚིག་གི་གཉེར་གཏད། ཁྱད་པར་བསམ་ཡས་ཆོས་འཁོར་ཆེན་པོའི་སྲུང་མར། བྷ་ཏ་ཧོར་གྱི་ཡུལ་ནས་སྤྱན་འདྲེན་པའི་ཆེད་དུ་ལྷ་སྲས་མུ་ནེ་བཙན་པོ་དཔུང་
དང་བཅས་པ་མངགས་ནས་ཧོར་གྱི་སྒོམ་གྲྭ་བར་པ་བཅོམ་སྟེ་བསེ་འབག་སྨུག་ཆུང་སོགས་དཀོར་ཆ་རྣམས་ཁྱེར་བའི་རྗེས་སུ་པེ་ཧར་འཁོར་བཅས་བྱོན་པ་བསམ་ཡས་ཀྱི་སྲུང་མར་བཀའ་བསྒོས་པ་དང། སྨན་བཙུན་ཆེན་མོ་ཚེ་རིང་

[074A]༄༅། །མཆེད་ལྔ་ཡང་ངེས་དོན་ལ་མཁའ་འགྲོ་སྡེ་ལྔའི་རྣམ་རོལ་ཡིན་མོད། རྗེ་བཙུན་མིད་ལ་རས་པ་སྨན་ལུང་ཆུ་དབར་ན་བཞུགས་པའི་ཚེ་གླགས་བལྟ་བ་ལྟ་བུར་བསྟན་ཏེ་སྣང་སྲིད་ཀྱི་ལྷ་འདྲེ་ཐམས་ཅད་ཚོགས་པའི་
ཆོ་འཕྲུལ་དང། དེ་དག་གི་གཙོ་མོ་ཤ་ཟ་མོ་ལྔས། དོ་ནུབ་ནམ་གྱི་སྨད་ཆ་ན། །འདི་ནས་ཕ་རོལ་འགྲོ་དགོས་པས། །ཁྱོད་སྔོན་ཆད་བྱས་པའི་ལས་རྣམས་ལ། །དུས་ད་ལྟ་འགྱོད་པ་ཡོད་དམ་མེད། །ཅེས་སོགས་ཀྱི་གླུ་བླངས་
པར། རྗེ་བཙུན་མིད་ལ་བཞད་པའི་རྡོ་རྗེས་ཀྱང། ཁྱད་པར་འཇིགས་པའི་སྲིན་མོ་ལྔ། །མི་ང་ལ་མི་སྙན་ངག་ཏུ་སྨྲ། །ཚེ་འདི་ནས་ཕ་རོལ་འགྲོ་དགོས་ཟེར། །ང་འཆི་བ་ཁོ་ནས་འཇིགས་འཇིགས་ནས། །སེམས་འཆི་མེད་གཉུག་
མའི་ངང་དུ་སྦྱང། །འཁོར་བ་རང་གྲོལ་གཞི་ཡི་གནད། །སྙིང་པོ་དོན་ལ་ངོ་སྤྲོད་བགྱིས། །ནང་རིག་པ་རྟེན་མེད་གཅེར་བུ་འདི། །འགྱུ་བ་དྭངས་སང་ལྟ་བའི་གདེངས། །འོད་གསལ་སྟོང་པར་བློ་ཐག་ཆོད། །ང་སྐྱེ་འཆི་གཉིས་ལ་
ཉམ་ང་མེད། །ཅེས་སོགས་ཀྱི་གདམས་པའི་གནད་ཟབ་མོ་བསྟན་པ་ལ་བརྟེན་ནས་ཅི་གསུངས་བཀའ་བཞིན་སྒྲུབ་སྟེ་བསྟན་པ་བསྲུང་བར་བཀའ་བསྒོས་དམ་བཞག་མཛད་པ་ལ་སོགས་པ་བསྟན་པ་བསྲུང་བར་ཞལ་གྱིས་བཞེས་པའི་
མཐུ་ལྡན་ཆོས་སྲུང་དམ་ཅན་རྒྱ་མཚོ་ཕལ་ཆེ་བའི་ལོ་རྒྱུས་སུའང་ཐུན་མོང་བའི་སྣང་ངོར་གདུལ་བྱ་འདུལ་བྱེད་ཀྱི་རྣམ་པ་ཅི་རིགས་པའི་སྒོ་ནས་ཕན་གནོད་ཀྱི་འཕྲིན་ལས་སྣ་ཚོགས་སྟོན་པའི་ཚུལ་ཇི་ལྟར་གསལ་བ་བཞིན་དགག་དགོས་ཁྱད་

[074B] །མདོར་ན་སངས་རྒྱས་རྣམས་ཆོས་ཀྱི་དབྱིངས་སུ་ངོ་བོ་གཅིག་པའི་རྒྱུ་མཚན་གྱིས་བསྟན་སྲུང་ཆེན་པོ་འདི་ཉིད་ཀྱང། ༸རྒྱལ་དབང་ལྔ་པ་ཆེན་པོ་
ཉིད་དང་ངོ་བོ་གཅིག་ཡིན་ཡང། དྲང་དོན་གདུལ་བྱ་ཐུན་མོང་བའི་ངོར་ཐ་དད་པའི་སྣང་ཚུལ་མི་འདྲ་བ་འབྱུང་བ་ནི། སྨིན་གླིང་རྡོ་རྗེ་འཛིན་པ་བློ་གསལ་རྒྱ་མཚོའི་གསུང་སྒྲོས་སླེ་ལུང་བཞད་རྡོར་གྱིས་ཟིན་ཐོར་བཀོད་པ་ལས། ལ་ལ་ནི་
དོལ་རྒྱལ་སྦྱིན་སྲེག་ལ་ཐེབས་ནས་ཚར་གཅིག་བསྒྲལ་ཡང། ཡང་བསྐྱར་སྐྱེ་བ་བླངས་པ་ཡིན་ཞེས་གླེང། རྒྱལ་དབང་མཆོག་རང་གི་རྣམ་སྤྲུལ་ལས་དཀྱུས་མ་མིན་ངེས་ཀྱང། རྣམ་པ་ཚུལ་བསྟན་ནི། སྔོན་ནས་རྒྱལ་དབང་མཆོག་གི་ཆེ་བ་འདོན་
ཕྱིར་དུ་ཆེད་གཏད་གདུག་རྩུབ་ཆེ་བའི་སྒོ་ནས་གནོད་པ་བྱེད་མཁན་གྱི་རྣམ་པར་བསྟན་པ་ཡིན་པས་སྦྱིན་སྲེག་ལ་མ་ཐེབས་པའི་ཚུལ་དང། བསྒྲལ་མ་ཐུབ་པའི་ཚུལ་གནང་བ་མ་གཏོགས། ཀུན་མཁྱེན་ཆེན་པོ་དེ་ལྟ་བུས་བསྒྲལ་མི་ཐུབ་པ་ཡང་ཅི་
ལ་སྲིད། བསྒྲལ་ཕྱིན་ཆད་རྣམ་ཤེས་དང་པོའི་སངས་རྒྱས་ཀྱི་ཞིང་དུ་འཕང་པ་མ་གཏོགས། རང་གར་སྐྱེ་བོ་གཅིག་གིས་གཅིག་བསད་པ་ལྟ་བུ་བྱས་ནས་སྔ་མའི་སྲོག་དང་ཕྲལ་ཡང་སླར་སྨོན་ལམ་བཏབ་ནས་གནོད་པ་བྱེད་མཁན་དུ་སྐྱེ་བ་ལེན་པ་
དེ་འདྲ་ཅི་སྲིད་དེ། ཡང་དག་པའི་གནད་འགག་མ་རྟོགས་པའི་ལབ་ལབ་འབའ་ཞིག་གོ་དཔེར་ན། སྔར་སངས་རྒྱས་ཞལ་བཞུགས་དུས། ལྷས་སྦྱིན་དང། མུ་སྟེགས་སྟོན་པ་དྲུག་སོགས་དང་པོ་རང་ནས་སྟོན་པས་ཞི་དྲག་གང་གི་སྒོ་ནས་ཀྱང་

[075A]༄༅། །འདུལ་བར་གནང་ནུས་མོད། ཆེ་བ་འདོན་ཕྱིར་དུ་ཆེད་དུ་སྤྲུལ་པར་སོང་བས་སོ་སོའི་མཛད་པ་གནང་རྒྱུ་རྣམས་མ་རྫོགས་ཀྱི་བར་དུ་འདུལ་བར་མ་མཛད་པ་བཞིན་དང། སློབ་དཔོན་ཆེན་པོས་ཀྱང་བདུད་
བློན་རྣམས་ཀྱི་སྲོག་དུས་གཅིག་ལ་འབྲལ་བར་ནུས་མོད་ཀྱང། སོ་སོའི་ཆེ་བ་འདོན་བྱེད་ཀྱི་བཀོད་པ་བསྟན་ཏེ། སོ་སོ་ལ་བརྟེན་པའི་གླེང་གཞི་རེ་དང། དེ་ལ་བརྟེན་པའི་དགོས་པ་ཁྱད་པར་ཅན་རེ་ཡོད་གཤིས་མ་ཐུལ་བ་ལྟ་བུའི་ཚུལ་
བསྟན་པ་དང། དེ་བཞིན་དུ་སྐུ་ཕྲེང་རིམ་ཅན་གྱི་ཆེ་བ་འདོན་མཁན་རྣམས་དང། ཧོང་ཐའི་ཇིའང་ སོག་པོ་ཇུན་གར་ཚེ་དབང་རབ་བརྟན་  རྒྱ་ཅན་ལས་ ༸རྒྱལ་བ་ལྔ་པའི་དག་སྣང་གསང་བརྒྱ་ཅན་  རྒྱ་ཧོར་ཡུལ་དུ་དབང་ཕྱུག་སྤྲུལ་པ་ཞིག་ལས་ཤུགས་བཙན་པོས་
གློ་བུར་རྒྱལ་པོ་བྱེད་ཅེས་དབང་ཕྱུག་ཆེན་པོའི་རྣམ་སྤྲུལ་དུ་གསུངས་པས་རྒྱལ་བའི་དབང་པོ་རང་དང་དགོངས་པ་གཅིག་ཀྱང། ཆེ་བ་འདོན་ཕྱིར་དུ་ཀུན་མཁྱེན་ལྔ་པ་ཆེན་པོར་ཐུགས་དད་གཏན་ནས་མེད་ཁུལ་དང། བོད་དུ་དམག་དྲངས་
ནས་རྙིང་མའི་བསྟན་པ་བཤིག་ཚུལ་སོགས་ཆེད་དུ་བསྟན་ཅིང། དེ་དག་ཐམས་ཅད་ལའང་དགོས་པ་ཁྱད་པར་ཅན་རེ་ཡོད་པས་སྔོན་དུས་ཀྱི་རུ་དྲ་དང་དབང་ཕྱུག་སོགས་ཆོས་སྐྱོང་སྲུང་མ་དུ་མའི་ལོ་རྒྱུས་སུ་དྲང་དོན་གྱི་བཀོད་པ་
མ་རུངས་པ་དུ་མ་བསྟན་ནས་མཐར་དེ་དག་གི་རྒྱུ་རྐྱེན་ལ་བརྟེན་པའི་ངོ་མཚར་ཅན་གྱི་དགོས་པ་བསམ་གྱིས་མི་ཁྱབ་པ་འབྱུང་བ་བཞིན་ནོ། །ཞེས་དང། དོན་དུ་དུས་གཅིག་ལ་བཀོད་པ་དུ་མ་སྟོན་པ་ཡིན་གཤིས་མཐའ་གཅིག་གི་ངེས་བཟུང་

[075B] ཇི་ལྟར་ཡིན་ནའང་ཐ་མལ་པའི་ཡུལ་ལས་འདས་པ་ནི་གོང་དུ་བཤད་ཟིན་པ་སྟེ། སྐྱེས་བུ་དམ་པའི་མཛད་ཚུལ་མཐའ་ཡས་པ་འདི་ཚོ་ལེགས་པར་བརྟགས་ནས་ངོ་མཚར་བའི་བཀོད་པ་བསམ་གྱིས་མི་ཁྱབ་པར་
ཤེས་ན། རང་གི་རྒྱུད་ཇེ་དག་ཇེ་བཟང་དུ་འགྲོ་བའི་དགོས་པ་ཆེན་པོ་ཞིག་འདུག་པས་དཔྱོད་ལྡན་རྣམས་ཀྱིས་ཤེས་པར་གྱིས་ཤིག་ཅེས་གསུངས་པ་ལྟར་སྐྱེས་བུ་དམ་པ་ལ་དོན་མེད་པའི་ཆགས་སྡང་གིས་རིས་སུ་བཅད་དེ། ཡོན་
ཏན་ལ་ལོག་པར་སྒྲོ་བཏགས་ཏེ་སྐྱོན་གྱི་སྒོ་ནས་སྐུར་བ་བཏབ་ཅིང་སྨད་པ་དང། གྱ་ཚོམ་དུ་འདི་ནི་མཆོག་སྟེ། འདི་ནི་དམན་ནོ་ཞེས་གཞན་གྱི་རྒྱུད་ཚོད་བཟུང་བ་ལ་དཔའ་བ་རྣམས་ནི་རང་ཉིད་ཕུང་བར་འགྱུར་བའི་གནས་ཡིན་
པས། འདི་ལ་དཔྱོད་ལྡན་རྣམས་ཀྱིས་ཐལ་བས་གཡོགས་པའི་མེའི་འོབས་དང་མཚུངས་པར་བལྟ་ཞིང་གཟབ་པར་བྱ་དགོས་སོ།    ༈    །མདོར་ན་ཁྱོད་ཀྱི་སྐུ་དང་འཕྲིན་ལས་ཀྱི། །ཕ་མཐའ་མ་དམིགས་སྒྱུ་འཕྲུལ་རབ་འབྱམས་
གར། །ཡིད་བཞིན་ནོར་དང་བུམ་བཟང་དཔག་བསམ་ཤིང། །རེ་སྐོང་མཐའ་ཀླས་བཀོད་པར་ཕྱག་འཚལ་བསྟོད། །ཅེས་པ་ནི། གོང་དུ་ཇི་སྐད་བཤད་པ་དང་མ་བཤད་པའི་ཐུན་མོང་དང་ཐུན་མོང་མ་ཡིན་པའི་ཡོན་ཏན་རྣམས་
མདོར་བསྡུ་ན། སྐུའི་རྣམ་འགྱུར་མ་ངེས་སྣ་ཚོགས་པ་རང་སྣང་འོག་མིན་གྱི་ཞིང་ན་ལྔ་ལྡན་ལོངས་སྤྱོད་རྫོགས་སྐུ་དང། འཛམ་བུའི་གླིང་དུ་མཛད་པ་བཅུ་གཉིས་སྟོན་པའི་མཆོག་གི་སྤྲུལ་སྐུའི་རྣམ་པར་རོལ་བ་ནས་བཟུང། ཐ་ན་
[076A]༄༅། །སེམས་ལྡན་བྱ་དང་རི་དྭགས། སེམས་མེད་གཟིངས་དང་ཟམ་པ་ཡན་ཆད་ཀྱི་རྣམ་པར་འཕྲུལ་ཏེ་ཞི་ཁྲོའི་བཀོད་པ་འབྱམས་ཀླས་པ་ས་ཆེན་པོའི་རྡུལ་གྱི་གྲངས་དང་མཉམ་པ་དང། དེ་བཞིན་དུ་
མཛད་པ་འཕྲིན་ལས་ཀྱི་ཕ་མཐའ་ཡང་མ་དམིགས་པ་འགྲོ་བ་རྣམས་གནས་སྐབས་ཀྱི་བདེ་བ་ལ་འགོད་པ་ནས། མཐར་སྐུ་བཞིའི་ས་ལ་འགོད་པའི་བར་གྱི་འཕྲིན་ལས་རྣམ་བཞིའི་འཇུག་པ་རྣམས་རྣམ་པར་རྟོག་པ་དང་རྩོལ་བ་མི་
མངའ་བར་སྒྱུ་མ་དང། ཆུ་ཟླ། མིག་འཕྲུལ་བཞིན་དུ་གང་ལ་གང་འདུལ་རྒྱ་མཚོ་སྤྲིན་གྱི་བཀོད་པ་མཐའ་ཀླས་པ་འབད་མེད་ལྷུན་འགྲུབ་ཏུ་འབྱུང་བ་ནི། ཇི་སྐད་དུ། སློབ་དཔོན་ཆེན་པོ་ཙནྡྲ་ཀིརྟིས། ཞི་སྐུ་དཔག་བསམ་ཤིང་ལྟར་
གསལ་གྱུར་ཅིང། །ཡིད་བཞིན་ནོར་བུ་ཇི་བཞིན་རྣམ་མི་རྟོག་འགྲོ་སྒྲོལ་བར་དུ་འཇིག་རྟེན་འབྱོར་སླད་རྟག་འདི་ནི་སྤྲོས་དང་བྲལ་ལ་སྣང་བར་འགྱུར། །ཞེས་གསུངས་པ་ལྟར། འདོད་དགུ་འབྱུང་བའི་ཡིད་བཞིན་གྱི་ནོར་བུ་དང་
རིན་པོ་ཆེའི་གཏེར་གྱི་བུམ་པ་བཟང་པོ། བསམ་ཀུན་འབད་མེད་དུ་འཇོ་བའི་དཔག་བསམ་གྱི་ལྗོན་པ་སོགས་ལྟར་ཆོས་ལྡན་ཆོས་བཞིན་དུ་སྤྱོད་པའི་སྒྲུབ་པ་པོ་རྣམས་ལ་མངོན་འདོད་ཀྱི་རེ་བ་ཇི་བཞིན་སྐོང་བར་མཛད་པའི་ཚུལ་ལ་བསྟོད་
པ་སྟེ་གོ་བར་སླའོ།། །།སྨྲས་པ། དུས་རིང་ཐུགས་བསྐྱེད་ཤིང་རྟར་ཁུར་ལྕི་བའི། །བཅུ་ཕྲག་སྟོབས་ཀྱི་ནོར་བུ་རིན་ཆེ་བས། །ཐུབ་ཀུན་མཉམ་པར་རོལ་བའི་ཞི་དབྱིངས་སུ། །མ་ངེས་སྒྱུ་འཕྲུལ་བཀོད་པའི་གར་དུ་རྩེན། །རེ་སྐོང་འདོད་

[076B] །རྣམ་བཞིའི་འཕྲིན་ལས་འོད་རྣོན་རྩེ་དགའ་བརྒྱས། །བསྟན་ལ་རི་མོར་མཛད་པའི་སྐྱེས་མཆོག་ཅིག་སྟོབས་ལྡན་དགྲ་ལྷའི་གཙོ་བོར་དབུ་འཕང་བསྟོད། །རྨོངས་པའི་སྨག་ཏུ་ལོག་པའི་ལམ་སྲང་ནས། །མཆོག་ལ་
འཕྱ་བའི་མུ་ཅོའི་གླུ་འཛེར་བས། །སྐྱོན་བྲལ་བདེ་གཤེགས་ཚོགས་ལ་ཉེས་པའི་མཚང། །སྒྲུབ་འདོད་འདི་རྣམས་ཕྱི་མའི་འགྲོ་བར་ཅི། །དབྱིངས་རིག་མི་ཕྱེད་ལྷན་སྐྱེས་བདེ་ཆེན་ཉིད། །མཐུ་ལྡན་སྒྱུ་མར་ཤར་བའི་སྤྲིན་ཆེན་སྟེ། །སྤྲོས་མེད་ངང་ནས་
སྤྲོས་པའི་ཡོ་ལང་ཀུན། །རྫོགས་པའི་ཚུལ་འདི་སྲུང་མའི་ངེས་དོན་ཉིད། །དེ་ཕྱིར་དེ་ཉིད་རིག་པའི་རྣལ་འབྱོར་པས། །བསྟན་ལ་བསྟན་སྲུང་གཅེས་པའི་ཚུལ་མཐོང་ནས། །དམ་ལྡན་དམ་པའི་གྲོགས་སུ་བསྟེན་པ་འདི། །རེ་འབྲས་རེ་བའི་དོན་ཀུན་འགྲུབ་
པའི་རྒྱུ། །དེས་མཐུས་འཇམ་དབྱངས་དགྱེས་དགུར་རྩེན་པའི་ལུང། །འཁྲུལ་བྲལ་ཚང་ལ་མ་ནོར་དགེ་ལྡན་སྲོལ། །བཤད་སྒྲུབ་རྩེ་དགའ་འབུམ་དུ་རྒྱས་པའི་རླབས། །ཕྱོགས་བྲལ་སྐྱེ་བོའི་ཁམས་བཞིན་གྲོལ་གྱུར་ཅིག་  །།ཅེས་དགེ་ལྡན་བསྟན་པ་
བསྲུང་བའི་ལྷ་མཆོག་སྤྲུལ་པའི་ཆོས་རྒྱལ་ཆེན་པོ་རྡོ་རྗེ་ཤུགས་ལྡན་རྩལ་གྱི་གསང་གསུམ་རྨད་དུ་བྱུང་བའི་རྟོགས་པ་བརྗོད་པའི་གཏམ་དུ་བྱ་བ་དམ་ཅན་རྒྱ་མཚོ་དགྱེས་པའི་རོལ་མོ་ཞེས་བྱ་བ་འདི་ནི། རིགས་བརྒྱའི་ཁྱབ་བདག་འཁོར་ལོའི་མགོན་པོ་༸སྐྱབས་མཆོག་རྡོ་རྗེ་འཆང་ཕ་བོང་ཁ་པ་དཔལ་བཟང་པོས་མཛད་པའི་
རྒྱལ་ཆེན་བསྐང་ཆོག་རྒྱས་པ་ཕྱོགས་ལས་རྣམ་པར་རྒྱལ་བའི་རྔ་དབྱངས་ནང་གསལ་བསྟོད་པ་དཔག་མེད་བསྐལ་སྔོན་མའི་འགྲེལ་པ་རྣམ་ཐར་ལོ་རྒྱུས་རྣམས་གསལ་བར་བཀོད་པ་ཞིག་གསར་རྩོམ་བགྱིད་དགོས་ཞེས་དྲིན་ཅན་བླ་མ་མཆོག་གི་གདན་ས་དབེན་གནས་བཀྲ་ཤིས་ཆོས་གླིང་གི་གནས་བླ་མ་གནས་

[077A]༄༅། །བརྟན་བློ་བཟང་ཆོས་འཕེལ་དང། བླ་མ་རྡོ་རྗེ་འཆང་གི་ཞབས་དྲུང་དུ་མང་ཐོས་ཀུན་དགའ་བོའི་ངང་ཚུལ་ཅན་དྲུང་ཡིག་དགེ་སློང་བློ་བཟང་རྡོ་རྗེ་ལགས། བསྟན་པའི་སྣང་བྱེད་ཏྲེ་ཧོར་དཀར་མཛེས་འཁྲུངས་གསར་རིན་པོ་ཆེ། བླ་མ་ཆོས་སྐྱོང་དང་བཅས་པར་མི་ཕྱེད་དད་
དམ་མཚུངས་མེད་བཀའ་ཟུར་ལྷ་ཀླུ་བ་ཚེ་དབང་རྡོ་རྗེ་དང། ལྷ་ལྕམ་གཡང་འཛོམས་ཚེ་རིང་སོགས་ཆོས་སྐྱོང་འདི་ཉིད་བསྟེན་ཅིང་མཆོད་པའི་སྐྱ་སེར་མཆོད། །སྔ་མོ་ཞིག་ནས་ཡང་ཡང་བསྐུལ་བ་མ་ཟད། རང་ཉིད་གཞོན་ནུ་བྱིས་པ་རོལ་རྩེད་ཀྱི་གནས་སྐབས་ཚུན་ཆད་དུ་བསྟན་སྲུང་འདི་
ཉིད་ཀྱིས་མ་བུ་བཞིན་དུ་སྲུང་སྐྱོབ་ལས་བཞིའི་འཕྲིན་ལས་མི་གཡེལ་བའི་རྟགས་མཚན་ལན་མང་མངོན་སུམ་དུ་མྱོང་བའི་ཡིད་ཆེས་མོས་པས་ཀྱང་མཚམས་སྦྱར་ཏེ། ༸རྒྱལ་མཆོག་ལྔ་པ་ཆེན་པོའི་རྣམ་ཐར་སོགས་བླ་མའི་རྣམ་ཐར་དང། ཆོས་འབྱུང་དེ་བ་ཐེར། བོད་གཞུང་བཀའ་ཤག་ལས་ཁུངས་
ཀྱི་མགྲོན་དེབ་རྙིང་ཁུངས་ཁག་སོགས་ཡིག་ཆ་སྣ་ཚོགས་དང། གཞན་ཡང་ལོ་རྒྱུས་ཀྱི་ཡིག་རྙིང་ཐོར་བུའི་རིགས་དུ་མ་ཐབས་འཚོལ་གྱིས་འབྲེལ་ཡོད་ལོ་རྒྱུས་གང་རྙེད་རྣམས་ཕྱོགས་བསྡུས་ཀྱིས་དཔེ་དེབ་དང། ཤོག་དྲིལ་གང་བདེར་ཟིན་ཐོ་བཀོད་དེ། བསྟོད་འགྲེལ་རྒྱས་པ་ཞིག་རྩོམ་འདུན་ཡོད་
མུར། ཕྱི་ལོ་ཚིག་སྟོང་དགུ་བརྒྱ་ང་དགུ་ས་ཕག་ལོར་ཀླ་ཀློ་རྒྱ་དམར་གྱིས་གངས་ལྗོངས་བསྟན་སྲིད་ཡོངས་རྫོགས་དུས་གཅིག་ཏུ་ཉམ་ཉེས་སུ་གཏོང་སྐབས་༸གོང་ས་༸སྐྱབས་མགོན་ཆེན་པོ་སྟོན་འཁོར་རྒྱ་གར་འཕགས་ཡུལ་ཕྱོགས་སུ་གློ་བུར་དུ་ཆིབས་ཞབས་བསྒྱུར་བའི་ཞབས་རྗེས་སུ་ཕྲན་
ཡང་བརྟབ་བརྟབ་པོར་འབྲངས་གཤིས། འདི་སྐོར་གྱི་ཡིག་ཆ་རྣམས་ལྟ་ཅི་ཁ་ཏོན་གྱི་དཔེ་ཆ་ཚུན་ཆོད་ཀྱང་ལྷ་སར་ལུས་ཏེ་འཐོར་བས་རེ་ཞིག་འབྲི་རྩོམ་གྱི་སྤྲོས་པ་བསྐྱུངས་ཤིང། དེ་རྗེས་ཕྱི་ལོ་ཚིག་སྟོང་དགུ་བརྒྱ་དྲུག་ཅུ་རེ་གསུམ་ཆུ་ཡོས་ལོར་ལྷ་ས་ནས་རྒྱ་གར་དུ་བཙན་བྱོལ་བ་རྗེས་འབྱོར་དག་གི་ལག་

[077B] ཁྲི་ཆེན་གོ་བ་མའི་རྟེན་རྙིང་གྲས་རྒྱལ་ཆེན་རིགས་ལྔའི་ཐང་སྐུ་དང། ངོས་རང་ནས་གསར་བཞེངས་དྲག་པོའི་ཐང་སྐུ་བཅས་རང་ལག་ཏུ་སྔ་རྗེས་རིམ་སོན་བྱུང་བ་ཆོས་སྐྱོང་ཉིད་ཀྱི་འཕྲིན་
ལས་སུ་ངེས་པ་རྙེད་དེ་རྩོམ་པའི་སྤྲོ་བ་སླར་ཡང་བཏེགས་ཐོག་ཟླ་བྲལ་བསྟན་པའི་ཉི་མ་ཐག་གཡབ་ཧོ་ཐོག་ཐུ་བློ་ལྡན་ཤེས་རབ་རིན་པོ་ཆེ་དང། དགེ་ལྡན་བསྟན་པའི་གསལ་བྱེད་གྲོ་མོ་དགེ་བཤེས་རིན་པོ་ཆེའི་མཆོག་སྤྲུལ། འབག་ས་ཐོས་བསམ་ཐར་འདོད་གླིང་དུ་གཏན་བཞུགས་གདན་ས་འབྲས་
སེ་འགའ་གསུམ་གྱི་དགེ་འདུན་ཁོངས་ནས་༸རྒྱལ་ཆེན་བསྐང་གསོ་བའི་ཚོགས་སྤྱི་བཅས་ནས་བསྐུལ་གནང་མ་ཟད། གྲོ་མོ་དུང་དཀར་དགོན་གྱི་དགེ་སློང་བསླབ་གསུམ་ནོར་ལྡན་བློ་བཟང་རྡོ་རྗེ་ནས་ནན་ཏན་ཆེན་པོས་སྔ་ཕྱིར་ཡང་ཡང་བསྐུལ་བ་བཞིན། དུས་གསུམ་སྐྱབས་གནས་ཀུན་
འདུས་ཀྱི་ངོ་བོ་དྲིན་ཅན་རྩ་བའི་བླ་མ་རྡོ་རྗེ་འཆང་ཕ་བོང་ཁ་པ་བདེ་ཆེན་སྙིང་པོ་དཔལ་བཟང་པོའི་ཞལ་སྔ་ནས་ལས་བསྟན་སྲུང་ཆེན་པོ་འདི་ཉིད་ཀྱི་སྲོག་དབང་དང། ལུང་ལག་ལེན་མན་ངག་དང་བཅས་པ་བཀའ་དྲིན་ལེགས་པར་ནོད་ཅིང། འཇམ་མགོན་བླ་མའི་ལུགས་བཟང་ལ་སྙིང་ནས་མོས་པ་ལྷུར་
བྱེད་པ་ཡོངས་འཛིན་དགའ་ལྡན་ཁྲི་བྱང་སྤྲུལ་མིང་པ་བློ་བཟང་ཡེ་ཤེས་བསྟན་འཛིན་རྒྱ་མཚོར་འབོད་པས་འཕགས་ཡུལ་གྱི་ཞིང་ཆེན་ཧི་མ་ཅལ་པར་དེའི་ཤིའི་ཀང་རའི་རྫོང་ཁོངས་དྷ་རམ་ས་ལའི་ནཱ་རོ་འཇིའི་ཀོ་ཊིར། ཕྱི་ལོ་ཚིག་སྟོང་དགུ་བརྒྱ་དྲུག་ཅུ་རེ་བདུན། བོད་རྒྱལ་ལོ་ཉིས་སྟོང་དགུ་བཅུ་གོ་བཞི། རབ་
བྱུང་བཅུ་དྲུག་པའི་མེ་ལུག་ལོར་སུག་བྲིས་སུ་བགྱིས་པའོ།།     ༈    །ཤུགས་དྲག་སྟོབས་བཅུའི་སྟོབས་ལྡན་དྲེགས་པའི་གར། །རྣོ་མྱུར་མཐུ་རྩལ་མཐུ་ཆེན་བྱེ་བའི་གཙོ། །འཇམ་མགོན་བསྟན་དང་བསྟན་འཛིན་དཔུང་གཉེན་ཆེའི། །ངོ་མཚར་

[078A]༄༅། །རྟགས་བརྗོད་དག་གཅང་བདུད་རྩ་འ་ཀླུང། །ཁུངས་ལྡན་ལ་རྒྱུས་རླབས་ཕྲང་རྩ་དགའ་ཅན། །རྟན་རྒྱས་ནར་ལས་སྙང་པ་འཇན་འདད་ཀྱིས། །ལྷག་བསམ་དག་པས་དཔར་གྱ་ཡུར་བར་དྲངས། །བརྩམས་པ་རྨད་བྱུང་འདས་མཚན་སྲད་
དང་ཞིའི། །ལེགས་བྱས་ཀུན་གསལ་ཕ་མཐར་འགྲིམས་པ་དེས། །འཁྲུལ་བྲལ་དགེ་ལྡན་ལུགས་བཟང་འོད་བརྒྱ་པ། །མི་ནུབ་སྲིད་པའི་མིག་ཏུ་རྟག་འབར་ཤོག་ཅི་འདོད་རེ་བ་ཀུན་སྐོང་ནོར་བུའི་ཆར། །འབེབས་མཁས་སྲུང་མའི་དབང་པོ་ཤུགས་ལྡན་རྩལ་
དབུ་འཕང་སྲིད་གསུམ་བླ་ན་མངོན་མཐོ་ཞིང། །འཕྲིན་ལས་ནམ་མཁའི་བླ་རེར་བྲེས་གྱུར་ཅིག་དྲག་ཤུལ་མཐུ་སྟོབས་རྡོ་རྗེ་རྩེ་བརྒྱ་པ། །ཁྲོ་ཆེན་བྱེ་བའི་ཤུགས་སུ་གདེངས་པའི་གཟིས། །དྲེགས་ལྡན་ནག་ཕྱོགས་ལྷ་མིན་དཔུང་བཅོམ་པའི། །རྒྱལ་རྔ་ཕྱོགས་ཀྱི་
མཛེས་མས་བརྡུང་གྱུར་ཅིག་དད་དང་བློ་གྲོས་ནོར་ལྡན་རྒྱུ་སྦྱོར་ཡང། །ཚེ་དཔལ་བསོད་ནམས་ཡར་ངོའི་ཟླ་ལྟར་རྒྱས། །ཚང་ལ་མ་ནོར་མདོ་སྔགས་ལམ་བཟང་ལ། །བརྟེན་ནས་རྡོ་རྗེ་འཛིན་པའི་ས་ཐོབ་པོ།།  །།ཅེས་པ་འདི་ཡང་གྲོ་མོ་དུང་དཀར་དགོན་གྱི་དགེ་སློང་བློ་བཟང་རྡོ་རྗེ་
ནས་དགེ་བསྐུལ་ཞུ་གནང་ལྟར་དད་གཏོང་ལྷག་བསམ་མཆོག་ཏུ་ཡངས་པ་སྒང་ཏོག་རྡོ་སེ་མལ་ལེའི་སྒ་ཊིའི་སྦྱིན་བདག་ནོར་རྒྱས་ལགས་དང། ནོར་འཛིན་ལགས་གཉིས་ནས་རྒྱུ་ཡོན་སྦྱར་ཏེ་རྒྱལ་ཆེན་རྡོ་རྗེ་ཤུགས་ལྡན་རྩལ་གྱི་བསྟོད་འགྲེལ་འདི་ཉིད་དཔར་དུ་བསྐྲུན་པའི་ལེགས་བྱས་ཀྱི་དགེ་རྩ་ཡོངས་སུ་བསྔོ་བའི་སྨོན་
ཚིག་ཏུ་ཡོངས་འཛིན་ཁྲི་བྱང་སྤྲུལ་མིང་པས་སྦྱར་བ་དགེ་ལེགྶ་འཕེལ།། །།



